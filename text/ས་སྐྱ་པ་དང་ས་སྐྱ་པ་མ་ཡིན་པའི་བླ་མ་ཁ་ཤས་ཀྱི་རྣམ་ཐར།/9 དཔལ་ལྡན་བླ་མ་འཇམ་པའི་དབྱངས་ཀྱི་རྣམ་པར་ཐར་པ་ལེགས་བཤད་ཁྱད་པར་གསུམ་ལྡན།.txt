ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༩
དཔལ་ལྡན་བླ་མ་འཇམ་པའི་དབྱངས་ཀྱི་རྣམ་པར་ཐར་པ་ལེགས་བཤད་ཁྱད་པར་གསུམ་ལྡན།
༄༅། །དཔལ་ལྡན་བླ་མ་འཇམ་པའི་དབྱངས་ཀྱི་རྣམ་པར་ཐར་པ་ལེགས་བཤད་ཁྱད་པར་གསུམ་ལྡན་བཞུགས་སོ།། ཤྲཱི་ཝན་གུ་རུ་མཉྫུ་གྷོ་ཥ་ཡ་ན་མཿ བསོཾད་ནམཾས་ཆུ་གཏེར་དབུས་ལས་ལེགས་འཁྲུངས་ལྷུནཾ་སྟུག་གང་སྐུའི་་་་་་ཀ་ཡ་གཟི་འོད་ཅན། ། གྲུབཾ་པའི་རིང་ལུགས་ལེགསཾ་པའིཾ་ལམ་སྲོལ་གང་གསུང་་་་་་ཝ་ཀ་ཆོས་ཀུན་འབྱུངཾ་བའི་སྒོ། ། གནཾས་ཀུན་སྒྲིབ་མེད་རྒྱལ་བའི་རྣམ་རོལ་གང་ཐུགས་་་་་་ཙིཏྟ་མཚན་མས་ཉེར་དབེན་པའི། ། དཔལ་ལྡན་བླ་མའི་ཕྲིན་ལས་་་་་་ཀརྨ་བཟང་པོས་འགྲོ་ཀུན་རྗེས་སུ་འཛིན་གྱུར་ཅིག ། ལྷ་་་་་་དཻ་ཝཱ་བཅས་འགྲོ་བའི་རྣ་བར་ལྷུང་བའི་ཡོན་ཏན་་་་་་གུ་ཎ་པདྨ་ར་ཀ་ཡི། ། སྲས་བུ་ལ་བརྒྱུས་ངོ་མཚར་བགྲང་ཡས་དྲི་མེད་ཤེལ་དཀར་ཕྲེང་་་་་་མ་ལ་བ་ནི། ། སངས་རྒྱས་མཛད་པའི་འོད་དམར་དག་གི་ཁ་དོག་གཅིག་ཏུ་ལེགས་བསྒྱུར་བ། ། སྐལ་བཟང་སློབ་མའི་མགུལ་པ་མཛེས་བྱེད་རྟོག་བརྗོད་ཕྲེང་བ་འདི་དག་གོ །
འདྲེན་པའི་ཡོན་ཏན་ཆ་ཙམ་དྲན་པས་སྙིང་ཁའི་སྤུ་ལོང་གཡོ་འགྱུར་ཞིང་། ། ལོག་ལྟའི་མུན་ནག་ཀུན་ནས་འཕྲོག་བྱེད་དད་པའི་རི་མོ་རྣམ་བཀྲ་བ། ། གསང་བ་་་་་་གུ་ཧྱཻ་ལས་ཀྱང་གསང་པར་གྱུར་པའི་ཡིད་ཆེས་གཏན་ཚིགས་ལྡན་པ་འགའ། ། མི་བརྗེད་དྲན་པའི་ཡུལ་དུ་འཛིན་ལས་ཡི་གེར་འབྲི་བའི་ངལ་བས་ཅི། ། དེ་སླད་སྲིད་པའི་གདུང་བ་སྐྱོབ་མཁས་ཐུགས་་་་་་ཀ་རུ་ཎ་རྗེའི་གྲིབ་བསིལ་ཉམས་དགའ་བ། ། ཡོན་ཏན་མེ་ཏོག་་་་་་པུཥྤ་དྲི་བཟང་རྣམ་ཆགས་མཁས་བཙུན་ཡོངས་་་་་་ཨ་བཤད་པ་འདུའི་དབང་པོ་གང་། ། དིང་སང་འདི་ན་ཡོངས་སུ་གྲགས་པའི་རྣམ་པར་ཐར་པའི་ཆ་ཤས་འགའ། ། དད་པའི་སྙིམ་པས་ལེགས་པར་བླངས་ཏེ་གདུལ་བྱའི་རེ་བ་བསྐང་བར་བྱ། ། འདིར་གང་ལ་བརྟེན་ན་སྲིད་དང་ཞི་བའི་དཔལ་བདེ་བླག་ཏུ་སྩོལ་བ་ནི་མཆོག་གི་རྡོ་རྗེ་སློབ་དཔོན་ཉིད་ཡིན་ལ། དེ་ལྟའི་ཡོན་ཏན་བསྔགས་པ་ལན་གཅིག་བརྗོད་པས་ཀྱང་།
བགྲང་བར་མི་སྤོབས་པའི་བསོད་ནམས་དང་ཡེ་ཤེས་ཀྱི་ཚོགས་དཔག་ཏུ་མེད་པ་བསྐྲུན་པ་ཉིད་དུ་འགྱུར་བ་དེའི་ཕྱིར། སྐྱེས་བུ་དམ་པའི་རྗེས་སུ་འཇུག་པའི་སྤོབས་པ་དགེ་བ་ཁྱད་པར་ཅན་ཉེ་བར་ཐོབ་ཅིང་དེ་ལས་ཀྱང་རྗེ་བཙུན་དམ་པ་ཉིད་ཀྱིས་ཡང་དང་ཡང་དུ་བརྩམས་པའི་བསབ་པར་དཀའ་བའི་བཀའ་དྲིན་གྱི་ཁུར་མཐའ་ཡས་པ་གློ་བ་ལ་བཅགས་པའི་ཆེད་དུ་བགྱི་བ་དུ་མ་དང་། རྐྱེན་གཞན་གྱིས་འཕྲོག་པར་མི་ནུས་པའི་དད་པ་གསུམ་ཡུན་རིང་མོར་ཉེ་བར་གོམས་པའི་མཐུས་བསྐྱེད་པའི་གདུང་ཤུགས་ཀྱི་ལྷག་བསམ་ཟླ་བ་ཚེས་འདྲས་བསྐུལ་ཏེ། མཆོག་གི་དཔལ་ལྡན་བླ་མའི་ཐོག་མཐའ་བར་གྱི་ཡོན་ཏན་གྱི་ཕྲེང་བ་ཐོས་པ་དོན་ལྡན་འདི་དག་བརྗོད་པར་བྱ་ཡིས། སྐལ་བ་དང་ལྡན་པའི་གྲགས་པོ་དད་པའི་ས་ལ་བཞུགས་པ་རྣམས་རྣ་བ་བླགས་ཏེ་ཉོན་ཅིག དེ་ཡང་བདག་ཅག་གི་དཔལ་ལྡན་བླ་མ་དམ་པ་འཇམ་པའི་དབྱངས་འདི་ཉིད་ནི་ཕྱོགས་སུ་གངྒཱའི་ཀླུང་གི་བྱེ་མ་རྙེད་ཀྱི་རྒྱལ་བ་སྲས་དང་བཅས་པའི་ཡེ་ཤེས་ཀྱི་སྐུ། འཇམ་པའི་དཔལ་ཉིད་འོས་སུ་གྱུར་པའི་འདུལ་བའི་ཞིང་དག་ལ་དེ་དང་དེའི་སྤྱོད་ཚུལ་དུ་ཉེ་བར་བསྟན་ཏེ་དེ་ལྟའི་ཚུལ་གྱིས་སྔོན་དང་ཕྱི་མའི་མཐའ་བགྲང་བར་མི་སྤོབས་པ་དུ་མ་དུ་མར་མཛད་པའི་འཁོར་ལོ་རྒྱུན་མི་འཆད་པར་བསྐོར་བ་ཞིག་ན། དེ་ལས་ཀྱང་བསྟན་པའི་བྱ་བ་ཐོས་བསམ་བསྒོམ་གསུམ་ལ་འཁྲུལ་པའི་ཆ་ཤས་ཕྲ་མོ་ཡང་མིང་གི་ལྷག་མར་བྱེད་པའི་འཆད་རྩོད་རྩོམ་གསུམ་གྱི་བགྱི་བ་ལྷུར་མཛད་པའི་བསྟན་པ་འཛིན་པའི་ཁྱུ་མཆོག་སྨྲ་བའི་སེང་གེར་གྱུར་པ་ཉིད་དུ་ཡང་དང་ཡང་དུ་སྐུ་སྐྱེ་བའི་ཆོ་འཕྲུལ་རླབས་པོ་ཆེ་བསྟན་ནས་་་་་་མི་ནས་མིར་གྱུར་སྐྱེ་བ་ཉི་ཤུ་ལྔར། ། འཇམ་པའི་དབྱངས་ཀྱིས་རྗེས་སུ་བཟུང་གྱུར་ཅིང་། ། གཟོ་བོ་གསོ་བ་སྒྲ་ཚད་ནང་དོན་རིག །
མཚུངས་བྲལ་ཅེས་པ་ལྟར་མཁས་པའི་པཎ་ཆེན་ཤ་སྟག་ཏུ་གྱུར་པའི་ཚུལ་ལ་རྗེས་སུ་དཔག་པར་བྱའོ། ། ཆོས་དང་། ཆོས་མ་ཡིན་པའི་ཚུལ་ཡང་དག་པར་ལེགས་པར་འབྱེད་པར་མཛད་དེ། བསྟན་པའི་སྒྲོན་མེ་འབར་བའི་མཐུ་དང་ལྡན་པར་མཛད་པ་ཞིག་གོ ། མདོར་ན་མདོ་སྡེ་རྒྱན་ལས། དེ་ནི་གཅིག་ཅར་ལ་ལར་སྒོ་མང་བརྒྱ་ནས་ཆོས་ཀྱི་འཁོར་ལོ་དང་། ། ལ་ལར་སྐྱེ་བ་མི་སྣང་ལ་ལར་མངོན་པར་སྐྱེ་བའི་སྤྱོད་པ་སྣ་ཚོགས་དང་། ། ལ་ལར་བྱང་ཆུབ་ཐམས་ཅད་ལ་ལར་དེ་ནི་མྱ་ངན་འདས་སྟོན་ཀྱང་། ། དེ་ནི་གནས་དེ་ལས་ཀྱང་རྣམ་པར་གཡོ་བ་མི་མངའ་ཐམས་ཅད་མཛད། ། ཅེས་གསུངས་པ་ལྟར།
དེས་ན་ཕྱོགས་གཅིག་ལ་ངེས་པར་འཆེལ་བའི་བློ་སྤངས་ནས། ངོ་མཚར་ཆུ་ཟླའི་གར་མཁན་ལྟ་བུ་གཅིག་པུ་གཉིས་སུ་མེད་པའི་དོན་ལ་རྗེས་སུ་དཔག་པར་བྱོས་ཤིག སྟུག་པོའི་གནས་ན་ཁྱབ་བདག་ལོངས་སྤྱོད་རྫོགས། ། མི་མཇེད་ཞིང་འདིར་ཟས་གཙང་སྲས་སྤྲུལ་ན། ། བཅུ་གཉིས་མཛད་པའི་རོལ་རྩད་སྟོན་མཁས་པ། ། བཅོམ་ལྡན་ལྷ་ཡི་ལྷ་ཁྱོད་མཁས་པར་འོས། ། གསང་གསུམ་མི་ཕྱེད་རྒྱལ་བའི་ཐུགས་རྡོ་རྗེ། ། མ་རིག་མུན་པ་དྲུང་ནས་འབྱིན་པའི་ལྷ། ། ཐུབ་པའི་བླ་མ་འཇམ་དབྱངས་གཞོན་ནུ་ནི། ། གངས་ཁྲོད་མུན་སེལ་ས་སྐྱའི་དཔའ་བོར་བལྟམས། །
འཇིགས་མེད་ས་སྐྱའི་པཎ་ཆེན་གང་དེ་ཡིས། ། ཆོས་དང་ཆོས་མིན་རྣམ་པར་ཕྱེ་བའི་ཚུལ། ། སྔོན་བྱོན་རྒྱལ་བའི་བཀའ་དང་དགོངས་འགྲེལ་ལྟར། ། བསྟན་པ་རིན་ཆེན་བྱི་དོར་ལེགས་པར་མཛད། ། གང་ཁྱོད་བགྲང་ཡས་སྨོན་ལམ་མཐུས་གྲུབ་པས། ། ཆོས་མིན་མུན་པས་ཁྱབ་པའི་ཀླ་ཀློ་འདིར། ། ཡང་དག་ཆོས་ཀྱི་སྣང་བ་སྤེལ་སླད་དུ། ། བསྟན་པའི་ཉི་མ་སླར་ཡང་ཤར་བ་མཉམ། ། དུས་རྣམས་ཀུན་ཏུ་བསྟོད་བཀུར་བསྔགས་གསུམ་གྱིས། ། ས་སྐྱའི་པཎ་ཆེན་རིང་ལུགས་ཉེར་བཟུང་སྟེ། །
ལ་ལར་གང་དེས་ཁྱོད་ཐུགས་རྗེས་བཟུང་ཞེས། ། རྣམ་གྲངས་དུ་མས་གསུངས་པ་ད་གཟོད་གོ ། གངས་ཅན་ལྗོངས་འདིར་ལྔ་རིགས་མཁས་པའི་མཚན། ། དང་པོར་བརྙེས་པ་འཁོན་རིགས་འཇམ་པའི་དབྱངས། ། དེང་དུས་དྲི་མ་མེད་དཔལ་རྫོགས་སངས་རྒྱས། ། གང་དེའི་ཐུགས་རྗེའི་འོད་དཀར་སྤྲོས་མིན་ནམ།་་་་་ འཛམ་བུ་གླིང་གི་ནམ་མཁའ་ལ་ཟླ་གཟུགས་གཅིག་ཤར་བ་ན་ཇི་སྙེད་པའི་ཆུ་ཀླུང་དག་ལ་ཡང་དེ་རྙེད་པའི་ཟླ་གཟུགས་རེ་རེས་འཆར་རོ། སྤྲོ་གཞི་ནམ་མཁའི་ཟླ་བ་ལ་མ་བརྟེན་པར། དངས་པའི་ཆུ་ཀླུང་དག་ལ་སྣང་བའི་གཟུགས་བརྙན་དུ་གྱུར་པའི་ཟླ་བ་མི་འབྱུང་ལ། དེ་ལྟ་ནའང་སྔ་མ་ཕྱི་མར་འཕོས་པ་མེད་པའོ། །
འཛམ་གླིང་མཁའ་ལ་རྒྱུ་བའི་བསིལ་ཟེར་ཅན། ། གཅིག་ཤར་ཆུ་ཀླུང་ཀུན་ནའང་དེ་སྙེད་སྣང་། ། གཅིག་པུ་གཉིས་སུ་མེད་པའི་མིག་འཕྲུལ་ནི། ། ངོ་མཚར་ཆུ་ཟླའི་གར་མཁན་འདི་ན་ཀོ ། དེ་བས་ན་མྱ་ངན་ལས་འདས་པ་བླ་ན་མེད་པའི་གོ་འཕངས་བརྙེས་ཀྱང་སྲིད་པའི་ཚུལ་ཇི་རྙེད་པ་མཐའ་ཡས་ཟད་མི་ཤེས་པར་སྟོན་པ་མཛད་པ་ཞིག་གོ་ཞེས། བསམ་བཞིན་དུ་སྐྱེ་བའི་ཆོ་འཕྲུལ་བསྟན་པའི་རྒྱ་ཆེར་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས། མཁའ་ཁྱབ་ཆོས་ཀྱི་དབྱིངས་ལས་མ་གཡོས་བཞིན་དུ་སྤྲུལ་པའི་མཛད་པ་སྣ་ཚོགས་ཀྱི་བཟློས་གར་ལས་རྗེས་སུ་གྲགས་པའི་རབ་ཏུ་བྱེད་པ་སྟེ་དང་པོའོ།། །། དེ་ལྟར་སྔར་བརྗོད་པའི་དོན་དེ་ཉིད་ལ་བློ་གྲོས་རྨད་དུ་བྱུང་བའི་དཔྱོད་ལྡན་དག་གིས་ཉེ་བར་བརྟགས་ཤིང་དཔྱད་ནས་ངེས་པའི་ཤེས་པ་ཁྱད་པར་ཅན་དང་ལྡན་པའི་སྔ་མ་སྔ་མའི་མཛད་པའི་ཚུལ་གང་ཡིན་པ་དེ་ཉིད། ཕྱི་མ་ཕྱི་མའི་ཡང་མཛད་པ་རླབས་པོ་ཆེའི་ཚུལ་དུ་དབྱེར་མ་མཆིས་པའི་ཡིད་ཆེས་ཁྱད་པར་ཅན་གྱི་དད་པའི་སྤུ་ལོང་དཔྱིད་དུས་ཀྱི་མྱུག་གུ་དབྱར་གྱི་དཔལ་ལ་རྗེས་སུ་སྙོག་པའི་རྣམ་གྲངས་ལྟར་རམ།
ཤིན་ཏུ་ཉམས་ཆུང་བའི་ཡིད་ཀྱི་ཞིང་སར་དད་པའི་ས་བོན་ལས་ཉེ་བར་ཐོན་པའི་ལྷག་བསམ་གྱི་མྱུག་གུ དང་པོའི་ཚེས་ཀྱི་ཟླ་བ་ལྟར་ཉིན་རེ་ཡང་ཇེ་འཕེལ་ཇེ་འཕེལ་དུ་གྱུར་པ་ན་བརྗོད་པ་དོན་དང་ལྡན་པའི་མཆོག་གི་རྡོ་རྗེ་སློབ་དཔོན་ཉིད་ཀྱི་ཡོན་ཏན་གྱི་ཚོགས་ཚོལ་བ་ལ་ངལ་བ་དང་དུབ་པའི་ཡིད་ཅན་དུ་མ་གྱུར་པ་གཞོན་ནུ་མའི་དགའ་བ་སྙིང་ལ་ཞེན་པ་ལྟར་ཉིན་མཚན་གྱི་ཆ་ཤས་མི་བྱེད་པའི་སེམས་རབ་ཏུ་དགའ་བ་དང་ལྷག་པར་སྐྱོ་བ་དང་སྤུ་ཟིངས་པ་དང་། རྨུགས་པའི་གཉིད་ལས་ཉེ་བར་འདས་པའི་སྦྱོར་བྱུང་གི་བརྩོན་འགྲུས་ཀྱི་ཐོས་པའི་ཆ་ཤས་ཕྲ་མོ་ཕྲ་མོ་ནས་བསྐྲུན་པ་བྲོག་མཁར་དང་སྦྲང་རྩི་ལྟར་ཆ་ཤས་ཀྱི་རྡུལ་ཕྲན་རེ་རེ་ནས་མ་འདྲེས་ལ་ཀུན་ཀྱང་ཡོན་ཏན་གྱི་རྒྱ་མཚོ་ཆེན་པོ་ཉིད་དུ་རོ་གཅིག་པའི་སྟོན་བྱེད་འདི་ནི་ཁོ་བོའི་མཁན་པོ་བཅོམ་ལྡན་འདས་འཇམ་པའི་དབྱངས་མི་རྣམས་ཀྱི་བླ་མར་བསྟན་པ་དེ་ཉིད་ཀྱི་བཀའ་དྲིན་ལས་རྟོགས་ཏེ་གངས་ཁྲོད་ཀྱི་མཁས་པར་ཁས་འཆེ་བ་དག་གཞན་གྱི་ལེགས་པར་ཕྱེ་བའི་ཚུལ་ལ་གོང་འོག་གི་ཟོལ་དུ་སྡེབས་ནས་མིང་དང་དུས་དང་ལོའི་མཐའ་ཅན་དུ་སྦྱར་བའི་གཞུང་ལུགས་དག་དང་ཐུན་མོང་ཉིད་དུ་མ་གྱུར་བ་ཡིན་ནོ། ། དེ་བས་ན་གང་གི་དྲིན་ལས་བློའི་སྣང་བ་དབྱར་དུས་ཀྱི་མཚོ་ལྟར་ཡོངས་སུ་རྒྱས་པའི་གཟུགས་བརྙན་གྱི་ཆ་ཙམ་སྐྱེ་བོ་ཀུན་ལ་གསལ་བར་བསྟན་པའི་ཕྱིར་མདོ་སྔགས་ཀྱི་དགོངས་དོན་རྨད་དུ་བྱུང་བ་ཀུན་ཀྱང་བདག་ཉིད་ཆེན་པོ་འདིའི་སྐུ་གསུང་ཐུགས་ཀྱི་ཡོན་ཏན་གྱི་ངོ་བོར་རྗེས་སུ་སྒྲོག་པའི་ཕྲིན་ལས་ཀྱི་བགྱི་བ་ཅུང་ཟད་སྤེལ་ཏེ། དེ་ཡང་དཔལ་ལྡན་་་་་་ཤྲཱི་ཝན་བླ་མ་་་་་་གུ་རུ་འཇམ་་་་་་མཉྫུ་པའི་དབྱངས་་་་་་གྷོ་ཥ་ཡ་ཉིད་ལ་ཆེ་རྒུར་གྱུར་པའི་གདུལ་བྱ་འགས་གསོལ་བ་བཏབ་པའི་ངོར་ཁེངས་སྐྱུངས་པའི་སྒོ་ནས་མ་འོངས་པ་ན་འབྱུང་རུང་གི་ཡོན་ཏན་འགའ་ཞིག་ལ་སྨོན་པའི་ཚུལ་གྱིས་ཆེད་དུ་བརྗོད་པར་མཛད་པ་དེ་ཉིད་ལ། བདག་གིས་རྗེས་སུ་དཔགས་པས་རྗེ་བཙུན་དམ་པ་ཉིད་ཀྱི་ཐོག་མཐའ་བར་གྱི་རྣམ་པར་ཐར་པའི་ཚུལ་ཐམས་ཅད་གསལ་བར་འབྱུང་ཞིང་། དེའང་ཇི་ལྟ་བུ་ཞེ་ན། བཤད་པར་བྱ་སྟེ། དེ་ལ་ཐོག་མར་སྐྱེས་བུ་དམ་པའི་བཀའ་སྲོལ་དང་རྗེས་སུ་མཐུན་པར་ཡུལ་ཁྱད་པར་ཅན་ལ་མཆོད་པར་བརྗོད་པ་ནི། འདི་ལྟ་སྟེ། ན་མོ་ལོ་ཀི་ཤྭ་ར་ཡ།
མཁྱེན་བརྩེའི་སྤྱན་རས་ཕྱོགས་ཀུན་གཟིགས་པ་ཡི། ། གང་གི་མཚན་ཙམ་དྲན་པར་བྱེད་པ་ལ། ། ཐོག་མེད་བསྐལ་བར་བསགས་པའི་སྡིག་པའི་ཚོགས། ། མ་ལུས་དྲུང་ནས་འབྱིན་པ་ཁྱོད་ཕྱག་འཚལ། ། ཞེས་སྨྲོས་ཏེ། དེ་ཡང་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་དང་། དམིགས་མེད་ཀུན་སྣང་གི་བརྩེ་བའི་སྤྱན་རས་ཀྱིས་ཕྱོགས་དུས་གནས་སྐབས་ཀུན་གྱི་གནས་ཚུལ་གྱི་ངོ་བོ་སྒྲིབ་མེད་དུ་གསལ་བར་གཟིགས་པ་ཡི་འཕགས་པ། གང་གི་མཚན་ཡིད་ཡུལ་དུ་ལན་གཅིག་ཙམ་དྲན་པར་བྱེད་པའི་མོད་ལའང་། ཐོག་མ་མེད་པའི་འཁོར་བ་ནས་འཁོར་བའི་བསྐལ་བར་བསགས་པའི་སྡིག་པའི་ཚོགས་ཀུན་གཞི་ལས་སྣ་ཚོགས་པ་བག་ཆགས་སྒོ་བའི་གཞིར་གྱུར་པ་ལ་ཉེ་བར་གནས་པའི་སྤང་བྱ་མ་ལུས་པ་ཉི་མའི་དཀྱིལ་འཁོར་རྒྱས་པ་ཤར་བ་ན་མུན་པའི་ཚོགས་དྲུངས་ནས་འབྱིན་པ་བཞིན་མཛད་པའི་མགོན་པོ་འཇིག་རྟེན་དབང་ཕྱུག་ཁྱོད་ལ་བདག་སོགས་མཁའ་དང་མཉམ་པའི་འགྲོ་བ་ཐམས་ཅད་མཆོག་ཏུ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། ། དེ་ལྟར་གངས་རིའི་མགོན་པོ་སྤྱན་རས་གཟིགས་དབང་ལ་མཆོད་པར་བརྗོད་པའི་ཚུལ་གྱིས་ཕྱག་བཙལ་ནས།
ད་ནི་སྐབས་ཀྱི་དོན་ལ་བདག་ཅག་གི་མཁན་པོ་མཚུངས་པ་མེད་པའི་ཆོས་ཀྱི་རྗེ་གཅིག་ཏུ་ངེས་པའི་མཚན་གྱིས་མ་བསྒྲིབས་པའི་བདག་ཉིད་ཆེན་པོ་ལྷ་བཅས་འགྲོ་བའི་སྐྱབས་མགོན་རྩོད་དུས་ཀྱི་ཐམས་ཅད་མཁྱེན་པ་གཉིས་པ་འདི་ཉིད་ངེས་པའི་དོན་དུ་ནི། སྔར་བརྗོད་མ་ཐག་པ་ལྟར་རྒྱལ་སྲས་གཞོན་ནུ་ས་པ་འཇམ་པའི་དཔལ་ཉིད་ཆོས་དང་ཆོས་མ་ཡིན་པ་འབྱེད་པའི་སྒོ་ནས་སངས་རྒྱས་བསྟན་པའི་དམིགས་བུར་གྱུར་པ་ས་སྐྱའི་པཎྜི་ཏ་ཞེས་སྙན་པའི་གྲགས་པ་ཉི་འོག་གི་ཁྱོན་མཐའ་དག་ཁྱབ་པ་དེར་བསྟན་ཅིང་སླར་གདུལ་བྱ་དག་གི་ངོར། ཡང་དག་པར་རྫོགས་པའི་སངས་རྒྱས་དྲི་མ་མེད་པའི་དཔལ་དུ་མངོན་པར་བྱང་ཆུབ་པར་མཛད་པ་དེའི་ཐུགས་གཉིས་སུ་མེད་པའི་ཡེ་ཤེས་ཉིད་འོས་སུ་གྱུར་པའི་ཞིང་འདིར་བདག་གི་མཁན་པོ་ཆོས་ཀྱི་སྤྱན་དང་ལྡན་པ་འདིར་སྤྲུལ་པར་མཛད་པ་ཞིག་ན་ཚུལ་རྒྱས་པར་ཚུར་རོལ་མཐོང་བའི་སྐྱེས་བུ་དམ་པ་རྣམས་ཀྱིས་ཀྱང་བརྗོད་པར་མི་སྤོབས་ན། བདག་ལྟ་བུ་བྱིས་པའི་སྤྱོད་ཡུལ་ཅན་དག་གིས་བྲི་བར་ག་ལ་སྤོབས། དེ་ལྟ་ན་ཡང་འདིར་བདག་ཅག་ལ་སོགས་པ་དམན་མོས་པ་དག་གི་སྣང་བ་དང་རྗེས་སུ་མཐུན་པར་བསྟན་པའི་ཐུན་མོང་དུ་གྲགས་པའི་རྣམ་པར་ཐར་པའི་ཚུལ་ཅུང་ཟད་ཙམ་ཞིག་བརྗོད་ན། དེའང་བདག་ཅག་གི་འདྲེན་པ་དམ་པར་གྱུར་པ་དཔལ་ལྡན་བླ་མ་འཇམ་པའི་དབྱངས་འདི་ཉིད་འཛིན་མའི་ཁྱོན་ལས་གང་གི་ཕྱོགས་ཞིག་ཏུ་སྐུ་བལྟམས་པ་ཡིན་ཅེ་ན། གོང་གི་མཆོད་བརྗོད་ཀྱི་ཡུལ་ཉིད་དུ་གྱུར་པ་བྱང་ཆུབ་སེམས་དཔའ་ལག་ན་པད་མོའི་འདུལ་བའི་ཞིང་ཁམས་གངས་རི་ཆེན་པོ་དཔལ་དང་ལྡན་པའི་འཇུག་ངོགས་འདི་ཉིད་ཡིན་ཏེ། ཡུལ་འདི་ན་གནས་པའི་འགྲོ་བ་རྣམས་ཀྱི་ཡིད་བསོས་ཀྱི་ལྷར་གྱུར་པ་ནི་ཇོ་བོ་ཐུགས་རྗེ་ཆེན་པོ་ཕན་དགོངས་བྱང་ཆུབ་ཀྱི་སེམས་ཀྱི་ངོ་བོར་བཞུགས་པ་འདི་ཉིད་དོ། ། དེས་ན་བོད་ཡུལ་གངས་རིའི་ཁྲོད་ཀྱི་འགྲོ་བ་མཁས་རྨོངས་ཀུན་གྱིས་བརྟེན་བྱའི་ལྷར་གྱུར་པ་ཉིད་ལ་དགོངས་ནས་བསྟོད་པའི་མཆོད་བརྗོད་ཀྱང་འཕགས་པ་འཇིག་རྟེན་དབང་ཕྱུག་ཉིད་ལ་མཛད་ཅིང་། ཚུལ་འདི་ཉིད་བདག་ཅག་གི་རྗེ་བཙུན་ཆོས་ཀྱི་རྗེ་ཉིད་གང་དུ་བྱོན་པའི་ཞིང་ཁམས་ལ་སྦྱར་ནས་གླེང་སྟེ་ཇི་ལྟར་ན་འཕགས་པའི་ཡུལ་ལས་བྱང་ཕྱོགས་སུ་བགྲོད་པའི་གནས་དཔྱིད་དུས་ནི་ལྷོ་ཕྱོགས་ཀྱི་ངང་པའི་ཚོགས་དང་།
འདབ་ཆགས་གཞན་དག་ཀྱང་ལྷོ་མོན་གྱི་གནས་ནས་རང་རང་གི་གནས་ལ་ཆགས་པ་བཏང་སྟེ་བོད་ཡུལ་གྱི་ཚེའུ་ཆུང་དག་དང་ལྗོན་ཤིང་རི་བྲག་སོགས་ལ་གནས་འཁོད་ནས་རང་རིགས་སྤེལ་ཞིང་རྩེ་དགའ་ཀུན་ཏུ་སྤྱོད། དབྱར་དུས་ས་ཕྱོགས་ཀྱི་ནོར་འཛིན་བུ་མོ་ཀུན་ཀྱང་གཡུའི་གོས་གྱོན་མེ་ཏོག་གསར་པའི་རྒྱན་མཚར་དུ་དངར་བ་དག་གིས་སྤྲས་ནས་སྲེད་ལྡན་གྱི་ཡིད་རྣམ་པར་འཛིན། སྟོན་དུས་ཕྱོགས་ཐམས་ཅད་གསེར་འོད་འབར་བ་ལྟར་གྱུར་ཞིང་ལོ་ཐོག་དང་འབྲས་བུའི་ཚོགས་རབ་ཏུ་སྨིན་པས་དབུལ་བའི་ཡུལ་ལས་རབ་ཏུ་འདས་པར་བྱེད། དགུན་དུས་ནི་གང་དུ་བལྟས་པའི་ཕྱོགས་ཐམས་ཅད་ཆུ་འཛིན་དཀར་པོའི་དུམ་བུ་ས་ལ་ལྷུང་བ་ལྟར་རམ། ཀཻ་ལ་ཤའི་གངས་རི་བཀོད་པ་ལྷུན་སྟུག་ཡིད་དུ་འོང་བའི་འོད་ཟེར་གྱི་དཔལ་ཕྲེང་མིག་གིས་བལྟར་མི་བཟོད་པ་དུ་མ་འཁྲིགས་པ། དེ་ལྟར་དུས་བཞི་ཕན་ཚུན་མ་འཁྲུགས་པར་འཁོར་མོ་འཁོར་མོ་ཉིད་དུ་རྗེས་སུ་འབྲེལ་བ་དང་བཅས་ནས་སྟོན་པ་འཕགས་པ་སྤྱན་རས་གཟིགས་ཀྱིས་ཉེ་བར་སྐྱབས་པས་དུག་སྦྲུལ་དང་སྟག་དང་དྲེད་ལ་སོགས་སྲོག་གི་བར་ཆད་དུ་གྱུར་པའི་གཅན་གཟན་གཏུམ་པ་དག་གིས་དབེན་པ་བདག་ཏུ་་་་་་གྲངས་ཅན་ན་རེ། བདག་ནི་རྟག་ལ་བློ་ནི་འགྱུར། ། གང་གི་རང་བཞིན་འགྱུར་མེད་པར། ། ཕུང་པོ་ཉིང་མཚམས་སྦྱོར་བ་ཡང་། ། རྫ་ཆག་བེ་འུ་ཇི་བཞིན་ནོ། །
ཞེས་སོགས་བདག་ཅག་རང་དབང་ཅན་དུ་ཁས་ལེན་པ་དང་། འཛིན་པ་དང་། སྐྱེ་་་་་་རྒྱང་འཕན་ན་རེ། བཟང་མོ་མ་མཐོང་གང་སྨྲ་བ། ། དེ་ནི་རྐྱང་གི་རྗེས་དང་མཚུངས། ། སོགས་ཁས་འཆེ་བའི་རིགས་ཅན་སྐྱེ་བ་སྔ་ཕྱི་གཏན་མེད་པར་འདོད་པ། བ་སྔ་ཕྱི་མེད་པ་ལ་སོགས་པ་ལྟ་བ་ངན་པའི་ཚོགས་ལས་ཆེལ་ཞིང་རང་གི་ལུས་མེས་གདུང་བ་དང་། ཆུར་འཕྱོང་བ་ལ་སོགས་པའི་མུ་སྟེགས་ངན་པའི་གདོན་གྱིས་མ་བསླད་པ་ངང་གིས་དགེ་བ་ལ་འདུན་ཞིང་དཀོན་མཆོག་གི་དཔལ་དང་མགོན་དང་སྐྱབས་སུ་ལྡན་པའི་བོད་ཟལ་མོ་གངས་ཀྱི་རྭ་བ་ལས་ཀྱང་མངའ་རིས་སྨད་ཀྱི་སའི་ཐིག་ལེ། སྨོན་ཐང་རྒྱལ་པོའི་ཁབ་བྲག་རི་དཀར་པོའི་ཕྲེང་བས་ཀུན་ནས་བསྐོར་བ་འབབ་ཆུ་ཤེལ་གོང་ལྟར་དངས་ཤིང་གཙང་བའི་རྒྱུན་འཁོར་ར་འཁོར་ཡུག་ཀུན་ཏུ་བབ་པ། འདོད་དགུའི་འབྱུང་གནས་སུ་གྱུར་པའི་ཇི་སྙེད་པའི་མཁོ་བའི་ལོངས་སྤྱོད་རྣམས་ཀྱང་ཕྱོགས་དང་ཕྱོགས་ཀྱི་ལུང་ལག་དག་ནས་དུས་དུས་སུ་བཅའ་དང་ལོ་མའི་ཚུལ་དུ་འབྱུང་བ།
རིན་པོ་ཆེའི་ཚོགས་ལས་གྲུབ་པའི་རྒྱལ་བའི་སྐུ་གསུང་ཐུགས་ཀྱི་རྟེན་མཆོག་འོད་འབར་བ་དག་འབངས་ཀྱི་སྐྱེ་བོ་ཚུན་གྱི་བློ་ཡིས་སྤོབས་པ་ལས་ཉེ་བར་བསྐྲུན་པ། སྐད་རིགས་ཐ་དད་པའི་འགྲོ་བ་དཔག་ཏུ་མེད་པ་དག་ཀྱང་རང་རང་གི་བསོད་ནམས་ཀྱི་དཔལ་ལས་ཐོབ་པའི་འབྱོར་པའི་དངོས་པོ་ཐོགས་ཏེ་སྲང་དང་བཞི་མདོ་ཀུན་ཏུ་མྱུལ་བ་ཆོས་དང་སྲིད་ཞིའི་དཔལ་གང་ལའང་གཞན་དྲིང་མི་འཇོག་པའི་སེམས་ལ་གོ་ཆ་ཆེན་པོ་དག་དང་ལྡན་པ་ཤ་སྟག་ཚོགས་པ་རྒྱན་དང་བྱི་དོར་དང་མཛངས་པའི་གནས་རྣམས་ལ་ཕན་ཚུན་འདྲེན་དུ་བགྱི་བ་ལྟར་སོ་སོ་ནས་ཡིད་གཞུངས་པ། དཔའ་ཞིང་བརྟུལ་ཕོད་པའི་ཁྲོ་གཏུམ་གྱི་གད་མོས་ས་གཞི་འདར་བ་དུ་མ་དག་གིས་སྒོ་སྲུང་གི་ཚུལ་འཛིན་པར་བྱེད་པ་ཁང་པ་བརྩེགས་པ་ཀུན་ལ་འདས་པའི་རྒྱལ་མཚན་གྱི་ཏོག་ལྟ་བུ་ཞིག་ཏུ་སྐུ་སྐྱེ་བའི་མཛད་པ་ངོ་མཚར་ཕུལ་དུ་བྱུང་བ་བྱང་ཆུབ་སེམས་དཔའ་བལྟམས་པའི་ཚུལ་དང་རྗེས་སུ་མཚུངས་པར་སྟོན་པར་མཛད་པ་ཡིན་ཞེས་གྲག་གོ ། ཀཻ་ལ་ཤའི་མདང་ལྡན་ཁ་བའི་རི། ། ལྷུན་སྟུག་འོད་ཆགས་དལ་འགྲོའི་སྒྲ་དབྱངས་ཅན། ། བསིལ་བའི་ངད་ལྡན་དུས་བཞི་ཕྱེད་པའི་གནས། ། འཇིག་རྟེན་དབང་པོས་སྤྲུལ་པའི་ཞིང་ཁམས་ཡིན། ། མདངས་གསལ་མཁའ་ལ་རྒྱུ་བའི་འོད་སྟོང་ཅན། ། གཡོ་ལྡན་རྒྱ་མཚོའི་རུམས་སུ་ཞུགས་པ་ན། ། དཔྱིད་དུས་ཤར་བའི་མེ་ཏོག་མདངས་བཀྲ་བ། །
འཛིན་མའི་ཁྱོན་དུ་ཆེད་དུ་བོས་པ་བཞིན། ། ཀུན་གསལ་ནམ་མཁའི་བུ་མོ་ན་བུན་གྱི། ། མཛེས་སྡུག་ཆུ་འཛིན་གསར་པའི་གོས་གྱོན་ནས། ། སྤོབས་པའི་ཀློག་ཕྲེང་སྙན་པའི་འབྲུག་སྒྲ་ཡིས། ། ཟིམ་ཆར་དལ་བུར་འབབ་ལ་དབྱར་ཞེས་བཏགས། ། ནོར་འཛིན་ལྷ་མོ་གཡུ་ཡི་ལང་འཚོ་ཅན། ། གསེར་མདོག་འབྲུ་བཅུད་རྒྱས་པའི་རྒྱན་ལྡན་མ། ། འགྲོ་ཀུན་ཡིད་བསོ་མ་མ་ནམ་མཁའི་མཛོད། ། འདི་ལ་སྟོན་ཟླའི་ཐ་སྙད་རྣམ་པར་བཅས། ། སྣང་བྱེད་འོད་སྟོང་ལྡན་པ་པད་མོའི་གཉེན། །
གཉའ་ཤིང་འཛིན་པའི་རི་ལས་རི་སོང་སྟེ། ། ཁ་བའི་དུམ་འཁྲིགས་བསིལ་བའི་ངད་ལྡན་པ། ། འདི་ལ་དགུན་ཞེས་འཇིག་རྟེན་འདི་ན་གྲགས། ། མདོར་ན་ཉིན་བྱེད་གཞོན་ནུའི་ལོངས་སྤྱོད་ནི། ། བཅུ་གཉིས་དགའ་མའི་ཁྱིམ་དུ་འཕོས་པ་ལས། ། དུས་བཞིར་སྣང་བའི་མིག་འཕྲུལ་སྒྱུ་མ་མཁན། ། ཕན་ཚུན་འདྲེན་པ་བཞིན་དུ་སོ་སོར་གནས། ། གདུག་པའི་སྦྲུལ་ཆེན་ཁྲོས་པའི་ཕུད་སྒྲ་ཅན། ། ལྕེ་གཉིས་རབ་སྐྱོང་མཐོང་བས་སྐྲག་སྦྱིན་པ། ། དེ་སོགས་གདུག་པའི་གཅན་གཟན་ཕ་མཐའ་ཡས། །
འཕགས་པའི་ཞིང་འདིར་མིང་ལས་ཡོང་མི་སྣང་། ། རྒྱ་གར་ཆོས་ཀྱི་འབྱུང་ཁུངས་བསྟན་པ་ནི། ། རིང་མོ་ཞིག་ནས་གངས་རིའི་ཁྲོད་འདིར་བྱོན། ། འཇམ་དབྱངས་ས་སྐྱའི་བཀའ་སྲོལ་དྲི་མ་མེད། ། བློ་བའམ་་་་་་ཕྱོགས་འདིའི་བདེ་སྐྱིད་དག་དང་མཉམ་དུ་འཕེལ། ། དབྱར་དུས་མཚོ་ལ་འདྲེན་པའི་ཐུགས་མངའ་བ། ། གློ་བུར་འཕྲུལ་གྱི་རྒྱལ་་་་་་དྲུང་དགེ་སྦྱོང་པ་ཡབ་སྲས་པོ་ས་འདིར་བྱོན། ། སྔོན་དུས་ལྷ་ཡི་གྲོང་ཁྱེར་ལྟ་ན་སྡུག ། མ་བོས་མགྲོན་དུ་གཉེར་བ་ལྷགས་པ་བཞིན། ། ཚོགས་གཉིས་ཤིང་རྟའི་འཁོར་ལོས་ཉེར་དྲངས་པས། །
ཡོངས་རྫོགས་བསྟན་པའི་བདག་པོ་ཀུན་དགའི་མཚན། ། མཁས་བཙུན་བཟང་པོའི་ཉི་འོད་ཆེར་གསལ་བས། ། ཉེས་བརྒྱ་མུན་པའི་ཚང་ཚིང་དྲུང་ནས་ཕྱུང་། ། གང་དེའི་ཆོས་སྲིད་ཆེ་ལ་དབང་སྒྱུར་བ། ། མ་ཉམས་བསྟན་པའི་སྲོག་ཤིང་འཛིན་པའི་དཔལ། འཆད་རྩོད་རྩོམ་པའི་ཕུལ་བྱུང་མཛད་པ་ཅན། ། རྗེ་བཙུན་མཁྱེན་པའི་གཏེར་དེ་འདིར་བྱོན་ཏོ། ། དེ་བས་ན་འཇིག་རྟེན་དབང་པོས་བྱིན་གྱིས་བརླབས་པས་འཇིགས་པའི་གཅན་གཟན་སྣ་ཚོགས་དང་མུ་སྟེགས་ངན་པའི་གདོན་གྱིས་མ་དཀྲུགས་པ་ནི་གངས་ཅན་གྱི་ལྗོངས་འདིར་ཁོ་ནའོ་ཞེས་བོད་ཡུལ་གྱི་རྒྱ་ཆེར་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས། གང་དུ་འཁྲུངས་པའི་གནས་ལས་རྗེས་སུ་གྲགས་པའི་རབ་ཏུ་བྱེད་པ་སྟེ་གཉིས་པའོ།། །།
ད་ནི་ཡབ་ཡུམ་སོགས་གང་ལ་འཁྲུངས་པའི་ཚུལ་ཅུང་ཟད་བརྗོད་ན་འདི་ལྟར་ཐོས་ཏེ། རྗེ་བཙུན་མཆོག་འདི་ནི་གནམ་གཤེན་ས། གནམ་གྱི་རིགས་སུ་གྱུར་པ་སྔོན་གྱི་དུས་ན་ནུས་མཐུ་རྨད་དུ་བྱུང་བའི་དྲང་སྲོང་དུ་མ་དང་རྗེ་མི་ལ་སོགས་གྲུབ་བརྙེས་དཔག་ཏུ་མེད་པ་བྱོན་པའི་རྒྱུན་ལམ་དང་ལྡན་པའི་ཕུལ་དུ་བྱུང་བའི་གདུང་བརྒྱུད་ཨུ་རྒྱན་གྱི་་་་་་ཨུ་རྒྱན་སློབ་དཔོན་པདྨས་མ་འོང་ལུང་བསྟན་ཞིག་ན། ཨུ་རྒྱན་ང་ཡི་སྤྲུལ་པ་ནི། ། ཕྱག་ན་རྡོ་རྗེས་བྱིན་གྱིས་བརླབས། ། ཨ་མ་ཞེས་བྱ་ཀུན་ཏུ་གྲགས། ། དེས་ནི་པུ་མུར་མང་དུ་འདུལ། ། བརྟུལ་ཀྱང་མི་ལ་དགའ་སེམས་མེད། ། བརྡོས་ཀྱང་ཐུབ་པར་མི་འགྱུར་རོ། ། ཞེས་བཤད་པ་ལྟར་རོ།།
སློབ་དཔོན་པདྨ་འབྱུང་གནས་ཀྱིས་ལུང་བསྟན་པ་བཞིན་ཨ་མ་དཔལ་ཞེས་ཡོངས་སུ་གྲགས་པའི་མཐུ་ལྡན་གྱི་རྒྱལ་པོ་དེ་ཉིད་གློ་བུར་འཕྲུལ་གྱི་ཚུལ་དུ་ཕྱོགས་འདིའི་གནམ་སའི་བདག་པོ་ཆེན་པོར་གྱུར་པ་དེ་ཉིད་ཀྱི་གདུང་གི་ཐིག་ལེ་འཛིན་པ་ས་སྐྱོང་ཨ་མགོན་བཟང་པོའི་སྲས་སུ་གྱུར་པ་ཡིན་ལ། དེ་ཡང་རིགས་དྲུག་པ་རྡོ་རྗེ་འཆང་གི་ངོ་བོ་མཚུངས་མེད་ངོར་པ་ཆེན་པོ་ཕྱོགས་འདིར་ལན་གསུམ་ཕེབས་པའི་ཕྱི་མའི་དུས་ལུང་བསྟན་པ་བཞིན་རྗེ་ཉིད་ཆོས་ཀྱི་དབྱིངས་སུ་གཤེགས་པ་འཛིན་བྱེད་ཅེས་པ་མེ་ཕོ་བྱི་བའི་ལོ་དེ་ཉིད་ལ་བདག་ཉིད་ཆེན་པོ་འདི་བལྟམས་པར་མཛད་ལ་ཡབ་མིའི་དབང་པོ་ཨ་མགོན་བཟང་པོ་དང་། ཆོས་རྒྱལ་ཁྲི་སྲོང་ལྡེའུ་བཙན་གྱི་ནང་བློན་ཆེན་པོའི་གདུང་་་་་་ངམ་རཱ་ཛ་ཀླུ་གོང་གི་བརྒྱུད་པ་འཛིན་རྒྱལ་བའི་ཡུམ་གྱུར་དཔལ་སྐྱོང་ཞེས་པའི་སྲས་སུ་བཀྲུན་པར་མཛད་དོ། ། དེའི་ཚེ་བདག་ཉིད་ཆེན་པོ་འདི་ཡུམ་གྱི་ལྷུམས་དེ་ཉིད་ལས་ཕྱིར་འབྱོན་པ་དང་མཚུངས་པར། དགོན་གནས་བསམ་རྫོང་གི་དགེ་བའི་བཤེས་གཉེན་དུ་མ་རྗེ་བཙུན་མཆོག་ཉིད་འཁྲུངས་པའི་ཕོ་བྲང་གི་སྒོར་བྱོན་ནས། བཅོམ་ལྡན་གསེར་མདོག་རི་ཡི་རྒྱལ་པོ་འདྲ། ། འཇིག་རྟེན་གསུམ་ན་འཇམ་དབྱངས་གཞོན་ནུའི་སྐུ། ། བཅོམ་ལྡན་སྐུ་ཡི་བཀྲ་ཤིས་གང་ལགས་པ། ། བཀྲ་ཤིས་དེས་ཀྱང་དིང་འདིར་བདེ་ལེགས་ཤོག ། ཅེས་དབྱངས་སུ་འབུལ་བ་དང་དུས་མཚུངས་པ་ཉིད་དུ་བྱུང་བ་ཡིན་ཞེས་གྲག་གོ །
དེ་ནས་བཟུང་སྟེ་བསོད་ནམས་ཀྱི་སྟོབས་ལས་བསྐྲུན་པའི་དཔལ་འབྱོར་དཔག་ཏུ་མེད་པས་གང་སྐུ་ཉེ་བར་བསྐྱངས་ཏེ་གཟི་འོད་ཀྱི་ཚོགས་ཡར་ངོའི་ཟླ་བ་ལ་འགྲན་པར་བཀོད་པའི་དགེ་མཚན་གྱི་ཚོགས་ལྷག་པར་ལྷུན་གྱིས་གྲུབ་ཅིང་ལེགས་པར་སྒོ་ཕྱེད་པའི་ངོ་མཚར་གྱི་འབྱུང་གནས་རྒྱལ་བ་མཆོག་གི་མཚན་དཔེའི་ཆ་ཤས་ལ་ཡང་དང་ཡང་དུ་ཡུམ་དང་མངའ་འབངས་ཀྱི་སྐྱེ་བོ་མཐའ་དག་ཉིན་རེ་བཞིན་ཡང་ལྟ་བས་མི་ངོམས་པའི་ཡིད་ལ་དགའ་བའི་དཔལ་སྩོལ་ཞིང་། རེ་བའི་འབྲས་བུ་བཟང་པོ་དོན་ལྡན་དུ་གྱུར་བའི་ཕན་བདེ་བསྐྱེད་པར་མཛད་དོ། ། དེའི་ཚེ་མཚན་དངོས་སུ་བཏགས་པ་ནི་ཨ་གྲུབ་བཀྲ་ཤིས་ཞེས་གསོལ་ཏོ། ། དེ་ལྟར་རིམ་གྱིས་སྐུ་གསུང་ཐུགས་ཀྱི་ཆ་ཤས་ཡོངས་སུ་ཉ་གང་པ་གང་སྐུའི་ཟླ་བ་དེ་ཉིད་དགུང་གི་ལོ་གཉིས་ཀྱི་མཐར་སོན་པ་ན། ཐུབ་བསྟན་དར་རྒྱས་གླིང་གི་ཆོས་གྲྭ་ཆེན་པོར་རྗེ་བཙུན་འཇམ་པའི་དབྱངས་ཀྱི་ངོ་བོ་རྗེ་བཙུན་རྡོ་རྗེ་འཆང་ཀུན་དགའ་བཟང་པོ་ཉིད་ཨེ་ཝཾ་དགོན་གནས་འདེབས་པ་པོ་ཡིན་པས་གདན་སའི་མིང་མི་ཐོབ། ཆོས་རྗེ་མུས་ཆེན་མན་ལ་རྒྱལ་ཚབ་དང་གདན་སའི་མིང་ཐ་སྙད་རྗེས་སུ་འདོགས་གསུང་། ཨེ་ཝཾ་གདན་ས་གཉིས་པ། ཤེས་རབ་རྒྱ་མཚོ་གྲགས་པ་དཔལ་བ་བཞུགས་པའི་ཞབས་དྲུང་དུ་ལམ་ཐམས་ཅད་ཀྱི་རྟེན་གཞི་སྐྱབས་སུ་འགྲོ་བའི་བསླབ་པ་དང་། བཅོམ་ལྡན་འདས་གཙུག་ཏོར་རྣམ་པར་རྒྱལ་མའི་རྗེས་སུ་གནང་བ་དང་། བསྟོད་ཚིག་དད་པའི་རྦ་རླབས་མ།
རྟོག་གཟུངས་ཀྱི་ལུང་རྣམས། རྒྱལ་བ་བསྐྱེད་པའི་ཡུམ་དང་ལྷན་ཅིག་གསན་སྐད། དེའི་རྗེས་སུ་དགུང་ལོ་གསུམ་བཞེས་པ་ན་ཁོ་ཆར་བ་བྱང་ཆུབ་སེམས་དཔའ་ཆེན་པོ་བསོད་ནམས་རྒྱལ་མཚན་ལ་ཡང་རྟ་རའི་ལྷག་ཆུང་ངུ་ཚེ་དབང་ལྷ་དགུ་མ་ཡང་གསན་པ། དེ་དུས་ཀྱི་མཆོད་པ་དང་རྡོ་རྗེ་དྲིལ་བུ་གསལ་བར་དྲན་ཞེས་གསུངས་ལ། དེ་ནས་ཡང་དགུང་ལོ་ལྔ་དྲུག་ཏུ་སོན་པའི་ཚེ། བརྟུལ་ཤུགས་གྲུབ་པ་རིག་འཛིན་བདེ་ལེགས་པའི་སྤྱན་སྔར་ཉེ་བར་བྱོན་ཏེ། དཔལ་རྟ་མཆོག་རོལ་པའི་དཀྱིལ་འཁོར་དུ་དབང་ཡང་ནས་ཡང་དུ་ནོད་ཅིང་། ཚེ་སྒྲུབ་རས་ཆུང་ལུགས་ཀྱི་ཚེ་དབང་། གསང་བའི་བདག་པོའི་བྱད་འགྲོལ་སོགས་ཉེར་མཁོ་དུ་མའི་སྒོར་ཞུགས་ཤིང་སླད་ནས་ཀྱང་དགོན་པའི་རི་ཆོས་བཀའ་སྲུང་གི་མཐའ་རྟེན་གྱི་བར་དང་། གཅོད་དང་གསང་སྔགས་སྔ་འགྱུར་གྱི་ཆོས་ཚུལ་འགའ་ཞིག་ནོས་ཤིང་ཐུགས་སུ་ཆུད་པར་མཛད་དོ། །
ཡང་དགུང་གི་ལོ་དགུ་ཙམ་དུ་ཕེབས་པ་ན། བྲག་དཀར་ཐེག་ཆེན་དར་རྒྱས་གླིང་དུ་བྱང་ཆུབ་སེམས་དཔའ་ཡོན་ཏན་ཆོས་ཀྱི་རྒྱལ་པོའི་དྲུང་དུ་བསྙེན་ཏེ། དགེ་བསྙེན་གྱི་བསླབ་གཞི་ཡང་དག་པར་ནོད་ལ། དཀོན་མཆོག་སྐྱབས་ཞེས་མཚན་གསོལ་ཞིང་། སློབ་དཔོན། ཛེ་ཏ་རི་དགྲ་ལས་རྣམ་རྒྱལ་གྱིས་བཀྲལ་བའི་ས་སྐྱ་པ་ཉིད་ཀྱི་རིང་ལུགས་ཀྱི་སྒོ་ནས་སྐུ་ཚེའི་རྟེན་འབྱུང་ལེགས་པར་སྤེལ་ཅིང་། སྦྱོང་རྒྱུད་ནས་འབྱུང་བའི་ཚེ་དཔག་མེད་དཀར་པོ་ལྷ་བཅུ་གསུམ་གྱི་དཀྱིལ་འཁོར་དུ་དབང་ལན་གྲངས་མང་དུ་ནོད་ཅིང་། ཕྱིས་འདྲེན་པ་དམ་པས་ལུང་བསྟན་ནས་་་་་་ཀུན་དགའ་དབང་ཕྱུག་ནི་བདེ་མཆོག་ལཱུ་དྲིལ་ནག་གསུམ་གྱི་དབང་བསྐུར་བ་ཡང་ཕྱིན་ཅི་མ་ལོག་པ་ནོས་ཞེས་གསུངས་ལ། གཞན་ཡང་མན་ངག་གི་གསང་ཕྲ་མོ་པརྞ་ཤ་བ་རི་སོགས་འགའ་ཡང་གསན། དེ་ལྟར་ཐོག་མའི་དགེ་བའི་བཤེས་གཉེན་དེ་དག་ལ་བརྟེན་ཅིང་།
ཆོས་རྣམས་རབ་ཏུ་རྣམ་འབྱེད་ཀྱི་གནད་ལ། རྨོངས་པའི་དྲི་མ་སྤངས་པ་རྒྱལ་བའི་སྲས་ཀྱི་ཐུའོ་གཞོན་ནུ་ནོར་བུ་བཟང་པོའི་མཛད་པའི་ཚུལ་ཉིད་ལ་རྗེས་སུ་ཞུགས་ཏེ། ཡོན་ཏན་གྱི་ཚོགས་ཚོལ་བ་ལ་མི་ངོམས་པའི་དགོངས་པའི་མཐའ་ནམ་མཁའི་ཁྱོན་ལྟར་རྒྱ་ཆེན་གཞལ་བའི་ཡུལ་ལས་འདས་པའི་རྣམ་འཕྲུལ་སྟོན་པར་མཛད་ལ། མདོར་ན་ནར་སོན་པའི་སྣང་ཆ་བསྟན་པ་ནས་བརྩམས་ཏེ་ཐེག་པ་ཆེན་པོའི་ལམ་གྱི་འཇུག་སྒོ་དང་པོ། རིགས་ཀྱི་ཡོན་ཏན་ཇི་སྐད་བཤད་པའི་དོན་རྣམས་ཕྱག་བཞེས་སུ་བཏབ་པར་མཛད་དེ། དེ་ཡང་མདོ་སྡེ་རྒྱན་ལས། སྦྱོར་བའི་སྔོན་དུ་སྙིང་རྗེ་དང་། ། མོས་པ་དང་ནི་བཟོད་པ་དང་། ། དགེ་བ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ངེས་པར་བཤད། །
ཅེས་བཤད་པའི་ཚུལ་དང་། གཞན་ཡང་དེ་ལྟ་བུའི་བཤད་གཞི་མཐའ་ཡས་པ་གང་གི་ཐུགས་ལ་འཁྲུངས་པའི་རྣམ་པར་རོལ་པ་དུ་མས་རྩེན་པར་མཛད་པ་ལས་དེ་དག་གི་ཚུལ་ཉིད་ཆེད་དུ་བརྗོད་པར་མཛད་པའི་བསྟོད་པ་འདི་ཡང་། གདུལ་བྱ་དག་གི་ངོར་སྨོན་ཚུལ་དུ་མཛད་པ། གོང་གི་མཆོད་བརྗོད་ཀྱི་འཕྲོས་ཉིད་དུ་གྱུར་པ་འདི་ལྟ་སྟེ། རྒྱལ་སྲས་དེ་གསུང་ཐོས་པའི་བདུད་རྩི་ཡིས། ། དད་དང་བརྩེ་བའི་ཁུར་ཆེན་མ་དོར་ཞིང་། ། སྲིད་གསུམ་འགྲོ་བའི་བླ་མར་མཆོད་འོས་པའི། ། རྒྱལ་བའི་གདུང་འཛིན་ཞབས་ལ་ཕྱག་འཚལ་ལོ། ། ཞེས་སྨྲོས་ཏེ། རྒྱལ་བ་སྲས་དང་བཅས་པ་དེ་དག་གི་གསུང་རབ་ཐོས་པའི་བདུད་རྩི་བསམ་བྱུང་གི་སྙིམ་པས་ཉེ་བར་གསོལ་བ་ཡིས་ཡུལ་མཆོག་ལ་དད་པ་དང་དམན་པ་ལ་བརྩེ་བའི་ཁུར་ཆེན་མ་དོར་ཞིང་།
སྲིད་པ་གསུམ་ན་གནས་པའི་འགྲོ་བའི་གཙོ་བོ་ཀུན་གྱི་བླ་མའི་བླ་མར་གྱུར་ཅིང་ཕྱག་དང་མཆོད་པར་འོས་པའི་དུས་གསུམ་རྒྱལ་བའི་གདུང་འཛིན་ཉིད་ཀྱི་ཞབས་ཀྱི་པདྨོ་ལ་གུས་པས་ཕྱག་འཚལ་ལོ། ། ཞེས་བརྗོད་པའི་དོན་དང་མཚུངས་པར་བདག་གི་མཁན་པོ་དག་པའི་ས་ཆེན་པོ་ལ་ངེས་པར་བཞུགས་པའི་རྒྱས་སྲས་བརྩེ་བའི་དབང་ཕྱུག་འདི་ནི་གཞན་ངོར་ཐུགས་རྒྱུད་བྱང་ཆུབ་སེམས་དཔའ་ཆེན་པོའི་ཕུལ་ཆེས་ཆེ་བ་དག་ལ་འགྲུས་པར་མཛད་དེ། ཁོ་བོ་ཅག་ལ་ཐེག་པ་ཆེན་པོའི་རིགས་ཀྱི་ནུས་པ་ཅུང་ཟད་སད་པའི་སེམས་ཀྱི་རྒྱུན་མ་ཆད་ཙམ་ཡོད་པས་བྱང་ཆུབ་ཀྱི་སེམས་དང་འགལ་བའི་ཉེས་པ་ནི་ཅུང་ཟད་ཀྱིས་ཀྱང་མ་གོས་ཏེ། མདོ་སྡེ་རྒྱན་ལས། བརྟན་པ་གྲོགས་ངན་སྡུག་བསྔལ་དང་། ། ཟབ་མོ་ཐོས་པས་མི་གཡོས་སོ། ། ཞེས་དང་། ལུགས་ཀྱི་བསྟན་བཅོས་དག་ལས་ཀྱང་། ། དབུགས་ཀྱི་གདུག་ཅན་བརྒྱ་ཕྲག་གིས། ། འཁྱུད་པར་གྱུར་ཀྱང་ཙནྡན་ནི། །
རང་གི་རང་བཞིན་བསིལ་བ་ཉིད། ། ཅེས་བཤད་པའི་དོན་ལ་གནས་ཞེས། འཁོན་རིགས་ཟླ་བའི་ཐིག་ལེ་འཛིན་པ་ས་ལོ་གཉིས་པ་ལ་གནང་བའི་ཉིད་ཀྱི་རྟོགས་པ་བརྗོད་པའི་ནང་ནས་འབྱུང་ལ། དེས་ན་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོས། ཐུབ་པའི་དགོངས་པ་རབ་ཏུ་གསལ་བའི་བསྟན་ཆོས་ཀྱི་ནང་དུ་འབྱུང་བ་ལྟར། ཕན་བདེའི་འབྱུང་གནས་རྫོགས་པ་ཡི། ། སངས་རྒྱས་རྒྱལ་བའི་སྲས་ལས་འཁྲུངས། ། རྒྱལ་སྲས་སྟོང་ཉིད་སྙིང་རྗེ་ཡི། ། བདག་ཉིད་བྱང་ཆུབ་སེམས་ལས་འཁྲུངས། ། ཞེས་བཤད་པ་ལྟར་སྟོང་ཉིད་སྙིང་རྗེའི་རྦ་ཀློངས་འཁྲུག་པའི་ཚུལ་རྒྱས་པར་འོག་ཏུ་འཆད་དོ། །
དེས་ན་ཐོག་མའི་མཛད་པ་རྨད་དུ་བྱུང་བའི་གཏམ་དུ་བྱ་བ་ཡང་དེ་ཙམ་ཡིན་ལ། འདི་དག་ལ་རྗེས་སུ་དཔག་པ་ན། འདི་ལྟར་འབྱུང་སྟེ། འདབ་བཟང་དབང་པོའི་རྒྱུད་ཀྱི་ཐིག་ལེ་ནི། ། ཉེ་བར་འཛིན་པ་གནམ་གཤེན་ས་གནམ་གྱི། ། བརྟུལ་ཤུགས་གྲུབ་པའི་གདུང་གི་དམིག་བུ་ནི། ། དེང་འདིར་གནམ་སའི་དཔལ་མགོན་ཉིད་དུ་གྱུར། ། གང་དེའི་རིགས་རྒྱུད་འོད་དཀར་མ་ཉམས་ཤིང་། ། མཁྱེན་བརྩེའི་ཆ་ཤས་མང་པོའི་མཛོད་བཟུང་ནས། ། ཐུགས་རྗེའི་བསིལ་ཟེར་ཕྱོགས་འདིར་སྤྲོ་མཛད་པ། །
བསོད་ནམས་ལྷུན་གྱིས་གྲུབ་པའི་རྩེ་ནས་ཤར། ། དུས་མཐར་དཀོན་པའི་མཆོག་གི་སྤྲུལ་སྐུ་ནི། ། བདག་སོགས་འགྲོ་བའི་སྐྱབས་གནས་མཐར་ཐུག་སྟེ། ། ཁྱོད་ཀྱི་མཚན་ཙམ་དྲན་པའི་ལེགས་བྱས་ཀྱང་། ། མགོན་གཞན་བསྐལ་པར་བསྟེན་ཀྱང་གོ་སྐབས་ཅི། ། འཁྲུངས་པའི་དགེ་མཚན་ཨུཏྤལ་གཞོན་ནུའི་ཚལ། ། མཐོང་པས་རབ་དགའ་མྱོས་པའི་རྐང་དྲུག་པ། ། ཡབ་ཡུམ་བློན་འབངས་བཅས་པའི་དགའ་བདེ་ཡི། ། བཅུད་ལྡན་སྦྲང་རྩིའི་རོ་མཆོག་འདི་རྣམས་སྤྱད། ། འཇམ་དབྱངས་སྐུ་ཡི་ཉི་མ་ཤར་བ་ན། །
འཇམ་དབྱངས་མཚན་ལྡན་ཤིས་པའི་སིལ་མས་གཏོར། ། འཇམ་དབྱངས་རྒྱ་མཚོའི་གསུང་གི་བདུད་རྩི་ནི། ། འཇམ་མགོན་བླ་མའི་ཆོས་ཀྱི་ཐོག་མར་བཞེས། ། རིགས་དང་ཡོན་ཏན་ལྡན་པའི་བདེ་བའི་དབྱངས། ། རིགས་ལྡན་ཆོས་ཀྱི་རྒྱལ་པོ་ཉིད་ཀྱིས་བསྙད། ། རིགས་ཅན་གདུལ་བྱའི་སྣང་བའི་མེ་ལོང་ལ། ། རིགས་ཀུན་བདག་པོའི་ཡོན་ཏན་གསལ་བར་ལྡན། ། དུས་གསུམ་རྒྱལ་བའི་གདུང་འཚོབ་ཆོས་ཀྱི་རྗེའི། ། རྨད་བྱུང་རྟོགས་བརྗོད་སྤྲིན་དཀར་ཕྲེང་བ་ལས། ། ཕུལ་བྱུང་གཏམ་དུ་བགྱིས་པའི་དབྱར་སྐྱེས་རྔ། །
ཐོས་པའི་མོད་ལ་དད་པའི་སྤུ་ལོང་གཡོ། ། དེ་བས་ན་དགེ་ལེགས་དང་ཕན་བདེ་ཐམས་ཅད་ཀྱི་རྩ་བ་ནི་སྟོང་ཉིད་སྙིང་རྗེའི་སྙིང་པོ་ཅན་ནོ་ཞེས། རྒྱལ་བའི་སྲས་ཀྱི་རྒྱ་ཆེར་བསྔགས་པ་ལ་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་འཁྲུངས་པའི་སྐབས་ལས་རྗེས་སུ་སྒྲགས་པའི་རབ་ཏུ་བྱེད་པ་སྟེ་གསུམ་པའོ།། །། དེ་ལྟར་དང་པོའི་དགེ་བའི་བཤེས་སུ་གྱུར་པ་དེ་དག་ལས་དམ་པའི་ཆོས་ཀྱི་སྒོ་ཅུང་ཟད་ནོད་ནས། སླར་ཡང་རྗེ་བཙུན་དམ་པ་ཉིད་དགུང་གི་ལོ་བཅུ་གཅིག་གི་མཐར་སོན་པའི་ཚེ། སྲིད་པའི་ཚུལ་ཇི་སྙེད་པར་སྐུའི་རྣམ་པར་འཕྲུལ་པ་དེ་སྙེད་གཅིག་ཉེ་བར་བཟུང་བའི་དུས་དང་། གནས་སྐབས་ཐམས་ཅད་ཀྱི་ཡོངས་སུ་འཛིན་པའི་འདྲེན་པ་ཉིད་དུ་གྱུར་པ་རྒྱལ་ཚབ་དམ་པ་ཀུན་དགའ་དབང་ཕྱུག་ལན་སྔོན་མ་མངའ་རིས་སུ་ཟབ་ཡངས་ཀྱི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བ་ལ་ཕེབས་པ་དང་དང་པོར་འཇལ་བས། དུས་དེ་ཉིད་ནས་སྔར་འདྲིས་ཀྱི་མཛའ་བོ་དག་དང་འཕྲད་པ་ལྟར་ཐུགས་རྒྱུད་ཕན་ཚུན་རོ་གཅིག་ཏུ་གྱུར་པའི་སྒོ་ནས་འདྲེན་པ་གང་གི་ཞབས་ཀྱི་རྡུལ་ཕྲེང་རྙོག་པ་མེད་པ་ལ་གུས་པའི་བགྱི་བ་་་་་་དཔེར་མཚོན་ན་ལན་སྔོན་སྟིང་གཉིས་སུ་ཕྱོགས་འདིར་རྒྱལ་ཚབ་དམ་པས་ཕེབས་པའི་ཚེ། བདག་གི་འདྲེན་པས་རྗེ་དང་ནམ་མཇལ་བ་ན་ཉིན་རེ་བཞིན་དུ་ཡང་གསེར་ལས་སྒྲུབ་པའི་མེ་ཏོག་རེ་རེ་ཕྱག་ཏུ་དབུལ་བར་མཛད་ཅེས་སོ།།
བ་དུ་མས་གང་གཙུག་གི་ནོར་བུས་ཡོངས་སུ་བཏུད་པར་མཛད་ཅིང་། བདག་ཉིད་ཆེན་པོ་ཉིད་རྒྱལ་སྲས་གཞོན་ནུ་ཁྱིམ་པའི་ཆ་ལུགས་ཙམ་དུ་བཞུགས་པའི་དུས་ཉིད་ནས་ཀྱང་། རང་བཞིན་གྱི་ཁ་ན་མ་ཐོ་བ་མེད་པའི་ཚུལ་གནས་ཀྱི་ཕུང་པོ་ཡོངས་སུ་རྫོགས་པ་ཉིད་ཡིན་ནའང་། སླད་ནས་སྟོན་པ་ལ་བྱ་བ་དང་བསྟན་པ་ལ་ཕན་པའི་བདག་པོའི་རྐྱེན་ཉིད་དུ་བསྒྲུབ་པའི་ཆེད་དུ། སྐྱེས་ཆེན་གོང་མ་དག་གིས་མཛད་པའི་རྒྱུན་ལམ་ཡོངས་སུ་སྲང་ནས། སངས་རྒྱས་ཀྱི་བསྟན་པ་རིན་པོ་ཆེའི་སྒོར་ཡང་དག་པར་འཇུག་པའི་ངོ་མཚར་རྨད་དུ་བྱུང་བའི་ཚུལ་ཡོངས་སུ་སྟོན་པར་མཛད་དོ། ། དེའི་ཚེ་འཁྲུངས་པའི་སྐབས་ཉིད་ནས་དོན་ཐམས་ཅད་མངོན་དུ་གྱུར་པའི་བགྱི་བ་དེ་ཉིད་ལ་རྗེས་སུ་དགོངས་ཏེ། མཚན་ཡང་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ཞེས་དོན་ལྡན་དུ་གསོལ་ལོ། ། དེ་ལྟའི་གནས་སྐབས་ཉིད་ནས་བརྩམས་ནས་དམ་པའི་ཆོས་ཚོལ་བ་ལ་རྗེས་སུ་འདུན་པ་འཕགས་པ་རྟག་ཏུ་ངུ་ལྟ་བུའི་ཚུལ་རྗེས་སུ་བཟུང་བར་མཛད་དེ་ཡོངས་སུ་འཛིན་པའི་ཚོགས་ལས། ཐོས་པའི་བདུད་རྩི་བསམ་པའི་སྙིམ་པས་ལེགས་པར་གསོལ་བ་ལ་ལེ་ལོ་དང་ཕྱི་ཤོལ་གྱི་གཡེང་བའི་མིང་ཙམ་ཡར་སྤངས་ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཏོ། །
དེ་བས་ན་བདག་ཅག་གི་སྐྱབས་གནས་མཐར་ཐུག་པའི་རྗེ་བཙུན་ཆོས་ཀྱི་རྒྱལ་པོ་འདིས་གཞན་ངོར་དགེ་བའི་བཤེས་གཉེན་མཁས་པ་དང་། གྲུབ་པའི་ས་ལ་ངེས་པར་བཞུགས་པ་ཇི་སྙེད་གཅིག་བརྟེན་ནས། དེ་དག་ལ་ནོས་པའི་རྒྱལ་བའི་བཀའ། ཚད་ལྡན་གྱི་བསྟན་བཅོས་དགོངས་འགྲེལ་དང་བཅས་པའི་དོན་ལ་མཉེལ་བ་མི་མངའ་བའི་སྒོ་དེ་ཉིད་ཀྱི་བསྟན་པའི་བྱ་བ་འཆད་རྩོད་རྩོམ་པའི་ཚུལ་རབ་འབྱམས་ལ་གངས་ཁྲོད་ཀྱི་སྐྱེས་བུ་ཟུར་གནས་གང་གི་ཡང་ཡིད་ཀྱི་དབང་པོ་ལྷག་པ་ཉིད་དུ་བརྟས་པར་མཛད་པ་ཞིག་ཡིན་ལ། དེ་ལྟའི་ཚུལ་ལས་རྗེས་སུ་དཔགས་ནས་གོང་གི་འགྲོས་ལ་འདི་ལྟར་དུ་འབྱུང་སྟེ། རིང་ནས་གོམས་པའི་གསུང་རབ་ཐོས་པའི་མཚོ། ། ལེགས་བཤད་ནོར་བུའི་གཏེར་གྱིས་མི་དམན་ཞིང་། ། རྣམ་དཔྱོད་ཀླུ་དབང་གདེང་དཀའི་འོད་ཚོགས་ཅན། ། ཡོན་ཏན་ཡིད་བཞིན་འབྱུང་གནས་ཞབས་ལ་འདུད། ། ཞེས་སྨྲོས་ཏེ།
དུས་ཡུན་རིང་མོ་ཉིད་ནས་གོམས་པའི་རྒྱལ་བའི་བཀའ་དགོངས་འགྲེལ་དང་བཅས་པའི་གསུང་རབ་མ་ལུས་པ་ཐོས་པའི་མཚོ་སྔར་སྔོན་ཆད་ཀྱི་མཁས་པ་དག་ལའང་ཡོངས་སུ་མ་གྲགས་པའི་ལེགས་བཤད་ནོར་བུ་རིན་པོ་ཆེའི་གཏེར་གྱིས་མི་དམན་ཞིང་། ཤིན་ཏུ་སྦྱངས་པའི་རྣམ་དཔྱོད་ཀླུ་ཡི་དབང་པོ། རང་བྱུང་ལྷན་སྐྱེས་ཀྱི་གདེང་ཀའི་འོད་ཚོགས་ཅན་ཉིད་ཀྱིས་མ་རིག་པའི་མུན་པ་སེལ་བ། མདོར་ན་ཡོན་ཏན་ཡིད་བཞིན་གྱི་ནོར་བུ་རིན་པོ་ཆེའི་འབྱུང་གནས་དཔལ་ལྡན་བླ་མ་ཉིད་ཀྱི་ཞབས་ལ་འདུད། ཅེས་བརྗོད་པའི་དོན་དང་མཚུངས་པར་འདྲེན་པ་དམ་པ་ཀུན་དགའ་དབང་ཕྱུག་གི་ཞལ་མངའ་ནས་ལས་སྤྱི་དང་ཁྱད་པར་གྱི་ཆོས་བརྒྱུད་པ་མཆོག་ལས་ལེགས་པར་བབས་པའི་སྒོ་གྲངས་ལས་འདས་པ་དག་དང་ཁྱད་པར་དགུང་གི་ལོ་བཅུ་གཅིག་བཞེས་པ་ན། རྗེ་བཙུན་ཀུན་དགའ་དབང་ཕྱུག་གི་མཁན་པོ། བྲག་དཀར་སེམས་དཔའ་ཡོན་ཏན་ཆོས་རྒྱལ་བས་སློབ་དཔོན། རྒྱལ་བ་བཀའ་ཐུབ་་་་་་སངས་རྒྱས་དཔལ་གྲུབ་པས་གྲིབ་ཚོད་པ་མཛད་དེ། དད་པའི་དགེ་འདུན་གྲངས་དང་ཁ་སྐོང་གི་ལས་ལ་ཡོངས་སུ་བསྔགས་པ། འཕགས་པ་དགྲ་བཅོམ་པ་ལྟ་བུ་ཤ་སྟག་གི་དབུས་སུ་ཚིག་སྔ་མ་དགེ་ཚུལ་གྱི་སྡོམ་པ་ཡང་དག་པ་བཞེས་ཤིང་།
ལམ་བྱང་ཆུབ་ཀྱི་མཆོག་ཏུ་སེམས་བསྐྱེད་པར་ཡང་མཛད་ལ། གསང་ཆེན་རྒྱུད་སྡེའི་སྒོ་རབ་ཏུ་མང་པོར་དབང་བསྐུར་བ་ཡང་ལན་གྲངས་དཔག་ཏུ་མ་མཆིས་པར་ནོད་པར་མཛད་དེ་རྒྱལ་བས་བསྔགས་པའི་གཞི་སྡོམ་པ་གསུམ་ལ་ལེགས་པར་ཐུགས་རྒྱུད་ཡོངས་སུ་སྦྱངས་པའི་ཚུལ་བསྟན་པའི་རྗེས་ཐོགས་སུ་གནས་སྐབས་ཀྱི་གནས་ཀྱི་སློབ་དཔོན་མཐུ་སྟོབས་ཀྱི་དབང་ཕྱུག་རྭ་ལོ་ཙཱ་བ་རྡོ་རྗེ་གྲགས་པའི་གདུང་བརྒྱུད། རྭ་སྟོན་ཡོན་ཏན་དཔལ་བཟང་པོ་ལ་བཀའ་བསྒོས་ཏེ། རྗེ་བཙུན་ཀུན་དགའ་དབང་ཕྱུག་ཉིད་སླར་ཨེ་ཝཾ་ཆོས་ལྡན་གྱི་དགོན་པར་ཕེབས་ནས་རེ་ཞིག་ཕྱོགས་དེའི་ཆོས་དང་སྲིད་ཞིའི་དཔལ་ཡོངས་སུ་རྒྱས་པར་མཛད་ཅེས་གྲགས་སོ། ། འགྲོ་ལ་དགོངས་པའི་སྤྲུལ་པའི་བཟློས་གར་ནི། ། གཅིག་ཏུ་མ་ངེས་དུ་མའི་མིག་འཕྲུལ་མཁན། ། ཕྱོགས་འདིར་ས་སྐྱའི་བསྟན་པ་འཛིན་པའི་ཕུལ། ། སྨྲ་བའི་ཉི་མར་གྱུར་པ་མ་ལགས་སམ། ། ཁྱོད་སྔོན་རིང་ནས་མཆོག་གི་སར་བཞུགས་ཀྱང་། ། མ་དག་སྣང་ངོར་དགེ་བའི་བཤེས་སུ་བསྟན། །
བདག་ཅག་རྨོངས་པའི་དམིགས་བུ་འགྲོ་བ་ཡི། ། མ་འདྲིས་མཛའ་བཤེས་ཕན་དགོངས་ཐུགས་རྗེའི་གཏེར། ། ཁྱོད་ཀྱི་བ་སྤུའི་ཁུང་བུ་གཅིག་ལ་ཡང་། ། བགྲངས་ཡང་རྒྱལ་བ་ཀུན་གྱི་ཡོངས་བལྟམས་ན། ། ས་བཅུའི་མཐའ་ལ་བཞུགས་པའི་ཅམ་བུ་ཡི། ། མགོན་ཁྱོད་སངས་རྒྱས་ཉིད་དུ་བསྔགས་པས་ཅི། ། ཁྱོད་སྐུ་འབྲལ་བ་མེད་པར་བདག་གི་སྙིང་། ། འདབ་རྒྱས་པདྨོའི་དབུས་སུ་རྟག་བཞུགས་ཀྱང་། ། རྗེ་བཙུན་མཆོག་དང་བྲལ་སྙམ་གདུང་བའི་བློ། ། ཡིད་འབྱུང་རང་བློས་སྦྱར་བའི་ཉེས་པར་མངོན། །
ས་སྐྱོང་བསོད་ནམས་སྟོབས་ཀྱི་ཤིང་རྟས་ནི། ། འགྲོ་ཀུན་དགའ་བསྐྱེད་དབང་ཕྱུག་བརྒྱད་ལྡན་རྗེ། ། ཕྱོགས་འདིར་སྤྱན་དྲངས་ཐུབ་པའི་བསྟན་པ་ཡང་། ། རྫོགས་ལྡན་བཞིན་དུ་སྤེལ་ཅེས་གཏམ་དུ་གླེང་། ། མགོན་དེས་མགོན་པོ་ཁྱོད་ལ་བརྩེར་དགོངས་ནས། ། རྨད་བྱུང་ཆོས་སྲིད་ཆེ་ལ་མངའ་གསོལ་ཏེ། ། བདག་ཅག་མ་འོངས་གདུལ་བྱའི་འདྲེན་པ་རུ། ། རབ་བསྔགས་བཀའ་ཡི་མེ་ཏོག་བསིལ་མས་གཏོར། ། དེ་བས་ན་སྐྱེས་བུ་དམ་པ་རྣམས་ཀྱི་མཛད་པའི་རྒྱུན་ལམ་ནི། དགེ་་་་་་སངས་རྒྱས་རྣམས་ལ་བསྙེན་བཀུར་བྱས། །
དེ་ལ་དགེ་བའི་རྩ་བ་དཀྲུན། ། དགེ་བའི་བཤེས་ཀྱིས་མགོན་བྱས་པ། ། འདི་ཉན་པ་སྣོད་ཡིན་ནོ། ། ཞེས་སོགས་ཀྱི་ལུང་དང་མཐུན་པར་ངེས་པ་སྐྱེད་དེ་རྒྱས་པར་གླེང་ངོ་།། བའི་བཤེས་ཀྱི་མགོན་དང་བཅས་པས་དམ་པའི་ཆོས་ལ་རྗེས་སུ་ནན་ཏན་གྱི་བགྱི་བ་ལྷུར་མཛད་པ་ཉིད་ཡིན་ནོ་ཞེས་སྐྱེས་བུ་དམ་པའི་རིང་ལུགས་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་འདྲེན་པ་མཆོག་ལས་ཆོས་ཀྱི་སྒོ་དང་པོར་ནོད་པའི་སྐབས་ལས་རྗེས་སུ་སྒྲགས་པའི་རབ་ཏུ་བྱེད་པ་སྟེ་བཞི་པའོ། ། དེ་ལྟའི་གནས་སྐབས་ནས། གནས་ཀྱི་སློབ་དཔོན་ཉིད་དུ་གྱུར་པ་རྭ་སྟོན་ཡོན་ཏན་དཔལ་བཟང་པོ་ལས་བསླབས་སྦྱངས་ཀྱི་རིམ་པ་སྤྱི་དང་བྱེ་བྲག་མཐའ་དག་ལ་ནན་ཏན་དུ་ལྷུར་མཛད་དེ། དེའང་ཐོག་མའི་ཐུགས་སྦྱོངས་ཀྱི་རིམ་པ་ནི། རྗེ་བཙུན་ཀུན་དགའ་དབང་ཕྱུག་ཉིད་ཀྱི་དང་པོ་ཕར་ཕྱིན་ལ་བགྱིས།
དེ་ལ་རོང་ཊཱིཀ་འདི་སྤྱི་བབས་སུ་གྲུབ་མཐའ་བབས་ཤིན་ཏུ་ལེགས་པ་ཡིན་ན་ཡང་། སེམས་བསྐྱེད་ཀྱི་སྐབས་ལ་སོགས་པ་འགའ་རེ་ས་སྐྱ་པ་རང་ལུགས་ཀྱི་སྒྲོས་དང་ཅུང་ཟད་མི་མཐུན་པ་འདུག་པས་དེ་བར་ཆོས་རྗེ་ས་པཎ་གྱི་ཐུབ་པ་དགོངས་གསལ་སེམས་བསྐྱེད་ཆེན་མོ་སོགས་ནས་ཁ་སྐོང་ལ་ནན་ཏན་དུ་འཇགས་པ་གལ་ཆེའོ། ། ཞེས་གསུངས་པ་ཉིད་ཐུགས་ལ་ཉེ་བར་དགོངས་ནས་སྦྱངས་པའི་གནས་རྣམས་ལ་ནན་ཏན་དུ་འགྲུས་པའི་ཚུལ་སྟོན་པར་མཛད་ཅིང་དེ་སྐབས་ནས། ཆོས་རྗེ་ས་སྐྱ་པཎྜི་ཏའི་གསུང་རབ་རྣམས་ལ་གཟིགས་ཡུལ་གྱི་གཙོ་བོར་མཛད་ལ། རིགས་གཏེར་རང་འགྲེལ་གཅིག་བུ་ཡང་ལྗགས་སྟེང་ནས་བརྒྱ་ཕྲག་དུ་མའི་ཞལ་འདོན་དང་། ཁྱད་པར་ཆོས་རྗེ་ས་པཎ་གྱི་བཀའ་འབུམ་ཐོར་བུ་བ་གཟིགས་པའི་མོད་ལ་ཆོས་གང་བྱེད་ཀྱང་བླ་མ་འདིའི་དགོངས་པ་ལོངས་པ་གཅིག་བྱེད་དགོས་དགོངས་པ་ཐུགས་ཡུལ་དུ་ལྷན་སྐྱེས་ཀྱི་ཚུལ་དུ་བྱུང་གསུང་བ་ཐོས་ལ། སྡོམ་རིག་གི་སྒྲོས་རྣམས་ཀྱང་ས་སྐྱ་པ་རང་ལུགས་ཀྱི་གྲུབ་པའི་མཐའ་ཕྱིས་འབྱུང་གི་ཟེར་སྒྲ་གཞན་གྱིས་སྲེ་བསླད་དུ་མ་བགྱིས་པའི་ངག་སྒྲོས་རྙིང་མ་ཉིད་ལ་ངེས་པའི་གཏན་ཚིགས་དུ་མས་ཐུགས་ལྷག་པར་བརྟས་པ་ཉིད་དུ་གྱུར་ཏེ། རྗེ་ཉིད་ཀྱི་གསུང་ལས་ཀྱང་སྡོམ་གསུམ་རབ་དབྱེ་ཤེས་པ་ལ་ས་སྐྱ་པ་རང་ལུགས་ཀྱི་གྲུབ་པའི་མཐའ་ལ་འདྲིས་པ་གཅིག་དགོས་ཏེ་དིང་སང་ནི་རང་རང་གི་བློ་ཚོད་ལ་ཤར་བའི་རིགས་ལམ་རེ་ལ་དྲངས་ནས་འཆད་པར་འདུག་པས་མདའ་དང་འབེན་ཁུང་འཛོལ་བ་མང་པོ་ཡོང་བར་འདུག་གོ་ཡང་ཡང་གསུང་ངོ་། ། དེ་ལྟར་མཛད་པའི་བསླབ་སྦྱངས་ཀུན་ཀྱང་བསྟན་པའི་དམིགས་རྐྱེན་དུ་གྱུར་པའི་དགོངས་པ་རྣམ་པར་དག་པས་སྨོན་ཐང་རྒྱལ་པོའི་ཁབ་ཐུབ་ཆེན་རྣམ་པར་རྒྱལ་བའི་གཙུག་ལག་ཏུ། དགེ་འདུན་རྒྱ་མཚོ་ལྟ་བུའི་དབུས་སུ་རྗེ་ཉིད་དགུང་གི་ལོ་བཅུ་བདུན་བཞེས་པ་ལ་ཕར་ཚད་སྡོམ་རིག་ཤེས་པའི་སྤྲིང་ཡིག་སོགས་གཞུང་དུ་མའི་ཚིག་དོན་ཐུགས་ལ་གསུངས་པས།
འདུས་པ་ཀུན་ཀྱང་ཡ་མཚན་དུ་གྱུར་པའི་དགའ་སྟོན་ལ་བཀོད་པར་མཛད་ལ། དེའི་སྐབས་སུ་ཆོས་རྗེ་དཔལ་ལྡན་མཚན་ཅན་ལས་རྡོ་རྗེ་གུར་དང་། དཔལ་སཾ་བུ་ཊི་རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་བསྐུར་བ་ཡང་དག་པར་བཞེས་ཤིང་། གཞན་ཆོས་ཚུལ་དུ་མའི་གསུང་ཡང་ཡང་དག་པར་ནོད་པར་མཛད་ལ། གཞན་ཡང་རྒྱ་གར་ཤར་ཕྱོགས་ནས་བྱོན་པའི་སྡོམ་བརྩོན་དམ་པ་དགེ་སློང་ལོ་ཀ་ཏ་ར་བྱ་བའི་པཎྜི་ཏ་ཞིག་ལ་རྡོ་རྗེ་ཕག་མོ་ཞལ་གཉིས་མའི་དབང་བྱིན་རླབས་ཀྱི་ཚུལ་ཅན་ཡང་ལེགས་སྦྱར་སཾ་སྐྲྀ་ཏའི་སྐད་ཉིད་དུ་གསན་ཞེས་དངོས་སུ་གསུང་ལས་ཐོས་སོ། ། དེ་ཡང་ས་ཕྱོགས་འདིར་རྒྱ་གར་གྱི་པཎྜི་ཏ་མངྒ་ལ་ཤྲཱི་བྱ་བ་རྟེན་དགེ་བསྙེན་དུ་བཞུགས་པ་ཞིག་དང་། ཡང་སི་རོ་མ་ཎི་ཞེས་པ་ཁྱིམ་པའི་རྟེན་ལ་གནས་ལྔ་རིག་པའི་མཁས་པ་འཕགས་མ་སྒྲོལ་མ་རལ་ཅིག་མའི་རྗེས་སུ་བཟུང་པས་མུ་སྟེགས་ཀྱི་རྒོལ་བ་ལན་འགར་ཕམ་པར་མཛད་པ་དེ་དང་གཞན་ཡང་པཎྜི་ཏ་མ་དཱུ་ཙཎྜ་བིཀྵུ་དྷརྨ་དེ་ཏྱ་སོགས་རྒྱ་གར་གྱི་པཎྜི་ཏ་མང་དུ་བྱོན་པ་ལས་ཐོག་མར་བྱོན་པའི་བིཀྵུ་པཎྜི་ཏ་ལོ་ཀ་ཏ་ར་ཞེས་པ་གངས་ཅན་གྱི་སྐད་དུ་དགེ་སློང་མཁས་པ་འཇིག་རྟེན་སྒྲོལ་མ་ཞེས་མཚན་གྲགས་པའི་སྡོམ་བརྩོན་དམ་པ་དེ་ཉིད་སྐུ་ཤིན་ཏུ་བགྲེས་པའི་མཐར་ཕྱིན་པ་རས་ངུར་སྨྲིག་གི་ཆོས་གོས་རྣམ་གསུམ་དང་། རས་སྐུད་ཀྱི་དཀྲིས་པའི་པན་ཞྭ་རྙིང་པ་ཞིག་གསོལ་བ། ཤིང་བཤུན་ལ་བྲིས་པའི་གླེགས་བམ་གཅིག་དང་། ལྕགས་ཀྱི་ལྷུང་བཟེད་སྒོང་ང་ཕྱེད་སྐས་པ་ལྟ་བུ་སྙུག་མའི་ཁ་ཁེབས་དང་བཅས་པ་ཞིག་བསྣམས་ནས་གདན་གཅིག་གི་གདུགས་ཚོད་ལ་བབས་པ་ན།
རྒྱ་གར་གྱི་ལུགས་ལྟར་ཁྱིམ་གང་ཡང་རུང་བ་གཅིག་གི་སྒོ་དྲུང་དུ་བྱོན་ནས་བསོད་སྙོམས་སློང་བར་མཛད་ལ། བུད་མེད་སོགས་ཀྱི་བསོད་སྙོམས་ཕུལ་བ་ན་ལྷུང་བཟེད་ཀྱི་ཁ་གཅོད་ཀྱི་སྙུག་མས་གདོང་སྒྲིབ་ནས་བསོད་སྙོམས་ལེན་པར་མཛད་པ། བཞུགས་སའི་མཐིལ་ཐུབ་ཆེན་གྱི་སྟེང་དུ་མཛད་ཅིང་། ཐོ་རངས་འོ་ཐུག་ཕུལ་རེ་དང་ཛ་ཏི་རེ་གསོལ་བ། རང་བཞིན་དང་བཅས་པའི་ཁ་ན་མ་ཐོ་བ་མཐའ་དག་སྤངས་པའི་ཚུལ་ཁྲིམས་ཀྱི་ཕུང་པོ་ལ་ལྷག་པར་གནས་པ་ནང་དུ་རྡོ་རྗེ་ཐེག་པའི་གསང་ཆེན་གྱི་གནད་ཁྱད་པར་བ་དག་ལ་ནན་ཏན་དུ་མཛད་པ་ཞིག་ཡིན་ལ། དེ་དུས་ལོ་ཆེན་མུཉྫུ་བ་དང་། ཆོས་རྗེ་གུག་གེ་པཎ་ཆེན་གྲགས་པ་རྒྱལ་མཚན་གཉིས་ཀྱི་ཞུ་ཆེན་དང་མཆན་བུའི་ལོ་ཙཱ་མཛད་དེ་གཞུང་ཕྲན་འགའ་བསྒྱུར་བ་ལས་དེ་དུས་བསྒྱུར་བའི་བྱང་ཆུབ་ཆེན་པོའི་བསྟོད་པ་ཞིག རྗེ་བཙུན་ཆོས་ཀྱི་རྗེ་ཉིད་ཀྱི་ཕྱག་དཔེའི་གསེབ་ན་ཡང་བཞུགས་སོ། ། དེ་ནས་པཎྜི་ཏ་དེ་ཀརྨ་པས་སྤྱན་དྲངས་ནས་ཉི་མ་དབུས་ཀྱི་རྒྱལ་ཁམས་ལ་བཞུད་པ་ན་ལམ་དུ་མྱ་ངན་ལས་འདས་ཞེས་གྲག་གོ ། པཎྜི་ཏ་འདི་ལ་སྔར་བཤད་པ་ལྟར་བདག་གི་མཁན་པོ་ཆོས་ཀྱི་རྗེས་རྡོ་རྗེ་ཕག་མོའི་བྱིན་རླབས་གསན་པར་མཛད་ལ།
དེ་ནས་ཀྱང་པུ་ཁམས་པ་ཤྲཱི་མངྒ་ལ་ཞེས་པའི་པཎྜི་ཏ་དཔོན་གཡོག་གཉིས་བྱོན་ནས་མེ་ཕག་དང་མེ་མདའ་སོགས་འཁྲུལ་འཁོར་དུ་མའི་ལག་ལེན་སྤེལ་བར་མཛད་དོ། ། དེའི་རྗེས་སུ་བྱོན་པའི་པཎྜི་ཏ་སི་རོ་མ་ཎི་ཏེ་མཁས་པ་གཙུག་གི་ནོར་བུར་མཚན་གསོལ་བ་དེ་ནི་རས་གོས་སོགས་ཁྱིམ་པའི་རྟེན་ཅན་དུ་བཞུགས་པ་དེ་ལ། ཆོས་རྗེ་རྭ་སྟོན་དང་དྲུང་བློ་པ་སོགས་ཀྱིས་རྡོ་རྗེ་ཕག་མོའི་བྱིན་རླབས་གསན་པ་མཛད་ལ། པཎྜི་ཏ་འདི་ད་ལྟ་ཡང་ཆུ་བོ་གངྒཱའི་འགྲམ་དང་ཉེ་བའི་ནགས་ཚལ་ཆུང་ངུ་ཞིག་ན་བཞུགས་ཞེས་གྲག་གོ ། པཎྜི་ཏ་འདིས་རྗེ་བཙུན་ཀུན་དགའ་བཟང་པོ་ལ་བསྟོད་པ་མཛད་པ་ཡང་ས་ལོ་གཉིས་པས་ཕྱིས་བཞི་ཐོག་ཏུ་བསྒྱུར་བ་ཕྱག་དཔེའི་སེབ་ན་བཞུགས་སོ། ། དེའི་འོག་ཏུ་བྱོན་པའི་པཎྜི་ཏ་མ་དྷུ་ཙཎྜ། མཁས་པ་སྦྲང་རྩི་ཟླ་བ་དེ་ཉིད་དང་། བདག་གི་མཁན་པོ་འཇམ་པའི་དབྱངས་ཉིད་ཀྱིས་ནོར་བུ་བརྟག་པའི་རྒྱ་ཆེར་འགྲེལ་པ་བསྒྱུར་བར་མཛད་ལ། དེ་དུས་ཀྱི་འཕྲལ་སྐད་ཀྱི་བརྡའ་སྦྱོར་བ་ནི། སྣེ་ཤངས་ལོ་ཙཱ་བ་དགེ་སློང་དཔལ་ལྡན་གྲགས་པ་ཡིན་གསུང་།
དེ་དག་གི་རྗེས་སུ་རྒྱ་གར་སིངྒ་གླིང་པ་པཎ་ཆེན་མི་ཡི་ཉི་མའི་དཔོན་པོ་བིཀྵུ་དྷརྨ་དི་ཏྱ་དགེ་སློང་ཆོས་ཀྱི་ཉིན་བྱེད་ཅེས་པ་དེ་ཉིད་ཕྱིས་རྗེ་བཙུན་ཆོས་ཀྱི་རྗེ་མཁའ་སྤྱོད་བླ་བྲང་ན་བཞུགས་པའི་དུས་སུ་བྱོན་ནས། རྒྱ་གར་གྱི་དབྱངས་ཀྱི་ང་རོ་དུ་མ་དང་། སྤྱི་བླུགས་དང་གྷནྡེ་སོགས་བཟོའི་རྣམ་འགྱུར་དུ་མ། ཁྱད་པར་སློབ་དཔོན་འཕགས་པ་ཀླུ་སྒྲུབ་ཀྱིས་དཔལ་མགོན་ཕྱག་བཞི་པའི་རྐང་བརྒྱད་ལ་དཔེ་གྱིས་ལ། ནག་པོ་ཆེན་པོ་་་་་་གུར་མགོན་གྱི་རྐང་བརྒྱད་ཞིག་རྩོམས་ཞེས་རྗེ་ཉིད་ཀྱིས་བཀས་བསྐུལ་ནས་གུར་མགོན་ལ་ཡང་རྐང་བརྒྱད་ཞིག་བརྩམས་པ་པཎྜི་ཏ་དེ་ཉིད་དང་སྣེ་ཤངས་ལོ་ཙཱ་བས་བསྒྱུར་བ་ཕྱིས་རྗེ་བཙུན་ཉིད་ཀྱིས་ས་ལོ་ཙཱ་བ་གཉིས་པ་ལ་འགྱུར་བཅོས་སུ་གནང་ནས་དཔལ་ས་སྐྱའི་བཞི་ཐོག་ཏུ་བསྒྱུར་ཏེ་སླར་ཡང་རྗེ་ཉིད་ཀྱི་དྲུང་དུ་ཕུལ་ཏེ་ད་ལྟ་ཕྱག་དཔེའི་སེབ་ན་བཞུགས་པ་འདི་ཡིན་ནོ། ། དེ་ལྟར་སྨོན་ཐང་རྒྱལ་པོའི་སྐུའི་བསོད་ནམས་ལ་བརྟེན་རྒྱ་གར་མཁས་པའི་པཎ་ཆེན་དེ་སྙེད་ཅིག་སྤྱན་དྲངས་པ་ལ་མ་ལྟོས་པར་ཕྱོགས་འདིར་བྱོན་ཏོ། ། ཡང་དེའི་དུས་སུ་ཡུལ་དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་མཁས་པ་འཇམ་པའི་དབྱངས་ཆེན་པོ་བ་དཔོན་སློབ་གསུམ་བརྒྱ་ཙམ་ཕྱོགས་འདིར་བྱོན་པ་ལས། བདག་ཉིད་ཆེན་པོ་འདིས། རྒྱུ་ཕ་རོལ་ཏུ་ཕྱིན་པའི་ཐེག་པ་དང་རྗེས་སུ་འབྲེལ་བའི་བསླབ་སྦྱངས་ཀྱི་སྒོ་དུ་མ་རིགས་པའི་ལམ་གྱིས་སྐྱང་བར་ནས་ནན་ཏན་དུ་མཛད་ཅིང་། ཕྱོགས་ནས་བྱོན་པའི་མཁས་པའི་སྐྱེས་བུ་དེ་ཐམས་ཅད་ཀྱིས་དབུས་སུ་ཚད་མ་རིག་པའི་གཏེར་གྱི་ཚོགས་ཆོས་རྒྱ་ཆེར་གསུངས་པས།
དེའི་དུས་ཀྱི་དགེ་བའི་བཤེས་གཉེན་དེ་དག་ཀྱང་བདག་ཉིད་ཆེན་པོ་འདིའི་སློབ་མར་གྱུར་པ་ཉིད་ཡིན་ནོ། ། དེ་ནས་བཀའ་དྲིན་མཉམ་མེད་ཀྱི་འདྲེན་པ་མཆོག་ལས་ངེས་པའི་དོན་རྒྱུད་སྡེ་ཐམས་ཅད་ཀྱི་གསང་བའི་སྒོ་འབྱེད། སློབ་དཔོན་དཔལ་ལྡན་མཐུ་སྟོབས་ཀྱི་མགོན་པོའི་གསུང་གི་རྒྱུན་མཐའ་དག་གི་མཚོན་པའི་དཔལ་ས་སྐྱའི་རྗེ་བཙན་མཆོག་རྣམས་ཀྱི་ཐུགས་ཀྱི་བཅུད་མ་ལུས་པ་ནོད་པར་མཛད་པའི་སྣང་བ་རྗེས་སུ་བསྟན་པའི་མོད་ལ་མཁས་པ་དང་གྲུབ་པའི་ས་ལ་ངེས་པར་བཞུགས་པའི་མཛད་པ་ཡང་། གོང་གི་འཕྲོས་ལ་འདི་ལྟར་དུ་འབྱུང་སྟེ། དལ་འབྱོར་གྲུ་གཟིངས་བརྩོན་པའི་རླུང་དར་ཅན། ། འགྲོ་ཀུན་སྲིད་པའི་མཚོ་ལས་སྒྲོལ་བར་ཆས། ། མཉམ་མེད་དམ་པའི་མགོན་གྱི་རྗེས་བཟུང་བའི། ། བླང་དོར་གྲུ་སྐྱ་འཛིན་ལ་ཕྱག་འཚལ་ལོ། ། ཞེས་སྨྲོས་ཏེ། སྣང་ཆ་དལ་འབྱོར་གྱི་གྲུ་གཟིགས་གཡེང་བས་མི་རྫི་བའི་བརྩོན་པའི་རླུང་དར་དང་ལྡན་པའི་མཛད་པ་ཅན།
དེ་ལྟའི་སྒོ་ནས་འགྲོ་ཀུན་སྲིད་པའི་མཚོ་ལས་སྒྲོལ་བར་ཆས་པའི་ས་གནས་སེམས་དཔའི་ཚུལ་སྟོན་པ་ཁྱེད་ཀྱིས་གཞན་ངོར་བཀའ་དྲིན་མཉམ་མེད་ཀྱི་དམ་པའི་མགོན་གྱི་རྗེས་སུ་བཟུང་བའི་མཛད་པ་དང་། རང་གཞན་གྲུབ་མཐའི་གནད་ལ་མ་རྨོངས་པའི་བླང་དོར་གྲུ་སྐྱ་འཛིན་པ་ཁྱོད་ལ་ཡིད་དང་བས་ཕྱག་འཚལ་ལོ། ། ཞེས་བརྗོད་པའི་དོན་དང་མཚུངས་པར་འདྲེན་པ་དམ་པས་བཀའི་ཅོད་པན་ཉེ་བར་སྩལ་བའི་དོན་དེ་ཉིད་ལ་ཅི་ནས་ཀྱང་ཐུགས་འགྲུས་པར་མཛད་པས་མཚན་ཉིད་ཀྱི་གཞུང་ལུགས་རྒྱ་མཚོ་ལྟ་བུ་ལ་ལེགས་པར་སྦྱངས་པའི་ཕ་རོལ་ཏུ་སོན་པ་ཉིད་ཀྱི་ཉེས་པ་དང་ལེགས་པར་ཕྱེ་བའི་ཆ་ཤས་ཕན་ཚུན་མ་འདྲེས་པར་ནང་སེལ་གྱི་དབྱེ་བ་ཕྲ་མོ་ཚུན་ཡང་མཁས་པའི་མཁས་པ་དག་ལ་ཡང་དྲིན་མི་འཇོག་པའི་འཇིགས་མེད་ཀྱི་སྤོབས་པ་བརྙེས་ཏེ། རང་དང་གཞན་གྱི་གྲུབ་པའི་མཐའ་མཐའ་དག་ལ་གཟིགས་པ་དུ་མའི་སྒོ་ནས་ལུང་དང་རིགས་པའི་གནད་ཕྱིན་ཅི་མ་ལོག་པས་ཕྱིར་རྒོལ་གྱི་ཉེ་བར་སྤྱད་པའི་དམ་བཅའ་གནས་རྣམས་སྔ་རབས་རྒན་པོའི་ལུགས་ལས་གཞན་དུ་དགོངས་པའི་གསར་བྱུང་གི་བློས་ཡོངས་སུ་གཞལ་བའི་གྲུབ་པའི་མཐའ་ཆུ་ཤིང་གི་སྡོང་པོ་ལྟ་བུར་ཉེ་བར་གཟིགས་ཏེ། དེ་དག་ལ་ཉེ་བར་བཅའ་བའི་ཚུལ་རྣམས་ཚིགས་སུ་བཅད་པའི་ཕྲེང་བར་སྤེལ་བའི། ཆོས་རྗེ་ས་སྐྱ་པཎྜི་ཏ་ལ་ཞུ་འཕྲིན་གྱི་ཚུལ་དུ་བྲིས་པའི་བསྟན་བཅོས་གཅིག་ཀྱང་མཛད་ལ།་་་་་ དེའི་ནང་ན་འདི་ལྟར་དུ་འབྱུང་སྟེ། སྡོམ་གསུམ་འཁྲུལ་མེད་ལི་ཁྲི་ཡི། ། མཚོན་རིས་འབར་བའི་གཞལ་མེད་ཁང་། ། ངན་རྟོག་དག་དང་འདྲེས་པ་ཡི། །
རང་བཟོ་རྣམས་ཀྱི་དྲི་མས་བྱུགས། ། ཞེས་དང་། རྟོག་གེའི་ཚུལ་འདི་སྡེ་བདུན་དང་། ། རིགས་པའི་ཆ་ཤས་བསགས་པའི་གཏེར། ། མ་ལའི་དྲི་ཞིམ་ག་བུར་ལ། ། མི་གཙང་ཕུང་པོ་འཇལ་བར་བྱེད། ། ཅེས་དང་། ཕ་རོལ་རྩོད་ལ་དགའ་བའི་མི། ། སྣ་ཚོགས་གྲུབ་མཐའི་འཇའ་རིས་ཅན། ། གཡོ་རྒྱུའི་འཁྱོག་ཚིག་སྨྲ་མཁས་པ། །
ཁྱེད་གསུང་གཏེར་གྱི་རྐུན་མར་ཞུགས། ། ཞེས་མཚོན་དོན་ཙམ་འདི་ཉིད་དུ་སྨྲས་ཤིང་། རྒྱས་པར་དེ་ཉིད་དུ་ཤེས་པར་བྱའོ། ། དེའི་ཚེ་ཕྱོགས་ན་བཞུགས་པའི་གཟུར་གནས་ཀྱི་མཁས་པ་དག་ལ་ཡང་གོང་གི་དེ་དག་ལས་རྩད་པའི་དྲི་བའི་གནད་ལན་སྟོན་པར་དཀའ་བའི་ལེགས་བཤད་ཀྱི་སྐྱེས་དུ་མ་ཕན་ཚུན་དུ་སྤྲིངས་པར་མཛད་པ་ན། རང་རང་གི་མཁས་པའི་ང་རྒྱལ་མིང་གི་ལྷག་མར་གྱུར་ཏེ། སོ་སོའི་བློ་གྲོས་ཀྱི་ཁྱོན་ལས་འཁྲུངས་པའི་བཞེད་ཚུལ་གྱི་མེ་ཏོག་གུས་པའི་སྙིམ་པས་ཉེ་བར་བླངས་ནས། ཆོས་ཀྱི་སྤྱན་དང་ལྡན་པའི་རྗེ་བཙུན་འདི་ཉིད་ཀྱི་དྲུང་དུ་སོན་པར་གྱུར་ཏོ། ། དེ་ལྟ་བུའི་བསྟན་པ་ལ་དགོངས་པའི་བགྱི་བ་དག་ལ་ཉིན་མཚན་དུ་འདའ་བར་མཛད་ཅིང་དེ་ལྟ་བུའི་སྐབས་ནས་དགུང་གི་ལོ་ཉེར་གཅིག་ཙམ་དུ་སོན་པ་ན། ཆོས་ཀྱི་རྗེ་དཔལ་ལྡན་མཚན་ཅན་དག་པའི་ཞིང་གཞན་དུ་བསྐྱོད་པར་དགོངས་པའི་ཚེ་དཔལ་ལྡན་བྱམས་པ་གླིང་གི་ཆོས་གྲྭ་ཆེན་པོ་ཉིད་དུ་རྗེ་བཙུན་ཆོས་ཀྱི་རྗེ་འདི་ཉིད་སྤྱན་དྲངས་ཏེ། དབུ་རྒྱན་བྱ་སྒྲོ་མ།
དངུལ་གྱི་ཀ་པ་ལ། རྟེན་ཁེབས་ཤིན་ཏུ་བཟང་བ་གཅིག་གནང་ནས། དགོན་གནས་འདི་རྗེ་བཙུན་རྡོ་རྗེ་འཆང་ཆེན་པོས་ལུང་བསྟན། ཆོས་རྒྱལ་ཆེན་པོས་ཆེད་གཉེར་གྱིས་བཏབ་པ་ཡིན་པས་ད་ཉིད་ཀྱིས་སྤྱན་བརྒྱང་སྲིང་དགོས་སོ་ཞེས་རྒྱལ་ཚབ་ཏུ་མངའ་གསོལ་བ་མཛད་ལ། དེ་ལྟ་ན་ཡང་རྗེ་ཉིད་ཀྱི་གསུང་ལས། ང་ལ་དེ་དུས་ས་ཆེན་གྱི་རྣམ་ཐར་བཞིན་བྱེད་དཀའ་བ་ཞིག་བྱུང་གསུང་ཞིང་། དེའི་དོན་ནི། བླ་མ་་་་་་ལམ་འབྲས་བླ་མ་བརྒྱུད་པའི་རྣམ་ཐར། བར་སྟོན་རྡོ་རྗེ་རྒྱལ་མཚན་གྱིས་མཛད་པའི་ཞིབ་མོ་རྡོ་རྗེའི་ས་ཆེན་ཉིད་ཀྱི་རྣམ་ཐར་གྱི་ཐད་ན་ཡོད། ས་སྐྱ་པ་ཉིད་ཀྱི་རྣམ་ཐར་ཞིག་ན་འདི་ལྟར་འབྱུང་སྟེ།
བླ་མ་སྒྱི་ཆུ་བ་སྐུ་གཤེགས་ཁར་ས་ཆེན་སྤྱན་དྲངས་ལོང་མ་བྱུང་བར་ཞལ་ཆེམས་སུ། ཁྱོད་རབ་ཏུ་བྱུང་ལ་འཁོན་ཚོའི་སྡེ་འདིའི་དཔོན་གྱིས་ལ་ངའི་གདན་ས་འདི་སྐྱོངས་ཤིག་བྱ་བའི་གསུང་ཆེམས་བཞག་ནས་སྐུ་གཤེགས། བླ་མ་ས་སྐྱ་པས་ཀྱང་གསུང་དེ་ཉིད་ཐུགས་ལ་བཞག་ནས་རབ་ཏུ་བྱུང་དགོངས་ཏེ་ན་བཟའི་ཚོས་ཚུན་ཆད་ཚར་ཡོད་ཙ་ན། བླ་མ་གནམ་ཁའུ་ལས་གསན་ཏེ། ཁྱོད་རབ་ཏུ་འབྱུང་བར་ཡོད་པ་འདུག་སྟེ། དེ་ལྟར་བྱས་ན་དམ་ཚིག་མེད་དོ་གསུངས་པས་དཀའ་མོ་གཅིག་ཀྱང་བྱུང་། གཅིག་རབ་ཏུ་བྱུང་ཞིག་གསུངས། གཅིག་བྱུང་ན་དམ་ཚིག་མེད་དོ་གསུངས། དེར་བླ་མ་མཉམ་པོ་ལ་ཞལ་མི་བཞུགས་པ་བས་བཞུགས་པ་དངོས་ཀྱི་གསུང་གཉན་ཏེ་རབ་ཏུ་མ་བྱུང་གསུངས་པ་དེ་བཞིན་དུ། བྱམས་གླིང་གདན་ས་མཛད་པ་དེ་ཉིད་ལ།
ཆོས་རྗེ་རྭ་སྟོན་གྱིས་དེ་ལྟར་མི་ལེགས་གསུངས་པ་ཉིད་དགོངས་པ་བཞིན་དུ་བསྒྲུབས་ཏེ་གདན་སའི་ཁུར་བཞེས་པ་ལ་སོགས་པ་ནི་མ་མཛད་དོ། ། ཆོས་ཀྱི་རྗེ་དཔལ་ལྡན་པ་འདི་ལ། རྗེ་བཙུན་དམ་པ་ཉིད་ཐུགས་མི་ཕྱེད་པའི་དད་པ་ཁྱད་པར་ཅན་གྱི་སྒོ་ནས་བསྟོད་བཀུར་གྱི་བསྔགས་པ་ཡང་དང་ཡང་དུ་སྒྲོག་པར་མཛད་ཅིང་། སྐུ་གདུང་བཞུགས་པའི་མཆོད་རྟེན་ལ་ཡང་། གསེར་གྱི་ན་བཟའ་ཁྱད་པར་ཅན་གྱིས་བཀུར་སྟིར་མཛད་པ་སོགས། རྣམ་གྲངས་དུ་མས་དགོངས་པའི་དབྱིངས་ཁྱད་པར་ཅན་ཡོངས་སུ་རྫོགས་པར་མཛད་ལ། ཆོས་ཀྱི་སྒོ་ནོད་པའི་ཚུལ་ཡང་གོང་དུ་བཤད་པ་ལྟར། གུར་སཾ་གཉིས། འདུས་པ་མི་བསྐྱོད་པ། གཤེད་དམར་ལྷ་ལྔ།
གཟའ་ཡུམ་སོགས་ཀྱི་དབང་དང་། བྱིན་རླབས་ཀྱི་བཀའ་དུ་མ་ནོད་པར་མཛད་དོ། ། དེ་ནས་དགུང་གི་ལོ་ཉེར་གཉིས་ཀྱི་མཐར་སོན་པ་ན། བཀའ་དྲིན་མཉམ་མེད་ཀྱི་འདྲེན་མཆོག་དམ་པ་ཀུན་དགའ་དབང་ཕྱུག་ལན་རྗེས་མ་སའི་ཕྱོགས་འདིར་ཕེབས་ཏེ་རྗེ་ཉིད་ཀྱི་ཆོས་ཀྱི་སྲིད་ལ། རྗེ་བཙུན་མཆོག་འདི་ཉིད་མངའ་གསོལ་བའི་ཐུགས་ཀྱི་དགོངས་པ་རྨད་དུ་བྱུང་བ་དང་བཅས་ཏེ། བྱ་ལོ་ཟླ་བ་བདུན་པའི་ཡར་ངོའི་ཚེས་གྲངས་དང་། རྒྱུ་སྐར་བཟང་པོ་ལ་དཔལ་ལྡན་བྱམས་པ་གླིང་པའི་ཆོས་གྲྭ་ཆེན་པོར་གདན་ཕབ་ནས་ཐོག་མར་ཆག་མེད་ཀྱི་རིམ་པའི་ཆོས་ཀྱི་སྒོ་དུ་མའི་དགའ་སྟོན་སྩལ་ཞིང་། སྔ་གོང་བདག་ཉིད་ཆེན་པོ་འདི། དགུང་ལོ་བཅུ་གཅིག་བཞེས་པའི་དུས། རྗེ་བཙུན་ཀུན་དགའ་དབང་ཕྱུག་ལན་སྔོན་མ་ཕེབས་པའི་ཚེ།
སྔར་བཤད་པ་ལྟར་རྒྱུད་པ་མཆོག་ལས་བྱུང་བའི་དམ་པའི་ཞལ་གྱི་བདུད་རྩི་མཐའ་དག་ནོད་པར་མཛད་དེ། ཚུལ་བཞི་སྔོན་དུ་སོང་བའི་རྒྱུད་ཀྱི་བཤད་པ་གསུང་ངག་རིན་པོ་ཆེ། སྨིན་གྲོལ་གྱི་ལམ་རྫོགས་པ་དེ་ལས་འཕྲོས་པའི་མན་ངག་ཕྲ་མོ་དུ་མ་གཞན་ཡང་ཟུར་བཀའ་རིགས་ཤིན་ཏུ་མང་བ། སེམས་འབྲེལ་སྐོར་གསུམ། འཇམ་པའི་རྡོ་རྗེའི་རྒྱ་གཞུང་དང་། ནག་པོའི་གཞུང་དྲུག་སོགས་ལུང་གི་སྐོར་མང་པོ་དང་བཅས་པ་གསན་ལ། སླར་ཡང་ས་ཆེན་པོ་ལ་མངའ་མཛད་པའི་ཆོས་ཀྱི་རྒྱལ་པོ་རྣམས་ཀྱིས་སྤྱན་དྲངས་ཏེ། ལན་རྗེས་མ་ཕྱོགས་འདིར། མངའ་རིས་ཀྱི་སྡེ་སྣོད་འཛིན་པ་སྟོང་ཕྲག་དུ་ཉེ་བ་ལ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པས་རང་རང་གི་སྐལ་བ་དང་འཚམས་པར་གནས་སྐབས་དང་མཐར་ཐུག་གི་ཕན་བདེའི་དཔལ་ལ་སྦྱོར་བར་མཛད་ཅིང་།
བཤད་བཀའི་ཐོག་མར་གསང་སྔགས་ལམ་རིམ་ཆེན་མོ། མངོན་པར་རྟོགས་པ་རིན་པོ་ཆེའི་ལྗོན་ཤིང་དང་། བདག་མེད་བསྟོད་འགྲེལ་ལ་བཤད་པ་མཐིལ་ཕྱིན་པ་སྐྱར་ཆོས་དང་བཅས་པའི་མཐའ་ཆོད་པ་གཅིག་གནང་། དེ་ནས་རྩ་རྒྱུད་བརྟག་གཉིས་གཅིག་གསུང་བར་བཞེད་པ་ལ། བཀའ་བཅུ་པ་དཀོན་མཆོག་སྐྱབས་པ་སོགས་ཀྱིས་གསོལ་བ་རྩེ་གཅིག་ཏུ་བཏབ་ནས། བདེ་མཆོག་རྩ་རྒྱུད་དང་། རྣལ་འབྱོར་མ་ཀུན་ཏུ་སྤྱོད་པའི་རྒྱུད་ཀྱི་བཤད་པ་ཤིན་ཏུ་རྒྱས་པ། ལཱུ་ཧི་པའི་སྨད་ལྔ་སོགས་བདེ་མཆོག་གི་ཆོས་སྐོར་མང་བ་གཅིག་གནང་། དེ་མཚམས་རྗེ་བཙུན་མཆོག་འདི་ཉིད་ཐུབ་དབང་བསྟན་པའི་རྒྱལ་ཚབ་དམ་པར་མངའ་གསོལ་བའི་རྟེན་ཅིང་འབྲེལ་བར་འབྱུང་བའི་ལེགས་བྱས་ཀྱི་བགྱི་བ་སྤེལ་བའི་སླད་དུ། རྗེ་བཙུན་ཀུན་དགའ་དབང་ཕྱུག་ཉིད་ཀྱིས་མཁན་པོ།
སེམས་དཔའ་ཆེན་པོ་ཡོན་ཏན་ཆོས་རྒྱལ་བས་ལས་ཀྱི་སློབ་དཔོན། རྭ་སྟོན་ཡོན་ཏན་དཔལ་བཟང་པོས་གསང་སྟེ་སྟོན་པ། བཀའ་བཅུ་པ་སངས་རྒྱས་རྒྱལ་མཚན་གྱིས་དུས་སྒོ་བ་མཛད་དེ། གྲངས་དང་ཁ་སྐོང་གི་ལས་ལ་རྗེས་སུ་བསྔགས་པ་འཕགས་པ་དགྲ་བཅོམ་པ་ཤ་སྟག་གི་དབུས་སུ། དབྱུག་པ་ཟླ་བ་ལ་གསོལ་བ་དང་བཞིའི་ལས་ཀྱིས་བསྙེན་པར་རྫོགས་པའི་བསླབ་པ་འཆལ་ཚུལ་གྱི་རྒྱུན་སྡོམ་ཞིང་འགོག་པར་བྱེད་པའི་ཆུ་ལོན་ལྟ་བུ། རྣམ་པར་རིག་བྱེད་མ་ཡིན་པའི་བསྡུས་པའི་གཟུགས་རྫས་བདུན་ཐོབ་པའི་ཚུལ་བསྟན་ནས་འདུལ་བ་འཛིན་པ་འབུམ་སྡེའི་མཁན་པོ་ཆེན་པོར་གྱུར་པའི་མོད་ལ་ས་ཆེན་པོ་ཡང་དལ་གྱི་གཡོ་ཞིང་། སྔོན་མྱོང་བའི་ཡུལ་དུ་མ་གྱུར་པའི་དྲི་བཟང་པོ་འཐུལ་བ་དང་། ལྷ་རྫས་ཀྱི་མེ་ཏོག་དུ་མའི་ཆར་ཡང་འབབ་པར་གྱུར་ཏོ་ཞེས། དེའི་དུས་ཀྱི་སྐྱེ་བོ་རྫུན་མེད་པའི་ངག་ལས་ཐོས་ཤིང་། དེ་ནས་ཧ་ཅང་མི་རིང་བའི་ཚེས་གྲངས་བཟང་པོ་ལ་བབ་པ་ན།
བདག་ཉིད་ཆེན་པོ་འདི་ཐུབ་བསྟན་དར་རྒྱས་གླིང་གི་ཆོས་དཔོན་དུ་ཕྱོགས་འདིའི་ཆེ་དགུར་གྱུར་པའི་གདུལ་བྱ་མཐའ་དག་གིས་གསོལ་བ་བཏབ་སྟེ། མི་འཇིགས་སེང་གེའི་ཁྲི་ལ་སྟི་བར་མཛད་ལ། དེའི་ཚེ་རྗེ་བཙུན་ཀུན་དགའ་དབང་ཕྱུག་པའི་གསུང་ལས་ཁོ་བོ་ལ་མུས་སུ་ཆོས་རྗེ་སེམས་དཔའ་ཆེན་པོས་ཨེ་ཝཾ་གདན་སར་བཀས་གནང་མཛད་པའི་དུས་འདི་ལྟར་མཛད་པ་ཡིན་གསུང་། བཀྲ་ཤིས་རྫས་བརྒྱད། རྟེན་རབ་གནས་ཀྱི་སྐབས་ཀྱི་མངའ་དབུལ་ལྟར་མཛད་དེ། ཐུགས་སྲས་མཆོག་ཏུ་མངོན་པར་དབང་བསྐུར་ནས། བདག་ཅག་མ་འོངས་པའི་གདུལ་བྱ་རྣམས་ཀྱི་མགོན་དང་། སྐྱབས་དང་། དཔུང་གཉེན་དམ་པར་བཀྲ་ཤིས་ཀྱི་དཔལ་ཆེན་པོ། སྲིད་པ་དང་ཞི་བའི་ལེགས་བྱས་ཀྱི་སྒོ་དུ་མ་ཕྱོགས་དུས་གནས་སྐབས་ཀུན་ཏུ་རྒྱས་པར་མཛད་ཅིང་།
སླད་ནས་རིག་པ་འཛིན་པའི་གཞུང་ལུགས་རྟེན་ཅིང་འབྲེལ་པར་འབྱུང་བ་རིན་པོ་ཆེའི་འབྱུང་ཁུངས། སྐྱེ་བ་འདི་ཉིད་ལ་རྡོ་རྗེ་འཆང་ཆེན་པོའི་གནས་ཐོབ་པར་བྱེད་པའི་ལམ་མཆོག་ཐུན་མོང་མ་ཡིན་པ། ཟབ་མོར་གྱུར་པའི་རྒྱུད་སྡེ་མ་ལུས་པའི་གཅེས་པའི་གནད་གཅིག་ཏུ་བསྡུས་པ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པ། དབང་གི་ཆུ་བོ་མ་ནུས་པ་ལག་ལེན་དང་བཅས་པ། བྱིན་རླབས་ཀྱི་བརྒྱུད་པ་མ་ཉམས་པ་ངོ་སྤྲོད་དང་བཅས་པ། གདམ་ངག་གི་སརྐ་མ་ལོག་པ་ལུང་སྦྱིན་དང་བཅས་པ། མོས་གུས་ཀྱིས་བསམས་པ་ཚིམ་པ་དྲོད་ཚད་དང་བཅས་པ་ཞུས་ཤིང་ནོས་ལ། མངོན་དུ་མཛད་ཅིང་གཞན་ཡང་དེ་དག་དང་འབྲེལ་བའི་མན་ངག་ཕྲ་མོ་བསམ་གྱིས་མི་ཁྱབ་པ་དེ་རེ་རེ་ལ་ཡང་ཡན་ལག་དུ་མ་དང་བཅས་པ་ཐུགས་སུ་ཆུད་པར་མཛད་ལ། མདོར་ན་གསུང་ངག་རིན་པོ་ཆེ།
བྱ་ལོ་ཟླ་བ་བཅུ་པ་ལ་དབུ་བཙུགས་ནས། ཁྱི་ལོའི་ས་གའི་བར་ལ་ཡོངས་སུ་རྫོགས་ཤིང་མ་ཚང་པ་མེད་པ་བུམ་པ་གཅིག་ནས་གཅིག་ཏུ་རྒྱུན་ལྡུགས་པ་ལྟ་བུའི་ཚུལ་དུ་གསན་ཏེ། དེ་ཡང་རྗེ་བཙུན་རིན་པོ་ཆེའི་དཀར་ཆག་ཏུ་ཐེབས་པའི་ཡིག་སྣ་དྲུག་ཅུ། རྗེ་བཙུན་ཀུན་དགའ་དབང་ཕྱུག་ཉིད་ཀྱི་དཀར་ཆག་ནང་ལྟར་མན་ངག་ཕྲ་མོ་མཐའ་དག་བསྡུས་པ་དམར་ཆུང་ངུ་གྲགས་པ་དེ་ཉིད་དང་། གཞུང་བཤད་དམར་མ་གསལ་བྱེད་ཀྱི་ཡིག་ཆུང་བདུན་དང་བཅས་པ། གཞན་ཡང་རྗེ་རྡོ་རྗེ་འཆང་། སེམས་དཔའ་མུས་ཆེན། འཇམ་དབྱངས་ཆོས་རྗེ། རྗེ་བཙུན་ཀུན་དགའ་དབང་ཕྱུག་ཉིད་ཀྱི་བར་དུ་བྱོན་པའི་བརྒྱུད་པ་མཐའ་དག་གི་ཡིག་ཆའི་རྣམ་གྲངས་ཇི་སྙེད་ཅིག་གསན་པ་རྣམས་ནི་རྗེ་ཉིད་ཀྱི་གསན་ཡིག་འཐོར་བུ་པ་དག་ལས་འབྱུང་ལ། རྣམ་པར་ཐར་པ་འདིར་ནི་གང་གིས་མཛད་པའི་ལུང་རྟོགས་ཀྱི་ཡོན་ཏན་རྣམས་གསལ་བར་འགོད་པ་ལས་ཡིག་སྣ་དེ་དག་གི་མིང་འབྲི་བའི་ངལ་བས་ཅི་བྱ་སྟེ།
རྗེ་བཙུན་རིན་པོ་ཆེ་བསོད་ནམས་རྩེ་མོས། བློ་ཆེན་རྣམས་ལ་ཁྱོད་ཉིད་རྡོ་རྗེ་འཆང་། ། ཞེས་གསུངས་པ་ལྟར། རང་གི་མོས་བློར་རྒྱུད་གསུང་བ་པོ། སྟོན་པ་རྡོ་རྗེ་འཆང་ཆེན་པོ་ཉིད་དུ་ངེས་པ་སྙིང་ནས་རྙེད་པའི་ཕྱིར། དེ་ལྟར་ན་གཞན་ངོར་བླ་མ་བརྟེན་ཚུལ་སོགས་ཀྱང་འབྲི་བར་མི་རིགས་སྙམ་ན་མ་ཡིན་ཏེ། རྗེ་བཙུན་བསོད་ནམས་རྩེ་མོས་གོང་གི་འཕྲོས་ལས། བློ་དམན་རྣམས་ལ་བརྒྱུད་པ་མཆོག་འཛིན་པ། ། ཞེས་གསུངས་པ་ལྟར། དམན་པའི་འགྲོ་བ་དག་གི་ཡིད་དང་རྗེས་སུ་མཐུན་པར།
འདྲེན་པ་དམ་པ་རྣམས་ལས་ཆོས་ཀྱི་རྣམ་གྲངས་གསན་པའི་ཚུལ་ཙམ་འདིར་བསྟན་པ་ཡིན་པ་རྒྱས་པར་རེ་རེ་ནས་བལྟ་བར་འདོད་ན་གཞན་དུ་རྟོགས་པར་གྱིས་ཤིག གཞན་ཡང་རྗེ་བཙུན་ཀུན་དགའ་དབང་ཕྱུག་ཉིད་ལ་དཔལ་ས་སྐྱ་པའི་ཐུན་མོང་མ་ཡིན་པའི་གདམས་པ། དམར་པོ་བསྐོར་གསུམ་དུ་གྲགས་པའི་རྗེས་སུ་གནང་བ། ཡིག་ཆའི་ལུང་གིས་བརྒྱན་པ་དང་། རྡོ་རྗེ་ནག་པོ་ཆེན་པོ་འཁོར་དང་བཅས་པའི་ཐུན་མོང་དང་ཐུན་མོང་མ་ཡིན་པའི་རྗེས་སུ་གནང་བ། མན་ངག་པོད་སེར་དུ་གྲགས་པའི་ལུང་། ཞལ་ཤེས་ཀྱི་གསང་མཛོད་མཐའ་ཡས་པའི་ཞལ་གྱི་བདུད་རྩིས་ཐུགས་ཀྱི་རྒྱུད་ཡོངས་སུ་བལྟམས་པའི་རྗེས་ཐོགས་སུ། ས་གའི་ཉེར་གཅིག་གི་ཉིན། རྗེ་བཙུན་ཀུན་དགའ་དབང་ཕྱུག་དག་པའི་ཞིང་དུ་གཤེགས་པ་ན། རྗེ་དེ་ཉིད་ཀྱིས་གང་གི་ཞབས་ཀྱི་པདྨོ་ལ་ཉེ་བར་བཏུགས་ཏེ།
སྐྱེ་བ་དང་ཚེ་རབས་ཐམས་ཅད་དུ་རྗེས་སུ་གཟུང་དུ་གསོལ་ཞུས་པས། རྗེ་བཙུན་ཀུན་དགའ་དབང་ཕྱུག་ཐུགས་དགྱེས་པ་དང་བཅས་འོ་དེ་ལྟར་བགྱིའོ། ། ཞེས་གསུངས་པའི་ངང་ལ་ཐུགས་ཆོས་ཀྱི་དབྱིངས་སུ་མཉམ་པར་བཞག་ཅིང་དེའི་རྗེས་སུ་བདག་ཅག་གི་འདྲེན་པ་དམ་པ་འདིས། རྗེ་བཙུན་ཀུན་དགའ་དབང་ཕྱུག་ཉིད་ཀྱི་དགོངས་པ་རྫོགས་པའི་སླད་དུ་སྐྱེ་བོའི་ཚོགས་ལ་སྦྱིན་གཏོང་གི་དངོས་པོ་བསམ་གྱིས་མི་ཁྱབ་པས་ཡིད་ཀྱི་རེ་བ་མཐའ་དག་རྫོགས་པར་མཛད་ཅིང་། སྐུའི་རྟེན་གསེར་ཟངས་ལས་གྲུབ་པའི་རྡོ་རྗེ་འཆང་དང་། རྗེ་ཉིད་ཀྱི་སྐུ་འདྲ་ཞེ་དགུ་མའི་ཁོངས་སུ་ལེགས་པར་སྒྲུབ་པ་དང་། བྲིས་ཐང་གི་ལམ་འབྲས་བརྒྱུད་པ་གཟབ་བྲིས། གསུང་གི་རྟེན་ས་སྐྱ་བཀའ་འབུམ་རིན་པོ་ཆེ་གསེར་ལས་གྲུབ་པ་དང་། ཐུགས་ཀྱི་རྟེན་བྱང་ཆུབ་ཆེན་པོའི་མཆོད་རྟེན་རྨང་ལ་འདོམས་དྲུག་ཡོད་པ། གདུགས་དང་།
ཏོག་གསེར་ཟངས་ལས་གྲུབ་པ། དཔལ་ལྡན་བྱམས་པ་གླིང་གི་དགོན་གནས་ཀྱི་མདུན་ན་བཞུགས་པ་འདི་རྣམས། སའི་ཕྱོགས་འདིར་ཉེ་བར་སྒྲུབ་པའི་བདག་པོའི་རྐྱེན་ཀུན་ཀྱང་རྗེ་བཙུན་དམ་པ་ཉིད་ཀྱིས་ཁུར་བཞེས་མཛད་ཅིང་། སྐུ་གདུང་རིན་པོ་ཆེ་བྱིན་རྣམས་གདུལ་བྱའི་དབང་གིས་དཔལ་ཨེ་ཝཾ་ཆོས་ལྡན་གྱི་དགོན་གནས་རིན་པོ་ཆེ་དུ་མའི་འབྱུང་གནས་བླ་མ་གོང་མའི་གདན་ས་དེ་ཉིད་དུ་སྤྱན་དྲངས་ཏེ། ནང་རྟེན་སངས་རྒྱས་འོད་དཔག་མེད་ཀྱི་སྐུ། རྒྱ་མཐོ་བཅུ་གསུམ་ཡོད་པ་གནྡྷོ་ལ་དང་བཅས་པ་གཅིག རྗེ་ཉིད་ཀྱི་གཟིམ་མལ་སྐུ་འདྲ་སྐུ་ཚད་མ་གཅིག ལམ་ཟབ་བརྒྱུད་པའི་ཁ་སྐོང་སྐུ་འདྲ་འཁྱིད་གང་མ་གཅིག་རྣམས་རྒྱུ་རིན་པོ་ཆེ་གསེར་ཟངས་ལས་ལེགས་པར་བསྒྲུབས་ཤིང་། ཕྱི་རྟེན་རྗེ་གོང་མ་རྣམས་ཀྱི་ཕྱི་རྟེན་དང་ཚད་མཉམ་པ་གཅིག་རྣམས་སྒྲུབ་པའི་རྒྱུ་ལ་ཡང་། དངོས་པོ་རྣམ་པར་དག་པ་བགྲང་བའི་ཡུལ་ལས་འདས་པ་དཔག་ཏུ་མེད་པ་འབུལ་བར་མཛད་ཅིང་།
སྔན་རྟིང་དུ། དཔལ་ཨེ་ཝཾ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས་ཉིད་དུ་བདག་ཅག་གི་འདྲེན་མཆོག་བདག་ཉིད་ཆེན་པོ་ཉིད་ཕེབས་པའི་ཚེ་གཟིམ་མལ་སྐུ་འདྲའི་དྲུང་དུ་རིན་པོ་ཆེའི་མཎྜལ་དང་བཅས་པའི་མཆོད་པའི་བཀུར་སྟི་གྱ་ནོམ་པ་དང་། ཕྱག་མཆོད་སྨོན་ལམ་བསམ་གྱིས་མི་ཁྱབ་པ་མཛད་ཅིང་། མདོར་ན་སྲིད་པ་དང་ཞི་བའི་དཔལ་མཐའ་དག་བསྐྱེད་པའི་འབྱུང་གནས་ཡུལ་རྡོ་རྗེ་སློབ་དཔོན་རབ་འབྱམས་ཞིང་གི་རྒྱལ་བ་སྲས་བཅས་ཡོངས་སུ་འདུས་པའི་ངོ་བོ་ཉིད་དུ་གཟིགས་པ་རྨད་དུ་བྱུང་བའི་དགོངས་པ་རྒྱུན་མི་འཆད་པ་ཞིག སྲིད་མཐའི་བར་དུ་ཡོངས་སུ་ཁྱབ་པའི་ཕྲིན་ལས་ཀྱི་བགྱི་བ་ཕུལ་དུ་བྱུང་བ་དུས་དང་གནས་སྐབས་ཀུན་ཏུ་བསྐྲུན་པར་མཛད་པ་ཞིག་གོ ། ཁྱོད་ཐུགས་འཇམ་པའི་དཔལ་དང་རྗེས་འབྲེལ་བས། ། ཇི་ལྟའི་དོན་ལ་བརྟག་པའི་གནས་ཅི་འཚལ། ། ཇི་སྙེད་ཆོས་ལུགས་ཐུབ་པའི་གཞུང་བཞིན་དུ། ། སྟོན་མཛད་ཁྱོད་ནི་རྒྱལ་བ་གཉིས་པ་ལགས། ། ཚད་ལྡན་གོང་མའི་སྲོལ་ལས་ངེས་འོངས་པའི། །
འཕགས་བློས་གཞལ་བའི་ངེས་དོན་འགའ་ཞིག་ལ། ། ཕྱིས་བྱུང་བྱིས་བློས་བཏགས་པའི་རྟོག་གེའི་ལམ། ། དྲུངས་ནས་འབྱིན་པ་ཁྱོད་ལས་གཞན་སུ་ཞིག ། ངེས་པར་འབྱུང་བའི་ཚུལ་ཁྲིམས་གོས་བཟང་ཅན། ། ཞི་ཞིང་དུལ་བ་ཉེར་ཞི་དམ་པའི་དཔལ། ། རང་བཞིན་བཅས་པའི་ཉེས་པས་མ་གོས་པའི། ། ལེགས་གསུང་འདུལ་བའི་བསྟན་པ་འཛིན་པའི་རྗེ། ། མཐའ་ཡས་འགྲོ་ལ་དགོངས་པའི་ཕ་མཐའ་ནི། ། རྒྱ་ཆེན་ནམ་མཁའི་ཁྱོན་ལྟར་གཞལ་དཀའ་བའི། ། སྲིད་ལ་མི་འདུན་ཞི་ལ་མི་སྨོན་པའི། །
བགྲང་ཡས་རྒྱལ་བའི་མཛད་ལྟར་ངོ་མཚར་རྨད། ། དངོས་ཀུན་རང་བཞིན་དགའ་ཆེན་སྒྱུ་མའི་སྐུ། ། དབང་ཕྱུག་བརྒྱད་ལྡན་རྡོ་རྗེ་འཛིན་པའི་ས། ། མངོན་གྱུར་རྗེ་ལས་མ་ཉམས་ཤིང་རྟའི་སྲོལ། ། སྙན་བརྒྱུད་བཞི་ལྡན་གདམས་པའི་བདུད་རྩི་བཞེས། ། དུས་གསུམ་རྒྱལ་བ་ཀུན་གྱི་བགྲོད་གཅིག་ལམ། ། ཁམས་གསུམ་སེམས་ཅན་ཀུན་གྱི་ངལ་བསོའི་གནས། ། སྡོམ་གསུམ་ལྡན་པའི་ཉམས་ལེན་བསྟན་པའི་རྒྱུན། ། སྐུ་གསུམ་ཕྲིན་ལས་རྨད་བྱུང་ཉེ་བར་བསྐྲུན། ། གངྒཱའི་ཀླུང་གི་དེ་སྙེད་ཞིང་རྡུལ་གྱིས། །
ཇི་སྙེད་རྒྱལ་བ་མཐའ་དག་འདུས་པ་ཡི། ། གང་གིས་བྱེ་བའི་ཆར་ཡང་མི་ཕོད་པའི། ། རྡོ་རྗེ་སློབ་དཔོན་མཆོག་ལ་སྲིད་ཞུར་མཛད། ། རྒྱལ་བས་བསྟན་དང་འགྲོ་བའི་དོན་མཛད་ནས། ། གདུལ་བྱའི་དབང་གིས་ཞི་བའི་དབྱིངས་སུ་གཟིམས། ། རྒྱལ་ཚབ་འགྲོ་བའི་བླ་མ་མི་ཕམ་རྗེ། ། མ་འོངས་གདུལ་བྱའི་འདྲེན་པར་གྱུར་པ་ལགས། ། དེ་བས་ན་བསོད་ནམས་དང་ཡེ་ཤེས་ཀྱི་ཚོགས་རླབས་པོ་ཆེ་ཉེ་བར་བསག་པའི་ཡུལ་ནི་དམ་ཚིག་རྡོ་རྗེ་སློབ་དཔོན་ཆེན་པོ་ཉིད་ཡིན་ནོ་ཞེས། རྡོ་རྗེ་སློབ་དཔོན་གྱི་ཡོན་ཏན་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས།
བཀའ་དྲིན་མཉམ་མེད་ཀྱི་འདྲེན་པ་དམ་པས་ཡོངས་སུ་བཟུང་བའི་སྐབས་ལས་རྗེས་སུ་སྒྲགས་པའི་རབ་ཏུ་བྱེད་པ་སྟེ་ལྔ་པའོ།། །། དེ་ནས་ཐུབ་བསྟན་དར་རྒྱས་གླིང་གི་ཆོས་གྲྭ་ཆེན་པོ་ཉིད་དུ་གཙོ་བོར་གདན་ཕབ་ནས་རྒྱུ་ཕ་རོལ་ཏུ་ཕྱིན་པའི་ཐེག་པ་དང་རྗེས་སུ་འབྲེལ་བའི་ཆོས་ཀྱི་འཁོར་ལོ་འོས་སུ་གྱུར་པའི་བློ་གསལ་གྱི་གདུལ་བྱ་མཐའ་ཡས་པ་ལ་རྒྱུན་ལྡན་དུ་སྩལ་ཞིང་། དེ་ཡང་དབྱར་དགུན་གྱི་དུས་ཆོས་ལ། ཕར་ཚད་རོང་སྟོན་སྨྲ་བའི་སེང་གེའི་ཊཱིཀྐའི་སྟེང་ནས་སྤྱི་བབས་སུ་གསུང་ཞིང་། ནང་སེལ་གྱི་དབྱེ་བ་ཕྲ་མོ་རང་ལུགས་རྨད་དུ་བྱུང་བ་རྣམས་ནི། ཕར་ཕྱིན་ལ་ཐུབ་པ་དགོངས་གསལ་དང་། སེམས་བསྐྱེད་ཆེན་མོ་སོགས་ཀྱི་སྐབས་ནས་ཇི་སྐད་བཤད་པའི་ཆ་རྣམས་དང་། ཚད་མ་ལ་ཆོས་རྗེ་ས་སྐྱ་པཎྜི་ཏས་མཛད་པའི་བསྟན་བཅོས་སྡེ་བདུན་མདོ་དང་བཅས་པའི་དགོངས་འགྲེལ་རིག་པའི་གཏེར། རྩ་འགྲེལ་དང་། ཆོས་ཀྱི་རྗེ་ས་སྐྱ་ལོ་ཙཱ་བ་དེ་ཉིད་ཀྱི་གསུང་ཕྱིན་ཅི་མ་ལོག་པར་གྱུར་པ།
འུ་ཡུག་པ་རིག་པའི་སེང་གེས་མཛད་པའི་རིགས་མཛོད་ཀྱི་སྟེང་ནས་ཉེ་བར་བརྒྱན་ཏེ། ཐུན་མོང་བ་མི་འགལ་ལ། ཐུན་མོང་མ་ཡིན་པ་རྣམས་མ་འདྲེས་པའི་མཁས་པ་ལ་གྲགས་པའི་རིང་ལུགས་དེ་ཉིད་རྗེས་སུ་སྤེལ་བར་མཛད་ལ། ཁྱད་པར་ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་ཆོས་སྡོམ་པ་གསུམ་གྱི་རབ་ཏུ་དབྱེ་བ་ཉིད་བཤད་བྱའི་གཙོ་བོར་མཛད་དེ། དེ་ལ་བསྟན་བཅོས་དེ་ཉིད་ལ་རྩོམ་པ་པོ་ཉིད་ཀྱི་རང་མཚན་མདོར་བསྡུས་དེའི་དཀའ་བའི་གནས་དག་ལས། རྗེས་སུ་བརྩམས་པའི་ཕྱོགས་བཅུའི་སངས་རྒྱས་ལ་ཞུ་འཕྲིན་ཆག་ལོ་ཙཱ་བ་ཆོས་རྗེ་དཔལ། ཞང་ལོ་ཙཱ་བ་མདོ་སྡེ་དཔལ། གློ་བོ་ལོ་ཙཱ་བ་ཤེས་རབ་རིན་ཆེན། བཀའ་གདམ་དོ་སྐོར་བ། བཀའ་གདམ་ནམ་མཁའ་འབུམ།
སྙེ་མོ་བསྒོམ་ཆེན་སོགས་ཀྱི་དྲིས་ལན་ཐོར་བུ་བ་རབ་ཏུ་མང་པོ་དང་། དེ་བཞིན་དུ་ཆོས་ཀྱི་རྒྱལ་པོ་འཕགས་པ་ལ་ཡང་སྡོམ་པ་གསུམ་གྱི་རབ་ཏུ་དབྱེ་བ་ལས་རྩད་པའི་དྲི་བའི་གནས་དུ་མ། གཞན་གྱིས་དྲིས་པའི་ལན་མཛད་པ་མཐའ་དག་དང་། བསྟན་བཅོས་དེ་ཉིད་ཀྱི་ནང་ན། ལོ་གྲགས་ཟེར་གསུམ་གྱི་མཐའ་ཅན་དུ་བྱས་པའི་ཕྱོགས་སྔའི་གནས་གབ་པའི་ཚུལ་དུ་ཡོད་པ་རྣམས་ཀྱི་ངོས་འཛིན་གསལ་བར་སྟོན་པ་འདུལ་བ་སེང་གེའི་ཕྱོགས་སྔ་མདོར་བསྡུས། གཞན་ཡང་དཀའ་འགྲེལ་ལྟ་བུའི་ཚུལ་དུ་བྱས་པའི་ཊཱིཀྐ་དུ་མ་དང་། ཁྱད་པར་དུ་བཤད་གཞི་ཆེན་པོས་གཞུང་གི་ཚིག་འབྲུ་མ་ལུས་པ་ལ་ཡོངས་སུ་འབྲུ་གཉེར་བའི་འགྲེལ་ཆེན་ལྷ་བཙུན་བསམ་ཡས་པ། སྤོས་སྒང་པ་འཇམ་དབྱངས་རིན་ཆེན་རྒྱལ་མཚན། ཀུན་མཁྱེན་དགའ་བ་གདོང་པ། གདན་སའི་ལས་ཆེན་གཞོན་ནུ་བ་སྟེ་བཞི་ཡིས་མཛད་པ།
དེ་དག་གི་ཚིག་དང་དོན་གྱི་གནས་ལ་རྗེས་སུ་དཔྱད་དེ་དཔྱིས་ཕྱིན་པར་མཛད་ནས། དེ་དག་ལ་ཡང་རིགས་པ་དང་མི་རིགས་པའི་སྒོ་དུ་མས་རྗེས་སུ་དཔྱད་པར་མཛད་དེ། གཟིགས་པ་དྲི་མ་མེད་པའི་ཆོས་ཀྱི་སྤྱན་དང་ལྡན་པའི་རྗེ་བཙུན་འདིས། ས་སྐྱའི་འཇིགས་མེད་དཔའ་བོ་ཉིད་ཀྱིས་རང་གཞུང་ལས་རྩད་པའི་དགོངས་པ་དང་དགོངས་མིན་གྱི་ཆ་འབྱེད་པར་བྱེད་པའི་ཞིབ་མོ་རྣམ་ཐག་ཅེས་བྱ་བའི་བསྟན་བཅོས་མཛད་ཅིང་། གཞན་ཡང་མངོན་གསུམ་དང་། རྗེས་སུ་དཔག་པའི་སྤྱན་རས་ཤིན་ཏུ་གསལ་བ། གཞལ་བྱའི་གནས་རྣམ་པ་གསུམ་ལ་ཚད་མ་གསུམ་གྱིས་གྲུབ་པའི་ལམ་སྟོན་པའི་རིགས་པར་སྨྲ་བ་ཀུན་གྱི་གཙུག་གི་ནོར་བུ། རྣམ་འགྲེལ་མཛད་པའི་དགོངས་དོན་རྨད་དུ་བྱུང་བ་སྟོན་པར་བྱེད་པ། ཚད་མ་རིག་པའི་གཏེར་གྱི་འགྲེལ་བཤད་རིག་པ་མ་ལུས་པ་ལ་འཇུག་པའི་སྒོ་ཞེས་བྱ་བ་གཅིག་ཀྱང་མཛད་ཅིང་། གཞན་གྱི་ངོ་བསྲུང་དང་།
ཅམ་བུ་ལ་མ་ལྟོས་པའི་རང་གཞུང་འཛིན་པ་ལ་བརྟུལ་ཕོད་པ། གྲུབ་པ་དང་སུན་འབྱིན་གྱི་གནས་རྣམས་ལེགས་པར་སྟོན་པའི་རིགས་པའི་སྣང་བ་འགྱེད་པར་མཛད་པ་ན། རང་གི་གྲུབ་པའི་མཐའ་ལ་ཡིད་བཅུགས་ཤིང་ཉེ་བར་འཆོལ་བའི་ཕས་རྒོལ་གྱི་ཡིད་ཀློང་ཀློང་པོར་གྱུར་ཏེ། ཞེ་འདོད་ཀྱི་ཚེར་མ་སྔ་རབས་རྒན་པོའི་ལུགས་ལས་འདས་པའི་ཐལ་འགྱུར་གྱི་ཕྲེང་བ་དུ་མ་འཕེན་པར་བགྱིས་པ་ན། ཕྱེ་ལེབ་ཀྱི་བཤོག་སྒྲོས་ལྷུན་པོའི་བྱིངས་འདེགས་པར་བཟོད་པ་ལྟར་བརྒྱུད་པ་ནས་བརྒྱུད་པར་བཅས་པའི་ས་སྐྱའི་བཀའ་སྲོལ་གྱི་གསུང་རབ་གཏིང་དཔག་དཀའ་བ་སྒྲ་རྟོག་གི་ཡུལ་ལས་འདས་པ་ཉིད་ཀྱི་མཐའ་ཙམ་ཡང་རྗེས་སུ་མ་དཔོགས་པར། རེ་ཞིག་ཆོས་ཀྱི་དགག་སྒྲུབ་ཀྱི་ཚུལ་དེ་ཉིད་བཏང་ནས་འཇིག་རྟེན་ལྟར་སྣང་གི་རྩོད་པ་ལྷུར་ལེན་པར་གྱུར་པ་ན། ཇི་སྙེད་པའི་ལོག་སྒྲུབ་དག་ལ་ཡང་། བཟོད་པའི་གོ་ཆ་ལྷུར་མཛད་དེ་ཆོས་སྨྲ་བའི་རིང་ལུགས་དེ་ཉིད་ལས་སྐད་ཅིག་ཀྱང་གཡོ་བ་མེད་པར་མཛད་པ་ཡང་། གོང་གི་འཕྲོས་ལ་འདི་ལྟར་དུ་འབྱུང་སྟེ། ནམ་ཡང་ལོག་ལྟའི་མུན་པས་མི་རྫི་བར། །
ཡེ་ཤེས་གསུང་གི་སྣང་བ་འགྱེད་ལ་བརྩོན། ། ཕྲག་དོག་སྒྲ་གཅན་གདོང་ལས་རྣམ་གྲོལ་བའི། ། སྨྲ་བའི་ཉི་མར་གྱུར་ལ་ཕྱག་འཚལ་ལོ། ། ཞེས་སྨྲོས་ཏེ། ཉེ་བར་དཔྱད་པའི་གསུང་རབ་ཀྱི་དོན་ལ་ནམ་དུ་ཡང་གཟུ་བོར་གནས་པའི་བློས་བརྟགས་ན། ལོག་པར་ལྟ་བའི་མི་ཤེས་པའི་མུན་པས་མི་རྫི་བར། མཁྱེན་པ་དང་བརྩེ་བའི་ཡེ་ཤེས་ཀྱིས་རྒྱལ་བའི་གསུང་གི་སྣང་བ་སྐལ་བ་དང་ལྡན་པའི་གདུལ་བྱ་ལ་སྦྱོར་བྱུང་གི་འབྱེད་པ་ལ་བརྩོན་པའི་མཛད་པ་ཅན། དེ་ལ་ཕྲག་དོག་པའི་མི་མཐུན་ཕྱོགས་ཀྱི་སྒྲ་གཅན་གྱི་གདོང་ལས་རྣམ་པར་གྲོལ་བའི་སྒོ་ནས། ས་སྐྱ་པའི་བཀའ་སྲོལ་དྲི་མ་མེད་པ་སྨྲ་བའི་ཉི་མར་གྱུར་པ་ཁྱེད་ལ་བདག་ཅག་དཔལ་ས་སྐྱའི་རྗེས་འཇུག་ཐམས་ཅད་གུས་པ་ཆེན་པོས་ཕྱག་འཚལ་ལོ། ། ཞེས་བརྗོད་པའི་དོན་དང་མཐུན་པར།
སའི་ཕྱོགས་འདིར་རིགས་དྲུག་པ་རྡོ་རྗེ་འཆང་གི་ངོ་བོ་རྗེ་བཙུན་ཀུན་དགའ་བཟང་པོ་ལན་གསུམ་གྱི་བར་དུ་ཕེབས་ཏེ། སངས་རྒྱས་ཀྱི་བསྟན་པ་སྤྱི་དང་། ཁྱད་པར་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་རྨངས་ནས་བླངས་ཏེ།

སྦྱིན་པའི་བདག་པོ་རྣམས་ལ་ཡང་བཀྲ་ཤིས་དང་བདེ་ལེགས་མཐའ་ཡས་པ་སྤེལ་བ་མཛད་ལ། སླད་ནས་ཀྱང་བསྟན་འཛིན་གྱི་སྐྱེས་བུ་ཀུན་དང་། བསྟན་པའི་སྦྱིན་བདག་སྲས་དང་བློན་པོར་བཅས་པ་ཀུན་གྱི་སྔར་རྒྱུན་དེ་ཉིད་ཀྱི་དོན་གྱི་དམ་ལས་མི་འདའ་བའི་བཀའ་ནན་ཆེན་པོ་རྗེས་སུ་སྩལ་ཏེ། དེ་ཡང་བྱམས་ཆེན་དབུ་རྩེར། དཔལ་ལྡན་ས་སྐྱ་པའི་ཐུན་མོང་མ་ཡིན་པའི་མན་ངག་ལས་འབྱུང་བའི་རྟེན་གཏོར་ཁྱད་པར་ཅན་ཡང་འཛུགས་པ་མཛད། དེའི་དྲུང་དུ། ཆོས་རྒྱལ་ཆེན་པོ་སྐུ་མཆེད་བཞི། ཆོས་རྒྱལ་བཀྲ་ཤིས་མགོན་ཡང་སྐུ་གནས་གཞོན་ནུ་ཡོད་པ་དང་། སྐུ་ངོ་ལྔ་ལ་དཔལ་རྡོ་རྗེ་ནག་པོ་ཆེན་པོ་ལྕམ་བྲལ་འཁོར་དང་བཅས་པའི་རྗེས་སུ་གནང་བ་ཐུན་མོང་མ་ཡིན་པ་མཛད་དེ། བཀའ་སྒོ་དམ་བཞག་ཆེན་པོ་ཡོད་པ་དེ་ཉིད་ཐུགས་ལ་བཞག་ནས། ཕྱོགས་འདིར་རྗེ་བཙུན་ས་སྐྱ་པ་རྣམས་ཀྱི་བསྟན་པའི་རྒྱུན་ཞིག་བྱུང་ན།
སྤྱི་སྒོས་ཀུན་ལ་ཕན་པ་དང་བདེ་བའི་རྒྱུར་དགོངས་ནས། ཐུགས་བརྩོན་པ་ཆེན་པོས་དུས་དང་གནས་སྐབས་ཀུན་ཏུ་དགོངས་པའི་ཚུལ་དེ་ཉིད་རྗེས་སུ་སྒྲུབ་པར་མཛད་དེ། གོང་དུ་བཤད་པ་ལྟར་བཤད་བྱའི་གཙོ་བོ། སྡོམ་རིག རྒྱལ་སྲས་ལམ་བཟང་རྣམས་ལ་ལན་གཅིག་མ་ཡིན་པ་ཡང་དང་ཡང་དུ་བཤད་པའི་སྒོ་དགག་སྒྲུབ་སྤང་གསུམ་གྱི་ཚུལ་མཐའ་ཡས་པ་གཅིག་ལེ་ལོའི་གཡེང་བའི་མིང་ཙམ་ཡང་མེད་པར་ཐུགས་འགྲུས་པར་མཛད་དེ། བསྟན་པ་ལ་ཕན་པའི་དགེ་བའི་བཤེས་གཉེན་གྲངས་ལས་འདས་པ་ཡང་བསྐྲུན་པར་མཛད་དོ། ། དེའི་སྐབས་སུ་དགུང་གི་ལོ་ཉེར་དྲུག་ཙམ་གྱི་མཐར་སོན་པ་ན་ཕྱོགས་འདིའི་དུས་ཀྱི་འགྱུར་བས་བསྐྱོད་པའི་བགྱི་བ་དེ་ཉིད་ཀྱིས་ཅུང་ཞིག་བསྐུལ་ཞིང་། བླ་མའི་གདན་ས་རྣམས་གཟིགས་པ་དང་། འོས་སུ་གྱུར་པའི་གདུལ་བྱ་ལ་གསུང་གི་བདུད་རྩིའི་ཕན་བདེ་རྩོལ་བའི་སླད་དུ་དབུས་གཙང་གི་ཕྱོགས་ལ་ཕེབས་པར་དགོངས་ཏེ། དེ་ཡང་ཆོས་བརྒྱད་ཀྱི་བགྱི་བ་ཆེན་པོའི་སྒོ་ནས་མ་ཡིན་པར།
ཆོས་རྗེ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོས་མཛད་པ་ལྟར། བྱ་བྲལ་འགྲོས་ཀྱིས་ཤར་ཕྱོགས་ལ་ཕེབས་པར་དགོངས་ནས། རྣམ་གྲངས་དུ་མའི་སྒོ་ནས་ཕེབས་པར་བརྩམས་ཀྱང་། དགོངས་པ་བཞིན་དུ་གྲུབ་པར་མ་གྱུར་ལ། ཁྱད་པར་ཞབས་འབྲིང་པ་ཉུང་ཤས་གཅིག་དང་བཅས་རྫོང་གསར་བར་དུ་ཕེབས་པ་ལས། འདི་ཕྱོགས་ཀྱི་ཆོས་འཇིག་རྟེན་གཉིས་ཀའི་གཙོ་བོར་གྱུར་པ་ཀུན་གྱི་གསོལ་བ་རྩེ་གཅིག་ཏུ་བཏབ་ཀྱང་། ཐུགས་ནེར་ནུར་དུ་ཡོད་པའི་སྐབས་སུ། ཆོས་ཀྱི་རྗེ་པཎྜི་ཏ་ཆེན་པོ་གྲགས་པ་རྒྱལ་མཚན་གྱིས་བཀའ་ཤོག་ནན་ཏན་གྱིས་བགྱི་བ་དང་བཅས་པ་སྩལ་ཞིང་། བདག་ཉིད་ཆེན་པོ་ཉིད་ཀྱི་རྣལ་ལམ་དུ་ཡང་བླ་མ་དང་མགོན་པོ་དབྱེར་མེད་ཀྱི་རྣམ་འཕྲུལ་ངོ་མཚར་རྨད་དུ་བྱུང་བ་འདི་ལྟར་བསྟན་ཏེ། རྗེ་ཉིད་ཀྱི་ཞབས་འབྲིང་པ་རྣམས་ལ།
མདང་རྨི་ལམ་དུ་བླ་མ་པཎྜི་ཏ་ནི་ཨ་ཙ་ར་དུང་ལོང་ཅན་གཅིག་གི་རྣམ་པར་བྱོན་ནས། སླར་བྱམས་གླིང་གི་འབུམ་པ་ཆེན་མོ་དེ་ལ་ཐིམ་སོང་ངོ་གསུང་བའི་ཉིན་ཕྱག་་་་་་ངེད་ལ་ཆོས་རྗེ་རྡོ་རྗེ་འཆང་ཆེན་པོས་གནང་བའི་མ་བརྒྱུད་ཀྱི་གསང་མཛོད་འདི་རྣམས་ཁྱེད་ལ་འཕྲོད་ན་སྙམ་པ་ཡིན་པས། ད་རེས་ཅིས་ནས་ཀྱང་ཡར་ཕེབས་དགོས། ཕྱིས་ངེད་ཀྱི་རྒྱུད་པ་འདི་ཡང་ཆོས་སྐུར་བསྒྲུབས་ནས་སླར་ཕེབས་པས་ཆོག་གསུང་བའི་ཕྱག་རྟགས་ཕེབས་གསུང་། དམ་གྱིས་ཀྱང་ཕེབས་ནས། ཤར་ཕྱོགས་ལ་ཕེབས་པའི་དགོངས་པ་དེ་ཉིད་རེ་ཞིག་བཏང་སྙོམས་སུ་མཛད་དེ། སླར་ཡང་བྲག་དཀར་ཐེག་ཆེན་དར་རྒྱས་གླིང་དུ་གདན་ཕབས་ཏེ། ཆོས་ཀྱི་རྗེ་པཎྜི་ཏ་གྲགས་པ་རྒྱལ་མཚན་ལས། མ་རྒྱུད་འཁོར་ལོ་སྡོམ་པ་གཙོ་བོར་གྱུར་པའི་རྒྱུད་སྡེ་བཞི་དང་འབྲེལ་བའི་གདམ་པའི་མཛོད་ཇི་སྙེད་གཅིག་གསན་པ་ལས་ཕྱོགས་ཙམ་གཅིག་བརྗོད་ན། གྲུབ་པའི་དབང་ཕྱུག་ལཱུ་དྲིལ་ནག་གསུམ་གྱི་བཀྲལ་བའི་དཀྱིལ་འཁོར་སོ་སོར་མངོན་པར་དབང་བསྐུར་བ་ཕྱིན་ཅི་མ་ལོག་པར་ནོས་ནས།
སོ་སོའི་བསྐྱེད་རིམ་གྱི་བཤད་པ། རིམ་བཞི། རིམ་ལྔ་ལ་སོགས་པ་རྣམས་ཀྱི་རྫོགས་རིམ་གྱི་ཁྲིད། ལཱུ་ཧི་རྨད་ལྔ། དྲིལ་བུ་གཞུང་གསུམ། ནག་པོ་གཞུང་དྲུག དེ་དག་དང་འབྲེལ་བའི་གོང་མའི་ཡིག་ཆ་མཐའ་དག་གི་ལུང་། རྩ་རྒྱུད་དང་། ཀུན་སྤྱོད་ལ་སོགས་པའི་བཤད་བཀའ། དཔལ་ས་སྐྱ་པའི་མཆོག་སྒྲུབ་པའི་དམར་པོ་སྐོར་གསུམ་དུ་གྲགས་པ།
ཨིནྡྲ་མཁའ་སྤྱོད། ནཱ་རོ་མཁའ་སྤྱོད། མཻ་ཏྲི་མཁའ་སྤྱོད་རྣམས་ཀྱི་དབང་བཞི་བྱིན་རླབས་ཀྱི་ཚུལ་ཅན། གསང་བ་སིནྡཱུ་རའི་དཀྱིལ་འཁོར་དུ་གསན་ནས་མི་དབང་ཆོས་གསུམ། ནཱ་རོ་གཞུང་ཆུང་། མཻ་ཏྲི་སྒྲུབ་ཐབས་སོགས་རྒྱ་གཞུང་། གོང་མཆན་འབྱར་བ་རྣམས་དང་། སོ་སོའི་གོང་མའི་ཡིག་རྙིང་། ཁྱད་པར་ནཱ་རོ་མཁའ་སྤྱོད་ལ་ཐུན་མོང་མ་ཡིན་པའི་ཞལ་ཤེས་བཞི། ཚོགས་མཆོད་བྱིན་རླབས།
འཕོ་བ་གསེར་སྲང་མ་རྣམས་དང་། རྫོགས་པའི་རིམ་པ་རྩ་ཨུཏྤ་ལ་གཞོན་ནུ་ཁ་འབྱེད་པ། རྩ་དབུ་མའི་ཉམས་ཁྲིད། ཆོས་རྒྱལ་འཕགས་པ། སྔགས་འཆང་གཟུངས་ཀྱི་དཔལ། ཆོས་རྗེ་རྡོ་རྗེ་འཆང་ཆེན་པོ་རྣམས་ཀྱིས་བསྒྲིགས་པའི་ཡིག་ཆ་རྣམས་ཀྱི་ལུང་། འཆི་མེད་རྡོ་རྗེ་ལྷ་མོ། རྗེ་བཙུན་ཆེན་པོས་པཎྜི་ཏ་ཛ་ཡ་སྱ་ན་ལ་གསན་པའི་མཁའ་འགྲོ་རྒྱ་མཚོ། བདེ་མཆོག་རྡོ་རྗེ་མཁའ་འགྲོ། ཨ་བྷི་དྷ་ནའི་རྒྱུད་ལས་གསུང་པའི་དྲིལ་ཆུང་ལྷ་ལྔ་དང་།
ལཱ་བ་པས་བཀྲལ་བའི་སྦྱངས་པའི་ཡོན་ཏན་ལྷ་བཅུ་གསུམ་མ་གཉིས། མར་གྱོ་ལོ་ཙཱ་བ་ཆོས་ཀྱི་དབང་ཕྱུག་ནས་བརྒྱུད་པ། བདེ་མཆོག་མ་ཧཱ་མ་ཡ་ལྷ་ལྔའི་དབང་མར་པ་ཆོས་ཀྱི་བློ་གྲོས་ནས། གཞུང་གི་རྔོག་སྟོན་ཡབ་སྲས་ལ་བརྒྱུད་པ། ལྷོ་མགར་རྡོ་རྗེ་སྙིང་པོའི་འགྲེལ་པའི་སྟེང་ནས་རྒྱུད་ཆུང་ལེའུ་གསུམ་པའི་བཤད་བཀའ། བདེ་མཆོག་སངས་རྒྱས་ཐོད་པའི་དབང་། ཕྱིས་བལ་ཡུལ་ནས་ཉེ་བརྒྱུད་དུ་བྱོན་པའི་བདེ་མཆོག་བུང་བུའི་ཞལ་ཅན་གྱི་དབང་ཞལ་གཉིས་མ་དང་། དོན་གྲུབ་མ། དབུ་གཅད་མ། ལྕལ་ལུགས་ཀྱི་ཕག་མོ་སྐོར་གསུམ་གྱིས་བྱིན་རླབས།
ཁ་ཆེ་པཎ་ཆེན་ནས་བརྒྱུད་པའི་བདེ་མཆོག་དཀར་པོ་ལྷན་ཅིག་སྐྱེས་པའི་བྱིན་རླབས། རྫོགས་རིམ་ལུང་ཁྲིད་དུ་མཛད་པ། གསང་བ་འདུས་པ་འཇམ་པའི་རྡོ་རྗེ་ལོ་ཆེན་རིན་བཟང་ནས་བརྒྱུད་པ་སྟོད་ལུགས་ཀྱི་དབང་། སློབ་དཔོན་ལ་ལི་ཏ་བཛྲ་བའི་ལུགས་ཀྱི་རྡོ་རྗེ་འཇིགས་བྱེད་ཞང་ལུགས་ལྷ་ཞེ་དགུ་མ། སྐྱོ་ལུགས་ལྷ་བཅུ་བདུན་མ། རྭ་ལུགས་ལྷ་བཅུ་གསུམ་མ། རོ་ལངས་བརྒྱད་བསྐོར། གཤིན་རྗེ་གཤེད་དགྲ་ནག་དང་། གདོང་དྲུག་གི་དབང་། གཤིན་རྗེ་གཤེད།
དེ་དག་གི་ཆོས་སྐོར། རྭ་སྐྱོ་ཞང་གསུམ་ནས་རྒྱུད་པ་མཐའ་དག རྟོག་བདུན། རྟོག་གསུམ་སོགས་ཀྱི་བཤད་པ། སྔགས་བཏུའི་བྱིན་རླབས། རྫོགས་རིམ་ཟབ་མོ། རྭ་རྩེ་སེམས་འཛིན་སོགས་ཀྱི་ཁྲིད། གཤེད་དམར་ལྷ་ལྔ་དང་། བཅུ་གསུམ་མའི་དབང་། བིརྺ་པས་མཛད་པའི་རྒྱ་གཞུང་བརྒྱད།
དཔལ་འཛིན་གྱིས་མཛད་པའི་རྒྱ་གཞུང་བཅུ་སུམ། དུས་ཀྱི་འཁོར་ལོ་སྡོམ་པ་ཆེན་པོའི་དབང་། ཁ་ཆེ་པཎ་ཆེན་སཱ་དྱ་ཤྲཱི་ལ། འབྲིས་ལོ་ཙཱ་བ་དཔལ་ལྡན་བྱང་ཆུབ་ཀྱིས་གསན་པའི་དབང་བཀའ་གསར་མ་དཔལ་ཕྱག་ན་རྡོ་རྗེ་འཁོར་ལོ་ཆེན་པོའི་དབང་། གྲུབ་ཆེན་ཛ་ཝ་རི་པས་མཛད་པའི་གཞུང་བཅོ་བརྒྱད། འཁོན་ས་སྐྱ་པ་ནས་བརྒྱུད་པའི་རྡོ་རྗེ་ཕུར་པ། སྟོད་བྱང་ཆུབ་སྒྲུབ་ལམ། སྨད་དྲག་པོ་སྒྲོལ་དབང་། ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་དང་། དཔལ་ཕྱག་ན་རྡོ་རྗེ་འཆི་བདག་འཇོམས་པ་ལྷ་བཅུ་སུམ་གྱི་དབང་།
རིགས་གསུམ་སྤྱི་དབང་། གཟུངས་ཆེན་གྲྭ་ལྔ། གདུགས་དཀར་ཅན། འཇམ་དབྱངས་ཨ་ར་པ་ཙ་ལྷ་ལྔ། སྤྱན་རས་གཟིགས་ལྷ་མང་། རྣམ་འཇོམས་མ་ཎི་བཛྲ། མི་འཁྲུགས་པ་ལྷ་དགུ། ཚེ་དཔག་མེད་ལྷ་དགུ་རྣམས་ཀྱི་དབང་བསྐུར་བ། སོ་སོའི་རྒྱ་གཞུང་། དེ་དག་གི་དགོངས་པ་འགྲེལ་བའི་བོད་ཀྱི་བླ་མ་མཐའ་ཡས་པའི་སྒྲུབ་དཀྱིལ།
ཟིན་ཐོ་ལ་སོགས་པའི་རྣམ་གྲངས་མ་ཚང་བ་མེད་པ་ལེགས་པར་གསན་པ་མཛད་ཅིང་། དེ་ལས་ཀྱང་གཙོ་བོར་ཚུལ་བཞིའི་མཐའ་སྤྱོད་རྒྱས་པ་སྔོན་དུ་བཏང་པར་མཛད་ནས། རྩ་བའི་རྒྱུད་ལ་རྗེ་ས་ཆེན་གྱིས་མཛད་པའི་བཀའ་འགྲེལ། སློབ་དཔོན་རིན་པོ་ཆེས་མཛད་པའི་རྣམ་བཤད་ཉི་མའི་འོད་ཟེར། རྗེ་བཙན་རིན་པོ་ཆེས་མཛད་པའི་དག་ལྡན་རྣམས་དང་། རྡོ་རྗེ་གུར་ལ་གུར་རྒྱན། སཾ་བྷུ་ཊི་ལ་གནད་ཀྱི་གསལ་བྱེད། རྒྱུད་གསུམ་ཀ་ལ་བླ་མ་གོང་མ་རྣམས་ཀྱི་མཆན། ཡང་མཆན། ཟེར་མཆན།
རྒྱུད་སོ་སོའི་བསྡུས་དོན་ཏེ་གོང་མའི་ཡིག་སྣ་བཅུ་སུམ་གྱི་སྒོ་ནས་རྒྱུད་གསུམ་ལ་ནན་ཏན་གྱིས་བགྱི་བ་ལྷུར་ལེན་པའི་ཚུལ་སྟོན་པར་མཛད་དེ། དམན་མོས་པ་དག་གིས་སྣང་ངོར་ཡང་ཀུན་ཆུབ་པར་མཛད་ནས། ཡང་དང་ཡང་དུ་འཁོར་ལོ་སྡོམ་པའི་ཕོ་བྲང་མཁའ་སྤྱོད་འཕྲུལ་དཔེ་དཀར་པོར་དོན་གཉེར་གྱི་གདུལ་བྱ་སྡེ་སྣོད་འཛིན་པ་ཤ་སྟག་འཚོགས་པའི་དབུས་སུ་མཐའ་དྲུག་ཚུལ་བཞི་ཚང་བའི་བཤད་པ་ལོ་རེ་བཞིན་གནང་བ་མཛད་ལ། དེ་ཡང་སྔོན་གྱི་ས་སྐྱ་པའི་བསྟན་པ་འཛིན་པའི་སྐྱེས་བུ་དམ་པ་རྣམས་ཀྱི་གསུང་སྒྲོས་ལ། བཤད་པ་རྒྱུད་གསུམ་ལ་མཁས་པ། ཉམས་ལེན་གདམ་ངག་ལ་འདྲིས་པ། ལག་ལེན་ཆོག་ལ་བྱང་ཆུབ་པ་གཅིག་དགོས་སོ་ཞེས་སྒྲགས་ལ། དེ་ལྟར་ན་ཡང་དུས་ཕྱིས། རྒྱུད་ཀྱི་བཤད་བཀའ་ཤིན་ཏུ་ཆ་ཕྲ་ཞིང་འཆད་པར་རློམ་པ་རྣམས་ཀྱང་ལུང་ཀློག་པ་ཙམ་ལ་བཤད་པར་མིང་འདོགས་པའི་གཟུགས་བརྙན་ཙམ་ལས་མི་སྣང་ལ། བདག་ཉིད་ཆེན་པོ་འདིས་རྒྱུད་ཀྱི་དཀའ་བའི་གནས་རེ་རེ་ལའང་བཤད་པའི་ཚུལ་མི་འདྲ་བའི་མཐའ་གཅོད་མཁས་པའི་མཁས་པར་ཁས་འཆེ་བ་དག་གིས་ཀྱང་རྣམ་གྲངས་ཙམ་ཡང་འཛིན་པར་མི་སྤོབས་པའི་རྒྱ་ཆེར་འགྲེལ་པར་མཛད་ཅིང་།
གཞན་ཡང་བླ་མ་པཎྜི་ཏ་ཆེན་པོ་དེ་ཉིད་ལ། རྒྱུད་སྡེ་དྲི་མ་མེད་པ་དང་རྗེས་སུ་འབྲེལ་བའི་རྗེས་གནང་ཟུར་བཀའ་བསམ་གྱིས་མི་ཁྱབ་པ་དག་དང་། རྒྱལ་པོ་ཆེན་པོ་རྣམ་ཐོས་ཀྱི་བུ་དང་། ཡེ་ཤེས་ཀྱི་མགོན་པོ་ཕྱག་བཞི་པ་ལ་སོགས་པའི་བསྟན་པ་བསྲུང་བའི་ལས་ལ་རྗེས་སུ་བཀའ་བསྒོས་པ་དག་གི་རྗེས་སུ་གནང་བ་དང་། སྒྲུབ་བསྐོར་ལས་རབ་འབྱམས་ཀྱི་བར་དུ་གསན་ཅིང་ནོས་ལ་ཐུགས་སུ་ཆུད་པར་མཛད་དོ། ། འདི་དག་གི་ཚུལ་རྒྱས་པར། གསན་ཡིག་སྔ་རྟིང་གཉིས་སུ་ཞིབ་ཏུ་འབྱུང་བས། དེ་དག་ལས་རྟོགས་པར་བྱའོ། ། དེ་ལྟར་བླ་མ་འདི་ལ་ཆོས་ཀྱི་སྒོ་དཔག་ཏུ་མེད་པ་གསན་ཞིང་ཐུགས་ཡིད་གཅིག་ཏུ་འདྲེས་པའི་སྒོ་ནས་ལུང་བསྟན་གྱི་རིམ་པ་ཡང་མཐའ་ཡས་པ་མཛད་ལ། ཆོས་ཀྱི་རྗེ་པཎྜི་ཏ་ཆེན་པོ་ཉིད་དག་པའི་ཞིང་དུ་གཤེགས་པའི་ཚེ་ཡང་སྐུ་གདུང་གི་བདག་གཉེར་གྱི་བགྱི་བ་ཀུན་ཀྱང་རྗེ་ཉིད་ཀྱིས་མཛད་དེ།
སྐུ་གདུང་ལ་ཞུགས་འབུལ་བའི་བདག་པོའི་རྐྱེན་དང་སྐུ་གདུང་རིན་པོ་ཆེ་ཆོས་སྐུར་སྒྲུབ་པ་དང་། དེ་ཉིད་བཞུགས་པའི་ཕྱི་རྟེན། ནང་རྟེན་བཞེངས་པ་ལ་སོགས་པའི་ལྷན་ཅིག་བྱེད་པའི་རྒྱུ་རྐྱེན་ཐམས་ཅད་དེ་ཉིད་ཀྱིས་མཛད་ཅིང་། དེའི་ཚེ་སྐུ་གདུང་ལ་དངོས་སུ་ཞུགས་འབུལ་བ་པོ་ཆོས་རྗེ་རྭ་སྟོན་ཡོན་ཏན་དཔལ་བཟང་པོ་ཡིན་གསུང་ཞིང་། བྲག་དཀར་ཐེག་ཆེན་དར་རྒྱས་གླིང་གི་གཙང་ཁང་ན་བཞུགས་པའི་ནང་རྟེན་གྱི་མཆོད་རྟེན་ལ་ཡང་། དང་པོར་དངུལ་དང་། དེ་ནས་གསེར་གྱི་ན་བཟའ་ལན་གྲངས་མང་པོར་གསོལ་ཅིང་། འཕན་དང་། བླ་རེ་དང་སྙན་དར་ལ་སོགས་པ་མཆོད་པའི་དངོས་པོ་དུ་མའི་བཀུར་སྟི་དང་། མར་མེའི་ཕྲེང་བ་རྒྱུན་མི་འཆད་པ་འབྱུང་བའི་བདག་རྐྱེན་བཟང་པོ་ཡང་སྦྱོར་བར་མཛད་ལ།
ཕྱི་རྟེན་ལ་ཡང་གསེར་ཏོག་དང་། ཆར་ཁེབས་སོགས་སྒྲུབ་པར་མཛད་ཅིང་ས་ཕྱོགས་འདི་ན་མཁས་པའི་རི་མོ་མཁན་དག་གིས་བྲིས་པའི་བདེ་མཆོག་བླ་མ་བརྒྱུད་པའི་བྲིས་ཐང་དང་། དུས་ཕྱིས་གཙོ་བོ་རྡོ་རྗེ་ཆོས་གསེར་ཟངས་དང་། བརྒྱུད་པ་གཞན་རྣམས་ལུགས་སྐུར་བཞེངས་པའི་བདེ་མཆོག་བླ་བརྒྱུད་ད་ལྟ་དཔལ་ཨེ་ཝཾ་ཆོས་ལྡན་ན་བཞུགས་པ་རྣམས་ཀྱང་། བླ་མ་པཎྜི་ཏ་ཆེན་པོའི་དགོངས་པའི་ཆ་ཡོངས་སུ་རྫོགས་པའི་སླད་དུ་མཛད་དེ། མདོར་ན་ཟླ་བ་བྱུང་ངོ་ཅོག་གི་གནམ་གང་ལ་ཡང་དུས་རྒྱུན་ལྡན་དུ་མར་མེའི་འཕྲེང་བ་འབུལ་བར་མཛད་ཅིང་། སྐབས་སྐབས་སུ་རྗེ་ཉིད་ཀྱང་གདུང་རྟེན་རིན་པོ་ཆེའི་དྲུང་དུ་ཕེབས་ཏེ་ཕྱག་མཆོད་སྨོན་ལམ་མཛད་པ་སོགས་འཕྲལ་དང་ཡུན་གྱི་སྲིད་ཞུར་མཛད་པའི་ཚུལ་ད་ལྟའི་སྐྱེ་བོ་ཀུན་གྱི་ཡིད་ཡུལ་དུ་ཡང་གསལ་བར་སྣང་བ་འདི་ཡིན་ནོ། ། དེ་ལྟར་རྗེ་བཙུན་མཆོག་འདིས་རྣམ་གྲངས་བསམ་གྱིས་མི་ཁྱབ་པའི་ཆོས་ཀྱི་ཚུལ་མཐའ་ཡས་པ་ཞིག་ནོས་ཞིང་ཐུགས་སུ་ཆུད་པར་མཛད་ནས། གསན་པ་དེ་དག་ཀྱང་བསྟན་པའི་རྒྱུན་ཉིད་ལ་དགོངས་ནས། སྣོད་དང་ལྡན་པའི་གདུལ་བྱ་དག་ལ་འདོམས་པར་མཛད་ཅིང་།
དེ་ཡང་བཤད་བྱ་ཆོས་ཀྱི་ངོ་བོ་སངས་རྒྱས་ཀྱིས་གསུངས། བསྡུད་པ་པོས་བསྡུས། མཁས་པས་བཀྲལ། གྲུབ་ཐོབ་ཀྱིས་བསྒོམས། པཎྜི་ཏས་བཤད། ལོ་ཙཱ་བས་བསྒྱུར། རྒྱ་བོད་ན་ཉི་ཟླ་ལྟར་གྲགས་པ་གཅིག་ལ་རྩིགས་སུ་མཛད་ནས། དུས་དང་གནས་སྐབས་ཀུན་ཏུ་ཀློག་པ་ཐོས་བསམ་གྱི་འཁོར་ལོས་བསྟན་པའི་སྒྲོན་མེ་འབར་བའི་མཐུ་དང་ལྡན་པར་མཛད་དེ་གཞུང་ལུགས་གང་དང་གང་གསུངས་ཡང་། སྤྱིའི་སྡོམ་ཆེན་པོ་རྣམས་སོ་སོར་མཛད། ནང་སེལ་གྱི་དབྱེ་བ་མི་འགལ་བ་རྣམས་སོ་སོར་ཕྱེ།
དེའི་ཡན་ལག་གི་དབྱེ་བ་འབྱེད་དགོས་པ་རྣམས་སོ་སོར་བསྡུ་བར་མཛད་དེ། འཆད་པར་མཛད་པ་ན། བདག་ཅག་ཉན་པ་པོ་སློབ་མའི་བློ་ཡུལ་དུ་ཡང་། བརྗོད་བྱའི་དོན་མ་ལུས་པ་ཕྱོགས་གཅིག་ཏུ་འདུས་པ། ནང་སེལ་གྱི་དབྱེ་བ་སྤྱི་དོན་གྱི་ཁོངས་སུ་མ་ཤོར་བ། བརྗོད་བྱ་ཐ་དད་ཀྱི་ས་ཁོངས་མ་འཆུགས་ཤིང་མ་འཁྲུགས་པ། དོན་གྱི་བརྗོད་བྱ་ཕྱོགས་གཅིག་ཏུ་མ་འདྲེས་ཤིང་འགྲིལ་བའི་སྤྱིའི་བསྡུས་དོན་ཆོད་ཆེ་བ། བྱེ་བྲག་ཏུ་བསྡུས་པའི་དོན་ཚིག་འབྲུ་རྣ་བར་སྙན་ཅིང་ཡིད་ལ་འཆགས་པ། སྔ་མའི་ཚིག་ཕྲད་ཀྱིས་ཕྱི་མའི་ཚིག་འབད་མི་དགོས་པར་འདྲེན་ནུས་པས་ཐོག་མར་གཟུང་སླ་ཞིང་ཕྱིས་བརྗེད་དཀའ་བ། བསྡུས་དོན་ཙམ་གྱིས་ཀྱང་འཆད་བྱ་གཞུང་གང་ཡིན་པ་དེ་ཉིད་ཀྱི་དོན་བདེ་བླག་ཏུ་ཁོང་དུ་ཆུད་ནས་དགོངས་པ་དང་དགོངས་མིན་གྱི་ཆ་སོ་སོར་འབྱེད་པ་ལ་ཕུལ་དུ་བྱུང་བའི་སྤོབས་པ་བསྐྱེད་པར་མཛད་པ་ནི།
སྔོན་བྱོན་གྱི་མཁས་པ་ཆེན་པོ་ཀུན་གྱི་སྤྱི་ལུགས་ཡིན་ཀྱང་། དིང་སང་ནི་བདག་གི་མཁན་པོ་འཇམ་པའི་དབྱངས་ཆོས་ཀྱི་རྗེ་འདི་ཉིད་ཀྱི་ཐུན་མོང་མ་ཡིན་པའི་ཁྱད་པར་གྱི་ཆོས་སུ་མངོན་ཏེ། ཡོངས་སུ་གྲགས་པའི་མཁས་པ་ཆེན་པོ་དག་གི་འཆད་ཚུལ་ལ་ཡང་། སྤྱི་དོན་ཆོད་ཆུང་ཞིང་མང་ལ་བཟུང་མི་བདེ་བ་རེ་བཤད། དེ་ལ་བསྡུས་དོན་ཀུན་ལ་གོ་མི་བདེ་བ་རེ་བསྣན། ནང་སེལ་གྱི་དབྱེ་བ་སྤྲས་སྤྲོས་མང་པོ་རེ་སྦྱར་བས། འཆད་བྱའི་གཞུང་དེ་སིལ་བུར་འཐོར་ནས་འགྲོ་བ་ཡང་མང་དུ་སྣང་བའི་ཕྱིར་རོ། ། དེ་ལྟར་འཆད་པ་ཚངས་པའི་དབྱངས་ཀྱིས་སྐལ་བཟང་གི་གདུལ་བྱ་ལ། བློ་གྲོས་ཀྱི་སྣང་བ་རྒྱ་ཆེར་སྤེལ་ནས། རྩོད་པ་གནམ་ལྕགས་ཀྱི་རྡོ་རྗེས།
ཕས་རྒོལ་གྱི་བྲག་རི་བཅོམ་པར་མཛད་པའི་ཚུལ་ཡང་། བསྟན་འཛིན་གྱི་སྐྱེས་བུ་ཀུན་གྱི་སྤྱི་ལུགས་ལྟར་བདག་ཉིད་ཆེན་པོ་འདིས་ཀྱང་བསྟན་པའི་གཞུང་སྲོང་པར་མཛད་དེ། དེའི་ཚུལ་ཡང་། སྔོན་་་་་་ཉིད་ཀྱི་གསུང་ལས། སེང་གེ་འཕྲོག་བྱེད་དབྱིག་གི་སྙིང་པོ་དང་། ། ཕུར་བུའི་རྗེས་འབྲང་གཟེགས་གཟན་རྐང་མིག་སོགས། ། མཐའ་དག་གཞུང་གི་རྣམ་དབྱེ་དུ་མ་ཡི། ། སྔོན་དུས་རྟོག་གེ་ངན་པ་བཅོ་བརྒྱད་བྱུང་། ། ཞེས་པ་ལྟར་རོ། སྐྱེ་དགུ་རྣམས་ཀྱིས་ཚེ་ལོ་བསམ་གྱིས་མི་ཁྱབ་པ་ཐུབ་པའི་དུས་སུ་བྱུང་བ།
ཐུབ་པ་ཆེན་པོ་སེར་སྐྱ་དང་། དྲང་སྲོང་རྒྱས་པ་དང་། གཟེགས་གཟན་ལ་སོགས་པའི་རྗེས་སུ་འབྲང་བ། གྲངས་ཅན་དང་། རིག་བྱེད་པ་དང་། གཞན་ཡང་རྒྱང་འཕན་ལ་སོགས་པ་ཆེས་ཆེ་ལོག་པའི་ལམ་ལ་ཞུགས་པ་ཇི་སྙེད་གཅིག་ཡོད་ཀྱང་། དེ་དག་གི་གྲུབ་པའི་མཐའ་འཛིན་པའི་གང་ཟག་རང་རྒྱུད་པ་ནི་འཇིག་རྟེན་དབང་ཕྱུག་གིས་སྤྲུལ་པའི་ཞིང་གངས་ཅན་གྱི་ལྗོངས་འདི་ན་དངོས་སུ་མི་སྣང་ཞིང་། རྒྱལ་བའི་དཀའ་དགོངས་འགྲེལ་དང་བཅས་པའི་དོན་ལ་རང་རང་གི་གྲུབ་པའི་བླ་མ་སོ་སོའི་བཞེད་སྲོལ་ལས་བྱུང་བའི་ལུགས་སྲོལ་མི་འདྲ་བ་དཔག་ཏུ་མེད་པ་གཅིག་བྱུང་བ་ལས། དེ་དག་ལ་ཡང་ཆོས་དང་ཆོས་མ་ཡིན་པ་ཆ་སོ་སོར་འབྱེད་པའི་བསྟན་བཅོས་རྣམས་ཀྱི་ཐོག་མ། ལོ་ཙཱ་བ་རིན་ཆེན་བཟང་པོས་མཛད་པའི་སྔགས་ལོག་སུན་འབྱིན་དང་།
དེ་ཉིད་ལས་ཀྱང་རྒྱས་པར་ཆེ་བ། ཕོ་བྲང་བཙུན་པ་ཞི་བ་འོད་ཀྱི་བོད་འབངས་སྤྱི་ལ་སྤྲིངས་ཡིག་ཏུ་མཛད་པ་དང་། དེ་དག་གི་རྗེས་ཐོགས་སུ་འཕེལ་བའི་ལོག་པའི་ཆོས་ཀྱི་རྣམ་གྲངས་རྣམས། འགོས་ལོ་ཙཱ་བ་ཁུག་པ་ལྷས་བཙེས་ཀྱིས་ཡི་གེར་བཀོད་པ་དང་། དེ་དག་གི་རྗེས་སུ་འཕེལ་བའི་རྣམ་གྲངས་ཆེ་ལོང་རྣམས་སུན་འབྱིན་པའི་བསྟན་བཅོས་ཆོས་རྗེ་ས་སྐྱ་པཎྜི་ཏས་མཛད་པའི་སྡོམ་པ་གསུམ་གྱི་རབ་ཏུ་དབྱེ་བ་འདི་ཉིད་ཡིན་ཞིང་། བསྟན་བཅོས་འདི་ཉིད་ལ་ཕྱིས་ཀྱི་མཁས་པ་དག་གིས་དྲི་བའི་སྒོ་ནས་འགལ་འདུ་སྡེབས་པའི་སུན་འབྱིན་བརྗོད་པ་རྣམས་བདག་ཉིད་ཆེན་པོ་འདིའི་དགག་བྱ་གཙོ་བོ་ཡིན་ལ། དེའི་ཚུལ་རྒྱས་པར་ནི། སྔ་དུས་མཛད་པའི་ཞིབ་མོ་རྣམ་ཐག་སོགས་ཡིག་ཆ་དུ་མར་གསལ་བར་འབྱུང་ཞིང་། ཁྱད་པར་བདག་ཉིད་ཆེན་པོ་ཉིད་ཀྱི་སྐུ་ཚེའི་སྨད་ལ་གཞུང་ལུགས་རབ་འབྱམས་སྨྲ་བའི་བཤེས་གཉེན་དམ་པ་ཆོས་ཀྱི་རྗེ་ནོར་བུ་ཕུན་ཚོགས་ཀྱིས་བསྐུལ་བར་མཛད་ནས་སྡོམ་གསུམ་དྲིས་ལན་ཞིབ་རྒྱས་སུ་མཛད་ཡོད་པ་དེ་དག་ལས་རྟོགས་པར་བྱ་ཞིང་། གཞན་ཡང་མི་འདྲ་བའི་ནང་སེལ་གྱི་འཕྲུལ་ཅུང་ཟད་ཡོད་པ་རྣམས་ནི་འདི་ལྟར།
རྗེ་བཙུན་ཉིད་ཀྱི་གསུང་ལས། ཀླུ་སྒྲུབ་ཞབས་དང་ཐོགས་མེད་མཆེད་གཉིས་པོའི། ། ངེས་དོན་མི་མཐུན་ཤིང་རྟའི་སྲོལ་འབྱེད་ཅེས། ། རྒྱ་བོད་མཁས་གྲུབ་ཀུན་གྱིས་གསལ་བར་བསྟན། ། འཕགས་མཆོག་གཉིས་ཀྱི་དགོངས་དབྱིངས་སུ་ཡིས་ལོན། ། གཞན་སྟོང་སྨྲ་བའི་དབུ་མའི་གཞུང་རྣམས་ལ། ། ལུང་རིགས་གནོད་བྱེད་དབུ་མ་སྣང་བར་བཀོད། ། ས་སྐྱ་པཎ་ཆེན་བཞེད་པའི་དབུ་མ་ནི། ། ཡོད་དགེར་འཆད་པ་སྡོམ་གསུམ་རབ་དབྱེར་བཀག ། ཅེས་དང་།
བསྟོད་ཚོགས་རྣམས་ལས་གཞན་སྟོང་བསྟན་ནོ་ཞེས། ། ཁུངས་སུ་སྨྲ་བ་བྲག་ཆའི་སྒྲ་དང་མཚུངས། ། ཞེས་ཕྱག་བྲིས་དངོས་ལས་འབྱུང་བ་ལྟར་འདིར་ཟུར་ཙམ་དུ་བཤད་བྱའི་ཁུངས་ཙམ་སྨྲོས་ཀྱི། ཞིབ་ཏུ་ལྟ་བར་འདོད་ན་ཞིག་མོ་རྣམ་ཐག་དང་དྲིས་ལན་གནད་དོན་གསལ་བ། གནས་གསུམ་གསལ་བྱེད་སོགས་ལས་ལེགས་པར་འབྱུང་བས་དེ་དག་ཏུ་ཤེས་པར་བྱ་ཞིང་། དེ་ཡང་ཕྱོགས་འཛིན་གྱི་ཞེ་སྡང་གིས་མ་བསླད་པའི་བསྟན་པའི་བྱ་བ་ལ་ནན་ཏན་དུ་བགྱི་བའི་ཚུལ་ལ་མཁས་པའི་སྐྱེས་བུ་ཀུན་ལ་རག་ལས་པས་དེ་ལྟར་དུ་མཛད་པའི་ཕྲིན་ལས་ཀྱི་འཁོར་ལོ་བསྐོར་དུ་གསོལ། བདག་ཅག་ལྟ་བུ་རིགས་པའི་ལམ་ལ་མ་སྦྱངས་ཞིང་དགག་སྒྲུབ་ཀྱི་ཆ་ལ་རྨོངས་པ་ཕྱོགས་ཐམས་ཅད་ལ་དག་པའི་སྣང་བ་སྦྱོང་བའི་སྤོང་བ་དག་ལ་ཀུན་ཀྱང་ལེགས་པའི་ལམ་རྨད་དུ་བྱུང་བ་ཉིད་ལ་ཡིད་རང་བའི་དག་སྣང་ལས་འདི་དག་མི་དག་སྦྱོར་བའི་བློ་གྲོས་ཀྱི་མཐུ་ཅི་ཡང་མ་མཆིས་པར་གྱུར་པ་ལགས་པས་དེ་ཙམ་ལས་མ་སྤྲོས་སོ། ། དེ་ལྟར་རྩོད་པའི་སྒོ་ནས་སངས་རྒྱས་ཀྱི་བསྟན་པའི་བྱི་དོར་ལེགས་པར་མཛད་དེ་མཁས་པའི་མཛད་པའི་སྲོལ་གསུམ་པ་རྩོམ་པའི་ཕྲེང་བས་བསྟན་པའི་རྒྱུན་ཇི་ལྟར་སྤེལ་བའི་ཚུལ་ནི། སྤྱིར་རྩོམ་པའི་ཚུལ་འདི་མ་འོངས་པ་ཇི་སྲིད་བསྟན་པ་གནས་པ་དེ་སྲིད་དུ་རྒྱུན་ཆགས་སུ་གནས་པས། འདི་ལ་གསུང་རབ་ལས་འབྱུང་བ་ལྟར་གྱི་དགོས་དོན་སོགས་ཆོས་ལྔ་ལྡན་ལས་བརྩད་པའི་ཚིག་འབྲུ་བཟང་པོ་མཁས་པའི་གཞུང་ལུགས་ལ་གྲགས་པ་ཞིག
ཐུབ་བསྟན་འཛིན་པའི་དངོས་རྒྱུ་ཉིད་ཡིན་ལ། དེ་ལྟ་བུའི་མཛད་པ་ཕུལ་དུ་བྱུང་བ་ཡང་། བདག་ཅག་གི་འདྲེན་པ་བདག་ཉིད་ཆེན་པོ་འདིའི་གསུང་གིས་ཆེ་བའི་ལེགས་བཤད་ཀྱི་ཚུལ་འདི་དག་ལ་ཉེ་བར་གནས་ཏེ། བསྟན་བཅོས་གང་དང་གང་མཛད་ཀྱང་ཐོག་མར་མཆོད་ཡུལ་ཁྱད་པར་ཅན་ལ་རིགས་གནས་ལ་ཞུགས་ཤིང་མཁས་པ་ལ་གྲགས་པའི་སྡེབ་ལེགས་ཚིག་གི་ཕྲེང་བས་མཆོད་པར་བརྗོད་པར་མཛད་ཅིང་། དེ་ཡང་དཔེར་བརྗོད་ན། མ་ག་ཏའི་པཎྜི་ཏ་ཆེན་པོ་མ་ཧཱ་ཨོ་ལ་ཏི་ཞེས་བྱ་བས་མཛད་པའི། ནོར་བུའི་བརྟག་ཐབས་ཧི་ནུའི་རྒྱལ་རིགས་ཀྱི་པཎྜི་ཏ་ཆེན་པོ་སྦྲང་རྩི་ཟླ་བའི་ཐུགས་ལ་བཞུགས་པ་རྗེ་ཉིད་ཀྱིས་བསྒྱུར་བར་མཛད་པའི། མཆོད་བརྗོད་ཀྱི་ཚུལ་ལས་འདི་ལྟར་འབྱུང་སྟེ། ས་སྱ་ཛྙ་ན་ད་ཡཱ་སིནྡྷ་གུ་ཎ་སཱ་ག་ར།་་་་་ གང་གི་མཁྱེན་དང་བརྩེ་བའི་ཡོན་ཏན་མཆོག
ས་མནྟ་བྷ་དྲོ་བྷ་ག་ཝན་ལོ་ཀ་ཛི།་་་་་ ཀུན་ཏུ་བཟང་པོ་བཅོམ་ལྡན་འཇིག་རྟེན་རྒྱལ། ཏྲ་ཡ་བཱ་དཱི་བུདྡྷ་མཤྩ་རྐ་བནྟུ།་་་་་ གཉིས་མེད་གསུང་བ་སངས་རྒྱས་ཉི་མའི་གཉེན། ར་གཱ་དྷ་པྱཱ་ན་མུ་ནིནྟྲ་པ་ར་མེཥྛྀ་ཏོ་དྷྲཾ།་་་་་ སྡིག་བྲལ་ཐུབ་པའི་དབང་པོ་མཆོག་ལ་འདུད། ཞེས་སྐད་གཉིས་ཟུང་ལྡན་དུ་མཛད་པ་འདི་ལྟ་བུས་ཀྱང་མཚོན་པར་ནུས་ལ། དེ་བཞིན་དུ་སྐྱེས་བུ་དམ་པ་རྣམས་ཀྱི་བཀའ་སྲོལ་ལས་འབྱུང་བའི་བསྟན་བཅོས་གང་དང་གང་ལ་ཡང་རྩོམ་པར་དམ་བཅའ་བ། གཞུང་ལུགས་གང་དང་གང་དེའི་ལུས་རྣམ་གཞག་ཏུ་བསྒྱུར་ཞིང་སྡེབ་ལེགས་ཡིད་ཀྱི་འདོད་འཇོ་ལྟ་བུའི་ཚིག་འབྲུ་ཤ་སྟག་འབྱུང་བ་ཡང་དཔེར་བརྗོད་ན། གོང་གི་འཕྲོས་ལས།
ཡ་རབས་རྣམས་ལ་གཞུང་ལུགས་སྐྱེས་ཀྱི་གཏམ། ། མཁས་པ་རྣམས་ལ་རིག་གནས་ཤེས་བྱའི་ཡུལ། ། དབང་འབྱོར་རྣམས་ལ་ཕུན་ཚོགས་གཏེར་གྱི་མཛོད། ། བློ་གསལ་རྣམས་ཀྱི་འཇུག་ངོགས་ཆ་ཙམ་བྲི། ། ཞེས་པ་འདི་ཙམ་གྱིས་མཚོན་པར་ནུས་པའི་རྩོམ་པར་དམ་བཅའ་བའི་ཚུལ་སྔོན་དུ་བཏང་ནས། བཤད་བྱ་རང་གི་ངོ་བོ་གཞུང་ལུགས་དེ་ཉིད་ཀྱི་དངོས་བསྟན་དུ་གྱུར་བའི་མདོ་རྒྱུད་ཀྱི་དགོངས་དོན་རྨད་དུ་བྱུང་བས་ཁོག་ཕུབ་ཅིང་། དེ་ཉིད་ལས་གཞན་དུ་དགོངས་པའི་ཆ་རྣམས་སུན་འབྱིན་པའི་ལུང་རིགས་ཀྱི་གཏན་ཚིགས་ཡང་དག་པ་བཀོད་པར་མཛད་ནས་རང་ལུགས་འཐད་ལྡན་གྱི་ཆ་དེ་ཉིད་ལ་རྒྱབ་བརྟེན་དུ་འགྱུར་བའི་ལུང་རིགས་རྨད་དུ་བྱུང་བའི་སྒོ་ནས་ཡིད་ཆེས་བསྐྱེད་པར་མཛད་ཅིང་། དེ་ལའང་གཞན་གྱི་འགལ་བར་བཏགས་པའི་ཆ་ཤས་རྣམས་རེ་རེ་ནས་ཕྱེ་སྟེ་མི་འགལ་བར་སྟོན་པའི་གཏན་ཚིགས་ཡང་དག་པ། རྟོག་གེ་པ་ཆེན་པོ་རིགས་པའི་ལམ་ལ་ཡུན་རིང་མོར་སྦྱངས་བ་དག་གི་ཡང་ཡིད་ཀྱི་ཡུལ་དུ་འཆར་བར་དཀའ་བའི་རིགས་པའི་སྣང་བ་བསྐྱེད་པར་མཛད་ཅིང་། མདོར་ན།
དེ་ལྟར་སྒྲུབ་དང་སུན་འབྱིན་གྱི། ། རིགས་པའི་གཞུང་ལུགས་གང་གིས་ཤེས། ། མཁས་པ་དེ་ནི་རྫོགས་པ་ཡི། ། སངས་རྒྱས་རྣམས་ཀྱི་བསྟན་པ་འཛིན། ། ཞེས་པའི་ཚུལ་ལ་རྗེས་སུ་དགོངས་པའི་མཛད་པ་བཟང་པོས་གཞུང་གི་དོན་འགྲོལ་བར་མཛད་ཅིང་། མཇུག་ཏུ་བརྩམ་བྱ་དགེ་བའི་རྩ་བ་ཡང་མཐའ་ཡས་འགྲོ་བའི་དོན་དུ་རྗེས་སུ་བསྔོ་བའི། རྒྱལ་སྲས་སེམས་པའི་རིང་ལུགས་དང་མཚུངས་པའི་མཐའ་རྟེན་པར་མཛད་པ་ཡང་། དཔེར་བརྗོད་ན་གོང་གི་འཕྲོས་ལས། ཚིག་མདའི་ནོར་བུས་མི་བསྐྲུན་ཞིང་། ། ནོར་རྒྱས་འབྱོར་བའི་བང་མཛོད་ཀྱང་། །
དཔེ་ཟླར་འོས་པ་མ་ཡིན་པའི། ། མི་ཟད་ཚིག་གི་གཏེར་འདི་མཚར། ། འདི་ལ་བརྟེན་ནས་འཁོར་བ་པ། ། མི་ཤེས་གདུང་བ་ཀུན་ཕྲོགས་ནས། ། ཐམས་ཅད་མཁྱེན་པའི་ཡོན་ཏན་མཆོག ། བསམ་འཕེལ་དཔལ་གྱིས་འཚོ་བར་ཤོག ། ཅེས་པ་ལྟར། ཐོག་མཐའ་བར་གསུམ་དུ་དགེ་བའི་རིང་ལུགས་ལས་བྱུང་བའི་རང་གཞན་གྲུབ་མཐའི་གནད་རྣམས་མ་འདྲེས་གསལ་བར་སྟོན་པའི་ལེགས་པར་བཤད་པའི་སྒོ་མཐའ་ཡས་པ་འབྱུང་ཞིང་། དེ་དག་ལ་ཡང་ནང་ཚན་གྱི་དབྱེ་བས་ཕྱེ་ནས་ཐོག་མར་བསྟོད་ཚོགས་ལ། ཐུབ་དབང་བསྟན་པའི་བདག་པོ་ལ་བསྟོད་པ་ལྷ་རྫས་པད་མ་དཀར་པོའི་མེ་ཏོག
གསུང་ངག་རིན་པོ་ཆེའི་བརྒྱུད་པ་ལ་གསོལ་འདེབས་སུ་མཛད་པ་དགེ་ལེགས་རོལ་པའི་ཆུ་གཏེར་དང་། མཐོང་བ་དོན་ལྡན། བིརྺ་པའི་རྣམ་འགྱུར་དྲུག་ལ་རྗེས་སུ་བསྟོད་པ། དཔལ་བརྩེ་བ་ཆེན་པོ་ཀུན་དགའ་སྙིང་པོ་ལ་ཡོན་ཏན་གྱི་ཁྱད་པར་ལྔ་ཕྲག་ཟློས་པ་གསུམ་གྱི་སྒོ་ནས་རྗེས་སུ་བསྟོད་པ། སྦྱངས་དཀའ་ཟླ་བ་བསོད་ནམས་རྩེ་མོ་ལ་མཁས་པའི་སྒོ་ནས་རྗེས་སུ་བསྟོད་པ་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་གྲུབ་པའི་སྒོ་ནས་རྗེས་སུ་བསྔགས་པའི་ཡོན་ཏན་གྱི་ཕྲེང་བ་སྤེལ་བ་རེ་རེ། ཆོས་ཀྱི་རྗེ་ས་སྐྱ་པཎྜི་ཏ་ལ་རྣམ་གྲངས་དུ་མའི་སྒོ་ནས་རྗེས་སུ་བསྒྲགས་པའི་བསྟོད་ཚིག་གི་ཕྲེང་བ་གསུམ། ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་རྨད་དུ་བྱུང་བའི་ཕྲིན་ལས་ཀྱི་སྒོ་ནས་བསྟོད་པ་དང་། རྗེ་བཙུན་ཀུན་དགའ་བཟང་པོ་ལ་ཕུལ་དུ་བྱུང་བའི་མཛད་པ་ལ་རྗེས་སུ་བསྔགས་པའི་བསྟོད་ཚིག་གི་ཕྲེང་བ། རིགས་ཐམས་ཅད་ཀྱི་བདག་པོ་རྗེ་བཙུན་ཀུན་དགའ་དབང་ཕྱུག་གི་རྣམ་པར་ཐར་པ་རིན་པོ་ཆེའི་ཕྲེང་བ།
རྣམ་ཐར་དེ་ཉིད་གསོལ་འདེབས་སུ་མཛད་པའི་རབ་མཛེས་མ་དང་། དཔག་ཡས་མ། ཁྱད་པར་བཀའ་དྲིན་དྲན་པའི་སྒོ་ནས་ཐུན་མོང་མ་ཡིན་པའི་ཡོན་ཏན་བསྔགས་པ་རྗེས་སུ་བརྗོད་པའི་བསྟོད་ཚིག་ཡོན་ཏན་གྱི་ཕྲེང་བ་སྤེལ་བ་དེ་ཉིད་ཀྱི་ནང་དུ་འདི་ལྟར་དུ་འབྱུང་སྟེ། ཨེ་མ་གང་ཞིག་རྣམ་ཐར་ཞལ་དང་སྟོང་ཉིད་མཚོན་བྱེད་བཅུ་དྲུག་ཕྱག ། བསྡུ་དངོས་རང་བཞིན་ཞབས་རྣམས་གར་མཛད་སྲིད་དང་ཞི་བའི་ཕ་རོལ་གཟིགས། ། དོན་དམ་འགྱུར་མེད་ནམ་མཁའི་མཐིལ་ལྟར་ཤིན་ཏུ་སྔོ་སངས་ལུས་མཆོག་འཆང་། ། དངོས་ཀུན་རབ་བཀྲ་ཐིག་ལེས་ལུས་མཛེས་རང་འོད་ཡུམ་གྱི་རྟེན་དེར་འདུད། ། ཅེས་དང་། ཕྱོགས་བཅུའི་རྒྱལ་བ་སྲས་བཅས་ཀུན། ། གཅིག་བསྡུས་ལྷན་ཅིག་སྐྱེས་དགའི་སྐུ། །
ཁམས་གསུམ་དབང་ཕྱུག་འགྲོ་བ་ཡི། ། གཙུག་རྒྱན་མཆོག་ལ་ཕྱག་འཚལ་ལོ། ། ཞེས་དང་། གང་ཞིག་བརྟེན་ན་ཐར་པ་དམ་པའི་དཔལ། ། མྱུར་དུ་བགྲོད་བྱེད་ཟབ་ལམ་དམ་པའི་གནད། ། འཁྲུལ་མེད་བླ་མ་བརྟེན་པའི་ཐབས་འདི་ནི། ། འདི་དང་གཞན་དུ་ཕན་བདེ་འཕེལ་བའི་རྒྱུ། ། ཞེས་འབྱུང་ཞིང་། དེ་བཞིན་བཀའ་དྲིན་མཉམ་མེད་ཀྱི་འདྲེན་པ་གཉིས་པ་ཆོས་ཀྱི་རྗེ་པཎྜི་ཏ་གྲགས་པ་རྒྱལ་མཚན་ལ་བསྟོད་པ་ཡོན་ཏན་རྒྱ་ཆེན་མ་སོགས་རྣམ་གྲངས་དུ་མ་འབྱུང་ཞིང་། ཁྱད་པར་སྔོན་བླ་མས་ཆོས་སྩལ་བའི་ཚུལ་དྲན་ཏེ་དཀར་མེའི་འོད་ལ་བྲིས་པའོ་གསུང་བའི་རྣལ་འབྱོར་གསང་མཐའ་དང་རྗེས་སུ་འབྲེལ་བའི་བསྟོད་པ་བྱིན་རླབས་ཤིན་ཏུ་ཆེ་བ།
ཆོས་ཀྱི་རྗེ་དཔལ་ལྡན་པའི་རྣམ་པར་ཐར་པ་སྔོན་གྱི་མཐའ་རྗེས་སུ་བསྒྲགས་པའི་ངོ་མཚར་རྨད་དུ་བྱུང་བ། ཨེ་ཝཾ་གདན་ས་དྲུག་པ་ཆོས་ཀྱི་རྗེ་དཀོན་མཆོག་འཕེལ་བ་ལ་བསྟོད་པ་རིགས་བདག་མ་དང་། མཉམ་མེད་བདེ་ལེགས་རྒྱལ་མཚན། རྭ་སྟོན་ཡོན་ཏན་དཔལ་བཟང་པོ་སྟེ། ཆོས་ཀྱི་རྣམ་གྲངས་རྗེས་སུ་ནོད་པའི་རྩ་བའི་བླ་མ་ལ་རྗེས་སུ་བསྟོད་པའི་ཚོགས་དང་། ཨེ་ཝཾ་གདན་ས་ལྔ་པ། ཀུན་མཁྱེན་བསོད་ནམས་སེང་གེའི་རྣམ་པར་ཐར་པ་བསྡུས་དོན་ཚིགས་སུ་བཅད་པ་ལ་ཚིག་དོན་ལྷུག་པར་སྤེལ་བ་ཞིག་དང་། བསྟོད་ཚིག་དད་ལྡན་མ། གྲུབ་ཆེན་དཀོན་མཆོག་བློ་གྲོས། ཨེ་ཝཾ་གདན་ས་བདུན་པ་ཆོས་ཀྱི་རྗེ་སངས་རྒྱས་རིན་ཆེན་དཔལ་བཟང་པོ།
ཆོས་ཀྱི་རྗེ་ཀོང་སྟོན་དབང་ཕྱུག་གྲུབ་པ། ཆོས་རྗེ་མགོན་པོ་དབང་ཕྱུག་པ། བྱང་ཆུབ་སེམས་དཔའ་དཀོན་མཆོག་གྲགས་སོགས་དུས་མཚུངས་པའི་སྐྱེས་བུ་དམ་པ་རྣམས་ལ་བསྟོད་པའི་སྐོར་ཤིན་ཏུ་མང་བ་དང་། ས་ལོ་ཙཱ་བ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ། ཨེ་ཝཾ་གདན་ས་བརྒྱད་པ། རྗེ་བཙུན་ལྷ་མཆོག་སེང་གེ་སོགས་ཐུགས་ཀྱི་སྲས་མཐའ་དག་ལ་རྗེས་སུ་བསྔགས་པའི་བསྟོད་པའི་ཚུལ་ཇི་སྙེད་དང་། དེ་བཞིན་དུ་ལྷག་པའི་ལྷ་རྣམས་ལ་བསྟོད་པའི་རབ་ཏུ་བྱེད་པ། བདེ་མཆོག་འཁོར་ལོ་ལ་རྗེས་སུ་བསྔགས་པ་ངེས་དོན་བཅུད་ཀྱི་སྙིང་པོ། སྒྲོལ་མ་ཡིད་བཞིན་གྱི་འཁོར་ལོ་ལ་བསྟོད་པའི་རབ་བྱེད་སྔ་རྟིང་དུ་མཛད་པ་ཤིན་ཏུ་མང་བ་དང་། སྒྲུབ་ཐབས་བརྒྱ་རྩའི་ལྷ་ཚོགས་རྣམས་ཀྱི་བསྟོད་པའི་ཁ་སྐོང་སོགས་ཡི་དམ་གྱི་ལྷ་དཔག་ཏུ་མེད་པའི་བསྟོད་སྐོར་མདོ་སྡེ་སྐྱེ་རབས་ཀྱི་ཚུལ་ལ་བསྔགས་པར་མཛད་པ་སོགས།
བྱང་ཆུབ་སེམས་དཔའི་མཛད་པ་དུ་མ་ལ་ཆེད་དུ་བརྗོད་པ། དམ་པ་ཆོས་སྐྱོང་བའི་སྲུང་མ་རྣམས་ལ་ཕྲིན་ལས་སུ་ཞུ་བའི་ཚུལ་དུ་མ་དང་། སྔར་བཤད་པ་ལྟར་གྱི་ཚད་མ་རིག་པའི་གཏེར་གྱི་འགྲེལ་བཤད། སྡོམ་གསུམ་གྱི་རྒལ་ལན་ཞིབ་མོ་རྣམ་འཐག གནས་གསུམ་གསལ་བྱེད། ཕྱིས་མཛད་པའི་དྲིས་ལན་གནད་དོན་གསལ་བ་སོགས་རྣམ་གྲངས་ཤིན་ཏུ་མང་བ་དང་། ཐུབ་པ་དགོངས་གསལ་གྱི་འཆད་ཐབས། རྒྱལ་སྲས་ལམ་གྱི་མཛེས་རྒྱན། རྒྱུད་ཀྱི་སྔོན་འགྲོ་ཚུལ་དང་པོ་གསུམ་གྱི་གསལ་བྱེད་ཟབ་དོན་ཉིན་མོར་བྱེད་པའི་སྣང་བ། གསང་སྔགས་ལམ་རིམ་ཆེན་མོ།
མངོན་པར་རྟོགས་པ་རིན་པོ་ཆེའི་ལྗོན་ཤིང་གི་གསལ་བྱེད། ཟབ་དོན་བཅུད་ཀྱི་སྙིང་པོ། རྒྱུད་སྡེ་བདུན་ཅུ་རྩ་གཉིས་ཀྱི་འདྲེན་ཚུལ་སོགས་རྒྱུད་ལ་ཉེར་མཁོ་དུ་མ། གཞན་ཡང་རྣལ་འབྱོར་མ་ཀུན་སྤྱོད། རྟོག་པ་བདུན་པ་སོགས་རྒྱུད་མང་པོའི་འཆད་ཐབས་དཀྱིལ་ཆོག དེ་དག་གི་ཟུར་འདེབས་ཕྱག་ལེན་གྱི་ནང་སེལ་ཕྲ་མོ་ཡི་གེར་བཀོད་པའི་ཏི་པ་ན་དཔག་ཏུ་མ་མཆིས་པ་དང་། ལཱུ་དྲིལ་ནག་གསུམ། ནཱ་རོ་མཁའ་སྤྱོད་མ་རྣམས་ཀྱི་ཟིན་ཐོ་རྣལ་འབྱོར་གསང་མཐའི་མན་ངག་ཀུན་གྱི་བཅུད་བསྡུས་པ་གསང་བ་ལས་ཀྱང་ཆེས་གསང་བ་བཀའ་རྒྱའི་མཐའ་ཅན་དུ་མ་དང་། དྲིས་ལན་སྤྲིངས་ཡིག་གི་སྒོ་ཤིན་ཏུ་མང་བ། གཙུག་ལག་ཁང་དང་གསུང་བར་ཀྱི་ལེགས་བྱས་ལ་ཆེད་དུ་བརྗོད་པའི་བཀྲ་ཤིས་ཀྱི་མངའ་གསོལ་དུ་མའི་བར་དུ་སྒོ་མཐའ་ཡས་པའི་རྩོམ་པའི་ཕྲེང་བ་ཇི་སྙེད་གཅིག་སྤེལ་བར་མཛད་ལ་དུས་དང་གནས་སྐབས་ཀུན་ཏུ།
ཐོས་པས་མི་ངོམ་ཉིད་དང་ནི། ། ཟང་ཟིང་མེད་པར་ཆོས་སྦྱིན་དང་། ། སངས་རྒྱས་ཞིང་ཀུན་སྦྱོང་བ་དང་། ། འཁོར་བས་ཡོངས་སུ་མི་སྐྱོ་དང་། ། ཞེས་འབྱུང་བའི་དོན་ལ་སྐད་ཅིག་ཀྱང་གཡོ་བ་མེད་པར་ཕྱོགས་གཅིག་ཏུ་མ་ངེས་པའི་མཐའ་ཡས་པའི་ཤེས་བྱའི་ཁྱོན་ལ་གཟིགས་པ་དྲི་མ་མེད་པའི་སྤྱན་གྱིས་ཉེ་བར་དགོངས་པའི་ཚུལ་དམན་མོས་པའི་འགྲོ་བ་དག་གི་སྣང་ངོར་ཡང་སྟོན་པར་མཛད་ཅིང་། ཉིན་མོའི་ཆ་ལ་གཟིགས་པ་ལྟ་ཞོག་གིས་ནུབ་མོ་ཡང་སྒྲོན་མེའི་འོད་ལས་ཡང་དག་འཇོག་གི་རྗེས་ཐོགས་ཐམས་ཅད་དུ་གཟིགས་པ་རྒྱ་མཚོའི་ཕ་མཐར་ཕྱིན་པའི་མཛད་ཚུལ་ཕུལ་དུ་བྱུང་བ་རྗེས་སུ་སྟོན་པར་མཛད་ཅིང་། དུས་དིང་སང་ཐོས་པ་ལ་འཁོན་དུ་འཛིན། རིག་གནས་ལ་དགྲར་བལྟ་བའི་བློ་ཅན་མ་གོ་བ་ཉིད་ལ་གཏན་ཚིགས་སུ་བཞག་ནས་དེ་ཉིད་ལ་སྒོམ་གྱི་ངོ་བོར་འཛིན་པའི་འཛིན་སྟངས་ཅན་དག་ལ་དགོངས་ནས། དགུང་གི་ལོ་མཐོན་པོར་སོན་པ་ན་ཡང་། རིག་པའི་གནས་ཀུན་ལས་བརྩད་པའི་འཆད་རྩོད་རྩོམ་གསུམ་ཡར་ངོའི་ཟླ་བ་ལྟར་སྤེལ་བར་མཛད་ལ།
དེའི་སྐབས་ནས་བདག་ཉིད་ཆེན་པོ་ས་སྐྱ་པཎྜྀ་ཏས་མཛད་པའི་མཁས་པ་འཇུག་པའི་སྒོའི་ཊཱིཀྐ་གནས་མ་ལུས་པ་གསལ་བའི་མེ་ལོང་ལྟ་བུ་གཅིག་མཛད་ལ། དེ་ཉིད་རྩོམ་པ་མཐར་ཕྱིན་པའི་རྗེས་ཐོགས་སུ། བདག་ལ་གླེགས་བམ་གཉིས་སྩལ་ནས་འདི་ལ་ཞུ་དག་དང་། སེར་ཚོས་ཀྱི་འབྱེད་སོགས་གྱིས་གསུང་བའི་བཀའ་ཤོག་གནང་བ་དེའི་ནང་ན། ཕྱོགས་འདིར་ལྷ་ཡི་གངྒཱ་ཇི་བཞིན་དུ། ། ཕན་པར་བསམ་པའི་རེ་བ་ཡོང་མིན་ཡང་། ། རིག་གནས་གོམ་པས་སྐྱེ་བ་ཀུན་ཏུ་བདག ། ཇི་སྙེད་གཟིགས་པའི་རྒྱུ་ཕྱིར་འདི་བཀོད་དོ། ། ཞེས་འབྱུང་ཞིང་མདོར་ན་རྒྱལ་བའི་བཀའ་དགོངས་འགྲེལ་དང་བཅས་པ་ལྟ་ཞོག་གི་ཐ་སྙད་ཀྱི་རིག་གནས་ཕྲ་མོ་ཙམ་ལ་ནན་ཏན་དུ་མཛད་པའི་ཕ་མཐའ་ཡང་མི་དཔོགས་པའི་ཚུལ་རྗེས་སུ་སྟོན་པར་མཛད་པ་ཞིག་གོ། །། མཐའ་གྲུ་ཡངས་པའི་རྒྱལ་ཁམས་མཐའ་དག་ན། །
ལེགས་བྱས་སྙན་པའི་བ་དན་ཅི་ཡང་གཡོ། ། འཛམ་གླིང་འཛིན་མའི་ཐིག་ལེར་ལྷར་བཅས་ཀྱི། ། རབ་བསྔགས་ཆོས་སྨྲའི་འདུན་ས་རྒྱལ་གྱུར་ཅིག ། ཤིས་བརྗོད་མེ་ཏོག་སིལ་མས་ཡོངས་གཏམས་པའི། ། ས་སྐྱོང་ཆོས་ཀྱི་རྒྱལ་པོས་བསྐྲུན་པའི་གནས། ། གངས་ཁྲོད་མཁས་གྲུབ་བྱེ་བས་བསྟི་བའི་ཞིང་། ། ཐུབ་པའི་བསྟན་པ་དར་རྒྱས་སྤེལ་བའི་གླིང་། ། ཆོས་བཟང་རྣམ་པར་རྒྱལ་བའི་མདུན་ས་དེར། ། མི་འཇིགས་སེང་གེའི་ཁྲི་ལ་མངའ་གསོལ་བའི། ། ཆོས་ཀྱི་སྤྱན་སྟོང་ལྡན་པའི་ལྷ་དབང་དེས། །
ལེགས་བཤད་ཆོས་ཀྱི་བདུད་རྩི་སྤེལ་བར་མཛད། ། བརྒྱུད་པར་བཅས་པའི་དབང་ལུང་དམ་པའི་རྒྱུན། ། མིང་ཙམ་བརྗོད་ལ་དལ་བའི་ཁུར་བསྐྱེད་པ། ། རྣམ་གྲངས་དུ་མའི་ཆོས་ཀྱི་བདུད་རྩི་ནི། ། ལྔ་རིག་པཎ་ཆེན་ཞལ་ལས་རྗེས་སུ་ནོས། ། བསྡུས་དོན་གཞུང་ལུགས་སྐྱེ་མཆེད་གསར་པའི་ཆ། ། ཚིག་མདའི་མེ་ལོང་དག་ལ་ལེགས་བསྟན་ནས། ། མཐའ་དག་གཞུང་གི་གནས་ལུགས་གསལ་བ་ཡི། ། འཆད་པའི་དབྱངས་ཀྱིས་སྐལ་བཟང་ངང་གིས་བསྡུས། ། རྒྱལ་བའི་བཀའ་དང་ཚད་ལྡན་བསྟན་བཅོས་རྣམས། །
དཔང་དུ་བཞག་ནས་ཉེ་བར་བརྩད་པའི་ཚུལ། ། གཟུ་གནས་བློ་ཡིས་ཅམ་བུ་མ་ལགས་པར། ། རྩོད་པའི་རྡོ་རྗེས་ཕས་རྒོལ་རི་བོ་སྙིལ། ། སྡེབས་ལེགས་ཚིག་གི་ཕྲེང་བར་བསྟར་བ་ཡི། ། བཞེད་ཚུལ་རྒྱ་མཚོའི་རླབས་ཕྲེང་གཡོ་བ་ཅན། ། ལུང་རིགས་ཀྱིས་དྲངས་མཁས་པ་མགུ་སྐྱེད་པའི། ། རྩོམ་པའི་ཕྲེང་བས་ཐུབ་བསྟན་རྒྱས་པར་མཛད།། །། དེ་བས་ན་བསྟན་པ་འཛིན་པའི་སྐྱེས་བུ་དམ་པ་རྣམས་ཀྱི་མཛད་པའི་རྒྱུན་ལམ་ནི། མཁས་པའི་བྱ་བ་རྣམ་པ་གསུམ་པོ་འདི་ཉིད་དོ་ཞེས་ཞུམ་པའི་སེམས་སྤངས་ནས་འཆད་རྩོད་རྩོམ་པའི་རིང་ལུགས་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་འཆད་རྩོད་རྩོམ་གསུམ་གྱི་སྒོ་ནས་བསྟན་པ་སྤེལ་བའི་སྐབས་ལས་རྗེས་བསྒྲགས་པའི་རབ་ཏུ་བྱེད་པ་སྡེ་དྲུག་པོའོ།། །།
དེ་ལྟར་འཆད་རྩོད་རྩོམ་གསུམ་གྱིས་རྒྱལ་བའི་བསྟན་པ་ལ་བྱི་དོར་མཛད་ནས། ཐོས་པའི་དོན་རྣམས་གཞན་ངོར་སྒོམ་པ་ཉམས་ལེན་གྱི་རིམ་པ་ལ་ནན་ཏན་དུ་མཛད་པའི་སྒོ་ནས་སྒྲུབ་པ་བསམ་གཏན་གྱི་འཁོར་ལོས། སངས་རྒྱས་ཀྱི་གདུང་རབས་རྒྱུན་མི་འཆད་པར་འཛིན་པར་མཛད་དེ། དེ་ཡང་འཕྲལ་དང་རྒྱུན་དུ་ཐུགས་དམ་གྱི་རིམ་པ་ཆུའི་རྒྱུན་ལྟ་བུ་གཅིག་རྣམ་གྲངས་དུ་མའི་སྒོ་ནས་རྗེས་སུ་སྒྲུབ་པར་མཛད་དེ། རྒྱུན་གྱི་ཐུགས་དམ་གྱི་རིམ་པ། དཔལ་དགྱེས་པ་རྡོ་རྗེ་ཡབ་ཡུམ་གྱི་ཕྱི་ནང་གི་དཀྱིལ་འཁོར་དབང་གི་ཆུ་བོའི་ཉམས་ལེན་གྱི་རིམ་པ་ཤིན་ཏུ་རྒྱས་པ་ཐུན་བཞིའི་རྣལ་འབྱོར་དུ་བསྒྲུབ་པར་མཛད་ཅིང་། དེ་བཞིན་དུ་བདེ་མཆོག་དྲིལ་བུ་པའི་མངོན་པར་རྟོགས་པ་དབང་གི་ཆུ་རྒྱུན་མ་ཆད་པའི་ཉམས་ལེན་གྱི་རིམ་པ་ཉེ་བརྒྱུད་དུ་བྱུང་བ་དང་། བདེ་མཆོག་ནག་པོ་པ། འཆི་མེད་རྡོ་རྗེ་ལྷ་མོ་སོགས་བླ་མེད་ནང་གི་ཐུགས་དམ་གྱི་རིམ་པ་ཆེས་ཆེ་མཆོག་ཏུ་གྱུར་པ་དག་དང་། ཟབ་མོ་བླ་མའི་རྣལ་འབྱོར་ཐུན་མོང་དང་ཐུན་མོང་མ་ཡིན་པའི་བིརྺ་པའི་སྲུང་པ་གཉིས།
རྡོ་རྗེ་རྣལ་འབྱོར་མ། ཞལ་ཤེས་ཀྱི་ཁྱད་པར་དུ་མས་ཉེ་བར་བརྒྱན་པ་སོགས་གསང་བ་ལས་ཀྱང་ཆེས་གསང་བའི་སྙིང་པོར་གྱུར་པ་དག་དང་། མི་གཡོ་མགོན་པོ། སྙན་གྱི་སྒྲོལ་ལྗང་། འཇམ་དབྱངས་ཨ་ར་པ་ཙ་ན། འཕགས་པ་སེང་གེའི་སྒྲ། རི་ཁྲོད་མ་ལོ་མ་གྱོན་མ་སོགས། ལས་རྒྱས་པའི་ལྷའི་རྣལ་འབྱོར་དཔག་ཏུ་མ་མཆིས་པ་རྣམས་ཀྱང་སྔ་ཐུན་དགོངས་ཐུན་གྱི་རིམ་པ་དག་ལ་ཐུགས་ཉམས་སུ་བཞེས་པར་མཛད་ཅིང་། ཐོ་རངས་ཀྱི་ཆ་ལ་ཐུབ་པ་མི་རཱུ་ཤི་ཥ། རྒྱལ་བ་འོད་དཔག་མེད།
མགོན་པོ་ཚེ་དཔག་མེད་རྡོ་རྗེ་ཚེ། གཙུག་ཏོར་རྣམ་རྒྱལ། རྗེ་བཙུན་མ་ཡིད་བཞིན་གྱི་འཁོར་ལོ་སྟེ་རྒྱུད་སྡེ་འོག་མ་དག་ལས་ཁྱད་པར་དུ་བྱས་པའི་སྐུ་ཚེ་སྤེལ་བའི་ཐུགས་དམ་གྱི་ལྷ་དེ་དག་གི་གཟུངས་སྔགས་ཀྱི་རིམ་པ། གྲངས་ཀྱི་མཐའ་ཅན་དུ་ངེས་པ་དག་གི་ཆག་མེད་ཀྱི་རྒྱུན་ཇི་སྙེད་དང་། སྒྲོལ་མའི་མཚན་བརྒྱ། ཕྱག་མཚལ་ཉེར་བཞི། རྡོ་རྗེ་རྣམ་འཇོམས་ཀྱི་གཟུངས་སོགས་ཞལ་འདོན་གྱི་རིམ་པ་དུ་མ་མཛད་ཅིང་། རྡོ་རྗེ་མཁའ་འགྲོའི་སྦྱིན་སྲེག་སོགས་ཐུགས་དམ་གྱི་ཁ་སྐོང་དག་ཀྱང་ལེགས་པར་མཛད་ནས་མངོན་མཐོའི་ལེགས་བྱས་ཀྱི་འཕྲུལ་ལས་བྱུང་པ་རོ་བརྒྱ་དང་ལྡན་པའི་ལྷའི་ཞལ་ཟས་རྨད་དུ་བྱུང་བ་དག་ལ་སྦྱིན་པའི་ཞིང་དག་གི་དགེ་ཚོགས་ཀྱི་ལོ་ཐོག་སྤེལ་བའི་སླད་དུ་རྣལ་འབྱོར་གྱི་ཁྱད་པར་དང་ལྡན་པའི་ནང་གི་སྦྱིན་སྲེག་གི་ཚུལ་དུ་ལོངས་སྤྱོད་པར་མཛད་དེ། འོས་སུ་གྱུར་པའི་འགྲོ་བ་དག་ལ་སྐབས་སུ་བབས་པའི་འཕྲོས་དག་ལས་གླེང་བའི་གསུང་གི་དབུགས་ཕྱུང་། སྔོན་དང་ཕྱི་མའི་མཐའ་རྗེས་སུ་དགོངས་པའི་བཀའ་སྩལ་ཡིད་ཆེས་དང་ལྡན་པ་དག་ལ་མ་འོངས་ལུང་བསྟན་དུ་འགྱུར་བའི་ཤུགས་འབྱུང་གི་གསུང་སྒྲོས་དུ་མ་དག་གིས་དགའ་སྟོན་སྤེལ་ཏེ།
ཞལ་བསིལ་གྱི་ཨརྒཾ་རྗེས་སུ་ནོས་ནས་ཡོན་སྦྱོང་བའི་སྔགས་སྨོན་ལམ་གྱི་མཐའ་རྟེན་དང་བཅས་པ་མཛད་ནས། བསྟན་པའི་བྱ་བ་འཆད་རྩོད་རྩོམ་གསུམ་གྱི་སྒོ་གང་ཡང་རུང་བ་ཞིག་སྤེལ་བའི་ཚུལ་རྗེས་སུ་སྟོན་པར་མཛད་དོ། ། དེ་ནས་གུང་གི་གདུགས་ཚོད་ལ་བབ་པ་ན་ཡང་། རྨད་དུ་བྱུང་བའི་ལྷའི་ཞལ་ཟས་རྣམ་གྲངས་དུ་མ་དག་ལ་དགྱེས་དགུར་རོལ་བར་མཛད་ཅིང་། དེ་ཡང་རྒྱུད་ལས། ཞི་བའི་བཏུང་བ་བཞིན་མྱངས་ན། ། རྟག་པའི་དངོས་གྲུབ་ཐོབ་པར་འགྱུར། ། ཞེས་དང་། དེའི་འགྲེལ་པར་ཞི་བ་སྟེ་ལྷ་རྣམས་བདུད་རྩི་ལ་ལོངས་སྤྱོད་པ་ན། དལ་བ་དང་།
རོ་འབྱིན་པ་དང་། ཚིམ་པར་ལོངས་སྤྱོད་པ་ལྟར། རྣལ་འབྱོར་པས་ཀྱང་དེ་བཞིན་དུ་ཁ་ཟས་ལ་ལོངས་སྤྱད་པས། གནས་སྐབས་སུ་ཚེའི་དངོས་གྲུབ་དང་། མཐར་ཐུག་རྟག་པའི་དངོས་གྲུབ་སྟེ་མི་འགྱུར་བ་རྡོ་རྗེ་འཆང་ཆེན་པོའི་གོ་འཕང་ཐོབ་པར་འགྱུར་རོ། ། ཞེས་གསུངས་པའི་དོན་དེ་ཉིད་རྗེས་སུ་གྲུབ་པར་མཛད་དོ། ། དེ་ནས་དགོངས་ཐུན་གྱི་རྣལ་འབྱོར་ལ་འཇུག་པར་མཛད་དེ། ཐོག་མར་བླ་མཆོད་གོང་མ་ཏོག་ནས་བརྒྱུད་པའི་ཆོས་རྗེ་ས་སྐྱ་པཎ་ཆེན་གྱི་སྒོམ་དོན་ཐུན་མོང་མ་ཡིན་པ་དང་འབྲེལ་བའི་བསྟོད་པ་ཆོས་རྒྱལ་མ་ཅི་མང་དུ་ཞལ་འདོན་མཛད་ནས་སྔར་བཤད་པའི་བླ་མེད་ནང་གི་ཐུགས་དམ་གྱི་རིམ་པ་སོ་སོར་གྲུབ་པར་མཛད་ཅིང་། སྲོད་ཀྱི་ཐུན་ལ་རྡོ་རྗེ་ནག་པོ་ཆེན་པོའི་བསྲུང་བཟློག་དང་འབྲེལ་བའི་བཟླས་པའི་རྣལ་འབྱོར་མཆོད་གཏོར་རྒྱ་ཆེན་པོ་དང་བཅས་པ་འབུལ་བར་མཛད་ནས། སྒྲོན་མེའི་འོད་ལ་བརྟེན་ཏེ།
རྒྱལ་བའི་བཀའ་རབ་འབྱམས་དགོངས་འགྲེལ་དང་བཅས་པ་ལ་གཟིགས་པ་དྲི་མ་མེད་པའི་སྤྱན་གྱིས་ཉེ་བར་དགོངས་པའི་ཚུལ་དེ་ཉིད་ཀྱི་བར་དུ་འདའ་བར་མཛད། སླར་ཡང་ཡང་དག་འཇོག་གི་རྣལ་འབྱོར་ཟབ་མོ་ལ་ཐོ་རངས་ཀྱི་བར་དུ་ནན་ཏན་དུ་མཛད་ནས། མནལ་ཚེ་འོད་གསལ་གྱི་ངང་ལ་མཉམ་པར་འཇོག་པར་མཛད་ཅིང་། ཉིན་མཚན་གྱི་ཆ་ཁོར་མ་ཁོར་མོ་ལ་རྗེས་སུ་འབྲེལ་བ་དང་བཅས་པའི་ཚུལ་དེ་ཉིད་ལ་རྟག་ཏུ་དུས་འདའ་བར་མཛད་ལ། སྐབས་སུ་བཅད་ཆ་ཤིན་ཏུ་དམ་པའི་སྐུ་མཚམས་ཀྱི་སྒོ་ནས་གཙོ་བོར་སྒྲོལ་དཀར་ཡིད་བཞིན་གྱི་འཁོར་ལོ་དང་། རྡོ་རྗེ་ནག་པོ་ཆེན་པོའི་བསྙེན་སྒྲུབ་ལན་གཅིག་གི་མཐའ་ཅན་མ་ཡིན་པའི་ཡང་དང་ཡང་དུ་གྲོག་མཁར་སྦྲང་རྩི་ལྟར་ཆ་ཤས་ཀྱི་རྣམ་གྲངས་རེ་རེ་ནས་ཕྱག་བྲིས་དངོས་ཀྱི་སཾ་བྷོ་ར་ལ་རྗེས་སུ་བཏབ་པར་མཛད་པའི་སྔ་རྟིང་ཀུན་སྡོམ་ན་བྱེ་བ་ས་ཡ་ལ་སོགས་པའི་གྲངས་ཆེན་གཞལ་ལས་འདས་པ་འབྱུང་ཞིང་། གཞན་ཡང་འཆི་མེད་རྡོ་རྗེ་ལྷ་མོ་དང་། གཙུག་ཏོར་རྣམ་པར་རྒྱལ་མ། བདེ་མཆོག་ཡི་གེ་བདུན་པ། ཧེ་རུ་ཀའི་ཡིག་བརྒྱ་སོགས་གོང་གི་གྲངས་ལྟར་དཔག་མེད་བསྒྲུབ་པར་མཛད་ཅིང་།
ཁྱད་པར་དགུང་གི་ལོ་ཉེར་བདུན་ཉེར་བརྒྱད་ཀྱི་མཐར་སོན་པ་ན། རི་བོ་ཆེ་འཁོར་ལོ་སྡོམ་པའི་ཕོ་བྲང་སོགས་སུ། དཔལ་དགྱེས་པ་རྡོ་རྗེ་དང་། འཁོར་ལོ་སྡོམ་པ་ལ་སོགས་པའི་གཞིའི་བསྙེན་པ་ཁ་བསོའི་སྦྱིན་སྲེག་དང་བཅས་པ་རྒྱུད་སྡེ་ལས་ཇི་སྐད་བཤད་པ་ལྟར་དུས་དང་། གྲངས་དང་། མཚན་མའི་རྟགས་ཀྱི་བར་དུ་མཐར་ཕྱིན་པར་མཛད་དེ། ཡི་དམ་གྱི་ལྷའི་ཐུགས་རྒྱུད་བྱིན་གྱིས་བརླབས་པའི་སྟོབས་ཀྱིས། ལྟ་སྒྲུབ་རྣམ་པར་དག་པའི་དོན་ལ་ཐུགས་མི་ཕྱེད་པའི་དད་པ་ལྷག་པར་གཡོས་ཏེ་དཔལ་ལྡན་ས་སྐྱའི་བསྟན་པ་དྲི་མ་མེད་པ་ལ་འཛིན་སྐྱོང་གི་ཕྲིན་ལས་སྤེལ་བར་མཛད་པ་ན། དུས་ཀྱི་སྟོབས་ཀྱིས་སྐྱོད་པའི་ལོག་སྒྲུབ་པའི་རྣམ་འགྱུར་གྲངས་ལས་འདས་པ། ཇི་སྙེད་པ་དག་ལ་མི་འཁྲུགས་པའི་ཐུགས་རླབས་པོ་ཆེའི་གོ་ཆས་ཐེག་པ་ཆེན་པོའི་ཚུལ་ལ་སྐད་ཅིག་ཀྱང་གཡོ་བ་མི་མངའ་བའི་ཚུལ་བསྟན་པར་མཛད་པ་ཡང་།
གོང་གི་འཕྲོས་ལས། དུས་ཀྱི་ཤུགས་དྲག་ངན་གཡོའི་རྣམ་འཕྲུལ་གྱིས། ། བླ་མེད་ཐེག་པ་ཆེ་ལ་མི་གཡོ་ཞིང་། ། བསླབ་གསུམ་མིག་གི་འབྲས་བུ་ལྟར་འཚོ་བའི། ། བློ་ལྡན་གྲོལ་བའི་མཛོད་ལ་ཕྱག་འཚལ་ལོ། ། ཞེས་སྨྲོས་ཏེ། སྙིགས་མའི་དུས་ཀྱི་ཤུགས་དྲག་པོས། སྐྱེ་བོ་ཀུན་ངན་གཡོའི་རྣམ་འཕྲུལ་གྱིས་གཙེས་པ་ན། གཞན་ངོར་གང་གི་ཐུགས་བླ་ན་མེད་པའི་ཐེག་པ་ཆེ་ལས་མི་གཡོ་ཞིང་། ལྷག་པ་ཚུལ་ཁྲིམས།
ཏིང་ངེ་འཛིན། ཤེས་རབ་ཀྱི་བསླབ་གསུམ་མིག་གི་འབྲས་བུ་ལྟར་འཚོ་བའི་ཚུལ་སྟོན་པའི་བློ་ལྡན་རིག་པ་དང་གྲོལ་བའི་མཛོད་ལ་མངའ་བརྙེས་པ་ཁྱེད་ཀྱི་ཞབས་ལ་གུས་པ་ཆེན་པོས་ཕྱག་འཚལ་ལོ། ། ཞེས་སྙིགས་མ་ལྔ་བརྡོ་བའི་དུས་ཀྱིས་འགྱུར་བ་ཉིན་རེ་ལ་ཡང་ལན་གྲངས་དུ་མར་སྟོན་པའི་དུས་འདིར་རྐྱེན་ངན་བྱང་ཆུབ་ལམ་དུ་བསྒྱུར་བའི་ཐུགས་རླབས་པོ་ཆེ་སར་གནས་ཚུལ་སྟོན་པའི་བདག་ཉིད་ཆེན་པོ་ཉིད་ཀྱིས་རང་གི་རྟོགས་པ་བརྗོད་པ། ས་ལོ་གཉིས་པ་ལ་གནང་བའི་ནང་ན་ཡང་། རྩོད་དུས་ཆུ་སྲིན་སྟོང་ཕྲག་ཁ་གདངས་ཤིང་། ། མི་བསྲུན་གདུག་པའི་རླབས་ཆེན་གནམ་དུ་འཐོར། ། དུས་ཀྱི་རླུང་ཤུགས་དྲག་པོ་གནམ་འཐོར་ཡང་། ། རང་ཉིད་ཞི་བའི་གླིང་ཙམ་དོན་གཉེར་མིན། ། ཞེས་གསུངས་པའི་དོན་ལ་སྐད་ཅིག་ཀྱང་གཡེལ་བ་མི་མངའ་བར་སྒོ་དུ་མའི་སྒོ་ནས་ཕྱག་བཞེས་ལ་ཐེབས་པར་མཛད་ཅིང་། དེའི་ཚུལ་རྒྱས་པར་འོག་ཏུ་འཆད་ལ།
དེ་ལྟའི་སྐབས་ནས་མི་སྲུན་པ་སྙིགས་མའི་འགྲོ་བ་དེ་དག་གིས་རྗེས་སུ་བསྐྱོད་པའི་ཆེན་པོའི་གནས་ནས་ཀྱང་ལོག་སྒྲུབ་ཀྱི་ཟེར་མ་དུ་མ་འཕྲོ་བ་ན། མདོ་སྡེ་དག་ལས་ཀྱང་། གང་ན་འཐབ་རྩོད་མི་ཟད་ཡོད་པ་ན། ། དཔག་ཚད་བརྒྱ་ཡི་ཕ་རོལ་འགྲོ་བ་མཆོག ། ཅེས་གསུངས་པ་ལྟར་དང་། སྔོན་དཔལ་ལྡན་ས་སྐྱར་གདུང་བརྒྱུད་སོ་སོའི་འཁོར་ཕན་ཚུན་རྩོད་པའི་འཁྲུག་ལོང་མི་ཟད་པ་བྱུང་བའི་ཚེ། ཆོས་རྗེ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་གདན་ས་བོར་ནས་དྭགས་ཀོང་ལ་སོགས་པ་ང་བདག་དང་ཕྱོགས་རིས་མེད་པའི་ས་ཕྱོགས་དག་ཏུ་གཤེགས་ནས་སྐྱེས་བུ་དམ་པའི་རིང་ལུགས་བསྐྱངས་པའི་རྗེས་སུ་འཇུག་པའི་སྤོབས་པ་ཁྱད་པར་ཅན་གྱི་སྒོ་ནས། རང་སྲིད་ཀྱི་བདེ་བ་ལ་མ་ཆགས་པའི་ཐུགས་ཀྱི་མངའ་ཐང་མི་གཅིག་པའི་ཉི་མ་ཤར་ཕྱོགས་ཀྱི་རྒྱལ་ཁམས་ལ་ཕེབས་པའི་ལམ་མུས་ལ་མཛད། ཆོས་རྗེ་སེམས་དཔའ་ཆེན་པོའི་བཞུགས་གནས་ཀུན་ལ་མཇལ་ནས་ཐུབ་བསྟན་རྣམ་རྒྱལ་གྱི་ཆོས་གྲྭར་ཕེབས། རེ་ཤིག་སྐལ་བ་དང་ལྡན་པའི་གདུལ་བྱ་རྣམས་ལ་ཆོས་ཀྱི་སྒོ་དུ་མའི་བཀའ་དྲིན་སྩལ།
སླར་ཨེ་ཝཾ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས་ཉིད་དུ་ཕེབས་ཏེ། དེའི་དུས་སུ་ཨེ་ཝཾ་གྱི་གནས་ལ་བསྟོད་པ་མཛད་པ་དེའི་ནང་ན་ཡང་། ཨེ་ཝཾ་ཐམས་ཅད་ཤེས་ཡིག་རྒྱལ་པོ་ནི། ། ཟབ་ཡང་དམ་ཆོས་ཇི་སྙེད་འབྱུང་བའི་གནས། ། སངས་རྒྱས་རིན་ཆེན་ཁང་བཟང་ཟ་མ་ཏོག ། དོན་ཀུན་གྲུབ་བྱེད་བདེ་ཆེན་ལྡན་པ་ལགས། ། ཞེས་དང་། རྟག་པར་གསུང་དབྱངས་ཡན་ལག་དྲུག་ཅུ་ཡི། ། རྒྱ་ཆེན་ཆོས་འཁོར་རིང་དུ་བསྐོར་བ་འདི། ། ཀུན་གཟིགས་ཞིང་དང་འོག་མིན་བདེ་བ་ཅན། །
འདི་ཉིད་ཐ་དད་ཙམ་སྟེ་ཁྱད་པར་ཅི། ། ཞེས་འབྱུང་ངོ་། ། རིགས་དྲུག་པ་རྡོ་རྗེ་འཆང་གི་མི་འཇིགས་སེང་གེའི་ཁྲི་ལ་མངོན་པར་བཞུགས་པ་ཨེ་ཝཾ་གདན་ས་དྲུག་པ་རྗེ་བཙུན་དཀོན་མཆོག་འཕེལ་བ་གདན་ཆགས་པ་དང་ལེགས་པར་མཇལ་ཏེ། རྗེ་དེ་ཉིད་ལ་སྔ་ཕྱིར་ཆོས་གསན་པ་ལ་རྡོ་རྗེ་འཇིགས་བྱེད་ས་ལུགས་ཀྱི་དབང་། ཐུགས་རྗེ་ཆེན་པོའི་རིགས་གཏད་སྐྱེར་སྒང་ལུགས། སེམས་དཔའ་ཆེན་པོ་གཞོན་ནུ་རྒྱལ་མཆོག་གི་བསྒྲིགས་པའི་བློ་སྦྱོང་གླེགས་བམ་གྱི་ལུང་། མན་ངག་རྣམ་བཤད་ཀྱི་སྦྱང་གཞི་སྦྱོང་བྱེད་ཀྱི་ཐད་དེ་ལུང་ཟུར་དུ་བཀོལ་བ་དང་། དཔལ་རྡོ་རྗེ་ནག་པོ་ཆེན་པོ་ཞལ་བཞི་པའི་རྗེས་གནང་། སྒྲུབ་ཐབས་རྒྱ་མཚོའི་ནང་ནས་རྗེས་གནང་དམར་བསྡུས་འགའ་ཞིག་སོགས་གསན་ཞིང་། བདག་ཉིད་ཆེན་པོ་འདི་ཉིད་ཀྱིས་ཀྱང་།
ཆོས་ཀྱི་རྗེ་ཀུན་མཁྱེན་གྱི་རྣམ་ཐར་ངོ་མཚར་ཕུལ་དུ་བྱུང་བ་དེ་ལ་སོགས་པའི་ཐུགས་རྩོམ་དུ་མ་དང་། རྗེ་བཙུན་རྡོ་རྗེ་འཆང་གི་ཐུགས་དམ་ཐང་ཀ་་་་་་བཅུ་གཅིག་བཞུགས་ལམ་འབྲས་བརྒྱུད་པ་སོགས་མཐའ་དག་ལ་གཟིགས་ནས་བཀོད་པ་རྣམས་ཀྱང་རེ་རེ་ནས་ཡི་གེར་འགོད་པར་མཛད་ཅིང་། ཁྱད་པར་ཕྱག་དཔེ་མ་ལུས་པ་ལ་དགོངས་པའི་ཆ་རྨད་དུ་བྱུང་བས་ལེགས་པར་མཐའ་ཆོད་པའི་གཟིགས་ཡུལ་ལ་ནན་ཏན་དུ་འགྲུས་པར་མཛད་དེ། ཕྱིས་དགུང་གི་ལོ་མཐོན་པོར་སོན་པ་ན་ཡང་། ཡིག་ཕྲེང་ཕྲ་མོ་ཚུན་འདི་ན་འདི་ཡོད་ཀྱི་གསུང་འཕྲོས་ཞིབ་རྒྱས་མཛད་པ་དངོས་སུ་མཐོང་ལ། དེ་ལྟར་མཛད་པའི་སྒོ་དེ་དག་དང་འོས་སུ་གྱུར་པའི་གདུལ་བྱ་འགའ་ལ་ཡང་ཆོས་ཚུལ་མང་པོ་སྤེལ་བར་མཛད་པ་སོགས་མཐའ་ཡས་པའི་བགྱི་བ་དུ་མ་སྒྲུབ་པར་མཛད་པའི་སྐབས་ནས། རྗེ་རྡོ་རྗེ་འཆང་གི་གཟིམ་ཆུང་དུ་སྐུ་མཚམས་ཤིན་ཏུ་དམ་པའི་ཐུགས་དམ་ཞིག་གནང་བའི་དུས་ཀྱི་མནལ་ལྟས་ལ། ས་སྐྱའི་དཔོན་པོ་རི་ཡིན་ཟེར་བ་མངའ་རིས་ཚུན་མཐོང་བ་ཞིག་གི་རྩེར་ཕེབས་པ་ན། དེས་ན་འཆམས་སྐུའི་མགོན་པོ་ཤིན་ཏུ་ཆེ་བ་ཞིག་ཀྱང་བཞུགས་འདུག་ལ། བཙུན་པ་ཞྭ་དམར་བ་མང་པོས་ཕྱག་འཚལ་དང་།
གསོལ་ཇ་ཞུ་བ་སོགས་ཀྱི་མཚན་ལྟས་བྱུང་བ་ལ། རེ་ཞིག་ནས་འཁོན་ས་སྐྱ་པའི་གདུང་རྒྱུད་རིན་པོ་ཆེ་རྣམས་ཀྱི་སྤྱན་འདྲེན་བྱུང་པ་ན་མནལ་ལྟས་དང་མཐུན་པར་དགོངས་ཤིང་མནལ་ལྟས་ཀྱི་མགོན་པོའི་སྐུ་སོགས་ཀྱི་མཚན་ལྟས་ལ་བརྟེན་གདུང་བརྒྱུད་དྲི་མ་མེད་པའི་ཐུགས་ངེས་ཤེས་ཁྱད་པར་ཅན་དང་བཅས། བསྟན་པ་སྤྱི་སྒོས་ལ་དགོངས་ནས། ཐུགས་དགྱེས་པ་ཆེན་པོས་དཔལ་རྩེ་གདོང་ཕྱོགས་ལས་རྣམ་རྒྱལ་གྱི་གནས་མཆོག་དམ་པར་ཕྱག་ཕེབས་ཏེ། གདུང་བརྒྱུད་འཇམ་པའི་དབྱངས་སྐུ་མཆེད་རྣམས་དང་མཇལ། དེའི་ཚེ་ཆོས་ཀྱི་སྒོ་ཐོག་མར་བཅོམ་ལྡན་འདས་མ་གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་སུ་གནང་བ་དེ་ཉིད་ཆོས་ཀྱི་སྒོ་འབྱེད་དུ་སྩལ་ཞིང་། དེ་ནས་རིམ་པ་བཞིན་དུ་རྣམ་གྲངས་དུ་མའི་ཆོས་ཀྱི་འཁོར་ལོ་རྨད་དུ་བྱུང་བ་རྐང་གཉིས་གཙོ་བོས་ཝ་ར་ཎ་སིར་རྗེས་སུ་བསྐོར་བ་བཞིན་དུ་མཛད་དེ། དབང་བཀའ་བཤད་བཀའ་ལུང་གི་ཚོགས་རབ་ཏུ་མང་པོ་སྤེལ་བར་མཛད་པའི་སྐབས་ནས་དགུང་གི་ལོ་སུམ་ཅུའི་མཐར་སོན་པ་ན། སྨོན་ཐང་རྒྱལ་པོའི་ཁབ་ནས་སྤྱན་འདྲེན་གྱི་ཕོ་ཉ་བས་གདན་དྲངས་ཏེ་མངའ་རིས་ཀྱི་གདུལ་བྱ་ལ་དགོངས་ནས་ཕྱོགས་འདིར་ཕེབས་པ་མཛད། བྲག་དཀར་ཐེག་ཆེན་དར་རྒྱས་གླིང་དུ།
རྒྱུད་སྡེ་བཞི་དང་འབྲེལ་བའི་ཟུར་དཀའ་རྣམ་པར་དག་པ་མཐའ་དག་གི་དབང་དཀའ་གྲངས་ལས་འདས་པ་སྟོད་མངའ་རིས་ནས། སྨད་མདོ་ཁམས་ཀྱི་བར་གྱི་གདུལ་བྱ་སྣ་ཚོགས་འདུས་པ་ལ་རྒྱུན་ལྡན་དུ་རྗེས་སུ་སྩལ་ཞིང་། དེ་དག་གི་བར་སྐབས་སུ་ས་སྐྱོང་ཡབ་སྲས་བཙུན་མོར་བཅས་པ་རྣམ་ལ་རྗེས་གནང་ཟུར་བཀའ་དུ་མས་མཚོན་པའི་ཆོས་ཀྱི་སྒོ་བསམ་གྱིས་མི་ཁྱབ་པ་དང་། འབངས་ཀྱི་སྐྱེ་བོ་མཐའ་དག་ལའང་ཐེག་པ་ཆེན་པོའི་སེམས་བསྐྱེད་ལ་སོགས་པ་ཚོགས་ཆོས་དུ་མ་སྩལ་ནས། སའི་ཕྱོགས་འདིར་རྫོགས་ལྡན་གྱི་དུས་བཞིན་དུ་ཆོས་ཀྱི་ཆར་ཆེན་པོ་ཕབ་སྟེ། སྐལ་བ་དང་ལྡན་པའི་གདུལ་བྱ་རྣམས་ཡོངས་སུ་སྨིན་པར་མཛད་ཅིང་། ཁྱད་པར་རི་བོ་ཆེ་འཁོར་ལོ་སྡོམ་པའི་ཕོ་བྲང་མཁའ་སྤྱོད་འཕྲུལ་སྤེ་དཀར་པོར། དགེ་བའི་བཤེས་གཉེན་སྡེ་སྣོད་འཛིན་པ་ཤ་སྟག་ལ་ལོ་རེ་བཞིན་དུ། ཚུལ་བཞི་སྔོན་དུ་སོང་བའི་རྒྱུད་ཀྱི་བཤད་པ་མཐའ་ཆོད་པར་མཛད་ནས། སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་རྣམ་བཤད་ཉི་མའི་འོད་ཟེར་དང་།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་འགྲེལ་པ་དག་ལྡན་གྱི་སྟེང་ནས་རེ་མོས་སུ་མཛད་དེ་སྐྱར་ཆོས་དང་བཅས་པའི་འཆད་ཉན་ཡུན་རིང་མོར་མཛད། དེ་ལྟའི་སྐབས་ནས། དགུང་གི་ལོ་ལྔ་བཅུའི་མཐར་སོན་པ་ན་ཕྱོགས་འདིར་སེམས་ཅན་གྱི་སྤྱི་མཐུན་གྱི་བསོད་ནམས་ལ་རྟེན་ས་གཡོ་བའི་འཇིགས་པ་ཆེན་པོས་ཀུན་ཏུ་ཉེན་ཏེ་སེམས་ཅན་ཁྲི་ཁྲག་མང་པོའི་ཚེའི་ཉིང་མཚམས་སྦྱར། གནས་དགོན་ཐམས་ཅད་ནི་འབྲོག་དགོན་པ་ལྟ་བུར་གྱུར། སེམས་ཅན་ཐམས་ཅད་ཡིད་འབྱུང་སྐྱོ་ཤས་ཀྱི་སྣང་བ་ཆེན་པོ་ལ་བཀོད་པ་དེའི་དུས་བདག་ཉིད་ཆེན་པོ་འདི་ཡང་སྐྱེས་རྩ་དཔལ་གྱི་དགོན་པ་ན་གདན་ཆགས་པ་ན། རྗེ་ཉིད་ཀྱི་ཐུགས་རྗེའི་མཐུ་ལ་རྟེན་ཞབས་འབྲིང་ན་གནས་པའི་འགྲོ་བ་མཐའ་དག་ལ་ཉེས་པའི་སྐྱོན་མེད་ཅིང་། ཁྱད་པར་རྗེ་ཉིད་སྐུ་ཚེའི་རྒྱལ་མཚན་བརྟན་པ་དང་གདུལ་བྱའི་དཔལ་དུ་བརྟན་པར་བྱིན་གྱིས་བརླབས་ནས་ཀུན་གྱི་ཡིད་གསོས་ཀྱི་སྨན་དུ་མཛད་དེ། གང་ལ་གང་འཇུག་གི་ཐབས་སྣ་ཚོགས་པས་ཉམས་ཐག་པའི་འགྲོ་བ་དེ་དག་གི་དབུགས་ཕྱུང་བར་མཛད། བསྟན་པའི་རྩ་བ་དཀོན་མཆོག་རིན་པོ་ཆེའི་རྟེན་ཉེས་པ་ཐམས་ཅད་གསོས། རྒྱུད་སྡེ་དང་མཐུན་པའི་རབ་ཏུ་གནས་པའི་བྱིན་ཕབ་བཀྲ་ཤིས་དཔལ་འབར་མཛད་ཅིང་།
དེ་ལྟའི་སྐབས་ན་ཡང་གཞན་ངོར་ཐོས་བསམ་གྱི་མཛད་པ་རྨད་དུ་བྱུང་བ་ལ་སྐད་གཅིག་ཀྱང་གཡེལ་བ་མི་མངའ་བར་རྒྱལ་བའི་བཀའ་དགོངས་འགྲེལ་དང་བཅས་པའི་དོན་ལ་རྗེས་སུ་དཔྱད་པའི་ཐོས་པའི་བདུད་རྩི་བསམ་བྱུང་གི་སྙིམ་པས་ཉེ་བར་བླངས་ནས། སྒོམ་བྱུང་གི་སྒོ་ནས་ཐུགས་ཉམས་སུ་བསྟར་བར་མཛད་དེ། ཐོས་བསམ་སྒོམ་གསུམ་གཞི་ཕན་ཚུན་འགལ་བ་མ་ཡིན་པར་མཁས་པ་དང་གྲུབ་པའི་སྣང་ཆ་མཚུངས་ལྡན་དུ་སྟོན་པར་མཛད་པ་ཞིག་གོ ། གཏིང་མཐའ་མི་མངོན་ལུང་གི་ཆུ་གཏེར་ལས། ། ཉེ་བར་དྲངས་པའི་ཐོས་པའི་རྒྱ་མཚོ་ནི། ། རབ་དུལ་ཞི་བའི་རླབས་ཕྲེང་གཡོ་བ་ཅན། ། མ་ཕམ་ཆོས་ཀྱི་རྒྱ་མཚོ་མ་ལགས་སམ། ། ཐོས་པའི་ཆ་ཤས་རྣམ་གྲངས་ཕྲ་མོ་ལའང་། ། བསམ་བྱུང་རིགས་པས་རྗེས་སུ་དྲངས་པའི་ཚུལ། ། གཅིག་ལ་གཅིག་ཏུ་སྦྱངས་པ་ལྟ་བུ་སྟེ། །
ཀུན་ལའང་མཁྱེན་པའི་སྤྱན་སྟོང་མངའ་བ་ལགས། ། ངེས་དོན་རྒྱ་མཚོའི་ཕ་མཐར་སོན་པ་ཡིས། ། དྲང་ངེས་འབྱེད་ལ་སྙེམས་པ་མི་མངའ་བར། ། ཆོས་དོན་རྨད་དུ་བྱུང་བའི་བདུད་རྩི་ནི། ། སྒོམ་བྱུང་སྣང་བའི་དཔལ་དུ་ཁྱེད་ཀྱིས་མཛད། ། མཁས་དང་གྲུབ་པའི་ས་ལ་བཞུགས་པ་ཡི། ། ཆ་ཤས་མ་འདྲེས་མཚུངས་པར་ལྡན་གྱུར་པ། ། དེ་འདྲ་སྲིད་ན་དཀོན་པའི་ལེགས་བྱས་ཏེ། ། གདུལ་བྱའི་དཔལ་དུ་དེང་འདིར་གསལ་བར་བསྟན། ། ལ་ལ་མཁས་ཀྱང་གྲུབ་པའི་བགྱི་བས་དབེན། །
འགའ་ཞིག་གྲུབ་ཀྱང་མཁས་པའི་ཚུལ་ལ་ཉམས། ། མཁས་དང་གྲུབ་པ་གཉིས་སུ་མ་མཆིས་པའི། ། ཁྱོད་ཞབས་ཆུ་སྐྱེས་ཆེན་པོའི་གཙུག་ཏུ་བླངས། ། གང་གིས་ཉིན་མཚན་ཁོར་མོར་མཛད་པ་ཡི། ། ལེགས་བྱས་གྲུབ་པ་གཟུངས་སྔགས་བགྲང་ཡས་དང་། ། རྣམ་མང་ཏིང་འཛིན་འཁོར་ལོ་མཆོད་པའི་ཚུལ། ། གསང་སྔགས་འཛིན་པ་གཞན་ལ་སྔོན་མ་མཐོང་། ། ཐོས་བསམ་སྒོམ་པ་མཐར་ཕྱིན་ཆོས་ཀྱི་རྗེའི། ། ཕུལ་བྱུང་མཛད་པའི་ཆ་ཤས་ཕྲ་མོ་ལའང་། ། རྗེས་སུ་བསྙད་ན་གྲངས་མེད་བསྐལ་པ་བརྒྱར། །
ཤུགས་དྲག་ལྕེ་ཡིས་བརྗོད་ཀྱང་ག་ལ་ལངས། ། དེ་བས་ན་སྐྱེས་བུ་དམ་པ་རྣམས་ཀྱིས་མཛད་པའི་ལམ་པོ་ཆེ་ནི་ཐོས་བསམ་སྒོམ་གསུམ་ཡིན་ནོ་ཞེས་ཐོས་བསམ་སྒོམ་གསུམ་གྱི་རྒྱ་ཆེར་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས། ཐོས་བསམ་སྒོམ་གསུམ་གྱི་སྐབས་ལས་རྗེས་སུ་གྲགས་པའི་རབ་ཏུ་བྱེད་པ་སྟེ་བདུན་པའོ།། །། དེ་ལྟའི་སྐབས་ནས་དགུང་གི་ལོ་མཐོན་པོར་སོན་པ་ན། འཁོན་རིགས་ཟླ་བའི་ཐིག་ལེར་འཛིན་པ་གདུང་བརྒྱུད་རིན་པོ་ཆེ་འཇམ་པའི་དབྱངས་སྐུ་མཆེད་ཀྱིས་སྤྱན་འདྲེན་པའི་ཕོ་ཉ་བས་ཉེ་བར་སླེབ་པའི་ཚེ། ཆོས་རྗེ་རྭ་སྟོན་ཡོན་ཏན་དཔལ་བཟང་པོའི་གསུང་ལས། ཆོས་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་སྒྲོས་གཅིག་ན་མ་འོངས་པའི་དུས་ན་གློ་བོའི་ས་ཕྱོགས་འདི་ནས་བསྟན་པའི་མེ་རོ་ཅུང་ཟད་དབུས་གཙང་དུ་འཕེལ་བར་འདུག་གོ་གསུང་པའི་ལུང་བསྟན་དེ། འདི་ལ་དགོངས་པར་འདྲ་བས་ཅི་ནས་ཀྱང་འབྱོན་པ་འཐད་གསུང་བའི་བཀའ་ཡིས་རྗེས་སུ་བསྐུལ་བར་མཛད། བླ་མ་འདི་ལ་སྔ་ཕྱིར་ཆོས་གསན་ཚུལ་ལ།
རྒྱུ་ཕ་རོལ་དུ་ཕྱིན་པའི་གཞུང་ལུགས་ལ། ཕར་ཚད་རོང་ཊཱིཀ་སྟེང་ནས་དང་རང་འགྲེལ་གྱི་སྟེང་ནས་རིག་གཏེར་གྱི་བཤད་པ། ཆོས་རྗེ་ས་སྐྱ་པཎྜི་ཏ་ལས་འཇམ་དབྱངས་ཤེས་རབ་རྒྱ་མཚོས་དངོས་སུ་གསན་པའི་ཉེ་བརྒྱུད། སློབ་དཔོན་དབྱིག་གཉེན་ལ་ས་པཎ་གྱིས་གསན་པའི་མངོན་པ་མཛོད་ཀྱི་བཤད་རྒྱུན། འཇམ་དབྱངས་ཆོས་རྗེའི་བསླབ་བྱ་སོགས་བཤད་བཀའ་མཐའ་དག་དང་། བསླབ་སྤྱོད་སོགས་བཀའ་གདམ་གྱི་སྐོར་གྱི་ལུང་མང་པོ། རྒྱལ་སྲས་བཀའ་འབུམ། འབུམ་ཊཱིཀ སྒྲུབ་ཐབས་བརྒྱ་རྩ། སྦྱོང་དཀྱིལ་བཅུ་གཉིས།
ཀྱེ་རྡོར་བཀའ་བབས་ཕྱི་མ། ཌོཾ་བྷི་ལུགས། མཚོ་སྐྱེས་ལུགས། ནག་པོ་ལུགས་རྣམས་ཀྱི་དབང་། ཀྱེ་རྡོར་བཅུ་བདུན་མ། བདེ་མཆོག་དྲིལ་བུ་ལྷ་ལྔ། གཤེད་དམར་ལྷ་ལྔའི་དབང་། བསྐྱེད་རྫོགས་བསྒྲེས་མའི་སྤྲོས་མེད་ཀྱི་ཁྲིད། རྟོགས་ལྡན་དཔལ་ལྡན་བཟང་པོའི་ཡིག་ཆའི་སྟེང་ནས་གཅོད་སྐོར་རྣམས་གསན། ཤར་ཕྱོགས་ལ་ཕེབས་ཁར་གོས་ཆེན་གྱི་ན་བཟའ་ལུ་ཧམ་ཞིག་རྗེ་ཉིད་ཀྱི་སྐུ་ལ་གསོལ་བར་མཛད་པ་སོགས་སྲིད་ཞུ་དུ་མ་མཛད་ཅིང་།
རྗེ་རྭ་སྟོན་ཆེན་པོའི་གསུང་ལས་ཀྱང་། མར་ལམ་ཅིས་ཀྱང་དཔལ་མོ་དཔལ་ཐང་དུ་ཞག་ས་ཕོག་པ་གཅིག་མཛད་དགོས། དེ་ངའི་བླ་མ་འཇམ་དབྱངས་ཤེས་རབ་རྒྱ་མཚོ་གྲགས་པ་དཔལ་བའི་སྦྱོར་ལམ་ཆོས་མཆོག་ཆེན་པོའི་རྟོགས་པ་བརྙེས་སའི་ས་ཡིན་པས་ཕྱི་ནང་གི་རྟེན་འབྲེལ་ཆེན་པོ་ཡོད་གསུང་བ་ལ་སོགས་པ་ཡབ་སྲས་ཐུགས་དགྱེས་བཞིན་པའི་གསུང་སྒྲོས་དཔག་ཏུ་མེད་པ་མཛད་ནས། ལ་སྟོད་ལྷོ་ལམ་ལ་བརྒྱུད་དབུས་གཙང་གི་ཕྱོགས་ལ་ཉེ་བར་ཕེབས་ཏེ། ཐོག་མར་བོད་ཡུལ་གྱི་རྡོ་རྗེ་གདན་དཔལ་ས་སྐྱའི་གནས་སུ་ཟླ་གཅིག་ཙམ་གདན་ཆགས་པར་མཛད། དེ་ཡང་སྤྱིར་བདག་ཉིད་ཆེན་པོ་འདི་ཉིད་སངས་རྒྱས་ཀྱི་བསྟན་པ་རིན་པོ་ཆེ་ལ་ཐུགས་མི་ཕྱེད་པའི་དད་པ་ཁྱད་པར་ཅན་རྙེད་ཅིང་དེ་ལས་ཀྱང་ཉིང་གོས་དཔལ་ལྡན་ས་སྐྱ་པ་ཡབ་སྲས་བརྒྱུད་པ་དང་བཅས་པ་ལ་གུས་པ་ཆེན་པོ་བསམ་གྱིས་མི་ཁྱབ་པའི་ཚུལ་སྟོན་པར་མཛད་དེ། དེ་དེ་ཉིད་ཀྱི་བཀའ་སྲོལ་རྨད་དུ་བྱུང་བ་ལ་འཛིན་སྐྱོང་སྤེལ་བར་མཛད་པའི་ཚུལ་ཡང་། གོང་གི་འཕྲོས་ལས། ཀུན་མཁྱེན་དགའ་བཞི་བརྙེས་པ་སྙིང་པོའི་དོན། ། ལེགས་བཤད་བསོད་ནམས་མཆོག་གི་རྩེར་སོན་ཞིང་། །
ས་གསུམ་གྲགས་པའི་རྒྱལ་མཚན་འཛིན་མཁས་པ། ། གྲུབ་པ་མཆོག་གི་སྲོལ་འཛིན་ཁྱོད་ཕྱག་འཚལ། ། ཞེས་སྨྲོས་ཏེ། ཕྱི་ནང་ཆོས་ཀྱི་དེ་ཉིད་ཀུན་མཁྱེན་ཞིང་དགའ་བཞི་བརྙེས་པ་སྙིང་པོའི་དོན་གྱི་རྣམ་རོལ་ས་སྐྱ་པ་ཆེན་པོ་དེའི་སྐུ་གསུང་ཐུགས་ཀྱི་ལེགས་བྱས་ལས་འཁྲུངས་པ་བསོད་ནམས་ཡེ་ཤེས་མཆོག་གི་རྩེ་མོར་སོན་ཞིང་། སྦྱང་དཀའ་ཟླ་བའི་རྣམ་འཕྲུལ་སློབ་དཔོན་རིན་པོ་ཆེ། དེའི་གཅུང་ས་གསུམ་ན་གྲགས་པའི་རྒྱལ་མཚན་འཛིན་མཁས་པ་རྗེ་བཙུན་རིན་པོ་ཆེ་དང་། ཤུགས་ལས་ཚིག་འབྲུ་སྔ་མའི་ཀུན་དགའ་དང་། ཚིག་འབྲུ་གསུམ་པའི་རྒྱལ་མཚན་ཟུང་དུ་སྡེབས་ནས་ས་སྐྱ་པཎ་ཆེན་སྟེ། གྲུབ་པ་མཆོག་གི་སྐྱེས་ཆེན་དེ་དག་གི་བཀའ་སྲོལ་འཛིན་པ་ཁྱོད་ལ་གུས་པ་ཆེན་པོས་ཕྱག་འཚལ་ལོ། ། ཞེས་བརྗོད་པའི་དོན་དང་མཚུངས་པར།
བདག་ཅག་གི་འདྲེན་པ་དཔལ་ལྡན་བླ་མ་འཇམ་པའི་དབྱངས་འདི་ཉིད། ས་སྐྱའི་རྗེ་བཙུན་གོང་མ་དག་གི་ཐུགས་རྒྱུད་ཡེ་ཤེས་ཀྱི་རོལ་པ་དང་གཉིས་སུ་མ་མཆིས་པའི་ངོ་མཚར་བའི་རྣམ་འཕྲུལ་དག་གིས་རྗེས་སུ་རྩེན་པར་མཛད་དེ། དེ་ཡང་ཁམས་གསུམ་གྱི་བླ་མ་རྗེ་ས་སྐྱ་པ་ཆེན་པོ་ཀུན་དགའ་སྙིང་པོ་ཉིད་ཀྱི་རིགས་ཀྱི་སྲས་ཆོས་ཀྱི་རྒྱལ་ཚབ། མི་འཕྲོགས་པའི་མཁྱེན་རབ་ཅན། སྦྱངས་དཀའ་ཟླ་བ་བསོད་ནམས་རྩེ་མོས་བྲག་དཀར་ཐེག་ཆེན་དར་རྒྱས་གླིང་དུ་འཇའ་འོད་ཀྱི་གུར་ཁང་བཀོད་པའི་ཁྱད་པར་གཞལ་བའི་ཡུལ་ལས་འདས་པའི་དབུས་སུ་དགྱེས་པའི་འཛུམ་ཞལ་སྟོན་པར་མཛད་ལ། དེའི་གཅུང་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་དབོན་དུ་གྱུར་པ། ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཞེས་སྙན་པའི་གྲགས་པས་ཉི་འོག་གི་ཁྱོན་མཐའ་དག་ཁྱབ་པར་གྱུར་པ་དེ་ཉིད་ངེས་པའི་དོན་དུ་ན། བདག་ཉིད་ཆེན་པོ་འདི་ཉིད་ཡིན་པའི་ཚུལ་གཏན་ཚིགས་དང་བཅས་པ་གོང་དུ་བརྗོད་ཟིན་པ་ལྟར་ཡིན་ལ། གཞན་ངོར་རྗེ་བཙུན་ཉིད་ཀྱི་མཛད་པ་ལ་ཡང་དུས་རྣམས་ཀུན་ཏུ་བསྟོད་བཀུར་བསྔགས་གསུམ་གྱིས། ས་སྐྱའི་པཎ་ཆེན་གང་གི་རིང་ལུགས་ཉེ་བར་བཟུང་ཞིང་།
གདུལ་བྱ་དག་ཀྱང་དེ་ཉིད་ལ་འགོད་པའི་རྨད་དུ་བྱུང་བའི་དགོངས་པས་ཆོས་རྗེ་ས་སྐྱ་པཎ་ཆེན་གྱི་གསུང་མཐའ་དག་ལ། ལུང་འབོགས་པ་དང་། ཁ་ཏོན་དུ་བགྱི་བ་དང་། ནན་ཏན་དུ་སྒྲུབ་པ་ལ་རྗེས་སུ་བསྐུལ་བར་མཛད་དེ། དྲུང་དུ་རིག་གཏེར་རང་འགྲེལ་བློ་ལ་འདོན་མི་འབྱུང་ན་ཡོན་དུ་གསེར་གྱི་རྙེད་པ་གནང་བའི་བཀའ་སྲོལ་ཁྱད་པར་ཅན་གྱི་དྲིལ་བསྒྲགས་ཏེ་དེ་ལྟ་བུའི་སྙན་པ་ལ་བརྟེན་ནས་དབུས་གཙང་གི་གྲྭ་པ་སོ་སོ་ནས་རིག་གཏེར་རང་འགྲེལ་གྱི་རྒྱུགས་འབུལ་བ་ལ་རྐང་གཏད་དུ་ཡོང་པའི་དགེ་བཤེས་ཡང་གྲངས་ལས་འདས་པ་བྱུང་ཞིང་། གཞན་སྐྱེ་བོ་མི་ནག་གི་འགྲོ་བ་དག་ལ་ཡང་ས་སྐྱ་ལེགས་བཤད་སོགས་ཀྱི་སྒོ་ནས་ལེགས་ཉེས་ཀྱི་གསལ་བར་སྟོན་པའི་བློ་གྲོས་བསྐྱེད་པར་མཛད་ལ། སྐུ་རིམ་ལྟ་བུ་ལ་ཡང་བསྟོད་པ་ཆོས་ཀྱི་རྒྱལ་པོ་ཉིད་གཙོ་བོར་མཛད། ཐུན་པ་དག་ལ་ཡང་ཆོས་རྒྱལ་མའི་རྒྱུན་གྲངས་སུ་བཏབ་པ་དུས་ཉིན་མཚན་མ་མཆིས་པར་ཁ་ཏོན་བགྱིད་པའི་བཀའ་སྩལ་གྱི་བཅའ་ཁྲིམས་མཛད་ཅིང་ས་སྐྱོང་མིའི་དབང་པོ་ཨ་སེང་རྡོ་རྗེ་བརྟན་པ་ལ་གནང་བའི་ཕྱག་རྟགས་ན་ཡང་། སྤྱིར་ཆོས་རྗེ་ས་སྐྱ་པཎ་ཆེན་གྱི་ཐུགས་རྗེ་རྨད་དུ་བྱུང་བས་གདུལ་བྱའི་ལམ་འདྲེན་མཛད་ཚུལ་ཞིབ་རྒྱས་རིན་པོ་ཆེ་ཚོགས་སྒོམ་པ་སོགས་ཀྱིས་གསོལ་བ་བཏབ་པ་ཙམ་གྱིས་སྙུང་བ་ལས་གྲོལ་ཚུལ་སོགས་ལོ་རྒྱུས་མང་པོ་དང་། ཁྱད་པར་རྗེ་ཉིད་ལ་ཡང་ཉམས་མྱོང་ཚད་མ་འཆི་ངེས་པ་གསུམ་ལས་སྲོག་སྐྱབས་སོ་ཞེས་སོགས་ཡིད་ཆེས་ཀྱི་གཏན་ཚིགས་དུ་མ་ལས་བརྩད་པའི་བཀའ་ཤོག་གནང་བ་དང་།
གསོལ་ཇའི་གྲལ་ལ་རྒྱུན་ལྡན་གྱི་ཞལ་འཕྲོས་ལ་ཡང་། ཡང་ཡང་དུ་ཆོས་ཀྱི་རྗེ་ཀུན་མཁྱེན་རིན་པོ་ཆེ་སེ་རུ་སྐར་ཁུང་གི་ཆུའི་ནང་དུ་ཆོས་རྒྱལ་མ་ཉི་ཤུ་རྩ་བཞིའི་རིང་བཞུགས་པའི་འཕྲོས་སོགས་མདོར་ན་ཡིད་གཉིས་མེད་པར་གསོལ་བ་བཏབ་ན། གནས་སྐབས་དང་མཐར་ཐུག་གི་ཕན་བདེ་མ་ལུས་པ་བསྐྱེད་པའི་གསུང་འབའ་ཞིག་སྩོལ་བར་མཛད་པས་དུས་རྒྱུན་གྱི་ཞབས་འབྲིང་པ་རྣམས་དང་། རྗེ་འདི་ལ་གུས་པའི་གདུལ་བྱ་ཐམས་ཅད་ཀྱང་ཡིད་ཆེས་ཀྱི་གདུང་ཤུགས་ཆེན་པོས། ན་ཚ་ཤི་ཆད་ལ་སོགས་པ་རྐྱེན་གང་བྱུང་གི་གཉེན་པོར་གེགས་སེལ་ལམ་གྱི་གོ་ཆར་བགྱིད་པ་འདི་ཉིད་ཡིན་ལ། གསུང་ངག་དང་རྒྱུད་སོགས་གསུང་ཆོས་གང་གསུང་ན་ཡང་། རྗེ་གོང་མ་དག་གི་ཕྱག་བཞེས་ལ་ཡོན་ཏན་རྒྱ་མཚོ་མ་མཛད་ཀྱང་། རྗེ་འདི་ཉིད་ཆོས་རྒྱལ་མ་འབའ་ཞིག་མཛད་པ་སོགས་དུས་དང་གནས་སྐབས་ཀྱི་མཛད་པའི་ཚུལ་ཀུན་ཏུ་ས་སྐྱའི་འཇིགས་མེད་དཔའ་བོ་ཉིད་ལས་ཐུགས་ཀྱི་ཡུལ་དུ་གཞན་མ་མཆིས་པ་ལྟ་བུའི་མི་བརྗེད་པའི་དད་པ་སྲ་བརྟན་རྡོ་ལ་རི་མོ་བགྱིས་པ་ལྟར་རྐྱེན་གང་གིས་ཀྱང་གཡོ་བར་མི་ནུས་པའི་ཚུལ་སྟོན་པར་མཛད་དེ། ཇི་སྐད་དུ་ཡང་། དཔེར་ན་སངས་རྒྱས་སྤྲུལ་པ་སངས་རྒྱས་མཛད་པ་བྱེད། །
བྱེད་པ་དེ་ལ་དྲེགས་པ་ཅུང་ཟད་སྐྱེ་མི་འགྱུར། ། དེ་བཞིན་ཤེས་རབ་ཏུ་སྤྱོད་མཁས་པ་བྱང་ཆུབ་སེམས་དཔའ་ཡང་། ། སྤྲུལ་པ་སྒྱུ་མ་བཞིན་དུ་བྱ་བ་ཐམས་ཅད་སྟོན། ། ཞེས་དང་། ཉོན་མོངས་བསལ་བར་གྱུར་ཀྱང་སྐྱེ་བ་སྟོན་པར་བྱེད། ། རྒ་དང་ན་དང་འཆི་བ་མེད་ཀྱང་འཆི་འཕོ་སྟོན། ། ཞེས་གསུངས་པ་ལྟར། གཞན་སྣང་དུ་སྣ་ཚོགས་ཀྱི་ཟློས་གར་གྱི་སྒོ་ནས། རྣམ་འཕྲུལ་དུ་མ་སྟོན་པའི་ཕྱོགས་རེ་ལ་མ་འཐས་པར་སྔར་བཤད་པ་ལྟར་གཅིག་པུ་གཉིས་སུ་མེད་པའི་དོན་ལ་རྗེས་སུ་སྤོབས་པར་བྱོས་ཤིག དེ་ལྟའི་སྐབས་ནས་ཞབས་འབྲིང་པ་འབྲུམ་བུ་མ་ཐར་བ་དུ་མ་ཡོད་པ་དང་།
དེ་དུས་དཔལ་ལྡན་ས་སྐྱ་ན་འབྲུམ་པ་སྡུག་པོ་ཡོད་པ་དུས་མཚུངས་ནས་ཟླ་གཅིག་ཙམ་ལས་མ་བཞུགས་པར། བླ་མའི་གདན་ས་ཨེ་ཝཾ་ཆོས་ལྡན་དུ་ཕེབས་ཏེ་རྗེ་གོང་མའི་རྒྱལ་ཚབ་དམ་པ་རྗེ་བཙུན་དཀོན་མཆོག་འཕེལ་ལ་ཆོས་ཀྱི་སྒོ་འགའ་ཞིག་ནོས། མཚམས་ཟླ་བ་གཉིས་སྐུ་མཚམས་ཀྱི་བཅད་ཆ་ཤིན་ཏུ་དམ་པ་ལ་གདན་ཆགས། དེ་མཚམས་སླར་ཡང་གདུང་བརྒྱུད་རིན་པོ་ཆེ་འཇམ་པའི་དབྱངས་སྐུ་མཆེད་ཀྱི་སྤྱན་འདྲེན་གྱི་ཉེར་བསྐུལ་ཡང་ཡང་མཛད་ནས། རྩེ་གདོང་ཕྱོགས་ལས་རྣམ་རྒྱལ་དུ་ཕེབས། ཡོས་ལོ་ཟླ་བ་དང་པོ་ལ། གདུང་བརྒྱུད་རིན་པོ་ཆེ་རྣམས་ཀྱི་ཡབ་བདག་ཆེན་ཆོས་ཀྱི་རྒྱལ་པོ་ནམ་མཁའ་བཀྲ་ཤིས་པའི་ནང་རྟེན་ཐུབ་པ་ཆེན་པོ་བྱིན་རླབས་འོད་འཕྲོ་ལ། ཟླ་བ་དེ་ཉིད་ཀྱི་ཡར་ངོའི་ཆ་ལ་རབ་ཏུ་གནས་པར་མཛད། དེ་ནས་བཟུང་སྟེ་འབྲུག་ལོ་ཚང་མ་སྦྲུལ་ལོའི་ཟླ་བ་གསུམ་པ་ཡན་ཙམ། རྩེ་གདོང་ཁོ་ནར་གདན་ཕབ་ནས་འཛམ་གླིང་བསྟན་པའི་མངའ་བདག་གདུང་བརྒྱུད་རིན་པོ་ཆེ་འཇམ་པའི་དབྱངས་ས་ལོ་ཙཱ་བ་གཉིས་པ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ།
དེའི་གཅུང་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་དང་། སྐུ་མཆེད་ཆུང་བ་ཨ་ཚེ་བ་དང་། འཇམ་དཔལ་བ་སྟེ། དྲི་མ་མེད་པའི་གདུང་བརྒྱུད་རིན་པོ་ཆེ་མཆེད་བཞི་པོ་གཙོ་བོར་གྱུར་པའི་སྐལ་བ་དང་ལྡན་པའི་གདུལ་བྱ་རྣམས་ལ་མདོ་རྒྱུད་རྒྱ་མཚོ་བསྲུབས་པའི་ཉིང་ཁུ་བརྩོན་ལྡན་ཚེ་གཅིག་གིས་གྲོལ་བ་སྟེར་བའི་ལམ་མཆོག་རྨ་མེད་པ་སངས་རྒྱས་ནས་ད་ལྟའི་བར་དུ་སྙན་བརྒྱུད་བཞི་ཆུ་བོའི་རྒྱུན་བཞིན་དུ། མ་ཆད་མ་ཉམས་པའི་གདམས་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་ལམ་པོ་ཆེ་ཉིད་དང་། དེ་ལས་གཞན་དུ་རྒྱུད་སྡེ་བཞི་དང་འབྲེལ་བའི་ཟུར་བཀའ་རྣམ་པར་དག་པ་མཐའ་དག་གི་དཀྱིལ་འཁོར་དུ་དབང་གི་བྱ་བ། སོ་སོའི་ཆོ་ག་ལས་ཇི་ལྟར་འབྱུང་བ། དེ་རང་གི་འགྲེལ་བྱེད་དུ་གྱུར་པའི་རྒྱ་བོད་ཀྱི་མཁས་གྲུབ་གོང་མ་དག་གི་ཕྱག་བཞེས་ལས་བྱུང་བའི་རྒྱུན་མ་ཉམས་ཞིང་། ཕན་ཚུན་བསྲེ་བསླད་མེད་པའི་སྒོ་ཉིད་ཀྱིས་རྗེས་སུ་བསྒྲུབ་པར་མཛད་དེ། དེའང་སྤྱིར་རྒྱུད་སྡེ་བཞི་ལ་དབང་གི་བབས་མི་འདྲ་བ་་་་་་ཆུ་དང་ཅོད་པན་གྱི་ནི་དབང་། །
བྱ་བའི་རྒྱུད་ལ་ཞུགས་པ་ཡིན། ། རྡོ་རྗེ་དྲིལ་བུ་མིང་གི་དབང་། ། སྤྱོད་པའི་རྒྱུད་ལ་ཞུགས་པ་ཡིན། ། ཕྱིར་མི་ལྡོག་པ་སློབ་དཔོན་དབང་། ། རྣལ་འབྱོར་རྒྱུད་ལ་ཞུགས་པ་ཡིན། ། བུམ་པ་གསང་བ་ཤེས་རབ་དང་། ། བཞི་པ་བླ་ན་མེད་པ་འོ། ། ཞེས་གསུང་པ་ལྟར། བཞི་འབྱུང་བ་ལས། བྱ་བའི་རྒྱུད་ལ་ཆུ་ཅོད་པན་ཙམ་དང་།
སྤྱོད་པའི་རྒྱུད་ལ་དེའི་སྟེང་དུ་རྡོ་རྗེ་དྲིལ་བུ་མིང་གི་དབང་ཙམ་དང་། རྣལ་འབྱོར་རྒྱུད་ལ་ཕྱིར་མི་ལྡོག་པ་སློབ་དཔོན་གྱི་དབང་ཙམ་དང་། རྣལ་འབྱོར་བླ་ན་མེད་པར་རྒྱུད་དེ་འོག་མ་དག་ལ་མ་གྲགས་པའི་བུམ་པ་གསང་བ་ཤེས་རབ་ཡེ་ཤེས་དང་བཞི་པ་བླ་ན་མེད་པའི་དབང་གི་བར་དུ་འབྱུང་བ་དེ་དག་གི་སྤྱི་བབས་རྣམས་ཕན་ཚུན་དུ་མ་འདྲེས་ཤིང་ནང་གསེས་རྣམས་ཅུང་ཟད་ཀྱང་མ་འཁྲུགས་པའི་ཕྱག་ལེན་རྨད་དུ་བྱུང་བའི་སྒོ་ནས་རྗེ་ཉིད་ལ་བཞུགས་པའི་ཟུར་བཀའ་རྣམ་པར་དག་པའི་དབང་བཀའ་མཐའ་དག་དང་། བླ་མེད་ནང་ལ་གྲགས་པའི་དབང་བཞི་བྱིན་རླབས་ཀྱི་ཚུལ་ཅན་ཇི་རྙེད་པའི་ཆོས་ཀྱི་ཚུལ་མཐའ་ཡས་པ་དང་། སྒྲུབ་ཐབས་བརྒྱ་རྩ་རྒྱ་མཚོའི་ནང་ནས་ཕྱུང་བ་མ་ཡིན་པའི་རྗེས་གནང་ཟུར་བཀའ་རྣམ་པར་དག་པ་བགྲང་བའི་ཡུལ་ལས་འདས་པ། དོན་ཡོད་ཞགས་པ་ལ་སོགས་རིག་པ་གཏད་པ་ཙམ་གྱི་སྒོ་ནས་སྒྲུབ་པར་ནུས་པའི་རྣམ་གྲངས་དུ་མ་དང་ཀླུ་དབང་གི་རྒྱལ་པོ་སངས་རྒྱས་སྤྱན་མ། ཁྲོ་བོ་རྨེ་བརྩེགས། འཇམ་དཔལ་ནག་པོ། བདེ་གཤེགས་མཁའ་ལྡིང་། མཁའ་འགྲོ་མ་སེང་གེའི་གདོང་པ་ཅན་སོགས་སྒོམ་ལུང་ཉིད་ཀྱིས་འགྲུབ་པའི་རྣམ་གྲངས་མིང་ཙམ་འཛིན་པ་ལ་ཡང་ངལ་བ་བསྐྱེད་པར་འགྱུར་བའི་དབང་བྱིན་རླབས་རིག་གཏད་སྒོམ་ལུང་རྣམས་དང་།
བཤད་བཀའ་གཙོ་བོར་རྗེ་བཙུན་ས་སྐྱ་པ་རང་གི་ཕ་ཆོས་སུ་གྱུར་པ། ཀྱེ་རྡོར་རྒྱུད་གསུམ་ལ་མཐའ་ཆོད་པའི་འཆད་ཉན་སྐྱར་ཆོས་དང་བཅས་པ་མཛད་ཅིང་། དེའི་དུས་ཀྱི་གསུང་རྒྱུན་ལ་སླར་ཞུ་དག་མགོ་འཇུག་གི་ཚིགས་སུ་བཅད་པས་བརྒྱན་པ་ཚུལ་དང་པོ་གཉིས་ཀྱི་གསལ་བྱེད་དུ་གྱུར་པའི་བསྟན་བཅོས། སྤྱི་རྣམ་ཟུར་འདེབས་ཟབ་དོན་ཉིན་མོར་བྱེད་པའི་སྣང་བ་དང་། ལྗོན་ཤིང་ཟུར་འདེབས་ཟབ་དོན་བཅུད་ཀྱི་སྙིང་པོ་གཉིས་ཀྱང་མཛད། སྔ་ཕྱིར་བསྟན་བཅོས་དུ་མའི་གསུང་རྩོམ་ཡང་མང་དུ་མཛད་ཅིང་། བདེ་མཆོག་འཁོར་ལོའི་རྩ་བའི་རྒྱུད་ལེའུ་གཅིག་པའི་བཤད་བཀའ་འགྲེལ་པ་མུ་ཏིག་ཕྲེང་བའི་སྟེང་ནས་གསུངས་ཤིང་། དེའི་ཚེ་རྒྱུད་ཀྱི་དཀྱིལ་འཁོར་གང་དང་གང་སྟོན་བྱེད་ཀྱི་ཐད་ཀྱི་དབང་རྣམས་ཀྱང་དེ་དང་དེ་རུ་སྦྱར་ནས་མཛད་ཅིང་། འཁོར་ལོ་བདེ་མཆོག་ནག་པོ་ཞབས་ལུགས་ཀྱི་དབང་ལ་ཆོས་ཀྱི་རྗེ་རིན་པོ་ཆེ་པཎྜི་ཏ་གྲགས་པ་རྒྱལ་མཚན་གྱིས་དང་པོར་གཅིག་དང་དེ་ནས་གསུམ་དང་དེ་ནས་ལྔ་སོགས་བཀའ་བརྒྱ་མཛད་པའི་ལུགས་ལྟར་འཇམ་དབྱངས་ལོ་ཙཱ་བ་ཆེན་པོ་ཉིད་ལ་སྩལ་ཞེས་གྲགས་ཤིང་། དེའི་ལམ་གྱི་རིམ་པ་ཡང་ཐོག་མར།
དབང་གི་སྔོན་འགྲོ་ཇོ་བོ་ནཱ་རོ་ཏ་པ་ལས། དཔལ་ཕ་ན་ཕིང་གུ་པ་ལ་བརྒྱུད། བླ་ཆེན་མལ་ལས་རྗེ་བཙུན་ས་སྐྱ་པ་ཡབ་སྲས་ལ་བཀའ་བབས་པའི་ཕྱག་བཞེས་ཀྱི་རྒྱུན་དེ་ཉིད་ཀྱི་ཆོ་ག་རྨད་དུ་བྱུང་བའི་སྒོ་ནས། སེམས་བསྐྱེད་མཎྜལ་ཚོམ་བུ་ལྔ་ལ་བརྟེན་ནས་དེ་གནང་ཞིང་། འདི་ཉིད་གསུང་ངག་རིན་པོ་ཆེ་སྣང་བ་གསུམ་ལ་སོགས་ཕ་རོལ་ཏུ་ཕྱིན་པའི་ལམ་གྱི་སྒོ་ནས་རྒྱུད་སྦྱངས་ཏེ། གདོད་རྡོ་རྗེ་ཐེག་པའི་ལམ་ལ་དཀྲི་བ་ལྟར་འདིར་ཡང་སེམས་སྐྱེད་ཀྱི་སྒོ་ནས་ལམ་གྱི་རྒྱུད་སྦྱངས་ནས་འོག་ནས་འབྱུང་བའི་བསྐྱེད་རྫོགས་ལ་སློབ་པ་ཡིན་གསུང་། དེ་ནས་སྡོམ་པ་ཉི་ཤུ་རྗེ་བཙུན་རིན་པོ་ཆེའི་འགྲེལ་བའི་སྟེང་ནས་བཤད་པ་མཐིལ་ཕྱིན་པ་མཛད་ཅིང་། འདི་ཆོས་རྗེ་ས་སྐྱ་པཎ་ཆེན་གྱི་ཐུབ་པ་དགོངས་གསལ་དུ། སྤྱོད་པ་རྒྱ་ཆེན་ཤིན་ཏུ་རྒྱས་པའི་མདོ། ། ལྟ་བ་དེ་ཉིད་ཤེས་རབ་ཕ་རོལ་ཕྱིན། །
མི་འགལ་གསལ་རབ་སྟོན་པ་ཁོ་བོའི་གཞུང་། ། ཞེས་པའི་དགོངས་པ་ལྟར་ཡིན་གསུངས། དེའི་རྗེས་སུ་བླ་མ་ལྔ་བཅུ་པ་ལ་ཇོ་བོ་ག་ཡ་དྷ་རའི་གསུང་སྒྲོས་སུ་གྱུར་པ། འབྲོག་མི་ལོ་ཙཱ་བ་ནས་བརྒྱུད་པའི་འཆད་ཚུལ། དཔལ་དགྱེས་པ་རྡོ་རྗེ་ལ་སྦྱོར་རྒྱུ་ཞིག་དང་། ཇོ་བོ་ནཱ་རོ་པའི་གསུང་མལ་ལས་བྱུང་བ། བདེ་མཆོག་ཆོས་སྐོར་འཆད་དུས་སྦྱོར་རྒྱུ་གཉིས་དོན་ཐོབ་ལ་ཡོད་པ་ལས་ཕྱོགས་ཕྱི་མའི་ངག་སྒྲོས་ལྟར་མཛད་ཅིང་དཔེར་མཚོན་ན། བླ་མ་ལྔ་བཅུ་པའི་གཞུང་འདི་འཆད་པའི་དུས་ནམ་ཡིན་ཞེ་ན། བླ་ཆེན་འབྲོག་མིའི་བཞེད་པས་སློབ་མ་སྟ་གོན་གྱི་བྱ་བ་ཚར། དངོས་གཞི་དང་གཉིས་ཀྱི་བར་དུ་ཡིན་ཏེ་འདི་ཉིད་ལས།
བསམ་པ་དག་པའི་སློབ་མ་ནི། ། དཀོན་མཆོག་གསུམ་ལ་སྐྱབས་སོང་སྟེ། ། བླ་མའི་རྗེས་སུ་འཇུག་པ་ནི། ། ཁ་ཏོན་བྱ་བ་སྦྱིན་པར་བྱ། ། ཞེས་པ་འབྱུང་བས་སོ་གསུང་། ཇོ་བོ་ནཱ་རོ་པའི་གསུང་སྒྲོས་འཛིན་པའི་མལ་ལོ་ཙཱ་བ་ནི། འདི་དཔོན་སློབ་གཉིས་ཕན་ཚུན་འབྲེལ་བརྟག་པའི་དུས་སུ་ཡིན་ཏེ། གཞུང་ཉིད་ལས། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། །
དཔའ་བོས་དང་པོར་སློབ་དཔོན་དང་། ། སློབ་མའི་འབྲེལ་བ་བརྟག་པར་བྱ། ། ཞེས་གསུངས་པས་སོ། ། ཞེས་བཞེས་སྲོལ་སོ་སོར་འབྱུང་བ་ལས། འདིར་མལ་ལྟར་གྱི་བགྲོས་རྣམས་བླངས་ནས་མཛད་ཅིང་། སྔོན་འགྲོ་རྣམས་སྒྲུབ་པའི་རྗེས་སུ། བླ་མས་བསྙེན་པ་ཁ་སྐོང་གི་སྒོ་ནས་ལྷག་པའི་ལྷའི་ཐུགས་རྒྱུད་བསྐུལ་ཞིང་། སློབ་མ་བསག་སྦྱང་གི་རྣལ་འབྱོར་ལ་འཇུག་པར་མཛད། དེ་ནས་དབང་གི་མངོན་པར་རྟོགས་པ་བདུན་དང་ལྡན་པའི་བྱེད་ཆོས་ཐམས་ཅད་ལེགས་པར་ཚང་བའི་མངོན་པར་དབང་བསྐུར་ཏེ་བསྐྱེད་རིམ་སེམས་འཛིན་དང་བཅས་པ་རྫོགས་རིམ་ལ་རིམ་པ་བཞི་སྤྱིར་བསྟན་པ། དཔྱིད་ཀྱི་ཐིག་ལེ་བྱེ་བྲག་ཏུ་བཤད་པ་སོགས་ཐུན་མོང་མ་ཡིན་པའི་གནད་ཀྱི་གདམས་པ་མཁས་རློམ་ཀྱི་སྐྱེས་བུ་གཞན་དག་གི་སྤྱོད་ཡུལ་དུ་མ་གྱུར་པའི་སྒོ་ནས་ལེགས་པར་འདོམས་པའི་ལམ་སྲོལ་རྨད་དུ་བྱུང་བ་དེ་ཉིད་རྗེས་སྩལ་བར་མཛད་ཅེས་ཐོས་ལ།
དུས་ཕྱིས་སྐུ་ཚེའི་རྨད་དགུང་གི་ལོ་བདུན་ཅུར་སོན་པའི་ཚེ། སློབ་འབངས་ཀྱི་གྲངས་མ་བདག་གིས་ཀྱང་རྩེ་གཅིག་པའི་ཡིད་ཀྱིས་ལན་གཅིག་མ་ཡིན་པར་གསོལ་བཏབ་རང་ལ་ཡོད་པའི་བདོག་པའི་སྙིང་པོ་གོས་གསེར་མའི་རྣམ་སྦྱར་ཐགས་ཐོན་མ་ཞིག་ཀྱང་ཕུལ། དེའི་ཚེ་ཐོག་མར་ཞལ་བཞེས་བཟང་པོ་ཡང་སྩལ། དབང་གི་སྔོན་འགྲོའི་སེམས་བསྐྱེད་སོགས་ཀྱང་གནང་། བདག་ལ་བསགས་སྦྱང་གི་བཀའ་སྩལ་གནང་ཞིང་། རྗེ་བཙུན་ཉིད་ཁ་གསོའི་བསྙེན་པ་ལ་བཞུགས་པའི་གནང་ཆ་བསྟན་པའི་སྐབས་ནས། ཆོས་ཀྱི་ཆེ་བ་བྱུང་བའམ། བདག་རང་གི་ལས་ངན་སྦྱོང་བ་ལ་རྗེས་སུ་དགོངས་པའི་བཀའ་ལུང་སྔོན་རྗེ་བཙུན་འབྲོག་མི་ཡབ་སྲས་ཀྱི་སེ་མཁར་ཆུང་བ་ལ་མཛད་པ་ལྟར། ཁྱེད་རང་གི་རྣམ་སྦྱར་ལོངས་ཤིག་ངའི་ཆོས་ནི་མི་ཡོང་བར་འདུག་གོ་གསུང་པའི་བཀའ་ནན་ཕེབས་པའི་ཚེ་དང་པོར་བདག་སྙིང་ཐོན་པ་ལྟར་བུའི་ཟུག་རྔུ་བྱུང་། དེ་མཚམས་བླ་མ་ལ་ཕུལ་བའི་དངོས་པོ་ལེན་པ་ག་ནས་ཡོང་།
ཆོས་མི་གནང་ན་ཡང་། བདག་རང་གི་ཚོགས་རྫོགས་ཕྱིར་བཞེས་དགོས་ཞུས་ནས་རྣམ་སྦྱར་སླར་ཡང་ཡར་སྐྱར་ནས་ཕུལ་བས། དེ་ལོ་མ་གནང་ཞིང་དེ་ནས་ཀྱང་ཡུན་རིང་མོར་གང་ལ་ཡང་མ་འཛེམ་པར་གསོལ་བ་དངོས་དང་བརྒྱུད་ནས་བཏབ་པས། རྗེ་བཙུན་ཆོས་ཀྱི་རྒྱལ་པོ་ཉིད་དགུང་གི་ལོ་དོན་གཅིག་ཏུ་ཕེབས་པ། ས་ག་ཟླ་བའི་ཡར་ངོའི་བཅུ་བཞིའི་ཉིན་སྟ་གོན། དངོས་གཞི་བཅོ་ལྔའི་སངས་རྒྱས་ཀྱི་དུས་ཆེན་བཞིའི་ཡ་གྱལ་མངོན་པར་བྱང་ཆུབ་པའི་དུས་བཟང་པོ་དེ་ཉིད་ལ། དཔལ་བསམ་གྲུབ་གླིང་གི་དབང་ཁང་དུ་བཀའ་ཆེན་པོས་རྗེ་ཉིད་ཀྱི་སྐུའི་དབོན་གཉིས་ཕྱག་ཕྱིར་བདག་རང་དཀྲིས་པའི་དབང་མི་གསུམ་ལ་བསྩལ་བས། བདག་གི་བསམ་དོན་ཐམས་ཅད་དེས་འགྲུབ། གཞན་ཐོབ་རྒྱ་དང་ཤེས་རྒྱའི་སྤྲོས་པ་ཐམས་ཅད་དེས་ཆོད་ནས་སོང་ངོ་། ། དེ་ལྟར་ས་སྐྱ་པའི་རྗེ་བཙུན་མཆོག་རྣམས་ཀྱི་ཐུགས་ཀྱི་བཅུད་དཔལ་དགྱེས་པ་རྡོ་རྗེ་དང་།
ཟབ་མོ་འཁོར་ལོ་བདེ་མཆོག་ལ་སོགས་པ་མ་ཚང་བ་མེད་པའི་ལམ་གྱི་སྲོལ་ཤིང་རྟ་ཆེན་པོའི་གཞུང་ལུགས་ཉིད་དུ་གྱུར་པའི་ཆོས་ཀྱི་སྒོ་རྨད་དུ་བྱུང་བའི་རྣམ་གྲངས་ཇི་སྙེད་གཅིག གདུང་རྒྱུད་རིན་པོ་ཆེ་ལོ་ཙཱ་བ་ཆེན་པོ་གཙོ་བོར་གྱུར་པའི་སྐུ་མཆེད་རྣམས་ལ་རྗེས་སུ་སྩལ་བར་མཛད་ཅིང་། མདོར་ན་སྔ་རྟིང་གཉིས་བཀའི་སྒོ་ནས་གདམ་ངག་གི་གསང་ཕྲ་མོའི་བར་དུ་བུམ་པ་གང་བྱོའི་ཚུལ་དུ་གནང་། ཐུགས་སྲས་མཆོག་ཏུ་མངོན་པར་དབང་བསྐུར་ཞིང་དཔལ་ས་སྐྱའི་ཆོས་གྲྭ་ཆེན་པོར་བཤད་གསར་མཛད་པའི་ཉེར་ལེན་གྱི་བགྱི་བ་ཆོས་དང་ཟང་ཟིང་གི་སྒོ་མཐའ་དག་གི་སྲིད་ཞུ་དཔག་ཏུ་མེད་པ་མཛད་ཅིང་། རྗེ་ཉིད་ཀྱི་མངའ་རིས་ནས་བསྣམས་ཕེབས་པའི་གསེར་ལས་གྲུབ་པའི་དབུ་རྒྱན་ཤིན་ཏུ་ལེགས་པ་བཟོ་ཁྱད་ཀྱི་ཕུལ་རྒྱ་ནག་གི་བགྱིས་པ་ལ་འགྲན་དུ་བཟོད་པ་ཞིག་གིས་མཚོན་པའི་དབང་གི་རྫས་ཀུན་ཀྱང་གནང་བར་མཛད་དེ།

བསྟན་པ་སྤྱི་དང་ཁྱད་པར་དཔལ་ལྡན་ས་སྐྱ་པའི་བཤད་སྒྲུབ་ཀྱི་རྒྱུན་བཟང་པོ་མ་ཆད་པ་ཉམས་པར་སྤེལ་བའི་བཀའ་བསྒོ་ཁྱད་པར་ཅན་ཡང་། ཡང་དང་ཡང་དུ་གདུང་བརྒྱུད་འཇམ་པའི་དབྱངས་སྐུ་མཆེད་དག་ལ། སྙན་བསྐུལ་གྱི་མཛད་པ་རླབས་པོ་ཆེ་བུ་གཅིག་པའི་མས་བརྩེ་བའི་བུ་ལ་རྗེས་སུ་སློབ་པ་དེ་བཞིན་དུ་ངལ་བ་མ་མཆིས་པའི་ཐུགས་ཀྱི་རྗེ་བཙུན་ས་སྐྱ་པའི་རིང་ལུགས་ཉིད་ལ་དགོངས་པའི་སྒོ་ནས་གྲུབ་པར་མཛད་ཅིང་གཞན་ཡང་མཁས་པའི་དབང་པོ་རྭ་དབོན་ཡོན་ཏན་འབྱུང་གནས་པས་གསོལ་བ་བཏབ་ནས། རྩེ་གདོང་ཕྱོགས་ལས་རྣམ་རྒྱལ་གྱི་གཟིམ་ཁང་ཉིད་དུ་ཟུར་ཆོས་ཀྱི་ཚུལ་གྱིས་མི་ཉུང་ཤས་གཅིག་ལ་གཅོད་བཀའ་གསར་རྙིང་། རྒྱལ་བ་ཡང་དགོན་པའི་རི་ཆོས་སྐོར་གསུམ་བཀའ་སྲུང་གི་མཐར་བརྟེན་གྱི་བར་རྫོགས་པར་སྩལ་ཞེས་གྲགས་ལ། གཞན་ཡང་འོས་སུ་གྱུར་པའི་གདུལ་བྱ་དག་ལ་དེ་དང་དེའི་ཞེ་འདོད་ཀྱིས་ཞུས་པའི་ཆོས་ཀྱི་རྣམ་གྲངས་མུ་མཐའ་མ་མཆིས་པས། ཡིད་ལྷག་པར་བརྟས་པར་མཛད་ཅིང་། འབྲུག་ལོ་དེ་ཉིད་ལ་མུ་གེ་ཆེན་པོས་འགྲོ་བ་ཕལ་ཆེ་བ་ཉེན་པར་གྱུར་ཏེ་སེམས་ཅན་མང་པོ་གུམ་པ་ན། རྗེ་བཙུན་སྙིང་རྗེ་ཆེན་པོ་འདི་ཉིད་ཀྱིས་ཤིན་ཏུ་བཀྲེས་ཤིང་ཉམས་ཐག་པའི་དབུལ་པོ་བརྒྱ་ཕྲག་མང་པོ་ལ་རྒྱུན་དུ་བཟའ་བཏུང་གིས་ཚིམ་པར་མཛད་ཅིང་། ཞབས་འབྲིང་བ་དག་གིས་ཀྱང་རང་རང་གི་བཟའ་བ་དང་བཅའ་བ་ལས་ཕྱེད་དང་སུམ་གཉིས་སུ་སྤྱད་པའི་ཆ་སོ་སོ་ནས་འཕོངས་པའི་འགྲོ་བ་དག་ལ། དུས་རྒྱུན་ལྡན་དུ་སྩལ་བས་འགྲོ་བ་དེ་དག་གི་སྲོག་གི་ལྷག་མ་བཟུང་ནས་དབུགས་ཕྱུང་སྟེ།
རང་རང་གི་ཕ་མའི་ཁྱིམ་ག་ལ་བ་དེར་སོང་ངོ་ཞེས་ཀྱང་ཐོས་ལ། དེ་ནས་སྦྲུལ་ལོའི་ཟླ་བ་བཞི་པ་ལ། བླ་མའི་གདན་ས་དཔལ་ཨེ་ཝཾ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས་དེ་ཉིད་དུ་སླར་ཕེབས་ཏེ། སྔར་བརྗོད་པ་ལྟར་ཨེ་ཝཾ་གདན་ས་པ་དྲུག་པ་ཡོངས་འཛིན་ཆེན་པོ་དཀོན་མཆོག་འཕེལ་བའི་ཞལ་མངའ་ནས་ལ། དཔལ་མགོན་ཞལ་བཞི་པའི་རྗེས་སུ་གནང་བ་ཡང་གསན། དེ་སྐབས་སུ་རྗེ་བཙུན་དམ་པ་ཉིད་ཀྱིས་ཀྱང་གཏོར་བསྔོ་བརྒྱ་རྩ་སོགས་ཐུགས་དམ་གྱི་སྒོ་ཅུང་ཟད་ལ་ནན་ཏན་དུ་འགྲུབ་པའི་ཚུལ་སྟོན་པར་མཛད་ཅིང་། དེ་མཚམས་མངའ་རིས་ཀྱི་གདུལ་བྱ་མཐའ་དག་ལ་རྗེས་སུ་དགོངས་ནས། ཡར་ཕྱོགས་ལ་ཆིབས་ཁ་བསྒྱུར་བར་མཛད་པ་ན། རྗེ་རིན་པོ་ཆེ་འདྲེན་མཆོག་གི་ཞལ་མངའ་ནས་ཀྱིས་ཀྱང་སྐྱེལ་ཐུང་ལ་གུར་དཀར་ནག་དང་བཅས་ཕེབས་པར་མཛད་ནས་ཇ་བུར་ལ་སོགས་པའི་རྣམ་གཞག་ཡང་དག་པའི་དགའ་སྟོན་སྤེལ་བར་མཛད་ཅིང་། དེའི་ཚེ་བདག་ཉིད་ཆེན་པོ་བརྒྱུད་ལྡན་གྱི་བླ་མ་གོང་མ་ཐམས་ཅད་ལ་སངས་རྒྱས་སུ་དགོངས་པའི་སྐྱེས་ཆེན་དམ་པ་འདི་ཉིད་ཀྱིས་རྗེ་གོང་མའི་རྒྱལ་ཚབ་དམ་པ་བཞུགས་པའི་གཟིམ་གུར་ལ་སྐོར་བ་ལན་གསུམ་དུ་མཛད།
གུས་པའི་སྒོ་ནས་སྲིད་ཞུར་བགྱི་བའི་ལེགས་བྱས་དཔག་ཏུ་མེད་པས་བསྐྲུན་པར་མཛད་དེ། ཕེབས་ལམ་གདུང་བརྒྱུད་འཇམ་པའི་དབྱངས་རྣམས་ཀྱི་སྒོས་གཞིས་ཤབ་དགེ་སྡིངས་སུ་གདན་ཕབས་ཏེ། དེར་ཧ་ཅང་ཡང་མི་རིང་བ་གཅིག་གདན་ཆགས་ནས། སླར་སྦྲུལ་ལོའི་ཟླ་བ་ལྔ་པ་ལ་བོད་ཡུལ་གྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭ་ཆེན་པོར་ཕེབས་ཏེ། དབུ་རྩེ་རྙིང་མའི་འཇམ་དབྱངས་སོགས་བརྟེན་ཁྱད་པར་ཅན་གྱི་དྲུང་དུ། མར་མེའི་ཕྲེང་བ་དང་སྙན་དར་དུ་མའི་བཀུར་སྟི་ཕྱག་མཆོད་སྨོན་ལམ་དཔག་ཏུ་མེད་པ་མཛད། སྒོ་རུམ་གྱི་རྗེ་བཙུན་རིན་པོ་ཆེའི་ཕྱག་དཔེ་ཕལ་ཆེ་བ་ལ་དཀོན་གཉེར་དག་ལ་གནང་སྦྱིན་ཡང་དག་པ་སྩལ་ཏེ། གཟིགས་རྟོག་གནང་བས་སྔོན་དུས་ཀྱི་ལྗོན་ཤིང་ལྕགས་སྙུག་གིས་བྲིས་པ་རྩོམ་གདན་རང་ཡིན་ནམ་སྙམ་པ་ཞིག་གི་ནང་ན་ཀུན་མཁྱེན་རིན་པོ་ཆེ་ལ། ཆོས་རྗེ་རྡོ་རྗེ་རྒྱལ་མཚན་པས་ད་ལྟའི་མངོན་པར་རྟོགས་པ་རིན་པོ་ཆེའི་ལྗོན་ཤིང་རྣམས་ཀྱི་ནང་ན་ཐུན་མོང་ལྟ་བ་རིམ་ཅན་གྱི་སྐབས་ན། ཕྲེང་ཆད་ཡིག་ཕྲེང་གཅིག་ཙམ་བྱུང་འདུག་པ་དེ་ཇི་ལྟར་ཡིན་དྲིས་པའི་ལན་དུ།
ཀུན་མཁྱེན་རིན་པོ་ཆེས། དེ་ལྟར་ཕྲེང་ཆད་བྱུང་བའི་ངེས་ཤེས་ཁོ་བོ་ལ་ཡང་སྐྱེས་མོད་ཀྱི་ཚིག་དངོས་སུ་མ་མཐོང་ངོ་གསུང་བའི་ཕྲེང་ཆད་དེ་ཉིད་ལེགས་པར་རྙེད་་་་་་འདོད་པའི་ཁམས་ཀྱི་སྡུག་བསྔལ་གྱི་ཆོས་ཉིད་ཤེས་པ་ནི། ཆོས་ཤེས་པའི་བཟོད་པ་ཡིན་ལ། དེ་ཉིད་ཡིད་ལ་ངེས་པར་འཛིན་པ་ནི་ཆོས་ཤེས་པའོ། ། དེས་བཞིན་དུ་ཁམས་གོང་མ་གཉིས་ཀྱིའང་། དེ་བཞིན་དུ་ཤེས་པ་ནི་རྗེས་སུ་ཤེས་པའི་བཟོད་པ་དང་རྗེས་སུ་ཤེས་པ་ཞེས་བྱའོ། ། དེ་ལྟར་བདེན་པ་བཞི་ལ་བཅུ་དྲུག་ཏུ་ཆེ་བས་བཅོ་ལྔ་ནི་མཐོང་ལམ་བཅུ་དྲུག་པ་དངོས་ནི་དེ་ལས་གོང་དུ་སྐྱེད་དུ་མེད་པས་བསྒོམ་ལམ་མོ། ། ཞེས་པ་འདི་ཉིད་ཡིན་ཞིང་། ལྗོན་ཤིང་གི་ལམ་གྱི་བཅུ་དྲུག་ནི་བསྒོམ་ལམ་བྱང་ཆུབ་ཀྱི་ཡན་ལག་བདུན་པོ་ཡིན་ནོ། ། ཞེས་པ་དང་།
དེ་ལ་དང་པོ་ཁོ་ནར་འདོད་པ་ན་སྤྱོད་པའི་སྡུག་བསྔལ་གྱི་ཆོས་ཉིད་མཐོང་བའི་ཟག་མེད་ཀྱི་ཤེས་པ་དེས་མཐོང་སྤངས་ཀྱི་ཉོན་མོངས་པ་སྤོང་བས། ཆོས་ཤེས་པའི་བཟོད་པ་དེ་རྣམ་པར་གྲོལ་བ་མངོན་དུ་བྱས། ཞེས་པའི་བར་དུ་འཇུག་རྒྱུ་ཡིན་ནོ། ། པས། དགེས་པ་ཆེན་པོས་ཐུགས་བརྒྱུད་ཡོངས་སུ་བལྟམས་པར་གྱུར་ཞིང་། མཁས་པ་སྔ་མའི་སོམ་ཉིའི་གནས་སུ་གྱུར་པ་མཐའ་དག་སེལ་བའི་སྔོན་མེད་ཀྱི་དགའ་སྟོན་ཉེ་བར་སྤེལ་བར་མཛད་ཅིང་། དེའང་གསལ་བར་བསྟན་པ་ལ་རྗེས་སུ་དགོངས་པའི་སྐྱེས་ཆེན་དམ་པ་རྣམས་ནི་འདི་ལྟ་བུའི་དམ་པའི་ཆོས་ཀྱི་ལྷག་ཆད་ཅུང་ཟད་ལ་ཡང་ཐུགས་ཀྱི་ཟུག་རྔུར་མཛད་ནས་ཇི་ཙམ་པའི་དཀའ་བའི་གནས་ལ་ཡང་དྲིང་མི་འཇོག་པའི་ཁུར་ཆེན་པོས་ཡོངས་སུ་གསོབ་པར་མཛད་པ་ཉིད་ཡིན་ཏེ། སྔོན་གྱི་དུས་ན་རྔོག་ལོ་ཙཱ་བ་བློ་ལྡན་ཤེས་རབ་ཀྱི། རྒྱལ་བའི་ཡུམ་གྱི་འདྲེས་རྐང་ཅུང་ཟད་མ་ཚང་བ། དེ་ཁོ་ན་གསོབ་པའི་ཕྱིར་དུ་བལ་ཡུལ་དུ་ཕེབས་པ་ལྟ་བུ་ཆ་ཕྲ་བའི་ཆོས་ཀྱི་ཕྱིར་ཡང་ངོ་། །
ཤིན་ཏུ་དཀའ་བའི་ཁུར་ཁྱེར་བར་བཟོད་པའི་སྔོན་བྱོན་གྱི་བསྟན་འཛིན་གྱི་སྐྱེས་བུ་དམ་པ་རྣམས་ཡོངས་སུ་འདས་པའི་དུས་ཀྱི་མཐའ། དིང་སང་ནི་ཚིག་འབྲུ་ཕྲ་མོ་ལྟ་ཞོག་གི ཚིག་དོན་མ་ལུས་པ་ན་བུན་བཞིན་དུ་ཡལ་བ་ན་ཡང་། ཡིད་སྐྱོ་བ་ཟུར་ཙམ་ཡང་མེད་པའི་བསྟན་འཛིན་གྱི་སྐྱེས་བུར་རྗེས་སུ་རློམ་པ་དག་གིས་བགྱི་བ་ལ་མཚོན་པ་ན། ཕྲེང་ཆད་ཀྱི་གནས་ཕྲ་མོ་གཅིག་ཙམ་གྱི་གནད་དགོངས་པ་ལ་ཡང་། རབ་དགའ་ཐོབ་པའི་རྒྱལ་སྲས་བཞིན་དུ་ཐུགས་རངས་པ་དང་། རྒྱལ་བུ་ཐམས་ཅད་སྒྲོལ་ལྟར་དངོས་པོ་ཐམས་ཅད་ལ་མ་ཆགས་པའི་ཐུགས་ཀྱིས་སྒོ་རུམ་གྱི་དཀོན་གཉེར་དག་ལ་རྣམ་པར་དག་པའི་ཡིད་མགུ་བ་བསྐྱེད་པའི་སྒོ་དུ་མས་བསམ་པ་ཡོངས་སུ་བསྐང་བར་མཛད་དེ། དེ་ལྟའི་སྐབས་ནས་མཚོན་དོན་དུ་བརྗོད་པའི་ཕྲ་མོའི་གནས་འདིས་མཚོན་པའི་གཟིགས་པ་རྒྱ་མཚོའི་ཕ་རོལ་དུ་སོན་པའི་ཚུན་སྟོན་པར་མཛད་དོ། ། སྤྱིར་ཡང་རྗེ་བཙུན་མཆོག་འདི་གཞན་སྣང་དུ་ས་སྐྱའི་བླ་མ་གོང་མ་དག་ལ་ཐུགས་མི་ཕྱེད་པའི་དད་པའི་ཕུལ་ཆེས་ཆེ་བའི་རྟེན་ཅིང་འབྲེལ་འབྱུང་ཟབ་མོའི་སྟོབས་ཀྱིས། གོང་མ་ཕལ་གྱི་ཕྱག་བྲིས་དངོས་ཀྱི་ཕྱག་དཔེ་ཡང་གྲངས་ལས་འདས་པ་ཕྱག་ཏུ་བབས་ཤིང་།
བདག་གི་མིག་ཡུལ་དུ་མཐོང་བ་ལ་ཡང་། གཅིག་པུས་ན་ལ་རྩེར་བྲིས་ཟེར་བའི། ས་ཆེན་གྱི་ཕྱག་བྲིས་དངོས་ཀྱི་རྟོག་བདུན་མཆན་སྦྱར་ཞིག་དང་། ས་པཎ་གྱི་ཕྱག་བྲིས་ཡིན་གསུང་བའི་རྒྱུད་ཀྱི་ཟིན་ཐོ་ཤིན་ཏུ་མང་བ་ཞིག་ངེས་པར་འབྱུང་ལ། དགོངས་ཇའི་སྐབས་འགའ་རེར་གསུང་འཕྲོས་ལ། ཨེ་ཝཾ་ཆོས་ལྡན་ན་བཞུགས་པའི་རྗེ་བཙུན་གྲགས་པ་རྒྱལ་མཚན་གྱི་ཕྱག་བྲིས་དངོས་ཀྱི་ཕྱག་དཔེ་དེ་དང་། རང་རེའི་ལག་ན་ཡོད་པའི་རྗེ་ས་ཆེན་གྱི་ཕྱག་བྲིས་རྟོག་བདུན་མལ་འགྱུར་མཆན་བཅས་འདི་གཉིས་ཤིན་ཏུ་འདྲ་བར་འདུག་ཅིང་། ཞིབ་ཏུ་དཔྱད་ན་རྗེ་བཙུན་སོ་སོའི་ཕྱག་བྲིས་ཀྱི་བབས་ཡིག་འབྲུའི་ཚུགས་རེ་རེ་ནས་ཨེན་མི་གཅིག་པར་འདུག་པས་མིག་ལམ་དུ་བྱུང་ན་སོ་སོར་ངོ་ཤེས་པ་ཡོད་གསུང་བ་དང་། ཡང་དེའི་འཕྲོས་ལ་ཨེ་ཝཾ་ན་བཞུགས་པའི་གླེགས་བམ་དེ་ཉིད་ཀྱི་ཡ་གླེགས་མ་གླེགས་ཕྱི་ནང་གི་རི་མོ་ཀུན་ཀྱང་རྗེ་བཙུན་ཉིད་ཀྱི་ཕྱག་རིས་དངོས་ཡིན། དེ་ཡང་མ་གླེགས་ལ་བདག་མེད་མ།
བིརྺ་པ། ནག་པོ་པ། ཌཱ་མ་རུ་པ། ཨ་ཝ་དྷུ་ཏི་པ་རྣམས་ཡོད་པའི་བདག་མེད་མ་ལ་དབུ་སྐྲ་སེར་པོ་བུམ་ལྟོའི་རྣམ་པ་ཅན་གཙུག་ཏུ་བཅིངས་པ། གྲི་གུག་ཐུགས་ཁར་བཟུང་ཞིང་། ཐོད་ཁྲག་བཟུང་བའི་ཕྱག་མདུན་ངོས་སུ་བརྐྱང་པ། ཞབས་གཉིས་རོལ་སྟབས་སུ་བཞུགས་ཤིང་སྟག་གི་ལུགས་པའི་ཤམ་ཐབས་ཅན། ཐོད་སྐམ་ལྔའི་ཅོད་པན་དང་ལྔ་བཅུའི་དོ་ཤལ་ཡོད་པ། བིརྺ་པའི་ཕྱག་གཡས་ན་ར་གཤོར་དུ་ཆང་བཟུང་ནས་དེའི་རྒྱུན་ཞལ་དུ་གསོལ་བ། དབུ་སྐྲ་ཐོར་བཙུགས་སོགས་མེད་པའི་ཅོ་རེག
དེའི་འོག་ན་གངྒཱ་གྱེན་བཟློག་གི་མཚོན་དོན་གྱི་ཆུ་བོ་དང་ལྷ་བརྟེན་བཀས་པའི་ལིངྒའི་གཟུགས་དང་། ལྷ་མོ་ཙཎྜི་ཀའི་སྐུ་དང་། སློབ་མའི་མཆོག་ཌོཾ་བྷི་ཧེ་རུ་ཀ་སྟག་ལ་ཞོན་པ་མཚོན་གང་པ་གཅིག ཞལ་གྱི་ཐད་ན་འབུ་དང་ཕྱེ་མ་ལེབ་སོགས་སྲོག་ཆགས་ཕྲ་མོའི་གཟུགས་བརྙན་ཁ་རེ་ཡང་བྲིས་འདུག་སྟེ། རྣམ་ཐར་ཞིང་བཀོད་དུ་བྱས་པར་འདུག་གསུང་། བིརྺ་པ་དང་ནག་པོ་པ་གཉིས་ཀ་སྐུ་མདོག་དུ་ཁ་ནག་པོ་པ་རལ་པའི་ཐོར་གཙུག་གི་རྣམ་པ་ཨེན་ཀྱང་ཡོད། ཌཱ་མ་རུ་པ་སྐུ་མདོག་མི་ཤ་ཁ་དམར་བ། ཅོ་རེག་ལས་རལ་པའི་ཐོར་ཅོག་སོགས་མེད་པ། ཌཱ་མ་རུ་པ་ཐོད་པ་བསྣམས་ཤིང་ཁ་ཊྭཱཾ་ག་ཡང་འཆན་ཁུང་ན་ཡོད། ཨ་ཝ་དྷུ་ཏི་པ་སྐུ་མདོག་དཀར་པོ་རྣམ་ཐར་ན་ཡོད་པའི་བྱིས་པ་དང་རྩེད་མོ་རྩེ་བའི་མཚོན་དོན་ཡིན་པ་འདྲ།
སྐུ་འཁྲིས་ན་བྱིས་པ་གཅིག་ཀྱང་བྲིས་འདུག འདི་ཡང་དབུ་ཅོ་རེག་མ་གཙུག་ན་ལྟག་ལྷས་ལྟ་བུའི་དབུ་སྐྲ་འབུར་བར་འདུག རྒྱ་གར་གྱི་གྲུབ་ཐོབ་འདི་རྣམས་ལ་སྟོད་གཡོགས། སྨད་གཡོགས་སོགས་མེད་པའི་སྐུ་གཅེར་བུ། བྲང་སྤུ་རིང་པོ་ཨོ་ཀོ་ནས་གསང་སྒོའི་བར་དུ་སོན་པ། ཐད་ཐད་ན་མཚན་རྣམས་དབུ་ཅན་དུ་བཏབ་ཡོད། མ་གླེགས་ལ། ག་ཡ་དྷ་ར། འབྲོག་མི། སེ་སྟོན།
ཞང་སྟོན། ས་ཆེན་རྣམས་ཡོད་པ་ལས། ག་ཡ་དྷ་ར་པཎ་ཞྭ་དམར་པོ། ནམ་བཟའ་དཀར་པོ། སྐུ་མདོག་ཤིན་ཏུ་དཀར་བ། ཞལ་རྒྱན་ཨག་ཚོམ་ནག་པོ། ཕྱག་གཉིས་ཆོས་འཆད་མཛད་པ། འབྲོག་མི་དབུ་སྐྲ་དང་ཞལ་བརྒྱན་དཀར་པོ་ལ། དབུ་ལ་གྭ་དཀྱིལ་འཁོར་གྱི་མགུ་ན་ཧ་རི་ལྟ་བུ། ཤ་འགག
ཆོས་གོས་སོགས་དགེ་སློང་གི་རྣམ་པ། ཞབས་ལྷམ་སྲེའོ་གཅིག་འདུག་པ་སྤུ་ཟོན་ཡིན་པར་སྣང་གསུང་། སེ་སྟོན་ནང་ལ་ན་བཟའ་འཕུ་དུང་མ་དམར་པོ་ཞིག་དང་། ཕྱི་ལ་བཅམ་རྩེ་དམར་པོ་གསོལ་བ། དབུ་སྐྲ་ཨག་ཚོམས་རྣམས་ནག་པོ། ཞང་སྟོན་དབུ་སྐྲའི་མཚམས་ཤིན་ཏུ་དམའ་ཞིང་། དབུ་ལོ་དཀར་བ། ཕྱག་གཡས་ཐུགས་ཁར་ཆོས་འཆད་དང་། གཡོན་མཉམ་གཞག་དཔང་པར་མཛད་པ། ནམ་བཟའ་ཆོས་གོས་ཕྱི་ལ་ཅམ་སེ་སེར་པོ།
དེའི་ནང་ལ་སྤུའི་རི་མོ་འདུག་པ་ར་ཐུལ་ཡིན་ནམ་གསུང་། ས་ཆེན་ནང་ལ་གོས་མཆིན་ལ། ཕྱི་ལ་ཅམ་སེ་དཀར་པོ་གསོལ་བ། སྤུ་ཟོན་བསྣམས་ཞིང་རོལ་སྟབས་སུ་བཞུགས་པ་ཕྱག་གཡས་མཆོག་སྦྱིན། གཡོན་ཐུགས་ཁར་སྐྱབས་སྦྱིན་མཛད་པ། བཞུགས་གདན་གྲུམ་ཟེ་ཞིག་སྣང་ཞིང་། མཚན་རྣམས་ཐད་ཐད་ན་དབུ་ཅན་དུ་བཏབ་ཡོད་ཅིང་། འཇུག་ན་བླ་མ་རྗེ་བཙུན་རྣམས་ཀྱིས་དགེ་བསྙེན་རྣལ་འབྱོར་པ་གྲགས་པ་རྒྱལ་མཚན་ལ་བྱིན་གྱིས་རློབས་ཤིག ཅེས་པ་ཡང་ཡོད། གླེགས་ཤིང་གི་ཕྱིའི་རི་མོ་ལ་པ་ཏྲ་དམར་པོའི་དབུས་ན།
ཡ་གླེགས་ལ་རྡོ་རྗེ་དང་། མ་གླེགས་ལ་རིན་པོ་ཆེ་བྲིས་ཡོད་པའི་མཚོན་དོན་གསུང་ངག་རིན་པོ་ཆེ་འདི་ཉིད་རྡོ་རྗེ་ལྟར་རྟོགས་དཀའ། རྟོགས་ན་དགོས་འདོད་སྩོལ་བ་ནོར་བུ་དང་མཚུངས་པའི་དཔེ་བརྗོད་ཡིན་པ་འདྲ། རྗེ་བཙུན་ཕྱག་བྲིས་དངོས་ཀྱི་གླེགས་བམ་འདིའི་འཇུག་ན། རྣལ་འབྱོར་ཆེན་པོ་མཆོག་གི་ལམ། ། ཡོན་ཏན་ཀུན་གྱིས་བརྒྱན་པ་འདི། ། གྲགས་པས་ཀུན་ཏུ་རྣམ་ཁྱབ་པ། ། ས་སྐྱའི་མཚན་དང་ལྡན་དེས་མཛད། ། ཐམས་ཅད་མཁྱེན་པ་ཡིས་ནི་རྟེན་གྱུར་ཞིང་། ། ཡོན་ཏན་མ་ལུས་བསྐྱེད་པའི་གཞིར་གྱུར་པའི། །
ས་སྐྱ་ཞེས་བྱའི་གཙུག་ལག་ཁང་ཆེན་དུ། ། གྲགས་པ་རྒྱལ་མཚན་བདག་གིས་གུས་པས་བླངས། ། སྦྱིན་པར་བྱ་བའི་ཆོས་འདི་རྣལ་འབྱོར་པ་གྲགས་པ་རྒྱལ་མཚན་གྱིའོ། ། ཞེས་པའི་ཚིག་བཅད་འདི་གླེགས་བམ་བྱིངས་ན་མི་སྣང་། སྔ་གོང་རྩེ་གདོང་དུ་དཀར་ཤཱཀྱ་གྲགས་ཀྱི་ཕྱག་དཔེ་ཕྱག་བྲིས་མ་གཅིག་མཐོང་བ་དེའི་མཇུག་ན། ཀུན་མཁྱེན་བརྩེ་ཆེན་བརྩེ་ལྡན་ལས་འོང་ཞིང་། ། ཐམས་ཅད་མཁྱེན་པ་སྒྲུབ་པར་བྱེད་པའི་ལམ། ། ཚེ་འདི་ཉིད་ལ་འབྲས་བུ་མཆོག་སྟེར་བའི། ། ས་མཆོག་རིན་ཆེན་ལས་གྲུབ་གཞལ་མེད་ཁང་། ། སྐྱ་རེང་ལྟ་བུར་ཡིད་དུ་འོང་བ་དེར། །
བརྗིད་ལྡན་གྲགས་པའི་གསུང་གི་རིན་ཆེན་གཏེར། ། མི་འགྱུར་རྒྱལ་མཚན་རབ་ཐོབ་རྣལ་འབྱོར་པའི། ། ཞབས་པད་ལ་གུས་ཤཱཀྱ་གྲགས་ཀྱིས་བླངས། ། ཞེས་པའི་ཚིག་བཅད་འདི་འདུག འདི་གཉིས་དང་ཨེ་ཝཾ་ན་ཡོད་པའི་ས་པཎ་གྱི་ཡིག་མཁན། རྣལ་འབྱོར་པ་རྡོ་རྗེ་གྲགས་ཀྱི་བྲིས་པ་གསུམ་ཀ་ཡང་ཚིག་རིགས་ཨེན་རེ་མི་མཐུན་པ་ཡང་འདུག་གོ་གསུང་ཞིང་། རྗེ་བཙུན་གྱི་ཕྱག་བྲིས་དངོས་ལ་ཕྱི་མོ་མཛད་ནས་གོང་བཞིན་དུ་བྲིས་པའི་གླེགས་བམ་རྗེ་བཙུན་ཆོས་ཀྱི་རྗེ་ཉིད་ཀྱི་ཕྱག་དཔེའི་གཙོ་བོར་ཡང་བཞུགས་ཤིང་། དེ་ཉིད་ལ་ཕྱི་མོ་མཛད། དུས་ཕྱིས་ཐང་ཀ་ཆུང་ངུ་གཉིས་འབྲི་བར་མཛད་པའི་ཐང་ཀ་ཅིག་ལ་བདག་མེད་མ་དང་བིརྺ་པ་ཞལ་སྤྲོད། གཅིག་ལ་རྗེ་རྡོ་རྗེ་འཆང་ཡབ་སྲས་ཞལ་སྤྲོད་དུ་མཛད་པའི་ལྷ་མགྲོན་མཐའ་སྐོར་དུ་གསུང་ངག་བརྒྱུད་པ་ཚང་བའི་ཐུགས་དམ་རས་བྲིས་གཉིས་ཀྱང་ད་ལྟ་ཡང་བཞུགས་སོ། །
གཞན་ཡང་དཔལ་ལྡན་ས་སྐྱའི་ཆོས་གྲྭ་ཆེན་པོ་ཉིད་ན་བཞུགས་པའི་རྗེ་བཙུན་ཉིད་ཀྱི་ཕྱག་བྲིས་དངོས། ཡིན་ཐང་དུ་གྲགས་པ་ལ་ཞིབ་ཏུ་གཟིགས་ནས། བཀོད་པའི་ཚུལ་ཇི་ལྟ་བ་བཞིན་དུ་ཕྲ་མོ་རེ་རེ་ནས་འབྲི་བར་མཛད་པའི་བྲི་ཡིག་དེ་ཡང་རྩོམ་པར་མཛད་ཅིང་། དེའི་མཇུག་ཏུ་འདི་སྐད་དུ། རྣལ་འབྱོར་དབང་ཕྱུག་བརྩེ་ཆེན་གང་དེའི་སྐུ། ། གྲུབ་པ་མཆོག་གི་བཀོད་པ་ལས་འོངས་པ། ། ཤིན་ཏུ་དག་པར་བྱ་ཕྱིར་ཚུལ་འདི་ཡང་། ། ཇི་བཞིན་མཐོང་བའི་མོད་ལ་ངས་བཀོད་དོ། ། ཞེས་འབྱུང་ཞིང་། དཔོན་པད་དོན་གྱིས་བཞེངས་པའི་ཡིན་ཐང་ཆུང་ཆུང་གཅིག་ཕྱག་ན་ཡང་བཞུགས།
མདོར་ན་དཔལ་ས་སྐྱ་པའི་བསྟན་པའི་གནད་དོན་ཟབ་མོ་ལ་ནན་ཏན་དུ་གཞན་ངོར་ཤིན་ཏུ་ཞིབ་མོའི་བློ་གྲོས་ཀྱི་དཔྱོད་པར་མཛད་པ་ལྟ་ཞོག་གི རྗེ་བཙུན་གོང་མ་དེ་དག་གི་སྐུའི་བཀོད་པ་ཆ་ཤས་རེ་རེ་ལ་ཡང་རྗེས་སུ་དགོངས་པའི་རྣམ་གྲངས་རི་མོ་མཁན་མཁས་པ་སྐུ་གཟུགས་ཀྱི་ཚད་ལ་རྗེས་སུ་རྟོག་པ་ལྟར་མཛད་དེ། གསུང་ལས་ཀྱང་བླ་མ་ས་སྐྱ་པ་ཆེན་པོའི་ཞལ་གྱི་དཀྱིལ་འཁོར་ནི་འཇིག་རྟེན་གྱི་ཐ་སྙད་ལུག་གདོང་དུ་གྲགས་པ་དེ་ཉིད་ཡིན་ཞིང་། དབུ་སྐྲ་ཧ་ཅང་དཀར་བ་ཡང་མ་ཡིན། དབུ་སྐྲའི་སུ་རུ་འཁྱིལ་བའི་བར་གྱི་ཆ་ལ་ཡང་། དབུ་སྐྲ་ཤིན་ཏུ་སྲབ་པའི་རྒྱུན་མ་ཆད་པ་ཞིག་ཡིན་ཐང་ལ་སྣང་། སློབ་དཔོན་རིན་པོ་ཆེ་བསོད་ནམས་རྩེ་མོ། སྐུ་ཤ་ཤིན་ཏུ་སྲབ་པ་ལ། ཞལ་ཀོ་དཀྱུས་རིང་བ་ཅུང་ཞིག་སྐྱོང་བའི་རྣམ་པ། དབུ་སྐྲ་འཐེན་ན་སྙན་ཞལ་ཙམ་དུ་སླེབ་པ་ལ།
ད་ལྟ་ལུག་རུའི་རྣམ་པས་སྙན་གོང་མི་འདའ་བར་རང་སོར་གནས་པ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། སྤྱི་བབས་ཞལ་དཀྱུས་རིང་ཞིང་། ཤིན་ཏུ་བགྲེས་པའི་རྣམ་པ་ཅན། དབུ་ལོ་དཀར་པོ་སེར་མདངས་དང་བཅས་པ་ཞལ་རྒྱ་ཉིས་སྦྲག་འོང་གསུང་ཞིང་། ཞང་སྟོན་གྱིས་བཞེངས་པའི་རྗེ་བཙུན་གྱི་སྐུ་འདྲ་ཕྱག་ནས་མ་ལམ་བསྐོར་དགུའི་བརྒྱུད་པས་བསྐོར་བ་ཨེ་ཝཾ་ན་བཞུགས་པ། དེ་ཉིད་ལ་ཕྱི་མོ་བྱས་པའི་བྲིས་ཐང་ཞིག་ཕྱག་བཞེངས་སུ་མཛད་པ་ད་ལྟ་ཡང་བཞུགས། ཆོས་རྗེ་ས་སྐྱ་པཎ་ཆེན་ཞལ་དཀྱུས་རིང་ཞིང་ཤངས་རྒྱུད་བཟང་བ། བཤང་དབུས་ཟེངས་མཐོ་བ། དབུའི་གཙུག་ཏོར།
སྨིན་མཚམས་གྱི་མཛོད་པུ་སོགས་རྒྱལ་བའི་མཚན་དཔེས་སྤྲས་པ་ཞིག་ཡིན་གསུང་། འདི་ཉིད་ཀྱི་གསེར་སྐུ་བླུག་མ། ཙནྡན་དཀར་དམར། སྨན་ལྡིག རས་བྲིས་གྱེང་རིས་སོགས་བགྲང་བའི་ཡུལ་ལས་འདས་པ། གསེར་གྱི་བྲིས་ཐང་ལ་སྐུ་བརྒྱ་རྩ་ཚང་བའི་སྐུ་སྒྲུབ་པ། ཡང་དུས་ཉིན་ཚེར་གྲུབ་པ་མཛད་པ་ཉིད་ཡིན་ལ། ཆོས་ཀྱི་རྒྱལ་པོ་འཕགས་པ་ནི། སྐུའི་དཔལ་ཆེ་ཞིང་། སྐུ་འགྲམ་དང་།
སྙན་གོང་རྒྱས་པ། དབུ་སྐྲའི་མཚམས་ཤིན་ཏུ་དམའ་ཞིང་། སྤྱན་དཀྱུས་རིང་ལ་ཡངས་པ། ཞལ་ཀོ་ཐུང་བ་རང་བཞིན་གྱི་འཛུམ་ཉམས་དང་ལྡན་པ་ཞིག་ཡིན་ནོ་གསུང་ཞིང་། འདི་ཉིད་ཀྱི་སྐུ་ཡང་། ཆོས་རྗེ་ས་པཎ་དང་ཞལ་སྤྲོད་དུ་མཛད་པ་དང་། ལོགས་སུ་མཛད་པ་སོགས་བྲིས་ཐང་གི་བཀོད་པའི་ཁྱད་པར་དུ་མ་དང་ལྡན་པ་རྗེས་སུ་སྒྲུབ་པར་མཛད་ཅིང་། འཁྲུལ་ཟད་ཀྱི་རྗེ་བཙུན་ཡབ་སྲས་ཁུ་དབོན། སངས་རྒྱས་དང་གཉིས་སུ་མ་མཆིས་པ་དེ་དག་གི་བཀའ་བསྒོ་ཞིང་དམ་ལ་བཞག་པའི། སྒོ་རུམ་གྱི་རྡོ་རྗེ་ནག་པོ་ཆེན་པོ་གྷཾ་ལི་མ་ཧཱ་ཀ་ལ་ཉིད་ཀྱི་སྤྱན་མངར་མཆོད་གཏོར་གྱི་རྣལ་འབྱོར་རྒྱ་ཆེན་པོ་བཤམས་ནས།
དཔལ་ལྡན་ས་སྐྱ་པའི་བཀའ་སྲོལ་ལས་བྱུང་བའི་ལྟ་གྲུབ་ཁྱད་པར་ཅན་སྲིད་མཐའི་བར་དུ་མི་ནུབ་པའི་མཁྱེན་གསོལ་བརྒྱུད་པ་གོང་མའི་བཀའི་དམ་ཚིག་རྗེས་སུ་བསྐུལ་བའི་འདོད་དོན་གསོལ་གདབ་ཀྱི་ཚིགས་སུ་བཅད་པའི་ཡི་གེ་སྒོ་རུམ་གྱི་ལོགས་ལ་བཏབ་སྟེ་དེ་ལྟའི་སྒོ་ནས་ཆོས་སྲུང་རྣམས་སྐད་ཅིག་ཀྱང་གཡེལ་བ་མེད་པར་རྒྱུན་མི་འཆད་པའི་ཕྲིན་ལས་ལ་རྗེས་སུ་བསྐུལ་བའི་ཚུལ་སྟོན་པ་ཞིག་གོ ། འཁོན་གྱི་གདུང་རིགས་འོད་དཀར་མ་ཉམས་ཤིང་། ། མཁྱེན་པའི་ཆ་ཤས་མང་པོའི་མཛོད་བཟུང་ནས། ། དུས་མཐར་བསྟན་པའི་ཀུ་མུད་སྐྱོང་མཁས་པ། ། ལྔ་རིག་ས་སྐྱའི་པཎ་ཆེན་གཉིས་པ་དེས། ། དད་གུས་འདྲེན་བྱེད་ཤིང་རྟས་ལེགས་དྲངས་ཏེ། ། གང་ཐུགས་རྣམ་དཔྱོད་ཡངས་པའི་ནམ་མཁའ་ལ། ། རྗེ་བཙུན་ཆོས་ཀྱི་ཉི་མ་འདི་ཤར་བས། ། མཁྱེན་རབ་པད་མོའི་ཚལ་ཀུན་རྒྱས་པར་མཛད། ། ས་སྐྱའི་འཇིགས་མེད་དཔའ་བོའི་མིག་འཕྲུལ་ནི། །
ས་སྐྱའི་བསྟན་ལ་རྗེས་སུ་དགོངས་པའི་ཚུལ། ། ས་སྐྱའི་གཞུང་ལུགས་འཛིན་ལ་རྟུལ་ཕོད་པ། ། ས་སྐྱའི་རིང་ལུགས་སྲིད་མཐར་བཟུང་མིན་ནམ། ། འཇམ་དབྱངས་ཞལ་གྱི་བདུད་རྩའི་བུམ་བཟང་འདི། ། ཀུན་དགའ་སྙིང་པོས་ངེས་གསོལ་གྲུབ་པའི་ལམ། ། བསོད་ནམས་ཡེ་ཤེས་རྩེ་མོར་གྲགས་པའི་དཔལ། ། རྒྱལ་མཚན་མཐའ་ཅན་དུ་མའི་རིང་ལུགས་སྤེལ། ། རྒྱ་ཆེན་གཞུང་ལ་སྦྱངས་པའི་མཁས་པ་ཡིས། ། ལེགས་པར་བརྟགས་པའི་གནས་ཚུལ་ཕྲ་བའི་ཆ། ། ཤིན་ཏུ་སྦྱངས་པའི་ཞིབ་མོའི་བློ་གྲོས་ཀྱིས། །
སྔོན་མེད་ཆོས་ཀྱི་སྒྲོན་མེ་གསལ་བར་བཟུང་། ། མཐའ་དག་རྗེ་བཙུན་སྐུ་ཡི་རྣམ་འཕྲུལ་ནི། ། ཡིད་འཕྲོག་མཚན་དཔེས་བརྒྱན་པའི་གཟི་འོད་ཅན། ། མ་འདྲེས་སོ་སོའི་སྣང་ཆ་མཐའ་ཡས་པའི། ། རྗེས་འཇུག་གདུལ་བྱའི་དགའ་སྟོན་སྤེལ་མིན་ནམ། ། རྒྱུད་པར་བཅས་པའི་དམ་ཚིག་རྗེས་དགོངས་པ། ། བསྟན་དང་དེ་འཛིན་སྐྱོང་བའི་སྲུང་མ་ལ། ། ནུས་མཐུ་རྨད་དུ་བྱུང་བའི་བཀའ་བསྒོ་ཡིས། ། མི་ནུབ་བསྟན་པའི་ཕྲིན་ལས་རྒྱས་པར་མཛད། ། དེ་བས་ན་སྐྱེས་བུ་དམ་པ་རྣམས་ཀྱི་སྲིད་ཞུ་མཛད་པའི་ཡུལ་ནི་བརྒྱུད་པའི་བླ་མ་གོང་མའོ། །
ཞེས་གྲུབ་པ་མཆོག་གི་རིང་ལུགས་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་གྲུབ་པ་མཆོག་གི་རིང་ལུགས་ལས་རྗེས་སུ་བསྒྲགས་པའི་རབ་ཏུ་བྱེད་པ་སྟེ་བརྒྱད་པའོ།། །། དེ་ལྟར་གདུང་བརྒྱུད་རིན་པོ་ཆེ་འཇམ་པའི་དབྱངས་སྐུ་མཆེད་རྣམས་ཀྱི་དགོངས་པ་བཀང་ནས་དཔལ་ས་སྐྱའི་ཆོས་གྲྭ་ཆེན་པོ་ཉིད་ནས་རིམ་གྱིས་མངའ་རིས་ཀྱི་ཕྱོགས་ལ་བསྐྱོད་པར་མཛད་དེ། ལམ་དུ་སྐལ་པ་དང་ལྡན་པའི་གདུལ་བྱ་འགའ་ལ་ཆོས་ཀྱི་འབྲེལ་པ་ཅུང་ཟད་སྩལ་ཞིང་མཐོང་བ་དང་ཐོས་པ་དང་རེག་པའི་འགྲོ་བ་ཀུན་ཀྱང་ཐར་པའི་ས་བོན་བཟང་པོ་ལ་བཀོད་པའི་མཛད་པ་རྨད་དུ་བྱུང་བའི་རྣམ་འཕྲུལ་དང་བཅས་ཕེབས་པར་མཛད་ལ། དེའི་ཚེ་བདག་ཉིད་ཆེན་པོ་ཉིད་དགུང་གི་ལོ་ཞེ་གཉིས་ཀྱི་མཐར་སོན་པ་ན། སྨོན་ཐང་རྒྱལ་པོའི་ཁབ་ཀྱི་རྗེ་བཙུན་སྒྲོལ་མའི་གཙུག་ལག་ཁང་དང་ཉེ་བའི་གཟིམ་ཁང་སྐྱེད་ཚལ་དུ་ཟླ་བ་དྲུག་པའི་ཉེར་གཅིག་གི་ཉིན་རྭ་སྟོན་ཡོན་ཏན་དཔལ་བཟང་པོ་དག་པའི་ཞིང་དུ་ཕེབས་པ་དེའི་སྐད་ཆ་ཡང་། རྗེ་བཙུན་ཉིད་ཀྱི་ལམ་དུ་གསན་པས། དེ་མ་ཐག་ཇ་ཤིན་ཏུ་བཟང་བ་སིགས་ལོང་གི་འབུལ་བ་དང་། སྐུ་གདུང་རིན་པོ་ཆེ་ངེད་ནམ་སླེབ་བར་དུ་ཞུགས་མེ་འབུལ་བ་སོགས་མ་བྱེད་པར་མཆོད་པའི་སྒོ་དུ་མའི་བཀུར་སྟི་གྱིས་གསུང་བའི་བཀའ་སྩལ་གྱི་ཕྱག་རྟགས་གནང་བར་མཛད་ཀྱང་། མ་རུང་བའི་སྐྱེ་བོ་འགའི་ལོག་སྒྲུབ་ལ་བརྟེན།
དེ་གོང་རང་གློ་བུར་དུ་ཞུགས་མེ་ཕུལ་ཟིན། དེ་ལྟ་ན་ཡང་གདུང་ཁང་གི་ཞལ་རྗེ་བཙུན་ཆོས་ཀྱི་རྗེ་ཉིད་ནམ་ཕེབས་བར་དུ་སྡེ་པའི་ཕྱག་རྟགས་ཀྱིས་རྒྱས་བཏབ་སྟེ་ཞལ་མ་ཕྱེ། དེ་ནས་ཧ་ཅང་མི་རིང་བར་སའི་ཕྱོགས་འདིར་བདག་ཉིད་ཆེན་པོ་སློབ་མའི་ཚོགས་དང་སྤྱན་འདྲེན་གྱི་ཕོ་ཉ་བས་མཚོན་པའི་ཞབས་འབྲིང་བ་མཐའ་དག་དང་བཅས་ཕེབས་པ་ལ། འདི་ཕྱོགས་ཀྱི་ཆོས་འཇིག་རྟེན་གྱི་གཙོ་བོར་གྱུར་པ་ཀུན་གྱིས་བསུ་བའི་བཀོད་པ་དཔག་ཏུ་མེད་པ་དང་བཅས་སྨོན་ཐང་གི་རྒྱལ་པོའི་ཁབ་ཉིད་དུ་ཕེབས་ཏེ། དེའི་ཚེ་ཆོས་ཀྱི་རྗེ་རྭ་སྟོན་ཆེན་པོའི་སྐུ་གདུང་བཞུགས་པའི་གཟིམས་ཁང་གཟིགས་པ་ཙམ་ན་རྗེ་བཙུན་དམ་པ་ཉིད་ཀྱི་བཞུགས་གདིང་གི་སྟེང་ནས་གུས་པའི་བརྐྱང་ཕྱག་དཔག་ཏུ་མེད་པ་མཛད། དབྱར་དུས་ཀྱི་མེ་ཏོག་ཁ་དོག་སྣ་ཚོགས་པ། སྙིམ་པ་གང་སྐུ་གདུང་གི་ཕྱོགས་ལ་གཏོར་བར་མཛད་པ་ན། དེར་འདུས་པའི་སྐྱེ་བོ་དད་པའི་ལམ་ལ་གནས་པ་ཕལ་ཆེ་བའི་མིག་ནས་མཆི་ལ་ལྷུང་ཞེས་གྲག་གོ ། སྔ་གོང་རྗེ་རྭ་སྟོན་ཆེན་པོ་མྱ་ངན་ལ་འདའ་བའི་ཚུལ་སྟོན་ཁར་ཨ་པོ་ཤེས་མ་ངའི་ནང་མཆོད་འདི་མ་ཉམས་པར་ཆོས་རྗེ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོའི་དྲུང་དུ་འབུལ་ཐུབ་པ་གྱིས་ཤིག་ཅེས་པའི་བཀའ་ལུང་ལྟར་ཁོང་གིས་ཀྱང་། རྗེ་བཙུན་མཆོག་ཉིད་དབུས་གཙང་ནས་ཕེབས་མ་ཁད་སྐྱེད་ཚལ་ནུབ་ཏུ་ཕུལ་ཞེས་ཐོས་ལ།
དེ་ནས་བཟུང་སྟེ་སྐུ་གདུང་རིན་པོ་ཆེ་ཆོས་སྐུར་སྒྲུབ་པའི་ཞབས་ཏོག་གི་བགྱི་བ་ཐམས་ཅད་ཀྱང་རྗེ་ཉིད་ཀྱི་ལྷུམས་ཞུགས་སུ་མཛད་དེ། གདུང་ཚ་རྣམ་པར་རྒྱལ་མའི་སྐུ་ཆུང་ཆུང་འདི་ཕལ་ཆེ་བ་རྗེ་བཙུན་ཉིད་ཀྱི་ཕྱག་ཚ་ཡིན་ཞེས་གཏམ་དུ་གླེང་ལ། ནང་རྟེན་གསེར་འབུམ་གྱི་ནང་དུ་སྐུ་གདུང་མཐའ་དག་དབུ་ཐོད་རིལ་པོ་དང་བཅས་པ་བཞུགས་སུ་གསོལ་ནས། དེ་དག་ལ་རྒྱུད་སྡེ་དང་མཐུན་པའི་རབ་ཏུ་གནས་པ། མཆོད་པའི་ཚོགས་དུ་མའི་བཀུར་སྟི་དང་བཅས་པ་མཛད་ཅིང་། ཕྱིས་དཀར་མེའི་རྒྱུན་ལ་རྙེད་པ་དུ་མའི་སྒོ་འཛུགས་པར་མཛད་པ་སོགས་དགོངས་པའི་དབྱིངས་ཡོངས་སུ་རྫོགས་པར་མཛད་དོ། ། དེ་ནས་བཟུང་སྟེ་བསམ་གྲུབ་གླིང་གི་དགོན་གནས་ཉིད་དུ་གདན་ཕབ་སྟེ་དཔྱིད་སོས་དང་དབྱར་གྱི་ཆ་ལ་རྒྱུད་སོགས་བཤད་བཀའ་མཐའ་ཡས་པ་དང་། ཟུར་བཀའ་དུ་མའི་དབང་བསྐུར་མུ་མཐའ་མེད་པ། དོན་གཉེར་གྱི་གདུལ་བྱ་དག་ལ་རྗེས་སུ་སྩོལ་བར་མཛད་ཅིང་། དགུན་དུས་བཅད་ཆ་ཤིན་ཏུ་དམ་པའི་སྐུ་མཚམས་ཟླ་གྲངས་ངེས་པ་ཅན་དུ་མ་ལོ་རེ་བཞིན་མཛད་ནས།
དེའང་གཙོ་བོར་སྔ་དྲོའི་ཆ་ལ་སྒྲོལ་དཀར་ཡིད་བཞིན་གྱི་འཁོར་ལོ་སོགས་སྐུ་ཚེ་སྤེལ་བའི་གཟུངས་སྔགས་ཀྱི་བཟླས་བརྗོད་དཔག་ཏུ་མེད་པ་དང་། དགོང་ཁ་རྡོ་རྗེ་ནག་པོ་ཆེན་པོའི་བསྲུང་བཟློག་གི་རིམ་པས་མཚོན་པའི་ཐུགས་དམ་གྱི་རིམ་པ་རྒྱུད་སྡེ་བཞི་དང་འབྲེལ་བ་དཔག་ཏུ་མེད་པ་སྒྲུབ་པར་མཛད་ཅིང་། ལོ་རེ་བཞིན་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པ་སྙན་བརྒྱུད་བཞི་དང་ལྡན་པའི་སྲོལ་མི་ཉམས་པར་སྤེལ། མདོར་ན་ཕྱོགས་བཅུའི་རྒྱལ་བ་སྲས་དང་བཅས་པའི་མཁྱེན་བརྩེ་ཕྲིན་ལས་གཅིག་ཏུ་བསྡུས་པའི་མཛད་པ་མ་ལུས་པ་རྗེས་སུ་སྟོན་པར་མཛད་པ་ཡང་གོང་གི་འཕྲོས་ལས། དེ་ལྟར་རྒྱས་དང་རྒྱལ་བའི་སྲས་རྣམས་ཀྱི། ། རྗེས་ཞུགས་བླ་མའི་ཡོན་ཏན་འདི་བརྗོད་པས། ། འགྲོ་བ་ཀུན་གྱི་རྒྱལ་སྲས་སྤྱོད་པའི་ཚུལ། ། ལེགས་རྟོགས་འགྲོ་བའི་འདྲེན་པ་ཐོབ་པར་མཛོད། ། ཅེས་སྨྲོས་ཏེ། སྔར་བརྗོད་པ་དེ་ལྟར་དུས་གསུམ་གྱི་རྒྱལ་བ་དང་རྒྱལ་བའི་སྲས་པོ་རྣམས་ཀྱིས་རྗེས་སུ་ཞུགས་ནས།
མཆོག་གི་དཔལ་ལྡན་བླ་མའི་ཐོག་མཐའ་བར་གྱི་ཡོན་ཏན་འདི་བརྗོད་པས། བདག་སོགས་འགྲོ་བ་ཀུན་གྱིས་རྒྱལ་བ་སྲས་དང་བཅས་པའི་སྤྱོད་པའི་ཚུལ། མ་ལུས་པ་ལེགས་པར་རྟོགས་ནས་མཐའ་ཡས་འགྲོ་བའི་འདྲེན་པ་ཐོབ་པར་མཛོད་ཅིག ཅེས་འབྱུང་བ་ལྟར། རྒྱལ་བ་སྲས་དང་བཅས་པའི་བགྲོད་པ་གཅིག་པའི་ལམ་རྨད་དུ་བྱུང་བ་ཀུན་ལ། གདུལ་བྱའི་ངོར་ཐོས་པའི་སྒྲོ་འདོགས་བཅད་ཅིང་། སྒོམ་པས་ཐུགས་ཉམས་སུ་བཞེས་ནས་དོན་དེ་ཉིད་སྐལ་བ་དང་ལྡན་ཞིང་འོས་སུ་གྱུར་པའི་འགྲོ་བ་དག་ལ་ཡང་རྒྱ་ཆེར་སྤེལ་ཏེ། མ་འོངས་བསྟན་པའི་རྒྱུན་ཉིད་དུ་དགོངས་པའི་མཛད་པ་རླབས་པོ་ཆེ་གཞལ་བའི་ཡུལ་ལས་འདས་པ། དཔག་ཏུ་མེད་པ་དུས་རྒྱུན་ལྡན་དུ་སྒྲུབ་པར་མཛད་ཅིང་། དེ་དག་གི་སྐབས་སྐབས་སུ་ནང་དུ་ཡང་དག་འཇོག་གི་རྣལ་འབྱོར་ཟབ་མོ་ལ་རྗེས་སུ་བརྩོན་པའི་མཛད་པ་ཉིད་ལས་རྙེད་པའི་སྐལ་བ་དང་ལྡན་པའི་གདུལ་བྱ་དག་ལ་ཟུར་གྱིས་བཀའ་སྩལ་དུ་གནང་བ་དག་དང་།
ཐུགས་དམ་གྱི་གཟིགས་སྣང་ཁྱད་པར་ཅན་ལོ་ཟླ་ཞག་གི་ངེས་པ་སཾ་བྷོ་རའི་ངོས་ལ་རྗེ་བཙུན་ཉིད་ཀྱི་ཕྱག་བྲིས་དངོས་སུ་བཀོད་པའི་ནང་ན་ཚུལ་དུ་མའི་སྒོ་རྣམ་གྲངས་དུ་མས་རྗེས་སུ་གསུངས་པ་བགྲང་བའི་ཡུལ་ལས་འདས་པ་ཇི་སྙེད་ཅིག་ཡོད་ཅེས་གྲགས་ཤིང་། དངོས་སུ་ཡང་ཕྱག་རིས་ཀྱི་སཾ་བྷོ་རའི་དངོས་ལ་བཤུས་པའི་ཡི་གེ་ཐོར་བུ་བ་མང་པོ་ཞིག་ཕྱིས་དཔལ་ཨེ་ཝྃ་ཆོས་ལྡན་དུ་ཕྱིན་དུས། རྗེ་དབོན་སངས་རྒྱས་སེང་གེ་པའི་ཕྱག་ན་འདུག་པ་ལ་ཞིབ་ཏུ་བལྟས་ཞིང་ངེས་པའི་གནས་ཡིད་ཡུལ་དུ་འཇགས་པར་ཡོད་མོད་ཀྱི། ཆོས་རྗེ་བླ་མ་དུས་གསུམ་གྱི་སངས་རྒྱས་ཉིད་ཀྱི་བཀའ་ཡིས་གནང་བ་མེད་པའི་ཕྱིར་བྲི་བར་མ་སྤོབས་ལ། སློབ་འབངས་ཀྱི་ཐ་ཤལ་དམན་པའི་འགྲོ་བ་བདག་རང་གི་སྣང་ངོར་ནི་ཡང་ཡང་དུ་བརྗོད་པ་ལྟར་སངས་རྒྱས་ཐམས་ཅད་ཀྱི་ཡེ་ཤེས་སྐུ་འཇམ་པའི་དཔལ་ཉིད། ཆོས་དང་ཆོས་མ་ཡིན་པ་འབྱེད་པ་ལ་མཁྱེན་པའི་མཐུ་དང་ལྡན་པ། ས་སྐྱ་པཎྜི་ཏ་ཆེན་པོར་བསྟན་ཞིང་། དེ་ཉིད་ཀྱང་གདུལ་བྱ་དག་གི་ངོ་བོར་རྒྱལ་བ་དྲི་མ་མེད་པའི་དཔལ་དུ་མངོན་པར་བྱང་ཆུབ་པའི་ཚུལ་བསྟན་པ་ཉིད་ཀྱི་ཐུགས་གཉིས་སུ་མེད་པའི་ཡེ་ཤེས་ཉིད་འདུལ་བའི་ཞིང་འདིར་བདག་གི་མཁན་པོ་ཆོས་ཀྱི་སྤྱན་དང་ལྡན་པ་འདི་ཉིད་དུ་སྟོན་པར་མཛད་པའོ་སྙམ་པའི་ཡིད་ཆེས་ཀྱི་སྤུ་ལོང་ཁ་ཙམ་མིན་པ་གཏན་ཚིགས་དང་བཅས་པའི་ངེས་པ་རྙེད་པ་དེའི་རྒྱུ་མཚན་ཅུང་ཟད་འཐད་ལྡན་དུ་བྱས་ནས་རྣམ་པར་ཐར་པ་འདི་ཉིད་ཀྱི་ཐོག་མཐའ་བར་གསུམ་དུ་བརྒྱན་པར་བྱས་པ་ཡིན་ལ། དེ་ལྟར་ན་ཡང་། སྙིང་པོ་དོན་གསལ་ལས།
འདི་མཐའ་འདི་ཙམ་ཁོ་ན་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔགས་ན། ། འགྲོ་བའི་བླ་མའི་གསུང་ལས་རྒལ་བ་ཡིན། ། དེས་ན་མཐའ་མིན་དགོངས་པ་དཔྱད་པར་བྱ། ། ཞེས་གསུངས་པ་ལྟར། ཕྱོགས་གཅིག་ལ་མ་མཐས་པར་རྒྱ་འབག་གི་མིག་ལྟར་ཀུན་ལ་འཕྲུལ་ཆགས་པའི་རྣམ་དཔྱོད་རྨད་དུ་བྱུང་བ་ལ་ནན་ཏན་དུ་བྱ་དགོས་པ་ཡིན་ལ། དེ་ལྟའི་སྐབས་ནས། ཚེ་སྦྱིན་ལྷ་མོས་འཆི་མེད་ཀྱི་བདུད་རྩིའི་རྒྱུན་ཉེ་བར་གནང་བའི་སྙན་པའི་གྲགས་པ་ཉི་འོག་གི་ཁྱོན་མཐའ་དག་ཁྱབ་པར་གྱུར་ཏེ། མདང་སྐྱེས་ཀྱི་བྱིས་པ་ཚུན་གྱི་རྣ་བར་ཡང་གྲགས་པའི་ཆ་ཤས་ཅུང་ཟད་ཟུར་གྱིས་སྨོས་ན། རྗེ་ཉིད་ཀྱི་གསུང་ལས།
ལན་གཅིག་མ་ཡིན་རྟག་པར་རྗེས་བཟུང་ཡང་། ། སྐྱོ་ངལ་མེད་པར་ཁོ་བོའི་དོན་ཉིད་ལ། ། མ་མ་ཁྱོད་ཉིད་རྗེས་སུ་དགོངས་ལགས་པས། ། ད་དུང་བདག་གི་སྐྱབས་གནས་གཞན་མ་མཆིས། ། ཅེས་པའི་གསུང་འདི་ཉིད་ཀྱི་ལན་གཅིག་མ་ཡིན་ཞེས་པའི་ཟུར་ལས་ཙམ་ནས་དུས་ཉི་ཚེར་དགེས་པའི་འཛུམ་ཞལ་བསྟན་པ་མཛད་པའི་རྣམ་གྲངས་རྗེས་སུ་དྲན་པའི་དང་བའི་སྤུ་ལོང་ལྷག་པར་གཡོ་བའི་རྨད་དུ་བྱུང་བའི་བགྱི་བ་རླབས་པོ་ཆེ་སྟོན་པའི་ཚུལ་ཇི་སྙེད་ཡོད་མོད་ཀྱི་སྨྲ་བར་མི་སྤོབས་པའི་གཏན་ཚིགས་ཡུལ་རྡོ་རྗེ་སློབ་དཔོན་གྱི་ཚོགས་བརྗོད་པ་ལ་རིགས་གཉིས་ཏེ། ལུང་རིགས་ཀྱི་ངེས་པ་དྲངས་པའི་ཐུན་མོང་བ་མཁས་པ་དང་བཙུན་པའི་སྒོ་ནས་འཆད་རྩོད་རྩོམ་གསུམ་གྱིས་རྒྱལ་བའི་བསྟན་པ་ལ་བྱ་བ་མཛད་ཚུལ། ཐོས་བསམ་སྒོམ་པའི་རིང་ལུགས་ཡོངས་སུ་སྐྱང་པ་ལས་བརྩད་པའི་གཏམ་ཕྱོགས་ཀྱི་མཁས་པ་དག་གི་ཡིད་ཆེས་ཀྱི་ཕྲེང་བ་རྗེས་སུ་སྐྱེ་བར་འགྱུར་བའི་རྣམ་པར་ཐར་པ་མཐའ་དག་གི་ལུང་དང་། གཙུག་ལག་རིགས་པ་མི་འགལ་བའི་ལམ་པོ་ཆེ། བསྟན་བཅོས་མཛད་པ་དྲང་ངེས་ཀྱི་ཤིང་རྟ་ཆེན་པོ་དག་གིས་ཕྱེ་བའི་གཞུང་ལམ་ལ་ཞུགས་ནས། རྒྱལ་བའི་བཀའ་མདོ་བརྒྱུད་དཔང་པོར་བྱས་ཤིན་ཏུ་ལྐོག་གྱུར་གྱི་གནས་དག་ཀྱང་ལུང་ཚད་མས་རིགས་པའི་ལམ་ལ་དྲངས་ཏེ།
བཤད་པ་འདི་ཡང་རྗེས་འཇུག་གི་བུ། འདྲེན་མཆོག་གིས་མཛད་པའི་ཕྲ་རགས་ཐམས་ཅད་སངས་རྒྱས་ཀྱི་ངོ་བོར་མཐོང་བའི་སྐྱེས་བུ་དམ་པ་དག་ལ་རང་གི་མོས་པ་ཉིད་རྣམ་པར་ཐར་པའི་རྒྱུ་དང་། ཡང་དག་པའི་མཛད་པ་རྨད་དུ་བྱུང་བ་ཉིད། དེ་ཉིད་ཀྱི་ཚུལ་དུ་མཐོང་སྟེ་ཅི་མཛད་རྒྱལ་བའི་ཕྲིན་ལས་སུ་འཁུམས་པ་ལ། ཡོན་ཏན་གྱི་ཆ་ཤས་ཐུན་ཚགས་ཅུང་ཞིག་ཡི་གེར་བཀོད་པའི་ངལ་བས་ཅི་ཞིག་བྱ། དེས་ན་ཟབ་མོའི་མན་ངག་དག་ལས་འབྱུང་བ་ལྟར་མཛད་པ་མཐའ་དག སངས་རྒྱས་ཀྱི་ཕྲིན་ལས་སུ་བསམ་པའི་གསོལ་འདེབས་ཀྱི་རྣལ་འབྱོར་ལ་ནན་ཏན་དུ་བྱ་བ་ཉིད་ཀྱིས་འདི་ཕྱིའི་དཔལ་ཐམས་ཅད་བདེ་བླག་ཏུ་སྩོལ་བ་ཉིད་ཡིན་ནོ། ། དེ་ལྟ་ན་ཡང་གཞན་ངོར་གདུལ་བྱ་ལས་རིགས་ཐ་དད་ཀྱི་སྣང་ཆ་ལ་མ་ངེས་པ་དུ་མའི་མཛད་པའི་སྒོ་དཔག་མེད་སྟོན་པར་མཛད་པ་ཡང་ཇི་སྐད་དུ། ཚོགས་གཉིས་རྫོགས་པའི་སངས་རྒྱས་ནི། ། སྟུག་པོ་བཀོད་པར་སངས་རྒྱས་པའི། །
ལོངས་སྤྱོད་རྫོགས་པའི་སྐུ་ཉིད་ཡིན། ། དེ་ཡི་སྤྲུལ་པའི་སྐུ་ཉིད་ནི། ། ཟས་གཙང་སྲས་སུ་འཁྲུངས་པ་ཡི། ། ཤཱཀྱ་སེང་གེ་འདི་ཡིན་ནོ། ། འདི་ནི་གདུལ་བྱ་སྨིན་པའི་ཕྱིར། ། གཤེགས་དང་བཞུགས་དང་མནལ་བ་དང་། ། མུ་གེའི་གྲོང་དུ་གཤེགས་པ་དང་། ། ལྷུང་ཟེད་སྟོང་པར་བྱོན་པ་དང་། ། བསོད་སྙོམས་མང་དུ་རྙེད་པ་དང་། ། དགྲ་དང་ཉེ་དུའི་འབྲེལ་པ་དང་། །
རད་རོད་ཅན་དུ་གཟིམས་པ་དང་། ། རེས་འགའ་སྙུང་བར་གཤེགས་པ་དང་། ། གཞན་གྱི་བཀུར་པ་སྣ་ཚོགས་དང་། ། རེས་འགའ་སྙན་པའི་བ་དན་དང་། ། བདེ་དང་དགེས་པར་སྤྱོད་པ་སོགས། ། རྣམ་པ་སྣ་ཚོགས་སྟོན་པ་སྟེ། ། སྤྲུལ་པ་ཡིན་གྱི་རང་བརྒྱུད་མིན། ། ཞེས་གསུངས་པ་ལྟར། སྤྲུལ་པ་དང་། སྤྲུལ་གཞིའི་ཤན་ཕྱེད་པ་གལ་ཆེ་ཞིང་།
འདི་ལྟ་བུའི་ཚུལ་གྱི་གནད་ལ་མ་རྨོངས་ན། ཡུལ་དྲིན་ཅན་རྩ་བའི་བླ་མའི་མཛད་པ་ཐམས་ཅད་སངས་རྒྱས་ཀྱི་ཕྲིན་ལས་ཡིན་ལ། དེ་ཉིད་སྣང་ཆའི་གདུལ་བྱ་དག་མ་དག་གི་ཁྱད་པར་ལས། དྭངས་པའི་ཤེལ་གོང་དར་ཁ་དོག་ནག་པོ་དང་། དཀར་པོའི་སྟེང་དུ་བཞག་པའི་མདོག་གི་དབྱེ་བའམ། ཆུ་ཀླུང་དྭངས་པ་དང་རྙོག་པ་ཅན་ལ་འཆར་བའི་ཟླ་གཟུགས་བཞིན་དུ་རྒྱུ་མཚན་དང་བཅས་པའི་ངེས་པ་རྟོགས་པར་འགྱུར་ལ། མ་དག་པ་ལས་སྣང་གིས་བསྡུས་པའི་ཀུན་རྟོག་སྣ་ཚོགས་བསྐྱེད་པའི་ཞིང་ས་ལས་སོན་པའི་དམན་པའི་སྙེ་མ་ལས་མཆོག་ཐུན་མོང་གི་དངོས་གྲུབ་ག་ལ་འབྱུང་སྟེ། བྱམས་མགོན་གྱིས། ལྷ་ཡི་རྒྱལ་པོས་ཆར་ཕབ་ཀྱང་། ། ས་བོན་མ་རུང་མི་འཁྲུངས་ལྟར། །
སངས་རྒྱས་རྣམས་ནི་བྱོན་གྱུར་ཀྱང་། ། སྐལ་བ་མེད་ན་བཟང་མི་མྱོང་། ། ཞེས་པའི་ལུང་དང་། མཆོག་གི་སྤྲུལ་སྐུ་ཤཱཀྱ་ཐུབ་པ་ཉིད་ལ་ཡང་། ལྷ་སྦྱིན་ལེགས་པའི་སྐར་མ་ལ་སོགས་པས། ཕྱིན་ཅི་ལོག་ཏུ་བཏགས་པའི་རྣམ་གྲངས་ཇི་སྙེད་ཅིག མདོ་སྡེ་རིན་པོ་ཆེ་དག་ནས་འབྱུང་བས། ཞིབ་ཏུ་དཔྱད་དེ་ཁོང་དུ་ཆུད་པར་བྱའོ། ། དེས་ན་མང་དུ་སྨྲོས་ཀྱང་ཅི། རྣམ་པར་ཐར་པའི་འཇུག་ངོགས་མཐའ་དག་བརྗོད་པར་ག་ལ་སྤོབས།
ཆ་ཙམ་གྱི་ལེགས་བྱས་རྒྱལ་བའི་བཀའ་ཡང་དག་པའི་ཚད་མས་ངེས་པ་བསྐྱེད་པ་གཟུ་བོར་གནས་པའི་བློས་དཔྱད་ན་གསུང་རབ་མ་ལུས་པ་བལྟ་བའི་མེ་ལོང་འདི་ལྟ་བུ་གཅིག་འབྱུང་བ་འདི་ཡུལ་གྱི་ཁྱད་པར་ལས་ཉེ་བར་བསྐྲུན་པ་ཡིན་ཏེ། གང་ལ་མངའ་བའི་ཡོན་ཏན་གྱི་ཆ་ཤས་ཐམས་ཅད་མདོ་སྔགས་ཀྱི་གཞུང་ལུགས་ནས་ཇི་ལྟར་བཤད་པའི་དོན་དང་ལྡན་པ་ཉིད་དུ་རྗེས་སུ་སྒྲུབ་པར་ནུས་པའི་རྣམ་པར་ཐར་པའི་ཚུལ་ངོ་མཚར་རྨད་དུ་བྱུང་བ་རྣམས་བདག་ཉིད་ཆེན་པོའི་ཐོག་མཐའ་བར་གྱི་དགུང་གི་ལོ་དག་གི་ཐད་སོ་དག་ཏུ་སྦྱར་ཞིང་། དེའང་ཆེད་དུ་བརྗོད་པར་མཛད་པའི་བསྟོད་པའི་གོ་རིམ་དག་དང་ཟུང་དུ་སྡེབས་ནས་བསྟན་པ་ཡིན་ལ། འདི་ལ་རྗེས་སུ་དཔགས་ནས་རྒྱལ་བའི་བཀའ་རབ་འབྱམས་མཐའ་ཡས་པ། ཇི་སྙེད་མུ་མེད་པ་གཞལ་བའི་ཡུལ་ལ་འདས་པ་ཀུན་ཀྱང་། དུས་གསུམ་སངས་རྒྱས་ཀྱི་ཡོན་ཏན་གྱི་ངོ་བོར་སྒྲོགས་པའི་སྤོབས་པ་དགེ་བ་ཁྱད་པར་ཅན་ཡང་། མཁན་པོ་འཇམ་པའི་དབྱངས་ཉིད་ཀྱི་དྲིན་ལས་ད་ལྟ་བློའི་ཡུལ་ན་ཡོད་མོད་ཀྱི་རེ་ཞིག་ཕྱོགས་ཙམ་མཚོན་པའི་ཉུང་ངུ་འདི་ལས་མ་བརྗོད་ལ། མདོར་ན་དཔལ་ཡེ་ཤེས་ཐིག་ལེའི་རྒྱུད་ལས། བླ་མ་ཡོན་ཏན་ཐ་མལ་དངོས་དང་བྲལ། ། གཞན་མིན་མཆོག་གི་དབང་གི་དབང་བསྐུར་སྐུ། །
མྱ་ངན་འདས་ལ་འདོད་པའི་ཡིད་དང་བྲལ། ། དངོས་པོ་ཆུ་ཟླ་ལྟ་བུར་ཉིད་ཀྱིས་མཐོང་། ། མཆོག་དང་ཆུབ་པ་གཉིས་ཀྱི་བར་ན་བཞུགས། ། དེ་ལྟའི་དཔལ་བླ་རྡོ་རྗེ་རྒྱལ་པོ་ཉིད། ། ཅེས་གསུངས་པའི་དོན་རྣམས་ནང་གསེས་ཀྱི་ཆ་རེ་རེ་ནས་མཚུངས་ལྡན་དུ་སྟོན་པར་མཛད་པའི་མཆོག་རྡོ་རྗེ་སློབ་དཔོན་དཀྱིལ་འཁོར་རྒྱ་མཚོའི་རིགས་བདག་མཆོག་ཐུན་མོང་གི་དངོས་གྲུབ་མ་ལུས་པ། གསོལ་བ་བཏབ་པ་ཙམ་གྱིས་བདེ་བླག་ཏུ་སྩོལ་བ་དགོངས་འདོད་ཀུན་འབྱུང་གི་རྗེ་འདི་ཉིད་དགུང་གི་ལོ་ང་དགུའི་སྟེང་དུ་ཕེབས་པ། ཁྱི་ལོའི་ཆོ་འཕྲུལ་གྱི་ཟླ་བ་རྟའི་ཉ་བའི་ཡར་ངོའི་བཅུ་གཅིག་གི་ཉི་མ་རྩེ་དྲོས་ལ་དཔལ་ཨེ་ཝྃ་ཆོས་ལྡན་དུ་ཆོས་ཀྱི་རྗེ་རིན་པོ་ཆེ་ཡོངས་འཛིན་དཀོན་མཆོག་འཕེལ་བའི་ཞལ་སྔ་ནས་དགོངས་པ་ཆོས་དབྱིངས་སུ་ཉེ་བར་བཞག་ཅིང་། ཉེར་ལྔའི་བར་དུ་སྐུ་བཀྲག་མདངས་དང་བཅས་ཏེ་ཐུགས་དམ་པ་གདན་ཆགས་ནས། བརྒྱུད་པའི་བླ་མ་གོང་མ་སངས་རྒྱས་ཐམས་ཅད་ཀྱིས་ཉེ་བར་བརྟེན་པའི་ནུབ་ཕྱོགས་བདེ་བ་ཅན་གྱི་ཞིང་ཁམས་ག་ལ་བ་དེར་ཕེབས་པ་མཛད་པའི་དུས་དེ་ཉིད་དང་དུས་མཚུངས་པར་རྗེ་བཙུན་དམ་པ་འདི་ཉིད་ཀྱིས་མནལ་ཚེ་འོད་གསལ་་་་་་ནང་སོ་རྒྱལ་དབང་གིས་བསྐུལ་བའི་རྣམ་ཐར་བསྟོད་པའི་ནང་ན་ཡང་། མཛད་པ་རྒྱ་མཚོའི་མཐར་ཡང་དཔའ་བོ་དང་། །
མཁའ་འགྲོ་བྱེ་བའི་ཞབས་འབྲིང་དང་བཅས་པས། ། བདེ་བ་ཅན་གྱི་ཞིང་དུ་མངོན་སུམ་གཤེགས། ། དག་པའི་སྣང་བ་མཐར་ཕྱིན་ཁྱོད་ཕྱག་འཚལ། ། འདིའི་མཚན་མ་ཁོ་བོ་ལ་ཡང་ཤར་རོ།། དུ་ཡང་དཔལ་མགོན་ཞལ་བཞི་པ་འཁོར་དང་བཅས་པ་རྣམ་འཕྲུལ་རྨད་དུ་བྱུང་བའི་སྒོ་ནས། ངེད་ཀྱིས་ཆོས་རྗེ་ངོར་པ་བདེ་བ་ཅན་དུ་སྐྱེལ་དུ་ཕྱིན་པ་ཡིན། གཏོར་མ་བླངས་ཞེས་པའི་ཚུལ་གཏན་ཚིགས་དང་བཅས་པ་རྒྱུན་གྱི་ཞབས་འབྲིང་པ་དག་ལ་བཀའ་སྩལ་པ་ཇི་ལྟ་བ་བཞིན་དུ་ལྐོག་གྱུར་གྱི་དོན་མངོན་སུམ་དུ་གསལ་བར་དགོངས་པའི་ཚུལ་སྟོན་པར་མཛད་ཅིང་། དེ་མཚམས་ཨེ་ཝྃ་ཉིད་ནས་ཀྱང་དེ་ལྟ་བུའི་རྒྱུ་མཚན་གྱི་སྒོ་རྣམས་འབུལ་བ་ལ་རྗེས་སུ་མངགས་པའི་ཕོ་ཉ་བ་རྐང་མགྱོགས་ཀྱིས་འཕྲལ་དུ་སླེབས་ཏེ་ཐོས་མཆོད་ཀྱི་རིམ་པ་ཉིད་ཀྱིས་དབུ་དྲངས་དགོངས་རྫོགས་ཀྱི་རྣམ་བཞག་ཆེ་ལོང་ཙམ་སྒྲུབ་པར་མཛད་པའི་ཕྱི་ལོ། རྒྱལ་བའི་སྲས་པོ་ལྷ་མཆོག་སེང་གེའི་ཞལ་མངའ་ནས་ཕྱོགས་འདིར་སྐུ་གདུང་རིན་པོ་ཆེ་དང་ལྷན་དུ་ཕེབས་པར་མཛད་པ་ལ་ཐོག་མར་དགོན་སྡེ་སོ་སོ་ནས་བཀོད་པའི་ཁྱད་པར་དུ་མ་དང་ལྡན་པས་ཉེ་བར་སྤྱན་དྲངས་ཏེ། སྐུ་གདུང་རིན་པོ་ཆེ་ལ་མཆོད་པའི་རྣམ་གྲངས་དཔག་ཏུ་མེད་པས་སྲིད་ཞུར་མཛད་ཅིང་།
ཆོས་རྗེ་རིན་པོ་ཆེའི་ཞལ་མངའ་ནས་ལ་སྒོ་མཐའ་ཡས་པའི་རྙེད་པ་དང་། བཀུར་སྟིས་འཕྲལ་དང་ཡུན་དུ་ཐུགས་ལྷག་པར་བརྟས་པར་མཛད་ཅིང་། ཞབས་འབྲིང་པ་མཐའ་དག་ལ་ཡང་ངལ་བསོའི་གནས་དུ་མས་སེམས་རངས་པར་མཛད། ཕེབས་ལམ་དུབ་པ་མ་ལུས་པ་བསལ་ཏེ། དེ་མཚམས་དགོན་གནས་སོ་སོར་མང་ཇ་གདུང་ཚའི་འགྱེད་དང་བཅས་པ་མཛད་ཅིང་། རྗེ་ཉིད་ལ་མངའ་བའི་ཟུར་བཀའི་དབང་བསྐུར་མཐའ་ཡས་པས་མཚོན་པའི་ཆོས་ཀྱི་ཚུལ་ཇི་སྙེད་ཀྱི་དགའ་སྟོན་སྩོལ་བར་མཛད། རྗེ་ཉིད་ཀྱི་སྐུའི་དབོན་དག་གི་རབ་བྱུང་བསྙེན་རྫོགས་སྒྲུབ་པར་མཛད་པའི། ལས་ཀྱི་སློབ་དཔོན་དང་སངས་རྒྱས་དབོན་རྣམ་གཉིས་ཀྱི་གཙོ་མཛད་པའི་སྡེ་སྣོད་འཛིན་པ་དུ་མ་ལ་ཀུན་མཁྱེན་རིན་པོ་ཆེའི་བཀའ་འབུམ་ཟུར་ཆོས་སུ་ལུང་སྩལ་དུ་འཇུག་པ་སོགས་མ་འོངས་པ་ན་རྣམ་པར་དག་པའི་ཕྲིན་ལས་ཀྱི་སྒོ་སྩོལ་མེད་དུ་འབྱུང་བའི་རྟེན་ཅིང་འབྲེལ་འབྱུང་ཡང་དག་པར་སྒྲིག་པར་མཛད་ལ། དེ་མཚམས་དངོས་པོ་རྣམ་པར་དག་པ་དཔག་ཏུ་མེད་པའི་མཆོད་པའི་ཚོགས་གཞལ་དུ་མེད་པ་དག་གིས་དགོངས་པའི་དབྱིངས་ཡོངས་སུ་བསྐང་བར་མཛད་ཅིང་། རེ་ཞིག་ཕྱོགས་འདིའི་གདུལ་བྱ་རྣམས་ལ་ཆོས་ཀྱི་དགའ་སྟོན་གྱི་མཛད་པ།
དང་པོའི་ཚེས་ཀྱི་ཟླ་བ་ལྟ་བུ་ཇེ་འཕེལ་དུ་འགྱུར་བའི་སྣང་ཆ་དེ་ཙམ་ཞིག་བསྟན་པར་མཛད་ནས། སླར་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་རྣམ་པར་འཕྲུལ་པས་བརྩེན་པའི་གནས་དཔལ་ཨེ་ཝྃ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས། བླ་མ་གོང་མའི་གདན་ས་དེ་ཉིད་དུ་ཕེབས་པའི་མོད་ལ་རྗེ་བཙུན་གོང་མ་རྣམས་ཀྱི་མཛད་པའི་རྒྱུན་བསྲིང་བ་དང་། དགོངས་པའི་དབྱིངས་བསྐང་བའི་སླད་དུ་དཔལ་ཨེ་ཝྃ་ཆོས་ལྡན་གྱི་ཆོས་གྲྭ་ཆེན་པོར་རྒྱལ་བ་རྡོ་རྗེ་འཆང་ཆེན་པོའི་མི་འཇིགས་སེང་གེའི་ཁྲི་ལ་མངོན་པར་དབང་བསྐུར་བར་མཛད་དེ། བརྒྱུད་པ་གོང་མ་སངས་རྒྱས་ལྟ་བུ་དེ་དག་གི་དགོངས་པ་གཅིག་དང་དབྱངས་གཅིག་གིས་རྒྱལ་ཚབ་དམ་པར་མངའ་གསོལ་བ་བཞིན། གྲུབ་ཐོབ་ཀྱི་འཁོར་ལོས་བསྒྱུར་བ་རྗེ་བཙུན་དམ་པ་སངས་རྒྱས་རིན་ཆེན་དཔལ་བཟང་པོས་ལེགས་བྱས་བཀའི་མེ་ཏོག་བསིལ་མས་གཏོར་བར་མཛད་དེ། རྒྱལ་ཚབ་འགྲོ་བའི་བླ་མ་ལྷ་མཆོག་སེང་གེ་ཞེས་སྙན་པའི་གྲགས་པས། ཉི་འོག་གི་ཁྱོན་མཐའ་དག་ཁྱབ་པའི་བཀྲ་ཤིས་དང་བདེ་ལེགས་ཆེན་པོ་བསྐྲུན་པར་མཛད་པ་ཡིན་ཞེས་གྲགས་ཤིང་། ཕྱིས་མངའ་རིས་ཀྱི་ཕྱོགས་འདིར་སླད་ནས་སྤྱན་འདྲེན་པར་མཛད་དེ། རྗེ་བཙུན་རྡོ་རྗེ་འཆང་ཡབ་སྲས་ཀྱི་བསྟན་པའི་མེ་རོ་རྨངས་ནས་བླང་བའི་རྣམ་དཀར་གྱི་ཕྲིན་ལས་བསྐྱེད་པར་མཛད་དོ། །
བགྲང་ཡས་རྒྱལ་བའི་བཀའ་དང་དེ་འགྲེལ་གསུང་། ། མཐའ་ཡས་ཤེས་བྱའི་གནས་ལས་ལེགས་འོངས་པའི། ། དཔག་ཡས་འགྲོ་བློའི་དབུལ་བ་སེལ་བ་ཡི། ། བསམ་ཡས་ཆོས་ཀྱི་སྦྱིན་པ་སྤེལ་བར་མཛད། ། སྔོན་དང་ཕྱི་མཐའ་མཁྱེན་པའི་ཟློས་གར་མཁན། ། མཐའ་གཅིག་མ་ངེས་དུས་བརྒྱར་སེམས་ཅན་དོན། ། འབད་མེད་བགྱི་བ་འདོད་དགུའི་དཔག་བསམ་ཤིང་། ། ཡོངས་ལ་ཕན་བདེའི་དཔལ་སྟེར་ཨ་ཤ་ཐ། ། འགྲོ་བའི་དགེ་ལེགས་དུ་མའི་འབྱུང་གནས་མཆོག ། སྐྱབས་གསུམ་ངོ་བོ་རྗེ་བཙུན་བླ་མའི་ཞབས། །
མཐོང་ཐོས་དྲན་རེག་བདེ་བ་ཀུན་སྦྱིན་པ། ། ཨེ་མ་ཧོ་རྨད་འབྱུང་བས་ཀྱང་རྨད་དུ་བྱུང་། ། ཡིད་བཞིན་དབང་གི་རྒྱལ་པོ་ཇི་ལྟ་བར། ། གསོལ་འདེབས་ཙམ་གྱིས་རེ་འདོད་ཀུན་སྩོལ་བ། ། ཁྱོད་ལྟར་སྲིད་འདིར་བླ་ན་མེད་པ་སྟེ། ། དེ་འདྲར་སུ་ཞིག་གསོལ་བ་འདེབས་མི་བྱེད། ། ནམ་ཡང་གཡེལ་བ་མེད་པར་ཁྱོད་ཀྱི་སྐུ། ། དྲན་བྱས་གསོལ་བཏབ་འབྲས་བུ་མི་བསླུའི་ཚུལ། ། རྒྱལ་བས་རྒྱུད་སྡེ་དུ་མར་རབ་བསྟན་པ། ། ཚད་གྱུར་སྐྱེ་བོ་དུ་མས་གཏན་ལ་ཕབ། །
ཚེ་འདིའི་བྱ་བ་སྨིག་རྒྱུ་ལྟ་བུ་ཡིས། ། འཕྲལ་ཡུན་སྡུག་བསྔལ་བྱེ་བར་སྤྱད་མི་བྱ། ། བླ་མེད་བླ་མ་རྒྱལ་བ་ཀུན་དངོས་ལ། ། དབྱེར་མེད་གསོལ་བཏབ་དོན་ཀུན་འགྲུབ་པ་ཉིད། ། སྤྲིན་གློག་ཆུ་བུར་ལྟ་བུའི་དད་སྤངས་ཏེ། ། འགྱུར་མེད་མོས་གུས་རྡོ་རྗེ་ལྟར་བརྟན་པས། ། རྒྱལ་བ་ཀུན་དངོས་ཆོས་རྗེ་བླ་མ་མཆོག ། རྟག་ཏུ་མི་བརྗེད་དྲན་པས་གསོལ་བ་འདེབས། ། དེ་བས་ན་གནས་སྐབས་དང་མཐར་ཐུག་གི་ཕན་བདེ་མ་ལུས་པ་འབྱུང་བའི་ཡུལ་ནི་དངོས་གྲུབ་ཀྱི་རྩ་བ་དཔལ་ལྡན་བླ་མའོ་ཞེས་དེ་ཉིད་ཡོན་ཏན་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་ཕུལ་དུ་བྱུང་བའི་མཛད་པའི་ཁྱད་པར་འགའ་ཞིག་ལས་རྗེས་སུ་བསྒྲགས་པའི་རབ་ཏུ་བྱེད་པ་སྟེ་དགུ་པའོ།། །།
དེ་ལྟའི་སྐབས་ནས་དགུང་གི་ལོ་མཐོན་པོར་སོན་པ། ནམ་མཁའ་དང་མཉམ་པའི་མཐའ་དཔག་པར་མི་ནུས་པའི་ལུས་ཅན་མ་ལུས་པའི་དོན། རྒྱལ་སྲས་སེམས་དཔའི་བཀའ་སྲོལ་ཁྱད་པར་ཅན་རྗེས་སུ་བསབ་པར་དགོངས་ནས། སྐྱིད་གྲོང་གི་འཕགས་པ་ཝ་ཏི་ལ་མཆོད་པ་དང་བཀུར་སྟི་དཔག་ཏུ་མེད་པའི་སྒོ་ནས་ཆེད་དུ་བྱ་བ་དུ་མའི་མཛད་པ་རླབས་པོ་ཆེ་རྗེས་སུ་སྟོན་པར་མཛད་དེ། བདག་ཉིད་ཆེན་པོ་སློབ་མའི་ཚོགས་དང་བཅས་པ་དང་། དེ་ལས་གཞན་དུ་དགེ་བ་ལ་རྗེས་སུ་ཕྱོགས་ཤིང་ཐར་པའི་ལམ་ལ་མངོན་པར་འདུན་པའི་སྐྱེ་བོ་དད་པ་ཅན་དཔག་ཏུ་མེད་པའི་ཞབས་འབྲིང་བ་དང་བཅས། རང་གི་མངའ་ཐང་ལས་རིམ་གྱིས་བརྒལ་ཏེ་ཕེབས་པའི་ལམ་དུ་མནལ་ལམ་གྱི་ཚུལ་གྱིས་ངོ་མཚར་བའི་ལྟས་ཁྱད་པར་ཅན་འདི་ལྟར་བྱུང་སྟེ། ཁང་བཟང་ཤིན་ཏུ་ཡངས་པ་བཀོད་པས་ཁྱད་པར་དུ་འཕགས་པ་ཞིག་གི་དབུས་ན་ཆོས་རྗེ་ས་སྐྱ་པཎྜི་ཏ་དང་། རྗེ་བཙུན་ཀུན་དགའ་དབང་ཕྱུག་གཉིས་བཞུགས་པ་ལ། ཞུས་ལན་གྱི་སྒོ་དུ་མ་མཛད་པའི་རྗེས་སུ།
རྗེ་ཉིད་ཀྱི་ཁྲི་ཆེན་པོའི་སྟེང་ནས། དག་པའི་གདུལ་བྱ་དཔག་ཏུ་མེད་པ་ལ། ཕན་སེམས་བྱང་ཆུབ་ཀྱི་ཆོ་ག་ཡང་དག་པར་སྤྲོད་པར་མཛད། ཆོས་རྗེ་ས་སྐྱ་པཎྜི་ཏ་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་བསྐོར་བར་མཛད་པའི་ཕྲིན་ལས་མཆོག་ལ་བསྐུལ་མ་འདེབས་པ་ལ་སོགས་པའི་དག་པའི་སྣང་བ་རབ་འབྱམས་དུ་མའི་འཕྲུལ་སྟོན་པར་མཛད་ཅིང་། དེ་ཡང་འཕགས་པ་བསྡུད་པ་ལས། རྨི་ལམ་ན་ཡང་སེམས་ཅན་ངན་སོང་གསུམ་ལས་འདོན། ། སྐད་ཅིག་དེ་ལ་ངན་སོང་རྒྱུན་གཅོད་སྨོན་ལམ་འདེབས། ། བདེན་པའི་བྱིན་གྱིས་བརླབས་ཀྱིས་མེ་ཡི་ཕུང་པོ་ཞི། ། དེ་ནི་མི་ལྡོག་ལུང་བསྟན་ཡིན་པར་རིག་པར་བྱ། ། ཞེས་གསུངས་པ་ལྟར།
ཕྱིར་མི་ལྡོག་པའི་རྟགས་ཁྱད་པར་ཅན་དང་བཅས་པའི་དགེ་མཚན་གྱི་དཔལ་གྱིས་རོལ་བར་མཛད་པའི་ཚུལ་ཡང་གོང་གི་འཕྲོས་ལས་འདི་ལྟར་དུ་འབྱུང་སྟེ། མཁའ་མཉམ་སེམས་ཅན་ཀུན་ལ་ཕན་པ་ཡི། ། བྱང་ཆུབ་སེམས་གཉིས་རིན་ཆེན་མཛོད་འཛིན་ཅིང་། ། བསླབ་གསུམ་དཔལ་འབྱོར་ཆོས་སྦྱིན་དྲི་མེད་ཀྱིས། ། མཐའ་ཡས་འགྲོ་བའི་དབུལ་བ་སེལ་བར་མཛོད། ། ཅེས་སྨྲོས་ཏེ། ནམ་མཁའ་དང་མཉམ་པའི་སེམས་ཅན་ཀུན་ལ་ཕན་པ་དང་བདེ་བ་ཡིས་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་རིན་པོ་ཆེ་ཆེན་པོའི་མཛོད་མ་ལུས་པ་མངོན་པར་འཛིན་ཅིང་། གང་གི་ཐུགས་ལ་འཁྲུངས་པའི་ལྷག་པ་ཚུལ་ཁྲིམས་དང་། ཤེས་རབ་དང་ཏིང་ངེ་འཛིན་གྱི་བསླབ་གསུམ་གྱི་དཔལ་འབྱོར་ལས་བྱུང་བའི་ཆོས་སྦྱིན་དྲི་མེད་ཀྱིས་མར་གྱུར་མཐའ་ཡས་འགྲོ་བའི་བློའི་དབུལ་བ་སེལ་བར་མཛོད། ཅེས་བརྗོད་པའི་དོན་དང་མཚུངས་པར་སྔར་བཤད་པ་ལྟར་ཕན་དགོངས་རྨད་དུ་བྱུང་བའི་མཛད་པ་སྐྱེས་བུ་དམ་པའི་བཀའ་སྲོལ་ལས་འབྱུང་བ་བཞིན་དུ་འཇིག་རྟེན་འདི་ལས་ལོགས་སུ་གྱུར་པའི་དམ་པའི་ལྷ་ཆོས་ཀྱི་ངང་ཚུལ་བཟང་པོས་མང་ཡུལ་གྱི་འཕགས་པ་འཇིག་རྟེན་དབང་ཕྱུག་ཉིད་ལ་ཐུགས་དད་པའི་ལེགས་བྱས་ངང་པའི་རྒྱལ་པོ་པད་མཚོར་སྙོག་པའམ།
བུང་བ་དྲི་ངད་ཀྱིས་བརྒྱན་པའི་པད་སྡོང་ལ་རྗེས་སུ་འདུན་པ་ལྟ་བུའི་གཞན་ངོར་ལྷག་བསམ་དག་པའི་མཛད་པའི་ཕུལ་ཆེས་ཆེ་བའི་དགོངས་པ་དང་། སྙན་འཇེབས་ཀྱི་གསུང་གིས་སྙད་པ་ན། ཐར་པའི་ཆ་མཐུན་གྱི་དགེ་བ་ལ་སྤྲོ་བའི་ཞབས་འབྲིང་བའི་ཇོ་སྐོར་བ་དག་ཀྱང་སོ་སོ་ནས་ཡིད་རབ་ཏུ་དགའ་མགུ་རངས་པར་གྱུར་ཏེ། ཆོས་ཀྱི་རྗེ་བདག་ཉིད་ཆེན་པོ་ཡང་འདི་ཙམ་དུ་ཐུགས་ཀྱི་གུས་པ་ཆེན་པོས་བཀུར་བར་མཛད་པའི་འཕགས་པ་ཝ་ཏི་བཟང་པོ་དེ་ཉིད་བདག་ཅག་པས་མིག་ཡུལ་དུ་མཐོང་པ་ཙམ་གྱིས་ངན་འགྲོའི་ས་བོན་ཐམས་ཅད་བསྲེགས་ཏེ། སྐྱེ་བ་དང་ཚེ་རབས་ཀྱི་དོན་ལ་ལུས་པ་གྲུབ་པ་ཉིད་ཡིན་ནོ་སྙམ་པའི་དགེ་བློ་ལས་གཞན་པའི་ཟ་བ་གཉིད་རྨུགས་ལ་སོགས་པའི་སེམས་ཉི་ཚེ་བ་མེད་པར་ལམ་གྱི་དུབ་པ་དང་། ངལ་བའི་ཆ་སྤངས་ཏེ་ཡིད་རྩེ་གཅིག་པའི་ཆོས་ཀྱི་ཚུལ་ལ་རྗེས་སུ་ཞུགས་ནས། དགེ་སློང་དགོན་པ་བ་ཁ་ཏོན་གྱི་བགྱི་བ་ལ་ལྷག་པར་འདུན་པ་ལྟར་སྨོན་ལམ་དང་། ཡི་གེ་དྲུག་པ་ལ་སོགས་པ་ངག་གི་ལས་ལམ་དག་པས་དུས་ཉིན་མཚན་ཡོངས་སུ་འདའ་བ་དང་བཅས་ནས་རིམ་གྱིས་མང་ཡུལ་སྐྱིད་གྲོང་གི་འཕགས་པ་རང་བྱོན་བཞུགས་པའི་གནས་ག་ལ་བ་དེར་ཕེབས་པར་མཛད་དེ། ཇི་སྲིད་གདན་ཆགས་པ་དེ་སྲིད་དུ་འཕགས་པའི་སྤྱན་སྔར་མར་མེའི་ཕྲེང་བ་འོད་ཕུང་འཁྲིགས་པའི་མཆོད་སྤྲིན་རྒྱ་མཚོས་མཚོན་པའི་བྱེ་བྲག་བསམ་གྱིས་མི་ཁྱབ་པས། དུས་འཁོར་མོ་འཁོར་མོ་ཉིད་དུ་སྲིད་ཞུར་བགྱི་བའི་རྣམ་གྲངས་དུ་མའི་ཚུལ་ལས་བརྩད་པའི་ཡན་ལག་བདུན་གྱི་རྣལ་འབྱོར་ཟབ་མོ་མངོན་དུ་འགྲོ་བ་ཅན་གྱི་སྒོ་ནས་བསྟན་པ་དང་སེམས་ཅན་ལ་དགོངས་པའི་ཐུགས་བསྐྱེད་སྨོན་ལམ་གཞལ་བའི་ཡུལ་ལས་འདས་པ་ཇི་སྲིད་གཅིག་སྒྲུབ་པར་མཛད་ཅིང་།
ཁྱད་པར་གླང་ལོ་ཟླ་བ་བཅུ་པའི་ཚེས་བཅུ་གསུམ་ལ་རང་བྱོན་འཕགས་པའི་སྤྱན་སྔར་བདག་ཉིད་ཆེན་པོ་ཉིད་ཀྱི་ཐུགས་རླབས་པོ་ཆེའི་རང་གདངས་ལས་འཁྲུངས་པའི་ཕན་སེམས་བྱང་ཆུབ་སེམས་ཀྱི་ལེགས་བྱས་ལ་སྨོན་པའི་གསུང་མཁས་རྨོངས་ཀུན་གྱི་ཡིད་ཀྱི་ངལ་གསོར་གྱུར་པའི་ཚིགས་སུ་བཅད་པ་ཐོས་པ་དོན་ལྡན་གྱི་སྨོན་ལམ་འདི་ཡང་མཛད་ཅེས་ཐོས་ལ། དེ་དུས་ཀྱི་ཞབས་འབྲིང་པའི་འགྲོ་བ་ལས་དག་པ་དག་གི་སྣང་ངོར་འཕགས་པས་གསུང་གནང་བའི་ཡིད་ཆེས་ཀྱི་གཏན་ཚིགས་དུས་ཀྱི་ངེས་པ་དང་བཅས་པ་ཡང་སྣང་མོད་ཀྱི། ཤིན་ཏུ་གསང་བའི་གནས་ཡིན་པས་ཚུལ་རྒྱས་པར་རྗེས་སུ་བསྒྲོག་པར་མ་སྤོབས་ལ། གོང་དུ་སྨྲོས་པའི་གསུང་ཐོར་བུ་བ་སྨོན་ལམ་གྱི་རྒྱལ་པོ་འདི་ལ་རྗེས་སུ་དཔགས་པ་ན་ཡང་། རྒྱལ་བའི་གསུང་རབ་མ་ལུས་པའི་བཅུད་ཕྱུང་བའི་ཉིང་ཁུ་ལ་རྒྱལ་བའི་སྲས་པོ་མཐའ་དག་གིས་བཀྲལ་བའི་ལམ་མཆོག་ཐམས་ཅད་ཀྱི་གནད་དོན་ཡོངས་སུ་འདོམས་པ་སྐྱེ་བོ་བློ་དམན་པའི་འགྲོ་བ་མཐའ་དག་ལ་ཡིད་ཡུལ་དུ་རྟོགས་སླ་ཞིང་ངག་ནས་བརྗོད་བདེ་བའི་ཚིག་འབྲུ་བཟང་པོ་མཁས་པའི་སྐྱེས་བུ་དག་གི་ངོར་ཉུང་ངུའི་ཚིག་གི་རྒྱ་ཆེའི་དོན་སྟོན་པའི་ལེགས་བྱས་ཁྱད་པར་ཅན་འཕགས་པ་ཟླ་བའི་སྨོན་ལམ་གྱི་རྒྱལ་པོ་ལྟར་ཆེས་ཆེ་མཆོག་ཏུ་གྱུར་པ་འདི་ཉིད་ལ། མདོ་སྡེ་རིན་པོ་ཆེ་མཐའ་དག་ལས་ངེས་པའི་ཚུལ་དུ་མ་རྗེས་སུ་བགྲང་བའི་རྒྱལ་སྲས་ལམ་གྱི་མཛེས་རྒྱན་དུ་འགྱུར་བའི་འགྲེལ་བཤད་ཅུང་ཟད་བགྱིད་པར་སེམས་མོད་ཀྱི་རེ་ཞིག་ཡི་གེ་མང་བའི་འཇིགས་པས་མ་བྲིས་ཞིང་། མདོར་ན་འཕགས་པ་ཝ་ཏིའི་སྤྱན་སྔར་སྨོན་ལམ་ཁྱད་པར་ཅན་སྒོ་དུ་མ་ཞིག་རྣམ་གྲངས་དུ་མའི་སྒོ་ནས་འདེབས་པར་མཛད་པར་མངོན་ཏེ། ཕྱིས་འདྲེན་པ་མཆོག་ཉིད་དགོངས་པ་ཆོས་དབྱིངས་ལ་འཇོག་པའི་གོང་ཙམ་དུ་དཔལ་ས་སྐྱ་ལོ་ཙཱ་ལ་གནང་བའི་ཕྱག་རྟགས་དེ་ཉིད་འབྲི་བར་མཛད་པའི་ཉིན་བདག་གིས་ཀྱང་སྐུ་མདུན་དུ་ཕྱིན་པ་ཞིག་དང་དུས་མཚུངས་པར་བྱུང་བས། བཀའ་ཞལ་ལ་འདི་རྣམས་ས་སྐྱར་བདག་ཆེན་ཆོས་རྗེ་ལ་འབུལ་རྒྱུ་ཡིན་གསུངས། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཐུགས་དམ་རྒྱ་གར་ནུབ་ཕྱོགས་ཀྱི་བཟོ་ཁྱད་ཕུལ་དུ་བྱུང་བའི་ནཱ་རོ་མཁའ་སྤྱོད་པའི་སྐུ་ཁྱད་པར་ཅན་དེ་དང་།
འཕགས་པ་བརྒྱད་སྟོང་པའི་གླེགས་བམ་སྐད་གཉིས་ཟུང་ལྡན་དུ་སྡེབས་པའི་ངོ་མཚར་ཅན་དེ་ཉིད་དང་། པཎ་ཆེན་ནགས་རིན་གྱི་མཛད་པ་ཡིན་གསུང་བའི་བིརྺ་པའི་རྣམ་ཐར་གྱི་ལུགས་དང་མི་མཚུངས་པ་གཅིག་སོགས་ཕྱག་དཔེ་དུ་མ་དང་། མུ་ཏིག་སོགས་དངོས་པོ་རྣམ་པར་དག་པའི་གནང་སྦྱིན་བསམ་གྱིས་མི་ཁྱབ་པ་འདུག་པ་དེ་རྣམས་རེ་རེ་ནས་མིག་ཡུལ་དུ་བལྟས་ཞིང་དེ་མཚམས་ས་སྐྱར་གནང་རྒྱུའི་ཕྱག་རྟགས་དེ་ཉིད་ཀྱང་ལྟོས་གསུངས་ནས། བདག་གི་ལག་དུ་གནང་བྱུང་བས། དེའི་ནང་ན་སྤྱི་བབས་ཀྱི་གསུང་འཕྲིན་དུ་མ་དང་ཁྱད་པར་གསེར་ཞོ་གང་པོ་འདི་ལ། སྒོ་རུམ་དུ་གཏོར་འབུལ་རྒྱས་པ་གཅིག་གནང་ནས་འཕགས་པ་ཝ་ཏི་བཟང་པོའི་དྲུང་དུ་སྨོན་ལམ་བགྱིས་པ་དེ་དེ་བཞིན་དུ་འགྲུབ་པའི་ཕྲིན་ལས་རྣམ་པར་དག་པ་འཆོལ་བ་གནང་པ་ཞུ་གསུངས་པ་འདུག་པ། དེ་ཉིད་ལ་དེ་དུས་ཅི་བཏོལ་ཅི་ཡང་མ་བྱུང་ཡང་། ད་ལྟ་བསམ་པས་བརྒྱུད་པའི་བླ་མ་སངས་རྒྱས་ཐམས་ཅད་ཀྱི་རྗེས་སུ་བརྟེན་པའི་གནས་ནུབ་བདེ་བ་ཅན་གྱི་ཞིང་ཁམས་སུ་དགོངས་པ་བསྐྱོད་པའི་ཕྲིན་ལས་ཀྱི་ཁྱད་པར་རྨད་དུ་བྱུང་བའི་ཚུལ་གྱི་སྨོན་ལམ་ཡང་རང་བྱོན་འཕགས་པའི་སྤྱན་མངར་མཛད་པ་ཡིན་ནམ་སྙམ་པའི་ལྷག་བསམ་སྐྱེས་ཤིང་། དེ་ལྟར་སྐྱིད་གྲོང་དུ་ཕེབས་ཏེ་སྨོན་ལམ་གྱི་ལེགས་བྱས་ཆེ་ལོང་ཙམ་སྤེལ་བའི་སྐབས་ནས། ཞབས་འབྲིང་པའི་གཙོ་བོར་གྱུར་པ་ཀུན་གྱིས་ད་འདིར་ཡུན་རིང་ན་ལམ་ལ་ཁ་བ་སོགས་ཀྱི་ཉེན་ཆེ་བས་མྱུར་བར་ཕེབས་པ་གནང་དགོས་ཞུས་པས།
ངེད་འདིར་ཡོངས་པའི་དགོས་པ་མ་འགྲུབ་བར་འགྲོ་བ་མི་ཡོང་གསུང་ནས་སྐྱིད་གྲོང་ཉིད་དུ། དགུན་ངོ་གདན་ཆགས་པ་ལྟ་བུའི་ཐུགས་འདུན་མཛད་པའི་སྐབས་ནས། ནུབ་གཅིག་ཏིང་ཤག་གི་སྒྲ་གློ་བུར་དུ་གནང་བྱུང་བས། ཞབས་འབྲིང་ན་གནས་པའི་ཕྱག་ཕྱི་བ་རྣམས་སེམས་ཅུང་ཟད་ཙབ་ཙུབ་དང་བཅས་སྐུ་དྲུང་དུ་ཕྱིན་པས། སྣག་ཤོག་ཁྱེར་ཤོག་གསུངས་ནས་ཕུལ་བའི་མོད་ལ་ཤིན་ཏུ་མྱུར་བའི་ཕྱག་བྲིས་ཀྱི་བགྱི་བ་ཞིག་མཛད་དེ། ཟ་མ་ཏོག་ཏུ་བཞུགས་སུ་གསོལ་ནས་ཕྱག་རྟགས་ཀྱི་བཀའ་རྒྱ་དང་བཅས་པ་མཛད་ཅིང་། ད་འཕྲལ་དུ་ཕྱིན་ཆོག་པ་འདུག་གསུངས། ཐུགས་ལྷག་པར་རངས་པའི་སྒོ་ནས་ཡར་ཕྱོགས་ལ་ཕྱིབས་ཁ་བསྒྱུར་བར་མཛད་དེ། གུང་ཐང་གི་རྒྱལ་པོའི་ཁབ་ཉིད་དུ་གདན་ཕབ་ནས། སྤྱི་དང་ཁྱད་པར་གྱི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་ལ།
དེའང་ཆོས་ཀྱི་རྗེ་ཀུན་དགའ་རྒྱལ་མཚན་དཔལ་བཟང་པོ་དང་། ཆོས་ཀྱི་རྗེ་དཔལ་ལྡན་བཀྲ་ཤིས་པ་སོགས་འོད་གསལ་ཉི་མའི་རིགས་ཀྱི་དབུའི་གཙུག་ཏུ་དབང་གི་བུམ་པས་མངོན་པར་བསྟི་བར་མཛད་པའི་ཆོས་ཀྱི་རྒྱལ་པོའི་བླའི་མཆོད་གནས་སུ་གྱུར་པའི་སྒོ་མངས་དང་། ནམ་གླིང་གི་མཁན་པོ་གཉིས་ཀྱི་གཙོ་མཛད། གཞན་ཡང་ཆོས་ཀྱི་རྗེ་ཤེས་རབ་བློ་གྲོས་པ་ཁུ་དབོན་སོགས་འཇིག་རྟེན་ཆེ་དགུས་བཀུར་བའི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པའི་གཙོ་མཛད་པའི་གཞི་བྱེས་ཀྱི་འདུས་པའི་ཚོགས་རབ་ཏུ་མང་པོ་ལ་དཔལ་ལྡན་ས་སྐྱ་པའི་གདམས་པའི་ཡང་སྙིང་། སློབ་དཔོན་དཔལ་ལྡན་མཐུ་སྟོབས་ཀྱི་མགོན་པོའི་གསུང་གི་རྒྱུན་ལམ་འབྲས་བུ་དང་བཅས་པའི་སྨིན་གྲོལ་གྱི་སྒོ་ནས་རྒྱས་པ་མཐའ་དག་གིས་མཚོན་པའི་ཆོས་ཀྱི་ཚུལ་རྣམ་གྲངས་ཙམ་ཡང་འཛིན་པར་ངལ་བ་དག་གིས་དགའ་སྟོན་སྤེལ་བར་མཛད་ཅིང་། དུས་རྒྱུན་གྱི་ཞབས་འབྲིང་པ་རྣམས་ཀྱི་གསུང་བགྲོས་ལ་རྗེ་བཙུན་དམ་པ་ཉིད་ཀྱི་གནང་བའི་གསུང་ངག་ཞིག་ལ་གུང་ཐང་དུ་གསུང་པ་དེ་ལས་རྒྱས་པ་དང་མཐའ་ཆོད་པ་མ་གསུངས་ཞེས་གྲགས་ཤིང་། གཞན་ཡང་སྒྲུབ་ཐབས་བརྒྱ་རྩ་སོགས་དབང་ལུང་དཔག་ཏུ་མེད་པའི་ཆོས་ཀྱི་ཆར་ཆེན་པོ་ཕབ་སྟེ་སྐལ་བ་དང་ལྡན་པའི་གདུལ་བྱ་རྣམས་གནས་སྐབས་དང་མཐར་ཐུག་གི་དཔལ་ལ་འགོད་པར་མཛད། དེ་དུས་དཔལ་རྡོ་རྗེ་ཕུར་པ་ས་ལུགས་ཀྱི་བསྙེན་པ་ཡང་གུང་ཐང་གི་རྒྱལ་པོའི་ཁབ་དེ་ཉིད་དུ་མཛད་ཅེས་ཐོས་ལ། དེ་ནས་སྨོན་ཐང་ནས་སྤྱན་འདྲེན་པའི་ཕོ་ཉ་བ་ཡང་དང་ཡང་དུ་བྱུང་བས་ཐུགས་རྗེས་བསྐུལ་ཏེ་བལྟོས་བྱས་ཀྱི་འགྲོ་བ་མ་ལུས་པ་ལ་དགོངས་ནས། བདག་ཉིད་ཆེན་པོ་སློབ་མའི་ཚོགས་དང་ཞབས་འབྲིང་བའི་སྐྱེ་བོ་མཐའ་ཡས་པ་དང་བཅས་པ་རང་སྲིད་ཀྱི་མགོན་སྐྱབས་སུ་སའི་ཕྱོགས་འདིར་སླར་ཡང་ཕེབས་པར་མཛད་པ་ནས།
ས་ཕྱོགས་འདི་ཉིད་ཀྱི་ཆོས་དང་འཇིག་རྟེན་གྱི་གཙོ་བོར་གྱུར་པ་ཀུན་སངས་ནས་ཡིད་རབ་ཏུ་མགུ་བ་དང་། རངས་པ་དང་བཅས་པས་རང་རང་གི་དཔལ་འབྱོར་ལས་གྲུབ་པའི་ལོངས་སྤྱོད་ཀྱི་དངོས་པོ་བསམ་གྱིས་མི་ཁྱབ་པའི་འཕྲུལ་ལས་བྱུང་བའི་བཀོད་པའི་ཁྱད་པར་དུ་མས་ཡོངས་སུ་བསྔགས་པའི་བསུ་བའི་བྱེ་བྲག་དཔག་ཏུ་མེད་པའི་ཐོག་མ་རྣམས་ཀྱིས་རྫོང་གསར་གྱི་མདུན་ནས་ཞབས་འབྲིང་དུ་དཀྲིས་ཏེ་རིམ་པ་བཞིན་དུ་གུས་པ་དང་བཅས་པའི་མངའ་ཐང་གི་འགྲོ་བ་ཐ་དད་པས་བཀུར་སྟིའི་རྣམ་གྲངས་སྒོ་དུ་མས་ཕེབས་ལམ་གྱི་དུབ་པ་མཐའ་དག་སེལ་བའི་དགེ་མཚན་དང་ལྷན་དུ་ཚེས་གྲངས་དང་རྒྱུ་སྐར་བཟང་པོ་ལ་བབས་པ་ན། རང་སྲིད་སྨོན་ཐང་གི་ཡུལ་ལྗོངས་འདོད་དགུའི་འབྱུང་གནས་ཉིད་དུ་ཕེབས་པའི་མོད་ལ། ཕྱོགས་ཕྱོགས་ཀྱི་མངའ་ཐང་གི་འགྲོ་བ་ཀུན་ཀྱང་བདག་ཉིན་ཆེན་པོའི་ཞལ་གྱི་དཀྱིལ་འཁོར་བལྟ་བ་དང་། རྙེད་པ་དང་བཀུར་སྟིའི་མཆོད་པས་ཡུལ་ཁྱད་པར་ཅན་ལ་ཚོགས་གཉིས་རྒྱ་ཆེན་པོ་བསོག་པའི་སླད་དུ་འབུལ་བའི་དངོས་པོ་རི་ལྟར་དུ་དཔུངས། དད་ཅན་གྱི་འགྲོ་བ་རྫོགས་ལྡན་གྱི་སྤྲིན་བཞིན་དུ་འདུས་ཏེ་དགེ་བའི་མེ་ཏོག་ལས་བསྐྱེད་པའི་ཕན་བདེའི་འབྲས་བུ་ཡོངས་སུ་རྒྱས་པར་མཛད་པའི་སྐབས་ནས། རྙེད་པའི་དངོས་པོ་དག་ལས་འགའ་ཞིག་ནི་དཀོན་མཆོག་གི་རྟེན་དང་། བླ་མ་གོང་མའི་མཆོད་པ་སོགས་ལ་གཙུག ཕལ་ཆེར་ལན་དང་རྣམ་པར་སྨིན་པ་ལ་རེ་བ་མེད་པའི་སྦྱིན་པའི་སྒོ་ཁྱད་པར་ཅན་དག་གིས་ལྟོས་མེད་དུ་གང་ལ་ཅི་དགའི་ཡུལ་མཐའ་དག་ལ་རང་རང་གི་རེ་བ་ཡིད་བཞིན་དུ་བསྐོང་བར་མཛད། དངུལ་ལ་སོགས་པའི་དངོས་པོ་དག་པ་དག་ལས་རྒྱུར་བསྐྲུན་པའི་བཅོམ་ལྡན་འདས་མ་གཙུག་ཏོར་རྣམ་པར་རྒྱལ་མ་དང་།
འཕགས་མ་སྒྲོལ་མ་དཀར་མོ་ཡིད་བཞིན་འཁོར་ལོ་དང་། རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལ་སོགས་པའི་སྐུ་བཟོ་ཁྱད་ཕུལ་དུ་བྱུང་བ། ལྷ་མིའི་རིན་པོ་ཆེ་དུ་མའི་ཕྲ་ཚོམས་སུ་བཀོད་པ། མཐོང་བ་ཙམ་གྱིས་བྱིན་རླབས་ཀྱི་དཔལ་འབྱུང་བའི་ཐུགས་དམ་གྱི་ལྷ་མཐའ་དག་དང་། འཕགས་མ་སྒྲོལ་མ་དཀར་མོ་ཚེ་སྦྱིན་མའི་སྐུ་འཇིགས་པ་བརྒྱད་བསྐྱོབ་ཀྱི་ལྷ་མོ་དང་བཅས་པ། ཙནྡན་དཀར་པོའི་རྒྱུ་ལ་ཤིན་ཏུ་མཁས་པའི་བཟོ་བོས་གཟབས་བརྐོས་སུ་བྱས་པ་སྐྱེ་ཚངས་དང་བཅས་པ། དེ་ཉིད་ཀྱིས་མཚོན་པའི་རྗེ་བཙུན་མའི་སྐུ། ལོ་རེ་བཞིན་རྒྱུ་སྣ་ཚོགས་ལས་གྲུབ་པ་བགྲང་བའི་ཡུལ་ལས་འདས་པ་དང་། བླུགས་སྐུའི་ཐུགས་དམ་གྱི་ལྷ་ཤིན་དུ་མང་བ་བདེ་བར་གཤེགས་པའི་མཆོད་རྟེན་བརྒྱད་ལ་སོགས་པ། མཆོད་རྟེན་གྱི་རྣམ་གྲངས་ཆེ་ཆུང་དཔག་ཏུ་མེད་པ་དང་།
སྨན་བཟང་པོ་དྲི་ངད་དང་ལྡན་པ་དང་། དར་གོས་ལ་སོགས་པའི་འཇིམ་པ་ལ་གྲུབ་པའི་བླ་མའི་སྐུ། ཡི་དམ་གྱི་ལྷ། ཆོས་སྐྱོང་སྲུང་མའི་སྐུ་བཀྲག་མདངས་གཟི་འོད་དང་ལྡན་པ་དུ་མ་དང་། པིར་འཛིན་གྱི་རི་མོ་མཁན་མཁས་པས་གཟབས་རིས་སུ་བྲིས་པའི་བླ་མ་བརྒྱུད་པ་གོང་མ་སོ་སོ། སངས་རྒྱས་བྱང་སེམས། ཁྱད་པར་ཟུར་བཀའ་རྣམ་པར་དག་པ་མཐའ་དག་གི་དཀྱིལ་འཁོར་ཚད་དང་མཚན་ཉིད་ལྡན་ཅིང་། གོས་དར་གྱི་གོད་ལག་དང་བཅས་པ། མཐོང་བས་ཡིད་འཕྲོག་པ་བརྒྱ་ཕྲག་ཏུ་ལོངས་པ་དང་། རྡོ་རྗེ་ནག་པོ་ཆེན་པོའི་སྐུ་གསེར་ཟངས་དངུལ་སྐུ་བླུགས་མ་སྨན་ལྡིག་ཙནྡན་དམར་པོ་རྡོ་ནག་ལ་སོགས་ལས་བརྐོས་པ་རི་མོར་སྒྲུབ་པ་སོགས་བགྲང་བའི་ཡུལ་ལས་འདས་པ་ཇི་སྙེད་ཅིག་རྒྱུན་ལྡན་དུ་སྒྲུབ་པར་མཛད་ཅིང་།
གཙོ་བོར་སྔར་སྨྲོས་པའི་རྗེ་བཙུན་རྡོ་རྗེ་འཆང་ཀུན་དགའ་དབང་ཕྱུག་གི་དགོངས་པ་ཁྱད་པར་ཅན་ཡོངས་སུ་བསྐང་བའི་སླད་དུ་ལམ་འབྲས་བརྒྱུད་པ། ཆོས་རྗེ་པཎྜི་ཏ་ཆེན་པོའི་ཐུགས་དགོངས་རྫོགས་ཐབས། བདེ་མཆོག་བླ་མ་བརྒྱུད་པའི་བྲིས་ཐང་ཤིན་ཏུ་ལེགས་པ་དང་། གཙོ་བོ་རྡོ་རྗེ་ཆོས་གསེར་སྐུ། བརྒྱུད་པ་གཞན་རྒྱ་གར་བའི་གྲུབ་ཐོབ་རྣམས་ལི་དམར། བོད་ཀྱི་བླ་མ་རྣམས་ལི་སེར་ལས་གྲུབ་པ། རྣམ་གུར་ཕྱག་བཞི་པ་སོགས་བཀའ་སྲུང་གི་མཐའ་བརྟེན་དང་བཅས་པ། རྗེ་བཙུན་བླ་མ་དམ་པ་གཉིས་ཀའི་བཀའ་དྲིན་བསབ་པ་དང་བསྟན་པ་དང་སེམས་ཅན་ལ་དགོངས་ནས། དགོན་གནས་བསམ་གྲུབ་གླིང་གི་གཙུག་ལག་ཁང་གསང་སྔགས་ལྷ་ཁང་དང་བཅས་པ་གསེར་སོགས་རྒྱུ་དང་བཀོད་པས་ཁྱད་པར་དུ་འཕགས་པ། གཞན་ཡང་གཟིམ་ཁང་ཐ་དད་དུ་ཡང་རི་མོའི་རྣམ་གྲངས་དུ་མ།
མདོར་ན་ཆོས་སྡིང་། ཏང་ཀྱ། ཕྱིས་ཤེལ་དཀར་གཙུག་རྒྱན་སོགས་གང་དུ་བཞུགས་པའི་ས་ཕྱོགས་ཀུན་ཏུ་ཡང་རྒྱལ་བ་སྲས་དང་བཅས་པ་བརྒྱུད་པའི་བླ་མ་སོགས་གྱང་རིས་ཀྱི་བཀོད་པ་དུ་མས་མཚོན་པའི་ཚོགས་གཉིས་རྒྱ་ཆེན་པོ་སྤེལ་བར་མཛད་ཅིང་། གསེར་ལས་གྲུབ་པའི་འཕགས་པ་བརྒྱད་སྟོང་པ་སོགས་རྒྱལ་བའི་བཀའ་དགོངས་འགྲེལ་དང་བཅས་པ་ལས་རྩོམ་པའི་རང་དང་གཞན་གྱི་གྲུབ་པའི་མཐའི་གཞུང་ལུགས་ཇི་སྙེད་གཅིག་དབྱར་དགུན་སྟོན་དཔྱིད་མེད་པར་འབྲི་མཁན་དུ་མས་ས་སྡེ་བཙུགས་ནས་འབྲི་བ་ད་ལྟའི་སྐྱེ་བོ་ཕལ་མོ་ཆེའི་ཡང་ཡིད་ཡུལ་ན་སྣང་བ་འདི་ཉིད་ཡིན་ལ། མདོར་ན་འབུལ་བའི་དངོས་པོར་གྱུར་པ་དག་ཀྱང་ཐུན་ཚགས་ཉིད་ཀྱིས་དེ་ལྟ་བུའི་རྟེན་དག་གི་ཡོན་ཉིད་དུ་དངོས་དང་བརྒྱུད་ནས་སྩོལ་བར་མཛད་དེ། དཔེར་མཚོན་ན་རྗེ་ཡབ་སྲས་གཉིས་ཀ་སྨོན་ཐང་ན་བཞུགས་པའི་བདག་ཉིད་ཆེན་པོས་རྒྱུད་དང་། རྗེ་བཙུན་ངོར་པས་གསུང་ངག་གནང་བའི་སྐབས་དེར་རྡོ་ནག་པོ་ཞིག་ལ་བལ་པོའི་བཟོ་བོ་ཨ་ཝ་ཛ་ཏིས་མགོན་པོའི་སྐུ་མཐེབ་ཚིགས་ཙམ་ཞིག་ལ་གསེར་དེ་རང་དང་བོངས་སྙམ་པའི་ཐིག་པོ་ཞིག་སྩོལ་བར་མཛད་པ་དངོས་སུ་མཐོང་ལ། དེས་མཚོན་ཏེ་ཐུགས་ཡུལ་དུ་འབབ་པའི་སྐུ་ལྟ་བུ་ཆུང་ངུ་རེའམ་སྔོན་གྱི་དཔེ་རྙིང་མ་ཤོག་གྲངས་འགའ་ཕུལ་བ་དང་། གསེར་སྲང་ལོངས་ཕུལ་བ་རོ་གཅིག་པ་དག་གིས་མོས་བློས་བརྗོད་པ་མ་ཡིན་པར་དངོས་སུ་ཤེས་ལྡན་ཀུན་ལ་གསལ་བ་འདི་ཡིན་ཞིང་། སྲིད་ཞི་མཉམ་ཉིད་དུ་སྒྲགས་པའི་མཛད་པའི་རྣམ་གྲངས་མཐོང་ཐོས་ཙམ་གྱིས་དད་པའི་སྤུ་ཟིང་བ་དག་ཇི་སྙེད་གཅིག་ཐོས་ཤིང་མཐོང་ལ་ཁོང་དུ་ཆུད་མོད་ཀྱི་ཡི་གེ་མང་བས་འཇིགས་ནས་འདིར་མ་བྲིས་ལ།
དེ་ལྟར་བཤད་པའི་རྟེན་དེ་དག་གི་སྤྱན་མངར་ཡང་། མཆོད་པའི་ཡོ་བྱད་ཇི་སྙེད་ཅིག་གི་བཀུར་སྟི་དང་མར་མེའི་ཕྲེང་བ་སོགས་འབྲལ་དང་ཡུན་གྱིས་མཆོད་པ་དག་ལ་ནམ་དུ་ཡང་ཐུགས་ལྷོད་པ་མི་མངའ་བའི་ཕྱག་བཞེས་མ་འོངས་བསྟན་པའི་མིག་རྐྱེན་དུ་འགྱུར་བའི་མཛད་པ་རྣམ་པར་དག་པ་དག་གིས་དུས་ཐམས་ཅད་དུ་འདའ་བའི་རིང་ནས་མ་ནུས་པའི་ནད་པ་མཁོས་མེད་པ་རྣམས་ལ་ཡང་། ན་བའི་གསོས་སྨན་དང་རྗེ་བཙུན་ཉིད་ཀྱི་བཤོས་ལྷག་གི་བར་གྱིས་ཉེ་བར་བསྐྱངས་པར་མཛད་ནས་ཕན་སེམས་བྱང་ཆུབ་སེམས་ཀྱི་རིང་ལུགས་རྗེས་སུ་བསྐྱངས་ཏེ། མགོན་མེད་པ་དག་གི་མགོན་སྐྱབས་ཉིད་དུ་གྱུར་པའི་སེམས་དཔའ་མཆོག་ནི། བྲམ་ཟེ་དང་ཛོ་གི་སྟོང་ཕྲག་དུ་ལོངས་པ་དུ་མ་རོང་ལམ་ཐ་དད་ནས་རྒྱུད་དེ། རྗེ་བཙུན་སྙིང་རྗེའི་གཏེར་ཆེན་ཉིད་ཀྱི་དྲུང་དུ་ལྷགས་པ་ལ་གསེར་དང་ཟས་གོས་སོགས་གང་ལ་གང་འདོད་ཀྱི་སྦྱིན་པ་རླབས་པོ་ཆེ་བུ་གཅིག་པའི་མས་གདུག་པའི་བུ་ལ་བགྱི་བ་ལྟར་སྐྱོ་སུན་ཅུང་ཟད་ཀྱང་མི་མངའ་བའི་ཐུགས་ཀྱིས་ཡོངས་སུ་བསྐྱོང་བར་མཛད་ཅིང་། དེའི་སྟོབས་ཀྱིས་རྒྱ་གར་ཤར་ནུབ་ཀུན་ཏུ་བདག་ཉིད་ཆེན་པོ་འདིའི་མཚན་ཡོངས་སུ་གྲགས་ཏེ། ཕྱིས་དགོངས་པ་ཆོས་དབྱིངས་སུ་གཞག་པའི་གཏམ་ཐོས་པའི་ཚེ་ཡང་བལ་ཡུལ་དང་རྒྱ་གར་སོགས་ས་ཕྱོགས་མ་ངེས་པ་སྣ་ཚོགས་ན་གནས་པའི་འགྲོ་བ་དག་ཀྱང་ཡིད་འབྱུང་བའི་སྐད་ཕྱུང་སྟེ་དད་པའི་བ་སྤུ་ལང་ལོང་དུ་གྱུར་ནས་གདུང་བའི་མཆི་མ་བླགས་པར་བྱེད་ཅེས་དངོས་སུ་ཐོས་པ་དང་། རྒྱ་གར་ན་ད་ལྟ་ཆེ་བར་གྲགས་པའི་གྲུབ་ཐོབ་ཛ་ཧར་པི་ར་ཞེས་གྲགས་པ་དེ་ཉིད་ཀྱང་། ཆོས་ཀྱི་རྗེའི་ཞལ་གྱི་དཀྱིལ་འཁོར་བལྟ་བ་ཁོ་ནའི་ཕྱིར་སྔ་གོང་མཁའ་སྤྱོད་བྲག་དཀར་སོགས་སུ་འོང་ཞིང་།
ཕྱིས་བདག་ཉིད་ཆེན་པོ་དགུང་གི་ལོ་དོན་གསུམ་བཞེས་པ་བྱི་བའི་ལོར་ཡང་འོངས་ཏེ། སླར་རྫུ་འཕྲུལ་གྱིས་རང་གནས་སུ་བཞུད་པ་སོགས་གཏམ་གྱི་སྒོ་དུ་མའི་རྒྱུན་མངོན་སུམ་དུ་གྲགས་པ་དང་། དམ་པ་ཆོས་སྐྱོང་བའི་སྲུང་མ་ཡང་ཨ་ཙ་རའི་ཚུལ་གྱིས་ཞབས་འབྲིང་བའི་འགྲོ་བ་དག་གི་སྣང་བ་ལ་ཛོ་གི་ཕལ་པ་ལྟ་བུའི་གཟུགས་སུ་མཐོང་སྣང་བསྟན་ནས་ཡོང་པའི་ངེས་པ་གཏན་ཚིགས་དང་བཅས་པ་ཡང་ཡོད་མོད་ཀྱི་ཆེས་གསང་བའི་གནས་ཡིན་པས་མི་བརྗོད་ལ། གཞན་སྣང་དུ་རྗེ་བཙུན་ཆོས་ཀྱི་རྗེ་ཉིད་རྒྱ་བལ་གྱི་འགྲོ་བ་རྣམས་ལ་ཐུགས་ཅི་ནས་ཀྱང་བརྩེ་བར་མཛད། དབྱར་གསོས་སོགས་ཛོ་གི་སི་སི་བུས་པའི་སྒྲ་གསན་མ་ཐག་ཐུགས་བྲེལ་ཆེ་ཆུང་ཅི་མངའ་ཡང་བཏང་སྙོམས་སུ་མཛད་ནས། དེ་འཕྲལ་རང་སྐུ་མདུན་དུ་བཞག་ནས་ཁོ་དག་གི་བ་སྤུ་ར་དག་ལ་ཕྱག་གི་རེག་སྟེ་རེ་རེ་ནས་གཟིགས་པར་མཛད་ཅིང་། སྨན་ལ་སོགས་པའི་རོ་འགའ་རེ་ལྗགས་སྟེང་དུ་མྱང་བར་ཡང་མཛད། དེ་ནས་མགྲོན་པོ་ཐག་རིངས་ནས་ཡོང་པ་རང་གི་གནས་སུ་སླེབས་པ་ལྟ་བུའི་བཟའ་བཏུང་དག་ཀྱང་སྩལ་ཏེ་ཡིད་མགུ་བ་ཡང་དག་པར་མཛད་པ་ལ་སོགས་དམན་པའི་འགྲོ་བ་སློང་མོར་རྒྱུ་བ་ཡུལ་གནས་མ་ངེས་པའི་ཛོ་གི་ཐམས་ཅད་ཀྱི་ཕ་མ་ལྟ་བུར་གྱུར་པ་ཉིད་ཡིན་ལ། མི་འཇིགས་པ་སྐྱབས་ཀྱི་སྦྱིན་པ་ཡང་། རྒྱལ་ཁྲིམས་ཀྱི་ཆད་པ་དྲག་པོས་གསད་པར་འོས་པའི་ནག་ཅན་སྐེ་མིག་སོགས་འཕྲལ་དུ་ལྷུང་རྒྱུ་དག་གི་སྲོག་གི་ལྷག་མ་སྦྱིན་པར་མཛད་ནས།
ལུས་སེམས་བདེ་བའི་གནས་ལ་བཀོད་པ་བསམ་གྱིས་མི་ཁྱབ་པ་དངོས་སུ་མཐོང་ཐོས་སུ་གྱུར་པ་རྣམས་ཡིན་ལ། སྦྱིན་པ་རྣམས་ཀྱི་མཆོག་ཏུ་གྱུར་པ་ཆོས་ཀྱི་སྦྱིན་པ་ནི་དུས་དང་གནས་སྐབས་ནམ་དུ་ཡང་བསྙེལ་བ་མི་མངའ་བར་ལྷུག་པར་རང་རང་གི་མོས་བློ་དང་འཚམས་པར་གནང་བར་མཛད་པའི་མཐུས། སྟོད་ན་གུག་གེ་ཆོས་ཀྱི་རྒྱལ་པོའི་ཅོད་པན་གྱི་ཞབས་རྡུལ་མངོན་པར་ལེན་པ་མཁས་པའི་དབང་པོ་སྐད་གཉིས་སྨྲ་བ་རྣམ་རྒྱལ་བཟང་པོ་སྐུ་མཆེད། བར་དབུས་གཙང་གི་རུ་བཞི་ན་འགྲན་པའི་ཟླ་ཐམས་ཅད་དང་བྲལ་བ་དཔལ་ས་སྐྱ་པ་འཇམ་པའི་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་སྐུ་མཆེད་རྣམས་དང་། བརྒྱུད་པའི་བླ་མ་ལ་སངས་རྒྱས་ཀྱི་ཐུགས་མངའ་བ་དཔལ་ཨེ་ཝྃ་ཆོས་ལྡན་གྱི་གདན་རབས་བརྒྱད་པ་རྗེ་བཙུན་དམ་པ་ལྷ་མཆོག་སེང་གེ་ཡབ་སྲས། སྨད་མདོ་ཁམས་སྒང་གསུམ་ན་མཁན་པོ་འཇམ་པའི་དབྱངས་ཉིད་ཀྱི་ཆོས་ལས་སྐྱེས་པའི་སྲས་མདོ་ཁམས་རབ་འབྱམས་པ་རྒྱལ་མཚན་རིན་ཆེན་སོགས། མདོར་ན་སྟོད་མངའ་རིས་སྐོར་གསུམ། བར་དབུས་གཙང་རུ་བཞི། སྨད་མདོ་ཁམས་སྒང་གསུམ་སོགས་རྗེ་འདི་ཉིད་ཀྱི་དངོས་དང་བརྒྱུད་པའི་སློབ་མ་ནམ་མཁའི་སྐར་ཕྲན་ལྟ་བུས་ཁྱབ་པ་འདི་ཉིད་ཡིན་ཞིང་། བྱམས་པའི་སྦྱིན་པ་རིགས་དྲུག་གིས་བསྡུས་པའི་འགྲོ་བ་ལས་རིགས་ཐ་དད་པ་ཐམས་ཅད་ལ་ཕྱོགས་དང་རིགས་སུ་མ་བཅད་པའི་ཕན་དགོངས་ཐུགས་རྗེ་ཚད་མ་མཆིས་པས་བདག་གིར་མཛད་པའི་ཆ་སྲིད་མཚོ་མའི་སྨོན་ལམ་འདི་ཙམ་གྱིས་ཀྱང་རྗེས་སུ་དཔག་པར་ནུས་པ་ཉིད་དུ་སེམས་ཤིང་ཚུལ་མཐའ་ཡས་པ་སྔོན་བྱོན་གྱི་སྐྱེས་བུ་དམ་པའི་མཛད་པ་མ་ལུས་པ་ཕྱག་བཞེས་ལ་ཐེབས་པའི་སྐྱེས་མཆོག་བླ་མའི་ཕུལ་དུ་བྱུང་བའི་ཕྲིན་ལས་ཇི་སྙེད་པ་ཀུན་ལས་རྗེས་སུ་དཔག་པར་བྱོས་ཤིག
རྒྱལ་སྲིད་མཆིལ་མའི་ཐལ་བ་ཇི་བཞིན་དུ། ། ཡོངས་སུ་གཟུང་པ་མེད་པར་གཏོང་མཛད་པའི། ། ལས་ཅན་ཀུན་གྱི་རེ་འདོད་བསྐོང་པ་ཡིས། ། ཆོས་དང་སྲིད་ཞིའི་དཔལ་གྱིས་འགྲོ་ཀུན་བསྡུས། ། སེམས་ཅན་ཉོན་མོངས་ཤས་ཆེ་ཞིང་། ། ཕན་ཚུན་འཁུ་ཞིང་གནོད་པ་དང་། ། ཡུལ་ངན་འགྲོ་བ་ཆོས་མེད་པོ། ། དེ་དག་དོན་དུ་སྐྱེ་བར་ཤོག ། འཇིགས་རུང་སྐྱེ་འཆིའི་རྦ་ཀློང་ཉམས་ངའི་གནས། ། ཤུགས་དྲག་ལས་ཀྱི་མནར་བའི་ཅོང་རོང་ན། །
ཡུན་རིང་འཁྱམས་པའི་ལུས་ཅན་དོན་སླད་དུ། ། མགོན་ཁྱོད་ཚམ་ཚོམ་མེད་པར་འཇུག་མིན་ནམ། ། སྡིག་བྱེད་ཚེ་འདི་ཁོ་ནའི་ཕྱིར། ། རང་དབང་མེད་པར་ལས་དབང་གི ། འཇིག་རྟེན་སྤྱོད་ལ་འཇུག་པ་ལ། ། ཁྱད་པར་དུ་ཡང་བརྩེ་བར་ཤོག ། ཚེ་རབ་དུ་མར་གོམས་པས་དབང་མེད་པར། ། ངང་གིས་སྡིག་ལ་འཇུག་པ་མ་རུང་བློ། ། གྱི་ནའི་ལུས་ཅན་དམན་པའི་འགྲོ་བ་ལ། ། ཁྱེད་ཀྱི་བརྩེ་བའི་ཆུ་རྒྱུན་ལྷག་པར་ལྷུང་། །
བདག་ལ་གནོད་ཅིང་དགར་འཛིན་པའི། ། འགྲོ་རྣམས་བདག་གི་མར་ཤེས་ཤིང་། ། ཐོག་མེད་དུས་ཀྱི་དྲིན་དྲན་ནས། ། མཆི་བ་གཡོ་ཞིང་བརྩེ་བར་ཤོག ། ཀུན་ནས་འཁོན་དུ་འཛིན་པའི་བསམ་སྦྱོར་གྱིས། ། མི་མཐུན་ཕྱོགས་བསྐྱེད་དགྲ་ཡི་ཚོགས་རྣམས་ལ། ། ཐོག་མེད་དུས་ཀྱི་དྲིན་ཅན་ཕ་མ་ཞེས། ། བརྩེ་ལྡན་ཁྱེད་ཀྱི་ཉེར་དགོངས་སྤྱན་ཆབ་གཡོས། ། བདག་གིས་ཀུན་དུ་ཕན་བྱས་ནས། ། བདག་ལ་ལྷག་པར་གནོད་བྱེད་ན། །
དེ་ལ་གནོད་པའི་ངན་སེམས་འགའ། ། ཡིད་ལ་འབྱུང་བར་མ་གྱུར་ཅིག ། བྱམས་པའི་ཐུགས་ཀྱིས་བསྐྱངས་པའི་དྲིན་བཞག་གིས། ། ཤིན་ཏུ་མི་ཟད་གཤུང་པའི་ལས་བྱེད་པ། ། དེ་ལ་གནོད་ལན་ཕན་བདེའི་དགོངས་པ་ཅན། ། སར་གནས་སེམས་དཔའི་མཛད་པ་མ་ལགས་སམ། ། སྡུག་བསྔལ་ཅན་དག་མཐོང་བ་འམ། ། གཞན་གྱི་སྡུག་བསྔལ་ཐོས་ན་ཡང་། ། དེ་དག་དོན་དུ་སངས་རྒྱས་ལ། ། འདོད་པ་མྱུར་དུ་སྐྱེ་བར་ཤོག །
ལས་ཀྱིས་བཏབ་པའི་ཉམས་ཆུང་སྡུག་བསྔལ་ཅན། ། ཡིད་སྐྱོ་རབ་ཏུ་མནར་བའི་ཉམས་ཐག་པའི། ། ཚུལ་ཙམ་དགོངས་པའི་མོད་ལ་དེ་དོན་དུ། ། རླབས་ཆེན་བྱང་ཆུབ་སེམས་མཆོག་བསྐྱེད་པར་མཛད། ། ཐབས་ལ་མཁས་དུས་འགའ་ཞིག་ཏུ། ། ལུས་ངག་སྦྱོར་བ་ཅི་བྱེད་ཀྱང་། ། ཡིད་ལ་གཞན་དོན་མ་གཏོགས་པ། ། ཅུང་ཟད་འབྱུང་བར་མ་གྱུར་ཅིག ། གཞན་དོན་ལ་དགོངས་མཛད་པའི་ཕ་མཐའ་ནི། ། ཇི་ལྟར་བསྟན་ཡང་ཕན་བྱེད་འཛངས་པའི་འཕྲུལ། །
གང་ལ་ཅི་འདུལ་དེ་ལ་དེ་སྟོན་པའི། ། ཐབས་མཁས་ཐུགས་རྗེ་ལྡན་པའི་དེད་དཔོན་ནོ། ། དེ་བས་ན་སྐྱེས་བུ་དམ་པ་རྣམས་ཀྱི་མཛད་པའི་རྒྱུན་ཟང་ཟིང་དང་མི་འཇིགས་པ་དང་ཆོས་དང་བྱམས་པའི་སྦྱིན་པ་ཁོ་ནའོ་ཞེས་སྦྱིན་པའི་ཡོན་ཏན་བསྔགས་པ་ལ་ཡང་སྦྱར་བར་བྱའོ། ། དུས་རིང་་་་་་བསྐལ་པ་གྲངས་མེད་གསུམ་དུ་བགྲོད་ལ་ཐེག་པ་ཆེན་པོའི་་་་་་ཁུར་ཆེན་འདེགས་བཟོད་ཅིང་། ། འཁོར་བའི་་་་་་སྐྱོན་ལ་འཇིགས་མེད་ལེ་ལོའི་དབང་་་་་་དུ་འགྱུར་་་་་་པ་བདག ། ལམ་གྱི་་་་་་འཇུག་ངོགས་བདེ་བར་ཐུགས་རྗེའི་ཆབ་རྒྱུན་གྱིས། ། ཐོག་མེད་དུ་བསགས་པའི་་་་་་སྡིག་པའི་དྲི་མ་མ་ལུས་སྦྱང་དུ་གསོལ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་སྦྱིན་པ་རྣམ་པ་བཞིའི་སྒོ་ནས་ཡོངས་སུ་བསྒྲགས་པའི་རབ་ཏུ་བྱེད་པ་སྟེ་བཅུ་པའོ།། །། དེ་ལྟར་མངའ་རིས་མི་གཅིག་པའི་འགྲོ་བ་དཔག་ཏུ་མེད་པ་ཆོས་ཀྱིས་ཚིམ་པར་མཛད་དེ། ། སླར་རང་སྲིད་ཀྱི་འགྲོ་བ་མཐའ་དག་ལ་ཟང་ཟིང་གི་གནང་ཆ་དང་མི་འཇིགས་པ་སྐྱབས་དམ་པའི་ཆོས་ལ་སོགས་པ་སྦྱིན་པའི་ཕ་རོལ་ཏུ་ཕྱིན་པ་དང་།
ཉེས་སྤྱོད་སྡོམ་པ་དང་། དགེ་བ་ཆོས་བསྡུད་དང་། སེམས་ཅན་དོན་བྱེད་ལ་སོགས་པ་ཁ་ན་མ་ཐོ་བ་མེད་པའི་ཁྲིམས་ཀྱི་བསླབ་པ། བཟོད་པའི་བསྔགས་པ། བརྩོན་འགྲུས་ཀྱི་བསྐུལ་འདེབས། བསམ་གཏན་གྱི་རིམ་འགྲོ། ཤེས་རབ་ཀྱི་གནས་ལུགས་དག་གི་སྒོ་ནས་ལམ་ཕ་རོལ་ཏུ་ཕྱིན་པ་དྲུག་ལ་རང་རང་གི་མོས་པ་དང་མཐུན་པར་གདུལ་བྱ་རྣམས་དཀྲི་བར་མཛད་ཅིང་། དེ་ལས་གཞན་དུ་རྒྱལ་བའི་སྲས་རྣམས་ཀྱིས་རྒྱ་ཆེར་བསྔགས་པའི་རྣམ་གྲངས་དུ་མའི་སྦྱིན་པ་དང་། ཡིད་ཀྱི་འདོད་འཇོ་ལྟ་བུར་གྱུར་པའི་སྙན་པར་སྨྲ་བའི་གསུང་གི་སྒོ་ནས་དབུགས་འབྱིན་པ་དང་། གདུལ་བྱ་རྣམས་ཀྱི་ཡིད་དྭངས་བ་འདྲེན་པའི་ཐོས་བསམ་སྒོམ་གསུམ་གྱི་སྒོ་ནས་དོན་མཐུན་པ་ཉིད་དུ་སྟོན་པ་དང་།
སངས་རྒྱས་བསྟན་པའི་རྩ་བ་སྡོམ་པ་གསུམ་ལ་སོགས་པའི་ལེགས་ལམ་ལ་སྐལ་བ་དང་ལྡན་པའི་གདུལ་བྱ་དོན་ཡོད་པར་སྤྱོད་པའི་ཕྲིན་ལས་ཀྱི་མཛད་པ་རྨད་དུ་བྱུང་བའི་བསྡུ་བའི་དངོས་པོ་བཞིའི་སྒོ་ནས་ཕན་བདེ་དཔག་ཏུ་མེད་པ་བསྐྲུན་པར་མཛད་ཅིང་། ཕྱོགས་ཕྱོགས་ནས་འདུས་པའི་དོན་གཉེར་གྱི་གདུལ་བྱ་ལ་རྗེ་ཉིད་ཀྱི་བཀའ་འབུམ་གྱིས་མཚོན་པའི་ལུང་གི་རྣམ་གྲངས་དུ་མ་རིག་པའི་ལམ་ནས་ཉེ་བར་དྲངས་ཏེ། བཤད་བཀའ་ཡང་དག་པར་སྤེལ་བར་བཤད་ཅིང་། དེ་སྐབས་སྙིགས་མའི་དུས་ཀྱི་བརྡ་སྟོན་དུ་གྱུར་པ་སྟོད་ཧོར་གྱི་འཇིགས་པ་ཆེན་པོས་ཀུན་ཏུ་ཉེན་ཏེ། བྱང་ཕྱོགས་ཀྱི་དགོན་གནས་རྣམས་ཀྱང་ཉམས་པར་བྱས། འབྲོག་ཕྱོགས་ཀྱི་སེམས་ཅན་མང་པོ་ཉམས་ཐག་པ་ལ་བཀོད། དེའི་ཚེ་རྗེ་ཉིད་སློབ་མའི་ཚོགས་དང་བཅས་པ་འབྲིས་ལོ་ཙཱ་བ་དཔལ་ལྡན་བྱང་ཆུབ་ཀྱི་བྱིན་གྱིས་བརླབས་པའི་གནས། ཆོས་སྡིངས་ཀྱི་དགོན་པར་གདན་ཕབས་ནས་ལྷོ་འབྲོག་དོལ་གསུམ་ནས་ལྷགས་པའི་དགེ་འདུན་དེར་འདུས་པ་དག་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམ་པས་མཚོན་པའི་ཆོས་ཀྱི་སྒོ་རབ་ཏུ་མང་པོ་སྩལ་ཞིང་། གནས་འདིར་སྔ་ཕྱིར་ཡི་དམ་གྱི་ལྷ་དུ་མ་དང་། རྡོ་རྗེ་ནག་པོ་ཆེན་པོའི་སྐུའི་རྣམ་འཕྲུལ་དུ་མའི་གཟིགས་སྣང་མང་དུ་བྱུང་ཞེས་གླེང་ཞིང་།
ཁྱད་པར་ནག་པོ་ཆེན་པོ་ཆེས་འཁྲུགས་ཞིང་རབ་ཏུ་ཁྲོས་པའི་ཞལ་གདངས་པ་སྒྱུ་མའི་ཕྲེང་བ་གསོལ་བ་ཞིག་གིས་ཞལ་བསྟན་པ་དེ་ཉིད་ཀྱི་སྣང་ཆ་ཇི་ལྟ་བ་བཞིན་བྲིས་ཐང་དུ་ཡང་བཀོད་པ་མཛད་ལ། ཞལ་གཟིགས་ཀྱི་རྣམ་གྲངས་རྣམས་ཀྱང་རྣམ་ཐར་ཐང་ཁའི་ཞིང་བཀོད་འགའ་ཞིག་ལ་ཕྱོགས་ཙམ་བྲིས་པ་འབྱུང་ཞིང་། དེ་དག་གི་ཚུལ་ཞིབ་པར་རྒྱུན་དུ་ཞབས་འབྲིང་དུ་བཞུགས་པའི་གང་ཟག་མོས་གུས་ཅན་འགའི་ངག་དང་ཐོར་བུ་བ་ཡི་གེར་བཀོད་པ་དག་ལས་ཤེས་པར་བྱ་ཞིང་། སླར་ཡང་བསྟན་པ་རིན་པོ་ཆེའི་རྒྱུན་ལ་དགོངས་ནས་ཐུབ་བསྟན་དར་རྒྱས་གླིང་གི་མཁན་པོར་བལྟོས་བཅས་ཀུན་གྱིས་གསོལ་བ་བཏབ་སྟེ། མི་འཇིགས་སེང་གེའི་ཁྲི་ལ་བསྟི་བར་མཛད་ནས། ཆོས་སྡེ་ཆེན་པོའི་འཆད་ཉན་ལས་ཆོས་རྣམས་ཀྱིས་གཙོ་མཛད་སྡེ་སྣོད་འཛིན་པ་ཤ་སྟག་གི་གདུལ་བྱ་ལ་ཕར་ཚད་ཀྱི་གཞུང་ཆོས་གསང་སྔགས་ཀྱི་དབང་བསྐུར། གསུང་ངག་རིན་པོ་ཆེ་སོགས་མདོ་སྔགས་ཀྱི་ཆོས་ཇི་སྙེད་ཅིག་གིས་ཆར་ཕབས་ཏེ། སྔ་སྲོལ་བཟང་པོ་ཡར་ངོའི་ཟླ་བ་ལྟར་སྤེལ་བར་མཛད་པའི་སྐབས་ནས་དོལ་ཕྱོགས་སུ་ཁུ་དབོན་ལྷན་ཅིག་ཏུ་ཕེབས་ཏེ། ཡུལ་ཕྱོགས་སོ་སོར་རང་རང་གི་བསྐལ་བ་དང་འཚམས་པའི་ཆོས་ཀྱི་འཁོར་ལོ་བསྐོར་བར་མཛད། དེ་དུས་དད་མོས་ཀྱི་འགྲོ་བ་དག་གིས་རྗེ་ཉིད་བཞུགས་པའི་ཕྱོགས་ལ་བསྐོར་བ་བྱས་པའི་ཤུལ་སྲང་ཆེན་པོ་བཞིན་དུ་དོད་པ་ལ་སོགས་པའི་དགེ་བའི་རྩ་བ་དཔག་ཏུ་མེད་པ་ལ་སེམས་ཅན་གྲངས་མེད་པ་བཀོད་པར་མཛད་ཅིང་།
དེ་ནས་རེ་ཤིག་ལོན་པ་རྗེ་བཙུན་མཆོག་ཉིད་དགུང་གི་ལོ་རེ་བརྒྱད་ཀྱི་མཐར་སོན་པ་ན། དཔལ་ཨེ་ཝྃ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས། དུས་གསུམ་སངས་རྒྱས་ཀྱི་གདུང་སོབ་རྒྱལ་ཚབ་དམ་པ་ལྷ་མཆོག་སེང་གེ་ཕྱོགས་འདིར་སླར་ཡང་སྤྱན་འདྲེན་པར་མཛད་དེ། ཡབ་སྲས་ལྷན་དུ་སྨོན་ཐང་རྒྱལ་པོའི་ཁབ་ཏུ་གདན་ཆགས་ནས། རྗེ་བཙུན་ཆོས་ཀྱི་རྗེ་ཉིད་ཀྱིས་སྐྱེད་ཚལ་བར་དུ་ཚུལ་བཞི་སྔོན་དུ་སོང་བའི་རྒྱུད་ཀྱི་བཤད་པས་མཚོན་པའི་ཟུར་ཆོས་དཔག་ཏུ་མེད་པ་སྩལ་ཞིང་། ཆོས་ཀྱི་རྗེ་རིན་པོ་ཆེ་ངོར་ཆེན་གྱི་ཞལ་མངའ་ནས་ཀྱིས་ཐུབ་ཆེན་རྣམ་པར་རྒྱལ་བའི་གཙུག་ལག་ཁང་དུ་ས་སྐྱོང་སྐུ་མཆེད་ཁུ་དབོན་རྣམས་ཀྱིས་གཙོ་མཛད། ཆོས་སྡེ་ཆེན་པོ་དང་དགོན་གནས་སོ་སོའི་བླ་མ་སློབ་དཔོན་ཆེ་བཙུན་སྐྱ་སེར་དྲག་གཞན་ཕལ་མོ་ཆེ་འདུས་པའི་ཚོགས་པ་ལ།

གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པ་རྨད་དུ་བྱུང་བའི་ཆོས་ཀྱི་བདུད་རྩི་སྩོལ་བར་མཛད་ནས་ལེགས་བྱས་དེ་རྣམས་བར་ཆད་མེད་པར་མཐར་ཕྱིན་པའི་རྗེས་ཐོགས་སུ། སངས་རྒྱས་བསྟན་པའི་རྩ་བ་སོ་སོ་ཐར་པའི་བསྟན་ཁྲིམས་ཁྱད་པར་ཅན་དགེ་སློང་ལ་སོགས་པའི་བསླབ་པའི་སྒོ་མཐའ་ཡས་པ། སོ་སོའི་ཞེ་འདོད་ཚུལ་གྱི་རྒྱུན་སྡོམ་ཞིང་འགོག་པར་བྱེད་པའི་ཆུ་ལོན་ལྟ་བུ་རྣམ་པར་རིག་བྱེད་མ་ཡིན་པས་བསྡུས་པའི་གཟུགས་རྫས་བདུན་ཐོབ་པའི་ཤཱཀྱའི་སྲས་ལྟ་སྤྱོད་ཆོ་ག་རྣམས་མ་ཉམས་པའི་དགེ་སློང་དམ་པ་བརྒྱ་ཕྲག་མང་པོ། དེ་ལས་གཞན་དུ་དགེ་ཚུལ་དགེ་བསྙེན་གྱི་བསླབ་པ་ནོས་པ་ནི་བགྲང་བའི་ཡུལ་ལས་འདས་པ་དག་བསྐྲུན་པར་མཛད་ཅིང་། སྔ་གོང་རྗེ་བཙུན་རྡོ་རྗེ་འཆང་ཀུན་དགའ་དབང་ཕྱུག་གིས་མཁན་པོ། རྗེ་ཉིད་ཀྱིས་ལས་ཀྱི་སློབ་དཔོན་མཛད་པ། ཆོས་རྗེ་པཎྜི་ཏ་ཆེན་པོས་མཁན་པོ། རྗེ་ཉིད་ཀྱི་ལས་ཀྱི་སློབ་དཔོན། ཡོངས་འཛིན་དམ་པ་དཀོན་མཆོག་འཕེལ་གྱིས་མཁན་པོ། རྗེ་ཉིད་ཀྱི་ལས་ཀྱི་སློབ་དཔོན་མཛད་པ་དང་། རྭ་སྟོན་ཡོན་ཏན་དཔལ་བཟང་པོས་མཁན་པོ།
རྗེ་ཉིད་ཀྱིས་ལས་ཀྱི་སློབ་དཔོན་མཛད་ནས་དགེ་སློང་། དགེ་ཚུལ་གྱི་བསླབ་པ་དཔག་ཏུ་མེད་པ་སྦྱིན་པར་མཛད་པ་དང་། ཕྱིས་སྔ་ཕྱིར་རྗེ་ཉིད་ཀྱིས་མཁན་པོ་མཛད་ནས་སྒྲུབ་པར་མཛད་པ་སོགས། རབ་བྱུང་བསྙེན་རྫོགས་འབུམ་ཕྲག་མང་པོའི་ལས་ཀྱི་ཕྲིན་ལས་རྒྱ་ཆེན་པོ་སྤེལ་བར་མཛད་པ་དང་། བདག་ཉིད་ཆེན་པོ་ཉིད་ཀྱིས་ས་ཕྱོགས་ཐ་དད་དུ་སེམས་ཅན་གྲངས་མེད་པ་ལ་ལན་གཅིག་མ་ཡིན་པར་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཚད་མེད་པ་ཡང་དང་ཡང་དུ། དུས་དང་གནས་སྐབས་ཀུན་ཏུ་རྗེས་སུ་སྩལ་བ་དང་། རྒྱུད་སྡེ་བཞི་དང་འབྲེལ་བའི་དབང་བསྐུར་རྣམ་པར་དག་པ་མཐའ་ཡས་པའི་སྒོ་ནས་གདུལ་བྱ་རྣམས་གཞི་སྡོམ་པ་གསུམ་ལ་འགོད་པར་མཛད་ཅིང་། ཐུགས་སྲས་དམ་པ་རྒྱལ་བའི་གདུང་སོབ་ངོར་ཆེན་ཆོས་རྗེས་སྔར་སྨྲོས་པ་ལྟར་གསུང་ངག་རིན་པོ་ཆེ་རྗེས་སུ་སྩལ་བའི་སྐབས་སུ་སེམས་བསྐྱེད་ལ་སྐྱེ་བོ་སྟོང་ར་ཅན་དུ་ལོང་པ་དང་། རྒྱུ་དུས་ཀྱི་དབང་ལ་ཡང་སྐྱེ་བོ་བགྲང་ལས་འདས་པ་དག་ལ་ཆོས་སྦྱིན་ཡང་དག་པ་བསྩལ་ཏེ། རྗེ་བླ་མ་ཡབ་སྲས་གཉིས་ཀྱི་རྒྱལ་བའི་ཕྲིན་ལས་རྨད་དུ་བྱུང་བ་སྒོ་དུ་མས་སྤེལ་བར་མཛད་ནས།
སླར་ཡང་ཡབ་སྲས་ལྷན་ཅིག་ཏུ་དགོན་གནས་བསམ་གྲུབ་གླིང་ཉིད་དུ་ཕེབས་ཏེ། རྗེ་ཉིད་ཀྱི་ཐུགས་དམ་གསེར་ཟངས་ལས་གྲུབ་པའི་རྣམ་པར་རྒྱལ་མའི་མཆོད་རྟེན་ལ་ཡང་དེ་དུས་ཡབ་སྲས་ལྷན་ཅིག་ཏུ་རབ་གནས་མཛད་ཅིང་། དེ་མཚམས་རྗེ་ངོར་པ་དཔོན་སློབ་རྣམས་ལ་གསུང་ཆོས་ཀྱི་རིམ་པ་འཁོར་ལོ་བདེ་མཆོག་རྩ་བའི་རྒྱུད་སོགས་རྒྱུད་སྡེ་དུ་མའི་ལུང་བཤད། བཅལ་པའི་ཕག་མོ་སྐོར་གསུམ་སོགས་བྱིན་རླབས་ཀྱི་སྒོ་དུ་མ་རྗེས་སུ་སྩལ་བའི་སྐབས་ནས། ཧོར་ཞོགས་ཆེན་པོ་ཞིག་གིས་ཉེར་ལེན་གྱིས་རྐྱེན་བྱས། དཔོན་སློབ་སྐུ་འཁོར་བཅས་ཐམས་ཅད་ཆོས་སྡིངས་སུ་ཕེབས་ཏེ། དེར་བདེ་མཆོག་དྲིལ་བུ་ལྷ་ལྔ། ལཱ་བ་པའི་ལྷ་བཅུ་གསུམ་མ། འཁོར་ལོ་བདེ་མཆོག་བོང་བུའི་ཞལ་ཅན་རྣམས་ཀྱི་དབང་བསྐུར་བ། བདེ་མཆོག་རྩ་རྒྱུད་དང་།
འཇིགས་བྱེད་རྟོག་གི་སྔགས་བཏུའི་བྱིན་རླབས། འཇམ་དབྱངས་ཤེས་རབ་རྒྱ་མཚོས་མཛད་པའི་ཀུན་རིག་རྩོད་སྤོང་གནམ་ལྕགས་འཁོར་ལོའི་ལུང་བཤད་སོགས་དང་། ཁྱད་པར་རྗེ་བཙུན་ངོར་ཆེན་ཉིད་ཀྱི་ཞལ་མངའ་ནས་ལ། རྡོ་རྗེ་རྣལ་འབྱོར་མ། སྒྲོལ་དཀར་དང་། གུར་གྱི་མགོན་པོའི་མན་ངག་ཐུན་མོང་མ་ཡིན་པ་རྣམས་ཆིག་བརྒྱུད་དུ་གདམས་ཤིང་། དེ་དུས་དྲིལ་བུ་ལྷ་ལྔའི་དབང་གནང་དུས་ཡབ་སྲས་གཉིས་ཀ་ལ་ངོ་མཚར་བའི་མནལ་ལྟས་ནུབ་གཅིག་ལ་དུས་གཅིག་ཏུ་བྱུང་བའི་ལོ་རྒྱུས་ཀྱང་ཡོད། ཆོས་སྡིངས་སུ་རྗེ་བཙུན་དམ་པ་ངོར་ཆེན་ཆོས་ཀྱི་རྗེས་ཟུར་ཆོས་ལ། ཚེ་དཔག་མེད་གྲུབ་རྒྱལ་མའི་དབང་ཁྲིད་དང་བཅས་པ། མི་གཡོ་བ་སྔོན་པོའི་རྗེས་གནང་ཆུ་བསྲུང་།
མི་གཡོ་བ་དཀར་པོ། འཇམ་དབྱངས་དཀར་པོ། ཤེར་ཕྱིན་དཀར་མོ་སོགས་རྗེས་གནང་ཟུར་བཀའ་དུ་མ་བསྩལ་ཞིང་། དེ་ནས་སླར་ཡང་རྗེ་བཙུན་བླ་མ་དམ་པ་ཡབ་སྲས་ཞབས་འབྲིང་གི་འཁོར་ཚོགས་དང་བཅས་པ། སྨོན་ཐང་གི་རྒྱལ་པོའི་ཁབ་ཏུ་ཉེ་བར་ཕེབས་ཏེ། གོང་དུ་བརྗོད་པ་ལྟར། རྗེ་བཙུན་ཡབ་སྲས་གཉིས་ཀའི་དྲུང་དུ། མཁན་སློབ་ཞུས་ནས། ལྷོ་འབྲོག་དོལ་གསུམ་དང་། གློ་བོ་རང་གི་དགོན་གནས་སོ་སོ་ནས་སྒྲུབ་པ་སོགས་དགེ་བསྙེན་དགེ་ཚུལ།
དགེ་སློང་སྟོང་ཕྲག་དུ་ལོངས་པ། ཁྱད་པར་རྗེ་བླ་མ་ཡབ་སྲས་གཉིས་ལ་མཁན་སློབ་ཞུས་ནས། ལྷ་རིགས་བདག་ཆེན་མས་དགེ་ཚུལ་གྱི་སྡོམ་པ་ཡང་དག་པ་བཞེས་ཤིང་། རྗེ་ངོར་ཅན་གྱི་དྲུང་དུ་སངས་རྒྱས་དབོན་དུ་གྱུར་པ་ལྷ་སྲས་གཞོན་ནུ་རྣམ་པ་གཉིས་ཀྱང་འཇིག་རྟེན་གྱི་དྲེགས་པ་དང་རབ་ཏུ་ཡིད་དུ་འོང་བའི་ཆ་ལུགས་རྣམས་དོར་དབུ་སྐྲ་བུང་བ་ལྟར་གནག་པ་ཡང་ཡོངས་སུ་དྲེགས་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། ངུར་སྨྲིག་གི་གོས་འཛིན་པའི་ཐུབ་པའི་སྲས་སུ་བསྐྲུན་པར་མཛད། དེ་ལྟར་རྗེ་བླ་མ་ཡབ་སྲས་གཉིས་ཀྱི་ཐུགས་རྗེའི་མཐུས། དུས་གཅིག་ལ་སངས་རྒྱས་བསྟན་པའི་རྩ་བ་སྡོམ་པ་གསུམ་གྱི་བཀའ་དྲིན་བདེ་བླག་ཏུ་ཐོབ་པའི་མཛད་པ་རྨད་དུ་བྱུང་བ་སྟོན་པར་མཛད་པ་ཡང་གོང་གི་འཕྲོས་ལས་འདི་ལྟར་དུ་འབྱུང་སྟེ། སྐྱོན་མེད་སྡོམ་གསུམ་ཆུ་རྒྱུན་གྱིས་བརླན་པའི། ། སྙིང་རྗེའི་རྐང་འཐུང་རྒྱས་པའི་དཔག་བསམ་ལས། ། ལྷག་བསམ་མེ་ཏོག་དཀར་པོའི་ཁུར་ལྡན་ཞིང་། །
ཕྲིན་ལས་དྲི་བསུང་ཕྱོགས་ཀུན་ཁྱབ་པར་མཛོད། ། ཅེས་སྨྲོས་ཏེ། སྐྱོན་མེད་པའི་རིང་ལུགས་ལས་འོངས་པའི་སོ་སོ་ཐར་དང་བྱང་ཆུབ་སེམས། རིག་འཛིན་སྔགས་ཀྱི་སྡོམ་པ་གསུམ་གྱི་ཆུ་རྒྱུན་གྱིས་བརླན་པའི་ཞིང་ས་ལས་ཉེ་བར་སོན་པའི་སྙིང་རྗེའི་རྐང་འཐུང་རྒྱས་པའི་འདོད་དགུའི་དཔག་བསམ་གྱི་ཤིང་ལས་འཁྲུངས་པའི་ལྷག་བསམ་མཛེས་སྡུག་པུནྡ་རི་ཀའི་མེ་ཏོག་དཀར་པོའི་ཁུར་དང་ལྡན་ཞིང་། བྱ་བ་ཡུལ་དང་བྱེད་པ་པོ་ལ་ཡོད་པའི་ཕྲིན་ལས་རྣམ་པར་དག་པའི་དྲི་བསུང་ཕྱོགས་དུས་གནས་སྐབས་ཀུན་ཏུ་རྒྱས་པར་མཛོད་ཅིག ཅེས་བརྗོད་པའི་དོན་དང་མཐུན་པར། བསྟན་པ་རིན་པོ་ཆེའི་སྲོག་ཤིང་སྡོམ་པ་གསུམ་གྱི་ཉམས་ལེན་ཉིད་ཀྱི་བསྟོད་བཀུར་བསྔགས་གསུམ་ཆེ་བ་དུས་ཀུན་ཏུ་ལན་གཅིག་ལན་གཉིས་མ་ཡིན་པར་ཆེད་དུ་བརྗོད་པར་མཛད་དེ། གསུང་འཕྲོས་ཐོར་བུ་བའི་ཞལ་འཕྲོས་རྒྱུན་ལྡན་ལ་ཡང་སྔོན་གྱི་དུས་ན་འབྲོག་མི་ལོ་ཙཱ་བ་རྒྱ་གར་ལ་ཕེབས་པའི་དུས་མཁན་སློབ་རྣམས་ཀྱི་ཞལ་བཀོད་ཀྱི་རིམ་པ་ལ། བསྟན་པའི་རྩ་བ་ཡིན་པས་འདུལ་བ། བསྟན་པའི་སྙིང་པོ་ཡིན་པས་ཕར་ཕྱིན།
བསྟན་པའི་ཉིང་ཁུ་ཡིན་པས་གསང་སྔགས། དེ་དག་ལ་མཁས་པའི་ཡན་ལག་སྒྲ་སོགས་ཐ་སྙད་རྣམས་སློབ་ཤོག་གསུང་བའི་དོན། གཞུང་སྐམ་རེ་ལ་འབྲུ་འགའ་རེ་ཐེབས་པའི་གོ་བ་ཅི་སྐྱེས་པ་འདི་ལ་ཤེས་པར་མིང་བཏགས་པའི་རློམ་སྟངས་ལ་ཟེར་བ་མ་ཡིན། སྡོམ་པ་གསུམ་པོ་དེ་དང་དེའི་ཁྲིམས་ཀྱི་བསླབ་པ་བླ་མ་ལ་ནོས། བསྲུང་བྱའི་ཚོགས་ཀྱི་སྤང་བླང་གི་གནད་ཕྲ་མོ་ཙམ་ལ་ཡང་མ་རྨོངས་པར་ཁོང་དུ་ཆུད་ནས་བཅས་མཚམས་ལ་མིག་འབྲས་བཞིན་དུ་བསྲུང་བའི་གོ་ཆ་བགོས་པའི་བག་ཡོད་ཅན་གཅིག་ལ་ཟེར་བ་ཡིན། དེ་ལྟ་བུའི་སྐྱེས་བུ་གཅིག་ཕྱོགས་གང་ན་ཡོད་ཀྱང་ཆོ་གའི་ཡན་ལག་སྣ་རེས་ཀྱང་བསྟན་པ་འདེགས་ནུས་པ་ཡིན། དེ་ལ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་དབང་གི་རབ་དབྱེར། ཀུན་ནས་ཀུན་ཏུ་ཞུམ་པ་དང་། ། སྣོད་མིན་འཚོལ་བ་གཉིས་ཀ་སྤངས། ། ཞེས་གསུངས་པ་ལྟར།
དིང་སང་གང་ཟག་རིགས་གཅིག་གིས་རང་གི་བླ་མ་ལས་ཚུལ་བཞིན་དུ་ཐོབ་པའི་དབང་ལུང་། བསྙེན་སྒྲུབ་ལས་གསུམ་མཐར་ཕྱིན་སྤེལ་ན་བསྟན་པའི་རྒྱུན་ལ་ཕན་པའི་རྒྱུར་གྲོ་བ་ཡོད་ནའང་བློ་ཞུམ་ནས་སྣ་རེ་ཡང་བྱེད་མི་ནུས་པ་དང་། རིགས་གཅིག་ཆོས་དེ་ཐོབ་ཙམ་ཉིད་ནས་ཕལ་ཆེར་ཆོག་བྱེད་པའི་ཧམ་ཅན་ཞིག་ཡོང་བ་གཉིས་ཀ་བསྟན་པ་ལ་གནོད་པ་ཡིན། དེས་ན་ཐོས་པའི་དོན་རྣམས་ནན་ཏན་གྱིས་བསྒྲུབ་པ་ལྷུར་བྱས། བསྟན་པའི་མིག་རྐྱེན་ལ་ཕན་པའི་གོ་ཆ་དེ་བགོ་དགོས་པ་ཡིན་ནོ་གསུངས། ཡང་སྐབས་གཅིག་གི་གསུང་འཕྲོས་ལ། ཆོས་རྗེ་ས་སྐྱ་པཎ་ཆེན་གྱིས། སོ་སོར་ཐར་པ་འདུལ་བ་བཞིན། ། བྱང་སེམས་སྡོམ་པ་མདོ་སྡེ་བཞིན། ། གསང་སྔགས་རྒྱུད་སྡེ་ཇི་བཞིན་དུ། །
ཞེས་པའི་ཚིག་འདི་དིང་སང་འཆད་པ་པོ་ཀུན་གྱི་ཁ་ཏོན་དུ་བྱེད་པ་གཅིག་ཡོད་དེ། འདིའི་དོན་ཕྱག་བཞེས་ཐེབས་ངེས་པ། ཆོས་རྗེ་རྡོ་རྗེ་འཆང་ཆེན་པོ་ཡབ་སྲས་རྣམས་ཡིན། ཆོས་རྗེ་རྡོ་རྗེ་འཆང་ཆེན་པོ་དབུས་ལ་ཕེབས་པའི་སྐབས་སུ། དབུས་ཀྱི་དགེ་བའི་བཤེས་གཉེན་ཆེན་པོ་ཀུན་ཀྱང་ཤ་སྣ་ཚོགས་ལ་འཛེམས་བག་མེད་པར་ལོངས་སྤྱོད་པ་གཟིགས་པས་ཐུགས་ལྷག་པར་འབྱུང་སྟེ། ཤ་ཆང་གི་ཉེས་དམིགས་སྟོན་པའི་མདོ་སྡེ་རྣམས་ལས་ལུང་བསྡུས་སུ་གནང་བ། ཕྱིས་བསྟན་ཆོས་སུ་བསྒྲིགས་པའི་ཐུགས་རྩོམ་མཛད་པ་སློབ་སྤྲིང་འདི་ཡིན། རང་རེ་ངོར་པའི་རྗེས་འཇུག་རྣམས་ཀྱི་སློབ་སྤྲིངས་ནས་བཤད་པའི་བཅས་མཚམས་རྣམས་ལས་མི་འདའ་བའི་བག་ཡོད་ཀྱི་གོ་ཆ་རེ་བསྟེན་དགོས། རྗེ་རྡོ་རྗེ་འཆང་ཆེན་པོས་ལྗགས་ཐོག་དུ་ཤ་ཆང་འཇོག་མ་མྱོང་བ་དང་། ཕྱག་རྗེན་པས་བུད་མེད་ལ་རེག་མ་མྱོང་བ་སོགས་བསྟན་པའི་མིག་རྐྱེན་ཇི་ལྟར་བཞེས་པའི་རྣམ་ཐར་རྣམས་ལ་བཞིག་པ་བཅུག་ནས།
དེའི་ཕྱོགས་ཙམ་རེའི་དགོངས་པ་བསབ་དགོས་པ་ཡིན་ཏེ། སློབ་སྤྲིངས་ཀྱི་འཇུག་རང་ན། ཀཱ་ཡེ་ཁོ་བོའི་རྗེས་སུ་སློབ་འདོད་ན། ། ཤ་ཆང་ལ་སོགས་མ་དག་འཚོ་བ་སྤོངས། ། རྨད་བྱུང་ཡོན་ཏན་ཀུན་གྱི་གཞི་གཅིག་པོ། ། ཚུལ་ཁྲིམས་རིན་ཆེན་སྲོག་ལས་གཅེས་པར་ཟུངས། ། ཞེས་སོགས་བསྟན་པའི་བབས་དང་བསྟུན་པའི་ལམ་རིམ་ཚིགས་བཅད་དུ་སྒྲིགས་པ་འདི་ཙམ་རེ་བློ་ལ་ཡོད་ན་ཡང་དོན་ཆེན་པོར་འགྱུར་བ་ཡིན། སོ་སོར་ཐར་པའི་བསླབ་པའི་རྩ་བ་ཆང་དང་། བྱང་ཆུབ་སེམས་དཔའི་བསླབ་པའི་རྩ་བ་ཤ་ཡིན་པས། ཤ་ཆང་གཉིས་སྤོང་བའི་ཕྱག་ལེན་འདི་སངས་རྒྱས་ཀྱི་བསྟན་པ་རྨང་ནས་སློང་བའི་མིག་རྐྱེན་རབ་གཅིག་ཡིན།
ཆོས་རྗེ་པཎྜི་ཏ་ཆེན་པོས་རྗེ་རྡོ་རྗེ་འཆང་ལ་བསྟོད་པ་མཛད་པའི་ནང་ན་ཡང་། ཁྱེད་ལ་བསྟེན་ནས་ལོག་འཚོ་སྤངས་པ་ཡི། ། ལེགས་བྱས་ཕྲ་མོར་གྱུར་པ་གང་ལགས་པ། ། མགོན་གཞན་བསྐལ་བརྒྱར་བསྟེན་ཡང་མ་མཆིས་ན། ། དེ་སླད་གདུང་བའི་སྤུ་ལོང་ལྷག་པར་གཡོ། ། ཞེས་པ་འདིས་ཀྱང་ཤེས་པར་ནུས་ཤིང་། མདོར་ན་ཤ་ཆང་སྤོངས་བ་འདི། རང་རེ་ངོར་པའི་ཕྱག་བཞེས་གཅིག་ཡིན་པས་ཅི་ནས་ཀྱང་ནན་ཏན་དུ་བྱ་དགོས་པ་ཡིན་ནོ་གསུང་ཞིང་། ཡང་གསུང་འཕྲོས་ལ། དིང་སང་བསྟན་པའི་སྙིགས་མར་སོང་བས་གསང་སྔགས་ལ་མིང་བཏགས།
ལོག་ཆོས་ལ་དཔུང་གཡར་བའི་བབ་ཆོལ་གཅིག་ལ་ཡིད་བརྟན་དུ་བྱེད་པ་མང་བ་འདུག རྒྱུ་སྡེ་དང་མཐུན་པའི་གསང་སྔགས་གཅིག་བྱེད་ན་ནི། སྡོམ་པ་འོག་མ་གཉིས་ལ་མི་སྟོན་པའི་གོ་སྐབས་མེད་པ་ལྟ་བུ་གཅིག་ཡོད་དེ། རྒྱུད་ཨ་བྷི་དྷ་ན་ལས། གོང་ནས་གོང་གི་སྡོམ་པ་ནི། ། བུ་ཁྱོད་ཀྱིས་ནི་བསྲུངས་བྱས་ཏེ། ། གྲོལ་བའི་རྒྱུ་ནི་དེ་ལས་གཞན། ། ཐབས་ནི་ཅི་ཡང་ཡོད་མ་ཡིན། ། ཞེས་པ་འདི་གྲུབ་ཆེན་ཐ་དད་ཀྱི་དཀྱིལ་ཆོག་ཏུ་བྲིས་པ་འདི་ཡིན་ཞིང་། མདོར་ན་རྡོ་རྗེ་ཐེག་པ་རང་གི་བླ་མའི་མཚན་ཉིད་འཆད་པའི་དུས་སུ་ཡང་།
རྒྱུད་དག་ལས། ཉན་ཐོས་སྤྱོད་པ་སྲུང་བ་པོ། ། ཞེས་དང་། ཕྱི་རུ་ཉན་ཐོས་སྤྱོད་པ་བསྲུང་། ། ནང་དུ་འདུས་པའི་དོན་ལ་དགའ། ། ཞེས་གསུངས་པ་ལྟར། ཕྱི་འདུལ་བའི་ཀུན་སྤྱོད་ལ་རས་བོར་དུ་མ་སོང་བའི། ནང་རྡོ་རྗེ་ཐེག་པའི་ཐབས་མཁས་ལ་ནན་ཏན་དུ་བྱེད་པ་གཅིག་དགོས། དེ་ལ་རྒྱ་གར་འཕགས་པའི་ཡུལ་གྱི་སྡོམ་བརྩོན་དམ་པ་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད་སོགས་སྡོམ་བརྩོན་གྱི་རྟེན་ལ་གསང་སྔགས་འཛིན་པ་དག་གིས་ཕྱག་བཞེས།
ཁ་ཆེའི་པཎྜི་ཏ་བསོད་སྙོམས་པ་ཆེན་པོ་ཤཱཀྱ་ཤྲཱིའི་བར་གྱི་རྒྱུན་མ་ཆད་པར་ཕྱག་ལེན་ལ་བཏབ་པའི་དོན། ཆོས་རྗེ་ས་སྐྱ་པཎྜི་ཏས་ཚོགས་འཁོར་གྱི་ཡི་གེར་འདེབས་པར་མཛད་པ་ལྟར། རབ་བྱུང་སྡོམ་བརྩོན་རྣམས་ཀྱི་ཚོགས་འཁོར་ལ་སོགས་པའི་དུས་སུ་གཏོར་མ་ལ་སོགས་པ་ལ་ཤ་ཆང་བརྒྱན། སྡོམ་བརྩོན་རྣམས་ཀྱིས་བྱིན་གྱིས་བརླབས་པའི་ཆང་གི་ཐིགས་པ་ཕྲ་མོ་དང་། ཤིན་ཏུ་ཆ་ཕྲ་བའི་ཤའི་ཟེགས་མ་ཅུང་ཟད་ལྗགས་ཐོག་ཏུ་མྱང་ཞིང་། བུ་རམ་དང་། ཤིང་འབྲས་ལ་སོགས་པ་དུས་རུང་གི་ཟ་མ་རྣམས་ཤ་ལྔ་བདུད་རྩི་ལྔར་བྱིན་གྱིས་བརླབས་ནས་ལོངས་སྤྱད་པས། ལྟུང་བ་བཅུ་གསུམ་པའི་ཉེས་པ་ཡང་ཁེགས་ཤིང་། ཡེ་ཤེས་ཀྱི་མཁའ་འགྲོ་དང་། ཆོས་སྐྱོང་རྣམས་མཉེས་ཞིང་བསྲུང་སྐྱོབ་མཛད་པ་ལ་སོགས་པའི་གཏན་ཚིགས་དུ་མ་འཐད་ལྡན་དུ་གསུངས་པ་ལ།
དངོས་སུ་བསྙོན་རིགས་ཅན་འགའ་ཞིག་རྗེ་བཙུན་གོང་མའི་ཕྱག་བཞེས་སུ་མིང་བཏགས་ནས་རང་དང་སློབ་མའི་སྤྱོད་པ་ཕྱིན་ཅི་ལོག་ལ་འགོད་པའི་ཕྱག་ལེན་དེ་དག་ལ་སྙིང་པོ་ཅི་ཡོད། རྣམ་པ་གཅིག་ཏུ་ན། རྗེ་བཙུན་གོང་མ་རྣམས་ཁྱིམ་པའི་བརྟེན་ཅན་དུ་བཞུགས་པའི་ཕྱག་བཞེས་ཀྱི་ཆ་རང་རེ་རྗེས་འཇུག་བརྟེན་ཅན་དགེ་སློང་གིས་སྒྲུབ་ཏུ་ག་ལ་རུང་། དེ་ལྟར་རུང་ན་རྗེ་ས་སྐྱ་པ་ཆེན་པོ་དང་། གཅུང་དཔལ་ཆེན་འོད་པོ། ཟངས་ཚ་བསོད་ནམས་རྒྱལ་མཚན་རྣམས་ལ་བཙུན་མོ་ཡོད་པས། རྗེས་འཇུག་གི་དགེ་སློང་རྣམས་ཀྱིས་ཚུལ་དེ་ལྟ་བུ་ལ་འཇུག་ཏུ་རུང་ངམ། དེས་ན་ཆོས་རྗེ་ས་སྐྱ་པཎ་ཆེན་རྟེན་དགེ་སློང་དུ་བཞུགས་པའི་ཕྱག་བཞེས་ལས་ཇི་ལྟར་འབྱུང་བ་བཞིན། དགེ་སློང་རྡོ་རྗེ་འཛིན་པ་རྣམས་ཀྱིས་འཁྲུལ་མེད་དུ་ལག་ལེན་ལ་འདེབས་དགོས་པ་ཡིན་གསུངས། ཡང་གསུང་འཕྲོས་ལ།
ནང་མཆོད་བུ་རམ་ལ་བཤད་པའི་ཁུངས་མི་དབང་ཨིནྡྲ་བྷུ་ཏི་ཕག་མོ་ཞལ་གཉིས་མའི་སྒྲུབ་ཐབས་ཀྱི་ཚིག་ཟིན་ལས་བཤད་པ་ཡིན། ནང་མཆོད་ཀྱི་སྣོད་བྷེ་ཏ་ལ་གསུང་བ་སྡོམ་འབྱུང་ལས་བཤད་དོ། ། རལ་པ་གྱེན་རྫེས་ཀྱི་རྒྱུད་དུ་བྷེ་ཏའི་ནང་འབྲས་ཀྱི་ཀླད་པའི་ཚབ་དང་། ཕྱི་བཤུན་གྱི་ཐོད་པ་དང་། ལྐོགས་ཀྱིས་སྐྲའི་ཚབ་ཡོང་བར་ལས་ཚོགས་ཀྱི་སྐབས་འགའ་ནས་བཤད་ཡོད་པའི་རིགས་པས་ཀྱང་སྡོམ་བརྩོན་རྣམས་ཀྱི་ཐོད་བའི་ཚབ་བྷེ་ཏ་ལ་ཤིན་ཏུ་ཡང་རུང་བ་ཡིན། མི་གཡོ་བ་བླ་མེད་པས་ནི་རྫའི་ཐོད་པས་ཀྱང་ཡོང་བར་བཤད། སྤྱིར་ཡང་ངུར་སྨྲིག་གི་གོས་གྱོན་པའི་རབ་ཏུ་བྱུང་བ་རྣམས་ཀྱིས་མི་ཐོད་དང་། མི་རུས་ཀྱི་ཕྲེང་བ་ལ་སོགས་པ་གསང་སྟེ་བརྟེན་པ་ལས། མི་སྔུན་དུ་རྒྱན་ཆར་བྱར་མི་རུང་། སངས་རྒྱས་ཀྱི་བསླབ་པ་ཐམས་ཅད་འཇིག་རྟེན་མ་དད་པ་དང་འཆའ་བ་སྤངས་པའི་ཆེད་ཁོ་ནར་བཅས་པ་ཡིན་ལ།
རྡོ་རྗེ་ཐེག་པ་དང་བསྟུན་ན་ཡང་། ལས་དང་པོ་པས་དེ་ལྟར་བྱས་ན་གསང་བསྒྲོགས་སུ་འགྱུར་ཞིང་མདོར་ན་སྡོམ་པ་གསུམ་ཀ་དང་འགལ་བའི་ཆར་འགྱུར་བས་བག་ཡོད་ལ་གནས་དགོས། དེ་ཡང་རྗེ་རྡོ་རྗེ་འཆང་ཆེན་པོས་རྒྱུན་གྱི་ཕྱག་ཕྲེང་བོ་དྷི་ཙིཏྟ། ཨ་རུ་རའི་མདུད་འཛིན་དང་བཅས་པ་མཛད། ལུང་ཡང་རས་བལ་གྱི་སྐུར་པ་སེར་མོ་འབའ་ཞིག་ལས། འབྲེང་པ་སོགས་ལ་མི་མཛད་པ་ཡིན་སྐད་གསུངས། གསུང་འཕྲོས་ལ་ཆོས་སྐྱོང་གི་གཏོར་མ་དེ་ལ་ཁ་ན་མ་ཐོ་བ་མེད་པའི་ཤ། བ་གླང་ལ་སོགས་པ་རང་ཤི་བའི་ཤས་བརྒྱན་པར་བྱ་དགོས་པ་ཡིན་ལ། གཞན་དག་ཁ་ན་མ་ཐོ་བ་མེད་པའི་ཤ་འདི་དག་ལ་དམན་པར་བཟུང་ནས་དགག་པའི་གནས་དུ་མས་སུན་འབྱིན་ཞིང་བསད་ཤ་ཁོ་ན་ངེས་པར་དགོས་པའི་གྲུབ་མཐའ་གཞུང་ཚུགས་སུ་བྱེད་པ་ནི། འཚེ་བ་ཆོས་སུ་སྨྲ་བའི་མུ་སྟེགས་བྱེད་ཀྱི་རིང་ལུགས་སྐྱོང་བ་ཡིན་པས་སྙིང་རྗེ་ཆེན་པོ་ལ་གནས་པའི་སངས་རྒྱས་པ་དག་གིས་ཐོས་པར་ཡང་མི་རུང་ན།
ལག་ལེན་ལ་འདེབས་པ་ལྟ་སྨྲོས་ཀྱང་ཅི་དགོས་གསུང་ཞིང་། རྗེ་ཉིད་ཀྱིས་ཡན་ལག་དྲུག་པའི་གསུང་རྒྱུན་ཟིན་བྲིས་སུ་མཛད་པ་ལས། དེ་ལྟར་གསུང་བཞིན་རང་གི་བརྗེད་བྱང་དུ། ། རབ་ཏུ་སྒྲིམས་ཏེ་ཚུལ་བཞིན་བྲིས་མོད་ཀྱི། ། དམ་པའི་གསུང་ལ་བཅོས་པའི་ཁ་གཡར་ཏེ། ། ཅི་དགའི་ངན་རྟོག་མཐའ་དག་འདིར་མ་བྲིས། ། ཞེས་གསུངས་ཞིང་། ཡང་དེ་ཉིད་ལས། འདི་དག་འཐོར་བའི་ཚུལ་དུ་གནས་ན་ཡང་། ། ལེགས་པར་བཤད་པ་ཆུ་ལ་རླབས་བཞིན་དུ། །
འབུར་དུ་བྱུང་རྣམས་བསྡུས་པའི་ཚུལ་ཡིན་པས། ། མ་འབྲེལ་སོགས་ཀྱི་དགོས་པའི་གོ་སྐབས་ཅི། ། ཞེས་འབྱུང་བ་ལྟར་རོ། ། དེ་ལྟར་བཤད་མ་ཐག་གི་དོན་རྣམས་ཀྱི་མཚོན་པའི་ཀུན་སྤྱོད། བག་ཡོད་ལ་གནས་པའི་ལེགས་བྱས་དེ་ཉིད་ཀྱི་སྒོ་ནས། རྗེ་བླ་མ་ཡབ་སྲས་ཀྱི་གདུལ་བྱ་མང་པོ་ཕན་བདེའི་ལམ་ལ་བཀོད་པར་མཛད་པའི་སྐབས་ནས་རྒྱལ་བའི་གདུང་བསོབ་ངོར་ཆེན་ཆོས་ཀྱི་རྗེ་དཔལ་ལྡན་བླ་མ་འཇམ་པའི་དབྱངས་ཉིད་ལ་སྔར་དཔལ་ཨེ་ཝྃ་ཆོས་ལྡན་དུ་གསན་པ་དང་། ལན་སྔ་མ་ཕེབས་དུས་གསན་པའི་ལྷག་མར་གྱུར་པའི་ཆ་ཤས་རྣམས་རྗེས་སུ་ནོད་པར་དགོངས་ཏེ། རྗེ་ཡབ་སྲས་གཉིས་ཀ་དེ་ལྟའི་ཚུལ་ལ་ཐུགས་འགྲུས་པར་མཛད་ནས། རྗེ་ཉིད་ཀྱི་བཀའ་འབུམ་གྱི་ཆ་ཤས་སྔར་མ་གསན་པའི་གསར་དུ་ཐུགས་རྩོམ་མཛད་པའི་ལུང་རྣམས་དང་། འཇིགས་བྱེད་ཞེ་དགུ་མ་དང་།
དུས་འཁོར་སྡོམ་ཆེན་ལ་སོགས་པའི་དབང་། ལུང་མང་པོ་དང་བཅས་པའི་ཆོས་ཀྱི་ཚུལ་དུ་མ་ཉིན་ཞག་གི་ཁྲུགས་ལ་ཐུན་དུ་བཅད་ནས་གནང་བར་མཛད་ཅིང་། དེ་སྐབས་རྗེ་བཙུན་ལྷ་མཆོག་སེང་གེས་སྒྲོལ་མའི་ལྷ་ཁང་དུ་ཟུར་ཆོས་ལ་ཀྱཻ་རྡོར་འགྲེལ་པ་ལུགས། ཕྲེང་བའི་ནང་གི་འབྱུང་འདུལ་གཤེད་དམར་ལྷ་ལྔ་སོགས་དབང་ལུང་དུ་མའི་ཕྲིན་ལས་ཀྱི་རྒྱུན་སྤེལ་བར་མཛད་ཅིང་། སྨོན་ཐང་རྒྱལ་པོའི་ཁབ་ཉིད་ན་བཞུགས་པའི་རྟེན་གསར་རྙིང་རྣམས་ལ། ལུང་དང་རྟོགས་པའི་བདག་ཉིད་བླ་མ་ཡབ་སྲས་ཀྱི་ཕྱག་ཕྱིར་ཕྱོགས་འདིའི་དགོན་ཆེན་གྱི་བླ་མ་སོ་སོ་རྣམས་དང་། དྲུང་གནས་བདེ་ལེགས་བཤེས་གཉེན་ལ་སོགས་པ། ཤར་ཕྱོགས་ནས་ཕྱག་ཕྱིར་ཕེབས་པའི་དགེ་བའི་བཤེས་གཉེན་དག་གིས་ཁ་བསྐང་སྟེ་རྒྱུད་སྡེ་དང་མཐུན་པའི་རབ་ཏུ་གནས་པ་ཡང་དག་པའི་རྟེན་ཅིང་འབྲེལ་འབྱུང་ཡང་དག་པ་སྒྲིགས་ཤིང་། དེའི་ཚེ་རྗེ་ངོར་པ་ཉིད་ཕྱག་རྔ་དང་བཅས་ནས་གཟིམས་ཁང་རྩེར། སྲིད་ཞི་དཔལ་འབྱོར་མའི་དབྱངས་སོགས་སྦྱིན་པའི་བདག་པོ་རྣམས་བཀྲ་ཤིས་པའི་ལེགས་བྱས་ཁྱད་པར་ཅན་ཡང་བསྐྱེད་པར་མཛད་དོ། །
དེའི་སྐབས་ནས་གྲུབ་ཐོབ་ཀྱི་འཁོར་ལོས་སྒྱུར་བ་རྗེ་བཙུན་རྡོ་རྗེ་འཆང་སངས་རྒྱས་རིན་ཆེན་ཁྲུམས་ཟླའི་ཡར་ངོའི་ཚེས་བཅུ་ལ་ནུབ་ཕྱོགས་བདེ་བ་ཅན་གྱི་རང་གནས་དམ་པར་ཕེབས་པའི་སྐད་ཆ་གསན་པའི་མོད་ལ་ཐོས་མཆོད་ཀྱི་རིམ་པ་རྗེ་ཡབ་སྲས་གཉིས་ཀས་གཟབ་རྒྱས་སུ་གནང་ཞིང་། དེ་ནས་རྗེ་བཙུན་ངོར་པ་སློབ་མའི་ཚོགས་དང་བཅས་པ་ལ་ཐུབ་ཆེན་རྣམ་པར་རྒྱལ་བའི་གཙུག་ལག་ཁང་དུ་བསྙེན་བཀུར་གྱི་ཁྱད་པར་སྒོ་དུ་མས་ཕུད་དུད་མཛད་དེ། རྒྱུད་པ་གོང་མ་སངས་རྒྱས་ཐམས་ཅད་ཀྱི་གདུང་སོབ་རྒྱལ་བའི་རྒྱལ་ཚབ་ཆོས་རྗེའི་དྲུང་དུ། འབུལ་བའི་དངོས་པོ་སྤྱི་དང་ཁྱད་པར་གྱི་དད་འདུས་སོ་སོས་རང་རང་གི་མོས་བློའི་འཕྲུལ་ལས་བྱུང་བའི་ལོངས་སྤྱོད་ཁྱད་པར་ཅན་གྱ་ནོམ་འབུལ་བར་མཛད་ཅིང་། དེ་ཡང་ཐོག་མར་རྗེ་བཙུན་ཆོས་ཀྱི་རྒྱལ་པོ་ཉིད་ཀྱི་བརྒྱུད་པ་གོང་མ་ཐམས་ཅད་ཀྱི་དགོངས་པ་རྫོགས་པའི་སླད་དུ། སྐུའི་རྟེན་བདེ་མཆོག་བརྒྱུད་པའི་བླ་མ་རྣམས་དང་། གསུང་གི་རྟེན་རྗེ་ཉིད་ཀྱི་བཀའ་འབུམ་གསེར་ལས་སྒྲུབ་པ། ཐུགས་ཀྱི་རྟེན་དངུལ་གྱི་མཆོད་རྟེན་བཟོ་ཁྱད་ཕུལ་དུ་བྱུང་བས་མཚོན་པའི་སྐུ་གསུང་ཐུགས་ཀྱི་རྟེན་གསེར་ཟངས་ལ་སོགས་པའི་དངོས་པོ་རྣམ་པར་དག་པ་འབུལ་ཡིག་གི་ནང་དུ་རྒྱས་པར་བཀོད་པ་ལྟར་འབུལ་བར་མཛད་ཅིང་། སྡེ་པ་གོང་ནས་གསེར་ཞོ་སུམ་ཅུ་སོ་བདུན་གྱི་མཎྜལ་གྱིས་མཚོན་པའི་རྣམ་གྲངས་ཀྱི་བཀོད་པ་བསམ་གྱིས་མི་ཁྱབ་པ་དང་། སྔ་ཕྱིར་དགོན་པ་སོ་སོ།
དཔོན་རྣམ་པ་ཐ་དད་རྣམས་ཀྱིས་ཀྱང་བརྙེད་པ་དང་བཀུར་སྟིའི་སྒོ་དུ་མས་ཚོགས་རྒྱ་ཆེན་པོ་སྤེལ་ཏེ། རྒྱས་ཚབ་དམ་པ་དཔོན་སློབ། སངས་རྒྱས་དབོན་རིན་པོ་ཆེས་གཙོ་མཛད་སློབ་གཉེར་བའི་ཞབས་འབྲིང་བ་དུ་མ་དང་བཅས། ཉི་མ་ཤར་ཕྱོགས་ལ་ཕྱིབས་ཁ་སྒྱུར་བ་མཛད་དེ། བར་ཆད་མེད་པར་བླ་མའི་གདན་ས་དཔལ་ཨེ་ཝྃ་ཆོས་ལྡན་གྱི་དགོན་གནས་དམ་པར་ཕེབས་ཏེ། ཆོས་དང་སྲིད་ཞིའི་དཔལ་འབྱོར་མཐའ་དག་ཡར་ངོ་ཟླ་ལྟར་འཕེལ་ཞིང་རྒྱས་པར་གྱུར་ཏོ། ། དེ་མཚམས་བདག་ཉིད་ཆེན་པོ་འཇམ་པའི་དབྱངས་ཀྱི་ཞལ་མངའ་ནས་ཀྱིས། དགུན་ངོ་བསམ་གྲུབ་གླིང་གི་དགོན་གནས་ཉིད་དུ་ཤིན་ཏུ་དམ་པའི་སྐུ་མཚམས་ཀྱི་བཅད་ཆ་ལ་དཔྱིད་སོས་ཀྱི་བར་དུ་གདན་ཆགས་ཅིང་། སྐུ་མཚམས་དེའི་རྒྱུན་གྲོལ་མཚམས་གནས་དེ་ཉིད་དུ་ཤིན་ཏུ་སྤྲོས་མེད་ཀྱི་ཁྲིད་བཀའ་གནང་། དེ་ནས་ཐུབ་བསྟན་དར་རྒྱས་གླིང་དུ་ཀུན་མཁྱེན་རོང་སྟོན་སྨྲ་བའི་སེང་གེས་མཛད་པའི་འབུམ་ཊཱིཀ་གི་ལུང་།
ཆོས་སྡེ་ཆེན་པོའི་འཆད་ཉན་དགེ་བཤེས་རྣམས་ཀྱིས་དབུ་མཛད་དོན་དུ་གཉེར་བ་ཀུན་ལ་སྩོལ་བར་མཛད་ཅིང་། དེ་ནས་དབྱར་ངོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པའི་དགའ་སྟོན་ཡང་དག་པ་གནང་བར་མཛད་དེ། དེ་ཉིད་ཀྱི་སྣང་གསུམ་སོང་བའི་སྐབས་ཙམ་ན་ཤར་ཕྱོགས་ནས་ཆོས་ཀྱི་སྤྱན་ལྡན་ཆེ་དཀོན་མཆོག་ལྷུན་གྲུབ་པ་དཔོན་སློབ་རྣམས་ཕྱོགས་འདིར་ཕེབས་པར་མཛད་དེ། དེའི་ཚེ་དུས་གསུམ་སྒྲིབ་མེད་དུ་གཟིགས་པའི་སྤྱན་ལྡན་རྗེ་ཉིད་ཀྱིས་མ་འོངས་པ། སྔོན་དུ་དགོངས་པའི་ཐུགས་མཁྱེན་གྱིས་ཞབས་དྲུང་ན་ཡོད་པའི་དགེ་བའི་བཤེས་གཉེན་དུ་མས་བསུ་བའི་བཀའ་བཀོད་གནང་བ་སོགས་ཁྱད་པར་གྱི་བསྟི་སྟངས་ཀྱི་བཀུར་སྟི་ཡང་དག་པ་མཛད་དེ། ད་ལྟ་ཨེ་ཝྃ་གྱི་གདན་རབས་དགུ་པར་ཕེབས་པར་ལེགས་བྱས་ཀྱི་རྟེན་ཅིང་འབྲེལ་བར་འབྱུང་བ་ཡང་དག་པ་ཡང་དེའི་དུས་ཉིད་ནས་སྒྲིག་པ་མཛད་དེ། དེ་མཚམས་སྣང་གསུམ་ལ་ཤར་ཕྱོགས་ནས་ཕེབས་པའི་དཔོན་སློབ་རྣམས་ལ་ཟུར་དུ་སྐྱར་ཆོས་གནང་ནས་སྔགས་ལམ་མན་ཚོགས་པ་བྱིན་དང་ལྷན་ཅིག་ཏུ་གསན་པར་མཛད་ཅིང་། ཚོགས་མཆོད་བྱིན་རླབས། ཨིནྡྲ་མཁའ་སྤྱོད། འདོད་རྒྱལ།
རྗེ་བཙུན་མ་ཀུ་རུ་ཀུལླེ་སོགས་ཀྱི་བྱིན་རླབས་ཟུར་ལུང་དང་བཅམ་པ་འགའ་ཞིག་ཀྱང་སྩལ། དབྱར་ཆོས་དེ་ཉིད་གྲོལ་མཚམས། སྟོན་སེར་སྡོམ་གསུམ་གླིང་དུ་ཕེབས་ནས་འོད་ཟེར་ཅན་ལྷ་ལྔའི་རྡུལ་མཚོན་གྱི་དཀྱིལ་འཁོར་དུ་དབང་བསྐུར་བ་ལན་གྲངས་ཟུང་ལྡན་དུ་གནང་ཞིང་། ཆོས་རྗེ་རིན་པོ་ཆེ་ཉིད་ཀྱིས་གཙོ་མཛད་ལ་འཇིགས་བྱེད་རྭ་པོད་སོགས་ཀྱི་ལུང་དང་བཤད་པའི་སྒོ་མང་པོ་སྩལ་ནས། སླར་ཡང་དགུན་སྟོད་བསམ་གྲུབ་གླིང་ཉིད་དུ་ཕེབས་ཏེ། དེར་སྐྱོ་ལུགས་ཀྱི་རྭ་ཁྲིད་ཀྱི་དམིགས་པ་གནང་བ་ལ། དེ་དུས་ཀྱི་གསུང་རྒྱུན་ཇི་ལྟ་བ་བཞིན་དུ་ཆོས་རྗེ་རིན་པོ་ཆེའི་དྲུང་གིས་ཟིན་བྲིས་མཛད། ཆོས་ཀྱི་རྗེ་ཉིད་ལ་གཟིགས་ཕུལ་ནས་ཤིན་ཏུ་དག་གསུངས་བའི་ལེགས་སོ་གནང་བ་དེའི་ཐུགས་རྩོམ་དང་། སྔ་སོར་རྣམ་རྒྱལ་དུ་བདེ་མཆོག་ལཱུ་ཧི་པའི་དབང་ཆ་ཚང་བ་ལན་གཉིས་གོ་ཆའི་དཔའ་བོ་ཡབ་ཡུམ་གྱི་བྱིན་རླབས་དང་། ཕྱིས་བསམ་གྲུབ་གླིང་དུ་རྡོ་རྗེ་མཁའ་འགྲོ་འཇིགས་བྱེད་ས་ལུགས་སོགས་ཀྱི་དབང་བསྐུར་བ་ཡང་།
གདུལ་བྱ་རང་གི་མོས་བློ་དང་འཚམས་པར་ཡང་གནང་བར་མཛད་ཅིང་། དེ་དུས་བདག་ཉིད་ཆེན་པོས་ཆོས་རྗེ་རིན་པོ་ཆེའི་ཕྱག་ཕྱིར་བདག་རང་དཀྲིས་པ་ལ་གཡབ་སྔོན་འོག་ཏུ། མགོན་པོའི་གསེར་པོད་དང་། ལམ་གྱི་བསྒྲུབ་ཡིག་སོགས་སེར་པོད་དུ་མ་འདུས་པའི་ཡིག་རྙིང་རྗེ་ཉིད་ཀྱི་དཀར་ཆག་ཏུ་ཐེབས་པ་རྣམས་ཀྱི་ལུང་ཡང་ཆོས་ཀྱི་ཚུལ་དེ་དག་གིས་མཚོན་པའི་སྒོ་མཐའ་ཡས་པ་དག་སྩོལ་བར་མཛད། རྗེ་ཉིད་ཀྱི་ཐུགས་དམ་དུ་བཞེངས་པའི་མགོན་པོའི་གསེར་སྐུ་ལེགས་པར་གྲུབ་པའི་རབ་སྟོན་ལ་གཏོར་སྒྲུབ་གཙོ་བོ་དང་། བཀྲ་ཤིས་སྒོ་མངས་ཀྱི་གྱང་རིས་ལ་ཕྱག་གནས་མཛད་པའི་དགེ་མཚན་སྤེལ་བ་སོགས་མ་འོངས་བསྟན་པའི་བདག་པོར་འགྱུར་བའི་ལེགས་བྱས་རྣམས་ཀྱང་། རྗེ་དུས་གསུམ་མཁྱེན་པ་གཉིས་པ་མཛད་ཅིང་། དེ་མཚམས་ཐུབ་པའི་གསེར་ཐང་ཤིན་ཏུ་ལེགས་པ། རྗེ་ཉིད་ཀྱི་སྣམ་ཆོས་སོགས་དངོས་པོ་དུ་མའི་སྒོ་ནས་དཔོན་སློབ་རྣམས་ཀྱི་ཐུགས་ཀྱི་དགྱེས་པ་ཡང་དག་པར་བསྐྱེད་དེ། སླད་ཀྱང་རིན་པོ་ཆེ་དཔོན་སློབ་རྣམས་ཀྱང་།
ཨེ་ཝྃ་གྱི་ཆོས་གྲྭ་ཆེན་པོར་ཕེབས་པར་མཛད་དོ། ། དེའི་ཕྱི་ལོའི་དཔྱིད་སོས་བསམ་གྲུབ་གླིང་གི་དགོན་གནས་ཉིད་དུ་གདུལ་བྱ་བསྐལ་བ་དང་ལྡན་པ་མང་ཙམ་ལ། རྩ་ཨུཏྤལ་གཞོན་ནུ་ཁ་འབྱེད་པ། རྫོགས་རིམ་དབུ་མའི་ཉམས་སྐྱེ་ཁྲིད་འཇུག་ཚུགས་སུ་འདེབས་པར་མཛད་ཅིང་། བདག་པ་ཉུང་ཤས་གཅིག་ལ་དབང་ཁང་དུ་ཐུན་མོང་མ་ཡིན་པའི་བླ་མའི་ཐ་སྙད་མཛད་པའི་ནཱ་རོ་མཁའ་སྤྱོད་ཀྱི་ཚོགས་མཆོད་བྱིན་རླབས་ཀྱི་བཀའ་དྲིན་ཟབ་མོ་ཡང་སྩལ་ཞིང་། གཞན་ཡང་མཻ་ཏྲི་མཁའ་སྤྱོད། ཨོཾ་གསུམ་མའི་སྔགས་བཏུ་སོགས་ཤིན་ཏུ་བྱིན་རླབས་ཀྱི་སྒོ་དུ་མའི་ཆོས་ཀྱི་ཆར་ཆེན་པོ་ཕབས་ནས། སླར་ཡང་དབྱར་ཆོས་ཀྱི་སྟེང་དུ་ཐུབ་བསྟན་དར་རྒྱས་གླིང་གི་ཆོས་གྲྭ་ཆེན་པོར་ཕེབས་ཏེ། སྒྲུབ་ཐབས་བརྒྱ་རྩའི་རྗེས་གནང་། ཇོ་བོའི་ཆོས་འབྱུང་བརྒྱ་རྩའི་ལུང་དང་།
ཁྱད་པར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པའི་དགའ་སྟོན་ཡང་དག་པར་འགྱེད་པར་མཛད་ནས། དགུན་ངོ་ཁུ་དབོན་རྣམས་ལྷན་ཅིག་ཏུ་ཏང་ཀྱར་ཕེབས་ཏེ། རྗེ་ཉིད་རྒྱུན་ལྡན་གྱི་ཐུགས་དམ་གྱི་རིམ་པ་དང་། རྗེ་དབོན་རྣམས་ཐུགས་གཉེར་ལ་ཤིན་ཏུ་འགྲུས་པར་མཛད་ཅིང་། དེ་སྐབས་རྡོ་རྗེ་ནག་པོ་ཆེན་པོའི་བྲིས་ཐང་སྤྱི་ལུགས་ལས་ལོགས་སུ་གར་བའི་རོ་གདན་གྱི་ཚབ་ལ་ཚངས་པ་ཕོ་མོ་སོར་རིས་གསུམ་གྱིས་དཔྲལ་བར་མཚན་པ་གཉིས་ཞབས་ཀྱིས་མནན་ཞིང་དབུ་སྐྲ་ཁམས་སེར་བུམ་ལྟོའི་རྣམ་པས་གཙུག་ཏུ་བཅིངས་པའི་མདུན་ན་སྤྲུལ་སྐུ་མི་བསྐྱོད་པས་བརྒྱན་པ། མེ་རིས་དམར་ནག་སེར་ནག་སྨུག་ནག་ལྗང་ནག་ལ་སོགས་པ་བཀོད་པའི་ཁྱད་པར་དུ་མ་དང་ལྡན་པ་ཞིག་ཀྱང་འབྲི་བར་མཛད་ཅིང་། དེ་ནས་བདག་ཉིད་ཆེན་པོ་དགུང་གི་ལོ་དོན་གཉིས་ཀྱི་སྟེང་དུ་ཕེབས་པ་ཕག་གི་ལོ་མགོ་ལ་སྨོན་ཐང་རྒྱལ་པོའི་ཁབ་ཏུ་དབོན་རྣམ་གཉིས་ཀྱིས་གཙོ་མཛད། བཤད་གསར་བ་དག་གིས་འདུས་པའི་དགེ་འདུན་གྱི་དབུས་སུ་གཞུང་ལུགས་དུ་མའི་ཚིག་དོན་ལས་བརྩད་པའི་གྲྭ་བསྐོར་གྱི་རྣམ་བཞག་མཐར་ཕྱིན་པར་མཛད་ཅིང་། སངས་རྒྱས་པའི་མིག་རྐྱེན་དུ་འགྱུར་བའི་ལེགས་བྱས་ཀྱི་སྣང་བ་རྒྱ་ཆེན་པོ་བསྐྱེད་པར་མཛད་དོ། ། དེ་ལྟར་རྗེ་བཙུན་བླ་མ་ཡབ་སྲས་ཀྱིས། །
སངས་རྒྱས་བསྟན་པའི་རྩ་བ་སྡོམ་པ་གསུམ། ། དབང་བསྐུར་རྒྱུད་དང་མན་ངག་དུ་མའི་སྒོ། ། ལན་གཅིག་མིན་པར་ཡང་ཡང་གདུལ་བྱ་ལ། ། རླབས་ཆེན་ཆོས་ཀྱི་བདུད་རྩི་སྤེལ་བར་མཛད། ། སྲིད་པའི་བདེ་ལ་ཉེ་བར་ཆགས་པ་དང་། ། འགལ་དུམ་སེམས་ཀྱི་གླང་ཆེན་མྱོས་པ་དག ། དྲན་ཤེས་ལྕགས་ཀྱུས་བདེ་བླག་བསྐུམ་མཛད་པའི། ། རྒྱ་ཆེན་འདུལ་བའི་བསྟན་པ་སྤེལ་བར་མཛད། ། སྨོན་འཇུག་སེམས་གཉིས་ཤིང་རྟས་ལེགས་དྲངས་ཤིང་། ། སྲས་བཅས་རྒྱལ་བའི་ཞིང་ཁམས་ལ་ཞུགས་ནས། །
བསྡུ་དངོས་ཐེམ་སྐས་དག་ལ་འགོད་པ་ཡི། ། རྒྱལ་སྲས་སེམས་པའི་རིང་ལུགས་སྤེལ་བར་མཛད། ། སྨིན་བྱེད་ཟབ་མོའི་དག་བྱེད་མཆོག་རྣམས་ཀྱིས། ། བསླབ་བྱའི་རིན་ཆེན་ཁམས་ལ་རེག་གྱུར་པས། ། ཕུལ་བྱུང་སྐུ་བཞིའི་འབྲས་བཟང་སྩོལ་བ་ཡི། ། གསང་ཆེན་གདམས་པའི་ཕྲིན་ལས་སྤེལ་བར་མཛད། ། དེ་ལྟའི་མཛད་པ་རྨད་བྱུང་བགྲང་ཡས་ལ། ། ས་སྟེང་འདི་ན་ཁྱེད་ཀྱི་འགྲན་ཟླ་སུ། ། འཕགས་པའི་ཡུལ་ནི་དིང་སང་བསྟན་པའི་ཆ། ། རྣམ་པར་ནུབ་ཕྱིར་དཔེ་ཟླར་སུ་ཞིག་བགྱི།
མདོ་སྔགས་ཀུན་གྱི་གླེགས་བམ་གཅིག་གྱུར་པ། ། ཡོངས་རྫོགས་བསྟན་པའི་བདག་པོའི་རྨད་བྱུང་གཏམ། ། བདག་འདྲ་ཕྱོགས་རེའི་མིག་ཅན་བྱིས་པའི་བློས། ། ཇི་ལྟའི་སྒོ་ནས་བརྗོད་པར་ག་ལ་སྤོབས། ། འོན་ཀྱང་ཡིད་ཆེས་གཏན་ཚིགས་རྣ་བ་རུ། ། ཉེར་ལྷུང་སྙིང་གི་བདུད་རྩིར་སོན་པའི་ཆ། ། མཐོང་ཐོས་གྱུར་པའི་ལེགས་བྱས་དུ་མ་ཡི། ། ཆ་ཙམ་དྭངས་བའི་སེམས་ཀྱིས་འདིར་སྒྲགས་སོ། ། དེ་བས་ན་སྐྱེས་བུ་དམ་པ་རྣམས་ཀྱི་རང་གཞན་བདེ་ལེགས་སུ་གྱུར་པའི་མཛད་པ་ནི་བསླབ་གསུམ་གྱི་རིང་ལུགས་སྤེལ་བའི་འཕྲིན་ལས་ཀྱི་སྒོ་འདི་ཉིད་དོ་ཞེས་སངས་རྒྱས་བསྟན་པའི་རྩ་བ་སྡོམ་པ་གསུམ་གྱི་རྒྱ་ཆེར་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་སྡོམ་པ་གསུམ་གྱི་ཕྲིན་ལས་ཀྱི་སྐབས་ལས་རྗེས་སུ་སྒྲགས་པའི་རབ་ཏུ་བྱེད་པ་སྟེ་བཅུ་གཅིག་པའོ།། །།
དེ་ལྟར་བཤད་གསར་གྱི་དགའ་སྟོན་ལེགས་པར་ཚར་ནས་སླར་ཡང་སྡོམ་གསུམ་གླིང་དུ་ཕེབས་ཏེ་ཤིན་ཏུ་སྤྲོས་མེད་སོགས་ཆོས་ཀྱི་སྒོ་དུ་མ་བསྩལ་ཞིང་། ཟླ་གཅིག་ཙམ་གྱི་བར་ལ་གདན་ཆགས། དེ་ནས་སླར་ཡང་བསམ་གྲུབ་གླིང་དུ་ཕེབས་པར་མཛད་པའི་སྐབས་ནས་ས་གའི་ཟླ་བའི་འཇུག་ལ། དབོན་རིན་པོ་ཆེ་ཆོས་དཔལ་གྱི་དྲུང་ནས་ཞི་བར་གཤེགས་ཏེ། དེའི་ཚེ་ཤིན་ཏུ་ཕྲ་བའི་དགུང་ལོ་ལས་མ་སོན་ཀྱང་སྐྱབས་གནས་ཀུན་འདུས་རྗེ་བཙུན་ཆོས་ཀྱི་རྗེ་ཉིད་ཀྱི་མཐུས། མདོ་སྡེ་གདགས་པ་ལས། འོད་སྲུངས་ཀྱི་རིགས་གོས་མེད་ཅེས་བྱ་བ་གུམ་པ་དེའི་ཚེ། དབང་པོ་རྣམས་ནི་རྣམ་པར་དྭངས་པར་གྱུར། ། བཞིན་གྱི་མདོག་ནི་ཡོངས་སུ་དག་པར་གྱུར། ། ལྤགས་པའི་མདོག་ནི་ཡོངས་སུ་གསལ་བར་གྱུར། །
ཅེས་ཐོས་ལགས་ན། བཙུན་པ་དེའི་འགྲོ་བ་ནི་གང་ལགས། གང་དུ་ནི་སྐྱེས་ལགས། འཇིག་རྟེན་ཕ་རོལ་ནི་གང་ལགས། དགེ་སློང་དག་རིགས་ཀྱི་བུ་དེ་ནི་ནོར་དུ་འགྱུར་ཏེ། ཆོས་ཀྱི་རྗེས་སུ་མཐུན་པའི་ཆོས་མངོན་པར་རྟོགས་སོ། ། ཆོས་ཀྱི་སྐབས་ནས་ང་ལ་ཅུང་ཟད་ཀྱང་ཐོ་འཚམས་པ་མེད་དོ། ། དགེ་སློང་དག་རིགས་ཀྱི་བུ་དེ་ནི་ཡོངས་སུ་མྱ་ངན་ལས་འདས་ཀྱི། དེའི་ལུས་ལ་ལུས་ཀྱི་མཆོད་པ་གྱིས་ཤིག ཅེས་དེར་བཅོམ་ལྡན་འདས་ཀྱི་འོད་སྲུངས་ཀྱི་རིགས་གོས་མེད་དགེ་སློང་གི་དགེ་འདུན་གྱི་མདུན་དུ་མཆོག་ཏུ་ལུང་བསྟན་ཏོ། །
ཞེས་གསུང་པ་ལྟར་དུ་བཞེད་དོ། ། འདའ་ཀ་མའི་རྣལ་འབྱོར་འཕགས་པ་སྤྱན་རས་གཟིགས་ཀྱི་ངོ་སྤྲོད་ཟབ་མོ་ཡང་གནང་ཞིང་རྗེས་སུ་བཟུང་བས་འཆི་བ་འོད་གསལ་ཆོས་ཀྱི་སྐུ་སྔར་འདྲིས་ཀྱི་མཛའ་བོ་དང་འཕྲད་པ་ལྟར་མ་བུ་ངོ་ཕྲོད་དེ། དེ་ཉིད་ཀྱི་རྒྱུན་ལ་ཞག་གྲངས་་་་་་ཉི་ཤུ་རྩ་གཅིག་རབ་ཏུ་མང་པོ་བཀྲག་མདངས་དང་བཅས་ནས་བཞུགས་པར་མཛད་ཅིང་། ཐུགས་དམ་དེ་ཉིད་ལ་བཞེངས་པའི་ཚེ་མེ་ཏོག་གི་ཆར་བབས་པ་ལ་སོགས་པ་དེ་དུས་ཀྱི་སྐྱེ་བོ་ཀུན་ལ་མངོན་སུམ་དུ་གསལ་ཞིང་། དེའི་ཚུལ་རྒྱས་པར་མཁན་པོ་འཇམ་པའི་དབྱངས་ཉིད་ཀྱི་དེ་དུས་མཛད་པའི་འབུལ་ཡིག་གི་དབུ་ན་ཞིབ་རྒྱས་སུ་མཛད་པ་ལྟར་ཡིན་ལ། དེར་འཕགས་པ་སྤྱན་རས་གཟིགས་ཀྱི་བྲིས་ཐང་དང་གསེར་སྐུ་སོགས་དགོངས་རྫོགས་ཀྱི་རིམ་པ་མཐའ་ཡས་པ་ཡང་རྗེ་ཉིད་ཀྱིས་ལྷུམས་ཞུགས་སུ་གནང་ཞིང་། དེ་ལྟའི་མཛད་པའི་སྒོ་དེ་དག་མཐར་ཕྱིན་པའི་ཕྱི་ལོ། དབོན་རིན་པོ་ཆེ་ཤར་ཕྱོགས་ནས་ཕེབས་ཏེ། བྲག་དཀར་ཐེག་ཆེན་དར་རྒྱས་གླིང་དུ་བསུ་བའི་བཀོད་པ་དུ་མ་དང་བཅས་ནས་གདན་དྲངས། དེར་ཀྱཻ་རྡོར་བཀའ་བབས་བཞི།
གཙོ་ཆེའི་ཆོས་སྣ་སུམ་ཅུ་རྩ་དགུའི་ལུང་ལ་སོགས་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་། དེ་མཚམས་སྡོམ་གསུམ་གླིང་གི་ཆོས་གྲྭ་ཆེན་པོར་སྐུའི་རྒྱལ་ཚབ་དམ་པར་མངའ་གསོལ་བར་མཛད་ནས། རྗེ་ཉིད་ཞབས་འབྲིང་གི་སྐུ་འཁོར་གྱི་ཚོགས་དང་བཅས་པ་རོང་གི་འགྲོ་བ་རྣམས་ལ་ཐར་པའི་ས་བོན་བཟང་པོ་བསྐྲུན་པའི་སླད་དུ། རི་བོ་གསེར་ལོགས་ཀྱི་ངོགས། མུ་ཁག་གནམ་གྱི་རྫོང་དུ་ཕེབས་པར་མཛད་དེ། དེར་ཞག་འགའ་ཟུང་གདན་ཆགས་པའི་སྐབས་ནས་རྫོང་དཔོན་སོགས་ཀྱིས་དགུན་བཞུགས་རྫོང་ཉིད་དུ་གདན་ཆགས་པར་གསོལ་བ་བཏབ་ཀྱང་། བཙུན་པའི་སྡོད་ས་གྲོང་དང་འདུ་འཛིའི་དབུས་མ་ཡིན། བས་མཐའི་དགོན་པ་དབེན་པ་གྲོང་ལས་རིང་དུ་སོང་བ་ཞིག་ཏུ་དགོས་པ་ཡིན་གསུངས་ནས་བ་ཡངས་ཀྱི་དགོན་ཆུང་དེར་ཕེབས་ཏེ། ཐོག་མར་སྐུ་མཚམས་ཀྱི་རིམ་པ་ཡུན་མི་རིང་བ་ཞིག་མཛད་ནས། དེ་མཚམས་ཕྱོགས་ནས་འདུས་པའི་དོན་དུ་གཉེར་བའི་དགེ་འདུན་རྣམས་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པ་ཡང་དག་པ་གནང་བར་མཛད་ཅིང་།
དེ་ཉིད་བར་ཆད་མེད་པར་གྲོལ་མཚམས། ཆུ་མིག་བརྒྱ་རྩའི་གནས་སུ་ཕེབས་ཏེ། དེར་འདུས་པ་རྣམས་ལ་སྤྱི་འགྲོར་མི་གཡོ་བ་སྔོན་པོའི་རྗེས་གནང་སྩལ་ཞིང་། ཉུང་ཤས་གཅིག་ལ་ཆུ་བསྲུང་ཡང་གནང་། དེ་ནས་ཚུལ་ཁྲིམས་གླིང་དུ་ཕེབས་ནས། གཞུང་བཤད་དམར་མའི་བཤད་པ། བློ་སྦྱོང་དོན་བདུན་མའི་ཁྲིད། རྣམ་འཇོམས་མ་ཎི་བཛྲ་ལ་སོགས་པའི་དབང་བསྐུར་བ། སྐྱེ་བོ་མང་པོ་ལ་མ་གཅིག་གྲུབ་པའི་རྒྱལ་མོའི་ཚེ་དབང་སོགས་གསུང་ཆོས་མང་དུ་གནང་བའི་སྐབས་ནས་ས་སྐྱ་ནས་བདག་ཆེན་འཇམ་པའི་དབྱངས་དཔོན་སློབ་རྣམས་ཕེབས་པའི་སྐད་ཆ་གསན་པའི་རྐྱེན་བྱས་ནས། སླར་ཡང་ཡར་ཕྱོགས་ལ་ཕེབས་པར་མཛད་དེ།
ཤེལ་དཀར་གཙུག་རྒྱན་གྱི་གནས་དེ་ཉིད་དུ་གདན་ཆགས་ནས་རྒྱུད་ཀྱི་བཤད་བཀའ་གཅིག་གནང་བས་བརྟག་པ་དང་པོ་སོང་ཙམ་གྱི་སྐབས་ནས་ཧོར་འཇིགས་ཀྱི་སྟོབས་ཀྱིས། བརྟག་པ་ཕྱི་མའི་ས་གཞུང་རྣམས་ལུང་ཙམ་དུ་མཛད་ནས་དྲིས་ལན་འགའ་དང་། དམར་ཆོས་ཀྱི་རྒྱལ་པོ་གྲུབ་ཐོབ་ཡོན་ཏན་དཔལ་གཉིས་ཀྱི་རྣམ་ཐར་གྱི་ཐུགས་རྩོམ་གནང་ཞིང་། སླར་ཡང་ཏང་ཀྱར་ཕེབས་ནས་ཆོས་ཀྱི་རྗེ་དབོན་གྱིས་གཙོ་མཛད་ལྷོ་འབྲོག་དོལ་གསུམ་ནས་འདུས་པའི་གདུལ་བྱ་རྣམས་ལ་གསུང་ངག་རིན་པོ་ཆེའི་ཐ་མ་དེ་ཉིད་གསུངས་ཤིང་། ཀྱེ་རྡོར་བཅུ་བདུན་མའི་དབང་དང་། གཞུང་བཤད་སྲས་དོན་མའི་ལུང་སོགས་ཟུར་ཆོས་མང་དུ་གསན། དེ་དུས་གཟིགས་སྣང་གི་བཀོད་པ་རྗེ་བཙན་མ་སྒྲོལ་མ་སྐུ་མདོག་གི་ཁྱད་པར་སྤྱི་ལས་ལོགས་སུ་དགར་བ་ཞིག་ཀྱང་རི་མོ་མཁན་ལ་གསོ་སྦྱོང་གི་སྡོམ་པ་སྩལ་ནས་འབྲིར་འཇུག་པ་མཛད་ཅིང་། དེ་ལོ་མནལ་ལྟས་ཀྱང་ལྷག་པར་འཚུབ་གསུངས། སྐུ་རིམ་གྱི་ཁྱད་པར་དུ་མའི་བསྐུལ་འདེབས་གནང་ཞིང་། སྔོན་ཆོས་རྗེ་སེམས་དཔའ་ཆེན་པོ་མུས་ཆེན་དཀོན་མཆོག་རྒྱལ་མཚན་མྱ་ངན་ལས་འདའ་བའི་གོང་ཙམ་དུ་སྐྱེམས་དད་ཤིན་ཏུ་ཆེ་བས་གསོལ་ཇ་མང་དུ་བཞེས་དགོངས་པ་བྱུང་པ་ལ།
གསོལ་དཔོན་གྱིས་རྒྱུ་མཚན་ཞུས་པས་སེམས་དཔའ་ཆེན་པོའི་ཞལ་ནས། ང་ལ་ཁ་རིང་དབྱར་ཆོས་འཆད་དུས་རི་སོགས་སྨུག་པའི་རང་བཞིན་དུ་འཆར་བ་གཅིག་བྱུང་བ་དེ་ས་ཆུ་མ་ཐིམ་པའི་རྟགས་སུ་འདུག དོ་ཞག་སྐོམ་དད་ཤིན་ཏུ་ཆེ་བ་འདི་ཆུ་མེ་ལ་ཐིམ་པའི་རྟགས་ཡིན། རྣལ་འབྱོར་པ་ལམ་སྒོམ་པའི་སྟོབས་ཀྱིས་གཞི་དུས་ཀྱི་རྟགས་རྣམས་ལམ་རྟགས་སུ་ཤར་བ་ཡིན་ནོ་གསུང་བ་ཇི་ལྟ་བ་བཞིན་དུ། རྗེ་བཙུན་འདི་ཉིད་ལ་ཡང་དེ་སྐབས་ཤིན་ཏུ་སྐྱེམ་དད་ཆེ་བ་ཆབ་གྲངས་ཤིན་ཏུ་མང་བ་མཆོད་དགོས་པ་གཅིག་བྱུང་ཞེས་ཞབས་འབྲིང་བ་རྣམས་གཏམ་དུ་གླེང་ཞིང་། སླར་ཡང་ཤེལ་དཀར་རི་བོའི་གཙུག་རྒྱན་ཉིད་དུ་ཕེབས་པར་མཛད་དེ། འབྲོག་ཕྱོགས་ཀྱི་གདུལ་བྱ་ཆོས་དོན་དུ་གཉེར་བ་དུ་མ་ལ། རྒྱུ་ལམ་བདག་མེད་མའི་ཕྱི་ནང་། རྣམ་འཇོམས་བིར་ལུགས། ཤིན་ཏུ་སྤྲོས་མེད་ཀྱི་ཁྲིད་སོགས་ཆོས་ཀྱི་རྣམ་གྲངས་དུ་མ་སྩོལ་བར་མཛད།
དེ་ལ་སྤྱིར་མདོ་སྡེ་རིན་པོ་ཆེ་དག་གི་ནང་ན་བྱང་ཆུབ་སེམས་དཔའ་ནི་སེམས་ཅན་གྱི་དོན་དུ་དཔག་ཚད་བརྒྱར་ཡང་ཆོས་སྟོན་དུ་འགྲོ། དེ་བཞིན་དུ་དཔག་ཚད་སྟོང་དང་། ཁྲི་དང་། འབུམ་གྱི་བར་དུ་སེམས་ཅན་ལ་ཆོས་སྟོན་པ་ལ་ཡང་། ནེམ་ནུར་དུ་མི་བྱེད་ཅིང་། རྙེད་པ་ལ་མི་ལྟ། བཀུར་སྟི་ལ་མི་ལྟ་བར་ཆོས་རབ་ཏུ་སྟོན་པར་བྱེད་དོ། ། ཞེས་གསུངས་པ་ཉིད་ཐུགས་ལ་བཞག་ནས། དུས་ནམ་དུ་ཡང་ཆོས་ཀྱི་སྦྱིན་པ་རླབས་པོ་ཆེ་ལ་ཐུགས་བསྙེལ་བ་མི་མངའ་བའི་བསྟན་པའི་ཁུར་ཆེན་པོ་བསྣམས་པར་མཛད་དེ། ཕྱོགས་དང་རིས་སུ་མ་བཅད་པའི་འགྲོ་བ་རྣམས་ལ་ཆོས་ཀྱི་སྦྱིན་པ་རྒྱ་ཆེན་པོ་སྤེལ་བའི་སླད་དུ་སྔར་སྨྲོས་པ་ལྟར།
དབུས་གཙང་དང་། གུང་ཐང་སོགས་མངའ་རིས་མི་གཅིག་པའི་ས་ཕྱོགས་མཐའ་ཡས་པ་དང་། རང་སྲིད་ཀྱི་ལྷོ་འབྲོག་དོལ་གསུམ་ལས་འབྲོག་ཕྱོགས་སུ་སྔ་མོའི་དུས་སྐུ་ན་གཞོན་ནུའི་སྐབས་སུ་བཀྲ་དུམ་སོགས་དང་། ཕྱིས་གཡུ་ལུང་དུ་ཆབ་ཚན་ལ་ཕེབས་པའི་སྐབས་དང་། གཞན་དོལ་ཕྱོགས་དང་གསེར་གྲིབ་སོགས་སུ་སྔར་བརྗོད་པ་ལྟར་ཞབས་ཀྱིས་བཅགས་ཏེ། མཐོང་ཐོས་དྲན་རེག་གི་འགྲོ་བ་དུ་མ་ལ་དངོས་དང་བརྒྱུད་པའི་སྒོ་ནས་རྗེས་སུ་འཛིན་པར་མཛད་ཅིང་། ཕྱོགས་གཅིག་ལ་ངེས་པར་འཆོལ་བའི་གནས་གཅིག་ཏུ་ཞེན་་་་་་ཆོས་རྗེ་རིན་པོ་ཆེ་ཀུན་མཁྱེན་གྱི་རྣམ་ཐར་རྗེ་ཉིད་ཀྱིས་མཛད་པ་ལས་ཀྱང་འདི་ལྟར་འབྱུང་སྟེ། གང་ཞིག་ཐོས་མེད་མངོན་པའི་ང་རྒྱལ་གྱིས། ། ལེགས་པར་བཤད་པའི་ཚུལ་བརྒྱར་སུན་འབྱིན་ཅིང་། ། ཆུ་སྐྱར་བཞིན་དུ་ཞི་བའི་ཚུལ་ཙམ་གྱིས། །
གཅིག་པུར་འདུག་ལའང་རྣམ་ཐར་ཅི་ཞིག་ཡོད།། པའི་ཐེག་དམན་གྱི་བགྱི་བ་སྤངས་ནས་མ་ངེས་པའི་ཕྱོགས་སྣ་ཚོགས་སུ་ཆོས་ཀྱི་ཚུལ་དུ་མ་དད་འདུས་ཀྱི་གདུལ་བྱ་སོ་སོ་ལ་རྗེས་སུ་སྩོལ་བ་ཉིད་ལ་ཐུགས་ལྷག་པར་དགྱེས་པ་ལྟ་བུའི་གཞན་སྣང་དུ་ཚུལ་སྟོན་པར་མཛད་པ་གཅིག་དུས་རྒྱུན་གྱི་ཕྱག་བཞེས་ལ་ཡོད་ཅིང་། དེའི་སྟོབས་ཀྱིས་ཕྱག་དཔེ་དང་ལྷ་རྟེན་ཀུན་ཀྱང་གནས་ཐ་དད་ན་བཀྲམ་པ་ལྟ་བུར་ཡོད་པ་ལ། དེའི་ཚེ་དུས་གསུམ་སྒྲིབ་མེད་དུ་གཟིགས་པའི་སྤྱན་དང་ལྡན་པས་མ་འོངས་པའི་ཚུལ་སྔོན་དུ་དགོངས་ནས་ཞབས་འབྲིང་པའི་གཙོར་གྱུར་པ་ཀུན་ལ་ཆོས་སྡིངས་ཏང་ཀྱ་སོགས་ན་ཡོད་པའི་དཔེ་ཆ་ལྷ་རྟེན་ཐམས་ཅད་རྫོང་དུ་སྤྱན་དྲོངས་གསུང་བའི་བཀའ་སྩལ་མཛད་ནས། ཕྱོགས་ཐ་དད་ཀྱི་གནས་ནས་སྤྱན་དྲངས་ཏེ་གཞིས་བྱེས་ཀྱི་རྟེན་མཆོད་ཐམས་ཅད་ལྷན་ཅིག་ཏུ་སྒྲིགས། དེའི་ཚེ་སྤྱི་སྒོས་ཀུན་ཏུ་སྐུ་རིམ་བསྒྲུབ་པའི་བསྐུལ་འདེབས་ཡང་ཡང་དུ་གནང་ཞིང་། ཁྱད་པར་རྗེ་རྡོ་རྗེ་འཆང་གིས་སྔ་ཕྱིར་གནང་བའི་ཕྱག་རྟགས་མང་པོ་ལྷན་ཅིག་ཏུ་སྒྲིགས་ནས། མགོན་ཁང་ན་བཞུགས་པའི་མགོན་པོ་ཆེན་པོའི་དབུ་ཐོག་ཏུ་བཞག རྗེ་ཉིད་ཀྱི་ཕྱག་བྲིས་ཟ་མ་ཏོག་གི་ནང་དུ་བཅུག་པ་ཞིག་ཕྱག་ཏུ་ཕུལ་བར་མཛད་དེ། མ་འོངས་པ་ཇི་སྲིད་དུ་སྤྱིར་དཔལ་ལྡན་ས་སྐྱ་པ་དང་།
སྒོས་རྡོ་རྗེ་འཆང་ཡབ་སྲས་ཀྱི་བཀའ་སྲོལ་རྣམ་པར་དག་པའི་ཕྲིན་ལས་ཁྱད་པར་ཅན་རྗེས་སུ་སྐྱོང་བའི་བཀའ་བསྒོ་བ་མཛད་དེ། དེ་འཚམས་དཔལ་བསམ་གྲུབ་གླིང་གི་དགོན་གནས་དམ་པར་ཕྱག་ཕེབས་ཏེ། ཤིན་ཏུ་དམ་པའི་སྐུ་མཚམས་ཀྱི་བཅད་ཆ་ལ་གདན་ཆགས་ཏེ། ལམ་རིམ་པ་གཉིས་ཀྱི་རྣལ་འབྱོར་ཟབ་མོ་ལ་ཅི་ནས་ཀྱང་འགྲུས་པའི་ཚུལ་གཞན་སྣང་དུ་སྟོན་པར་མཛད་པ་མང་། གོང་གི་འཕྲོས་ལས་འདི་ལྟར་དུ་འབྱུང་སྟེ། རང་ལུས་དག་པའི་འཛིན་མར་དབང་བཞིའི་རྒྱུན། ། ཐུན་བཞིར་སྐལ་ལྡན་ཐབས་ཀྱིས་བསྐྲུན་པ་ལས། ། རྣམ་དག་ཡོན་ཏན་ལྷུན་རྫོགས་རྒྱལ་བའི་སྐུ། ། གནས་གྱུར་ཡི་གེ་བཞི་ལྡན་ཐོབ་པར་མཛོད། ། ཅེས་སྨྲོས་ཏེ།
རྒྱུ་རྒྱུད་རང་ལུས་རྩ་ཡི་གེ་བདུད་རྩི་རླུང་སྟེ་དཀྱིལ་འཁོར་བཞི་དག་པའི་འཛིན་མར་ཐབས་རྒྱུད་སྨིན་བྱེད་དབང་བཞིའི་ཆར་རྒྱུན་ལེགས་པར་ཕབས་ཏེ། གྲོལ་བྱེད་ཐུན་བཞིར་བསྒོམ་པའི་སྐལ་ལྡན་གྱི་ཐབས་ཀྱིས་ཉེ་བར་བསྐྲུན་པ་ལས། འབྲས་རྒྱུད་རྣམ་དག་ཡོན་ཏན་ལྷུན་རྫོགས་རྒྱལ་བའི་སྐུ་གནས་གྱུར་ཡི་གེ་བཞི་ལྡན་གྱི་ཧེ་རུ་ཀ་དཔལ་ཐོབ་པར་མཛོད། ཅེས་པའི་དོན་དང་མཐུན་པར་གཞན་སྣང་དུ་ཐུན་བཞིའི་རྣལ་འབྱོར་ལས་སྐད་ཅིག་ཀྱང་མི་འདའ་བའི་སྐབས་ལས། གོང་དུ་བཤད་པ་ལྟར་གྱི་རྒྱུད་སྡེ་བཞི་དང་འབྲེལ་བའི་ཐུགས་དམ་གྱི་རིམ་པ་ཆག་མེད་ཀྱི་སྒོ་དུ་མ་ཉིན་མཚན་གྱི་ཆ་སོ་སོ་ལ་ཐུན་དུ་བགོས་ཏེ། ཉི་ཟླ་ལྟ་བུའི་ལམ་བགྲོད་པའི་བྱང་ཆུབ་སེམས་དཔའ་རླབས་པོ་ཆེའི་མཛད་པའི་རྒྱུན་མཐའ་དག་སྲོང་བར་མཛད་ཅིང་། དེ་ནས་ཀྱང་རྒྱུད་སྡེ་རྒྱ་མཚོ་ལྟ་བུའི་ཡང་སྙིང་། སློབ་དཔོན་དཔལ་ལྡན་ཆོས་སྐྱོང་རྣལ་འབྱོར་གྱི་དབང་ཕྱུག་དཔལ་བིརྺ་པ་ཆེན་པོའི་གསུང་གི་བཅུད། ས་སྐྱའི་བླ་མ་གོང་མ་དག་གིས་ཕྱག་བཞེས། ལམ་གྱི་ཐུན་བཞི་ལ་དབང་བཞི་བླངས་པས།
ལུས་ལ་བརྟེན་ནས་བདེ་ཆེན་གྱི་སྒྲིབ་པ་འགག་ཅིང་སངས་རྒྱ་བའི་མྱུར་ལམ་ཉིད་ལ། གསལ་དངས་རྒྱུན་གྱི་རྣལ་འབྱོར་མཐར་ཕྱིན་པས། དངོས་བརྒྱུད་ཀྱི་བླ་མ་རྣམས་དང་། ཡི་དམ་གྱི་ལྷ་ཚོགས་ནམ་མཁའི་སྐར་ཚོགས་ལྟ་བུའི་དགེས་པའི་འཛུམ་ཞལ་ལེགས་པར་གཟིགས་ཤིང་། ཆོས་སྐྱོང་སྲུང་མ་རྣམས་ཀྱིས་སྐད་ཅིག་ཀྱང་འབྲལ་བ་མེད་པར་ཞི་རྒྱས་དབང་དྲག་གི་ཕྲིན་ལས་ཇི་ལྟར་བསྒོས་པ་དག་ཡང་དག་པར་མཛད་ཅིང་། དེ་ལས་ཀྱང་མཆོག་ཏུ་གྱུར་པ་སྣང་བ་ཐམས་ཅད་རྒྱལ་བའི་དཀྱིལ་འཁོར་དུ་ཉེ་བར་དགོངས་ཏེ་དབྱིངས་དང་ཡེ་ཤེས་གཉིས་མེད་ཀྱི་ཇི་ལྟ་བ་དང་ཇི་སྙེད་ཀྱི་དོན་མངོན་དུ་དགོངས་པའི་གནས་ཁྱད་པར་ཅན་དག་མངོན་དུ་མཛད་པའི་གཏན་ཚིགས་གདུལ་བྱའི་ངོར་ཕྱག་རིས་སུ་བཀོད་པ་ལ་ཡང་། འདི་ལྟར་འབྱུང་སྟེ། ཕྱི་རོལ་གཟུགས་ལ་གཡོ་བའི་ལོང་བ་ཡི། ། བསྐལ་བརྒྱར་མི་མཐོང་ནང་གི་ཤེས་བྱའི་ཚོགས། ། ཆུ་ཤེལ་མིག་འབྲས་གསལ་པོས་མཐོང་བ་ཡང་། །
རྒས་པར་གྱུར་པའི་ཕན་ཡོན་མ་ཡིན་ནམ། ། ཞེས་གསུངས་པའི་དོན་རྨད་དུ་བྱུང་བ་སློབ་དཔོན་རྣལ་འབྱོར་དབང་ཕྱུག་གིས། ནང་མ་མཐོང་ན་ཕྱི་མི་མཐོང་། ཞེས་ལོག་ཕྱོགས་སུ་གསུངས་པའི་དོན་སློབ་དཔོན་རྡོ་རྗེ་དྲིལ་བུ་ཞབས་ཀྱི། ཡང་དག་དོན་མཐོང་གྲོལ་ཕྱིར་རོ། ། ཞེས་མཐུན་ཕྱོགས་ནས་བསྟན་པའི་ཆ། གང་གི་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང་། ། ཞེས་དངོས་བསྟན་ནས་བཤད་པའི་ཚུལ་འདི་དག་ལ་དཔགས་སྟེ། གྲོལ་བ་མཆོག་གི་གོ་འཕངས་མངོན་དུ་མཛད་པའི་སྐྱེས་མཆོག་བླ་མ་འཆི་བའི་རང་བཞིན་དོན་དམ་པའི་བདེན་པར་ཡོངས་སུ་དགོངས་པའི་བདག་ཉིད་ཆེན་པོ་སྐྱེ་འཆིའི་འཆིང་བ་ལས་ཡོངས་སུ་གྲོལ་བའི་དག་པའི་ས་ལ་བཞུགས་པའི་འཕགས་པ་འདི་ཉིད་ཀྱིས་གདུལ་བྱ་ལས་ཚུལ་ཐ་དད་པ་དག་གི་ངོར།
ཇི་སྐད་དུ། འདི་ནི་རང་འབྱུང་བཅོམ་ལྡན་འདས། ། ཆོས་ཀྱི་འཁོར་ལོ་བསྐོར་བ་དང་། ། རིགས་དང་བྱང་ཆུབ་སེམས་དཔའ་དང་། ། དེ་བཞིན་དུ་ནི་ལྷར་གཤེགས་དང་། ། ཁྱིམ་ནས་འབྱུང་བར་བྱེད་པ་དང་། ། རབ་ཏུ་བྱུང་བ་འཛིན་པ་དང་། ། སྐྱེ་བ་ཡོངས་སུ་ལེན་པ་དང་། ། ཡོངས་སུ་མྱ་ངན་འདས་པ་སྟོན། ། ཞེས་གསུངས་པ་ལྟར།
གདུལ་བྱ་རྣམས་ལ་མི་རྟག་པ་དང་ཡིད་འབྱུང་སྐྱོ་ཤས་ལ་སོགས་པ་འབད་པ་མེད་པའི་ལམ་གྱི་སྒོ་དུ་མ་སྩོལ་བ་དང་། ཞིང་འདིའི་མཛད་པའི་ཚོགས་རྣམས་ཡོངས་སུ་རྫོགས་ཤིང་ཞིང་གཞན་གྱི་མཛད་པ་རྒྱ་ཆེ་བ་ལ་སོགས་པའི་གཟིགས་པ་དུ་མས་དགོངས་པ་ཆོས་ཀྱི་དབྱིངས་སུ་འཇོག་པའི་ཚུལ་སྟོན་པར་བཞེད་པའི་ཚེ། ཞིང་འདིའི་བཀྲ་ཤིས་དང་དགེ་ལེགས་ཀྱི་སྒོར་གྱུར་པའི་ལེགས་བྱས་ཐམས་ཅད་ནམ་མཁའི་ན་བུན་བཞིན་དུ་ཡལ་བར་གྱུར་ཅིང་། མི་མཐུན་པའི་ཕྱོགས་དུ་མའི་མཚན་མ་སྣ་ཚོགས་ནི་མངོན་དུ་གྱུར་ཏེ། སྐྱེ་བོ་བློ་དང་ལྡན་པ་ཀུན་གྱི་ཡིད་ཀྱང་ཡེད་ཡེད་པོར་གྱུར་ནས་སེམས་རྣལ་དུ་མི་ཕེབས་པའི་སྡུག་བསྔལ་གྱི་རྣམ་པ་དུ་མས་རྩེ་ཞིང་། འདབ་ཆགས་ཀྱི་བྱ་ཁ་དོག་ལོག་པ་དག་ཀྱང་མཁའ་ལ་རྒྱུ་བར་བྱེད་ཅིང་། བདག་ཉིད་ཆེན་པོ་དུས་གསུམ་གསལ་ལེར་དགོངས་པའི་སྐྱེས་ཆེན་ཉིད་ཀྱི་གསུང་ལས་ཀྱང་། ཞབས་འབྲིང་ན་གཉུག་མར་གནས་པ་དག་ལ། དེ་ལྟ་བུའི་སྒོ་དུ་མའི་གསུང་འཕྲལ་དང་ཡུན་དུ་དངོས་དང་ཟུར་གྱིས་ཡང་ཡང་དུ་མ་འོངས་པའི་ཆ་ལུང་སྟོན་པར་མཛད་ཅིང་། གདུལ་བྱ་ཐ་དད་ལ་ཡང་རྨི་ལམ་གྱི་མཚན་མ་མ་ངེས་པ་སྣ་ཚོགས་པ་བྱུང་ཞིང་ཁྱད་པར་དམ་པ་ཆོས་སྐྱོང་བའི་སྲུང་མ་རྣམས་ཀྱང་རྣམ་འཕྲུལ་དུ་མའི་སྒོ་ནས་ཆོ་འཕྲུལ་སྣ་ཚོགས་སྟོན་པ་ལ་སོགས་པ་ལྟས་དང་མཚན་མ་དཔག་ཏུ་མེད་པ་འབྱུང་ཞིང་།
བདག་ཉིད་ཆེན་པོ་ཉིད་ཀྱི་གསུང་ལས་ཀྱང་ཚུལ་དུ་མའི་སྒོ་ནས་ཕྱིས་བསམས་ན་གོ་བར་ནུས་པ་དག་གི་བཀའ་སྩལ་དང་། སྐུ་རིམ་ལ་ཅི་ནས་ཀྱང་བསྐུལ་འདེབས་སུ་མཛད་པའི་ཚུལ་དུ་མ་ཐུགས་དམ་གྱི་ཐུན་མཚམས་སུ་སྩལ་བ་བཞིན་ཞབས་འབྲིང་པའི་གཙོ་བོར་གྱུར་པ་ཀུན་གྱིས་ཀྱང་ཚུལ་དེ་ཉིད་ལ་ཐུགས་བརྩོན་འགྲུས་ཆེ་བར་མཛད་ནས་རྒྱུན་ལྡན་གྱི་སྐུ་རིམ་རྣམས་གྲངས་དུ་མ་ཡང་དག་པར་སྒྲུབ་པར་མཛད། སྐུ་དངོས་ཀྱི་ཞབས་འབྲིང་ན་བཞུགས་པ་དག་གིས་མིག་ཡུལ་དུ་རྗེ་བཙུན་མཆོག་ཉིད་སྐུ་གཟི་མདངས་དང་ལྡན་ཞིང་གཞོན་ཤ་ཆགས་པ་སོགས་སྐུ་ཉམས་བདེ་བ་ཆེན་པོའི་རྣམ་རོལ་གྱི་ངང་ནས་ཐུགས་ཀྱི་བཅས་མཚམས་རྣམས་ལ་སྐད་ཅིག་ཀྱང་གཡེལ་བ་མེད་པར་གནང་བའི་མཛད་པ་དེ་ཉིད་ཀྱི་ཡིད་མགུ་བར་གྱུར་ཞིང་། ཕྱི་ནང་གི་སྐྱེ་བོ་ཀུན་ལ་ཡང་གློ་བུར་དུ་དག་པའི་ཞིང་ལ་གཤེགས་པའི་སྣང་བ་ནི་ཅུང་ཟད་ཀྱང་མེད་པར། བདག་ཉིད་ཆེན་པོའི་ཞབས་ཏོག་གི་རིམ་པ་རྣམས་དང་། རང་རང་གི་ཐུགས་དམ་གྱི་རྣལ་འབྱོར་དག་ལ་བརྩོན་པ་མི་ལྷོད་པའི་སྐབས་ནས། དཔལ་ལྡན་བླ་མ་འཇམ་པའི་དབྱངས་ཉིད་དགུང་གི་ལོ་དོན་བདུན་གྱི་སྟེང་དུ་ཕེབས་པའི་འབྲུག་གི་ལོའི་ཆོ་འཕྲུལ་གྱི་ཟླ་བ་རྒྱལ་པོའི་རྩིས་པ་དག་གི་བཤོལ་སྟོན་པའི་དབང་གི་ཆོ་འཕྲུལ་ཟླ་བ་སྔ་རྟིང་གཉིས་བྱུང་བའི་སྔ་མ་ཚེས་མཚམས་བདག་ལ་སྨོན་ཐང་གི་སྒྲུབ་མཆོད་མཐའ་དག་གི་དཀྱིལ་འཁོར་དང་། ཆོ་ག་སོགས་ཀྱི་དག་བྱེད་ལ་རྒྱུག་གསུང་བའི་བཀའ་གནང་བྱུང་བས་བླ་མའི་བཀའ་བཞིན་དུ་ཕྱིན་པས་ཡིད་སྐྱོ་བ་ལས་མ་བྱུང་། ཆོ་ག་སོགས་ཀྱི་ཚིག་རིས་ལ་སྒྲ་ཇི་བཞིན་དུ་སྨྲས་ན་ནི་སོ་སོའི་ཐུགས་ལ་མི་འབབ་ཅིང་། ཇོ་བཟང་དུ་བསྡད་ན་ནི་བླ་མའི་དགོངས་པ་ཡང་མི་རྫོགས་པ་གང་གིས་སྒོ་ནས་ཀྱང་དཀའ་བར་བྱུང་ནའང་།
ཅི་ཤེས་ཀྱིས་ལེགས་སྤེལ་བའི་ཚུལ་འདྲ་ཞུ་བ་ལ་ཚེས་བརྒྱད་ཀྱི་ཉིན་བསམ་གྲུབ་གླིང་དུ་ཕྱིན་ནས་རྒྱུ་མཚན་རྣམས་ཕུལ། དེ་ནས་ཆོ་འཕྲུལ་ཕྱི་མའི་ཉེར་ལྔའི་ཉིན་བསམ་རྩེ་བའི་ཉེར་ལྔ་བ་རྣམས་ལ་མཆོད་པའི་རྒྱུན་ལ་ཕན་པའི་གནང་ཆ་དང་ཁྱད་པར་རྗེ་རྡོ་རྗེ་འཆང་ཆེན་པོ་ཡབ་སྲས་ཀྱི་སྐུ་འདྲ་བྱིན་རླབས་ཅན་གདན་རབས་དུ་མའི་ཕྱག་ནས་བཞུགས་པ་དེ་ཉིད་གནང་ནས་ཞལ་བཀོད་ཀྱི་རིམ་པ་དུ་མ་དགྱེས་བཞིན་དུ་བསྩལ་བར་མཛད། ཉེར་དགུའི་ཐོ་རངས་གནམ་གང་ལ་ཉེ་བ་ན་སྙུང་བ་སྐད་ཅིག་ཀྱང་མི་མངའ་བའི་ངང་ནས་དགོངས་པ་ཆོས་ཀྱི་དབྱིངས་སུ་བཞག་པར་གྱུར་ཏོ། ། དེ་ཡང་གོང་དུ་བརྗོད་པ་ལྟར་འཆི་བའི་རང་བཞིན་དོན་དམ་པའི་བདེན་པ་མངོན་དུ་གྱུར་པའི་བདག་ཉིད་ཆེན་པོ། ཆོས་ཀྱི་དབྱིངས་སུ་དགོངས་པ་ཉེ་བར་བཞག་པ་ལ། བདག་ཅག་དམན་མོས་པ་དག་གིས་ངོར་བླ་མ་མཆོག་དང་བྲལ་བའི་ཡིད་འབྱུང་སྐྱོ་ཤས་ཀྱི་སྣང་བ་ཤུགས་དྲག་ཅིང་མཐའ་ཡས་པའི་ཉམ་ཐག་པའི་ཡིད་རབ་ཏུ་ཕམ་པར་གྱུར་ཏེ། རྡོ་རྗེ་གུར་ལས། སློབ་དཔོན་གྱིས་ནི་མཐར་དུས་སུ། ། ཤི་བ་འཇིག་རྟེན་མི་གནས་པ། ། སྐྱེས་བུ་གླེན་ཞིང་རྨོངས་པ་གང་། །
དེ་འདི་ཤི་ཞེས་སྨྲ་བར་བྱེད། ། ཞེས་བཤད་པ་ལྟར་དུས་དེར་ལྷན་ཅིག་འཚོགས་པའི་མི་རྣམས་མངངས་མངངས་ངུད་མོས་ཕན་ཚུན་ལྟ་ཞིང་ལྷུག་ལྷུག་མཆི་མའི་ཆུ་རྒྱུན་ཕབ་ནས་ཕྱོགས་རྣམས་ཀུན་ཏུ་ཐོར་ཐོར་འགྲོ་ཞིང་འཚོམ་པའི་ཀློང་ན་ལྷང་ལྷང་ལུས་ཀྱིས་འགྱེལ་ཐབས་འཇིག་རུང་ལིང་ལིང་འཕར་བས་གཡོ་ཞིང་ཡུལ་ཡུལ་འཁྱམ་བྱེད་ཁྱི་རྣམས་ཀྱང་ནི་ལྷང་ལྷང་སྐད་འདོན་ངུ་ཞིང་ཁྭ་རྣམས་ཕྱོགས་ཕྱོགས་གཏད་དེ་འདུག་པར་གྱུར། དེ་ལྟའི་སྐབས་ནས་བདག་ཉིད་ཆེན་པོ་ཉིད་ཀྱི་ཐུགས་ལ་དགའ་བ་དང་། མཆོག་ཏུ་དང་། ཁྱད་པར་དང་། དགའ་བྲལ་དང་། ལྷན་ཅིག་སྐྱེས་པས་མཚོན་པའི་འགྱུར་མེད་བདེ་བ་ཆེན་པོའི་རང་བཞིན་དང་འོད་གསལ་རྣམ་པ་ཀུན་ལྡན་གྱི་སྟོང་པ། དབྱེར་མེད་ཟུང་དུ་འཇུག་པའི་མཁའ་ཁྱབ་ཆོས་ཀྱི་སྐུ་ཉིད་ཀྱི་ངང་དུ་བཞུགས་པར་མཛད་ལ། དེ་ཡང་ཡར་ངོའི་ཚེས་གཅིག་ནས་བྱང་ཆུབ་སེམས་ཀྱི་འགྲོས་རིམ་གྱིས་བསྐྱོད་དེ། བཅུ་བཞིའི་ཐོ་རངས་ཀྱི་ཆ་ལ་རླུང་སེམས་ཀྱི་འགྲོས་རྣམས་དབུ་མའི་སྟེང་སྒོར་འདུས་ལ།
ཚུལ་དེ་བཞིན་དུ་བཅུ་དྲུག་ནས་བྱང་ཆུབ་སེམས་ཀྱི་འགྲོས་འཕོ་བའི་རིམ་པའི་སྒོ་ནས་ཉེར་དགུའི་ཐོ་རངས་ཀྱི་ཆ་ལ་རླུང་སེམས་རྣམས་དབུ་མའི་མ་སྣར་འདུས་པར་གྱུར་ཏེ། རྒྱུད་སྡེ་རིན་པོ་ཆེ་རྣམས་ལས་བཤད་པ་ལྟར་བདག་ཉིད་ཆེན་པོ་འདིས་ཀྱང་རླུང་སེམས་ཀྱི་ཚོགས་པ་དབུ་མར་འདུས་པའི་རྟེན་ཅིང་འབྲེལ་འབྱུང་དེ་ཉིད་ཀྱིས་ཉེ་རྒྱུའི་བགྱི་བ་ཐམས་ཅད་མཛད་ནས་ས་ལམ་ཀུན་ཀྱང་ཡོངས་སུ་རྫོགས་ནས། འོད་གསལ་ལས་ཟུང་འཇུག་གི་སྐུར་བཞེངས་པའི་བདེ་སྟོང་སྐུ་བཞིའི་གཟུགས་འཆང་འཛིན་པའི་དཔལ་ཧེ་རུ་ཀའི་གོ་འཕང་མངོན་དུ་མཛད་དེ། དེ་ལྟར་མངོན་དུ་མཛད་པའི་གནས་གྱུར་ཡི་གེ་བཞིའི་དོན་རྣམས་ཅུང་ཟད་བཤད་ན། ཤྲཱི་ཧེ་རུ་ཀ་ཞེས་པའི་ཤྲཱི་ལ་ཡི་གེ་གསུམ་སྟེ། ཤའི་སྒྲ་ལས་ཤ་ཤ་དྷ་ར་ན་ཟླ་བ་ཐབས། རའི་སྒྲ་ལས་ར་ཨི་ནི་ཉི་མ་ཤེས་རབ། ཨིའི་སྒྲ་ལས་ཨི་ར་གྷ་ཏོ་ན་རྟོག་པ་སྟེ། གོང་གི་ཐབས་ཤེས་གཉིས་སུ་མེད་པའི་ཡེ་ཤེས་ཧེའི་སྒྲས་ལས། ཧོ་ཏེ་བ་ཏི་ཤུ་ནྱ་ཏ་གང་སྐྱེད་བྱེད་རྒྱུས་སྟོང་པའི་སྟོང་པ་ཉིད།
རུའི་སྒྲ་ལས། རུ་བི་བ་ཨ་པ་ག་ཏོ་ན། ཐོབ་བྱ་འབྲས་བུས་སྟོང་པའི་སྟོང་པ་ཉིད། ཀའི་སྒྲ་ལས། ཀ་ན་ཀོ་ཙི་དྲ་ན་ཊ་རང་བཞིན་བཞིས་སྟོང་པ་ཉིད་དེ། དེས་ན་སྐྱེ་འགག་གནས་གསུམ་གྱིས་སྟོང་པའི་རྣམ་ཐར་སྒོ་གསུམ་གྱི་བདག་ཉིད་དབྱེར་མི་ཕྱེད་པའི་རང་བཞིན་ཅན། མཐར་མ་ལྷུང་བའི་ཟུང་འཇུག ཁ་སྦྱོར་་་་་་སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །
ཡན་ལག་བདུན་དང་ལྡན་པའི་སངས་རྒྱས་འདི་དག་ནི། ། བདག་འདོད་ཚད་མས་ཡོང་སྒོས་བློ་ཆེན་རྣམས་ཀྱང་འདོད། ། ཅེས་པ་ལྟར། ཡན་ལག་བདུན་ལྡན་གྱི་གོ་འཕང་མངོན་དུ་མཛད་ལ། ཡན་ལག་བདུན་ཡང་སཾ་བྷོ་ཀ་ན་ལོངས་སྤྱོད་པའི་ཡན་ལག་སྟེ། ཡེ་ཤེས་དང་། འཁོར་དང་། ཆོས་དང་། སྐུ་ཚེ་བཞི་ལ་ལོངས་སྤྱོད་པའོ། ། སཾ་བྷུ་ཊི་ནི་ཀུན་ཏུ་ཁ་སྦྱར་གྱི་ཡན་ལག་སྟེ།
རང་སྣང་ཡུམ་དང་ཐབས་ཤེས་དབྱེར་མེད་དུ་གནས་པའོ། ། མ་ཧཱ་སུ་ཁ་ནི་བདེ་ཆེན་གྱི་ཡན་ལག་སྟེ། ཉམས་བདེ་བ་ཆེན་པོ་དང་ལྡན་པའོ། ། ནི་ཥ་སྭཱ་བྷཱ་ཝ་ན་རང་བཞིན་མེད་པའི་ཡན་ལག་སྟེ། དེ་ལྟར་ཉམས་བདེ་བ་ཆེན་པོ་དང་ལྡན་བཞིན་དུ་སྤྲོས་པ་ཐམས་ཅད་དང་བྲལ་བ། ཤེས་རབ་མི་རྟོག་པའི་རང་བཞིན་དུ་གནས་པའོ། ། ཡན་ལག་བཞི་པོ་དེས་རང་དོན་ཕུན་སུམ་ཚོགས་པ་བསྟན་ནས། ཀ་རུ་ཎ་ནི་སྙིང་རྗེས་ངེས་པར་གང་བའི་ཡན་ལག་སྟེ། དེ་ལྟར་སྤྲོས་པ་ཐམས་ཅད་དང་བྲལ་བཞིན་དུ། སེམས་ཅན་ཐམས་ཅད་ལ་དམིགས་ནས་དམིགས་པ་མེད་པའི་སྙིང་རྗེ་ཆེན་པོ་དང་ལྡན་པའོ། །
ནིརྣི་རཏྣ་ནི་རྒྱུན་ཆད་མེད་པའི་ཡན་ལག་སྟེ། སེམས་ཅན་ཐམས་ཅད་ལ་ཐུགས་རྗེས་རྒྱུན་མི་ཆད་པར་གནས་པའོ། ། ནིརྣི་རོ་དྷ་ནི་འགོག་པ་མེད་པའི་ཡན་ལག་སྟེ། ཞི་བ་ཕྱོགས་གཅིག་པ་ཉན་ཐོས་ཀྱི་འགོག་པ་ལྟ་བུ་མ་ཡིན་པར། འཁོར་བ་མ་སྟོང་གི་བར་དུ་གཞན་སྣང་དབང་པོའི་གཞུ་ལྟར་སྟོན་པར་མཛད་པའོ། ། གསུམ་པ་དེས་གཞན་དོན་ཕུན་སུམ་ཚོགས་པ་བསྟན་ཏེ། དེ་ལྟར་ཁ་སྦྱོར་ཡན་ལག་བདུན་ལྡན་གྱི་སྐུ་མངོན་དུ་མཛད་དེ་འོད་གསལ་ལས་ཟུང་འཇུག་གི་སྐུར་བཞེངས་ནས། མདོ་ནས་བཤད་པའི་བདེ་བ་ཅན། སྔགས་ནས་བཤད་པའི་མཁའ་སྤྱོད་དག་པའི་ཞིང་གནས། བརྒྱུད་པའི་བླ་མ་སངས་རྒྱས་ཐམས་ཅད་ཀྱི་བརྟེན་པའི་ཞིང་ག་ལ་བ་དེར་དཔའ་བོ་མཁའ་འགྲོའི་ཚོགས་ཀྱིས་དངོས་སུ་བསྡུས་ནས་ཕེབས་པའི་མོད་ལ།
ནམ་མཁའི་ཁྱོན་ཐམས་ཅད་ཡོངས་སུ་གང་བའི་ཁ་དོག་སྣ་ཚོགས་པའི་མེ་ཏོག་གི་ཆར་ཆེན་པོས་སྐུ་གདུང་རིན་ཆེན་འཛིན་པའི་ས་གཞི་ཁེབས་པར་མཛད་དེ། གདུལ་བྱ་ཐམས་ཅད་ཀྱི་དད་པའི་ལོ་ཏོག་སྤེལ་བར་མཛད་དོ། ། དེའི་ཚེ་རྡོ་རྗེ་འཛིན་པ་ཆེན་པོ་བློ་གྲོས་དཔལ་མགོན་པ་ལ་སོགས་པ་གཉུག་མར་གནས་པའི་ཞབས་འབྲིང་པ་རྣམས་ཀྱིས་སྐུ་གདུང་རིན་པོ་ཆེའི་ཞབས་ཏོག་ཉེ་བར་བསྒྲུབས་པ་ན། ཞབས་མི་གཡོ་བ་སྐྱིལ་མོ་ཀྲུང་ཕྱག་གཉིས་ཐབས་ཤེས་ཟུང་དུ་འཇུག་པའི་ཕྱག་རྒྱ། རྡོ་རྗེ་འཆང་ཆེན་པོའི་རྣམ་པ་ལྟར་བསྟན་པར་མཛད་ཅིང་། གསང་བའི་གནས་བལྟར་མི་མངོན་པ་ལ་སོགས་པ་འགྲོས་བཞི་རྟེན་འབྲེལ་མངོན་དུ་མཛད་པའི་རྟགས་ཁྱད་པར་ཅན་དང་། མུ་ཏིག་གི་ཕྲེང་བ་ལྟར་ཀུན་ནས་དཀར་བའི་བྱང་ཆུབ་ཀྱི་སེམས་ཀྱི་རྒྱུན། ཤངས་སྒོ་དག་ནས་འཕྱང་འཕྲུལ་གྱི་ཚུལ་དུ་གནས་པ་ལ་སོགས་པ། རྒྱུད་སྡེ་ནས་བཤད་པའི་རྟགས་མཚན་ཐམས་ཅད་ཇི་ལྟ་བ་བཞིན་དུ་ཡོངས་སུ་སྟོན་པར་མཛད་ཅིང་། སླར་ཡང་ཡིད་བཞིན་ནོར་བུའི་ངོ་བོ་ཉིད་དུ་གྱུར་པའི་སྐུ་གདུང་རིན་པོ་ཆེ་དབང་གི་རྒྱལ་པོ་ཉིད་དྲི་བཟང་པོའི་ངད་དང་ལྡན་པའི་སྨན་སྣ་ཚོགས་པ་དང་།
དར་ཟབ་ཀྱི་ན་བཟའ་དག་གིས་བཀུར་སྟིར་བགྱིས་ནས་ཞག་འགའ་ཟུང་གསོལ་བ་འདེབས་པར་མཛད། དེ་ནས་རྒྱུད་སྡེ་དང་མཐུན་པའི་འབུལ་ཆོག་རྣམ་པར་དག་པས་སྐུ་གདུང་ཞུགས་ལ་ཕུལ་བ་ན། རང་རང་གི་མོས་བློ་དང་མཐུན་པའི་མཐོང་སྣང་སྣ་ཚོགས་བསྟན་ཞིང་། བུ་སློབ་ཀུན་ལ་སྤྱི་མཐུན་དུ་འདི་ལྟར་བསྟན་ཏེ། གང་སྐུ་ག་པུར་ཕུང་པོར་བྱས་བཞིན་སིང་སེང་ངད་ལྡན་དྲི་བསུང་དང་འགྲོགས་ཆལ་ཆིལ་ཕྱོགས་བཅུའི་མཁའ་དབྱིངས་ཀུན་ནས་ལྷ་རྫས་མེ་ཏོག་དུ་མའི་ཆར་འབབ་དུང་དུང་དད་པས་ཕྱོགས་དེར་ལྷགས་པའི་བསྐལ་ལྡན་ཀུན་ཀྱང་རིག་རིག་མིག་གིས་ཕན་ཚུན་བལྟ་ཞིང་ཐོར་ཐོར་ས་ཕྱོགས་ཀུན་ཏུ་འཐུལ་བའི་ཉིལ་ཉིལ་མེ་ཏོག་གསར་པའི་ཆ་ཤས་སིལ་སིལ་ཕྲ་མོ་འབབ་པ་དག་ལ་ཀུན་ནས་དགའ་མགུར་རོལ་བར་བྱེད་ཅིང་ཡང་ཡང་ཕུལ་བའི་མར་ཞུན་ཁོལ་བས་བྱིལ་བྱིལ་བྱུགས་འདྲའི་ངོས་ལ་འབར་བྱེད་ལམ་ལམ་སྟེང་འོག་ཀུན་ཏུ་འབྲེལ་ནས་འུར་འུར་སྒྲ་འབྱིན་ཕྱོགས་བཅུར་མེ་ལྕེ་ཁྱུག་ཁྱུག་མྱུལ་བའི་རྩེ་མོར་དུད་སྤྲིན་ཁྱིལ་ཁྱིལ་ཅན་དེ་གང་གིས་མཐོང་ནས་ལྷང་ལྷང་དད་པས་གསོལ་བ་འདེབས་ཤིང་སིམ་སིམ་རྟོག་པ་སྤྲོས་བྲལ་ངང་དུ་ལྷན་ལྷན་གནས་པར་བྱིན་གྱིས་བརླབས། དེ་ནས་གདུང་ཁང་ལ་མར་མེའི་ཕྲེང་བ་འོད་ཕུང་འཁྲིགས་པ་ལ་སོགས་པ་འཕྲལ་དང་ཡུན་གྱི་མཆོད་པའི་སྒོ་དུ་མས་སྲིད་ཞུར་བགྱིས་ནས་གསོལ་བ་ཡུན་རིང་དུ་བཏབ་སྟེ་གདུང་ཁང་ཞལ་ཕྱེ་བ་ན། སྐུ་གདུང་ཟ་འོག་གི་སྐུད་པ་ལ་ཁ་དོག་སྣ་ཚོགས་པའི་རིང་བསྲེལ་མུ་ཏིག་གི་ཕྲེང་བས་བརྒྱན་པའི་ངོ་མཚར་བའི་ལྟས་ཁྱད་པར་ཅན་རྗེས་སུ་བསྟན་ཏེ། གདུལ་བྱ་རྣམས་ཀྱིས་དད་གུས་ཀྱི་ཆ་ཤས་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་མཛད་དོ། ། ཀྱེ་མ་ཀྱི་ཧུད་ཁོ་བོའི་གཙུག་གི་རྒྱན། ། ཡིད་བཞིན་ནོར་བུ་དེ་ནི་དེ་རིང་སྟོར། །
དགོས་འདོད་མ་ལུས་འབྱུང་བའི་རིན་པོ་ཆེ། ། ད་ནི་ཕྱིན་ཆད་རྙེད་པར་ཡོང་མི་གྱུར། ། ཀྱེ་ཧུད་མགོན་དང་བྲལ་བའི་ཡིད་སྐྱོའི་གཏམ། ། བདག་གི་རྣ་བའི་ཁུང་བུར་ལྷུང་བའི་ཚེ། ། ལུས་སྐྱེས་བ་སྤུ་ཟིངས་ཞིང་འདར་བ་ཡིས། ། རྩོལ་མེད་མཆི་མའི་ཆུ་རྒྱུན་གླགས་པར་གྱུར། ། ཀྱེ་ཧུད་འདར་བའི་སྐད་བྱུང་འཁྱོག་པོའི་སེམས། ། ཅི་བྱ་གཏོལ་མེད་སྡུག་བསྔལ་གྱིས་ནོན་ཏེ། ། ཁོང་ནས་ཡུས་པའི་སྨྲེ་སྔགས་ངུད་མོའི་སྒྲ། ། མགོན་པོ་ཁྱེད་ཀྱིས་ས་ལེར་དགོངས་ལགས་སམ། །
ཀྱེ་ཧུད་རྔ་མོང་རྟེ་འུ་སྟོར་བ་ཡིས། ། སྡུག་བསྔལ་གྱིས་ཀྱང་དཔེ་ཟླ་མ་ལགས་པའི། ། ལན་གཅིག་མིན་པར་བདག་ཡིད་བསྲེགས་ལགས་ཀྱང་། ། མ་གས་སྙིང་འདི་ལྕགས་ལས་བྱས་མིན་ནམ། ། ཀྱེ་ཧུད་མགོན་པོ་མྱ་ངན་འདས་པ་ཡི། ། ཕྱོགས་དེའི་སྤྲིན་ཙམ་མཐོང་བས་རབ་སྐྱོ་ནས། ། དུས་དེར་ཁྱེད་སྐུའི་ཞལ་རས་དྲན་པ་ནི། ། གདུང་ཤུགས་དྲག་པོས་སྙིང་ནས་འབོད་པ་སྙམ། ། ཀྱེ་ཧུད་གང་སྐུ་ཟླ་བ་རྒྱས་འདྲའི་ཞལ། ། དམ་ཆོས་བདུད་རྩིའི་བསིལ་ཟེར་འགྱེད་པ་པོ། །
ཨུཏྤལ་འདབ་འདྲའི་སྤྱན་གྱིས་ཉེར་མཛེས་པ། ། ཕྱིན་ཆད་མིག་གིས་མཐོང་བ་ཡོང་མ་གྱུར། ། ཀྱེ་ཧུད་ཁྱོད་གསུང་ཀ་ལ་པིང་ཀའི་ངག ། ཐོས་པས་ཡིད་མགུ་ཚངས་དབྱངས་མཆོག་གི་སྒྲ། ། ཕན་དགོངས་ཐུགས་རྗེ་ལྡན་པའི་གསུང་སྙན་དེའང་། ། ད་ནི་མ་ཐོས་ཡུན་རིང་ལོན་པར་གྱུར། ། ཀྱེ་ཧུད་འདོད་དགུ་འབྱུང་བའི་ཐུགས་རྗེའི་གཏེར། ། གང་ལ་ཅི་འདོད་སྩོལ་བའི་ཡིད་བཞིན་ནོར། ། ཡིད་ལ་རེ་བའི་འབྲས་སྩོལ་ཆོས་ཀྱི་རྗེ། ། ད་སྟེ་གཤེགས་ནས་ལོ་འགའང་སོང་པར་གྱུར། །
ཀྱེ་ཧུད་ཁྱོད་ཀྱིས་བཏང་བའི་འགྲོ་བ་རྣམས། ། རང་རང་ལས་ཀྱིས་བསྐུལ་བའི་ཁྲོས་པའི་མདའ། ། ཕན་ཚུན་རྩོད་པའི་འཁྲུགས་ལོང་དུ་མ་ཡིས། ། ད་ནི་ཕྱོགས་འདིའང་མ་རུངས་ཉིད་དུ་གྱུར། ། ཀྱེ་ཧུད་ཉིན་མཚན་གོ་སྐབས་མ་མཆིས་པར། ། མགོན་པོ་མཆོག་ལ་གདུང་ཤུགས་དྲག་པོའི་བློས། ། སྐྱབས་གཞན་སྤངས་བའི་ཐལ་སྦྱར་གསོལ་འདེབས་ན། ། རླབས་ཆེན་ཐུགས་རྗེའི་ལྕགས་ཀྱུས་གཟུང་དུ་གསོལ། ། ཀྱེ་ཧུད་རླུང་གིས་བདས་པའི་སྦུར་པ་བཞིན། ། འཇིགས་རུང་ལས་ཀྱི་རླུང་ཤུགས་བཟློག་དཀའ་བས། །
གར་འགྲོའི་གཏོལ་མེད་གྱུར་པའི་ལུས་ཅན་རྣམས། ། འགྲོ་བའི་བླ་མ་ཁྱེད་ལ་སྐྱབས་སུ་མཆི། ། ཀྱེ་ཧུད་བདག་ཅག་གདུལ་བྱའི་ཡིད་གསོའི་སྨན། ། ཙནྡན་ཕྱེ་མས་གོས་པའི་ལྷ་རྫས་ཀྱི། ། མེ་ཏོག་ཆར་པས་མཁའ་དབྱིངས་ཀུན་བཀང་སྟེ། ། སྐུ་གདུང་རིན་ཆེན་འཛིན་པའི་ས་གཞི་ཁྱབ། ། དེ་བས་ན་མཆོག་གི་སྤྲུལ་སྐུ་རྣམས་ཀྱི་མཛད་པའི་ཐ་མ་ནི་མཁའ་ཁྱབ་ཆོས་ཀྱི་སྐུར་ཉེ་བར་འཇོག་པའི་ཚུལ་སྟོན་པ་འདི་ཉིད་དོ་ཞེས་ཐར་ལམ་སྟོན་པའི་དགེ་བའི་བཤེས་གཉེན་དཀོན་པའི་འདུ་ཤེས་བསྐྱེད་པའི་རྒྱ་ཆེར་བསྔགས་པ་ལ་ཡང་སྦྱར་བར་བྱའོ། ། མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས་དགོངས་པ་ཆོས་ཀྱི་དབྱིངས་སུ་ཉེ་བར་བཞག་པའི་སྐབས་ལས་རྗེས་སུ་བསྒྲགས་པའི་རབ་ཏུ་བྱེད་པ་སྟེ་བཅུ་གཉིས་པའོ།། །། དེ་ལྟའི་སྐབས་ནས་དགུང་བཞག་སོ་སོ་ལ་དགོངས་རྫོགས་ཀྱི་རིམ་པ་རྣམས་ཀྱིས་མཚོན་པའི་འཕྲལ་དང་ཡུན་གྱི་མཛད་པ་ཕྲ་རགས་ཀུན་ཀྱང་། རྒྱལ་བའི་གདུང་སོབ་ཆེན་པོ་རྗེ་དབོན་རིན་པོ་ཆེས་གཙོ་མཛད།
ཆེན་པོ་རྣམ་པ་གཉིས་སོགས་ཞབས་འབྲིང་པ་གཉུག་མར་གནས་པ་རྣམས་དང་། ཕྱོགས་འདིའི་སྐྱ་སེར་གྱི་གཙོ་བོར་གྱུར་པ་ཀུན་གྱིས་རང་རང་གི་མོས་བློ་ལས་བྱུང་བའི་དངོས་པོ་རྣམ་པར་དག་པའི་འབུལ་བ་ཆེ་ཆུང་མ་ངེས་པ་དུ་མའི་ལོངས་སྤྱོད་ཕྱོགས་ཕྱོགས་ནས་ནམ་མཁའི་སྤྲིན་བཞིན་དུ་འདུས་ཏེ། དེ་དག་ལས་ཕྱོགས་འདིར་འདུས་པའི་དགེ་འདུན་དང་སྐྱེ་བོའི་ཚོགས་མཐའ་དག་ལ། བསྙེན་བཀུར་གྱ་ནོམ་པ་གསེར་ལ་སོགས་པའི་གྲལ་འགྱེད་དང་བཅས་པའི་རྣམ་གཞག་རྒྱ་ཆེན་པོ་བསྒྲུབས་པའི་ཚུལ་རྣམས་འབུལ་ཡིག་སོ་སོ་ལས་འབྱུང་བ་ལྟར་ཡིན་ཞིང་། སླར་ཡང་སྐུ་གདུང་རིན་པོ་ཆེ་རྣམས་ཆོས་སྐུའི་ངོ་བོ་ཉིད་དུ་ལེགས་པར་སྒྲུབ་པར་མཛད་དེ། དེ་དག་ལ་གསེར་དངུལ་ལ་སོགས་པའི་ན་བཟའ་དང་། དར་ཟབ་དྲི་བཟང་ལ་སོགས་པའི་བཀུར་བསྟི་གྱ་ནོམ་པའི་སྲིད་ཞུར་མཛད་ནས། གདུང་ཚ་ཆུང་ངུ་པུཎྱེ་བའི་རྟགས་ཅན་དཔག་ཏུ་མེད་པ་ལྷོ་འབྲོག་དད་ཅན་སོ་སོ་ལ་འགྱེད་པར་མཛད་པ། དེའི་ཚེ་ཡང་ས་ཕྱོགས་གང་དང་གང་དུ་གདུང་སྒམ་ཞལ་ཕྱེ་བའི་ཚེ་ཡང་ལྷ་རྫས་ཀྱི་མེ་ཏོག་གི་ཆར་འབབ་པ་ལ་སོགས་པ་ཕྱོགས་དེ་དང་དེའི་སྐྱེ་བོ་ཐམས་ཅད་ལ་མངོན་སུམ་དུ་གསལ་བ་ཡིན་ཞིང་། རྗེ་ཉིད་ཆོས་ཀྱི་དབྱིངས་སུ་ཕེབས་པའི་སྐུ་གདུང་རིན་པོ་ཆེའི་དྲུང་དུ་མཆོད་པ་འབུལ་བ་ལ།
ཨེ་ཝྃ་ནས་དབོན་ཆེན་རབ་འབྱམས་པ་སངས་རྒྱས་སེང་གེ་དཔོན་སློབ་རྣམས་ཕེབས་ནས། རྗེ་བཙུན་དམ་པ་ངོར་ཆེན་གྱི་སྐུ་ཚབ་མཛད། སྐུ་གདུང་རིན་པོ་ཆེ་ལ་ཕྱག་མཆོད་བཀུར་སྟི་རྒྱ་ཆེན་པོ་སྤེལ་ཞིང་། དེའི་སྐབས་ནས་རྡོ་རྗེ་འཛིན་པ་ཆེན་པོ་བློ་གྲོས་དཔལ་མགོན་པས་གཙོ་མཛད་དགེ་བའི་བཤེས་གཉེན་དྲག་བཏུས་འགའ་ལ་འདུལ་བ་ལུང་གི་ལུང་ཡང་དག་པར་སྩལ་བར་མཛད་ཅིང་། གཞན་ཡང་ཚེ་དཔག་ཏུ་མེད་པ་ལྷ་དགུ་ལ་སོགས་པ་ཆོས་ཀྱི་སྒོ་དུ་མ་ཡང་དག་པར་སྩལ། སླར་ཡང་དཔོན་སློབ་རྣམས་ལ་བསྙེན་བཀུར་ཡང་དག་པས་མཉེས་པར་བྱས་ནས། དཔལ་ཨེ་ཝྃ་ཆོས་ལྡན་དུ་སླར་ཕེབས་པར་མཛད་དོ། ། དེ་ལྟར་ན་རྗེ་ངོར་པ་གདན་རབས་རྣམས་དང་། རྗེ་བཙུན་དམ་པ་ཉིད་ཀྱི་ཐོག་མཐའ་བར་གསུམ་གྱི་ཕྲིན་ལས་མཐའ་ཡས་པ་ཡང་ལྷན་ཅིག་ཏུ་ཆུ་བོའི་རྒྱུན་བཞིན་དུ་རོ་གཅིག་ཏུ་འདྲེས་པར་གྱུར་པ་ཡིན་ནོ། ། སླར་ཡང་དཔལ་ཨེ་ཝྃ་ཆོས་ལྡན་སོགས་དབུས་གཙང་གི་གྲྭ་དགོན་ཐ་དད་དུ་མང་ཇ་གསེར་འགྱེད་དང་བཅས།
ཁྱད་པར་གདུང་བརྒྱུད་འཇམ་པའི་དབྱངས་སྐུ་མཆེད་རྣམས་དང་། རྗེ་བཙུན་ངོར་ཆེན་རིན་པོ་ཆེའི་ཞབས་དྲུང་སོགས་སུ་དངུལ་ལས་གྲུབ་པའི་རྗེ་བཙུན་མ་ཡིད་བཞིན་གྱི་འཁོར་ལོ་སོགས་ཤིན་ཏུ་གཟོ་ཁྱད་ཕུལ་དུ་བྱུང་བའི་ཐུགས་དམ་གྱི་ལྷ། བླུགས་སྐུ་དང་། བྲིས་ཐང་གི་ཚོགས་རབ་ཏུ་མང་པོ་གསེར་ཕྱེ་མ་ཚོམ་བུར་བཀོད་པའི་མཎྜལ། དངུལ་གྱི་ཡོ་བྱད་སྣ་ཚོགས་སོགས་གཞལ་བའི་ཡུལ་ལས་འདས་པ་གྲངས་མེད་པ་འབུལ་ཡིག་གི་ནང་ནས་འབྱུང་བ་ལྟར་བདག་ཉིད་ཆེན་པོའི་དགོངས་པ་ཟབ་མོ་ཡོངས་སུ་བཀང་བའི་སླད་དུ་འབུལ་བར་མཛད་ཅིང་། སླད་ནས་ཆེན་པོ་རྣམ་པ་གཉིས་ཀྱིས་ཁུར་བཞེས་གཙོ་བོར་མཛད་ནས་གདུང་རྟེན་བྱིན་བརླབས་འོད་འཕྲོ། གཟིམ་མལ་སྐུ་འདྲ། དེ་དག་བཞུགས་པའི་གཙུག་ལག་ཁང་གི་གྱང་རིས་སོགས་ལེགས་པར་བསྒྲུབས་ནས། རྗེ་བཙུན་དམ་པ་ཉིད་ཀྱི་ཐུགས་སྲས་རྡོ་རྗེ་འཛིན་པ་ཆེན་པོ་བློ་གྲོས་དཔལ་མགོན་པ་དང་། རྗེ་ཉིད་ལ་སངས་རྒྱས་ཀྱི་ཐུགས་མངའ་བ་དྲུང་ཆེན་རྣམས་གཉིས།
དྲུང་བློ་གྲོས་བཟང་པོ་སོགས་ཞབས་འབྲིང་པ་དག་གིས་ཕྱག་བཞེས་ཀྱི་ཐོ་བར་མཛད་དེ། གདུང་རུས་ཕྲ་མོ་ཡང་མ་མཐོར་བར་ཆོས་སྐུར་སྒྲུབ་པ་མཐའ་དག་དང་། ཐུགས་དམ་དམ་ཚིག་བྲིས་སྐུ། རྗེ་ཉིད་ཀྱིས་རྒྱུན་དུ་བཞེས་པའི་རྒྱུན་གྱི་སྣམ་ཕྱར་སོགས་དང་། གཞན་ཡང་བླ་མ་གོང་མ་རྣམས་ཀྱི་ན་བཟའ་དབུ་ལོ་གདུང་ཚ་རིང་བསྲེལ། སངས་རྒྱས་ཀྱི་འཕེལ་གདུང་། གཟུངས་ཀྱི་རྣམ་གྲངས་མ་ཚང་བ་མེད་པ་སོགས། གཟུངས་རྫོངས་རབ་གནས་ཀྱི་བར་དུ་ལེགས་པར་མཛད་ཅིང་། བལ་པོ་དཔོན་མོ་ཆེ་རྣམས་ལ་ཡང་འཕྲལ་དང་ཡུན་གྱི་བཀུར་སྟི་དང་ཡོན་གྱི་དངོས་པོ་རྣམ་པར་དག་པ་སྩལ་བ་སོགས་ཡིད་མགུ་བ་བསྐྱེད་པར་མཛད་དེ། དགོངས་པའི་དབྱིངས་ཁྱད་པར་ཅན་ཡོངས་སུ་བསོབ་པར་མཛད་ལ།
དེ་ལྟའི་ལེགས་བྱས་ཐམས་ཅད་ལའང་རྗེ་ཉིད་ཀྱི་ཐུགས་རྗེའི་མཐུས་བར་ཆད་ཀྱི་རྣམ་པ་ཅུང་ཟད་ཀྱང་མེད་པར་མཐར་ཕྱིན་པར་གྱུར་ཅིང་། སླད་ནས་རྗེ་ཉིད་ཀྱི་ཆོས་ལས་སྐྱེས་པའི་སྲས་རྣམས་ཀྱིས་བཤད་སྒྲུབ་ཀྱི་རྒྱུན་ཁྱད་པར་ཅན་ཡོངས་སུ་བསྐྱངས་ཏེ། སྲིད་མཐའི་བར་དུ་ཕྲིན་ལས་ཀྱི་བགྱི་བ་མི་ནུབ་ཆུ་བོའི་རྒྱུན་བཞིན་ལེགས་བྱས་ཀྱི་ཁྱད་པར་སྤེལ་བར་མཛད་པ་ཡིན་ཅིང་། བདག་ཅག་དམན་པའི་གདུལ་བྱ་རི་ཁྲོད་པ་དག་གིས་ཀྱང་ཐུན་བཞིའི་རྣལ་འབྱོར་ལ་སོགས་པ་ཐུགས་དམ་གྱི་རིམ་པ་དག་ལ་ནན་ཏན་དུ་བགྱིས་པའི་བཀའ་དྲིན་གྱི་ཆ་ཤས་བསབ་པར་སེམས་པ་ཡིན་ལ། མདོར་ན་བདག་ཅག་གདུལ་བྱར་རྟོགས་པ་རྣམས་ཀྱི་འདི་དང་ཕྱི་མའི་བདེ་ལེགས་ཀྱི་དཔལ་མཐའ་དག་ཀྱང་ཆོས་ཀྱི་རྗེ་ཉིད་ལ་རེ་བ་ཡིན་ཞིང་། དེ་ལྟའི་ཚུལ་ཡང་གོང་གི་འཕྲོས་ལས། དེ་ལྟའི་གོ་འཕང་མཆོག་ནི་མ་ཐོས་པར། ། ལམ་གྱི་བར་དུ་གཅོད་པ་ཉེར་ཞི་ཞིང་། ། ལུས་སེམས་རིམ་གཉིས་སྤྱོད་དང་མི་འབྲལ་བར། ། རྣམ་མཁྱེན་གོ་འཕང་མཆོག་ལ་སྦྱོར་བར་མཛོད། །
ཅེས་སྨྲོས་ཏེ། རྗེ་བཙུན་ཁྱེད་ཀྱིས་མངོན་དུ་མཛད་པ་དེ་ལྟའི་གོ་འཕང་མཆོག་ནི། བདག་ཅག་རྣམས་ཀྱིས་མ་ཐོབ་པར་གནས་སྐབས་ལམ་གྱི་བར་དུ་གཅོད་པ་ཐམས་ཅད་ཉེར་བར་ཞི་ཞིང་། དུས་ཀུན་ཏུ་ལུས་སེམས་རིམ་གཉིས་སྤྱོད་པ་དང་ནམ་དུ་ཡང་མི་འབྲལ་བར་གནས་པའི་ལེགས་བྱས་དེ་ཉིད་ཀྱིས་མཐར་ཐུག་རྣམ་མཁྱེན་གོ་འཕང་མཆོག་ལ་སྲིད་གསུམ་འགྲོ་བའི་བླ་མ་ཁྱེད་ཀྱིས་སྦྱོར་བར་མཛོད་ཅིག ཅེས་བརྗོད་པའི་དོན་དང་མཚུངས་པར། བདག་ཅག་མགོན་པོ་དེའི་གསུང་གི་བདུད་རྩིས་རྒྱུད་སྨིན་ཅིང་། ལམ་ཉམས་སུ་ལེན་པའི་བསྐལ་བ་དང་ལྡན་པའི་གདུལ་བྱ་དག་གིས་ཀྱང་། ཐོབ་བྱའི་དམིགས་ཡུལ་རྗེ་བཙུན་མཆོག་ཉིད་འོད་གསལ་ལས་ཟུང་འཇུག་གི་སྐུར་བསྟན་པའི་བདེ་སྟོང་སྐུ་བཞིའི་གཟུགས་འཆང་འཛིན་པའི་དཔལ་ཧེ་རུ་ཀའི་གོ་འཕང་དེ་ཉིད་ལ་རྗེས་སུ་འདུན་པའི་བློས། དེའི་རྒྱུ་གཞི་དམ་ཚིག་སྡོམ་པ་ལ་ནན་ཏན་དུ་བྱེད་པ་དང་། གོང་དུ་སྨྲོས་པའི་བག་ཡོད་ཀྱི་ལམ་རྣམས་ལ་རྗེས་སུ་སློབ་པ་དང་།
ཉམས་ལེན་གྱི་སྙིང་པོ་ལམ་རིམ་པ་གཉིས་ལ་ཐུན་བཞིར་འབད་པ་ལ་སོགས་པ་རྣལ་འབྱོར་ལ་མཆོག་ཏུ་གཞོལ་བའི་ཚུལ་དག་ལ་ནན་ཏན་དུ་འགྲུས་པར་བྱ་བ་དང་། མཆོད་གཏོར་གྱི་རྣལ་འབྱོར་ལ་སོགས་པ་ཐུན་མཚམས་ཀྱི་བྱ་བ་དག་ལ་ཡང་རས་བོར་དུ་མ་སོང་བའི་བཅས་མཚམས་རྣམས་མིག་འབྲས་བཞིན་དུ་བསྲུང་བ་དང་། རྗེས་ཐོབ་ཏུའང་འགྲོ་བ་ཀུན་ལ་བུ་གཅིག་པ་ལྟར་ཡོངས་སུ་་་་་་འདི་བར་ཤོག་ལྷེ་གཅིག་རྩ་བའི་མ་དཔེར་ཆད་པར་བྱ་ཐབས་དབེན། རང་སྲོག་འདོར་ལ་ཞུམ་པ་ག་ལ་ཡོད། ། རྗེ་བཙུན་ཁྱེད་ཀྱི་ཕྲིན་ལས་བསྐྱང་བའི་ཕྱིར། ། ཐབས་མཁས་བགྱི་བ་བསམ་ཡས་དག་བརྟེན་ཏོ། ། ཁྱོད་སྐུ་རེག་དང་ཁྱོད་གསུང་འཛིན་པ་དང་། ། ཁྱོད་ཀྱི་ཐུགས་རྗེ་གང་ལ་རྗེས་ཞུགས་པ། ། དེ་དག་ཀུན་ལའང་མཚུངས་བྲལ་ཁྱེད་ཉིད་དུ། ། བསམ་ནས་ཐལ་སྦྱར་གུས་པས་འདུད་པ་ལགས། །
སངས་རྒྱས་ཀུན་གྱི་ཡེ་ཤེས་གཅིག་བསྡུས་པ། ། འཇམ་པའི་དཔལ་དང་རང་བཞིན་དབྱེར་མེད་ལས། ། ཐ་དད་ཉིད་དུ་བལྟ་བའི་སྐབས་མེད་ན། ། འདི་ལ་ཁྱེད་ཀྱི་ཐུགས་རྗེ་ཅིས་མི་འཇུག ། འོན་ཀྱང་སྐལ་དམན་རང་བློའི་ཉེས་པ་ཡི། ། ད་དུང་རྗེས་སུ་འཛིན་ལ་སྒྲིབ་པའི་ཆ། ། ཐོག་མེད་ནས་བསགས་བག་ཆགས་ཅི་མཆིས་པ། ། ཡབ་རྗེ་དམ་པས་ཉེ་བར་སྦྱང་དུ་གསོལ། ། དེ་བས་ན་སྐྱེས་བུ་དམ་པ་རྣམས་ཀྱི་མཛད་པའི་རྒྱུན་རྣམས་ནི་རྗེས་འཇུག་གི་སྐྱེ་བོ་འཁྲིད་པར་བྱེད་པའི་ལམ་པོ་ཆེའོ། ། ཞེས་སྐྱེས་བུ་དམ་པའི་ཡོན་ཏན་བསྔགས་པ་ལ་ཡང་སྦྱར་བར་བྱའོ། །
མཆོག་གི་དཔལ་ལྡན་བླ་མའི་ཡོན་ཏན་བརྗོད་པའི་ཚུལ་ལས། ཕྲིན་ལས་ཀྱི་འཁོར་ལོ་རྒྱུན་མི་ཆད་པའི་སྐབས་ལས་རྗེས་སུ་བསྒྲགས་པའི་རབ་ཏུ་བྱེད་པ་སྟེ་བཅུ་གསུམ་པའོ།། །། སླར་ཡང་བརྩམ་བྱ་བསྟན་བཅོས་ཀྱི་འཇུག་ཏུ་གྱུར་པ་སྐྱེ་བུ་དམ་པའི་མཛད་པའི་སྒོ་ཁེངས་སྐྱུང་བའི་ཚུལ་ཅན་གཞན་སྣང་དུ་དགོངས་ཏེ་གསུངས་པའི་བཀའ་ནི། གོང་གི་འཕྲོས་ལས་འདི་ལྟར་འབྱུང་སྟེ། ། རང་སྐྱོན་གསང་ནས་ཡོན་ཏན་བརྗོད་པ་འདི། ། སྐྱེས་བུ་དམ་པའི་ཚུལ་ལུགས་མ་ལགས་ཤིང་། ། ཇི་སྐད་བཤད་པའི་ཡོན་ཏན་མ་མཆིས་མོད། ། ནན་གྱིས་བསྐུལ་བའི་ཞལ་ངོར་འདི་དག་སྨྲས། ། ཞེས་པ་འདི་ནི། རང་གི་སྐྱོན་གྱི་ཚོགས་གསང་ཞིང་སྦ་བར་བྱས་ནས།
ཡོན་ཏན་གྱི་ཚོགས་མ་འོངས་པ་ནས་འབྱུང་རུང་རྣམས་ལ་སྨོན་པའི་ཚུལ་གྱིས་ཆེད་དུ་བརྗོད་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་སྨྲས་པའོ། ། ཞེས་སོ།། །། དེ་ལྟར་ན་མདོར་བསྡུས་པའི་ཚུལ་གྱིས་ཐམས་ཅད་ཀྱང་བསྟན་ཟིན་ཏོ། ། འོ་ན་རྣམ་པར་ཐར་པ་འདི་བརྩམས་པའི་ཚེ་སངས་རྒྱས་བསྟན་པའི་བདག་པོ་མྱ་ངན་ལས་འདས་ནས་ལོ་དུ་ཞིག་ལོན་ཞིང་གདན་ས་ཆེན་པོ་དཔལ་ལྡན་ས་སྐྱ་དང་། དཔལ་ཨེ་ཝྃ་ཆོས་ལྡན་བཏབ་ནས་ལོ་དུ་སོང་ཞེས་ན། དེའི་ཚུལ་ཉུང་ངུར་བསྡུས་ན་ཚིགས་བཅད་དུ་བཏབ་ན་འདི་ལྟ་སྟེ། རྒྱུད་སྡེ་བྱེ་བའི་གསང་མཛོད་འཛིན། ། འཁོན་སྟོན་དཀོན་་་་་་རཏྣ་རཱ་ཛ་མཆོག་རྒྱལ་པོ་དེ། ། དངོས་པོ་ཞེས་པ་་་་་་ཤིང་ཕོ་ཁྱི་ཡི་ལོ་ལ་འཁྲུངས། ། དེ་ཡིས་བཞི་བཅུ་བཞེས་པ་ཡི། །
བག་ཡོད་ཞེས་པ་་་་་་ཆུ་མོ་གླང་གི་ལོ་ལ་ནི། ། དཔལ་ལྡན་ས་སྐྱ་ལེགས་པར་བཏབ། ། དེ་ནས་བཅུ་དགུ་འདས་པ་ཡི། ། ཨཾ་གི་ར་ཞེས་པ་་་་་་ཆུ་ཕོ་སྤྲེའུའི་ལོ་ལ་ནི། ། ས་ཆེན་ཀུན་དགའ་སྙིང་པོ་་་་་་ཨཱ་ནནྡ་གརྦྷ་འཁྲུངས། ། དེ་ནས་ལྔ་བཅུ་འདས་པ་ཡི། ། ལྔ་ཆེན་ཞེས་པ་་་་་་ཆུ་ཕོ་ཁྱི་ཡི་ལོ་ལ་ནི། ། རྗེ་བཙུན་བསོད་ནམས་རྩེ་མོ་་་་་་པུཎྱ་ཨཱ་གྲ་འཁྲུངས། ། དེ་ནས་བཞི་བཅུ་འདས་པ་ཡི། ། དགེ་བྱེད་ཅེས་པ་་་་་་ཆུ་ཕོ་སྟག་གི་ལོ་ལ་ནི། །
ཆོས་རྗེས་རྗེ་ས་སྐྱ་པཎ་ཆེན་་་་་་ཨཱ་ནནྡ་དྷྭ་ཛ་འཁྲུངས། ། དེ་ནས་ང་གསུམ་འདས་པ་ཡི། ། མྱོས་བྱེད་ཅེས་པ་་་་་་ཤིང་མོ་ལུག་གི་ལོ་ལ་ནི། ། འགྲོ་མགོན་ཆོས་རྒྱལ་འཕགས་པ་་་་་་མ་ཏི་དྷྭ་ཛ་འཁྲུངས། ། དེ་ནས་ཉེར་བདུན་འདས་པ་ཡི། ། ལྔ་ཆེན་ཞེས་པ་་་་་་ཆུ་ཕོ་ཁྱི་ཡི་ལོ་ལ་ནི། ། བླ་མ་བདག་ཉིད་ཆེན་པོ་་་་་་བྷ་ཏྲ་ཤྲཱི་འཁྲུངས། ། དེ་ནས་ལྔ་བཅུ་འདས་པ་ཡི། ། ཡོངས་འཛིན་ཞེས་པ་་་་་་ཆུ་ཕོ་བྱི་བའི་ལོ་ལ་ནི། ། དཔལ་ལྡན་བླ་མ་དམ་པ་་་་་་པུཎྱ་དྷྭ་ཛ་འཁྲུངས། །
དེ་ནས་སོ་བརྒྱད་འདས་པ་ན། ། རྣམ་འགྱུར་ཞེས་པ་་་་་་ལྕགས་ཕོ་སྟག་གི་ལོ་ལ་ནི། ། མི་ཕམ་གཡག་གི་མཚན་ཅན་་་་་་བུ་དྡྷ་ཤྲཱི་འཁྲུངས། ། དེ་ནས་སོ་གཉིས་འདས་པ་ཡི། ། ལྔ་ཆེན་ཞེས་པ་་་་་་ཆུ་ཕོ་ཁྱིའི་ལོ་ལ་ནི། ། རྗེ་བཙུན་ཀུན་དགའ་བཟང་པོ་་་་་་ཨཱ་ནནྡ་བྷ་ཏྲ་འཁྲུངས། ། དེ་ཡིས་ཞེ་བརྒྱད་བཞེས་པ་ཡི། ། ཞི་བ་ཞེས་པ་་་་་་ས་མོ་བྱ་ཡི་ལོ་ལ་ནི། ། ཨེ་ཝྃ་ཆོས་ལྡན་ལེགས་པར་བཏབ། ། འཛིན་བྱེད་ཅེས་པ་་་་་་མེ་ཕོ་བྱི་བའི་ལོ་ལ་ནི། །
མཚུངས་མེད་ངོར་ཆེན་་་་་་ཨཱ་ནནྡ་བྷ་དྲ་མྱ་ངན་འདས། ། དེ་ནས་ཟླ་འགའ་ལོན་པ་ན། ། བདག་གི་འདྲེན་པ་དམ་པ་་་་་་མཁན་པོ་པུཎྱའི་མཚན་ཅན་འཁྲུངས། ། མགོན་དེས་ཉེར་གཅིག་བཞེས་པའི་ཚེ། ། གདོང་ངན་ཞེས་པ་་་་་་མེ་ཕོ་སྤྲེའུའི་ལོ་ལ་ནི། ། དཔལ་ལྡན་མཚན་ཅན་་་་་་ཤྲཱི་ལ་དྷྭ་ཛ་མྱ་ངན་འདས། ། དེ་ནས་ལོ་གཉིས་ལོན་པ་ན། ། རྣམ་འཕྱང་ཞེས་པ་་་་་་ས་ཕོ་ཁྱིའི་ལོ་ལ་ནི། ། ཀུན་དགའ་དབང་ཕྱུག་ཆོས་་་་་་ཨཱ་ནནྡ་ཨི་ཤྭ་ར་དབྱིངས་གཤེགས། ། དེ་ནས་ལོ་དགུ་ལོན་པ་ཡི། །
ཟིལ་མནོན་ཞེས་པ་་་་་་མེ་ཕོ་རྟའི་ལོ་ལ་ནི། ། གྲགས་པ་རྒྱལ་མཚན་་་་་་ཀཱིརྟི་དྷྭ་ཛ་བདེ་བར་གཤེགས། ། དེ་ནས་ཉི་ཤུ་འདས་པ་ཡི། ། ཁྲོ་བོ་ཞེས་པ་་་་་་ཤིང་མོ་གླང་གི་ལོ་ལ་ནི། ། འབྱུང་ཆེན་འཁྲུགས་པའི་ས་ཆེན་གཡོས། ། དེ་ནས་ལོ་བཞི་འདས་པ་ཡི། ། དཀར་པོ་ཞེས་པ་་་་་་ས་མོ་སྦྲུལ་གྱི་ལོ་ལ་ནི། ། རྭ་སྟོན་ཆེན་པོ་་་་་་གུ་ཎ་ཤྲཱི་བྷ་དྲ་ཆོས་དབྱིངས་བཞུད། ། དེ་ནས་ལོ་དྲུག་ལོན་པ་ན། ། དངོས་པོ་ཞེས་པ་་་་་་ཤིང་ཕོ་ཁྱི་ཡི་ལོ་ལ་ནི། །
ཡོངས་འཛིན་ཆོས་རྗེ་་་་་་རཏྣ་ཝརྟ་མྱ་ངན་འདས། ། དེ་ནས་ལོ་བཞི་ལོན་པ་ན། ། དབང་ཕྱུག་ཞེས་པ་་་་་་མེ་མོ་གླང་གི་ལོ་ལ་ནི། ། སྐྱིད་གྲོང་འཕགས་པར་སྨོན་ལམ་མཛད། ། དེ་ནས་ལོ་བདུན་འདས་པ་ན། ། ཉི་མ་ཞེས་པ་་་་་་ཆུ་མོ་ལུག་གི་ལོ་ལ་ནི། ། ཡབ་སྲས་ལྷན་དུ་ཆོས་འཁོར་བསྐོར། ། དེ་ནས་ལོ་བཅུ་འདས་པ་ཡི། ། དགའ་བ་ཞེས་པ་་་་་་ཆུ་མོ་འབྲུག་གི་ལོ་ལ་ནི། ། དགོངས་པ་ཆོས་ཀྱི་དབྱིངས་སུ་བཞག །
དེ་ལྟར་བདག་ཉིད་ཆེན་པོ་དེས། ། དགུང་ལོ་བདུན་ཅུ་དོན་བདུན་དུ། ། བསྟན་དང་འགྲོ་བའི་དོན་མཛད་ནས། ། སླར་ཡང་ཞི་བའི་དབྱིངས་སུ་གཟིམས། ། རྒྱལ་བ་མྱ་ངན་འདས་པ་ནས། ། ལོ་གསུམ་ལོན་པའི་མྱོས་བྱེད་ཅེས་པ་་་་་་ཤིང་ལུག་ལ། ། རྣམ་ཐར་འདི་ནི་བདག་གིས་སྡེབས། ། རྒྱུ་མཚན་དེ་རྣམས་ཉིད་ཀྱི་ཕྱིར། ། ཐུབ་དབང་མྱ་ངན་འདས་ནས་ནི། ། སུམ་སྟོང་དྲུག་བརྒྱ་རེ་བདུན་འདས། །
དཔལ་ལྡན་ས་སྐྱ་བཏབ་པ་ནས། ། བཞི་བརྒྱ་དང་ནི་རེ་གཉིས་ལོན། ། ཨེ་ཝྃ་ཆོས་ལྡན་བཏགས་པ་ནས། ། བརྒྱ་དང་བདུན་ཅུ་ལོན་པ་ཡིན། ། རྣམ་དག་བསྟན་པའི་ལྷག་མ་ནི། ། བརྒྱད་བརྒྱ་སུམ་ཅུ་སོ་གསུམ་སྟེ། ། རྟགས་ཙམ་འཛིན་པ་དང་བཅས་ན། ། སྟོང་དང་སུམ་བརྒྱ་སོ་གཉིས་ནི། ། མ་འོང་བསྟན་པའི་ལྷག་མར་གནས། ། ཞེས་བྱ་བས་ཁོང་དུ་ཆུད་པར་བྱའོ། ་་་་་
དཔལ་ལྡན་མཁྱེན་དང་བརྩེ་བའི་བདག་ཉིད་རིགས་ཀྱི་མགོན་པོ་འཇམ་པའི་དབྱངས་དང་གཉིས་མེད་རྒྱ་ཆེན་ཤེས་བྱའི་དེ་ཉིད་ལེགས་པར་རྟོགས་པའི་མཁས་པ་མཆོག །

གཟུང་བ་དང་ནི་འཛིན་པའི་ཀུན་རྟོག་མ་ལུས་རྣམ་པར་སྤངས་པའི་སྟོང་པ་ཉིད་དང་བདེ་བ་ཟུང་དུ་འཇུག་པའི་ཐུགས་མངའ་གྲུབ་པའི་དབང་ཕྱུག་གཙོ། ། ནམ་མཁའི་མཐའ་ཀླས་དཔག་མེད་སེམས་ཅན་ཀུན་ཀྱང་མཉམ་པ་ཉིད་དུ་གཟིགས་པའི་བྱམས་དང་སྙིང་རྗེའི་བདག་ཉིད་གཅིག་ཏུ་དཀར་བའི་མཉེས་ཤིན་ཐུགས་ལྡན་པ། ། བསྟན་དང་མཁའ་མཉམ་འགྲོ་ལ་ཕན་པའི་རྩ་ལག་དཔལ་ལྡན་བླ་མའི་ཞབས་ཀྱི་པདྨར་རྟག་ཏུ་གུས་པའི་ཡིད་ཀྱིས་གཙུག་གི་ནོར་བུས་མདུད་པར་བགྱི། འདི་དང་ཕྱི་མའི་ཕན་བདེ་མ་ལུས་པ། ། བླ་མ་མཆོག་ལ་རག་ལས་དེ་ཡི་ཕྱིར། ། གྲུབ་མཆོག་རྣམས་ཀྱང་རིགས་ཀྱི་བདག་པོ་ཡི། ། ཚུལ་གྱིས་རང་གི་བླ་མར་སྲིད་ཞུར་མཛད། ། དེ་ཕྱིར་བླ་མ་མཆོག་ལ་མོས་པ་ནི། ། སྡེ་སྣོད་སྙིང་པོ་རྒྱུད་སྡེ་ཀུན་གྱི་བཅུད། ། དུས་གསུམ་རྒྱལ་བ་སྲས་བཅས་བགྲོད་གཅིག་ལམ། ། མཁས་གྲུབ་དམ་པ་ཀུན་གྱི་གཤེགས་ཤུལ་ཡིན། །
རང་ཉིད་རྒྱལ་རིགས་མཆོག་ཏུ་ཁས་འཆེ་ཞིང་། ། ཕ་མེས་གདོལ་པར་སྒྲོག་པའི་བླུན་པོ་བཞིན། ། རྩ་བརྒྱུད་བླ་མ་སྨོད་པ་ལྷུར་ལེན་པ། ། དེ་ལ་མཆོག་དང་ཐུན་མོང་དངོས་གྲུབ་རིང་། ། དང་པོར་བླ་མ་སངས་རྒྱས་ཉིད་དུ་བསྒོམ། ། བར་དུ་བླ་མ་སངས་རྒྱས་དངོས་སུ་མཐོང་། ། ཐ་མར་རང་སེམས་བླ་མར་གྱུར་པ་འདི། ། ཟབ་ལམ་རྡོ་རྗེ་ཐེག་པའི་ཁྱད་ཆོས་ཡིན། ། དེ་ཕྱིར་སངས་རྒྱས་ཐམས་ཅད་མཆོད་པ་བས། ། བླ་མའི་བ་སྤུ་གཅིག་མཆོད་དོན་ཆེ་ཞེས། །
རབ་འབྱམས་ཞིང་གི་རྒྱལ་བ་མ་ལུས་པ། ། དབྱངས་དང་དགོངས་པ་གཅིག་གིས་གསལ་བར་གསུངས། ། མོས་གུས་མེད་ན་བྱིན་རླབས་ཡོད་མིན་ལ། ། བྱིན་རླབས་མ་ཞུགས་རྟོགས་པ་མི་སྐྱེ་བས། ། ཆིག་མཆོག་རྒྱལ་པོ་བླ་མའི་མོས་གུས་ཞེས། ། གྲུབ་མཆོག་སྟོང་གིས་སྐལ་བཟང་རྨད་འདི་ཕྱུང་། ། དེ་ལྟར་རང་རྒྱུད་མོས་པས་གང་བ་ན། ། ཡི་གེའི་ངལ་བ་སུ་ཞིག་སེམས་པར་བྱེད། ། ཤིན་ཏུ་སྨིན་པའི་ཤིང་འབྲས་ཇི་བཞིན་དུ། ། གུས་པའི་སྟོབས་ཀྱིས་མཆི་མ་ལྷག་པར་ལྷུང་། །
འདིར་འབད་དགེ་བས་བདག་དང་རྡོ་རྗེའི་སར། ། མཉམ་དུ་ཆས་པའི་དོན་མཐུན་གྲོགས་དག་ཀྱང་། ། སྡོམ་གསུམ་ལམ་གྱི་གཞུང་བཟང་ལ་བརྟེན་ནས། ། རྣམ་གྲོལ་ཐར་པའི་གླིང་དུ་བགྲོད་པར་ཤོག། །། དེ་བས་ན་གང་ལ་བརྟེན་ནས་སྲིད་པ་དང་ཞི་བའི་དཔལ་བདེ་བླག་ཏུ་སྩོལ་བ་ནི། མཆོག་གི་རྡོ་རྗེ་སློབ་དཔོན་ཉིད་ཡིན་ལ། དེ་ལྟའི་ཡོན་ཏན་བསྔགས་པ་ལན་གཅིག་བརྗོད་པས་ཀྱང་། བགྲང་བར་མི་སྤོབས་པའི་བསོད་ནམས་དང་། ཡེ་ཤེས་ཀྱི་ཚོགས་དཔག་ཏུ་མེད་པ་བསྐྲུན་པ་ཉིད་དུ་གྱུར་པ་དེའི་ཕྱིར། སྐྱེས་བུ་དམ་པའི་རྗེས་སུ་འཇུག་པའི་སྤོབས་པ་ཁྱད་པར་ཅན་གྱིས་རང་རྒྱུད་ཉེ་བར་གང་བའི་སྐབས་ནས།
མདོ་སྔགས་ཀྱི་དགོངས་དོན་རྨད་དུ་བྱུང་བ་ཀུན་ཀྱང་། བདག་ཉིད་ཆེན་པོ་ཉིད་ཀྱིས་སྐུ་གསུང་ཐུགས་ཀྱི་ཡོན་ཏན་གྱི་ངོ་བོར་རྗེས་སུ་བསྒྲོག་པའི་ཕྲིན་ལས་ཀྱི་བགྱི་བ་ཅུང་ཟད་སྤེལ་ཏེ། མཆོག་གི་དཔལ་ལྡན་བླ་མའི་ཐོག་མཐའ་བར་གསུམ་གྱི་མཛད་པ་ཇི་སྙེད་ཡོད་པ་རྣམས། བདག་ཉིད་ཆེན་པོ་ཉིད་ཀྱི་དགུང་གི་ལོ་དག་ཐད་སོ་ཐད་སོ་དག་ཏུ་སྦྱར་ཞིང་། དེ་ཡང་ཆེད་དུ་བརྗོད་པའི་བསྟོད་པའི་གོ་རིམ་དག་དང་ཟུང་དུ་སྡེབས་ནས། དཔལ་ལྡན་བླ་མ་དམ་པ་འཇམ་པའི་དབྱངས་ཉིད་ལ་སྡོམ་པ་གསུམ་གྱི་བཀའ་དྲིན་ནོས་པའི་སྐལ་བ་བཟང་པོར་བགྱིས་པ་བཙུན་པ་གྲོལ་མཆོག་གིས་གློ་བོ་ལོ་ཙཱ་བ་ཤེས་རབ་རིན་ཆེན་གྱིས་ཐུགས་ཀྱི་སྲས་མཁས་གྲུབ་གཙང་མ་རྒྱལ་མཚན་གྱིས་བྱིན་གྱིས་རླབས་པའི་དབེན་གནས་རྡོ་རྗེ་བྲག་ཏུ་ཉེ་བར་སྦྱར་བའི་ཡི་གེ་པ་ནི་ས་སྐྱ་པ་ཀུན་དགའ་བཟོད་པ་བཟང་པོས་བགྱིས་ཏེ། འདིས་ཀྱང་སློབ་མའི་གྲངས་མར་གྱུར་པ་བདག་སོགས་མཐའ་ཡས་པའི་སེམས་ཅན་ཐམས་ཅད་ལ། མཆོག་གི་དཔལ་ལྡན་བླ་མ་རྡོ་རྗེ་སློབ་དཔོན་ཉིད་ཀྱི་ཡེ་ཤེས་ཀྱི་གཟིགས་པ་དམ་པ་མྱུར་དུ་འཇུག་པའི་རྒྱུར་གྱུར་ཅིག ། མངྒ་ལཾ་བྷ་ཝནྟུ།། ཚིག་གི་སྡེབ་སྦྱོར་སྦྱོར་བའི་ཚུལ་ལ་ཚུལ་བཞིན་ཤེས་པའི་ཤེས་ལྡན་ཞིང་། །
དོན་གྱི་རིན་ཆེན་ཆེན་པོའི་ཆེན་པོ་ཆེས་ཆེར་མཛེས་བྱེད་སྣ་ཚོགས་ཀྱིས། ། གང་བློ་གང་མཛེས་མཛེས་པར་རབ་སྤྲོས་སྤྲོས་པས་སྤྲོས་པའི་ཡིད་དབང་ཕྱིར། ། གཞན་གྱི་སྙན་ངག་དཔལ་འཕྲོག་འཕྲོག་བྱེད་ཡིད་རབ་འཕྲོག་པ་དེ་ཡིས་སྦྱར། ། ཀུནྡའི་ཕྲེང་བ་ཀུན་ནས་སྐོར་འདྲའི་སྭ་ཡི་སྙེ་འབྲུའི་ཕྲེང་བ་ཅན། ། དཀར་ནག་རྣམ་དབྱེས་གསལ་བའི་མདངས་ལྡན་མིག་གི་པད་འདབ་རྣམ་པར་རྒྱས། ། རབ་ཏུ་དགའ་བའི་རླུང་གི་ཤུགས་ཀྱིས་རོ་འཛིན་སྙིང་པོ་བསྐྱོད་པོ་ལས། ། སྙན་ཚིག་དྲི་བསུང་ཕྱོགས་བཅུར་ཁྱབ་ལས་ཤེས་ལྡན་བུང་བའི་ཡིད་རབ་འཕྲོག ། འདིའི་ལུང་གིས་བརྒྱུད་པ་ནི། རྗེ་ཀུན་དགའ་གྲོལ་མཆོག རྗེ་རྒྱལ་མཚན་མཆོག་གྲུབ།
ནགས་དགོན་པ་སྦྱིན་པ་གྲགས་པ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཡབ་སྲས་རྣམས་སོ།། །། PAGE * MERGEFORMAT 2 གྲོལ་མཆོག གློ་བོ་མཁན་ཆེན་བསོད་ནམས་ལྷུན་གྲུབ་ཀྱི་རྣམ་ཐར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
