ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༥
རེད་མདའ་བ་གཞོན་ནུ་བློ་གྲོས་ཀྱི་རྣམ་ཐར།
༄༅། །རེད་མདའ་བ་གཞོན་ནུ་བློ་གྲོས་ཀྱི་རྣམ་ཐར་བཞུགས།། ན་མོ་གུ་རུ་ཝེ། དམིགས་མེད་བརྩེ་བའི་གཏེར་གྱུར་སྤྱན་རས་གཟིགས། ། དྲི་མེད་མཁྱེན་པའི་དབང་པོ་འཇམ་པའི་དབྱངས། ། གངས་ཅན་མཁས་པའི་གཙུག་རྒྱན་རེད་མདའ་བ། ། གཞོན་ནུ་བློ་གྲོས་ཞབས་ལ་ཕྱག་འཚལ་ལོ། ། དམ་པ་ཁྱོད་ཀྱིས་རྨད་བྱུང་མཛད་པའི་ཚུལ། ། ཉིད་ཀྱིས་གསུང་ལ་ཇི་ལྟར་འབྱུང་བ་བཞིན། ། སྒྲོ་བཀུར་མེད་པར་མདོ་ཙམ་བརྗོད་པར་བྱ། ། སྐལ་བཟང་དེ་དག་དྭང་བའི་ཡིད་ཀྱིས་ཉོན།། །།
དེ་ལ་སྡོམ་ནི། རིགས་ལ་གཟིགས་ནས་སྐྱེ་བ་བཞེས་ཚུལ་དང་། ། གཞོན་ནུའི་དུས་ཀྱི་རྣམ་པར་ཐར་པ་དང་། ། དགེ་སྦྱོང་སྤྱོད་པའི་དྲི་མེད་བརྟེན་ཚུལ་དང་། ། དམ་པས་བསྔགས་པའི་ལྟ་སྤྱོད་བསྟན་ཚུལ་དང་། ། སྐྱེས་བུ་དམ་པ་གུས་པས་བསྟེན་ཚུལ་དང་། ། ཐུབ་པའི་དགོངས་པ་ཇི་ལྟར་བཙལ་ཚུལ་དང་། ། ཡང་དག་ལྟ་བའི་གནད་ཟབ་རྙེད་ཚུལ་དང་། ། རང་དགའ་གཞན་འགྲེལ་རྣམ་བཤད་མཛད་ཚུལ་དང་། ། འཆད་ཉན་མཛད་འབྲས་སློབ་མ་སྤེལ་ཚུལ་དང་། །
ཐུགས་དམ་གྱི་མཐིལ་གང་ལ་མཛད་ཚུལ་དང་། ། ལྷག་པའི་ལྷ་ལ་དམ་བཅའ་ཕུལ་ཚུལ་དང་། ། དབེན་པའི་གནས་སུ་ཡིད་རབ་བཞོལ་ཚུལ་དང་། ། སྐྱེ་ཤི་མི་འཇིགས་གདེང་རྣམས་ཐོབ་ཚུལ་དང་། ། ཕུལ་ཕྱིན་མཛད་པ་གཞན་ཡང་མཛད་ཚུལ་དང་། ། གདུལ་བྱའི་དོན་དུ་ཞིང་གཞན་གཤེགས་ཚུལ་དང་། ། དད་ལྡན་མོས་པའི་རྟེན་རྣམས་བཞག་ཚུལ་རྣམས། ། མགོན་པོ་ཁྱེད་ཀྱིས་མཛད་པའི་ཕྱི་སྡོམ་ཡིན།། །། དེ་ལ་སྐྱེས་པ་བཞེས་པའི་ཚུལ་ནི། སངས་རྒྱས་ཀྱི་བསྟན་པ་དར་བའི་ས་ཕྱོགས་མགོན་པོ་འཇམ་པའི་དབྱངས་ཀྱི་རྣམ་འཕྲུལ་རྒྱུད་མར་བྱོན་པའི་གདན་ས་དཔལ་ལྡན་ས་སྐྱའི་བྱ་འདབས་ཡུལ་རེད་མདའ་ཞེས་བྱ་བར།
བོད་ཀྱི་རྒྱལ་པོ་ཁྲི་སྲོང་ལྡེའུ་བཙན་དང་གདུང་གཅིག་པ་ཇོ་བོ་རེད་མདའ་བའི་བློན་པོ་ཆེན་པོ་ཞིག་གི་སྲས་སུ་འཁྲུངས་ཏེ། ལྷུམས་སུ་འཇུག་པ་དང་། བལྟམས་པའི་དུས་ཀྱི་མཚན་ལྟས་བཟང་པོ་རྣམས་ལྷ་མོ་སྒྱུ་འཕྲུལ་མ་ལ་བྱུང་བ་དང་ཚུལ་མཚུངས་པར་འབྱུང་འདུག་སྟེ་མང་པས་མ་བྲིས་སོ།། །། གཞོན་ནུའི་རྣམ་ཐར་ནི། དགུང་ལོ་བཅུ་པའི་དུས་ཉིད་ན་ཏིང་ངེ་འཛིན་བཟང་པོ་མངའ་བ་ཡིན་ཏེ། ཡུམ་གྱིས་བ་ཚིགས་ལ་འཚོར་གཏང་པས་ཉིན་གཅིག་བ་སླེབ་ཀྱང་ཁོང་མ་བྱོན་པར་བལྟར་ཕྱིན་པ་ཚིགས་ཁ་ན་སྒོམ་ལ་འཇམ་འདུག་སྐད་དེ། སྔོན་གཞོན་ནུ་དོན་གྲུབ་ཞིང་ལས་ལ་གཟིགས་སུ་བྱོན་པས་སྐྱོ་སྟེ་ཤིང་གི་བསིལ་གྲིབ་ལ་མཉམ་པར་བཞག་པས་བསམ་གཏན་བཞི་ཐོབ་པ་དང་ཚུལ་མཚུངས་སོ། ། དེ་ནས་བཙུན་མོ་བཞེས་པར་ཞུས་པས། ཁྱིམ་པ་རྣམས་འདམ་རྫབ་མེ་འོབས་ན་གཡོས་པ་དང་འདྲ་ལ། རབ་ཏུ་བྱུང་བ་ནི་སྐམ་པ་དང་བསིལ་ཁང་ན་གནས་པ་དང་འདྲ་བར་ཁྱིམ་པ་དང་རབ་བྱུང་གི་སྐྱོན་ཡོན་མཁྱེན་ཅིང་།
རབ་བྱུང་གི་རྟེན་མ་ཡིན་པ་ལ་ཆོས་རྣམ་དག་བྱེད་པའི་སྐབས་མེད་པར་རིགས་ནས་བཙུན་མོ་མ་བཞེས། དེར་ཡབ་ཡུམ་ནི་གྲོངས། ཡུལ་ཆབ་སྲིད་རྣམས་སྤངས། རབ་ཏུ་བྱུང་སྟེ་ཨ་ནེ་ཅིག་གི་ཞབས་ཏོག་བྱེད་ཀྱིན་ས་སྐྱར་བཞུགས་ནས་ལག་ལེན་སློབ་ཀྱིན་ཡོད་པ། དམ་པ་འདི་ནི་རྒྱལ་བུ་སྙིང་སྟོབས་ཆེན་པོ་དང་འདྲ་བར་བློ་སྟོབས་དཔག་ཏུ་མེད་པ་མངའ་བ་ཡིན་ཏེ། ཉིན་གཅིག་ཨ་ནེར་བྱོན་ཏེ། ང་ཡང་ན་གོང་དུ་ཕྱིན་ལ་དཔོན་ཆེན་གྱི་ལས་ཀ་བླངས་ལ་ཆབ་སྲིད་ཆོས་ཀྱིས་སྐྱོང་བ་གཅིག་བྱེད། ཡང་ན་སྡེ་སྣོད་ལ་ཐུགས་སྦྱོང་བྱས་ནས་སངས་རྒྱས་ཀྱི་བསྟན་པ་དར་ཞིང་རྒྱས་པར་བྱེད་དགོས་པར་འདུག་གསུང་། ཨ་ནེས་ཁྱེད་ཀྱིས་དེ་འདྲ་མི་ཡོང་། ཁྱེད་རང་ཡང་སྐྱིད་ང་ལའང་ཕན།
ལག་ལེན་སློབས་ཞུས་པས་མ་གསན་པར་དགུང་ལོ་བཅོ་བརྒྱད་པ་ལ། ཉ་དབོན་གྱི་ཞབས་ལ་བཏུགས་ཏེ་རིགས་པས་བསྟན་བཅོས་རྣམས་བསླབས་ཏེ་དགུང་ལོ་ཉེར་གསུམ་པ་ལ་སེལ་པ་རྟག་པའི་རབ་བྱེད་དང་། ཚད་མའི་ཡུལ་དང་བྱེད་པ་བརྟག་པའི་རབ་བྱེད་སོགས་མཛད་དེ་ཆོས་ཀྱི་གྲགས་པ་གཉིས་པ་ལྟར་འགྱུར་ཏོ།། །། དགེ་སྦྱོང་གི་སྤྱོད་པ་དྲི་མེད་བསྟན་པའི་ཚུལ་ནི། ཉིད་ཀྱི་གསུང་དགེ་སྦྱོང་གི་ཚུལ་ལ་གདམས་པ་ལས། གང་ཞིག་ལེགས་གསུང་དམ་ཆོས་འདུལ་བ་ལ། ། རབ་ཏུ་བྱུང་ནས་ལེགས་པར་མི་སྡོམ་ཞིང་། ། ཐུབ་པའི་བཀའ་ལུང་ཚུལ་མིན་འདུས་བྱེད་པའི། ། དགེ་སྦྱོང་དེ་དག་བསྟན་པའི་ཆོམ་རྐུན་ཡིན། ། འཁྱོག་པོར་སྨྲ་ལ་གཞན་དག་རླིང་པོར་སེམས། །
ངག་མི་བཙུན་པ་དགེ་སྦྱོང་ཚུལ་མིན་པས། ། གྱ་གྱུའི་སེམས་དང་དེ་ཡི་ཚུལ་སྤངས་ཏེ། ། གསོང་པོར་སྨྲ་ལ་ཁོ་བོ་རྟག་ཏུ་བསྟེན། ། འཛེམ་མེད་སྨྲ་བ་གཞན་དག་སྤོབས་པར་སེམས། ། ངག་མི་སྡོམ་པ་དགེ་སྦྱོང་ཚུལ་མིན་པས། ། མུ་ཅོར་སྨྲ་བ་སྨྱོན་པའི་ཚུལ་སྤངས་ཏེ། ། ཞི་བའི་ཚུལ་ལ་ཁོ་བོ་རྟག་ཏུ་བསྟེན། ། ཕྱི་ཚུལ་འཆོས་པ་གཞན་དག་བཙུན་པོར་སེམས། ། གཡོ་སྒྱུའི་སྤྱོད་པ་དགེ་སྦྱོང་ཚུལ་མིན་པས། ། ཕ་རོལ་བྲིད་བྱེད་ཡོན་པོའི་ཚུལ་སྤངས་ཏེ། །
དེས་པའི་ཚུལ་ལ་ཁོ་བོ་རྟག་ཏུ་བསྟེན། ། རང་དགའི་སྤྱོད་པ་གཞན་དག་དྲང་པོར་སེམས། ། དབང་པོ་མི་སྡོམ་དགེ་སྦྱོང་ཚུལ་མིན་པས། ། བག་དང་མི་ལྡན་ཧྲལ་པོའི་ཚུལ་སྤངས་ཏེ། ། བག་ཡོད་ཚུལ་ལ་ཁོ་བོ་རྟག་དུ་བསྟེན། ། བྱ་བྱེད་མང་བ་གཞན་དག་དྲུང་པོར་སེམས། ། རྣམ་གཡེང་འདོད་པ་དགེ་སྦྱོང་ཚུལ་མིན་པས། ། འདུ་འཛི་བསྲེལ་བ་ཁྱིམ་པའི་ཚུལ་སྤངས་ཏེ། ། དོན་ཉུང་ཚུལ་ལ་ཁོ་བོ་རྟག་ཏུ་བསྟེན། ། ལོངས་སྤྱོད་འབྱོར་བ་གཞན་དག་དཔལ་དུ་སེམས། །
འདོད་ཞེན་ཆེ་བ་དགེ་སྦྱོང་ཚུལ་མིན་པས། ། ཟང་ཟིང་དང་བཅས་གྲོང་པའི་ཚུལ་སྤངས་ཏེ། ། ཆོག་ཤེས་ཚུལ་ལ་ཁོ་བོ་རྟག་ཏུ་བསྟེན། ། གྲོང་ཐབས་འགྲིམ་པ་གཞན་དག་གདུལ་བྱར་སེམས། ། རྙེད་བསྐུར་སྒྲུབ་པ་དགེ་སྦྱོང་ཚུལ་མིན་པས། ། ཁྱེ་སྤོགས་འདོད་པ་ཚོང་པའི་ཚུལ་སྤངས་ཏེ། ། བས་མཐའི་གནས་ལ་ཁོ་བོ་རྟག་ཏུ་བསྟེན། ། ཅེས་གསུངས་པ་ལས་ཤེས་སོ།། །། དམ་པས་བསྔགས་པའི་ལྟ་སྤྱོད་ལྡན་པའི་ཚུལ་ནི། འཇམ་དབྱངས་ནམ་མཁའ་རིན་ཆེན་ལ་སྤྲིང་པ་ལས།
དིང་སང་འདི་ན་མཁས་རློམ་མང་ན་ཡང་། ། རིགས་དང་མི་རིགས་འབྱེད་པའི་བློ་ལྡན་ཉུང་། ། རི་བོང་ཅལ་གྱི་རྗེས་འབྲང་རི་དྭགས་བཞིན། ། ཕལ་ཆེར་སྒྲ་ཡི་རྗེས་འབྲང་ཁོ་ནར་ཟད། ། མཁས་བཙུན་བཟང་པོར་གྲགས་པ་མང་ན་ཡང་། ། ཐུབ་བསྟན་གཅེས་པར་འཛིན་པའི་དམ་པ་དཀོན། ། ཁྱེ་སྤོགས་འདོད་པའི་ཞིང་པ་ཚོང་པ་བཞིན། ། ཕལ་ཆེར་ཚེ་འདིའི་ཆེ་ཐབས་སྒྲུབ་པ་མང་། ། འདི་ན་ལ་ལ་ཉེས་བཤད་དུག་ཆུས་མྱོང་། ། ཁ་ཅིག་ལྟ་ངན་རི་ཡི་སྤོ་ལ་ཞེན། །
གཞན་དག་ཚུལ་འཆལ་འདོད་པ་བསོད་ཉམས་ཏེ། ། མང་པོ་འབྲས་མེད་སྦུན་པ་འཕྱར་བས་ངལ། ། རང་གཞན་ཁ་སྒྱུར་བཞིན་དུ་མི་འཆལ་ཞིང་། ། ལྕགས་ཕྱེ་གསེར་གྱིས་གཡོགས་པ་ཅི་ལྟ་བར། ། ཁོང་པ་རབ་བདུག་ཕྱི་རོལ་འཕགས་ཚུལ་གྱིས། ། ཆོས་ལྟར་བཅོས་པའི་སྟོན་པའང་ཤིན་ཏུ་མང་། ། དེ་ཕྱིར་བློ་ངན་རྣམས་ཀྱིས་ཉེས་བཤད་ཀྱིས། ། ཐུབ་བསྟན་དྲི་མར་བྱས་པ་མ་བཟོད་པར། ། རིགས་དང་མི་རིགས་ཅུང་ཟད་ཕྱེ་ན་ཡང་། ། དིང་སང་འདི་ན་བདག་ལ་བཤེ་བ་མང་། །
འཇིག་རྟེན་སྐྱེ་བོ་མ་མཉེས་གྱུར་ཀྱང་བླ། ། དམ་པས་ཁྲེལ་ན་གསོན་པོ་སྲོག་སོང་ཡིན། ། དེ་ཕྱིར་བདག་ལ་བསྟན་པ་དང་འགལ་བའི། ། ལྟ་སྤྱོད་ཡོད་ན་དམ་པ་རྣམས་ཀྱིས་སྨོད། ། ཁོ་བོ་སངས་རྒྱས་བསྟན་ལ་རབ་བྱུང་ནས། ། རིགས་དང་མི་རིགས་འབྱེད་ཤེས་ཚུན་ཆད་དུ། ། ལུས་ངག་ཡིད་ཀྱི་སྤྱོད་པ་ཅི་བྱེད་ཀྱང་། ། རབ་ཏུ་སྒྲིམས་ནས་ཐུབ་པའི་གསུང་བཞིན་སྒྲུབ། ། ཐོག་མེད་གོམས་པའི་ཉོན་མོངས་ཤུགས་དྲག་པས། ། གལ་ཏེ་མི་རིགས་ཅུང་ཟད་བྱས་ན་ཡང་། །
དེ་ཡི་མོད་ལ་དུག་ཟོས་དྲན་པ་བཞིན། ། འགྱོད་སེམས་ལྡན་པས་སླར་ཡང་ཆོས་བཞིན་བྱས། ། གནས་ལུགས་འབྱེད་པའི་འོད་ཟེར་སྟོང་ལྡན་པའི། ། ཐུབ་བསྟན་ཉི་མའི་དཀྱིལ་འཁོར་མཐོང་བས་ན། ། བློ་ངན་མུན་པའི་ཁྲོད་ན་འོད་འབྱིན་པའི། ། གཞན་གཞུང་མེ་ཁྱེར་ཚོགས་ལ་བདག་མི་གུས། ། གསུང་རབ་རིན་ཆེན་གླིང་ལ་དབང་བསྒྱུར་བའི། ། ཀླུ་སྒྲུབ་ཀླུ་དབང་ལེགས་བཤད་གདེངས་ཀའི་ནོར། ། དགོས་འདོད་ཀུན་འབྱུང་འདོད་དགུར་འབྱོར་པས་ན། ། ཉེས་བཤད་འཆིང་བུའི་ཚོགས་ཀྱིས་བདག་མི་མགུ། །
མཐའ་གཉིས་སྤངས་པའི་ཆུ་གཏེར་ལ་གནས་ཏེ། ། གདེངས་ཅན་ཀླུ་དབང་ཀླུ་སྒྲུབ་རིང་ལུགས་འཛིན། ། ཁོ་བོའི་ལྟ་ཟེར་འབར་བའི་གཟི་བརྗིད་ལ། ། ཕས་རྒོལ་འདབ་བཟང་སྟོང་གིས་འགོང་མི་ནུས། ། འཇིག་ཚོགས་ལྟ་རི་སྤོ་མཐོན་འཇོམས་བྱེད་པའི། ། ལུང་རིགས་རྡོ་རྗེའི་གནམ་ལྕགས་སྟོང་ཡོད་ཀྱང་། ། རྨོངས་པའི་གོ་ཆ་སྲ་བརྟན་ཆེར་བགོས་པའི། ། སྐྱེ་བོ་འདི་ལ་བདག་གིས་ཅི་བྱར་ཡོད། ། དེ་ཕྱིར་ཆོས་དང་ལྡན་པར་སྨྲས་ན་ཡང་། ། དིང་སང་འདི་ན་ཕན་པར་མ་མཐོང་ནས། །
ཏིང་འཛིན་བདུད་རྩིའི་རོ་དེ་མྱང་འདོད་པས། ། ཁོ་བོའི་ཡིད་ནི་དབེན་པའི་གནས་སུ་གཞོལ། ། ཅེས་གསུངས་སོ།། །། བླ་མ་དམ་པ་བསྟེན་པའི་ཚུལ་ནི། སྐྱེ་དགུའི་གཙུག་རྒྱན་ཆོས་རྗེ་བསོད་རྒྱལ་དང་། ། རྒྱལ་བའི་སྲས་པོ་ཐོགས་མེད་བཟང་པོ་དཔལ། ། མ་ཏི་པཎ་ཆེན་པཎ་ཆེན་བྱང་རྩེ་དང་། ། མཁས་པའི་དབང་པོ་ཉ་དབོན་ཀུན་དགའ་སོགས། ། བཀའ་དྲིན་ནོད་པའི་བླ་མ་བཅུ་ཕྲག་གཉིས། ། ཡུན་རིང་འབད་དེ་གུས་པའི་གཙུག་གིས་བསྟེན། །
ཅེས་གསུངས་སོ།། །། ཐུབ་པའི་དགོངས་པ་བཙལ་བའི་ཚུལ་ནི། ཕྲིན་ཡིག་ནོར་བུའི་འཕྲེང་བ་ལས། གང་གི་ཤེས་བྱའི་དེ་ཉིད་ཀུན། ། མ་ལུས་ཐུགས་སུ་ཆུད་གྱུར་ཅིང་། ། གཞན་ལའང་བརྩེ་བས་རྗེས་སྟོན་པ། ། སངས་རྒྱས་དེ་ལ་བདག་ཅག་དད། ། མི་ཤེས་མུན་པ་སེལ་བའི་སྣང་བྱེད་འཆོས། ། ལུང་དང་རྟོགས་པའི་བདག་ཉིད་དམ་ཆོས་དང་། ། ཇི་ལྟ་ཇི་སྙེད་གཟིགས་པའི་སྤྱན་མངའ་བ། །
འཕགས་མཆོག་དགེ་འདུན་ཚོགས་ལའང་བདག་གུས་སོ། ། སངས་རྒྱས་བསྟན་ལ་ཆེད་ཆེར་མི་འཛིན་ཅིང་། ། དམ་ཆོས་རིན་ཆེན་འཚོང་པའི་དོན་མཐུན་པ། ། འདོད་པའི་ཁོལ་བོ་སྲེད་པའི་རྗེས་འབྲང་མི། ། མཁས་པར་རློམ་གཞན་དེ་དག་མིང་ཙམ་ཡིན། ། ཐུབ་བསྟན་འགྲོ་བའི་མིག་བུ་ལྟར་མཐོང་ཞིང་། ། གསུང་རབ་དེ་ཉིད་འབྱེད་ལ་རྟག་ཏུ་བརྩོན། ། ལུང་རིགས་བདུད་རྩིས་བློ་གྲོས་ལུས་རྒྱས་པའི། ། བསྟན་འཛིན་རྣམས་ཀྱི་སྙན་དུ་འདི་སྤྲིང་ངོ་། ། ཕན་བདེའི་འབྱུང་གནས་ཐུབ་བསྟན་ཡིད་བཞིན་ནོར། །
སྒྲོ་སྐུར་དྲི་མའི་འདམ་རྫབ་ཀྱིས་གོས་པ། ། ལུང་རིགས་རྣམ་དག་གངྒཱའི་ཆུ་རྒྱུན་གྱིས། ། རྟག་ཏུ་བྱི་དོར་བྱེད་ལ་བརྩོན་འཚལ་ལོ། ། ཞེས་སྨྲོས་ནས།། །། ཐུབ་པས་ཐོག་མར་ཆོས་འཁོར་སྐོར་བའི་ཚུལ་ནི། འཕགས་པའི་ཡུལ་དུ་ཐུབ་པའི་དབང་པོ་ཡིས། ། དམན་དང་རྒྱ་ཆེའི་ཆོས་ལ་མོས་རྣམས་ལ། ། བརྒྱད་ཁྲི་བཞི་སྟོང་ཆོས་ཀྱི་འཁོར་ལོ་ནི། ། འདོད་ཆགས་བྲལ་བའི་གཟུགས་ཀྱིས་ཐོག་མར་སྐོར། ། གཅིག་ཏུ་ཟབ་མོའི་ཆོས་ལ་མོས་རྣམས་ལ། །
འཁོར་ལོས་སྒྱུར་བའི་གཟུགས་སུ་སྤྲུལ་ནས་ཀྱང་། ། ཆགས་ཅན་སྐྱེས་བུ་འདུལ་བའི་དོན་གྱི་ཕྱིར། ། རྣམ་མང་རྒྱུད་སྡེའི་ཆོས་འཁོར་གཞན་དུ་བསྐོར། ། ཅེས་གསུངས་སོ།། །། བསྡུ་བ་རིམ་པ་གསུམ་བྱུང་ཚུལ་ནི། ཐུབ་པ་ནོངས་འོག་རྒྱལ་པོའི་ཁབ་ཉིད་དུ། ། འོད་སྲུང་ཉེ་བ་འཁོར་དང་ཀུན་དགའ་བོས། ། ཐེག་པ་དམན་པའི་སྡེ་སྣོད་རིན་ཆེན་གསུམ། ། སྒྲོ་བསྐུར་མེད་པར་བསྡུས་ཞེས་ལུང་ལས་འབྱུང་། ། དེ་ནས་བརྒྱ་ཕྲག་གཅིག་དང་བཅུ་འདས་ཚེ། །
ཡངས་པ་ཅན་གྱི་གྲོང་ཁྱེར་ཆེན་པོ་རུ། ། གྲགས་པ་ལ་སོགས་འཕགས་པ་བདུན་བརྒྱ་ཡིས། ། བསྡུ་བ་གཉིས་པ་བྱས་ཞེས་གསལ་བར་ཐོས། ། དེ་ནས་རིམ་གྱིས་བདུད་ཀྱི་ལས་གཡོས་ཏེ། ། ཐུབ་པའི་བསྟན་ལ་སྡེ་པ་བཅོ་བརྒྱད་གྱེས། ། ཀྲི་ཀྲིའི་རྨི་ལམ་ལུང་བསྟན་མདོ་སྡེ་ཡི། ། རྗེས་འབྲང་བསྡུ་བ་གསུམ་པ་བྱས་ཞེས་གྲག ། ཤིན་ཏུ་རྒྱས་པའི་མདོ་སྡེ་རྣམ་མང་རྣམས། ། བྱམས་པ་སྤྱན་རས་གཟིགས་དང་འཇམ་དབྱངས་སོགས། ། རྒྱལ་སྲས་རྣམས་ཀྱིས་ལེགས་པར་བསྡུས་སོ་ཞེས། །
ཚད་ལྡན་མཁས་པའི་གཞུང་དུ་གསལ་བར་བཀོད། ། ཅེས་གསུངས་སོ།། །། བཀའི་དགོངས་འབྲེལ་བྱུང་ཚུལ་ནི། ཉི་མ་གུང་པ་ཤ་ནའི་གོས་ཅན་སོགས། ། ཉན་ཐོས་བསྟན་པ་འཛིན་པར་ཐུབ་པས་གསུངས། ། ཐེག་ཆེན་བསྟན་ལ་རྒྱལ་བའི་རྒྱལ་ཚབ་དུ། ། ཀླུ་སྒྲུབ་ཀླུའི་དབང་པོ་ལུང་བསྟན་ཏོ། ། བསྡུ་བ་གཉིས་པའི་འོག་ཏུ་གསུང་རབ་ཀྱི། ། དགོངས་འགྲེལ་གྲུབ་མཐའ་བཞི་ཡི་དབྱེ་བ་བྱུང་། ། མངོན་པ་སྡེ་བདུན་བྱེ་བྲག་བཤད་ཚོགས་སོགས། །
བྱེ་བྲག་སྨྲ་བའི་གཞུང་ཆེན་ཐོག་མར་དར། ། དེ་ཚེ་རིགས་པའི་རྗེས་འབྲང་བློ་ལྡན་འགས། ། བསྟན་བཅོས་དོན་ལ་ཡིད་བརྟན་མ་མཐོང་ནས། ། མདོ་སྡེའི་དོན་ལ་རིགས་པས་རྣམ་དཔྱད་དེ། ། དོན་རྣམས་འཇོག་ཕྱིར་མདོ་སྡེ་པ་ཞེས་གྲགས། ། སྟོན་པ་འདས་ནས་བཞི་བརྒྱའི་ལོ་འདས་ཚེ། ། བེ་ཏའི་ཡུལ་དུ་ལི་ཙ་བྱི་གཞོན་ནུ། ། ཀླུ་སྒྲུབ་ཞེས་བྱའི་དགེ་སློང་དུ་གྱུར་ནས། ། ཐུབ་བསྟན་རྒྱས་པར་མདོ་སྡེའི་ཚོགས་ལས་གསུངས། ། ཀླུ་ཡི་ཡུལ་སོགས་འཇིག་རྟེན་གཞན་དག་ནས། །
ཟབ་ཅིང་རྒྱ་ཆེ་བའི་མདོ་སྡེ་རྣམ་མང་བླངས། ། རྟག་ཆད་མཐར་ལྟའི་མུན་པ་སྟུག་པོ་བཅོམ། ། མཐའ་བྲལ་དབུ་མའི་སྒྲོན་མེ་དེ་ཡིས་སྦར། ། དེ་འོག་ཐུབ་པའི་ལུང་བསྟན་ཐོགས་མེད་ཀྱིས། ། མི་ཕམ་མགོན་ལ་བཀའ་དྲིན་རྗེས་ནོད་ནས། ། རྣམ་རིག་སྨྲ་བའི་གྲུབ་མཐའ་གསལ་བྱས་ཞེས། ། རྒྱ་བོད་ཤིང་རྟ་ཆེན་པོ་རྣམས་ལ་གྲགས། ། འདི་དག་ཐེག་ཆེན་ཤིང་རྟའི་སྲོལ་འབྱེད་དེ། ། ཐེག་ཆེན་མདོ་དང་རྒྱུད་སྡེའི་དགོངས་པ་རྣམས། ། གཉིས་པོ་འདི་ཡི་ལུགས་དང་མི་མཐུན་པ། །
གང་གིས་བཀྲལ་དེ་ལོག་པའི་ལམ་དུ་ཤེས། ། དེ་ལྟར་དགོངས་འགྲེལ་ཤིང་རྟའི་སྲོལ་འབྱེད་ང་། ། ཐུབ་པའི་བསྟན་ལ་འཕགས་པའི་ཡུལ་དུ་བྱུང་། ། ལུགས་དེ་དག་དང་མི་མཐུན་གང་ཡིན་པ། ། དེ་ནི་བདེ་གཤེགས་གྲུབ་མཐའི་ཁོངས་སུ་མིན། ། དེ་ཕྱིར་བདག་ཉིད་ལེགས་པར་འདོད་རྣམས་ཀྱིས། ། ཚུལ་འདི་དག་ལ་ལེགས་པར་འདྲིས་བྱས་ནས། ། ཆོས་ལུགས་གཞུང་ལུགས་གྲུབ་པའི་མཐའ་རྣམས་ལ། ། རྣལ་འབྱོར་སྤྱོད་ན་མཛེས་ཀྱི་གཞན་དུ་མིན། ། གངས་རིའི་ཁྲོད་འདིར་རྨོངས་རྣམས་གཙོར་བྱེད་པའི། །
ལོག་པའི་གཞུང་དང་ཆོས་ལུགས་བསམ་མི་ཁྱབ། ། མཁས་པ་རྣམས་ལ་ཚད་མར་གྲགས་པ་ཡི། ། གཞུང་ལུགས་འགའ་ཡང་ཡིད་བརྟན་མེད་པར་མཐོང་། ། ཞེས་དང་། ། ཐུབ་པའི་བསྟན་ལ་ཉིད་ཀྱི་དགོངས་པ་བཞིན། ། འཁྲུལ་མེད་སྨྲ་བ་འཕགས་པ་ཀླུ་སྒྲུབ་ཡིན། ། ཀླུ་སྒྲུབ་དང་ནི་ཐོགས་མེད་གཉིས། ། ཁྱོད་ལྟར་འཛིན་པར་ཁྱོད་ཀྱིས་གསུངས། ། དེ་དག་གཞུང་གི་རྗེས་འབྲངས་ནས། ། བདག་གིས་ཁྱོད་ཀྱི་དགོངས་པ་བཙལ། །
ཞེས་གསུངས་སོ།། །། ཡང་དག་པའི་ལྟ་བ་རྙེད་པའི་ཚུལ་ནི། རྒྱ་གར་བལ་པོ་བོད་ཀྱི་ཡུལ་རྣམས་སུ། ། མདོ་དོན་སྨྲ་བའི་མཁས་པ་མང་བྱོན་ཡང་། ། ཕལ་ཆེར་རྟོག་པས་སྦྱར་བའི་དོན་རྣམས་ལ། ། མཁས་པར་ཟད་ཀྱི་དེ་ཉིད་དོན་ལ་མིན། ། ཐུབ་པའི་བསྟན་ལ་ཉིད་ཀྱི་དགོངས་པ་བཞིན། འཁྲུལ་མེད་སྨྲ་བ་ཀླུ་སྒྲུབ་ཆེན་པོ་ཡིན། ། དེ་ཡི་གཞུང་ལུགས་རབ་དཀར་ཀུནྡའི་འཚལ། ། ཇི་བཞིན་འབྱེད་པ་དཔལ་ལྡན་ཟླ་བ་ཡིན། །
སློབ་དཔོན་དེ་དག་དགོངས་པ་འདི་ཡིན་ཞེས། ། མཁས་རློམ་མང་ཡང་སུ་ལ་ཅི་ཆ་ཡོད། ། རྣམ་བཀྲ་ཚོན་གྱི་རི་མོ་གསལ་བ་ཡི། ། རྣམ་དབྱེ་དམུས་ལོང་དག་ལ་ཡོད་དམ་ཅི། ། ལོང་བས་རིན་ཆེན་གཏེར་ཁ་ཕྱེ་པ་ལྟར། ། རྣམ་དག་འཕགས་པའི་མིག་དང་མི་ལྡན་ཡང་། ། རྒྱལ་དང་རྒྱལ་བའི་སྲས་ཀྱི་བྱིན་བརླབས་ལ། ། རྟེན་འབྱུང་ཟབ་མོའི་ལམ་འདི་ཁོ་བོས་རྙེད། ། འདས་དང་མ་བྱོན་ད་ལྟར་བཞུགས་པ་ཡི། ། རྒྱལ་བ་སྲས་བཅས་དགེས་པའི་ལམ་འདི་ཡིན། །
འདི་ལས་གཞན་དུ་ཐར་པའི་ལམ་ཡོད་ཅེས། ། སྨྲ་བ་དེ་དག་བདག་གིས་གྱི་ནར་གཏོགས། ། ཕྱོགས་བཅུར་བཞུགས་པའི་རྒྱལ་དང་དེ་སྲས་རྣམས། ། མངོན་སུམ་བྱོན་ནས་དབྱངས་དང་མགྲིན་གཅིག་གིས། ། འདི་ལས་གཞན་དུ་ཐར་པའི་ལམ་སྟོན་ཀྱང་། ། བདག་བློ་གཡོ་བ་མེད་དོ་གྲོགས་པོ་དག ། དེ་ཕྱིར་བདག་གིས་ཉམ་ངའི་ལམ་སྤངས་ནས། ། བདེ་གཤེགས་དགེས་པའི་ལམ་ལ་འཇུག་འདོད་ན། ། དཀའ་དང་འབད་པ་བརྒྱ་ཕྲག་དག་གིས་ཀྱང་། ། ཀླུ་སྒྲུབ་ལུགས་བཟང་འདི་ལ་འཇུག་པར་རིགས། །
འདི་མ་རྟོགས་ན་གཞུང་ལུགས་མང་བསླབས་ཀྱང་། ། བདེ་གཤེགས་དགོངས་པ་རྟོགས་པའི་ཐབས་གཞན་མེད། ། ཕལ་ཆེར་རྟོག་པའི་དྲྭ་བ་སྤེལ་བའི་ཕྱིར། ། བློ་གྲོས་ངལ་བ་ཙམ་ཞིག་ཐོབ་པར་ཟད། ། དེ་ཕྱིར་རང་ཉིད་དྲན་པ་གསོ་ཕྱིར་དང་། ། སྐལ་མཉམ་གཞན་ལའང་ཕན་པར་བྱ་ཕྱིར་དང་། ། ཐུབ་པའི་བསྟན་པ་ཡུན་རིང་གནས་བྱའི་ཕྱིར། ། དུས་གསུམ་རྒྱལ་བའི་ཡུམ་འདི་བདག་གིས་བཤད། ། ཅེས་དང་། ཁོ་བོ་ལ་དབུ་མའི་རྟོགས་པ་སྐྱེ་ཚུལ་རིམ་པ་འབྱུང་སྟེ།
འདི་ལྟར་དང་པོ་དཔྱད་སྟོང་། གཉིས་པ་སྣང་སྟོང་། གསུམ་པ་རྟེན་འབྲེལ་སྒྱུ་མར་གོ་བ། བཞི་པ་རྟེན་འབྲེལ་བཏགས་ཡོད་གཞི་མེད་དུ་གོ་བའོ། ། དང་པོ་ནི། བུམ་པ་ཐོ་བས་བཅོམ་པ་ལྟར་ཀུན་རྫོབ་རྫས་ཡོད་རིགས་པས་བཤིགས་པའི་སྟོང་ཉིད་དེ། འདིས་ཀྱང་རིགས་དཔྱད་ཀྱིས་བདེན་འཛིན་ལྡོག་ཅིང་། སྟོང་ཉིད་ལ་མོས་པའི་རྒྱུ་ཙམ་བྱེད། གཉིས་པ་ནི། སྣང་བ་སྒྱུ་མ་ལྟར་སྣང་དུས་ཉིད་ནས་རང་བཞིན་མེད་པར་རྟོགས་པ་སྟེ།
འདིས་ཕྱི་གཟུང་བྱ་ལ་སྒྲོ་བཀུར་གྱི་རྟོག་པ་མཐའ་དག་ལྡོག་ཀྱང་ནང་མྱོང་རིག་ལ་དྲོད་པའི་ཞེན་པ་མི་ལྡོག་པས་སེམས་ཙམ་རྣམ་རྫུན་པའི་ལྟ་བ་ལས་མ་འདས། གསུམ་པ་ནི། ནང་མྱོང་རིག་དང་ཕྱི་གཟུང་བ་གཉིས་ཀ་ཡང་རྒྱུ་རྐྱེན་ལ་རག་ལས་པ་སྒྱུ་མ་ལྟར་ཀུན་རྫོབ་ཏུ་ཡང་སྣང་བ་ཙམ་ལས་རང་བཞིན་ཅུང་ཟད་ཀྱང་མེད་པར་རྟོགས་པ་སྟེ། འདི་ལ་ཡང་མཐར་འཛིན་གྱི་ཞེན་པ་ཅི་ཡང་མེད་ཀྱང་། རྟེན་འབྲེལ་སྒྲ་རྟོག་ལ་མ་ལྟོས་པའི་དོན་ཆོས་སྒྱུ་མ་ཙམ་དུ་འཛིན་པ་ཡོད་པས་རྣལ་འབྱོར་སྤྱོད་པའི་དབུ་མ་པ་ལས་མ་འདས། བཞི་པ་ནི། རྟེན་འབྲེལ་གྱིས་ཆོས་རྣམས་རིགས་པས་ཚུལ་བཞིན་དུ་དཔྱད་པ་ན་རང་གི་ངོ་བོ་ཅུང་ཟད་ཀྱང་མི་རྙེད་ཅིང་། མ་དཔྱད་པ་ན་ཐ་སྙད་ཀྱི་ཡུལ་དུ་འགྱུར་བས་རྟོག་པས་བཏགས་ཤིང་མིང་གི་ཐ་སྙད་བྱས་པ་ཙམ་གྱིས་བཏགས་ཡོད་དུ་རྟོགས་པའོ། ། ད་ལྟའི་རྟེན་འབྲེལ་རྟོགས་པའི་བློ་དེ་ཉིད་ཀྱིས་བློ་གཞན་ལ་ལྟོས་མེད་དུ་རྒྱུ་འབྲས་མི་འཁྲུལ་བ་དང་། རྟེན་འབྲེལ་རྟག་ཆད་སྤྲོས་པའི་མཐའ་ཐམས་ཅད་དང་བྲལ་བར་ངེས་པ་འདྲོངས་པ་དུས་གཅིག་ལ་ཡོང་བ་ཡིན།
གོ་ཡུལ་གྱི་ལྟ་བ་འདིའི་གོང་ན་བོགས་དབྱུང་རྒྱུ་ཡོད་པར་མི་སེམས། འདི་མ་རྟོགས་བར་ལ་ལྟ་བ་མཐར་ཐུག་པ་ཡང་མ་ཡིན་ཞེས་གསུངས་སོ།། །། བརྩམ་ཆོས་མཛད་པའི་ཚུལ་ནི། འཛམ་གླིང་མཁས་པའི་རྒྱན་མཆོག་བཀའ་ཆེན་བཞི། ། རྩ་འཇུག་བཞི་གསུམ་ཐེག་ཆེན་རྒྱུད་བླ་དང་། ། ཆོས་མངོན་མཛོད་དང་དཔལ་ལྡན་འདུས་པ་སོགས། ། རྣམ་བཤད་བྱས་པའི་གཞུང་ལུགས་བཅུ་ཕྲག་གཅིག ། གཞན་ཡང་བོད་ཡུལ་འགྱུར་བའི་བསྟན་བཅོས་དང་། ། མདོ་དང་རྒྱུད་སྡེ་ཕལ་ཆེར་ལེགས་པར་བལྟས། ། རང་གཞན་གྲུབ་མཐའི་དེ་ཉིད་འབྱེད་པ་ལ། །
མཁས་པའི་འདུན་སར་འཇིགས་མེད་སྤོབས་པ་ཐོབ། ། ཅེས་གསུངས་སོ།། །། སློབ་མ་སྤེལ་བའི་ཚུལ་ནི། ཀུན་མཁྱེན་ཤེར་འོད་བློ་བཟང་གྲགས་པ་སོགས། ། གཞུང་ལུགས་རབ་འབྱམས་ཤེས་པའི་བཤེས་གཉེན་བདུན། ༈་་་་་བདུན་ལ་ལྔ་ནི། ཆོས་རྗེ་དཔལ་འབྱོར་བ། གོ་འཇོ་ཉི་མ། བཀའ་བཅུ་པ་ཀུན་དགའ་དཔལ། དར་མ།
བསོད་ཤེ། ། བཀའ་བཞི་ལེགས་པར་སྨྲ་བ་བཅུ་ཕྲག་གཉིས། ། ཕར་ཚད་ཤེས་པའི་སློབ་མ་བརྒྱ་ཕྲག་རྒལ། ། ཅེས་གསུངས་སོ།། །། ཐུགས་དམ་མཐིལ་གང་ལ་མཛད་པ་ནི། མང་དུ་ཐོས་ཤིང་ལེགས་པར་བསམ་པའི་དོན། ། དབེན་པའི་གནས་སུ་རྩེ་གཅིག་ལེགས་སྒོམ་སྟེ། ། རྒྱལ་བའི་དགོངས་པ་ཚུལ་བཞིན་སྐྱོང་འདོད་ཀྱང་། ། སྔོན་ཆད་རྣམ་གཡེང་ལེ་ལོའི་དབང་དུ་གྱུར། ། མཁའ་མཉམ་འགྲོ་ལ་དམིགས་པའི་སྙིང་རྗེ་དང་། །
སྲིད་ཞི་སྟོང་པར་རྟོགས་པའི་ཤེས་རབ་གཉིས། ། རེས་འགའ་རེས་འཇོག་རེས་འགའ་ཟུང་འབྲེལ་སྒོམ། ། འོན་ཀྱང་ཕལ་ཆེར་སྙོམས་ལས་དབང་དུ་ཐལ། ། ཅེས་དང་། ཡང་གསུངས་པ། རྒྱུ་འབྲས་བསླུ་བ་མེད་པའི་ཡིད་ཆེས་དང་། ། རྟེན་འབྲེལ་སྟོང་པར་རྟོགས་པའི་ཤེས་རབ་གཉིས། ། འབྲལ་མེད་ཟུང་དུ་ཆུད་པར་ནམ་གྱུར་པ། ། དེ་ཚེ་མཐའ་བྲལ་དབུ་མའི་ལམ་ལ་ཞུགས། ། ཇི་ལྟར་སྣང་ཞིང་གྲགས་པའི་དངོས་འདི་ལ། །
རང་གཞན་གྲུབ་མཐས་བཏགས་པའི་ཀུན་བཏགས་དང་། ། ལྷན་སྐྱེས་ཡིད་ཀྱི་དངོས་འཛིན་མུན་པ་རྣམས། ། རྣམ་དག་ལུང་རིགས་ཟེར་གྱིས་རྣམས་བསལ་ཏེ། ། སྣང་དུས་ཉིད་ནས་སྟོང་པར་རྟོགས་པ་དང་། ། སྟོང་པ་རྟོགས་ཚེ་སྣང་བ་མི་འགོག་པའི། ། ཟུང་འཇུག་ཚུལ་ལ་ངེས་པ་ནམ་སྐྱེས་པ། ། དེ་ཚེ་རྒྱལ་བའི་དགོངས་པ་རྟོགས་པ་ཡིན། ། ཐོས་བསམ་རིགས་པས་རྣམ་པར་དཔྱོད་པའི་ཚེ། ། སྣང་བ་བཀག་ནས་སྟོང་པ་སྒྲུབ་པ་དང་། ། སྟོང་པ་རྟོགས་ཚེ་སྣང་བ་ནུབ་པ་དང་། །
ཀུན་རྫོབ་བསལ་ནས་དོན་དམ་སྒྲུབ་པ་རྣམས། ། རྟག་ཆད་མཐར་ལྟའི་གཡང་ལ་ལྷུང་བའི་ཕྱིར། ། སངས་རྒྱས་དགེས་པའི་ལམ་ལས་རིང་དུ་གོལ། ། སྒོམ་བྱུང་འཕགས་པའི་ཡེ་ཤེས་ཤར་བ་ན། ། ཤེས་དང་ཤེས་བྱའི་མཚན་མ་སྣ་ཚོགས་ལ། ། མཁའ་ལ་འཇའ་མཚོན་དེངས་ལྟར་མི་སྣང་ཞིང་། ། ཆུ་ལ་ཆུ་དང་མར་ལ་མར་བཞག་བཞིན། ། དབྱིངས་དང་རིག་པ་དབྱེར་མེད་འདྲེས་པ་ན། ། མཐོང་མེད་ཚུལ་གྱིས་དེ་ཉིད་མཐོང་བ་དང་། ། གནས་མེད་ཚུལ་གྱིས་ཆོས་སྐུ་ལ་གནས་དང་། །
མྱ་ངན་འདས་དང་འོད་གསལ་ཆོས་ཀྱི་སྐུ། ། སངས་རྒྱས་སྲས་པོ་བློ་བཟང་ཀླུ་སྒྲུབ་བཞེད། ། འོན་ཀྱང་རབ་འབྲིང་བར་མའི་གདུལ་བྱ་ལ། ། སྔོན་བསགས་དགེ་དང་སྨོན་ལམ་གྲུབ་པའི་མཐུས། ། རང་རང་བློ་དང་འཚམས་པའི་སྤྲུལ་སྐུ་ཡིས། ། འཁོར་བ་སྲིད་དུ་ཕྲིན་ལས་ངང་གིས་འཇུག ། ཅེས་དང་། བླ་མ་ཕྱག་ན་རྡོ་རྗེར་འཇམ་དབྱངས་ལ་ཟླ་བ་བདུན་བསྙེན་པ་མཛད་ན་དངོས་སུ་ཆོས་གསུང་བར་འགྱུར་ཞེས་ལུང་བསྟན་པ་ལ་འཁོར་རྣམས་ཀྱིས་མཛད་པར་ཞུས་པས་འཇམ་དབྱངས་ས་བཅུའི་བྱང་སེམས་ཆེན་པོ་ཡིན་པས་དངོས་སུ་མཇལ་ནས་ཕན་ཡོན་དཔག་ཏུ་ཡོད་མོད། འོན་ཀྱང་ཟླ་བ་བདུན་སྔགས་སྒྲོང་བ་བས་བྱང་ཆུབ་ཀྱི་སེམས་སྒོམ་པ་ཁྱད་ཆེ་ཞེས་གསུང་ངོ་། ། ཡང་ཁོ་བོས་སྔར་ཞི་གནས་ལ་ཆེད་ཆེར་མ་བྱས།
གཙོ་ཆེར་ལྷག་མཐོང་ཁོ་ན་ཉམས་སུ་བླངས། དེ་ཡང་མཉམ་བཞག་ཏུ་བདག་གིས་བདག་མེད་དྲན་པ་ཉེར་གཞག་དང་། ཁམས་ཀྱི་རབ་ཏུ་དབྱེ་བའི་སྒོ་ནས་ཉམས་སུ་བླངས། རྗེས་ཐོབ་ཏུ་ཡུལ་སྣང་སྣ་ཚོགས་ལ་སྤྱི་དང་བྱེ་བྲག་ཅི་རིགས་པར་རང་བཞིན་མེད་པར་དཔྱད་ནས་ཉམས་སུ་བླངས་ཏེ། སྔར་ཆེར་མ་སྒོམ་ཀྱང་ལྟ་བའི་བོགས་འབྱིན་པ་ལ་ཤིན་ཏུ་ཕན་པར་བྱུང་། ལྟ་བའི་གོ་ཡུལ་ཙམ་ཡོད་ཀྱང་ཉམས་སུ་ལེན་མ་ཤེས་ན་བོགས་མི་འབྱིན་ལ། མྱོང་བ་འཐོན་ན་གོ་ཡུལ་ཙམ་གྱིས་ཀྱང་ཉོན་མོངས་པ་དང་རྣམ་རྟོག་གི་དབལ་མི་ཆོག་པར་སྣང་ཞེས་གསུངས་སོ།། །། དམ་བཅའ་ཕུལ་བའི་ཚུལ་ནི། མདོར་ན་ལྟ་བའི་ཕུ་ཐག་ཆོད། ཉམས་ལེན་གྱི་གནད་ཤེས།
འཁོར་བའི་ཉེས་དམིགས་དང་ཐར་པའི་ས་བོན་ལ་ཚིག་ཙམ་མ་ཡིན་པར་ངེས་པ་འདྲོངས། སྟོན་པ་དང་བསྟན་པའི་ཡོན་ཏན་ལ་ཡིད་ཆེས་པའི་དད་པ་ཐོབ་བཞིན་དུ། སྒྲུབ་པ་སྙིང་པོར་མི་བྱེད་པར་ཚེ་འདིའི་སྣང་ཤས་ལྷུར་ལེན་ན་ཁོ་བོའི་སྙིང་རུལ་བ་ལས་གཞན་དུ་བརྟག་ཏུ་ཅི་ཞིག་ཡོད། དེ་བས་ན་ཚེ་ལྷག་གང་ཡོད་བས་མཐའི་གནས་མི་སྐྱེལ་ཞིང་། ཚེ་དང་སྒྲུབ་པ་མི་སྙོམས་པར། གཞན་དོན་བྱེད་པ་ལྟར་བཅོས་པའི་ཐབས་ཀྱིས་འཁོར་བསྡུས་ནས་སྣང་ཤས་ལྷུར་བྱེད་དམ། སྐྱིད་ཆོས་དང་སྙོམས་ལས་ལྷུར་བྱེད་ན་བསྟན་བསྲུང་རྣམས་ཀྱིས་ཁོ་བོའི་མགོ་བོ་ཨར་རྫ་ཀའི་དོག་པ་བཞིན་དུ་ཁོས་ཤིག གཞན་ཡང་ཡིད་དམ་གྱི་ལྷའི་སྤྱན་སྔར་དམ་བཅའ་འདི་དག་དབུལ་ལོ། ། གང་གིས་ཞབས་ཟུང་པད་མོ་གེ་སར་རྡུལ། ། ཚངས་དང་ལྷ་དབང་ཁྱབ་འཇུག་ལ་སོགས་པ། །
འཇིག་རྟེན་དྲེགས་ལྡན་གཙུག་གིས་གུས་བསྟེན་པའི། ། སྤྱན་རས་གཟིགས་མགོན་དེ་འཚལ་ལོ། ། མང་དུ་ཐོས་ཀྱང་ཚུལ་གཞན་སེམས་ལ་གཡེལ། ། ཁྲིམས་བརྒྱ་ནོད་ཀྱང་ཉེས་ལྟུང་དྲི་མ་ཅན། ། དགེ་སྦྱོང་བདག་གི་གཡར་དམ་འདི་རྣམས་ལ། ། མཁྱེན་ལྡན་ཐུགས་རྗེ་ལྷ་ཁྱོད་ཡུད་ཙམ་དགོངས། ། གང་དུ་གནས་ན་སྣང་ཤས་འཕེལ་གྱུར་ཞིང་། ། རང་རྒྱུད་རྙེད་བཀུར་ཞགས་པས་འཆིང་བྱེད་ལ། ། གཞན་རྒྱུད་ཕྲག་དོག་འགྲན་སེམས་ཀྱིས་རྡུངས་པའི། ། གནས་དེར་སྐད་ཅིག་ཙམ་ཡང་མི་གནས་སོ། །
དེང་ནས་བཟུང་སྟེ་ཇི་སྲིད་འཚོ་བར་དུ། ། གངས་དང་རི་སུལ་ནགས་ཀྱི་ཁྲོད་རྣམས་སུ། ། བསེ་རུ་ལྟ་བུར་རྟག་ཏུ་གནས་བྱེད་ཅིང་། ། གྲོང་དང་འཁོར་མང་དབུས་སུ་གནས་མི་བགྱི། ། ཆོས་བརྒྱད་རྐྱེན་གྱིས་ནམ་ཡང་མི་གཡོ་བའོ། ། སེམས་ལ་བརྟན་པ་ཇི་སྲིད་མ་ཐོབ་བར། ། གཅིག་ཏུ་རང་བརྒྱུད་འདུལ་བ་མ་གཏོགས་པ། ། གཞན་དོན་ཐབས་ཀྱིས་རང་དོན་ཉམས་མི་བགྱི། ། ཆོས་གོས་གསུམ་དང་ལྷུང་བཟེད་མ་གཏོགས་པ། ། རང་ཉིད་འཚོ་བའི་ཡོ་བྱད་མ་གཏོགས་པ། །
གསེར་དང་དབྱིག་སོགས་ལྷག་པའི་ཡོ་བྱད་ནི། ། རང་གི་དོན་དུ་ཏིལ་ཙམ་མི་འཆང་ངོ་། ། གཞན་གྱི་ཉེས་པ་ནམ་ཡང་མི་གླེང་ཤིང་། ། དོན་དང་ལྡན་ཞིང་ཆོས་མཐུན་མ་གཏོགས་པ། ། དམག་དང་ཆོམ་རྐུན་རྒྱལ་བའི་གཏམ་ལ་སོགས། ། འཁྲུལ་པའི་བཀའ་འཆིད་ནམ་ཡང་མི་བགྱིད་དོ། ། ཆོས་ཀྱི་དོན་དུ་བཀའ་སྤྱད་སྲན་བཟོད་ཅིང་། ། འཇིག་རྟེན་བློས་བཏང་རྣམ་གྲོལ་དོན་དུ་གཉེར། ། འདོད་ཆུང་ཆོག་ཤེས་རང་དང་རྗེས་མཐུན་པའི། ། རྗེས་འབྲང་འཁོར་ནི་བཞི་བས་ལྷག་མི་བསྟེན། །
གལ་ཏེ་བདག་གི་གཡར་དམ་འདི་རྣམས་ལ། ། འགལ་བ་བགྱིས་ན་རྒྱལ་བ་སྲས་བཅས་དང་། ། ཐུགས་རྗེའི་མངའ་བདག་སྤྱན་རས་གཟིགས་མགོན་གྱིས། ། ཁྱི་ཕག་ལུག་བོང་རྣམས་དང་བདག་སྙོམས་ཤིག ། བདག་གིས་ཇི་སྐད་སྨྲ་འདི་ཁྱོད་ཀྱིས་ཀྱང་། ། ཡིད་ལ་ཆོངས་ལ་ཚུལ་བཞིན་ཉམས་སུ་ལོངས། ། ཤི་ཡང་འདི་ལས་གཞན་གྱིས་ཁ་ཆེམས་མེད། ། ཕྲད་ཀྱང་སྨྲ་རྒྱུ་གཞན་འགའ་མ་མཆིས་སོ། ། ཞེས་གསུངས་སོ།། །། དབེན་པ་ལ་ཐུགས་གཞོལ་བའི་ཚུལ་ནི།
ཁོ་བོ་དབེན་པ་བསྟེན་པའི་རྒྱུ་མཚན་ཡང་འཁོར་དང་གྲོགས་ཀྱིས་ཡིད་སུན་ཕྱུང་བའམ། རྙེད་བཀུར་དང་གྲགས་པ་འདོད་པ་མ་ཡིན་གྱིས། གཞན་དུ་ན་འཁོར་བའི་སྡུག་བསྔལ་མེ་འོབ་ལྟར་ཤིན་ཏུ་བརྣག་དཀའ་བར་མཐོང་བའི་ཕྱིར་དང་། བཅོམ་ལྡན་འདས་ཀྱིས་རྣམ་གྲངས་དུ་མར་བསྔགས་པའི་དབེན་པའི་གནས་པད་མོའི་ཚལ་བས་ཀྱང་། ཤིན་ཏུ་ཡིད་དུ་འོང་བར་མཐོང་བའི་ཕྱིར་རོ། ། དེ་ཡང་འདི་ལྟར། གང་ལ་ཉེས་པ་རྡུལ་ཙམ་མི་མངའ་ཞིང་། ། རྨད་བྱུང་ཡོན་ཏན་དཔལ་གྱིས་རབ་བརྗིད་པས། ། སྙན་པའི་བ་དན་འཇིག་རྟེན་གསུམ་ན་གཡོ། ། ཐུབ་དབང་ལྷ་ཡི་ལྷ་ལ་ཕྱག་འཚལ་ལོ། །
ཀ་ཡེ་ཉོན་ཅིག་ཤེས་ལྡན་གྲོགས་པོ་དག ། བསྟན་པའི་ཉིན་བྱེད་ནུབ་རིའི་རྩེ་ལ་སོན། ། ལུས་སྲོག་གཡོ་བ་འབབ་ཆུའི་རྒྱུན་དང་མཚུངས། ། ཐར་འདོད་རྣམས་ཀྱིས་བག་ཡོད་བསྟེན་པར་རིགས། ། རིན་ཆེན་བདུན་ལྡན་གླིང་ཆེན་བཞི་ལ་དབང་། ། དཔག་མེད་ཚེ་གནས་དགེ་བཅུའི་དཔལ་ལ་སྤྱོད། ། ཕུན་ཚོགས་མངོན་མཐོའི་བདེ་ལ་རོལ་བྱེད་པའི། ། འཁོར་ལོས་སྒྱུར་རྒྱལ་དེ་ཡང་ཆུ་ཤིང་འདྲ། ། ལྷུན་པོའི་སྤོ་ལ་ཡུན་རིང་གནས་བཅས་ཏེ། ། ཡོངས་འདུའི་ཚལ་དུ་དགའ་བདེའི་དཔལ་གྱིས་རོལ། །
འཆི་མེད་ཉེས་དབང་ཚོགས་ཀྱིས་གུས་བཏུད་པའི། ། འཕྲོག་བྱེད་མིག་སྟོང་ལྡན་དེའང་སྲིད་པའི་བྲན། ། ལུས་སེམས་ཟུག་རྔུའི་བརྡུང་བ་རིང་དུ་སྤངས། ། ཏིང་འཛིན་བདེ་བས་བསྐལ་མང་འདའ་བྱེད་པའི། ། འཇིག་རྟེན་མེས་པོ་གསེར་གྱི་རྔ་ལྡན་ཡང་། ། འཆི་མེད་གོ་འཕང་ལས་རིང་གྱི་ནར་འཁོར། ། གང་གིས་རེག་ན་རབ་བརྟན་ལྷུན་པོ་ཡང་། ། སྐད་ཅིག་ཙམ་གྱིས་ཐལ་བར་རློག་བྱེད་པའི། ། མེ་ལྕེའི་ཕྲེང་བ་ལུས་རབ་འབར་བ་ལ། ། དམྱལ་བའི་ཟུག་ངུ་སུ་ཡིས་བརྣག་པར་ནུས། །
བལྟས་པ་ཙམ་གྱིས་རླུང་ཆེན་རྒྱུན་སྐེམས་ཤིང་། ། ལྗོན་ཤིང་འབྲས་བུ་མེད་པར་བྱེད་པ་ཡི། ། ཏ་ལའི་ཡ་ཐོག་སྐམ་ལྟའི་ཡི་དྭགས་གཟུགས། ། གང་ཞིག་མཐོང་ན་འཇིགས་རུང་གི་ཡང་གཡའ། ། བླང་དོར་རྨོངས་པའི་གཏི་མུག་དམག་རུམ་འཐིབས། ། གཅིག་ལ་གཅིག་ཟ་རྡོ་ཡི་མེ་སྟག་དང་། ། བཀོལ་བཙོག་ཆར་རྒྱུན་ལུས་ལ་རྟག་འབབ་པའི། ། རྣམ་མང་དུད་འགྲོའི་གདུང་བ་སུ་ཡིས་བཟོད། ། སྲིད་པའི་ཕུན་ཚོགས་དེ་ལྟར་གནོག་ཆུང་ཤིང་། ། རབ་མང་ཉེས་པའི་ཚོགས་དང་ལྡན་རིགས་ནས། །
རང་གཞན་སྲིད་པའི་མཚོ་ལས་བསྒྲལ་བྱའི་ཕྱིར། ། མང་ཐོས་བདག་ནི་དབེན་པའི་གནས་སུ་འགྲོ། ། ཆར་སྡོད་བྱེ་འུ་འབྲུག་སྒྲ་ཐོས་པ་ལྟར། ། དབེན་པའི་གནས་སུ་གཏམ་འདི་ཁོ་བོའི་སྙིང་ལ་བབ། ། ཐོས་པའི་དོན་རྣམས་དོན་ཡོད་བྱ་བའི་ཕྱིར། ། གཞོན་ནུ་བློ་གྲོས་དབེན་པའི་གནས་སུ་འགྲོ། ། ངང་པའི་ཚོགས་ཀྱིས་པད་མའི་མཚོ་མཐོང་ལྟར། ། བས་མཐའི་གནས་ལ་མཁོ་བོ་སེམས་རབ་གཡོ། ། དལ་འབྱོར་ལུས་ལ་སྙིང་པོ་བླང་བའི་ཕྱིར། ། གཞོན་ནུ་བློ་གྲོས་དབེན་པའི་གནས་སུ་འགྲོ། །
བུང་བ་གཞོན་ནུས་འདབ་རྒྱའི་ཚལ་མཐོང་ལྟར། ། ཁོ་བོའི་ཡིད་ནི་དབེན་པའི་རོ་ལ་ཆགས། ། ཏིང་འཛིན་བདུད་རྩི་རོ་མྱང་བྱ་བའི་ཕྱིར། ། གཞོན་ནུ་བློ་གྲོས་དབེན་པའི་གནས་སུ་འགྲོ། ། དཔྱིད་དུས་བསིལ་བའི་མ་ལ་ཡ་རླུང་ལྟར། ། ནགས་ཀྱིས་སྨན་ལྗོངས་ཁོ་བོའི་ཡིད་ལ་འབབ། ། ཉོན་མོངས་བདུད་ཀྱི་སྡེ་དེ་གཞོམ་བྱའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། ཞེས་གསུངས་སོ།། །། མི་འཇིགས་པའི་གདེང་ཐོབ་ཚུལ་ནི།
ན་མོ་གུ་རུ། གང་ལ་སྐྱབས་ན་བསླུ་མེད་དཀོན་མཆོག་གསུམ། ། འབྲལ་མེད་སྤྱི་གཙུག་རྒྱན་དུ་རྟག་བཞུགས་གསོལ། ། སྣང་སྟོང་སྒྱུ་མའི་རྣལ་འབྱོར་རི་ཁྲོད་པ། ། སེམས་གནོང་མེད་ཀྱི་གླུ་སྐད་འདི་བཞིན་ལེན། ། ཤུལ་ན་འཕྲེངས་པའི་ཟས་ནོར་ལུས་པ་མེད། ། གདོང་ན་མཚེར་བའི་ལས་ངན་བསགས་པ་མེད། ། ཐེག་ཆེན་བསླབ་པའི་བསམ་སྦྱོར་ཉམས་པ་མེད། ། ད་སྒྱུ་མའི་ལུས་སེམས་འབྲལ་ཡང་འགྱོད་པ་མེད། ། ཚེ་འདིའི་རྙེད་བཀུར་ཆེ་ཐབས་སྒྲུབ་མ་མྱོང་། །
འདོད་ཡོན་སྲེད་པའི་རྗེས་ཕྱིར་འབྲང་མ་མྱོང་། ། དོན་མེད་བྱ་བས་ཚེ་འདི་ཡེངས་མ་མྱོང་། ། ད་སྒྱུ་མའི་ལུས་སེམས་འབྲལ་ཡང་འགྱོད་པ་མེད། ། ཅིར་སྣང་སྒྱུ་མར་རྟོགས་པའི་ཤེས་རབ་ཡོད། ། འགྲོ་དྲུག་ཕ་མར་ཤེས་པའི་ལྷག་བསམ་ཡོད། ། ཐབས་ཤེས་ཟུང་དུ་འབྲེལ་པའི་ཉམས་ལེན་ཡོད། ། ད་སྒྱུ་མའི་ལུས་སེམས་འབྲལ་ཡང་འགྱོད་པ་མེད། ། ཐོག་མར་གསུང་རབ་དགོངས་དོན་ཚུལ་ལ་སྦྱངས། ། བར་དུ་བློ་གསལ་གདུལ་བྱའི་ཚོགས་ལ་བཤད། ། ཐ་མར་འདྲིས་པའི་དོན་ལ་རྩེ་གཅིག་བསྒོམས། །
ད་སྒྱུ་མའི་ལུས་སེམས་འབྲལ་ཡང་འགྱོད་པ་མེད། ། རྒྱལ་བའི་བསྟན་པ་སྲོག་པས་གཅེས་པར་བཟུང་། ། རིགས་དང་མི་རིགས་ཚུལ་བཞིན་རྣམ་པར་ཕྱེས། ། འཆད་རྩོད་རྩོམ་པས་དལ་འབྱོར་དོན་ཡོད་བྱས། ། ད་སྒྱུ་མའི་ལུས་སེམས་འབྲལ་ཡང་འགྱོད་པ་མེད། ། འགྱོད་མེད་གདེང་དྲུག་གི་མགུར་མ་འདི། ། གངས་བུ་ལེའི་མགུལ་དུ་བླངས་པ་ཡིན། ། མི་ཁོ་བོའི་རྗེས་འཇུག་དད་ལྡན་རྣམས། ། མིང་བཞིན་བྱེད་ན་འདི་བཞིན་མཛོད། ། ཚོགས་གཉིས་ཟུང་དུ་འཇུག་པས་རྒྱུད་སྦྱངས་ཏེ། །
བདེན་ཉིས་ཟུང་དུ་འཇུག་པའི་དོན་རྟོགས་ཤིང་། ། རིམ་གཉིས་ཟུང་འཇུག་རྡོ་རྗེའི་ལམ་སྒྲུབ་ནས། ། འཇའ་ལུས་རྡོ་རྗེའི་སྐུ་རུ་བདག་གྱུར་ཅིག ། ཅེས་གསུངས་སོ།། །། ཕུལ་དུ་བྱུང་བའི་མཛད་པ་གཞན་ཡང་མཛད་ཚུལ་ནི། ཁྱོད་ཉིད་གཞན་དོན་གཤེགས་པའི་དུས་མཁྱེན་ཚེ། ། གཞན་གྱིས་གསོལ་མང་བཏབ་ཀྱང་འདི་སྐད་དུ། ། སངས་རྒྱས་བསྟན་ལ་ཚུལ་བཞིན་བྱ་བྱས་ཟིན། ། རིང་མི་གནས་ཀྱང་འདི་མ་གྲུབ་སྙམ་དང་། ། གནས་མིན་བྱ་བ་འདི་བྱས་སྙམ་འགྱོད་མེད། །
དེ་ཕྱིར་བསྟན་དང་བདག་ལ་གཅེས་འཛིན་རྣམས། ། རྒྱལ་བ་སྐྱེད་བྱེད་ཡུམ་ལས་འདི་སྐད་དུ། ། ཐབས་ཀྱི་རིང་བསྲེལ་རྣམ་གཉིས་བཞག་པ་ལས། ། ཤེས་རབ་ཕ་རོལ་ཕྱིན་འདི་ལེན་ཇི་བཞིན། ། ཟུར་གནས་བློ་མིག་དད་ལྡན་རྣམས་ཀྱིས་ཀྱང་། ། ཁོ་བོའི་རྣམ་བཤད་བསྟན་དོན་བཞག་འདི་ཡང་། ། ལེན་པར་རིགས་མོད་བློ་མིག་ལྡོངས་རྣམས་ཀྱིས། ། ཡོད་པའི་ལེགས་བཤད་ཕྲག་དོག་མུན་པས་སྒྲིབ། ། མེད་པའི་ཉེས་བཤད་བློ་ངན་མིག་གིས་མཐོང་། ། དེ་ཕྱིར་བློ་ངན་ལོག་ལམ་ལ་གོམས་ཤིང་། །
བཤེས་གཉེན་ངན་པའི་དུག་ཆུས་བསླད་རྣམས་ཀྱིས། ། རློངས་པའི་གོ་ཆ་སྲ་བརྟན་ཆེར་གྱོན་ལ། ། ལུང་རིགས་རྣམས་ལྕགས་སྟོང་གིས་མི་ལྡོག་རྣམས། ། ཀྱེ་མ་འདི་ལ་བདག་གིས་ཅི་བྱར་ཡོད། ། ཅེས་པའི་སྨྲེ་བསྔགས་ཡང་ཡང་ཉིད་གསུང་ཞིང་། ། བློ་བཟང་ཀླུ་སྒྲུབ་ལུགས་འདིའང་རྨ་མེད་པ། ། སུས་ཀྱང་ཇི་བཞིན་རྟོགས་སྙམ་མི་འཚལ་ལོ། ། འདི་ལས་གཞན་དུ་ཐར་ལམ་མེད་པར་ཡང་། ། ཉིད་གཞུང་དག་ལས་གསལ་བར་མངོན་པ་ཡིན། ། དེ་ཕྱིར་བདག་གིས་འདི་དོན་གསུང་རབ་ལས། །
ལེགས་པར་རྩལ་ཞིང་ལེགས་པར་གཅེས་པར་བཟུང་། ། ཐར་འདོད་བློ་གྲོས་དམན་པ་དག་ལ་ཡང་། ། ཐར་པ་ཕྱོགས་མཐོང་ཙམ་གྱིས་ས་བོན་ནི། ། བསྐྲུན་པར་བྱས་འདིའང་བདག་གི་ཁུར་ཁུར་ལེགས། ། ཞེས་གསུང་འདུས་པའི་མན་ངག་གསུང་དུས་ཚེ། ། ཡང་དག་མཐའ་ལ་ཞུགས་པའི་ཚུལ་ལུགས་ལ། ། རྒྱུད་དང་རྒྱ་བོད་ཤིང་རྟ་ཆེ་བཞེད་ཚུལ། ། འདི་དོན་འཁྲུལ་མེད་འདི་ལྟར་ཡིན་ཞེས་གསུངས། ། མགོན་ཁྱོད་ཐེག་པ་མཆོག་ལ་རབ་བཞུགས་ཚེ། ། ཉིན་དང་མཚན་གྱི་ཐུན་སྐབས་མ་ཕྱེ་བར། །
འདུས་པ་དགེས་རྡོར་བདེ་མཆོག་ལ་སོགས་ཀྱི། ། མཐའ་དྲུག་ཚུལ་བཞིས་རྒྱས་བཏབ་རྡོ་རྗེའི་ཚིག ། ཇི་བཞིན་ལེགས་པར་རྟོགས་ནས་རིམ་གཉིས་ཀྱི། ། ཏིང་འཛིན་ཟབ་མོའི་བདེ་ལ་རོལ་བས་ན། ། རྡོ་རྗེ་འཛིན་པ་ཞེས་པའི་སྒྲ་དེ་ཡང་། ། མགོན་པོ་ཁྱོད་ལ་དོན་དང་བཅས་པ་ལགས། ། གཞན་ཡང་། བླ་མ་ཕྱག་ན་རྡོ་རྗེས་དམ་པ་ཉིད་ལ་སངས་རྒྱས་སྣང་བ་མཐའ་ཡས་ཀྱི་སྐུ་འཁྲུ་གང་པ་གཅིག་བཞེངས་ནས་བཟང་སྤྱོད་སྨོན་ལམ་བཏབ་ན་འདིའི་ཕྱི་མ་ལ་བདེ་བ་ཅན་དུ་འཁྲུངས། དེ་ལྟར་མ་བྱས་ན། རྒྱ་གར་ནུབ་ཕྱོགས་ཁ་ཆེའི་ཡུལ་དུ་པཎྜི་ཏ་གཅིག་ཏུ་འཁྲུངས་ཏེ།
པཎ་ཆུང་ལྔ་བརྒྱ་ཙམ་དང་བྱས་བསྟན་པ་ལ་བྱ་བ་བྱས། དེ་ནས་བདེ་བ་ཅན་དུ་འཁྲུངས་ཞེས་ལུང་བསྟན་ལ། འཁོར་རྣམས་ཀྱིས་སྐུ་བཞེངས་པར་ཞུས་པས་ཉིད་ཀྱི་གསུང་ནས། དག་པའི་ཞིང་དོན་དུ་གཉེར་བ་བྱང་ཆུབ་སེམས་དཔའ་བློ་དམན་གྱི་ལུགས་ཡིན། ཁོ་བོ་གཞན་དུ་གྱུར་ན་དམྱལ་བར་སྐྱེ་ཡང་སྐྱོ་བ་མེད། ཅེས་གསུངས།། །། ཞི་བར་གཤེགས་པའི་ཚུལ་ནི། གདུལ་བྱའི་དོན་དུ་ཞིང་གཞན་གཤེགས་པའི་ཚེ། ། ལྟ་བ་རྣམ་དག་ནམ་མཁའ་དག་པ་དང་། ། སྔར་མ་ཚོར་བའི་སྤོས་དང་རོལ་མོའི་སྒྲ། །
འཇའ་འོད་སྣ་ཚོགས་ས་གཡོའི་ལྟས་བཟང་དང་། ། སྐུ་གསུང་ཐུགས་ཀྱི་རྣམ་འཁྲུལ་བསམ་ཡས་ཀྱིས། ། བཀོད་པ་སྤྲོས་ཞིང་གཅིག་བསྡུས་བདག་པོར་གྱུར། ། གཤེགས་བྱོན་ཀུན་ལ་དབང་འབྱོར་ལྟ་བུར་བསྟན། ། དད་ལྡན་མོས་པའི་རྟེན་བཞག་པའི་ཚུལ་ནི། ཉིད་ཀྱིས་གདུང་ལ་འདུས་པའི་ལྷ་སྐུ་དང་། ། ཆོས་སྐུ་མངོན་མཛད་རིང་བསྲེལ་བསམ་མི་ཁྱབ། ། ཚུལ་ཁྲིམས་རྣམ་དག་བདུང་ལོག་ལ་སོགས་པ། ། དད་ལྡན་རྟེན་དུ་བཞག་སྟེ་སྨིན་གྲོལ་མཛད། ། དེ་ལྟར་མཛད་པའི་ཚུལ་ལ་དགོས་པ་དག །
མཁས་ལ་ཅི་སྐྱེ་བླུན་པོ་གང་རྟོགས་པ། ། བཞིན་དུ་ཉི་ཟླ་ས་ལ་ལྟུང་ཀྱང་སྲིད། ། བདེ་གཤེགས་བཀའ་ནི་གཞན་དུ་མི་འགྱུར་ཏེ། ། ཇི་ལྟར་ཤཱཀྱ་སེང་གེ་སྐྱོབ་པ་ཡིས། ། བྱང་ཆུབ་ཚུལ་ལ་ས་ཡི་ལྷ་མོ་ཡིས། ། དཔང་པོ་ཇི་བཞིན་མཛད་ཚུལ་འདི་ལ་ཡང་། ། གཡོ་མེད་བདེན་སྨྲ་ཁྱོད་ཀྱི་གསུངས་འདི་དང་། ། རྒྱལ་བ་སྲས་དང་བཅས་རྣམས་དཔང་པོ་ལགས། ། མགོན་པོ་ཁྱོད་ཀྱི་རྨད་བྱུང་མཛད་པ་རྣམས། ། བདེན་པ་རབ་སྟོན་ཉིད་ཀྱི་གསུང་རབ་ལ། །
མཐའ་གཉིས་སྤངས་ཏེ་ཇི་ལྟར་གནས་པའི་དོན། ། ཕྱོགས་མཚོན་ཙམ་ཞིག་རེད་ནས་བཀོད་པ་ལ། ། ཉེས་པ་མཆིས་ན་དམ་པས་བཟོད་མཛད་ཅིང་། ། དགེ་བས་འགྲོ་ཀུན་བླ་མས་རྗེ་འཛིན་ཤོག ། ཅེས་པ་འདི་ཡང་། བླ་མ་འདི་ཉིད་ལ་དད་པ་ཅུང་ཟད་ཐོབ་པ་རཏྣ་སཾ་བྷ་ཝ་ཞེས་བྱ་བས་དེ་ཉིད་ཀྱི་གསུང་རབ་ཐོར་བུ་བ་རྣམས་ལེགས་པར་བལྟས་པ་དང་རྩོམ་པར་འདོད་པའི་བློ་སྐྱེས་ཏེ་ཅུང་ཟད་བསྟོད་པ་སྟག་ལོའི་གདན་ས་དཔེ་དམར་དུ་སྦྱར་བའོ།། །། དགེའོ།། །། PAGE * MERGEFORMAT 14 རཏྣ་སཾ་བྷ་ཝ། རེད་མདའ་བ་གཞོན་ནུ་བློ་གྲོས་ཀྱི་རྣམ་ཐར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
