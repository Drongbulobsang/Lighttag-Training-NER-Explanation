ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༥
ཆོས་རྗེ་རྫོང་པ་ཀུན་དགའ་རྒྱལ་མཚན་པའི་རྣམ་ཐར།
༄༅། །ཆོས་རྗེ་རྫོང་པ་ཀུན་དགའ་རྒྱལ་མཚན་པའི་རྣམ་ཐར་བཞུགས་སོ། ། དགེའོ།། ན་མོ་མཉྫུ་གྷོ་ཥཱ་ཡ། སངས་རྒྱས་ཀུན་དངོས་འཇམ་དབྱངས་གྲགས་པའི་དཔལ། ། རྡོ་རྗེ་སེམས་དཔའི་གོ་འཕང་མཆོག་བརྙེས་ཀྱང་། ། འགྲོ་བའི་དོན་དུ་ཡོངས་འཛིན་ཚུལ་བསྟན་པའི། ། རྣམ་ཐར་མདོར་བསྡུས་བདག་གིས་བརྗོད་པར་བྱ། ། འཕགས་ཡུལ་གནས་ལྔ་རིག་པའི་པཎྜི་ཏ། ། གངས་ཅན་སྐྱེ་བོའི་ཚོགས་ཀྱི་དོན་སླད་དུ། ། ཕུན་ཚོགས་རིགས་རུས་ཆོ་འབྲང་ལྡན་པ་ཡིས། །
དབང་འབྱོར་སྐྱེ་བ་བཟུང་ལ་ཕྱག་འཚལ་ལོ། ། འཕགས་པའི་གནས་རྟེན་ཆེན་པོའི་རྣམ་འཕྲུལ་བསྟན། ། མཁས་གྲུབ་བྱང་ཆུབ་རྩེ་མོས་བྱིན་བརླབས་ཀྱིས། ། དཔག་མེད་ངོ་མཚར་བལྟས་བཟང་ལེགས་བསྟན་ཏེ། ། ལྷུམས་ནས་བྱུང་བར་མཛད་ལ་ཕྱག་འཚལ་ལོ། ། བྱིས་པའི་དུས་ནའང་དགེ་བའི་ངང་ཚུལ་ཅན། ། མཐོ་རིས་ཡོན་ཏན་བདུན་གྱིས་མངོན་པར་འཕགས། ། སྔོན་སྦྱངས་བག་ཆགས་གསལ་བར་སད་པ་ཡིས། ། རྩོལ་མེད་གནས་ལྔ་རིག་ལ་ཕྱག་འཚལ་ལོ། ། གཞོན་ནུའི་དུས་སུ་དཔལ་ལྡན་བིརྺ་པ། །
དགེ་བསྙེན་དཔལ་ལྡན་ཆོས་སྐྱོང་ཞེས་སུ་གྲགས། ། རབ་ཏུ་བྱུང་ཚེ་ཀུན་དགའ་རྒྱལ་མཚན་དཔལ། ། བཟང་པོར་མཚན་གསོལ་ཁྱོད་ལ་ཕྱག་འཚལ་ལོ། ། ཚངས་སྤྱོད་རྟེན་ལ་བཅས་དང་རང་བཞིན་གྱི། ། ཉེས་ལྟུང་དྲི་མས་ནམ་ཡང་མ་གོས་ཤིང་། ། བསླབ་གསུམ་ཡོན་ཏན་རིན་ཆེན་མཛོད་མངའ་བ། ། དགེ་སྦྱོང་མཆོག་དུ་གྱུར་ལ་ཕྱག་འཚལ་ལོ། ། འགྲོ་མང་དོན་དུ་བྱང་ཆུབ་ཐུགས་བསྐྱེད་དེ། ། ཕ་རོལ་ཕྱིན་དྲུག་སྤྱོད་པ་རླབས་ཆེན་འཛིན། ། བསྡུ་དངོས་རྣམ་བཞིས་འགྲོ་རྣམས་སྨིན་མཛད་པ། །
རྒྱལ་སྲས་ཐུ་བོར་གྱུར་ལ་ཕྱག་འཚལ་ལོ། ། རབ་འབྱམས་རྒྱུད་སྡེའི་དཀྱིལ་འཁོར་ཆེར་ཞུགས་ནས། ། དབང་དང་གདམས་པ་ཁྱོད་ཐུགས་སྨིན་ཅིང་གྲོལ། ། སངས་རྒྱས་ཀུན་གྱི་གསང་བའི་མཛོད་འཛིན་པ། ། རིན་ཆེན་གཙོ་བོ་ཁྱོད་ལ་ཕྱག་འཚལ་ལོ། ། ཐེག་མཆོག་བཤེས་གཉེན་དུ་མ་ཉེར་བསྟེན་ནས། ། དབང་དང་རིགས་གཏད་རྗེས་གནང་རབ་འབྱམས་དང་། ། མདོ་རྒྱུད་མན་ངག་དེ་འབྲེལ་བསྟན་བཅོས་རྣམས། ། མཐའ་དག་གསན་ཅིང་མཁྱེན་ལ་ཕྱག་འཚལ་ལོ། ། རིམ་གཉིས་ཟུང་འཇུག་རྣམ་གྲོལ་ཆུ་བོའི་རྒྱུན། །
གཡེལ་མེད་ངང་ནས་ཐུན་མཚམས་རྣལ་འབྱོར་དང་། ། ལེགས་བཤད་རིན་ཆེན་ཕྲེང་བ་དུ་མ་ཡིས། ། གདུལ་བྱ་སྨིན་གྲོལ་མཛད་ལ་ཕྱག་འཚལ་ལོ། ། གྲུབ་པའི་གནས་མཆོག་བུ་ལེའི་གངས་ཁྲོད་དུ། ། ལམ་འབྲས་བརྒྱུད་པ་ཕལ་ཆེར་ཞལ་གཟིགས་ཤིང་། ། གཞོན་ནུའི་དུས་ན་རྗེ་བཙུན་གོང་མ་ལྔ། ། ཞལ་གཟིགས་བསྟོད་པ་མཛད་ལ་ཕྱག་འཚལ་ལོ། ། ཁྱད་པར་ས་ཆེན་བླ་མས་བྱིན་གྱིས་བརླབས། ། རྗེ་བཙུན་ཆེན་པོ་གྲགས་པ་རྒྱལ་མཚན་ལས། ། རྒྱུད་གསུམ་མན་ངག་བཅས་པ་ཟབ་མོའི་གནད། །
གསན་ནས་ཐུགས་སུ་ཆུད་ལ་ཕྱག་འཚལ་ལོ། ། རྡོ་རྗེ་ཕག་མོས་ཐེག་པ་མཆོག་ལ་ཁྲིད། ། འཇམ་པའི་རྡོ་རྗེ་མངོན་སུམ་ལུང་བསྟན་མཛད། ། ཁྱད་པར་བླ་མ་མཆོག་གི་བྱིན་རླབས་ཀྱིས། ། ཕུན་ཚོགས་རྟོགས་པ་འཁྲུངས་ལ་ཕྱག་འཚལ་ལོ། ། རང་གཞན་སྔོན་དང་ཕྱི་མའི་སྐྱེ་བ་མཁྱེན། ། བར་དོ་སྒྲིབ་མེད་གཟིགས་ནས་རྗེས་སུ་འཛིན། ། ངོ་མཚར་རྫུ་འཕྲུལ་དུ་མ་ཡང་ཡང་དུ། ། ལེགས་པར་སྟོན་མཛད་ཁྱོད་ལ་ཕྱག་འཚལ་ལོ། ། ཆོས་ཀུན་བསྙེལ་བ་མེད་པའི་གཟུངས་ཐོབ་ཅིང་། །
དམན་པའི་ཁ་ཟས་བདུད་རྩི་དངོས་སུ་བསྒྱུར། ། ཆོས་ཀྱི་འཁོར་ལོ་བསྐོར་ཚེ་ཡང་དང་ཡང་། ། མེ་ཏོག་ཆར་ཆེན་འབེབས་ལ་ཕྱག་འཚལ་ལོ། ། མ་ཧཱ་ཀ་ལས་ཁྱོད་ཀྱི་བཀའ་བཞིན་བསྒྲུབ། ། ཞིང་སྐྱོང་ཆེན་པོས་སྐུ་ཚེའི་བར་ཆད་གསལ། ། ཀྵེ་ཊ་པ་ལས་ཆོས་འཁོར་བསྐོར་བར་བསྐུལ། ། བསྲུངས་མ་རྒྱ་མཚོའི་རྒྱུད་ལ་ཕྱག་འཚལ་ལོ། ། བླ་མས་རང་བས་ལྷག་པའི་སྲས་སུ་གཟིགས། ། བསྟན་ལ་དགའ་བའི་ལྷའི་ཞབས་འབྲིང་བྱེད། ། གདུག་པ་ཅན་རྣམས་དྲག་པོས་ཚར་གཅོད་མཛད། །
ཀུན་གྱིས་སྐུར་འོས་ཁྱོད་ལ་ཕྱག་འཚལ་ལོ། ། རྨི་ལམ་དབང་ཐོབ་འཁྲུལ་པའི་དྲི་མ་བྲལ། ། ཉིད་ཀྱི་སྐུ་ཚེའི་འདུ་བྱེད་བྱིན་གྱིས་བརླབས། ། མཁའ་སྤྱོད་གནས་སུ་འབྱོན་པར་ཞལ་གྱིས་བཞེས། ། རྣལ་འབྱོར་དབང་ཕྱུག་ཁྱོད་ལ་ཕྱག་འཚལ་ལོ། ། ཚུལ་ཁྲིམས་དྲི་བསུང་ཀུན་ནས་འཕྲོ་བའི་སྐུ། ། ཐེག་མཆོག་སྟོན་པ་ཡན་ལག་དྲུག་ཅུའི་གསུང་། ། སྒྲིབ་མེད་མཁྱེན་བརྩེ་ཕུན་ཚོགས་ལྭ་བའི་ཐུགས། ། མི་ཟད་ཡོན་ཏན་གཏེར་ལ་ཕྱག་འཚལ་ལོ། ། གང་ལ་ཅི་འདོད་ཆོས་ཀྱི་འཁོར་ལོ་བསྐོར། །
བྱིན་རླབས་སྟོབས་ཀྱིས་བགེགས་དང་བར་ཆད་སེལ། ། མཆོག་དང་ཐུན་མོང་གསོལ་བ་བཏབ་བཞིན་གྲུབ། ། ཕྲིན་ལས་ཕུན་ཚོགས་ཁྱོད་ལ་ཕྱག་འཚལ་ལོ། ། ནམ་མཁའི་ཁྱོན་རྣམས་འཇའ་ཚོན་འདྲ་བས་ཁྱབ། ། དཔག་ཡས་མེ་ཏོག་དཀར་པོའི་ཆར་ཆེན་ཕབ། ། རྩེ་གཅིག་རྟེན་འབྲེལ་ཟབ་མོའི་ངང་ཉིད་ལས། ། ཞི་བའི་དབྱིངས་སུ་གཤེགས་ལ་ཕྱག་འཚལ་ལོ། ། རིང་བསྲེལ་དུ་མ་བྱིན་རླབས་རྟེན་དུ་གནང་། ། དད་ལྡན་སྨིན་བྱེད་ཟབ་མོས་ཚིམ་པར་མཛད། ། སྐལ་བཟང་འགའ་ལ་འཁོར་ལོ་བདེ་མཆོག་གི །
རྣམ་པས་རྗེས་སུ་འཛིན་ལ་ཕྱག་འཚལ་ལོ། ། དངོས་སུ་འབྱོར་དང་ཡིད་ཀྱིས་སྤྲུལ་པ་ཡིས། ། ཕྱི་ནང་གསང་བ་བླ་མེད་མཆོད་པའི་སྤྲིན། ། ཀུན་ཏུ་བཟང་པོའི་རྣམ་འཕྲུལ་ཇི་ལྟ་བས། ། འཇམ་དབྱངས་ཆོས་རྗེ་རྟག་ཏུ་མཉེས་གྱུར་ཅིག ། ཐོག་མེད་སྡིག་པ་མཐའ་དག་བཤགས་པར་བགྱི། ། དྲི་མེད་འཕྲིན་ལས་ཀུན་ལ་རྗེས་ཡི་རང་། ། དཔག་མེད་ཆོས་ཀྱི་འཁོར་ལོ་བསྐོར་བར་བསྐུལ། ། མཐའ་མེད་བསྐལ་པའི་བར་དུ་བཞུགས་གསོལ་འདེབས། ། ཀུན་དགའི་གསུང་རབ་དྲི་མེད་རྟག་ཉན་ཅིང་། །
ཡིད་འོང་སྐུ་ཡི་རྒྱལ་མཚན་ལྟ་བ་དང་། ། དེ་ཡི་འཕྲིན་ལས་དཔལ་འབྱོར་བཟང་པོ་ཡིས། ། རྟག་ཏུ་བདག་དང་འགྲོ་ཀུན་སྐྱོང་བར་ཤོག ། ཆུ་ཕོ་ཁྱི་ཡི་དབྱར་ཟླ་རྭ་བ་ཡི། ། ཡར་ཚེས་ལྔ་ལ་བལྟམས་པ་ནས་བཟུང་ནས། ། མེ་ཕོ་འབྲུག་གི་སྟོན་ཟླ་རྭ་བ་ཡི། ། ཉི་ཤུ་བརྒྱད་ལ་མྱ་ངན་འདས་ཀྱི་བར། ། རྣམ་པར་ཐར་པ་ཡིད་བཞིན་ནོར་བུ་ལས། ། ལེགས་པར་བྲིས་ནས་མདོ་ཙམ་བསྔགས་པ་འདི། ། ཉི་མའི་མཚན་ཅན་བཤེས་གཉེན་དམ་པ་ཡིས། །
བསྐུལ་ནས་དཔལ་ལྡན་ཆོས་སྐྱོང་བཟང་པོས་སྦྱར། ། འདི་དག་གི་དོན་རྒྱས་པར་གཏན་ལ་འབེབས་པ་ནི། ཁོ་བོས་བྱས་པའི་རྣམ་པར་ཐར་པ་རྒྱས་པ་ལས་ཤེས་པར་བྱའོ།། །། ཤུ་བྷཾ།། ༄༅། །ན་མོ་མ་ཧཱ་གུ་རུ། མཉྫུ་གྷོ་ཥཾ་ཀིརྟི་ཤྲཱི། དཱི་ན་མ་ཨ་ནནྟ་དྷྭ་ཛ་ཤྲཱི་བྷ་ཏྲ་པ་ཏ་ལ་བྷྣདྷཱ་ནཾ་ཀ་རོ་མི། དཔལ་ལྡན་བླ་མ་དམ་པའི་རྣམ་པར་ཐར་པ་ཡིད་བཞིན་ནོར་བུ་ཞེས་བྱ་བ། བླ་མ་དང་རྗེ་བཙུན་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། ཐུབ་བསྟན་ལྷུན་པོའི་ཟོམ་ལ་གནས་བཅས་དམ་ཆོས་འདུལ་བའི་བདུད་རྩིའི་ཉིང་ཁུས་བློ་གྲོས་ལུས་ཆེན་རབ་ཏུ་རྒྱས། །
སྒྲ་ཚད་ཟུང་གི་ར་རྩེ་མངོན་མཐོ་མཁྱེན་བརྩེའི་མིག་གི་ཉི་ཟླ་རབ་འཆར་ལུང་རིགས་གནམ་ལྕགས་མཆུ་སྡེར་ཅན། ། མདོ་རྒྱུད་ཟུང་གི་ཤོག་རླབས་གཡོ་བས་རྒོལ་ངན་རྒྱ་མཚོ་རྣམ་པར་འདར་བྱེད་ལོག་མ་འཁྱོག་འགྲོའི་དབང་པོ་ཀུན། ། ལྟ་ངན་གཙུག་རྒྱན་ནོར་བུ་དང་བཅས་པ་ཀུན་ནས་མཐར་བྱེད་མཁའ་ལྡིང་དབང་པོ་འཇམ་དབྱངས་གྲགས་པ་རྒྱལ་གྱུར་ཅིག ། འགྲོ་ཀུན་དགའ་མཛད་རྒྱལ་བའི་བསྟན་འཛིན་མཚན་ལྡན་བླ་མ་རྡོ་རྗེ་འཆང་། ། ཁྱེད་ཀྱི་རྣམ་ཐར་ངོ་མཚར་རྒྱ་མཚོའི་གཏིང་མཐའ་དཔོག་པར་ག་ལ་ནུས། ། དེ་ལྟ་མོད་ཀྱི་སྐལ་བཟང་འགྲོ་བའི་དབུལ་བ་མ་ལུས་སེལ་བའི་སླད། ། རྣམ་ཐར་ཡིད་བཞིན་ནོར་བུ་འདི་ནི་དད་པའི་རྒྱལ་མཚན་རྩེ་མོར་སྦྱིན། ། ཐེ་ཚོམ་སོམ་ཉིའི་མིག་ནི་ཟུམ་བྱས་ཤིང་། ། དད་པའི་སྤུ་ལོང་ཀུན་ནས་གཡོ་བ་དང་། ། བསྟོད་ཚིག་གླུ་དབྱངས་སྒྲོག་པས་གསོལ་བཏབ་ནས། །
སྲིད་ཞིའི་དགེ་ལེགས་མཐའ་དག་འཕེལ་བར་འགྱུར། ། འདིར། བདག་ཅག་གི་དཔལ་ལྡན་བླ་མ་དམ་པ་མི་འཕྲོག་པའི་མཁྱེན་རབ་དང་། དམིགས་པ་མེད་པའི་ཐུགས་རྗེ་ཕུལ་དུ་བྱུང་བ་མངའ་བའི་བདག་ཉིད། དུས་གསུམ་གཟིགས་པ་སངས་རྒྱས་ཀུན་གྱི་ངོ་བོ། ཐེག་གསུམ་སྟོན་པ་དམ་ཆོས་ཀུན་གྱི་འབྱུང་གནས། བསླབ་གསུམ་འཛིན་པ་དགེ་འདུན་ཀུན་གྱི་གཙུག་རྒྱན། ས་གསུམ་ན་འགྲན་ཟླ་བྲལ་བ། སྲིད་གསུམ་གྱི་འགྲོ་བ་འདྲེན་པ། ཁམས་གསུམ་ཆོས་ཀྱི་རྒྱལ་པོ་ཆེན་པོ་ཆོས་ཀྱི་རྗེ་འཇམ་དབྱངས་གྲགས་པའི་དཔལ།
མཚན་གཉིས་པ་ཀུན་དགའ་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་འདི་ཉིད། ངེས་པའི་དོན་དུ། འོག་མིན་སྟུག་པོ་བཀོད་པའི་འཇིག་རྟེན་གྱི་ཁམས་སུ་མངོན་པར་རྫོགས་པར་སངས་རྒྱས་ནས་རྒྱལ་བ་རྡོ་རྗེ་འཆང་ཆེན་པོའི་གོ་འཕང་མངོན་དུ་མཛད་ཟིན་ཀྱང་། དག་པ་དང་མ་དག་པའི་སེམས་ཅན་རྣམས་ལ། སྤྲུལ་པ་མཆོག་དང་མཆོག་མ་ཡིན་པ་དུ་མ་ཞིག་བསྟན་ནས། གདུལ་བྱ་དཔག་ཏུ་མེད་པའི་དོན་མཛད་པ་ཡིན་ཏེ། རྒྱུད་ལས། བླ་མ་སངས་རྒྱས་ཀུན་དང་མཉམ། ། དེ་ཉིད་རྟག་ཏུ་རྡོ་རྗེ་འཆང་། ། ཞེས་དང་།
རྡོ་རྗེ་སེམས་དཔའ་ཇི་ལྟ་བ། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་གཟུང་དམིགས་ནས། ། ཕལ་པའི་གཟུགས་སུ་གནས་པའོ། ། ཞེས་སོགས་རྒྱ་ཆེར་གསུངས་པས་སོ། ། དེའི་ཕྱིར་རྒྱལ་བ་རྡོ་རྗེ་འཆང་ཆེན་པོའི་མཛད་པ་དང་། ཕྲིན་ལས་ཐམས་ཅད་རྗེ་བཙུན་འདི་ཉིད་ཀྱི་མཛད་པ་དང་འཕྲིན་ལས་ཡིན་པའི་ཕྱིར་ན། དེ་དག་གི་རྣམ་པར་ཐར་པ་སུ་ཞིག་གིས་བརྗོད་པར་ནུས། འོན་ཀྱང་སངས་རྒྱས་ཉིད་དམ་གདུལ་བྱ་ཡིས། ། དྲི་ལ་ཇི་ལྟར་འོས་པར་འབབ། །
ཅེས་པའི་ཚུལ་དུ། འདིར་ནི་འོས་སུ་གྱུར་པའི་གདུལ་བྱ་དུ་མའི་སྣང་ངོར། སློབ་པ་ལམ་ལ་གནས་པའི་དགེ་བའི་བཤེས་གཉེན་ཁྱད་པར་ཅན་གྱི་ཚུལ་བཟུང་བའི་རྣམ་པར་ཐར་པ་མདོར་བསྡུས་པ་ཙམ་ཞིག་བརྗོད་པར་བྱའོ། ། འདི་ལ་ཞིང་འདིར་སྐྱེ་བ་བརྙེས་པའི་ཁྱད་པར་ལུང་རྟོགས་ཀྱི་ཡོན་ཏན་ཇི་ལྟར་མངའ་བ། འཕྲིན་ལས་ཡོངས་སུ་རྫོགས་པའི་མཛད་པ་དང་གསུམ། དང་པོ་ནི། མཐོ་རིས་ཀྱི་ཡོན་ཏན་བདུན་དང་ལྡན་པའི་སྐྱེ་གནས་ཕུན་སུམ་ཚོགས་པར་སྐུ་སྐྱེ་བ་བཞེས་པ་ཡིན་ནོ། ། དེ་ལ་ཡོན་ཏན་བདུན་ནི། ཇི་སྐད་དུ། རིགས་ལྡན་གཟུགས་བཟང་ལོངས་སྤྱོད་ཆེ། །
ཤེས་རབ་ཕུན་ཚོགས་དབང་ཕྱུག་ལྡན། ། ནད་མེད་ཤིན་ཏུ་ཚེ་རིང་བ། ། མཐོ་རིས་ཡོན་ཏན་བདུན་དང་ལྡན། ། ཞེས་པའོ། ། དེ་ཡང་། ཆེ་བའི་ཡོན་ཏན་དང་པོ་རིགས་ཕུན་སུམ་ཚོགས་པ་ནི། རྗེ་འདི་ཉིད་ཀྱི་ཡབ་ཀྱི་རིགས་ནི། སྣ་ནམ་ཞང་ཞེས་བྱ་བ། བོད་ཀྱི་ཆོས་རྒྱལ་ཆེན་པོ་རིམ་པར་བྱོན་པ་རྣམས་ཀྱི་ཞང་བློན་ཆེན་པོའི་རྒྱུད་པ་རིགས་འདི་ཉིད་ལ། སྔར་ཡང་།
མཁས་ཤིང་གྲུབ་པ་བརྙེས་པའི་སྐྱེས་བུ་དམ་པ་ལོ་ཙཱ་བ་ཆེན་པོ་ཞང་ཡེ་ཤེས་སྡེ་སྣ་ནམ་རྡོ་རྗེ་དབང་ཕྱུག ཞང་གཡུ་བྲག་པ་ལ་སོགས་པ། དམ་པ་མང་པོ་བྱོན་པའི་རིགས་རྒྱུད་ལ། མཁས་གྲུབ་ཟུལ་ཕྱར་དང་། ཕྱུག་པོ་དཔལ་ལྡན་བཟང་པོ་ལ་སོགས་པ་སྐུ་མཆེད་ལྔ་ཕོ་བྲང་གད་པ་སྟེང་ཞེས་བྱ་བར་འཁྲུངས། ཕྱུག་པོ་དཔལ་ལྡན་བཟང་པོ་ལ། སྲས་དཔོན་ཆེན་དཔལ་ལྡན་འབུམ་དང་། ཕྱུག་པོ་ནོར་འབུམ་ལ་སོགས་པ་སྐུ་མཆེད་ལྔ་བྱོན་པའི། ནོར་འབུམ་གྱི་སྲས། དབོན་པོ་ནོར་འཕེལ་ཞེས་བྱ་བ།
རང་བཞིན་གྱིས་ངང་རྒྱུད་བཟང་བ། དད་པ་དང་། ཤེས་རབ་ཆེ་བ། གཡོ་སྒྱུ་དང་ཟོལ་ཟོག་སྤངས། དགེ་སྦྱོར་ལ་ངང་གིས་བརྩོན་པ། དཀོན་མཆོག་གི་ཞབས་ཏོག་རྩེ་གཅིག་དུ་སྒྲུབ་ཅིང་། གཞན་དག་གིས་དཀོན་མཆོག་གི་རྫས་ལ་གནོད་པ་བྱས་པ་ལྟ་བུ་ལ། ན་བཟའ་བརྡབས་པ་ཙམ་གྱིས་ཀྱང་། པུ་ཏྲ་འཕྲིན་ལས་བསྒྲུབ་པའི་ནུས་མཐུ་དང་ལྡན་པ་དེ་ཉིད་དང་། ཡུམ་གྱི་རིགས་བཙན་པ་འོད་བསྲུང་གི་གདུང་རྒྱུད་གདོང་ནག་ཇོ་བོར་གྲགས་པའི་བུ་སྲིང་མོ་མ་གཅིག་རྡོ་རྗེ་འབུམ་ཞེས་བྱ་བ།
རང་བཞིན་གྱིས་ཤེས་རབ་ཆེ་ཞིང་། དཀོན་མཆོག་ལ་མི་ཕྱེད་པའི་དད་པ་དང་། སྙིང་རྗེ་ལ་སོགས་པ་ཡོན་ཏན་དུ་མ་དང་ལྡན་པ། གསོལ་རས་བྱིན་པ་དང་། བྱིན་རླབས་བྱས་པ་ཙམ་གྱིས། གདོན་གྱིས་བརླབས་པ་དང་། ལྐུགས་པ་ལ་སོགས་པའི་སྐྱོན་ལས་གྲོལ་བའི་ནུས་པ་དང་ལྡན་པ་དེ་གཉིས་ཀྱི་སྲས་སུ་སྐྱེ་བ་བཞེས་ཏེ། ལྕགས་མོ་བྱའི་ལོ་ལ་ལྷུམས་སུ་ཞུགས་པར་གྱུར་ཏོ། ། དེའི་ཚེ་ཡང་ཡུམ་ལ་མི་བདེ་བ་ཅུང་ཟད་ཀྱང་མེད་ཅིང་། དད་པ་དང་སྙིང་རྗེ་ལ་སོགས་པ་སྔར་ལས་ཀྱང་ལྷག་པར་ཆེ་བ་ལ་སོགས་པ་ཡོན་ཏན་དུ་མ་འཕེལ་བར་འགྱུར་བ་དང་།
བླ་མ་ཛྙཱ་ན་མི་ཏྲ་ཞེས་བྱ་བའི་གདམ་པ་གཅིག་བཞུགས་པ་ལ། ཡུམ་གྱི་དམར་ཁྲིད་གསན་པའི་ཚེ། ཆོས་ཉན་གྱི་གྲོགས་ལ། སྒྲུབ་ཆེན་མ་བཟང་མོ་གཅིག་ཀྱང་ཡོད་པས། ཐོ་རངས་ཀྱི་ཆ་ལ་སྒྲུབ་ཆེན་མ་དེ་ཡུམ་ཆེན་མོ་དང་དབུ་སྔས་བསྲེས་ནས། མནལ་ཅུང་ཟད་མཛད་པའི་ཚེ། སྒྲུབ་ཆེན་མའི་མནལ་ལམ་དུ། གནས་བརྟན་ཡན་ལག་འབྱུང་བཞུགས་པའི་གནས་ཡིན་ཟེར་བའི་རིན་པོ་ཆེའི་བྲག་རི་ཆེན་པོ་གཅིག་ལ། ཁོང་གིས་དབུ་སྔས་གཏད་པ་གསལ་པོ་བྱུང་ནས། སད་པ་ན།
ཡུམ་ཆེན་མོ་ལ་སྤྲོ་བ་བསྐྱེད་པར་མཛད་པ་དང་། གཞན་ཡང་འགྲན་ཟླ་མེད་པའི་མཁས་གྲུབ་ཆེན་པོ། ལོ་ཆེན་བྱང་རྩེ་ཞེས་ཡོངས་སུ་གྲགས་པ་དེ་ཉིད་ཀྱི་དྲུང་དུ། ཡུམ་གྱིས་མཇལ་བ་ལ་བྱོན་ནས། གསོལ་གྱི་རྣམ་གྲངས་དུ་མས་མཉེས་པར་བྱས་པའི་ཚེ། རྗེ་དེ་ཉིད་ཀྱིས་ཞལ་དུ་ཐོག་མར་བཞེས། ཡུམ་ཆེན་མོའི་ཞལ་དུ་ཕྱག་གིས་བཏབ། བུ་ཆུང་གི་སྐལ་བ་ཡང་ཟོ་ཞིག་གསུངས་ནས། ཡང་ཕྱག་གིས་གནང་བར་མཛད་ཅིང་། སླར་ཡང་དེ་ལྟ་བུའི་ཚུལ་གྱིས་ཚོགས་ཀྱི་འཁོར་ལོ་ཚིམ་པར་བཞེས་ནས།
འདི་ལ་བསྟན་པ་དང་སེམས་ཅན་ལ་ཕན་ཐོགས་པའི་དགེ་བའི་བཤེས་གཉེན་ཁྱད་པར་ཅན་གཅིག་འབྱུང་བས། ཤིན་ཏུ་གཅེས་སྤྲས་སུ་གྱིས་ཤིག ཅེས་གདམས་པར་མཛད་དོ། ། དེར་མ་ཟད། རྗེ་འདི་ཉིད་ལྷུམས་སུ་འཇུག་པའི་རྟེན་འབྲེལ་ཡང་གྲུབ་ཆེན་འདི་ཉིད་ཀྱིས་བསྒྲིགས་པ་ཡིན་ནོ། ། ཞེས་ཀྱང་ཐོས་སོ། ། དེ་ནས་གདན་ས་ཆེན་པོ་དཔལ་ལྡན་ས་སྐྱར། ཏི་ཤྲི་ཀུན་དགའ་བློ་གྲོས་ཀྱི་གཟིམས་ཁང་མཐོང་སྨོན་བླ་བྲང་དུ། རྔ་ཆེན་ཞེས་པ་ཆུ་ཕོ་ཁྱིའི་ལོ། སྣྲོན་གྱི་ཟླ་བའི་ཚེས་ལྔའི་ནུབ་མོ་སྐར་མ་ལག་པ་ལ་བབས་པ་ན་མཁའ་ལ་རྒྱུ་སྐར་གྱི་དཀྱིལ་འཁོར་ཡོངས་སུ་རྫོགས་པར་ཤར་བའི་ཚེ།
ཕྱག་ཕྱི་བས་མར་མེ་ཁྱེར་ཡོང་པ་དང་མཉམ་དུ་རྗེ་ཉིད་སྐུ་བལྟམས་པར་གྱུར་རོ། ། དེའི་ཚེ། སྔོན་སྟོན་པ་སངས་རྒྱས་བལྟམས་པ་ན། གཏེར་ལྔ་བརྒྱ་ཁ་ཕྱེ་བ་དང་། རྒོད་མ་ལྔ་བརྒྱ་ལ་རྟེའུ་སྐྱེས་པ་དང་མཚུངས་པར། ལུང་པའི་ཕུར་སྔར་མེད་པའི་ཆུ་རྡོལ་བ་དང་། རྒོད་མ་ལ་རྟེའུ་སྐྱེས་པ་ལ་སོགས་པ་བཀྲ་ཤིས་པའི་ལྟས་དུ་མ་བྱུང་ངོ་། ། དེ་ནས་སྐུའི་རྣམ་འགྱུར་རྣལ་འབྱོར་དབང་ཕྱུག་དཔལ་ལྡན་བིརྺ་པ་དང་འདྲ་བ། རྒྱུ་མཚན་དུ་བྱས་ནས། རྗེའི་མཚན་བིརྺ་པ་ཞེས་རྗེ་དེ་ཉིད་ཀྱི་ཁུ་བོས་བཏགས་སོ། །
འདི་ལྟར་ཇི་ལྟར་དག་པའི་ལྷ་ལམ་ཡངས་པ་ནི། ། རྒྱུ་སྐར་འཁོར་ལོ་ཡོངས་སུ་གང་བ་ལྟར། ། འཛམ་གླིང་འཛིན་མའི་ཁྱོན་གྱི་ནམ་མཁའ་འདིར། ། དགེ་ལེགས་སྐར་ཚོགས་བྱེ་བ་ཤར་བར་གྱུར། ། ཇི་ལྟར་ཟས་གཙང་སྲས་པོ་བལྟམས་པའི་ཚེ། ། ཕུན་ཚོགས་དགེ་མཚན་ལྷུན་གྱིས་གྲུབ་པ་ལྟར། ། ངོ་མཚར་ལྟས་བཟང་དུ་མ་ལེགས་བསྟན་ཏེ། ། སྙིགས་དུས་འགྲོ་བའི་དཔལ་དུ་འཁྲུངས་པར་གྱུར། ། ཡོན་ཏན་འོད་ཟེར་བྱེ་བས་བརྒྱན་པ་ཡིས། ། ཁྱོད་སྐུ་འཇིག་རྟེན་སྒྲོན་མེ་བལྟམས་པ་ན། །
ཐུབ་བསྟན་ས་འཛིན་ཕྱོགས་ཀུན་གསལ་བ་དང་། ། ནག་ཕྱོགས་མུན་པའི་ཕྱོགས་ཀུན་བྲོས་པ་སྙམ། ། ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།། །། དེ་ནས་གཞོན་ནུ་དེ་སྐྱེད་བསྲིངས་པ་ན། གཞན་ལས་ལྷག་པར་སྐུ་སྐྱེད་ཆེ་ཞིང་། སྨྲ་མཁྱེན་པ་ན། སཾ་ཀྲྀ་ཏ་ལ་སོགས་སྐད་རིགས་སྣ་ཚོགས་མ་བསླབས་པར་གསུང་བ་དང་། ཕྱག་མཛུབ་ཀྱིས་ལན་ཛཱ་དང་། ཝ་རྟུ་ལ་དང་། ན་ག་ར་ལ་སོགས་པའི་རྒྱ་གར་གྱི་ཡིག་རིགས་དུ་མ་འབྲི་བ་དང་།
བྱིས་པའི་ཁྲོད་དུ་རྩེ་བ་ན་ཡང་། ཆོས་འཆད་པ་དང་ཉན་པ་དང་། དགེ་འདུན་ལ་བསྙེན་བཀུར་བྱེད་པའི་རྣམ་འགྱུར་ལ་སོགས་པ། དགེ་བའི་རྣམ་སྤྱོད་འབའ་ཞིག་གིས་དུས་འདས་ཤིང་། རྗེ་ཉིད་ཀྱི་གཅུང་པོ་སོགས་རྩེད་རོགས་ཀྱི་བྱིས་པ་དག་གིས་སེམས་ཅན་ལ་གནོད་པ་བྱས་པ་ན། བཟོད་མེད་ཀྱི་ཐུགས་རྗེ་དཔག་ཏུ་མེད་པ་གཡོ་བ་དང་། གཞན་ཡང་། ཞི་བ་དང་། དུལ་བ་དང་། གསོང་པོར་སྨྲ་བ་ལ་སོགས་པ་བྱིས་པའི་སྤྱོད་པ་ལས་འདས་པ་ཞིག་ཏུ་གྱུར་ཏོ། །
ཞེས་ཐོས་སོ། ། ཆེ་བའི་ཡོན་ཏན་གཉིས་པ། གཟུགས་བཟང་བ་ཕུན་སུམ་ཚོགས་པ་ནི། རྗེ་འདི་ཉིད། སྔོན་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་མཛད་པའི་འབྲས་བུ། སྐུ་ཚེ་འདིར་ཡང་གཞན་ལས་ལྷག་པར་སྐུ་མཛེས་ཤིང་། བརྗིད་པ་དང་། ཡིད་དུ་འོང་བ་དང་། མཐོང་ན་མི་མཐུན་པ་མེད་པ་སྟེ། དགེ་བའི་བཤེས་གཉེན་འདུས་པ་རྒྱ་མཚོ་ལྟ་བུའི་དབུས་ན་བཞུགས་པ་ན།
གཞན་གྱིས་སྒྲུན་དུ་མེད་ཅིང་ཇི་ཙམ་དུ་འཁོར་གྱི་ཚོགས་ཆེ་བ་དང་། འཁོར་དེ་དག་དགེ་བའི་བཤེས་གཉེན་བཟང་བ་མང་དུ་ཚོགས་པ་དེ་ཙམ་གྱིས། རྗེ་འདི་ཉིད་གཟི་བརྗིད་ལྷག་པར་ཆེ་ཞིང་། དེ་བཞིན་གཤེགས་པའི་རང་བཞིན་གྱི་འོད་ཀྱིས། ལྷ་ལ་སོགས་པའི་འོད་ཟེར་དུ་མ་མོག་མོག་པོར་མཛད་པ་ལྟ་བུའོ། ། ཆེ་བའི་ཡོན་ཏན་གསུམ་པ། ལོངས་སྤྱོད་ཕུན་སུམ་ཚོགས་པ་ནི། མཆོག་གི་ལོངས་སྤྱོད་བླ་མ་ཡི་དམ་སངས་རྒྱས་བྱང་སེམས་དུ་མའི་སྐུ་གསུང་ཐུགས་ཀྱི་རྟེན་བྱིན་རླབས་ཀྱི་གཟི་འོད་འབར་བ། གཞན་གྱིས་ཕུལ་བ་དང་། རྗེ་རང་ཉིད་ཀྱིས་བཞེངས་པ་དུ་མ་དང་།
དེ་དག་གི་སྤྱན་སྔར་མཆོད་པའི་ཡོ་བྱད་བསམ་གྱིས་མི་ཁྱབ་པ་དང་། ཐུན་མོང་གི་ལོངས་སྤྱོད་གསེར་དངུལ་གོས་དར་ལ་སོགས་པ་མང་དུ་ཕྱག་དུ་བབས་ཤིང་དེ་དག་ཕལ་མོ་ཆེ་ཡང་། བླ་མ་གོང་མའི་དུས་མཆོད་ཟླ་མཆོད་ལ། ཕྱི་ནང་གི་དཀྱིལ་འཁོར་ཆེན་པོ་དུ་མ་ཞལ་ཕྱེ་ནས། སྒྲུབ་ཅིང་མཆོད་པ་དང་། དགེ་འདུན་ལ་བསྙེན་ཅིང་བཀུར་བ་རྒྱ་ཆེན་པོ་དང་། སྡུག་ཕོངས་ལ་སྦྱིན་པ་གཏོང་བ་ལ་སོགས་པའི་ཕྱོགས་སུ་གཏོང་བར་མཛད་ཀྱི། རང་གི་དོན་དུ་ནི། ཏིལ་ཙམ་ཡང་འཆང་བར་མི་མཛད་ལ། ཁྱད་པར་དུ་ཐེག་ཆེན་ཆོས་ཀྱི་རྒྱལ་པོ་བཞུགས་པའི་དུས་སུ།
གདན་ས་ཆེན་པོར་བུར་བཏང་ཉི་ཤུ་རྩ་བཞི་བཤིག་པའི་ཇ་བུར་བཟང་པོ་ཞུས། ཆེ་འབུལ་འོས་པ་རྣམས་ལ་འབུལ་བ་བཟང་པོ་དང་བཅས་པའི་གྲལ་འགྱེད་མཛད། ཁྱད་པར་དུ་ཡང་ཐེག་ཆེན་ཆོས་ཀྱི་རྒྱལ་པོའི་དྲུང་དུ། རིན་པོ་ཆེ་ལས་གྲུབ་པའི་སྐུ་གསུང་ཐུགས་ཀྱི་རྟེན། གོས་བཟང་པོའི་རྟེན་ཁེབས་ཟུང་སྦྲེལ། གསེར་ཞོ་བཞི་བཅུའི་མཎྜལ་དངུལ་དམ། དཀར་གཟུགས་སྒོར་མོ་བཏེགས་བཅས། གོས་ཕྲུག་ཏ་ཧཱུྃ་གིས་མཐོང་རིངས། ཏ་ཧཱུྃ་གིས་བེར་ཐུལ་གོས་ཕྱི་ནང་། ནས་ཁལ་བརྒྱ་ཐམ་པ་ལ་སོགས་ཏེ།
མདོར་ན་གསེར་ཞོ་ཉིས་བརྒྱ་ཙམ་གྱི་ཐག་ཡོང་བའི་འབུལ་བ་རྒྱ་ཆེན་པོ་མཛད། ཆོས་ཀྱི་རྒྱལ་པོ་ཆེན་པོའི་དྲུང་དུ། གདན་ས་པའི་གང་ཟག་གིས། ཉིན་གཅིག་ལ་འབུལ་བ་བྱས་པ་ལ། འདི་ལས་ལྷག་པ་མ་བྱུང་བར་གྲགས་ཤིང་། ཆོས་ཀྱི་རྒྱལ་པོ་ཆེན་པོ་ཡང་ལེགས་པར་དགྱེས་ནས་ཀུན་མཁྱེན་དོལ་པོ་བའི་ནང་མཆོད་ཀྱི་ཀཱ་པ་ལ་མཚན་ལྡན་གསེར་ལྗིད་མཉམ་བླུད་མར་གནང་ནས། ཆོས་ཀྱི་རྒྱལ་པོའི་ཕྱག་ཏུ་བབས་པ་དེ་ཉིད་ཀྱིས་ཐོག་གྲངས་གནང་སྦྱིན་བཟང་པོ་ཡང་མཛད་པར་གནང་ངོ་། ། མདོར་ན་ནོར་རྣམས་ཀུན་གྱི་ནང་ནས་ཆོག་ཤེས་པ། ། རབ་མཆོག་ལགས་པར་ལྷ་མིའི་སྟོན་པས་གསུངས། ། ཞེས་གསུངས་པའི་ཚུལ་དུ།
ཆོག་ཤེས་པའི་ཕྱིར་ནོར་ནི་རྗེ་འདི་ལས་དཔལ་འབྱོར་ཆེ་བ་སུ་ཡང་མ་མཐོང་ལ། གཞན་ཡང་དད་དང་ཚུལ་ཁྲིམས་གཏོང་དང་ཐོས་པ་དང་། ། དྲི་མེད་ངོ་ཚ་ཤེས་དང་ཁྲེལ་ཡོད་དང་། ། ཤེས་རབ་ནོར་བདུན་ལེགས་པར་རྒྱལ་བས་གསུངས། ། ནོར་གཞན་ཕལ་པ་དོན་མ་མཆིས་རྟོགས་མཛོད། ། ཅེས་གསུངས་པའི་ཚུལ་ཕྱག་ལེན་དུ་ཐེབས་པར་མཛད་པ་ནི། ཆེ་བའི་ཡོན་ཏན་བཞི་པ་ཤེས་རབ་ཕུན་ཚོགས་པ་ནི། སྐུ་སྐྱེ་བ་སྔ་མ་སྔ་མ་ནས་ལེགས་པར་སྦྱངས་པའི་སྐྱེས་ཐོབ་དང་། སྐུ་ཚེ་འདིར་ཡང་སྦྱོར་བྱུང་གིས་ཐུགས་རབ་ཕུལ་དུ་ཕྱིན་པ་སྔ་བ་ལ་བརྟེན་ནས་རིག་པའི་གནས་ལྔ་ལ་མཁྱེན་པ་རྒྱས་པ་ཡིན་ཏེ། དེ་ཡང་བཟོ་རིག་པའི་དབང་དུ་བྱས་ནས།
རྒྱུད་དང་བསྟན་བཅོས་རྣམ་དག་ལས་གསུངས་པའི་སྐུ་གཟུགས་ཀྱི་ཕྱག་ཚད་དང་། དེ་དག་སོ་སོ་མི་འདྲ་བའི་ཁྱད་པར་རྣམས་ཕྱིན་ཅི་མ་ལོག་པར་ཐུགས་སུ་ཆུད་པས། སྐུ་གཟུགས་ཀྱི་ཕྱག་ཚད་ཀྱི་བསྟན་བཅོས་ཀྱང་མཛད་ལ། རྗེ་འདི་ཉིད་ཀྱིས་ཕྱག་བྲིས་སུ་བཀོད་པ། ཀྱཻའི་རྡོ་རྗེ། བདེ་མཆོག གསང་འདུས། འཇིགས་བྱེད། བསྟན་པའི་གཙོ་བོ་དཔལ་རྒྱལ་བ་ཤཱཀྱ་ཐུབ་པ་འཁོར་བྱང་ཆུབ་སེམས་དཔའ་དུ་མ་དང་། འཕགས་པའི་གནས་བརྟན་ཆེན་པོ་བཅུ་དྲུག་གིས་བསྐོར་བ་དང་།
རྡོ་རྗེ་ནག་པོ་ཆེན་པོ་ལ་སོགས་པའི་བྲིས་སྐུ་དུ་མ་ཞིག་སྣང་ལ། དེ་ལྟ་བུའི་ཕྱག་བྲིས་དུ་མ་མཛད་པ་ཡང་མངོན་སུམ་དུ་མཐོང་ཞིང་། དེ་དག་ཐམས་ཅད་ཀྱང་ཕྱག་ཚད་སྐྱོན་མེད་པ་དང་ལྡན་པས། ལུང་རིགས་ཀྱིས་བརྒལ་དུ་མེད་ཅིང་། སྔོན་ཆད་གཞན་གྱིས་མཐོང་བ་ལྟ་ཞོག བློ་ཡུལ་དུ་ཡང་མ་ཤར་བའི་སྐུའི་ཉམས་དང་། རྒྱན་གྱི་རྣམ་འགྱུར་ལ་སོགས་པ་བསམ་གྱིས་མི་ཁྱབ་པ་དུ་མ་ཞིག་རྩོལ་མེད་དུ་འབྱུང་ཞིང་སྣང་ལ། རིགས་གནས་འདི་ཉིད་ལ་ཚེ་གང་དུ་སྦྱངས་ཞིང་མཁས་པར་གྲགས་པ་དག་གིས་ཀྱང་སྒྲུན་པར་མི་ནུས་ཅིང་། དེ་དག་ལས་ཆེས་ཤིན་ཏུ་མགྱོགས་པར་ཡང་སྣང་ངོ་། ། ཁྱད་པར་དུ་ཡང་།
ངམ་རིང་དུ་རྣལ་འབྱོར་དབང་ཕྱུག་དཔལ་ལྡན་བིརྺ་པའི་སྐུ་ཕྱག་རིས་སུ་མཛད་པ་དང་། འདེ་གུ་ལས་གྲུབ་པའི་བིརྺ་པ་དང་དབང་ཧོ་ཤའི་སྐུ་འདི་ལྟ་བུའི་མཚར་བ་དང་། ཉམས་དང་རྣམ་འགྱུར་འདྲ་བ་ནི། དུས་གསུམ་ཁེགས་པར་སྣང་ངོ་ཞེས་མཁས་པ་དག་ཁ་མཐུན་པར་སྨྲ་བར་བྱེད་ཅིང་། རྡུལ་ཚོན་ལས། རྣལ་འབྱོར་དབང་ཕྱུག་གི་སྐུ་ཕྱག་བྲིས་སུ་མཛད་པ་ཞིག བིརྺ་པ་དངོས་སུ་མཐོང་ཟེར་བའི་ཛོ་གི་ཞིག་གིས་མཐོང་བ་ན། བླ་མས་བིརྺ་པ་དངོས་སུ་གཟིགས་འདུག་ཅེས་གླེང་བར་བྱེད་འདུག་གོ ། གཞན་ཡང་རྡུལ་ཚོན་གྱི་དཀྱིལ་འཁོར་དང་རབ་འབྱམས་མཐའ་ཡས་པ་བཞེངས་པ་ན། རྗེ་འདི་ཉིད་ཀྱིས་ཕྱག་བྲིས་མཛད་པའི་ཚེ།
ཕྱག་གཉིས་ཀས་འབྲི་བར་མཛད་པས། གཞན་དུ་མ་ཕྱོགས་དེར་བཞག་པ་ལས། རྗེ་ཉིད་ལྷག་པར་མགྱོགས་ཤིང་ལེགས་ལ། ཁྱད་པར་དུ། ལྷ་ཁང་ཆེན་མོར་ཐེག་ཆེན་ཆོས་ཀྱི་རྒྱལ་པོ་ཆེན་པོས་བཀའ་གནང་། བདེ་མཆོག་མཁའ་འགྲོ་རྒྱ་མཚོའི་སྒྲུབ་མཆོད་མཛད་པ་ན། རྡུལ་ཚོན་གྱི་དཀྱིལ་འཁོར་ཆེན་པོ་ཕྱག་བྲིས་སུ་མཛད་དེ། གཞིའི་དཀྱིལ་འཁོར་གྱི་སྒོ་རྒྱན་གླང་གསེར་ལ་སོགས་པ་དང་། དུར་ཁྲོད་དུ་ཕྱོགས་སྐྱོང་དང་། ཞིང་སྐྱོང་དང་།
གྲུབ་ཆེན་ལ་སོགས་པ་སྐུ་ཡོངས་སུ་རྫོགས་པ་ཉམས་བསམ་གྱིས་མི་ཁྱབ་པ་དང་ལྡན་པ་ལ་སོགས་པ་རི་མོའི་རྣམ་འགྱུར་མཐའ་ཡས་པ་མཛད་པས། ཆོས་ཀྱི་རྒྱལ་པོའང་། འབྱོན་བཞུད་མཛད་པའི་བར་ལ། ཆེད་དུ་གཏད་ནས་ཡང་ཡང་གཟིགས་ནས་བསྔགས་པ་བརྗོད་པར་མཛད་ཅིང་། དགེ་འདུན་ཚོགས་པ་རྣམས་ཀྱང་མཚར་དུ་གྱུར་ནས། སྤྱན་མི་འཛུམ་པར་ངོམས་པ་མེད་པའི་ཚུལ་དུ་གཟིགས་ཤིང་། རྡུལ་ཚོན་གྱི་དཀྱིལ་འཁོར་འདི་བས་ལེགས་པ་སྔར་མཐོང་མ་མྱོང་ཞེས་སྒྲོག་པར་བྱེད་དོ། ། ཡི་གེའི་ཕྱོགས་ལ་ཡང་། སྐུ་སྐྱེ་བ་སྔ་མའི་བག་ཆགས་སད་པའི་མཐུས། རྒྱ་གར་གྱི་ཡི་གེའི་རིགས་མི་འདྲ་བ་དུ་མ་སློབ་དཔོན་ལ་མ་ལྟོས་པར་མཁྱེན་ལ།
བོད་ཀྱི་ཡིག་རིགས་དུ་མ་དང་། ཧོར་ཡིག་ལ་སོགས་པ་ཡང་བསྟན་པ་ཙམ་གྱིས་དང་། གཟིགས་ཙམ་གྱིས་ཤིན་ཏུ་ལེགས་བྱང་བར་མཁྱེན་པ་ཡིན་ཏེ། རྒྱ་བོད་ཀྱི་ཡིག་རིགས་མི་འདྲ་བ་དུ་མ་ཕྱག་རིས་སུ་མཛད་ཀྱིན་འདུག་པ་ཡང་མཐོང་ལ། རྗེ་ཉིད་ཀྱིས་མཁྱེན་པའི་ཡི་གེ་རྣམས་ཀྱི་ཚད། ཤོག་བུའི་ངོས་ལ་ལེགས་པར་བྲིས་ནས། དཀར་ཆག་དུ་བཀོད་པ་ནི། མ་ག་ཏའི་ལཉྫ་དང་། རྒྱ་མཚོའི་མཐའ་དང་། ན་ག་ར།
ཟ་ཧོར་ཨུ་ཊི་པ་ནའི་ཡུལ། ཁ་ཆེ་ནི་དྷ་རི་དང་། སྤྲི་ཡང་ཀུ་དང་ཝ་རྟུ་སོགས། ། འཕགས་པའི་ཡུལ་གྱི་ཡི་གེ་དང་། ། རྒྱ་ནག་ཡོ་གུར་ཧོར་ཡིག་དང་། ། གངས་རིའི་ཁྲོད་འདིར་གྲགས་པ་སོགས། ། ཡི་གེའི་འདུ་བྱེད་མཐར་ཕྱིན་པ། ། བློ་གསལ་འཇམ་དབྱངས་གྲགས་པ་ཡིན། ། འདི་བཞིན་འབྲི་བའི་འཕྲུལ་ཡིག་མཁན། ། ཡོད་ན་ཤེས་བྱའི་མེ་ལོང་ལ། །
རྣམ་སྤྱོད་གཟུགས་བརྙན་གསལ་བར་བྲིས། ། ཞེས་གསུངས་སོ། ། གསོ་བ་རིག་པའི་དབང་དུ་བྱས་ན། སློབ་དཔོན་དཔའ་བོས་མཛད་པའི་ཡན་ལག་བརྒྱད་པའི་རྩ་འགྲེལ་དང་། དེ་དག་གི་དོན་བསྡུས་པ་བོད་ཀྱི་དྲང་སྲོང་མཁས་པ་དག་གིས་བྱས་པའི་གསོ་སྤྱད་མཐའ་དག་གི་སྙིང་པོ་བསྡུས་པ། རྗེ་བཙུན་ཆེན་པོས་མཛད་པའི་གསོ་སྤྱད་བདུད་རྩིའི་ཐིགས་པ་ཡང་ཕྱིན་ཅི་མ་ལོག་པར་མཁྱེན་པས། ཕལ་ཆེར་ནི་བྱིན་རླབས་ཀྱིས་གདུལ་བྱའི་ནད་རྣམས་སེལ་བར་མཛད་དོ། ། སྒྲ་རིག་པའི་དབང་དུ་བྱས་ན། སྒྲའི་བསྟན་བཅོས་ཆེན་པོ་ཀ་ལ་པ་དང་། ཙནྟྲ་པ་ལ་སོགས་པ་ནས།
འབྱུང་བའི་དབྱིངས་དང་། སི་སོགས་དང་། རི་སོགས་ལ་སོགས་པའི་རང་བཞིན་དང་། རྐྱེན་དང་རྣམ་འགྱུར་ལ་སོགས་པ་སྐུ་སྐྱེ་བ་སྔ་མ་ལ་ལེགས་པར་སྦྱངས་པའི་གནད་རྣམས་བསྙེལ་བ་མི་མངའ་བའི་སྟོབས་ཀྱིས་སྐུ་ཚེ་འདིར་ཡང་སྐད་དོད་རིགས་མི་གཅིག་པ་དུ་མར་ནམ་དགོས་པའི་དུས་སུ་ཞུས་པ་རྣམས་གསལ་བར་གསུང་གིན་འདུག་ཅིང་། གཞན་ཡང་རྗེ་ཉིད་ངམ་རིངས་ན་བཞུགས་པའི་དུས་སུ། རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་དཔལ་ལྡན་ནགས་ཀྱི་རིན་ཆེན་དེ། བོད་དུ་བྱོན་པའི་ཚུར་རེས་ངམ་རིངས་སུ་བྱོན། རྗེ་འདི་ཉིད་དང་མཇལ། རྒྱ་གར་ཤར་ཕྱོགས་ཀྱི་གསུང་གླེང་དང་། ཆོས་ཀྱི་འབེལ་གཏམ་མང་པོ་མཛད་ཀྱིན་འདུག
ཁྱད་པར་དུ་སྔོན་བྲམ་ཟེ་མཆོག་སྲེད་ཀྱིས། མ་ག་ཏ་རྡོ་རྗེ་གདན་དུ། བསྟན་པའི་གཙོ་བོ་དཔལ་རྒྱལ་བ་ཤཱཀྱ་ཐུབ་པ་ལ་བསྟོད་པ་ཤླཽ་ཀ་བཅུ་གཉིས་མཛད་པར་གྲགས་པའི་དང་པོ་ནི། སངས་རྒྱས་འཇིག་རྟེན་གསུམ་གྱི་མགོན་པོ་ལྷ་མིའི་ཁྱུ་མཆོག་ཤིན་ཏུ་ཟབ་ཅིང་སྙན་པའི་སྒྲ་དབྱངས་ཀྱིས་སྲེད་པའི་མདུད་པ་རྣམ་པར་འགྲོལ་བྱེད་ཡོན་ཏན་གཏེར་འཛིན་ཆོས་ཀྱི་རྒྱལ་པོར་མངོན་པར་དབང་བསྐུར་བ། ། ལྷའི་ལྷར་གྱུར་ལྷ་མཆོག་ཁྱོད་ནི་ས་གསུམ་འདི་ན་མཚུངས་བྲལ་པདྨ་རྒྱས་པའི་ཞལ་མངའ་བ། ། སྐྱོན་བྲལ་ཤཱཀྱ་སེང་གེ་དེ་ལ་བདག་ནི་རབ་ཏུ་གུས་པས་དུས་རྣམས་ཀུན་ཏུ་ཕྱག་འཚལ་ལོ། ། ཞེས་པ་འདི་པཎ་ཆེན་གྱིས་ཐུགས་ལ་བཞུགས་ཀྱིན་འདུག་ཅིང་། སྔར་བོད་དུ་མ་འགྱུར་བ་ལ། ཆོས་ཀྱི་རྒྱལ་པོ་དཀོན་མཆོག་ལེགས་པའི་དྲུང་ནས་གསོལ་བ་བཏབ་ནས་རྗེ་འདི་ཉིད་ཀྱིས་སཾ་ཀྲྀ་ཏའི་སྐད་ལས། བོད་ཀྱི་སྐད་དུ་ལེགས་པར་བསྒྱུར་བ་ཡིན་ནོ། །
དེ་དུས་ལོ་ཙཱ་བ་གཞན་མེད་པས་འགྱུར་ཇི་ལྟ་བུ་ཡོད་དམ་ཞེས་མ་དག་པའི་གདུལ་བྱ་འགའ་ཞིག་ཐེ་ཚོམ་དུ་གྱུར་པ་ན། དུས་ཕྱིས་པཎྜི་ཏ་ཆེན་པོ་དེ་ཉིད། སྐད་གཉིས་སྨྲ་བའི་ལོ་ཙཱ་བ་ཆེན་པོ་མཉྫུ་ཤྲཱིས་ཕྱག་ཕྱི་བྱས་ནས་སླར་ཡང་ངམ་རིངས་སུ་ཕེབས། དེ་དུས་ལོ་ཙཱ་བ་འགྱུར་ལྷག་པར་མཁས་པའི་སྟེང་དུ། པཎ་ཆེན་ཉིད་ཀྱིས་ཀྱང་བོད་སྐད་ཤིན་ཏུ་མཁས་པར་མཁྱེན་གྱིན་འདུག་པས། བསྟོད་པ་འདིའི་འགྱུར་ལ་ཞུས་དག་མཛད་པ་ན། བཅོས་དགོས་ཕྲ་མོ་ཙམ་ཡང་མ་བྱུང་ཞིང་། འགྱུར་ཤིན་ཏུ་ལེགས་སོ་ཞེས་བསྔགས་པ་རྒྱ་ཆེར་མཛད་པས། ཐམས་ཅད་ཡིད་ཆེས་པར་གྱུར་ཏོ། ། གཏན་ཚིགས་རིག་པའི་དབང་དུ་བྱས་ནས།
དོན་གྱིས་འགལ་འབྲེལ་དཔྱོད་པའི་བསྟན་བཅོས་ཚད་མ་རྣམ་འགྲེལ་པ་འགྲེལ་བཤད་དང་བཅས་པ་ལེགས་པར་མཁྱེན་ཅིང་། སྡེ་བདུན་གྱི་སྙིང་པོ་ཚད་མ་རིག་པའི་གཏེར་རང་འགྲེལ་དང་བཅས་པ་ཡང་མཁས་པར་མཛད་ནས། ཡང་དག་པའི་རིགས་པ་སེང་གེའི་ང་རོས། ཕས་རྒོལ་གླང་པོ་ཆེ་མྱོས་པའི་ཀླད་པ་འགེམས་པར་ནུས་པས། སྟོན་པ་ཤིན་ཏུ་བཟང་བར་གྱུར་ནས། མཚན་ཡང་འཇམ་དབྱངས་གྲགས་པའི་དཔལ་ཞེས་པ། ཐེག་ཆེན་ཆོས་ཀྱི་རྒྱལ་པོས་གནང་བ་ཡིན་ནོ། ། ནང་རིག་པའི་དབང་དུ་བྱས་ན། སྡེ་སྣོད་གསུམ་དང་། རྒྱུད་སྡེ་བཞིའི་དབང་དུ་བྱས་པའི་གཞུང་ལུགས་དུ་མ་ཞིག་ཐུགས་སུ་ཆུད་ཅིང་མཁྱེན་པར་མཛད་པ་སྟེ།
རྒྱས་པར་ནི་འཆད་པར་འགྱུར་བ་ལས་ཤེས་སོ། ། གཞན་ཡང་སྡེབ་སྦྱོར་དང་། སྙན་ངག་དང་། མིང་གི་མངོན་བརྗོད་ལ་སོགས་པའི་རིག་གནས་ཕྲ་མོ་རྣམས་དང་། འགའ་ཞིག་ནི་སྔོན་གྱི་བག་ཆགས་སད་པས་མ་བསླབས་པར་མཁྱེན་ཅིང་། འགའ་ཞིག་ནི་དཀའ་ཚེགས་མེད་པར་མཁྱེན་ནས། མཁྱེན་པའི་མཆོག་ཏུ་གྱུར་པ་ཡིན་ནོ། ། མདོར་ན་སྐྱེས་སྟོབས་ཀྱི་ཐུགས་རབ་བསམ་གྱིས་མི་ཁྱབ་པ་མངའ་བས། སྐུ་གཞོན་ནུའི་དུས་སུ་ཡང་། ཚད་མ་རིགས་གཏེར་གྱི་གཞུང་ནང་གཅིག་ལ་ཐུགས་སུ་ཆུད་པར་མཛད་པ་དང་།
བླ་མ་དམ་པས་མཛད་པའི་བདེ་མཆོག་ལཱུ་ཧི་པའི་མངོན་རྟོགས་ནང་གཅིག་ལ་ཟིན་པ་ལ་སོགས་པའི་འཛིན་བཟང་བ་དང་། ལན་གཅིག་ཐུགས་སུ་ཆུད་གཏིང་བསྙེལ་བ་མི་མངའ་བ་དང་། དོན་སྤྱོད་ཀྱི་ཐུགས་རབ་ཀྱང་གཞན་ལས་རྣོ་བ་དང་། གསལ་བ་དང་། ཟབ་པར་གྱུར་པ་ཡིན་ནོ། ། ཆེ་བའི་ཡོན་ཏན་ལྔ་པ། དབང་ཕྱུག་ཕུན་སུམ་ཚོགས་པ་ནི། རྗེ་འདི་ཉིད་ཆོ་རིགས་ཕུན་སུམ་ཚོགས་པར་འཁྲུངས་པ་ལ་བརྟེན་ནས་སྐུ་གཞོན་ནུའི་དུས་སུའང་། ཐམས་ཅད་ཀྱི་གཞན་དང་མ་མཉམ་པའི་བསྐུར་བསྟི་མཛད་ཅིང་། སྐུ་ཡོན་ཏན་མཐར་སོན་པ་ན།
འཇིག་རྟེན་འདིར་སྐུ་ཆེ་བ་ས་སྐྱ་འཁོན་གྱི་གདུང་བརྒྱུད་དུ་མ་དང་། གུའི་གུང་ཆོས་གྲགས་དཔལ་བཟང་པོ་ཡབ་སྲས་དང་། ཏའི་སི་ཏུ་ལྷ་བཙུན་སྐྱབས་པ་ལ་སོགས་པ། ལྷོ་བྱང་གི་སྡེ་བདག་འཁོར་དང་བཅས་པ་དང་། དབུས་གཙང་གི་མི་ཆེན་དུ་མས། རྗེ་ཉིད་ཀྱི་ཞབས་ལ་གཏུགས་ཅིང་། ཆོས་ཕྱོགས་ནས་སྐུ་ཆེ་བའི་དགེ་བའི་བཤེས་གཉེན་བཟང་ལ་མང་བས། བླ་མར་བཟུང་ནས་གཙུག་གིས་རྒྱན་དམ་པར་འཛིན་པ་ཡིན་ཏེ། རྒྱས་པར་ནི་འོག་ཏུ་འཆད་པར་འགྱུར་ལ། ཐེག་ཆེན་ཆོས་ཀྱིས་རྒྱལ་པོ་ཆེན་པོས་ཀྱང་།
ཀཱ་པ་ལ་མཚན་ལྡན་གནང་བའི་དུས་སུ་ཆོས་རྗེ་ཀུན་དགའ་རྒྱལ་མཚན་པར། མཚན་གསོལ་རྗེ་ཉིད་ཀྱི་སྐུ་མདུན་དུའང་བཞུགས་གདན་བཟང་པོ་གོང་ནས་གོང་དུ་སྤོར་བ་ལ་སོགས་པ་མཛད་པ་ཡིན་ནོ། ། ཆེ་བའི་ཡོན་ཏན་དྲུག་པ། ནད་མེད་པ་ཕུན་སུམ་ཚོགས་པ་ནི། རྗེ་འདི་ཉིད་ཀྱི་སྐུ་ལ། སྙུང་རྐྱེན་གློ་བུར་བ་གང་གིས་ཀྱང་གོས་པ་མེད་ཅིང་གདུལ་བྱའི་སྣང་ངོར་འགུལ་ཆམ་བྱུང་བ་ལྟ་བུའི་ཚུལ་སྟོན་པ་ཡང་། སེམས་ཅན་འདུལ་བའི་དབང་གིས་དེ་ལྟར་དུ་སྟོན་པ་ཡིན་ཏེ། རེས་འགའ་གསོལ་སྨན་བཞེས་པའི་ཚུལ་ཡང་སྟོན་མོད། ཕལ་ཆེར་ནི་ཐུགས་དམ་དང་། ཡི་དམ་ལ་གསོལ་བ་བཏབ་པས་སེལ་བར་མཛད་ལ།
ཞབས་ཀྱི་སྙུང་གཞི་ཤིན་ཏུ་ལྕི་བར་ལྗེན་ཆེར་གནང་བ་ཡོད་ཀྱང་། རང་རྒྱུད་པ་མ་ཡིན་པར་མངོན་ཏེ། ཆོས་འཁོར་མ་བསྐོར་བའི་སྐབས་སུ། སྙུང་བའི་རྣམ་པ་སྟོན་པ་ལ། ཆོས་འཁོར་ཚུགས་ནས་ཐབས་གཞན་ཅི་ཡང་མི་དགོས་པར་དྭངས་འགྲོ་བ་དང་། དབང་བསྐུར་འགའ་ཞིག་མཛད་པའི་ཚེ། བདག་སྐྱེད་མཛད་དུས། སྙུང་ཟུག་ཤིན་ཏུ་ཆེ་བ། རེག་མི་བཟོད་པ་ལྟ་བུར་སྣང་བ་ལ། དབང་དངོས་གཞིའི་ཚེ་བཞེངས་ནས།
དབང་རྫས་བདེ་བླག་ཏུ་འབྲིམ་པར་མཛད་པ་མངོན་སུམ་དུ་མཐོང་བས་སོ། ། དེ་བས་ན། གདུལ་བྱ་སྐལ་དམན་དག་གི་སྒྲིབ་པ་སྦྱང་བའི་ཕྱིར། སྙུང་བའི་ཚུལ་བསྟན་པ་འབའ་ཞིག་ཏུ་ངེས་སོ། ། ཆེ་བའི་ཡོན་ཏན་བདུན་པ། སྐུ་ཚེ་རིང་བ་ཕུན་སུམ་ཚོགས་པ་ནི། རྗེ་འདི་ཉིད་སྐུ་ཚེའི་ཚད་ལས་ལྷག་པར་བཞུགས་པ་ཡིན་ཏེ། དེའི་ཕྱིར་ཚེ་རིང་བ་ཕུན་སུམ་ཚོགས་པའོ། ། དེ་ཡང་དང་པོར་རྗེ་ཉིད་འཁྲུངས་པའི་དུས་སུ། མངོན་ཤེས་སྨྲ་བ་དང་འདྲ་བའི་རྩིས་མཁན་མཁས་པ་འགའ་ཞིག་གིས་རྩིས་བྱས་པས།
དགུང་ལོ་ལྔ་བཅུ་རྩ་གཉིས་ལས་མི་ཐུབ་པར་ལུང་བསྟན་པ་ལ། རྗེ་ཉིད་ཀྱི་ཐུགས་དམ་གྱི་དབང་གིས་ལོ་གསུམ་བསྲིང་པ་ཡིན་ཏེ། ཞལ་ནས་ཁོ་བོ་ལ། ཁྱེད་སློབ་མ་རྣམས་ཀྱིས། རིམ་འགྲོ་བྱས་པ་དང་། ང་རང་གི་དགེ་སྦྱོར་གྱིས་ལོ་གསུམ་བསྲིངས་པ་ཡིན། ཞེས་གསུངས་ཤིང་བདེ་བར་གཤེགས་པའི་ཚུལ་བསྟན་པའི་ཚེ་ཡང་། ཡུམ་ཆེན་མོའི་ཞལ་ནས། ཆོས་རྗེ་པ་ཐོས་བསམ་སྒོམ་གསུམ་འཕྲིན་ལས་ཐམས་ཅད་མཐར་ཕྱིན་སྐུ་ཚེའི་ཚད་ལས་ལྷག་པར་བཞུགས་པ་ཡིན་གསུང་ནས། ཐུགས་ཁྲལ་ཅི་ཡང་མི་མཛད་པར་སྣང་ངོ་། །
མདོར་ན་རིགས་དང་། གཟུགས་དང་། ལོངས་སྤྱོད་དང་། ཐུགས་རབ་དང་། དབང་ཕྱུག་དང་། སྙུན་མེད་པ་དང་། སྐུ་ཚེ་མཐར་ཕྱིན་པ་སྟེ། ཆེ་བའི་ཡོན་ཏན་བདུན་གྱིས་མངོན་པར་འཕགས་པ་ཡིན་ནོ། ། འདིར་སྨྲས་པ། རིགས་རུས་ཕུན་ཚོགས་ཆུ་ཤེལ་ཁམས་ལས་གྲུབ། །
ཡོན་ཏན་ཡར་ངོའི་ཆ་ཤས་ཡོངས་སུ་རྫོགས། ། ཁྱོད་སྐུ་ཟླ་བའི་དཀྱིལ་འཁོར་རབ་རྒྱས་པ། ། དཔལ་འབྱོར་རི་དྭགས་མཚན་མས་རྣམ་པར་མཛེས། ། གནས་ལྔ་རིག་པའི་འོད་དཀར་དྲྭ་བ་ཡིས། ། ཤེས་བྱའི་ནམ་མཁའ་ཁྱབ་པར་གྱུར་པ་ན། ། ཆེན་དགུའི་གཟའ་སྐར་རྣམ་པར་བཀྲ་བ་ཡིས། ། དབུས་སུ་མངོན་པར་མཐོ་ཞིང་ལྷམ་མེར་གསལ། ། ཉེར་འཚེའི་སྒྲ་གཅན་སྐྱོན་ལས་རྣམ་གྲོལ་ཞིང་། ། དུས་མིན་འཆི་བའི་མུན་ཚོགས་རྣམ་པར་གསལ། ། མཐོ་རིས་ཡོན་ཏན་བདུན་གྱིས་ལེགས་བརྒྱན་པ། །
སྔོན་མེད་རྒྱུ་སྐར་བདག་པོ་ཁྱེད་ལ་འདུད། ། ཅེས་པ་ནི་བསྡུ་བའི་ཚིགས་སུ་བཅད་པའོ།། །། གཉིས་པ་ལུང་རྟོགས་ཀྱི་ཡོན་ཏན་ཇི་ལྟར་མངའ་བའི་ཚུལ་ལ་གསུམ་སྟེ། གཞི་ཚུལ་ཁྲིམས་ཇི་ལྟར་གནས་པའི་ཚུལ། ལུང་གི་ཡོན་ཏན་ཐོས་བསམ་ཇི་ལྟར་མཛད་པ། བསྒོམས་བྱུང་རྟོགས་པ་ཡོན་ཏན་འབྲས་བུ་དང་བཅས་པའོ། ། དང་པོ། གཞི་ཚུལ་ཁྲིམས་ལ་ཇི་ལྟར་གནས་པའི་ཚུལ་ནི། སྡོམ་པ་གསུམ་གྱིས་རྒྱུད་མཛེས་པར་བྱས་ཏེ། དེ་ཡང་སོ་སོར་ཐར་པའི་སྡོམ་པའི་དབང་དུ་བྱས་ནས།
དགུང་ལོ་ལྔ་བཞེས་པའི་དུས་སུ། དགེ་བསྙེན་གྱི་བསླབ་པ་ནོད་དེ། བིརྺའི་མཚན་རྣལ་མ་ཡིན་གསུངས་ནས། དཔལ་ལྡན་ཆོས་སྐྱོང་དུ་མཚན་རྟགས། དགུང་ལོ་བཅུ་གསུམ་པ་ལ། ཤར་པ་ཡེ་ཤེས་རྒྱལ་མཚན་པས་མཁན་པོ་མཛད། སེམས་དཔའ་ཆེན་པོ་ཛྙ་ན་མི་ཏྲ་བས་སློབ་དཔོན་མཛད་དེ། དད་པའི་དགེ་འདུན་དང་བཅས་པའི་དབུས་སུ་དགེ་ཚུལ་མཛད། དེ་དུས་མཁན་པོའི་ཞལ་ནས། སྔོན་ཆོས་རྗེ་ས་སྐྱ་པཎྜི་ཏ་ཆེན་པོ་ལ་ཡང་།
བྱིས་པའི་དུས་ཉིད་ནས་སཾ་ཀྲྀ་ཏའི་སྐད་གསུང་བ་དང་། རྒྱ་གར་གྱི་ཡི་གེ་དུ་མ་འབྲི་བ་ལ་སོགས་པ་རང་བྱུང་དུ་བྱུང་བར་འདུག དེ་བཞིན་དུ་བུ་འདི་ལ་ཡང་བྱུང་བ་ཡིན་པས། ཆོས་རྗེ་ས་སྐྱ་པཎྜི་ཏའི་མཚན་དངོས། ཀུན་དགའ་རྒྱལ་མཚན་དཔལ་བཟང་པོ་ཞེས་པ་ཡིན་པས། དེར་ཐོགས་ཤིག་གསུངས་ནས། དེ་བཞིན་དུ་མཚན་གསོལ། དགུང་ལོ་ཉི་ཤུར་ཕེབས་པ་དང་། ཐེག་ཆེན་ཆོས་ཀྱི་རྒྱལ་པོས་མཁན་པོ། ཤར་པ་ཡེ་ཤེས་རྒྱལ་མཚན་པས་ལས་སློབ།
བླ་མ་བློ་གྲོས་དཔལ་བས་གསང་སྟོན་མཛད་ནས། དད་པའི་དགེ་འདུན་ཉི་ཤུ་རྩ་ལྔ་དང་བཅས་པའི་དབུས་སུ། བསྙེན་པར་རྫོགས་པ་དགེ་སློང་གི་སྡོམ་པ་ནོད་པར་མཛད་དེ། བསླབ་པར་བྱ་བའི་གནས་ཤིན་ཏུ་ཕྲ་མོ་ཚུན་ཆད། སྤྱན་གྱི་འབྲས་བུ་ལྟར་ཤིན་ཏུ་གཅེས་པར་བསྲུངས་ནས། ཉེས་ལྟུང་ཕྲ་ཞིང་ཕྲ་བས་ཀྱང་མ་གོས་པར་མཛད་དེ། ཚུལ་ཁྲིམས་ཀྱི་དྲི་བཟང་བསམ་གྱིས་མི་ཁྱབ་པ་མངའ་ཞིང་། དགེ་ཚུལ་དང་དགེ་སྦྱོང་བརྒྱ་ཕྲག་དུ་མའི་མཁན་སློབ་མཛད་ནས། རྒྱུད་སྨིན་པར་མཛད་དོ། ། བྱང་ཆུབ་སེམས་དཔའི་སྡོམ་པའི་དབང་དུ་བྱས་ན།
གཞོན་ནུ་ཉིད་ནས་དབུ་མ་ལུགས་ཀྱི་ཐུགས་བསྐྱེད་དང་སེམས་ཙམ་ལུགས་ཀྱི་སེམས་བསྐྱེད་གསན་ཅིང་། དེ་དག་གིས་བསླབ་བྱ་སྟོན་པའི་གཞུང་། བྱང་ཆུབ་སེམས་དཔའི་སྤྱོད་པ་ལ་འཇུག་པ་དང་། སྡོམ་པ་ཉི་ཤུ་པ་དང་། བསླབ་པ་ཀུན་ལས་བཏུས་པ་ལ་སོགས་པ་ཡང་གསན་ཅིང་མཁྱེན་པར་མཛད་ལ། མན་ངག་ཀྱང་། སྐྱེས་བུ་གསུམ་གྱི་ལམ་རིམ་པ་དང་། ཐེག་ཆེན་བློ་སྦྱོང་དང་། ཞེན་པ་བཞི་བྲལ་ལ་སོགས་པའི་འཁྲིད་དུ་མ་གསན་ནས། བྱམས་པ་ཚད་མེད་པ་སྔོན་དུ་འགྲོ་བའི་སྙིང་རྗེ་རླབས་པོ་ཆེས་གྲངས་པའི་བྱང་ཆུབ་ཀྱི་སེམས་གཉིས་འཇུག་པའི་ངང་ནས།
ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞིའི་སྒོ་ནས། གཞན་དོན་རྒྱ་ཆེན་པོ་སྒྲུབ་པར་མཛད་པ་ཞིག་སྟེ། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། བྱང་ཆུབ་སེམས་དཔའི་བརྟུལ་ཞུགས་ནི། ། སྲོག་གི་ཕྱིར་ཡང་མི་བཏང་ངོ་། ། ཞེས་དང་། བྱང་ཆུབ་སེམས་དཔའ་ཐོས་མང་དང་། ། བདེན་མཐོང་སྨྲ་མཁས་བརྩེ་བ་ཅན། །
སྐྱོ་མེད་སྐྱེས་བུ་དམ་པ་ནི། ། ཆེན་པོ་ཡིན་པར་ཤེས་པར་བྱ། ། ཞེས་དང་། བཤེས་གཉེན་དུལ་བ་ཞི་ཞིང་ཉེར་ཞི་བ། ། ཡོན་ཏན་ལྷག་པར་བརྩོན་བྱས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་རྟེན། ། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། བསྙེན་པར་རབ་གྲགས་ཆོག་བཟང་ཤེས་ལྡན་ཡིས། ། བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། །
བཤད་པས་སྐྱེ་བོའི་ནང་དུ་ཉི་མ་བཞིན་དུ་བལྟམས། ། ཞེས་སོགས་ཐེག་ཆེན་དགེ་བའི་བཤེས་གཉེན་གྱི་མཚན་ཉིད་སྟོན་པའི་ལུང་གི་བརྗོད་བྱའི་དོན་ཐམས་ཅད་ཐུགས་རྒྱུད་ལ་ཚང་བར་མཛད་ནས་གདུལ་བྱ་དཔག་ཏུ་མེད་པ་ལ་བྱང་ཆུབ་ཀྱི་ས་བོན་འདེབས་པར་ཡང་མཛད་དོ། ། རིག་པ་འཛིན་པའི་སྡོམ་པའི་དབང་དུ་བྱས་ན། གཞོན་ནུའི་དུས་ཉིད་ནས། རྒྱུད་སྡེ་བཞི་དང་འབྲེལ་བའི་དབང་དང་རིགས་གཏད་རྗེས་གནང་ཕལ་མོ་ཆེ་གསན་ཅིང་། དེ་དག་གི་ལམ་གྱི་གཙོ་བོ་ཐུགས་དམ་དུ་བཞེས་ཏེ། རྩ་བ་དང་ཡན་ལག་གི་དམ་ཚིག་དང་སྡོམ་པའི་ཚོགས་ལ་ཤིན་ཏུ་གཅེས་སྤྲས་སུ་མཛད་ནས་བསྐྱངས་པའི་མཐུས། བློ་ལྡན་སློབ་མས་བླ་མར་ནི། ། སྙིང་རྗེ་མེད་ཅིང་ཁྲོ་ལ་གདུག ། ཁེངས་ཤིང་ཆགས་ལ་མ་གདམས་དང་། །
བཅོམ་དང་བཅས་པར་མི་བྱའོ། ། རྟེན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་བརྩེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། ། དཀྱིལ་འཁོར་བྲི་བའི་ལས་ལ་མཁས། ། སྔགས་བཤད་པའི་སྤྱོད་པ་ཤེས། ། རབ་ཏུ་དྭངས་ཤིང་དབང་པོ་དུལ། ། ཅེས་དང་།
ཞི་བ་ལ་སོགས་ལས་ལ་བྱང་། ། སྔགས་དང་རྣལ་འབྱོར་ཆོ་ག་ཤེས། ། ཆོ་ག་ཉི་ཤུ་བྱ་བར་བརླབས། ། དེ་ནི་བླ་མར་མངོན་པར་བརྗོད། ། ཚུལ་ཁྲིམས་དག་ཅིང་སྦྱིན་པར་གཏོང་། ། བཟོད་དང་བརྩོན་འགྲུས་མཆོག་ཏུ་ལྡན། ། ཉིན་དང་མཚན་དུ་བསྒོམ་ལ་ཞེན། ། ཤེས་རབ་ལྡན་ཞིང་བཟོད་ལ་མཁས། ། བླ་མའི་ཕྱིར་ནི་ཡོན་ཏན་རྫོགས། ། དཔལ་ལྡན་སློབ་དཔོན་ཞེས་ནི་བརྗོད། །
ནང་གི་གསང་འདུས་ལས་རབ་དགའ། ། ཕྱི་རོལ་ཉན་ཐོས་ལ་སྤྱོད་པ། ། དེ་ལྟའི་མན་ངག་རིམ་པ་ཡིས། ། སློབ་མ་རྣམས་ལ་རྗེས་སུ་བསླབ། ། དེ་ནི་བསྟོད་པར་ཡོངས་སུ་ཤེས། ། ཞེས་དང་། དུལ་ཞིང་ཟབ་མོའི་ཆོས་དང་ལྡན། ། རིག་པ་ཐམས་ཅད་མཁས་པར་བྱས། ། སྦྱིན་བསྲེག་དཀྱིལ་འཁོར་སྔགས་ཤེས་ཤིང་། ། རབ་གནས་གཏོར་མའི་ཕ་རོལ་སོན། །
དེ་ཉིད་བཅུ་ནི་རྣམ་པར་རིག ། ཉན་ཐོས་སྤྱོད་པ་སྲུང་བ་པོ། ། སྔགས་སྤྱོད་རིམ་པར་གུས་པ་དང་། ། གཟུགས་ལྡན་མཐོང་ན་དགའ་བ་དང་། ། དཀྱིལ་འཁོར་འབྲི་ཞིང་ལྟས་པར་ལྡན། ། རྩ་བའི་ལྟུང་བ་འཇོམས་པ་པོ། ། སྔགས་དང་ལུས་སྐྱོབ་སྦྱོར་བ་ཡིས། ། འཇིག་རྟེན་རྣམས་ནི་བདེ་བར་བྱེད། ། ཅེས་བྱ་བ་ལ་སོགས་པ་རྒྱུད་སྡེ་རྣམས་ནས་བཤད་པའི་རྡོ་རྗེ་སློབ་དཔོན་གྱིས་སྤང་བྱའི་མཚན་ཉིད་ཀུན་དང་བྲལ་ཞིང་། བླང་བྱའི་མཚན་ཉིད་མ་ཚང་བ་མེད་པ་མངའ་བའི་སྒོ་ནས།
སྐལ་ལྡན་དུ་མ་ཡང་སྨིན་གྲོལ་གྱི་ལམ་ཟབ་མོ་ལ་དགོད་པར་མཛད་པ་ཡིན་ནོ། ། འདིར་སྨྲས་པ། ལྷག་པའི་ཚུལ་ཁྲིམས་ཁོར་ཡུག་དབུས་ན་རྣམ་སྤྱོད་ནོར་བུའི་ཚོགས་ཀྱིས་ལེགས་བལྟམས་བསམ་གཏན་ཆུ་གཏེར་འཁྱིལ་བའི་ཀློང་། ། དགེ་སློང་ཆོས་ཀྱི་གླིང་བཞིས་རབ་མཛེས་སེམས་བསྐྱེད་ཕྱིན་དྲུག་གསེར་གྱི་རི་བདུན་གཞན་ཕན་གཟི་འོད་ཁོར་ཡུག་ཅན། ། རྒྱལ་སྲས་ཀླུ་དབང་བྱེ་བའི་འཇུག་ངོགས་བྱམས་བརྩེའི་རླབས་ལྡན་རོལ་མཚོའི་དབུས་ན་སྨིན་བྱེད་རིན་ཆེན་ཁམས་ལས་གྲུབ། ། རྒྱུད་སྡེ་བཞིའི་བང་རིམ་མཐོ་ལྡན་རིམ་གཉིས་བླ་རེ་སྐ་རགས་རབ་འཆང་གསུམ་ལྡན་ལྷུན་པོའི་དབང་པོར་འདུད། ། ཅེས་བྱ་བ་ནི་བསྡུ་བའི་ཚིགས་སུ་བཅད་པའོ།། །། གཉིས་པ་ལུང་གི་ཡོན་ཏན་ཐོས་བསམ་ཇི་ལྟར་མཛད་ཚུལ་ནི། རྗེ་འདི་ཉིད། སྐུ་ན་གཞོན་ནུ་ལ་ཀློག་སློབ་པའི་དུས་ལ་བབ་པ་ན།
ཡུམ་ཆེན་མོའི་དགོངས་པ་ལ། བུ་ཆུང་འདི་ལ་སློབ་དཔོན་མཁས་པ་དང་ཚུགས་བཟང་བ། སྤྱོད་ལམ་ཚུན་ཆོད་ཀྱིས་སློབ་ཡར་ལེགས་པོ་ཡོང་པ་གཅིག་དགོས་པར་འདུག་པས་སློབ་དཔོན་སུའི་དྲུང་དུ་བཞག་ན་ལེགས་སམ་དགོངས་པ་དང་སྙམ་དུ། བོ་དོང་གི་མཁས་པ་ཆེན་པོ་ཀུན་དགའ་བཟང་པོ་ཞེས་བྱ་བ་དེ་ཉིད་ས་བཟང་དུ་ཆོས་རྗེ་བྱང་སེང་བ་ལ། ས་སྐྱ་བཀའ་འབུམ་གྱི་ལུང་གསན་པ་ལ་བྱོན་པ་དང་འཛོམས། ཡུམ་ཆེན་མོ་དང་སྔར་ཞལ་འདྲིས་ཡོད་པས་དཀོན་ཁང་བླ་བྲང་དུ་གདན་འདྲེན་ཞུས། སྲས་ཀྱི་ཀློག་དཔོན་མཛད་པར་གསོལ་བ་བཏབ་པས། དེ་བཞིན་ཞལ་གྱིས་བཞེས་ནས། དེ་ཀ་ནས་ཕྱག་ཕྱིར་བྱོན་ཏེ། ཀློག་བརླབས་པས།
ཚེགས་མེད་དུ་མཁྱེན། ཀློག་གཏར་རྣམ་འགྲེལ་གྱི་གཞུང་ལ་མཛད་པས། རིང་པོར་མ་ཐོགས་པར་ཐུགས་སུ་ཆུད། དེ་ནས་སློབ་དཔོན་དེ་ཉིད་ཀྱི་ཕྱག་ཕྱིར་དཔལ་ཨེ་ཆོས་འབྱུང་གི་ཆོས་གྲྭ་ཆེན་པོར་བྱོན་ནས། སྡེ་སྣོད་ཀྱི་གསན་སྦྱོང་མང་པོ་མཛད། ཁྱད་པར་དུ་རྒྱས་པའི་བསྟན་བཅོས་ཚད་མ་རྣམ་འགྲེལ་ཤིན་ཏུ་མཁས་པར་མཛད། ཞལ་ནས་ཁོ་བོ་ལོ་བཅུ་གཉིས་ལོན་པའི་དུས། ཆོས་རྗེ་ལོ་ཙཱ་བ་གྲགས་པ་རྒྱལ་མཚན་པའི་སྐུ་དྲུང་དུ་མཇལ། ཚད་མའི་བགྲོ་གླེང་གྱིས་གསུང་། དེ་དུས་མི་སྐྱར་ཡོད་པས།
སོག་སྤང་གཅིག་ལ་ཆོས་གོས་ཀྱིས་དོད་བྱས། ཆོས་རྗེའི་དྲུང་དུ་བགྲོ་གླེང་ཞུས་པས། ཤིན་ཏུ་མཉེས་པར་བྱུང་གསུང་། དགུང་ལོ་བཅུ་གསུམ་བཞེས་པ་ལ། གདན་ས་ཆེན་པོར་གྲྭ་བསྐོར་མཛད། དེ་ནས་འགྲན་ཟླ་བྲལ་བའི་མཁས་པ་ཆེན་པོ། གཡག་སྟོན་ཆོས་ཀྱི་རྒྱལ་པོ་སངས་རྒྱས་དཔལ་གྱི་ཞབས་ལ་གཏུགས་ཏེ། དབུས་ལ་འབྱོན་པའི་ཕྱག་ཕྱིར་ཡང་བྱོན། སྤྱིར་བྱམས་ཆོས་ལྔ་ཡིས་ཐོག་དྲངས་སྡེ་སྣོད་རིན་པོ་ཆེ་དུ་མ་གསན་སྦྱོང་མཛད། ཁྱད་པར་དུ་ཤེས་རབ་ཀྱི་ཕ་རོལ་ཏུ་ཕྱིན་པ་དགོངས་འགྲེལ་དང་བཅས་པ་ལ་ཤིན་ཏུ་མཁས་པར་མཛད་པ་ཡིན་ཏེ།
དེ་ཡང་རྗེའི་ཞལ་ནས། ཁོ་བོ་མཁན་ཆེན་གཡག་པའི་དྲུང་ན་ཡོད་དུས། མཁན་ཆེན་པའི་ཕར་ཕྱིན་གྱི་ཊཱི་ཀ་ཆེན་པོ་རྩོམ་པ་མཛད་ཀྱིན་འདུག་པ། ཡིག་མཁན་ཡང་ལོང་ཆེན་པོ་རང་མི་འདུག་ཅིང་། མཁན་ཆེན་པའང་འཕྲལ་ཐུགས་སྤྲོ་ཐུང་བར་སྣང་བ་གཅིག་ཡོད་པས། བཀའ་བཀྱོན་ཡང་ཡང་གནང་དགོས་པ། འགོར་ཆེ་རབ་ཡོད་པའི་རྣམ་པ་གཅིག་བྱུང་། དེ་དུས་མཁན་ཆེན་པའི་ཞལ་ནས། དབོན་པོ་ཉིད་ཤེས་རབ་ཆེ་ཞིང་ཡི་གེ་མཁས། ཁྱད་པར་དུ་ཕར་ཕྱིན་ལ་གོ་བ་ལེགས་པོ་ཡོད་པས།
ཉིད་ཀྱིས་ཡིག་མཁན་བྱས་ན་ཨེ་ཡོང་། ཡིག་ཡོན་གཅིག་དང་བྱེད་གསུང་། ཁོ་བོས་དེ་ལྟར་ན་ཡིག་མཁན་ཤིན་ཏུ་ཡང་བགྱིད་ཡིག་ཡོན་ལ་གཞན་གནང་མི་འཚལ། བདག་རང་ལ་ཕར་ཕྱིན་གྱིས་མཛུབ་ཁྲིད་ཟབ་པ་ཚར་གཅིག་ཞུ་ཟེར་བ་ཞུས་པ། འོ་ན་མཛུབ་ཁྲིད་ཅིས་ཀྱང་བྱེད་པས་ཐོག་མར་ཡིག་མཁན་མཛོད་ཅིག ཅེས་གསུང་ནས། ཁོ་བོ་ལ་མཁན་ཆེན་པ་ཉིད་ཀྱིས་མདོ་སྦྱོར་རོ། ། འགྲེལ་པ་འགྲེལ་བཤད་རྒྱ་བོད་ཀྱི་བཤད་པའི་ན་ཡམས་སོ་སོ་དང་བཅས་པ་ཤིན་ཏུ་རྒྱས་པའི་ཆོས་ཐུན་ཆེ་བ་རེ་གསུངས། ཁོ་བོས་བློ་ཡུལ་དུ་ངེས་པར་བྱས་ནས། ཚིག་གི་ཕྲེང་བ་ཚུན་ཆད་མཁན་ཆེན་པའི་གསུང་ཇི་ལྟ་བ་བཞིན།
ཞག་གཉིས་གསུམ་རེ་བྲིས། ཡང་ཆོས་ཚར་རེ་ཉན་གྱིས་བྲིས་པ་དེ་ལྟ་བུ་བྱས། དེ་དུས་མཁན་ཆེན་པ་རྩོམ་པ་མཛད་འཕྲོ་ལ་སྐུ་ཅུང་ཟད་དུབ་པ་ན། སྐུ་ཁམས་གསོ་བའི་རྣལ་ཅུང་ཟད་རེ་མཛད་པ་དང་སད་དུས་ཕལ་ཆེ་བ་རེ་མཛད་པ་ལ། ཡང་ཁོ་བོས་དགའ་ལྡན་དུ་ཕྱིན། རྗེ་བཙུན་བྱམས་པ་དང་མཇལ་ཞེས་ཡང་ཡང་གསུང་བ་གཅིག་ཡོད། དེ་ནས་ཊཱིཀ་ཆེན་གྱི་བརྩོམ་པ་ཡོངས་སུ་རྫོགས་པར་གྲུབ་པ་ན། ཁོ་བོའི་བློ་ལ་ཡང་ཚང་བར་ཟིན་འདུག དེ་ནས་མཁན་ཆེན་པའི་ཞལ་ནས། ད་ཡིག་ཡོན་གྱིས་མཛུབ་ཁྲིད་བྱེད་གསུང་བ་ལ།
ཐུགས་ལ་བཏགས་པ་ལགས་ན། ཊཱིཀ་ཆེན་བློ་ལ་ཚུད་བདོག་པས། ཞུ་མི་འཚལ་བར་གདའ་ལགས་ཟེར་བ་ཞུས་པས། དེ་ལྟར་ནའང་ཁ་སིང་དམ་བཅས་པ་ཡིན་པས། ཅིས་ཀྱང་བྱེད་དགོས་གསུང་ནས། མཛུབ་ཁྲིད་ཀྱང་ཚང་བར་མཛད་ཅེས་གསུངས། སྤྱིར་མཁས་གྲུབ་ཀུན་བཟང་པ་དེ་ཉིད་ལོ་བདུན་བརྒྱད་བསྟེན་ནས། བློ་སྦྱོང་དོན་བདུན་མ་ཆ་ལག་དང་བཅས་པ་དང་། འཇམ་དབྱངས་དཔའ་བོ་བསྒྲུབ་པའི་རྗེས་སྣང་། གཙུག་ཏོར་རྣམ་རྒྱལ་གྱི་རྗེས་སྣང་ས་ལུགས།
རྣམ་འཇོམས་ཀྱི་རིགས་གཏད་ས་ལུགས། བདེ་མཆོག་ནག་པོ་པའི་དབང་། དྲིལ་བུ་པའི་དབང་། ནཱ་རོ་མཁའ་སྤྱོད་ཀྱི་རྗེས་སྣང་། བསྐྱེད་རྫོགས་ཀྱི་མན་ངག་ཆ་ལག་དང་བཅས་པ། ཀུ་རུ་ཀུལླེའི་གསང་བསྒྲུབ་ཀྱི་རྗེས་སྣང་། མན་ངག་ཆ་ལག་དང་བཅས་པ། འཇིགས་བྱེད་རྭ་ལུགས་ཀྱི་དབང་རྒྱུད་མན་ངག རྭ་ལོ་ཆེན་པོའི་དཀར་ཆག་ལྟར་ཚང་མ་ཆོས་སྐྱོང་ཆེ་ཆུང་གི་རྗེས་གནང་བསྒྲུབ་ཐབས་ལས་ཚོགས་མན་ངག་དང་བཅས་པ། ཚང་བར་གསན་ཅིང་།
ཐོག་མར་བཀའ་དྲིན་ཆེ་བའི་བླ་མ་ཡིན་ཅེས་མོས་གུས་རྒྱ་ཆེན་པོ་མཛད་དོ། ། རྒྱ་བོད་ཀུན་གྱི་གཙུག་རྒྱན། ཐེག་ཆེན་ཆོས་ཀྱི་རྒྱལ་པོ་ཆེན་པོའི་དྲུང་དུ། དབུ་མ་ལུགས་ཀྱི་སེམས་བསྐྱེད། སེམས་ཙམ་ལུགས་ཀྱི་སེམས་བསྐྱེད། བློ་སྦྱོང་དོན་བདུན་མ། ཚོགས་བཤད་མ་ཆ་ལག་དང་བཅས་པ། རྟེན་འབྲེལ་སྙིང་པོའི་འཁྲིད། འཇམ་དབྱངས་ཨ་ར་པ་ཙ་ནའི་དབང་། རྗེས་སྣང་།
གཟུངས་གྲྭ་ལྔའི་དབང་། གསང་འདུས་མི་བསྐྱོད་རྡོ་རྗེའི་དབང་། དེའི་དབང་གོང་མ། རིམ་ལྔའི་དམར་ཁྲིད། ནག་ཁྲིད་ཆ་ལག་དང་བཅས་པ། གསང་འདུས་འཇམ་རྡོར་གྱི་དབང་། དགྲ་ནག་ས་ལུགས། རྭ་ལུགས། སྐྱོ་ལུགས། ཞྭ་ལུགས་རྣམས་ཀྱི་དབང་།
འཇིགས་བྱེད་རྭ་ལུགས་ཀྱི་དབང་། གཤེད་དམར་ལྷ་ལྔ་དང་། བཅུ་གསུམ་མའི་དབང་། བསྐྱེད་པའི་རིམ་པ། རྣལ་འབྱོར་བཞིའི་རིམ་པ། རྫོགས་པའི་རིམ་པ་ཤིན་ཏུ་སྤྲོས་མེད། བདེ་མཆོག་ལཱུ་ཧི་པའི་དབང་། དྲིལ་བུ་ལྷ་ལྔའི་དབང་། དྲིལ་བུ་ལུས་དཀྱིལ་ཀྱི་དབང་། རིམས་ལྔའི་འཁྲིད་དབྱིབས་དང་བཅས་པ།
ཕག་མོ་ལྷ་སོ་བདུན་མའི་དབང་། དུས་ཀྱི་འཁོར་ལོ་རྭ་ལུགས་དང་། འབྲོམ་ལུགས་ཀྱི་དབང་། རྒྱུད་འགྲེལ་དྲི་མ་མེད་པའི་འོད། སྦྱོར་བ་ཡན་ལག་དྲུག་ལུགས་དུ་མ་དང་བཅས་པ། ཀྱེ་རྡོར་མན་ངག་ལུགས་ཀྱི་ཡབ་བཀའ། ཡུམ་བཀའ། སོ་སོའི་ལུས་དཀྱིལ་དང་བཅས་པའི་དབང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་དབྱིབས་ཆ་ལག་ཕྲ་མོ་དང་བཅས་པ། ལམ་བསྐོར་དགུ་དང་།
མཁས་པ་སྒོ་དྲུག་གི་འཁྲིད་ལ་སོགས་པ། ཕྲན་ཚེགས་དུ་མ་དང་བཅས་པ་དང་། ཁྱད་པར་དུ་རྒྱུད་གསུམ་འགྲེལ་པ་དང་བཅས་པ་ལེགས་པར་གསན་ནས། ཐུགས་སུ་ཆུད་པ་ན། ཆོས་ཀྱི་རྒྱལ་པོ་ཆེན་པོས་བཀའ་གནང་ནས། གདུགས་དང་རྒྱལ་མཚན་བ་དན་ལ་སོགས་པ་བསམ་གྱིས་མི་ཁྱབ་པ་མཛད། དྲུང་སྐོར་དུ་མ་ཡང་ཆོས་ཉན་དུ་བཅུག ཏ་དབེན་ཆོས་རྒྱལ་བའི་དྲུང་གི་ན་བཟའ་བེར་ཐུལ་ལེགས་པ་གཅིག་གནང་ནས། རྗེ་ཉིད་དགུང་ལོ་བཅུ་བདུན་པ་ལ། གདན་ས་ཆེན་པོར།
རྒྱུད་གསུམ་ཐུགས་བཤད་མཛད་ནས་གསུངས། གཞན་ཡང་། ཀྱེ་རྡོར་འགྲེལ་པ་ལུགས་ཀྱི་དབང་། མཚོ་སྐྱེས་ལུགས་ཀྱི་དབང་། གུར་རིགས་བསྡུས་རྣམས་ཀྱི་དབང་རྣམས་དང་། རྗེ་བཙུན་གོང་མ་རྣམས་ཀྱི་བཀའ་འབུམ་གྱི་ལུང་། དམར་པོ་བསྐོར་གསུམ་གྱི་རྗེས་གནང་། སོ་སོའི་མན་ངག་དང་བཅས་པ། མགོན་པོ་ལྷ་ལྔ་མའི་དབང་། ལུགས་གཉིས།
ལྷ་བརྒྱད་མ། ལྷ་བཅུ་གཉིས་མ། ལྷ་བཅུ་བདུན་མ་རྣམས་ཀྱི་དབང་། རྗེས་གནང་། གནོད་སྦྱིན་ལྕམ་དྲལ། པུ་ཏྲ་མིང་སྲིང་། དཀར་བདུད་རྣམས་ཀྱི་རྗེས་གནང་། སྒྲུབ་ཐབས་མན་ངག་དང་བཅས་པ་ལ་སོགས་པ་དུ་མ་ཞིག་གསན་ཅིང་། མདོར་ན་ཐེག་ཆེན་ཆོས་ཀྱི་རྒྱལ་པོ་ཆེན་པོའི་ཞལ་སྔ་ནས། སོ་སོར་ཐར་པ་དང་།
བྱང་ཆུབ་སེམས་དཔའ་དང་། རིག་འཛིན་སྔགས་ཀྱི་སྡོམ་པ་གསུམ་ཀ་ནོད། དེ་དག་པར་རྗེས་སུ་འབྲེལ་བའི་བཤད་པ། ཕྱག་ལེན་རྒྱུད། མན་ངག་དང་བཅས་པའི་བཀའ་དྲིན་མཐའ་ཡས་པ་ནོད་ནས། བླ་མ་ཀུན་གྱི་ནང་ནས་ཀྱང་། རྒྱལ་མཚན་གྱི་རྩེ་མོ་ལྟར་ལྷག་པར་མཐོ་བའི་གཙུག་གི་རྒྱན་དམ་པར་བཞུགས་པའི་ཚུལ་གྱིས། མོས་གུས་བསམ་གྱིས་མི་ཁྱབ་པ་མཛད་ཅིང་། ཞལ་བཞུགས་པའི་ཚེ་ཡང་། བཀའ་བཞིན་བསྒྲུབ་པ་དང་།
འཕྲལ་ཉེར་མཁོའི་ཕྱག་ཕྱི་ཡང་། ཅི་རིགས་པ་བསྒྲུབས་ལ། ཞབས་ཏོག་གི་གཙོ་བོ་འཆད་ཉན་སྒོམ་བསྒྲུབ། ཆོས་ཀྱི་རྒྱལ་པོ་དགོངས་པ་ཇི་ལྟར་མཛད་ཅིང་། སྐུ་འདའ་བའི་ཚུལ་བསྟན་ནས་ཀྱང་། མཆོད་འབུལ་ཟླ་མཆོད། དུས་མཆོད་སོགས་བཟང་ཞིང་། རྒྱ་ཆེ་བ་བསྒྲུབས་པ་དང་། དེ་དག་གི་ཐད་དུ་ཡང་། རྗེ་འདི་ཉིད་སྤྱན་ཆབ་ཆར་ལྟར་དུ་གཡོ་བ་ལྟ་བུའི་མོས་གུས་དྲག་པོས་གསོལ་བ་འདེབས་པར་མཛད་ཅིང་།
མེ་ཏོག་གི་ཆར་འབབ་པ་ལ་སོགས་པའི་ལྟས་བཟང་པོ་བསམ་གྱིས་མི་ཁྱབ་པ་ཡང་འབྱུང་ཞིང་གནང་ལ། ཐེག་ཆེན་ཆོས་ཀྱི་རྒྱལ་པོ་ཆེན་པོས་ཀྱང་། ཐུགས་བརྩེ་བ་ཆེན་པོས་ལེགས་པར་བསྐྱངས། ཐུགས་ཀྱི་སྲས་དམ་པར་འཛིན་ཅིང་། ཞལ་ནས་ཀྱང་། བླ་མ་ཀུན་དགའ་རྒྱལ་མཚན་འདི། སྐྱེས་ཐོབ་དང་། སྦྱངས་སྟོབས་ཀྱི་ཤེས་རབ་ཕུན་སུམ་ཚོགས་པ་དང་ལྡན། རིགས་པའི་གནས་ཕལ་མོ་ཆེ་ཁོང་དུ་ཆུད་ཅིང་། ལུང་རྟོགས་ཀྱི་ཡོན་ཏན་དུ་མ་དང་ལྡན་པ།
འཆད་རྩོད་རྩོམ་གསུམ་གྱི་བསྟན་པ་ཉིན་མོར་བྱེད་པའི། ནུས་པ་ཡོད་པ་གཅིག་ཡིན། ཞེས་བསྟོད་བསྐུར་བསྔགས་པ་བསམ་གྱིས་མི་ཁྱབ་པ་ཡང་ནས་ཡང་དུ་མཛད་པར་གནང་ལ། མྱ་ངན་ལས་འདས་ཀྱང་། རྗེ་འདི་ཉིད་ཀྱི་རྣལ་ལམ་དུ་ཡང་ཡང་བྱོན་ནས། ཐུགས་ཐེ་ཚོམ་གྱི་དྲྭ་བ་སེལ་བ་དང་། ལུང་སྟོན་པ་དང་། བཀའ་བསྒོ་བ་ལ་སོགས་པ་ཡང་འབྱུང་བ་ཞིག་གོ ། གཞན་ཡང་། དགེ་སྡིངས་པ་བླ་ཆེན་ཀུན་དགའ་རྒྱལ་མཚན་དཔལ་བཟང་པོའི་དྲུང་དུ།
ཀྱཻའི་རྡོ་རྗེ་འགྲེལ་པ་ལུགས་ཀྱི་དབང་དང་། གསང་འདུས་མི་སྐྱོད་རྡོ་རྗེའི་དབང་དང་། བདེ་མཆོག་དྲིལ་བུ་པའི་དབང་གསན་ནས། ཆོས་རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོའི་བཀའ་འབུམ་ཡོངས་སུ་རྫོགས་པར། ཆོས་ཀྱི་རྒྱལ་པོ་ཆེན་པོས་གསན་པའི་ཕྱག་ཕྱི་མཛད་ནས་གསན། ཞང་ཞེ་དགོན་པ་ལ། རྡོ་རྗེ་ཕུར་པའི་དབང་གསན། བླ་མ་དགེ་དཔལ་ལ། བློ་སྦྱོང་མཚོན་ཆ་འཁོར་ལོ་དང་། རྨ་བྱ་དུག་འཇོམས་གཉིས་གསན།
ཆོས་རྗེ་བྱང་སེང་བ་ལ། གྲུབ་ཐོབ་བརྒྱད་ཅུའི་བྱིན་རླབས་དང་། བསྟོད་པ། གཞན་ཡང་། ཕག་གུར་གཤིན་རྗེ་བརྒྱད་སོགས་རྗེས་གནང་དང་ཕྲན་ཚེགས་མང་དུ་གསན། བོ་དོང་པ་བླ་མ་འཇམ་དཀར་བ་ལ། རྒྱལ་སྲས་བཀའ་འབུམ་སོགས་གསན། མདོ་སྔགས་རབ་འབྱམས་ཀྱི་བདག་པོ་ས་བཟང་པ། འཕགས་པ་གཞོན་ནུ་བློ་གྲོས་ཀྱི་དྲུང་དུ་བློ་སྦྱོང་ཆོས་བཤད་མ། གླང་རི་ཐང་པའི་ཚིག་རྐང་བརྒྱད་མ།
རིགས་གསུམ་སྤྱི་དབང་། འཇམ་དབྱངས་ཨ་ར་པ་ཙ་ན་དཀར་པོའི་རྗེས་གནང་། གདུགས་དཀར་ཅན་གྱི་དབང་། རྟ་མགྲིན་ཇོ་བོ་ལུགས་དང་། ཤོ་ན་བཞི་བསྐོར་གཉིས་ཀྱི་དབང་། བསྒྲུབ་བསྐོར་ཆ་ལག་བཅས་པ། རྡོ་རྗེ་དབྱིངས། ཁམས་གསུམ་རྣམ་རྒྱལ། རྩེ་མོ་རིགས་བསྡུས། དཔལ་མཆོག་རྡོར་སེམས་དང་།
རིགས་བསྡུས་གཉིས། ནམ་མཁའ་དྲི་མེད་ཆེན་མོ། ཕྱག་ན་རྡོ་རྗེ་འཆི་བདག་འཇོམས་པ། བདེ་མཆོག་མཁའ་འགྲོ་རྒྱ་མཚོ། སྡོམ་འབྱུང་སངས་རྒྱས་མཉམ་སྦྱོར། རྡོ་རྗེ་གདན་བཞི། སངས་རྒྱས་ཐོད་པ། ཀྱཻའི་རྡོ་རྗེ་འགྲེལ་པ་ལུགས་རྣམས་ཀྱི་དབང་། དེ་དག་ཀྱང་འགྲེལ་པའི་རྒྱ་གཞུང་། བོད་གཞུང་དུ་མའི་ལུང་།
རྡོ་རྗེ་ཕྲེང་བ་དང་། ཀྲི་ཡ་ས་མུ་ཙའི་དབང་ལུང་། རྡོ་རྗེ་སྙིང་འགྲེལ་ལ་སོགས་པ་བརྟག་གཉིས་ཀྱི་འགྲེལ་པ་བཅུ་གཅིག་གི་ཐོག་གྲངས། རྒྱུད་ཀྱི་འགྲེལ་པ་དུ་མའི་ལུང་། གཞན་ཡང་ཁ་བ་ཅན་དུ་འགྱུར་རོ་ཅོག་གི་རྒྱུད་གཟུངས་བསྡུས། མདོ་མངས་རྣམས་དང་། དབུ་མ་བསྟོད་ཚོགས་ལ་སོགས་པ། རྒྱ་གཞུང་བསམ་གྱིས་མི་ཁྱབ་པའི་ལུང་། བཀའ་ལུང་རབ་འབྱམས་ཀྱི་བདག་པོ། བླ་མ་དཔལ་ལྡན་དོན་གྲུབ་པའི་དྲུང་དུ།
རིགས་གསུམ་སྤྱིའི་རིགས་གཏད། སྒྲུབ་ཐབས་རྒྱ་མཚོ་དང་། བརྒྱ་རྩའི་རྗེས་སྣང་དང་། ལུང་། རྣམ་རྒྱལ་གྱི་རྗེས་སྣང་། ཚེ་དཔག་མེད་ཛེ་ཏ་རི་དང་། འཆི་མེད་རྔ་སྒྲའི་དབང་། གྲུབ་རྒྱལ་མའི་དབང་། ཚེ་འཁྲིད་མན་ངག་དང་བཅས་པ། མི་ལའི་ལུགས་ཚེ་དབང་མན་ངག
སྨན་མོ་ལྔ་པའི་རྗེས་གནང་དང་བཅས་པ། རྣམ་འཇོམས་མཛེ་ཏ་རིའི་ལུགས་དང་། ཛྙཱ་ན་ཤྲཱིའི་ལུགས་ཀྱི་རིགས་གཏད། རྟ་མགྲིན་ཟླ་རྒྱལ་ལུགས་ཀྱི་རྗེས་གནང་། རྣམ་སྣང་མངོན་བྱང་གི་དབང་རྣམས་དང་། ཀུན་རིག རྡོ་རྗེ་དབྱིངས། ཁམས་གསུམ་རྣམ་རྒྱལ། རྩེ་མོ། དཔལ་མཆོག
མི་འཁྲུགས་པའི་རྣམ་འཇོམས་ས་ལུགས། སྦྱོང་རྒྱུད་དཀྱིལ་འཁོར་བཅུ་གཉིས། གཙུག་དགུ་འཇམ་དཔལ་གསང་ལྡན། རྣམ་འཇོམས་བིར་ལུགས། འཇིགས་བྱེད་ལྷ་ཞེ་དགུ་མ། ཕྱག་རྡོར། འཁོར་ཆེན། གཏུམ་མོ་མི་གཡོ་བ། བླ་མེད་རྣམས་ཀྱི་དབང་། ཁྲོ་བོ་རེག་ཚིག་གི་དབང་།
ཆོས་བསྐོར། སྒྲོལ་མ་ལྷ་བཅུ་བདུན་མ། ལུས་དཀྱིལ། སྙན་སྒྲོལ་རྣམས་ཀྱི་དབང་། སྒྲོལ་མ་ཉེར་གཅིག་གི་དབང་། རྗེས་གནང་། ཆོས་བསྐོར་ཆ་ལག་དང་བཅས་པ། བདེ་མཆོག་ལཱུ་ཧི་པ། ཨ་བྷྱའི་ལུགས། ལྭ་བ་པའི་ལུགས།
ཁ་ཆེ་ལུགས། ས་ལུགས། བདེ་མཆོག་ནག་པོ་པ། དྲིལ་བུ་པ། བདེ་མཆོག་དཀར་པོ། སངས་རྒྱས་མཉམ་སྦྱོར། སྒྱུ་ཐོད། གདན་གསུམ་རྣམས་ཀྱི་དབང་། བདེ་མཆོག་དཀར་དམར་མཐིང་གསུམ་གྱི་བྱིན་རླབས། ཕག་མོ་ཞལ་གསུམ་གྱི་བྱིན་རླབས་ཆ་ལག་དང་བཅས།
ཕག་མོ་མར་ལུགས། ཕག་མོ་ཀུར་མ་པ་ཏི། ཕག་མོ་ཁྲོས་ནག་བཀའ་གཏེར་རྣམས་ཀྱི་རྗེས་གནང་། ཆོས་བསྐོར། ཀྱཻ་རྡོར་མཚོ་སྐྱེས་ལུགས། ནག་པོ་ལུགས། སམྤུ་ཊི། རྡོར་དབྱིངས། ཀྱཻ་རྡོར་མཚོན་ཆ་ཅན། ས་ལུགས་དང་ནག་པོ་ལུགས་གཉིས་ཀྱི་དབང་།
རྡོ་རྗེ་ཕྲེང་བའི་དབང་ལ་སོགས་པ་དང་། གཞན་ཡང་རྗེས་གནང་དང་། ལུང་དང་། གདམས་པ་བསམ་གྱིས་མི་ཁྱབ་པ་གསན་ནོ། ། དེའི་ཕྱིར་བླ་མ་ཞལ་རྣམ་པ་གཉིས་པོ་འདི། གསང་སྔགས་རབ་འབྱམས་ལ་བཀའ་དྲིན་ཆེ་བ་ཡིན་གསུངས་ནས། དད་གུས་རྒྱ་ཆེར་མཛད་དོ། ། མདོར་ན་གངས་ཅན་གྱི་ཁྲོད་ན་ཡོད་པའི་བཀའ་ལུང་རབ་འབྱམས་ཕལ་མོ་ཆེ་གསན་ལ། གསན་པ་དེ་རྣམས་ཀྱང་རྣམ་གྲངས་གསོག་པའི་བཀའ་ཐོབ། ལུང་ཐོབ་ཙམ་མ་ཡིན་པར་ཉམས་ལེན་བཤད་པ།
ཕྱག་ལེན་དང་བཅས་པ་རེ་རེ་ལ་ཡང་། དགོས་ཕུགས་ལྟར་དུ་དཔྱིས་ཕྱིན་པར་མཛད་པ་ཡིན་ནོ། ། གཞན་ཡང་། ཤངས་པའི་འཇག་པ་བྱམས་པ་དཔལ་གྱི་བུ་ཆེན་བླ་མ་མགོན་པོ་རྒྱལ་མཚན་ཞེས་པ། སྟོན་པ་བཟང་བས་འཇམ་དབྱངས་དཀར་པོ་ཞེས་སུ་གྲགས་པ་དེ་དང་། རྗེས་སུ་བཟུང་བའི་ཚུལ་ནི་རྗེའི་ཞལ་ནས། ནུབ་གཅིག་གི་རྨི་ལམ་དུ། རྒྱ་གར་གྱི་པཎྜི་ཏ་ཡིད་དུ་འོང་བ་གཅིག་དང་མཇལ། དེས་ཁོ་བོའི་ལག་ཏུ་ཀཱ་པ་ལ་མཚན་དང་ལྡན་པ་ཉ་ཕྱིས་ཀྱི་མདོག་ལྟ་བུ་འོད་ཁ་དོག་སྣ་ཚོགས་འཕྲོ་བ། ནོར་བུ་རིན་པོ་ཆེ་སྣ་ཚོགས་པས་བཀང་བ་གཅིག་བྱིན་པ་རྨིས།
དེའི་སང་ཉིན། ལམ་ཤོར་གཅིག་ལ་མོན་གྲོག་ཏུ་ཕྱིན་པས། དེ་ན། གློ་བུར་ཏུ་བླ་མ་དཔོན་སློབ་གཉིས་པ་གཅིག་ཕེབས་འདུག བླ་མ་དེའི་ཞལ་ནས། གདང་རྨི་ལམ་དུ་བྱུང་བའི་པཎྜི་ཏ་དེ་ཇི་ལྟ་བ་བཞིན་དུ་འདུག་ཅིང་། ཡིད་ཡུལ་དུའང་འབབ་པར་བྱུང་ནས། གང་ནས་བྱོན་དྲིས་པས། ཤངས་ནས་ཡོང་གསུངས། གང་དུ་བཞུགས་རྒྱུ་ཡིན་བྱས་པས།
ད་ལྟ་གནས་གཙང་འདི་འདྲར་སྡོད་མེད་གསུངས། འོ་ན་ངེད་ཀྱི་བྲང་ཁང་དུ་འགྲོ་བར་ཞུ་བྱས་པས་བྱོན་ཇ་བུར་གཅིག་ཞུས་པས། ཁོ་ཚོའི་དྲྭ་བའི་ནང་ནས་པོད་ཆུང་མཛེས་པོ་གཅིག་འདུག འདི་གང་གིས་པོསྟི་ཡིན་ཞུས་པས། ཁོ་བོའི་ཐོབ་ཡིག་ལགས་གསུངས། འོ་ན་ལྟ་བར་ཞུ་ཞུས་པས། ལག་ཏུ་གནང་བྱུང་པ། བལྟས་པས། སྔར་མ་ཐོབ་པའི་ཟབ་ཆོས་མང་རབ་དང་། ཁྱད་པར་མཁས་གྲུབ་ཁྱུང་པོ་རྣལ་འབྱོར་པའི་བཀའ་ཟབ་ཅིང་རྒྱ་ཆེ་བ་གསན་འདུག
དེར་གདང་གིས་རྨི་ལམ་དེ་དྲན་ནས། ཆོས་འདི་རྣམས་ཞུ་དགོས་པར་འདུག་སྙམ་པ་བྱུང་། འོན་ཀྱང་ཐེག་ཆེན་ཆོས་ཀྱི་རྒྱལ་པོ་ཆེན་པོ་ལ་མོས་གུས་ཇི་འདྲ་ཡོད་དམ་སྙམ་ནས། ཞུས་པས། ཆོས་ཀྱི་རྒྱལ་པོ་ཆེན་པོ་ལས་ཆོས་མང་པོ་ཐོས། ཤིན་ཏུ་གུས་པ་ཡོད་གསུང་གིན་འདུག དེར་ཤངས་པའི་ཆོས་བསྐོར་རྣམས་གནང་བར་གསོལ་བ་བཏབ་ནས། གནང་གིན་ཡོད་པའི་ཚེ། ཉིན་གཅིག་བླ་མ་མགོན་པོ་དབྱེར་མེད་ཀྱི་བྱིན་རླབས་གནང་། གཏོར་མ་ཡང་བཟང་བར་བཤམས།
ཟས་སྣ་དུ་མས་བརྒྱན་པ་ཡོད་པ་ལ། དབྱིབས་གྲུབ་ནས། ངེད་ཆོས་ཉན་རྣམས་ལ་གཏོར་མ་ནས། མཐེབ་སྐྱུ་ཟས་སྣ་ཚང་བ་དང་། བཅས་པ་རེ་གནང་། ཁོང་པ་རང་མི་བཞེས་པར་འདུག དེར་དྲུང་པ་རང་ཡང་བསྐུལ་གཅིག་བཞེས་པར་ཞུ། ཟེར་བ་ཞུས་པས། དེས་འཕྲལ་ཐག་རེ་རིང་ཡོད་ཀྱང་། མཐེབ་ཀྱུ་ཟས་སྣ་དང་བཅས་པ་དེ་ཚོ་ལ་གནང་བ་དང་འདྲ་བ་ཚད་མ་གཅིག་གཏོར་མ་ལ་ཕར་ནས།
བླ་མའི་སྐུ་འཕང་དུ་སོང་། དེར་ཁྱེ་ཏྲ་བ་ལས་དེར། ཁོ་བོ་ལ་སྐལ་བ་གཏོད་པར་གདའ་གསུངས། དེ་ནས་དར་གཅིག་ན། གནམ་མཐོང་ན་མར་བྱ་རོག་གཅིག་གིས་ཤ་ལག་པ་གཡས་པ་བཟང་པ་གཅིག་སྐྱུར་བྱུང་། འདི་ཡང་ཚོགས་འཁོར་གྱི་རྫས་ལ་དམིགས་པར་འདུག་གསུངས་ནས། ཐམས་ཅད་ལ་གྲངས་དེ་ལྟ་བུའི་བྱིན་རླབས་ཡོད་པ་ཡིན་གསུངས། བླ་མ་དེའི་དྲུང་དུ། ནི་གུ་ཆོས་དྲུག ཕྱག་རྒྱ་ཆེན་པོ་འཆི་མེད།
འཆུག་མེད། གའུ་མ་སྟེ། ཤངས་པའི་གསེར་ཆོས་བཞིར་གྲགས་པའི་དབང་། བྱིན་རླབས་མན་ངག ཆ་ལག་དང་བཅས་པ་རྣམས་དང་། སུ་ཀ་སི་དཱིའི་ཆོས་དྲུག བདག་མེད་མའི་ནང་འཁྲིད། རྡོ་རྗེ་རྣམ་འཇོམས་ཀྱི་སྐོར། ཀྱཻ་རྡོ་རྗེ་མཚོན་བྱ་ཅན། མགོན་པོ་ཕྱག་དྲུག་པའི་ཆོས་བསྐོར་མ་ཚང་བ་མེད་པ་ལ་སོགས་ཏེ།
མདོར་ན་མཁས་གྲུབ་ཁྱུང་པོའི་བཀའ་སྲོལ་མ་ལུས་པ་གསན་ཅིང་། ཕྱག་རྒྱ་ཆེན་པོ་གའུ་མ་དང་། རྟ་མགྲིན་སྐྱེར་སྒང་ལུགས་ལ་སོགས་པ་མང་པོ་ཡང་གསན་ནས་ཐུགས་སུ་ཆུད་པར་མཛད་དོ། ། དེ་ནས་བར་སྐབས་སུ་རྗེ་འདི་ཉིད། ཕྱིར་མདོ་རྒྱུད་དུ་མའི་མངའ་བདག་དུ་གྱུར་པ་དང་། ཁྱད་པར་རྗེ་བཙུན་ས་སྐྱ་པའི་བཀའ་སྲོལ་དྲི་མ་མེད་པ་རྣམས་ལ། ཕུལ་དུ་བྱུང་བའི་སྙན་གྲགས་བསམ་གྱིས་མི་ཁྱབ་པ་བྱུང་བའི་ཚེ། བྱང་ཕྱོགས་ཀྱི་མིའི་དབང་པོ་ས་ལ་གནས་པའི་བྱང་ཆུབ་སེམས་དཔའ་ཆེན་པོ། འཇམ་དབྱངས་ནམ་མཁའ་རིན་ཆེན་ཞེས་བྱ་བ། སྤྱིར་བསྟན་པ་རིན་པོ་ཆེའི་བཤད་བསྒྲུབ་ཀྱི་སྦྱིན་བདག་རྒྱ་ཆེན་པོ་མཛད་ཅིང་།
ཁྱད་པར་དཔལ་ལྡན་ས་སྐྱ་པ་ལ། མི་ཕྱེད་པའི་དད་པ་བསྟན་པ་དང་། ལྡན་པ་དེ་ཉིད་ཀྱིས། རྗེ་འདི་ཉིད་ཀྱི་སྙན་ངག་ལེགས་པར་གསན་ནས། བྱང་ཕྱོགས་སུ་སྤྱན་དྲངས་ཏེ། ཞབས་ཏོག་བདག་རྐྱེན་ཡུན་རིང་ཁྱད་པར་གྲུབ་ཆེན་བློ་གྲོས་བཟང་པོ་འདི་ཉིད། རྒྱལ་བ་བྲག་ཕུག་པ་ཆེན་པོ་དང་། བར་ན་བླ་མ་གཅིག་ལས་མེད་པས་རྒྱུད་ཐག་ཉེ། གསུང་ངག་རིན་པོ་ཆེའི་བདག་པོ་ཡིན་པས། གསུང་ངག་གཅིག་ཅིས་ཀྱང་གསན་པས་འཐད་གསུང་ནས།
རྗེ་དེ་ཉིད་ཀྱི་དྲུང་དུ། གསུང་ངག་རིན་པོ་ཆེ་ལམ་སྐོར་དང་བཅས་པ། ཆ་ལག་ཚང་ཞིང་མ་ཚང་བ་མེད་པ་དང་། གཞན་ཡང་། ལམ་འབྲས་ཞྭ་མ་ལུགས་ཀོ་བྲག་བགེགས་སེལ་ཧ་སྐོར་དབང་ཕྱུག་ཆོས། བརླན་གྱི་བགེགས་སེལ་ལ་སོགས་པའི། བགེགས་སེལ་རིགས་མི་གཅིག་པ་དུ་མ་དང་། བཅུད་ལེན་གྱི་རིགས་བསམ་གྱིས་མི་ཁྱབ་པ་དང་། འབྱུང་བ་རྒྱུན་གཅོད་ལ་སོགས་པ་མན་ངག་མང་པོ་དང་། མཻ་ཏྲི་མཁའ་སྤྱོད་ཀྱི་བྱིན་རླབས་དང་།
སྒྲོལ་མ་ཉིན་ཞི་མཚན་ཁྲོ་ལ་སོགས་པའི་ཆོས་སྐོར་དུ་མ་གསན་ཅིང་ཐུགས་སུ་ཆུད་པར་མཛད་ལ། རྗེའི་ཞལ་ནས། གྲུབ་ཆེན་བློ་གྲོས་བཟང་པོའི་དྲུང་དུ། གསུང་ངག་རིན་པོ་ཆེའི་བགེགས་སེལ་སོགས། མན་ངག་གི་གནད་དུ་མ་ལ། བློ་སྐྱེད་ཤིན་ཏུ་ཆེ་བར་བྱུང་བས། བཀའ་དྲིན་ཆེ་བ་ཡིན་གསུངས། དད་གུས་ཆེ་བར་མཛད་ལ། གྲུབ་ཆེན་དེ་ཉིད་ཀྱང་རྗེ་འདི་ཉིད་ཀྱི་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་གཟིགས་པས། རང་ལས་ལྷག་པའི་སྲས་སུ་དགོངས་ཏེ།
རྗེ་ཉིད་ཀྱི་དྲུང་དུ་ཀྱཻའི་རྡོ་རྗེ་མན་ངག་ལུགས། མ་རྟོགས་རྩ་བ་དང་བཤད་པའི་རྒྱུད་ཀྱི་རྗེས་སུ་འབྲང་བས་བཀའ་བབས་པ་དང་། བདེ་མཆོག་ལཱུ་ནག་དྲིལ་གསུམ་ལ་སོགས་པའི། དབང་བཀའ་དུ་མ་དང་། སྒྲུབ་ཐབས་རྒྱ་མཚོ་དང་། རྒྱ་རྩ་ལ་སོགས་པའི་རྗེས་གནང་དུ་མ་དང་། རྒྱུད་འབུམ་དང་ས་སྐྱ་བཀའ་འབུམ་ལ་སོགས་པའི་ལུང་གི་རྣམ་གྲངས་དུ་མ་དང་བཅས་པ་གྲུབ་ཆེན་དེ་ཉིད། སློབ་མ་དགེ་བའི་བཤེས་གཉེན་མང་པོ་ཞིག་དང་བཅས་ཏེ། ལེགས་པར་གསན་ནས། རྩ་བའི་བླ་མ་དམ་པར་འཛིན་ཅིང་།
དེའི་ཚེ་གྲུབ་ཆེན་དེ་ཉིད་ཀྱིས་ཐོག་གྲངས་སློབ་མ་རྣམས་ཀྱིས་བསྐུལ་བའི་ངོར། ལེགས་པར་བཤད་པ་དུ་མ་ཞིག་ཀྱང་མཛད་དོ།། །། འདིར་སྨྲས་པ། སངས་རྒྱས་ཆོས་ཀྱིས་སྤྲིན་ཆེན་ལས་བྱུང་བའི། དཔག་ཡས་མདོ་རྒྱུད་མན་ངག་ཆུ་བོ་རྒྱུན། ། དོན་བཟང་བདུད་རྩིའི་བཅུད་ཀྱིས་ལེགས་པར་གཏམས། ། ཚིག་འབྲུ་བཟང་པོའི་སྒྲ་སྙན་ཅི་ཡང་སྒྲོག ། གྲངས་ངེས་རྦ་རླབས་ཕྲེང་བ་སྣ་ཚོགས་གཡོ། ། ཉེས་ཚོགས་དྲི་མ་མ་ལུས་དག་བྱེད་པ། ། མཁས་གྲུབ་གངས་རི་དུ་མ་ལས་འོངས་པའི། །
ལེགས་བཤད་ཆུ་ཕྲན་དུ་མས་ཡོངས་བསྐོར་ནས། ། བཤེས་གཉེན་འཛིན་པའི་འཇུག་ངོགས་ལེགས་རྒྱུད་དེ། ། ཡོན་ཏན་རིན་ཆེན་འབུམ་ཕྲག་དུ་མའི་གཏེར། ། ཁྱེད་ཐུགས་རྒྱ་མཚོའི་ཁྱོན་ཡང་ལེགས་གཏམས་ནས། ། སྐལ་བཟང་ཆུ་བྱའི་ཚོགས་ཀྱི་ཉེར་འཚོར་གྱུར། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གསུམ་པ་བསྒོམས་བྱུང་། རྟོགས་པའི་ཡོན་ཏན་འབྲས་བུ་དང་བཅས་པ་ལ། རྒྱུ་ཉམས་ལེན་ཇི་ལྟར་མཛད་པའི་ཚུལ་དང་། འབྲས་བུ་ཡོན་ཏན་ཇི་ལྟར་འཁྲུངས་པའི་ཚུལ་གཉིས།
དང་པོ་ནི། དེ་ལྟར་ཐོས་པ་རྒྱ་མཚོའི་ཕ་རོལ་དུ་སོན་ནས། ཐོས་བསམ་མཛད་པ་མཐའ་དག་དོན་ཡོད་པར་བྱ་བའི་ཕྱིར་དུ་དབེན་གནས་འབའ་ཞིག་ཏུ། སྒྲུབ་པ་ལྷུར་ལེན་པ་མཛད་དེ། དེ་ཡང་བར་སྐབས་ཞིག་ཏུ། གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་མི་ལ་རས་ཆེན་ལ་སོགས་པ། གྲུབ་ཆེན་དུ་མས་ཉེ་བར་བརྟེན་པའི་གནས། བུ་ལེའི་གངས་ཁྲོད་དུ་སྒྲུབ་པ་ལ་བཞུགས་པར་མཛད་དེ། དེའི་ཚུལ་ཡང་། རྗེ་འདི་ཉིད་ཀྱིས།
ཆོས་ཀྱི་རྒྱལ་པོ་དཀོན་མཆོག་ལེགས་པ་ལ་བཀའ་གནང་བ། འདི་ལྟར་གནས་ཀྱི་ཡོན་ཏན་ནི། ། རྩི་ཤིང་ལ་སོགས་འཛོམས་པར་གདའ། ། ཉམས་དང་རྟོགས་པ་འཕེལ་བའི་གནས། ། གངས་དང་ཉེ་རིང་མཚམས་པར་མཆིས། ། རིག་པ་དྭངས་ཆགས་འཕེལ་བའི་གནས། ། བྲག་དང་གངས་ཀྱི་མཚམས་ན་གདའ། ། རྣམ་གཡེང་འདུ་འཛིས་དབེན་པའི་གནས། ། ཐོ་ཡང་རླུང་དང་རླུང་ཟིལ་མེད། ། བྱིང་རྨུགས་གཉིད་ཀྱིས་དབང་མི་འགྲོ། །
རི་དྭགས་རྣམས་ཀྱང་བདེ་བར་རྒྱུ། ། སྙིང་རྗེ་ངང་གིས་འབྱུང་བའི་གནས། ། བྱ་ཡང་སྙན་པའི་སྒྲ་ཡང་སྒྲོག ། ངེས་འབྱུང་གཏིང་ནས་སྐྱེ་བའི་གནས། ། རི་གཟར་འབབ་ཆུ་རྭ་བས་བསྐོར། ། བརྩོན་འགྲུས་བོགས་འདོན་འཕེལ་བའི་གནས། ། ཡོན་ཏན་བདུན་ལྡན་གནས་མཆོག་འདིར། ། བསྟན་པའི་སྦྱིན་བདག་དཔག་བསམ་ཤིང་། ། མཐུ་ལྡན་ཉིད་ཀྱི་བཀའ་དྲིན་གྱིས། ། བདག་ནི་རྟག་ཏུ་སྐལ་བ་བཟང་། །
ལུས་ཀྱང་ཟོ་མདོག་བདེ་བར་མཆིས། ། སེམས་ཀྱང་ངང་གིས་དངས་པར་མཆིས། ། ཕྱི་ནས་རྣམ་གཡེང་ཉུང་བར་མཆིས། ། ནང་ནས་ཆོས་སྤྱོད་བརྩོན་པར་མཆིས། ། ཞེས་གསུངས་པ་ཡིན་ནོ། ། གཞན་ཡང་། རྒྱུན་གྱི་རྣལ་འབྱོར་ལ་ཡང་ཟབ་ཅིང་རྒྱ་ཆེ་བའི་ཐུགས་དམ་གྱི་རིམ་པ་དུ་མ་ཞིག་གནང་སྟེ། དེ་ཡང་ཐོ་རངས་ཀྱི་ཆ་ལ། ལྡང་བའི་རྣལ་འབྱོར་གྱི་འོད་གསལ་ལས་བཞེངས་ནས། ཐོག་མར་འགྲོ་བ་སྡུག་བསྔལ་སྣ་ཚོགས་ཀྱིས་རབ་ཏུ་གདུང་པ་རྣམས་ལ་ལེགས་པར་གཟིགས་ཏེ།
དེ་དག་སྤྱི་དང་བྱེ་བྲག་ལ་དམིགས་པའི་ཐུགས་རྗེ་རླབས་པོ་ཆེ་བསྐྱེད་ནས། གསུང་གདུང་བའི་སྨྲེ་སྔགས་དང་བཅས་པས་སྤྱན་ཆབ་ཆར་བཞིན་དུ་འབེབས་ཅིང་། དེའི་ངང་ནས། བླ་མ་ཁོ་ན་ལ་སྐྱབས་སུ་འགྲོ་བའི་སྐྱབས་འགྲོ་བརྒྱ་རྩ་ལ་སོགས་པ། སྐྱབས་སུ་འགྲོ་བའི་བྱང་ཆུབ་ཀྱི་ཐུགས་བདག་གཞན་བརྗེ་བ་དང་། མཉམ་པའི་ཚུལ་གྱིས་རྒྱ་ཆེར་བསྒོམ་པར་མཛད་དོ། ། དེ་ནས་བསྐྱེད་པའི་རིམ་པའི་ཕྱོགས་ལ། ཀྱཻའི་རྡོ་རྗེ། བདེ་མཆོག གཤེད་དམར།
འཇིགས་བྱེད། ནཱ་རོ་མཁའ་སྤྱོད། མཻ་ཏྲི་མཁའ་སྤྱོད་ལ་སོགས་པ་དང་། གཞན་ཡང་མེ་ཏོག་ཕོག་པའི་ལྷའི་རྣལ་འབྱོར་དུ་མ་ལ་བརྩོན་པར་མཛད་ཅིང་། རྫོགས་རིམ་གྱི་ཕྱོགས་ལ། འཁྲུལ་འཁོར། རླུང་སྦྱོར། ཐིག་ལེའི་རྣལ་འབྱོར། གཏུམ་མོའི་རྣལ་འབྱོར། བདེ་བ་བསྒོམ་པ།
ལྟ་བ་སྐྱོང་བ་ལ་སོགས་པ་དུ་མ་དང་། བསྐྱེད་རྫོགས་ཟུང་འཇུག་གི་རྣལ་འབྱོར་ལམ་དུས་ཀྱི་དབང་ཐུན་བཞིར་བཞེས་པ། ལམ་ཟབ་མོ་བླ་མའི་རྣལ་འབྱོར་ལ་སོགས་པ་དང་། གཞན་ཡང་བིར་བསྲུང་ལ་སོགས་པ་བཀའ་རྒྱས་བཏབ་པ་འགའ་ཞིག་དང་། དེ་དག་གི་ཡན་ལག་ཁྲུས་ཀྱི་རྣལ་འབྱོར་དང་། ལྷ་དེ་དག་གིས་བཟླས་པའི་རྣལ་འབྱོར་དུ་མ་ཞིག་དང་། གཏོར་མ་ལ་ཡང་ནང་གཏོར་གྱི་ཕྱོགས་ལ། ཡི་དམ་དང་ཆོས་སྐྱོང་གི་གཏོར་མ་དུ་མ་དང་། རྒྱུན་གཏོར་ལ། མཆོད་ཡོན་སྔོན་དུ་འགྲོ་བའི་ཛམ་སེར་ནག
དཀར་ཆ་བཞི། གཏོར་མ་བརྒྱ་རྩ། ཁ་འབར་མའི་བརྒྱ་རྩ། དབྱུ་གུ་དྲུག་ཅུ་རྩ་བཞི། སྒྲོལ་མ་ཉི་ཤུ་རྩ་གཅིག གཏོར་མ་ཉི་ཤུ་རྩ་བདུན། གཟུངས་གཏོར་གྱི་རིམ་པ་ལྔ། ཆ་གསུམ་གཏོར་མ། དེ་དག་གི་བར་སྐབས་སུ་ཆུ་སྦྱིན་དུ་མ་དང་བཅས་ཏེ། ས་ལུགས་ཀྱི་གཏོར་མའི་རིམ་པ་རྣམས་དང་།
སྦྱིན་བསྲེག་དང་། གཤིན་པོ་རྗེས་སུ་བཟུང་བའི་ཆོ་ག་དང་། སྐབས་དང་འཚམས་པར་ཁ་ཟས་ཀྱི་རྣལ་འབྱོར་དང་། མཐར་ལམ་འབྲས་ཕྱག་མཆོད་མཛད་ནས། གཟིམས་པའི་རྣལ་འབྱོར་ལ་འཇུག་པར་མཛད་ཅིང་། དེའི་ཚེ་ཡང་། རྨི་ལམ་དང་འོད་གསལ་འཛིན་པར་མཛད་དེ། དེ་ལྟར་རྒྱུན་གྱི་ཐུགས་དམ་དེ་དག་ནི། བཤུལ་ལམ་ཐག་རིང་པོ་ལ་འབྱོན་བཞུད་མཛད་པ་དང་། ཆོས་རིགས་མི་གཅིག་པ་དུ་མ་གསུང་བ་དང་།
དཀྱིལ་འཁོར་མི་གཅིག་པ་དུ་མའི་སྒྲུབ་མཆོད་མཛད་པ་དང་། རབ་བྱུང་བསྙེན་རྫོགས་ཆ་དུ་མ་གནང་བ་དང་། དབང་བསྐུར་རྒྱ་ཆེན་མཛད་པ་ལ་སོགས་པ། ཐུགས་བྲེལ་རྒྱ་ཆེན་པོ་ཅི་བྱུང་ཡང་། འཆག་མེད་དུ་མཛད་པ་ཡིན་ནོ། ། དེ་ལ་འདི་སྐད་ཅེས་བྱ་སྟེ། ཡོངས་འཛིན་ཉི་མའི་ཟེར་གྱིས་ལེགས་བསྐྱངས་བྱམས་དང་སྙིང་རྗེའི་ཆབ་ཀྱིས་རབ་བསྐྲུན་བྱང་སེམས་ས་བོན་ལས་འཁྲུངས་པ། ། རྣམ་དག་ལྟ་བའི་རྩ་བ་རབ་བསྟན་རིམ་པ་གཉིས་ཀྱི་གདོང་ཆེན་ལེགས་རྒྱས་རྣལ་འབྱོར་བརྒྱད་ཀྱི་ཡལ་གས་མཛེས། ། རྣམ་གཡེང་རླུང་གིས་གཡོ་བ་མི་མངའ་གྲུབ་པ་བརྒྱད་ཀྱི་མེ་ཏོག་རྣམ་བཀྲ་སྐུ་བཞིའི་འབྲས་བུ་གཡུར་ཟ་བ། ། འཁོར་བའི་བཤུལ་རིང་འཁྱམས་པས་དུབ་པའི་འགྲོ་ཚོགས་ཀུན་གྱི་བསྟི་གནས་གྱུར་པ་ཡོངས་འདུའི་དཔག་བསམ་ཁྱོད་ཉིད་ཙམ། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ།། །། གཉིས་པ་འབྲས་བུ་ཡོན་ཏན་ཇི་ལྟར་འཁྲུངས་པའི་ཚུལ་ལ། གཙོ་བོར་རང་རྒྱུད་སྨིན་པར་མཛད་པ་དང་། གཙོ་བོར་གཞན་རྒྱུད་གྲོལ་བའི་མཛད་པ་གཉིས། དང་པོ་ལ། བླ་མ་དང་ཡི་དམ་གྱི་བྱིན་གྱིས་བརླབ་པའི་ཚུལ། མངོན་ཤེས་དང་རྫུ་འཕྲུལ་ཇི་ལྟར་བརྙེས་པའི་ཚུལ། མཁའ་འགྲོ་ཆོས་སྐྱོང་གིས་བཀའ་ཉན་པའི་ཚུལ་དང་གསུམ། དང་པོ། བླ་མ་དང་ཡི་དམ་གྱི་བྱིན་གྱིས་བརླབ་པའི་ཚུལ་ནི།
སྐུ་གཞོན་ནུའི་དུས་རྒྱུད་གསུམ་གྱི་སློབ་གཉེར་མཛད་པའི་ཚེ། མཚན་གཅིག་གི་མནལ་ལམ་དུ། དཀོན་ཁང་བླ་བྲང་གི་ཚོམ་ཆེན་གྱི་ཕུག་གི་གཟིམས་ཁང་སྒོ་ལྷོ་བསྟན་དེ་ན། ཕྲུག་འབོལ་དཀར་པོ་ཆེན་པོ་གཅིག་གི་སྟེང་ན། རྗེ་བཙུན་ཆེན་པོ་གྲགས་པ་རྒྱལ་མཚན་དབུ་སེ་ཡོ་རེ་བཞུགས་འདུག ཕྱག་འཚལ་བྱིན་རླབས་ཞུས། མོས་གུས་མཛད་ནས། བདག་གི་མ་རྒན་ཡང་བྱིན་རླབས་ཞུ་བ་ལ་བོས་ན་ཁྱབ་ལགས་སམ། ཞུས་པས། ཁྱབ་གསུང་།
འབོད་དུ་བྱོན་པས་ཁྲོམ་དུ་སོང་ཟེར་ནས་མ་རྙེད། སླར་ལོག་ནས་བྱོན་པས། རྗེ་བཙུན་སྔར་བཞིན་འདུག དེར་རྒྱུད་གསུམ་མན་ངག་དང་བཅས་པའི་གནད་ཟབ་ལ་རྒྱས་པ་མང་པོ་གསུངས། ཁྱད་པར་དེ་དག་གི་དོན་དྲིལ་བའི་ཚིགས་སུ་བཅད་པ་འགའ་ཞིག་གསུངས་པའི་སྣང་བ་བྱུང་། མནལ་སད་པ་ན། ཐུགས་ལ་ཁྲ་ལམ་མེ་འདུག ཕྱི་རབ་ཐུག་གི་བར་ལ་ཚིགས་བཅད་རྣམས་ཐུགས་ལ་ཡོད་པ་ཡིན་སྟེ། ཡི་གེར་བཀོད་པ་མ་བྱུང་བས། ད་ལྟ་མི་གསལ་བར་འདུག་ཅེས།
དབོན་པོ་ཉི་མ་རྒྱལ་མཚན་པ་ལ་གསུངས་འདུག གཞན་ཡང་རྗེ་ཉིད་ཀྱིས་ཞལ་ནས། སྔ་མོའི་དུས། ནུབ་གཅིག་གི་རྨི་ལམ་ན། དབུ་རྩེ་མའི་གཡབ་ཆེན་ན། ཁྲི་ཡུག་རིང་པོ་གཅིག་གི་སྟེང་ན། རྗེ་ས་སྐྱ་པ་ཆེན་པོ་འཕགས་པ་རིན་པོ་ཆེའི་བར། རྗེ་བཙུན་གོང་མ་ལྔ་པོ་གྲལ་རིམ་གྱིས་བཞུགས་འདུག་པ་དང་མཇལ། མོས་གུས་ཚད་མེད་པ་བྱས། དེར་ཁོ་བོས།
རྒྱལ་བའི་ཡུལ་ན་རྒྱལ་སྲས་སྦྱིན་པ་དཔལ། ། འཕགས་པའི་ཡུལ་ན་དཔལ་ལྡན་བིརྺ་པ། ། ཁ་བ་ཅན་ན་ཀུན་དགའ་སྙིང་པོར་གྲགས། ། ས་ཆེན་བླ་མའི་ཞབས་ལ་ཕྱག་འཚལ་ལོ། ། རྒྱ་གར་ཁྲོད་ན་མི་ཐུབ་ཟླ་བའི་ཞབས། ། བོད་ཡུལ་དབུས་ན་དཔལ་ལྡན་བསོད་ནམས་རྩེ། ། ས་སྟེང་འདི་ན་མཁྱེན་རབ་དབང་པོར་གྲགས། ། སློབ་དཔོན་རིན་པོ་ཆེ་ལ་ཕྱག་འཚལ་ལོ། ། གསེར་མདོག་ཅན་ན་མི་དབང་འཁོར་ལོ་བསྒྱུར། ། མི་མཇེད་ཞིང་འདིར་དཔལ་ལྡན་རིག་པ་འཛིན། །
གངས་རིའི་ཁྲོད་འདིར་དཔལ་ལྡན་རྒྱལ་མཚན་དཔལ། ། རྗེ་བཙུན་བླ་མའི་ཞབས་ལ་ཕྱག་འཚལ་ལོ། ། རབ་འབྱམས་ཞིང་ན་འཇམ་པའི་དབྱངས་སུ་གྲགས། ། མངོན་དགའི་ཞིང་དེར་དྲི་མ་མེད་པའི་དཔལ། ། བྱང་ཕྱོགས་འདི་ན་ལྔ་རིག་པཎྜི་ཏ། ། མཚུངས་མེད་ཆོས་ཀྱི་རྗེ་ལ་གསོལ་བ་འདེབས། ། སྒྲ་བསྒྱུར་ཁྲོད་ན་དཔལ་བརྩེགས་བསྲུང་བར་གྲགས། ། གངས་རིའི་འོད་ལྡན་ཁྲོད་ན་ས་སྟོན་རི། ། དཔལ་ལྡན་ས་སྐྱར་འཁོན་གྱི་ཚུལ་བསྟན་པའི། ། ཆོས་ཀྱི་རྒྱལ་པོའི་ཞབས་ལ་ཕྱག་འཚལ་ལོ། །
ཟེར་བའི་བསྟོད་པ་བྱས་ནས། རིམ་པ་བཞིན་དུ་ཕྱག་འཚལ་བ་རྨིས་གསུངས། དུས་ཕྱིས་བུལ་རོང་དུ་སྒྲུབ་པ་ལ་བཞུགས་པའི་དུས། ལམ་འབྲས་བརྒྱུད་པའི་བླ་མ་ཕལ་ཆེ་བའི་ཞལ་མཐོང་། ཁྱད་པར་རྣལ་འབྱོར་དབང་ཕྱུག་ས་སྐྱ་པ་ཆེན་པོ་གསལ་བར་མཐོང་། ཞེས་འགའ་ཞིག་ལ་གསུངས་འདུག་གོ ། ཡང་རྗེའི་ཞལ་ནས། ཁོ་བོ་གཞོན་ནུའི་དུས། ཐེག་ཆེན་ཆོས་ཀྱི་རྒྱལ་པོའི་དྲུང་དུ། སྦྱོར་དྲུག་ཞུས་ནས་བསྒོམ་གྱིན་ཡོད་པའི་དུས།
སྲོག་རྩོལ་གྱི་སྐབས་སུ་སླེབ། དམིགས་པ་ཞུ་བ་ལ་ཕྱིན། འཁོར་ནས་ཁང་པར་སླེབ་རྩ་ན། གདོང་ན་དཀོན་ཁང་ནས་ཆས་ཁ་གཅིག་པའང་བསྐྱལ་འདུག ཆང་ཚད་གཅིག་འཚོད་དུ་བཅུག་པའང་དེ་ནུབ་སླེབ་བྱུང་པ་དང་། ཁོ་བོ་ཡང་ལོ་གཞོན་པས། དེ་ནུབ་དམིགས་པ་བསྒོམས་པ་མ་བྱུང་པར། ངེད་གྲོགས་མཆེད་དཔོན་སློབ་གསུམ་ཡོད་པས། མེ་གཅིག་ཀྱང་སྦར་བཟའ་བཏུང་བྱས་ཞོ་ལུང་འཚོ་ཁའི་རྣམ་ཐར་ལ་སོགས་པ་གླེང་མོ་མང་པོ་བྱས། སང་སྔ་དྲོ་དམིགས་པ་ལ་མནོ་བསམ་བཏང་བས།
ཆེར་མ་བརྗེད་འདུག འོན་ཀྱང་འཁྲིད་བསྐོར་བ་བྱུང་དུས། བློ་བསྡུར་ཡང་བྱས། དམིགས་པ་ལ་དྲི་རྟོག་མཛད་དུ་བྱུང་ན། ཞུ་རྒྱུ་ཡོད་སྙམ་པ་བྱས་ནས། དམིགས་པ་སྤོད་དུ་ཕྱིན། ཆོས་གྲོལ་བ་དང་བྱིན་པོ་ཕྱག་འཚལ་ནས་གྱེས་སོང་། དཔོན་ཆེན་ཨ་མོ་གྷའི་སྲས་པོ། རྗེ་བཙུན་པ་དང་བཤིབས་ནས་ཡོད་པ། ངེད་གཉིས་པོས་དང་ཕྱག་ཕུལ་ནས་འགྲོ་གྲབས་བྱས་པས།
ཁོ་བོ་ལ་སྡོད་གསུང་གིན་འདུག རྗེ་བཙུན་པ་ཡང་སྐུ་གཞོན་ནུ་ལས་མེད་པས་མཉམ་པོར་བཞུགས་འདུག་པ་ལ། ཁྱེད་རང་སོང་གསུངས་ནས་ཁོང་པ་ཐེགས་སོང་། དེ་ནས་ཁོ་བོ་ལ། ཁ་སང་གི་དམིགས་པ་སྐྱོར་དང་གསུངས། བསྐྱར་པས་དམིགས་པ་རང་འགའ་བརྗེད་པ་མི་འདུག་སྟེ། འདི་མ་བརྗེད་པ་གཅིག་པུས་མི་ཆོག་བསྒོམ་དགོས་པ་ཡིན་གསུངས། ཅུང་ཟད་བསྒོམས་ལགས་ཞུས་པས། དེ་ཀ་ཡོད། མདང་ཁྱེད་གསུམ་པོ་ས་ཆ་འདི་འདྲ་ན།
སྡོད་ལུགས་འདི་བཞིན་བྱས། བཟའ་བཏུང་འདི་འདྲ་བྱེད། གླེང་མོ་འདི་འདྲ་ལབ་ཀྱིན་འདུག་པ་དེ་བཞིན་བྱེད་པ་མིན། ད་ཕྱིན་ཆད་ལེགས་པར་བསྒོམས་གསུང་བྱུང་། དེར་ཞལ་ལྟ་གནང་བ་རྣམས་མདང་གི་ལག་ལེན་བྱས་པ་དང་གཅིག་ཏུ་འགྲིག ཆད་ལྷག་མེད་པར་བྱུང་བས། ཆོས་ཀྱི་རྒྱལ་པོ་ཆེན་པོ་ལ་ཐུགས་ཤེས་ཐོགས་མེད་དུ་མངའ་བའི་ངེས་ཤེས་གཏིང་ཚུགས་པ་སྐྱེས། ཤིན་དུ་མོད་ལགས་ཞེས་ཞུས་ནས། ཕྱག་འཚལ་ནས་ཕྱིན། སླེབ་མ་ཐག
ཆོས་རྗེས་སྒྲིབ་མེད་དུ་གཟིགས་པ་དེས། ཐུགས་ནས་བྱུང་དགོས་པའི་འཇིགས་ཆ་དང་བཅས་ནས། དེ་མ་ཐག་སྒོམ་ཁང་དུ་ཞུགས་ནས་བསྒོམས་པས། རིང་པོར་མ་ཐོགས་པར་འབྱུང་བཞིའི་རླུང་གིས་ཁ་ཐོག་དང་།

ཚད་སོ་སོར་གསལ་བ་བྱུང་གསུངས། གཞན་ཡང་ལམ་འབྲས་གསུང་བའི་ཚེ་ཡང་། དེ་བཞིན་བསྒོམས་ན་འདི་ལྟ་བུའི་ལམ་རྟགས་ཡོང་སྟེ། ཁོ་བོ་ལ་ལམ་འབྲས་རང་བསྒོམས་པའི་དུས་ནི་མ་བྱུང་། བསྒོམས་སྦྱོར་དྲུག་བསྒོམས་པའི་དུས་བྱུང་། ཞེས་དང་། ཡང་། སྐབས་འགའ་ཞིག་ཏུ། ཁོ་བོ་ལམ་འབྲས་པ་མཁས་པ་ཡིན། སྦྱོར་དྲུག་པ་ཉམས་མྱོང་ཅན་ཡིན། ནི་གུ་བ་རྒན་པོ་ཡིན་ཞེས་ཀྱང་གསུང་ངོ་། །
དུས་ཕྱིས་ལྷ་ཁང་ཆེན་མོར། ཐེག་ཆེན་ཆོས་ཀྱི་རྒྱལ་པོའི་དྲུང་དུ། གསང་འདུས་འཕགས་ལུགས་ཀྱི་འཁྲིད་གསན་པའི་ཚེ། ངོ་མཚར་བའི་ལྟས་འདི་ལྟ་བུ་བྱུང་བར་སྣང་སྟེ། དེ་ཡང་འོད་གསལ་སྟོན་པའི་རྒྱུད་ཚིག་དཀའ་གནད་ཅན་གཅིག་གི་སྐབས་སུ། འབྲུ་ནོན་མཛད་པ་ན། ཆོས་ཀྱི་རྒྱལ་པོ་ཆེན་པོའི་དྲུང་ནས་བཤད་པ་མཛད་པ་ལ། དེ་བཞིན་མ་ཡིན། འདི་ལྟར་ངོས་མ་ལགས་སམ་ཞུས་པས། ཆོས་ཀྱི་རྒྱལ་པོས་ཀྱང་གོང་དུ་གསུངས་པ་ལྟར་ཡིན་པའི་རྒྱུ་མཚན་རིགས་དང་བཅས་པ་རྒྱས་པར་གསུངས།
རྗེ་ཉིད་ཀྱིས་ཀྱང་རང་ཉིད་ཀྱི་དགོངས་བཞེད་ལུང་རིགས་ཀྱིས་བརྒྱན་ནས། རྒྱས་པར་ཞུས། ཞུ་བ་དང་ཞུས་ལན་མང་དུ་བྱུང་། ཆོས་ཀྱི་རྒྱལ་པོ་ཆེན་པོའི་བཀའ་བཀྱོན་གྱི་རྣམ་པ་ཡང་མང་དུ་བྱུང་བ་ལ། དེ་ནུབ་ཐོ་རངས་ཀྱི་ཆ་ལ་ཆོས་ཀྱི་རྒྱལ་པོ་ཆེན་པོ་གསང་འདུས་འཇམ་པའི་རྡོ་རྗེའི་ཞལ་གཟིགས་ནས། རྒྱུད་ཀྱི་དོན་ཁྱོད་ཀྱིས་བཤད་པ་ལྟར་མིན་ཁོས་ཟེར་བ་ལྟར་ཡིན་ཞེས་གསལ་བར་གསུངས། དེ་དུས་མཉམ་དུ་རྗེ་ཉིད་ཀྱིས་ཀྱང་གསང་འདུས་འཇམ་པའི་རྡོ་རྗེའི་ཞལ་གཟིགས་ནས་རྒྱུད་ཀྱི་དོན་ནི་ཁྱོད་ཀྱིས་གོ་བ་དེ་ཁོ་ནའོ། ། ཞེས་གསལ་བར་གསུངས་ནས་གཟེངས་བསྟོད་པར་མཛད་དོ། ། དེའི་སང་སྔ་མོར་རྗེ་ཉིད་ཀྱི་སློབ་མ་ཨ་ཁུ་རིན་ཆེན་འོད་ཟེར་སྐུ་དྲུང་དུ་བྱུང་བ་ལ། རྒྱུ་མཚན་རྣམས་ཞིབ་པར་གསུངས་ནས།
གཞན་དུ་གསང་བའི་ཚུལ་དུ་བཞུགས་སོ། ། དེ་ནས་དམིགས་པ་ཞུ་བ་ལ། ཆོས་ཀྱི་རྒྱལ་པོ་ཆེན་པོའི་དྲུང་དུ་ཕྱིན་པས། རྗེ་ཉིད་ཕྱག་འཚལ་ནས་གྲལ་དུ་བཞུགས་ལོང་མེད་པ་ལྟ་བུ་ལ། ཆོས་ཀྱི་རྒྱལ་པོ་ཆེན་པོའི་མདུན་བསུ་ནས་ཞལ་ལྟ་གནང་། ཁ་སང་གི་རང་རེ་གཉིས་པོས་བཤད་པ་དེ་ཁྱེད་ཟེར་བ་ལྟར་ཡིན་པ་འདུག ཁོ་བོ་ལ་དེ་བཞིན་ཡིན་པའི་རྒྱུ་མཚན་ཡི་དམ་གྱི་ལུང་བསྟན་གསལ་པོ་བྱུང་། ཁྱེད་རང་ལ་ཡང་ལུང་བསྟན་ཡོང་རྒྱུ་ཡོད་གསུངས། བསྟོད་བཀུར་བསྔགས་པ་རྒྱ་ཆེར་མཛད་དོ། ། ཞེས་ཐོས་སོ། །
གཞན་ཡང་རྗེ་ཉིད་ཀྱི་ཞལ་ནས། ནཱ་རོ་མཁའ་སྤྱོད་འདི་ཡི་དམ་བྱིན་རླབས་ཅན་མཐའ་ཡས་པ་གཅིག་ཡིན། ཁོ་བོ་གཞོན་པའི་དུས་གསང་སྔགས་ལ་ཡེ་མི་གུས་པ་གཅིག་ཡོད། དེ་དུས་ཁོ་བོའི་སློབ་དཔོན་མཁས་གྲུབ་ཀུན་བཟང་པ་དེ། རྣལ་འབྱོར་མའི་ཚེས་བཅུ་མ་ཆག་པར་མཛད་ཀྱིན་འདུག འདི་ལ་ཕན་ཡོན་ཅི་ཡོད་པ་ཡིན་ཞུས་པས། གནས་སྐབས་མཁའ་སྤྱོད་འཁྲིད་པ་དང་། མཐར་ཐུག་སངས་རྒྱ་བ་ཡིན་གསུང་། མཁའ་སྤྱོད་དེ་ཇི་ལྟ་བུ་ལགས་ཞུས་པས། འདི་ལྟར་ཡིན་གསུང་།
ཞིབ་པར་གསུངས་པས། ཁོ་བོ་ཡང་དད་པར་བྱུང་ནས་མཁའ་སྤྱོད་མའི་བྱིན་རླབས་ཞུས་བསྙེན་པ་མང་པོ་བྱས་པས། སྡིག་པ་དག་པའི་རྟགས་མང་པོ་བྱུང་། དེ་ཕྱིན་གསང་སྔགས་ལ་ཤིན་ཏུ་དད་པར་གྱུར། དེས་ན་གསང་སྔགས་རབ་འབྱམས་ལ་ལོངས་སྤྱད་པས་ཆོག་པ་ཡི་དམ་འདིའི་བྱིན་རླབས་ཡིན་གསུངས། འདིར་སྨྲས་པ། བླ་མ་ཡི་དམ་ཐུགས་རྗེའི་དྲི་བཞོན་གྱིས། ། ཁྱོད་ཐུགས་སྒྲིབ་མེད་ནམ་མཁའི་ཁྱོན་ཡངས་འདིར། ། འགལ་རྐྱེན་སྤྲིན་ཚོགས་མཐའ་དག་དེངས་པའི་མཐར། ། གཟུགས་སྐུ་ཉི་མའི་དཀྱིལ་འཁོར་ལེགས་བསྟན་ནས། །
བྱིན་རླབས་ལུང་བསྟན་འོད་སྟོང་དྲྭ་བ་ཡིས། ། སོམ་ཉིའི་མུན་པ་མཐའ་དག་དྲུངས་ཕྱུང་ནས། ། ཕུན་ཚོགས་རྟོགས་པའི་པད་ཚལ་རབ་རྒྱས་ཏེ། ། ཡོན་ཏན་བདུད་རྩིའི་བཅུད་ཀྱིས་གང་བར་འགྱུར། ། ཞེས་པ་ནི་བསྡུ་བའི་ཚིགས་སུ་བཅད་པའོ།། །། གཉིས་པ་མངོན་ཤེས་དང་རྫུ་འཕྲུལ་ལས་ཇི་ལྟར་བརྙེས་པའི་ཚུལ་ནི། རྗེ་ཉིད་ལ་མངོན་གྱི་གནས་རྗེས་སུ་དྲན་པའི་མངོན་པར་ཤེས་པ་ཡང་མངའ་སྟེ། དེ་ཡང་རྗེ་འདི་ཉིད་ཀྱི་སྐུ་སྐྱེ་བ་སྔ་མ་རྒྱ་གར་དུ་སྐུ་འཁྲུངས་ཞེས་གསུང་བའི་ལོ་རྒྱུས་འགའ་ཡར་ལོགས་སུ་ཐོས་པ་ལ་བརྟེན་ནས། རྗེ་ཉིད་ཀྱི་དྲུང་དུ་གསལ་བར་ཞུ་བར་བྱའོ་སྙམ་པའི་འདུན་པ་དྲག་པོ་དང་ལྡན་པའི་ཚེ། དཔལ་ངམ་རིངས་སུ་གསུང་ངག་རིན་པོ་ཆེས་ཐོག་གྲངས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་དུས་སུ།
འཁྲིད་པ་རྣམས་ལ་བྱིན་རླབས་ཟབ་པོ་གཅིག་གནང་བའི་ཚེ། གྲལ་དུ་ཁོ་བོས་གླེང་བླང་ནས། ཀུན་གྱིས་གསོལ་བ་དྲག་ཏུ་བཏབ་པས། རྗེའི་ཞལ་ནས་དེ་ལྟར་ན་སླར་ཡང་མཎྜལ་ཕུལ་ལ་གསོལ་བ་ལན་གསུམ་ཐོབ་ཅིག་ཁོ་བོས་བཤད་པར་བྱའོ། ། ཞེས་གསུངས་ནས་མཎྜལ་ཕུལ། གསོལ་བ་བཏབ་པས། འདི་ལྟར་གསུངས་ཏེ། ངས་སྐྱེ་བ་སྔ་མ་ལ་རྒྱ་གར་དུ་སྐྱེ་བ་བཟུང་བའི་བག་ཆགས། སྐྱེ་བ་འདིར་ཡང་གཞོན་པའི་དུས་སུ་ཡང་ཡང་གསལ་བ་ཅིག་བྱུང་། རྒས་ནས་ལན་རེ་ཙམ་ལས་གསལ་བ་མི་འདུག
དེ་ཡང་ཁོ་བོ་གཞོན་ནུའི་དུས། གདོང་ནག་ན་ཡོད་པའི་ཚེ། ཉིན་གཅིག་སྲོག་ཆགས་ལ་འཚེ་བ་བྱེད་པ་ཞིག་མཐོང་། དེ་ལ་སྙིང་རྗེ་དང་སྐྱོ་ཤས་དྲག་པོ་ཅིག་སྐྱེས་པས་སད་བྱེད་བྱས་པ་ནས་ཐོག་མར་དྲན་པ་ཡིན། དེ་ཡང་གྲོ་མོ་ནས་ཤར་ལྷོའི་ཕྱོགས་སུ་ཕྱིན་པ་དང་ཉེ་བ་ན་རི་ཆུང་ཞིག་གི་རྩེ་ལ་ཁ་ཤར་ལྷོར་བལྟས་ཏེ་ཕྱིན་པས། རྡོ་སྐས་སྔོན་པོ་རིང་པོ་ཞིག་ལ་འཛེགས་པ་ན་དགོན་པ་ཡོད། དེ་ཡང་གཙུག་ལག་ཁང་བཟང་པོ་རྟེན་གསུམ་དང་བཅས་པ། ཁྱད་པར་རྒྱ་དཔེ་མང་པོ་ཡོད། དཔེ་མཛོད་ན་རྒྱ་དཔེ་གླང་པོ་ཆེའི་ཁལ་གསུམ་ཙམ་ཡོད་པ་ཡོད། ཉེ་བར་མཁོ་བའི་དཔེ་ཆ་བ་ལ་ཁྲིའི་འགྲམས་སུ་འཇོག་པ་ལ་ཡང་།
རྒྱ་དཔེ་ཆེ་ཆུང་འདྲེས་པ་པུསྟི་བརྒྱ་སྐོར་ཡོད། ཟང་ཟིང་གི་ནོར་དཔེ་ཆ་ཁུར་བའི་གླང་པོ་ཆེ་གསུམ་པོ་དང་། བསེ་རུ་རྡོག་པོ་འགའ་ཞིག་ལས་ཆེར་མེད། ང་རང་པཎྜི་ཏ་ཆེན་པོ་རབ་བྱུང་གི་རྟེན་དུ་ཡོད། སློབ་མ་ཡང་པཎྜི་ཏ་དཀར་སེར་བཅོ་ལྔ་ཙམ་གྱིས་ཐོག་དྲངས་པ་མཁས་པ་མང་པོ་དང་། རྣལ་འབྱོར་པའི་ཆ་ལུགས་འཛིན་པ་ཡང་དུ་མ་ཡོད། སྦྱིན་བདག་ཀ་ཤི་ཀའི་རས་ཀྱི་ཐོད་འཆིང་བའི་རྒྱལ་པོ་ཆེན་པོ་དགུ་དང་། རྒྱལ་ཕྲན་མང་པོས་ཐོག་དྲངས་པ་ཡོད། བདག་པོ་དཀོན་མཆོག་ལེགས་པ་འདི་ཡང་དེ་དུས་ཀྱི་སྦྱིན་བདག་དཔྱད་པའི་རྒྱལ་པོ་ཆེན་པོ་གཅིག་ཡིན། ཁྱེད་ཀྱང་དེ་དུས་ཀྱི་སློབ་མ་པཎྜི་ཏ་གཅིག་ཡིན།
གཞན་ཡང་དེ་དུས་ཀྱི་སློབ་མ་དང་སྦྱིན་བདག་བོད་དུ་སྐྱེས་པ་ཡང་གཅིག་རེ་འདུག སྤྱིར་གཞོན་ནུ་བག་ཆགས་གསལ་བར་འདུག་པས། དེ་དུས་བྲིས་པའི་ལཉྫ་དང་། ཝ་རྟུ་ལའི་ཡི་གེ་ལ་སོགས་བརྩམ་ད་ལྟ་མི་ཐོན་འདུག་གསུང་། དེས་ན་དེ་དུས་ཀྱི་མཚན་ཇི་ལྟར་ཡིན་ཞུས་པས། མི་གསལ་འདུག་གསུང་ནས་བཀས་མ་གནང་། དེ་དུས་ཞུ་བ་པོ་མང་པོ་ཡོད་པས་འདི་ཙམ་ལས་མི་གསུང་། གཞན་ཡང་འཇམ་དཔལ་ཆུ་མིག་ན། ཆོས་རྗེ་ས་སྐྱ་པཎྜི་ཏའི་ཆོས་ཁྲི་དེ་ལ། ཆོས་རྗེ་པཎ་ཆེན་གྱི་རྣམ་ཐར་རི་མོར་བྲིས་པ།
དེ་ནས་མཐོང་རེས་ཀྱིས་ང་རང་གིས་ཁ་བཅོས་བྱས་ནས་བྲིས་པ་ཡིན་སྙམ་པ་ཡང་ཡང་ཡོང་བ་གཅིག་ཡོད། དེ་དུས་ཀྱིས་ཁ་བཅོས་བྱེད་མཁན་དེ་ཡིན་པར་འདུག ཅེས་ཀྱང་གསུང་ངོ་། ། མདོར་ན་རྗེ་ཉིད་རང་གཞན་གྱི་གནས་ཕྲ་རགས་དུ་མ་སྒྲིབ་མེད་དུ་མཁྱེན་པར་ཤེས་པར་གྱིས་ཤིག གཞན་ཡང་ཐུགས་གཏད་པ་ན་བར་དོར་གནས་པའི་སེམས་ཅན་དུ་མ་དང་། དེ་གང་དུ་བླངས་པ་ཡང་གསལ་བར་གཟིགས་པ་ཡིན་ཏེ། མགུར་དུ་མི་དཔོན་དོན་གྲུབ་འདས་ནས་ཞུ་བ་མ་སླེབ་པ་ལ། རྗེ་ཉིད་མདོ་ཕྲ་ན་བཞུགས་དུས་དབང་བསྐུར་གཅིག་མཛད་པའི་ཚེ། གློ་བུར་དུ་མཆོད་གཡོག་པ་ལ་ཤིན་དུ་ཞལ་ལྟ་གནང་ནས་གཉགས་མི་དཔོན་སྐུ་ཁམས་དེ་གྲུམ་ཐུབ་གཅིག་མེད་པ་འདྲ། མཚན་བྱང་བྲིས།
ཞོར་ལ་དབང་བསྐུར་གཅིག་བྱས་པ་དྲག་པ་འདུག་གསུང་། དེ་ལྟར་མཛད་པས་ཞག་གསུམ་སོང་བ་ན། ཐུགས་དམ་འདོགས་འབུལ་མཁན་སླེབ་པས་ཐམས་ཅད་ཡིད་ཆེས་པར་གྱུར་པ་དང་། ངམ་རིངས་སུ་བཞུགས་དུས། གཉགས་མི་དཔོན་གྱིས་ནུ་བོ་དགེ་སྦྱོང་ཆོས་འཛོམས་བཟང་པོ་ལ་དགེ་སྦྱོར་ཁྱད་འཕགས་ཡོད་ནའང་འཕྲལ་གྱི་འཆི་རྐྱེན་གློ་བུར་བའི་དབང་གིས། བར་དོ་ཅུང་ཟད་མ་ཟིན་པ་རྗེ་ཉིད་ཀྱི་མནལ་ལམ་དུ་བྱུང་ནས་སྡུག་བསྔལ་གྱི་ཉེན་པའི་རྣམ་གྲངས་དུ་མ་སྙན་དུ་ཞུས་ནས་གསོལ་བ་འདེབས་ཤིང་འདུག དེའི་མོད་ལ་སྔར་གྱི་བག་ཆགས་ཀྱི་རྒྱུན་བརྟན་པས། རྨི་ལམ་ཡིན། སྒྱུ་མ་ཡིན། ཞེས་ཡང་ཡང་སྨྲ་ཡིན་འདུག་པ་ལ།
ཞལ་ནས་དྲུང་ཆོས་པ་རྨི་ལམ་ཀ་ཡིན་པ་གདའ་འམ་ལེགས་པར་ལྟོས་དང་། ཞེས་གསུངས་ནས་དགོངས་པ་གཏད་པ་ནས། ཡུད་ཙམ་ཞིག་གང་མེད་པ་གདའ་ལགས། འདི་རྨི་ལམ་གྱི་སྣང་བ་མིན། བར་དོའི་སྣང་བར་གདའ་ལགས་ཟེར་དེར་ཏིང་ངེ་འཛིན་གྱི་སྒོ་ནས་ལུས་དཀྱིལ་འཁོར་གྱི་དབང་བསྐུར་མཛད། དབང་གྲོལ་ནས། དབང་ཡོན་ལ་འབུལ་བ་ཕྲ་རགས་དུ་མ་ཞིག་བྱས། བར་དོའི་འཇིགས་པ་ལས་སྐྱབས་པ་བཀའ་དྲིན་ཆེ་ལགས་སོ་ཞེས་ཞུ་བ་རྨིས་གསུང་། དེའི་སང་ཉིན་ཆོ་ག་གྲོལ་ནས་སྐུ་མདུན་དུ་འབུལ་བ་རྒྱ་ཆེན་པོ་བྱས་པས། མནལ་ལམ་དུ་ཕུལ་བ་གོང་དུ་ལུང་བསྟན་མཛད་པ་དང་ལྷག་ཆད་མེད་པར་བྱུང་བས།
དེར་ཡོད་ཀུན་ངོ་མཚར་དུ་འཛིན་པ་དང་། ཡང་ངམ་རིངས་སུ་བཞུགས་དུས་རྗེའི་ཞལ་ནས། དོ་ཞག་ཨ་ཁུ་བ་དེ་ཡང་ཡང་དྲན་པ་གཅིག་བྱུང་། ཆེད་དུ་གཏད་པའི་དགེ་སྦྱོར་མང་རབ་ཡང་བྱས་གང་ན་སྐྱེས་ཡོད་དམ་བསམ་རྨི་ལམ་བཟུང་ནས་བལྟས་པས། རྒྱ་གར་དང་བལ་པོའི་མཚམས་རྩ་ཁ་བཟང་པོ་ཡོད་ས་གཅིག་ན། མ་ཧེ་རྒན་ཚོན་པོ་གཅིག་དུ་སྐྱེས་འདུག ཁོ་རང་ཁམས་བཟང་དུས་ང་དུད་འགྲོར་སྐྱེས་ན་ཡང་། རྩྭ་ཁ་བཟང་པོ་འཚོ་བ་གཅིག་དུ་སྐྱེ་ལས་ཆེ་ཟེར་བ་གཅིག་ཡོད། དེ་བཞིན་བྱུང་འདུག་ཅེས་རྗེ་ཉིད་ཀྱི་ཡབ་ཀྱི་སྐྱེ་བ་བཞེས་ཚུལ། དབོན་པོ་ཉི་མ་རྒྱལ་མཚན་པ་ལ་གསལ་བར་གསུངས་པ་དང་།
ཏྭའི་སི་ཏུ་རྣམ་རྒྱལ་གྲགས་པའི་ཇོ་མོ། དཔོན་མོ་ནམ་མཁའ་དཔལ་འབུམ་འདས་པའི་མཆོད་འབུལ་ལ། རྗེ་ཉིད་གདན་དྲངས་ཐུགས་དམ་གྱི་ཁོངས་སུ་བཅུག་པས་མདང་རྨི་ལམ་དུ་དཔོན་མོར་ཁྲུས་བྱས། ལྷའི་རྒྱན་སྣ་ཚོགས་ཀྱིས་བརྒྱན། ཕྱག་འཚལ་ནས་བར་དོའི་འཇིགས་པ་ལས་སྐྱབས་པ་ཐུགས་ལ་བཏགས་ཞེས་ཟེར་བ་རྨིས་གསུང་། ལྷའི་གནས་སུ་སྐྱེས་པའི་ལུང་བསྟན་མཛད་པས། ཆོས་རྗེ་བཀའ་ལྔ་པ་དང་། རྩེ་ཆེན་ཆོས་རྗེས་ཀྱང་ལུང་བསྟན་མཛད་པ་དང་། མཐུན་པར་བྱུང་བ་དང་། ལྷོ་པ་ཨ་ཞང་དཔལ་ལྡན་འདས་ནས་ཐུགས་དམ་ལ་བཏགས་པའི་ཚེ།
མནལ་ལམ་དུ་འོག་གི་ཕྱོགས་ན། ལྕགས་འཁར་སྒོ་མེད་འབར་བ་གཅིག་གི་ནང་ན། ཨ་ཞང་དཔལ་ལྡན་སྲེག་གིན་ཡོད་པ་ཡིན་ཟེར། ཆོ་ངེ་དྲག་པོ་འདེབས་ཀྱིན་འདུག་པ་རྨིས་གསུངས་ནས་ཐུགས་དམ་ཆེད་དུ་གཏད་པ་མཛད་ཀྱིན་འདུག་པ་དང་། ཡང་མདང་རྨི་ལམ་དུ་དྭགས་པོ་རྣམ་སྲས་རྒྱ་གར་གྱི་ཡུལ་དུ་གླང་པོ་ཆེ་གཅིག་དུ་སྐྱེས། རྒྱན་བཟང་པོ་བསམ་གྱིས་མི་ཁྱབ་པ་བཏབ་འདུག་པ་ལ་ཁོ་བོ་ཞོན་ནས། ཆུ་ཆུང་སེ་བ་གཅིག་ལ་འགྲོ་ཡིན་འདུག་པ་རྨིས་ཞེས་གསུང་བ་དང་། གནང་སྐུ་གཞོན་ནུའི་ཚེ། ཡུམ་ཆེན་མོ་ལ་བཀའ་གནང་བ་ན་ཁོ་བོ་ལ་གདུལ་བྱ་གཅིག་ཡོད་ན་བྱང་ཕྱོགས་སུ་ཡོང་ས་འདུག མདང་རྨི་ལམ་དུ་བྱང་ངམ་རིངས་ཡིན་ཟེར་བའི་གྲོང་ཁྱེར་ཆེན་པོ་གཅིག་ན།
ཁོ་བོ་རིན་པོ་ཆེའི་ཁྲི་གཅིག་གི་སྟེང་ན་འདུག་པ་ལ། ཡུལ་དེའི་རྒྱལ་པོ་ལ་སོགས་པ་སྐྱེ་བོ་མང་པོས་འབུལ་བ་དང་བཀུར་བསྟི་བྱེད་པ་རྨི་ཞེས་གསུང་བ་ལྟ་བུ་མནལ་ལམ་ལ་བསྙད་ནས། ལུང་བསྟན་པ་དུ་མ་ཞིག་གནང་ཞིང་། གཞན་ཡང་འདར་ཆོས་སྡིངས་ཀྱི་མཁན་པོ་བློ་གྲོས་རྒྱལ་མཚན་པས། དགེ་སྦྱོར་བྱེད་དུས་ཀྱིས་གནས་སོགས་ཀྱི་ཞལ་ཏ་གཅིག་ཞུས་དུས། དེ་བཞིན་མི་ཡོང་པ་འདི་བཞིན་ཡོང་བར་འདུག་ཅེས། མནལ་ལམ་ལ་བསྙད་ནས་གསུངས་པ་རྣམས། གསུང་ཇི་ལྟ་བ་བཞིན་བྱུང་བས་མོས་གུས་ཤིན་ཏུ་བརྟན་པར་བྱུང་ཞེས་ཟེར་བ་ལྟ་བུ། མ་འོངས་པ་གསལ་བར་མཁྱེན་པའི་མངོན་པར་ཤེས་པ་མངའ་བ་ཡིན་ནོ། ། གཞན་ཡང་དབོན་པོ་ཉི་མ་རྒྱལ་མཚན་པས་ཐོག་དྲངས་པ་རྣམས་སམྤུ་ཊིའི་སློབ་གཉེར་མཛད་དུས།
ཁོང་རྣམས་ལ་སློབ་གཉེར་འཕེལ་པོ་བྱུང་མ་བྱུང་ཞུ་མཁན་མེད་པར་རྗེ་ཉིད་ཀྱིས་ཇི་ལྟ་བ་བཞིན་དགོངས་ནས། བཀའ་གནང་བའི་ལོ་རྒྱུས་མང་དུ་ཡོད་དེ་མདོར་ན་དུས་གསུམ་གཟིགས་པའི་མངོན་ཤེས་མངའ་བ་ཡིན་ནོ། ། རྫུ་འཕྲུལ་གྱིས་མཛད་པ་ངོ་མཚར་བ་ཡང་མངའ་སྟེ། རྗེ་ཉིད་ཀྱི་ཞལ་ནས། ཁོ་བོ་ཆོས་རྒྱལ་ཆེན་པོའི་དྲུང་ན་ཡོད་དུས་དབུ་རྩེ་རྙིང་མར་སྒྲུབ་མཆོད་མཛད་པ་ན། དུས་འཁོར་དང་གུར་རིགས་བསྡུས་ལ་སོགས་པ་དཀྱིལ་འཁོར་ཆེན་པོ་བཅུ་བདུན་བཞེངས་པའི་ཚེ། མཚོན་འགྲེམ་གཞན་བྱེད་དུ་བཅུག་ནས། རི་ཁའི་སྐྱ་རིས་ཡོངས་སུ་རྫོགས་པ་ཁོ་བོས་མཚན་གཅིག་ལ་གྲུབ་པར་བྱས་པ་ཡིན། ཞེས་གསུང་བ་དང་། ཡོས་ལོ་ངམ་རིངས་སུ་མགོན་ཁང་བཞེངས་པའི་ཚེ།
ལྷ་ཁང་ཀ་གཉིས་མ་ཆེ་བ་གཅིག་ངོས་མཐའ་ཁྱབ་པ་ལ། འོག་ཏུ་ཀེང་རུས་དང་ཐོད་སྐམ་གྱི་རྩིག་པ་སྟེང་ཕྱོགས་སུ་གཡང་གཞིའི་བླ་རེ་ཐོད་སྐམ་གྱི་ཁ་ནས་འཕྱར་བའི་རྒྱུ་རློན་གྱི་ཟླ་ལྡི་དང་། མི་མགོ་དང་དོན་སྙིང་གི་འཕྱང་འཕྲུལ་དུ་མ་དང་། དེ་དག་གི་སྟེང་འོག་གི་བར་དུ། རྡོ་རྗེ་ནག་པོ་ཆེན་པོ་ལྕམ་དྲལ་གྱི་གཡས་སུ། མགོན་པོ། ཞལ་བཞི་པ་ལྕམ་དྲལ་གྱི་ཕྱག་མཚན་གཡོན་དུ་དཀར་མོ་ཉི་ཟླ་དང་། བདུད་རྒྱལ་ཐོད་འཕྲེང་ཅན་གྱི་ཕྱག་མཚན། ཕྱོགས་རྣམས་སུ་གནོད་སྦྱིན་ལྕམ་དྲལ། པུ་ཏྲ་མིང་སྲིང་གསུམ།
སྒོ་མ་བཞི། སྤྲུལ་པ་ཡང་སྤྲུལ་དང་བཅས་པ། གཎྜི་ལས་སྤྲུལ་ཁྲོ་ཆེན་བརྒྱད། དུར་ཁྲོད་བདག་པོ་ལྕམ་དྲལ་རྣམས་དང་། གཞན་ཡང་སྤྲུལ་པའི་མཁའ་ལྡིང་། བྱ་ནག ཁྱི་ནག མི་ནག ལྕེ་སྤྱང་རྣམས་དང་། སྤྱན་གཟིགས་ཀྱི།
རྟ་ནག གཡག་ནག ལུག་ནག ཁྱི་ནག་ལ་སོགས་པ། དེ་དག་རེ་རེ་ལ་ཡང་། ཉམས་དང་རྣམ་འགྱུར་མི་འདྲ་བའི་གཟུགས་དུ་མ་དང་བཅས་པ། རྗེ་འདི་ཉིད་ཀྱིས་ཉི་ཤུ་དགུའི་མཚན་མོ་ཇ་དཀར་པོ་སྦྱོར་གཅིག་གི་བར་ལ་གཞི་མ་ནག་པོའི་སྟེང་དུ། ཐོད་ལེ་དཀོར་གྱི་ཕྱག་རིས་རྫོགས་པར་མཛད་ལ། དེའི་སང་ཉིན་ནས་བརྩམས་ཏེ། ཉི་མ་ལྔའི་བར་ལ།
ལྷ་རིས་མཁས་པ་བཞི་བསགས་ནས། དཀར་རིས་རྣམས་ཀྱི་ཐོག་ཏུ། གསེར་སྤྱད་དང་། ལྷ་རྣམས་ཀྱི་སྤྱན་འབྱེད་དང་། སྟེང་འོག་གི་རྒྱན་རྣམས་ཀྱི་མཚོན་བྱེད་རྣམས་བྱེད་དུ་བཅུག་པ་ན། འབད་པ་ཆེན་པོས་རྩོལ་བ་བསྐྱེད་དེ། ནམ་ལངས་ནས་ས་སྲོས་ཀྱི་བར་དུ་བྲི་དགོས་པ་བྱུང་ཞིང་། དེའི་དུས་སུ་ཆོས་སྐྱོང་གཉན་པའི་དབང་གིས། ལྷ་རིས་པ་རྣམས་ལ་རྩུབ་འགྱུར་དུ་མ་ཐོག་མར་བྱུང་ཡང་། རྗེ་ཉིད་ཀྱིས་ཆོས་སྐྱོང་ལ་བཀའ་བསྒོ་བ་མཛད་པ་ཙམ་གྱིས་ཞི་བ་དང་།
རབ་གནས་མཛད་པའི་ཚེ་ཡང་། བགེགས་བཀྲད་མཛད་པ་ན་ས་གཡོ་བ་དང་། མི་ཡིས་མ་བྱས་པའི་སྒྲ་དྲག་པོ་དང་། ཉེ་འཁོར་ན་གནས་པ་རྣམས་ལ་ཡང་། མཐོང་སྣང་དང་ཉམས་སྣང་མི་འདྲ་བ་དུ་མ་ཞིག་བྱུང་བ་དང་། གཞན་ཡང་ཐུགས་ཁྲེལ་དུ་མ་འཇོམས་པའི་ཚེ། མཆོད་གཡོག་པ་སོ་སོ་ལ་བཀའ་བསྒོ་བ་མཛད་དེ། ལ་ལས་རྒྱུན་གཏོར་བཤམས། ལ་ལས་དུས་ཐ་མའི་ཆོ་ག་ཞུ། ལ་ལས་གཟིགས་ཏོག་མཛད་པའི་ཕྱག་དཔེ་འབུལ་བ་སོགས་དུ་མ་ཞིག་བྱེད་དུ་འཇུག་པ།
མཆོད་དཔོན་དེ་དག་ནི་ཤིན་ཏུ་བྱང་བར་ཡོད་ཀྱང་། སོ་སོ་ནས་འབད་པ་ཆེན་པོ་བྱེད་དགོས་ལ། རྗེ་ཉིད་ཀྱིས་དེ་དག་ཚང་ལ་མ་འདྲེས་པ་ལྷུན་གྱིས་གྲུབ་པར་མཛད་དོ། ། འདི་དག་གིས་མཚོན་ནས། རྫུ་འཕྲུལ་གྱི་མཛད་པ་ངོ་མཚར་ཆེ་བ་དུ་མ་ཞིག་མཛད་པར་རིག་པར་བྱ་ཞིང་། རྗེ་ཉིད་གང་དུ་ཕེབས་པའི་གནས་དེ་དང་དེར། དད་པ་དང་ལྡན་པ་དུ་མས་དཀྱིལ་འཁོར་ཆེན་པོ་དུ་མའི་དབང་ཞུ་བ་གློ་བུར་དུ་ལྷགས་པ་ན། ཕལ་ཆེར་གཟིགས་ཏོག་མཛད་མི་དགོས་པར་ཐུགས་ལས་བྱུང་བས་ན། མི་བརྗེད་པའི་གཟུངས་ཐོབ་པར་གནང་ཞིང་། གཟིགས་ཏོག་མཛད་དགོས་རེ་རེ་ཙམ་བྱུང་ན་ཡང་།
སློབ་མ་རྣམས་ཁྲུས་བྱེད་པའི་བར་ལྟ་བུ་ལ་ཡང་། གཟིགས་ཏོག་རྒྱ་ཆེན་གྲུབ་ཡོང་གིན་གནང་བས། འདི་ཐམས་ཅད་ཀྱང་རྫུ་འཕྲུལ་གྱི་མཛད་པར་མངོན་ནོ། ། གཞན་ཡང་རྗེ་ཉིད་ཀྱི་ཐུགས་ཀྱི་སྲས་བྱང་ཆུབ་སེམས་དཔའ་ཆེན་པོ་གཞོན་ནུ་རྒྱལ་མཆོག་པའི་ཞལ་སྔ་ནས། ཆོས་རྗེ་རིན་པོ་ཆེ་ཀུན་དགའ་རྒྱལ་མཚན་པའི་དྲུང་ནས་ཕུད་ཨ་རག་དང་། སྒོག་པ་བཞེས་པ་ལ། སྐྱུར་དྲི་དང་སྒོག་དྲི་གཏན་མི་འབྱུང་འདུག་པས་གཞན་དང་མི་འདྲ་གསུངས། མོས་གུས་རྒྱ་ཆེར་མཛད་པར་སྣང་ཞིང་། བྱི་ལོ་ངམ་རིངས་དུ་རྩ་རྒྱུད་བརྟག་པ་གཉིས་པའི་བཤད་པ། གསུང་ངག་རིན་པོ་ཆེའི་འཁྲིད།
རྗེ་བཙུན་གོང་མའི་བཀའ་འབུམ་གྱི་ལུང་། དབང་ཀ་རིགས་མི་གཅིག་པ་དུ་མ་དང་བཅས་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་ཚེ། རྩ་རྒྱུད་ཀྱི་བསྐྱེད་པ་ཡི་ནི་རིམ་པ་དང་། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱི་ཆོས་འཆད་དོ། ། ཞེས་པའི་སྐབས་སུ་བཤད་པ་རྒྱ་ཆེར་མཛད་པའི་ཚེ། མེ་ཏོག་གི་ཆར་ཁ་བ་བུ་ཡུག་འཚུབ་པ་ལྟ་བུ་བབས་པ་ཕྱི་ནང་དུ་ཡོད་པའི་སྐྱེ་བོའི་ཚོགས་དུ་མས་རྩོད་མེད་དུ་མཐོང་བས། ངོ་མཚར་དུ་འཛིན་པ་བྱུང་ཞིང་། རྣམ་པ་གཞན་དུ་ཡང་།
ལེགས་བཤད་ངོ་མཚར་ཅན་མཛད་པ་དང་། རབ་གནས་མཛད་པ་དང་། ཚེས་བཅུ་ལ་སོགས་པ་མཛད་པའི་དུས། མེ་ཏོག་གི་ཆར་ཡང་ཡང་དུ་འབབ་པ་མཐོང་ཞིང་། ཡུལ་དུས་གཞན་དུ་ཡང་དེ་ལྟ་བུ་དུ་མ་འབྱུང་ངོ་ཞེས་ཀྱང་ཐོས་སོ། ། འདིར་སྨྲས་པ། དྲི་མེད་མཁྱེན་པའི་ཆུ་གཏེར་དྭངས་པར་ཉིད་ཀྱིས་དགེ་ལེགས་སྔོན་ནས་ཆུ་ཤེལ་དཀྱིལ་འཁོར་དང་། ། གདུལ་བྱ་རྣམས་ཀྱི་དུས་གསུམ་སྐྱེ་བའི་རྒྱུ་སྐར་ཕྲེང་མ་མཐའ་དག་གསལ་བར་རབ་འཆར་ཞིང་། ། བར་སྲིད་སྣང་སྲིད་འཇའ་རིས་སྣ་ཚོགས་འཁྲུལ་པའི་རླུང་གིས་གཡོ་མེད་མཛད་པའི་ཆུ་རླངས་ཅན། ། རྫུ་འཕྲུལ་རླབས་ཕྲེང་ཆིལ་ཆིལ་རབ་གཡོ་དཔག་མེད་ཡོན་ཏན་བྱེ་བའི་འབྱུང་གནས་འགྱུར། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ།། །། གསུམ་པ་མཁའ་འགྲོ་ཆོས་སྐྱོང་གིས་བཀའ་ཉན་པའི་ཚུལ་ནི། འདི་ལྟར་བཀའ་བསྟོད་ཆོས་སྐྱོང་སྲུང་མའི་ཚོགས་རྣམས་ཀྱིས་ཀྱང་། རྗེ་འདི་ཉིད་ཀྱི་བཀའ་ཉན་ཅིང་། འཕྲིན་ལས་ཚུལ་བཞིན་དུ་བསྒྲུབ་པ་ཡིན་ཏེ། དེ་ཡང་སྒོ་རུམ་ན་བཞུགས་པའི་དཔལ་གུར་གྱི་མགོན་པོའི་ཞལ་འབག སྔོན་མཐོ་བཙུན་གྲུབ་རྗེས་རྡོ་རྗེ་གདན་དུ་བཞེངས་པ་བྲམ་ཟེ་མཆོག་སྲེད་ནས་རིམ་པར་བརྒྱུད་ནས། མལ་ལོ་ཙཱ་བའི་ཕྱག་དུ་བྱོན། དེ་ནས་རྗེ་ས་སྐྱ་པ་ཆེན་པོ་ལ། ཆོས་སྐྱོང་གི་རྗེས་གནང་མཛད།
ཆོས་སྐོར་མ་ལུས་པ་གནང་ནས། ང་རྒས་པས་ཁྱོད་མི་དགོས། ཁྱོད་རང་འཁོན་ས་སྐྱ་པའི་རྗེས་ལ་སོང་ལ་བསྟན་པ་སྲུངས་ཤིག་ཅེས་གསུང་དུས། ཞལ་འབག་ཉིད་གོམས་པ་བདུན་གྱི་བར་དུ་འཕགས་ནས། རྗེ་ས་སྐྱ་པ་ཆེན་པོའི་དྲུང་དུ་བྱོན་པ། དེ་ཕྱིན་ཆད་ནས་བསེ་འབག་ནག་པོ་འགྲོ་ཤེས་སུ་གྲགས་པ་དེ་ཉིད། འཕགས་པ་རིན་པོ་ཆེས་ཧོར་ཡུལ་དུ་འབྱོན་དུས་ཕྱག་ཕྱིར་ཆས་པ་ལ། བླ་གོས་ཀྱི་སྣེ་མོ་དབུ་ལ་བསྣུན་པས། འབྱིང་པ་ཡོ་བའི་རྣམ་ཐར་ཡོད་པ་དཔོན་ཆེན་བྱང་རིན་གྱི་དུས། དངུལ་བྲེ་ཆེན་གྱི་སྒོག་སྟེགས་བཅུག་པས།
དཔོན་ཆེན་ལྐོག་མ་བསྐྲངས་ནས་ཤི་ལ་ཐུག་པ་བྱུང་པ། དངུལ་བྲེ་སྟོན་པས་ཕན། དེ་ལྟ་བུ་ལ་སོགས་པ་ཤིན་ཏུ་གཉན་པའི་རྣམ་ཐར་མང་པོ་ཡོད་པས། གཞན་སུས་ཀྱང་རེག་པ་ལྟ་ཞོག གདོང་མིག་ཀྱང་ལྟ་བར་མི་ནུས་པ་དེ་ཉིད་ལ། རྗེ་འདི་ཉིད་ཀྱིས། ཞལ་འབག་དེའི་རྡུལ་སེལ་བ་དང་། ནང་གི་ཕྱོགས་ཀྱི་སྒྲོག་ཐག་འཆོས་པ་ལ་སོགས་པ་མཛད་པ་ལ་རྩུབ་འགྱུར་གྱི་རྣམ་པ་ཅུང་ཟད་ཀྱང་མི་འབྱུང་ཞིང་། དགེས་པའི་རྣམ་འགྱུར་དུ་མ་འབྱུང་བ་མངོན་སུམ་དུ་གསལ་བ་དང་། གཞན་ཡང་ཞལ་ནས།
ངས་མགོན་པོ་ཞལ་བཞི་པའི་རྗེས་གནང་ཞུས་པ་ཙམ་ནས། ལུས་དང་གྲིབ་མ་བཞིན་དུ་འགྲོགས་པ་གཅིག་བྱུང་ནའང་། གཏོར་མ་སྔ་ཕྱི་ཙམ་ལ་ཡང་། མཆོད་གཡོག་པ་ཁྲག་སྐྱུག་དུ་འོང་བ་སོགས་རྩེ་རེག་རྒོད་གྲགས་པ་གཅིག་བྱུང་བས། འཇམ་པར་འདོད་ན་ལྷག་མ་དང་ཐུག་ཕྲད་ལ་བསླབ་ཟེར་བའི་མན་ངག་དེ་བྱས། ཅུང་ཟད་གནད་ལ་ཕབ་ནས་དེ་ཕྱིན་གཏོར་མ། མ་ཆག་ཙམ་ལས་ཆེད་གཉེར་མ་བྱས་ཀྱང་། འབྲིང་འཚམས་ཀྱི་མདོ་ཁྲར་ཕྱི་ནང་འཁོར་ནས། ཕྱི་རེས་ཁའུ་སྐྱེད་ལྷས་སུ་ཡོང་པ་ན། བསུ་བ་བྱེད་པ་ལ་སོགས་པ་དགའ་བའི་རྣམ་འགྱུར་མང་པོ་སྟོན་གྱིན་འདུག་པས།
དེ་ཕྱིན་ཚེས་བརྒྱད་གཏོར་མ་ཡང་མ་ཆགས་པར་བྱིན་གསུངས། ཡང་རྗེ་ཉིད་ངམ་རིངས་ན་བཞུགས་པའི་དུས། ཉིད་ཀྱི་ཐུགས་སྲས་ཀྱི་ཐུ་བོ། ཆོས་རྗེ་རིན་པོ་ཆེ་ཨ་ནནྡ་པའི་དྲུང་ནས་ཤེལ་དཀར་དུ་བཞུགས་པ་སྙུང་དུ་བྱུང་བའི་སྐུ་རིམ་གཏོར་བསྒྲུབ་གཅིག་མཛད་པའི་དུས། མཆོད་གཡོག་པ་རྣམས་གཏོར་མ་སྐྱོང་དུ་དོང་། རྗེ་ཉིད་གཟིམས་ཁང་ན་བཞུགས་པ་ཅུང་ཟད་མནལ་དུ་སོང་བ་ན། ཨ་ཙ་ར་ནག་པོ་རས་ཀྱི་ཐོད་བཅིངས་པ་གཅིག་བྱུང་། ཁྱོད་སུ་ཡིན། གསུངས་པས། ཙ་ཏུར་མུ་ཁ་ཡིན་ཟེར།
གང་ནས་ཡོང་གསུངས་པས། ད་ལྟ་རང་ཤེལ་དཀར་ནས་ཡོང་ཟེར། འོ་ན་ཆོས་རྗེ་ཨ་ནནྡ་པ་སྙུང་བ་ཇི་འདྲ་ཡོད་གསུངས་པས། ཁོ་ཀ་ན་ཟེར། སེམས་ཁྲལ་ཆེ་ཆེ་ལྟར་འདུག ད་ཇི་འདྲ་ཡོང་འདྲི་དགོས་སྙམ་ཙ་ན། མཆོད་གཡོག་པ་རྣམས་སླེབ་ནས་གཉིད་སད་བྱུང་གསུངས། ཡང་ཡོས་ལོ་རྗེ་ཉིད། རྗེ་ས་སྐྱ་པ་ཆེན་པོའི་སྒྲུབ་གནས་སྐུ་འབུམ་རྣམ་རྒྱལ་ན་བཞུགས་དུས། སྐུ་ཁམས་བསྙེལ་བ་ཤིན་ཏུ་ཐུ་བའི་རྣམ་པ་སྟན།
རླུང་ལྟས་ཀྱང་བཟང་པོ་མི་འདུག་གསུངས། ཐམས་ཅད་འཇིགས་ཤིང་སྐྲག་པར་གྱུར་པ་ན། ནུབ་གཅིག་གི་ཚེ་མནལ་ལམ་དུ། རྗེ་ཉིད་རིན་པོ་ཆེའི་ཁྲི་གཅིག་གི་སྟེང་ན་བཞུགས་ནས་འདུག་པ་ལ། ཟུར་བཞི་ནས་མཁའ་འགྲོ་མ་བཞིས་བཏེག དཔའ་བོ་དང་མཁའ་འགྲོ་མ་བསམ་གྱིས་མི་ཁྱབ་པས་བསུ་བ་བྱས་ནས། ནམ་མཁའ་ལ་གདན་དྲངས་ནས། འོག་ཕྱོགས་སུ་གཟིགས་པ་ན། དབུས་གཙང་གི་ས་ཆ་སོགས་ལས་རྒལ་ནས་སྔར་གཟིགས་མ་མྱོང་བའི་ཞིང་ཁམས་གཅིག་གི་སྟེང་ན་ཕེབས་འདུག་པས་ད་ས་སྐྱ་ཇི་ཙམ་ན་ཡོད་གསུངས་པས། ཤིན་ཏུ་ཐག་རིང་ཟེར།
འོ་ན་དེར་འགྲོ་དགོས་པ་ཡོད། མ་རྒན་མོ་དྲིན་ཅན་གཅིག་ཡོད་པས། དེ་དང་མ་འཕྲད་པར་འགྲོ་བའི་ཐབས་མེད་གསུངས་པས། དེའི་མོད་ལ་བྲམ་ཟེའི་གཟུགས་ཅན་མདོག་ནག་པོ་མི་རྐང་གི་གླིང་བུ་ཐོགས་པ་གཅིག་བྱུང་ནས། མཁའ་འགྲོ་མ་དེ་རྣམས་ཕྱོགས་བཅུར་བསྐྲད་ནས་དྲུང་དུ་བྱུང་སྟེ། རྣལ་འབྱོར་པའི་ཨ་མའི་དད་ཁ་ལ། ད་ལན་ངས་བཟློག་ཡོད་དོ་ཟེར། ཁྱོད་སུ་ཡིན་གསུངས་པས་ཙ་ཏུར་མུ་ཁ་ཡིན་ཟེར་བ་དང་མནལ་སད་འདུག སང་ཉིན་སྐུ་རིམས་གཏོར་བསྒྲུབ་པ་རྣམས་ལ་མདང་རྨི་ལམ་འདི་བཞིན་བྱུང་། མགོན་པོ་ཆུང་བ་ལ་བསྐང་གསོ་དང་གཏོར་མ་རྒྱས་པར་ཕུལ་གཅིག་གསུང་།
དེ་དག་རླུང་ལྟས་དང་ཐུགས་དམ་གྱི་ལྟས་དེ་ལྟར་བྱུང་ནས་ཀྱང་། ཞི་བཞུགས་པའི་རྟེན་འབྲེལ་མགོན་པོ་འདིས་བསྒྲིགས་པར་མངོན་ནོ། ། ཡང་གླང་ལོ་ངམ་རིངས་སྟེང་དུ་གསུང་ངག་རིན་པོ་ཆེའི་ཐོག་གྲངས་ཆོས་འཁོར་རྒྱ་ཆེན་པོ་བསྐོར་འཁྲིད་པ་ཚན་པ་མི་གཅིག་པ་དུ་མ་ཡོད་ཅིང་། ཁྱད་པར་ནི་གུ་ཞུ་བ་མང་པོ་བྱུང་ནས། གསུང་དུས་ནུབ་གཅིག་གིས་ཚེ། ཕྱི་རོལ་ན་ཡོད་པའི་སྐྱེ་བོ་མང་པོས་མཐོང་བར། བྱང་གི་ཕྱོགས་ནས་རྟ་པ་ལྔ་ཙམ་གཅིག་བྱུང་། རྒྱ་སྒོར་རྟ་བབས་ནས་གཉིས་རྟའི་གྲམ་དུ་བསྡད། གསུམ་ནང་དུ་ཡོང་། ཡུན་རིང་བ་གཅིག་ནས་མཐོན་བྱུང་ནས།
རྟ་ཞོན་ནས་ལམ་སྔར་གྱི་ཤུལ་ལ་ལོག་སོང་བ་མཐོང་། དེ་དུས་བྱང་པའི་ནང་གི་མ་བདེ་བ་མ་བསངས་པར་ཡོད་པས། ཕོ་བྲང་ཕྱོགས་ནས་ཞལ་ཏ་ཞུ་མཁན་འདྲ་ཡོང་པ་ཡིན་ནམ་ཟེར་བའི་དོགས་པ་བྱུང་ཟེར། དེ་ནུབ་རྗེ་ཉིད་ཀྱིས་གཟིགས་སྣང་ལ། མི་ནག་པོ་དུང་གི་སྣ་ཆ་བཏགས་པ་གསུམ་བྱུང་། གཅིག་སྟག་གི་ལྤགས་པ་གཉེད་ལེགས་པ་བྱས་པའི་གོས་གཅིག་གོན་འདུག སྐུ་མདུན་དུ་བྱུང་ནས་བསྡད་འདུག་པ་ལ། དཔོན་པོ་དེ་ལ་ཁྱོད་གང་ནས་ཡོང་གསུངས་པས། བསིལ་པ་ཚལ་གྱི་དུར་ཁྲོད་ནས་ཡོང་ཟེར། སུ་ཡིན་གསུངས་པས།
ཤ་བ་རི་པའི་སློབ་མ་གཅིག་ཡིན་ཟེར། འོ་ན་ཀྵེ་ཏྲ་པ་ལ་ཡིན་ནམ་གསུངས་པས། ཡིན་ཟེར། གང་ལ་ཡོང་གསུངས་པས། བླ་མ་ཁྱེད་ཀྱིས་ད་ལོ་སྤྱིར་ཆོས་ཀྱི་འཁོར་ལོ་རྒྱ་ཆེན་པོ་བསྐོར། ཁྱད་པར་ནི་གུ་ལེགས་པར་བཤད་པ་ཐུགས་ལ་བཏགས། ད་དུང་ཐེངས་གཅིག་ས་སྐྱར་འབྱོན་བཞུད་མ་མཛད་པར། འདི་ཀར་ཐུགས་ཕོབས་ལ་ཆོས་འཕྲོ་རྣམས་མཐར་ཕྱིན་པ་མཛོད། ངེད་རྣམས་ཀྱིས་ཀྱང་མཐུན་རྐྱེན་བསྒྲུབ་ཅིང་། འགལ་རྐྱེན་སྤོང་བའི་ཞབས་ཏོག་བྱེད་པ་ལགས་ཟེར་དེ་ལ་སོགས་པ་མང་དུ་ཞུས་ཤིང་།
ཡུན་རིང་དུ་བསྡད། དགའ་བའི་རྣམ་འགྱུར་མང་པོ་བྱས་ནས་སོང་། སང་ཉིན་རྗེའི་ཞལ་ནས་མདང་འདི་ལྟ་བུ་བྱུང་རྩེ་མོར་བཤད་ན། གདན་ས་ལ་མ་འགྲོ་ཟེར་བགྱིལ་དུ་ཡོད་པས་མ་བཤད་དོ། ། ཆོས་སྡིངས་རིན་པོ་ཆེ་པ་འདི་པ་ལ་རྡོད་དཀོན་མཁར་གྱི་རྒྱུད་པ། ཕྱག་དྲུག་པའི་བདག་པོ་ཡིན་པས། ཁོང་པ་གདན་དྲོངས་ལ་གཏོར་མ་རྒྱས་པ་གཅིག་གཏོང་དུ་ཆུག་གསུང་ནས། དེ་བཞིན་མཛད་ཀྱིན་འདུག ཡང་ངམ་རིངས་སུ་བཀའ་འབུམ་གསུང་བའི་དུས་སུ། རྗེའི་ཞལ་ནས།
ཁོ་བོ་ལོ་བཅུ་དྲུག་ལོན་དུས། སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི། སམྤུ་ཊའི་ཊཱིཀ་ཆེན་འཛིན་གིན་ཡོད་པའི་དུས་སུ། ནུབ་མ་མང་པོའི་བར་དུ་རྨི་ལམ་དུ་བུད་མེད་དཀར་མོ་རས་ཀྱིས་ཐོད་དཀར་བ་བཅིངས། རས་གོས་དཀར་མོ་གྱོན་པ་རེ་མལ་གྱི་འཁྲིས་སུ་ཉལ། ཐོ་རངས་གཉིད་སད་ཁར་ཕུག་རོན་རེར་བྱས་ཀྱིན་འཕུར་འགྲོ་བ་ཡང་རྨི། ཆོས་ཀྱི་རྒྱལ་པོ་ཆེན་པོའི་དྲུང་དུ། འདི་བཞིན་བྱུང་བ་ཇི་ལྟར་ཡིན་ཞུས་པས། དེ་ཊཱི་ཀ་འདིའི་ཆོས་བདག་དུ་དཀར་མོ་ཉི་ཟླ་བཀོད་ཡོད་པས། དེའི་རྟེན་འབྲེལ་ཡིན་གསུངས།
སམྤུ་ཊའི་ཊཱིཀ་ཆེན་འདི་ལ་ཐོས་བསམ་བྱེད་པ་རྣམས་ལ་དཀར་མོ་ཉི་ཟླས་གྲོགས་བྱེད་པར་འདུག་གསུངས། མདོར་ན་དེ་ནས་བཟུང་སྟེ། སྐུ་དང་གྲིབ་མ་ལྟར་དུ་འགྲོགས་ཤིང་འཕྲིན་ལས་ཐམས་ཅད་ཚུལ་བཞིན་དུ་བསྒྲུབ་པར་གནང་ངོ་། ། གཞན་ཡང་སྐུ་ན་ཕྲ་མོའི་དུས་ཉིད་ནས། པུ་ཊ་ཡང་ཡང་ཞལ་གཟིགས་པའི་ལོ་རྒྱུས་མང་དུ་གནང་ཞིང་། རྩ་གནས་དྭངས་པ་དང་། རྨི་ལམ་གསལ་བ་མང་པོའི་རྨི་ལམ་དུ་ཡང་། རྗེ་ཉིད་ཕྱག་ཕེབས་ཞག་ཤས་ཀྱི་གོང་དུ་པུ་ཊ་ཡོང་ནས་གཟིམས་ཁང་ནི་བྱི་དོར་བྱེད་པ་སོགས་བྱེད་ཀྱིན་འདུག་པའི་ལོ་རྒྱུས་དུ་མ་ཡང་སྣང་། གཞན་ཡང་ངམ་རིངས་སུ་བཞུགས་དུས་ཕྱག་ཅུང་ཟད་བསྙེལ་ནས། གཏོར་བསྔོ་མཛད་དུས།
ཕྱག་དྲིལ་མཆོད་གཡོག་པས་འཁྲོལ་དགོས་པ་གཅིག་ཡོད་པའི་ཚེ། ཞལ་ནས་ད་ལྟ་དུར་ཁྲོད་བདག་པོ་བྱུང་། ཀ་གདོང་འདི་ན་བསྡད་ནས་གར་སྟབས་དུ་མ་བྱེད། ཁྱད་པར་དགེ་ལེགས་དཔལ་མགོན་དྲིལ་བུ་འཁྲོལ་བའི་ལད་མོ་བྱེད་ཀྱིན་འདུག་གསུངས། མདོར་ན་མཁའ་འགྲོ་ཆོས་སྐྱོང་ཐམས་ཅད་སྐུ་དང་གྲིབ་མ་ལྟར་འགྲོགས་ཤིང་། འཕྲིན་ལས་ཐམས་ཅད་འབད་མེད་དུ་བསྒྲུབ་པར་མཛད་པའོ། ། འདིར་སྨྲས་པ་རྡོ་རྗེ་ནག་པོ་ཆེན་པོ་ལ་སོགས་པ། ། བཀའ་བསྟོད་སྲུང་མ་རྒྱ་མཚོའི་ཚོགས་རྣམས་ཀྱིས། ། བར་ཆད་ཀུན་སེལ་བཞེད་དགུ་བསྒྲུབས་པ་སོགས། ། ཁྱོད་ཀྱི་འཕྲིན་ལས་མཐའ་དག་བསྒྲུབས་པ་ནི། །
གླིང་བཞི་འཁོར་ལོར་དབང་ཕྱུག་བསྒྱུར་རྒྱལ་གྱིས། ། བླང་དོར་བཞེད་དོན་ཕུན་ཚོགས་མ་ལུས་པ། ། དཔའ་མཛངས་ལྡན་པ་བློན་པོའི་ཚོགས་རྣམས་ཀྱིས། ། སྒོ་གསུམ་གུས་པས་རྩེ་གཅིག་སྒྲུབ་པ་བཞིན། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ།། །། གཉིས་པ། གཙོ་བོར་གཞན་རྒྱུད་གྲོལ་བའི་མཛད་པ་ལ། བཤད་པ་དང་། རྩོམ་པས་གྲོལ་བར་མཛད་ཚུལ་དང་། གདམས་ངག་དང་བྱིན་རླབས་ཀྱིས་གྲོལ་བར་མཛད་ཚུལ་གཉིས།
དང་པོ་ནི། རྗེ་འདི་ཉིད་དགུང་ལོ་བཅུ་བདུན་བཞེས་ནས། གདན་ས་ཆེན་པོར་རྒྱུད་གསུམ་ཐུགས་ལ་གསུངས་པ་ནས་བརྩམས་ཏེ། མཐར་སྐུ་མྱ་ངན་ལས་འདའ་བའི་ཚུལ་མ་བསྟན་གྱི་བར་དུ་གདན་ས་ཆེན་པོ་དཔལ་ལྡན་ས་སྐྱ། དཔལ་ངམ་རིངས། གྲུབ་གནས་ཆེན་པོ། སེ་མཁར་ཆུང་། དབེན་གནས་རྡོ་རྗེ་གདན། རྟ་ཟུར་རྩེ་མོ། བུ་ལའི་གངས་ཁྲོད།
ཆོས་གྲྭ་ཆེན་པོ་མདར་ཆོས་སྡིངས་ལ་སོགས་པར། དགེ་བའི་བཤེས་གཉེན་དང་། སྐྱེ་བོའི་ཚོགས་དུ་མ་ལ། དགེ་བསྙེན། དགེ་ཚུལ། བསྙེན་རྫོགས་ཀྱི་སྡོམ་པ། བསྙེན་གནས་ཡན་ལག་བརྒྱད་པ། བྱང་ཆུབ་སེམས་དཔའི་སེམས་བསྐྱེད། རྒྱུད་སྡེ་བཞི་དང་འབྲེལ་བའི་དབང་རིགས་གཏད་རྗེས་གནང་མདོ་རྒྱུད་འབྲེལ་པ་དང་བཅས་པ་དུ་མའི་ལུང་། བཤད་པ་ལག་ལེན།
ཕ་རོལ་ཏུ་ཕྱིན་པ་དང་། སྔགས་ཕྱོགས་ཀྱི་འཁྲིད་རིམ་དུ་མ་དང་བཅས་པ་སྟེ། གང་ལ་ཅི་འདོད་ཀྱི་ཆོས་ཀྱི་འཁོར་ལོ་རྒྱ་ཆེན་པོ་ཡང་ནས་ཡང་དུ་བསྐོར་བ་མཛད་ཅིང་དེའི་ཚུལ་ཕྱོགས་ཙམ་མཚོན་པ་ཡང་། རྟ་ལོ་དབེན་གནས་ཆེན་པོ་རྡོ་རྗེ་གདན་དུ་ཆོས་འཁོར་བསྐོར་བའི་ཚེ། ཚིགས་སུ་བཅད་ནས། ཆོས་ཀྱི་རྒྱལ་པོ་དཀོན་མཆོག་ལེགས་པ་ལ་བཀའ་གནང་བ་ནི། འདི་ལྟ་སྟེ། ཁ་ཅིག་དལ་འབྱོར་རྙེད་དཀའ་དང་། ། འཁོར་བའི་ཉེས་དམིགས་བཤད་པའི་མཐུས། ། ཚེ་འདིའི་འཁྲི་བ་ཅུང་ཟད་ཞི། །
ལ་ལ་ལས་འབྲས་བསླུ་མེད་དང་། ། མི་རྟག་གནས་ལུགས་བསྟན་པའི་མཐུས། ། སྒོ་གསུམ་ཆོས་དང་ངང་གིས་འདྲེས། ། ཕལ་ཆེར་བྱམས་དང་སྙིང་རྗེ་དང་། ། བྱང་ཆུབ་སེམས་གཉིས་བསྟན་པའི་མཐུས། ། གཞན་ཕན་འདུན་པ་རྒྱུད་ལ་སྐྱེས། ། འགའ་ཞིག་མཐའ་བྲལ་ལྟ་བའི་གནད། ། བསྟན་པས་དངོས་འཛིན་ཅུང་ཞིག་ཞི། ། གཞན་དག་དབང་གི་ཆུ་བོའི་རྒྱུན། ། བསྐུར་བས་དམ་ཚིག་ཐུན་བཞིར་གསོ། །
ཡང་རབ་རྩ་རླུང་ཐིག་ལེའི་གནད། ། བསྟན་པས་ཉམས་ཀྱིས་དྲོད་མ་ཡལ། ། འགའ་ལ་རྒྱུད་སྡེ་ཟབ་མོའི་གནད། ། བཤད་པས་ཕྱི་ནང་སྤྲོས་པ་ཆོད། ། དེ་ལྟར་ཆོས་མཐུན་བརྒྱ་ཕྲག་ལྷག ། སོ་སོ་ཐར་དང་བྱང་ཆུབ་སེམས། ། རིག་འཛིན་སྔགས་ཀྱི་སྡོམ་པས་གདམས། ། ཐུན་བཞིར་རིམ་གཉིས་བསྒོམས་པ་དང་། ། ཐུན་མཚམས་བཟླས་བརྗོད་གཏོར་མ་སོགས། ། ཕལ་ཆེར་གདམས་པས་སྤྲོས་པ་ཆོད། །
ལ་ལ་རྒྱུད་ལ་ཐོས་བསམ་བགྱིད། ། འགའ་ཞིག་སྒོམ་པས་དུས་འདའ་བ། ། ཞིང་གི་དམ་པ་འདི་དག་ནི། ། མི་དབང་ཉིད་ཀྱི་མཐུ་དཔལ་ཏེ། ། དད་ལྡན་རྣམས་ཀྱི་ཡིན་པའི་ཞིང་། ། འགའི་མཆོད་པའི་ཡུལ་ཡང་ལགས། ། ཆོས་རྒྱལ་ཉིད་ཀྱི་རིམ་གྲོ་པ། ། དེ་སླད་བསྙེན་ཅིང་བསྐུར་བའི་ཚུལ། ། བཟང་ཞིང་གྱ་ནོམ་རབ་ཀྱི་ཕུལ། ། ལྷག་པའི་བསམ་པ་རྣམ་པར་དག །
བླ་ན་མེད་པའི་མཆོད་པའང་དེ། ། ཚོགས་ཀྱི་འཁོར་ལོའང་འདི་ཉིད་ཡིན། ། སླར་ཡང་རྗེས་སུ་ཡི་རང་བཅས། ། འཁོར་གསུམ་དག་ཏུ་མ་ཞེན་པར། ། རྒྱ་ཆེན་བསྔོ་བས་རྒྱས་གདབ་བགྱིས། ། སླར་ཡང་མི་དབང་ཆོས་སྐྱོང་ཞིང་། ། ཆབ་སྲིད་ཆོས་བཞིན་བསྟན་པ་དང་། ། སྙུན་མེད་སྐུ་ཚེ་རིང་བ་དང་། ། བྱང་ཆུབ་མཆོག་ལ་གཞོལ་བར་ཤོག ། ཅེས་གསུངས་པ་ལྟ་བུའོ། །
དེ་ཡང་གོང་དུ་སྨོས་པའི་གནས་འདི་དག་ནི། ཆོས་ཀྱི་འཁོར་ལོ་རྒྱ་ཆེ་བ་བསྐོར་བའི་གནས་ཡིན་པས་ལོགས་སུ་སྨོས་པ་ཡིན་གྱི། ཡུལ་དང་གྲོང་ཁྱེར་གང་དུ་ཕེབས་པ་དེ་དང་དེར། དབང་དང་མན་ངག་ལ་སོགས་པའི་བཀའ་ལུང་ཞུ་བ་བསམ་གྱིས་མི་ཁྱབ་པ་ཡོང་ཞིང་། དེ་ཐམས་ཅད་རང་ཉིད་གང་འདོད་པའི་ཆོས་ཀྱི་སྦྱིན་པས་རྒྱུད་ཚིམ་པར་མཛད་མོད། དེ་དག་གི་རྣམ་གྲངས་ནི་སུ་ཞིག་གིས་བྲི་བར་ནུས། གཞན་ཡང་ཕྱི་རབས་ཀྱི་གདུལ་བྱ་གྲངས་མེད་པ་ལ། ཕན་པར་མཛད་པའི་ཕྱིར་དུ། བླ་མ་དང་དགེ་བའི་བཤེས་གཉེན་དུ་མས་བསྐུལ་བའི་ངོར། ལེགས་པར་བཤད་པ་དུ་མ་ཞིག་མཛད་དེ།
དེ་ཡང་འདི་ལྟར། ཚར་གསུམ་ཁུག་པའི་གསོལ་འདེབས། ཐུབ་པའི་དབང་པོ་དང་། འཇམ་པའི་དབྱངས་ཀྱི་བསྟོད་པ། བིརྺ་པའི་བསྟོད་པ་ལ་སོགས་པ། བླ་མ་དང་ཡི་དམ་གྱི་བསྟོད་ཚོགས་དུ་མ་དང་། ཆོས་ཀྱི་རྒྱལ་པོ་ཆེན་པོའི་རྣམ་ཐར་གཉིས། རྒྱུད་སྡེ་སྤྱིའི་རྣམ་བཞག་རྒྱུད་ཀྱི་མངོན་རྟོག་བདག་འཇུག་འགྲེལ་པ་ལུགས་ཀྱི་དཀྱིལ་ཆོག་ཆེན་མོ་སམྤུ་ཊའི་ཊཱི་ཀ ཀྱཻའི་རྡོ་རྗེ་མན་ངག་ལུགས་ཀྱི་མངོན་རྟོགས། དེའི་བཀའ་འགྲེལ་བསྒོམ་དོན་དབང་ཆུ་ཆེན་པོའི་བཀའ་འགྲེལ།
ལག་ལེན་འཁྲུལ་འཇོམས་ཆེ་ཆུང་ལམ་དུས་དབང་ལེན་ཚུལ་དེའི་བསྒོམ་དོན་གསུང་ངག་རིན་པོ་ཆེའི་གེགས་སེལ། ཀྱཻའི་རྡོ་རྗེ་ཌོཾ་བྷི་ལུགས་དང་། མཚོ་སྐྱེས་ལུགས་ཀྱི་མངོན་རྟོགས་ནག་པོ་ལུགས་ཀྱི་མངོན་རྟོགས་དཀྱིལ་ཆོག་གུར་རིགས་བསྡུས་དང་སཾ་པུ་ཊི་རྡོར་དབྱིངས་ཀྱི་མངོན་རྟོགས་མཚོན་ཆ་ཅན་གྱི་མངོན་རྟོགས་བདག་འཇུག་འགྲེལ་པ་ལུགས་ཀྱི་དཀྱིལ་ཆོག་ཆེན་མོ། བདེ་མཆོག་ལཱུ་ནག་དྲིལ་གསུམ་གྱི་བསྒྲུབ་དཀྱིལ། བསྡུས་དོན་དང་། མི་འདྲ་བའི་ཁྱད་པར། དེའི་ཕྱག་ལེན་གྱི་ཁྲིད་ཡིག དུས་འཁོར་ས་ཆོག་སོགས་ཀྱིས་ཟུར་འདེབས། དགྲ་ནག་གི་ཆོ་གའི་སྡོམ། གཤེད་དམར་ལྷ་ལྔ་ཕག་མོ་དབུ་སྤྱད་མ་འབྱུང་པོ་འདུལ་བྱེད་རྣམས་ཀྱི་མངོན་རྟོགས་འཇམ་དབྱངས་དཔའ་བོ་གྲུབ་པའི་རྗེས་གནང་།
ཚོགས་བདག་གི་རྗེས་གནང་། མགོན་པོ་ལྷ་ལྔ་མ། ལྷ་བརྒྱད་མ། ལྷ་བཅུ་གཉིས་མ། བཅུ་བདུན་མ་རྣམས་ཀྱི་མངོན་རྟོགས་དཀྱིལ་ཆོག དཀར་མོ་ཉི་ཟླ་དང་བདུད་རྒྱལ་གྱི་གཏོར་ཆོག དུས་མཆོད་ངོས་བཟུང་། སྐུ་གཟུགས་ཀྱི་ཕྱག་ཚད་ཆོ་འཕྲུལ་ཆེན་པོའི་རྣམ་བཞག་མཁན་ཆེན་སངས་རྒྱས་འཕེལ། བཀའ་བཅུ་པ་དགེ་ལེགས་དཔལ། མངའ་རིས་པ་བློ་གྲོས་མཚུངས་མེད་རྣམས་ཀྱི་དྲིས་ལན་རྣམས་དང་།
གཞན་ཡང་བླ་མ་དང་དགེ་བའི་བཤེས་གཉེན་དང་། སྒྲུབ་པ་ཕོ་མོ་དང་། གདན་ས་བཀའ་གྲོས་པ་དང་། སྦྱིན་བདག་ཆེན་པོ་རྣམས་ཀྱིས་ངོར་མཛད་པའི་སྒྲུབ་ཐབས་དང་། མན་ངག་དང་། གདམས་པ་སྤྲིང་ཡིག་ལ་སོགས་དུ་མ་ཞིག་གནང་ཞིང་། དིང་སང་ཕྱི་མོ་མ་རྙེད་པ། ཀྱཻའི་རྡོ་རྗེ་གཞལ་ཡས་ཁང་གིས་གསལ་བྱེད་ལ་སོགས་པ་ཡང་ཡོད་པར་སྣང་ངོ་། ། མདོར་ན་དེ་ལྟ་བུའི་ལེགས་པར་བཤད་པ་རེ་རེས་ཀྱང་སྐལ་བ་དང་ལྡན་པའི་རྒྱུད་སྨིན་ཅིང་གྲོལ་བར་མཛད་པ་ཡིན་ཏེ། དཔེར་ན་བླ་མ་སངས་རྒྱས་སུ་མཐོང་བ་ལྟ་བ་པ་ནི།
མོས་གུས་རྩེ་གཅིག་ཏུ་བྱེད་པ་བསྒོམས་པ་ཡིན། ཅི་བྱས་ཞབས་ཏོག་ཏུ་འགྲོ་བ་སྤྱོད་པ་ཡིན། བྱིན་རླབས་ལྷུན་གྲུབ་དུ་འབྱུང་བ་འབྲས་བུ་ཡིན། དོན་དེ་བཞི་ཚང་བའི་སྐལ་ལྡན་ཀུན། བླ་མ་བསྒོམས་པའི་གདམས་པ་དེ་ལ་མཛོད། ཅེས་གསུངས་པ་ཙམ་གྱིས་སྒྲུབ་ཆེན་མ་སེང་གེ་རྒྱལ་མཚན་གྱི་རྒྱུད་ལ་རྟོགས་པ་ཕུན་སུམ་ཚོགས་པ་སྐྱེས་པ་ལྟ་བུའོ། ། དེ་ལྟར་དྲི་མ་མེད་པའི་བཤད་པ་དང་། ལེགས་བཤད་དུ་མ་ཞིག་མཛད་པ་ལ་བརྟེན་ནས་རྗེ་འདི་ཉིད་ལ་ཆོས་ཀྱི་བཀའ་དྲིན་ལེགས་པར་ནོས་པའི་སློབ་མ་དུ་མ་ཞིག་འཁྲུངས་ཏེ། ས་སྐྱ་འཁོན་གྱི་གདུང་རྒྱུད། བདག་པོ་སློབ་དཔོན་ཆེན་པོ་ཀུན་དགའ་བློ་གྲོས་པ་དང་།
སློབ་དཔོན་ཆེན་པོ་བདེ་ལེགས་བཀྲ་ཤིས་པ་རྣམ་པ་གཉིས་དང་། གསུང་ངག་དུ་མའི་ཐོག་གྲངས་མན་ངག་དུ་མའི་མཛོད་འཛིན་པ་གྲུབ་ཆེན་བློ་གྲོས་བཟང་པོ་དང་། ཡི་དམ་གྱི་ལྷས་བྱིན་གྱིས་རླབས་ཅིང་དངོས་གྲུབ་བརྙེས་པ་ཆོས་རྗེ་རིན་པོ་ཆེ་ཨ་ནནྡ་ཏ་མ་ཏི་དང་པཎ་ཆེན་ཤཱཀྱ་ཤྲཱིས་གདན་ས་པ། མཁན་ཆེན་ཆོས་གྲུབ་རྒྱལ་མཚན་པ་དང་། ས་ལ་གནས་པའི་བྱང་ཆུབ་སེམས་དཔའ་ཆེན་པོ་གཞོན་ནུ་རྒྱལ་མཆོག་པ་དང་། ཡང་དག་པ་ཡོངས་ཀྱི་དགེ་བའི་བཤེས་གཉེན་ལུང་རིགས་རྒྱ་མཚོ་བ་དང་། མདོ་སྔགས་རབ་འབྱམས་ཀྱི་བདག་པོ་མདར་ཆོས་སྡིངས་ཀྱི་མཁན་པོ་བློ་གྲོས་རྒྱལ་མཚན་པ་དང་། མཁས་གྲུབ་མགོན་པོ་སེངྒེ་དང་། གཞུང་རྒྱ་སྨྲ་བ་རཏྣ་ཤྲཱི་དང་མཁས་པའི་དབང་པོ་བཟད་པ་བློ་གྲོས་རྒྱ་མཚོ་དང་མཁས་གྲུབ་དགེ་ལེགས་དཔལ་བཟང་པོ་དང་། གཞན་ཡང་ངམ་རིངས་ཆོས་སྡེའི་འཁོན་རིགས་སྨྲ་བའི་གཙུག་གི་ནོར་བུ་སེང་གེ་དཔལ་རིན་ཆེན་དང་།
དགྲ་བཅོམ་པ་དོན་བཟང་རྒྱལ་མཚན་དང་། མཁན་ཆེན་བློ་བཟང་གྲགས་པ་ལ་སོགས་པ་བཤད་སྒྲུབ་ཀྱི་སྲོལ་འཛིན་པ་དུ་མ་དང་། གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་ཆོས་རྗེ་བསམ་འགྲུབ་རྒྱལ་མཚན་པ་དང་། རྡོ་རྗེ་འཛིན་པ་ཆེན་པོ་ཆོས་རྗེ་དཔལ་ལྡན་ཚུལ་ཁྲིམས་པ་དང་། ཆོས་སྡིངས་རིན་པོ་ཆེ་དང་། ནེ་རིངས་རིན་པོ་ཆེ་ལ་སོགས་པ། སྒྲུབ་རྒྱུད་ཀྱི་རྒྱལ་མཚན་འཛིན་པ་དུ་མ་དང་། གྲུབ་ཐོབ་ལྕགས་ཟམ་པ་ལ་སོགས་རྟོགས་ལྡན་གྱི་རྣལ་འབྱོར་པ་མང་པོ་ཡང་བྱུང་ཞིང་། རོང་མི་བསོད་ནམས་རྒྱལ་མཚན་དང་། ཆོས་གླིང་དབོན་པོ་ལ་སོགས་པ་མདོ་ཁམས་ཀྱི་ཡུལ་ན་ཡང་།
བུ་ཆེན་དུ་མ་ཞིག་ཡོད་ལ། མདོར་ན་དབུས་གཙང་ཁམས་གསུམ་མངའ་རིས་དང་བཅས་པ་ན། མཁས་ཤིང་གྲུབ་པ་བརྙེས་པ་དང་། རྟོགས་པ་ཕུན་སུམ་ཚོགས་པ་དང་ལྡན་པ་དང་། རྒྱུད་སྡེ་འཛིན་པ་དང་། སྡེ་སྣོད་འཛིན་པ་ལ་སོགས་པ་བགྲང་གིས་མི་ལངས་བ་ཞིག་བྱུང་ངོ་། ། འདིར་སྨྲས་པ། ཁྱོད་སྐུ་ལྷུན་པོ་ཡོན་ཏན་གཟི་འོད་ཅན། ། སློབ་མའི་ཚོགས་ཀྱི་དབུས་ནས་བལྟམས་པ་ནི། ། གླིང་བཞི་འཁོར་དང་བཅས་པའི་རྒྱ་མཚོའི་དབུས། །
རིན་ཆེན་རྡུལ་རྩེགས་ཀུན་ནས་བརྗིད་པ་བཞིན། ། རྒྱ་ཆེན་ཆོས་སྒྲ་ཀུན་ནས་སྒྲོག་པའི་གསུང་། ། ཚངས་དབྱངས་ལྟ་བུར་ཀུན་ནས་ཁྱབ་པ་ནི། ། དེ་བཞིན་གཤེགས་པའི་ལྗགས་ཀྱི་ཆུ་འཛིན་ལས། ། ཡན་ལག་དྲུག་ཅུའི་འབྲུག་སྒྲ་སྒྲོག་པ་འདྲ། ། ལེགས་བཤད་བདུད་རྩིའི་ཆར་རྒྱུན་མི་ཟད་པས། ། གདུལ་བྱའི་ལོག་ཏོག་སྨིན་པར་མཛད་པ་ནི། ། འཕགས་པའི་ཡུལ་དུ་ཟས་གཙང་སྲས་པོ་ཡིས། ། རིམ་གསུམ་ཆོས་ཀྱི་འཁོར་ལོ་བསྐོར་བ་བཞིན། ། ཞེས་བྱ་བ་ནི།
བསྡུ་བའི་ཚིགས་སུ་བཅད་པའོ།། །། གཉིས་པ་གདམས་ངག་དང་བྱིན་རླབས་ཀྱིས་གྲོལ་བར་མཛད་ཚུལ་ནི། རྗེ་འདི་ཉིད་ཀྱི་གདུལ་བྱའི་སྐྱེ་བོ་རྣམས་ཀྱི་བསྒོམས་པ་ལས་བྱུང་བའི་གེགས་དང་། བར་ཆད་ཀྱི་ཚོགས་དུ་མ་ཡང་བྱིན་གྱིས་བརླབས་ཀྱི་སྟོབས་ཀྱི་སེལ་བར་མཛད་པ་ཡིན་ཏེ། དེ་ཡང་རྟ་ཟུར་རྩེ་མོར་ཐུགས་དམ་ལ་བཞུགས་དུས། ཨ་ཁུ་རིན་ཆེན་འོད་ཟེར་གློ་བུར་དུ་ཚོགས་དྲུག་གི་རྒྱུ་བ་འགགས་ཏེ། རོ་བཞིན་དུ་གྱུར་པ་ལ། རྗེ་འདི་ཉིད་ཀྱི་ཞལ་ནས། འདི་འགོག་པའི་སྙོམས་འཇུག་གི་རྩ་རླུང་སེམས་ཐིམ་པ་ཡིན། འདི་ལ་མི་གཞན་གྱིས་རེག་ན།
ཚེ་འདི་འདུ་བྱེད་པས་མ་རེག་ཅིག ཞེས་གསུངས་ནས། རྗེ་ཉིད་འཁོར་དང་བཅས་པས། དེའི་མཐའ་བསྐོར་ཏེ། ཐོག་མར་ཏིང་བཤགས། དེ་ནས་དྲིལ་བུ། དེ་ནས་ཌཱ་མ་རུ། དེ་ནས་སེ་ཆལ། དེ་ནས་རྔ། དེ་ནས་དུང་སྒྲའི་བར་དུ་སྒྲ་དྲག་གཞན་རེས་འཇོག་དུ་མཛད་ཅིང་།
ལུས་སེམས་ལ་གནད་དུ་སླད་པས། འགོག་པ་ལས་སླངས་ཏེ། ཏིང་ངེ་འཛིན་མཆོག་བརྙེས་པར་མཛད་པ་དང་། ཡང་ཨ་ཁུ་རིན་ཆེན་འོད་ཟེར་ལ། གནས་སྦྱོངས་ཀྱི་ཉམས་དྲག་ལ་ཡུན་རིང་བ་གཅིག་བྱུང་བ་རྗེ་ཉིད་ཀྱི་གསོལ་རས་གནང་བ་ཙམ་གྱིས་ཞི་བར་མཛད་པ་དང་། མདར་ཆོས་སྡིངས་ཀྱི་མཁན་པོ་བློ་གྲོས་རྒྱལ་མཚན་པས། ཕག་ལོ་དགེ་འཕེལ་དུ་ཆོས་ཞུ་བའི་དུས། ཆོས་ལ་འདོད་པ་ཆེས་པར་མངོན་པའི་ཞུ་བ་ཞིག་ཕུལ། སྤྱིར་རྗེ་དེ་ཁྲོ་བའི་རྣམ་འགྱུར་སྟོན་པ་མི་མངའ་བ་ལ། དེ་ནུབ་ཁོ་རང་གི་སྣང་ངོར།
གསུང་སྣ་ཐུང་བར་མངོན་ཙམ་གཅིག་བྱུང་དེ་ནུབ་ཁོང་ལ་དམྱལ་བའི་རྨི་ཉམས་ཤིན་ཏུ་རྩུབ་པ་སྡུག་བསྔལ་ཅན་ཞིག་བྱུང་། སད་མ་ཐག་ཏུ་ཞུ་བ་ཅུང་མ་བཟོ་བའི་སྐྱོན་ཡིན་ངེས་སྙམ་པ་བྱུང་ནའང་། སང་ཉིན་རྗེ་ཉིད་ལ་ཞུས་པས། ང་ལ་སེམས་འཁྲུག་པ་ཅུང་ཟད་ཀྱང་བྱུང་བ་མེད་དེ། ཉམས་དེ་འབྱམས་ན་སྐྱོན་ཅན་ཡིན་མོད། ལན་གཅིག་མི་འཕར་ཁ་མེད་ཡིན་པ་ལ། དེ་ཙམ་གྱིས་གནས་སྦྱོངས་ཀྱི་ཉམས་འཆར་བ་སྒྲིབ་པ་ཆུང་བ་ཡིན་གསུངས། སྤྱིར་བླ་མ་ཡུལ་གཉན་ཡོད། ཁྱད་པར་གཞན་དང་མི་འདྲ་བར་འདུག་སྙམ། དེ་ཕྱིན་བླ་མའི་ཕྱོགས་སུ་དད་གུས་ཀྱི་དྲན་འཛིན་བཟང་བ་ལ་ཤིན་ཏུ་ཕན་པར་བྱུང་།
ཞེས་ཟེར་བ་ལྟ་བུ་དང་། ཡང་རྟ་ཟུར་དུ་རྒྱ་མཁར་བས། རྗེ་ཉིད་གདན་དྲངས་ཏེ་ཕེབས་ཚེ་དབང་ཚར་མང་བ་ཞིག་ཞུས་པའི་དུས། རྗེ་ཉིད་ཀྱིས་ཆོས་ཀྱི་རྒྱལ་པོ་ཆེན་པོའི་དྲུང་དུ་བདུད་རྩི་རིལ་བུ་བསྒྲུབ་པར། གསོལ་བ་བཏབ། སྨན་བསྒྲུབ་རེ་ཞལ་གྱིས་བཞེས་ཡོད་པས། ཨ་རུ་ར་གསེར་མདོག་མང་བ་ཅིག་སློང་བར་བཞེད་པ་ན། མཚན་གཅིག མནལ་ལམ་དུ། ཡུལ་དེའི་གཞི་བདག་ཇོ་གདན་ཆེན་པོ་ཞིག་གི་རྣམ་པར་བྱུང་ནས།
ཆོས་འབྲེལ་ཞིག་ཞུ་ཟེར་དེ་ལྟར་ན་མདུན་དུ་འདུག་ཅིག་གསུངས་པས། གདན་ཞིག་དགོས་ཟེར་གདན་ཇི་ལྟ་བུ་དགོས་གསུངས་པས། འདི་འདྲ་ཞིག་དགོས་པ་ལགས་ཟེར་ནས། སྲན་མ་ནག་པོའི་གཡུང་དྲུང་རིས་གཅིག་ཁོ་རང་གིས་བྲིས་ནས་དེའི་སྟེང་དུ་བསྡད་བྱུང་། དེར་ལས་རྒྱུ་འབྲས་ཀྱི་ཆོས་བཤད་མང་བ་ཞིག་མཛད་པའི་མཐར། ཇོ་གདན་དེ་ན་རེ། ངེད་ལ་སྔར་དཔལ་འབྱོར་ཆེན་པོ་ཡོད་ཀྱང་། དུས་ཕྱིས་སྲབ་པོར་སོང་ནས་མེད། བླ་མ་ཁྱེད་ལ་ཨ་རུ་ར་གསེར་མདོག་ལ་ཐུགས་བཞེད་ཆེ་བར་འདུག་པས་འབུལ་ཟེར་ནས། ཕྱག་འཚལ་ཏེ་སོང་།
དེའི་སང་ཉིན་ནས་དཔལ་ལྡན་མགོན་པོས་ཆོས་ཕྱག་ལ་ཨ་རུ་གསེར་མདོག་ཉིན་རེ་བཞིན་འབུལ་དུ་བྱུང་བ་དང་། ཡང་བུ་ལེར་བཞུགས་དུས། བུ་ལེའི་གཞི་བདག་གི་ཞབས་ཏོག་དང་གུས་པའི་རྣམ་འགྱུར་དུ་མ་བྱས་ཤིང་། ནང་ཞིག གཟིགས་སྣང་ལ། གཞི་བདག་དེ་སྦྲུལ་ཆེན་པོའི་གཟུགས་སུ་བསྟན་ནས། ལུས་ཀྱིས་བུ་ལེའི་གངས་ལ་བསྐོར་བ་གསུམ་བྱས། གངས་ཀྱི་རྩེ་ལས་མཐོ་བར་སྦྲུལ་མགོ་གདེངས་ནས། རྗེ་ཉིད་བཞུགས་པའི་ཕྱོགས་ལ་འདུད་པའི་ཚུལ་དུ་འདུག་པ་དང་། ཡང་ལན་གཅིག་སྟ་ཟུར་དུ་བྱོན་དུས།
ཕྱག་ཕྱི་བས་གཞི་བདག་གི་རྟེན་དང་། མདོས་ལ་འབགས་པ་གཅིག་ཤོར་བ་ལ་བརྟེན་ནས། དེ་ནུབ་རྗེ་ཉིད་ཐུགས་དམ་ལ་བཞུགས་པ་ན། གཞི་བདག་དེ་བསྟན་པའི་གཙོ་བོའི་གསེར་གྱི་སྐུ་ཆེན་པོ་གཅིག་གི་རྣམ་འཕྲུལ་དུ་བྱས་ནས་ཐོ་འཚམ་དུ་བྱུང་། རྗེ་ཉིད་ཀྱི་ཡི་དམ་གྱི་སྙིང་པོ་ཞིག་གསུངས་པས། སྐུ་དེའང་དེའི་ལད་མོ་བྱེད་ཀྱིན་འདུག དེ་ནས་རྗེ་ཉིད་ཀྱིས་བྷིར་ཁ་པའི་ཏིང་ངེ་འཛིན་དུ་བཞུགས་ནས། དེའི་སྙིང་ཁར་སྡིགས་མཛུབ་གཏད་པས། ཐོག་མར་དེའི་མིག་ནས་མཆི་མ་བྱུང་། དེ་ནས་མགོ་གཏིང་ལོག
དེ་ནས་ཇེ་ཆུང་སོང་ནས། མཐར་ཇོ་གདན་རིད་ངན་མ་ཞིག་དུ་བྱས་ཏེ། རྗེ་ཉིད་ལ་ཕྱག་འཚལ་ནས་སོང་གསུངས་བ་དང་། ཡང་དབོན་པོ་ཉི་མ་རྒྱལ་མཚན་པ་དབུས་ན་སློབ་གཉེར་མཛད་པ་ལ་ཡོད་དུས། བར་ཆད་ཀྱི་མཚན་མའི་རྨི་ལམ་ཤིན་ཏུ་རྩུབ་པ་བྱུང་ཡང་། དངོས་སུ་ན་ཚའམ་བར་ཆད་ཅི་ཡང་མ་བྱུང་། དེ་དང་དུས་མཉམ་དུ་རྗེ་ཉིད་ཤེལ་དཀར་ན་བཞུགས་པའི་དུས། མཚན་གཅིག་གི་མནལ་ལམ་དུ་མི་གཟུགས་ཆེན་པོ་བྱད་དམར་པོ་ཁྲག་གི་མདོག་དུ་ཡོད་པ་གཅིག་གིས་དབོན་པོ་ཕང་པས་བཏབ་ནས་ཁྱེར་སོང་། རྗེ་ཉིད་ཀྱིས་རྣལ་འབྱོར་དབང་ཕྱུག་ལ་གསོལ་བ་བཏབ། མགོན་པོ་ཆེ་ཆུང་རྣམས་ཀྱང་འཕྲིན་ལས་ལ་བསྐུལ་ནས།
དེའི་ཕྱི་བཞིན་དུ་གཉགས་ནས། མགྱོགས་པར་བྱོན་པས། རྗེ་ཉིད་འབྱོན་པའི་ཕྱི་ལ་ཨ་ཙ་ར་ནག་པོ་དུང་ལོང་བཏགས་པ་གསུམ་ཡང་རྒྱུགས་ནས་བྱུང་། ལམ་བར་ན་ཆུ་གཅིག་འདུག་པ་ལ། རྗེ་ཉིད་འཁོར་དང་བཅས་པས་རྡུངས་ཤིང་གཅིག་ལ་ཟམ་པ་མཛད་ནས་བྱོན་ཏེ་ལྟོངས་གཅིག་ཏུ་ཕེབས་པས། ད་ཅིའི་མི་དེ་ནི་གང་ནའང་མི་འདུག དབོན་པོ་བ་རིད་ངན་པ་གཅིག་དེ་ན་སྐྱུར་འདུག་པ། ཚུར་ཁྲིད་ནས་བྱོན་པའི་མནལ་ལམ་བྱུང་། སང་ཉིན་མདང་རྨི་ལམ་བྱུང་། ཉི་མ་རྒྱལ་མཚན་ལ་བར་ཆད་ཆེ་བར་འདུག་པ།
ཁོ་བོས་སྐྱབས་ཡོད་འོན་ཀྱང་རིམ་འགྲོ་འདི་ལྟ་བུ་བྱའི་ཞེས་གསུང་བ་དང་། ཡང་ཕག་ལོ་གསོས་པོ་རྗེ་ཉིད་ངམ་རིངས་སུ་ཕེབས་དུས། མཁན་པོ་བློ་གྲོས་རྒྱལ་མཚན་པས། མཁར་ཆུང་ཀོ་བར་སྐྱེལ་ཐུང་ལ་ཡོང་པས། ཁོ་བོ་ལ་དཀར་ཡོལ་གཅིག་གནང་། དེ་ཀའི་རྗེས་ལ་དཀར་ཡོལ་དེ་བཞེས་ནས། ན་བཟའ་བླ་གོས་རྙིང་པ་གཅིག་གནང་། དེ་ནས་བྱི་ཕག་གི་མཚམས་སུ་སོ་སྟོན་འཇིགས་མེད་གྲགས་པའི་སྐུའི་སྐྱེ་བ་ཤངས་སྟོན་མགོན་པོ་སེང་གེ་བ་སྐུ་གཤེགས། དེ་ནས་རྗེ་ཉིད་གདན་སར་འབྱོན་པའི་ལམ་དུ་མཁན་ཆེན་པ་དང་མཇལ་བས། ཁྱེད་དཔོན་སློབ་ཀྱི་བར་ན་དོག་ཆ་ཕར་ཕོ་ཚུར་ཕོ་གཅིག་ཡོད་པ་ཆོས་གོས་དེ་བཞག་པས་སེལ་བར་འདུག་གསུངས་པས།
ངེས་པར་དེ་བཞིན་ཡིན་པར་འདུག་སྙམ་པའི་ངེས་ཤེས་སྐྱེས། སྤྱིར་མཆོག་ཐུན་མོང་གི་དངོས་གྲུབ་ཐམས་ཅད་བླ་མ་ལ་རེ་བ་ཡིན་མོད་ཀྱང་། ཚེ་འདི་ལ་མངོན་ཞེན་ཆེས་པའི་མི་ལ། དུས་མ་ཡིན་པར་འཆི་བའི་འཇིགས་པ་ལས་བསྐྱབ་པ་འདི་རང་ཡང་བཀའ་དྲིན་ཆེ་བར་གདའ་ཞེས་ཟེར་བ་ལྟ་བུ་དང་། ཡང་དེ་ཉིད་ཀྱིས་ལོ། ཁོ་བོས་བཀའ་ཆེན་བཞི་ཡི་ཐོག་གྲངས། པུསྟི་བཅུ་གསུམ་གྱི་གྲས་བསྐོར་བྱེད་པའི་དུས། རྒྱལ་པོའི་བར་ཆད་ཀྱི་རྣམ་པའི་རྨི་ལམ་རྩུབ་པར་བྱུང་། རྗེ་ཉིད་ལ་གསོལ་བ་བཏབ་པས། མཚན་གཅིག་གི་ཚེ།
མནལ་ལམ་དུ་འདི་ལྟར་བྱུང་གསུང་སྟེ། ཐོག་མར་བྲོ་པ་དང་སྤྲེ་འབག་པ་ལ་སོགས་པའི་ཟང་ཟིང་མང་པོས་ལུང་པ་ཁེངས་འདུག་པ། དར་གཅིག་ནས་དེ་ཐམས་ཅད་རླུང་ཚུབ་ཆེན་པོ་གཅིག་གིས་ཕྱོགས་བཅུར་དེད་སོང་ཅི་ཡིན་དྲིས་པས། གམ་ན་འདུག་པ་གཅིག་ན་རེ། བླ་མ་ཀུན་དགའ་རྒྱལ་མཚན་པའི་འོག་རླུང་གིས་དེད་པ་ཡིན་ཟེར་གྱིན་འདུག དེའི་མོད་ལ་མཁར་རྔ་ཆེན་པོ་བཟོན་ཅུང་མ་རྫོགས་པ་གཅིག་མདུན་ན་འདུག་པ་ལག་ཏུ་བླངས་ནས་བརྡུངས་པས། དབུས་གཙང་ཀུན་དེའི་སྒྲས་ཁྱབ་པ་གཅིག་བྱུང་། གམ་ན་ཡོད་པའི་མི་དེ་ན་རེ། མཁར་རྔ་འདི་མཐར་ཐོན་ན་མདོ་ཁམས་ཡན་ཆད་འདིའི་སྐད་ཀྱིས་ཁྱབ་པ་གཅིག་ཡོང་ཟེར་བ་རྨིས། ཁྱེད་ཀྱིས་གྲྭ་བསྐོར་བར་ཆད་མེད་པར་ལེགས་པར་གྲུབ་འདུག་ཅེས་གསུངས་བ་དང་།
ཡང་སྤྲེལ་ལོ་ཁོ་བོས་ཀྱཻའི་རྡོ་རྗེའི་ལུས་དཀྱིལ་གྱི་དབང་བསྐུར་ཐོག་མར་ཞུས་པའི་ཚེ། འབུལ་བའི་ཐོག་མ་ལ་ཚེ་དཔག་མེད་ཀྱི་གསེར་སྐུ་གཅིག་ཕུལ་བས། དེ་འཕྲལ་དུ་ཨ་ཁུ་རིན་ཆེན་འོད་ཟེར་ལ་གནང་གིན་འདུག གཏིང་དུ་ཨ་ཁུ་དང་གླེང་མོ་བྱུང་བས། ཁོ་བོ་མང་པོའི་གོང་དུ་རླུང་ལྟས་ལོག་ནས་ཤིན་ཏུ་འཇིགས་པར་ཡོད་པ་ལ། ཁ་སང་ཚེ་དཔག་མེད་ཀྱི་སྐུ་དེ་གནང་མ་ཁད་ལ། རླུང་ལྟས་སོར་ཆུད་ནས་བྱུང་། ཁྱེད་ཀྱི་འབུལ་བ་དེ་བདག་ལ་བཀའ་དྲིན་ཆེ་ཞེས་ཟེར་གྱིན་གདའ། གཞན་ཡང་ཁོ་བོ་གཞོན་པའི་དུས་བརྩོན་འགྲུས་ཤིན་ཏུ་ཞན་པར་ཡོད་པ་ལ་རྗེ་འདི་ཉིད་ཀྱི་ཞབས་ཀྱི་པདྨོ་ལ་གཏུགས། ཐོག་མར་མི་གཡོ་བ་དཀར་པོའི་རྗེས་གནང་ཞུ་དུས།
སྐུ་བྱིན་རླབས་ཅན་གཅིག་གནང་བས། དེ་ཕྱིན་བརྩོན་འགྲུས་འཕེལ་ནས། སྡེ་སྣོད་ཀྱི་སློབ་གཉེར་ཤིན་ཏུ་འཕེལ་བར་བྱུང་། ཡང་རྡོ་རྗེ་འཆང་ཆེན་པོའི་སྐུ་གཅིག་གནང་བའི་བཀའ་དྲིན་གྱིས། སྔགས་ཕྱོགས་ལ་ཐོས་བསམ་བྱེད་པ་ན། རྒྱུད་ལུང་མན་ངག་དུ་མ་ཐོས་ཤིང་། ཁོང་དུ་ཆུད་ལ། དེ་དག་གིས་ཟབ་མོའི་གནད་ཀྱང་། རྗེ་བཙུན་ས་སྐྱ་པ་ཡབ་སྲས་ཀྱི་དགོངས་པ་ཇི་ལྟ་བ་བཞིན་དུ་ཤེས་ནས། དད་པ་ཐོབ་ཅིང་།
མདོར་ན་རིག་པའི་གནས་ལྔ་དང་། རྗེས་སུ་འབྲེལ་བའི་ཤེས་བྱའི་གནས་རྣམས་ལ། རང་གིས་ཉམས་ལེན་མ་ནུས་པ་མ་གཏོགས་མཁས་གྲུབ་ཀྱི་བླ་མ་དང་། སློབ་དཔོན་སོ་སོས་ཁོ་བོ་ལ་སྒོ་སྐྱེལ་མཛད་པ་འདི་ནི་རྗེ་བཙུན་འདི་ཉིད་ཀྱི་བཀའ་དྲིན་འབའ་ཞིག་ཏུ་ངེས་སོ། ། ཡང་མུས་གླེ་ལུང་གི མཁན་པོ་ཆོས་ཀྱི་བདེ་ལེགས་ཀྱིས་རྗེ་འདི་ཉིད་ཀྱི་ཞབས་ལ་གཏུགས་ནས། རྒྱུད་གསུམ་མན་ངག་དང་བཅས་པས་ཐོག་གྲངས་པའི་ཆོས་ཀྱི་བཀའ་དྲིན་དུ་མ་ནོད། གླེ་ལུང་གི་གདན་སར་སླེབ་པའི་རྟེན་འབྲེལ་བསྒྲིག་པའི་ཞུས་པས། ཁོང་གིས་རྗེའི་སྐུ་ལྡེར་གཅིག་བཞེངས་ནས་རབ་གནས་ཞུས་པའི་ཚེ། དེ་རིང་ཁྱོད་ལ་རྟེན་འབྲེལ་བསྒྲིག་པ་ཡིན་ནོ། །
གསུངས་ནས། གདན་མཐོན་པོ་གཏིང་། གོས་བཟང་པོ་སྐོན། སྤྱད་པ་བཟང་པོ་དང་ཚོགས་འཁོར་གནང་། མངའ་གསོལ་མཛད་པས། རིང་པོ་མ་ཐོགས་པར་གསོལ་བ་བཏབ་པ་བཞིན་གྲུབ་བོ། ། ཡང་ངམ་རིངས་རྩེར་བཞུགས་དུས་རྗེ་ཉིད་ཀྱི་བྱིན་གྱིས་བརླབས་པའི་ཨ་རག་གི་གསོལ་རས་གཅིག སློབ་དཔོན་དགེ་ལེགས་དཔལ་མགོན་ལ་གནང་བར་རྩོམ་པ་ན། ཉེ་གནས་དར་རིན་གྱི་སྐུ་མདུན་དུ་སླེབས་ནས། སྔོན་ལ་ཉེ་གནས་ལ་གནང་ནས་ཡོངས་སུ་རྫོགས་པར་འཐུང་།
དེ་ནས་དགེ་ལེགས་དཔལ་མགོན་ལ་གནང་བས། བོ་ནས་ཚང་མར་འཐུང་རྒྱུ་མ་བྱུང་པར། རྗེ་ཉིད་ཀྱང་ཐུགས་རྟོག་ཆེར་མཛད་གིན་འདུག ངེད་གཉིས་པོ་ཁོ་བོ་ཚེ་རིང་ཞིང་སྐྱིད་པར་བྱུང་བ་དེའི་རྟེན་འབྲེལ་ཡིན་ཞེས། ཉེ་གནས་ཟེར་རོ། ། མདོར་ན་དེ་ལྟ་བུའི་ཚུལ་གྱི་གདུལ་བྱ་དཔག་ཏུ་མེད་པ་ལ་མངོན་པར་མཐོ་བ་དང་། ངེས་པར་ལེགས་པའི་རྟེན་འབྲེལ་དུ་མ་བསྒྲིག་པར་མཛད་ཅིང་། ཐ་ན་གསོལ་རས་ཙམ་ལ་བརྟེན་ནས་ཀྱང་། མཆོག་ཐུན་མོང་གི་རྟེན་འབྲེལ་དུ་མ་སྒྲིག་པར་སྣང་ཞིང་། མྱོང་བས་གྲུབ་པ་དག་ཀྱང་ཡོད་མོད།
ཡོངས་སུ་རྫོགས་པར་བརྗོད་མི་ནུས་པའི་ཕྱིར། མདོར་བསྡུས་པ་ཙམ་སྨྲས་པ་ཡིན་ནོ། ། ཁྱད་པར་དུ་ཡང་། དཔལ་ངམ་རིངས་ཀྱི་གཙུག་ལག་ཁང་ཆེན་པོར། རྗེ་བཙུན་བྱམས་ཆེན་འཛམ་གླིང་རྒྱན་གྱི་སྐུ་ངོ་མཚར་བ། འགྲན་ཟླ་བྲལ་བ་འདི་ཡང་། བར་ཆད་མེད་པར་མྱུར་དུ་གྲུབ་པའི་རྟེན་འབྲེལ་ཡང་རྗེ་འདི་ཉིད་ཀྱིས་བསྒྲིགས་པ་ཡིན་ཏེ། དེ་ཡང་། ཆོས་ཀྱི་རྗེ་སེམས་དཔའ་ཆེན་པོ་གཞོན་ནུ་རྒྱལ་མཆོག་པའི་ཞལ་སྔ་ནས། ཆོས་ཀྱི་རྒྱལ་པོ་དཀོན་མཆོག་ལེགས་པའི་དྲུང་གནས་ལ་བཀའ་བསྐུལ།
རྒྱལ་བ་བྱམས་ཆེན་གྱི་སྐུ་ཕུན་སུམ་ཚོགས་པ་བདག་པོའི་དྲུང་ནས་རང་གིས་དབུ་ཕང་ན་རིལ་ལེ་འདུག་པ་རྨིས་གསུངས། བདག་གི་རྨི་ལམ་དུ། ཉི་མའི་དཀྱིལ་འཁོར་འོད་རབ་ཏུ་འབར་བ་གཅིག་འདུག་པ། ནམ་མཁའི་དཀྱིལ་དུ་ནུབ་ནས་ཕྱོགས་ཀུན་མུན་པས་ཁྱབ་པར་གྱུར་པ་རྨིས། མཁན་པོ་བློ་གྲོས་རྒྱལ་མཚན་པའི་རྨི་ལམ་དུ། རྗེ་ཉིད་རྒྱ་ཡུལ་དུ་འབྱོན་པ་ཡིན་ཟེར། རྗེ་ཉིད་ཀྱི་སྐུ་མི་གནང་བར། ཕྱག་ཕྱི་བ་རྣམས་གྲབས་ཤོམས་ཆེན་པོ་བྱེད་ཀྱིན་འདུག་པ་རྨིས་ནས། རིངས་པར་ཡོང་སྟེ། གདན་བཞུགས་ཀྱང་ཕུལ་འདུག
གཞན་ཡང་བུ་སློབ་སོ་སོ་ལ། དེ་ལྟ་བུའི་ལྟས་བྱུང་བར་སྣང་། རྗེ་དེ་ཉིད་མཁྱེན་ནས་ཐུགས་རྗེ་རྫོང་ན་བཞུགས་པའི་དུས། ཉིན་གཅིག་ཕྱག་རྫས་རགས་པ་ཕལ་ཆེ་བ་གཟིགས། དེ་རིང་ནི་ཉི་མ་རྒྱལ་མཚན་ཡང་བོས་ཤིག་གསུངས་ནས། དབོན་པོ་བ་གཟིམས་ཁང་ཟུར་ན་སློབ་གཉེར་ལ་བཞུགས་པ་ཡང་གདན་དྲངས། དེ་ནས་རྗེའི་ཞལ་སྔ་ནས། ཁྱོད་ལ་ཡོན་ཏན་རབ་འབྱམས་སྒོར་མོར་ཡོད་པ་གཅིག་རེ་བ་ཡིན་པ། ང་རང་གིས་འདོད་པ་གུ་རུ་ལུགས་བཞིན་མ་བྱུང་ནའང་། ཆ་མཐུན་བྱུང་།
ཁྱད་པར་སྒོ་གསུམ་ཆོས་དང་མཐུན་པོ་བྱུང་འདུག་པ་ལེགས། ཟང་ཟིང་གི་དངོས་པོ་རྣམས་ཀྱི་ཁ་ཏ་ཁྱོད་ཀྱིས་བྱེད་པ་འོས་ནའང་། ན་ནིང་གི་སློབ་གཉེར་ལ་གནོད་ཀྱི་དོགས་ནས་མ་བཅོལ། ད་འདི་པའི་ཁ་ཏ་ཁྱོད་རང་གིས་གྱིས། དཔེ་ཆ་ལྷ་རྟེན་འདི་རྣམས་ཁྱོད་ཀྱི་ངའི་ཆོས་ཀྱི་གདན་ས་ཟིན་དུ་རེ་བ་ཡིན་པས། ཁྱོད་རང་གིས་བདག་བཟུང་གྱིས། ཟང་ཟིང་གི་དངོས་པོ་གཞན་འདི་རྣམས། དད་རྫས་གཤིན་རྫས་འབའ་ཞིག་ཡིན་པས། དགེ་བའི་ཕྱོགས་སུ་ཐོངས་པ་དང་། ཁྱད་པར་ཇོ་བོའི་སྐུ་ཚད་འདི།
ང་རང་གིས་འདུན་པ་དྲག་པོ་བཏང་བ་ཡིན་པས། ཅིས་ཀྱང་གྲུབ་པ་གཅིག་གྱིས། ཞེས་བྱ་བ་ལ་སོགས་པ་གསུངས་འདུག དེ་ནས་ས་ལུད་དུ་ཆབ་ཚན་ལ་བྱོན། དེ་ཀའི་སྟེང་ནས་གདན་འདྲེན་མེད་པར། ཆོས་ཀྱི་རྒྱལ་པོ་དཀོན་མཆོག་ལེགས་པ་ལ། ཐུགས་བརྩེ་བ་ཆེན་པོས་ཉེ་བར་དགོངས་ནས་ངམ་རིངས་དང་ཉེ་བའི་གནས་དབེན་པར་བྱོན་ནས། ཞག་བཅོ་ལྔ་ཙམ་བཞུགས། ཡོན་མཆོད་མཇལ། ཆོས་དང་གསུང་གླེང་གིས་ཐུགས་རྒྱུད་ཚིམ་པར་མཛད།
དེར་གསོལ་བ་བཏབ་ནས། ཐུགས་རྗེ་རྫོང་དུ་རེས་གཅིག་བཞུགས་པའི་ལུགས་སུ་མཛད་ནས་བྱོན་ཀྱང་། ཐུགས་རྗེ་རྫོང་དུའང་མ་བྱོན་པར། མདུན་དུ་ཕྱི་བསྐོར་མཛད་ནས་བཞུགས། དེ་ནས་མདར་དུ་མགྱོགས་པར་བྱོན། རྟག་རྟོག་ཏུ་ཆབ་ཚན་མཛད། དེར་དབོན་པོ་སངས་རྒྱས་དཔལ་བཟང་མཇལ་དུ་ཡོང་པ་ལ། ང་ད་ལན་གདན་སར་ཅིས་ཀྱང་ཡོང་བ་ལ་བྱེད་བདེ་བའི་ཁྱད་ཡོང་པ་འདུག་པས། གདན་ས་བཀའ་གྲོས་པ་ལ་ཡང་ཞལ་ཏ་ཞུས་ལ། འབོད་མི་ཡོང་བའི་བཀོད་པ་གྱིས་གསུངས།
དེ་བཞིན་དུ་མཛད་དེ། འབྲུག་ལོ་སོས་གདན་ས་ཆེན་པོར་ཕྱག་ཕེབས། དེ་དུས་ཆོས་སྐྱོང་ཡང་མཉེས་པའི་རྣམ་འགྱུར་མང་པོ་བྱུང་ཞེས་གྲགས་སོ། ། མདོར་ན་དེ་དག་ནི། སྐུ་འབུམ་རྣམ་རྒྱལ་དུ་བཞུགས་དུས་ཀྱི་མཚན་ལྟས་ལ་དཔགས་ནས། ངེས་པར་གདན་སར་ཕྱག་ཕེབས་དགོས་པ་དང་། ཁྱད་པར་དུ་ཡུམ་ཆེན་མོ་ལ་མཇལ་བའི་ཕྱིར་དུ་སྐུ་ཚེའི་འདུ་བྱེད་བྱིན་གྱིས་བརླབས་པའི་མཛད་པར་ངེས་སོ། ། དེ་ནས་ཁྲུམས་ཀྱི་ཟླ་བའི་ཉི་ཤུ་ལྔའི་ཉིན་བར། དབོན་པོ་ཉི་མ་རྒྱལ་མཚན་པས་རྗེའི་དྲུང་དུ། མདང་ཞག་གི་མདར་ཡས་འདྲེན་པའི་མནལ་ལམ་ཚུན།
སྐུ་ཁམས་འདི་ཇི་འདྲ་ཡོང་ལགས་སམ། ཞུས་པས། རྗེའི་ཞལ་ནས། རིན་པོ་ཆེ་བསོད་ནམས་རྩེ་མོ་དང་། འཕགས་པ་རིན་པོ་ཆེ་ལ་སོགས་པ་བླ་མ་གོང་མ་དུ་མས་སྐུ་ཚེ་འདི་འདྲ་བཞེངས་པར་རྩོམ་པ་ན། རྗེ་རིན་པོ་ཆེ་ཉིད་དབེན་གནས་ཐུགས་རྗེ་རྫོང་ན་བཞུགས་པའི་དུས་རྟེན་འབྲེལ་བསྒྲིག་པའི་ཚིགས་སུ་བཅད་པ་གནང་བ་ནི།། ༈ །།འདི་ལྟ་སྟེ། ན་མོ་ཝ་གི་ཤྭ་ར་ཡ། དངོས་གྲུབ་གཏེར་འཛིན་དཀོན་མཆོག་ནོར་བུའི་ཏོག ། དགེ་དང་ལེགས་པའི་གཟི་འོད་རྣམ་འཕྲོ་བ། །
ཉིད་སྐུའི་རྒྱལ་མཚན་ཀུན་ནས་ལྷམ་མེར་གསལ། ། དཔལ་ལྡན་ས་སྐྱོང་སྐལ་བ་བཟང་པོ་རྒྱལ། ། ཚོགས་གཉིས་ཆུ་གཏེར་ཀུན་ནས་འཁྱིལ་བའི་ཀློང་། ། དལ་འབྱོར་རིན་ཆེན་ཁམས་ལས་ཉེ་བར་བསྐྲུན། ། ཆེ་བའི་ཡོན་ཏན་བདུན་གྱིས་མངོན་པར་འཕགས། ། ཆབ་སྲིད་གླིང་བཞིའི་དབུས་ན་བརྟན་གྱུར་ཅིག ། བདག་གི་སྙིང་ཁའི་ཆུ་སྐྱེས་རབ་རྒྱས་པས། ། དད་པའི་དྲི་བསུང་ངག་གིས་གསེར་ནུས་བསྐྱོད། ། ཀུན་ནས་དགེ་བའི་འདབ་གཤོག་རབ་རྒྱས་པ། ། ཐུགས་ཀྱི་བུང་བ་ཀུན་ནས་རོལ་པའི་སླད། །
བཀའ་མཆིད་ཞུ་བའི་དར་དིར་འདི་སྐད་ལོ། ། ཉིད་སྐུ་བདེའམ་དགེས་པར་སྤྱོད་ལགས་སམ། ། ཀུན་ལ་ཕན་པའི་གསུང་དབྱངས་བསྒྲགས་ལགས་སམ། ། བརྩེ་བའི་ཐུགས་རྗེ་ཀུན་ལ་སྙོམས་ལགས་སམ། ། བདག་ཀྱང་ཁྱེད་ཀྱི་ཐུགས་རྗེའི་ཚ་ཟེར་གྱིས། ། བཞིན་གྱི་པད་མ་རབ་ཏུ་རྒྱས་པ་ལ། ། འཛུམ་པའི་མདངས་ལྡན་སྤྲོ་བའི་དྲི་བསུང་གཡོ། ། གཡོ་བའི་མིག་གི་བུང་བ་ཀུན་ནས་རོལ། ། ཁྱད་པར་སྐབས་སུ་བབ་པའི་ཞུ་བའི་ཚིག ། རྒྱལ་བའི་བསྟན་དང་འགྲོ་བའི་དོན་སླད་དུ། །
བསོད་ནམས་ཡེ་ཤེས་ཀུན་ནས་སྤེལ་བའི་སླད། ། བདེ་གཤེགས་སྐུ་གཟུགས་རིན་ཆེན་ལས་གྲུབ་པ། ། ཀུན་ནས་འདུས་པའི་དམ་བཅས་མཐར་ཕྱིན་སླད། ། ཞུ་ཞིང་གསོལ་བའི་ཚིག་འདི་དགོངས་ནས་ཀྱང་། ། གསོལ་བའི་དོན་འདི་འགྲུབ་པར་མཛད་དུ་གསོལ། ། ཞུ་བའི་རྟེན་དང་དད་པའི་རྟེན་དུ་ནི། ། མི་ཕམ་སྐུ་གཟུགས་རོལ་པའི་འགྱིང་བག་ཅན། ། སྐུ་གཟུགས་ཆེན་པོ་མྱུར་དུ་མཐར་ཕྱིན་སླད། ། ལྟ་བས་མི་ངོམས་མཆོག་འདི་ཉིད་ལ་འབུལ། ། ཀུན་ནས་དགེ་ཞིང་དད་པའི་ནུས་མཐུ་ཡིས། །
ཇི་ལྟར་བཞེད་པའི་དོན་རྣམས་འགྲུབ་པར་ཤོག ། སྨིན་དྲུག་ཟླ་བའི་དཀར་ཕྱོགས་ཀྱི། ། དགའ་བ་དང་པོའི་ཚེས་ལ་ཞུས། ། ཞེས་པའི་བཀའ་ཤོག་དང་། རྗེ་བཙུན་བྱམས་ཆེན་གྱི་སྐུ་ལི་མ་ཤིན་ཏུ་མཚར་བ་གནང་བའི་བཀའ་དྲིན་གྱིས། རྟེན་འབྲེལ་བསྒྲིགས་པ་ཇི་ལྟ་བ་བཞིན་དུ། བར་ཆད་ཀྱི་མཚན་མ་ཙམ་ཡང་མེད་པར་ཤིན་ཏུ་མྱུར་བར་གྲུབ་པ་ཡིན་ནོ། ། འདིར་སྨྲས་པ། ཁྱོད་ཀྱི་བྱིན་རླབས་འོད་སྟོང་དྲྭ་བ་ཅན། ། རྩེ་གཅིག་དད་པའི་རྟ་ལྗང་གིས་དྲངས་ཏེ།
གུས་པས་གསོལ་འདེབས་ལྗོན་པའི་གོས་བཟང་ཅན། ། སྐལ་ལྡན་ཤར་རིའི་རྩེ་ལ་ཤར་བ་ན། ། བར་ཆད་མུན་པ་མཐའ་དག་དྲུང་ཕྱུང་ནས། ། ལོག་འདྲེན་འབྱུང་པོའི་བྱ་ཚོགས་ལོང་བ་དང་། ། ཕུན་ཚོགས་འབྱུང་གནས་ཁ་བའི་རྡུལ་བརྩེགས་ལས། ། དགེ་ལེགས་ཆུ་རྒྱུན་ཅི་ཡང་འཕེལ་བ་དང་། ། ལེགས་བཤད་སྦྲང་རྩིའི་དཔལ་འབྱོར་རབ་འཛིན་པའི། ། བློ་གྲོས་འདབ་སྟོང་གེ་སར་འབུམ་ཕྲག་ཅན། ། རྒོད་པ་བཞིན་དུ་ཕྱོགས་སུ་ལྟ་བ་རྣམས། ། ཕན་ཚུན་འགྲན་པ་བཞིན་དུ་བྱུང་བར་གྱུར། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ།། །། གསུམ་པ་འཕྲིན་ལས་ཡོངས་སུ་རྫོགས་པའི་བྱ་བ་མཛད་པ་ནི། དེ་ལྟར་ཞིང་འདིའི་གདུལ་བྱའི་དོན་ལེགས་པར་རྫོགས་པར་མཛད་པས། ཐུགས་ཚིམ་པར་གྱུར་ཏེ། ཞིང་ཁམས་གཞན་དུ་གདུལ་བྱའི་དོན་རྒྱ་ཆེ་བ་ལ་དགོངས་ཏེ། གཤེགས་པར་བཞེད་པ་ལ། ཉེ་བར་གྱུར་པ་ན། ཆོས་ཀྱི་རྒྱལ་པོ་དཀོན་མཆོག་ལེགས་པའི་མནལ་ལམ་དུ། འོད་དཔག་མེད་ཀྱི་དབུ་བོག་ཟེར་བའི་སྒྲ་ལྷང་པ་གཅིག་བྱུང་། གཟིགས་པས་ལས་མ་ཐུབ།
དེའི་ཚོད་ན་ཚེ་ཡང་རིང་པོ་ཡིན། དེར་མ་ཟད་ཚེ་ཚད་ལས་ཀྱང་ལོ་གསུམ་གྱིས་ལྷག་པ་ཐུབ། དེའི་བར་ལ་ཡང་མི་ཚེ་ཐོས་བསམ་སྒོམ་གསུམ་དང་འཆད་ཉན་ལ་བསྐྱལ་བ་ཡིན་པས། འགྱོད་པ་མེད། ད་ལན་ཤི་ན་ཡང་། ནཱ་རོ་མཁའ་སྤྱོད་ཀྱི་སྒྲུབ་མཆོད་གཅིག་བྱས་ནས། མཁའ་སྤྱོད་དུ་འགྲོ་བ་ཡིན་མོད། ཅེས་གསུངས། དེ་ནས་མེ་ཕོ་འབྲུག་གི་ལོ། ཁྲུམས་ཀྱི་ཟླ་བའི་ཉི་ཤུ་བརྒྱད་ཀྱི་ཉིན་བར།
གདུལ་བྱ་རྟག་འཛིན་ཅན་རྣམས་ཀྱི་རྟག་འཛིན་བཟློག་པར་བྱ་བ་དང་། ལེ་ལོ་ཅན་རྣམས་ཀྱི་བརྩོན་འགྲུས་བསྐྱེད་པར་བྱ་བ་ལ་སོགས་པ་དགོས་པའི་ཁྱད་པར་དུ་མ་ཞིག་གཟིགས་ནས། བླ་མ་དཀོན་མཆོག་གི་དྲུང་དུ་མཆོད་པ་རྒྱ་ཆེར་བཤམས། འདའ་ཁ་མའི་མན་ངག་ཟབ་མོ་ལ་ཐུགས་རྩེ་གཅིག་དུ་མཛད་པའི་ངང་ནས། བླ་མ་དང་ཡི་དམ་དཔའ་བོ་དང་མཁའ་འགྲོའི་ཚོགས་བསམ་གྱིས་མི་ཁྱབ་པས་བསུས་ཏེ། ཡོན་ཏན་གྱི་འོད་ཟེར་བྱེ་བས་བརྒྱན་པའི་སྤྲུལ་པའི་སྐུ་ཉིན་མོར་བྱེད་པའི་དཀྱིལ་འཁོར་དེ་ཉིད་ཆོས་ཀྱི་སྐུའི་ནམ་མཁའི་དབྱིངས་སུ་ཐིམ་པར་གྱུར་ཏོ། ། དེའི་ཚེ་ངོ་མཚར་བའི་ལྟས་དུ་མ་ཞིག་བསྟན་ཏེ། ཐོག་མར་མཁའ་ལ་སྤྲིན་ཚོགས་དུ་མ་འཁྲིགས་པའི་ངང་ནས། གློ་བུར་དུ་ནམ་མཁའ་གཡའ་དག་པར་གྱུར་པ་ལས། མེ་ཏོག་གི་ཆར་དཔག་ཏུ་མེད་པ་བབས་ཤིང་།
དེའི་མོད་ལ་ནམ་མཁའ་ལ་འཇའ་ཚོན་གྱི་དྲྭ་བ་དཔག་ཏུ་མེད་པ་ཤར་ནས་ཐིམ་ཞིང་། སླར་ཡང་འཆར་བ་དང་། ཁྱད་པར་དུ་བླ་བྲང་དགེ་འཕེལ་ཉིད་ནས། འཇའ་ཚོན་སྣ་ལྔ་ཁ་གསུམ་དུ་གྱེས་པ་གཅིག་བྱུང་ཏེ། གཅིག་ནི་ལྷ་ཁང་ཆེན་མོ་ཐེག་ཆེན་ཆོས་ཀྱི་རྒྱལ་པོ་ཆེན་པོའི་གདུང་བཞུགས་པའི་གཟིམས་ཁང་ལ་ཟུག གཅིག་གི་སྣེ་མོ་ལ་རྨ་བྱའི་མདངས་ཀྱི་རི་མོ་ལྟར་ཀུན་ནས་བཀྲ་བའི་འོད་འཁོར་དང་བཅས་ཏེ། ནུབ་ཀྱི་ཕྱོགས་སུ་སོང་། གཅིག་ཤར་ཕྱོགས་སུ་སོང་ནས་ཡུན་རིང་པོའི་བར་དུ་གནས་པ་ཕྱི་རོལ་ན་གནས་པའི་སྐྱེ་བོ་ཀུན་གྱི་མཐོང་བ་ལ་སོགས་པ་བྱུང་པས། དགོས་པའི་དབང་གི་ཞག་འགའི་བར་དུ་གསང་ནས་གསོལ་བ་འདེབས་པའི་རྩིས་སུ་བྱས་འདུག་ནའང་། ཕྱི་ལོག་ན་གནས་པ་ཐམས་ཅད་ཀྱིས་ཕྱི་ལོག་གི་ལྟས་ལས་རྩོད་མེད་དུ་ཤེས་པ་བྱུང་ངོ་། །
དེ་ནས་དབོན་པོ་ཉི་མ་རྒྱལ་མཚན་པས་ཞལ་བཀོད་མཛད་དེ། ཐ་སྐར་གྱི་ཟླ་བའི་ཚེས་བཅུའི་ཉིན་པར། སློབ་དཔོན་ཆེན་པོ་བདེ་ལེགས་བཀྲ་ཤིས་པས་ཐོག་དྲངས། གདན་སའི་ཚོགས་ཆེན་པོར། དགེ་འདུན་དང་སྐྱེ་བོའི་ཚོགས་སྟོང་ཕྲག་བརྒྱད་དུ་ལོངས་པ་ལ། མང་ཇའི་བསྙེན་ཅིང་བཀུར་བ། བསྔོ་བ་ཞུ་བའི་རྟེན་གང་ལ་གང་འོས་ཀྱི་ཆེ་འབུལ། གྲལ་འགྱེད་ཀྱི་དངོས་པོ་རྣམ་པར་དག་པ་དང་བཅས་པ་བསྒྲུབས། ཚེས་བཅོ་བརྒྱད་ནས་བརྩམས་ཏེ། གདན་ས་ཆེན་པོའི་དྲིལ་ཐོགས་དགེ་འདུན་སྟོང་ཕྲག་ལྷག་པ་ཉིན་གཅིག་གདན་དྲངས་པ་ཐེ་བའི་ཞག་ལྔའི་བར་དུ།
སློབ་དཔོན་ཆེན་པོ་བདེ་ལེགས་བཀྲ་ཤིས་པས་གཙོ་མཛད། གུ་ཤྲཱི་ཆེན་པོ་རྣམ་པ་གསུམ་ལ་སོགས་པས་ཐོག་དྲངས། བླ་མ་དང་དགེ་བའི་བཤེས་གཉེན་བཞི་བརྒྱ་ལྷག་པས། ཀྱཻ་རྡོ་རྗེ། བདེ་མཆོག གཤེད་དམར། ཀུན་རིག་ལ་སོགས་པའི་ཕྱི་ནང་གི་དཀྱིལ་འཁོར་ཆེན་པོ་རྣམས་ཞལ་ཕྱེ་ནས། སྒྲུབ་ཅིང་མཆོད་པ་དང་། སློབ་དཔོན་ཆེན་པོ་བས་ཐོག་དྲངས་མཆོད་མཁན་ཕལ་ཆེ་བ། སློབ་མར་གྱུར་པ་ཤ་སྟག་ཡིན་པས།
གསོལ་བ་གདབ་པའི་ཆོ་ག་རྣམ་པར་དག་པའི་སྒོ་ནས། མཆོད་འབུལ་རྒྱ་ཆེན་པོ་བསྒྲུབས་ཅིང་། དེ་དག་གི་ཐད་དུ་ཡང་ཕྱོགས་ཀྱི་སློབ་མ་ཡོན་བདག་དང་བཅས་པས་ཀྱང་། འབུལ་བ་གྱ་ནོམ་པ་བྱུང་བ་ལ་བརྟེན་ནས། བསྙེན་ཅིང་བཀུར་བ་འབུལ་གནོད་རྒྱ་ཆེན་པོ་དང་བཅས་པ་བསྒྲུབས་ཏེ། མདོར་ན་འདི་ལྟ་བུའི་དགོངས་པ་རྫོགས་ཐབས་བཟང་པོ་འདི་བས་ལྷག་པ། ད་ནི་གདན་ས་པའི་གང་ཟག་ལྟ་ཞོག གདུང་རྒྱུད་རྣམས་ལ་ཡང་མི་འབྱུང་ཞེས་པའི་སྙན་གྲགས་ཕྱོགས་བཅུར་བསྒྲོགས་པར་བྱེད་དོ། ། དེ་ནས་སྨིན་དྲུག་ཟླ་བའི་ཚེས་བཅུའི་ཉིན་བར། དཀོན་ཁང་ནས་གདན་ས་ཆེན་པོའི་ཚོགས་སུ་གྲོ་དབར་གྱི་བསྙེན་ཅིང་བཀུར་བ་འབུལ་བ་དང་བཅས་པ་བསྒྲུབས་ཅིང་།
སྐུ་གདུང་རིན་པོ་ཆེ་ལ་ཞུགས་ཀྱི་མཆོད་པ་འབུལ་བའི་ཆོ་ག་རྒྱུད་སྡེ་ནས་ཇི་ལྟར་འབྱུང་བ་བཞིན་བསྒྲུབས་ནས་རྗེ་ཉིད་ཀྱི་གདུང་ལས་བསྒྲུབས་པའི་སྐུ་གདུང་དང་། ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོའི་རིང་བསྲེལ་ལ་སོགས་པའི་གདུང་རིང་བསྲེལ་བྱིན་རླབས་ཀྱི་གཟི་འོད་འབར་བ་དུ་མ་དང་། རྒྱུད་སྡེ་བཞི་དང་འབྲེལ་བའི་གཟུངས་དཔག་ཏུ་མེད་པའི་སྙིང་པོ་ཅན་རྗེ་རིན་པོ་ཆེ་དེ་ཉིད་ཀྱི་འདྲ་ཞལ་ཅན་གྱི་སྐུ་ཚབ། སྐུ་ཚད་དང་བཅས་པ་ཡང་། རྗེ་ཉིད་མྱ་ངན་ལས་འདས་ནས། ཞག་བཞི་བཅུ་རྩ་དགུའི་ཁོངས་སུ་ལེགས་པར་གྲུབ་པ་ཡིན་ནོ། ། དེ་ནས་ངམ་རིངས་ན་རྒྱལ་བ་བྱམས་ཆེན་འཛམ་གླིང་རྒྱན་བཞེངས་པ་ལ། བལ་ཡུལ་ནས་བོས་པའི་སྤྲུལ་པའི་གཟོ་བོ་དེ་རྣམས་ཡོད་པས། དབོན་པོ་བས་ངམ་རིངས་སུ་བྱོན། སྟོན་པ་ཐུབ་པ་ཆེན་པོའི་སྐུ་རྒྱབ་མཐོ་དགུ་ཡོད་པ།
ཤིན་ཏུ་མཚར་ཞིང་བྱོན་ལེགས་པའི་མཐར་ཐུག་པ། ནང་བཞུགས་དེ་བཞིན་གཤེགས་པའི་རིང་བསྲེལ་གྱིས་ཐོག་གྲངས། རྒྱ་བོད་ཀྱི་མཁས་གྲུབ་དུ་མའི་རིང་བསྲེལ་དང་། གདུང་དང་དབུ་སྐྲ་དང་། ན་བཟའི་དུམ་བུ་ལ་སོགས་པ་བྱིན་རླབས་ཀྱི་རྟེན་དཔག་ཏུ་མེད་པ་དང་། གཟུངས་ཀྱི་ཚོགས་མཐའ་ཡས་པ། རྒྱུད་སྡེའི་རིམ་པ་ཇི་ལྟ་བ་བཞིན་དུ་བཞུགས་པས། བྱིན་རླབས་ཀྱི་གཟི་འོད་བསམ་གྱིས་མི་ཁྱབ་པ་འདི་ཉིད། སྦྲུལ་ལོ་སྣྲོན་གྱི་ཟླ་བ་ནས་བརྩམས་ཏེ། ཟླ་བ་བཞི་ཙམ་ལ་ལེགས་པར་གྲུབ་ཏེ།
རྗེ་ཉིད་ཀྱི་དུས་མཆོད་ཁྲུམས་ཀྱི་ཟླ་བའི་ཉི་ཤུ་བརྒྱད་ལ། དཔལ་ངམ་རིངས་ཀྱི་ཀུན་སྤངས་གྲགས་པ་རྒྱལ་མཚན་སྐུ་བལྟམས་པའི་གཟིམས་ཁང་འཚལ་ཁང་དུ། རྗེ་ཉིད་ཀྱི་ཐུགས་ཀྱི་སྲས་ཀྱི་ཐུ་བོ་རིག་པ་འཛིན་པ་ཆེན་པོ་དུ་མའི་དབུས་ན་རྒྱལ་མཚན་གྱི་རྩེ་མོ་ལྟར་མངོན་པར་མཐོ་བ་སྔགས་འཆང་རྡོ་རྗེ་འཛིན་པ་ཆེན་པོ་ཆོས་ཀྱི་རྗེ་རིན་པོ་ཆེ་ཨ་ནནྡ་མ་ཏིའི་དྲུང་ནས་ཞལ་སྔ་ནས་ཐོག་གྲངས་རིག་པ་འཛིན་པའི་དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་རྣམས་ཀྱིས་རྒྱུད་སྡེ་ནས་ཇི་ལྟར་འབྱུང་བ་ལྟར་རབ་ཏུ་གནས་པའི་ཆོ་ག་རྣམ་པར་དག་པ་མཛད་ནས། རྟའི་ལོ་ཆོ་འཕྲུལ་གྱི་ཟླ་བ་ལ། གདན་ས་ཆེན་པོར་ཕེབས་ཏེ། དགེ་འཕེལ་བླ་བྲང་དུ་ལྷ་མི་ཀུན་གྱི་གཙུག་གི་རྒྱན་དམ་པར་བཞུགས་པ་ཡིན་ནོ། ། མདོར་ན་ཐང་སྟོན་ཆེན་མོ་དང་། མཆོད་འབུལ་དང་། གདུང་ཞུགས་ལ་ཞེན་པ་དང་། གཟིམ་མལ་གྱི་སྐུ་ཚབ་ཀྱི་རབ་གནས་དང་།
ནང་རྟེན་གྱི་རབ་གནས་དང་། གཞན་ཡང་དུས་མཆོད་ཟླ་མཆོད་རྣམས་ནམ་སྒྲུབ་པའི་དུས་སུ། ཁ་དོག་ལྔ་པའི་འཇའ་འོད་ཀྱི་དྲྭ་བ་འཁྲིགས་པ་དང་། མེ་ཏོག་གི་ཆར་ཆེན་པོ་འབབ་པ་ལ་སོགས་པ། ངོ་མཚར་བའི་ལྟས་དུ་མ་ཡང་ཡང་དུ་བྱུང་ལ། ཁྱད་པར་དུ་ཡང་། ཐང་སྟོན་གྱི་ཉིན་བར། རྩ་བ་ཤར་ལྷོའི་མཚམས་དུ་ཟུག་ནས། རྩེ་མོ་ས་ཕྱོགས་གཞན་རྣམས་སུ་ཁྱབ་པའི་འཇའ་སྐར། ཤིང་ལོ་རིས་ཀྱི་རྣམ་པ་ཅན་ཤིན་ཏུ་མཚར་བས་ནམ་མཁའི་ཁམས་ཁྱབ་པར་གྱུར་ཅིང་།
གདུང་ཁང་གིས་རྩེ་ནས་འཇའ་ཚོན་ཁ་དོག་ལྔ་པ། ཀ་བ་བཙུགས་པ་ལྟར་དྲང་པོར་གནས་པའི་རྩེ་མོ་ནམ་མཁའི་ཐོངས་སུ་མཐོ་བར་སོང་ནས་བལྟར་མི་མངོན་པ་དང་། གདུང་ཞུགས་ལ་ཞེན་པའི་ཚེ། ནམ་མཁའ་གཡའ་དག་པར་གྱུར་པའི་ངང་ནས། གདུང་ཁང་གི་རྩེ་ནས། དུ་བའི་ཚོགས་གྱེན་དུ་འཕྱུར་བ་ནམ་མཁའི་མཐིལ་དུ་སྤྲིན་གྱི་རྣམ་པར་གྱུར་ནས། དེ་ལས་འཁོར་ལོ་དང་པདྨ་ལ་སོགས་པའི་དབྱིབས་ཀྱི་ཁ་བ་གདན་ས་ཆེན་པོའི་ཉེ་འཁོར་རྣམས་ཁྱབ་པར་བབས་པ་དང་། ནང་རྟེན་གྱི་རབ་གནས་ཀྱི་ཚེ། འཇའ་ཚོན་རིགས་མི་གཅིག་པ་དུ་མའི་དབུས་སུ་གནས། དེའི་སྟེང་གི་དྲང་ཐད་དུ།
འཇའ་ཚོན་སྣ་ལྔ་གདུགས་ཀྱི་དབྱིབས་འདི་ལྟ་བུ་གནས་པ་དང་། ནང་རྟེན་གྱི་གསེར་སྐུ་ཆེན་པོ་གདན་ས་ཆེན་པོར་འབྱོན་པའི་ལམ་དུ་ཁ་བ་ཆེན་པོ་ཚུབས་བྱུང་བས། སྐུ་ལ་ཁ་བས་གནོད་པ་བྱུང་གི་དོགས། དབོན་པོ་བས་ཐོག་གྲངས་རྣམས་ཐུགས་བྲེལ་བར་གྱུར་པ་ན། མཐའ་མ་ཀུན་ཁ་བས་འཁོར་ནས་ལྷ་ཆེན་ཞབས་ཏོག་པ་དང་བཅས་པའི་འབྱོན་ལམ་དུ། ཉི་མ་གསལ་བར་ཤར་ནས་གནོད་པ་མེད་པར་གྱུར་པ། སྐྱེ་བོ་ཀུན་གྱི་མཐུན་དུ་གྲུབ་པ་ལ་སོགས་པ་དུ་མ་ཞིག་བྱུང་བར་སྣང་ངོ་། ། འབྲུག་ལོ་དེ་གདན་ས་པ་དང་། མི་ཉག་ཡོན་མཆོད་ནང་གཟིངས་པའི་དམ་ཚིག་གི་བསེལ་གྱིས་བསྒྲིབས་ནས། གདུང་ཞུ་བའི་དུས་ཉིད་ལྷ་སྐུ་རིང་བསྲེལ་ལ་སོགས་པ་དེ་མ་ཐག་ཏུ་མ་བྱོན་ཀྱང་།
གཏིང་དུ་ཕུལ་དུས་སོ་སོར་སློབ་མ་དད་པ་ཅན་རྣམས་ཀྱིས་གསོལ་བ་བཏབ་པ་ལས་རིང་བསྲེལ་དུ་མ་ཞིག་བྱོན་པར་སྣང་ཞིང་། འགའ་ཞིག་གིས་ནི། ཁོ་བོའི་སུག་པར་ཡང་ཕེབས་སོ། ། དེ་ལྟར་མྱ་ངན་ལས་འདས་པ་ཆེན་པོས་བསྟན་པའི་རྗེས་ལ་ཡང་། གདུལ་བྱ་རྣམས་ལ་ཐུགས་བརྩེ་བ་ཆེན་པོས་རྗེས་སུ་འཛིན་པའི་མཚན་མ་དུ་མ་ཡང་སྟོན། དབོན་པོ་ཉི་མ་རྒྱལ་མཚན་པའི་མནལ་ལམ་དུ། རྗེ་ཉིད་ཀྱི་སློབ་མའི་ཚོགས་དུ་མ་ཞིག་ལ། གདན་གསུམ་ཚང་བའི་རྡུལ་ཚོན་གྱི་དཀྱིལ་འཁོར་བཞེངས་ནས། དབང་བསྐུར་ཟབ་མོ་གཅིག་གནང་གིན་འདུག་པ། དབོན་པོ་བ་ཉིད་ཀྱིས་ཀྱང་ལེགས་པར་གསན་པ་དང་།
གཞན་ཡང་ལམ་དུས་ཀྱི་དབང་གནང་བར་རྨིས་པ་ལ་སོགས་པ་དུ་མ་བྱུང་བར་གནང་ཞིང་། མི་ཉག་ཆོས་དཔལ་བྱ་བའི་རྨི་ལམ་དུ། རྗེ་ཉིད་ཀྱི་ཞལ་ནས། ཁྱོད་བཅོམ་ལྡན་འདས་འཁོར་ལོ་བདེ་མཆོག་གི་དཀྱིལ་འཁོར་ལྟ་བར་འདོད་དམ་ཞེས་གསུངས། ཤིན་ཏུ་ཡང་འདོད་ལགས་ཞེས་ཞུས་པས། དེ་ལྟར་ན་ཁོ་བོའི་ཕྱི་བཞིན་ཤོག་ཅིག་ཅེས་གསུངས་ནས། རྗེ་ཉིད་གདན་ས་ཆེན་པོའི་ནུབ་ཕྱོགས་སུ་གཤེགས་སོ། ། ཁོང་གིས་ཕྱག་ཕྱིར་འབྲེང་པས། རྗེ་ཉིད་གཙུག་ལག་ཁང་བཟང་པོ་གཅིག་གི་ནང་ན། བདེ་མཆོག་གི་དཀྱིལ་འཁོར་བློས་བླངས་ཆེན་མོ་གཅིག་འདུག་པའི་འཁོར་ལོ་རིམ་པ་གསུམ་ལ་འཛེགས་ནས།
བདེ་ཆེན་འཁོར་ལོའི་དབུས་སུ་གཤེགས་སོང་བ་རྨིས། ད་དུང་གདན་ས་ཆེན་པོར་སྐུ་སྐྱེ་བ་བཞེས་པའི་རྟེན་འབྲེལ་ཡིན་པ་འདྲ་ཞེས་ཟེར་བ་ཐོས་པ་དང་ཁོ་བོས་བསམས་པ་ན། རྗེ་ཉིད་འཁོར་ལོ་བདེ་མཆོག་གི་ཡུལ་བསྟན་པ་ཡིན་པར་སེམས་ཤིང་། གཞན་ཡང་གདུལ་བྱ་འགའ་ཞིག་ལ། བདེ་མཆོག་གི་ངོ་བོར་བསྟན་པ་དང་། རྗེས་སུ་འཛིན་པའི་མཚན་མ་བྱུང་བར་ཐོས་ཤིང་། མཐོང་མདོ་རྒྱས་པར་ནི་མ་བྲིས་སོ། ། དེ་ལ་འདི་སྐད་ཅེས་བྱ་སྟེ། ཉི་མའི་དཀྱིལ་འཁོར་ནུབ་རིར་ཉེ་བ་ན། ། གྲིབ་མའི་ཚོགས་རྣམས་མངོན་དུ་འོང་བ་ལྟར། །
ཁྱོད་སྐུའི་ཉིན་བྱེད་ནུབ་ལ་ཉེ་བའི་ཚེ། ། སྔ་ལྟས་གྲིབ་མ་མངོན་དུ་ལྷག་པར་གྱུར། ། དྲི་མེད་མཁྱེན་པའི་དཀྱིལ་འཁོར་རབ་རྒྱས་ཤིང་། ། དམིགས་མེད་བརྩེ་བའི་འོད་ཟེར་བྱེ་བས་སྤྲོས། ། ཐོགས་མེད་ནུས་མཐུས་ལོག་རྟོག་མུན་སེལ་བ། ། བླ་མེད་བླ་མ་ནམ་མཁའི་ནོར་བུ་དེ། ། ཆོས་དབྱིངས་ནམ་མཁའི་དབྱིངས་སུ་ཐིམ་པར་གྱུར། ། དེ་ཚེ་གདུལ་བྱའི་ས་འཛིན་ཁོར་ཡུག་ཏུ། ། བླང་དོར་མི་ཤེས་མུན་པའི་སྨག་རུམ་འཐིབས། ། ཡིད་ཀྱི་ནམ་མཁའ་སྡུག་བསྔལ་སྐར་མས་ཁྱབ། །
སླར་ཡང་མྱ་ངན་ཚོགས་སྤྲིན་འཁྲིགས་པ་ལས། ། སྨྲེ་ངག་འབྲུག་སྒྲ་སྣ་ཚོགས་འབྱིན་བྱེད་ཅིང་། ། མཆི་མའི་ཆུ་རྒྱུན་ཕྲེང་བ་རྒྱུན་མར་འབབ། ། ལྷ་ཡི་ཚོགས་རྣམས་མེ་ཏོག་ཆར་འབེབས་ཤིང་། ། འཇའ་འོད་གུར་གྱིས་ནམ་མཁའ་འགེངས་པར་བྱེད། ། ཁྱོད་ནི་ཡོན་ཏན་ཕྲེང་བ་རྒྱུ་སྐར་དག ། རིམ་པར་བརྗོད་པས་མཚན་མོ་འདས་པ་གྱུར། ། རྗེས་སུ་འཛིན་པའི་མཚན་རྟགས་སྐྱ་རེངས་དག ། དད་ལྡན་སོ་སོའི་བློ་ཡིས་ནམ་མཁའ་ལ། ། ཤར་བས་ཡིད་ཀྱིས་ངལ་སྟེགས་ཅུང་ཟད་བགྱིས། །
སླར་ཡང་དད་པའི་བློ་མིག་དག་པ་ཡིས། ། ཁྱོད་སྐུའི་ཉིན་བྱེད་ཡང་ཡང་མཐོང་བར་སྨོན། ། མདོར་ན། དེ་ལྟར་ཆེ་ཞིང་མཐོ་བའི་རིགས་སུ་འཁྲུངས་ཀྱང་། ཁེངས་པ་ཅུང་ཟད་ཀྱང་མི་མངའ་བ་དང་། གཞོན་ནུའི་དུས་ཉིད་ནས་རིག་པའི་གནས་རྣམས་ཐོགས་མེད་དུ་མཁྱེན་ཅིང་། བྱིས་པའི་སྤྱོད་པ་ལས་འདས་པར་གྱུར་པ་དང་། སྡོམ་པ་གསུམ་ལ་ཤིན་ཏུ་གཅེས་སྤྲས་སུ་མཛད་ཅིང་། ཉེས་ལྟུང་ཕྲ་ཞིང་ཕྲ་བ་དང་ཡང་ཞག་དུ་མ་འགྲོགས་པ་དང་། གཞུང་ལུགས་གང་གསུངས་ཀྱང་།
གཞོན་ནུ་ཉིད་ནས་རིག་པའི་གནས་རྣམས། ཚིག་ཉུང་ངུས་དོན་རྒྱ་ཆེན་བདེ་བླག་དུ་རྟོགས་ཅིང་ཕུལ་དུ་བྱུང་བའི་གོ་བ་རྙེད་ནུས་པ་དང་། རྩོད་པ་མཛད་པ་ནི། ཚིག་སྡེབས་ལེགས་ཤིང་རྣ་བར་སྙན་ལ་བཟུང་སླ་བ་དང་། བཤད་པ་དང་། མན་ངག་རབ་འབྱམས་ཕྱག་ལེན་ཕྲ་མོ་ཚུན་ཆད་གསལ་ལ་མ་འདྲེས་པར་མཁྱེན་ཅིང་། རློམ་པ་ཅུང་ཟད་ཀྱང་མི་མངའ་བ་དང་། རྙེད་པ་དང་། བསྐུར་བསྟི་ལ་ཆགས་པ་མེད་ཅིང་། ལོག་སྒྲུབ་ཅན་གྱི་སྐྱེ་བོ་རྣམས་ལ་འཁོན་དུ་འཛིན་པ་རྡུལ་ཙམ་ཡང་མི་མངའ་བ་དང་།
རིམ་པ་གཉིས་ལ་བརྟན་པ་ཐོབ་ཅིང་། ཐུན་བཞིའི་རྣལ་འབྱོར་ཟབ་མོས་དུས་འདའ་བ་དང་། བསྟན་པ་དང་སེམས་ཅན་གྱི་དོན་དུ་འགྱུར་ན། རང་གི་སྐུ་སྲོག་ལ་ཡང་ལྟོས་པ་མེད་པར་འགྲོ་དོན་མཛད་པ་དང་། བླ་མ་དང་ཡི་དམ་གྱི་བྱིན་གྱིས་བརླབས་ཅིང་། ལུང་བསྟན་བརྙེས་པས་རྟོགས་པ་མཆོག་ཏུ་གྱུར་པ་མངོན་དུ་མཛད་པ་དང་། ཁྱད་པར་དུ་ཡང་། དཔལ་ལྡན་ས་སྐྱ་པའི་རྗེ་བཙུན་གོང་མ་རྡོ་རྗེ་འཆང་དང་། དབྱེར་མ་མཆིས་པ་རྣམས་ཀྱི་བྱིན་གྱིས་བརླབས་པས། དེ་དག་གིས་དགོངས་པ་དྲི་མ་མེད་པ།
གཞན་ལུགས་དང་མ་འདྲེས་པ། གསལ་ལ་རྫོགས་པར་ཐུགས་སུ་ཆུད་ནས་གཞན་དག་ལ་ཡང་རྒྱ་ཆེར་སྟོན་པར་མཛད་པ་ལ། འགྲན་པའི་ཟླ་ཐམས་ཅད་དང་བྲལ་བ་ལ་སོགས་པ། འདི་ལྟ་བུའི་རྣམ་པར་ཐར་པ་རེ་རེས་ཀྱང་། ཁོ་བོའི་དཔལ་ལྡན་བླ་མ་དམ་པ་འདི་ཉིད། སྐུ་ཆེ་བའི་ཡོན་ཏན་གཞན་ལས་ཆེས་ཤིན་ཏུ་མཆོག་ཏུ་གྱུར་ཅིང་། ངོ་མཚར་རྨད་དུ་བྱུང་བར་ཤེས་པར་བྱའོ། ། དེ་ལྟར་སྨོས་པའི་རྣམ་པར་ཐར་པ་འདི་དག་ཀྱང་རྗེ་ཉིད་ཀྱིས་ཞལ་སྔ་ནས། ཅུང་ཟད་ཐོས་པ་དང་། རང་གི་མཐོང་བ་དང་ཡིད་ཆེས་པའི་གྲོགས་དག་ལས་ལེགས་པར་ཐོས་ཤིང་སྤྱད་པས།
དག་པར་བྱས་པ་རྣམས། སྒྲོ་མ་བཏགས་བསྐུར་པ་མ་བཏབ་པར་བྲིས་པ་ཡིན་ནོ། ། དེའི་ཕྱིར་ལྷའི་ཚོགས་རྣམས་ཀྱིས་མངོན་པར་དགའ་བར་གྱུར་ཏེ། རྣམ་ཐར་འདི་འབྲི་བའི་ཚེ་ན། ས་ཆེན་པོ་གཡོ་བ་ལ་སོགས་པའི་ལྟས་བཟང་པོ་ཡང་བྱུང་ངོ་། ། དེ་བས་ན་སྐལ་བཟང་དག་གིས་ཡིད་ཆེས་པར་བྱོས་ཤིག འདིར་སྨྲས་པ། ཐེག་མཆོག་ཡོངས་འཛིན་དགེ་བའི་བཤེས་ཀྱི་མཆོག ། མཚན་ཉིད་གསུམ་ལྡན་རྡོ་རྗེ་སློབ་དཔོན་ལ། ། ཕྱོགས་བཅུའི་སངས་རྒྱས་ཀུན་གྱིས་ཉིན་ཞིང་དུ། །
ཞབས་ལ་གུས་པས་ཕྱག་འཚལ་འདུད་བྱེད་ཅིང་། ། དེ་ཡི་བ་སྤུ་ཉག་གཅིག་མཆོད་པ་ནི། ། རྒྱལ་བ་སྲས་བཅས་མཆོད་དང་བསོད་ནམས་མཉམ། ། དེ་ཉིད་མཆོད་ན་རྒྱལ་བ་ཀུན་མཆོད་ཅིང་། ། སྨད་ན་དེ་དག་སྨད་པར་རྒྱུད་ལས་གསུངས། ། དེ་སླད་དུས་གསུམ་རྒྱལ་བ་སྲས་བཅས་ཀྱི། ། ཡོན་ཏན་བརྗོད་ལ་མངོན་པར་སྤྲོ་བ་བདག ། རྒྱལ་བ་ཀུན་འདུས་རྡོ་རྗེ་སློབ་དཔོན་གྱི། ། རྣམ་ཐར་བརྗོད་ལ་བརྩོན་པས་ཕྱོགས་པར་འགྱུར། ། དད་པ་རྒྱ་མཚོའི་ནང་ནས་བྱུང་གྱུར་ཅིང་། །
སྡོམས་ལེགས་ཚིག་གི་ཟུར་བརྒྱ་ཀུན་ནས་བཀྲ། ། སྙན་གྲགས་གཟི་འོད་ཕྱོགས་བཅུར་རབ་འཕྲོ་བ། ། རྣམ་ཐར་འདི་ནི་ཡིད་བཞིན་ནོར་བུ་ཡིན། ། འདི་ཡི་དགེ་ཚོགས་དྲི་མེད་ཆུ་རྒྱུན་གྱིས། ། ཐོག་མེད་ངག་གིས་དྲི་མ་དག་གྱུར་གཅིག ། ཡོན་ཏན་ཆུ་ཕྲན་དུ་མ་འདུ་བའི་གཞི། ། ཀུན་མཁྱེན་གསུང་གི་རྒྱ་མཚོར་འཇུག་པར་ཤོག ། ཀུན་དགའི་གསུང་རབ་དྲི་མེད་རྟག་སྙན་ཅིང་། ། ཡིད་འོང་སྐུ་ཡི་རྒྱལ་མཚན་ལྟ་བ་དང་། ། དེ་ཡི་འཕྲིན་ལས་དཔལ་འབྱོར་བཟང་པོ་ཡིས། །
རྟག་ཏུ་བདག་དང་འགྲོ་ཀུན་སྐྱོང་བར་ཤོག ། འདི་ཉིད་བསྐུལ་ཞིང་མཐུན་རྐྱེན་བསྒྲུབ་པ་དང་། ། དད་པས་ལྟ་ཞིང་སྙན་དང་འབྲི་བྱེད་པ། ། དེ་དག་ཀུན་ཀྱང་བླ་མའི་ལམ་མཆོག་འདིས། ། འཕྲལ་དང་ཡུན་གྱི་ཕན་བདེ་གྲུབ་གྱུར་ཅིག །

དེ་ལྟར་མཚན་ཉིད་གསུམ་དང་ལྡན་པའི་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་ཀྱི་རྣམ་པར་ཐར་པ་ཡིད་བཞིན་ནོར་བུ་ཞེས་བྱ་བ་འདི་ནི། རྗེ་དེ་ཉིད་ཀྱི་ཞལ་སྔ་ནས་བཀའ་དྲིན་ཚད་མེད་པས་རྗེས་སུ་བཟུང་བ་ལ་བརྟེན་ནས། བླ་མའི་ཡོན་ཏན་ཕྱོགས་ཙམ་ཤེས་ནས་དད་པ་ཐོབ་པའི་རིག་པ་འཛིན་པ། དཔལ་ལྡན་ཆོས་སྐྱོང་བཟང་པོས། རྗེ་བཙུན་དེ་ཉིད་ཀྱི་ཐུགས་ཀྱི་སྲས། སྐུའི་དབོན་པོ་ཡང་དག་པ་ཡོངས་ཀྱི་དགེ་བའི་བཤེས་གཉེན། དབོན་པོ་ཉི་མ་རྒྱལ་མཚན་པས། ཡང་ཡང་བསྐུལ་ཞིང་། བློ་གྲོས་བསྡུར་བའི་གྲོགས་ཀྱང་མཛད་ཅིང་། གཞན་ཡང་དོན་དུ་གཉེར་བ་དུ་མས་བསྐུལ་བའི་ངོར། ས་ཕོ་འབྲུག་གི་ལོ་དཔྱིད་ཟླ་རྭ་བའི་ཡར་ཚེས་བཅུའི་ཉིན་རྒྱལ་ཕུར་འཛོམ་པའི་འགྲུབ་སྦྱོར་བཟང་པོ་ལ།
དཔལ་ངམ་རིངས་ཀྱི་གཙུག་ལག་ཁང་དུ་གྲུབ་པར་བགྱིས་པའོ། ། ཡི་གེ་པ་ནི་རྩད་བསྐོར་བ་ཡིན། འདིས་ཀྱང་རྡོ་རྗེ་ཐེག་པའི་བསྟན་པ་ཕྱོགས་མཐའ་དག་ཏུ་རྒྱས་ནས། སེམས་ཅན་ཐམས་ཅད་དེའི་གོ་འཕང་དུ་སྐྱེ་བར་གྱུར་ཅིག དགེས་ཞིང་བཀྲ་ཤིས་པར་ཤོག ཤོག་བུའི་དབང་གིས་ཡི་གེ་མ་ལེགས་པ་གཅིག་བྱུང་། དག་པར་མཆིས། བདེ་གསལ་ནུས་ཀྱི་ཕྱག་དཔེའོ། ། དགེ་ལེགས་འཕེལ་བར་འགྱུར།། །། PAGE * MERGEFORMAT 60 དཔལ་ལྡན་ཆོས་སྐྱོང་།
རྫོང་པ་ཀུན་དགའ་རྒྱལ་མཚན་པའི་རྣམ་ཐར། PAGE * MERGEFORMAT 59
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
