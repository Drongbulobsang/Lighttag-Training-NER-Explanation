ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༦
ཀུན་མཁྱེན་བཀྲ་ཤིས་རྣམ་རྒྱལ་གྱི་རྣམ་པར་ཐར་པ་ངོ་མཚར་གྱི་རྒྱ་མཚོ།
༄༅། །ཀུན་མཁྱེན་བཀྲ་ཤིས་རྣམ་རྒྱལ་གྱི་རྣམ་པར་ཐར་པ་ངོ་མཚར་གྱི་རྒྱ་མཚོ་ཞེས་བྱ་བ་བཞུགས།། རྗེ་བཙུན་བླ་མ་དམ་པའི་རྣམ་པར་ཐར་པ་ངོ་མཚར་གྱི་རྒྱ་མཚོ་ཟད་མི་ཤེས་པའི་ཡོན་ཏན་གྱི་གཏེར་ཞེས་བྱ་བ། སེམས་ཀྱི་རྡོ་རྗེ་ལ་ཕྱག་འཚལ་ལོ། ། མ་ལུས་རྒྱལ་བ་ཀུན་གྱི་ཐུགས་རྗེའི་གཟུགས་བརྙན་དག་པའི་མཁའ་ལ་སྣང་བ་ནི། ། ཁྱབ་བདག་དཔལ་ལྡན་བླ་མ་ཞེས་གྲགས་སྲིད་དང་ཞི་བའི་མིག་འཕྲུལ་མཁན་གཅིག་པུ། ། ས་ཆེན་འདིར་ནི་ཡ་མཚན་སྒྱུ་མ་སྟོན་སླད་བཀྲ་ཤིས་རྣམ་པར་རྒྱལ་བའི་མཚན། ། གང་ཁྱོད་སྐྱེ་དང་ཚེ་རབས་ཀུན་ཏུ་དད་པའི་ཡིད་མཁར་འབྲལ་མེད་རྟག་བཞུགས་ཤིག ། ཁྱོད་སྔོན་བསྐལ་པ་མང་པོའི་ཕ་རོལ་ཏུ། ། ཚོགས་གཉིས་རྒྱ་མཚོའི་འཇུག་ངོགས་ཉེར་བགྲོད་དེ། ། སྐུ་གསུམ་ནོར་བུའི་གླིང་ལ་མངའ་མཛད་ཀྱང་། །
གདུལ་བྱ་དོན་མཐུན་བཀྲི་བའི་ཐབས་མཁྱེན་པས། ། གང་ཡང་མཐོ་རིས་གཟིངས་ཆེན་ལ་ཆིབས་ནས། ། ཐབས་ཤེས་སྐྱ་བོ་གཡོ་བའི་རྫུ་འཕྲུལ་གྱིས། ། རྣམ་གྲོལ་ཡིད་བཞིན་གླིང་དུ་ཆས་པ་ཡི། ། ངོ་མཚར་གཏམ་གྱི་༼རྦ་༽དབའ་བརླབས་འདིར་བསྐྱོད་བྱ། ། སྐྱེ་བུ་དམ་པ་རྣམས་ནི་སེམས་ཅན་གྱི་དོན་ལ་ནམ་ཡང་བརྟུན་པ་མི་ལྷོད་པའི་དབང་ལས། བསམས་བཞིན་དུ་སྲིད་པར་སྐྱེ་བ་བཞེས་ནས་གདུལ་བྱའི་སྐལ་བ་དང་འཚམས་པར་གང་ལ་གང་འདུལ་གྱི་སྐུར་སྟོན་པ་སྟེ། བདག་ཉིད་ཆེན་པོ་འདི་ནི་མ་འོངས་པའི་དུས་སུ་ཀུན་གཟིགས་རྒྱལ་པོ་ཞེས་བྱ་བའི་དེ་བཞིན་གཤེགས་པར་མངོན་པར་རྫོགས་པར་འཚང་རྒྱ་བར་འགྱུར་བའི། སློབ་པ་ལམ་དུ་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་འཕགས་པ་འཇམ་པའི་དབྱངས་ཞེས་བྱ་བར་གྲགས་པ་དེའི་རྣམ་པར་སྤྲུལ་པ་སྟེ། དེ་དག་གི་མཛད་པའི་མཐའ་མ་ལུས་པ་ནི་དུས་གསུམ་གྱི་བདེ་བར་གཤེགས་པ་མཐའ་དག་གིས་ཀྱང་བརྗོད་པ་ལས་འདས་ན།
བདག་འདྲ་བས་ཅི་ཞིག་སྤོབས། དེ་ལྟ་བས་ན་སྙིགས་མའི་དུས་འདིར་ཀུན་མཁྱེན་བཀྲ་ཤིས་རྣམ་པར་རྒྱལ་བ་ཞེས་བྱ་བའི་མཚན་གྱིས་སེམས་ཅན་གྱི་དོན་མཛད་པའི་ཚུལ་ཆེ་ལོང་ཙམ་ཞིག་བརྗོད་པར་བྱའོ། ། དེ་ཡང་། སྔོན་གྱི་སྐྱེས་པའི་རབས་ནི་བསམ་གྱིས་མི་ཁྱབ་སྟེ། འཕགས་པའི་ཡུལ་དུ་ནི་གྲུབ་པའི་དབང་ཕྱུག་ནག་པོ་པ་ཞེས་བྱ་བར་གྲགས་ཤིང་། ཨྱཽན་གྱི་ཡུལ་དུ་ནི་ཨིནྡྲ་བོ་དྷི་ཞེས་བྱ་བ་དང་། ཤམྦྷ་ལའི་ཡུལ་དུ་ནི་རྒྱ་མཚོའི་བློ་གྲོས་ཞེས་བྱ་བ་ལ་སོགས་པ་སྤྲུལ་པའི་སྐུའི་བཀོད་པ་མཐའ་ཡས་པ་སྟོན་པར་མཛད་པ་རྣམས་ལས། སྐུ་སྐྱེ་བ་འདིའི་སྔ་མ་ནི། མཁས་པ་མཁས་པ་ཞེས་བྱ་བའི་གྲངས་སུ་བགྲང་བ་ལས་ཀྱང་དངོས་གྲུབ་ཀྱིས་ཡང་དག་པར་བརྒྱན་པའི་སྐྱེས་ཆེན། ཀུན་མཁྱེན་དྲི་མེད་འོད་ཟེར་རམ་ཀློང་ཆེན་རབ་འབྱམས་པ་ཞེས་ཀྱང་བྱ།
མཚན་དངོས་རྫོགས་ཆེན་པ་ཚུལ་ཁྲིམས་བློ་གྲོས་ཞེས་བྱ་བ་དེ་ཉིད་ཡིན་ནོ་ཞེས་རྗེ་ཉིད་ཀྱིས་ཞལ་གྱིས་འཆེས་པར་ཐོས་སོ། ། དེ་ཉིད་ཀྱི་མཛད་པའི་མཐའ་མ་འོད་གསལ་ཆོས་ཀྱི་སྐུ་ལ་ཞུགས་པའི་རྗེས་ལས་སྲིད་པ་བར་མ་དོའི་ཚུལ་དུ་བདེ་བ་ཅན་གྱི་ཞིང་ཁམས་རྣམ་པར་སྦྱངས་ནས། རྒྱལ་བ་འོད་དཔག་ཏུ་མེད་པའི་ཐུགས་ཀྱི་སྲས་དམ་པར་བཞུགས་པ་ལས། སྔོན་གྱི་སྨོན་ལམ་གྱི་དུས་མཁྱེན་པས་མིའི་འཇིག་རྟེན་གྱི་གདུལ་བྱ་འདུལ་བའི་དུས་ལ་བབ་པར་དགོངས་པ་ན། དེ་བཞིན་གཤེགས་པ་འོད་དཔག་ཏུ་མེད་པས་མིའི་འཇིག་རྟེན་དུའང་ཞལ་དངོས་སུ་བསྟན་ནས་དགེ་བའི་བཤེས་གཉེན་མཛད་པར་དམ་བཅའ་བ་བརྟན་པོ་དང་བཅས་པས་བསྐུལ་བའི་ཚེ། གང་དུ་འཁྲུངས་པར་འགྱུར་བའི་ཡུལ་གྲུ་དྭགས་པོའི་སའི་ཐིག་ལེ་ན། དེའི་ཚེ་སྐུ་རབ་པའི་གདུང་བརྒྱུད་ཉིད་ཆེ་ཞིང་བཙུན་པར་གྲགས་པས་རྒྱལ་རིགས་དང་རྗེས་སུ་མཐུན་པའི་རིགས་ལ་གཟིགས་པ་དང་། རྒྱལ་པོ་པུ་དེ་གུང་རྒྱལ་གྱི་ཐུགས་ཀྱི་སྡུག་པ་གཅིག་པུ་པར་གྱུར་པ་དགྱེར་དཔལ་ལེགས་འོད་ཀྱི་གདུང་བརྒྱུད་ལྷ་དགྱེར་དཀར་པོ་དམ་པའི་ཆོས་ལ་སྤྱོད་པའི་སྐལ་བ་ཅན་གྱི་རུས་ལ་གཟིགས་པ་དང་། ཕ་བརྒྱུད་མའི་ཡན་ལག་དང་བཅས་པ་བདུན་བརྒྱུད་དང་མ་བརྒྱུད་ཕའི་ཡན་ལག་དང་བཅས་པ་བདུན་བརྒྱུད་ཀྱི་བར་དུ་ཆོས་ལ་སྤྱོད་པའི་ཆོ་འབྲང་ལ་གཟིགས་པ་དང་། སྙིགས་མ་ལྔ་པོས་ཧ་ཅང་སྦགས་པའི་དུས་འདིར་སྐུ་དངོས་ཀྱི་གདུལ་བྱ་རྣམས་ལམ་ལོག་པར་ལྷུང་གིས་དོགས་པས་ཡང་དག་པའི་ལམ་ལ་འཁྲིད་པའི་དུས་ལ་གཟིགས་པ་དང་།
པདྨ་སམྦྷ་བའི་ལུང་ལས། ད་ལྟའི་ལྷ་བུ་དོན་ཡོད་སྡེ། ། མ་འོངས་དགོངས་འདུས་དར་དུས་སུ། ། ང་ལ་ནག་པོའི་ནུབ་ཕྱོགས་སུ། ། སྲས་སམ་རྡོ་རྗེའི་མིང་ཅན་འབྱུང་། ། ཞེས་གསུངས་པ་ལྟར། མངའ་བདག་ཁྲི་སྲོང་ལྡེའུ་བཙན་གྱི་སྲས་རྒྱ་ཚ་ལྷའུ་དོན་ཡོད་སྡེ་བསམས་བཞིན་དུ་སྲིད་པ་བཟུང་ནས། འཁོར་ལོས་བསྒྱུར་བའི་དཔལ་ལ་འགྲན་པར་བཟོད་པའི་ས་སྐྱོང་མིའི་དབང་པོ། ནང་དུ་རིགས་སྔགས་འཆང་བའི་མཐུ་སྟོབས་ཀྱི་མངའ་བདག ཇོ་སྲས་ཀུན་དགའ་རྒྱལ་མཚན་ཞེས་བྱ་བའི་ཡབ་ལ་གཟིགས་པ་དང་།
རང་བཞིན་གྱི་དབང་པོ་དུལ་བས་སྙིང་རྗེས་རྒྱུད་རླན་ཞིང་གཡོ་རྒྱུའི་སྤྱོད་པས་མ་གོས་པ། གཟུགས་དང་ལང་ཚོ་ཕུལ་དུ་བྱུང་ཞིང་སྤྱོད་ལམ་གྱིས་ཀྱང་ཡིད་འཆིང་བར་མཁས་པ། རྒྱལ་ཡུམ་སྒྲོལ་དཀར་གྱི་སྤྲུལ་པ་ཆོས་སྒྲོལ་མ་ཞེས་བྱ་བའི་ཡུམ་ལ་གཟིགས་པ་དང་། འཁོར་ལོ་སྡོམ་པའི་དཀྱིལ་འཁོར་གྱི་འཁོར་ལོར་རང་བཞིན་གྱིས་གྲུབ་པའི་གནས་ཙཱ་རི་ཏྲ་ཡེ་ཤེས་ཀྱི་འཁོར་ལོ། ཀུན་སྣང་སྒྱུ་འཕྲུལ་གྱི་ཕོ་བྲང་ཆེན་པོའི་སྒོ་འཕར་འབྲུག་མངའ་ཞེས་བྱ་བ་ས་ཕྱོགས་དེར་སྐྱེས་སོ་ཅོག་རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་མ་ཤ་སྟག་འབྱུང་བའི་ཡུལ་ལ་གཟིགས་པ་སྟེ། གཟིགས་པ་རྣམ་པ་བདུན་ལ་དགོངས་ནས་ལྷ་དང་རིག་པ་འཛིན་པ་དག་གིས་ཉེ་བར་བསྟེན། འཇིག་རྟེན་སྐྱོང་བ་རྣམས་ཀྱིས་མདུན་བསྡར། དཔའ་བོ་དང་ཌཱ་ཀི་དུ་མས་རྗེས་བཞིན་དུ་འབྲང་། རྡོ་རྗེའི་ཆོས་སྐྱོང་བ་རྣམས་དང་དཀར་པོའི་ཕྱོགས་ལ་དགའ་བ་རྣམས་ཀྱིས་སྔུན་ནས་བསུ། སངས་རྒྱས་དང་བྱང་ཆུབ་སེམས་དཔའི་ཚོགས་སྤྲིན་གྱི་ཕུང་པོ་ལྟར་གཏིབས་པས་བྱིན་གྱིས་རློབས།
ལྷའི་བུ་དང་བུ་མོ་གྲངས་མེད་པས་སྣ་ཚོགས་པའི་མཆོད་སྤྲིན་སྤྲོ་བ་དང་བཅས་པས། འཇའ་དང་འོད་ཀྱི་ལམ་ནས་ཡུམ་གྱི་མངལ་དག་པ་ལྷའི་གཞལ་ཡས་ཀྱི་ཁང་པར་གཤེགས་པར་མཛད་དོ། ། རིགས་རུས་ཆོ་འབྲང་གདུལ་བྱའི་དུས་དང་ནི། ། ཡབ་ཡུམ་ཡུལ་གྱི་མཆོག་དང་རྣམ་བདུན་ལ། ། གཟིགས་ནས་ལྷ་སྲས་གཞོན་ནུའི་ཚུལ་གྱིས་ནི། ། ཁྱོད་སྐུ་ལྷུམས་སུ་ཞུགས་པའི་མཛད་པ་བསྟན། ། དམ་པ་ཏོག་དཀར་ལྷ་ལས་འཕོས་པའི་ཚེ། ། གཟིགས་པ་ལྔ་ཡིས་འགྲོ་བའི་དོན་མཛད་ན། ། རྒྱལ་བའི་སྲས་པོ་གཟིགས་པ་བདུན་ལྡན་ཁྱོད། ། ཕུལ་བྱུང་ངོ་མཚར་གནས་སུ་བདག་གིས་འཁུམས། །
དེའི་ཚེ་ཡུམ་གྱི་རྣལ་ལམ་དུ། ། རྗེ་བོ་སྟེང་ཞེས་བྱ་བའི་འོད་གླིང་ཆེན་པོ་དཔལ་སྒང་མེ་ཏོག་གིས་སེར་ལྟེམ་གྱིས་གང་བའི་ནང་ན། ཕྱག་འདེབས་ཀྱི་ཞིང་འོལ་མོ་གོང་མ་བྱ་བ་ནས་ཀྱི་ལོ་ཤིན་ཏུ་ལེགས་པ་སྲུབས་ཐོལ་རུམ་པའི་དབུས་ན་ཡུམ་ཉིད་བཞུགས་པའི་མདུན་གྱི་ནམ་མཁའ་ལ་ཉི་མ་དང་ཟླ་བ་སྐར་མ་གསུམ་ཀ་ལྷན་ཅིག་ཏུ་ཤར་བས་ངོ་མཚར་བའི་གཏམ་གླིང་བའི་མོད་ལ་ཉི་མ་དེ་ཉིད་ཁར་ཟོས་ནས་ཁོང་དུ་མེད་པ་སྙམ་བྱེད་པའི་ངང་དུ་རྣལ་སད་པ་ན་ཉི་མའི་དཀྱིལ་འཁོར་ཤར་རིའི་རྩེ་མོར་འཕགས་པ་དང་དུས་མཚུངས་པས་ཡ་མཚན་པའི་རྨི་ལྟས་དེ་ཉིད་ཡབ་ལ་གསོལ་བ་ན་ལྷག་པར་དགྱེས་ཏེ། ལུས་ཉེ་བར་འཚོ་བའི་ཐབས་སུ། གསང་སྔགས་དང་རིག་སྔགས་འཆང་བའི་རྡོ་རྗེ་འཛིན་པ་རྣམས་ཀྱིས་བསྲུང་བའི་འཁོར་ལོ་རྒྱ་ཆེར་བསྒོམ་པ་དང་། བསླབ་པ་ལ་གནས་ཤིང་ཡིད་གཞུངས་པས་གསུང་རབ་སྒྲོག་པར་བརྩོན་པ་རྣམས་ཀྱིས་རྒྱལ་བའི་བཀའ་དྲི་མ་མེད་པ་ཡུན་དུ་ཀློག་པ་དང་། སྲིད་ཞུའི་མེལ་ཚེ་ལ་ནན་ཏན་དུ་འབད་པའི་སྐུ་འཁོར་བ་རྣམས་ཀྱིས་བཀུར་བསྟིས་ཉེ་བར་མཆོད་པ་དང་། རྐྱེན་དུ་འཕྲོད་པའི་ཉེར་སྤྱད་མཁོ་དགུ་ཅོག་མ་ཚང་བ་མེད་པར་སྦྱར་བ་དང་བཅས་ནས། ཡུམ་ཁང་བཟང་དབེན་པར་བཞུགས་སུ་བསྩལ་ལོ། ། དེའི་ཚེ་ཡུམ་གྱི་སྐུ་ལུས་ཡང་ཞིང་བདེ་ལ།
གསུང་ངག་རང་བཞིན་གྱིས་འཇམ་པ་ཉིད་ཀྱང་ལྷའི་གདངས་ལྟར་སྙན་པར་སྨྲ། ཐུགས་རིག་མཆོག་ཏུ་དྭངས་ཤིང་དགེ་བ་ལ་འབད་མེད་དུ་འཇུག་པ་སོགས་སྔོན་བས་ཀྱང་བདེ་བར་གྱུར་ཞེས་༼གྲགས་༽གྲག་ན། བདག་ཉིད་ཆེན་པོ་འདི་ངེས་པར་ཏིང་ངེ་འཛིན་གྱི་སྒོ་མི་འདྲ་བ་མང་པོ་ལ་སྙོམས་པར་ཞུགས་པར་གདོན་མི་འཚལ་བས། དེ་ལྟ་བུའི་མཐུ་དཔལ་འབའ་ཞིག་ཏུ་གོར་མ་ཆག་གོ ། ཐ་མལ་མངལ་གནས་འདམ་རྫབ་དང་འདྲ་ཡང་། ། ཁྱོད་སྐུ་ལྷ་ཡི་རྫུ་འཕྲུལ་གྱིས་སྤྲུལ་བའི། ། ངོ་མཚར་མངལ་གྱི་གཞལ་མེད་ཁང་ཆེན་དེར། ། ཏིང་འཛིན་གནས་ལ་གཡོ་མེད་བརྟན་པར་བཞུགས། ། སྤྲིན་དཀར་དྲྭ་བས་གཡོགས་ཀྱང་ཉིན་བྱེད་ནི། ། མཁའ་ལ་འཇའ་ཚོན་ཕྲེང་བས་མཛེས་པ་ལྟར། །
ཁྱོད་སྐུ་ཡུམ་གྱི་ལྷུམས་སུ་བཞུགས་ཚེ་ཡང་། ། དགེ་ལེགས་མཚན་མས་ནོར་འཛིན་ཁྱབ་པར་མཛད། ། རྒྱལ་སྲས་ཟླ་བ་ལས་བྱུང་ཕན་བདེ་ཡི། ། འོད་དཀར་ཡུམ་གྱི་གདུང་བ་འཕྲོག་བྱེད་པ། ། ཏིང་འཛིན་བསིལ་འོད་སྐྱེ་དགུ་ཀུནྡའི་གཉེན། ། རྨད་བྱུང་སྣང་གསལ་འདི་ཀྭེ་ཨ་ལ་ལ། ། དེ་ལྟར་ཡུམ་གྱི་ལྷུམས་སུ་ཟླ་བ་དགུའམ། བཅུའི་བར་དུ་བདེ་བར་བཞུགས་ནས། ས་ཕོ་སྟག་འབྲུ་མང་པོའི་ལོ། དབྱར་ཟླ་རྭ་བ་ས་གཞི་སྔོ་གཞོན་ནུ་མས་གང་བས།
མརྒད་ཀྱི་གོས་གྱོན་པ་ལྟར་སྣུམ་ལ་ལྗང་བས་མཛེས་པར་བྱས་པའི་དུས་དགེ་བ་ལ་ཡུམ་ལ་གནོད་པ་མེད་ཅིང་བདེ་བར་བཙའ་བའི་མཛད་པས། སྐྱེ་དགུ་མ་ལུས་པ་ཡིད་མགུ་བར་མཛད་ཅིང་། ཡབ་ཀྱིས་རིག་སྔགས་འཆང་བའི་དབང་པོར་འགྱུར་བར་དགོངས་ནས། མཚན་སྔགས་པ་ཞེས་བྱ་བར་བཏགས་སོ། ། བལྟམས་ནས་སྐུ་སྐྱེད་བསྐྲུན་པའི་ཚེ་ནའང་གཞན་བས་གསོ་སླ་ལ་སྐུ་སྐྱེད་ཆེ་ཞིང་སྙུང་གཞི་དཀོན་པ་སོགས། ཞབས་འབྲིང་པ་རྣམས་ངལ་དུབ་ལས་སྐྱོབ་པར་མཛད་ལ། གསུང་བྱོན་པའི་དང་པོར་ཡང་བླ་མ་བླ་མ་ཞེས་གསུངས་པར་༼གྲགས་སོ།༽ གྲག་གོ ། བྱིས་པའི་སྤྱོད་པས་རྩེད་མོ་སོགས་མཛད་པའི་ཚེ་ནའང་ཐ་མལ་པའི་སྤྱོད་པ་དོར་ནས། ཆོས་ཁྲི་བརྩིགས་པ་དང་རྡེའུ་སོགས་གྲལ་ལ་བསྒྲིགས་ནས་དགེ་འདུན་གྱི་ཚོགས་ལ་གདུགས་ཚོད་ཞུ་བའི་ཚུལ་དང་།
སཱཙྪ་སོགས་གྲལ་ལ་བཀོད་ནས་རྟེན་གསུམ་ལ་མཆོད་པ་འབུལ་བའི་ཚུལ་དང་། བྱིས་པའི་ཚོགས་མང་པོ་བསྡུས་པའི་དབུས་སུ་ཉིད་རང་ཆེས་མཐོ་བའི་སར་བཞུགས་ནས་ཆོས་གསུང་བ་དང་ཡོན་བསྔོ་བའི་ཚུལ་དང་། རྡོ་རྩེ་རྒྱལ་ཅན་གང་རྙེད་གཏོར་མའི་ཚུལ་དུ་བསྒྲིགས་ནས། རྡོའམ་ཤིང་བུའི་རྔ་ལ་རྔ་ཡོག་བསྣུན་པའི་རྣམ་པས་གདངས་དབྱངས་དང་བཅས་ཏེ་ཆོས་སྐྱོང་བའི་བསྲུངས་མ་མཆོད་པའི་རྣམ་འགྱུར་ལ་སོགས་པ་སྔོན་གྱི་བག་ཆགས་སད་པའམ། མ་འོངས་པའི་མཛད་པ་ལུང་སྟོན་པའི་རྣམ་པ་ངོ་མཚར་བའི་སྤྱོད་པ་འབའ་ཞིག་མཛད་དོ། ། གཞན་ལ་ཕན་བདེ་བསྐྲུན་པའི་བྱེད་པོ་ཁྱོད། ། ཡུམ་གྱི་གེ་སར་རྩེ་མོར་འཁྲུངས་པའི་ཚེ། ། ཚད་མེད་རྣམ་བཞིའི་ཞལ་གྱི་འཛུམ་དཀར་དེས། ། འགྲོ་ཀུན་ཚངས་པའི་བདེ་ལ་རབ་ཏུ་སྦྱར། ། སྔགས་སྐྱེས་དཔའ་བོའི་དབང་ཕྱུག་གང་གི་མཚན། །
རིགས་དང་རྗེས་སུ་མཐུན་པར་ཡབ་ཀྱིས་གསོལ། ། ཚངས་དབྱངས་གསུང་གི་དང་པོར་བླ་མ་ཞེས། ། སྙན་འཇེབས་ངོ་མཚར་གཏམ་འདི་ཕྱོགས་བཅུར་བསྒྲགས། ། བྱིས་པའི་ངང་ཚུལ་རྩེད་མོ་ལ་སྤྱོད་ཀྱང་། ། སྔོན་དང་ཕྱི་མའི་རྣམ་ཐར་འདི་ཡིན་ཞེས། ། རང་གི་མཛད་བཟང་མཚོན་པའི་བརྡ་སྟོན་པ། ། འདི་ལས་ངོ་མཚར་གནས་སུ་གྱུར་པ་སུ། ། གཞན་ཡང་བྱམས་པ་དང་སྙིང་རྗེས་ཐུགས་རྒྱུད་གཏམས་པའི་དབང་ལས། ངན་ལོང་དང་སྤྲང་པོའི་ཚོགས་གཟིགས་མ་ཐག་སྙིང་རྗེའི་སྤུ་ལོང་རབ་ཏུ་གཡོ་བའི་ཞལ་རས་ཀྱི་མདངས་འགྱུར་བ་སོགས་སྐུའི་རྣམ་འགྱུར་ལས་ཀྱང་ཡང་དག་པའི་རིགས་སད་པར་རྗེས་སུ་དཔག་པར་ནུས་ལ། སྐུ་སྐྱེ་བ་དཔག་ཏུ་མེད་པ་ནས་སྦྱིན་པ་ལ་གོམས་པ་ཕུལ་དུ་བྱུང་བའི་རྣམ་འགྱུར།
ན་བཟའ་དང་ཕྱགས་ལ་སོགས་པ་སྐུའི་རིམ་གྲོ་པས་བཟློག་ཀྱང་མི་གསན་པར་སྤྲང་པོ་སོགས་འཕོངས་པ་རྣམས་ལ་འཕངས་པ་མེད་པར་གནང་། ན་བཟའ་གཅིག་ལས་མ་བཞེས་པའི་སྐབས་ལ་ལར། མདུན་བཤམ་འོག་མ་དང་ཆ་གའི་ནང་དང་མགུལ་གོང་གི་ནང་སོགས་བྲེགས་ནས་གནང་བ་ཡབ་ཡུམ་གྱིས་གྱ་ཚོམས་ཀྱི་སྤྱོད་པ་ལས་བཟློག་པའི་ཐབས་སུ་ན་བཟའ་གསར་པ་བཞེས་པ་བཀག་ཀྱང་། ཧྲུལ་པོ་བཞེས་པ་ལ་ངལ་བའི་ཐུགས་མི་མངའ། ཡབ་ཡུམ་དང་ཐ་དད་དུ་བཞུགས་པའི་ཚེ་ན། བསམ་པ་ཆུང་ངུས་མི་སྤྱོད་པར་བང་མཛོད་ཀྱི་དངོས་པོ་ཁམ་ཆེན་པོ་རྣམས་ཀྱང་འཕངས་པ་མེད་པར་སྟེར་བ་ལ། སྣ་བོ་དག་གིས་འགོག་པར་མི་ནུས་པས་ཟད་པ་མེད་པར་སྤྱོད། དགུང་ལོ་བདུན་བཞེས་པ་ནས་བཟུང་བསྙེན་གནས་ཡན་ལག་བརྒྱད་པའི་ཁྲིམས་མནོས་ཏེ། ཟླ་བ་བྱུང་ངོ་ཅོག་ལ་ལན་གསུམ་མམ་གཉིས་མི་ཆགས་པར་བསྲུང་། རང་བཞིན་གྱིས་ཐུགས་སྒམ་པས་གཞན་གྱིས་བཅོ་བ་ལ་ཐུགས་མི་གཡོ་ཞིང་།
རྐྱེན་ངན་པ་ཅི་བྱུང་རུང་ཐུགས་མི་འཁྲུགས། གཅིག་ཏུ་དམ་པའི་ཆོས་ཁོ་ན་ལ་ཐུགས་གཞོལ་བས་དུས་རྟག་ཏུ་དཀོན་མཆོག་མཆོད་པ་ལ་བརྩོན་པར་མཛད་ཅིང་། བླ་མ་སློབ་དཔོན་གྱི་མིང་དུ་གྲགས་པ་མཐའ་དག་ལ་གུས་པས་འདུད་པ་སོགས། མདོར་ན། སྦྱོར་བའི་སྔོན་དུ་སྙིང་རྗེ་དང་། ། བཟོད་པ་དང་ནི་མོས་པ་དང་། ། དགེ་ལ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ཤེས་པར་བྱ། ། ཞེས་ཇི་སྐད་གསུངས་པ་ལྟར་རྒྱལ་བའི་རིགས་ཀྱི་ནུས་པ་ཡང་དག་པར་རྟས་པའི་ཚུལ་སྟོན་པར་མཛད་དོ། ། བག་ཆགས་མཚོན་བརྒྱས་བཀྲ་བ་རི་མོའི་གཟུགས། །
ཀུན་གཞིའི་མེ་ལོང་དྭངས་པ་ལ་ཤར་བ། ། འདུ་བྱེད་གཡོ་བའི་མིག་གིས་མཐོང་བ་ལས། ། འགྲོ་མང་མི་དགེ་ངང་གིས་སྤྱོད་ན་ཡང་། ། རྒྱལ་བའི་སྲས་ཁྱོད་གཏོང་ལ་གོམས་པ་ཡིས། ། དབུལ་འཕོངས་སྡུག་བསྔལ་སེལ་བ་སྦྱིན་པའི་ཆར། ། འབད་མེད་སྙིང་རྗེའི་མཁའ་ལས་ངང་གིས་འབེབས། ། ཚོགས་གཉིས་ཆུ་གཏེར་སྐྱེད་མཁས་ཁྱེད་ལགས་སོ། ། འདི་དག་ནི་སྐུ་བལྟམས་ཤིང་གཞོན་ནུ་རོལ་རྩེད་མཛད་པའི་ཚུལ་ཆེ་ལོང་ཙམ་བརྗོད་པའི་གཏམ་གྱིས་རྦ་རླབས་གྱེན་དུ་བསྐྱོད་པའི་རིམ་པའོ།། །། ད་ནི། སངས་རྒྱས་ཀྱི་བསྟན་པ་རིན་པོ་ཆེའི་སྒོར་ཞུགས་ནས་ཐོས་བསམ་སྒོམ་གསུམ་གྱིས་ཐུགས་རྒྱུད་ཡོངས་སུ་སྦྱངས་པའི་ཚུལ་བརྗོད་པར་བྱ་སྟེ།
དེ་ཡང་། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་ལྟར། ཐོག་མར་ཚུལ་ཁྲིམས་ཀྱི་ཕུང་པོ་ཐུགས་རྒྱུད་ལ་བསྐྲུན་པའི་ཚུལ་ནི། འཁོར་བ་ནི་མེའི་འོབས་ལྟ་བུ། མྱ་ངན་ལས་འདས་པ་ནི་བདུད་རྩིའི་ཆུ་རྒྱུན་ལྟ་བུ། འཁོར་བ་ནི་རོ་མྱགས་ཀྱི་འདམ་ལྟ་བུ། མྱ་ངན་ལས་འདས་པ་ནི་དག་པའི་ཤེལ་ལྟ་བུ། འཁོར་བ་ནི་སྡུག་བསྔལ་གྱི་རྒྱ་མཚོ་ཆེན་པོ།
མྱ་ངན་ལས་འདས་པ་ནི་ཐར་པའི་སྐམ་པའོ་སྙམ་དུ་དགོངས་ནས། ངེས་འབྱུང་གི་བསམ་པ་བཅོས་མ་མ་ཡིན་པ་ཐུགས་རྒྱུད་ལ་འཁྲུངས་ཏེ། ཁྱིམ་ནས་ཁྱིམ་མེད་པར་རབ་ཏུ་བྱུང་བར་བཞེད་ནས་ཆོས་ཐོས་ཀྱི་རྣམ་པ་ལན་མང་དུ་མཛད་པ་ན། ཡབ་ཀྱི་ཞལ་ནས། བུ་ཆུང་སྔགས་པ་འདི་ཆེ་ཀའི་ཆེ་འོག་ས། སྐུ་རབ་པའི་རྒྱལ་སྲིད་ཀྱི་ཕྱེད་དབང་རྒྱུ་ཡིན་ན་ཡང་། ཆོས་ཀྱི་བག་ཆགས་སད་པའི་རྣམ་པ། དྭགས་པོ་འདྲ་བའི་ཡུལ་དུ་བློ་མི་ཁུགས་པ་ཅིག་འདུག་པ་དང་། འདི་ལུས་ལ་འཁོར་དུས་མ་ལ་རྨི་ལྟས་བཟང་པོའང་བྱུང་། ཤེས་རབ་ཀྱང་ཆེན་པོ་འདུག་པས།
དབུས་ཕྱོགས་སུ་ཆོས་ལ་རྫོང་པ་འཐད་པར་འདུག་ཅེས་གསུང་ཞིང་། མི་ཟད་པའི་ལོངས་སྤྱོད་ཆེན་པོ་དང་བཅས་ནས་བརྫངས་ཏེ། དགུང་ལོ་བཅུ་གསུམ་བཞེས་པ་ལྕགས་ཕོ་སྟག་གི་ལོ་ལ་བོད་ཤིང་སྒོ་ཅན་དུ་གཏོགས་སོ་འཚལ་གྱི་རྒྱལ་པོའི་ཕོ་བྲང་སྣེའུ་གདོང་རྩེར་ཁ་ཆེའི་པཎྜི་ཏ་ཤཱཀྱ་ཤྲཱི་བྷ་དྲའི་རྒྱལ་འཚབ་དམ་པ། ཚོགས་ཆེན་མོ་པའི་མཁན་ཆེན་རིན་པོ་ཆེ་བཀྲས་སེང་པའི་དྲུང་དུ། ཚིགས་སྔ་མ་དགེ་བསྙེན་དུ་སྒྲུབ་པ་སྔོན་དུ་འགྲོ་བས་རབ་ཏུ་བྱུང་ཞིང་། ཚིགས་བར་མ་དགེ་ཚུལ་ཉིད་དུ་ཉེ་བར་བསྒྲུབས་པ་ན་མཁན་པོའི་མཚན་ལས་གྲས་ཏེ། བཀྲ་ཤིས་རྣམ་རྒྱལ་ཞེས་བྱ་བའི་མཚན་དུ་གསོལ་ལོ། ། དུས་ཕྱིས་དགུང་ལོའི་ཚིགས་ལེགས་པར་ཚང་ནས་བརྟན་མཁས་གཉིས་ལྡན་གྱི་མཁན་པོ་རྗེ་བཙུན་སུ་མ་ཏི་ཀཱིརྟི་དང་། ལས་ཀྱི་སློབ་དཔོན་འདུལ་བ་འཛིན་པ་གནས་བརྟན་མཁས་པ་ཆེན་པོ་ཀཱིརྟི་དྷྭ་ཛ་ཞེས་པ་དང་། གསང་སྟེ་སྟོན་པ་ལྐོག་ཏུ་བར་ཆད་དྲིས་ནས་ནང་དུ་འོང་བ་ཞུ་བ་ལ་མཁས་པ་ནམ་མཁའ་དཔལ་དང་།
དུས་སྒོ་བརྗོད་པ་སྣར་ཐང་པ་ཤེས་རབ་སེང་གེ་ལ་སོགས་པ་དགེ་སློང་གི་དགེ་འདུན་བཅུའི་ཚོགས་ཀྱིས་བསྙེན་པར་རྫོགས་པ་དགེ་སློང་གི་དངོས་པོ་ཐུགས་རྒྱུད་ལ་བསྐྱེད་ནས། ཚུལ་ཁྲིམས་མིག་གི་འབྲས་བུ་ལྟར་བསྲུང་བ་ལ་མཁས་པར་མཛད་དོ། ། སྤོང་སེམས་གསེར་གྱི་ཆར་པས་སྦགས་པ་ཡི། ། སྙིང་སྟོབས་གསེར་རིའི་རྩེ་མོར་ཚུལ་ཁྲིམས་ཀྱི། ། ཉིན་བྱེད་དད་པའི་ཤིང་རྟས་ལེགས་དྲངས་ཏེ། ། ཐུབ་བསྟན་གླིང་བཞི་གསལ་བར་ཁྱོད་ཀྱིས་མཛད། ། བསླབ་གསུམ་ནོར་བུས་གཏིང་མཐའ་མེད་གང་བའི། ། ཐུབ་བསྟན་རོལ་མཚོའི་དབུས་སུ་བསྟི་མཛད་པ། ། ཁྱོད་སྐུ་གསེར་གྱི་རི་དབང་བརྗིད་པ་ནི། ། ངུར་སྨྲིག་ཐུན་མཚམས་སྤྲིན་གྱིས་དྲྭ་བས་གཡོགས། །
དེ་ཚེ་མཁའ་ལ་ལྷ་ཚོགས་གར་བྱེད་ཅིང་། ། དབང་པོའི་གཞུ་ཡི་གུར་ཁང་ཉམས་དགའ་བ། ། གེ་སར་རྡུལ་ཚོགས་རྒོད་པའི་འཛུམ་ཕྲེང་ཅན། ། ངོ་མཚར་མིག་གི་དགའ་སྟོན་ཅི་ཡང་མཐོང་། ། སྲིད་པའི་ནགས་ཚལ་སྡུག་བསྔལ་ཚང་ཚིང་ཅན། ། གཏི་མུག་མུན་པར་འཁྱམས་པའི་འགྲོ་འདི་རྣམས། ། ཁྱོད་སྐུ་མཛེས་པའི་གཟི་འོད་དེས་རེག་ཚེ། ། ཐར་པའི་ལམ་བཟང་སྣང་བར་བྱས་པ་སྙམ། ། འགྲོ་ཀུན་སྲིད་པའི་མཚོ་ལས་སྒྲོལ་མཁས་པ། ། བསླབ་གསུམ་ཡོངས་སུ་རྫོགས་པའི་དེད་དཔོན་ཁྱོད། །
རྣམ་གྲོལ་ཡིད་བཞིན་གླིང་དུ་ཆས་པ་ན། ། སྐལ་བཟང་དོན་མཐུན་ཚོགས་རྣམས་ཅིས་མི་སྤྲོ། ། དེ་དག་ནི་སོ་སོ་ཐར་པ་ཡོངས་སུ་རྫོགས་པ་ཐུགས་ཉམས་སུ་བསྟར་བའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། ད་ནི་ཐོས་པའི་སྒྲོན་མེས་མ་རིག་པའི་མུན་པ་བསལ་ནས། ཤེས་བྱའི་གནས་མ་ལུས་པ་ཇི་ལྟ་བ་བཞིན་མཁྱེན་པར་མཛད་པའི་ཚུལ་རྣམས་བརྗོད་པར་བྱ་སྟེ། དགུང་ལོ་དྲུག་ལོན་པའི་ཚེ་ཀློག་གི་གྲར་ཞུགས་པ་ན། བརྡ་བསྟན་པ་ཙམ་གྱིས་མཁྱེན་ལ། དེའི་མོད་ལ་ཕྱག་བྲིས་ཀྱང་བཤུར་མའི་ཀ་མང་འདོགས་འབྲེལ་དང་བཅས་པ་ཙམ་བསླབས་པས། འབྲུ་མ་དང་། ཡིག་སྣ་དང་།
གཟབ་མ་ལ་སོགས་པ་བོད་ཀྱི་ཡིག་རིགས་མ་ལུས་པ་མཁས་པར་མཁྱེན་ཅིང་། ལཉྩ་ན་དང་། ཝརྟུ་ལ་དང་། དྷ་རི་དང་། འགའ་ཧུ་ལ་དང་། ནཱ་ག་རའི་ཡི་གེ་ལ་སོགས་པ་རྒྱ་གར་བའི་ཡིག་རིགས་མི་ཅིག་པ་མང་པོ་བྲི་བ་དང་ཀློག་པ་ལ་མཁས་པ་ནི་ཞར་ལས་མཁྱེན་ཏོ། ། དེ་ནས་རབ་ཏུ་མ་བྱོན་གྱི་བར་ལོ་ངོ་དྲུག་བདུན་གྱི་རིང་ལ་གྲུབ་ཆེན་ཡོན་ཏན་བཟང་པོ་བ་ལས་ཡབ་ཆོས་གསང་སྔགས་རྙིང་མ་ལ་ཐོས་བསམ་མཛད་དེ། ཞི་ཁྲོ་སྒྱུ་འཕྲུལ་གྱི་དབང་གསན་པ་སྔོན་དུ་འགྲོ་བས་རྒྱུད་གསང་བ་སྙིང་པོ་དང་། སྒྱུ་འཕྲུལ་གྱི་ཕྱག་ལེན་བྲིས་ཐིག་དབྱངས་དང་བཅས་པ། ཡོངས་རྫོགས་དབང་མོ་ཆེ་སྔོན་དུ་བཏང་ནས།
གཏེར་ཁ་འོག་མའི་ཕྱག་ལེན་བླ་རྫོགས་ཐུགས་གསུམ་དང་། ཡབ་མེས་ཀྱི་ཆོས་སྐྱོང་སྤུ་གྲི་སྐོར་གསུམ་དང་། དཔེ་སྲོག་རྩང་གསུམ་གྱི་བསྒྲུབ་ཐབས་བཀའི་ལུང་ལས་རིམ་དང་བཅས་པ་ལེགས་པར་མཁྱེན་ཅིང་། རྡོ་རྗེ་ཆོས་སྐྱོང་བ་རྣམས་སྐུ་ལུས་དང་གྲིབ་མའི་ཚུལ་དུ་སྐད་ཅིག་ཀྱང་མི་འབྲལ་བར་འགྲོགས་ནས། འཕྲིན་ལས་མ་ལུས་པ་ཐོགས་པ་མེད་པར་བསྒྲུབ་བོ། ། དུས་ཕྱིས་ཀྱང་དམ་པ་འདིའི་དྲུང་དུ་རྙིང་མའི་རྒྱུད་འབུམ་གྱི་ལུང་དང་། སྒྱུ་འཕྲུལ་གྱི་དབང་ལུང་མན་ངག་ཆ་ལག་དང་བཅས་པ། གཏེར་ཁ་གོང་འོག་གཉིས་ལ་གྲགས་པའི་དབང་ལུང་མན་ངག་ལས་ཚོགས་དང་བཅས་པ་ཕྲ་མོ་རྣམས་ཀྱང་རྫོགས་པར་གསན་ནས་མཁྱེན་པར་མཛད་ལ། གྱིང་པ་སྤྲུལ་སྐུ་སོགས་ལ་བླ་མ་དགོངས་པ་འདུས་པའི་དབང་ལུང་མན་ངག་སོགས་ཆོས་སྐོར་མཐའ་དག་པར་གསན་ཞིང་། ཡབ་རྗེའི་དྲུང་དུའང་ཡབ་ཆོས་རྙིང་མའི་སྐོར་མང་དུ་གསན་ནོ། །
རབ་ཏུ་བྱོན་མ་ཐག་པ་ནས་བོད་ཀྱི་རྡོ་རྗེའི་གདན། དཔལ་གསང་ཕུ་ནེའུ་ཐོག་གི་ཆོས་གྲྭར་ཕྱགས་ཕབ། མཐོང་སྨོན་གྲྭ་ཚང་གི་སློབ་དཔོན་མཁས་པ་ཆེན་པོ་དཀོན་མཆོག་བཟང་པོ་ལ་གཏུགས་ནས། གསང་ཕུ་བ་ལ་གྲགས་པའི་ཕར་ཚད་བསྡུས་གསུམ་ལ་ལེགས་པར་སྦྱངས་ཤིང་། ཁྱད་པར་དུ་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་རྟོགས་པའི་རྒྱན་འགྲེལ་པ་དང་བཅས་པ་ལ་མཁས་པར་མཛད་དོ། ། རྡོ་རྗེ་འཇིགས་བྱེད་ཀྱི་དབང་བསྐུར་བ་རིགས་མི་ཅིག་པ་མང་པོ་དང་། རྒྱུད་རྟོག་བདུན། རྟོག་གསུམ། གཏམ་རྒྱུད་ཀྱི་རྟོག་པ་རྣམས་ཀྱི་བཤད་པ། ལས་ཚོགས་ཀྱི་མན་ངག
སྔགས་བཏུའི་བྱིན་བརླབས། སྔགས་བཏུ། སྔགས་ཀྱི་རྗེས་གནང་སོགས་དང་རྭ་ལོའི་ཤོག་དྲིལ་སོགས་མན་ངག་མང་པོ་གསན་ཞིང་། ཐམས་ཅད་མཁྱེན་པ་སངས་རྒྱས་དཔལ་བ་ལས་བརྒྱུད་པའི་མི་གཡོ་བ་དཀར་པོའི་རྗེས་གནང་། སྒྲུབ་ཐབས། ལས་ཚོགས་ལ་སོགས་པའི་ཆོས་སྐོར་ཡོངས་སུ་རྫོགས་པ་དང་། དེ་ལས་རྒྱུད་པ་དཔལ་ལྡན་ས་སྐྱ་པའི་ཆོས་སྐྱོང་གུར་གྱི་མགོན་པོའི་རྗེས་གནང་རིགས་མི་འདྲ་བ་མང་པོ་དང་སྒྲུབ་ཐབས། ལས་ཚོགས། བསྟོད་པ། བསྐང་གསོ་དང་བཅས་པ་མང་པོ་དང་།
འཇམ་དབྱངས་ཀྱི་ཆོས་སྐོར་རིགས་མི་འདྲ་བ་མང་པོ་གསན་ནས་མཁྱེན་པར་མཛད་ཅིང་། དམ་པ་དེའི་བཀའ་དྲིན་ལས་དགུང་ལོ་བཅུ་བཞི་པ་ནས་བཟུང་སྟེ་འཇིགས་མཛད་ལྷ་དགུ་མ་ལ་ཐུགས་དམ་དུ་མཛད་ནས་སྐུ་ཇི་སྲིད་འཚོའི་བར་དུ་འཆག་མེད་དུ་མཛད་དོ། ། གྲྭ་ཚང་དེའི་སློབ་ཆུང་། གཙང་སྣར་ཐང་པ་ཤེས་རབ་སེང་གེ་ལས་ཀྱང་དབུ་མ་རིག་པའི་ཚོགས་མ་ལུས་པ་དང་ཚད་མ་སྡེ་བདུན་མདོ་དང་བཅས་པའི་དེ་ཁོ་ན་ཉིད་ཐུགས་སུ་ཆུད་པར་མཛད་ལ། འདུལ་བ་འབུམ་སྡེའི་མངའ་བདག་སྐྱོར་མོ་ཀླུང་པ་བསམ་གཏན་འཕེལ་ལས། མདོ་རྩ་བ་གཙོ་བོར་གྱུར་པའི་འདུལ་བའི་གཞུང་ལུགས་མ་ལུས་པ་རྣམས་ཀྱི་ཚིག་དོན་དང་། ཀུན་ལས་བཏུས་དང་། མཛོད་ལ་སོགས་པ་མངོན་པའི་གཞུང་ལུགས་རྒྱ་མཚོ་ལྟ་བུ་ལ་མཁས་པར་བསླབས་ཤིང་མཁས་པ་ཆེན་པོ་སུ་མ་ཏི་ཀིརྟིའི་ཞལ་ལས་ཀྱང་དབུ་མའི་གཞུང་ལུགས་མང་པོ་དང་། འདུལ་བའི་བཤད་པ་ལག་ལེན་དང་བཅས་པ་ལེགས་པར་གསན་ནོ། ། ཁྱད་པར་དུ་ཡང་རྒྱལ་བ་མ་ཕམ་པའི་ཐུགས་ཀྱི་སྲས་དམ་པ་རོང་སྟོན་ཤེས་བྱ་ཀུན་རིག་གི་ཞལ་ལས་སྡེ་སྣོད་ཕལ་ཆེ་བ་གསན་ནས་མཁས་པའི་དབང་པོར་གྱུར་ལ།
བྱེ་བྲག་ཏུ་ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་འབྲིང་བསྡུས་པ་གསུམ་གྱི་བཤད་པ་དང་། མངོན་པར་རྟོགས་པའི་རྒྱན་འགྲེལ་པ་དང་བཅས་པའི་བཤད་པ་ལ་ནན་ཏན་དུ་མཛད། རིགས་ཚོགས། བཞི་བརྒྱ་པ། སྤྱོད་འཇུག་སོགས་གཞུང་ཕྱི་མོའི་དབུ་མ་རྣམས་འགྲེལ་པ་དང་བཅས་པ་དང་། འཇུག་པ་རྩ་འགྲེལ་སོགས་ཐལ་འགྱུར་གྱི་གཞུང་མང་པོ་དང་། རྟོག་གེ་འབར་བ་རྩ་འགྲེལ་སོགས་རང་རྒྱུད་ཀྱི་གཞུང་མང་པོ་དང་། སྒོམ་རིམ་ཐོག་མཐའ་བར་གསུམ་སོགས་ཉམས་ལེན་སྟོན་པའི་དབུ་མའི་གཞུང་དཔག་ཏུ་མེད་པ་ལ་མཁས་པར་སྦྱངས། བྱམས་པའི་ཆོས་ལྔ། དེ་དང་འབྲེལ་བའི་ཆོས་སྡེ་ཉི་ཤུ།
དེར་མ་འདུས་པའི་མངོན་པ་གོང་འོག་གི་གཞུང་མང་པོ། འདུལ་བ་ལུང་སྡེ་བཞིའི་སྙིང་པོར་གྱུར་པ་སོ་སོར་ཐར་པའི་མདོ་དང་མདོ་རྩ་བརྒྱ་ཆེར་འགྲེལ་དང་བཅས་པ་གསན་ཞིང་། མེ་ཏོག་ཕྲེང་རྒྱུས་ལ་ནན་ཏན་དུ་མཛད། ཚིག་ལེའུར་བཅས་པ་སུམ་བརྒྱ་པ། འོད་ལྡན་སོགས་འདུལ་བའི་གཞུང་ལུགས་འགྲེལ་པ་འགྲེལ་བཤད་དང་བཅས་པ་རྣམས་དང་། རྣམ་འགྲེལ་ངེས་སོགས་སྡེ་བདུན་འགྲེལ་པ་འགྲེལ་བཤད་དང་བཅས་པ། ཚད་མ་རིགས་པའི་གཏེར་རང་གི་འགྲེལ་པ་དང་བཅས་པ་སོགས་གསུང་རབ་ཕལ་ཆེ་བ་ལ་མི་འཕྲོགས་པའི་སྤོབས་པ་བརྙེས་པར་མཛད། ཀྱཻ་རྡོ་རྗེའི་རྒྱུ་དུས་ཀྱི་དབང་བསྐུར་བ་སྔོན་དུ་འགྲོ་བས་སྣང་བ་གསུམ་གྱི་ཁྲིད་དང་ལམ་འབྲས་ཀྱི་ཆ་ལག་འགའ་ཞིག་ལུང་ཐབས་སུ་གསན། གསང་འདུས་མི་བསྐྱོད་པའི་དབང་དང་། རྒྱུད་འགྲེལ་ཆེན་སྒྲོན་མ་གསལ་བ་དང་སྦྱར་བའི་བཤད་བྱ་དང་།
རིམ་ལྔའི་ཁྲིད་སོགས་རྫོགས་རིམ་གཞན་མང་པོ་དང་། ངན་སོང་སྦྱོང་རྒྱུད་དང་ཀུན་རིག་གི་བཤད་པ་ཞི་བྱེད་བརྒྱུད་པ་ཕྱི་མའི་དབང་ལུང་མན་ངག་དང་བཅས་པ། བཀའ་བསྲུངས་ཨ་གྷཽ་རའི་རྗེས་གནང་། སྒྲུབ་ཐབས་ལས་རིམ་དང་བཅས་པ། ཕོ་གཅོད་བྲུལ་མཚོ་དྲུག་པའི་སྐོར་ཚང་མ་དང་། མོ་གཅོད་ཀྱི་སྐོར་མང་པོ་ལ་སོགས་པ་ཕ་དམ་པ་ནས་བརྒྱུད་པའི་ཐུགས་དམ་གྱི་སྙིང་པོ་རྣམས་ཀྱང་ཚང་བར་གསན། སྐྱེས་བུ་གསུམ་གྱི་ལམ་གྱི་རིམ་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པའི་ཁྲིད་དང་། ཐང་སག་བའི་ལུགས་ཀྱི་དབུ་མའི་ལྟ་ཁྲིད་དབུ་མ་སྙིང་པོའི་ལྟ་ཁྲིད་སོགས་ཉམས་ལེན་གྱི་ཁྲིད་རིམ་ཀྱང་མང་དུ་གསན་ནས་ཐུགས་ཉམས་སུ་བཞེས་པས་མཁས་པ་རྣམས་ཀྱི་གཙུག་གི་རྒྱན་དུ་གྱུར་པ་ལས་ཀྱང་ཆེས་མཆོག་ཏུ་གྲུབ་པའི་སྐྱེས་བུ་ཆེན་པོར་གྱུར་ཏོ། ། ཐམས་ཅད་མཁྱེན་བློ་གྲོས་བརྟན་པ་ཡུན་རིང་དུ་བསྟེན་ནས།
སྒྲའི་བསྟན་བཅོས་ཀ་ལཱ་པ་དང་། ཙནྡྲ་པ། སྡེབས་སྦྱོར་རིན་ཆེན་འབྱུང་ལྡན། སྙན་ངག་མེ་ལོང་། དཔག་བསམ་ཁྲི་ཤིང་། ཨ་མ་ར་ཀོ་ཥ། ཀླུ་ཀུན་ཏུ་དགའ་བའི་ཟློས་གར། སུམ་རྟགས་ལ་སོགས་པ་ཐ་སྙད་ཀྱི་གཙུག་ལག་མ་ལུས་པ་ལ་མཁས་པར་བསླབས། ཀྱཻ་རྡོ་རྗེའི་རྒྱུད་གསུམ་གྱི་བཤད་པ་དང་། བདེ་མཆོག་རྩ་རྒྱུད་སྡོམ་འབྱུང་དང་བཅས་པའི་བཤད་པ།
གསང་འདུས་རྩ་རྒྱུད་བཤད་རྒྱུད་བཞི་དང་བཅས་པའི་བཤད་པ། གཤིན་རྗེ་གཤེད་དམར་ནག་གི་རྒྱུད་ལ་སོགས་པ་རྒྱུད་སྡེ་མང་པོའི་བཤད་པ་ཡང་མཐའ་ཆོད་པར་གསན། ཁྱད་པར་དུ་ལམ་འབྲས་བུ་དང་བཅས་པའི་མན་ངག ལམ་སྐོར་ཆ་ལག་དང་བཅས་པ་མྱོང་ཁྲིད་དུ་གསན་ནས་ལམ་གྱི་མངོན་པར་རྟོགས་པ་མཐའ་དག་ཐུགས་རྒྱུད་ལ་འཁྲུངས་པར་མཛད། རྡོ་རྗེ་གུར་གྱི་མགོན་པོ་ལྕམ་དྲལ་ལྷ་བརྒྱད། བཅུ་གཉིས་མ། བཅུ་བདུན་མ། ལས་མཁན་ལྕམ་སྲིང་ལྔ། གཅེར་བུ་ཟངས་གྲི་ཅན་དང་། བེར་ནག་ཟངས་གྲི་ཅན་རྣམས་ཀྱི་རྗེས་གནང་སོ་སོར་ཡོད་པ་རྣམས་དང་།
གྲི་གུག་ལྷ་ལྔ། གུར་ལྷ་བརྒྱད། བཅུ་གཉིས་མ་རྣམས་ཀྱི་དབང་དང་། དེ་རྣམས་ཀྱི་བསྒྲུབ་ཐབས་ལས་ཚོགས་རྒྱུད་རྒྱ་གཞུང་དང་བཅས་པའི་ལུང་མན་ངག་ལག་ལེན་སོགས་ཆ་ཚང་དང་། ཞལ་བཞི་པའི་བསྙེན་བསྒྲུབ་ལས་གསུམ་གྱི་རྗེས་གནང་དང་། གནད་ལ་དབབ་པ། ཞལ་བརྙན་ཅན། དཀར་སེར་དམར་ནག་བཞི། ལྷ་མང་མ་ཧེ་གདན་ཅན། ཁྱུང་ཞལ་ཅན་རྣམས་ཀྱི་རྗེས་གནང་སོ་སོར་ཡོད་པ་དང་།
དེ་རྣམས་ཀྱི་སྒྲུབ་ཐབས། ལས་རིམ། རྒྱ་གཞུང་མན་ངག་དང་བཅས་པ་ཡོངས་སུ་རྫོགས་པ་དང་། གྲི་གུག་བཅུ་བདུན་མའི་དབང་རྗེས་གནང་དང་དུར་ཁྲོད་ནག་པོའི་རྒྱུད་ཀྱི་ཆོས་སྐོར་སོགས་ཀྱི་ལྡང་ལུགས་རྣམས་དང་། མགོན་པོ་སྟག་ཞོན་གྱི་སྐོར་ལ་སོགས་པ་གསར་རྙིང་ཐུན་མོང་བའི་ཆོས་སྐྱོང་མང་པོའང་གསན་པས་འཕྲིན་ལས་མཐའ་དག་ཐོགས་མེད་དུ་བསྒྲུབ་ལ། ཕུར་པ་ལྷ་ཁྲའི་དབང་དྲག་པོ་སྒྲོལ་དབང་དང་བཅས་པ། ལུང་ལག་ལེན། བཀའ་བསྲུངས་དཀར་བདུད་ཀྱི་སྐོར་དང་བཅས་པ། རྗེ་བླ་མ་དམ་པ་ནས་བརྒྱུད་པའི་དུས་ཀྱི་འཁོར་ལོའི་ཆོས་སྐོར་རྣམས་དང་། ཡོག་ཆེན་རྣམས་ཀྱི་དབང་ལུང་མན་ངག་ཡོངས་སུ་རྫོགས་པ་དང་།
གཞན་ཡང་དཔལ་ལྡན་ས་སྐྱ་པ་ལ་གྲགས་པའི་དབང་ལུང་མན་ངག ལས་རིམ་ལ་སོགས་པ་མཐའ་དག་དང་། མདོ་མང་སོགས་ལུང་ཀྱང་དཔག་ཏུ་མེད་པ་གསན་ཞིང་། རྡོ་རྗེ་འཇིགས་བྱེད་ཀྱི་དབང་བསྐུར་བ་ལྷ་མང་ཉུང་སོགས་ཀྱི་དབྱེ་བས་ཐ་དད་པ་དུ་མ་དང་། རྒྱུད་རྟོག་བདུན་སོགས་ཀྱི་བཤད་པ་ལག་ལེན་དང་བཅས་པ་དང་། རྭ་རྩེ་སེམས་འཛིན་དང་། མཚན་མ་གྱེན་འགྲེང་སོགས་ལ་ཉམས་ཁྲིད་དུ་མཛད་ཅིང་། རྭ་པོད་ཡོངས་རྫོགས་ཀྱི་ལུང་ལག་ལེན་དང་བཅས་པ་གཤེད་དམར་གྱི་དབང་རྣམས་དང་། རྣམ་རྟོག་འོད་གསལ་གྱི་བྱིན་བརླབས། ཤིན་ཏུ་སྤྲོས་མེད་ཀྱི་ཁྲིད་ཆ་ལག་དང་བཅས་པ།
སྦྲ་ནག་དང་གདོང་དྲུག་གི་ཆོས་སྐོར་རྣམས་དང་། ལས་ཀྱི་གཤིན་རྗེ་དམར་ནག་གི་རྗེས་གནང་བསྒྲུབ་ཐབས་ལས་ཚོགས་དང་བཅས་པ་དང་། དམག་ཟོར་རྒྱལ་མོའི་སྐོར་སོགས་ཆོས་སྐྱོང་མི་འདྲ་བ་མང་པོ་དང་། བརྒྱུད་པ་གཞན་ལ་གྲགས་པའི་ཆོས་ཀྱི་རྣམ་གྲངས་སོགས་དམ་པ་འདི་ཉིད་ལ་ཇི་སྙེད་ཅིག་བཞུགས་སོ་འཚལ་བུམ་པ་གང་བྱོའི་ཚུལ་དུ་གསན་ནས་མཁྱེན་པར་མཛད། རྡོ་རྗེ་འཆང་ཆེན་པོ་ཀུན་དགའ་བཟང་པོའི་ཞབས་པད་ཉེ་བར་བསྟེན་ནས། བདེ་དགྱེས་འཇིགས་གསང་། དུས་འཁོར། འཁོར་ལོ་སྡོམ་ཆེན་ལ་སོགས་པ་དབང་བསྐུར་བ་མང་པོ་དང་། རྒྱུད་གསུམ་ལ་སོགས་པ་རྒྱུད་སྡེའི་བཤད་པ་མང་པོ་དང་། ལམ་འབྲས་ལ་སོགས་པ་མན་ངག་བསམ་གྱིས་མི་ཁྱབ་པ་དང་།
ས་སྐྱ་བཀའ་འབུམ་ལ་སོགས་པ་ལུང་གི་ཚོགས་དཔག་ཏུ་མེད་པ་དང་། དམར་པོ་སྐོར་གསུམ་དང་། གུར་ཞལ་གྱི་སྐོར་ལ་སོགས་པ་ལས་རབ་འབྱམ་བསྒྲུབ་པའི་ཐབས་མང་པོ་དང་། རྗེ་ཉེད་ཀྱི་བཀའ་འབུམ་ཡོངས་སུ་རྫོགས་པ་སྟེ། དཔལ་ལྡན་ས་སྐྱ་པའི་ཆོས་ལུགས་བཞུགས་སོ་འཚལ་དང་། རས་ཆུང་སྙན་རྒྱུད་ཀྱི་སྐོར་དབང་ལུང་མན་ངག་དང་བཅས་པ་ཡོངས་སུ་ཚང་བ་དང་། བརྒྱུད་པ་གཞན་ལས་བྱུང་བའི་གདམས་པའང་མང་དུ་གསན། རྔོག་བྱང་ཆུབ་དཔལ་བ་ལ་དཀྱིལ་འཁོར་བདུན་གྱི་དབང་། མ་རྒྱུད་གསུམ་དང་། མཚན་བརྗོད་རྣམས་ཆ་ལག་དང་བཅས་པའི་བཤད་པ།
རྒྱུད་སྡེ་རྣམས་ཀྱི་རྫོགས་པའི་རིམ་པ་མང་དག་དང་། བཀའ་བསྲུངས་དུད་སོལ་གྱི་ཆོས་སྐོར་ཚང་བ་ལ་སོགས་པ། རྔོག་པ་ལ་གྲགས་པའི་ཐུན་མོང་མ་ཡིན་པའི་ཆོས་མཐའ་དག་བུམ་པ་གང་བྱོའི་ཚུལ་དུ་གསན་ཞིང་། ཤོག་དྲིལ་རྣམས་ལ་སོགས་མར་པའི་ཟབ་ཆོས་གཞན་ཡང་མང་དུ་གསན། ཞང་གི་བཀའ་འབུམ་དང་། བཀའ་རྒྱ་མ་ལ་སོགས་པ་ཚལ་པ་ལ་གྲགས་པའི་ཆོས་སྐོར་མཐའ་དག་དང་། གསང་བ་སྙིང་པོ་ལ་སོགས་པ་རྙིང་མའི་ཆོས་སྐོར་འགའ་ཞིག་དང་། བརྒྱུད་པ་གཞན་ལས་བྱུང་བའི་བསྒྲུབ་ཐབས་ལས་རིམ་མན་ངག་ལ་སོགས་པ་མང་དུ་གསན་ནས་ཐུགས་སུ་ཆུད་པར་མཛད། འཇམ་དབྱངས་རིན་རྒྱལ་བ་ལས། དུས་ཀྱི་འཁོར་ལོའི་དབང་ལྷ་མང་ཉུང་དང་དཀྱིལ་འཁོར་གྱི་ཁྱད་པར་ལས་རིགས་མི་འདྲ་བ་མང་པོ་དང་།
དབང་མདོར་བསྟན་རྩ་འགྲེལ། སྡུས་རྒྱུད་རྩ་འགྲེལ། ལྟ་འདོད་མདོར་བསྟན། དོན་དམ་བསྙེན་པ་དང་བཅས་པའི་བཤད་པ་ལན་མང་དུ་གསན་ནས་ཚིག་དོན་མཐའ་དག་ལ་མཁས་པར་མཛད་ཅིང་། རྡོ་རྗེ་སྙིང་འགྲེལ་དང་ཕྱག་རྡོར་བསྟོད་འགྲེལ་སོགས་བྱང་ཤམྦྷ་ལ་པའི་ཆོས་སྐོར་མང་པོ་དང་། རྣལ་འབྱོར་ཡན་ལག་དྲུག་པ་ལ་སོགས་པ་ཀུན་མཁྱེན་ཇོ་ནང་པ་ལས་བརྒྱུད་པའི་ཆོས་སྐོར་མཐའ་དག་གསན། འཇམ་དབྱངས་ཆེན་པོ་དོན་གྲུབ་འོད་ཟེར་ཡུན་དུ་བསྟེན་ནས། དུས་ཀྱི་འཁོར་ལོ་ཙ་མི་ལོ་ཙཱ་བ་ནས་བརྒྱུད་པའི་དབང་ལུང་མན་ངག་བཤད་པ་དང་བཅས་པ་རྣམས་དང་། ཀརྨ་པ་ལ་གྲགས་པའི་དབང་དང་གདམས་ངག་མ་ལུས་པ་རྣམས་དང་། ཞྭ་ནག་ཅན་བརྒྱུད་པ་དྲུག་གི་བཀའ་འབུམ་ཡོངས་སུ་རྫོགས་པ་ལ་སོགས་པ་དྭགས་པོ་བཀའ་བརྒྱུད་ཀྱི་ཆོས་སྐོར་ཕལ་ཆེ་བ་རྣམས་དང་།
བརྒྱུད་པ་གཞན་ལས་བྱུང་བའི་ཆོས་ཀྱི་རིམ་པ་བསམ་གྱིས་མི་ཁྱབ་པ་ལ་སོགས་པ་གསན་ཡིག་ན་བཞུགས་སོ་འཚལ་ཞུས་ནས་མཁྱེན་པར་མཛད། མཁྱེན་རབ་ཀྱི་དབང་ཕྱུག་གྲགས་པ་འབྱུང་གནས་པའི་དྲུང་དུ། གདན་ས་ཐེལ་པ་ལས་བརྒྱུད་པ་དང་། ཞྭ་ལུ་པ་ལས་བརྒྱུད་པ་གཙོ་བོར་གྱུར་པའི་དབང་རྗེས་གནང་ལུང་མན་ངག་དང་བཅས་པ་དཔག་ཏུ་མེད་པ་གསན། གྲུབ་པའི་དབང་ཕྱུག་ཆེན་པོ་བཀའ་འགྱུར་བ་ཤཱཀྱ་རྒྱལ་མཚན་པ་ལས། རྒྱལ་བའི་གསུང་རབ་བཀའ་འགྱུར་རོ་ཅོག་གི་ལུང་དང་། བསྟན་འགྱུར་ཕལ་ཆེ་བའི་ལུང་རྡོ་རྗེ་འཕྲེང་བ་དང་། མི་ཏྲ་བརྒྱ་རྩ། བསྒྲུབ་ཐབས་བརྒྱ་རྩ། རྒྱ་མཚོ་རྣམས་གཙོ་བོར་གྱུར་པའི་དབང་བསྐུར་བ་དང་།
རྗེས་སུ་གནང་བ་བགྲང་བ་ལས་འདས་པ་དང་། དྭགས་པོ་བཀའ་རྒྱུད་ཀྱི་ཟབ་ཁྲིད། དབང་རྗེས་གནང་བྱིན་བརླབས་ལུང་ལ་སོགས་པ་ཆོས་སྐོར་ཤིན་དུ་མང་བ་དང་། ཤངས་པ་བཀའ་བརྒྱུད་ཀྱི་ཆོས་སྐོར་མན་ངག་ཕྲ་མོས་མཐའ་བརྟེན་པ་ཡོངས་སུ་རྫོགས་པ་དང་། རྙིང་མའི་ཆོས་སྐོར་མང་པོ་དང་། བཀའ་གདམས་པའི་ཆོས་སྐོར་བསམ་གྱིས་མི་ཁྱབ་པ་དང་། མཁའ་རེག་སྐོར་གསུམ་དང་། ཁྲོ་ཕུ་བའི་གདམས་པ་ལ་སོགས་པ་གདམས་པ་ཕྲན་བུའང་རྒྱ་ཡོངས་སུ་མ་ཆད་པར་གསན་ཏེ་མཁྱེན་པར་མཛད། ཆོས་ཀྱི་རྗེ་ངག་དབང་རྒྱལ་མཚན་པ་ལས་ཞི་བྱེད་བརྒྱུད་པ་སྔ་ཕྱི་བར་གསུམ་གྱི་དབང་ལུང་མན་ངག་བཀའ་བསྲུངས་དང་བཅས་པ་ཡོངས་སུ་རྫོགས་པར་གསན་ནས་མཁས་པར་མཛད་དོ། ། སྤྱན་སྔ་ཆོས་ཀྱི་རྗེ་ཀུན་དགའ་རྒྱལ་མཚན་པ་ལས་ཀྱཻ་རྡོ་རྗེ་ལུགས་བཞིའི་དབང་སོགས་དཔལ་ལྡན་ས་སྐྱ་པའི་ཟབ་ཆོས་ཤིན་དུ་མང་པོ་དང་།
གཤེད་དམར། སྦྲ་ནག གདོང་དྲུག་ལ་སོགས་གཤིན་རྗེ་གཤེད་ཀྱི་སྐོར་དང་། དམར་པོ་སྐོར་གསུམ་དང་། མཁའ་སྤྱོད་མ་སྐོར་གསུམ་སོགས་མཆོག་བསྒྲུབ་པའི་གདམས་པ་ཁྱད་པར་ཅན་རྣམས་དང་། གྲི་གུག་མ་ལྷ་ལྔ་དང་། བཅུ་བདུན་མ། གུར་ལྷ་བརྒྱད་དང་། བཅུ་གཉིས་མའི་དབང་སོགས་མགོན་པོའི་གདམས་པའི་སྐོར་ཞིབ་ཚེགས་དང་བཅས་པ། ཞལ་བཞི་པ་ལྷ་མང་དང་།
ལས་བཞིའི་རྗེས་སུ་གནང་བ་སོགས་གདམས་པ་ཡོངས་རྫོགས་དང་། གཞན་ཡང་ཐེག་ཆེན་ཆོས་ཀྱི་རྒྱལ་པོ་ལས་བརྒྱུད་པའི་ཟབ་ཆོས་མ་ལུས་པ་གསན་ནས་མཁས་པར་མཛད། རྒོད་ཕྲུག་གྲགས་འབྱུང་བ་ལས་གཅོད་ཡུལ་གྱི་གདམས་པ་མཐའ་དག་དང་། འབྲི་གདན་གྱི་ཟབ་ཆོས་རྣམས་ལ་སོགས་པ་བཀའ་བརྒྱུད་རིན་པོ་ཆེའི་གདམས་ངག་ཇི་སྙེད་ཅིག་གསན། མཁན་ཆེན་རིན་པོ་ཆེ་བྱང་བཟང་པའི་དྲུང་དུ། བརྒྱུད་པ་སྣ་ཚོགས་ལས་འོངས་པའི་དབང་བསྐུར་བ་དང་རྗེས་སུ་གནང་བ་གྲངས་ཀྱི་མི་ཆོད་པ་ཙམ་གསན་ཅིང་། གཞན་ཡང་བླ་མ་དམ་པ་དཔག་ཏུ་མེད་པ་བསྟན་ནས། བོད་གངས་ཅན་གྱི་ལྗོངས་ན་བཞུགས་པའི་དམ་པའི་ཆོས་ལ་མ་གསན་བྱ་བའམ། མི་མཁྱེན་བྱ་བ་ཅུང་ཟད་ཀྱང་མེད་དེ། དེ་ཉིད་ཀྱིས་ན་ཀུན་མཁྱེན་པའི་སྐྱེས་བུ་ཞེས་བྱ་བར་ཡོངས་སུ་གྲགས་སོ། །
ཁྱོད་ཐུགས་ལྷ་ཡི་གཞལ་ཡས་ཁང་ཆེན་དེར། ། རྒྱལ་བའི་གསུང་རབ་གསེར་གྱི་རི་མོའི་ཚོགས། ། མཐའ་དག་གསལ་བར་བྲིས་པའི་ངོ་མཚར་གང་། ། ས་གསུམ་སྐྱེ་དགུའི་ཡིད་ལ་ལྷག་པར་སྨན། ། རྒྱལ་བའི་བཀའ་རྣམས་མཁའ་ལྟར་རྒྱ་ཆེ་ཞིང་། ། ལུང་གི་སྐར་ཚོགས་བགྲང་བར་མི་ནུས་ཀྱང་། ། ཁྱོད་ཀྱི་མཁྱེན་རབ་ཆོས་ཀྱི་དབྱིངས་ཆེན་དེར། ། མ་ལུས་ཅིག་ཅར་ཤོང་འདི་སྐལ་བ་བཟང་། ། རྒྱ་ཆེན་ཐོས་པའི་ཕ་མཐའ་མི་མངོན་ཞིང་། ། ཟབ་གནད་གདམས་པའི་གཏིང་དཔག་རབ་ཏུ་དཀའ། །
ཉམས་དང་རྟོགས་པའི་རྦ་རླབས་ཆེར་གཡོ་བ། ། དམ་ཆོས་ཆུ་ཡི་གཏེར་ཆེན་ཁྱོད་ལགས་སོ། ། དེ་དག་ནི་རྒྱལ་བའི་གསུང་རབ་ལ་གསན་པ་མཛད་པའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། ད་ནི་བསམ་གཏན་གྱི་གནས་ལ་གཅིག་ཏུ་བརྩོན་པས་བདེ་ཆེན་གྱི་ཡེ་ཤེས་བརྙེས་པའི་ཚུལ་མདོ་རྩམ་བརྗོད་པར་བྱ་སྟེ། སྐུ་གཞོན་ནུའི་ཚེའང་། སྒོམ་ཁྲིད་སྟོན་པའི་བླ་མ་ཡིན་ནོ་ཅོག་ལ་ཤིན་ཏུ་གུས་ཤིང་བླ་མ་ཡོན་ཏན་དཔལ་བ་ལ་རྫོགས་ཆེན་གྱི་ཁྲིད་མང་དུ་གསན་ནས་སྒོམ་པའི་ཚུལ་དང་། བླ་མ་གཙང་ཆེན་པ་ལ། གཙང་རྡུལ་གྱི་ཁྲིད་གསན་ནས་བསྒོམ་པའི་ཚུལ་མཛད་པ་སོགས། བྱིས་པའི་ཚེ་ནའང་རྣལ་འབྱོར་གྱི་དབང་ཕྱུག་རྣམས་དང་ཆ་འདྲ་བར། སྒོམ་གྱི་རིམ་པ་ལ་ཤིན་དུ་དགྱེས།
གསན་པ་གནང་བའི་སྐབས་སུའང་། བཤད་སྦྱང་དང་རིགས་ལུང་གྲོལ་ནས། ཡང་ན་བསྐྱེད་པའི་རིམ་པ་དང་ལྡན་པས་སྔགས་བཟླ་བར་མཛད། ཡང་ན་རྫོགས་པའི་རིམ་པ་སྤྲོས་པ་དང་བཅས་པས་རླུང་གི་སྦྱོར་བའམ་སྤྲོས་པ་མེད་པའི་ཏིང་ངེ་འཛིན་ལ་རྩེ་གཅིག་ཏུ་གནས་པས། ནུབ་མོ་རྣལ་མཛད་པ་གཞན་གྱིས་མི་ཚོར་བར་གྲགས་སོ། ། ཁྱད་པར་དུའང་། རྒྱལ་བའི་གསུང་རབ་མང་དུ་ཐོས་པ་རྣམས་ཀྱི་དོན་གྱི་སྙིང་པོ་ནི་སྒྲུབ་པ་དྲི་མ་མེད་པས་ཉམས་སུ་ལེན་པ་ཁོ་ནའོ་སྙམ་དུ་དགོངས་ནས་དགུང་ལོ་ཉེར་གཉིས་བཞེས་པའི་ཚེ། ས་མོ་ཕག་གི་ལོ་ལ། བཀའ་བཞི་འཛིན་པ་དགེ་འདུན་གྲུབ་པ་གསང་ཕུའི་འཆད་ཉན་སློབ་ཆུང་ལ་བསྐོས་ནས་རྗེ་ཉིད་ཙཱ་རི་ཏྲའི་གནས་ཆེན་པོར་བསྒྲུབ་པ་ལ་བཞུགས་པར་བཞེད་དེ། དྭགས་པོར་ཕེབས་པ་ན་ཐོག་མར་ཤར་ཕུའི་འཇམ་དབྱངས་ཕུག་པར་དབོན་པོ་བཟང་རིན་པས་སྲིད་ཞུ་འབུལ་བའི་ཉེར་གནས་མཛད་ནས་དཔོན་སློབ་གཉིས་ཁོ་ན་ལ་ཉེར་གནས་ཀྱང་ཡོལ་བས་བར་བཅད་དེ་སྐུ་མཚམས་ལ་བཞུགས་པ་ན།
སྒྲུབ་པའི་རྫས་ལ་སོགས་པ་ཉེ་བར་མཁོ་བ་རྣམས་ཀྱང་འབད་མེད་དུ་བྱུང་ཞིང་། གནས་དེར་ཕེབས་མ་ཐག་པ་ནས་ཐུགས་རིག་དྭངས་ཤིང་ཐུགས་སྤྲོ་བས་ཐུགས་དམ་ལ་ངང་གིས་འཇུག་པར་གྱུར། ཞག་བཅུ་སྐོར་ཙམ་སོང་རྗེས་ནས་ནམ་མཁའ་དྭངས་ཤིང་མེ་ཏོག་དང་འཇའ་འོད་ཀྱིས་གང་བ་དང་། སྐབས་སུ་དྲི་བཟང་པོ་བྲོ་བའང་བྱུང་ཞིང་། རྣལ་ལམ་ངོ་མཚར་ཅན་མང་པོ་ཤར་བ་དང་། ཏིང་ངེ་འཛིན་གྱི་སྒོ་མི་འདྲ་བ་མང་པོའང་འཁྲུངས། བཟླས་པའང་སྔར་ལས་འགྲོ་ཆེ་ཞིང་། གཉིད་དང་རྨུགས་པ་སངས་པས་སྐུ་གསུང་ཐུགས་ཤིན་སྦྱངས་ཀྱི་བདེ་བ་ཐོབ་པ་བྱུང་། ཞག་ཉི་ཤུ་རྩ་ལྔ་ལོན་པའི་ཚེ། དབོན་པོ་བཟང་རིན་པའི་རྨི་ལམ་ལ།
ནམ་མཁའ་འཇའ་དང་འོད་ཀྱིས་གང་བའི་དབུས་ནས་ཤེལ་རྡོའི་རལ་གྲི་འོད་འཕྲོ་བ་ཞིག་བབས་བྱུང་བ་གང་དུ་བབས་ལེགས་པར་བལྟས་དུས་གཟིམས་ཕུག་གི་རྩེར་བབས་བྱུང་བ་བྲག་དང་ཐོག་ལ་ཐལ་བྱུང་དུ་ཕུག་ནས་རྗེའི་སྐུ་ལ་ཐིམ་སོང་བར་རྨིས་ཤིང་། མངོན་སུམ་དུ་ཡང་རིལ་བུ་ལས་འོད་འཕྲོ་བ་སོགས་ངོ་མཚར་བའི་བལྟས་མང་པོ་མཐོང་། དྲུང་ཉིད་ཐུགས་དམ་ལས་མ་གཡོས་པར་ནང་ན་བཞུགས་ཀྱང་། རྩིག་པ་སོགས་ཀྱི་སྣང་བ་ནུབ་ནས། ཉི་མའི་དཀྱིལ་འཁོར་ཤར་བ་གཟིགས་པ་སྙམ་པའི་ངང་ལ། འཇའ་འོད་ཀྱི་གུར་ཁྱིམ་རབ་ཏུ་མཛེས་པའི་དབུས་སུ་རྗེ་བཙུན་འཇམ་པའི་དབྱངས་སྨྲ་བའི་སེང་གེས་ཞལ་དངོས་སུ་བསྟན་ནས་སྲིད་པའི་མཐའི་བར་དུ་དགེ་བའི་བཤེས་གཉེན་མཛད་པར་ཞལ་གྱིས་འཆེས་ཤིང་གསུང་རབ་མ་ལུས་པ་ལ་དབང་འབྱོར་བར་བྱིན་གྱིས་བརླབས་སོ། ། དམར་གསལ་འོད་ཀྱི་དྲྭ་བས་གཡོགས་པའི་སྐུ། ། པདྨ་རཱ་གའི་ལྷུན་པོ་བརྗིད་པ་ལ། ། མཚན་དཔེའི་འཇའ་རིས་གཡོ་བས་མཛེས་པ་ནི། ། མཁའ་ལ་མེ་ལོང་གཟུགས་བཞིན་གསལ་བར་གཟིགས། །
ཞེན་མེད་དག་པའི་སྣང་བ་དེ་ཤར་ཚེ། ། སྤྲོས་བྲལ་རང་རིག་རྗེན་པར་ཉམས་སུ་མྱོང་། ། དེ་བས་རང་ཉིད་འཇམ་དབྱངས་བླ་མའི་སྐུར། ། སྒྲིབ་གཉིས་དག་པའི་མཁའ་ལ་སྣང་བ་སྙམ། ། རྣམ་མེད་རྣམ་པར་སྣང་བ་དག་པའི་སྐུ། ། རྗོད་མེད་རྗོད་པའི་གསུང་ནི་ཚངས་པའི་དབྱངས། ། མཐའ་མེད་མཐའ་ལས་འདས་པ་ཐུགས་རྗེའི་འཇིང་། ། སྔོན་མེད་སྔོན་བསགས་དབང་གིས་མཇལ་བ་ན། ། ཁྱོད་ཀྱི་དགེ་བའི་བཤེས་གཉེན་ང་ཡིན་ཞེས། ། ཉིད་ཀྱི་ཉིད་ལ་རྗེས་སུ་འདོམས་མཛད་པ། །
སྐྱེ་མེད་བྲག་གི་རྔ་གསང་སྒྲོག་པ་ལྟའི། ། གདངས་སྙན་གསུང་གི་གསང་བས་མགུ་བར་མཛད། ། དེ་ནས་འབྲུག་མདར་ཕེབས་ཏེ་ཉིན་མོ་ཐ་མལ་བ་ལྟར་གནས་པས་ཡུམ་གྱི་ཐུགས་ལ་གང་བབས་ཡི་སྤྱོད་པ་ལྷུར་མཛད། མཚན་མོའི་ཆ་ལ་ཤུག་མོ་ཆེ་ལ་སོགས་པའི་དུར་ཁྲོད་རྣམས་སུ་གསང་སྤྱོད་ལ་ཐེགས་ནས་ཐུགས་དམ་གྱི་བོགས་བཏོན་པས། ས་ལམ་མང་པོ་ཅིག་ཅར་དུ་ཆོད་པར་མཛད་ལ། སླར་ཙཱ་རི་ཏྲར་ཐེགས་པར་བཞེད་ཀྱང་ཡུམ་ཧ་ཅང་ཐུགས་བརྩེ་ཆེས་པའི་གསུང་ནན་མ་བཟློག་པར། ཙཱ་རིའི་གནས་ཀྱི་ནང་དང་འདྲ་བར་དགོངས་ནས། འབྲུག་ནང་གི་སྒོ་གོང་བྱ་བར་ལོ་ཅིག་གི་རིང་ལ་སྐུ་མཚམས་ལ་རྩེ་ཅིག་ཏུ་བཞུགས་པས། གནས་ལུགས་ཀྱི་རྟོགས་པ་མངོན་དུ་གྱུར་ནས། གནས་འདིར་རྡོ་རྗེའི་མགུར་མའང་མང་དུ་གསུངས་སོ། །
དུས་ནམ་ཞིག་གི་ཚེ། ཞོངས་ཁ་སྐྱིད་མོ་སྒང་བྱ་བའི་རི་སུལ་དབེན་པར། ལྷ་མོ་ཤྲ་མ་ཎའི་སྒོ་ནས་རྨི་ལམ་བརྟག་པར་མཛད་པས། རང་ཉིད་ཀྱི་མ་འོངས་པའི་གནས་མཁྱེན་ཏེ། ཡུལ་ཚེ་མ་འབྲོག་ཞིག་ན། འབྲོག་མོ་ཤ་རྩ་དམར་སིང་ངེ་བ་ཅིག་གི་བུར་སྐྱེས་ནས། མ་དེའི་གམ་དུ་ཞིག་མའི་ནང་དུ་བདག་ཉལ་བའི་སྟེང་ནས་གོས་སེར་པོ་ཞིག་བཀབ་འདུག་པར་རྨིས་པས། ཚེ་རྟིང་མ་ཡང་མིའི་ལུས་བླངས་ནས་བསྟན་པ་ལ་ཕན་པ་ཅིག་བྱེད་པ་ཡིན། ཞེས་གསུངས་པར་གྲགས་སོ། ། གནས་དེ་རྣམས་སུ་ཡུམ་གྱིས་ཡང་ཡང་མཇལ་བར་ཕེབས་པས།
ཅུང་ཟད་ཐུགས་དམ་གྱི་སང་དུ་གྱུར་པ་ན། ད་ནི་ངོ་ཤེས་པའི་མིས་བགྲོད་པར་བཀའ་བའི་གནས་དམ་པ་ཞིག་བཙལ་ལོ་དགོངས་ནས་ཙཱ་རིའི་གནས་ཀྱི་སྙིང་པོ་ཕོ་བྲང་གཡུ་མཚོའི་ཁར་ཐེགས་ཏེ་ལོ་གསུམ་གྱི་བར་དུ་གསུང་བཅད་ལ་བཞུགས་ནས་སྒྲུབ་པ་རྩེ་ཅིག་ཏུ་མཛད་དོ། ། དེའི་དུས་ན་ཙཱ་རིའི་གནས་སྒོའི་བསང་གི་དུས་ལྟར་བྱང་བར་མ་གྱུར་པས། གནས་སྐོར་བའང་ཉུང་ངུ་ཙམ་གྱི་བགྲོད་པ་ལས། ཟས་སྐོམ་སོགས་ཉེར་སྤྱད་མང་པོའི་འདུ་ལོང་ལྟ་ག་ལ་ཞིག་སྟེ། མི་ཟས་ལ་སྲེད་པའི་ཐུགས་སྤངས་ནས་ཕལ་ཆེར་དཀའ་ཐུབ་འབའ་ཞིག་མཛད་ཅིང་སྐབས་ལ་ལར་རིལ་བུ་སོགས་བཅུད་ལེན་གྱིས་ཀྱང་འཚོ་བར་མཛད་པ་སྐུ་གསེར་གྱིས་འདུ་བ་མ་སྙོམས་པ་ན། གནས་བསྐོར་བས་དོར་བའི་གཏོར་ཟན་དང་ཚོགས་ལྷག་སོགས་ཀྱིས་སྐུ་ཁམས་གསོས་ཤིང་དབེན་པ་བསྟེན་པ་འགའ་ཞིག་གིས་མཐོང་ནས། ཡུམ་ལ་གསོལ་བ་ལས་ཡུམ་གྱིས་ཁོལ་པོ་དག་བསྔགས་ནས་བཞུགས་གནས་སུ་སྤང་ལེབ་ཀྱི་སྤྱིལ་བོ་བྱས་པ་ནི་དིང་སང་ཀྱང་ཕོ་བྲང་ཆེན་མོའི་ཁའི་སྤང་མོ་འདི་ཀ་ཡིན་པར་གྲགས་ལ། གཡུ་མཚོ་བསྐོར་བར་འདོད་མི་མཐའ་དག་ལ་ཡུམ་གྱིས་ཇི་ཙམ་ཐེག་པའི་རྩམ་པ་སོགས་བསྐུར་ནས་ཕྱེད་དེ་གཡུ་མཚོའི་ཁར་སྤང་སྤྱིལ་ཕུག་པའི་སྒོམ་ཆེན་དེ་ལ་འཕྲོད་པར་གྱིས་ཤིག་པའི་ཟས་སྐོམ་ཙམ་ལ་བརྟེན་ནས་བཞུགས་པས། དབྱར་ཟླ་བ་ཕྱེད་གསུམ་ཙམ་གནས་སྒོ་བྱེ་བའི་སྐབས་སུ་མིའི་ཟས་ཉུང་ངུ་ཙམ་གྱིས་འཚོ་བར་མཛད་ཀྱང་།
གནས་སྒོ་འགགས་པའི་དབང་གིས་མིའི་རྒྱུ་བ་མེད་པར་དུས་ཕལ་ཆེ་བ་ནི་དཀའ་ཐུབ་འབའ་ཞིག་མཛད་དོ། ། དེར་ཡང་ཡུམ་གྱིས་བསྐུར་བའི་ཉེར་སྤྱད་འབུལ་མི་སོགས། འདུ་འཛི་ཅུང་ཟད་ཙམ་བྱུང་བས། དེ་བས་ཀྱང་དབེན་པའི་སེང་གེ་ཕུག་ཏུ་དཀའ་ཐུབ་འབའ་ཞིག་ལ་བརྟེན་ནས་བཞུགས་པའི་ཚེ། ཕུག་པའི་ཉེ་ལོགས་རྣམས་སུ། སྔོའི་རིགས་ཁ་དོག་དམར་སེར་དུ་སྣང་བ་འདབ་མའི་དབྱིབས་རྒྱ་ཇ་བཟང་པོ་དང་འདྲ་རུང་བ་གཟུགས་དང་ལང་ཚོ་ཡིད་དུ་འོང་ཞིང་དྭང་བ་འདྲེན་པ་མང་པོ་སྐྱེས་འདུག་པ་ལས། ལོ་མ་གཅིག་ཞལ་དུ་བཅུག་ནས་མྱངས་པས། ཇ་བཟང་པོའི་བྲོ་བ་འདྲ་བ་ལ་རྗོད་མི་ཤེས་པའི་བྲོ་བ་གཞན་ཡང་ཡོད་པ། ཟོས་པ་ཙམ་གྱིས་ཐུགས་རིག་དྭངས་ཤིང་བདེ་བའི་ཉམས་སྐྱེ་བ། གཞན་འདོད་ཡོན་ཐམས་ཅད་ལ་ཆགས་པ་དང་བྲལ་བར་བྱེད་པའི་ཡ་མཚན་ཅན་དུ་འདུག་ནས།
དེ་ལ་སྒྲུབ་རྒྱགས་མཛད་པས། ཟས་སྐོམ་གཉིས་ཀའི་གོ་ཆོད་དེ། སྐུ་ལེགས་པར་བཞོས་ཤིང་གཟི་མདངས་དང་སྟོབས་ཀྱང་འཕེལ་བར་གྱུར་ལ། ཐུགས་དམ་གྱི་རིམ་པ་ནི་འབད་རྩོལ་མི་དགོས་པར་ཤིན་དུ་འཕེལ་བར་བྱུང་བས། ཐུགས་དགོངས་ལ་ཟས་ཡ་མཚན་ཅན་འདི་ཕྱིར་ཡུལ་ལ་ཐེགས་དུས་ཅུང་ཟད་བསྣམས་ནས། སླར་ལེན་པར་བཏང་ལ་མིའི་ཡུལ་རྣམས་སུ་ངོ་མཚར་བའི་ཞིམ་ཟས་མཛད་དོ་དགོངས་པ་ཤར་བ་ལ། ཇི་སྲིད་གནས་དེར་བཞུགས་ཀྱི་རིང་ལ་ནི་རི་ཀླུང་མཐའ་དག་གང་འདུག་ཀྱང་། ཕྱིར་ཐེགས་ཀར་བསྣམས་རྒྱུ་བཙལ་བས་ལོ་མ་གཅིག་ཀྱང་མ་རྙེད་པ། ཕལ་ཆེར་མཁའ་འགྲོས་བསྒྲུབ་རྒྱགས་ལ་སྤྲུལ་ནས་སྤྲུལ་པ་བསྡུས་པ་ཡིན་ནམ་སྙམ་གསུང་བར་གྲགས་ཏེ། དེ་ཁོ་ནར་གོར་མ་ཆག་གོ །
དེ་ལྟར་དཔའ་བོ་མཁའ་འགྲོས་སྤྲུལ་པའི་སྒྲུབ་རྒྱགས་ལ་བརྟེན་ཏེ། མི་ཟས་ལ་སྲེད་པ་སྐྱུངས་ནས་སྒྲུབ་པ་ལ་རྩེ་གཅིག་ཏུ་གཞོལ་བར་མཛད་པས། ཟབ་མོའི་ཐུགས་དམ་རིན་པོ་ཆེ་གོང་དུ་འཕེལ་བ་ལས་ཟབ་ཅིང་ཞི་བ་སྤྲོས་པ་དང་བྲལ་བའི་འོད་གསལ་ཆེན་པོ་འདུས་མ་བྱས་ཤིང་ལྷུན་གྱིས་གྲུབ་པའི་བདུད་རྩི་མངོན་སུམ་དུ་བརྙེས་ཏེ། གནས་འདི་ཉིད་དུ་གནས་ལུགས་དོན་གྱི་རྟོགས་པ་མངོན་དུ་གྱུར་པའི་རྡོ་རྗེའི་གསུང་མགུར་ཀྱང་མང་དུ་གསུངས་སོ། ། དེ་ལྟར་ཟབ་མོའི་ཏིང་འཛིན་གྱི་སྒོ་འབུམ་ཕྲག་མང་པོ་ཐུགས་ཉམས་སུ་བསྟར་བས། ཕྱིར་འགྲོ་བ་མ་ལུས་པ་དབང་དུ་འདུས། ནང་དུ་རྩ་རླུང་ཐིག་ལེའི་དེ་ཁོ་ན་ཉིད་ལ་དབང་འབྱོར། གསང་བར་མི་མ་ཡིན་མཐའ་དག་བྲན་དུ་བསྐོལ་ནུས་པ་ལ་སོགས་མཆོག་དང་ཐུན་མོང་གི་དངོས་གྲུབ་མ་ལུས་པ་བདེ་བླག་ཏུ་འགྲུབ་པར་མཛད་དོ། ། དེ་ནས་ཡུམ་གྱིས་སྤྱན་འདྲེན་པ་ཇི་ཙམ་སྔགས་ཀྱང་གདན་མ་འདྲོངས་པས། ཡུམ་ཉིད་ཀྱིས་སྐྱེས་པའི་ཆས་སུ་རྫུས་ཏེ།
ལམ་གྱི་དཀའ་བ་དཔག་ཏུ་མེད་པ་དྭང་དུ་བླངས་ནས་སྤྱན་སྔར་གཏོལ་བས། ཡུམ་གྱི་བཀའ་མ་ཆོགས་པར། གནས་ཀྱི་ཕྱི་རོལ་དུ་ཕྱགས་ཕེབས་ཏེ། གྲུམ་ལུང་སྟོད་སྨད་ཀྱི་དབེན་པ་རྣམས་སུ་ཐུགས་དམ་ལ་བརྩོན་པར་བཞུགས་པའི་ཚེ། སློབ་དཔོན་དགེ་འདུན་གྲུབ་པ་བཀྲ་ཤིས་ལྷུན་པོའི་ཆོས་སྡེ་འདེབས་པར་བཞེད་པས་གཙང་ཕྱོགས་སུ་བྱོན་ནས། གསང་ཕུའི་གྲྭ་ཚང་འཐོར་ལ་ཐུག་པའི་ཉམས་དམའ་བར་གྱུར་པ་ཐུགས་ཀྱིས་མ་བཟོད་པས། གསང་ཕུར་ཕེབས་པ་ན་ནང་གི་དེ་ཁོ་ན་ཉིད་དངོས་སུ་གཟིགས་པའི་བྱིན་གྱིས། སྐྱེ་དགུ་རྣམས་འདུན་པར་འགྱུར་བ་ནི་ཆོས་ཉིད་པས། མ་ལུས་ཤིང་ལུས་པ་མེད་པ་ཐམས་ཅད་ཀྱིས་ཆེད་དུ་བསྔགས་ཤིང་། རྗེ་བཙུན་འཇམ་པའི་དབྱངས་ཀྱི་བླ་མ་མཛད་པས།
ཤེས་བྱའི་གནས་མི་མཁྱེན་པ་གཅིག་ཀྱང་མི་མངའ་འོ་ཞེས། ཀུན་མཁྱེན་བཀྲ་ཤིས་རྣམ་རྒྱལ་གྱི་མཚན་དུ་འབོད་པར་བྱེད་ལ། འགའ་ཞིག་གིས་འཇམ་དབྱངས་བཀྲ་ཤིས་རྣམ་རྒྱལ་ཞེས་པར་ཡང་འདོན་ཏོ། ། དེ་ཕྱིན་ཆད་དུ་ནི་མཉམ་རྗེས་བགྲོད་པ་ཅིག་པའི་ལམ་བརྙེས་པ་ལྟར། ནང་དུ་ཡང་དག་འཇོག་ལས་ནམ་ཡང་གཡོས་པ་མི་མངའ་ན་ཡང་། ཕྱི་ལྟར་དུ་ནི་རྗེས་ཐོབ་ཀྱི་སྤྱོད་པ་གཞན་དོན་འབའ་ཞིག་མཛད་པའི་རྣམ་པར་སྣང་ངོ་ཞེས་༼གྲགས་སོ༽གྲག་གོ ། བསམ་གཏན་ཆུ་ཀླུང་མང་པོ་འཁྱིལ་བའི་མཚོར། ། གཡོ་མེད་བདེ་བ་ཆེན་པོའི་རི་དབང་པོ། ། ཐབས་ཤེས་ལྷག་མ་ཅན་གྱིས་རབ་བསྐྱོད་པས། ། སྙིང་མུན་སེལ་བའི་ཟླ་བ་དེང་འདིར་བྱུང་། །
ཞི་གནས་འོད་ཆགས་རྒྱས་པའི་དཀྱིལ་འཁོར་ནི། ། ལྷག་མཐོང་ཆ་ཤས་ཡོངས་སུ་རྫོགས་པ་ལས། ། ཏིང་འཛིན་བསིལ་འོད་བྱེ་བ་ཕྲག་བརྒྱ་ཡིས། ། ཉོན་མོངས་ཚ་གདུང་མ་ལུས་ཞི་བར་མཛད། ། ནང་གི་མུན་པས་ལྡོངས་པའི་སྐྱེ་དགུ་དག ། གསལ་བྱེད་འོད་དཀར་བདག་པོ་ཤར་ཡོད་ཀྱིས། ། ཀུན་ཁྱབ་ཐུགས་རྗེའི་སྣང་གསལ་འདི་ལོང་ཞིག ། རྨོངས་པའི་གོས་ནག་འཕྲོག་པར་གདོན་མི་ཟ། ། དེ་དག་ནི་སྒྲུབ་པ་བསམ་གཏན་གྱི་གནས་ལ་བརྩོན་པ་ལྷུར་མཛད་པའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། དེ་ལྟར་བསམ་གཏན་གྱི་གནས་ལ་རྩེ་གཅིག་ཏུ་བརྩོན་པས་སྐྱེད་རྫོགས་ཟབ་མོའི་ཏིང་ངེ་འཛིན་ལས་ནམ་ཡང་མ་གཡོས་པར་སྒྲུབ་པ་དྲི་མ་མེད་པའི་རྒྱལ་མཚན་འཛིན་པར་མཛད་པས།
ས་དང་ལམ་གྱི་མངོན་པར་རྟོགས་པ་མཐའ་དག་ཐུགས་རྒྱུད་ལ་ཡོངས་སུ་རྫོགས་པར་འཁྲུངས་པའི་ཚུལ་ནི། དངོས་ཅག་སོ་སོ་སྐྱེ་བོའི་སྤྱོད་ཡུལ་ལས་འདས་པས། ཕྱི་རོལ་གྱི་རྟགས་དང་མཚན་མ་ལས་ཤེས་པར་བྱ་དགོས་ཏེ། ཇི་སྐད་དུ། དུ་བ་ལས་ནི་མེར་ཤེས་དང་། ། ཆུ་སྐྱར་ལས་ནི་ཆུ་ཤེས་ལྟར། ། བྱང་ཆུབ་སེམས་དཔའ་བློ་ལྡན་གྱི། ། རིགས་ནི་མཚན་མ་དག་ལས་ཤེས། ། ཞེས་གསུངས་པ་ལྟར་རོ། ། དེ་ལ་ཐོག་མར་དག་པའི་སྣང་བ་དང་འོད་གསལ་མངོན་དུ་གྱུར་པའི་ཚུལ་ཅུང་ཟད་ཙམ་བརྗོད་པར་བྱ་སྟེ།
སྐུ་གཞོན་ནུའི་དུས་སུ་དག་སྣང་ལ་ཡི་དམ་གྱི་ལྷ་མང་དུ་གཟིགས་པའི་ལོ་རྒྱུས་ཀྱང་ཡོད་ལ། ཤར་ཕུར་འཇམ་པའི་དབྱངས་སྨྲ་བའི་སེང་གེ་ཞལ་དངོས་སུ་གཟིགས་ནས་དགེ་བའི་བཤེས་གཉེན་མཛད་པར་ཞལ་གྱིས་འཆེས་པས། གནས་དེ་ལ་དིང་སང་ཀྱང་འཇམ་དབྱངས་ཕུག་པར་གྲགས་ཤིང་། ཞལ་གཟིགས་ཐང་སྐུ་དང་བསྟོད་པའང་མང་དུ་མཛད་དོ། ། ཙཱ་རི་གཡུ་མཚོར་འཇིགས་མཛད་ལྷ་དགུ་མའི་དཀྱིལ་འཁོར་གྱི་འཁོར་ལོ་ལ་ལྷ་ཚོགས་གཞན་མང་པོས་བསྐོར་བ་ཡུན་རིང་དུ་གཟིགས་ཤིང་། དེ་ཕྱིན་དུ་ཡང་ཡང་གཟིགས་པས་དེ་ཉིད་བསྒྲུབ་པའི་ཐབས་ཀྱང་མཛད། སེང་གེ་ཕུག་དང་ཡུལ་སྨད། ཆོས་ཡེས་བྲག་འགོ སྒོ་གོང་། སྐྱིད་མོ་སྒང་སོགས་སུའང་གཟིགས་སྣང་ཡ་མཚན་ཅན་མང་དུ་བྱུང་།
འབྲུག་མདའ་ཤུག་མོ་ཆེར་གསང་སྤྱོད་ལ་བཞུགས་པའི་ནུབ་མོ་ཅིག་ཤུག་པའི་དཀྱིལ་ནས་བཤུགས་གླུ་མང་པོ་གྲག་བཞིན་པ་དང་བཅས་པས་ཀེང་རུས་ཁ་ནས་མེ་འབར་བ་མང་པོས་གར་བྱེད་ཅིང་འཁྲབས་པའི་མོད་ལ། འགའ་ཞིག་དྲུང་ཉིད་དུ་བསྙེན་ནས་ཅུང་ཟད་མཐོ་མཚམས་པའི་རྣམ་པ་སྟོན་པ་ན་ཏིང་ངེ་འཛིན་གྱིས་གཟིར་བས། དེ་རྣམས་ཅིག་ལ་ཅིག་ཐིམ་ནས། མཐར་ཀེང་རུས་གཉིས་སུ་གྱུར་པ་དེ་ཉིད། དུར་ཁྲོད་བདག་པོ་ཡབ་ཡུམ་གྱི་སྐུ་འོད་ཕུང་གི་དབུས་ན་བཞུགས་པ། ཤུག་སྡོང་དེ་བས་ཀྱང་ཆེ་བའི་སྐུའི་རྣམ་པར་བསྟན་ནས་ནམ་མཁའ་ལ་ཡལ་བར་གཟིགས་པ་དང་། གསང་ཕུར་བྱམས་པ་འཇམ་དབྱངས་མི་གཡོ་བ་སྒྲོལ་མ་སོགས་ཞལ་གཟིགས་ཤིང་དེ་ཉིད་དང་ཕྱོགས་གཞན་དག་ཏུ་དབྱངས་ཅན་མ་རིགས་མི་འདྲ་བ་མང་དུ་གཟིགས་པའི་ཞལ་གཟིགས་བསྟད་པ་ཡང་ཡོད། ལི་མ་ལྷ་ཁང་དུ་རྣལ་འབྱོར་དབང་ཕྱུག་གི་བསྒོམ་བཟླས་མཛད་པའི་དུས་ཤིག་ཏུ། རྩིག་པ་དང་ཐོག་ལ་སོགས་པའི་སྣང་བ་ནུབ་སྟེ་ནམ་མཁའ་སྤྲིན་དང་བྲལ་བའི་དབྱིངས་སུ་པད་ཟླ་ལ་སེམས་དཔའི་སྐྱིལ་ཀྲུང་གིས་བཞུགས་པའི་རྣལ་འབྱོར་དབང་ཕྱུག་སྐུ་མདོག་རྨུག་པོ། ཕྱག་གཉིས་ཐུགས་ཀར་ཆོས་འཆད་མཛད་ཅིང་རུས་པའི་རྒྱན་དང་མེ་ཏོག་གི་ཕྲེང་བ་སོགས་ཀྱིས་མཛེས་པ་རིའི་གཏོས་ཙམ་གྱི་སྐུ་བོངས་ཅན།
རྒྱབ་དུ་སྤར་བུ་སྣོད་ཀྲིཥྞ་ས་རའི་ལྤགས་པ་བཀབ་པ། སྐུ་ཟུར་དུ་རིག་མས་གདུགས་འཛིན་པ་ཉི་མའི་དཀྱིལ་འཁོར་འབུམ་ཕྲག་མང་པོ་འཁྲིགས་པ་ལྟ་བུའི་འོད་འཕྲོ་བ་གསལ་བར་གཟིགས་ཏེ། ལམ་འབྲས་བུ་དང་བཅས་པའི་གསུང་ཆོས་སོགས་གདམས་པ་མང་པོ་གནང་བས། སྔར་ཉམས་སུ་མ་མྱོང་བའི་ཏིང་འཛིན་གྱི་སྒོ་དཔག་ཏུ་མེད་པ་ཐུགས་རྒྱུད་ལ་འཁྲུངས་པ་དང་། དེ་ཕྱིན་ཆད་དུ་གནས་མ་ངེས་པ་མང་པོར་རྣལ་འབྱོར་དབང་ཕྱུག་གི་སྐུའི་རྣམ་འགྱུར་རིགས་མི་འདྲ་བ་དཔག་ཏུ་མེད་པ་ཡང་ནས་ཡང་དུ་ཞལ་གཟིགས་ཤིང་། ཆོས་གསུངས་པ་སོགས་དང་། གཟིམས་ཁང་འོག་གི་སྐྱེད་མོས་ཚལ་དུ་རྣམ་ཐོས་སྲས་གཙོ་འཁོར་ཞལ་གཟིགས་པས། གནས་དེ་ལ་དིང་སང་ཡང་རྣམ་སྲས་གོང་འོག་ཏུ་གྲགས་ཤིང་། ཞལ་གཟིགས་བསྟོད་པ་དང་། ཐང་སྐུ་ཡང་ཡོད།
རོང་སྟོན་ཐམས་ཅད་མཁྱེན་པའི་ཕྱག་གི་རྗེས་གསལ་པོར་དོད་པའི་ཀ་བ་ཞིག་ཡོད་པ་ལ་དད་པ་ཆེ་ཞིང་ཆོས་ཉམས་ཆུང་བ་དག་གིས་གྲིས་གཞོགས་ཏེ་ཅུང་ཟད་ཉམས་པར་བྱས་པ་ཐུགས་ཀྱིས་མ་བཟོད་པར། འདི་ལ་སྲོག་ཤིང་བྱས་པའི་ཡི་དམ་གྱི་སྐུ་ཅིག་བཞེངས་པར་དགོངས་པའི་སྐབས་ཤིག་ཏུ། མགོན་ཁང་ནང་མར་ཐུགས་དམ་ལ་ཐེགས་ཏེ་ཕྱིར་ཕེབས་པའི་ཚེ། མདོ་འཁྱམས་ཀ་བཞི་མའི་དཀྱིལ་ན། གུར་གྱི་མགོན་པོ་ལྷ་མགོན་བཅུ་གཉིས་མ་ཁྲོམ་ཚོགས་སུ་འདུག་པ་ཞལ་གཟིགས་ཤིང་། ཐུགས་དམ་གྱི་གསལ་སྣང་ལ། ཀུན་མཁྱེན་རོང་པོའི་ཞལ་ནས། གདན་ས་པ་ཁྱེད་ཀྱིས་སྔར་བཞེངས་པའི་ཆོས་སྐྱོང་འདི་ཞལ་ཕྱིར་གཟིགས་ནས་བར་ཆད་སེལ་བའི་ཚུལ་དུ་བཞུགས་འདུག་པས། སླར་ཡང་དགོན་པ་འདི་ལ་ཞལ་གཟིགས་པའི་ཆོས་སྐྱོང་གི་སྐུ་ཞིག་བཞེངས་ཞེས་གསུངས་པའི་དག་སྣང་ཤར་བས། དེ་མ་ཐག་ལྷ་བཟོ་བ་བོས་ཏེ་ཀ་བ་ཕྱག་རྗེས་མ་ལ་སྲོང་ཤིང་མཛད་ནས་ཞལ་གཟིགས་པའི་ཤུལ་དེ་ཉིད་དུ་གུར་གྱི་སྐུ་བཞེངས་ཤིང་།
འཁོར་རྣམས་ཀྱང་གང་དུ་བཞུགས་པ་དང་། སྐུའི་རྣམ་འགྱུར་སོགས་ཇི་ལྟར་ཞལ་གཟིགས་པ་དེ་ཁོ་ན་ལྟར་བཞེངས་པར་མཛད་པས་བསིལ་བའི་ཚལ་ལམ། དཔལ་ལྡན་ས་སྐྱ་པའི་༼སྒོ༽དགུ་རུམ་ལྟར་བྱིན་བརླབས་ཀྱི་གཟི་འོད་དང་བཅས་ནས། བཀའ་བསྲུངས་རྣམས་དངོས་སུ་བཞུགས་པའི་མགོན་ཁང་ཕྱི་མ་འདི་ཉིད་གྲུབ་པ་ཡིན་ལ། གཞན་ཡང་གཟིམས་ཁང་འོག་མར་ཡི་དམ་གྱི་ལྷ་དང་མཁའ་འགྲོ་ཆོས་སྐྱོང་ཞལ་གཟིགས་པའི་རིམ་པ་ནི་བགྲང་བ་ལས་འདས་པ་སྟེ། ཧ་ཅང་མང་ཆེས་པས་མཐའ་དག་པར་ཡི་གེའི་ལམ་དུ་བྲི་བར་མ་ལང་པས། དེའི་ཚུལ་མདོ་ཙམ་ནི་མགོན་ཁང་ཕྱི་ནང་གི་ལོགས་དང་། ཐུགས་དམ་ཐང་སྐུ་རྣམས་སུ་གཟིགས་སྣང་ཇི་ལྟ་བ་བཞིན་བྲིས་པའི་བྲི་སྐུ་རྣམས་མཇལ་བས་ཀྱང་ཤེས་པར་ནུས་སོ། ། མཉེས་ཐང་འོར་དང་ཆོས་རྫོང་སོགས་སུ་ཆོས་ཀྱི་རྗེ་བསོད་ནམས་རྒྱལ་མཚན་པ་བདག་འཇུག་བཞེས་པའི་སྐུའི་ཆ་བྱད་ཅན་ལན་མང་དུ་མཇལ་ཞིང་། སྐུ་འདའ་ཁར་གཟིམས་ཁང་གོང་མར་སྨན་པའི་རྒྱལ་པོས་ལུང་སྟོན་པར་མཛད་པའི་ཞལ་གཟིགས་ཐང་སྐུ་དང་བསྟོད་པའང་ཡོད་ལ།
འོད་དཔག་མེད་ཞལ་གཟིགས་པའི་ཞལ་གཟིགས་བསྟོད་པ་དང་ཐང་སྐུའང་ཡོད་དོ། ། མདོར་ན་ཐ་མལ་པའི་སྣང་ཞེན་གྱིས་མ་གོས་པར། ཅིར་སྣང་ཡེ་ཤེས་ཀྱི་རོལ་པ་འབའ་ཞིག་ཏུ་འཆར་བའི་རང་གདངས་ཡི་དམ་གྱི་ལྷའི་འཁོར་ལོར་སད་པས། ངོ་མཚར་བའི་ཡུལ་སྣང་འབའ་ཞིག་ལ་གཟིགས་པར་མཛད་པ་ནི་དག་པའི་སྣང་བ་རྒྱུན་མི་ཆད་པའི་རྟགས་སོ། ། ཆོས་རྒྱུན་ཏིང་འཛིན་དག་པ་ལྷ་ཡི་སྤྱན། ། རྒྱ་ཆེན་ཤེས་བྱའི་མཁའ་ལ་རབ་ཕྱེ་བས། ། སྤྲུལ་སྐུའི་ཞིང་ཁམས་རྒྱལ་བ་སྲས་དང་བཅས། ། མ་སྒྲིབས་མངོན་སུམ་ཉིད་དུ་གསལ་བར་གཟིགས། ། སླར་ཡང་ས་བཅུའི་ཐེམ་སྐས་ལ་འཛེགས་ཏེ། ། སྟུག་པོ་བཀོད་པའི་ཞིང་ཁམས་རབ་སྦྱངས་པས། །
རྣམ་སྣང་གངས་ཆེན་མཚོ་དེའི་ཞལ་སྒོ་ལས། ། ཐེག་ཆེན་ཆོས་ཀྱི་སྒོ་མང་ཡང་ཡང་གསན། ། ཐ་མལ་སྣང་ཞེན་མཁའ་ལ་སྤྲིན་ལྟར་དེངས། ། ཅིར་སྣང་དག་པའི་འཁོར་ལོ་རབ་ཏུ་སང་། ། ཡི་དམ་ལྷ་དང་ནམ་ཡང་མི་འབྲལ་བ། ། སངས་རྒྱས་ཞིང་རྣམས་སྦྱངས་པ་ཁྱོད་ལགས་སོ། ། གཞན་ཡང་ཆོས་ཡེས་བླག་མགོར་ཐུགས་དམ་ལ་བཞུགས་དུས་ནུབ་ཅིག་རྣལ་ལམ་དུ་དར་དཀར་པོའི་ཆོས་གོས་རྣམ་པ་གསུམ་སྐུ་ལ་བཞེས་ཏེ། མེ་ཏོག་སྣ་ཚོགས་པས་རབ་ཏུ་བཀྲ་བའི་རིའི་སྤོ་ལ་ཐེགས་པས། སྦུར་ཆེན་གྱི་རིའི་རྩེ་མོར་ཕེབས་པ་ན། རྗེ་བཙུན་འཇམ་དཔའི་དབྱངས་དགེ་སློང་གི་ཆ་བྱད་ཅན་ཞིག་དང་མཇལ་བའི་ཚེ་དེའི་ཕྱག་གི་རལ་གྲི་དེ་ལས་འོད་ཟེར་དཔག་ཏུ་མེད་པ་འཕྲོས་པའི་སྣ་ལ་གཟིགས་པས་མངའ་རིས་ནས་རྒྱ་ནག་གི་བར་གསལ་བར་གཟིགས་པ་དང་།
གོང་ལར་རྫོགས་ཆེན་གྱི་མུན་མཚམས་ལ་བཞུགས་པའི་སྐབས་ཤིག་ཏུ། སྟོད་དགྱེར་ཚུན་ཆད་ཀྱི་དྭགས་ཡུལ་ཕལ་ཆེར་མངོན་སུམ་དུ་གཟིགས་ཤིང་སྐྲོང་ངད་ཀྱི་ཞིང་ཅིག་ལ་རྩས་མ་བྱེད་པའི་མིའི་གྲངས་ཚུན་ཆད་གཟིགས་པ་དང་། ཨེ་ཝྃ་དུ་རྣལ་འབྱོར་ཡན་ལག་དྲུག་པའི་ཏིང་ངེ་འཛིན་ལ་བཞུགས་དུས། སྟོང་གཟུགས་ཐམས་ཅད་ཨཱ་ལི་ཀཱ་ལིའི་གཟུགས་འབའ་ཞིག་ཏུ་གཟིགས་པ་དང་། པཎ་ཆེན་ནགས་ཀྱི་རིན་ཆེན་ལ་སྦྱོར་བ་ཡན་ལག་དྲུག་པ་གསན་པའི་དུས་སྣེ་གདོང་གི་མུན་ཁང་ནས་ཡར་ལུངས་ཐིལ་ཕལ་ཆེ་བ་དང་རྩེས་ཐང་གི་གླིང་མཐའ་དག་གསལ་བར་གཟིགས་པ་དང་། ཕྱི་ནང་གི་དངོས་པོ་གང་ལའང་ཞེན་པ་དང་མཚན་འཛིན་མི་མངའ་བར་གསལ་སྟོང་བློ་བྲལ་གྱི་ངང་མི་གཡོ་བས་ནམ་མཁའ་དག་པའི་སྣང་བ་དང་ནམ་ཡང་མ་བྲལ་བར་བཞུགས་པ་ལ་སོགས་པ་ནི་འོད་གསལ་ལ་མངའ་བརྙེས་པའི་རྟགས་སོ། ། འོད་གསལ་མཁའ་ལྟར་དག་པ་རིག་པའི་གཤིས། ། མ་རིག་མུན་པས་ནམ་ཡང་མ་སྒྲིབས་པ། ། གཡོ་མེད་མེ་ལོང་དྭངས་པའི་གཟུགས་ལྟ་བུ། ། མངོན་སུམ་སྒྲིབ་མེད་ཉིད་དུ་ཉེར་གཟིགས་ནས། །
བསལ་བཞག་མེད་པའི་མཁའ་དབྱིངས་རབ་བསྒྲོད་དེ། ། ཡང་དག་ཤེས་བྱའི་དཀྱིལ་འཁོར་ལ་བལྟས་པས། ། བལྟ་རུ་མེད་པ་སྣང་སྟོང་ཟབ་མོའི་དོན། ། ངོ་མཚར་ཡུལ་སྣང་ལྟད་མོ་ཅི་ཡང་མཐོང་། ། བསྟན་དང་མཐོང་དུ་མེད་པ་ཆོས་ཀྱི་དབྱིངས། ། ངོས་བཟུང་མཚན་མའི་དྲི་མས་མ་སྦགས་པ། ། སྟོང་ཉིད་སྒེག་མོའི་གཟུགས་ཀྱི་ལང་ཚོ་དེའང་། ། མངོན་སུམ་གཟིགས་པའི་སྤྱན་ལྡན་ཁྱོད་ལགས་སོ། ། འདི་དག་ནི་དག་པའི་སྣང་བ་དང་མི་འབྲལ་ཞིང་འོད་གསལ་འཁོར་ཡུག་ཏུ་མངའ་བའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། དེ་ལྟར་ཡི་དམ་གྱི་ལྷས་བྱིན་གྱིས་བརླབས་ཤིང་ས་ཆེན་པོ་ལ་རབ་ཏུ་བཞུགས་པའི་དབང་ལས།
ཐུན་མོང་བའི་དངོས་གྲུབ་རྣམས་ནི་ཞར་ལས་འབྱུང་བ་ཆོས་ཉིད་པས། ཐུགས་ལ་ཇི་ལྟར་བཞེད་པ་རྣམས་འབད་མེད་དུ་བྱུང་སྟེ། ལྷ་ཆེན་བཞེངས་པར་འུ་ཤང་མདོར་ཕེབས་པའི་དུས་སུ། གཙང་ཕྱོགས་ནས་སླེབ་པའི་ཟངས་ངོས་བཅུ་གཉིས་ཁོ་ན་ལས་གཞན་པའི་བཟོ་རྒྱུ་དང་། ཉེར་སྤྱད་ཅི་ཡང་མེད་བཞིན་པར་ལྷ་བཟོ་བ་གདན་འདྲེན་གནང་སོང་བ་ལ། སྐུ་འཁོར་བ་དག་གིས་རྒྱུ་མེད་པར་ལྷ་ཆེན་ཇི་ལྟར་བཞེངས་པ་སོགས་ཀྱི་སྐྱོན་ཡོན་ཞུས་པས། མཁའ་འགྲོ་ཆོས་སྐྱོང་ལ་གསོལ་བ་བཏབ་པས་དགོས་དགུ་ཅོག་འབད་མེད་དུ་འབྱུང་བར་བྱའོ། ། མཆོད་གཏོར་རྒྱ་ཆེན་པོ་ཤོམས་ཤིག་པའི་བཀའ་ཕེབས་པ་ལ། མཆོད་གཏོར་གྱི་རྒྱུ་ཆ་ཙམ་ཡང་མ་འཚལ་བས། སྣེའུ་རྫོང་དུ་ཞུགས་པའི་ཙམ་རྒྱབ་བརྒྱད་དང་ལུག་ཤ་བཅུ་གཉིས་ལ་ཐབ་ཀྱི་ཉེར་སྤྱད་དང་མཆོད་གཏོར་གྱི་རྒྱུ་ཆ་མཛད་དེ་རྡོ་རྗེའི་ཆོས་སྐྱོང་བ་རྣམས་ལ་གསོལ་བ་བཏབ་པས།
ཙམ་ནས་ཤ་མར། གོས་དར། སྣམ་ཕྲུག གོ་ཁྲབ། མཛོ། རྟ་ལ་སོགས་པ་ཆར་བཞིན་དུ་བབས་པས། འཕྲལ་དགོས་ཀྱི་ཉེར་སྤྱད་མཁོ་དགུ་མཐའ་དག་འཛོམ་ནས། རུས་ཤིང་བཙུགས་ཏེ་སྤྲ་བཟོ་ལ་ཟུག་པའི་སྐབས་སུ། ཁམས་ནས་ཟངས་ངོས་བརྒྱ་དང་བཅུ་བདུན། དངུལ་ཆུ་ངོས་དྲུག
གཞན་ཡང་གསེར་དངུལ། ཇ་གོས་དར། རྟ་དྲེལ་མཛོ་གསུམ་སོགས་འབུལ་བ་མང་པོ་སླེབ་ཅིང་། དབུས་གཙང་སོགས་ཡན་ཕྱིན་རྣམས་ནས་ཀྱང་ཟངས་གསེར་སོགས་འབུལ་བ་བསམ་གྱིས་མི་ཁྱབ་པ་བྱུང་བས། རྟེན་ཆེན་འབད་མེད་དུ་གྲུབ་པ་དང་། གསང་ཕུར་རྒྱ་ནད་མིག་སེར་བྱ་བའི་རིམས་ནད་དྲག་པོས་གྲྭ་ཚང་རེ་རེ་ནས་དགེ་འདུན་དཔག་ཏུ་མེད་པ་གཤེགས་ཤིང་སྣོན་གསང་གི་མི་ཕལ་ཆེ་བ་དུས་ཀྱི་ཆོས་དང་ལྡན་པར་བྱས་པས་ལུང་པ་སྟོངས་ལ་ཐུག་པ་བྱུང་བའི་དུས། བདག་ཉིད་ཆེན་པོ་འདིས་རྡོ་རྗེའི་ཆོས་སྐྱོང་བ་རྣམས་ལ་འཕྲིན་ལས་བསྐུལ་བས། མཐོང་སྨོན་གྲྭ་ཚང་གི་གྲྭ་པར་གཏོགས་སོ་ཅོག་ཡོན་བདག་དང་བཅས་པ་རྣམས་ལ། ནད་དེས་ཅུང་ཟད་ཀྱང་མ་གོས་ཤིང་། ཕྱག་མདུད་ཐོགས་པ་རྣམས་ཀྱང་ནད་དེ་ལས་སྐྱོབ་པར་མཛད་པ་དང་།
བསམ་ཡས་སུ་ཆོས་བར་ལ་ཕེབས་པའི་དུས་ཤིག་ཏུ། ཉེ་ལོགས་སུ་སོག་སྤེ་ལ་མེ་ཤོར་ནས་དཔོན་སློབ་པའི་གཟིམས་ཁང་ཚིག་ཏུ་ཉེ་བ་ན། གཞི་བདག་ཆེན་པོ་ལ་མེ་སོད་ཅེས་བཀའ་བསྩལ་མ་ཐག་ཏུ་ཁ་བ་བབ་ནས། དགེ་འདུན་རྣམས་མེའི་འཇིགས་པ་ལས་སྐྱོབ་པར་མཛད་པ་དང་། ཡར་ལུངས་སུ་ཐན་པས་ལོ་ཐོག་མ་རུངས་པར་གྱུར་ནས་ཆར་འབེབས་པར་གསོལ་བ་ན། ཁྲ་འབྲུག་ཏུ་ཆུ་མིག་ཁར་ཀླུ་བརྒྱད་དཀྱིལ་འཁོར་བགྱིད་དུ་རྩལ་བ། མཆོད་གཡོག་པ་ཡེངས་པའི་སྐབས་ཤིག་ཏུ་གཏོར་མ་རྣམས་བོང་བུས་ཟོས་ཤིང་དཀྱིལ་འཁོར་ཀྱང་ཅུང་ཟད་ཉམས་པར་བྱས་པ་གཟིགས་ནས། བཅུད་ལ་འབོར་བའི་སླད་དུ་ཆུ་མིག་དེ་ཉིད་ཆེར་བྲུས་ནས་སྐུའི་མགྲིན་པ་མན་ཆུ་ནང་དུ་ཞུགས་ཏེ་རྡོ་རྗེའི་སྐྱིལ་ཀྲུང་བརྟེན་པར་བཅས་ནས་ཏིང་ངེ་འཛིན་ལ་བཞུགས་པས། དེ་མ་ཐག་ཆར་གྱི་རྒྱུན་དྲག་པོར་བབ་པས་སྣེ་གདོང་ཟམ་མོ་ཆེ་ཤམ་ཆུས་ནོན་པ་བྱུང་ཞིང་སྐྱེ་དགུ་རྣམས་དབུགས་དབྱུང་བར་མཛད་པ་དང་། འཕན་ཡུལ་རྒྱལ་གྱི་ཕུའི་སྲིན་ལུང་ན་གླ་བ་ཤིང་གི་ནགས་ཚལ་ཆེན་པོ་ཀླུ་བདུད་གདུག་པ་ཅན་ཆགས་པས་ཡུལ་ཕྱོགས་དེའི་མནའ་ས་བྱེད་པ།
དེ་ནས་ཤིང་ཡོག་པ་ཙམ་ཁྱེར་ནའང་ཤུ་ཐོར་འབྱུང་བ་ཞིག་ཡོད་པ་མཁར་རྩེ་བ་ལ་བླངས་པ་ན་ལྷ་འདྲེས་བདག་ཏུ་བཟུང་བ་ཡིན་པས། ཀླུ་དེ་ཉིད་ལ་སློང་བར་མཛོད་ཅིག་པའི་ཞུ་ལན་བྱུང་བས། ཤིང་སྡོང་རྣམས་ཀྱི་ནང་ནས། ཆེ་བ་ཅིག་གི་གམ་དུ་ཆུ་མིག་སྐྱིལ། ཀླུ་ཁང་བརྩིགས། ཀླུ་གཏེར་བཅུག ས་ཕྱོགས་དེའི་ཀླུ་ཐམས་ཅད་སྤྱན་དྲངས་ནས་རྟེན་དེ་ལ་བཞུགས་པར་གསོལ་ཏེ་བཀའ་བསྐོས། ཤིང་གཞན་རྣམས་བླངས་པས་ཀླུ་ཆེན་པོ་དེ་རྣམས་ཀྱིས་གུས་པ་དང་བཅས་ཏེ་ཕུལ་བ་བཞིན་ཤིང་བཅད་པ་ན་ལྕེ་གཉིས་སྨྲ་བ་དག་གིས་མཁར་རྩེར་སྙན་བརྒྱངས་ནས་ཡུལ་གྱི་བདག་པོ་ལ། གནོད་འཚེ་འབྱུང་སྲིད་པ་དང་ལུང་པ་ལ་སེར་བ་བྱུང་དོགས་པ་སོགས་ཀྱི་སྐྱོན་ནད་བཀོད་དེ་ཤིང་རྣམས་མི་འདྲེན་པར་གསོལ་བ་ན། བདག་ཉིད་ཆེན་པོ་འདིས་ལོ་གསུམ་གྱི་རིང་ལ་མཁར་རྩེ་བའི་ཞལ་ངོ་གང་ཡོད་ཀྱི་སྐུ་སྲོག་གི་ཁག་དང་།
རྒྱལ་ལུང་པར་སེར་བ་མི་འབྱུང་བའི་ཁག་བཞེས་ཏེ་ཕྱག་རྟགས་གནང་། ཞལ་ངོ་རྣམས་ལ་བསྲུང་བའི་འཁོར་ལོས་རྡོ་རྗེའི་གོ་ཆ་བཙན་པོ་བཀོན། རྒྱལ་གྱི་རི་རྣམས་སུ་སེར་འཐོས་བསྐོར་ནས་ཤིང་དེ་རྣམས་དྲངས་ཏེ་གཟིམས་ཁང་འོག་གི་ཉི་ཐོག་མན་གྱི་ཤིང་ཆ་མཐའ་དག་གླ་བ་ཤིང་འབའ་ཞིག་ལ་མཛད་པས། མཁར་རྩེ་བའི་ཞལ་ངོ་ལ་དེ་ནས་ལོ་བདུན་གྱི་བར་གྲོངས་ཆད་མ་བྱུང་ཞིང་། དུས་ཕྱིས་ནང་སོ་ནམ་ལེགས་པས་སེར་མཐོ་ཅིག་ལ་ནང་ན་ཅི་འདུག་གཟིགས་པའི་ཕྱིར་གཤིག་པའི་རྐྱེན་གྱིས་སེར་བ་ཅུང་ཟད་ཙམ་ཤོར་བ་མ་གཏོགས། དེ་ཡན་དུ་མི་ཐོག་གི་རིང་ལོ་མང་པོའི་བར་ལ་རྒྱལ་གྱི་ལུང་པར་སེར་བ་བྱ་བ་མིང་ཙམ་དུ་བས་པའི་བཀའ་༼དྲིན་བསྩལ་༽དྲིང་བརྩལ་བ་དང་། ལུག་ལོའི་ཆུ་མོ་ཆེར་གྲགས་པ་རྒྱལ་ཁམས་མང་པོ་ཆུའི་འཇིགས་པས་གྱ་ཉེས་པར་བྱས་པའི་ལོ། སྐྱིད་ཆུ་སྔོན་མོ་འདམ་རྫབ་ནག་པོའི་རལ་པ་གཟིངས་ཤིང་དྲག་ཏུ་འབྲུབ་པའི་འུར་སྒྲ་དང་། རྦ་རླབས་རབ་ཏུ་གཡོ་བས་གྱེན་དུ་ལྡང་ཞིང་ཆུའི་སྦུད་ཀྱིས་ལྗོན་ཤིང་ཆེན་པོ་རྣམས་ཀྱང་རྩ་བ་ནས་འདོན་ལ། རྡོ་དང་བསེག་མ་རྣམས་ནི་སྐད་ཅིག་གིས་གཏོར།
རགས་དང་ཁང་པ་རྣམས་ཀྱང་ཚལ་བར་བཤིག ནེའུ་བསིང་ཤིན་ཏུ་མཛེས་པ་དག་ཀྱང་ཐར་ཐོར་དུ་བཅོམ་ནས་གྲམ་པར་འགྱུར་བའི་འཇིགས་པ་དང་བཅས་པས། ལྷོ་རགས་ཀྱི་བྲེས་ལས་འདས་ཏེ། སྐོར་ལམ་དང་ཁྲོམ་འདུ་བའི་ཡུལ་ས་མཐའ་དག་ཆབ་ཀྱི་གང་ནས། གཙུག་ལག་ཁང་ཆེན་པོའི་ནང་དུ་གཙང་ཆབ་ཤོར་ལ་ཉེ་བ་སོགས། ལྷ་ས་ཆབ་ཀྱིས་འཇིག་པ་ལ་ཐུག་ནས་ཅི་བྱའི་གཏོལ་དང་བྲལ་བར་གྱུར་པ་ལ། བདག་ཉིད་ཆེན་པོ་འདི་ལ་སྐྱབས་ཞུས་པ་ན། ལྷོ་རགས་ཀྱི་ཐོག་ཏུ་ཐག་ཤས་རེ་ཙམ་དུ་ཐོ་རེ་མཛད་པ་ལ། མ་ཧཱ་ཀ་ལ་ཆུ་བསྒྱུར་ཟེར་བའི་ཡི་གེ་རེ་འདོགས་པར་མཛད་པའི་མོད་ཉིད་དུ་བྲེས་ལས་འདས་པའི་ཆུ་རྣམས་ཇེ་ཆུང་ལ་སོང་ཞིང་། དེ་ནུབ་ནས་སྐྱི་ཆུ་ལྷོ་ཕྱོགས་སུ་འགྱུར་ཏེ།
ལྷ་ས་ཆུའི་འཇིགས་པ་ལས་སྐྱོབ་པར་མཛད་པ་དང་། ནཱ་ལེནྡྲའི་དབྱར་ཆོས་ཀྱི་དུས་ལ་སོགས་པར་སྦྱིན་པའི་བདག་པོ་ནད་ཀྱིས་ཉེན་པའི་སྐྱབས་གནས་སུ་སྤྱན་འདྲེན་པ་ན། ཉིན་མོའི་གསུང་ཆོས་མི་འཆག་པར་བསྩལ་ནས། མཚན་མོ་ནད་པ་ལ་སོགས་པའི་སྐྱབས་མཛད་པར་ཐེགས་པས། ལན་ཅིག་གི་ཚེ་ཆར་མུན་རབ་ཏུ་འཐིབས་པས་ལམ་གྱི་འཕྲོ་སྟོར་ནས་དཔོན་སློབ་པ་གཡང་ཆེན་པོ་ལ་ཟགས་སུ་ཉེ་བར་གྱུར་པས། ཆོས་སྐྱོང་ལ་འབོད་པར་མཛད་མ་ཐག་ནམ་མཁའ་ནས་གཟའ་བདུད་ཆེན་པོ་ས་ལ་བབས་པའི་འོད་ཀྱིས་ལམ་སྣང་བར་མཛད་ནས་ཅི་བདེ་བར་བྱོན་པ་དང་། བྱིང་བས་གམ་པ་རྫོང་འཛིན་དུས། གོང་དཀར་ནས་སྐོར་འབེབས་དང་གཏོར་རྒྱག་སོགས་ཀྱིས་རྫོང་བ་ཉམས་ཉེས་ཤིང་། རྫོང་བསྲུངས་པ་ཕལ་ཆེར་རིམས་ནད་ཀྱིས་གཙེས་པས་འགུལ་མི་ཤེས་པ་ལྟར་གྱུར་པ་ན། བདག་ཉིད་ཆེན་པོ་འདིའི་བཞུགས་གདིང་ཞིག་ཡོད་པ་གཟིམས་ཆུང་གི་སྒོ་ལ་བཀབ་པས།
སྒོ་དེའི་ནང་དུ་གནས་པའི་དཔོན་གཡོག་ལྔ་ཁོ་ན་ལ་ནད་དེས་མ་ཚུགས་པས། ན་མ་འདོན་པ་སོགས་གྲུབ་སྟེ་རྫོང་པ་ཐམས་ཅད་སྲོག་གི་འཇིགས་པ་ལས་སྐྱོབ་པར་མཛད་པ་དང་། མཁའ་རེག་སློབ་དཔོན་པ་དཔོན་གཡོག་ལ། གནས་བདག་དགའ་བ་དཔལ་གྱིས་གནོད་འཚེ་ཆེན་པོ་བྱུང་བའི་དུས། བདག་ཉིད་ཆེན་པོ་འདི་སྤྱན་དྲངས་པ་ན་སྔོན་སྟག་རྩེ་རྫོང་དུ་དམ་ལ་བཏགས་པའི་དམ་ཚིག་བསྒྲགས་ཏེ་བཀའ་ཤོག་སྤྲིངས་ཡིག་དུ་བཀོད་པ་ལྷ་རྟེན་ལ་བཏགས་པས། དེ་མ་ཐག་ཏུ་རྐྱེན་ལས་གྲོལ་བ་དང་། སྨྱུག་ལ་རྫོང་དུ་འབྱུང་པོའི་ཆོ་འཕྲུལ་ཆེན་པོས་རྩེན་པ་ལ་བདག་ཉིད་ཆེན་པོ་འདིས་དྲག་པོའི་སྦྱིན་སྲེག་མཛད་པས། མི་མ་ཡིན་དངངས་པའི་སྐད་ངན་མི་མང་པོས་ཐོས་པ་བྱུང་ཞིང་། དེ་ཕྱིན་དུ་འཚེ་བ་དེ་རྣམས་ཞི་བར་མཛད་པ་དང་། གོང་དཀར་དུ་ནང་སོ་ཤེས་རབ་པ་རྒྱ་འདྲའི་གནོད་པས་གཙེས་ནས་གསུང་དིག་ཅིང་།
སྐུ་སྲོག་ལ་ཐུག་ཏུ་ཉེ་བ་ན། བདག་ཉིད་ཆེན་པོ་འདིས་བྱིན་བརླབས་མཛད་མ་ཐག་དངངས་པ་དང་བཅས་པས་རང་ཉིད་ཀྱི་སྐྱེ་རྒྱུད་སོགས་གསལ་བར་སྨྲས་ཏེ་འགྱོད་ཚངས་དང་བཅས་ནས། དེ་ཕྱིན་དུ་ཕྱག་མདུད་ཐོགས་སོ་ཅོག་ལ་གནོད་པ་མི་བྱེད་པའི་ཁས་ལེན་ཕུལ་ཏེ་ཕྱིར་དེངས་པར་མཛད་པ་དང་། གླིང་གི་གྲྭ་པ་གཉིས་ཀྱིས་བཀའ་བཅག་པ་ལ་རྨི་ལམ་ངན་པ་མཐོང་ནས་གུང་སྟོན་ནམ་མཁའ་རྒྱལ་པོ་ལ་སྐྱབས་ཞུས་ཏེ་བཟང་ཚེ་རིར་བསྲུང་བཟློག་གི་མཚམས་ལ་བསྡད་པའི་དུས་སུ། དེ་གཉིས་ཀའི་ཉམས་སྣང་ལ་མི་ནག་པོ་དུང་ལོང་བཏགས་པ་ཞིག་གིས་བཅིངས་ནས་དབང་མེད་དུ་ཁྲིད་པའི་སྣང་བས་དངངས་སྐྲག་གི་ངང་དུ་གཉིས་ཀ་སྒོ་ལའི་རྩེར་སླེབ་དུས། རླུང་སིར་བུའི་ངད་ཀྱིས་བཏབ་པ་དང་། ཐོ་རངས་ཀྱི་སྐར་མ་མཐོང་བས་རྐྱེན་བྱས་ནས་གཉིད་སད་པ་ལྟར་དྲན་པ་རྙེད་པ་ན། ཆོས་སྐྱོང་གི་ཆོ་འཕྲུལ་དུ་ཡིད་ཆེས་ཏེ། བདག་ཉིད་ཆེན་པོ་འདིའི་ཞབས་ལ་གཏུགས་ནས་བཀའ་ཇི་ལྟ་བ་བཞིན་སྒྲུབས་པ་དང་། སྣེལ་པའི་དམག་ཆེན་རྣམས་མཁར་རྩེ་བའི་ཐོག་ཏུ་བསྐུལ་བའི་ལམ་སྒོ་ལ་ལ་གཏོད་པར་བརྩམས་ཏེ།
དེའི་ལམ་ཞོར་ལ་ནཱ་ལེནྡྲའི་ཆོས་ཀྱི་སྡེ་འདི་ལ་ཡང་མཐོ་མཚམས་པའི་གྲོས་ངན་ཤར་བ་བདག་ཉིད་ཆེན་པོ་འདིས་མཁྱེན་ཏེ། རྡོ་རྗེའི་ཆོས་སྐྱོང་བ་རྣམས་ལ་འཕྲིན་ལས་བསྐུལ་བས། དཔུང་ཆེན་རྡོག་བདེར་སླེབ་པའི་ནུབ་མོ་བྱི་བའི་ཚོགས་ཀྱིས་ཁྲབ་རྒྱུན་མཐའ་དག་ཟོས་ནས། ཁྲབ་ཕལ་ཆེ་བ་བྱང་བུ་འབའ་ཞིག་ཏུ་སིལ་མར་གྱུར་ལ། གོ་མཚོན་གཞན་རྣམས་ཀྱང་ཕལ་ཆེར་ཉམས་པར་བྱས་པས། ཐུགས་རྟོག་ཟོས་ནས་མེ་ཆེ་བས་དུས་མཁའ་འགྲོ་ཆོས་སྐྱོང་གི་ཆོ་འཕྲུལ་དུ་ཤེས་ཏེ་བཟོད་གསོལ་ཕུལ་ཞིང་ཕྱིར་ལོག་པས། འཕན་ཡུལ་ལུང་པ་དམག་གི་འཇིགས་པ་ལས་བསྐྱབ་པར་མཛད་པ་དང་། བདག་ཆེན་མཐུ་སྟོབས་དབང་ཕྱུག་གླང་ཐང་ནས་སྤྱན་དྲངས་པའི་ཚེ་ལམ་འབྲས་ལྷ་ཁང་གི་སྒོ་རྒྱབ་ཀྱི་བྲིས་སྐུ་གཟིགས་མ་ཐག་མདང་མི་ནག་པོ་དུང་ལོང་ཐོགས་པ་དང་། ཨ་ཙ་ར་དེ་འདྲ་བྱུང་ནས་སང་ངེད་ཅན་དུ་ཕེབས་དགོས་ཟེར་བ་བྱུང་བ་ཆོས་སྐྱོང་གི་བསུན་མ་ཡིན་པར་འདུག ད་ལྟ་མགོན་ཁང་དུ་འབྱོན་པ་ཡིན་གསུང་ནས།
ཇ་སུན་གཅིག་གི་རྗེས་སུ་གྲལ་ནས་བཞེངས་ཏེ་མགོན་ཁང་ཕྱི་མའི་གཉེན་མགོན་ཞལ་ཡོངས་རྫོགས་གཙོ་འཁོར་གྱི་བྲིས་སྐུ་གཟིགས་པ་ན། ཆོས་སྐྱོང་འདི་ལ་ང་སྨྱོན་པ་ལྟ་བུར་འདོད་ཀྱང་། ང་ལས་ཀྱང་ཁྱེད་སྨྱོ་བར་འདུག་ཅིང་། ཆོས་སྐྱོང་གིས་ཀྱང་ངེད་ཅན་དུ་འོང་དགོས་ཞེས་སོགས་ཁྱེད་ཀྱི་བྲན་བྱེད་པར་འདུག་པས། ད་ལྟ་ཆོས་སྐྱོང་གི་དྲུང་འདི་ཉིད་དུ་རྗེས་སུ་གནང་བ་ཐུགས་ལ་འདོགས་པར་འཚལ་ཞེས་གསོལ་བ་འདེབས་པར་མཛད་པའི་བཞེད་པ་དེ་ཉིད་དུ་བསྐང་བས་ཆོས་སྐྱོང་དངོས་ཀྱི་ཐུགས་འདུན་འཁྲུངས་པ་ནས་བཟུང་། བཀའ་བརྒྱད་དབང་མོ་ཆེ་ལ་སོགས་པ་གསར་རྙིང་གི་ཆོས་མང་དུ་གསན་པས། དཔོན་སློབ་ཕ་མ་བུ་ཚ་ལྟ་བུའི་ཐུགས་ཡིད་ཅིག་ཏུ་འདྲེས་པའི་ངང་ནས་སྐུ་རྩེད་ཀྱི་ཚུལ་དུ། བདག་ཆེན་གྱིས་ཐོག་འབེབས་པར་མཛད། ཞལ་སྔ་ནས་བསྲུང་བར་མཛད་པ་ལ། བདག་ཆེན་ཐུགས་དམ་ལ་བཞུགས་པའི་མོད་ཉིད་དུ།
ནམ་མཁའི་མདངས་ནི་དམར་ནག་ཏུ་གྱུར། དུད་སྤྲིན་རབ་ཏུ་འཁྲུགས་པས་ནི་བར་སྣང་གང་། གློག་གི་འོད་འཁྲུག་པ་ནི་མེའི་ཚ་ཚ་ལྟར་འཁྲུག འབྲུག་གི་ང་རོ་དྲག་པོར་སྒྲོག་པ་ནི་གནམ་རལ་བ་ལྟར་ཐུག་ཆོམ་དང་འུར་སྒྲས་རྣ་བ་འབིགས་པར་བྱེད་པ་སོགས། འཇིགས་སུ་རུང་བའི་ཆོ་འཕྲུལ་དང་བཅས་པས། གནམ་ལྕགས་དྲག་པོར་འབབ་པར་གཟས་པའི་ཚེ། བདག་ཉིད་ཆེན་པོ་འདིས་ཏིང་ངེ་འཛིན་ཟབ་མོ་ལས་མ་གཡོས་བཞིན་དུ་དྲག་སྔགས་བསྒྲག་ཅིང་ཕྱག་གཡས་པའི་སྡིགས་མཛུབ་ཀྱིས་དེད་པས། འདི་ཉིད་དུ་འབབ་པར་རྩམས་པའི་གནམ་ལྕགས་ཀྱི་ཐོག་དེ་རྣམས་བྱང་གི་ཕྱོགས་སུ་བྲོས་ནས། དཔག་ཚད་མང་པོ་འདས་པའི་ཕ་རོལ་ཏུ་སོང་བ་དང་། ཀླུ་གོང་བའི་མི་ངོ་རྣམས་གང་དུ་ཕྱིན་པའི་ས་ཕྱོགས་སུ་རྒྱལ་པོ་རྗེས་སུ་འབྲངས་ནས།
སྒབ་འདྲེར་གྱུར་པ་ན། བདག་ཉིད་ཆེན་པོ་འདི་ལ་ཚར་གཅོད་པར་གསོལ་བ་བཏབ་པས། དྲག་པོའི་སྦྱིན་སྲེག་གིས་སྡིགས་པར་མཛད་ནས་བསྐྲད་པས། རེ་ཞིག་བར་ལ་རི་བོ་དགེ་ལྡན་གྱི་རྒྱབ་རིའི་མགུལ་དུ་གནས་བཅས་ཏེ་འདུག་པ་ལས། ལན་ཅིག་ཆོས་རྗེ་ཀུན་བཀྲས་པའི་ཉེར་གནས་ལ། བན་གཟུགས་གདོང་ཐམས་ཅད་མེས་ཚིག་པའི་ཤུ་ཐོར་གྱིས་གང་བ་ཞིག་ཏུ་དངོས་སུ་བསྟན་ནས། སྦྱིན་སྲེག་གིས་ཚིག་པ་སོགས་སྔོན་གྱི་ལོ་བརྒྱུས་རྣམས་བརྗོད་དེ། རང་གནས་སུ་ལོག་ཆོག་པའི་ཞུས་སྣར་སྦྲན་པ་ལས། ཏིང་ངེ་འཛིན་གློད་ནས་སྔར་མལ་དུ་གནས་སུ་བཅུག་པའི་རྗེས་སུ། བཙན་དགོན་ཕྱོགས་སུ་འགྲུལ་བྱེད་པའི་གྲྭ་པ་འགའ་ཞིག་ལ་གནོད་ཚེ་བྱས་པ་ན།
འབྱུང་པོ་དེ་ལ་ཐུགས་བརྩེ་བས་ཏིང་ངེ་འཛིན་གྱི་ངང་ནས་དེའི་གནས་སུ་གཤེགས་ཏེ། རྟེན་སྦྱར་བའི་སྡོང་པོ་ཤིན་ཏུ་ཆེ་བ་ཞིག་ཡོད་པ་སྐུ་ཆོས་ཀྱིས་བཅིངས་ནས་འབྲོས་པའི་སྐབས་དང་བྲལ་བར་མཛད་དེ། སླར་ཡང་དེའི་བྲན་དུ་གཏོགས་པ་གདུག་ཅིང་རྩུབ་པའི་སེམས་འཆང་བ་སྲིད་པ་གསུམ་གྱི་འཇིག་རྟེན་གྱི་ཁམས་ན་ཡོད་དོ་ཅོག་སྔགས་དང་། ཕྱག་རྒྱ་དང་། ཏིང་ངེ་འཛིན་གྱིས་དབང་མེད་དུ་བཀུག་ནས་རྟེན་དེ་ལ་བསྟིམ་སྟེ། སྦྱར་སྡོང་ལ་སཏྭ་རི་བསྣམ་ཞིང་བཅད་པས། སེམས་མེད་པའི་ཤིང་ལས་ཀྱང་ཁྲག་གི་རྒྱུན་འཛག་པ་དང་། སྐད་ངན་སྣ་ཚོགས་པ་བསྒྲོག་པ་སོགས་དེར་འདུས་པ་མཐའ་དག་གིས་དངོས་སུ་རིག་པའི་ཆོ་འཕྲུལ་དང་བཅས་ཏེ་མི་མ་ཡིན་འཁོར་དང་བཅས་པའི་རྣམ་པར་ཤེས་པ་མི་སྐྱོད་པའི་ཞིང་ཁམས་སུ་བསྒྲལ་ནས། དེ་ལ་ཕན་འདོགས་པར་མཛད་པས། སེམས་ཅན་མང་པོ་ཀླུ་གོང་རྒྱལ་པོའི་གནོད་འཚེ་ལས་སྐྱོབ་པར་མཛད་པ་དང་།
སྣེའུ་གདོང་དུ་གོང་མ་གྲགས་པ་རྒྱལ་མཚན་སྐུ་གཤེགས་ཁར་པཎྜི་ཏ་སངས་རྒྱས་བཟང་པོར་མིང་ཐོགས་པའི་མི་མ་ཡིན་སྟོབས་ཆེན་པོ་ཞིག་གིས་བཏབ་པ་ལ་སྔགས་འཆང་ཆེན་པོ་ཤཱཀྱ་དཔལ་ལ་སོགས་པའི་རིག་སྔགས་ཀྱི་དབང་ཕྱུག་ཤིན་དུ་མང་པོའང་། ཅི་བྱའི་གཏོལ་མ་རྙེད་པས། མཐུ་སྟོབས་ཀྱི་བདག་ཉིད་ཆེན་པོ་འདི་སྤྱན་དྲངས་པའི་ཚེ། མི་མ་ཡིན་དེས། སྐུ་འཁོར་བ་རྣམས་ཀྱི་ཡིད་བསྒྱུར་ནས། དངོས་སུ་མཇལ་བར་རུང་ངམ་གྱི་ཇུ་ཐིག་དོར་བ་ན། མི་མཇལ་བ་བཟང་བའི་མདུད་པ་བབས་པས། རེ་ཞིག་ལྟག་ལེབ་དུ་སྐུ་རིམ་གྱི་མདོས་གཏོར་བསྒྲུབ་ཅིང་བཞུགས་པའི་ཚེ། དམིགས་ཡུལ་གྱི་སྐུ་སྲོག་ལ་བར་གཅོད་བྱུང་ཟིན་པའི་མཚན་མ་གསལ་པོ་ཤར་བས། ཕྱིར་ཐེགས་པའི་ཞུ་བ་སྐོར་དུས།
མི་ཐེགས་པར་ཞུ་བ་འབའ་ཞིག་ལས་མཐའ་གསལ་བ་མ་བྱུང་བ་ལ་ཐུགས་དམ་གྱི་མཚན་མ་ལོག་པ་སོགས་གསུངས་པས། སྐུ་དངོས་ཀྱི་བྱིན་བརླབས་ལ་ཕེབས་དགོས་པའི་ཞུ་ནན་བྱུང་བ་ན། སྐུ་སྲོག་ལ་འཐུད་དུ་མི་འདུག་པའི་བཀའ་སྩལ་གསལ་པོར་གནང་ཀྱང་། ཞུ་ནན་མ་ཟློག་པས། བྱིན་བརླབས་མཛད་པར་ཐིགས་པ་ན། ཞལ་མཇལ་མ་ཐག་མི་མ་ཡིན་ཆེན་པོ་དེ་དངོས་སུ་བརླམས་ཏེ། རབ་ཏུ་དངངས་པ་དང་བཅས་པས་ཅལ་ཅོལ་མང་དུ་སྨྲ་ཞིང་གཏིང་ནས་འཚུབས་པའི་སྤྱོད་པ་སྟོན་པ་ལ། དྲག་སྔགས་དང་ཏིང་ངེ་འཛིན་གྱིས་གཟིར་བས་དེས་ཀྱང་ཆེས་ཤིན་དུ་དངངས་ཤིང་སྐྲག་པས་སྐད་ངན་མུ་ཅོར་སྨྲ་བཞིན་པའི་ངང་ནས། ཁོ་ཉིད་ཀྱི་སྐྱེ་བརྒྱུད་སྔར་བྱས་ད་འབྱུང་སོགས་དང་། ཟག་བཅས་ཀྱི་མངོན་པར་ཤེས་པའི་རྩལ་གྱིས་འདས་པའི་དུས་ཀྱི་གཏམ་རྒྱུད་མང་པོ་དང་།
མ་འོངས་པ་ན་འབྱུང་བའི་ཚུལ་མང་པོ་ལུང་བསྟན་པ་རྣམས་ཡི་གེར་བྲིས་པའི་ཤོག་དྲིལ་དིང་སང་ཀྱང་རྩེ་ཉིད་ན་ཡོད་སྐད། དེ་ལྟར་བཅའ་ཅོའི་གཏམ་མང་པོས་མཚམས་སྦྱར་ནས་སླར་གསོལ་བ། དམ་པ་ཁྱོད་ཐོག་མར་ཕེབས་དུས་སྐུ་སྲོག་ལྷག་མ་ཅུང་ཟད་ཙམ་ཡོད་ནའང་། སྐུ་འཁོར་བ་རྣམས་ལ་ཇུ་ཐིག་འདོར་དུ་བཅུག་སྟེ་དེའི་མདུད་པ་བདག་གིས་བསྒྱུར་ནས། སྐུ་སྲོག་གི་ལྷག་བཅད་ཚར་བས། ང་ནི་སངས་རྒྱས་སྟོང་བྱོན་ཀྱང་། འཚོ་བའི་ཐབས་མེད། ཕྱགས་ཕྱིར་ལས་སྣ་འཛིན་པ་འདི་དང་འདི་ཞེས་བྱ་བ་རྣམས་ཀྱང་ཁྲིད་དེ་འགྲོ་ཞེས་ཟེར་བ་ན།

དེར་འདུས་པ་ཀུན་སྐྲག་སྟེ་གདོང་འཆི་མ་དང་བཅས་ནས་བདག་ཉིད་ཆེན་པོ་འདི་ལ་སྐྱབས་ཞུས་པ་ན། སླར་ཡང་གནད་ལ་གཟིར་བས། དེའི་ཚབ་ཏུ་རྒྱ་དཀར་ནག་སོགས་ཡུལ་ཆེ་གེ་མོའི་རྒྱལ་པོ་མིང་འདི་སྐད་བྱ་བ་ཚེ་ཐར་ལ་གཏོང་ཞེས་སོགས་དང་སྔར་སྲོག་གཅད་མ་ཚར་བའི་སྐུ་འཁོར་རྣམས་འཇོག་པ་ཁས་བླངས། གཞན་ཡང་དམ་པ་འདི་ལ་སྐྱབས་འཆའ་བ་མཐའ་དག་ལ་གནོད་འཚེ་མི་བྱེད་པས་མནའ་དོར་ནས། བཅོས་མ་མ་ཡིན་པའི་གདུང་ཤུགས་ཀྱིས་ཞུ་དོན་སྨྲེ་སྔགས་སུ་འབུལ་བ་སོགས་ཉམས་ཉེས་ཤིང་ཐབས་དང་བྲལ་བའི་ཚུལ་རྣམས་གོང་མ་དབོན་བློན་ཉིད་ཀྱིས་སྔོན་བྱས་པའི་ལས་སྨིན་པར་དགོངས་ཏེ། སྔ་ཐོག་ཕན་ཐོགས་སྲིད་པ་ཙམ་ཡིན་འདུག་ཀྱང་། སྔོན་གྱི་འཕེན་པའི་དབང་ལས་ཐལ་ཚར་འདུག་པའི་ཚུལ། མངོན་སུམ་པ་འདི་ཉིད་ཡིན་ན། སྐུའི་སྲོག་ལ་འཐུད་པའི་ཐབས་རྒྱལ་བས་ཀྱང་མི་མཁྱེན་པར་འདུག དིང་ནི་མི་མ་ཡིན་ཆེན་པོ་དེ་ཉིད་ཡིན་གྱིས་མིའི་རྣམ་པ་ཙམ་དུ་བས་མོད། ད་ལྟའི་འདི་ཉིད་བཞུགས་པར་འདོད་ན།
འབྱུང་པོ་དེ་བཅིང་བས་བཅིངས་པ་ཉིད་ཀྱིས་དེ་མ་དཀྲོལ་གྱི་བར་དུ་གནས་པ་ཉིད་དོ། ། དེ་ལྟ་མོད་ཀྱིས། འབྱུང་པོ་དག་ལ་དཔོན་དུ་བསམ་པ་ནི་འཁྲུལ་བ་བས་ཀྱང་ཉིང་འཁྲུལ་ཏེ། དེས་ན་མི་མ་ཡིན་འདི་བསྐྲད་ནས། ཡུན་ཅུང་ཟད་ཙམ་མི་ཉིད་དུ་བཞུགས་པར་འདོད་དམ་འདོམ་ཁ་གྱིས་ཤིག ཅེས་བཀའ་སྩལ་པས། རྗེས་མའི་དོན་དེ་ཉིད་ལ་གསོལ་བ་བཏབ་པའི་ངོར། འབྱུང་པོ་དེ་ལ་གཏོར་མ་གནང་ནས་བཀའ་བསྒོས་ཏེ། སྲིན་མཛུབ་ལ་བཅིངས་བའི་ཕྱག་མདུད་དཀྲོལ་བས། དེ་མ་ཐག་ཏུ་འབྱུང་པོ་དེ་ཕྱིར་དེངས་ནས་ཐུགས་རིག་གསལ་ཞིང་རྣལ་དུ་གནས་པས།
ཞག་གཉིས་གསུམ་ཙམ་དུ་བཀའ་གྲོས་གནང་འོས་དང་། བཀའ་ཆེམས་འཇོག་པ་སོགས་ཀྱང་མཛད། དེ་བས་ཀྱང་འཇིག་རྟེན་ཕྱི་མའི་དོན་གལ་ཆེ་བར་དགོངས་ཏེ། རིགས་ཀྱི་བསྙེམས་པ་དང་མངོན་པའི་ང་རྒྱལ་དོར་ནས་བདག་ཉིད་ཆེན་པོ་འདིའི་ཞབས་ལ་བཏུགས་ཏེ། ངན་སོང་སྦྱོང་བ་ཀུན་རིག་གི་དབང་བསྐུར་བ་དང་། གོང་དུ་འཕོ་བའི་གདམས་པ་ལ་སོགས་པས་རྗེས་སུ་བཟུང་ནས། ཕན་བདེའི་བཀའ་དྲིན་ཡང་དག་པར་སྩལ་བ་ལ་སོགས་པ་ནི་སྣང་སྲིད་མ་ལུས་པ་ལ་དབང་བསྒྱུར་བར་ནུས་པའི་རྟགས་སོ། ། གང་གི་ཞལ་ནས་ཧཱུྃ་ཞེས་བརྗོད་ཙམ་གྱིས། ། དྲེགས་པའི་གཙོ་བོ་མཐའ་དག་དངངས་བྱེད་ཅིང་། ། ཕཊ་ཀྱི་སྒྲ་ཡིས་སྲིད་གསུམ་བསྒྲོལ་མཛད་པ། །
གསང་བའི་བདག་པོ་ཡང་འདིར་བྱོན་ནམ་ཅི། ། མཐུ་སྟོབས་རྡོ་རྗེའི་མེ་ཆར་དྲག་པོ་ཡིས། ། སྟོང་ཕྲག་བགེགས་ཀྱི་ཚོགས་རྣམས་བསྲེག་མཛད་ཀྱང་། ། འགྲོ་ཀུན་ཐུགས་རྗེའི་ཆར་གྱིས་རབ་ཏུ་བསིལ། ། ཞི་བའི་བདེ་ལ་འགོད་པའི་སྐལ་བཟང་བསྩལ། ། ཁྱོད་ཐུགས་སྙིང་རྗེ་ཆེན་པོའི་རང་གདངས་ལས། ། བགེགས་འདུལ་ཁྲོ་ཚོགས་མང་པོའི་འཕྲོ་འདུ་ཡིས། ། གཉིས་སྣང་སྲིད་པའི་འཆིང་བ་རབ་བཀྲོལ་ནས། ། འགྲོ་ཀུན་བདེ་བ་ཆེན་པོའི་གླིང་དུ་བསྒྲལ། ། དེ་དག་ནི་མཐུ་སྟོབས་ཀྱི་རྫུ་འཕྲུལ་མངོན་པར་འདུ་མཛད་པའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །།
དེ་ལྟར་འཇིག་རྟེན་པ་དང་རྗེས་སུ་མཐུན་པའི་ཆོ་འཕྲུལ་སྣ་ཚོགས་པ་མངོན་པར་འདུ་མཛད་པ་ཙམ་དུ་མ་ཟད། ས་དང་ལམ་གྱི་ཡོན་ཏན་དཔག་ཏུ་མེད་པ་ཐུགས་ལ་འཁྲུངས་ཤིང་། གྲུབ་པའི་རྟགས་ཀྱང་མང་དུ་སྟོན་པར་མཛད། སྐུ་གཞོན་ནུའི་དུས་ཀྱི་རྣམ་པར་ཐར་པར་སྨོས་པ་རྣམས་ནི་ཐེག་པ་ཆེན་པོར་རིགས་སད་པའི་རྟགས་དང་། གཡུ་མཚོའི་ཁ་ལ་སོགས་པར་མི་ཟས་ལ་མ་རྟེན་པར་ཡུན་རིང་དུ་བཞུགས་ཀྱང་། སྐུ་ལུས་རབ་ཏུ་རྟས་ཤིང་། ཐུགས་དམ་རིན་པོ་ཆེ་གོང་དུ་འཕེལ་བ་ལ་སོགས་པ་ནི། ཁམ་གྱི་ཟས་ལ་ཆགས་པ་དང་བྲལ་བའི་བསམ་གཏན་གྱི་ཏིང་ངེ་འཛིན་མངོན་དུ་གྱུར་པའི་རྟགས་དང་། ལུགས་གཉིས་ཀྱི་མཛད་པ། གང་ལ་སྤྱོད་ཀྱང་ཐོས་བསམ་སྒོམ་གསུམ་ལས་ཅུང་ཟད་ཀྱང་མ་གཡོས་པར་སྤྱོད་པས་ལུས་སེམས་ཤིན་སྦྱངས་ཀྱི་བདེ་བ་ཐོབ་པ་ནི་དཀོན་མཆོག་མངོན་པར་རྟོགས་པ་ཐོབ་པའི་རྟགས་དང་།
རྫུ་འཕྲུལ་འདུ་མཛད་པའི་ཚུལ་གོང་དུ་སྨོས་པ་རྣམས་དང་དགོན་གནས་རབ་ཏུ་མང་པོ་བཏབ་ཅིང་། རྟེན་གསུམ་འཛམ་བུའི་གླིང་དུ་ཡ་མཚན་ཆེ་བ་རྣམས་བཞེངས་པའི་ཚེ་ནའང་འབད་རྩོལ་ལ་མ་ལྟོས་པར་ཏིང་ངེ་འཛིན་གྱི་ངང་མི་གཡོ་བར་འགྲུབ་པ་དང་། དུས་ནམ་ཡང་འཆད་རྩོད་རྩོམ་གསུམ་དང་ཐུགས་དམ་འཆག་མེད་ཀྱི་རིམ་པ་ལས་གཡོས་མི་སྲིད་པར་གཞན་དོན་རྒྱ་ཆེར་འགྲུབ་པ་ལ་སོགས་པ་ནི། རྫུ་འཕྲུལ་ལ་མངའ་བརྙེས་པའི་རྟགས་དང་། ཆོས་ཀྱི་རྗེ་གོ་བོ་རབ་འབྱམ་པས། ༼གཙང་༽རྩང་ཕྱོགས་ལ་སློབ་གཉེར་ལ་འགྲོ་བར་ཞུས་པ་ན། མ་འོངས་པ་མཁྱེན་ཏེ། ད་རེས་བར་ཆད་ཅུང་ཟད་འབྱུང་སྲིད་པ་འདུག་སོས་ཀ་སོང་ཞེས་བཀའ་སྩལ་བ་ལ། ད་རེས་རང་ཕྱིན་ཆོག་པའི་ཞུ་བ་ནན་གྱིས་བྱུང་དུས། དབུ་ཞྭ་ཞིག་གནང་ནས།
ཅིས་ཀྱང་འགྲོ་ན་འདི་གྱོན་ལས་སོང་འདིས་ཕན་ཐོགས་པ་ཡིན་ཞེས་གསུང་བའི་ཚེ། དབུ་ཞབས་ཀྱི་ཐིལ་ལ་རེག་པའི་སྨོན་ལམ་བཏབ། ཟླ་བོ་མེད་པར་བོང་བུ་ཞིག་ལ་ཇ་གཉིས་བཀལ་ནས་སོང་བས། སེ་རུ་དཀར་ཁུང་དུ་བོང་ཁལ་ལོག་པ་ལ་འཇུས་པས་མ་ཐུབ་པར་མི་བོང་ཁལ་གསུམ་ཆུ་འཁྲིས་སུ་ལྷུང་ནས་ཅི་བྱའི་གཏོལ་བྲལ་བའི་སྐབས་སུ། དབུ་ཞྭ་ཞྭ་སེར་དེ་གཙང་པོའི་གཞུང་ལ་ཁྱེར་བྱུང་བ་ལས་ཡར་ལ་འགྲོ་བའི་འགྲུལ་པ་དག་གིས་མཐོང་ནས། ཞྭ་འདི་གྱོན་མི་དེ་ཆུ་ནང་ན་ཟགས་ཡོད་པར་གདོན་མི་ཟ་བས། དེ་ལ་ཕན་པར་བྱའོ་ཞེས་གླེང་བཞིན་པར་འོངས་པས། མི་བོང་རྣམས་ཟགས་པའི་རྗེས་དེ་རིག་ནས་ལྟས་པས། མེ་བོང་གཉིས་ཆུའི་འཁྲིས་ཕྱེད་ནུབ་ཙམ་ན་མ་ཤི་བར་འདུག་པ་མཐོང་ནས་ཐག་པའི་ཞུར་ལ་དྲངས། ཆུ་འཁྲིས་ནས་ཐག་པ་གང་གི་ཚད་ཙམ་ན་ཕ་བོང་ཞིག་ལ་ཇ་སིག་གཉིས་པོ་ཆུའི་རླབས་ཀྱིས་ཁལ་བཀལ་བ་ལྟར་བྱས་འདུག་པ་ལ་ཞགས་པ་འཕངས་ནས་བཏོན་པས་མ་ཉམས་པར་ཐོན་ཏེ།
འབྲས་ཡུལ་སྐྱིད་མོས་ཚལ་དུ་གཏོལ་བས། ཀུན་མཁྱེན་གོ་བོ་རབ་འབྱམས་པ་ཞེས་སྙན་པའི་གྲགས་པ་སྲིད་པ་གསུམ་དུ་གཡོ་བ་འདི་ལྟ་བུ་བྱུང་ངོ་། ། དེའི་ཚེ་དབུ་ཞྭ་དེ་མེད་ན་ཆུ་ནང་དུ་ཁྱག་དྲིར་འཆི་བ་ལས་གཞན་པའི་ཐབས་མི་འདུག ཁྱེད་ཀྱི་ཨ་ཁུ་དེ་ལ་མངོན་མཁྱེན་ཡ་མཚན་ཅན་མངའ་བ་ཡིན། གསུང་བ་རྗེ་ཉིད་ལས་དངོས་སུ་ཐོས་པ་དང་། གཞན་གྲྭ་བུ་སློབ་དང་། ཡོན་བདག་སོགས་ལ་མངོན་མཁྱེན་ཡིན་པར་མི་གསུང་ཀྱང་། མ་འོངས་པའི་སྤང་བླང་ཇི་ལྟར་ལུང་བསྟན་པ་བཞིན་ཐོག་ཏུ་བབས་པ་མང་པོ་བྱུང་བ་ལ་སོགས་པ་རྣམས་ནི། མངོན་པར་ཐོས་པ་ཐོགས་མེད་དུ་མངའ་བའི་རྟགས་དང་། ཆར་པ་འབེབས་གཅོད་དང་།
སད་སེར་ཐོག་གསུམ་བསྲུང་བ་ལ་འབད་རྩོལ་མི་དགོས་པར་ཐུགས་འདུན་གཏད་པ་ཙམ་གྱིས་དོན་འགྲུབ་པ་དང་། བྱིང་གི་༼ཨོ་༽དབོག་དཀར་བྲག་ཕུག་ཏུ་ཐུགས་དམ་ལ་བཞུགས་དུས་བྲག་ལ་ཕྱག་གཡོན་པའི་རྗེས་གསལ་བར་དོད་པ་བྱུང་ཞིང་། ཕུགས་གསར་ནས་རྒྱལ་གྱི་རྩིབས་རི་ལ་ཐེགས་པའི་ལམ་དུ་ཆིབས་ཐོག་ནས་ལྷུང་ཚུལ་བསྟན་པའི་སར་ཤིན་ཏུ་སྲ་བའི་རྡོ་བ་ལ་ཞབས་གཉིས་ཀ་ནུབ་པའི་རྗེས་གསལ་བར་དོད་པ་དང་། སེང་གེ་ཕུག་ན་རྡོ་ལ་ཞབས་གཡས་པའི་རྗེས་གསལ་བར་དོད་པ་གཉིས་ཡོད་པ་ལ་སོགས་པ་རྣམས་ནི་འབྱུང་བ་ལ་རང་དབང་ཐོབ་ཅིང་གནས་ལུགས་མངོན་དུ་གྱུར་པའི་རྟགས་དང་། ལོངས་སྤྱོད་མི་ཟད་པ་ནམ་མཁའི་མཛོད་ལ་མངའ་བརྙེས་པས། ཅི་ཙམ་སྤྱད་ཀྱང་ཟད་མི་ཤེས་ཤིང་། འགྲོ་བ་མི་དང་མི་མ་ཡིན་པ་ཐམས་ཅད་ཀྱིས་བཀའ་ཉན་ཞིང་གསུང་བསྒྲུབས་ནས། དགོས་དགུ་ཅོག་ལྷུན་གྲུབ་ཏུ་འབྱུང་བ་ནི། སྣང་སྲིད་དབང་དུ་འདུས་པའི་རྟགས་དང་། གཟུགས་ལ་སོགས་པའི་ཆོས་ཐམས་ཅད་ལ་མངོན་ཞེན་ལོག་པར་མངོན་སུམ་གྱིས་གྲུབ་པ་དང་།
མེ་དང་ཆུ་ལ་སོགས་པ་འབྱུང་བའི་གནོད་པ་དང་། འབྱུང་པོའི་གནོད་པས་གཙེས་པ་མང་པོ་ཞི་བར་གྱུར་ཅིག་པའི་གསུང་བྱོན་པ་ཙམ་གྱིས་གནོད་པ་དེ་དག་ཞི་ནུས་པའི་བདེན་ཚིག་གྲུབ་པ་དང་། གཉིད་རྨུགས་སོགས་སྒྲིབ་པ་ལྔ་དང་ནམ་ཡང་འགྲོགས་མི་སྲིད་པ་དང་། ཙཱ་རི་ནས་ཕྱིར་ཕེབས་པ་ཚུན་སྐུ་ལ་ཤིག་སྲོ་སོགས་སྲིན་བུའི་རིགས་དགའ་ཡང་མི་མངའ་བར་ཀུན་ལ་གྲགས་པ་དང་། སྦྱིན་པ་ལ་དགའ་ཞིང་སེར་སྣ་ཅུང་ཟད་ཀྱང་མི་མངའ་བ་དང་། དུས་རྟག་ཏུ་རྒྱལ་བ་དགྱེས་པའི་མཛད་སྤྱོད་ལས་གཞན་དུ་མི་འཆེལ་བ་དང་། བྱང་ཆུབ་ཀྱི་སེམས་བརྟན་པ་རྐྱེན་གྱིས་མི་འཕྲོགས་པ་དང་། སྐུ་ལ་གྲིབ་མ་མི་མངའ་བར་ངེས་པ་རྙེད་པའི་བཀའ་བཅུ་པ་སངས་རྒྱས་དཔལ་གྱིས། བདག་ཉིད་ཆེན་པོ་འདིའི་སྐུ་ལུས་ལ་མེ་མར་དང་ཉི་མ་ལ་སོགས་པའི་མདངས་ཀྱིས་ཕོག་པའི་ཚེ། གཞན་ལ་བསྟན་ནས་ཡིད་ཆེས་པར་བྱས་པ་ལ་སོགས་པ་ནི།
བླ་མེད་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་དང་། གསེན་དགོན་དུ་སྐུ་མཚམས་ལ་བཞུགས་དུས་གཅུང་པོ་ནམ་མཁའ་རྒྱལ་མཚན་པ་ལ། ངེད་ལ་ས་ཐོབ་པའི་ཡོན་ཏན་གྱི་ཆ་ཅུང་ཟད་ཀྱང་མེད་རུང་། མདང་སང་རྨི་ལམ་གྱི་མཚན་མ་མཐོང་བ་རྣམས་ནི་ས་ཐོབ་པའི་རྟགས་འབའ་ཞིག་ཡང་ནས་ཡང་དུ་བྱུང་། གསུང་བ་ལན་འགའ་ཞིག་ཕེབས་པ་དང་། རྗེས་སུ་མཐུན་པར། གཞི་ཐམས་ཅད་ལ་གྱ་གྱུ་མེད་པའི་བསམ་པ་དང་། ཉེས་སྤྱོད་ལས་ལྡོག་ཅིང་བླ་མེད་རྫོགས་བྱང་བསྒྲུབ་པའི་གེགས་མ་ལུས་པ་སྤྱོད་པའི་ཚུལ་ཁྲིམས་རྣམ་པར་དག་པ་དང་། དམ་པའི་ཆོས་གསན་པ་ལ་ངོམས་ཆོག་མི་མངའ་ཞིང་། ཏིང་ངེ་འཛིན་དང་རྫུ་འཕྲུལ་གྱིས་སངས་རྒྱས་མང་པོ་ལ་ཆོས་གསན་པའི་ཚིག་དོན་ཐུགས་སུ་ཆུད་དེ།
མཁས་རློམ་གཞན་གྱི་རྣ་བའི་སྤྱོད་ཡུལ་དུ་མ་གྱུར་པའི་གསུང་རབ་ཤིན་དུ་མང་པོ་མཁྱེན་པ་དང་། རང་གི་དོན་དང་དམན་པ་ཡིད་ལ་བྱེད་པས་རྣམ་པར་དབེན་པའི་དགོན་པ་འབའ་ཞིག་ཏུ་བཞུགས་པ་དང་། འདྲིས་པ་དང་འཁྲེན་པ་མི་མངའ་བས་སྐུ་སྐྱེ་བ་སྔ་མ་རྣམས་སུ་རྫུས་ཏེ་སྐྱེ་བའི་ཚུལ་མང་དུ་བསྟན་པ་དང་། ཕ་རོལ་ཏུ་ཕྱིན་པ་ལ་སྤྱོད་ཅིང་ཉན་རང་གི་ས་ལ་མངོན་པར་མི་དགེས་པ་དང་། བདག་ཏུ་འཛིན་པ་ལ་སོགས་ཅུང་ཟད་ཀྱང་མི་མངའ་ཞིང་། རྣམ་ཐར་སྒོ་གསུམ་གྱི་ཏིང་ངེ་འཛིན་ལ་དབང་འབྱོར་པ་སོགས། ས་དང་པོ་ནས་བདུན་པའི་བར་གྱི་ཡོངས་སྦྱོང་གི་རྟགས་རྣམས་ཀྱང་གསལ་བར་མངའ། གཞན་དག་གིས་བསྐལ་པར་འབད་ཀྱང་འགྲུབ་མི་སྲིད་པའི་བསྟན་པ་དང་སེམས་ཅན་གྱི་དོན་རླབས་པོ་ཆེ་བསྒྲུབ་པ་ལ་བར་དུ་གཅོད་པའི་མཚན་མ་ཙམ་ཡང་མི་མངའ་བར་བདེ་བླག་ཏུ་འགྲུབ་པ་རྣམས་ནི་ལྷའི་བུའི་བདུད་བཅོམ་པའི་རྟགས་དང་། ལས་ངན་པ་ལ་རྟག་པར་སྤྱོད་པ་དག་གིས། དུག་གི་སྦྱོར་བ་ཞུས་པས་ཅུང་ཟད་མཉེལ་བ་ལན་གསུམ་གྱི་བར་དུ།
སྨན་པ་ལ་མ་ལྟོས་པར་ཐུགས་དམ་ཁོ་ནའི་སྟོབས་ཀྱིས་སྙུན་ལས་གྲོལ་བར་མཛད་པ་སོགས་ནི་ནང་དུ་དུག་གསུམ་བཅོམ་པའི་དབང་ལས་ཏེ་ཉོན་མོངས་པའི་བདུད་བཅོམ་པའི་རྟགས་དང་། འཆི་བ་མེད་པའི་རིག་འཛིན་མངོན་དུ་མཛད་ནས་དག་པའི་ཞིང་རྣམས་སུ་རྫུ་འཕྲུལ་གྱི་རྣམ་པར་རོལ་པའི་ངང་ལས་སྤྲུལ་པའི་སྐུ་རྒྱུན་མི་ཆད་དུ་འབྱོན་པར་མཛད་པ་ནི་འཆི་བདག་གི་བདུད་བཅོམ་པའི་རྟགས་དང་། གཞན་སྣང་ལ་སོ་སོ་སྐྱེ་བོའི་ཚུལ་འཛིན་ཀྱང་འཇའ་ལུས་བརྙེས་པ་ལ་སོགས་པའི་གསང་བའི་རྣམ་ཐར་རྣམས་ནི་ཕུང་པོའི་བདུད་བཅོམ་པའི་རྟགས་དང་། དུས་ཕྱིས་ཉིན་མོའི་ཐུན་མཚམས་འགའ་ཞིག་ཏུ་གཞན་སྣང་ལ་རྣལ་མཆོག་ཅུང་ཟད་ཙམ་མཛད་པ་ལྟར་སྣང་ཀྱང་མཚན་མོ་རྣལ་བ་སུ་ཞིག་གིས་ཀྱང་མ་ཚོར་བ་ལ་སོགས་པ་ནི་མ་རིག་པའི་གཉིད་ལས་སངས་པའི་རྟགས་དང་། རྣམ་གྲོལ་དོན་དུ་གཉེར་བ་རྣམས་ལ་ཉེ་བར་མཁོ་བའི་དོན་མི་མཁྱེན་པ་འགའ་ཡང་མི་མངའ་བ་ནི་ཤེས་བྱ་ལ་བློ་གྲོས་རྒྱས་པའི་རྟགས་དང་། འབད་རྩོལ་མེད་པར་བསྟན་པ་དང་སེམས་ཅན་གྱི་ཕན་བདེ་རྒྱ་ཆེན་པོ་ཤུགས་ཀྱིས་འགྲུབ་པ་ནི། ཁྱབ་པ་དང་རྟག་པའི་བདག་ཉིད་ཅན་གྱི་འཕྲིན་ལས་ལྷུན་གྱིས་གྲུབ་པའི་རྟགས་སོ། ། རྒྱ་ཆེན་ལུང་གི་ཆུ་ཀླུང་འཁྱིལ་བའི་མཚོ། ། དངོས་སྟོབས་རིགས་པའི་རྦ་རླབས་གཡོ་བ་དེར། ། ཐོས་བསམ་སྒོམ་པའི་བང་རིམ་མཐོ་ལྡན་པ། །
ཐུབ་བསྟན་གསེར་གྱི་རི་དབང་མཐོན་པོའི་རྩེར། ། ཏིང་འཛིན་སྒོ་བརྒྱ་འབྱེད་པའི་གཞལ་མེད་ཁང་། ། རྣལ་འབྱོར་བཞི་ཡི་བ་གམ་བཏོད་པ་དེར། ། སྙོམས་འཇུག་རྣམ་དགུའི་གདན་ཁྲི་ཡངས་པ་ལ། ། གཡོ་མེད་རྡོ་རྗེའི་སྐྱིལ་ཀྲུང་བརྟན་པོར་བཅས། ། ངོ་མཚར་མཛད་པའི་སྤྱན་སྟོང་རབ་ཕྱེ་ནས། ། ངེས་དོན་རྟོགས་པའི་རྡོ་རྗེ་ཆེར་གདེངས་པས། ། ལྷ་མིན་བདུད་ལས་རྒྱལ་བ་ཁྱོད་ལགས་སོ། ། དེ་དག་ནི་ཡོན་ཏན་གྱི་ཆོས་མང་པོས་ཐུགས་རྒྱུད་ཡོངས་སུ་གཏམས་པ་རྗེས་སུ་དཔག་པར་བྱེད་པའི་རྟགས་མངོན་དུ་གྱུར་པའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། དེ་ལྟར་ཐོས་བསམ་སྒོམ་གསུམ་གྱིས་རང་དོན་མཐར་ཕྱིན་ནས་གཞན་གྱི་དོན་རྒྱ་ཆེན་པོ་མཛད་པའི་ཚུལ་ཡང་།
ཐོག་མར་བཤད་པ་ཉིན་མོར་བྱེད་པའི་དགའ་སྟོན་གྱིས་སྐལ་ལྡན་གྱི་སློབ་མ་རྣམས་ལ་ཡང་དག་པའི་ལམ་སྣང་བར་མཛད་པའི་ཚུལ་བརྗོད་པར་བྱ་སྟེ། དགུང་ལོ་བཅོ་བརྒྱད་བཞེས་པ་ཤིང་མོ་ལུག་གི་ལོའི་དབྱར་ཆོས་ཀྱི་ཐོག་ཏུ། དཔལ་གསང་ཕུ་ནེའུ་ཐོག་རྡོ་རྗེའི་གདན་གཉིས་པར་གྲགས་པའི་ཆོས་ཀྱི་གྲྭ་ཆེན་པོའི་འཆད་ཉན་པར་མངའ་གསོལ་ཏེ། མཐོང་སྨོན་གྲྭ་ཚང་གི་ཆོས་སྟོན་པ་གསེར་གྱི་ཁྲི་ལ་ཞབས་ཀྱི་པདྨོ་རྣམ་པར་བཀོད་ཅིང་། འཇམ་དབྱངས་དཀོན་མཆོག་བཟང་པོའི་སྲས་ཀྱི་ཐུ་བོར་བཟུང་ནས། ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་འབུམ་མཐོང་སྨོན་དང་། དེ་གང་དུ་བཞུགས་པའི་གནས་གཟིམས་ཁང་མཐོང་སྨོན་གྱིས་ཐོག་དྲངས། དམ་པ་དེ་ཉིད་ཀྱི་མཆོད་པའི་རྟེན་དང་། ཉེ་བར་སྤྱད་པའི་ལོངས་སྤྱོད་དང་གྲྭ་བུ་སློབ་ལ་སོགས་པ་དབང་རིས་སུ་ཡོད་དོ་ཅོག་བསྩལ་བ་ན། བདག་རྐྱེན་དུ་མཛད་ནས་ཆུ་དགོན་ཕུག་པ་ལ་སོགས་པར་འཆད་ཉན་ཁོ་ན་ལ་བརྟན་པ་མི་ལྷོད་པས་ཀློག་པའི་གྲྭ་ལས་གཞན་དུ་མི་འཆེལ་བའི་གོ་བཞེས་ཏེ།
ལས་སྟོད་ལྷོ་བྱང་ནས་དྭགས་ཀོང་གི་བར་སྟོད་སྨད་ཡན་ཕྱིན་མཐའ་དག་ཏུ་ཆོས་བར་ལ་བཏེག་ནས། དམ་པའི་ཆོས་ཀློག་པ་ཁོ་ན་ལྷུར་མཛད་པ་ལས། བུ་སློབ་ཀྱི་འདུ་བ་རྒྱ་མཚོ་ལྟ་བུར་འཕེལ་ཞིང་། ཕལ་ཆེ་བ་གཞན་དོན་ནུས་པའི་དགེ་བའི་བཤེས་གཉེན་བརླབས་པོ་ཆེ་ཤ་སྟག་ཏུ་ཚར་བས། བསྟན་པ་ལ་ཕན་པ་དཔག་ཏུ་མེད་པ་མཛད་ཅིང་། དུས་ཕྱིས་རོང་སྟོན་ཐམས་ཅད་མཁྱེན་པ་གནས་ངེས་མེད་དུ་འཆད་ཉན་མཛད་པའི་ཟུར་ཆོས་པའང་ཡུན་རིང་དུ་མཛད་དེ། རིགས་ལྔ་ལྷ་ཁང་དང་། སྲིན་པོ་རི། ཆུ་ཤུལ་གནས། བྱང་ཆུབ་གླིང་།
དོ་མ་ཤེལ་གྲོང་། བོད་ཀྱི་རི་བོ་རྩེ་ལྔའི་མགུལ་ལ་སོགས་པ་རྣམས་དང་། སྙེ་ཕུ་ཤུག་གསེབ། བསམ་ཡས། གྲྭ་ཐང་། བྱིང་། བྱ་ས། ཐང་པོ་ཆེ། ཁྲ་འབྲུག རྩེས་ཐང་།
སྣེ་གདོང་། རྒྱལ་བཟང་ལ་སོགས་པ་རྣམས་དང་། འཕན་ཡུལ་གྱི་དྲོ་ས། ཉན་པོ། སྐམ་དགོན། མཁར་རྩེ། གླང་ཐང་། རྒྱལ་ལྷ་ཁང་། གྲབ་ཀྱི་ཕུ་མདའ་ལ་སོགས་པ་དང་། ལོ་བྱ་ཡུལ།
སྤངས་ས། རྒྱ་སྟེངས། ཨེ་ཝཾ་སོགས་དབུ་རུ་སྟོད་ཀྱི་སའི་ཆ་རྣམས་དང་། དྭགས་པོར་གྲུམ་ལུང་ཕུ་མདའ། སྒམ་པོ། ལོ་རླན་སོགས་སུ་ལན་མང་དུ་ཕྱགས་ཕེབས་ཏེ། ཆོས་ཀྱི་འཁོར་ལོ་བསྐོར་ཞིང་། གཞན་ཡང་ཡར་ཀླུངས་སྟོད་སྨད། སྐྱིད་གཡོར། དབུས་རི།
དབུར་ཕན་སོགས་གནས་གཅིག་ཏུ་མ་ངེས་པའི་ཡུལ་གྲུ་མང་པོར་ཆོས་ཀྱི་དགའ་སྟོན་བསྩལ་ལོ། ། དེ་ལྟར་རྣམ་པར་དཀར་བའི་འཕྲིན་ལས་ཆེན་པོའི་ངང་ཉིད་དུ། ཤྲཱི་ནཱ་ལེནྡྲའི་ཆོས་གྲྭ་ཆེན་པོའི་གཞི་ཐིངས་རྗེས། དགུང་ལོ་བཞི་བཅུ་ཞེ་ལྔ་བཞེས་པ། ཆུ་ཕོ་ཁྱི་ལོའི་དབྱར་ཆོས་ཀྱི་ཐོག་ཏུ། ཀུན་མཁྱེན་རོང་པོ་ཉིད་ཀྱིས་རྒྱལ་ཚབ་དམ་པར་མངའ་གསོལ་ནས། གདན་སར་བསྐོས་ཏེ། དཔལ་ནཱ་ལེནྡྲའི་ཆོས་སྡེར་གཏོགས་སོ་ཅོག་གི་གཙུག་གི་ནོར་བུར་གྱུར་ལ། དེ་དག་གི་བར་སྐབས་སུ་ལྷོ་པ་ཁྲི་དཔོན་གྱིས་ལས་སྟོད་ལྷོར་སྤྱན་དྲངས་ནས་ཤེལ་དཀར་ཆོས་སྡེའི་ཚོགས་པ་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་། ཕུགས་གསར་བྱ་བར་ཆོས་བར་གྱི་ཐོས་བསམ་རྒྱ་ཆེན་པོ་འབྱུང་བའི་སྲོལ་བཏོད་པར་མཛད་པ་དང་།
ཆོས་ཀྱི་རྗེ་མཁས་གྲུབ་དགེ་ལེགས་དཔལ་བས། ༼རྒྱལ་༽རྒྱངས་རྩེ་ཆོས་སྡེའི་གདན་ས་སྐྱུར་ནས། ཡོན་མཆོད་ཁ་རྒྱས་མཛད་པར། ཁོང་བས་ལྷག་པ་བདག་ཉིད་ཆེན་པོ་འདི་འབའ་ཞིག་ཏུ་བསམས་ནས་གདན་ས་མཛད་པར་གསོལ་བ་བཏབ་པ་ལ། ཀུན་མཁྱེན་རོང་པོའི་བཀའ་མ་ཆོགས་པས། གདན་སར་མ་བཞུགས་ཀྱང་། དཔལ་འཁོར་བདེ་ཆེན་གྱི་འདུས་པ་ཆེན་པོའི་ཚོགས་ལ་ཆོས་ཀྱི་འཁོར་ལོ་ཡུན་རིང་དུ་བསྐོར་ཞིང་། རིན་སྤུངས་ནང་སོ་དཔལ་རིན་པས་གསུང་ཆོས་ཞུ་བར་སྤྱན་དྲངས་པའི་ཞར་ལས་བྱམས་ཆེན་གྱི་ཚོགས་སུ་ཡང་ཆོས་ཀྱི་འཁོར་ལོ་བསྐོར་བར་མཛད། ཧེནྟུ་ཆེན་པོ་ཀུན་དགའ་རྒྱལ་མཚན་པས་སྤྱན་དྲངས་ནས། ༼མངོན་༽སྔོན་དགའ་ཆོས་སྡེའི་དགེ་འདུན་གྱི་ཚོགས་ལ་ཆོས་ཀྱི་འཁོར་ལོ་བསྐོར་བ་ཡང་ལན་མང་དུ་མཛད།
མཐོང་སྨོན་གཟིམས་ཁང་གི་ཞིག་སོས་ལ་ཕྱགས་ཕབས་པའི་དུས་ལ་སོགས་པ་སྐབས་མང་པོར། གསང་ཕུའི་ཚོགས་པ་ལའང་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་ལ། སྣེ་གདོང་དུ་ཕེབས་དུས་ལ་སོགས་པར། སྤུ་གུ་ངོ་གྲྭ་ཚང་གི་ཆོས་ཁྲི་དམར་པོའི་ཐོག་ནས་རྩེས་ཐང་གི་འདུས་པ་ཆེན་པོའི་ཚོགས་ལ་ཆོས་ཀྱི་འཁོར་ལོ་བསྐོར་བ་ཡང་ལན་མང་དུ་མཛད། བསམ་ཡས་ཀྱི་ཡོ་འབོག་ཆོས་ཁྲི་ལ་བཞུགས་ནས་ཚོགས་ཆོས་ཀྱང་ལན་མང་དུ་གསུངས། ཁྱད་པར་སྐུ་འདའ་ཁར་སྙེ་ཐང་འོར་དུ་གསང་ཕུའི་གདན་ས་པ་རྣམ་གཉིས་ཀྱིས་ཐོག་དྲངས། འདུས་པའི་དགེ་འདུན་ནི་སྟོང་དང་བཞི་བརྒྱ་ཙམ། གཞུང་ཆོས་ཀྱི་དཔེ་འགྲེམས་རང་ཀྱང་བདུན་བརྒྱ་ལ་ཉེ་བ་ཙམ་ཚོགས་པ་ལ། མདོ་སྡེ་དང་རྒྱུད་སྡེ་དང་བསྟན་བཅོས་ཀྱི་གཞུང་ཆེན་མོར་གཏོགས་པ་དང་བཅས་པ་པོད་ཆེན་ཉི་ཤུ་རྩ་ལྔའི་གཞུང་ཆོས་སྦྲེལ་ནས་གནང་། སྲུབས་བར་རྣམས་སུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་དང་།
ཟབ་ལམ་དཔལ་ལྡན་ནཱ་རོ་པ་ཆེན་པོའི་ཆོས་དྲུག་གི་ཁྲིད་དང་། རྣལ་འབྱོར་ཡན་ལག་དྲུག་པའི་ཁྲིད་ལ་སོགས་པ་ཁྲིད་བཀའ་མི་འདྲ་བ་བདུན་བསྩལ་བས་ཞག་རེ་ཆོས་ཐུན་སུམ་ཅུ་རྩ་གཅིག་རེ་སྐྱར་ཆོས་དང་བཅས་པ་གནང་། མཚན་མོའི་ཆ་ལ་དབང་བསྐུར་རྗེས་གནང་སོགས་གང་ལ་གང་མཚམས་པའི་ཆོས་ཀྱི་འཁོར་ལོ་རྒྱུན་མི་ཆད་དུ་བསྐོར་བར་མཛད་པ་རྣམས་ནི། ཊཱིཀ་གཞུང་བཤད་པ་ཉམས་ལེན་དང་བཅས་པ་ཐུགས་ཁོ་ན་ནས་གསུངས་ཤིང་། དེའི་རིང་ལ་ཕྱག་དཔེར་གཏོགས་པ་ཡི་གེ་ནི་གཅིག་ཀྱང་གཟིགས་པ་ལྟ་ག་ལ་ཞིག སྐུའི་ཉེ་ལོགས་ཙམ་དུ་ཡང་མི་བཞུགས་པས། ཐམས་ཅད་ཚིག་མཐུན་པར། མི་བརྗེད་པའི་གཟུངས་མངའ་བར་ཁ་ཚོན་གཅོད་ལ། ཕྱོགས་དང་ཕྱོགས་རྣམས་སུ་ནི་རྗེ་བཙུན་འཇམ་དཔའི་དབྱངས་དང་དུས་ནམ་ཡང་མི་འབྲེལ་བས་ན་རྗེ་བཙུན་གྱིས་གསུངས་པ་ཉིད་ལ་རྗེས་ཟློས་མཛད་པར་གོར་མ་ཆག་གོ ། ཞེས་གླེང་བར་གྱུར་ཏོ། །
མདོར་ན་དགུང་ལོ་བཅོ་བརྒྱད་པ་ནས་དྲུག་བཅུ་རྩ་གཅིག་པའི་བར་དུ། མདོ་རྒྱུད་བསྟན་བཅོས་མན་ངག་རིག་གནས་ལ་སོགས་པ། བོད་གངས་ཅན་ན་བཞུགས་པའི་དམ་པའི་ཆོས་ཡིན་ནོ་ཅོག་གསུངས་ནས། བསྟན་པ་ལ་ཕྱག་བྲིས་རྒྱ་ཆེར་མཛད་དོ། ། འབུམ་ཕྲག་གཞུང་གིས་མཛེས་པའི་མགྲིན་པ་ནས། ། ངེས་དོན་སྦྲང་རྩིས་མྱོས་པའི་གླུ་དབྱངས་མཁན། ། གསུང་རབ་འདབ་བརྒྱ་གཡོ་བའི་སྐྱེད་ཚལ་དུ། ། ལེགས་བཤད་སྙན་པའི་དར་དིར་བསྒྲག་ལ་མཁས། ། གང་ཁྱོད་ཤེས་བྱའི་མཁའ་ལ་ཐོགས་མེད་རྒྱུ། ། ལུང་རིགས་མངར་བའི་བཅུད་ཀྱིས་ལུས་རྒྱས་པ། །
ཤེས་ལྡན་རྣ་བར་སྐྱུགས་པའི་ཆོས་ཀྱི་གཏམ། ། སྦྲང་རྩིའི་དོག་པས་གངས་ཅན་མ་ལུས་གང་། ། དམ་ཆོས་འཆད་ལ་མཁས་པའི་ཉི་མ་ནི། ། གནས་ལྔ་རིག་པའི་མཁའ་ལ་ཤར་བའི་ཚེ། ། བློ་ལྡན་བློ་ཡི་པད་ཚལ་ཁ་ཕྱེ་ནས། ། རྣམ་སྤྱོད་འཛུམ་པའི་གེ་སར་རྒོད་པར་མཛད། ། ལེགས་བཤད་ཉིན་མོར་བྱེད་པ་ཤར་བ་ན། ། ལོག་སྨྲའི་བྱ་ཚོགས་ལྐུགས་པར་བྱས་ནས་ཀྱང་། ། མི་ཤེས་མུན་པ་སེལ་བར་མཛད་ཡོད་ཀྱིས། ། ཡེ་ཤེས་སྣང་གསལ་ལོང་ཅིག་སྐལ་ལྡན་ཀྱཻ། །
དེ་ལྟར་བཤད་པའི་དགའ་སྟོན་གྱིས་སྐལ་བ་དང་ལྡན་པའི་གདུལ་བྱ་གྲངས་མེད་པ་བླ་ན་མེད་པའི་བྱང་ཆུབ་ཀྱི་ལམ་ལ་འགོད་པར་མཛད་དེ་བདག་ཆེན་འཇམ་དབྱངས་པ་དང་མཐུ་སྟོབས་དབང་ཕྱུག་ལ་སོགས་པ་ས་སྐྱ་འཁོན་གྱི་གདུང་བརྒྱུད་རྣམས་དང་། གོང་མ་གྲགས་པ་རྒྱལ་མཚན་དང་། སྤྱན་སྔ་རིན་པོ་ཆེ་ངག་གི་དབང་པོ་སོགས་ལྷ་གཟིགས་རླངས་ཀྱི་གདུང་བརྒྱུད་རྣམས་དང་། གཞན་ཡང་འབྲི་སྟག་གི་ཞལ་ངོ་སོགས་དབུས་གཙང་གི་ཆེ་བཙན་མང་པོ་གསུང་ཆོས་ཀྱི་བདུད་རྩིས་ཚིམ་པར་མཛད། དབུ་ཞྭ་བླ་མ་ནམ་མཁའ་རྒྱལ་མཚན་པ་ལ་སོགས་པ་རྒྱལ་མོ་རོང་དང་། ༼ཙོང་༽རྩོང་ཁའི་ཡུལ་གྱི་ཆེ་གཉན་བཙུན་གསུམ་དཔག་ཏུ་མེད་པ་དང་། ལྷ་འབྲི་ཤེས་རབ་རྡོ་རྗེ་བ་སོགས་རབ་སྒང་གི་ཆེ་བཙུན་དུ་མ་དང་། སྲིད་ཀར་དབོན་ཐུང་ལ་སོགས་པ་འཛམ་ཡུལ་གྱི་མི་ཆེན་དུ་མ་དང་། དྲུང་ཏིང་འཛིན་ནམ་མཁའ་བ་སོགས་གོག་གླིང་ཨ་གྲོ་ལྷན་གྱི་མི་ཆེན་པོ་རྣམས་དང་སྐྲེ་རོང་ལྕགས་གསུམ་གྱི་བླ་དཔོན་མང་པོ་དང་། ནང་ཆེན་གྲགས་པ་ཁུ་དབོན་དང་།
ཚངས་གསར་བསོད་ནམས་འོད་ཟེར་བ་སོགས་སྒོམ་སྡེ་ནང་ཡ་གཉིས་ཀྱི་ཞལ་ངོ་ལ་སོགས་པ། མདོར་ན་མདོ་ཁམས་ཕྱོགས་ཀྱི་ཆེ་གཉན་བཙུན་གསུམ་ཕལ་ཆེ་བ་ཆོས་ཀྱི་བཀའ་དྲིན་ནོད་པས་ཚིམ་པར་མཛད་པ་དང་། གསུང་ལས་འཁྲུངས་པའི་དགེ་བའི་བཤེས་གཉེན་ཀྱང་། ཤེལ་དཀར་དུ་ཆོས་རྗེ་རྗེ་བཙུན་པ་སོགས་གདན་ས་པ་གཉིས་རྒྱུད་དང་། སེམས་དཔའ་ཆེན་པོ་བྱང་ཆུབ་བློ་གྲོས་པ་སོགས་ཆོས་འཆད་རབ་ཏུ་མང་པོ། མཁན་ཆེན་སྤོ་རྭ་བ་ལ་སོགས་པ་ངམ་རིངས་དང་། བཟང་ལྡན་སོགས་སུའང་གསུང་ལས་འཁྲུངས་པའི་ཆོས་འཆད་མང་དུ་འཕེལ་ཞིང་། སྣར་ཐང་། དཔལ་འཁོར་བདེ་ཆེན། ཞྭ་ལུ།
བཀྲ་ཤིས་ལྷུན་པོ། བྱམས་ཆེན། ཆོས་ལུང་། མངོན་དགའ་ཆོས་སྡེ་སོགས་སུ་ཡང་གསུང་ལས་སྐྱེས་པའི་འཆད་ཉན་པ་མང་དུ་བྱུང་། དབུ་རུ་སྟོད་དུ་རྒྱ་ཆེན་ཆོས་ཀྱི་སྤྱན་མངའ་བ་བསོད་ནམས་ལྷའི་དབང་པོ་སོགས་བྱ་ཡུལ་གྱི་གདན་ས་པ་གཉིས་རྒྱུད་ཆོས་འཆད་ཀྱི་ཚོགས་དང་བཅས་པ། སྤངས་ས། རྒྱ་སྟེངས། ཨེ་ཝཾ་སོགས་ཀྱི་སྤྱན་སྔ་དང་ཆོས་འཆད། གཞན་ཡང་རྒྱ་འབྲི་ལ་སོགས་པར་ཆོས་སྟོན་པར་ནུས་པའི་བུ་སློབ་མང་དུ་བྱུང་། འཕན་ཡུལ་དུ་ནཱ་ལེནྡ་ཉིད་ཀྱིས་གདན་ས་པ་ཆོས་འཆད་ཀྱི་ཚོགས་དང་བཅས་པ་མང་པོ་དང་།
གླང་ཐང་དུ་ཆོས་ཀྱི་རྗེ་བློ་གྲོས་རྒྱལ་མཚན་པ་སོགས་སྤྱན་སྔ་གཉིས་རྒྱུད་འཆད་ཉན་པའི་ཚོགས་དང་བཅས་པ། ལྷ་ཁང་དུའང་སྤྱན་སྔ་གཉིས་རྒྱུད་ཆོས་འཆད་མང་པོ་དང་བཅས་པ། དེ་མཐུན་དྲོ་ས། ཉན་པོ། སྐམ་དགོན། ཐང་སག སྒོ་ཡབ། གསས་ཁང་སོགས་སུའང་། གདན་ས་པ་དང་འཆད་ཉན་མཛད་པའི་བུ་སློབ་མང་དུ་བྱུང་། སྐྱི་ཤོང་དུ།
ཆོས་ཀྱི་རྗེ་ནམ་མཁའ་བརྟན་པ་དང་། ཆོས་རྗེ་གྲགས་རྒྱལ་བ། ཆོས་རྗེ་ལེགས་མཆོག་པ་སོགས་གསང་ཕུ་གླིང་སྟོད་ཀྱི་གདན་ས་པ་མང་པོ་དང་། པཎྜི་ཏ་ཆེན་པོ་ཤེས་རབ་དཔལ་ལྡན་བ་དང་། ཆོས་ཀྱི་རྗེ་ཆོས་རྒྱལ་བ་སོགས་གསང་ཕུ་གླིང་སྨད་ཀྱི་གདན་ས་པ་མང་པོས་ཐོག་དྲངས། གསང་ཕུའི་ཆེན་པོ་ཆོས་འཆད་མཛད་པའི་བུ་སློབ་ཀྱང་མང་དུ་བྱོན། ཚལ་གུང་ཐང་། བདེ་བ་ཅན། ཟུལ་ཕུ། སྒ་སྐྱོར་སོགས་སུ་སྡེ་སྣོད་འཆད་པའི་བུ་སློབ་མང་པོ་དང་།
ཆོས་རྗེ་སྒྲ་པ་སོགས་ཆོས་རྫོང་གི་གདན་ས་པ་བརྒྱུད་མ་དང་། ངག་དབང་དགྱེས་པའི་རྡོ་རྗེ་སོགས་བཀྲ་ཤིས་སྒང་གི་གདན་ས་པ་དང་ཆེན་པོ་ཆོས་འཆད་རབ་ཏུ་མང་པོ་དང་། དཔལ་རི་བྲག་ནག་གི་གདན་ས་པ་སོགས་གསང་སྔགས་ཀྱི་གྲྭ་ས་རྣམས་སུ་ཡང་གསུང་ལས་སྐྱེས་པའི་ཆོས་འཆད་མང་དུ་བྱུང་ཞིང་། རི་བོ་དགེ་ལྡན་དང་། སེར་འབྲས་སོགས་སུ་ཡང་གསུང་ཆོས་ཀྱི་བཀའ་དྲིན་ཐོབ་པའི་ཆོས་འཆད་མང་དུ་བྱུང་ངོ་། ། མཁན་ཆེན་གྲགས་རིན་པ་དང་། མཁན་ཆེན་ཆོས་རྒྱལ་བ་སོགས། ཚོགས་སྡེ་བཞིའི་མཁན་པོ་དང་། ཆོས་འཆད་མང་པོའང་གསུང་ལས་སྐྱེས། ཆེན་པོ་དཔལ་འབྱོར་བ་ལ་སོགས་རྩེས་ཐང་གི་ཆེན་པོ་ཆོས་འཆད་གྲངས་ཀྱིས་མི་ལང་བ་དང་།
ཆོས་ཀྱི་རྗེ་ལྷུན་བདེ་བ་ལ་སོགས་པ་གདན་ས་ཐེལ་གྱི་མཁན་སློབ་ཆོས་གསུམ་སོགས་དུས་དེའི་ཚེ། བསྟན་པ་འཛིན་པའི་སྐྱེས་བུ་དམ་པ་ཕལ་ཆེར་དམ་པ་འདིའི་གསུང་ལས་སྐྱེས་པ་ཤ་སྟག་ཡིན་ལ། བན་དཀར་བ་འཇམ་དཔལ་བཟང་པོ་དང་། ལོ་ཆེན་བསོད་ནམས་རྒྱ་མཚོའི་སྡེ་དང་། གྲུབ་ཆེན་སངས་རྒྱས་བསམ་གྲུབ་ལ་སོགས་ཏེ། མཁས་ཤིང་གྲུབ་པ་བརྙེས་པས། མི་ཆེན་པོ་རྣམས་ཀྱི་བླ་མར་གྱུར་པ་མང་པོའང་གསུང་ལས་སྐྱེས། བསྟན་པའི་མངའ་བདག་བྱམས་ཆེན་རབ་འབྱམས་པ་དང་། པཎ་ཆེན་ཤཱཀྱ་མཆོག་ལྡན་པ་དང་། ཀུན་མཁྱེན་གོ་བོ་རབ་འབྱམས་པ་ལ་སོགས།
བྱ་བྲལ་འཆད་ཉན་གྱི་སྒོ་ནས་བསྟན་པའི་རྩ་ལག་མཆོག་བརྙེས་ཏེ། སྙིགས་མའི་དུས་སུ་ཐུབ་པ་གཉིས་པ་ལྟར་གྲགས་པ་རྣམས་ཀྱང་བདག་ཉིད་ཆེན་པོ་འདི་ལ་གསུང་ཆོས་ཀྱི་བཀའ་དྲིན་ནོད་པ་ཤ་སྟག་སྟེ། དེའི་ཕྱིར་དམ་པ་འདིའི་སློབ་མ་དང་། ཡང་སློབ་ཉིང་སློབ་ཀྱིས་གངས་ཅན་གྱི་ལྗོངས་མ་ལུས་པ་ཁྱབ་པར་གང་བས་ན། བསྟན་པ་དང་ཕན་བདེ་རབ་འབྱམས་ཀྱི་བཀའ་དྲིན་མུ་མེད་པར་བསྩལ་ལོ། ། དབུས་གཙང་གི་སའི་ཐིག་ལེ་མ་ལུས་པ་མཁས་པའི་འཁོར་ཚོགས་ཀྱིས་གང་བར་མཛད་པ་དེ་བཞིན་དུ། མངའ་རིས་དང་། མདོ་ཁམས་སོགས། རྒྱ་དཀར་ནག་ལ་ཐུག་གི་བར་དུ་མཁས་གྲུབ་ཀྱི་སློབ་མ་དང་། ཡང་སློབ་ཉིང་སློབ་སོགས་ཀྱིས་གང་བར་མཛད་མོད་ཀྱིས།
ཡི་གེའི་ཚོགས་ལ་འཇིགས་པས་རེ་རེ་བཞིན་བྲི་བར་མ་སྤོབས་སོ། ། རིགས་རུས་ཆོ་འབྲང་དྲེགས་པས་རབ་འགྱིང་ཞིང་། ། གངས་རིའི་ལྗོངས་འདིར་ཆེ་བར་རློམ་རྣམས་ཀྱང་། ། ཁྱོད་ཀྱི་ཞབས་ཟུང་རེག་པའི་གེ་སར་རྡུལ། ། གཙུག་གི་ནོར་བུའི་རྒྱན་དུ་གུས་བསྟན་ཞིང་། ། ཁྱོད་གསུང་རྣ་བར་ལྷུང་བའི་མཁས་མང་ནི། ། འབུམ་ཕྲག་ཆོས་ཀྱི་ཁྲི་ལ་རབ་འཁོད་ནས། ། ལེགས་བཤད་ཟབ་མོའི་ཆར་གྱི་རྒྱུན་ཕབ་པས། ། ཐུབ་བསྟན་རྒྱ་མཚོའི་ལྗིང་རྣམས་ཡོངས་སུ་འགེངས། ། བརྒྱད་ཁྲི་བཞི་སྟོང་ཆོས་ཀྱི་སྒོ་ཕྱེ་ནས། །
འགྲོ་ཀུན་ཐར་པའི་ལམ་ལ་རབ་ཁྲིད་དེ། ། རྣམ་གྲོལ་གསེར་གྱི་ཁང་བཟང་ཉམས་དགའ་བར། ། བདེ་ཆེན་སྐུ་བཞིའི་དཔལ་ལ་འགོད་པར་མཛད། ། དེ་དག་ནི་འཆད་པ་ཉིན་མོར་བྱེད་པའི་འོད་ཀྱིས་ཕྲེང་བས་སྲིད་པ་གསུམ་གྱི་མུན་པ་བསལ་ནས་གདུལ་བྱའི་པད་ཚལ་རྒྱས་པར་མཛད་པའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། ད་ནི་རྩོད་པ་སེང་གེའི་ང་རོས་ཕྱིར་རྒོལ་བའི་གླང་ཆེན་སྨྱོན་པ་བརྟུལ་བའི་ཚུལ་བརྗོད་པར་བྱ་སྟེ། སྐུ་གཞོན་ནུར་བཞུགས་ནས་གསན་སྦྱོང་མཛད་པའི་ཚེ་ནའང་། སྡུས་གྲྭ་རིགས་ལུང་གི་སར་སུས་ཀྱང་འགྲན་པར་མི་བཟོད་པའི་རིགས་པའི་དཔུང་མངའ་བས། དྭགས་དབོན་རིགས་པའི་དབང་ཕྱུག་བྱ་བར་ཀུན་མཐུན་པའི་སྟོན་གྲགས་ཀྱིས་ཕྱོགས་ཐམས་ཅད་དུ་ཁྱབ་པར་མཛད་ལ། བླ་མ་སློབ་དཔོན་དུ་གྱུར་ནས་ཀྱང་། ཚོགས་བསོག་པ་དང་།
གླིང་བསེ་བས་ཞབས་འབྲིང་དུ་ཐལ་མོ་ཁ་དབྱེ་བར་མི་ནུས་པ་ཙམ་དུ་གྲགས་ཤིང་། དེའི་ཚེ་དཔལ་གསང་ཕུའི་གྲྭ་ས་ན་རྩོད་པ་ལ་འགྲན་པའི་ཟླ་དང་བྲལ་བ་ནི། བདག་ཉིད་ཆེན་པོ་འདི་དང་། མཁས་པ་དགེ་བ་རྒྱལ་མཚན། གྲྭ་ཆུང་ཡོན་ཏན་རྒྱ་མཚོ་དང་གསུམ་པོ་ཁོ་ནའོ་ཞེས་ཟེར་ཞིང་དེ་དག་ལས་ཀྱང་མཆོག་ཏུ་གྱུར་པ་ནི་དམ་པ་འདི་ཁོ་ནའོ། ། ཞེས་ཡོངས་སུ་གྲགས་སོ། ། དུས་ཕྱིས་རྩྭ་རི་ནས་ཕེབས་རྗེས། རྗེ་བཙུན་མཁྱེན་པའི་གཏེར་གྱི་བཀའ་དྲིན་ལས། བདེ་བར་གཤེགས་པའི་གསུང་རབ་མ་ལུས་པ་ལ་ལྐོག་ཏུ་མ་གྱུར་པའི་སྤྱན་ཐོབ་པས། གཞུང་ལུགས་མང་པོ་ལ་གཞན་གྱི་ནོར་བའི་ཕྲེང་བ་རྣམས་ཀྱང་ཕྱིན་ཅི་མ་ལོག་པར་མཁྱེན་ཏེ།
སྔར་རྒོལ་བའི་འདོད་པ་ཇི་སྙེད་པ་ཡི་གེར་བཀོད་ནས། ནོར་བའི་ཚོགས་འདི་རྣམས་དྲུངས་ནས་འབྱིན་པའི་རིགས་པའི་དཔུང་མངའ་འོ་ཞེས། ཕྱིར་རྒོལ་ཡང་དག་ཏུ་ཞལ་གྱིས་འཆེས་ཤིང་། ལན་ཐོབ་ཅིག་ཅེས་བྱ་བ་དང་། ཡང་དག་པའི་གྲུབ་པའི་མཐའ་ནི་འདི་དང་འདིའོ་ཞེས་དངོས་སུ་སྟོབས་ཞུགས་ཀྱི་རིགས་པས་གྲུབ་པའི་དམ་བཅའ་བ་མང་པོ་ཡི་གེར་བཀོད་ནས། རྒོལ་བ་པོ་ཇི་སྙེད་མཆིས་པའི་རྩོད་པ་ལ་ལན་གྱི་སྣང་བས་དཀར་པོར་མཛད་དོ། ། ཞེས་སྔ་རྒོལ་རྣམ་དག་ཏུ་ཞལ་གྱིས་འཆེས་པའི་རྩོད་ཡིག ལྷ་སའི་རྡོ་རིངས་ལ་སྦྱར་ཏེ་འབེལ་བའི་གཏམ་གྱི་སྒྲོགས་པར་མཛད་པ་ན། བདག་ཉིད་ཆེན་པོ་འདིའི་རིགས་པའི་དཔུང་བཟོད་པ་ནི་འཇིག་རྟེན་གྱི་ཁམས་ན་སུ་ཡང་མ་འཚལ་ན། རྩོད་པར་བཟོད་པ་ལྟ་ག་ལ་ཞིག
ཐམས་ཅད་སྤོབས་པ་དང་བྲལ་བར་བྱས་སོ་ཞེས་སྙན་པའི་གྲགས་པས་ས་ཆེན་པོ་ཁོར་ཡུག་དང་བཅས་པ་ཁྱབ་པར་གྱུར་ཏོ། ། ཡང་ལན་ཅིག་གི་ཚེ་གོང་མ་གྲགས་པ་འབྱུང་གནས་ལྷ་སར་ཕེབས་པས། རི་བོ་དགེ་ལྡན་ནས་ཆོས་ཀྱི་རྗེ་མཁས་གྲུབ་དགེ་ལེགས་དཔལ་བ་བྱོན་པ་དང་། བདག་ཉིད་ཆེན་པོ་འདི་ཞལ་འཛོམས་པའི་སྐབས་ཤིག་ཏུ། མཁན་ཆེན་ཀུན་རྒྱལ་བས་གླེང་། སློང་བའི་གཏམ་གྱི་ཕྲོས་པ་གསུང་རབ་ལ་འབེལ་བའི་གཏམ་གྱི་གླེང་མོར་བསྒྱུར་བ་ན། ཆོས་རྗེ་མཁས་གྲུབ་པས་སྔར་རྒོལ་ལྟར་དམ་བཅའ་བཞག་སྟེ། དུས་ཀྱི་འཁོར་ལོའི་རྒྱུད་འགྲེལ་རྣམས་རང་གི་བསྟན་དོན་ལ་མི་སླུ་བའི་ཚད་མ་སྔ་མ་སྔོན་དུ་སོང་བའི་དཔྱད་གསུམ་གྱིས་དག་པའི་ལུང་རྣམ་དག་ཡིན་པས་ན། དེ་ནས་གསུངས་པའི་འཇིག་རྟེན་གྱི་ཁམས་ཀྱི་ཆགས་ཚུལ་རྣམས་ཀྱི་ཇི་ལྟར་གསུངས་པ་བཞིན་ཡོད་ལ། མངོན་པའི་གཞུང་རྣམས་ཀྱང་དེ་ལྟ་བུ་ཡིན་པས།
དེ་ནས་གསུངས་པའི་འཇིག་རྟེན་གྱི་ཁམས་ཀྱི་གནས་ཚུལ་རྣམས་ཀྱང་དེ་ཁོ་ན་ལྟར་ཡོད་དོ། ། དེས་ན་རི་རབ་ལ་ཟླུམ་པོར་ཡོད་པའི་ཆ་ཅིག་དང་། གྲུ་བཞིར་ཡོད་པའི་ཆ་ཅིག་སྟེ། གཉིས་ཀ་ཁས་ལེན་ཀྱང་། དུས་འཁོར་ནས་བཤད་པའི་རི་རབ་ཟླུམ་པོའི་གོ་ས་ན། མངོན་པ་ནས་བཤད་པའི་རི་རབ་གྲུ་བཞི་ཡོད་པ་དང་། དེ་ལས་ལོག་སྟེ་གྲུ་བཞིའི་གོ་ས་ན་ཟླུམ་པོ་ཡོད་པར་ནི་མཁས་མི་ལེན། ཆ་ཅན་རི་རབ་གཅིག་གི་གོ་ས་ན་ཆ་ཤས་རི་རབ་ཟླུམ་པོ་དང་གྲུ་བཞི་གཉིས་ཡོད་པར་ཁས་བླངས་པ་ལ་འགལ་བ་མེད་པའི་དཔེ་ནི། ཆ་ཅན་རླན་བཤེར་ཕོར་གང་གི་གོ་ས་ན། ཆ་ཤས་བདུད་རྩི་ཕོར་གང་དང་རྣག་ཁྲག་ཕོར་གང་ཡོད་ཀྱང་།
བདུད་རྩིའི་གོ་ས་ན་རྣག་ཁྲག་མེད་པ་དང་། རྣག་ཁྲག་གི་གོ་ས་ན་བདུད་རྩི་མེད་པ་བཞིན་ནོ། ། ཞེས་དམ་བཅའ་བར་མཛད་དོ། ། དེ་ལ་ཐོག་མར་ཐལ་ངག་ཏུ་མ་བཙུགས་པར། ཁྱེད་ཀྱི་ལུགས་ལ་རི་རབ་གཅིག་གི་གོ་ས་ན་རི་རབ་གྲུ་བཞི་དང་ཟླུམ་པོ་གཉིས་ཀ་ཡོད་ལ་གྲུ་བཞིའི་གོ་ས་ནི་འདིའོ། ། ཟླུམ་པོའི་གོ་ས་ནི་འདིའོ། ། ཞེས་སོ་སོར་ངོས་བཟུང་རྒྱུ་མི་འདུག་པས། རི་རབ་ཟླུམ་པོའི་གོ་ས་ན་རི་རབ་གྲུ་བཞི་ཡོད་པར་འདོད་དགོས་པ་འདྲ་ཞེས་གསུངས་པ་ན། དེ་འདྲ་ཤེས་བྱ་སྒོག་གཏུམ་མའི་རིགས་པ་ཡིན་མོད་ཀྱི། འོན་ཀྱང་རི་རབ་གཅིག་གི་གོ་ས་ན་རི་རབ་གཉིས་ཡོད་པར་ཁས་བླངས་པ་ལ་སྐྱོན་མེད་དེ།
ཆོས་ཅན་ཡན་གང་བ་རེ་རེ་ལའང་ལྡོག་པའི་དབྱེ་བ་མཐའ་ཡས་པ་ཡོད་དོ། ། ཞེས་གསུང་ངོ་། ། ཡང་ཁྱེད་ཀྱི་དཔེ་དོན་སྦྱོར་ལུགས་དེ་ལྟར་ན། རི་རབ་གྲུ་བཞི་དང་ཟླུམ་པོ་གང་ཡང་མིན་ནམ། རླན་བཤེར་ཕོར་གང་པོ་བདུད་རྩི་དང་རྣག་ཁྲག་གང་ཡང་མིན་པས་ཤེས་གསུངས་པ་ན། ཆོས་ཐམས་ཅད་སེམས་ཀྱི་སྣང་བ་ཙམ་ཡིན་པར་ཤེས་ན་དེ་ཁོ་ན་ལྟར་ཁས་ལེན་དགོས་ཞེས་གསུངས་སོ། ། དེར་ཐལ་ངག་ཏུ་སྦྱར་ནས། རི་རབ་ཟླུམ་པོ་ཡིན་པར་ཐལ། དེར་སྟོན་པའི་དུས་འཁོར་གྱི་ལུང་དེ་དཔྱད་གསུམ་གྱི་དག་པའི་ལུང་རྣམ་དག་ཡིན་པའི་ཕྱིར། འདོད་ཟེར་བ་ལ་མིན་པར་ཐལ།
དེ་གྲུ་བཞི་ཡིན་པའི་ཕྱིར་ཏེ། དེར་སྟོན་པའི་མངོན་པའི་གཞུང་དེ་དེའི་ཕྱིར། འཁོར་གསུམ་ཀ་ལ་ལན་མེད་དོ། ། ཞེས་གསུངས་པས། ཁོང་ཅུང་ཟད་སྐྱེངས་ཤིང་ཚབ་ཚུབ་ཏུ་གྱུར་པ་ལ། ལྷ་ས་གཅིག་གི་གོ་ས་ན་ལྷ་ས་གཉིས་ཡོད་པར་ཐལ། རི་རབ་གཅིག་གི་གོ་ས་ན་རི་རབ་གཉིས་ཡོད་པའི་ཕྱིར། ཇོ་ཤཱཀ་གཅིག་གི་གོ་ས་ན་ཇོ་ཤཱཀ་གཉིས་ཡོད་པར་ཐལ། དེའི་ཕྱིར། ལྷ་སའི་ཇོ་བོ་ཤཱཀྱ་ལ་བཞུགས་པའི་སྐུ་གཅིག་དང་།
བཞེངས་པའི་སྐུ་གཅིག་སྟེ་གཉིས་ཀྱི་ཆ་ཡོད་པར་ཐལ། རི་རབ་ལ་ཟླུམ་པོའི་ཆ་གཅིག་དང་གྲུ་བཞིའི་ཆ་གཅིག་སྟེ་གཉིས་ཡོད་པའི་ཕྱིར། ཞེས་སོགས་རིགས་པའི་གནམ་ལྕགས་ཀྱི་ཕྲེང་བ་ཟད་པ་མེད་པ་ལོག་རྟོག་རི་མགོར་འཕེན་པར་མཛད་པས། སྔར་རྒོལ་གྱི་སྤོབས་པ་ཕྲོགས་ཏེ་ལན་གྱིས་དབུལ་བར་བྱས་པས། ཁྱེད་ཀྱི་ཐལ་འགྱུར་དེའི་ལན་ཨ་ཕོ་ར་པོ་ཁ་ལ་དྲིས་ནས་འདེབས་དགོས་པར་འདུག་གསུང་བ་སོགས་ཆམ་སྐྱུར་གྱི་ཚུལ་དུ་ཆོས་དང་མི་མཐུན་པའི་ལན་འདེབས་པ་ལ་ཞུགས་པ་ན། རྩོད་པ་ལས་རྒྱལ་བའི་རྒྱལ་རྔ་ཀུན་ལ་སྒྲོག་པའི་དོན་དུ་ཐལ་སྐད་མང་དུ་བསྒྲགས་ཤིང་། སྐུའི་རྣམ་འགྱུར་འགྱིང་བག་དང་ལྡན་པར་བཞེངས་པ་ན། སྔར་རྒོལ་བའི་ཐུགས་རྒྱུད་ཞེ་སྡང་གིས་ཚིག་ནས། ཁྱོད་ཀྱི་བསྙེན་པར་རྫོགས་པའི་མཁན་པོ་ང་ཡིན་པས། བླ་མ་ལ་སྲིད་ཞུ་དོར་ནས་ཐུབ་ཆོད་ཀྱི་སྤྱོད་པ་འདི་ལྟ་བུས་ངན་སོང་མ་སྒྲུབ་ཅིག་ཅེས་པ་ལ་སོགས་པའི་ཚིག་རྩུབ་མོ་སྨྲ་བ་ལ་ཞུགས་པ་ན།
བདག་བསྙེན་པར་རྫོགས་པའི་དུས་དང་གནས་ནི་འདིའོ། ། དོན་གྱི་སླད་དུ་མཚན་ནས་སྨོས་ན་མཁན་པོའི་མཚན་འདི་སྐད་དོ། ། ལས་བྱེད་པའི་སློབ་དཔོན་དང་གསང་སྟེ་སྟོན་པའི་སློབ་དཔོན་ནི་འདིའོ། ། ཞེས་དལ་བུས་གསུངས་པ་ན་ལན་གྱིས་དབེན་པས་དྭགས་པོ་མིག་པོ་ཆེ་བྱ་བ་བསྙེན་པར་རྫོགས་པའི་མཁན་པོ་བྱས་པ་དང་ནོར་བ་ཡིན། ཞེས་བྱ་བའི་མདོངས་གསོལ་གསུངས་ཀྱང་ཚིག་རང་ག་བའི་སྨྲ་བ་ཙམ་ལ་ཡང་། ཟོལ་སྦྱོར་དང་ཚེར་མ་དེ་ཙམ་འཆགས་ན། རྒྱལ་བའི་གསུང་རབ་ཀྱི་ཚིག་དོན་ལ་ལྟ་སྨོས་ཀྱང་ཅི་ཞིག་འཚལ་བར་ཀུན་གྱིས་ངེས་ཤེས་འདྲོངས་པར་བྱས་སོ། ། རིགས་པའི་གནམ་ལྕགས་ལེགས་བཤད་གློག་ཕྲེང་ཅན། ། ཐལ་ངག་འབྲུག་སྒྲ་དྲག་པོས་ངེས་དྲངས་ཏེ། ། རྒོལ་བ་ངན་པའི་རི་རྩེར་བབས་པ་ན། །
ལོག་རྟོག་བྲག་རི་འཇིག་པ་ཆོས་ཉིད་ཡིན། ། རྩོད་པ་སེང་གེའི་ང་རོ་རབ་བསྒྲགས་ཚེ། ། ལོག་སྨྲའི་ཝ་ཚོགས་སྙིང་ནི་ལྐོག་མར་ཕྱུང་། ། ཕས་རྒོལ་གླང་ཆེན་འདར་བའི་ཁུར་འཛིན་ན། ། སྨྲ་ངན་རི་དྭགས་མ་ལུས་བག་ཡོད་གྱིས། ། རྣམ་དཔྱོད་སྤྲིན་སྔོན་འཐུག་པོ་གཡོ་བའི་མཁར། ། ལེགས་བཤད་འབྲུག་སྒྲ་ཟབ་མོ་བསྒྲགས་པའི་ཚེ། ། ལོག་སྨྲའི་བྱ་ཚོགས་སྙིང་ལ་མི་དགའ་ཡང་། ། བློ་ལྡན་གཙུག་ཕུད་ཅན་རྣམས་གར་བྱེད་དོ། ། ཡིད་ཆེས་ལུང་གི་ཆུ་ཀླུང་མི་ཟད་པ། །
དངོས་སྟོབས་རིགས་པའི་རྦ་རླབས་གཡོ་བ་ཅན། ། ལེགས་བཤད་གངྒཱའི་རྒྱུན་དང་ཕྲད་པ་ན། ། ལོག་རྟོག་དྲི་མ་འཁྲུད་པ་ཆོས་ཉིད་ཡིན། ། དེ་དག་ནི་རྩོད་པ་སེང་གེའི་ང་རོས་ཕས་རྒོལ་གྱི་གླང་ཆེན་སྨྱོན་པ་བརྟུལ་བའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། ད་ནི་རྩོམ་པ་ནོར་བུའི་འཕྲེང་བ་སྤེལ་ལེགས་སུ་བཀོད་པས་ཐུབ་བསྟན་གྱི་ནོར་འཛིན་བརྒྱན་པར་མཛད་པའི་ཚུལ་ཅུང་ཟད་བརྗོད་པར་བྱ་སྟེ། ཡང་དག་པར་རྫོགས་པའི་སངས་རྒྱས་ཀྱིས་ཀྱང་དཀའ་བ་དཔག་ཏུ་མེད་པས་བསྒྲུབས་པའི་དམ་པའི་ཆོས་ཡུན་དུ་གནས་པ་ནི། གསུང་རབ་མ་ལུས་པ་གླེགས་བམ་དུ་བཞུགས་པ་ལས་འབྱུང་བར་དགོངས་ནས་བཀའ་བསྡུ་བར་ལུང་བསྟན་ཏེ་གླེགས་བམ་ལ་བྲིས་པ་བཞིན་དུ། ཉིད་ཀྱི་བསྟན་པའི་རྒྱུན་ཡུན་དུ་གནས་པའི་ཐབས་དང་། ལྷ་དང་བླ་མའི་བཀའ་དྲིན་མི་སྐྱུད་པ་དང་། དམ་པའི་ཆོས་ལ་སྲིད་ཞུར་མཛད་པ་དང་།
སྐལ་ལྡན་གྱི་སློབ་མ་བརྒྱུད་པ་དང་བཅས་པ་ལ་ཕན་པར་བྱ་བའི་ཕྱིར། བསྟན་བཅོས་མང་ཞིག་རྩོམ་པར་མཛད་དེ། ཐོག་མར་རྩ་བ་དང་རྒྱུད་པའི་བླ་མ་རྣམས་ལ་གསོལ་བ་འདེབས་པའི་རིམ་པ་དང་། སངས་རྒྱས་བྱང་སེམས་མཁའ་འགྲོ་ཆོས་སྐྱོང་རྣམས་ལ་བསྟོད་པ་ལ་སོགས་པ་བསྟོད་ཚོགས་ཀྱི་སྐོར་མང་པོ་དང་། ཐུབ་པའི་མཛད་པ་ལ་བསྔགས་པ་པདྨ་དཀར་པོའི་ཕྲེང་བ་དང་། དགེ་དོན་གྱི་རྟོགས་བརྗོད་ལ་སོགས་པ་རྟོགས་བརྗོད་ཀྱི་སྐོར་དང་། རྒྱལ་བའི་གསུང་རབ་སྤྱིའི་དགོངས་པ་ལ་འཇུག་པ། གྲུབ་མཐའ་ཤན་འབྱེད་རྒྱས་འབྲིང་བསྡུས་པ་གསུམ་དང་། བཀའ་བར་པའི་དགོངས་པ་གསལ་བར་བྱེད་པ་ལ། ཕར་ཕྱིན་གྱི་ཊཱི་ཀ་ལུང་རིགས་འབྲུག་སྒྲ།
དེའི་སྦྱོར་ཊཱིཀ དོན་བདུན་བཅུའི་ཟུར་བཀོལ། དབུ་མ་འཇུག་པའི་ཊཱི་ཀ་དང་། མུ་བཞི་སྐྱེ་འགོག་གི་ཊཱི་ཀ་ལ་སོགས་པ་དང་། གསུང་རབ་མ་ལུས་པའི་དོན་གྱི་ཆ་ལ་འཇུག་པ་ཚད་མ་རྣམ་འགྲེལ་གྱི་ཊཱི་ཀ་རིག་ལམ་གསལ་བྱེད། དེའི་སྦྱོར་ཊཱིཀ་དང་། བློ་རིགས་དང་རྟགས་རིགས་ཀྱི་ཟུར་བཀོལ་ལ་སོགས་པ་སྡེ་སྣོད་ཀྱི་ཊཱི་ཀ་མང་པོ་དང་། ཀྱཻ་རྡོ་རྗེའི་སྤྱི་དོན་ནོར་བུ་རིན་པོ་ཆེའི་འཕྲེང་བ་ལ་སོགས་པ་རྒྱུད་སྡེའི་བཤད་པ་དང་། ཚེ་གཅིག་ལ་སངས་རྒྱ་བའི་ལམ་གྱི་རིམ་པ་ལམ་འབྲས་བུ་དང་བཅས་པ་བཤད་པའི་ཐབས་བདུད་རྩིའི་དགའ་སྟོན་དང་། ལམ་འབྲས་ཀྱི་ཉམས་ལེན་སྙིང་པོར་དྲིལ་ནས་ལག་ཏུ་བླང་བའི་རིམ་པ་ལམ་དུས་ཀྱི་བདག་འཇུག་ཟླ་བའི་འོད་ཟེར་ལ་སོགས་པ་ཟབ་གནད་ཀྱི་ཆོས་སྐོར་མང་པོ་དང་།
འཇིགས་བྱེད་རོ་ལངས་བརྒྱད་སྐོར་གྱི་སྒྲུབ་ཐབས་དང་ལས་གཤིན་གྱི་གཏོར་ཆོག ཀཱ་མ་ལ་ཤཱི་ལས་མཛད་པའི་འཇམ་དབྱངས་དམར་པོ་གསུང་གི་སྒྲུབ་ཐབས་ཀྱི་འགྲེལ་པ་དོན་གསལ་སྣང་བ་སོགས་འཇམ་དབྱངས་སྨྲ་སེང་དང་དབྱངས་ཅན་མ་ཡབ་ཡུམ་གྱི་སྒྲུབ་ཐབས་ལས་ཚོགས་སོགས་འཇམ་དབྱངས་ཆོས་སྐོར་ཆ་ཚང་ཞིང་རྒྱས་པ་དང་། ཨ་ར་པ་ཙའི་སྒྲུབ་ཐབས་ལས་ཚོགས་དང་བཅས་པ། དབྱངས་ཅན་མའི་སྒྲུབ་ཐབས་རྒྱས་བསྡུས། ཀུ་རུ་ཀུལླེའི་སྒྲུབ་ཐབས་རྒྱས་འབྲིང་བསྡུས་པ་གསུམ། ཚོགས་བདག་དང་འདོད་རྒྱལ་གྱི་སྒྲུབ་ཐབས། རྣམ་སྲས་དང་ནོར་རྒྱུན་མའི་སྒྲུབ་ཐབས། ཕྱག་ན་རྡོ་རྗེ་འབྱུང་པོ་འདུལ་བྱེད་ལྷ་མང་གི་མངོན་དཀྱིལ་དང་། ལྷ་གཅིག་བསྒྲུབ་ཐབས་རྒྱས་འབྲིང་བསྡུས་གསུམ་ཆར་འབེབས་སོགས་ལས་ཚོགས་དང་བཅས་པ། རྨེ་རྩེགས་དུད་ཀ་དང་ལྗང་གུའི་སྒྲུབ་ཐབས་གྲིབ་སེལ་གྱི་ལས་ཚོགས་དང་བཅས་པ།
འོད་ཟེར་ཅན་གྱི་སྒྲུབ་ཐབས་ལས་རིམ་དང་བཅས་པ་རྒྱས་ཤིང་ཆོས་ཚན་མང་བ་དང་། གུར་གྱི་མགོན་པོ་ལྷ་བཅུ་གཉིས་མ་ཚོགས་བདག་ལྟར་སྒྲུབ་པའི་ཐབས་རྒྱས་པ། གུར་ལྕམ་དྲལ་གྱི་སྒྲུབ་ཐབས། གུར་མགོན་ཁྲོ་བཅུའི་བསྲུང་བཟློག་མཚོན་ཆ་འཁོར་ལོ་སོགས་ཆོས་སྐྱོང་གི་བསྒྲུབ་སྐོར་མང་པོ་དང་། གུ་རུ་ཞི་དྲག་གི་སྒྲུབ་ཐབས་དང་། རྟ་མགྲིན་ནག་པོ་ལྕགས་རལ་ཅན་གྱི་སྒྲུབ་ཐབས་སོགས་རྙིང་མ་ལ་རྟེན་པའི་སྒྲུབ་ཐབས་འགའ་ཞིག་དང་། གཞན་ཡང་སྒྲུབ་ཐབས་ཁ་འཐོར་བ་རེ་མང་དང་བཅས་པ་སྒྲུབ་ཐབས་ཀྱི་སྐོར་དང་། བྷཉྫ་མ་དང་། བདུད་རྩིའི་ཆུ་རྒྱུན་སོགས་བསྐང་གསོ་དང་གཏོར་ཆོག་རིགས་མི་འདྲ་བ་མང་པོ་དང་། ལས་རྣམ་འབྱེད་ཀ་ལ་པིངྐའི་སྒྲ་དབྱངས་དང་།
ཟབ་ལམ་སྟོན་པའི་གཏམ་ཨའི་དབྱངས་ངེས་པ་ཅན་གྱི་བྱ་དཀའ་ལ་སོགས་པ་དང་། ལས་རྒྱུ་འབྲས་སྟོན་པའི་ཆོས་སྐོར་དང་། རང་ལ་བསྐུལ་བའི་སྙིང་གཏམ་སྙིང་གི་ལྕགས་ཀྱུ་ལ་སོགས་པ་ཞེན་བསྐུལ་གྱི་སྐོར་དང་། རྡོ་རྗེའི་གསུང་མགུར་མང་པོ་དང་། ངང་པའི་ཕོ་ཉ་སོགས་ཆབ་ཤོག་གི་སྐོར་དང་། བསྔོ་བ་སྨོན་ལམ་གྱི་སྐོར་དང་བཅས་པ་ཡོངས་སུ་དྲིལ་ན། བརྒྱད་སྟོང་པའི་ཚིག་གསུམ་འགྱུར་ལྷག་ཙམ་གྱི་ཚོད་བདག་གིས་ཀྱང་རྙེད་ལ། ཕྱོགས་ཕྱོགས་སུ་འཐོར་བ་རྣམས་ནི་བསྡུ་བར་མ་ནུས་པས་དད་པ་དང་ལྡན་པ་དག་གིས་བཙལ་དགོས་སོ། ། སླད་ནས་ཀྱང་གྲྭ་པ་རྣམས་ཀྱིས་དཔེ་མི་རྐུ་བ་ལ་བསླབ་པར་བྱའོ། ། དེ་ལྟ་བུའི་གསུང་རབ་བརྩམས་ཆོས་མ་ལུས་པ་ཡང་།
དོན་གྱི་བརྗོད་བྱ་ནི། རྒྱལ་བའི་བཀའ་ཇི་ལྟ་བ་བཞིན་ལ་ཚིག་གི་སྡེབས་སྦྱོར་ཕུན་སུམ་ཚོགས་པས་རྣ་བར་སྙན་ཅིང་གོ་བར་སླ་བས་མཁས་པས་མཐོང་ན་དགའ་བར་བྱ་ཧ་ཅང་རྒྱས་དྲགས་པ་མ་ཡིན་པས་ཉོག་པའི་སྐྱོན་དང་བྲལ། བསྡུས་དྲགས་པ་མ་ཡིན་ཞིང་འཇམ་ཀླས་པས་ཚིག་གྱོང་བའི་སྐྱོན་དང་བྲལ། སྙན་ངག་གི་བརྡ་ཕུན་སུམ་ཚོགས་པས་གྲོང་པའི་ཚིག་གི་སྐྱོན་དང་བྲལ། གབ་ཚིག་མང་པོས་མ་བཅིངས་པས་གོ་དཀའ་བའི་སྐྱོན་དང་བྲལ། སྐྱེ་བོ་ཕལ་པའི་ཚིག་དང་མ་འདྲེས་པས་ཐ་མལ་པའི་སྐྱོན་དང་བྲལ་བ་སྟེ། མཁས་པ་ལེགས་བཤད་རྩོམ་ན་ཤེས་བྱ་བའི་ཚུལ་དུ། ཚིག་རྣར་སྙན་ཅིང་དོན་ཡིད་ལ་འབབ་པ་སོགས་ཁྱད་ཆོས་དུ་མ་དང་ལྡན་པ་ཤ་སྟག་གོ ། དོན་ཟབ་གསུང་རབ་ནོར་བུའི་ཕྲེང་བ་ནི། ། སྙན་འཇེབས་ཚིག་གི་སྲད་བུ་ལ་རྒྱུས་ནས། །
ཤེས་ལྡན་མགུལ་པའི་རྒྱན་དུ་བྱིན་པ་ལས། ། མཁས་མང་ངོ་མཚར་བསྐྱེད་མཁས་ཁྱོད་ལགས་སོ། ། ཁྱོད་ཀྱི་ལེགས་བཤད་ཡན་ལག་དྲུག་ཅུའི་གདབས། ། གདངས་སྙན་སྟོང་ཉིད་སྙིང་རྗེའི་ང་རོ་དེ། ། དེ་བཞིན་གཤེགས་པའི་བཀའ་དང་མི་གཉིས་ཞེས། ། ཞེས་སར་བཅས་ནས་མཁས་རྣམས་རྟག་ཏུ་བསྔགས། ། དགྲ་བཅོམ་མང་པོས་གཅིག་ཏུ་མ་བསྡུས་ཤིང་། ། ཚིག་འདི་རྒྱ་གར་ཡུལ་ལས་མ་བསྒྱུར་ཀྱང་། ། རྒྱལ་བའི་བཀའ་ལས་ནམ་ཡང་མི་གཉིས་པའི། ། རྨད་བྱུང་གསུང་རབ་འདི་འདྲ་གང་ནས་བྱོན། །
སྔོན་མེད་ལེགས་བཤད་སྒྲོག་པ་འདི་ཐོས་ཏེ། ། ཤེས་ལྡན་མཁས་པའི་འཁོར་ཚོགས་འབུམ་སྡེ་རྣམས། ། དཔག་ཚད་མང་པོ་འདས་པའི་ཕ་རོལ་ན། ། དད་པའི་སྟོབས་ཀྱིས་ཁྱོད་སྐུའི་སྤྱན་སྔར་འདུས། ། མ་འོངས་ཁྱོད་གསུང་ལེགས་བཤད་འདི་བྱོན་ནས། ། ཐུབ་བསྟན་ཉིན་མོར་བྱེད་པ་རབ་མཁྱེན་པའི། ། རྒྱལ་བ་ཞི་བའི་དབྱིངས་སུ་གཤེགས་པ་ན། ། སྟོན་པའི་ཞལ་སྐྱིན་བསྟན་བཅོས་འདི་ལགས་སོ། ། དེ་དག་ནི་རྩོམ་པ་བསྡེབས་ལེགས་ཀྱི་འཕྲེང་བས་མཁས་པ་རྣམས་མགུ་བར་མཛད་དེ་བསྟན་པ་ཡུན་རིང་དུ་གནས་པའི་དགའ་སྟོན་སྤེལ་བའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། ད་ནི་བྱ་བ་ལས་ཀྱི་འཁོར་ལོ་ལ་བརྟེན་ནས།
བསྟན་པའི་གཞི་རྟེན་དགེ་འདུན་གྱི་སྡེ་བསྐྱངས་ཤིང་། སྐུ་གསུང་ཐུགས་ཀྱི་རྟེན་མཆོག་རྨད་དུ་བྱུང་བ་ལ་སོགས་པ་བཞེངས་པའི་ཚུལ་རྣམས་བརྗོད་པར་བྱ་སྟེ། ཐོག་མར་གསང་ཕུའི་མཐོང་སྨོན་གྲྭ་ཚང་གི་བདག་རྐྱེན་མཛད་དུས་གྲྭ་པ་བཅུ་གསུམ་ལས་མེད་ཀྱང་ཐུགས་རྗེའི་ཤུགས་ཀྱིས་ཆོས་ཤིན་དུ་དར་རྒྱས་སུ་གྱུར་པ་ལ། མཁས་པ་ཆེན་པོ་བྱང་ཆུབ་བློ་གྲོས་པ་དང་། དྭགས་སྟོན་རིགས་པའི་དབང་ཕྱུག་ཆོས་རྒྱལ་རིན་ཆེན། སློབ་དཔོན་ལེགས་གྲུབ། རིགས་པའི་དབང་ཕྱུག་ཏི་གུ་གཡག་མགོར་གྲགས་པ་དཔལ་ལྡན་གྲགས། མཁས་པའི་དབང་པོ་རྣམ་རྒྱལ་རྡོ་རྗེ་བ་ལ་སོགས་པ་འཆད་ཉན་ལ་རིམ་པས་བསྐོས་ནས་བདག་པོའི་རྐྱེན་མཛད་པས། བསྟན་པ་ལ་ཕན་བདེ་ཟླ་མ་མཆིས་པར་གྱུར་ཏེ། དིང་སང་གི་བར་དུ་གསུང་རྒྱུན་ལ་འཆད་ཉན་རྒྱུན་མ་ཆད་པ་འདི་ཡིན་ལ།
མ་དམང་བའི་རིགས་དང་མཁྱེན་པའི་སྤྱན་ཡངས་པས་ཐུགས་ཀྱི་སྲས་དམ་པར་གྱུར་པ་ཆོས་ཀྱི་རྗེ་རྗེ་བཙུན་པ་ཤེལ་དཀར་ཆོས་སྡེའི་གདན་སར་བསྐོས་རྗེས། གྲྭ་ས་དེར་གཏོགས་པའི་ཀློག་པ་ཇི་སྙེད་ཅིག་ཡོད་དོ་འཚལ་ཕྱོགས་ཅིག་ཏུ་ཆོས་བར་ལ་བྱོན་ནས་ཐོས་བསམ་རྒྱ་ཆེར་སྤེལ་བའི་སླད་དུ་ཕུགས་གསར་བྱ་བའི་དགེ་བའི་གནས་དམ་པར་ཡུན་དུ་བཞུགས་པ་ལས་ཚོགས་པ་བརྒྱད་བརྒྱ་ཕྱིན་འདུས་པའི་འཆད་ཉན་ལ་བྱང་ཆུབ་སེམས་དཔའ་ཆེན་པོ་མཁས་པ་བྱང་བློ་བ་བསྐོས་པས། དུས་ཕྱིས་ཆོས་ཀྱི་རྗེ་དོན་ཡོད་རྣམ་རྒྱལ་བའི་བར་དུ་ཕྲིན་ལས་རྣམ་པར་དཀར་བའི་རྒྱུན་མ་ཆད་པར་མཛད་ཅིང་། དགེར་དུ་ལུང་རིགས་འབྲུག་སྒྲ་དང་། རིགས་ལམ་གསལ་བྱེད་ལ་འཆད་ཉན་བྱེད་པའི་གྲྭ་ཚང་ཀྱང་བཅུ་གསུམ་ཙམ་འཛུགས་པར་མཛད་ལ། བྱམས་ཆེན་ཆོས་སྡེར་ཀྱང་གསུང་རྒྱུན་འཛིན་པ་ལ་དགེ་རྒྱས་གྲྭ་ཚང་བྱ་བ་བཙུགས་ནས་གསུང་ལས་སྐྱེས་པའི་གནས་ལྔ་རིག་པ་ཆེན་པོ་དཀར་ཤཱཀ་སྨྲ་བའི་དབང་པོ་འཆད་ཉན་ལ་བསྐོ་བར་མཛད་པ་དང་། ༼མངོན་༽སྔོན་དགའ་ཆོས་སྡེར་ཀྱང་གསུང་རྒྱུན་འཆད་པའི་གྲྭ་ཚང་དྲུག་བཙུགས་ནས་བུ་སློབ་མཁས་པ་རྣམས་ཆོས་ཀྱི་སྒྲ་དབྱངས་སྒྲོག་པ་ལ་བསྐོ་བར་མཛད། དཔལ་གྱི་རྩེས་ཐང་དུ་སྤུ་གུ་དོ་པའི་རྒྱ་མཚོར་གྲགས་པ་ལ་བདག་རྐྱེན་མཛད་དེ། མཁས་པའི་ཡང་མཁས་མཆོག་ཆེན་པོར་དཔལ་འབྱོར་རྒྱ་མཚོ་བ་གསུང་སྒྲོས་ཀྱི་ཆོས་སྟོན་པ་པོར་བསྐོས་པས་བསྟན་པ་ལ་ཕྱག་བྲིས་རྒྱ་ཆེན་པོ་དོད་པ་བྱུང་ཞིང་། དྭགས་པོ་སྐུ་རབ་པའི་རྒྱལ་སྲིད་ཆོས་ཀྱི་འཁོར་ལོར་བསྒྱུར་བར་བཞེད་ནས།
ཡབ་ལ་དགེ་འདུན་གྱི་སྡེ་འཛུགས་པར་གསོལ་བས། མངའ་ཞབས་ལ་འཐུས་བཙུན་ཀྱང་འགའ་ཞིག་བསྡུས་ཤིང་། ཕྱགས་ཕྱི་དྲུང་སྐོར་དུ་གཏོགས་པའི་ལོ་སུམ་ཅུར་མ་ལོངས་པ་རྣམས་གཉིས་གཉིས་ཟུང་དུ་བྱས་ནས་རྒྱན་འདོར་དུ་སྩལ་ཏེ། དེ་རེ་ཆོས་སྒོར་བཅུག་པའི་དགེ་འདུན་ཉིས་བརྒྱ་ལྷག་ཙམ་ལ་འཚོ་བ་སླ་ནས་སྦྱར་ཏེ་སློབ་གཉེར་གྱི་གྲྭ་བཅས། ཀློག་པ་ལ་འབད་དུ་བསྩལ་བའི་མུར། མེ་མོ་སྦྲུལ་གྱི་ལོ་ལ་བདག་ཉིད་ཆེན་པོ་འདི་དྭགས་པོར་ཆོས་བར་ལ་ཕེབས་པའི་ཚེ་ཉ་མཆོད་པའི་དགོན་ལག་ལྕང་ར་བྱ་བ་སྔ་ཉིད་ནས་རིན་གྱིས་ཉོས་ཏེ་ཕྱག་ན་ཡོད་པ་དེར་བཞུགས་ནས་ཆོས་ཀྱི་འཁོར་ལོ་བསྐོར་བས། དགེ་འདུན་གྱི་ཚོགས་རྣམས་སྐུ་རབ་ནས་གསུང་ཆོས་ལ་བསྙག་པར་བྱས་པ་ཅུང་ཟད་ཐག་འགྱངས་པའི་དབང་གིས་ཆོས་ཧ་ཅང་འཕེལ་ཆེས་པར་མ་གྱུར་པས། ད་ལྟ་དགོན་པ་ཡོད་པ་འདིའི་རྡོ་འདེབས་རྣམས་སུ་གླེའུ་ལྡིང་ལ་བརྟེན་ནས་བསྡད་པ་རྣམས་ཐོས་བསམ་འཕེལ་བར་གྱུར་པ་ལས། རྗེ་ཉིད་ཀྱིས་སའི་དཔྱད་ལེགས་པ་སོགས་ཀྱིས་སྤྲོ་བ་བསྐྱེད་པར་མཛད་ནས། སྤྱིལ་བུ་འདེབས་སུ་བརྩལ་བས།
དགོན་པ་མང་པོར་འཕེལ་ནས། དུས་ཕྱིས་དགེ་འདུན་གྱི་འདུ་བ་རྒྱ་ཆེན་པོར་གྱུར་པ་ལ། སྡེ་སྣོད་འཛིན་པ་ཡོན་ཏན་རྒྱ་མཚོ་བ་མཁན་འོག་མར་བསྐོས་ཤིང་། གྲྭ་ཚང་སོ་སོའི་ཆོས་འཆད་ལ་དབོན་པོ་བཟང་པོ་རིན་ཆེན་དང་། སློབ་དཔོན་དགེ་འདུན་དཔལ་བ། སློབ་དཔོན་བློ་བཟང་། སློབ་དཔོན་གྲགས་པ་འབྱུང་གནས་ལ་སོགས་པ་གསུང་ལས་སྐྱེས་པའི་མཁས་པ་རྣམས་བསྐོས་ཏེ། ཐོས་བསམ་སྒོམ་གསུམ་གྱི་སྒོ་ནས་བསྟན་པ་སྤེལ་བར་མཛད་ལ། ལོ་རླན་གྱི་རྩི་འདོག་དགོན་སྒོ་སྐུ་་་གྱི་བར་དུ་ཞིག་རལ་ལ་སོང་བའི་ཚེ། འཕྲིན་ལས་རྒྱུན་མི་ཆད་པའི་རྟེན་འབྲེལ་ལ་མངའ་བརྙེས་པས་བཀྲ་ཤིས་སྒང་གི་ཆོས་སྡེ་འདི་ཉིད་ལུང་བསྟན་ནས་འདེབས་སུ་རྩལ།
མཁས་པ་ཆེན་པོ་དགེ་འདུན་རིན་ཆེན་ལ་སོགས་པ་ཆོས་སྟོན་པར་དབང་བསྐུར་བས། ལུང་རིགས་སྨྲ་བ་མང་དུ་འདུ་བའི་དགེ་འདུན་གྱི་སྡེ་ཆེན་པོ་འདིར་འཕེལ་ཏེ། དཔལ་དང་ལྡན་པའི་ཆོས་ཀྱི་སྡེ་འདི་གཉིས་ཀྱི་བསྟན་པའི་རྒྱུན་གྱིས། མཐོང་སྨོན་གྲྭ་ཚང་གི་ཕྲིན་ལས་ཀྱི་རྩ་ལག་མཆོག་ཏུ་གྱུར་པ་འདི་ཡིན་ནོ། ། སྒམ་པོར་སྤྱན་སྔ་བ་བསོད་ནམས་རིན་ཆེན་ལ་བཤད་གྲྭ་འཛུགས་པར་གསོལ་ནས་སྣེའུ་ཐང་གི་ཆོས་གྲྭ་གསར་དུ་བཙུགས་ཏེ། ཆེན་པོ་ཆོས་རྒྱལ་རིན་ཆེན་ཆོས་སྟོན་པ་པོར་བསྐོས་པས་ཀྱང་དིང་སང་གི་བར་དུ་ཆོས་སྡེ་དར་རྒྱས་སུ་འགྱུར་བར་མཛད། གཞན་ཡང་མདོ་ཁམས་ནས་མངའ་རིས་ཀྱི་བར་སྟོད་སྨད་ཡན་ཕྱིན་ཀུན་ཏུ་གྲྭ་བུ་སློབ་དང་། ཡོན་བདག་དང་བཅས་ཐམས་ཅད་ལ་བསྟན་པའི་གཞི་རྟེན་དུ་དགོན་གནས་འདེབས་པར་བསྐུལ་བ་དང་། དགོན་གནས་དེ་ཆགས་པའི་རྟེན་འབྲེལ་དུ་སྐུ་གསུང་ཐུགས་ཀྱི་བརྟེན་བཞེངས་པར་བསྐུལ་བ་དང་། དེ་དར་རྒྱས་སྤེལ་བའི་ཐབས་སུ་དགེ་འདུན་གྱི་སྡེ་བཤད་སྒྲུབ་ཀྱི་སྙིང་པོ་ཅན་འཛུགས་པར་བསྐུལ་བ་སོགས་མཛད་པས།
སྤྱིར་སངས་རྒྱས་ཀྱི་བསྟན་པ་ལ་ཕྱག་བྲིས་སུ་མཛད་ཅིང་། ཁྱད་པར་དུ་དཔལ་ལྡན་ས་སྐྱ་པའི་བསྟན་པ་ས་ཆེན་པོ་འཁོར་ཡུག་དང་བཅས་པ་ཁྱབ་པར་སྤེལ་ལོ། ། བྱེ་བྲག་ཏུ་ཤྲཱི་ནཱ་ལེནྡྲའི་ཆོས་ཀྱི་སྡེ་ཆེན་པོ་འདི་བཏབ་ནས། ལྷ་ཆེན་དང་དངུལ་གདུང་སོགས་རྟེན་ངོ་མཚར་ཅན་རྣམས་བཞེངས་པ་སོགས་ཀྱི་ཚུལ་ནི། རོང་སྟོན་ཐམས་ཅད་མཁྱེན་པའི་ཞལ་སྔ་ནས་ཕྱོགས་མཐའི་བུ་སློབ་ལ་ཐུགས་ཀྱི་བརྩེ་བས་སངས་རྒྱས་ཀྱི་བསྟན་པའི་གཞི་རྟེན་དུ། དཔལ་ལྡན་ས་སྐྱ་པའི་ཆོས་སྡེ་ཞིག་མཛད་པར་བཞེད་པས། རིགས་ལྔ་ལྷ་ཁང་དང་། བྱང་ཆུབ་གླིང་། ལྷ་རིང་བྲག་གི་ཞོལ། སྙེ་ཕུ་སོགས་སུ་མཁར་ལས་ཀྱི་སྟ་གོན་མང་དུ་མཛད་ཀྱང་ཅུང་ཟད་རྟེན་འབྲེལ་མ་འགྲིག་པས།
འཕན་ཡུལ་གྱི་སའི་ཐིག་ལེ་རྣམས་སུ་དགོན་ས་ཚོལ་བར་དཔོན་སློབ་ཕྱེད་དང་ལྔ་བརྒྱ་ཕྱིན་ཆོས་བར་བཏེག་པའི་མཚམས་སུ། བདག་ཉིད་ཆེན་པོ་འདི། ལྷ་དབུ་ཚལ་པའི་ཞལ་ངོ་རྣམས་ཀྱིས། སྙེ་ཕུ་མཐོང་སྨོན་དུ་སྤྱན་དྲངས་ནས་ཆོས་ཀྱི་འཁོར་ལོ་བསྐོར་བར་གསོལ་བ་ན། དབེན་པ་ལ་དགྱེས་པའི་དབང་གིས། སྙེ་ཕུ་ཤུག་བསེབ་ཏུ་ཕྱགས་ཕབ་ནས་གསུང་ཆོས་ཀྱི་བཀའ་དྲིན་བསྩལ་བ་ན་ཕྱོགས་ཕྱོགས་ནས་བྱ་བྲལ་ཕོ་མོ་མང་དུ་འདུས་པ་རྣམས་གནས་ཁང་གིས་དབུལ་བར་བྱས་པས། ཆོས་ཞུ་རིང་གི་གནས་ཁང་རང་ཤོང་ཙམ་སྤང་ལས་བྱས་པ་དང་ས་ཕག་ལས་བྱས་པ་དང་ལོ་མ་ལས་བྱས་པ་དང་ས་ཕུག་ཕྱེད་ཡོལ་ཅན་ལ་སོགས་པ་མང་དུ་འཕེལ་བ་ལ། བཅོལ་བསྒྲོག་ལ་དགའ་བ་དག་གིས། རོང་སྟོན་ཆེན་པོས་དགོན་པའི་གཞི་མང་དུ་གཏིང་ནས་ཡང་ཡང་སྤོས་པ་ལ་བདག་ཉིད་ཆེན་པོ་འདི་ཐུགས་སྙུགས་བུད་དེ། ཉིད་རང་ཟུར་དུ་དགོན་པ་འདེབས་ཀྱིན་འདུག་པའི་ཅལ་ཅོལ་མང་དུ་སྒྲོག་པ།
ཆོས་ཀྱི་རྗེ་བཟོད་ཆེན་ཕྱོགས་ལས་རྣམ་རྒྱལ་བ་ཤེལ་གྲོང་ན་ཆོས་བར་ལ་བཞུགས་པའི་སྙན་དུ་གསན་ནས། སྦ་མཁར་ལ་བརྟེན་ཞབས་བཙུགས་ནས་སྙེ་ཕུལ་ཕྱགས་ཕེབས་ཏེ་གསུངས་པ། གྲོགས་པོ་ཁྱེད་འདིར་དགོན་གསར་འདེབས་པར་འདུག་ཟེར་བའི་གཏམ་ཚོར་བྱུང་བ་མི་དག་ལ་ཆེ། རང་ཅག་གི་ཕ་རྒན་ཀྱང་དགོན་པ་འདེབས་པའི་ཐུགས་བཞེད་ནི་ཤིན་དུ་དུར། སྐྱིད་གཡོར་གྱི་སའི་ཆ་རྣམས་སུ་དགོན་པའི་གཞི་མང་དུ་བཏིང་ཀྱང་རྟེན་འབྲེལ་མ་འགྲིག་པས་འཕན་ཡུལ་གྱི་སའི་ཐིག་ལེ་རྣམས་སུ་དགོན་ས་ཚོལ་དུ་གཞུད་པ་ནི་ཐུགས་ལ་མངའ། དགུང་ལོ་བདུན་བཅུས་གཉའ་མནན་ཀྱང་། ཐུགས་རྒྱ་ནི་ནམ་མཁའི་མཐའ་ལྟར་ཤིན་ཏུ་ཆེ། ཐུགས་ཀྱི་བཞེད་པ་བསྒྲུབ་མི་ནི་འགའ་ཙམ་དུ་བས་ན། ཁོང་བགྲེས་པོ་རང་ཅག་གཉིས་ཀྱི་བློས་བཏང་ན། ཐུགས་བསམ་ལམ་དུ་ལས་ཕར་གདོན་མི་འཚལ་བས།
དཔོན་སློབ་དགོན་པ་ཐུན་མོང་དུ་འདེབས་པ་ཅི་ནས་ཀྱང་གལ་ཆེ་བ་སོགས། ཅམ་བུ་བས་མ་ཡིན་པར་དོན་ལ་རྟོན་པ་ཉིད་དུ་གསོལ་བའི་ལན་དུ་ཐུགས་ཀྱིས་དགེས་པ་རབ་ཏུ་གང་བས་ཞལ་གྱི་དཀྱིལ་འཁོར་འཛུམ་པའི་མདངས་ཀྱི་བྱུགས་ཏེ་བཀའ་བསྩལ་བ། བདག་གི་ཡིད་ལ་ཇི་ལྟར་འབབ་པའི་གཏམ་གྲོགས་དམ་པས་གསུང་བར་འོས་པ་ཉིད་གསུངས་པ་སྟེ། རྗེའི་ཞལ་སྔ་ནས། དགོན་ས་གཟིགས་པའི་རིང་ལ། ཕྱོགས་འདིར་དམ་པའི་ཆོས་དོན་དུ་གཉེར་བ་དག་གི་འདོད་པ་བསྐང་ནས་སླད་ཀྱིས་ཕྱགས་ཕྱི་བསྒྲུབ་པའི་ཁས་ལེན་ཞབས་དྲུང་ཉིད་དུ་ཕུལ་ཡོད་པ་ལས་འགྱུར་བ་ཅི་ཞིག་སྲིད་དེ། རྡོ་ལ་བྲིས་པའི་རི་མོ་སུབས་པར་དཀའ་བ་ཇི་ལྟ་བ་བཞིན་ནོ། ། དེའི་ཕྱིར་ན་འདིར་ཆོས་ཉན་པར་འདུས་པ་དག་གནས་ཁང་གིས་འཕོངས་པར་གྱུར་ནས། ཆར་གྱི་འཇིགས་སྐྱོབ་དུ་ཕྱེད་སྤྱིལ་གྱི་རྣམ་པ་རེ་ཙམ་བྱས་འདུག་པ་ལ། གཞན་གྱིས་སྒྲོ་བཏགས་པའི་གཏམ་ལ་ཡིད་རྟོན་པར་མ་མཛད་ཅིག
ཅེས་བྱ་བ་ལ་སོགས་པ་ལྡེམ་པོ་དང་བྲལ་བའི་གསུང་འཇམ་ཞིང་ཡིད་ལ་བབ་པ་གསོང་པོར་བསྩལ་ནས། མཆེད་གཉིས་པོ་བཀའི་སྒྲོ་བ་ལྷུག་པར་མཛད་དེ། ཟླ་བ་དགུ་པའི་ཚེས་བཅུ་ལ་ཞལ་རྣམ་པ་གཉིས་ལྷན་ཅིག་པར་ཞབས་དྲུང་དུ་ཐེགས་པའི་དུས་བསྒྲིགས། དེའི་རིང་ལ་གསང་ཕུ་སོགས་ཡན་ཕྱིན་རྣམས་སུ་བུ་སློབ་མཐའ་དག་ལ་བརྡ་འགྲིམས་མཛད་ནས། དུས་ངེས་ལ་མཆེད་རྣམ་པ་གཉིས་འདུས་པ་རྒྱ་མཚོའི་འཁོར་གྱིས་བསྐོར་ནས་ངང་པའི་ཚོགས་པད་མོའི་མཚོ་ལ་ལྡིང་བ་ལྟར་རྗེའི་དྲུང་དུ་སྙགས་པ་ན། ཐམས་ཅད་མཁྱེན་པ་དཔོན་སློབ་གྲོས་ནས་ཉན་པོར་ཕྱགས་ཕེབས་ཏེ། དབྱར་གནས་པ་ཞལ་གྱིས་འཆེས་པའི་ཞབས་པད་དབུའི་གཙུག་ཏུ་བརྟེན་པའི་བཀའ་དྲིན་ཐོབ་བོ། ། དེར་དཔོན་སློབ་དྲིལ་བས་དགེ་འདུན་གྱི་འདུ་བ་བདུན་བརྒྱ་ལ་ཉེ་བ་ཙམ་དམ་པའི་ཆོས་འཕེལ་བར་བཞུགས་པའི་སྐབས་སུ། དགོན་ས་གང་དུ་གནང་བར་ཡོད་པ་སོགས་བཀའི་སྒྲོ་བ་མཛད་པ་ན། ཐམས་ཅད་མཁྱེན་པ་ཆེན་པོའི་ཞལ་སྔ་ནས།
སྡེ་པ་རེ་རེས་དགོན་ས་འབུལ་བའི་ས་དམིགས་རེ་འདུག་ཅིང་། ཁྱད་པར་རྒྱལ་ཆེན་རྩེའི་ཡར་ཁུགས་ནས་དམིགས་ཅུང་ཟད་ཁྲ་བ་ཞིག་འདུག་རུང་། དེར་རྟེན་འབྲེལ་མི་འགྲིག་པར་འདུག མཁར་རྩེ་བའི་ས་ཁུལ་སྒོ་ལའི་ཚུར་ཕྱོགས་ན། གོལ་མ་ཙཱ་ར་ཟེར་བ་ཞིག་འདུག་པ་ལུང་པ་དེའི་ཕུ་ན་ཕ་དམ་པའི་བསྒྲུབ་གནས་བྲག་དཀར་ཤར་ནུབ་བྱ་བ་དང་། དེའི་ཉེ་ལོགས་སུ་རྨ་རིན་མཆོག་གི་དགོན་པ་བཏབ་པའི་ཤུལ་ཀྱང་ཡོད་ཟེར་བས། ཁོ་བོ་ཡིད་དགའ་བ་ཅིག་ཀྱང་བྱུང་། མཁར་རྩེ་བས་ནི་སྔགས་པ་གཞན་ཡང་མང་པོ་བྱེད་འདུག་ཅིང་། དེས་དགོན་ས་འོང་ན་འབུལ་བར་ཡོད་པ། ངེད་དཔོན་སློབ་ཚུར་རེས་དེར་ཞག་ས་གཅིག་བྱས་པ་ཡིན་རུང་ས་དཔྱད་ལེགས་ཉེས་སོགས་ཀྱང་མ་ལྟས།
ཁྱེད་རྣམས་ལ་དགུགས་པ་ཡིན། ས་དཔྱད་སོགས་རྟེན་འབྲེལ་འགྲིག་པ་ཅིག་བྱུང་ན་ས་ཚིགས་ལ་འཕོག་པོ། ལྷ་ས་སོགས་དང་ཉེ་རིང་མཚམས་པོ་ཅིག་འོང་བར་འདུག་པས། སློབ་དཔོན་དྭགས་དབོན་པས་སའི་དཔྱད་དང་དགོན་ས་འོང་མི་འོང་གཟིགས་པར་འབྱོན་དགོས་གསུང་བའི་སྐབས་སུ། རིན་ཆེན་སྡིང་ནས་རྟོགས་ལྡན་རྡོ་རྗེ་བཀྲ་ཤིས་པ་དཔོན་སློབ་གཉིས་ཆོས་འབྲེལ་ཞུ་བར་བྱོན་པ་ལ། རོང་སྟོན་ཆེན་པོའི་ཞལ་མངའ་ནས། ལམ་ཟབ་བླ་མའི་རྣལ་འབྱོར་ལ་སོགས་པའི་གསུང་ཆོས་བསྩལ། རྟོགས་ལྡན་པ་སྤྲོ་བར་མཛད་དེ། ངེད་ལ་དགོན་ས་འབུལ་མི་མང་རབ་བྱུང་ཀྱང་། ཁྱེད་ཀྱི་ས་ཕྱོགས་དེ་ལེགས་པོ་རང་ཅིག་འདུག་ཟེར་བས།
ཁྱེད་རང་དོ་ནུབ་འདིར་བཞུགས། སང་དྭགས་པོ་དབོན་པོ་བ་དགོན་ས་གཟིགས་པར་འབྱོན་པ་ཡོད་པས་སྡོངས་ལས་བྱོན་གསུང་བའི་བཀའ་གནང་ནས་དེ་ནུབ་ཐེན། སང་དེ་བདག་ཉིད་ཆེན་པོ་འདི་དཔོན་སློབ་ལྔ་དང་། རྟོགས་ལྡན་པ་དཔོན་སློབ་གཉིས་ཏེ་དཔོན་སློབ་བདུན་སྡོངས་བྱོན་ནས། དེ་ནུབ་རིན་ཆེན་སྡིངས་སུ་ཕེབས། སང་ཚ་བཞེས་ཐོན་རྗེས་རྟོགས་ལྡན་པས་སའི་དཔྱད་དང་། ཆུ་མིག་སྐྱེ་ལུགས་སོགས་ཐུགས་རྒྱུས་ཀྱི་སྟེངས་ནས་ཞིབ་ཏུ་གཟིགས་པར་ཕུལ་བ་ལྟར་སྤྱན་ལམ་ལ་ཕབ། རིའི་རྩེ་རྣམས་དང་ལུང་པའི་མདོ་དང་གནས་དེ་ཉིད་ཀྱི་འཐིལ་དང་ལྡེབས་རྣམས་ནས་ཀྱང་ལེགས་པར་གཟིགས་ཤིང་གཏན་ལ་ཕབ་པས། ཐུགས་ཡིད་ཆེས་པའི་ངེས་པ་འདྲོངས་ནས། རྟོགས་ལྡན་པ་ལ་སའི་དཔྱད་རྣམས་ལེགས་པོ་འདུག་ཅིང་།
ས་དམིགས་ཀྱང་སྐབས་ལ་བབ་པར་འདུག་པས། དེར་དཔོན་སློབ་རྣམས་གཟའ་སྐར་བཟང་པོ་ལ་མཁར་ལན་མཛད་པར་ཕེབས་འབྱོན་པ་ཡིན་གསུང་ནས་ཉན་པོ་ལ་ཐེགས་ཏེ། ཆོས་ཀྱི་རྗེ་ཐམས་ཅད་མཁྱེན་པའི་སྤྱན་སྔར་གསོལ་བ། གོལ་མའི་ལུང་པ་དེ་ནི་དབེན་ཞིང་ཡངས་ལ་ཉམས་དགའ་བ། ཕྱོགས་ཐམས་ཅད་སྤང་རི་ཡིད་དུ་འོང་བ་ཀུ་ཤའི་མྱུ་གུས་གང་བ་ལ་སྤང་རྒྱན་ལ་སོགས་པའི་མེ་ཏོག་བཀྲ་བས་མཛེས་པ། བར་བར་ན་བྲག་རི་ཅུང་ཟད་འདུག་པ་རྣམས་ཀྱང་མཛེས་པའི་ཆེད་དུ་ལྷ་དག་གིས་བཀོད་པ་ལྟ་བུ། ཕྱོགས་གཡས་གཡོན་གཉིས་ནས་འབབ་ཆུ་ཅུང་ཟད་རེ་འབབ་པས་བསྐོར་བའི་དབུས་ནེའུ་སིང་ཡིད་དུ་འོང་བ་མེ་ཏོག་སྣ་ཚོགས་དང་ཆུ་མིག་རབ་ཏུ་མང་པོས་བརྒྱན་པའི་དཀྱིལ་སྟོད་ཀྱི་ཐད་ན། ས་སྐམ་པོ་འབུར་དུ་དོད་པ་གཟིམས་ཁང་དང་ཆོས་ཁྲིའི་དམིགས་ཡུལ་འོས་པ་དང་། དེ་དང་འབྲེལ་བ་ན་སའི་སྡིངས་ཆེན་པོ་གཙུག་ལག་ཁང་འདུ་ཁང་དང་བཅས་པའི་ས་དམིགས་སུ་འོས་པ་ཡང་འདུག ཤར་གྱི་སྟག་སྐྱའོ་སོགས་ཕྱོགས་ཀྱི་ས་བདག་བཞི་ཡང་ཚང་མར་འདུག
རི་རྩེ་མོ་མ་ཉམས་ཤིང་ཕུ་བགས་ཀྱིས་གཞོལ་བས་འཕྲིན་ལས་ཀྱི་རྒྱུན་ཆུ་བོ་ལྟར་རིང་བའི་སའི་དཔྱད་དང་། བྱང་ཤར་གྱི་ཕྱོགས་ན་བྲག་རི་དུང་འབུར་དུ་དོད་པ་འདྲ་བ་ཞིག་འདུག་པས་སྙན་པའི་གྲགས་པ་ཕྱོགས་ཐམས་ཅད་དུ་སྒྲོག་པའི་སའི་དཔྱད་དང་། མདར་ཕྱག་རྒྱར་བསྣོལ་ཞིང་། ཁྱད་པར་དུ་རི་སྣ་དམར་པོ་དཔལ་ཚོགས་ཀྱི་བདག་པོས་གླང་པོ་ཆེའི་སྣ་བརྐྱང་བ་ལྟ་བུས་བསྐྱོར་བའི་ངང་ཚུལ་ཅན། ལོངས་སྤྱོད་ཟད་མི་ཤེས་པ་རྒྱུན་པར་འབྱུང་བའི་སའི་དཔྱད་ལ་སོགས་པ་ཡིད་ལ་འདོད་པ་འཇོ་བའི་གནས་ཡ་མཚན་ཅན་དགོན་ས་ཤིན་དུ་ལེགས་པ་ཅིག་འོང་བར་འདུག་གསུངས་པས་ཐུགས་དགྱེས་ཏེ། འོ་ན་མཁར་རྩེ་བ་ལ་སྐྱར་ཞུས་དགོས་ཡོད། ས་དེ་མཁར་རྩེ་བས་དཔལ་གནས་པ་ལ་དམག་འཐེན་པའི་རྟེན་སོར་གནང་བ་ཡིན་འདུག་པས་དེའི་ས་ཚབ་གནང་བར་ཞུ་བ་སོགས་དོག་འགྲོལ་དགོས་པས། ངེད་ཀྱིས་མི་ལ་ས་སློང་བར་བྱེད། ཁྱེད་ཀྱིས་ལྷ་འདྲེ་ལ་སློང་བར་མཛད་དགོས་གསུང་ནས་དེ་མ་ཐག་མཁར་རྩེར་ཐེགས་པས་བཞེད་པའི་དོན་འགྲུབ་སྟེ་ཉན་པོར་ཕེབས་ནས། བདག་ཉིད་ཆེན་པོ་འདི་ལ་ད་ལྟ་རང་བྱོན་ལས་ས་འདུལ་བ་དང་དགོན་པའི་རྨང་འདིངས་པར་མཛོད།
ཅེས་བཀའ་སྩལ་བ་སྙན་གྱི་རྒྱན་དུ་མཛད་དེ། དཔོན་སློབ་བཅུ་གཉིས་ཐེགས་ནས། གཞན་རྣམས་རིན་ཆེན་སྡིངས་སུ་བཏང་། རྗེ་ཉིད་ཀྱིས་ང་གཅོད་ཡུལ་བ་བྱེད་པ་ཡིན་གསུང་ནས་གཟིམས་ཁང་གོང་མའི་ས་ཡུལ་དེར་ཆ་ཐེར་ཕུབ་ནས་བཞུགས་ཤིང་ས་བརྟུལ་ཏེ། ཤིང་མོ་ཡོས་ཀྱི་ལོ་ཧོར་ཟླ་བཅུ་པའི་ཚེས་ཉི་ཤུ། རེས་གཟའ་ཕུར་བུ་དང་། རྒྱུ་སྐར་རྒྱལ་སྟོད་འཛོམ་པའི་དུས་སྦྱོར་ཕུན་སུམ་ཚོགས་པ་ལ། རྒྱུད་སྡེ་ལས་གསུངས་པའི་སའི་ཆོ་ག་ཕྱིན་ཅི་མ་ལོག་པར་མཛད་ནས། སྦོམས་རྟ་བཙུགས་ཏེ་ས་ཐིག་མཛད་པ་ལ་ཕྱོགས་པའི་ཚེ། རྟོགས་ལྡན་རྡོ་བཀྲས་པ་རྟེན་འབྲེལ་བསྒྲིག་པར་བྱོན།
ཞབས་ལ་གཏུགས་པའི་ཕྱག་མཛད་དེ། གསོལ་ཞལ་སྡེར་གཉིས་ནས་དཀར་མོ་འབྲུ་བཟང་གིས་བཀང་བ་དང་། གཏོར་ཐེབ་གཉིས་རིན་པོ་ཆེ་དང་སྨན་སྣ་བཟང་པོས་བཀང་། དར་སྣ་ཚང་དང་བཅས་ཕྱག་ཏུ་ཕུལ་ཏེ། ངེད་རིན་ཆེན་སྡིངས་ནས་ཡིན། མིང་ལ་རྡོ་རྗེ་བཀྲ་ཤིས་ཟེར་བ་ལགས་ཟེར་བ་ལ། ཐུགས་ཤིན་དུ་དགྱེས་ནས། རྟེན་འབྲེལ་ལེགས་གསུང་བའི་སྐབས་སུ། མོ་དབེན་དུད་ཅིག་པོ་དེའི་ཁྱིམ་བདག་ཁམ་འབྲོག་གི་ཆ་ལུགས་བྱས་པ་ཞིག་གིས་ཇ་བག་ཅིག་དང་། ཞོ་རྫ་ཅིག་འབུལ་དུ་བྱུང་བ་ལ་མིང་ཅི་ཟེར་གསུངས་པས།
ཐར་པ་རྒྱལ་མཚན་ཟེར་བ་ལགས་ཟེར་བས་ཀྱང་དགྱེས་ཏེ། བླ་མ་ཕུན་ཚོགས་པ་ལ་ཞོ་དེ་དཀྲུགས་ལས་ཆུ་དང་བསྲེས་ལ་གང་ཁྱེབ་དུ་གཏོར་ཤོག་གསུང་བ་དང་། ཆོས་རྗེ་ཀུན་དགའ་དཔལ་བ་ལ་ཇ་བག་དེ་བསིལ་ལ། ནས་དང་། རིན་པོ་ཆེ་སོགས་དང་བསྲེས་ལ་གཏོར་ཤོག་གསུང་བ་བཞིན་ཁོང་རྣམ་གཉིས་ཀྱིས་གཏོར་བས། དེ་དག་གིས་གང་ཁྱེབ་པའི་ས་ཡུལ་རྣམས་དིང་སང་དགོན་པས་གང་བ་འདི་ཡིན་པར་གྲགས་ལ། དེར་གཟིམས་ཁང་ཀ་བ་ཉི་ཤུ་རྩ་བརྒྱད་ཀྱི་ས་གྲྭས་ཏེ་རྩིག་རྨང་བཞག་ནས་རྩིག་པ་ཁྲུ་གང་ཙམ་དུ་ལོངས་པ་ན། གཙུག་ལག་ཁང་ཀ་ཆེན་བཞི་སྐོར་ལམ་དང་བཅས་པའི་མདུན་དུ། འདུ་ཁང་ཀ་ཆེན་བརྒྱ་ཐམ་པའི་ས་གྲྭས་རྩིག་རྨང་བཏིང་བས་གཟིམས་ཁང་གི་ཐད་དུ་འཇའ་རྒྱལ་མཚན་འདྲ་བ་ཁ་དོག་སྣ་ཚོགས་ཡོད་པ་ཅིག་དགུན་སྟོད་ལ་ཉེ་བའི་བར་དུ་དུས་འཁོར་མར་བྱུང་ཞིང་། གཙུག་ལག་ཁང་གི་ཐད་དུའང་སྐབས་ལ་ལར་འཇའ་འོད་དང་མེ་ཏོག་གི་ཆར་འབབ་པ་དང་།
གཞན་ཡང་ངོ་མཚར་བའི་ལྟས་དུ་མ་བྱུང་། ཟླ་བ་རྟིང་མའི་ཚེས་བརྒྱད་ལ་ཉན་པོ་ནས་ཐམས་ཅད་མཁྱེན་པ་རོང་སྟོན་ཆེན་པོ་དཔོན་སློབ་མཐའ་དག་གནས་དེར་ཉིན་སྐོར་ལ་བྱོན་ནས་ཐོག་མར་གཟིམས་ཁང་གི་རྨང་གཏིང་སར་ཕེབས། ཨ་ལ་ལ། ཨ་ལ་ལ། འདི་འདྲའི་གནས་དང་ཁང་པའི་བཀོད་པ། ཡིད་ལ་ཇི་ལྟར་འདོད་པ་ལས་ཀྱང་ལྷག་པ་ཙམ་དུ་འདུག གྲྭ་པ་རྣམས་ཀྱིས་འདིར་མཐོ་རྩོག་རེ་རྒྱོབ་གསུང་བ་བཞིན་རྒྱབ་པས་མང་དུ་བྱུང་བ་རྣམས་བགྲངས་པ་ན་མཐོ་བཞི་བཅུ་ཞེ་དགུ་འདུག་སྟེ། དུས་ཕྱིས་ཁང་ཆེན་བཞི་བཅུ་ཞེ་དགུ་ཚུགས་པའི་རྟེན་འབྲེལ་ཀྱང་འགྲིག དེ་ལ་ཕྱག་ནས་འཐོར་བ་སོགས་མཛད་ནས། གཙུག་ལག་ཁང་འདུ་ཁང་དང་བཅས་པའི་རྩིག་རྨང་གི་ཐད་དུ་བྱོན་སྐུ་ཆོས་ཀྱི་གྲྭ་གཉིས་པོ་སྐུའི་ཕྲག་པ་གཡས་གཡོན་ལ་སོ་སོར་གཟར།
ཕྱག་གཉིས་སྐུ་རྒྱབ་དུ་བསྣོལ་ནས་དབུ་ཅུང་ཟད་དུད་པ་དང་བཅས་པས་རྩིག་རྨང་གི་མཐའ་བསྐོར་བའི་ཚུལ་དུ་ཐེགས་བཞིན་པའི་ཞལ་ནས། ཕ་ཕ་ཕ་ཕ། ཡ་མཚན་ལ། ཡ་མཚན་ལ། ཧ་ཅང་ཡང་ཆེས་པ་མིན་ནམ། དྭགས་པོ་དབོན་པོ་བ་ངེད་རང་གི་འདི་ལ་ཐོག་འབུབས་པའི་རྩིས་ཀྱང་མཛད་དགོས། ལུང་པ་འདི་ན་ནི་ཤིང་མི་འདུག ཅུང་ཟད་ཆེས་པ་ཨེ་ཡིན་གསུང་བ་ལ། དམ་པ་འདིའི་ཞལ་ནས། བླ་མ་ཐུགས་རྗེ་ཆེ་བས་ཤིང་ཁ་འདྲ་རྙེད་དེ་འོང་།
ངེད་རང་གི་འདིར་དབུས་གཙང་ཁམས་གསུམ་འདུ་དགོས་པས་མ་ཤོང་གི་དོགས་ནས་རྒྱ་ཆེ་བ་གཙོ་བོར་བྱས་པ་ལགས། ཞེས་སོགས་ཡབ་སྲས་བཀའི་སྒྲོ་བ་མཛད་དེ། ཕྱག་ནས་གནང་། དགོན་པའི་མིང་ནི་ནཱ་ལེནྡྲའོ་ཞེས་གསུངས། སླར་ཆོས་ཁྲིའི་ས་ཡུལ་དེར་ཕྱགས་ཕབ། ས་འབུར་དུ་དོད་པ་འདི་ནི་དུང་དཀར་པོ་གཡས་སུ་འཁྱིལ་བའི་རྣམ་པ་ཅན་ཆོས་ཁྲིའི་ས་ཡུལ་འོས་པ་ཞིག་སྟེ། གྲྭ་པ་རྣམས་རྡོ་སྐྱོས་ལ། འདི་རང་དུ་ཆོས་ཁྲི་རྩིགས་ཤིག མིང་ལ་བྱ་རྒོད་ཕུང་པོའི་རི་ཞེས་བྱའོ། ། ཞེས་གསུང་ཞིང་དུང་གི་འཁྱིལ་གྱི་ཐད་དུ་ཕྱག་འཁར་བཙུགས་པའི་ས་དེ་ཉིད་དུ་རྡོ་མང་པོ་དཔུངས་པས་ཆོས་ཁྲིའི་རྣམ་པར་བྱས་པ་ལ་བཞུགས་ཏེ།
རྟེན་འབྲེལ་བསྒྲིགས་པའི་སླད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ཆོས་མང་པོའི་དབུ་བཙུགས། གུང་ཚིགས་ལ་ཡོན་བདག་མཐར་པས་དཔོན་སློབ་བཅུ་གཉིས་གདན་དྲངས་པའི་ལམ་ཞོར་ལ། གཟིམས་ཁང་འོག་གི་ཐད་འདི་ན་ཁང་རུལ་གྱི་རྡོ་ཕུང་ཆེན་པོ་ཅིག་འདུག་པ་ལ། བདག་ཉིད་ཆེན་པོ་འདིས་རྗེའི་དྲུང་དུ། མཁར་ལན་མ་འདིའི་ལག་གི་བླ་ངེད་ཀྱིས་བྱེད་དགོས་པས། བདག་གི་ཁང་ཆུང་དེ་གཞན་དུ་མ་གྲུབ་དོགས་པ། རྡོ་མོད་ས་འདིར་བྱས་ཆོག་པ་ཞུས་པས། ཇི་ལྟར་བཞེད་པ་བཞིན་མཛད་ཆོག་པའི་བཀའ་ཕེབས་ནས་རྡོ་ཕུང་དེ་ལ་ཕྱག་ནས་ཀྱང་མཛད། རིན་ཆེན་སྡིངས་པས་དཔོན་སློབ་བརྒྱད་དགོང་ཇ་ལ་གདན་དྲངས། རྟོགས་ལྡན་པས།
ཀུན་མཁྱེན་རོང་པོའི་དྲུང་དུ་ཐུབ་དབང་གི་གསེར་སྐུ་ཅིག་ཕུལ་བས། རྗེའི་ཞལ་ནས། དི་རིང་བསྟན་པའི་གཙོ་བོ་འདི་ལྟ་བུ་འབུལ་བ་ནན་ལྟར་རྟེན་འབྲེལ་ལེགས། བླ་མ་བས་ཁ་སང་ནས་ཀྱང་རྟེན་འབྲེལ་གང་ལེགས་མཛད་འདུག་པ་ངོ་མཚར་ཆེ། ཞེས་གསུངས་ནས་ཐུགས་དགྱེས་ཚོར་ཆེན་པོ་མཛད། སླར་ཡང་དམ་པ་འདི་ཉིད་ལ་མཁར་ལས་ཀྱི་ལག་གི་བླ་འཕྲོ་ལ་མཛོད་ཅིག་པའི་བཀའ་བསྩལ་དང་བཀོད་པ་གནང་འོས་རྒྱས་པར་མཛད་ནས་ཉན་པོར་ཐེགས། བདག་ཉིད་ཆེན་པོ་འདིས་གཟིམས་ཁང་འོག་མའི་ས་ཡུལ་དེར་ཡང་ཅོག་བུ་ཕུབ་ནས་ཞག་གཅིག་བཞུགས་ཏེ་ས་བྱིན་གྱིས་བརླབས། རིན་ཆེན་སྡིངས་པའི་བཙུན་མ་སོགས་ལ་རྩིག་རྨང་བགྱིད་དུ་སྩལ། ཕྱག་ཕྱིར་ཁང་ཚན་མཁར་ལས་ལ་དུངས་པ་འགའ་ཞིག་ཀྱང་བསྡད། སྟོན་གཞུག་དེ་ལ་གཙུག་ལག་ཁང་འདུ་ཁང་དང་བཅས་པའི་རྩིག་པ་ཁྲུ་རེ་ཙམ་དང་།
གཟིམས་ཁང་ཐོག་སོར་འཁྱོལ་ལ་ཁད་པ་དང་། བྲན་ཁང་ཐོག་ཁེལ་བ་གཉིས་གསུམ་དང་། རྨང་ཐིངས་པ་མང་དུ་བྱུང་། འཁྱགས་ལ་ཐུགས་རྗེས་དཔོན་སློབ་ལྷན་དུ་ཆོས་བར་ལ་བཏེག ཐོག་མར་དེབ་གོང་རྫོང་ནས་ཕོགས་ཕུལ། གྲབ་གསས་ཁང་དུ་བཞུགས། ཆོས་རྗེ་རྒྱལ་མཚན་ལེགས་གྲུབ་པས་ཡབ་སྲས་གཉིས་ཀའི་ཞབས་ལ་གཏུགས་པ་རྗེས་སུ་གཟུང་ནས་སྨིན་པར་མཛད། དེ་ནས་རིམ་གྱིས་ལོ་དང་བྱ་ཡུལ་བས་སྤྱན་དྲངས། མེ་ཕོ་འབྲུག་གི་ལོ་ཧོར་ཟླ་གཉིས་པའི་བཤམ་ལ་ནཱ་ལེནྡྲར་ཕེབས་རོང་སྟོན་ཆེན་པོས་རིན་སྡིངས་སུ་བཞུགས་ནས་ཉིན་རེ་བཞིན་ལས་ཆོས་གསུང་བར་བྱོན། ཁ་བ་བབ་པ་སོགས་ཀྱི་སྐབས་སུའང་ཕྱག་མཁར་ལ་བརྟེན་ཏེ་ཆོས་མ་ཆག་པར་གསུངས།
དཔོན་སློབ་བྱིན་དེས་ནཱ་ལེནྡ་ཉིད་དུ་སླེའུ་ལྡིང་སོགས་ལ་བརྟེན་ནས་བཞུགས། འདུ་ཁང་གི་རྒྱ་ཁྱོན་རྗེའི་ཐུགས་བཞེད་དང་བསྟུན། བྱང་ཕྱོགས་ནས་ཀ་ཚར་གཉིས་བསྐུམ་སྟེ་ཀ་བ་བརྒྱད་བཅུའི་ས་ཡུལ་མཛད། གྲོ་ཉན་གླང་གསུམ་གྱིས་ཆེགས་རྡོ་བསགས་ནས་འདུ་ཁང་གི་ཕྱོགས་རེ་སྒྲུབས། ཕྱོགས་གཅིག་མཁར་རྩེ་བས་བསྒྲུབས་པས་ཐོག་སོར་ལོངས། གཟིམས་ཁང་གི་ཤིང་རྩེ་ལོགས་བྲིས་མ་གཏོགས་ཚར། སྟོན་སོ་ཚུན་ལ་བྲན་ཁང་ཀྱང་བརྒྱ་བུད་པ་ཙམ་ཐེབས། དེ་ནས་གཟུང་སྟེ་དབྱར་ཆོས་དགུན་ཆོས་ཀྱི་སྒྲིགས་ལ་སོགས་པ་གསང་ཕུ་ནེའུ་ཐོག་ཇི་ལྟ་བ་བཞིན་མཛད་པས་དེ་མ་ཐག་ནས་དགེ་འདུན་བརྒྱད་བརྒྱ་ཙམ་འདུས། དུས་ཕྱིས་ནི་དབྱར་ཆོས་སོགས་ལ་སྟོང་ར་ཅན་ཙམ་དང་། མང་ཚོགས་ལ་ཉིས་སྟོང་ཙམ་ཚོགས་ཏེ།
དམ་པའི་ཆོས་ཀྱི་དགའ་སྟོན་ལ་ལོངས་སྤྱོད་པར་མཛད་དོ། ། ཀློག་པའི་རྒྱན་ལྡན་གཙུག་ལག་ཁང་ཆེན་ནི། ། སངས་རྒྱས་སྲས་དང་བཅས་པས་ཡོངས་གང་བ། ། ཐུབ་བསྟན་ཡུན་དུ་གནས་པའི་རྩ་ལག་མཆོག ། རབ་འབྱམས་ཕན་བདེའི་གཞི་དང་རྟེན་དུ་བསྒྲུབས། ། ཨ་ཤད་ཐ་ཡི་ཤིང་གིས་མ་རྒྱན་ཞིང་། ། དབུས་འགྱུར་ཆང་ལས་བྱང་དུ་རབ་བསྐྱོད་ཀྱང་། ། རྡོ་རྗེའི་གདན་དང་ཐ་དད་མ་ཡིན་པའི། ། ཆོས་ཀྱི་མདུན་ས་འདི་ཀྭ་རྨད་དུ་བྱུང་། ། སྐྱོབ་པ་ཉིད་གཟིགས་ཤཱཀྱའི་རྒྱལ་མཚན་དང་། །
འཇམ་པའི་དབྱངས་དངོས་བཀྲ་ཤིས་རྣམ་པར་རྒྱལ། ། བློ་ལྡན་དགྲ་བཅོམ་མང་པོས་ཡོངས་བསྐོར་ནས། ། དམ་ཆོས་སྒྲོག་པའི་གནས་མཆོག་འདི་ངོ་མཚར། ། དེ་ལྟར་ཡབ་སྲས་ལྷན་ཅིག་པས་གདུལ་བར་བྱ་བ་རྣམས་སྨིན་པར་མཛད་ཟིན་ནས། རོང་སྟོན་ཐམས་ཅད་མཁྱེན་པ་རྣམ་པར་གྲོལ་བ་ཆོས་ཀྱི་དབྱིངས་སུ་སྙོམས་པར་ཞུགས་པ་ན། གདུང་མཆོད་གསོལ་གདབ་ཀྱི་རིམ་པ་བསམ་གྱིས་མི་ཁྱབ་པ་དང་། དབུས་གཙང་གི་ཆོས་སྡེ་མཐའ་དག་ཏུ་དགོངས་རྫོགས་རྒྱ་ཆེན་པོ་བསྒྲུབས། གཞལ་དུ་མེད་པའི་སྐུ་གདུང་རིན་པོ་ཆེ་གཟིམས་ཁང་གོང་ཉིད་དུ་བཞུགས་པར་བརྩམས་ཏེ། གཟིམས་ཁང་འོག་ཏུ་སྐར་ཕིབས་ཆེ་ཆུང་འབུབས་རྒྱུའི་ཤིང་བཟོ་ཚར་བ་ཉིད་གང་སུ་བསྒྱུར་ནས་ཐོག་མའི་སྟེང་དུ་ཚོམས་ཆེན་སྐར་ཕིབས་དང་བཅས་པ་བྱང་དུ་ཀ་བཞི་མ་ཤར་ནུབ་སོགས་མཛད། སྐུ་གདུང་རིན་པོ་ཆེ་དྲི་བཟང་དང་དར་ཟབ་ལ་སོགས་པས་ཀླུབས་ནས་ཙནྡན་དཀར་པོ་ལས་བྱས་པའི་སྒམ་དངུལ་གྱིས་ཤན་པའི་ནང་དུ་ཞུགས་སུ་གསོལ་བས།
ཡིད་བཞིན་གྱི་ནོར་བུ་རིན་པོ་ཆེར་གནས་གྱུར་ཏེ་རིང་སྲེལ་གྱི་གོང་བུས་སྤྲས་པ་དེ་ཉིད་ཀྱི་བཞུགས་ཁང་དུ་གསེར་དངུལ་ལས་གྲུབ་པའི་བྱང་ཆུབ་ཆེན་པོའི་མཆོད་རྟེན་བུམ་པའི་ཕྱོགས་བཞིར་སྒོ་དང་སྒོ་རྒྱན་གྱིས་མཛེས་པར་བྱས་པའི་མདུན་མར་སྐུ་འདྲ་རིན་པོ་ཆེ་ཕྱག་ནས་མ་དང་སེང་ཁྲི་ལ་བཀའ་བསྲུང་དང་ནོར་ལྷའི་སྐུ་བཞུགས་ཤིང་། ནོར་བུ་རིན་པོ་ཆེ་སྣ་ཚོགས་པས་བརྒྱན་པ་ཐོ་བཅོ་ལྔ་པ་འདི་ནཱ་ལེནྡ་ཉིད་དུ་བསྒྲུབས། སོལ་བ་སོགས་ཉེར་སྤྱད་སྒྲུབ་སླ་བ་ལ་དགོངས་ཏེ་ལྷ་ཆེན་བསྒྲུབ་ས་ཐོག་མར་འུ་ཤང་རྡོར་མཛད་བཞེད་པས། བྱ་ལོ་ཟླ་བ་བརྒྱད་པ་ལ་སྐྱིད་ཤོད་ཕྱོགས་སུ་ཐེགས། ཚེས་བཅོ་ལྔ་ནས་འུ་ཤང་རྡོར་ཐུགས་དམ་གཏོར་སྒྲུབ་བཙུགས་ཏེ་མཁའ་འགྲོ་ཆོས་སྐྱོང་ལ་འཕྲིན་ལས་བསྐུལ་བས་དགོས་དགུ་ཅོག་ཆར་བཞིན་དུ་བབ། རོག་བྱེད་པ་སླེའུ་ཆུང་ནས་སྤྲུལ་སྐུ་བསོད་རྒྱལ་བ་དང་བཀྲས་ཚུལ་བ་སྐུ་མཆེད་ཀྱིས་ཐོག་དྲངས། གསེར་སྐུ་བ་བཅུ་བདུན། མགར་བ་བཞི། ལྷ་བྲིས་པ་གཉིས། ཟངས་མགར་བ་གཉིས་ཏེ་བཟོ་རིགས་ཀྱི་ལག་ལེན་ཐུབ་པ་ཉི་ཤུ་རྩ་ལྔ་བྲན་དང་བཅས་པ་གསགས་ནས་ཟས་སྐོམ་དང་གནང་བྱིན་གྱ་ནོམ་པ་མཛད་དེ།
གུང་ཐང་གི་ལྷ་ཆེན་དཔལ་འབར་ལ་ཆད་བླངས་པའི་རུས་ཤིང་ཚུགས་ཤིག་པ་ལ་སོགས་པའི་བཀའ་བཀོད་གནང་བ་ན། གཟི་ཀུན་སྤང་བས་ཐུབ་པ་དཀར་མོ་ཉིད་ལ་རྟེན་གཙོ་འབྱུང་བར་བཞེད་པས། ལྷ་བཟོ་བ་ལ་ལྷ་ཆེན་མི་ཤེས་པའི་ཟོལ་གྱིས་མར་མེ་མཛད་དང་བྱམས་པའི་སྐུ་རེ་སྒྲུབས་ལ་ཐུབ་པ་དཀར་མོ་དང་དུས་གསུམ་སངས་རྒྱས་གསུམ་སྒྲིགས་སུ་བཞུགས་པའི་ཐབས་མཁས་གྱིས་ཤིག་པའི་ཞལ་ཏ་གནང་བ་ཡིད་ལ་མནག་སྟེ། དེ་ཙམ་པའི་ལྷ་ཆེན་པོ་བཞེད་མི་ཤེས་པ་སོགས་ཀྱི་སྐྱོན་ཡོན་ཞུས་པ་ན། བདག་ཉིད་ཆེན་པོ་འདིས་ཞི་བའི་བཀའ་ལུང་ཇི་ལྟར་བསྩལ་ཀྱང་། ལྷ་བཟོ་བ་གྱ་གྱུའི་བསམ་པ་གཞིག་པར་མ་ཐུབ་པས། གནད་ལ་དབབ་པའི་ཕྱིར་དུ། ང་རང་གི་མཁའ་འགྲོ་ཆོས་སྐྱོང་གིས་ལྷ་ཆེན་པོ་བཞེངས་པར་ཡོད། ཁྱོད་རང་རུས་ཤིང་ཚུགས་གསུངས་པ་ལ། རུས་ཤིང་ཀྱང་མཁའ་འགྲོ་ཆོས་སྐྱོང་ཉིད་ལ་འཛུགས་འཇུག་པར་ཞུ་བ་སོགས་མ་རངས་པའི་ཚིག་གྱ་ཚོམས་སུ་གསོལ་བས་ཅུང་ཟད་འགྱངས་པ་ན།
ཕྱོགས་ཕྱོགས་རྣམས་སུ་ཅོལ་སྒྲོག་ལ་དགའ་བ་དག་གིས་ལྷ་བཟོ་བ་རི་བོ་དགེ་ལྡན་པ་ལ་ཞེན་ཆེ་བས། དཔོན་སློབ་གྲུབ་མཐའི་ཆགས་སྡང་གིས་མ་དུམས་པར་ལྷ་ཆེན་བཤོལ་བ་ལས་ཐབས་མི་འདུག་ཟེར་བ་ལ་སོགས་པའི་མི་སྙན་བསྒྲོག་པར་གྱུར་ཀྱང་། རྡོ་རྗེའི་ཆོས་སྐྱོང་བ་རྣམས་ཀྱི་འཕྲིན་ལས་ཀྱི་མཐའ་མ་བརྟུལ་བའི་དབང་གིས་ལྷ་བཟོ་བ་ལ་མི་འཚམ་པའི་རྨི་ལམ་འཇིགས་སུ་རུང་བ་དག་ཤར་ནས། བཀའ་བཞིན་འཚལ་བར་གསོལ་ཏེ། ཟླ་བ་དགུ་པའི་ཚེས་ཉི་ཤུའི་ཉིན་ལྷ་བཟོ་བས་མཐོ་གང་སྦར་བ་དང་བཅས་པའི་རུས་ཤིང་བཙུགས་པས། རུས་ཤིང་ལ་འཇའ་ཟུག་པ་སོགས་ཡ་མཚན་པའི་རྟགས་དུ་མ་བྱུང་བ་ནས་རིམ་གྱིས་བསྒྲུབས། བཟོ་ཕུད་ཀྱི་རྣལ་འབྱོར་དབང་ཕྱུག་ལུགས་བཏང་དུས་མེ་ཏོག་གི་ཆར་ལག་པས་འཛིན་ཐུབ་པ་བབས། བྲད་བདར་ཚར་བ་ལྟར་འཇམ་ཞིང་འཇའ་ཚོན་ཁ་དོག་སྣ་ལྔས་ཀླུབས་པས་ཡིད་འཕྲོག་པར་བྱོན་པ། ལྷ་བཟོ་བས་དེ་ཉིད་བཞུགས་པར་གསོལ་ཡང་མ་གནང་། གསེར་བཙོ་མ་དང་གཡུ་འཕྲ་དཔག་ཏུ་མེད་པས་བརྒྱན་པར་མཛད།
གནས་དེ་ཉིད་ཀྱི་ལྕོང་བྱེ་མའི་དཀྱིལ་དུ་ལྷུང་བ་ལ་རྒྱུ་མཛད། ཟངས་ཁལ་ཉེར་ཅིག་གནན་ཏེ་གཙུག་ལག་ཁང་དེའི་རྟེན་གཙོ་ཐུབ་དབང་གི་སྐུ་རྒྱབ་ཐོ་བཅུ་པ་ལི་དམར་ལ་གྲང་གསེར་གསོལ་བ་འདི་ཡང་ཞར་ལས་བཞེངས། ལྷ་ཆེན་གྱི་ལུགས་ཚར་རྗེས་ལྷུ་ཕྲལ་ནས་ཁྱོགས་ལ་བཏེག་སྟེ་ནཱ་ལེནྡྲར་དྲངས་ནས་བཟོ་འཕྲོ་ཚགས་སུ་བཙུད། སྤྲ་ཚིལ་གྱིས་མ་ལང་བས་ལུག་གི་ཚིལ་བུ་བཞུས་པ་དར་ལ་བརྩགས་ནས་འཁྱགས་སུ་བཅུག་པ་ལེགས་པར་བརྡུངས་ཏེ་སྤྲ་བཟོ་བྱས་པ་ལས། ཧ་ཅང་ཐུག་ཆེས་པའི་དབང་གིས་ཟངས་ཁལ་དགུ་བརྒྱ་ལྷག་པ་ཙམ་སོང་། སྐུ་གསེར་ལ་གསེར་ཞོ་བདུན་བརྒྱ་དང་སུམ་ཅུ། དངུལ་ཆུ་ཞོ་ཉིས་སྟོང་ཉི་བརྒྱ་སོགས་བཟོ་རྒྱུ་གཞན་ཡང་འཕངས་པ་མེད་པར་བཏང་། གཏོང་བ་ལ་ལྷག་པར་གོམས་པས་ལྷ་བཟོ་བའི་ཡོན་རྫོངས་ལ་སོགས་པ་རྣམས་ནི་མི་བཟད་པའི་གཏེར་ལ་ལོངས་སྤྱོད་པ་ལྟར་སྙེ་ངོམས་པར་གནང་བས། ལུགས་སུ་བླུག་པའི་གསེར་སྐུ་ལ་གངས་ཅན་གྱི་ལྗོངས་ན་འདི་ལས་ཆེ་བ་མེད་པར་གྲགས་པའི་ཐུབ་དབང་གི་སྐུ་བྱིན་བརླབས་ཀྱི་གཟི་འོད་འབར་བ་འདི། ཁྱི་ལོ་ཟླ་བ་བཅུ་གཅིག་པའི་ནང་དུ་ཞབས་སུ་བྱོན།
རིང་སྲེལ་རྣམ་པ་གསུམ་གྱིས་ཡོངས་སུ་གང་བར་མཛད་པ་སོགས་གཟུངས་བཞུགས་ཀྱི་ཡ་མཚན་བརྗོད་ཀྱི་མི་ལང་བ་ལ་སོགས་པ་རྣམས་ནི་དཀར་ཆག་ན་གསལ། དེའི་བཞུགས་གནས་ལ་གཙུག་ལག་ཁང་རྩེ་བསྒྲོན་ཏེ། ཐོག་སོ་བཏོང་པ་ཐིགས་ཁང་དང་བཅས་པ་མཛད། འདུ་ཁང་གི་ཐོག་ཀྱང་༼ལྕོག་༽ཕྱོགས་སྒོར་མོར་ཕུབ། ལོགས་བྲིས་སོགས་ཀྱིས་བརྒྱན་པར་མཛད་ནས་དངུལ་གདུང་ཀྱང་གཙང་ཁང་དུ་སྤྱན་དྲངས། རབ་ཏུ་གནས་པའི་ཆོ་ག་རྣམ་པར་དག་པ་རྗེ་ཉིད་ཀྱིས་མཛད་ཅིང་། ཤིས་པ་ལྷག་པར་སྐྱོང་བའི་དགའ་སྟོན་རྒྱ་ཆེན་པོ་དང་བཅས་པ་བསྒྲུབས། གསུང་གི་བརྟེན་ལ་ཐོག་མར་ཉིད་རང་གི་གསན་སྦྱོང་མཛད་པའི་གཞུང་རྣམས་གསེར་ལས་བཞེངས་པ་དང་། ཐམས་ཅད་མཁྱེན་པ་ཉིད་ཀྱི་བཀའ་འབུམ་ཤོག་སྐྱར་བཞེངས་པ་དང་བཅས་པས་བསྟན་འགྱུར་གྲས་ཀྱི་པུསྟི་བཅུ། དེ་རྗེས་ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་འབྲིང་བསྡུས་པ་གསུམ་དང་།
རྒྱུད་སྡེ་དང་མདོ་སྡེ་སོགས་གཙོ་གང་ཆེ་བ་འགའ་ཞིག་དང་བཅས་པའི་གསེར་ཆོས་པོད་ཆེན་སུམ་ཅུ་སོ་གྲངས་ཙམ་དང་། ཐུགས་ཀྱི་རྟེན་ལ་འབུམ་མོ་ཆེ་བཞེངས། དུས་ཀྱི་མཆོད་པ་ཟླ་བ་བྱུང་ངོ་ཅོག་གི་ཚེས་བཅུ་བཞི་ལ་ཚོགས་སུ་མང་ཇ་དང་། དུས་ཆེན་བཟང་པོ་བསམ་གྱིས་མི་ཁྱབ་པ་དང་བཅས་པ་ཕྱག་སྦལ་ཉིད་ནས་རྒྱུན་མི་ཆད་པར་གཏོང་བ་སོགས་རྗེའི་དགོངས་པ་ཆོས་ཀྱི་དབྱིངས་སུ་བསྐང་བར་མཛད། ཉིད་ཀྱི་ཐུགས་དམ་དུ་དངུལ་གར་བླུགས་ཀྱི་སྒྲོལ་དཀར་རྩེ་འཁྲུ་གང་པ་རྒྱ་མཚོའི་དབུས་སུ་པད་སྡོང་ལ་བཞུགས་པ་སོགས་བཟོ་ཁྱད་ཀྱིས་འཕགས་ཤིང་། གཡུ་འཕྲ་བསམ་གྱིས་མི་ཁྱབ་པས་བརྒྱན་པ་དང་། ལམ་འབྲས་བརྒྱུད་པ་ཡོངས་སུ་ཚང་བའི་གསེར་སྐུ་ཁྲུ་ཚད་མ་འདི་བཞེངས་པར་བརྩམས་ཏེ།

ཕྲོ་ཅན་རྣམས་སྐུའི་དབོན་པོ་ཆོས་རྒྱལ་མཚན་པ་ལ་བཀའ་གནང་ནས་བསྒྲུབས། གཞན་ཡང་འཇིགས་བྱེད་ལྷ་ཁང་དང་། མགོན་ཁང་ཕྱི་ནང་སོགས་ན་འབུར་སྐུ་ལོགས་བྲིས་དང་བཅས་པ་བསམ་གྱིས་མི་ཁྱབ་པ་བཞུགས་པ་ལ། ལོ་ཆེན་བསོད་ནམས་རྒྱ་མཚོའི་སྡེའི་ཕྱག་ལས་བདར་ཏེ། མདའི་བླ་བྲེས་སོགས་སྤྱན་གཟིགས་ཀྱི་བཀོད་པ་སྣ་ཚོགས་པས་མཛེས་པར་བྱས་པ་རྣམས་དང་། ལམ་འབྲས་ལྷ་ཁང་གི་ཐོག་དྲངས་ལོགས་བྲིས་ཡ་མཚན་ཅན་རྣམས་དང་། ཐུགས་དམ་ཐང་སྐུ་ངོ་མཚར་ཅན་དཔག་ཏུ་མེད་པ་རྣམས་དང་མཉེས་ཐང་ཆོས་རྫོང་དུ་ཐམས་ཅད་མཁྱེན་པ་བློ་གྲོས་བརྟན་པའི་སྐུ་གདུང་གི་བཞུགས་ཁང་ཟངས་གསེར་ལས་གྲུབ་པའི་རྣམ་རྒྱལ་མཆོད་རྟེན་མཐོ་བཅུ་ཡོད་པ་འདི་དང་། གཞན་ཡང་ཡུལ་ཕྱོགས་མང་པོར་རྟེན་གསུམ་བསམ་གྱིས་མི་ཁྱབ་པ་བཞེངས་པར་མཛད་པ་སོགས་བརྗོད་ཀྱིས་མི་ལང་ངོ་། ། བསྟན་པ་ཡུན་རིང་གནས་པའི་གཞིར་བརྟེན། ། མ་ལུས་དགེ་འདུན་འདུས་པའི་སྡེ་ཆེན་པོ། ། ངོ་མཚར་སྐུ་གསུང་ཐུགས་རྟེན་དང་བཅས་པས། །
ཡངས་པའི་ས་ཆེན་མཐའ་དག་ཁྱབ་པར་མཛད། ། ཁྱོད་ཀྱི་སྙིང་སྟོབས་ཕྲག་པ་མཐོན་པོ་ལ། ། ཡོངས་རྫོགས་བསྟན་པའི་ཁུར་ཆེན་རབ་བཟུང་སྟེ། ། བར་ཆད་དགྲ་ལས་རྟག་ཏུ་རྒྱལ་བ་ཡི། ། རྔ་ཆེན་སྲིད་པ་གསུམ་ན་ལྷ་ངེར་གྲག ། ཀློག་སྤོང་ལས་ཀྱི་དཀྱིལ་འཁོར་ཡོངས་གང་ནས། ། ཕན་བདེའི་འོད་དཀར་བྱེ་བ་ཕྲག་བརྒྱ་ཡིས། ། ཐུབ་བསྟན་ནོར་འཛིན་མ་ལུས་བསལ་མཛད་ཀྱང་། ། བདུད་གནས་མུན་པའི་གླིང་དུ་ཁྱོད་ཀྱིས་སྦས། ། བསྟན་དང་འགྲོ་ལ་གང་ཕན་ས་ཡི་མདུད། །
མཐའ་དག་ཐུགས་རྗེའི་དཔུང་པས་རབ་བཟུང་སྟེ། ། དམ་ཆོས་ཀློག་པའི་དགའ་སྟོན་འགྱེད་མཁས་པ། ། ཆོས་ཀྱི་ས་སྐྱོང་དབང་པོ་ཁྱོད་ལགས་སོ། ། དེ་དག་ནི་བསྟན་པའི་གཞི་རྟེན་དུ་ཆོས་གྲྭ་ཆེ་བྲན་དང་དགེ་འདུན་གྱི་སྡེ་བཙུགས་ཤིང་སྐུ་གསུང་ཐུགས་ཀྱི་རྟེན་རྨད་དུ་བྱུང་བ་རྣམས་བསྒྲུབས་པའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། དེ་ལྟར་བསྟན་པ་དང་སེམས་ཅན་ལ་ཕན་བདེའི་མཛད་པ་ནམ་མཁའི་མཐའ་གྲུ་གཞལ་བ་ལྟ་བུས་གདུལ་བྱ་རྣམས་སྨིན་པར་མཛད་བཞིན་པའི་ངང་ནས། མཉེས་ཐང་དུ་སྐུ་ཁམས་ཅུང་ཟད་ངན་དུ་སོང་བའི་ཚུལ་བསྟན་ཏེ། གསེར་གདུང་ལ་རབ་ཏུ་གནས་པ་ལེགས་པར་བསྒྲུབས་ནས། སྟག་ལོ་ཧོར་ཟླ་དྲུག་པའི་ནང་དུ་ནཱ་ལེནྡྲར་དབྱར་ཆོས་འཛུགས་པར་ཐེགས་པའི་ཞར་ལ། པོ་ཏཱ་ལའི་ཤར་ཕྱོགས་ཀྱི་དགོན་གསར་དེར་ཕྱག་དྲུག་པའི་སྐུ་ལ་རབ་གནས་གནང་བས་ཕྱག་ནས་ཟུག་པ་དང་། མེ་ཏོག་གི་ཆར་བབས་པ་སོགས་བྱུང་།
སྙིང་པོ་རྫོང་ཞོལ་དུ་ཞགས་མཛད་པས་གཟིམས་གུར་ལ་འཇའ་ཚོན་སྣ་ལྔ་གསུམ་རིམ་དུ་འཁོར་བ་བྱུང་། དེ་ནས་སྒོ་ལའི་ཐུར་འབེབས་པ་སྐུ་སྙེལ་བར་དགོངས་ཏེ་རིན་སྡིངས་ཀྱི་ཐད་ལ་ཕེབས། རྟོགས་ལྡན་རྡོར་བཀྲས་པས་མཇལ་དུས་སྐུ་ཁམས་ངན་པའི་ཚུལ་རྣམས་མ་བཟོད་པར་གདུང་ཤུགས་ཆེན་པོས་གསོལ་བ་བཏབ་པས་བྱིན་རླབས་ཀྱི་སྟོབས་ཀྱིས་དགེ་སྦྱོར་ལ་བོགས་ཆེར་ཐོན་པ་བྱུང་། དེ་ནས་གཟིམས་ཁང་གོང་མར་གདན་འཆའ་བར་མཛད། རྩེའི་དཀར་ཕེབས་སུ་ཡོལ་བའི་རིམ་པས་བསྐོར་ནས་བཞུགས། ཞག་བར་སྐུ་ངལ་བརྟེན་ཏེ། ཚེས་བཅུ་བཞི་ནས་དབྱར་ཆོས་ལྷོ་ཕྱོགས་ཀྱི་རབ་གསལ་ནས་གནང་བས། ཆོས་བཙུགས་པའི་ཉིན་ནམ་མཁའ་སྤྲིན་དང་བྲལ་བའི་མཐོངས་ནས་མེ་ཏོག་གི་ཆར་བབ་པ་ཉི་མའི་དཀྱིལ་འཁོར་གྱི་ཐད་དུ་ཕུབ་ཙམ་དཀར་པོ་ཤས་ཆེ་བའི་ཁ་དོག་སྣ་ཚོགས་འཁོར་ཞིང་ལྡིང་ཞིང་བབ་པ་ས་ལ་ལྷུང་ནས་ཀྱང་ཆེ་ཤོས་རྣམས་སེན་མོ་ཙམ། དེ་ལས་ཆུང་བའི་ཚོགས་བསམ་གྱིས་མི་ཁྱབ་པ་ཆོས་རྭ་བ་རྣམས་ཀྱིས་གཟུང་ནས་ཐུམ་བོར་གཏུམས་པ་མང་པོ་བྱུང་བས་ཀུན་ཡ་མཚན་པར་གྱུར་ཏོ། ། རྔོག་བདེ་ཕུར་བཞུགས་དུས་མཚན་མོ་གཟིམས་གུར་འཇས་འཁོར་བའི་སྐད་ཆ་དེ་རི་བོ་དགེ་ལྡན་དུ་གྲགས་པ་ན།
ཆོས་རྗེ་ཀུན་བཀྲས་པས་གསོལ་ཇ་ཇ་འདྲེན་དང་བཅས་ཏེ་མཚན་མོ་གཟིམས་གུར་ལ་འཇའ་ཟུག་པའི་ཚན་འདི་ལེགས་པར་མི་སེམ་པས། ཐུགས་དམ་དང་སྐུ་རིམ་ལ་ཐུགས་རྩོལ་གནང་དགོས་པའི་སྙན་བསྐུལ་འབུལ་བར་བྱ་བ་དཔོན་པོ་ནམ་མཁའ་ལྷུན་གྲུབ་པ་བཏང་བྱུང་དུས་བཀའ་ལུང་ལ། ན་ནིང་ཀག་སྔ་བསུ་ལ་མཚན་མ་ངན་པ་བྱུང་རུང་། ཕའི་སྲི་མ་སྒྲོལ་ན་སྔགས་པ་ཡོངས་ཀྱི་ཚེ་ལ་གནོད་དོགས་དགེ་སྦྱོར་གྱི་རྩལ་གྱིས་འཆི་བ་བཟློག་པ་ཡིན། ད་ལོ་རང་ཨེ་སྡོད་མི་ཤེས་གསུང་བ་སོགས་ཡེ་ཤེས་ཀྱི་གཟིགས་པས་དུས་མཁྱེན་པའི་བཀའ་ལུང་ཀྱང་གནང་། ཟླ་བ་བརྒྱད་པ་ཤར་ནས་སྐུ་མཚམས་ལ་བཞུགས། ཚེས་བརྒྱད་ལ་འཕན་ཡུལ་ལུང་པའི་སེར་མོ་བ་རྣམས་ལ་སྐུ་རིམ་གྱི་མང་ཇ་འགྱེད་བཅས་བཏང་བའི་ཚོགས་གྲོལ་ནས། ཆོས་ཁྲི་སྒང་དུ་འགྱེད་སྐལ་བགོད་པའི་ཚེ་ན་བཟའ་བེར་ཐུལ་སྐུ་དྲག་ཆགས་པ་ཞིག་འདུག་པ་ལ། གྲི་ཁ་བཏོད་པར་མ་སྤོབས་པའི་ཚེ། ཚུལ་སྒང་པ་བཟོད་པ་ན་རེ།
སྐུ་དྲག་ཆགས་ལ་ཁོ་ནས་དུམ་བུར་བྱེད་པ་འོས་པ་ཡིན། སེན་མོ་ཙམ་ལས་མ་ཁེབ་རུང་དད་པའི་རྟེན་སུས་ཐོབ་རྒྱལ་བ་ཡིན་པས་བསིལ་བ་ཁོ་ནར་ཐག་ཆོད་ཟེར་བཞིན་པས། མགུལ་གོང་གི་ཐད་དུ་གྲི་བཙུགས་མ་ཐག ནམ་མཁའ་ནས་མེ་ཏོག་གི་ཆར་བབ་པ་སྟོན་གྱི་དུས་སུ་ཙམ་པ་ཀའི་ནགས་ཚལ་རླུང་གིས་བསྐྱོད་པ་ལྟར། གནམ་དང་ས་ཐམས་ཅད་དཀར་ཆེམ་ཆེམ་ཁྲ་མེར་མེར་དུ་གྱུར། དེ་ནས་རྩམས་ཏེ་ཉིན་རེ་བཞིན་མེ་ཏོག་གི་ཆར་ཁ་བ་བུ་ཡུག་འཚུབས་པ་ཙམ་བབ་པ་ན། ཕལ་ཆེར་གྱིས་བདག་ཉིད་ཆེན་པོ་འདི། དགོངས་པ་ཆོས་ཀྱི་དབྱིངས་སུ་སྙོམས་པར་ཞུགས་ཟིན་པར་ཐག་གཅོད་ཅིང་། དད་པའི་སྤུ་ལོང་རབ་ཏུ་གཡོས་པའི་མིག་མཆི་མས་བརླན་བཞིན་པར་གསོལ་བ་འདེབས་པ་ལ་བརྩོན་པར་བྱེད་དོ། ། ཆོས་ཀྱི་རྗེ་ཆོས་རྒྱལ་མཚན་པས་ན་བཟའི་ཐུ་བ་སྐུ་དྲག་ཆེ་བའི་ཐད་ནས་གོས་ཁའི་བཞི་ཚལ་ལྷག་ཙམ་ཞིག་རིན་གྱིས་ཉོས་ནས་བརྒྱངས་ཏེ།
རྗེའི་ཞལ་ལུང་དང་། ཤངས་སྣམ་སོགས་ཀྱིས་བྱུགས། ཞལ་ཆབ་འཐོར་བ་དང་། ཕྱག་གིས་ཡུན་རིང་དུ་བྱབ་པར་ཞུ་བ་སོགས་རྒྱུའི་བྱིན་བརླབས་རབ་ཏུ་གནས་པ་ཞུས་ཏེ། ཉིན་པར་རི་མོ་བྲིས་ཤིང་། མཚན་མོའི་ཆ་ལ་སྐུ་དྲུང་ཉིད་དུ་བཞུགས་སུ་གསོལ་ནས་གྲུབ་རྗེས་རབ་ཏུ་གནས་པའི་ཆོ་ག་དྲུང་ཉིད་དུ་ཞུས། སྐུ་ཇི་སྲིད་འཚོའི་རིང་ལ་ཉིན་རེ་བཞིན་ཕྱག་ནས་ལན་བདུན་བདུན་ཞུས་པས། སྐུ་དངོས་སུ་བཞུགས་པ་དང་ཁྱད་མེད་པའི་སྡེ་བརྒྱ་བྱིན་བརླབས་ཅན་གསུང་འབྱོན་མར་གྲགས་པའི་བྲིས་སྐུ་འདི་གྲུབ་ཅིང་། སྐུ་ཁམས་མཉེལ་བའི་སྐད་ཆ་དེ་དྭགས་པོར་གསན་ནས་འཐུན་མདར་མ་བྱས་དུས། གསེར་གྱི་རྡོ་རྗེ་སྐེད་པར་ཆག །
གཡེར་པོ་ཆེ་ཡི་མོ་ལ་ངན། ། ཉི་ཟླ་ས་ཡི་འོག་ཏུ་ལྷུང་། ། ཟེར་བའི་མོ་བབས་པའི། སྐུ་རིམ་ལ་གྲུམ་ལུང་གི་གསེར་སོགས་ཆེན་མོ་ལན་གཉིས་དང་། དགོན་གསར་དུ་མང་ཇ་འགྱེད་བཅས་ལན་མང་པོ་དང་། མཚན་བརྗོད། སྒྲོལ་མ། ཤེས་སྙིང་། ཚེ་མདོ། གཏོར་མ་སྟེ།
འབུམ་གཏེར་ལྔ་དང་། རྒྱས་འབྲིང་བསྡུས་གསུམ་མེ་མར་ལ་འདེགས་པའི་ཀློག་གྲྭ་བཞིའི་རྒྱུན་བཙུགས་པ། མཁའ་འགྲོ་ཆོས་སྐྱོང་གི་བསྐང་གསོ་དང་། གཞན་ཡང་མདོས་གཏོར་བསམ་གྱིས་མི་ཁྱབ་པ་སོགས་སྐུ་རིམ་རྒྱ་ཆེན་པོ་འབྲུག་མདའ་ཉིད་དུ་བསྒྲུབས་ནས། དགེ་བཤེས་འོད་ཟེར་དཔལ་བཟང་སྐུ་ཁམས་བསྐོར་བ་དང་། ཐུགས་དམ་སྐུ་རིམ་སོགས་ལ་ཐུགས་རྩོལ་ཞུ་བའི་སྙན་བསྐུལ་འབུལ་བར་ཞབས་དྲུང་དུ་སླེབ་པའི་ཚེ། བཀའ་ལུང་ལ། དགེ་སྦྱོང་བསོད་བཀྲས་ངེད་ལ་བརྩེ་དུངས་ཆེ་བའི་རིམ་གྲོ་བྱེད་པ་དང་སྙན་བསྐུལ་འདི་བཞིན་བཀུར་བ་རྗེས་སུ་ཡིད་རང་། ན་ནིང་ནས་ད་ལོའི་བར་དུ་ཚེ་བསྲིང་བ་འདི་ཡང་རྟེན་གསུམ་འཕྲོ་ཅན་རྣམས་ཀྱིས་ཞབས་རྟོག་གི་ཕྱིར་གྲྭ་བུ་སློབ་ཡོན་བདག་དད་འདུས་རྣམས་ལ་ཕན་དུ་རེ་བསྡད་པ་ཡིན། ཀུན་འབྱུང་གིས་བསྐྱེད་པའི་རྣམ་སྨིན་གྱི་ཕུང་པོ་འདི་ཇི་སྲིད་ཡོད་ཀྱི་རིང་ལ་ཕྱི་ནང་གི་འཚེ་བའི་གནས་སུ་གྱུར་པས།
ནད་པའི་ལུས་ཡུན་རིང་ན་འཁོར་གཡོག་རྣམས་ཀྱང་སྙིང་རྗེ་བར་འདུག ངེད་རང་ཀྱང་འཇིང་པས་མགོ་མི་ཐེག་པའི་ལུས་འདི་འདྲ་དོར་ནས། ས་གཙང་ས་ཞིག་སུ་བཙུན་ཆུང་དབང་པོ་དྭངས་པོ་ཅིག་ཏུ་སྐྱེ་བ་བླངས། སློབ་གསར་བྱས་ནས་བསྟན་པ་ལ་ཕན་འདོགས་པ་དགའ་བར་འདུག དེ་ལྟ་ནའང་རིམ་གྲོ་བྱས་པ་དགེ་བའི་རྩ་བ་ཡིན་པས་སྐྱོན་མེད་ཅིང་ལེགས། དགེ་འདུན་གྱི་ཕྱོགས་སུ་སྦྱིན་གཏོང་རྒྱ་ཆེན་པོ་གྱིས་གསུང་བ་ཙམ་ལས། ཞལ་གྱིས་འཆེས་པར་མ་གནང་། དེ་ཕྱིར་དུ། ཐུགས་དམ་འབའ་ཞིག་ལ་བཞུགས་ནས། འཇིག་རྟེན་དང་འབྲེལ་བའི་བཀའ་ལུང་ཆེར་མི་གནང་།
སྙུང་ཟུག་དྲག་པོ་བྱུང་བའི་དུས་སུའང་ཏིང་ངེ་འཛིན་ཁོ་ན་ལ་སྙོམས་པར་ཞུགས་ཏེ། ཆོས་ཀྱི་དབྱིངས་སུ་བསྲེ་བ་ལྷུར་མཛད། གསོལ་སྨན་སོགས་ཞུས་པའི་ཚེ་ནའང་། ངེད་ལ་ནི། སྨན་འདིས་ཕན་པ་དང་གནོད་པ་གང་ཡང་མེད་མོད་ཀྱི། རོ་མི་ཞིམ་པ་ཙམ་ནི་སྟོང་ཉིད་དུ་སྦྱངས་པས་དགེ་སྦྱོར་གྱི་གྲོགས་སུ་འགྲོ། ཁྱེད་རྣམས་བསམ་པ་གང་བའི་ཕྱིར་དུ་འཐུངས་པས་ཆོག་གསུང་བ་ཙམ་ལས། བཟའ་བར་གཏོགས་པའི་གསོལ་བ་སོགས་ནི་ཡེ་ནས་མི་བཞེས། མར་དཀར་དང་སྦྱར་བའི་གསོལ་ཐུག་རྔ་སུན་ཙམ་ལན་གཉིས་རེ་དང་། ཇ་ནག་སུན་ཆུང་ཆུང་གིས་དུས་གསུམ་དུ་སྐྱེམས་གསང་བར་མཛད།
སྐུ་བསྲངས་ཏེ་སྤྱན་ཕྱེད་ཟིམ་གྱི་ཚུལ་དུ་མི་རྟོག་པ་འབའ་ཞིག་ལ་བཞུགས། སྐབས་ལ་ལར་གཟུངས་སྔགས་ཟབ་མོ་བཟླ་བའི་ཚུལ་ཀྱང་མཛད། ཐུན་མཚམས་སུ་ཐུགས་དམ་བདག་འཇུག་གི་རིམ་པ་རྣམས་དང་། མཆོད་གཏོར་བསྐང་གསོ་ལ་སོགས་པ་མཚན་བཅས་ཀྱི་ཐུགས་དམ་རྣམས་ཀྱང་སྐུ་ཁམས་སྙོམས་དུས་ཇི་ལྟར་མཛད་པ་ལས་ཅུང་ཟད་ཀྱང་མ་ཆག་པར་མཛད་པ་སོགས། ཞབས་འབྲིང་བ་རྣམས་མི་ངལ་བའི་ཐབས་ཀྱི་བཀའ་དྲིན་བསྩལ། སྐུའི་རིམ་གྲོ་རྒྱ་ཆེན་པོ་བསྒྲུབས་པའི་ལོངས་སྤྱོད་ཀྱི་ཡོ་ལང་རྣམ་ཐོས་ཀྱི་བུའི་འབྱོར་པ་ལྟ་བུས་འདུས་པའི་དགེ་འདུན་གྱི་ཚོགས་ཆེན་པོ་ནི་དབྱར་གྱི་རྒྱ་མཚོ་ལྟར་གང་བར་གྱུར་ཏོ། ། ཉི་ཤུ་ལྔའི་ཉིན་སྨན་པའི་རྒྱལ་པོ་ཞལ་གཟིགས་དུས། སྨན་རྒྱལ་གྱི་མཆོད་པ་ཤོམས་གསུང་བཞིན་སྨོན་ལམ་མང་པོ་མཛད་པ་དང་བསྟོད་པ་མཛད་ནས། དེ་མ་ཐག་ཞལ་གཟིགས་ཐང་སྐུའི་བཀོད་པའང་སྐུ་ཅར་ལ་བཀའ་སྩལ། དེ་ཚུན་དུ་སྐུའི་རྣམ་འགྱུར།
སྤྱན་གྱི་གཟིགས་སྟངས། གསུང་འབྱོན་གྱི་རིམ་པ་ལ་སོགས་གང་ལ་དཔགས་རུང་དག་པའི་སྣང་བ་འབའ་ཞིག་འཁོར་མར་ཤར་བའི་ཚུལ་མཛད་སྐྱིན་འདུག ཉི་ཤུ་དགུའི་ཉི་མ་ཟེར་ཁར་འོད་དཔག་མེད་གཙོ་འཁོར་ལྔ་ཞལ་གཟིགས་ནས་བསྟོད་པ་མཛད་དེ། ཞལ་གཟིགས་ཐང་སྐུའི་བཀོད་པ། ཆོས་རྗེ་ཀུན་དགའ་དཔལ་བ་ལ་བཀའ་བསྩལ། དེ་བཞིན་དུ་ཕྱག་ཐུགས་ཀར་ཐལ་མོ་སྦྱར་ནས་ཐུབ་དབང་ལ་མཆོད་པ་ཤོམས་གསུང་བ་དང་། རྣལ་འབྱོར་དབང་ཕྱུག་དང་། རྗེ་ས་ཆེན་དང་། ཆོས་རྗེ་བླ་མ་དམ་པ་སོགས་ལ་བསྟོད་པ་ཐུང་ཙམ་རེ་ཞལ་འདོན་དུ་མཛད་པ་དང་། བྱམས་པ་ལ་མཆོད་པ་ཤོམས་གསུང་བ་དང་།
འཇམ་དབྱངས་ལ་མཆོད་པ་ཤོམས། སྒྲོལ་མ་ལ་མཆོད་པ་ཤོམས་གསུང་བ་དང་། ཆོས་རྗེ་ཐམས་ཅད་མཁྱེན་པ་ཕེབས་བྱུང་། ཕྱག་ཕུལ་གསུང་བ་དང་། ནམ་མཁའ་ལ་བལྟོས་དང་། ཅི་འདྲ་མཐོང་འདུག་གསུང་བ་སོགས་ལས། ཐ་མལ་པའི་བཀའ་ལུང་ནི་ཆེར་མི་སྣང་། སྐུ་མདུན་པ་རྣམས་ཀྱི་ཉམས་སྣང་ལའང་ལྷ་ཚོགས་མང་པོའི་དབུས་ན་ཡོད་པ་སྙམ་བྱེད་ཅིང་། ངལ་བའི་སྣང་བ་ནུབ་པ་ཙམ་བྱུང་། ཟླ་བ་དགུ་པའི་ཚེས་གསུམ་ལ།
བླ་མའི་སྐུ་གང་འགྲུབ་རྣམས་ལ་རབ་གནས་ཀྱི་གྲབས་གྱིས་གསུང་བ་བཞིན། སྦྱང་བ་དང་གཟུངས་ཞུགས་བྱས་ནས། སྐུ་དྲུང་དུ་མཆོད་གྲལ་ལ་བསྒྲིགས། ཕྲོ་ཅན་རྣམས་ཀྱང་ཟངས་སྐུ་དང་། སྤྲ་བཟོ་སོགས་བསྒྲིགས། ཐུགས་དམ་ཐང་སྐུ་སོགས་ཕྱག་ནས་གནང་འོས་མཐའ་དག་བསགས། མཆོད་པ་རྒྱ་ཆེན་པོ་བཤམས་ནས་ཕྱག་ནས་གནང་བས་མེ་ཏོག་གི་ཆར་འབབ་བཞིན་པ་དེ་ཉིད་ཇེ་ཆེར་བབ་ཅིང་། ལྷོ་ནུབ་ཀྱི་རིའི་རྩེ་ནས་འཇའ་ཁ་དོག་སྣ་ལྔ་པ་ཞིག་བྱུང་བའི་སྣེ་མོ་གཟིམས་ཡོལ་ལ་ཐལ་བྱུང་དུ་ཕུག་ནས་རྗེའི་སྐུ་ལུས་དང་རྟེན་རྣམས་ལ་ཟུག་པ་བྱུང་། བཀའ་ལུང་ལ། ངེད་རང་རྣམས་ཇ་མཉམ་དུ་འཐུང་བ་དེ་ཡིད་དགའ་བར་འདུག་པས།
ད་རེས་ཇ་དཀར་ཞིག་སྦྱོར་ལས། མི་འདི་རྣམས་ཤོག་གྱིས་གསུང་ནས། དྲུང་ཆེན་དཔལ་འབྱོར་རྒྱ་མཚོ་བ་དང་། སློབ་དཔོན་ལེགས་རྒྱམ་པ། རྗེ་ལོ་ཆེན། དབོན་པོ་རྣམ་གཉིས། སྐུ་ཞང་། ཉེར་གནས་དཔལ་ལྡན་བཀྲ་ཤིས། ཆོས་རྗེ་ཀུན་དགའ་དཔལ། བླ་མ་ཕུན་ཚོགས་པ་སོགས་སྐུ་འཁོར་བ་རྣམས་ཚོགས་པའི་དབུས་སུ།
ངེད་ན་ནིང་ནས་འགྲོ་དགོས་རྒྱུ་ཡིན་ནའང་། གདུལ་བྱ་ལྷག་མ་མང་རབ་ཀྱི་དོན་བྱ་དགོས་ཡོད་པ་དང་། ཁྱེད་རྣམས་ལ་བརྩེ་བས་རྟེན་གསུམ་རྣམས་ཀྱི་ཞབས་ཏོག་མ་འགྲུབ་པའི་ཚུལ་བྱས་ཚེ་སྲིངས་པ་ཡིན། ད་ལོ་གདུལ་བྱ་མང་པོའི་དོན་གྲུབ་བྱུང་བས། ད་ནི་ཚེ་འདིར་བགྱིད་འོས་ཀྱི་བྱ་བ་ཕལ་ཆེར་ཚར། ཕྲན་ཚེགས་ཀྱི་འཕྲོ་ཅན་རྣམས་སྐྱེ་བ་ཕྱི་མ་ལ་ཨེ་འགྲུབ་ལྟ་བ་ཡིན། འཇིང་པས་མགོ་མི་ཐེག་ཅིང་ཟུག་ཟེར་འབའ་ཞིག་གི་གནས་སུ་གྱུར་པའི་ལུས་འདི་ལའང་ཞེན་པ་ལོག་བྱུང་། ནང་གཡོག་རྣམས་ཀྱང་འཕངས་པར་འདུག དུས་དིང་སང་གི་སྐྱེ་བོ་འདི་རྣམས་ཀྱི་སྤྱོད་པ་ལའང་ཡིད་འབྱུང་བར་གདའ། སྙིགས་མའི་དུས་འདིར་ཐོས་བསམ་སྒོམ་གསུམ།
འཆད་རྩོད་རྩོམ་གསུམ་བྱ་བ་ལས་ཀྱི་འཁོར་ལོ་སོགས་སྒོ་མཐའ་དག་ནས་བསྟན་པ་དང་སེམས་ཅན་གྱི་དོན་རང་དཀྲིས་ཀྱིས་མ་བཅིངས་པར་བྱས་པའི་ལུགས་ཡིན། འཆི་བྲོད་ཀྱི་གདེང་ཨེ་ཡོད་མི་ཤེས་ཀྱང་། འཆི་བ་ལ་འཚེར་དགོས་པ་རང་ཀྱང་མེད། ཟས་མ་ཟོས་ནས་ཀྱང་ཡུན་རིང་བས་ད་ནི་མྱུར་དུ་འགྲོ་བ་ཡིན་ཁྱེད་རང་རྣམས་ཀྱང་ཐོས་བསམ་བསྒོམ་གསུམ་ལ་སོགས་པའི་སྒོ་ནས་ཚེ་འདི་ལ་ཆགས་མི་དགོས་པ་རེ་གྱིས་གསུང་བ་ལ། ཐམས་ཅད་མྱ་ངན་གྱི་ཁང་བུར་ཆུད་དེ། གདོང་འཆི་མས་སྦགས་ཤིང་སྨྲ་བ་ལྡབ་ལྡིབ་པོས་ཞབས་བརྟན་པར་བཞུགས་སུ་གསོལ་ཞེས་པ་ཙམ་ལས་ཅི་བྱའི་གཏོལ་དང་བྲལ་བར་བྱས་པ་ན། དྲུང་ཆེན་པོ་བས་སྤྱན་ཆབ་ཕྱིས་ནས་གསོལ་བ། སྐུ་ཚེ་འདིའི་རྣམ་དཀར་གྱི་མཛད་པ་མཐའ་དག་གྲུབ་གསུང་རུང་མ་གྲུབ་པ་མང་ཞིག་མཆིས། གཙོ་བོར་གདན་སའི་བཀོད་ལུགས། དགེར་དུ་གྲྭ་ཚང་གི་འཛིན་འབྲས།
གཟིམས་ཁང་འོག་མ་མཆོད་གཞིས་དང་བཅས་པའི་བཀོད་པ་སོགས་བཀའ་ཆེམས་ཞིབ་པ་ཅིག་གནང་དགོས་ཞུས་དུས། ན་ནིང་ཕར་ལྷ་ཆེན་གྲུབ་འཕྲལ་ནས་སློབ་དཔོན་རྣམས་ཀྱིས་ཐོག་དྲངས། མི་སྣ་ཆོས་ཁྲིམས་རྣམས་དང་། སྦྱིན་བདག་རྣམས་བསགས་ནས་ངེད་ཀྱིས་བྱེད་པར་འོས་པའི་ཁུར་ཆེ་བ་རྣམས་གྲུབ་པས། ད་ནི་འགོལ་སིམ་པ་ཅིག་ལ་འདོད་དུངས་པར་ཡོད། གདན་ས་འདི་གལ་ཆེ་བར་འདུག་པས། ཆོས་རྗེ་དགེ་རྒྱལ་བ་ལས་འོས་པ་མེད། ཁོང་བསྐོ་བ་ཡིན་ཟེར་བ་བྱས་ཀྱང་། བཞུགས་ཁྲིའི་ཐོག་ཏུ་སྐུ་ཚེ་བསྒྲིལ་དགོས་ཟེར་བའི་ཨན་ཚུགས་ནན་ཆེས་པས་བསྐོ་མ་ཐུབ་པ་ཡིན། ཁོང་སྐུ་ཁམས་བཟང་རུང་ཡོད་ཙ་ན་སྤྱི་པས་བསྐོ་ཡོང་།
ཁྱེད་རང་རྣམས་རྩིས་སྤྲོད་སྔར་བཀོད་པ་གང་བྱས་དེ་ཟོལ་མེད་པར་སྤྲོད། ངེད་ཚེ་འདིའི་སྣང་བ་ནུབ་ནས་ཡུན་རིང་པོ་སོང་། འཇིག་རྟེན་པའི་ཕ་རྒན་འཆི་ཁའི་ཁ་ཆེམས་འདྲ་བའི་རེ་བ་མ་བྱེད། ལམ་འབྲས་ཀྱི་བླ་མའི་སྐུ་འདི་རྣམས་འཕྲོ་ལ་མ་ལུས་པ་གྱིས། འདི་རྣམས་མ་གྲུབ་ན་ཤུལ་ན་མི་མ་བྱུང་བ་ཡིན་གསུང་བ་ལ། སྔར་གྱི་འགྲོ་ཚོད་ལ་དཔགས་ན་ཞལ་མི་བཞུགས་པའི་རྗེས་སུ་རང་དཀའ་ནད་ལ་གཏོང་ངམ་ཞུས་པས། སྤྱན་ཧུར་མཛད། ཨའུ་རྩི། ཚོགས་བདག་གི་སྐུ་མ་གི་ཚོ་ལ་གསོལ་བ་ཐོབ། གཏོར་མ་མ་ཆག་པར་ཕུལ།
གཟིམས་ཁང་འོག་དུ་སྡོད་མི་དེ་ལྟོགས་པོ་མི་ཡོང་གསུང་བ་ཕེབས། སླར་ཡར་བཀའ་ཆེམས་ཡི་གེར་འཁོད་པ་ཅིག་ནན་གྱིས་ཞུས་པས། བཀའ་ཐོ་ཕྱག་བྲིས་མི་ཐུངས་པ་ཅིག་ཀྱང་གནང་། དེ་ནས་ཀྱང་ཕལ་ཆེར་ཐུགས་དམ་ལ་བཞུགས། ཐུན་མཚམས་སུ་སྔར་བཞིན་དག་པའི་སྣང་བ་འབའ་ཞིག་འཁྲུངས་པའི་རྣམ་འགྱུར་མཛད། ཚེས་བདུན་གྱི་ཉིན་ལྷོ་ཕྱོགས་སུ་རི་འབིར་བའི་སྒྲ་ཆེན་པོ་བྱུང་བ་རིམ་གྱིས་ནུབ་ངོས་སུ་ཡོལ་བ་དང་། ཕྱི་དྲོ་ཉི་མ་དང་ཟླ་བ་གཉིས་ཀ་འཇའ་ཚོན་ཅིག་གིས་འཁོར་བ་བྱུང་། མི་ཉག་དབག་སྟོན་གྱི་སྲོད་ལ་སྐོར་བ་བྱས་དུས། སྔུན་སྔུན་ལ་ཁྱེའུ་དང་བུ་མོ་རྒྱན་གྱིས་བརྒྱན་པ་འགའ་ཞིག་གླུ་ལེན་ཞིང་སྐོར་བ་བྱེད་འདུག་པས། ཐུགས་ཟོ་མ་གསོད་དོགས་ནས་སུ་ཡིན་ལྟ་བའི་ཕྱིར་རྗེས་བསྙགས་པས།
སྐོར་བ་བདུན་བརྒྱད་ཀྱི་རིང་ཇེ་མགྱོགས་སུ་སོང་ནས་རྗེས་མ་ཟིན་པའི་ངང་དུ་གར་སོང་ཆ་མ་འཚལ་བ་བྱུང་། དེ་ནུབ་སྲོད་ལ་ས་གཡོས་ལན་གསུམ་དང་། ནམ་གུང་ལ་ལན་གཉིས་བྱུང་། ཐོ་རངས་ས་གཡོས་ཤིན་དུ་ཆེ་བ་ཞིག་བྱུང་བས། བླ་མ་ཕུན་ཚོགས་པ་དངངས་ཏེ་ཡོལ་བའི་ཕྱིར་ཕྱིན་པ་ན། ཤར་ཕྱོགས་ནས་འཇའ་དཀར་པོ་དར་ཡུག་བརྐྱང་བ་ལྟ་བུ་ཞིག་ཤར་བའི་རྩེ་མོ་གཉིས་སུ་གྱེས། ཅིག་ཆོས་ཁྲི་ལ་ཟུག ཅིག་གཟིམས་ཡོལ་ལ་ཟུག་འདུག་པས། ཆོས་རྗེ་ཀུན་དགའ་དཔལ་བ་ལ་བསྟན་དུས་ཡོལ་བ་ཐལ་བྱུང་དུ་ཕུག་ནས་རྗེའི་ཐུགས་ཀར་ཟུག་པ་མཐོང་། ནམ་མཁའ་དྭངས་ཤིང་སྐར་མ་བཀྲ་བ་ཉིད་ལས་སྐར་མདའ་མང་པོ་ཕྱོགས་ཕྱོགས་སུ་འཕོ་བར་བྱེད་དོ། །
ནམ་ལངས་ཀར། རྗེའི་བཀའ་ལུང་ལ་མཆོད་བཤོམ་གཟབས་པ་ཅིག་གྱིས། མལ་སར་དགེ་སྦྱོར་བྱེད་པ་འདི་མི་བདེ་བ་འདུག་པས། བྱང་ཕྱོགས་ཀྱི་མཐོངས་འདིར་སུམ་གདན་གཉེ་འབོལ་ཞིག་ཤོམས་གསུང་ནས། ཚེས་བརྒྱད་ཀྱི་ནམ་གསལ་མ་ཐག་བཞུགས་གདན་དེ་ལ་བཞུགས། ཁྱེད་རང་གཉིས་ཕྱིར་སོང་། དགེ་སྦྱོར་ཚར་བའི་བརྡ་བྱུང་དུས་ཤོག་གསུང་ཞིང་། ལམ་ཟབ་བླ་མའི་ཐུགས་དམ་གསུང་གསལ་བར་བཞུགས། ཉི་མ་ཤར་མ་ཐག་གསོལ་ཐུག་གི་གྲབས་བྱས་ནས་ཐུགས་དམ་གྱི་བསེང་ལྟ་བར་ཕྱིན་དུས། སྤྱན་ཟིམ་མེར་བཞུགས་འདུག་པ་ལ་དལ་བུས་ཉམས་སད་པ་ན།
ཅུང་ཟད་ཡིད་མ་ཆེས་པར། གཞན་རྣམས་ལ་སྦྲན་ནས་ཕྱིན་དུས་སྐུ་དྲང་པོར་བསྲངས། ཕྱག་ཐུགས་ཀར་བསྣོལ། ཞབས་རྡོ་རྗེ་སྐྱིལ་མོ་ཀྲུང་དུ་བཞུགས་ཏེ། དགོངས་པ་ཆོས་ཀྱི་དབྱིངས་སུ་ཞུགས་ཚར་འདུག་པས། ཅུང་ཟད་ཙམ་ནས་ག་པུར་ལ་སོགས་པའི་དྲི་བཟང་གི་སྐུ་ཡོག་པར་བྱས། དབུ་ལ་རིགས་ལྔ་དང་། སྐུ་ལ་རྣམ་སྦྱར་གསོལ། ཕྱག་ཏུ་རྡོར་དྲིལ་ཕུལ་ནས། སྐུའི་ངོ་བོ་ལ་བསྒུལ་བསྐྱོད་ཅུང་ཟད་ཀྱང་མ་བྱས་པས་སྔར་གྱི་བཞུགས་སྟངས་དེ་ཁོ་ནར་བཞུགས་སུ་གསོལ་ཏེ།
མཆོད་པའི་སྤྲིན་གྱི་ཕུང་པོ་ལྷ་དང་མིའི་འཇིག་རྟེན་དུ་དཔེར་བྱ་བ་ལས་འདས་པ་ཙམ་རྒྱ་ཆེར་བཤམས་སོ། ། དེའི་ཉིན་ནས་མེ་ཏོག་གི་ཆར་སྔར་བས་ཆེར་སོང་། གསེར་དང་དངུལ་ལས་བྱས་པའི་མེ་ཏོག་ཀྱང་མང་དུ་བབ་པས། ཕྱོགས་རྣམས་སུ་ནི་འཕན་ཡུལ་ལུང་པ་མེ་ཏོག་གིས་གང་འདུག་བྱ་བའི་གཏམ་གྲགས་པར་གྱུར་ཅིང་། རེ་ཤིག་གི་བར་གསང་ཐབས་ཀྱིས་སྐུའི་རིམ་གྲོ་ཡིན་པ་ལྟར། ཚོགས་སུ་མང་ཇ་དང་། ནང་དུ་བསྒྲུབ་མཆོད་སོགས་བྱེད་ཅིང་གསོལ་བ་བཏབ་པས། སྐུ་འོད་དང་གཟི་མདངས་རབ་ཏུ་རྒྱས་པའི་ཤངས་ནས་བྱང་སེམས་དཀར་དམར་གྱི་རྒྱུན་བབ་པས། སྐུ་མདུན་དུ་འཁྱིལ་བ་ཞག་རེ་བཞིན་བྱེ་མང་ལ་སོང་། ཞབས་ཀྱི་སོར་མོ་ཐམས་ཅད་བའི་ནུ་མ་ཇི་ལྟ་བ་བཞིན་དུ་གྱུར་འདུག་པ་ལ།
བླ་མ་ཕུན་ཚོགས་པས་ཞལ་གཏད་ནས་འཇིབས་བས། སྔར་ཉམས་སུ་མ་མྱོང་བའི་རོ་ཞིམ་པོ་བརྗོད་མི་ཤེས་པ་ཞིག་ཞལ་དུ་བྱུང་བ་ན། ཆོས་རྗེ་ཀུན་དགའ་དཔལ་བས་ཀྱང་ཞབས་སོར་ལ་འཇིབས་པས་དེ་ཁོ་ན་ལྟར་བྱུང་ངོ་། ། རྣམ་དཀར་ཞིང་འདིའི་མཛད་པ་ཡོངས་རྫོགས་ཚེ། ། ས་ཆེན་རྣམ་པ་དྲུག་ཏུ་གཡོ་བྱེད་ཅིང་། ། སྐར་མདའ་འཁྲུག་པའི་འོད་ཚོགས་ལྷབ་ལྷབ་འབར། ། རི་བོ་འབིར་བའི་སྒྲ་ཆེན་ངུར་ངུར་སྒྲོག ། ཁྱོད་ཐུགས་དངུལ་དཀར་དྭངས་པའི་མེ་ལོང་ནི། ། གཉིས་སྣང་གཡའ་དང་བྲལ་བའི་དཀྱིལ་འཁོར་དེར། ། ཡི་དམ་ལྷ་ཚོགས་མང་པོའི་སྣང་བརྙན་གཟུགས། །
གཞོན་ནུ་མས་མཐོང་སྦྲ་བཞིན་ལྷག་གེར་གཟིགས། ། གསེར་གྱི་གདུབ་བུས་མཛེས་པའི་འཆི་མེད་རྣམས། ། པུཎྜ་རི་ཀའི་མེ་ཏོག་འཐོར་བྱེད་ཅིང་། ། བཞིན་གྱི་འོད་ཀྱིས་ཕྱོགས་ཀུན་སྣང་བྱས་ནས། ། བརྒྱ་བྱིན་གཞུ་ཡི་ལྡིང་ཁང་འགོད་ལ་བརྩོན། ། ཧེ་རུ་ཀར་བཅས་དཔའ་བོ་རྣལ་འབྱོར་མས། ། གདུགས་དཀར་བ་དན་གཡོབ་ཅིང་སྤྱན་དྲངས་པས། ཁྱོད་སྐུ་དེ་བཞིན་ཉིད་དུ་རབ་གཤེགས་ཏེ། ། སྤྲུལ་སྐུའི་རང་གདངས་ཆོས་དབྱིངས་མཁའ་ལ་ཐིམ། ། ཐུགས་རྗེའི་སྣང་གསལ་རྣམ་གྲོལ་གཟེབ་དུ་སོན། །
འགྲོ་བའི་སྒྲོན་མེ་དུས་མིན་རླུང་གིས་བསད། ། ཡིད་བཞིན་ནོར་བུ་ཞི་བའི་འདམ་དུ་བྱིང་། ། ཕན་བདེའི་ཉིན་བྱེད་ནག་པོའི་སྤྲིན་གྱིས་བསྒྲིབས། ། ཀྱེ་མ་ཀྱི་ཧུད་གདུལ་བྱ་དོན་མཐུན་རྣམས། ། ཕྱོགས་སླད་འགྲོན་པོ་བཞིན་དུ་མུ་ཅོར་བསྒྲོག ། ད་ནི་ཁྱོད་སྐུའི་དཔལ་དེ་སུ་ཡིས་མཐོང་། ། ཁྱོད་གསུང་ཉན་པའི་གོ་སྐབས་དེ་ཡང་བཅོམ། ། དམ་པའི་དོན་དུ་སྐྱེ་འཆི་ལས་གྲོལ་ཀྱང་། ། རྟག་འཛིན་ཅན་གྱི་ཞེན་ལྟ་བཟློག་པའི་ཕྱིར། ། རེ་འགའ་སྐྱེ་དང་ལ་ལར་འདའ་ཚུལ་སོགས། །
སྒྱུ་འཕྲུལ་ཟློས་གར་བསྒྱུར་མཁས་ཁྱོད་ལགས་སོ། ། དེ་ནས་ཚེས་བཅུ་བཞིའི་བར་དུ་བཞུགས་སྟངས་དེ་ཉིད་ལས་ཅུང་ཟད་ཀྱང་མ་གཡོས་ཤིང་། སྐུ་གཟི་མདངས་དང་འོད་དུ་མེ་རེ་བ་ཞལ་དངོས་སུ་བཞུགས་པ་ལྟར་གྱུར་ཅིང་། སྐུ་འཁྲིས་པ་དང་གསོལ་འདེབས་པ་རྣམས་ཀྱང་གཉིད་དང་རྨུགས་པ་མེད་ཅིང་རིག་པ་དྭངས་པས་དགེ་བ་ལ་ངང་གིས་འཇུག་པར་གྱུར་ཏོ། ། ཚེས་བཅོ་ལྔའི་ཞོགས་པ་མཆོད་བཤོམ་ལ་ཕྱིན་དུས། སྐུ་གཡས་ཕྱོགས་སུ་ཡོ་ནས་རྡོ་རྗེ་དྲིལ་བུའི་ཕྱག་རྒྱའང་ཞིག སྐུའི་མདངས་ཀྱང་ཉམས་པ་སོགས་ཐུགས་དམ་གྲོལ་བའི་མཚན་མ་གསལ་བར་སྣང་བས་ཚེས་བཅུ་བདུན་ལ་འཕན་ཡུལ་གྱི་སྡེར་འདུ་འགྱེད་ཆེན་གཏང་ཉིན་ནམ་མཁའ་ལ་འཇའ་ཁ་དོག་སྣ་ཚོགས་པ། གདུགས་དང་རྒྱལ་མཚན་དང་བ་དན་ལ་སོགས་པའི་དབྱིབས་ཅན་གྱིས་བར་མཚམས་མེད་པར་གང་བའི་དབུས་ནས་མེ་ཏོག་གི་ཆར་སྔར་བས་ཆེ་བ་ཁ་དོག་ལྔ་ལྡན་དུ་འབབ་ཅིང་། རིན་པོ་ཆེའི་མེ་ཏོག་སྣ་ཚོགས་པ་ནམ་མཁའ་ལ་འོད་འབར་བར་བབ་པའི་ཚེ། མི་རྣམས་ཀྱིས་ཀྱང་ཧབ་ཤར་བཟུང་བ་ན།
གསེར་ལས་བྱས་པའི་མེ་ཏོག་འདབ་མ་བཞི་པ་དང་། བརྒྱད་པ་ལ་སོགས་པ་ཡུ་བ་ཡོད་པ་དང་རིན་པོ་ཆེ་མིང་མི་ཤེས་པ་དེ་འདྲ་ལས་བྱས་པའི་འདབ་བཞི། འདབ་བརྒྱད་ཡུ་བ་ཅན་སོགས་ལག་ཏུ་ཟིན་པའང་མང་པོ་བྱུང་། ཉི་མ་སྔར་བས་ཀྱང་སུམ་འགྱུར་གྱིས་རིང་བ་ཙམ་དང་། འདུས་པའི་ཚོགས་ཆེན་པོ་རྣམས་ཀྱང་ཡིད་སྤྲོ་ཞིང་མྱ་ངན་གྱི་སྣང་བ་ནུབ་པ་བྱུང་། དེ་ནུབ་སློབ་དཔོན་ལེགས་རྒྱམ་པས་སྲེག་བླུགས་འབུལ་བའི་ཕྱག་ལེན་པ་མཛད་ཅིང་། མཆོད་པའི་སྤྲིན་གྱི་ཕུང་པོ་གྱ་ནོམ་པ་དང་། གདུང་ཁང་རྒྱན་དུ་མས་བརྒྱན་ཏེ་སྐུ་གདུང་ཞུགས་ལ་གཞེན་པར་མཛད་པ་ན། མེ་རང་འབར་བ་ལྟར་དུ་བ་མེད་ཅིང་། དྲི་ཞིམ་ལ་འོད་གསལ་བས་བག་ཕེབས་པ་འབར།
ཟླ་བཅུ་པའི་ཚེས་བརྒྱད་ལ་ཚོགས་སུ་ཉིན་ཐུབ་ཀྱི་དགོང་ཇ་ཅུང་ཟད་ཕྱི་བར་བྱས་ཏེ། ཚོགས་མ་གྲོལ་བའི་བསེང་ལ་གདུང་ཁང་ཞལ་ཕྱེ་དུས་དབུ་ཐོད་སོགས་རྟེན་འགའ་ཞིག་སྤྱན་དྲངས་ཚར་ཙམ་གྱི་སྐབས་སུ་དགེ་འདུན་རྣམས་ཀྱིས་རིག ཚོགས་པ་གདུང་ཁང་ཞལ་འབྱེད་སར་ཕེབས་ནས་གདུང་རུས་སོགས་ཧབ་ཐོབ་དུ་ཁྱེར་བས་རྟེན་རིང་སྲེལ་ཕལ་ཆེ་བ་གྲྭ་པ་སོ་སོའི་ལག་ཏུ་བབས་ཏེ། དཔེར་ན། ཆོས་རྗེ་བློ་གྲོས་པའི་ཕྱག་ཏུ་གདུང་རུས་ལ་གུར་མགོན་གྱི་སྐུ་བྲིས་པ་ལྟ་བུ་བྱོན་པ་དང་། ཚུལ་ཁང་པ་བཟོད་པའི་ལག་ཏུ་གདུང་རུས་ལ་སྨན་རྒྱལ་གྱི་སྐུ་བྱོན་པ་དང་། བཀའ་བཅུ་བ་སངས་རྒྱས་དཔལ་གྱི་ལག་ཏུ་ཀྱེ་རྡོ་རྗེའི་སྐུ་དང་། དྭགས་པོ་དཔལ་ལྡན་རྒྱལ་མཚན་གྱི་ལག་ཏུ་ཞུན་ཐིགས་ལས་གྲུབ་པའི་རྣལ་འབྱོར་དབང་ཕྱུག་གི་སྐུ་བྱོན་པ་དང་། བོན་པོ་ཁྲོ་ཚང་གི་ལག་ཏུ་གདུང་རུས་ཀྱི་དུམ་བུ་རིང་སྲེལ་སུམ་ཅུ་ཙམ་ཕུང་པོར་དཔུངས་པ་ཞིག་བྱུང་བ། དུས་ཕྱིས་རིང་སྲེལ་སྟོང་ལྷག་ཙམ་དཔུངས་པ་མཆོད་རྟེན་གྱི་དབྱིབས་ཅན་ལ་རིང་སྲེལ་རྒྱུན་མི་ཆད་འཇོག་པར་གྱུར་པ་བབས་པ་ལྟ་བུའོ། །
ཚོགས་པ་རྣམས་ཁོ་ཐག་ཆོད་རྗེས་ཞབས་འབྲིང་བ་རྣམས་ཀྱིས་ལྷག་གང་ལུས་ཉེར་ཙག་བྱས་ཏེ། གདུང་ཚྭ་བཏབ་ཅིང་རྟེན་ངོ་མཚར་ཆེ་བ་རྣམས་བསྔོས་བགྲང་བྱས་པ་ན། དབུ་ཐོད་རིལ་པོར་བྱོན་པའི་ཕྱི་ལ་ཨཥྚའི་ཡི་གེ་འབུར་དུ་དོད་པའི་བར་རྣམས་སུ་རིང་བསྲེལ་ཁ་དོག་སྣ་ཚོགས་པས་ཕྲ་བཏབ་པ་ལྟར་གང་ཞིང་། ནང་ན་དབུ་ཀླད་རིང་སྲེལ་གྱི་གོང་བུར་གྱུར་ནས་བཞུགས་པ། སྤྱན་གཡས་པའི་ཕུགས་ན་རིང་སྲེལ་སྲན་མ་འཕོས་པ་ཙམ་འོད་ཟེར་ཁ་དོག་ལྔ་འཕྲོ་བས་ཡིད་འཕྲོགས་པར་བྱས་པ་དང་། ཐུགས་ཀྱི་རྩེ་མོ་ལ་རིང་སྲེལ་སྲན་མ་ཙམ་གྱིས་བརྒྱན་ཞིང་དཀར་ནག་གི་མཚམས་སུ་རིང་སྲེལ་གྱི་དྲྭ་བས་སྤྲས་པ། མེའི་གནོད་པས་ཅུང་ཟད་ཀྱང་མ་ཉམས་པ་དང་། སྲིན་མཛུབ་ཡ་ཅིག་གི་ཚིག་པ་མེས་མ་ཚིག་པ་ཁམ་སང་ངེ་བ་ལ་སྤྱན་རས་གཟིགས་ཕྱག་བཞི་པ་དུང་ལྟར་དཀར་བ་འབུར་དུ་དོད་པ་དང་། དཔྱིའི་རུས་འདོག་ཅིག་གི་རྩེ་མོར་རིང་སྲེལ་བརྒྱ་ཕྲག་མང་པོ་ཕུང་པོར་དཔུངས་པ་མཆོད་རྟེན་གྱི་དབྱིབས་ཅན་དུ་བྱོན་པ་དང་། ཚེམས་ཀྱི་རྐང་ཅིག་ཆག་པའི་ནང་དུ་རིང་སྲེལ་གསུམ་འཛོམས་མཐའ་མེ་རིས་བསྐོར་བའི་དབྱིབས་ཅན་ནོར་བུ་འབར་བ་ལྟ་བུར་བྱོན་པ་དང་།
གོང་དུ་སྨོས་པའི་སྨན་རྒྱལ། དགྱེས་རྡོར། རྣལ་འབྱོར་དབང་ཕྱུག་སོགས་དང་། རིང་སྲེལ་སིལ་མའང་གཏོར་ཐེབ་གང་ཙམ་བྱོན། གཞན་གྲྭ་པའི་ལག་ཏུ་བབས་པའི་རིང་སྲེལ་གྱི་ཚོགས་ནི་བགྲང་བར་མི་ནུས་སོ། ། དུས་ཕྱིས་དབུ་ཐོད་གསེར་གདུང་དུ་བཞུགས་དུས་དབུ་ཀླད་ཀྱི་ནང་ནས། རྒྱུ་རིང་སྲེལ་ལས་གྲུབ་ཅིང་། ཁ་དོག་ཉ་ཕྱིས་དང་འདྲ་བ་ལྕགས་སྐུད་བས་ཀྱང་བསྲ་བ་སོག་ཚིགས་ཀྱི་དབྱིབས་ཅན་སོར་བཞི་ཙམ་ཞིག མཁྱེན་རབ་ཆོས་རྗེའི་ཕྱག་ཏུ་བྱོན་པས། དཀའ་ལུང་ལ་འདི་ནི་རྩ་དབུ་མའི་ཡར་སྣ་སྟེ་ས་ཐོབ་པ་མ་གཏོགས་གཞན་ལ་འདི་འདྲ་མི་འབྱོན།
ང་རང་ལ་ཐུགས་རྗེས་བཟུང་བ་ཡིན་གསུང་ནས་ཕྱག་ཏུ་བསྣམས་པ་ལ་སོག་མ། མདོར་ན་ངོ་མཚར་བའི་རྟེན་གསུམ་བསམ་པའི་རྭ་བ་ལས་འདས་པ་བྱོན་ཏེ། ས་སྐྱ་པཎྜི་ཏ་མ་གཏོགས་བདག་ཉིད་ཆེན་པོ་འདི་བས་གྲོངས་རྟགས་ཡ་མཚན་ཆེ་བ་བོད་དུ་མ་བྱོན་པར་གྲགས་པའང་ཡིན་ནོ། ། ཚེས་བཅུ་གསུམ་ལ་སྐུ་ཚིགས་ཀྱི་མང་ཇའི་ཚོགས་སུ་གདུང་རུས་དང་གདུང་ཚྭ་འགྱེ་བས་གདུང་ཚྭ་ལ་རིང་སྲེལ་བྱོན་པའང་མང་དུ་བྱུང་ཞིང་། གླིང་ནམ་མཁའ་རིན་ཆེན་གྱི་ལག་ཏུ་གདུང་ཚྭའི་རྩེ་མོར་རིང་སྲེལ་ཡུངས་ཀར་ཙམ་པ་ཁ་དོག་མི་ཅིག་པ་ལྔ་བརྩེགས་པ་ཞིག་བྱུང་བ། གླིང་བླ་མ་དྲུང་པའི་ཕྱག་དུ་ཕུལ་བས་རིང་སྲེལ་མང་དུ་འཛགས་པའི་ཐུམ་པོ་ནས་ཇི་ཙམ་བྱིན་ཡང་ཟད་མི་ཤེས་པར་གྱུར་པ་བྱུང་། ཚོགས་གྲོལ་རྗེས་དགེ་འདུན་རྣམས་ཆོས་ཁྲི་སྒང་དུ་བཞུགས་པ་ལ། རབ་གསལ་ནས་ཐུགས་དང་དབུ་ཐོད་སོགས་མཇལ་ཀ་བཏང་དུས། འཇའ་འོད་དང་མེ་ཏོག་གི་ཆར་ཧ་ཅང་མང་ཆེས་པས་འདུས་པ་ཐམས་ཅད་ལ་མ་དག་པའི་སྣང་བ་ནུབ་པ་བྱུང་ཞིང་། དེ་ནས་བཟུང་སྟེ་ཟླ་བ་གཅིག་ལྷག་ཙམ་དུ་དབུ་ཐོད་གར་བཞུགས་ཀྱི་སྟེང་གི་ནམ་མཁའ་ལ་འཇའ་ཚོན་གདུགས་འདྲ་བ་བརྒྱད་དགུ་ཙམ་བརྩེགས་པ་ཞིག་དུས་འཁོར་མར་བྱུང་།
སླར་ནཱ་ལེནྡ་ཉིད་ཀྱིས་ཐོགས་དྲངས་དབུས་གཙང་གི་ཆོས་སྡེ་ཐམས་ཅད་དུ་དགོངས་རྫོགས་རྒྱ་ཆེན་པོ་བསྒྲུབས། གསང་ཕུར་དགོངས་རྫོགས་བཏང་དུས་ནཱ་ལེནྡར་ཇི་ལྟར་བྱུང་བ་དང་ཆ་འདྲ་བའི་འཇའ་འོད་དང་། མེ་ཏོག་གི་ཆར་ལ་སོགས་པ་བྱུང་བས་ཀུན་ཀྱང་དད་པའི་དབང་པོ་རབ་ཏུ་རྟས་པར་གྱུར་ཏོ། ། དེ་ནས་བཀའ་ལུང་ཇི་ལྟ་བ་བཞིན། མཁས་གྲུབ་ཆེན་པོ་དགེ་བ་རྒྱལ་མཚན་པ་གདན་སར་སྤྱན་དྲངས་ཏེ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བ་སོགས་བསྟན་པ་དང་སེམས་ཅན་དཔག་ཏུ་མེད་པའི་དོན་མཛད་ལ། ཆོས་རྗེ་ཆོས་རྒྱལ་མཚན་པས་གཟིམས་ཁང་འོག་གི་ཐུགས་ཁུར་བཞེས་ཏེ། ནང་རྟེན་ལ་བྱམས་འཇམ་དབྱངས་ཀྱི་གསེར་སྐུ་ཁྱད་པར་ཅན་ཟུང་དང་། ལམ་འབྲས་བརྒྱུད་པ་རྣམས་ཚགས་སུ་བཙུད། དབུ་ཐོད་ཡིད་བཞིན་གྱི་ནོར་བུ་རིན་པོ་ཆེའི་བཞུགས་ཁང་དུ་ཟངས་གསེར་ལས་གྲུབ་པའི་རྣམ་རྒྱལ་མཆོད་རྟེན་ཕྲ་ཚོགས་དཔག་ཏུ་མེད་པས་བརྒྱན་པ་བུམ་པར་དངུལ་གར་བླུགས་ཀྱི་སྐུ་འདྲ་རིན་པོ་ཆེ་བཞུགས་པ་དང་བཅས་པ་བསྒྲུབས། མཆོད་པའི་སྤྲིན་ཕུང་སྨྲ་བསམ་གྱི་རྭ་བ་ལས་འདས་པ་བཀོད་ནས།
གཟིམས་ཁང་ལ་གསེར་གྱི་གྷ་ཊི་རས་བརྒྱན་པ་སོགས་ཀྱང་མཛད། ཐོན་ནས་སྤྲུལ་པའི་སྐུ་སྤྱན་དྲངས་ཏེ། གསན་སྦྱོང་མཛད་པའི་ཚུལ་སྟོན་པར་གསོལ་བ་དང་། ཉིད་རང་གིས་མདོ་སྔགས་ཀྱི་ཆོས་འཁོར་རྒྱ་ཆེན་པོ་བསྐོར་བ་སོགས་བསྟན་པ་ལ་ཕྱག་བྲིས་སུ་མཛད། བསྟན་པའི་མངའ་བདག་དྲུང་ཆེན་དཔལ་འབྱོར་རྒྱ་མཚོ་བས། གྲྭ་ཚང་ཆེན་པོར་བཀའ་ཆེན་བཞིས་གཙོ་བྱས་པའི་སྡེ་སྣོད་རབ་འབྱམས་མང་པོ་ལ་གསུང་རྒྱུན་ཇི་ལྟ་བ་བཞིན་འཆད་ཉན་མཛད་ཅིང་། སློབ་དཔོན་ནམ་སྙིང་པ། ཆོས་རྗེ་བསོད་བཟང་པ། མཁས་གྲུབ་ཆེན་པོ་ཤེས་རབ་དབང་ཕྱུག་སོགས་འཆད་ཉན་ལ་བཀོས་ནས། ཕྱོགས་ཕྱོགས་སུ་ཆོས་བར་བསྐོར་བས་བློ་གསལ་དཔག་ཏུ་མེད་པའི་དོན་གྲུབ་སྟེ།
མཁས་གྲུབ་ཀྱི་སློབ་མས་ས་ཐམས་ཅད་གང་བར་མཛད། རྡོ་རྗེ་འཛིན་པ་ཆེན་པོ་སློབ་དཔོན་ལེགས་རྒྱམ་པས་ནཱ་ལེནྡཉིད་དུ་གསང་སྔགས་ཀྱི་གསུང་རྒྱུན་ལེགས་པར་བཟུང་ནས། བླ་མ་རིན་བཟང་པ་སོགས་འཆད་ཉན་ལ་བསྐོས། གཞན་ཡང་ཕྱོགས་དང་ཕྱོགས་རྣམས་སུ་མཁས་གྲུབ་ཀྱི་བུ་སློབ་གནས་ཀྱི་སྐར་མ་ལྟར་འཕན་ཞིང་རགས་པར་བཞུགས་པ་རྣམས་ཀྱིས་ཀློག་སྤོང་ལས་ཀྱི་འཁོར་ལོ་ཅི་རིགས་པའི་སྒོ་ནས་བསྟན་པ་བསྐྱངས་པས། དིང་སང་གི་བར་དུ་འཕྲིན་ལས་རྣམ་པར་དཀར་བའི་རྒྱུན་གྱིས་བསྟན་པ་དང་། སེམས་ཅན་མང་པོའི་དོན་རྒྱ་ཆེན་པོ་འབྱུང་བཞིན་པ་འདི་ཡིན་ལ། དུས་ཕྱིས་བདག་འདྲ་བས་ཀྱང་། གཟིམས་ཁང་འོག་མར་མདོ་སྔགས་ཀྱི་བཤད་ཉན་དང་། སྒྲུབ་པ་ལ་ཅི་ནུས་ཀྱིས་འབད་ཅིང་། སྐུ་སྐྱེ་རིན་པོ་ཆེའི་དགོངས་རྫོགས།
མཆོད་འབུལ་སོགས་སྔོན་གྱི་སྲོལ་ཇི་ལྟ་བ་བཞིན་བསྒྲུབས་པའི་ཐོག་ཏུ། གསང་ཕུ་ཡན། ངམ་རིངས་མན་གྱི་ཀློག་པའི་གྲྭ་ཇི་སྙེད་ཅིག་མཆིས་སོ་ཚལ་དུ་མ་ལ་ཇ་སོགས་བསྙེན་བཀུར་དང་། སྐུ་གསུང་ཐུགས་ཀྱི་རྟེན་འགའ་ཞིག་སྒྲུབས། ཁྱད་པར་ལམ་འབྲས་བརྒྱུད་པའི་རྟེན་གཙོ་དང་། ཆོས་ཀྱི་རྗེ་ཁུ་དབོན་གསུམ་ཀའི་དགོངས་པ་རྫོགས་ཐབས་སུ། ཀུན་མཁྱེན་བཀྲ་ཤིས་རྣམ་པར་རྒྱལ་བའི་སྐུ་འདྲ་རིན་པོ་ཆེ་སྐུ་ཚད་དང་མཉམ་པའི་གསེར་སྐུ་མཐོང་བ་དོན་ལྡན་བཞེངས་ནས། སངས་རྒྱས་ཀྱི་འཕེལ་གདུང་སྟོང་ཕྲག་ལྷག་ཙམ་གོང་བུར་འདྲིལ་བའི་ངོ་མཚར་ཅན་དང་། ཀུན་མཁྱེན་ཉིད་ཀྱི་དབུ་ཐོད་ཀྱི་དུམ་བུ་རིང་སྲེལ་ཤེལ་ལྟ་བུ་ཉེར་གཅིག་གིས་སྤྲས་པ་དང་། གཞན་ཡང་སྐུ་གསུང་ཐུགས་ཀྱི་རྟེན་དང་།
རིང་སྲེལ་རབ་ཏུ་མང་པོ། ཁུ་དབོན་རྗེས་མ་གཉིས་ཀྱི་གདུང་ཚྭ་གཙོ་བོར་གྱུར་པའི་རིང་སྲེལ་རྣམ་པ་གསུམ་གྱིས་བྱུར་པོར་གང་ཞིང་རབ་ཏུ་གནས་པ་ལན་མང་དུ་བྱས་པ་འདི་བཞེངས་སུ་གསོལ། སླད་དུ་ཡང་། བསྟན་པ་དང་སེམས་ཅན་ལ་ཕན་པར་འདོད་པའི་འདུན་པ་ཆེས་ཆེར་འཕེལ་བཞིན་པར་མཆིས་སོ། ། ཁྱོད་སྐུ་ཞི་བའི་ཁང་བཟང་རྩེར་འཁོད་ཀྱང་། ། འགྲོ་བློའི་ས་གཞི་ཨིནྡྲ་ནི་ལའི་ངོས། ། ངོ་མཚར་མཛད་པའི་རི་མོས་རྣམ་བཀྲ་བ། ། དེས་ནི་ཐར་པའི་ལམ་བཟང་གསལ་བར་བསྟན། ། ཁྱོད་གསུང་རབ་སྙན་ལྷ་ཡི་རྔ་བོ་ཆེ། ། སྐྱེ་དགུའི་ཡིད་ཀྱི་མཁའ་ལ་རབ་བསྒྲོག་པ། །
ཆོས་སྡོམ་རྣམ་བཞི་རིགས་པའི་འགྱུར་ཁུགས་ཅན། ། དེས་ནི་འགྲོ་ཀུན་བག་མེད་གཉིད་ལས་སློང་། ། ཁྱོད་ཐུགས་སྙིང་རྗེ་ཆེན་པོའི་སྤྲིན་ཕུང་ལས། ། དམ་ཆོས་བདུད་རྩིའི་ཟིམ་ཆར་ཟབ་མོ་དེས། ། སྲིད་འདིར་ཕན་བདེའི་ལོ་ཐོག་རབ་རྒྱས་ཏེ། ། རྣམ་གྲོལ་འབྲས་བུའི་གཡུར་ཟ་ལྡེམ་པར་མཛད། ། ཚངས་དང་ཉི་མ་ནོར་བུ་ཇི་བཞིན་དུ། ། འབད་མེད་འཕྲིན་ལས་མཆོག་གི་འོད་ཟེར་ནི། ། མཁའ་ཁྱབ་མཁའ་ཡི་མཐའ་ལས་ཆེར་དགོངས་ཤིང་། ། རྟག་ཏུ་ཕན་དགོངས་མངའ་བ་ཁྱོད་ལགས་སོ། །
དེ་དག་ནི་རྣམ་པར་འབད་པའི་མཛད་པ་མཐའ་དག་ཡོངས་སུ་རྫོགས་ཤིང་འཕྲིན་ལས་རྒྱུན་མི་ཆད་པའི་ཚུལ་ཆེ་ལོང་ཙམ་བརྗོད་པའི་གཏམ་གྱི་རྦ་རླབས་གྱེན་དུ་བསྐྱོད་པའི་རིམ་པའོ།། །། དེ་ལྟར་ཡོན་ཏན་ནོར་བུས་ཡོངས་གང་ཞིང་། ། ངོ་མཚར་མཛད་པའི་དབའ་རླབས་ཆེར་གཡོ་བ། ། རྣམ་ཐར་མ་དྲོས་དབང་པོའི་འཇུག་ངོགས་ནས། ། ཆུ་ཐིགས་ཙམ་ཞིག་དད་པའི་སྐྲ་རྩེས་བླངས། ། ཁྱོད་ཀྱི་རྣམ་ཐར་ནམ་མཁའི་མཐའ་འདྲ་བ། ། བློ་ལྡན་འདབ་བཟང་གིས་ཀྱང་མི་རྟོགས་ན། ། བདག་བློ་བུང་བ་གཞོན་ནུའི་ཤོག་རྩལ་གྱིས། ། ཆ་ཡི་ཆ་ཙམ་རྟོགས་པར་ག་ལ་ནུས། ། འོན་ཀྱང་འབྲུག་གི་རྔ་ཆེན་སྒྲོག་པའི་ཚེ། །
གཙུག་ལྡན་སྙན་པའི་ཀླུ་དབྱངས་ལེན་པ་ལྟར། ། ཁྱུང་ཆེན་མཁའ་ལ་ལྡིང་བའི་འཇུག་ངོགས་སུ། ། སྦྲང་བུའང་འདབ་མ་གཡོ་བར་མི་བྱེད་དམ། ། མཐོང་ཐོས་རེག་དང་འདྲེན་པ་ཙམ་གྱིས་ཀྱང་། ། སྲིད་པའི་ཆུ་ཀླུང་མ་ལུས་སྐེམས་བྱེད་པ། ། ཁྱོད་སྐུ་ཡིད་བཞིན་ནོར་བུའི་ཡོན་ཏན་དེ། ། རྟག་ཏུ་ལན་གཅིག་མིན་པར་ཡིད་ལ་བརྣག ། དེ་སླད་ཚིག་སྦྱོར་དམན་དང་མ་རྟོགས་དང་། ། ལོག་རྟོག་ཐེ་ཚོམ་དྲི་མས་སྦགས་པ་ལས། ། རྙོག་མར་བྱས་གང་བཟོད་པའི་ཡིད་བཞིན་དབང་། །
ཆུ་དྭངས་ནོར་བུའི་འོད་ཀྱིས་དྭངས་པར་མཛོད། ། འདིར་འབད་ལས་བྱུང་དགེ་བའི་ཕུང་པོ་ནི། ། ཁ་བ་དུང་དང་ཆུ་ཤེལ་ཀུ་མུ་ད། ། གངས་རི་ལྟར་དཀར་ཅུང་ཟད་ཐོག་པ་དེས། ། འགྲོ་བློའི་མུན་པ་རྟག་ཏུ་སངས་གྱུར་ཅིག ། ཅེས་པ་དཔལ་ལྡན་བླ་མ་དམ་པའི་རྣམ་ཐར་ངོ་མཚར་གྱི་རྒྱ་མཚོ་ཟད་མི་ཤེས་པའི་ཡོན་ཏན་གྱི་གཏེར་ཞེས་བྱ་བ་འདི་ནི། རྗེ་བཙུན་དམ་པ་དེ་ཉིད་ལ་མི་ཕྱེད་པའི་དད་པ་མངའ་བ་མང་དུ་ཐོས་ཤིང་རིགས་པར་སྨྲ་བའི་བཤེས་གཉེན་ཆེན་པོ་བཀའ་བཅུ་འཛིན་པ་དགེ་འདུན་གྲགས་པས་ནན་ཏན་དུ་བསྐུལ་བ་ལ་བརྟེན་ནས། ཤར་དྭགས་པོའི་པཎྜི་ཏ་གསུམ་པ་དཔལ་ཕྱོགས་ཐམས་ཅད་ལས་རྣམ་པར་རྒྱལ་བའི་ལྷ་མིང་གཞན་མང་དུ་ཐོས་པའི་དགེ་སློང་ཆོས་སྨྲ་བ་ཀརྨ་འཕྲིན་ལས་པ་ཞེས་བྱ་བས། ལྕགས་མོ་ལུག་གི་ལོ་ཧོར་ཟླ་བདུན་པའི་ཡར་ཚེས་བཟང་པོ་ཟླ་བའི་དཀྱིལ་འཁོར་ཡོངས་སུ་གང་བའི་དུས་དགེ་བ་ལ། ཐུབ་བསྟན་གྱི་ཆུ་བོ་མཐའ་དག་ཡོངས་སུ་འདུ་བའི་གདན་ས་ཆེན་པོ་ཤྲཱི་ན་ལེནྡའི་གཟིམས་ཁང་འོག་མ་བཀྲ་ཤིས་མཐོང་སྨོན་གྱི་འཇིགས་བྱེད་ལྷ་ཁང་དུ་སྦྱར་བའི་ཡི་གེ་པ་ནི་ལུང་རིགས་སྨྲ་བ་གྲགས་པ་རྒྱལ་པོས་བགྱིས་པ་སྟེ།
འདིས་ཀྱང་བསྟན་པ་དང་སེམས་ཅན་ལ་ཕན་བདེ་དཔག་ཏུ་མེད་པ་འབྱུང་བའི་རྒྱུར་གྱུར་ཅིག། ༈ །།བཀྲ་ཤིས་རྣམ་རྒྱལ་གངྒཱའི་ཆུ་རྒྱུན་ལས། ། རྣམ་མཐར་ངོ་མཚར་རྒྱ་མཚོའི་ཆུ་གཏེར་འདི། ། ཡོན་ཏན་གདེངས་ཅན་དུ་མ་བརྩེ་དགའི་གྲོགས། ། དཔལ་ལྡན་གངས་ཅན་དབང་པོའི་མཐུ་ལས་སོ། ། ཐུབ་བསྟན་གསལ་བྱེད་རིང་ལུགས་འཛིན་རྣམས་ཀུན། ། སླད་ནས་དམ་པའི་ཚུལ་བཟང་བསྒྲུབ་པ་དང་། ། མཁས་རྣམས་དགའ་བདེའི་སྣང་བ་འགྱེད་ཕྱིར་དུ། ། ངོ་མཚར་པར་གྱི་ཉིན་བྱེད་དེང་འདིར་ཤར། ། ཤར་ཞིང་སྐྱེས་ཆེན་མང་པོ་བལྟམས་པའི་གནས། །
སློབ་དཔོན་ཆེན་པོའི་ལུང་བསྟན་རྒྱལ་པོའི་རིགས། ། སྐུ་རབ་པ་དེ་ཆོས་རྒྱལ་གང་དེ་ཡིས། ། མི་ནུབ་བསྟན་པའི་རྒྱལ་མཚན་འཛིན་ཕྱིར་བསྒྲུབས། ། ལག་ཐིལ་ལྟར་མཉམ་རྩེ་ལེའི་དྭོག་ས་འདིར། ། ཐུབ་པའི་ལག་སོར་མཛེས་པའི་རི་བོང་ཅན། ། བརྐོས་ཀྱི་རིགས་བྱེད་བརྩེར་སོན་དགོས་ཡགས་ཀྱིས། ། ཐུབ་བསྟན་ཀུནྡའི་གཉེན་བྱིན་དགའ་བས་ལོང་། ། འདི་བགྱིས་དགེ་བ་བདུད་རྩིའི་ཆུ་རྒྱུན་དེས། ། བློ་གྲོས་གསེར་གྱི་བུམ་པར་ལེགས་སོན་ཏེ། ། ལོག་ལྟའི་དྲི་མ་མ་ལུས་དག་གྱུར་ནས། །
ཀུན་མཁྱེན་རྒྱལ་བའི་གོ་འཕང་ཐོབ་པར་ཤོག། །། PAGE * MERGEFORMAT 74 པཎྜི་ཏ་ཀརྨ་ཕྲིན་ལས། དྭགས་པོ་བ་བཀྲ་ཤིས་རྣམ་རྒྱལ་གྱི་རྣམ་ཐར། PAGE * MERGEFORMAT 75
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
