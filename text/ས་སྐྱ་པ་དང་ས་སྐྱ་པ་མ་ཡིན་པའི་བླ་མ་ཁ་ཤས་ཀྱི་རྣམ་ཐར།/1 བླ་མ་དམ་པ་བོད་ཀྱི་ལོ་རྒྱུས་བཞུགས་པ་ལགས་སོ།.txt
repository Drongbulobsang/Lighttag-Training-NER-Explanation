ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡
བླ་མ་དམ་པ་བོད་ཀྱི་ལོ་རྒྱུས་བཞུགས་པ་ལགས་སོ།
༄༅། །བླ་མ་དམ་པ་བོད་ཀྱི་ལོ་རྒྱུས་བཞུགས་པ་ལགས་སོ།། བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། གང་ཞིག་ཕྱི་ནང་གསང་བ་མཐར་ཐུག་རྟེན་འབྲེལ་དེ་ཁོ་ན། ། སོར་འཕྲེང་ཅན་དང་འཇམ་དབྱངས་མཐུ་སྟོབས་དབང་ཕྱུག་རྡོ་རྗེ་འཆང་། ། དཔལ་ལྡན་བླ་མ་མཚུངས་མེད་རང་གི་སེམས་ཉིད་ལྷན་ཅིག་སྐྱེས། ། དབྱེར་མེད་རྟེན་ཅིང་འབྲེལ་འབྱུང་སྟོན་མཛད་དམ་པའི་ཞབས་པད་འདུད། ། འབྲོག་མི་ལ་སོགས་དཔལ་ལྡན་བླ་མ་ཡི། ། བོད་ཀྱི་ལོ་རྒྱུས་གསལ་བར་མཛད་ཟིན་མོད། ། འོན་ཀྱང་ཆོས་རྗེའི་གསུང་ལ་རབ་དད་ནས། ། ཇི་བཞིན་བྲིས་པ་འདི་ཡང་གུས་པས་ལོང་།།
༈ །འདིར་བླ་མ་བོད་ཀྱི་ལོ་རྒྱུས་ས་སྐྱ་པཎྜི་ཏའི་གསུང་ཇི་ལྟ་བ་བཞིན་བརྗོད་ན། དེའང་ཆོས་འཁོར་གྲོམ་པ་རྒྱང་ཞེས་བྱ་བ་འདི་པད་འབྱུང་གིས་རབ་གནས་རྒྱང་ནས་མཛད་པ་ཡིན་གྱི་རྣལ་མ་ནི་རྣམ་དག་སྒྲིབ་སེལ་གྱི་གཙུག་ལག་ཁང་ཞེས་སོ། ། སྔོན་གྱི་རྒྱལ་བློན་གྱིས་ལྷ་ས་རྩིག་པའི་དུས་སུ། རུ་གནོན་དུ་བརྩིག་པའི་གཙུག་ལག་ཁང་བཞི་ལས་གཡས་རུ་ན་ཅང་འཕྲང་། རུ་ལྷག་ན་རྒྱང་། གཡོན་རུ་ན་ཁྲམ་འབྲུག སྦུ་རུ་ན་ཀ་ཚལ་དང་བཞི་ལས་རྒྱང་། གི་བདག་པོ། ལྷ་རྩེའི་ལྷ་བཙུན་མཆེད་གསུམ་ཟེར་ཀྱང་གསུང་ལ་གཉིས་བཀའ་བགྲོས་ཏེ། འོ་ཅག་ལ་བླའི་མཆོད་གནས་གཅིག་དགོས་པར་འདུག་པས་སུ་དྲག་ཟེར་ཏེ།
དེ་དུས་ན་རྒྱན་གོང་ན་ལོ་སྟོན་རྡོ་རྗེ་དབང་ཕྱུག་བཞུགས་ཡོད་ཁོང་གི་མཁན་བུ་རྒྱ་ཤཱཀྱ་གཞོན་ནུ་ཞེས་བྱ་བ་དང་། སེ་ཡེ་ཤེས་བརྩོན་འགྲུས་ཞེས་བྱ་བ་གཉིས་བརྫངས་ཏེ་སྤྱན་དྲངས་ནས། སེ་ཡིས་མཁན་པོ་མཛད་རྒྱ་ཡིས་སློབ་དཔོན་མཛད་ནས་ཡོད་པའི་དུས་སུ། སྟག་ལོ་གཞོན་ནུ་བརྩོན་འགྲུས་དང་འབྲོག་མི་ཤཱཀྱ་ཡེ་ཤེས་གཉིས་རབ་ཏུ་བྱུང་ནས། དེ་ཡང་བླ་ཆེན་འབྲོག་མི་འདི་ཡུལ་དྲིལ་ཆེན་ཆུ་སྡེའི་གདུང་སྐྱེ་ཚོ་དང་བན་ཚོ་གཉིས་ལས་བན་ཚོ་ཡིན་འབྲོག་མི། མཚན་ཡང་མཁན་སློབ་ཀྱི་མཚན་ལས་གྲས་ནས་བཏགས་སོ། ། མཁན་སློབ་དེ་གཉིས་ལ་སྤྱིར་མཁན་བུ་མང་པོ་ཡོད་ཀྱང་། མིང་ལོ་ཙཱ་བ་ཟེར་བ་ཡང་་་་་་སྟག་འབྲོག་གཉིས་ཁོ་ན་བཅད་པ་དང་སྡུག་སྲན་ཆེ་བར་དགོངས་ཤིང་། ཁྱད་པར་དུ་སློབ་དཔོན་གྱིས་བསྟན་པ་ལ་དགོངས་ཏེ་ཐུགས་གཉེར་ཆེར་མཛད་ནས་གསེར་ཕྱེ་མང་པོ་བརྫངས་ཏེ། རྒྱ་གར་དུ་སློབ་གཉེར་ལ་འགྲོ་དགོས་གསུང་ནས་ཞལ་བཀོད་གསུམ་མཛད་དེ།
སངས་རྒྱས་ཀྱི་བསྟན་པའི་རྩ་བ་དང་འདྲ་བ་ཡིན་པས་དམ་པའི་ཆོས་འདུལ་བ་དང་། བསྟན་པའི་སྙིང་པོ་དང་འདྲ་བ་ཡིན་པས་ཤེས་རབ་ཀྱི་ཕ་རོལ་དུ་ཕྱིན་པ་དང་། བསྟན་པའི་ཉིང་ཁུ་དང་འདྲ་བ་ཡིན་པས་གསང་སྔགས་དང་དེ་དག་མཁས་པའི་ཡན་ལག་དུ་སྒྲ་ཚད་ལ་སོགས་པ་མང་དུ་སློབས་ལ་ཤོགས་གསུང་ཆོས་རྗེས་པའི་ཞལ་ནས་ཆོས་ཀྱི་བབས་གོ་བས་ཞལ་བསྐོས་སུ་འདུག་གསུང་སྐད། དེ་ནས་བླ་ཆེན་གྱིས་བིག་པ་རྟ་བསླབས་པས་ཆོས་ཉན་དུ་འདོད་པ་ཙམ་མཁྱེན་ཟེར་ཀྱང་འཕྲལ་སྐད་ཙམ་ཤེས་བོད་ཆོས་ཀྱང་ཅི་རིགས་པ་མཁྱེན་སྐད། ལམ་ཡང་མང་ཡུལ་ཚངས་པའི་སྒོ་བྱ་བ་ཕར་བྱོན་པ་བར་ཆད་ཆུང་ཞིང་ཚུར་འཐོན་པ་བསྟན་པ་ལ་ཕན་པ་བཀྲ་ཤིས་པར་བྱུང་བ་ཡིན་པས་དེ་ནས་སོང་གསུངས། དེ་ནས་གཉིས་ཀྱིས་མང་ཡུལ་ནས་བལ་ཡུལ་དུ་བྱོན་ནས་ཆུ་སྦྱོང་བའི་ཕྱིར་བལ་ཡུལ་ན་བྷ་རོ་ཧཾ་ཐུང་ཞེས་ཀྱང་ཟེར་ཙ་ཧ་ངུ་ཡང་ཟེར། བལ་པོ་སྤྱི་ཐེར་ཡང་ཟེར་མཚན་དངོས་ནི་ཤནྟ་བྷ་ཏྲ། བོད་སྐད་དུ་ཞི་བ་བཟང་པོ་ཞེས་བྱ་བའི་བལ་པོའི་པཎྜི་ཏ་གཅིག་ལ་དབང་བསྐུར་བ་ཞུས་ནས། གསང་སྔགས་ལོ་གཅིག་ཏུ་གསན། སྒྲ་ཡང་ཅུང་ཟད་གསན།
དེ་ནས་བདག་ཅག་རྒྱ་གར་དུ་འགྲོ་བས་རྒྱ་གར་ན་མཁས་པ་ཇི་ལྟ་བུ་བདོག་ཇི་ལྟར་བྱས་ན་ལེགས་ཞུས་པས། པཎྜི་ཏའི་ཞལ་ནས་ཁྱེད་བསྟན་པ་རྣལ་མ་རྒྱ་གར་ན་ཡོད་པས་ཤིན་ཏུ་ལེགས་སོ་རྒྱ་གར་དུ་འགྲོ་ན་ངའི་སློབ་དཔོན་རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པར་གྲགས་པ་མཁས་པ་ཤན་ཏི་བ་ཞེས་པ། དེ་ཡང་རྒྱ་གར་ན་ཨོ་ཏན་ཏ་པུ་གྲི་ན་ལེནྜ་སོ་མ་སྤུ་གྲི་སོགས་ཡོད་ཀྱང་མ་ག་ཏའི་གནས་བྷྲི་ཀ་མ་ལ་ཤཱི་ལའི་གཙུག་ལག་ཁང་ན་ཉན་བཤད་དར་མཁས་པ་སྒོ་དྲུག་གི་ཡ་གཅིག་ཡིན་པས་དེའི་དྲུང་དུ་སོང་གསུངས་ནས་དེར་ཕྱིན། དེའི་དུས་ན་བྷི་ཀ་མ་ལ་ཤཱི་ལའི་མཁས་པ་སྒོ་དྲུག་ནི་ཤར་ཕྱོགས་ཀྱི་སྒོ་སྲུང་བ་རཏྣ་རིན་ཆེན་ཨ་ཀ་ར་འབྱུང་གནས་ཤནྟི་བ་ཞི་བ་ཞེས་བཞུགས་པ་ལ་སྒྲ་དང་ཚད་མ་ལ་གཙོ་བོར་འདྲི། དེ་བཞིན་དུ་ལྷོ་ཕྱོགས་ན་ངག་གི་དབང་ཕྱུག་གྲགས་པ་ཞེས་པ་རྗེ་བཙུན་སྒྲོལ་མ་ལ་ཆོས་དངོས་སུ་གསན་པའི་སློབ་དཔོན་མཁས་པ་ཆེན་པོ་དེ་ལ་ཁྱད་པར་དུ་སྒྲ་ཚད་སྙན་ངག་དང་ལུང་ལ་སོགས་པ་ཐམས་ཅད་ལ་འདྲི་བ་འོང་། ནུབ་ཕྱོགས་ན་ཤེས་རབ་འབྱུང་གནས་བློ་གྲོས་ལ་ཁྱད་པར་དུ་མུ་སྟེགས་ཀྱི་གྲུབ་མཐའ་ལ་འདྲི་བ་མང་། བྱང་ཕྱོགས་ན་ཇོ་བོ་ནཱ་རོ་ཏ་པ་ལ་ཐེག་པ་ཆེན་པོ་ལ་འདྲི་བ་དང་ལུང་ནོད་པ་མང་གསུངས་སོ། ། དབུས་ཀྱི་ཀ་ཆེན་གཉིས་ནི་རིན་ཆེན་རྡོ་རྗེ་དང་ཛྙཱ་ན་ཤྲཱི་མི་ཏྲ་བོད་སྐད་ཡེ་ཤེས་དཔལ་བཤེས་གཉེན་སྟེ། དེ་གཉིས་ལ་ཀ་ཆེན་ཟེར་ཀྱང་གཞན་པས་ཡོན་ཏན་ཆེ་རྒྱུ་ནི་མེད་གསུངས། བླ་ཆེན་འབྲོག་མིས་སློབ་དཔོན་ཤནྟི་བ་ལ་དམ་པའི་ཆོས་འདུལ་བ་དང་།
ཕ་རོལ་ཏུ་ཕྱིན་པ་ཡང་གསན། སློབ་དཔོན་ཉིད་ཀྱིས་མཛད་པ་ཕར་ཕྱིན་གྱི་འགྲེལ་པ་ཉི་ཁྲི་དག་ལྡན་སྙིང་པོ་མཆོག་ལ་སོགས་ཀུན་ཡང་གསན། དེ་ནས་སྔགས་ཀྱི་ཆོས་སྐོར་ཀྱཻ་རྡོ་རྗེ་རྒྱུད་གསུམ་བདེ་མཆོག་ལ་སོགས་པ་མང་དུ་གསན་ཞིང་ལོ་བརྒྱད་བཞུགས་སོ། ། གཞན་རྣམས་དང་ཡང་ཆོས་འབྲེལ་བག་རེ་ཡོད་གསུང་དེ་དུས་ན་མཁས་པ་གྲ་འདོས་པས་ཚིག་གི་ཟུར་ཚོལ་པས་ཤནྟི་བ་ལྟ་བ་ལ་འཁྲུལ་སེམས་ཙམ་ཡིན་ཟེར། ངག་གི་དབང་ཕྱུག་སྤྱོད་པ་ལ་འཁྲུལ་ལས་དང་པོ་པ་རང་ནས་གཉིས་སྤངས་ཀྱི་སྤྱོད་པ་བྱེད། ནཱ་རོ་པ་དབང་ལ་འཁྲུལ་དབང་གི་དུས་སུ་མཐོང་ལམ་སྐྱེ་ཟེར་ཀྱང་མཁས་པ་ཆེན་པོ་དེ་རྣམས་ལ་འཁྲུལ་པ་ཆེན་པོ་མི་མངའ་གསུང་། དེ་ནས་ཡུལ་དུ་བྱོན་དགོངས་ཙམ་ན། རྒྱ་གར་ཤར་ཕྱོགས་ར་ཌ་ན་འཕགས་པ་སྤྱན་རས་གཟིགས་དབང་ཕྱུག་ཁར་ས་པ་ཎི་བཞུགས་པ་དེ་གྲགས་པ་ཆེ་བས་དེ་ལ་ཕྱག་དང་བསྙེན་བཀུར་བྱ་བའི་ཕྱིར་བྱོན་པའི་ལམ་ན་ཀུ་བ་ཚལ་བྱ་བའི་ནགས་སྟུག་པོ་གཅིག་གི་ནང་ན་དགེ་སློང་ཆོས་གོས་གསུམ་ལྷུང་བཟེད་དང་བཅས་པ་གཅིག ཤིང་གི་ལྷ་ལ་བསོད་སྙོམས་སློང་ཞིང་འདུག་པའི་དུས་སུ་ལྗོན་ཤིང་གི་སྡོང་པོའི་ནང་ནས། ལུས་མི་སྟོན་པར་ལག་པ་རིན་པོ་ཆེ་སྣ་ཚོགས་ཀྱིས་བརྒྱན་པ་གཅིག་གིས་བསོད་སྙོམས་འདྲེན་པ་མཐོང་བས།
དེ་ལ་དད་པ་དང་ངོ་མཚར་ཆེར་སྐྱེས་ནས་འདི་དངོས་གྲུབ་ཐོབ་པ་གཅིག་འདུག་སྙམ་ཏེ། དགེ་སློང་དེ་ལ་ཕྱག་དང་བསྐོར་བ་དང་བསྙེན་བསྐུར་མཛད་ནས། བདག་རྗེས་སུ་གཟུང་བར་ཞུ་བྱས་པས་ཅི་དོན་དུ་གཉེར་ཟེར། ཆོས་གཉེར་དེ་ནས་ཀྱང་གསང་སྔགས་གཉེར་བྱས་པས། དབང་བསྐུར་དགོས་ཟེར། སྔར་བལ་པོ་དང་ཤན་ཏི་པ་ལ་ཐོབ་བྱས་པས། དེས་མི་ཕན་ང་རང་གི་དགོས་ཟེར། དེ་ཆོས་རྗེས་པ་ན་རེ་འཐད་དེ་ད་ལྟ་དེ་སྐད་བྱས་ན་མི་ཉན་འདུག་གསུང་། དེས་གནང་ནས་དབང་བསྐུར་བ་མཛད། སློབ་དཔོན་དེའི་མཚན་པྲ་ཛྙ་ཨིནྟྲ་རུ་ཛི་ཞེས་པ་བོད་སྐད་དུ་བསྒྱུར་ན།
ཤེས་རབ་དབང་པོ་མཛེས་པ། གསང་མཚན་དཔའ་བོ་རྡོ་རྗེ་ཞེས་པ་སྟེ་མུ་གུ་ལུང་དུ་བྱོན་རིན་ཆེན་འབར་བ་མཛད། གངས་མཐོང་འགྲོ་གསུང་ནས་ཉི་ཟེར་ལ་ཆིབས་ནས་གཤེགས། དེས་ན་དགེ་སློང་དཔའ་བོ་རྡོ་རྗེ་ཞེས་ཡོངས་སུ་གྲགས་སོ། ། དེ་ལྟ་བུ་དེ་ལ་ཀྱཻ་རྡོ་རྗེ་རྒྱུད་གསུམ་སློབ་དཔོན་ཌོམ་བྷི་བའི་རྗེས་གནང་དང་བཅས་པའི་སྒྲུབ་ཐབས་དང་འགྲེལ་པའི་སྐོར་ཐམས་ཅད་ཀྱང་གསན། ལམ་འབྲས་རྩ་བ་ལམ་འབྲིང་པོ་ལ་ཟེར་མེད་པ་གཅིག་ཀྱང་གསན། བསམ་མི་ཁྱབ་ལ་སོགས་པའི་ལམ་སྐོར་འགའ་ཞིག་ཀྱང་གསན་ཞིང་ལོ་བཞི་བཞུགས་སྐད་སྤྱན་རས་གཟིགས་ལ་ཡང་མཇལ་ལོ། ། སློབ་དཔོན་ཤནྟི་བས་དགེ་སློང་དཔའ་བོ་རྡོ་རྗེའི་གསང་སྔགས་ཀྱི་བཤད་སྲོལ་ལེགས་ཤིང་གདམ་ངག་ཀྱང་ཆེ་བར་དགོངས་གསུང་སྟེ་ཤནྟི་བའི་སྡེ་སྣོད་སྤྱི་དང་བསྟུན་པའི་རྒྱ་ཆེ་བར་བྱུང་། དཔའ་བོ་རྡོ་རྗེའི་ཉམས་སུ་བླང་བདེ་བ་མན་ངག་ཏུ་དྲིལ་ནས་བྱུང་། དེ་ཉིད་ཀྱིས་ཕྱི་ནང་གི་སྒྲོ་འདོགས་ཀུན་ཆོད་པས་ཐུགས་ཤིན་ཏུ་བདེ།
སྤྱིར་བལ་པོ་དང་རྒྱ་གར་གཉིས་སུ་ལོ་བཅུ་གསུམ་བཞུགས་གསུངས། དེ་ནས་སྟག་འབྲོག་གཉིས་ཀྱིས་ཚུར་བོད་དུ་བྱོན་རྒྱ་གར་ནས་བལ་ཡུལ་ཡན་ཆད་ལོ་པན་བྱོན་ན་འདིར་བྱོན་བྱ་བའི་སྲོལ་ཡོད་གསུང་། མཁན་སློབ་གཉིས་ཀྱིས་བསུ་བ་མཛད་ནས་ཆོས་ཀྱི་ལོ་རྒྱུས་མཛད་པས། བླ་ཆེན་འབྲོག་མི་ཤིན་ཏུ་མཁས་པ་ཆེན་པོར་གྱུར་ནས་ཤིན་ཏུ་མཉེས་སྐད། སྟག་ལོ་ལ་ཅི་ཤེས་དྲིས་པས་ཤེས་རབ་སྙིང་པོ་རྒྱ་ཀློག་ཏུ་ཀློག་པ་ཙམ་ལས་མི་འདུག་སྐད། མཁན་སློབ་གཉིས་ཀྱི་ཞལ་ནས་འབྲོག་མི་འདི་མཁས་པ་ཆེན་པོར་གྱུར་འདུག་པ་ལ། ཁྱོད་ཀྱིས་ཅི་ཡང་མི་ཤེས་པ་ཇི་ལྟར་ཡིན་གསུངས་པ་ལ། སྟག་ལོ་ན་རེ་ཁོ་ཀ་པ་ལི་རེ་ཁྱེར་ནས་དེ་ཤེད་དུ་འགྲོ་ཡིན་འདུག ཁོ་བོ་རྡོ་རྗེ་གདན་གྱི་བྱང་ཆུབ་ཆེན་པོ་ལ་དད་པར་བྱུང་ནས་བསྐོར་བ་འདྲ་བྱས་ཟེར་སྐད། འོན་ཀྱང་ཁོང་ཤིན་ཏུ་བཙུན་པས་སྟག་ཚོའི་སྡེ་པ་ཆེན་པོ་ཚུགས་སོ། །
བླ་ཆེན་གྱིས་སྐུ་ཚེ་སྟོད་ལ་བཤད་པ་རྒྱ་ཆེན་པོ་མཛད་སྨད་ལ་མུ་གུ་ལུང་དང་ལྷ་རྩེ་བྲག་དང་། གམ་པའི་རྫོང་བྱ་བ་བྲག་ཆེན་པོ་གཅིག་ཡོད་དེར་བཞུགས་ནས་བསྒོམ། ལྷ་ལྕམ་གཅིག་ལ་སྲས་ཨིནྟྲ་རྡོ་རྗེ་བལྟམས་གསུང་སྐབས་སུ་སྤ་དྲོའི་ཚུར་ཉེ་བ་གནམ་ཐང་དཀར་པོའི་འབྲོག་པས་སྤྱན་དྲངས་ནས། ཆོས་ཀྱི་ཉན་བཤད་མང་པོ་མཛད་ཅིང་བཞུགས་པའི་དུས་སུ། པཎྜི་ཏས་ལོ་ཙཱ་བའི་སྐད་མ་གོ་བར་ངུས་པའི་གཏམ་ཡོད་དེ་མ་དག ཇོ་བོ་གྷ་ཡ་དྷ་རས་པཎྜི་ཏ་ཡོང་གིན་ཡོད་པས་བསུར་ཤོག་ཅེས་པའི་འཕྲིན་བཏང་ནས་བྱུང་བ་ལ། ཆོས་ཅི་ཤེས་དྲིས་པས་སྤྱིར་མངའ་རིག་པའི་པཎྜི་ཏ་ཡིན། བྱེ་བྲག་ཏུ་སྔགས། དེ་ནས་ཀྱང་མ་རྒྱུད་ཁྱད་པར་དུ་རྣལ་འབྱོར་དབང་ཕྱུག་གི་གདམ་ངག་ལ་མཁས་ཟེར་བས་སྐོམ་པ་ལ་ཆུ་དང་ཕྲད་པ་བཞིན་དགྱེས་ཏེ་རྡོ་རྗེ་ཐེག་པ་ལ་མཁས་པར་རྟོགས་ནས་དགྱེས་པས་སྐྱིད་གྲོང་ནས་བསུ་སྟེ་བྲོམ་པ་ལྷ་རྩེའི་བྲག་ལ་ཟླ་བ་གཅིག་ཏུ་ཆོས་ཀྱི་ལོ་རྒྱུས་དང་། བླ་མ་ལྔ་བཅུ་པའི་སྒོ་ནས་དཔོན་སློབ་ཀྱི་འབྲེལ་རྟོག་ཅིང་བཞུགས་སྐད།
དེར་དཔོན་སློབ་གཉིས་སློབ་དཔོན་མཚན་ཉིད་དང་སློབ་མ་སྣོད་དང་ལྡན་པར་ཤེས་ནས་གཅིག་ལ་གཅིག་ཕན་ཚུན་མཉེས་ནས། པཎྜི་ཏ་མང་གར་མུ་གུ་ལུང་དུ་སྤྱན་དྲངས་ནས་ལོ་ལྔར་བཞུགས་པ་དང་། གསུང་ངག་མ་ལུས་པར་གནང་བར་ཞལ་གྱིས་བཞེས། ལོ་ཙཱ་བས་ལོ་རེ་ལ་གསེར་སྲང་བརྒྱ་བརྒྱ་སྟེ་ལྔ་བརྒྱ་འབུལ་བར་ཁས་བླངས་ནས་ཆོས་ཀྱི་ཉན་བཤད་བྱེད་ཅིང་ལོ་གསུམ་སོང་བ་དང་། པཎྜི་ཏའི་ཞལ་ནས་ང་རྒྱ་གར་དུ་འགྲོ་གསུངས་པ་ལ། བླ་ཆེན་གྱིས་དང་པོ་ལོ་ལྔ་བཞུགས་པར་ཞལ་གྱིས་བཞེས་པ་ལགས་མོད། ད་རུང་བཞུགས་པར་ཞུ་བྱས་པས་ཇོ་བོའི་ཞལ་ནས་ཁྱོད་ཀྱི་ཆོས་མ་ཚར་ན་སྡོད་པ་ལ། ཆོས་ཐམས་ཅད་ནི་ལེགས་པར་ཚར་བས་ང་འགྲོ་ཁྱོད་རང་གི་གསེར་ཕྲི་གསུངས་པ་ལ། ལོ་ཙཱ་བས་གསེར་རྫོགས་པར་དབུལ་དགོངས་ནས་གསེར་སྲང་བཞི་བརྒྱ་ཙམ་རྙེད་ནས་བརྒྱ་མ་རྙེད་པ་ལ་སྲམ་པ་ཝ་གདོང་བ་ཡིན་ཟུར་པོ་ཆེ་ཤཱཀྱ་འབྱུང་གནས་གཡས་རུ་ཐག་གི་བྲག་རྒྱ་བོ་ལ་ཡང་དག་གི་སྒྲུབ་པ་མཛད་ཅིང་བཞུགས་པའི་དུས་སུ། སྔར་ཡང་ཆོས་འབྲེལ་ཙམ་ཡོད་བླ་ཆེན་གྱི་མི་བཏང་ནས་གདམ་ངག་སྦྱིན་གྱིས་ཡར་ཤོག་བྱས་པས།
སློབ་མ་ལ་ལ་ན་རེ་བར་ཆད་ཡིན་པས་མི་བཞུད་པར་ཞུ་ཟེར་བ་ལ། ཟུར་ན་རེ་ཟུར་ཆུང་ཤེས་རབ་གྲགས་ཀྱིས་སྒྲུབ་པ་བྱས་ཀྱང་ཆོས་དོན་དུ་གཉེར་བ་ལས་མེད། འབྲོག་མི་ལོ་ཙཱ་བ་ཆེན་པོ་ཡིན་པས་ངེས་པར་གདམ་ངག་ཟབ་མོ་མངའ་བས་འགྲོ་ཟེར་ནས། མུ་གུ་ལུང་དུ་བྱོན་སྔ་ཕྱིར་ཆོས་ཞུས་པ་ཙམ་ལ་གསེར་སྲང་བརྒྱ་ཙམ་ཕུལ། བླ་ཆེན་གྱིས་བསམ་མི་ཁྱབ་ཀྱི་གདམས་པ་དང་། རྒྱུད་ཀྱི་མངོན་རྟོགས་ཀྱི་བཤད་པ་ཡམ་མེ་བ་གཅིག་གནང་བས་ཁོང་དགེས་ནས། བླ་མ་ཆེན་པོའི་བཀའ་དྲིན་གྱིས། ། ཨ་པོའི་སེམས་མདོ་སྒྱུ་འཕྲུལ་ཕྱོགས་ནོར་དུ་བཏང་། ། ཟེར་ལོ། དེའི་དུས་སུ་བེར་གྱི་ཐོག་ཏུ་ཚར་མ་ཁུར་བས་གཞན་ན་རེ་བེར་ཆུད་འཛའ་བྱས་པས་ཟུར་པོ་ཆེ་ཆུད་མ་ཟོས་ན་བེར་ཆུད་ཟོས་པས་མི་སྟོ་ཟེར་སྐད།
དེ་ལྟར་ཐམས་ཅད་སྡོམ་པས་གསེར་སྲང་ལྔ་བརྒྱ་འཁར་གཞོང་གི་ནང་དུ་བླུགས་ཏེ། བླ་ཆེན་འབྲོག་གིས་ཇོ་བོ་ལ་ཕུལ་བས། གསེར་མངས་པའི་སྟོབས་ཀྱིས་སྒྱུ་མ་ཡིན་ནམ་ཅི་ཡིན་སྙམ་ནས་ཇོ་བོ་ད་ཁྱོད་ཡིད་མ་ཆེས་ནས། མང་གར་དྲིལ་ཆེན་གྱི་མི་གང་མང་སར་གསེར་ཁྱེར་ཏེ་བསྟན་ནས། འདི་ཅིར་འདུག་དྲིས་པས་མི་རྣམས་ཀྱིས་གསེར་དུ་གདའ་བྱས་པས། གཟོད་ཡིད་ཆེས་ཏེ་སློབ་མ་གཅིག་གིས་བླ་མ་གཅིག་ལ་འབུལ་བ་བྱས་པ་དེ་བས་ཆེ་བ་བྱས་པ་མེད་གསུང་། དེས་མཉེས་ནས་ཅི་འདོད་གསུང་བ་ལ། གསུང་ངག་རིན་པོ་ཆེ་ལ་ལྷག་མ་བདོག་ན་ཞུ་བྱས་པས་ལྷག་མ་མ་ལུས་པར་བྱིན་པ་དེ་ཡིན་ད་གཅིག་ཀྱང་མེད། གཞན་ཅི་འདོད་གསུང་བ་ལ་འོ་ན་ཇོ་བོའི་དགོངས་པ་འདི་ཡིན་ནམ་སྙམ་ནས། གསུང་ངག་རིན་པོ་ཆེ་འདི་བོད་གཞན་ལ་མི་གནང་བར་ཞུས་པས་འདི་བརྫུན་མེན་པའི་རྟགས་ཡིན་ཞལ་གྱིས་བཞེས།
པཎྜི་ཏ་གསེར་སྣོམས་ནས་རྒྱ་གར་དུ་ལན་གསུམ་བྱོན་པའི་དང་པོ་གཤེགས་སོ། ། མར་ལོས་རང་སེང་ལྡེང་གི་སྒ་གཅིག་རྟ་ནག་པོ་ཕུལ་ནས་ཆོས་ཞུས་པས་མ་བྱུང་། དེ་ནས་དུས་ཕྱིས་ཡུལ་རྟ་ནག་པ་འགོས་ཁུ་པ་ལྷ་བཙས་ཀྱིས་ཀྱང་ཞུས་པས་མ་བྱུང་། དེ་དུས་ན་རྒྱལ་སྲས་མཻ་ཏྲི་བ་བླ་ཆེན་འབྲོག་རྒྱ་གར་ན་ཡོད་ཙ་ན་ལྷོ་དཔལ་ཀྱི་རི་ལ་ཕྱིན་ཟེར་གྱི་འདུག་གཞན་ཀུན་ཐེ་ཚོམ་པ་ཡིན་འདུག ཤ་བ་རི་པ་ལ་སྙིང་པོ་སྐོར་གསན། རྟོགས་པ་ཁྱད་པར་ཅན་བྱུང་རྡོ་རྗེ་གདན་ན་མ་འཕག་ཙམ་ཡོད་པས་མངའ་བདག་རྩོད་པ་ལས་རྒྱལ་བས་རྒྱལ་བ་བྱ་བ་ཡིན། ནཱ་རོ་ཏ་པའི་ཉེ་འབྲེལ་བྲམ་ཟེ་མུ་སྟེགས་ཡིན། ནཱ་རོ་ཏ་པ་རིགས་ཕབ་ནས་ཆོས་ལ་བཅུག་པ་ཡིན་རིགས་སོར་ཆུད་པ་ལ་རིགས་དབྱུང་གི་ཆོ་ག་དགོས་གསུང་སྙན་པའི་གྲགས་པ་ཆེ་བས། གྲོ་མོ་ན་ཚུར་སྤྱན་འདྲེན་དུ་འོངས་པ་ལ་ལམ་དུ་འཇིགས་པ་ཆེ་བས་གསེར་བཙོ་ཐོད་པ་བམ་རིལ་གྱི་ལྟག་ཁུང་དུ་བླུགས་ཏེ་ལ་ཆས་ཁ་བཅད་ནས་བཙག་དང་རམས་ཀྱི་རི་མོ་བྱས་ཏེ་འོངས་པ་ལ། མོན་ཀུན་ན་རེ་བོད་ཀྱི་ལྷ་འདྲེ་ཐམས་ཅད་ལྷོ་བལ་དུ་སོང་ཟེར་རོ། །
དེ་ཙམ་ན་གྲོ་མོ་ན་ཇོ་བོ་གྷ་ཡ་དྷ་ར་བཞུགས་པ་དང་ཆུ་འགྲམ་གཅིག་ཏུ་མཇལ་ནས་ལོ་རྒྱུས་དྲིས་པས། ང་རྒྱལ་བ་མཻ་ཏྲི་བ་ཡིན་གསུངས་པ་དང་། ཆོས་ཀྱང་མཁས་གདམ་ངག་ཀྱང་ཆེ་བར་འདུག་པས་མགུ་ནས་སྤྱན་དྲངས་ཏེ་བོད་དུ་བྱོན་པའི་ལམ་ཀར་སྔར་གྱི་མོན་ཀུན་ན་རེ་ཁ་ནིང་སོང་བའི་འདྲེ་ཡིན་ཟེར་བ་དེ་ཀུན་བོད་ཀྱི་ལོ་ཙཱ་བ་གསེར་མང་པོ་ཁྱེར་ནས་པཎྜི་ཏ་སྤྱན་དྲངས་ནས་ཡོང་གིན་ཡོད་པར་འདུག་ཟེར་ནས། ལམ་ཐམས་ཅད་ན་སྒུགས་ནས་ཡོད་པའི་གཏམ་ལོ་ཙཱ་བས་ཐོས་ནས། ལོ་ཙཱ་བ་དཔོན་གཡོག་གིས་གྲོས་བྱས་འགོས་ཀྱི་སློབ་མ་ཤེས་རབ་སྨོན་ལམ་ན་རེ། བླ་མ་ལོ་པཎ་མི་བཞུགས་ན་བོད་ཐམས་ཅད་ཀྱི་མིག་དུས་གཅིག་ལ་ལོང་བ་དང་འདྲ་བ་ཡིན་པས། ངས་བླ་མར་རྫུས་ལ་འགྲོ་ཟེར་ནས་ལོ་ཙཱ་བ་དང་སེ་གཉིས་ཆ་ལུགས་བརྗེས་ཏེ། ལོ་ཙཱ་བས་མུ་ལྟོ་བར་བརྫུས་པས་ཐར། སེ་བླ་མ་ལ་གུས་པ་དང་སེམས་བསྐྱེད་བཟང་པོའི་སྟོབས་ཀྱིས་མ་སོད་པར་ཐར་སྐད། སྤྱིར་བོད་དུ་བླ་མའི་དོན་དུ་སྲོག་གཏོང་ནུས་པ་སེ་ཤེས་རབ་སྨོན་ལས་མ་བྱུང་གསུངས།
དེར་ལོ་པཎ་གྱིས་བོད་དུ་བྱོན་པས་གོ་ཡུལ་དུ། ཇོ་བོ་གྷ་ཡ་དྷ་རིའི་སྔར་གྱི་སློབ་མ་ཀུན་དང་ཕྲད་པས། རྒྱལ་སྲས་མཻ་ཏྲི་བ་མིན་པར་འདུག་པས། འགོས་ཀྱིས་བླ་མས་ང་ལ་བརྫུན་བྱས་ཞེས་སྨྲས་པས། ཇོ་བོའི་ཞལ་ནས་ཁྱོད་ཆོས་འདོད་པ་མ་ཡིན་ནམ་ཆོས་ནི་མཻ་ཏྲི་བས་ང་མཁས་གསུངས་པ་ལ། ཆོས་ལ་འགོས་ཀྱང་ཤིན་ཏུ་མགུ་དེ་ནས་བླ་ཆེན་འབྲོག་དང་མཇལ་ནས། བླ་ཆེན་གྱིས་རྗེ་ཐུགས་དམ་དང་འགལ་བར་མཆིའོ་ཞུས་པས། ཇོ་བོའི་ཞལ་ནས་ཁྱོད་རང་ལ་དམ་ཚིག་གི་ཉེས་པ་བྱུང་བར་མཆིའོ། ། ཁོང་གཞུང་གི་བཤད་པས་ཚིམ་ནས་གདམ་ངག་ཁུངས་རང་མི་གཅོད་པར་འདུག་གསུང་ནས་ཕྱིས་ཀྱང་གསུང་ངག་མ་གནང་བགྱི་བར་གདའ། རྒྱུད་གསུམ་ལ་སོགས་ལ་འགོས་ཀྱིས་པ་ཚབ་ཏུ་འགྱུར་ཡང་བྱས།
ཉན་བཤད་ཀྱང་མང་དུ་མཛད་ནས། གསེར་མང་པོ་ཕུལ་ཏེ་རྒྱ་གར་དུ་གཤེགས་ཏེ་ལན་གཉིས་པ། ཡང་དུས་ཕྱིས་ཡུལ་ལོ་ཁ་བ་གྱི་ཇོ་ཟླ་བའི་འོད་ཟེར་གྱིས་སྟོད་པུ་རངས་ན་ཚུར་སྤྱན་དྲངས་ནས། དེ་ཙམ་ན་བླ་ཆེན་འབྲོག་ནི་སྐུ་གཤེགས། དེ་ནས་པཎྜི་ཏས་བླ་མ་འབྲོག་མི་ལ་གསེར་བཅོལ་བ་བླངས་པ་ལ་སོགས་པའི་བརྫུན་གྱི་གཏམ་དེ་དག་བོར་བར་བྱའོ། ། དེའི་དུས་སུ་གྱི་ཇོའི་སློབ་མ་གཉོས་འབྱུང་པོ་ལ་སོགས་པས་ཁ་རག་དུ་སྤྱན་དྲངས་ནས་བཞུགས་པའི་དུས་སུ། ཇོ་བོ་ལ་འཆི་ལྟས་བྱུང་ནས་ངའི་བུ་ཚ་བོ་ཐོད་ཕུ་ན་ཡོད་པས་དེར་སྐྱོལ་གསུང་། གཉོས་ལ་སོགས་པ་ན་རེ་བླ་མའི་ཚེ་འདིའི་འབྲེལ་པ་ནི་རྒྱ་གར་ན་བདོག ཆོས་ཀྱི་ཕྱོགས་ཀྱི་བུ་བདག་ཅག་ཀ་ལགས་མོད་ཐོད་ཕུ་ན་འབྲོག་མིའི་སློབ་མ་སེ་རོག་གཉིས་བྱ་བ་ཡོད་པ་ཡིན། ངེད་ཅག་བླ་མ་དངོས་ཀྱི་སློབ་མ་ལགས་ན་འདིར་བཞུགས་པར་ཞུ་བྱས་པས་དེས་མི་ཕན་ཡར་སྐྱོལ་གསུངས་ནས་ཐོད་ཕུར་བྱོན་ཏེ།
སྒོམ་ཆེན་སེ་རོག་གཉིས་ལ་ཇོ་བོའི་ཞལ་ནས་བུ་ཀུན་བསྒྲུབ་པ་ལ་བརྩོན་འགྲུས་མ་ཆུང་ཞིག ངས་བོད་དང་རྒྱ་གར་ལ་ཕར་འགྲོ་ཚུར་འགྲོ་འབའ་ཞིག་བྱས་བསྒྲུབ་པ་ཙམ་མ་བྱས་ཀྱང་སྔགས་པ་འཆི་ན་འདི་ལྟར་འཆི་བ་ཡིན་གསུངས་ནས། ལུས་སྐྱིལ་ཀྲུང་མཛད་རྡོ་རྗེ་དྲིལ་བུ་ཕྱག་གཉིས་སུ་བཞེས་ཏེ་འོད་ཀྱི་གོང་བུའི་འཕོ་བ་མཛད་པས། སྤྱི་གཙུག་ནས་འོད་རིལ་བ་ཙམ་གཅིག་འཐོན་ནས་ནམ་མཁའ་ལ་ཐམས་ཅད་ཀྱིས་མཐོང་གི་བར་དུ་སོང་ནས་སྐུ་འདས། ཕྱིས་ཇོ་བོའི་ཐུགས་དམ་དཔལ་ཀྱཻ་རྡོ་རྗེའི་བྲིས་སྐུ་དང་བརྟག་གཉིས་ཀྱི་དཔེ་རྣམས་དགེ་བཤེས་སེ་རོག་གཉིས་ཀྱི་སློབ་མ་ཉེ་གནས་འཕགས་པ་ཆོས་སྣང་ལ་ལྷ་རྟེན་དུ་གནང་། ཆོས་སྣང་དང་ནག་སྟོན་དཔོན་སློབ་ཡིན་པ་དེས་ནགས་སྟོན་ལོ་ཙཱ་ལ་ཕུལ་ནགས་སྟོན་དང་བླ་ཆེན་ཕར་སློབ་ཚུར་སློབ་ཡིན་པ་ཆོས་འཁོར་ལ་སློབ་དཔོན་རིན་པོ་ཆེ་བྱོན། རྒྱ་དཔེ་དེ་རེས་མ་ཕུལ་འབུམ་བཅུ་བཞི་དུམ་གཅིག་ཕུལ་དྲིལ་བུའི་ཡུ་བ་ཆག་འདུག་གསུངས། རྡོ་རྗེ་པ་རུ་མཚམས་སུ་བྱོན་ཙམ་ན་གཡུང་སྟོན་བྱ་བ་གཅིག་གི་ལག་ན་འདུག གུར་ཚར་གཅིག་ཞུ་འདི་འབུལ་ཟེར་བ་ལ་ས་སྐྱ་མིན་པར་རྒྱུད་ཉན་པས་དང་པོ་རྒྱུད་བཤད་འཕྲོ་ལ་དགེ་བཤེས་གྲྭས་པ་མང་པོ་བྱུང་རྒྱུད་གཉན་པོ་བཤད་མི་ནུས་གསུངས། ཕྱིས་ཡིག་བརྒྱའི་ཐུན་བྱས་ནས་བཤད་ནས་རྡོ་རྗེ་དེ་ལེན་པ་ཡིན་པ་ལ་གསུང་།
བྲིས་སྐུ་དང་བརྟག་གཉིས་ནགས་སྟོན་ལོ་ཙཱ་བ་ལས་བརྒྱུད་དེ་ས་སྐྱར་བྱོན་ནས་ད་ལྟ་ཡང་ས་སྐྱ་ན་བཞུགས། དྲིལ་བུ་ཡིན་ཟེར་བ་གཅིག་ཀྱང་རྗེ་རུ་མཚམས་སུ་བྱོན་ཙམ་ན་ཕྱག་ཏུ་བྱོན་ནས་ད་ལྟའང་ས་སྐྱ་ན་ཡོད་དོ། ། དེ་རྣམས་ཀྱིས་ཇོ་བོ་གྷ་ཡ་དྷ་ར་ལས་འཕྲོས་པ་བར་སྐབས་ཀྱི་ལོ་རྒྱུས་ཡིན་གསུངས།། ༈ །དེ་ལྟ་བུའི་བླ་མ་ལ་གསུང་ངག་རིན་པོ་ཆེའི་མཛོད་རྙེད་པའི་རྗེ་མུ་ལུང་པ་དེ་ལ་ཡོན་ཏན་གྱི་ཁྱད་པར་ཅི་མངའ་ཞེ་ན་མཁས་པ་མངའ་རིག་པ། བསྐྱེད་པའི་རིམ་པ་ལ་བརྟན་པ་ཐོབ་ལུས་གཅིག་ནས་གཉིས་སུ་སྤྲུལ་པ་དང་སྦྱིན་སྲེག་གི་ཐབ་ནས་ཡོ་བྱད་ལེན་ནུས་རླུང་གི་ནུས་པས་ནམ་མཁའ་ལ་སྐྱིལ་ཀྲུང་འཆའ་ནུས། བསམས་ན་ཤེས་པའི་མངོན་པར་ཤེས་པ་ཅི་རིགས་པ་ཡོད། འཕོ་བ་བྱེད་པར་ནུས་སྐད་དེ་ལ་སྤྱིར་སྨད་འདིར་བསྟན་པ་ལ་བླ་ཆེན་འབྲོག་བཀའ་དྲིན་ཆེ། སྟོད་དུ་རིན་ཆེན་བཟང་པོ་ཆེ་སྟེ་སྔོན་སངས་རྒྱས་དཀར་རྒྱལ་འཇག་ཁྲི་བ་བྱ་བ་བྱུང་ནས་འཕྲལ་ཆོས་འདྲ་ལ་ཏི་ས་གནད་བཅོས་པ་བསྟན་པས་མཁས་པ་ཡན་ཆད་འདུས་ན་ཆོས་ལོག་བཤད་པ་ལ་རིན་བཟང་གིས་མ་བཏུད་པར་ཟླ་བ་དྲུག་ཐུགས་དམ་མཛད་ནས་ཁོ་ཅན་བྱོན། ཐུན་སྟབས་པས་ཁོ་ཁྲི་སྟེང་ནས་ལྷུང་མོན་ཕྲུག་གཅིག་ཏུ་སོང་བཤད་པ་ཡིན་བྱས་པས་ཁ་ན་བ་ཡིན་ཟེར། ཀླུ་དཀར་རྒྱལ་བྱ་བ་ཁོ་ལ་ཞུགས་པ་ཡིན་ཟེར།
ཁོ་མོན་ན་དེང་སང་དུས་ལ་ཆོས་ལོག་དར་འགྲོ་གསུངས། དེ། སྐུ་འདའ་ཀར་ངའི་ཕུང་པོ་འདི་ཞག་བདུན་མ་བསྲེག་པར་ཞོག་ཅིག ཞག་བདུན་ན་རིག་པ་འདི་ཉིད་ལུས་འདི་ཉིད་ལ་ཞུགས་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱེད་དོ་བདེ་མཆོག་ནས་དེ་འདྲ་བཤད་གསུངས་པ་ལ། མི་རྣམས་ཀྱིས་མ་བརྟགས་པར་གློ་བུར་དུ་གནས་ལས་བསྐྱོད་དེ་དྲོད་མ་ཡལ་བར་འདུག་གསུངས། དེ་ལྟ་བུའི་བླ་ཆེན་དེ་ལ་སྤྱིར་སློབ་མ་ཤིན་ཏུ་མང་ན་ཡང་སློབ་མའི་མཆོག་ཏུ་ཡོད་གསུང་ཙ་ན་ཐོག་མར་གྲུབ་པ་ཐོབ་པ། དེ་ནས་གཞུང་ཚར་བ། དེ་ནས་མན་ངག་ཚར་བ་གསུང་ཅེ་ན། གཞུང་ཚར་བའི་སློབ་མ་དང་། མན་ངག་ཚར་བའི་སློབ་མ་དང་།
གྲུབ་པ་ཐོབ་པའི་སློབ་མ་དང་གསུམ་མོ། ། དེ་ལ་གཞུང་ཚར་བའི་སློབ་མ་ནི་ལྷ་རྩེའི་གྱི་ལྗང་དབུ་དཀར་བ་ཁོང་གིས་གཞུང་ཚར་ནས་གསུང་ངག་ཞུས་པས་ནོར་ཁྱེར་ལ་ཤོག་གསུངས། དེར་དབུས་སུ་ཕྱིན་གཡུ་ཕད་ཁུད་གང་རྙེད་བླ་ཆེན་ལ་ཕུལ་ནས་བླ་མའི་ཆོས་ཀྱི་བཙལ་བ་མིན་ཕན་བྱ་གནོད་བྱ་རྙེད་པ་ཡིན་ཟེར། བླ་ཆེན་གྱི་བསམ་མི་ཁྱབ་ལ་སོགས་པ་ལས་གསུང་ངག་མ་གནང་གསུངས། ཤངས་ཀྱི་བྲག་རྩེ་སོ་ནག་པ། འཕྲང་འོག་གི་སྲས་སྟོན་དཀོན་མཆོག་རྒྱལ་པོ། ཁོང་གཉིས་ཡིད་ཀྱང་བཅུག་ས་སྐྱའི་འཁོན་དཀོན་མཆོག་རྒྱལ་པོ། ཕྱི་ཚར་མངའ་རིས་པ་གསལ་བའི་སྙིང་པོ་དང་ལྔ་ཡིན་ནོ། ། གདམ་ངག་ཚར་བའི་སློབ་མ་གསུམ་ནི་འབྲོམ་དེས་པ་སྟོན་ཆུང་། ལྷ་བཙུན་ཀ་ལི།
སེ་སྟོན་ཀུན་རིག་སྟེ་གསུམ་མོ། ། གྲུབ་པ་ཐོབ་པའི་སློབ་མ་ཕོ་གསུམ་མོ་བཞི་སྟེ། དེ་ཡང་ཕོ་གསུམ་ནི་གཙང་པ་དགྱེར་སེའོ། རྟ་ནག་པ་གཤེན་སྒོམ་རོག་པོ། དབུས་པ་ཁོང་གྱག་ཁེར་ཆེན་པོ་གཅིག་ཡིན་རླུང་གི་ནུས་པས་ཟས་མང་པོ་འཇུ་བ་གཅིག་བྱུང་། དེ་རླུང་སྤུ་གྲི་སྟོབས་སུ་གྱུར་པ་ཡིན། ཕྱིའི་སྤུ་གྲི་དང་ནང་གི་གཉིས་ལས་ནང་གི་ཡིན་ན་འདི་ལ་ཡང་ཡོན་ཏན་གཅོད་པར་བྱེད་པ་དང་། ཁ་ཟས་གཅོད་པར་བྱེད་པ་གཉིས་ལས་ཁ་ཟས་གཅོད་པར་བྱེད་པའི་སྤུ་གྲི་སྟོབས་སུ་གྱུར་པ་ཡིན་ཆོས་རྗེས་གསུངས། ཁོང་ལ་འཚོ་བ་ཡང་བླ་ཆེན་གྱིས་གནང་སྟེ། ནས་ཕུལ་དགུ་ལ་བྱས་པའི་ཟན་རེ།
ལུག་ཤ་གཟུགས་རེ། ཆང་ཤུ་རེ་བྱིན་ཀྱིན་བསྒོམ་དུ་བཅུག་པས་གྲུབ་པ་ཐོབ་བྱུང་གསུངས། གྲོད་པོ་ཆེའོ་འཕན་ཡུལ་འཇག་ཐང་པའི་གྱད་པོ་ཡིན་ནོ། ། མོ་བཞི་ནི་སྟོད་མོ་རྡོ་རྗེ་མཚོ། དབྲད་སྒོམ་མ་དཀོན་ནེ། ཤབ་པ་མོ་ལྕམ་གཅིག མཆེད་མོ་ནམ་མཁའོ། ། དེ་ལ་སྟོད་མོ་ཡུལ་མང་འགར་དགྲ་འདུལ་མ་ཡིན་ཁམས་བྱུང་ནས་བུ་ཁྱོ་ཙོ་བསད་ནོར་ཁྱེར་བས་རྐྱེན་བྱས་ནས་སྙིང་རླུང་བྱུང་སྟེ། ཤེས་པ་སྨྱོ་ནས་ཡོད་ཙམ་ན། དེ་བླ་ཆེན་གྱིས་གསན་ནས་དེ་ངའི་ཙར་བྱུང་ན་སྡུག་བསྔལ་ཉིད་ཏིང་ངེ་འཛིན་དུ་གྲོལ་ཤེས་པ་ཡིན་ཏེ་གསུངས།
བླ་ཆེན་གྱི་སྤྱན་སྔར་འོངས་ནས་དབང་བསྐུར་བ་བྱས་གདམ་ངག་བསྟན་པས་སྨྱོ་བ་སངས་ནས་སྡུག་བསྔལ་ཉིད་ཏིང་ངེ་འཛིན་དུ་བཀྲལ་བས་ཏིང་ངེ་འཛིན་དཔག་ཏུ་མེད་པ་སྐྱེས་ཏེ། ལས་འཕྲོ་ཅན་རང་གི་ངང་གིས་ཁམས་འདུས་པས་ཚེ་འདི་ཉིད་ལ་ལུས་མ་སྤངས་པར་ཕྱག་རྒྱ་ཆེན་པོ་ཨུ་རྒྱན་དུ་གཤེགས་གྲུབ་བོ། ། ཡང་དབྲད་མོ་དཀོན་ནེ་ཡུལ་མང་འགར་ཕུའི་གཡམ་འཁར་མ་ཡིན། དེས་བླ་ཆེན་ལ་དབང་ཞུས་ནས་གདམ་ངག་གསུངས་པ་ནི། བསམ་མི་ཁྱབ་གྱི། མིག་གི་རྣམ་ཤེས་རྟོག་པ་ཡིས། ། གཉིས་མེད་ཡེ་ཤེས་ངོ་མཚར་ཆེ། ། ཞེས་བསྟན་པའི་ཚིག་ལ་བརྟེན་ནས། མུ་གུ་ལུང་གི་ཆོས་ས་དེ་ཉིད་དུ་ཞག་བདུན་གྱི་བར་དུ་ཏིང་ངེ་འཛིན་གཅིག་ཏུ་སོང་སྐད་དོ། ། དེས་ན་མོས་གུས་ཅན་བྱིན་གྱི་བརླབས་ཀྱིས་ཁམས་འདུ་བ་ཚེ་འདིའི་ཟས་གོས་ཀྱི་རྟོག་པ་གང་ཡང་མེད་པར་སྒྲུབ་པ་འབའ་ཞིག་བྱས་དེ་ཡིན་ཏེ།
ཚེ་འདི་ཉིད་ལ་ཁོང་མང་འཁར་གྱི་རི་ལ་བཞུགས་ཙ་ན་བླ་མ་སེས་ལྷོ་ཤེད་ན་ཕར་ཆོས་འཁོར་ལ་བྱོན། འབུལ་བ་མང་པོ་བྱུང་ནས་མང་འཁར་ན་མར་བྱོན་ཙ་ན་འདི་ན་ངའི་ཨ་ཆེ་གཅིག་ཡོད་པས་ཕྲད་དུ་འགྲོ་གསུངས་ནས་ཁོང་ཅན་བྱོན་པས། ཁོང་ན་རེ་འདི་ན་མར་བན་བུན་འགྲོ་བ་འདི་པ་ཅི་ཡིན་བྱས་པས་བདག་གི་ཡིན་བྱས་པས་ཁྱོད་ཀྱང་རླུང་གིས་ཁྱེར་ཨ་གསུང་དེས་པས་སྐྱེམ་པ་འོང་མ་མྱོངས་ཟེར། ལུས་མ་སྤངས་པར་ཕྱག་རྒྱ་ཆེན་པོ་གྲུབ་ནས་བོ་དོང་གི་རིའི་བྱེ་བྲག་སྨན་ནགས་རྒྱལ་གྱི་གནོད་སྦྱིན་མོའི་མཆོད་གནས་བྱེད་ཅིང་ད་ལྟའང་བཞུགས་ཏེ་འགའ་ཞིག་གིས་སྐབས་སུ་མཐོང་བ་ཡང་འབྱུང་ངོ་། ། ཡང་གཅིག་ནི་མིང་པོ་བདུན་གྱི་སྲིང་མོ་ཡིན་ཤབ་ཀྱི་ཚ་མོ་རོང་པ་རུས་རྗེ་མོ་ཡིན། ཁོང་གིས་ཀྱང་མུ་གུ་ལུང་དུ་བྱོན་ནས་དབང་གདམ་ངག་ཞུས་པས་གནང་ནས་བསྒྲུབས་པས་ཚེ་འདི་ཉིད་ལ་གྲུབ་དཔལ་གྱི་རི་ལ་གཤེགས་སྐད། གཅིག་ནི་དབུས་ཀྱི་འཕན་ཡུལ་གྱི་མཆེད་མོ་སྟེ། དེས་ཀྱང་བླ་མ་འབྲོག་མི་ལ་དབང་བསྐུར་ཞུས་བདེ་མཆོག་གི་གདམ་ངག་དང་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ་ཐུན་མོང་གི་གདམ་ངག་གནོད་སྦྱིན་མོ་དབང་དུ་བྱ་བ། ལམ་གྱི་ཡན་ལག་སྨན་ཆེན་པོའི་བཅུད་ལེན་ལ་སོགས་པ་གནང་ནས།
གནོད་སྦྱིན་མོ་གྲུབ་སྟེ་དབུས་ཀྱི་ཤུམ་བྲག་རུམ་བྱ་བའི་ལམ་སོ་གཅིག་ཏུ་ལ་མའི་སྤྱིལ་པོ་ཆུང་ངུ་གཅིག་བརྩིགས་ནས་མགྲོན་པོ་རྣམས་ལ་ལམ་ཟན་སློང་གིན་སྒྲུབ་པ་མཛད་པས་གྲུབ་ནས། བརྩོན་འགྲུས་དྲག་པོས་བསྒྲུབས་པས་ཐུན་མོང་གི་དངོས་གྲུབ་རྫུ་འཕྲུལ་དང་མངོན་ཤེས་ཅི་རིགས་པ་ཐོབ། སུ་འགྲོ་བ་ལ་ཟན་བྱ་ནག་དང་བཅས་པ་རེ་དང་ཤམ་པོ་ཕོར་པ་རེ་ཐོངས་སྐད། དེའི་དུས་སུ་མགྲོན་ཟན་ཟོས་པའི་མི་གཅིག་གཉིས་དང་རྗེ་པ་དང་གསུང་གླེང་བྱས་སྐད། དེ་ལ་སྔར་གྱི་གསུམ་ནི་ལུས་མ་སྤངས་པར་དེའང་བོད་ཀྱི་གྲུབ་ཐོབ་བཞིན་སྤྱོད་པ་དུབ་ཅིང་རྩིང་ལ་གྲུབ་ཐོབ་ཏུ་བྱེད་པ་མིན་པའི་མཐོང་ལམ་ཡན་ཆད་ཐོབ་པ་འབའ་ཞིག་བྱུང་གྲུབ། ཕྱིས་ཀྱི་འདི་ལུས་ནི་སྤངས་ཏེ། འོན་ཀྱང་བརྩོན་འགྲུས་ཅན་འབད་རྩོལ་གྱིས་ཁམས་འདུས་པའི་དཔེ་དམ་པ་སེ་སྟོན་གྱིས་མཆེད་མོ་ལ་ཆོས་ཞུས་པས། ལྟ་བ་འདི་ལ་སྤངས་སུ་བགྱི། ། ལྟ་བ་སྤངས་སུ་མི་བགྱི་རུ། ། ཆོས་ཀྱི་དབྱིངས་ལ་དོགས་པ་མེད། །
སྤྱོད་པ་འདི་ལ་དོགས་སུ་བགྱི། ། སྤྱོད་པ་དོགས་སུ་མི་བགྱི་རུ། ། རྒྱུ་འབྲས་ནམ་ཡང་བསླུ་བ་མེད། ། ཅེས་གསུངས། ཆོས་རྗེའི་ཞལ་ནས་གྲུབ་ཐོབ་ཀྱི་ཚིག་ཏུ་རང་འདུག་གསུངས་མཛོད་དོ། ། དེ་ལ་གཞུང་ཚར་བའི་སློབ་མ་ལྔ་ལས། འཁོན་དཀོན་མཆོག་རྒྱལ་པོའི་ལོ་རྒྱུས་ནི་དགེ་བཤེས་འཁོན་རོག་ཤེས་རབ་ཚུལ་ཁྲིམས་ཡན་ཆད་གསང་སྔགས་སྔ་འགྱུར་བ་ཡིན་ནོ། ། ཁོང་གི་ཞལ་ནས་ཡན་ཆད་གསང་སྔགས་སྔ་འགྱུར་འདི་ལ་སྦྱངས་པ་ཁོང་གི་ཆོས་སྐྱོང་དཀར་མོ་ཉི་ཟླ་སྟོང་གི་ཐོད་ཕྲེང་ཅན་ཞལ་གཟིགས་ཡིན། ད་ཕྱི་འགྱུར་བྱ་བ་གཅིག་དར་འདུག་པ་དེ་སད་མི་མི་བདུན་གྱི་ཡ་གྱའོ། ། འཁོན་ཀླུའི་དབང་པོ་བསྲུང་བ་ནས་ཁྱོད་ཀྱིས་གསང་སྔགས་ཕྱིས་འགྱུར་འདི་ལ་སློབས་དེ་ལ་སྟོད་ན་རིན་ཆེན་བཟང་པོ་བཞུགས་ཏེ་ཐག་རིངས།
འདི་ན་འབྲོག་མི་བཞུགས་པས་དེར་སོང་གསུང་བ་ལ་ཁོང་ལ་ཆོས་ཞུ་བ་ལ་དཀའ་ཚེགས་ཆེན་པོ་ཡོད་པས་ནས་འཕྲང་ཕུར་ཁ་བསྟན་བྱོན། དེ་ན་བཞུགས་པའི་དགེ་བཤེས་ཁྱིམ་ལོ་ཙཱ་འཚུར་ནན་ཨ་ཀ་ར་ལ་ཟེར་བ་དེ། བླ་ཆེན་འབྲོག་མི་ལ་རྒྱ་གར་དུ་ཆོས་འབྲེལ་ཙམ་ལས་མེད། ཕྱིས་བོད་དུ་བརྟག་གཉིས་ལེགས་པར་ཤེས་པར་བསླབས། དེ་ལ་དགེ་བཤེས་དཀོན་མཆོག་རྒྱལ་པོས་གསན་ཞིང་ཡོད་ཙམ་ན་ཁྱིམ་སྐུ་གཤེགས་ནས། བླ་ཆེན་འབྲོག་གི་སྤྱན་སྔར་བྱོན་ནས་བླ་ཆེན་འབྲོག་གི་ཞལ་ནས་ཕ་ཤི་ནས་མེས་པོ་ལ་སྙེགས་པ་ཨང་ཁྱོད་ཀྱི་འགྲོ་ས་མ་ལོག་གསུངས། དེར་གཞུང་གི་བཤད་པ་རྣམས་ཚར་བར་བསླབས་ནས། གདམ་ངག་ཞུ་བར་དགོངས་ཏེ་ཡུལ་དུ་བྱོན་གཡག་ལུང་འཇག་ཤོངས་ཀྱི་ཞིང་བཙོང་བར་འོས་པ་བཙོང་། ལྷག་མ་རྣམས་དགེ་འདུན་འཕྲང་པ་ལ་ཕུལ་ནས་ད་ལྟ་ཡང་གནས་ཆུང་ཡོད་དོ། ། བཙོང་པའི་རིན་རྟ་བླ་ཁལ་འོག་ཁལ་བཅུ་བདུན་ཙམ་བྱུང་ནས་དེ་རྣམས་ཕུལ་བས་བླ་ཆེན་ཞལ་ནས།
རྟ་འདི་རྣམས་ལ་ང་ལ་ཙ་རིན་མེད་གསུང་ནས་མ་བཞེས་པ་ལ། ཁོང་རང་གི་རྒྱགས་བྱ་མནོ་བའི་ནོར་འཕྲེང་བཟང་པོ་གཅིག་ཕུལ་ནས་འདི་ལ་ཙ་རིན་མཛད་པར་ཞུ་བྱས་པས། བླ་ཆེན་གྱི་ཞལ་ནས་དེ་ལ་ཤགས་མེད་གསུང་ནས་བཞེས་སྐད། དེ་ནས་གདམ་ངག་ཞུས་པས་བསམ་མི་ཁྱབ་དང་གཏུམ་མོའི་མངོན་རྟོགས་ཉི་ཤུ་རྩ་བཞི་ལ་སོགས་པ་ལས་མ་གནང་སྐད། གཉིས་པ་མངའ་རིས་པ་གསལ་བའི་སྙིང་པོའི་ལོ་རྒྱུས་ནི། དང་པོ་ཡབ་ཁྱིམ་བཙུན་རེས་རི་ཞིང་དང་ཡོ་སེ་མོར་བཞུགས། དེར་ཁོང་གིས་དོན་གཉེར་དུ་བྱོན་བསླབ་བསྡུས་གཅིག་ཀློག དར་ལ་གཏད་ནས་ཁོང་ལོག་འོངས་ཙ་ན། བུ་ཚ་ཚོ་གཅིག་དང་རྩེད་མོ་བྱེད་ཀྱིན་འདུག་པ་ལ་ཀློག་མི་སློབ་པར་བྱས་པས། ཀློག་བསླབ་རྒྱུ་མི་འདུག
ཅི་ཡིན་བྱས་པས། འབྱོར་ཀློག་ཏུ་བསླབ་བསྡུས་བློ་ལ་བྱུང་འདུག་གསུང་། དེས་ན་བྱིས་པ་ཆུང་ངུ་ནས་ཀློག་ལ་སོགས་པ་ཚེགས་མེད་པར་ལོབས། སྤྱོད་ཕྱོགས་དང་དབུ་མ་ཤར་གསུམ་དུ་མིང་བཏགས་པ་རྙིང་མའི་བཤད་པ་ཀུན་སྐྱེ་བ་སྔ་མའི་བག་ཆགས་སད་པའི་སྟོབས་ཀྱིས་མ་སླབས་པར་ལེགས་པར་མཁྱེན་ཏེ། གཞོན་ནུའི་དུས་ནས་བཤད་པ་མཛད་པས་གྲགས་པ་ཆེན་པོ་བྱུང་གསུངས། དེ་ལྟར་ཐོས་པ་འཛིན་པའི་བདག་ཉིད་ཆེན་པོ་དེས། མུ་གུ་ལུང་དུ་བྱོན་དབང་བསྐུར་བ་ཞུས་དེ་ཙམ་ན་མཚོ་སྐྱེས་ལ་ཉན་བཤད་མང་པོ་མཛད་པའི་སྟོབས་ཀྱིས། མཚོ་སྐྱེས་ཚར་བརྒྱད་གསན། བླ་མ་མངའ་རིས་པའི་ཞལ་ནས་གསང་སྔགས་ལ་གདམ་ངག་མེད་ན་མི་ཤེས་ཟེར་ཏེ་བདེན་པར་འདུག ངས་ཆོས་འགའ་ཞིག་མ་བསླབས་པར་ཤེས་གཞན་ཚར་རེས་མི་ཤེས་པ་མ་བྱུང་བ་ལ།
མཚོ་སྐྱེས་ཚར་བདུན་ཚུན་ཆད་མཉན་པ་ལ་ཟིན་བྲིས་ཀྱི་ཡི་གེ་དམ་དུམ་ཡོད་པ་ཀུན་བླ་ཆེན་གྱིས་སྣོམས་ཀྱིན་ངའི་བུ་ལ་དགོས་གསུང་རྟོགས་པ་རེ་སྐྱེ་བར་བྱུང་། བདུན་ནས་བརྒྱད་པ་ལ་སྔར་དང་ཁྱད་པར་མ་བྱུང་གསུངས། དེ་ལྟར་གཞུང་གི་བཤད་པ་རྣམས་ཚར་བར་ཞུས་ཏེ། གསུང་ངག་ཞུ་བར་བཞེད་ནས་ཀོང་པོར་བྱོན་ནས་བསོད་ནམས་ཆེན་པོ་བྱུང་ནས་ཡོ་བྱད་མང་པོ་ཁྱེར་ནས་ཡར་བྱོན་ཏེ། བླ་ཆེན་ལ་ཕུལ་གདམ་ངག་ཞུས་དབང་ཡང་ཞུས་པས་གནང་སྟེ། སྟ་གོན་གྱི་ནུབ་མོ་རྨི་ལམ་ན་བླ་མ་འབྲོག་མིའི་མཛོད་ཡིན་ཟེར་བ་སྒོ་སྐྱ་ཁྲིག་གེ་བ་མང་པོ་འདུག་པ་ལས། དེ་རྣམས་ཀྱི་ནང་ན་སྒོ་གཞན་པས་ཆེ་བ་སྐྱ་ཁྲིག་གེ་བ་གཅིག་གི་ལྡེ་མིག་གཏད་པ་རྨིས་ནས་མནལ་སད་དེ། ནང་པར་བླ་མ་ལ་ཞུས་པས་རྗེ་ལ་གསུང་ངག་རིན་པོ་ཆེའི་མཛོད་མངའ་བར་གདའ་ཡང་། དངོས་ལ་ཐམས་ཅད་མི་གནང་བར་གདའ་བྱས་པས། བླ་ཆེན་གྱི་ཞལ་ནས་ཇི་ལྟར་འདུག་གསུང་བ་ལ།
སྔར་གྱི་རྨི་ལམ་རྣམས་བཤད་པས་བླ་ཆེན་གྱི་ཞལ་ནས་ཁྱོད་ལ་གདམ་ངག་མི་སྟེར་ན་སུ་ལ་སྟེར་འོན་ཀྱང་ཁྱོད་ངའི་གཞུང་འཛིན་པར་འོང་གསུངས་ནས། བསམ་མི་ཁྱབ་ཀྱི་གདམ་ངག་ལ་སོགས་པ་ལས་མ་གནང་སྐད། གདམ་ངག་ཚར་བའི་སློབ་མ་གསུམ་ནི། ལྷ་བཙུན་ཀ་ལི་ཇོ་མོའི་མིང་པོ་ཡིན་ཏེ་གདམ་ངག་ཡོངས་སུ་རྫོགས་པར་ཚར་ཡང་གཞན་ལ་འཕེལ་བ་མེད་དོ། ། ཤཱཀ་རྒྱལ་འབྲོམ་ནི་འཕན་ཡུལ་བ་ཡིན་རིགས་དང་སྐྱེ་ས་ཡོངས་སུ་བཟང་ཞིང་ལོངས་སྤྱོད་ཆེ་བ་ཡིན། ཁོང་གིས་བླ་མ་འབྲོག་གི་སྙན་པའི་གྲགས་པ་ཐོས་ནས་དད་པ་སྐྱེས་ཏེ། ནོར་མང་པོ་ཁྱེར་ནས་མུ་གུ་ལུང་དུ་བྱོན་ནས་རྣམ་གཞག་ཆེན་པོ་བྱས་ནས་གཡུ་འབྲོག་མི་ཞོ་ཡུམ་བྱ་བ་ཡང་བུམ་སྙིང་ལ་ཕུལ་དབང་བསྐུར་ཞུས་ཏེ་གསུང་ངག་ཞུ་བ་ལ་ཞབས་ཐོག་རྒྱ་ཆེན་པོ་མཛད་པ་ཡང་ཆོས་ཐུན་རེ་ལ་ནང་གི་མཆོད་པ་རེ། གཏོར་མ་མི་རེས་ཐེག་ཚད་རེ་གསེར་ཞོ་རེའི་མཎྜལ་ཞབས་ཁྲིས་ལ་དར་ཤམ་རེ་བྱས། དེ་དུས་ཀྱི་དར་བཟང་ཞིང་དཀོན་དེ་ད་ལྟའི་ཟ་འོག་ཤམ་རེ་དང་རིན་མཉམ་གསུངས། དེ་ལྟར་དུས་ཁྱད་པར་ཅན་དང་ནར་མའི་བསྙེན་བཀུར་དཔག་ཏུ་མེད་པ་མཛད་ཅིང་ཡུན་རིང་དུ་བསྟེན་སྟེ།
ཞབས་ཐོག་ཆེ་བས་གསུང་ངག་རིན་པོ་ཆེ་འདི་ཚར་ནས་ཡུལ་དུ་བཞུད་པར་དགོངས་ཏེ། དཔེ་ཆ་འགེལ་བའི་རྟ་གཅིག་གཡར་དུ་ཞུས་པས་བླ་ཆེན་གྱི་ཞལ་ནས་དཔེ་ཆ་མི་ཐེག་པ་དང་ཡུལ་དུ་འགྲོ་བ་ཡང་བདེན་ཏེ་བླ་མས་སློབ་མ་ལ་འབུལ་བ་བྱས་པའི་ཁྲིམས་མི་འདུག་བ་མི་ཡོང་གསུང་ནས་མ་གནང་། དེར་འབྲོམ་སྔར་ཞབས་ཐོག་བྱས་པའི་ཡུས་ཀྱིས་ཐུགས་མུག་སྟེ་མུ་གུ་ལུང་རྡོ་རྗེ་གདན་དུ་སོང་། འབྲོག་མི་ཤཱཀྱ་ཡེ་ཤེས་ཤཱཀྱ་ཐུབ་པར་སོང་ཡང་ད་ཕྱིན་ཆད་འགྲོ་ས་མེད་སྙམ་སྟེ་ལོག་ལྟ་སྐྱེས་ཟེར་ནས་ཡུལ་དུ་མ་ཕྱིན་པར་ལྷོ་སྟོད་དི་ཤྲི་ཤེད་དུ་བྱོན་པས། འབྲོག་མིའི་སློབ་མ་མཆོག་ཡིན་ཟེར་བའི་སྙན་པ་དང་གྲགས་པས་བསོད་ནམས་ཆེན་པོ་བྱུང་ནས་དེར་སློབ་མ་འགའ་ཞིག་ལ། ཕྱག་རྒྱ་ཆེན་པོ་ཡི་གེ་མེད་པའི་བྱིན་རླབས་གཅིག་མཛད་པས། ཞལ་ནས་ཁྲག་དུ་སྐྱུགས་ཏེ་བསྙུང་ནད་ཀྱིས་ཟིན་པ་ལ། འབྲོམ་ན་རེ་ངའི་བླ་མ་དེ་སངས་རྒྱས་དངོས་ཡིན་ཞིང་ངའི་སྣོད་རྟོག་པ་ཡིན་པར་འདུག་པ་ལ་ངས་དེ་ལྟར་མ་ཤེས་པས་ང་ལ་དམ་ཚིག་གི་ཉེས་པ་བག་ཙམ་བྱུང་སྟེ། འོན་ཀྱང་བདག་བླ་མའི་ཐུགས་རྗེས་བར་དོར་རྗེས་སུ་འཛིན་པར་འདུག ངའི་ཡོ་བྱད་འདི་རྣམས་ཁྱེར་ལ་བླ་མའི་ཕྱག་ཏུ་ཕུལ།
ཁྱེད་རྣམས་གདམ་ངག་སུ་ཞུ་ཡང་ངས་བྱས་པའི་དཀའ་ལས་ཙམ་མི་དགོས་པར་གནང་ནས་འོང་བར་འདུག་གིས་ཞུས་གསུངས་ཏེ། དེའི་དུས་སུ་རྟོགས་པ་ཁྱད་པར་ཅན་སྐྱེས་ནས་གཤེགས་སྐད། འཁོར་རྣམས་ཀྱིས་སྤུར་ཞུགས་ལ་བཞུ་སྟེ། གདུང་དང་ནོར་རྟ་བཅུ་བདུན་གྱི་བླ་ཁལ་འོག་ཁལ་དང་བཅས་པ་ཁྱེར་ནས། མུ་གུ་ལུང་གི་མདའ་ན་ཡར་དུང་འབུད་ཅིང་འོངས་ཙམ་ན། བླ་ཆེན་གྱི་ཞལ་ནས་ངའི་སྙིང་བཏོན་པ་སྙམ་བྱེད་ཀྱིས་སུ་འདུག་ལྟོས་དང་གསུངས་ནས་བལྟས་པས། འབྲོམ་གྱི་འཁོར་དུ་འདུག་པས་ནོར་རྣམས་དང་གདུང་བླ་མའི་ཕྱག་ཏུ་ཕུལ་བས། གདུང་སྤང་དུ་བཞེས་ནས་བུ་ལ་ཚེ་འདི་ལ་གྲུབ་མཐའ་སྙོགས་པ་གཅིག་རེ་བ་ཡིན་ཏེ་བུས་ཕབ་སྙགས་པ་ཨང་གསུང་ནས་མང་དུ་བཤུམས། ཁྱེད་ཚོའི་ནང་ན་གདམ་ངག་སུ་འདོད་པ་ལ་དཀའ་བ་མི་དགོས་པར་བཤད་ཀྱིས་གསུངས་པ་ལ་ཞུ་བ་མང་པོ་ཡང་མ་བྱུང་། དེའི་དུས་སུ་སྒོམ་ཆེན་སེ་རོག་གཉིས་ཀྱིས་ཁྲིད་ཞུས་ཅིང་བསྒོམས་པས་ཏིང་ངེ་འཛིན་བཟང་པོ་སྐྱེས་སྐད་དེ།
ཕྱིས་གྲུབ་པ་ཐོབ་སྟེ་ཕོ་གསུམ་གྱི་གཉིས་ཡིན་བོ། ། དེས་ན་འབྲོམ་ལས་འཕེལ་བ་མེད་དེ། འབྲོམ་ལུགས་ཟེར་བའི་ལམ་འབྲས་དེ་ནི་ཇོ་མོ་འབྲོམ་མོ་ཞེས་པ་དབུས་ཀྱི་འཕན་ཡུལ་བ་བླ་མ་ས་སྐྱ་པ་ཆེན་པོ་དངོས་ཀྱི་སློབ་མ་ཡིན་ཏེ་ལམ་འབྲས་ཡོངས་སུ་རྫོགས་པའང་མེད་ལ། དེའང་ཞི་བྱེད་དང་རྫོགས་ཆེན་ལ་སོགས་པ་བསྲེས་པས་ན་གྱི་ན་དེ་བོར་བར་བྱ་ཞིང་གཞན་ཡང་དམ་ཚིག་ཀྱང་མི་སྲུང་ཆབ་ལྷ་ཁང་གི་ཆབ་སྟོན་ཆོས་དགའ་མདོ་སྡེས་ཞུ་རྟེན་བྱས་ནས་གསུང་ངག་ཞུས་པས་དེ་མ་བླངས་པས་རང་གི་ཆོས་ལ་འབུལ་བ་བྱུང་བ་གཅིག་འདོད་ཟེར། ཕྱིས་ཆབ་སྟོན་གྱིས་ལྷོ་བྲག་ཏུ་ཕྱིན་པས་དངུལ་སྐ་ལེགས་པ་གཅིག་འབུལ་བ་བྱུང་འདོད་ཟེར་བ་ལ་མ་ཕུལ། དཔོན་སློབ་མཐུ་རྒྱས་བྱས་གསུང་སྟེ། འདིའི་ལོ་རྒྱུས་གཞན་ཡང་ཡོད་མོད་བཤད་ཀྱིས་ག་ལ་ལང་། གསུམ་པ་བླ་མ་སེས་གདམ་ངག་ཇི་ལྟར་ཐོབ་ན་སེའི་ཡུལ་མདོ་སྨད་ཀྱི་ཕྱི་འབྲུམས་ལྕམ་སྲིང་ལྔའི་ལྔ་ཚིགས་པ་ཡིན། ཁོང་གནག་འཚོར་ཕྱིན་ཙ་ན་གི་ཐུགས་དགོངས་ལ་རིགས་སད་པ་བཞིན་དུ། མང་གར་མུ་གུ་ལུང་གི་ཐད་སོར་སྤྲིན་ལྡིངས་པ་མཐོང་ནས།
ཡ་གིའི་འོག་ནས་སངས་རྒྱ་བའི་གདམ་ངག་གཅིག་ཡོད་ངེས་སྙམ་པའི་རྣམ་རྟོག་སྐྱེས་ཏེ། ཡ་གི་ན་སུ་ཡོད་དྲིས་པས། འགའ་ཞིག་ན་རེ་འབྲོག་མི་ལོ་ཙཱ་བ་བྱ་བ་ཡོད་ཟེར་རོ། ། དེ་ཐོས་པ་ཙམ་གྱིས་རབ་དུ་དད་ནས། གསེར་ཞོ་གཉིས་ཁྱེར་ནས་འོངས་པ་ན་དེའི་རེས་དབང་ཞུ་བ་འདུག་པ་དང་ཕྲད་དེ་འཁར་ཆེ་ནས་གསེར་ཞོ་གཅིག་གིས་ཁྲལ་བྱས། ཞོ་གཅིག་གིས་དབང་ཡོན་བྱས་ནས་དབང་བསྐུར་བ་ཞུས་པས་ཐོབ་སྐད། སྤྱིར་ནི་དེའི་དུས་ན་དབང་བསྐུར་ལ་ཡོ་བྱད་མང་པོ་དགོས་ཀྱང་མ་འོངས་པ་ན་ཕན་ཐོགས་འོང་བ་དགོངས་གསུངས། དེ་ནས་རྗེ་སེ་ལ་དྲན་པ་གཅིག་པའི་སྒྲུབ་ཐབས་དང་། རྩ་ལྟུང་གི་ཆོས་གཅིག་གསུང་ནས་ཡང་སྐུ་འཚམས་ལ་བཞུགས་ཏེ། འཁོར་རྙིང་པ་འགའ་རེ་མ་གཏོགས་པ་སུ་དང་ཡང་མི་མཇལ་སྐད།
ཁང་པའི་ནང་དུ་ཁྲིད་ལ་སོགས་པ་ཆོས་ཐུན་རེ་ཙམ་ལས་མི་གསུང་། དེ་ཙམ་ན་གསུང་ངག་གི་ཆོས་ཐུན་རེ་ལ་མཆོད་པ་རེ་དགོས། མི་གཉིས་སུ་ལོངས་པ་ལ་ལམ་འབྲས་མི་གསུང་སྟེ། རྣ་བཞི་པ་ལ་གདམ་ངག་མི་བཤད་རྣ་བ་དྲུག་པ་སྔགས་ཀྱིས་དབེན་གསུང་ངོ་། ། དེའི་དུས་སུ་དགེ་བཤེས་དཀོན་མཆོག་རྒྱལ་པོས་ས་སྐྱར་མི་བཅུ་བདུན་ལ་བརྟག་པ་གཉིས་པ་བཤད་པས། བླ་མས་འཕྲིན་བསྐུར་ཏེ་རྩ་བའི་རྒྱུད་ཉན་པོ་མི་བཅུ་བདུན་ལ་བཤད་པ་ཁྱོད་ལ་རྡོ་རྗེའི་སྲོག་ཡོད་དམ་ཞེས་བཀའ་བཀྱོན་མཛད། ཁྱད་པར་དུ་གསུང་ངག་རིན་པོ་ཆེ་འདི་ལ་གཅེས་སྤྲས་སུ་འཛིན་ཏེ། བཀའ་ཤིན་ཏུ་དམ་པའི་སྟོབས་ཀྱིས་ལོ་གཅིག་ཏུ་ཆོས་ནི་མ་བྱུང་། འོན་ཀྱང་བླ་མ་སེས་དེར་བསྡད་ནས་ཡོད་ཙམ་ན་ཚོགས་འཁོར་གཅིག་གི་གྲལ་དུ་ཁ་ཅིག་ན་རེ། བྱང་པའི་རྣལ་འབྱོར་པ་དེ་གླུ་མཁས་པར་གདའ་ནང་དུ་འབོད་དམ་བྱས་པས།
བླ་ཆེན་གྱི་ཞལ་ནས་དེ་སུ་ཡིན་གསུང་བ་ལ་སྔར་ཀྱི་ལོ་རྒྱུས་རྣམས་བསྙད་པས། དེ་ད་རུང་མ་སོང་བར་འདུག་གམ་ནང་དུ་བོས་གསུང་ནས་བོས་པས། ཁྱོད་དེ་ཙམ་དུ་ཅི་ལ་སྡོད་གསུངས་པ་ལ་རྗེ་ལ་གསུང་ངག་རིན་པོ་ཆེ་ཞུ་བ་ལགས་བྱས་པས། གདམ་ངག་འདོད་ན་ནོར་ཁྱེར་ལ་ཤོག་གསུངས། དེ་ནས་རྗེ་སེ་ཡིས་ཡུལ་དུ་བྱོན་ཏེ། ཁོང་པ་རང་བཟའ་ཚོའི་གནག་སྨད་སུམ་ཅུ་ཙམ་སྤྱི་ལ་ཡོད་པ་དེའི་གནག་རྫི་བྱེད་ཅིང་། ཁོང་མིག་བྲིད་པའི་ཆེད་དུ་རྩྭ་ཞག་བྱེད་ཟེར་ནས་ཞག་རེ་ཞག་གཉིས་རེ་ལ་བསྡད་ཅིང་འོངས་པ་དེ་ལྟ་བུ་ལན་མང་དུ་བྱས་པའི་རྗེས་ལ། གནག་ཚོ་དེད་ནས་ལྷ་རྩེ་ཀོ་ཁ་རུ་གྲུ་བ་ལ་སྒྲོལ་བྱས་པས་གནག་གསུམ་གསུམ་ལ་རེ་རེ་གླ་ལ་འདོད་ཟེར། དེ་ལྟར་ན་བླ་མ་ལ་སུམ་གཉིས་ལས་དབུལ་དུ་མེ་ཡོང་བར་འདུག་སྙམ་ནས། བླ་མ་ཉིད་ལ་གསོལ་བ་བཏབ་ཆོས་སྐྱོང་ལ་གཏོར་མ་བཏང་བས།
འབྲི་གྭ་མ་གཅིག་གིས་སྣ་དྲངས་ནས་ཆུ་ལ་རྒལ་ནས་སོང་། བླ་མ་ཉིད་ཀྱིས་ཀྱང་གཡག་གཅིག་གི་རྔ་མ་ལ་འཇུས་ནས་ཕྱིན་པས་ཐར་ཏེ། མུ་གུ་ལུང་དུ་སྔར་གྱི་འབྲི་མོ་དེས་སྣ་དྲངས་ནས་མུ་གུ་ལུང་དུ་ཟང་སོང་དེར་བླ་ཆེན་གྱི་ཕྱག་ཏུ་ཕུལ་བས། བླ་ཆེན་གྱི་ཞལ་ནས་ཁྱོད་ཀྱི་འབུལ་བ་འདི་ཆེན་པོ་མིན་ཏེ། འོན་ཀྱང་ང་ཡུལ་ཕུ་གསུམ་འཛིན་པ་ལ་དམར་གསུང་ནས། གདམ་ངག་ཀྱང་ཅི་རིགས་པར་གནང་ངོ་། ། དེ་ལྟར་ན་ཞབས་ཐོག་ཆེན་པོ་མིན་ལུས་ངག་གི་སྤྱོད་ལམ་ཤིན་ཏུ་མཁས་ཤིང་གུས་ལ། མི་ཕྱེད་པའི་དད་པ་ཆེན་པོས་མཉེས་པར་བྱས་ཏེ། སྔར་ལོ་བདུན་ཕྱིས་ལོ་བཅུ་སྟེ་བཅུ་བདུན་དུ་བསྟེན་པས་གསུང་ངག་མ་ལུས་པར་ཐོབ། དུས་ཕྱིས་བླ་མ་སེ་ཡུལ་ན་བཞུགས་ཙམ་ན།
ཇོ་སྲས་ཆེ་ཤོས་ཨིནྟྲ་བྱང་གཡག་དང་མུས་པ་ཚེ་འཁྲོག་བལྟ་གསུངས་ནས་མདོག་ཏུ་བྱོན་པ་ལ། བསྙེན་བཀུར་ཆེན་པོ་མཛད་ནས་ལོ་རྒྱུས་མཛད་པས། རྡོ་རྗེ་ཚིག་རྐང་གི་སྨད་ཚོ་ཁུངས་ཆོད་ནས་རྟ་གཅིག་ཕུལ་ནས་ཟིན་ཐུན་བྱས་ཏེ། ཚར་བའི་རྗེས་ལ་ཇོ་སྲས་ན་རེ་སེ་ལ་ཨ་པོ་ངའི་སྙིང་བཏོན་པ་སྙམ་བྱེད། ཉིད་རང་གི་རྟ་ཁྱེར་ལ་ངའི་ཆོས་ཚུར་འོར་དང་གསུངས་པ་ལ། སེ་ན་རེ་ཁྱེད་ཡབ་སྲས་ལ་འདི་འདྲའི་ལུགས་གཅིག་ཡོད་པ་ཡིན། ཆོས་བློ་ལ་ཟིན་པ་དེ་སྐྱུག་ཏུ་ནི་མི་འདོད་ད་ཇི་ལྟར་བྱ་ཟེར་ནས་ཞབས་ཐོག་བསྣན་ཏེ་ཕྱིས་བླ་ཆེན་ཉིད་ལའང་ལེགས་པར་ཞུས་སོ། ། བླ་ཆེན་གྱི་ཞལ་ནས་སེ་ལྕེ་ལ་རེ་འདི་ལ་ངའི་གདམ་ངག་རྣམས་མ་ཚོར་བར་ཤོར་གསུངས་པ་ལ། སེ་བཤུམས་ཏེ་ངོས་ཀྱང་བུ་མ་ལགས་སམ་ཞེས་ཞུས་པས། ངས་ཀུ་རེ་བྱས་པ་ཡིན་ཁྱོད་ལ་གདམ་ངག་མི་སྟེར་ན་སུ་ལ་སྟེར་གསུངས།
དེ་ལྟར་ལོ་བཅོ་བརྒྱད་ལྷག་ཙམ་གྱི་བར་ལ་གདམ་ངག་རིམ་གྱིས་གནང་སྟེ། ཐམས་ཅད་ཚར་ནས་དེའི་རྗེས་སུ་ལམ་བསྡུས་ཏེ་བསྒྲུབ་པའི་ལུང་སྦྱིན་པ་མཛད་པས་བུམ་པ་གང་བྱོའི་ཚུལ་དུ་ཐམས་ཅད་ཡོངས་སུ་རྫོགས་པར་ཐོབ་ཅེས་གྲགས་སོ། ། དེ་ནས་གཞུང་གི་བཤད་པ་ཞུས་པས་བླ་ཆེན་གྱི་ཞལ་ནས་ངས་བླ་མ་གཅིག་གི་དྲུང་དུ་གཞུང་ཚར་བའི་སློབ་མ་ལ་གདམ་ངག་མི་བཤད། གདམ་ངག་ཚར་བའི་སློབ་མ་ལ་གཞུང་མི་བཤད་པའི་དམ་བཅའ་བྱས་པ་ཡིན་པས་ཁྱོད་གཞུང་ཉན་ན་ས་སྐྱར་སོང་གསུངས་ནས་མ་གནང་། སེས་ཀྱང་ས་སྐྱར་ལོ་བཞི་གཞུང་གི་བཤད་པ་དགེ་བཤེས་དཀོན་མཆོག་རྒྱལ་པོ་ལ་ཚར་བར་བསླབས་སོ། ། དེ་ལྟ་བུའི་རྗེ་སེ་དེ་ལ་ཡོན་ཏན་གྱི་ཁྱད་པར་ཅི་མངའ་ཞེ་ན། བསྐྱེད་རིམ་ལ་བརྟན་པ་ཅུང་ཟད་ཐོབ་ཁྱད་པར་དུ་རྩ་སྔགས་ཀྱི་སྒོ་ནས་ནུས་པ་བརྙེས་ཏེ། འཁར་ཆུང་གི་ཀླུ་སྲིན་མོ་ཤིན་ཏུ་ཐུ་བ་གཅིག་ཡོད་པ་དེ་བཏུལ་ནས་གནས་ཀྱང་སྤོས། ཅི་བསྒོ་བ་ཉན་ཞིང་དེ་དབང་དུ་འདུས་སོ། ། དེས་གནོད་པ་བྱས་ཏེ་གློ་བུར་དུ་འཛེ་བྱུང་བ་ཀུན་བླ་མའི་ཕྱག་གིས་རེག་པ་ཙམ་གྱིས་སོས་སྐུའི་བཀོད་པ་དུ་མ་ཡང་མཛད།
སྟོན་མོ་བྱུང་བ་ཐམས་ཅད་ཀྱི་གྲལ་འགོ་ལ་སེ་སྤྱན་འདྲེན་པ་ལ་ཉིན་གཅིག་ལ་སྟོན་མོ་དུ་བྱུང་ཡང་ཐམས་ཅད་ཀྱི་གྲལ་འགོར་སེ་འོང་གསུངས་སོ། ། དེ་ལྟ་བུའི་རྗེ་སེ་དེ་ལ་སློབ་མའི་མཆོག་དུ་ཡོད་ཅེ་ན། གདམ་ངག་རབ་ཏུ་ཐོབ་པ། འབྲིང་དུ་ཐོབ་པ། ཐ་མར་ཐོབ་པ་གསུམ་ཡིན་ནོ། ། དེ་ཡང་རབ་ཏུ་ཐོབ་པ་ནི་གཙང་སྨད་དེངས་ཀྱི་ཞང་སྟོན་མཆེད་གཉིས་ཡིན་ཏེ། ཁོང་ལ་འབངས་ལ་སོགས་པའི་བྱ་བ་རྒྱ་ཆེན་པོ་ནི་མེད། གསུང་རབ་ཀྱི་རྩི་འགྲས་བྱེད་པ་ཞིག་ཡིན་ཏེ། བླ་མ་སེས་མདོ་སྡེ་དང་འབུམ་བྲིས་པའི་རྩི་འགྲས་ལ་བོས་ཏེ། རྩི་འགྲས་ཚར་ནས་ཡོན་མ་བརྫངས་པ་ལ་ཁོང་གིས་གསུང་ངག་རིན་པོ་ཆེའི་ཁུངས་ཆོད་ནས་ཁོང་གཉིས་གྲོས་བྱས་ཏེ་ཡོན་རྣམས་ཕུལ་ལ་གདམ་ངག་ཞུའམ་བྱས་པས་མཐུན་ཏེ།
རྩི་འགྲས་ཀྱི་ཡོན་རྣམས་ཕུལ་ཏེ་ཞུས་པས། བླ་མའི་ཞལ་ནས་འདི་རྣམས་ཁྱེད་རང་ལག་གི་གླ་ཟ་བས་ཐོབ་པ་ཡིན་པས་ང་མི་འདོད། ཡོ་བྱད་ཡོད་ན་ཡུལ་ནས་ཁྱེར་ལ་ཤོག་གསུངས་ནས། ཡུལ་དུ་ཕྱིན་ནས་ལོངས་སྤྱོད་ཅི་ཡོད་པ་ཁྱེར་ནས་འོངས་ནས་ནས་སུམ་བརྒྱ་དང་ཁྲབ་གཅིག་བླ་མ་ལ་ཕུལ་སྤྱོད་ལམ་གྱི་སྒོ་ནས་ཤིན་ཏུ་མཉེས་པར་མཛད་དོ། ། ཤེས་རབ་ཀྱང་ཤིན་ཏུ་ཆེ་བར་བྱུང་བས་བླ་མ་ཐུགས་དགེས་ཏེ་ངའི་ཆོས་འདི་ཞང་སྟོན་མཆེད་གཉིས་ཀྱིས་གོ དེའི་ནང་ནས་ཀྱང་ཞང་སྟོན་གཟི་བརྗིད་འབར་གྱིས་གོ་ཞེས་ཡང་དང་ཡང་དུ་བསྔགས་པ་མཛད་དོ། ། འབྲིང་དུ་ཐོབ་པ་ལས་འཕྲོས་པ་ཞར་ལས་བྱུང་བ་ཞ་མའི་ལོ་རྒྱུས་ནི། ཁོང་ཡུལ་ལྷོ་སྟོད་ཕ་དྲུག་པ་ཡིན་ལྕམ་སྲིང་གཉིས་ཡོད་པ་ལས། སྲིང་མོ་ཇོ་མོ་ཞ་ཆུང་མ་ཞེས་ཡོངས་སུ་གྲགས་པ་དེ། སྡུག་བསྔལ་འབའ་ཞིག་གིས་སྔར་ཡང་གཉའ་ཚ་བྱ་བར་ཁྱིམ་ཐབ་ལ་ཕྱིན་ནས་ཁྱོ་ཤི་དེ་ནས་རྨ་ཆོས་འབར་་་་་་ཨ་བྱའི་སློབ་མ་ཡིན།
བྱ་བའི་ཇོ་མོ་མཛད། ཁོང་གྲོངས་པས་རྐྱེན་བྱས་ཏེ་སྙིང་རླུང་བྱུང་ནས་སྨྱོ་བ་ལ། དེ་ཙམ་ན་གདམ་ངག་སུ་ཆེ་དྲིས་པས་དིང་རི་བླ་འཁོར་ན་དམ་པ་རྒྱ་གར་ཆེ་ཟེར་བ་ཐོས་ཏེ། དམ་པ་ལ་ཞུས་པས་དམ་པའི་མངོན་ཤེས་ཀྱིས་གཟིགས་པས་ལེགས་པར་མཁྱེན་ཏེ། ཁྱོད་ཀྱིས་དང་པོ་བླ་མ་ལ་དབང་བསྐུར་ཞུས་ནས་དབང་ཡོན་མ་ཕུལ་བར་འདུག་པས་དེའི་སྐྱོན་ཡིན་གསུངས་པ་ལ། དེ་བདེན་ཏེ་བླ་མ་རྨ་ཆོས་འབར་ཞེས་བྱ་བའི་ཇོ་མོ་བྱས་ཏེ་ཉེ་སྙེམས་ཀྱིས་དབང་ཡོན་མ་ཕུལ་བ་ཡིན་ལ། དེའི་ཞབས་ཐོག་བྱ་བར་འདོད་ནའང་བླ་མ་ནི་མི་བཞུགས། བླ་མའི་གདུང་བཞུགས་པའི་མཆོད་རྟེན་གཅིག་ཡོད་པ་ལ་བལ་པོ་ནས་གྷ་ཛི་ར་བླན་ཏེ་བཙུགས་པས་ལོ་གཅིག་གི་བར་དུ་ནད་དེ་ལེགས་པར་དྲག་སྐད། དེ་ནས་ཡང་ཐུ་ནས་དམ་པ་ཅན་ཕྱིན་པས་མདོ་རྒྱུད་བསྟན་བཅོས་རྒྱལ་ཁམས་སྐོར་གསུངས། དེར་སྣུབས་ཡུལ་རོང་དུ་ཕྱིན་པས་ལྷ་རྗེ་སྣུབས་པའི་བན་ཆུང་ཁ་གཅིག
ཨེ་མ་ངོ་མཚར་རྨད་ཀྱི་ཆོས། ། རྫོགས་པའི་སངས་རྒྱས་ཀུན་ཀྱིས་གསང་། ། སྐྱེ་བ་མེད་ལས་ཐམས་ཅད་སྐྱེས། ། སྐྱེས་ཙམ་ཉིད་ན་སྐྱེ་བ་མེད། ། ཅེས་ཟེར་བ་ལ་བརྟན་ནས་ནང་དུ་ངེས་ཤེས་ཁྱད་པར་ཅན་སྐྱེས་པས་དྲག ཡང་སྨྱོ་ནས་དམ་པ་ལ་ཞུས་པས་རྔ་གཅིག་གཏད་ནས་འདི་རྡུངས་ཟེར། བརྡུངས་པས་སྐད་ཆེན་པོ་གཅིག་བྱུང་སྟེ། ལ་ལ་ན་རེ་ཕྱིས་ཀྱི་གྲགས་པ་ཡོང་བའི་རྟགས་ཡིན་ཟེར་རོ། ། འོན་ཀྱང་ནད་ལ་མ་ཕན་ནས་གདམ་ངག་ཞུས་པས་སོང་ཞིག་པའི་ཕྱག་གི་བརྡ་མཛད་ནས་མ་གནང་སྟེ། དེ་ནས་དུས་ཕྱིས་བླ་མ་སེ་ལྷོ་སྟོད་དིང་རི་ཤེད་དུ་ཆོས་འཁོར་གཅིག་ལ་གདན་དྲངས་ཏེ།
དེ་ཙམ་ན་འབྲོག་མི་ལོ་ཙཱ་བ་དངོས་ཀྱི་སློབ་མ་ཡིན་ཟེར་བའི་སྙན་པའི་གྲགས་པ་ཞ་མ་བས་ཐོས་ནས། བྱོན་པའི་ལམ་ཀར་ཞ་མ་ལྕམ་སྲིང་གཉིས་འོངས་ནས་ཇི་ལྟར་ན་བའི་ལོ་རྒྱུས་རྣམས་བསྙད་པས་ཁོང་ལྷམ་འབུར་མ་གཅིག་ལ་སྤ་ལྕག་གཅིག་ཏུག་ཏུག་མཛད་ཅིང་དེ་ཡང་ཏིང་ངེ་འཛིན་ཡིན། དེ་ཡང་ཏིང་ངེ་འཛིན་ཡིན་གསུངས། བླ་མའི་ཞལ་ནས་འོ་ན་ཁྱོད་ལ་འདི་འདྲ་བ་མ་བྱུང་ངམ་ཞེས་དྲིས་པས་ཞ་ཆུང་མའི་ཉམས་མྱོང་གི་ཐོག་ཏུ་བབས་ཏེ། མགོ་བོ་ས་ལ་རྡེབ་ཅིང་ཕྱག་འཚལ་ནས། རྗེ་སངས་རྒྱས་བྱ་བ་དེ་ལགས་སམ་ཟེར་ཅིང་བྱུང་བ་ལ། རྗེའི་ཞལ་ནས་ཞ་ཆུང་མ་ལ་སྒོམ་འདུག་སྟེ་གདམ་ངག་མི་འདུག་སེ་འཁར་ཆུང་བ་ལ་གདམ་ངག་ཡོད་དེ་སྒོམ་མི་གདའ། ཆ་ལ་ཚེ་འདི་ལ་སངས་རྒྱས་འོང་དུ་མ་ཐོ་སྤྲང་པོ་པེ་ཀར་འདིས་ཀྱང་གནོད་པ་གཅིག་ཀྱང་སྐྱེལ་དུ་མ་འདོད་ཐ་ན་སྙིང་རླུང་གཅིག་ཀ་བཏང་དང་ངས་ཏིང་ངེ་འཛིན་དུ་བཀྲལ་ཤེས་པ་ཡིན་ཏེ་གསུངས་ནས། དེའི་རེས་ལ་གདམ་ངག་མ་གནང་སྐད། འཁར་ཆུང་དུ་ཤོག
ཁམས་ངན་པར་འདུག་པས་གྲོགས་གཅིག་ཁྲིད་ལ་ཤོག་གསུངས་ནས་ཕྱིས་ཞ་མ་ལྕམ་སྲིང་གིས་ཞབས་ཐོག་ཆེན་པོ་ཁྱེར་ནས་འཁར་ཆུང་དུ་བྱོན། དབང་བསྐུར་བ་ཞུས་གདམ་ངག་བསྟན་པས་ཞ་ཆུང་མའི་ནད་དེ་སོས་ནས་ཁྲིད་བྱས་པས་གཞུང་ཚར་བར་ནི་མ་མཉན་གསུང་ངོ་། ། དགེ་བཤེས་ཞ་མས་ནི་གསུང་ངག་རགས་རིམ་གཅིག་མཉན་ནས་སེམས་ཚིམ་སྟེ་མཆོག་ཤེས་པའི་བདུད་བྱུང་ལྕམ་སྲིང་འགྲོ་བར་འདུག་པ་ལ་རྗེའི་ཞལ་ནས་ཞང་སྟོན་པ་གཉིས་ལ་ཁོང་ལྕམ་སྲིང་གཉིས་ནི་འགྲོ་བར་གདའ། གདམ་ངག་ནི་མ་ཚར་བརྒྱུད་པ་འདིའི་ལུགས་ཀྱིས་མ་ཞུས་པར་མི་གནང་བར་གདའ། ཁོང་པ་མི་ཆེན་དུའང་གདའ། གདམ་གིའང་སྣོད་དུ་གདའ་བས་འདི་པ་ལ་གསུང་ངག་འདི་རྫོགས་པར་བཤད་པར་འདོད་ན་ཡང་ཁོང་པ་མི་ཞུ་བར་གདའ་བས། ད་དུང་མ་འགྲོ་བར་གསུང་ངག་ཚར་བར་ཉོན་ཅེས་གྲོས་ཐོབ་གསུངས་པས། ཞང་པ་མཆེད་གཉིས་ཀྱིས་ཁོང་པ་ལ་ད་དུང་རྗེ་ལ་གསུང་ངག་རིན་པོ་ཆེའི་འཕྲོ་བག་ཙམ་བདོག་པར་གདའ་བས་ཞུ་འཚལ། ཞར་ལ་ཁོ་བོ་ཅག་ཀྱང་ཞུ་བ་ལགས་བྱས་པས་ཞ་མ་ན་རེ་ཇོ་ཇོ་འདི་ཅི་གསུང་ངེད་ཅག་གིས་འཁོར་གསུམ་ཡོངས་དག་ལན་གསུམ་བྱས་བྱང་དང་ར་དང་ཆུང་ཚུན་ཆད་བསྐོར། ཇག་དམར་གྱི་གོས་རྐྱང་པ་རེ་ལས་མེད་པར་ཕུལ་བས་གྲང་གྲགས་ནས་ལམ་དུ་གཡག་གི་སྐྱིབས་འཇོ་ཞིང་འོངས་ཅི་ཡོད་ཕུལ་ནས་ཞུས་པ་ཡིན།
རྗེ་ལ་གདམ་ངག་ཡོད་ཟེར་ཏེ་འདུག་ཀྱང་འདུག་རྗེས་ཀྱང་ཐུགས་ལ་བཏགས་ནས་གསུང་ངག་འདི་ཚར་བར་གནང་བ་ཡིན། འདི་ཚོ་ལས་མང་བ་དགོས་ཀྱང་མི་དགོས། ད་དུང་ཡོད་པ་སྐད་གསུང་ཡང་རྗེ་ཉིད་བརྫུན་གསུང་བ་ཡིན་ཟེར་ནས་མ་ཉན་པར་ཡུལ་དུ་སོང་ངོ་། ། དེས་ན་ཡོངས་སུ་རྫོགས་པ་མེད་དེ་ལམ་འབྲས་ཀྱི་ལྟ་བ་འཁོར་འདས་དབྱེར་མེད་ཡིན་པ་ལ་སྡེ་སྣོད་སྤྱི་མཐུན་ཟེར། ཀྱེ་རྡོར་དབང་བསྐུར་པ་རྣལ་འབྱོར་དབང་ཕྱུག་ནས་རྒྱུད་པའི་དབང་ཆུ་མེད་པར་ནག་པོ་པ་ལ་བྱེད། མངོན་རྟོགས་རྒྱས་པ་བསྙེན་སྒྲུབ་བཞིས་མི་འཆིང་བར་མཚོ་སྐྱེས་དངོས་ཟེར་བ་རྣམས་སོ། གདམ་ངག་འབྲིང་དུ་ཐོབ་ཅེས་གྲགས་སོ། ། འོན་ཀྱང་ཇོ་མོ་ཞ་ཆུང་མ་དེས་བསྒོམས་པས་ཏིང་ངེ་འཛིན་དཔག་ཏུ་མེད་པ་སྐྱེས་ཏེ། ཐུན་མོང་གི་དངོས་གྲུབ་མངོན་ཤེས་བརྟན་པོ་ཡང་ཡོད་སྐད། རྫུ་འཕྲུལ་ལུས་གཅིག་ནས་གཅིག་ཏུ་སྤྲུལ་བ་དང་ནམ་མཁའ་ལ་སྐྱིལ་ཀྲུང་འཆའ་བ་ལ་སོགས་པ་བླ་མ་ཞུ་བྱས་ཀྱིས་ཀྱང་གཟིགས་སྐད།
རྗེ་དགོན་པ་བའི་ཞལ་ནས་ཞ་ཆུང་མ་འདི་ཚེ་འདི་ལ་ལུས་མ་སྤངས་པར་ཕྱག་རྒྱ་ཆེན་པོ་འགྲུབ་པ་ལྕམ་ལེགས་སྨིན་ཀ་ར་ཙམ་གཅིག་འོང་བ་ཡིན་པ་ལ། ཉམས་དབྱངས་ལ་དགའ་ཆེས་པས་ལམ་གྱི་བར་ཆད་དུ་སོང་གསུངས་སོ། ། དེ་ལ་ཐ་མར་ཐོབ་པ་ནི་ཕ་དྲུག་གི་སྨད་ན་བོང་ཤོད་སེན་ཐོག་བསྒོམ་ཚོའི་དཔོན་ཟེ་སྒོམ་བྱང་སེང་ཞེས་པ་དེ་ལ་བག་ཙམ་འཕེལ་ཏེ། ཞིབ་ཏུ་ནི་མི་གསུང་བར་གདའོ། ། དེ་ལྟར་ན་གདམ་ངག་རབ་ཏུ་ཐོབ་པའི་མཆེད་གཉིས་ལས་གཅེན་པོ་ཞང་སྟོན་ཆོས་འབར་ལ། བླ་མ་ས་སྐྱ་པ་ཆེན་པོ་དེས་གསུང་ངག་ཇི་ལྟར་གསན་ཅེ་ན། འདི་ལྟར་ཁུམས་ཏེ་ལོ་རྒྱུས་ཅུང་ཟད་བརྗོད་ན། ཡབ་དགེ་བཤེས་དཀོན་མཆོག་རྒྱལ་པོ། ཡུམ་ཇོ་མོ་ཞང་མོ་ཞེས་པའི་སྲས་སུ་སྐུ་འཁྲུངས་ཏེ། འཁོན་དཀོན་རྒྱལ་འཇག་ཤོངས་ནི་ཕུལ་ཞིང་བཙོངས།
ཁོང་རིས་ཁའུ་ན་བྲའོ་བྱ་བར་བཞུགས། རེས་སྒྲོལ་གཅིག་ལྷ་ཁང་ན་ཡོད་པའི་དུས་སུ་ས་སྐྱ་ནི་ས་དཀར་ཞིང་སྣུམ་པ་གླང་པོ་ཆེའི་འཁལ་ཁུང་འདྲ་བ། ཆུ་གཡས་སུ་འཁོར་བ། ས་དཔྱད་བཟང་བར་འདུག་ཏེ་དགོན་པ་བྱ་སྙམ་སྟེ། གུ་ར་བ་འབུལ་ཟེར་ཀྱང་ཐུགས་ཟབ་པས་རྒོད་མ་གཅིག་སྩལ། དེར་དགོན་པ་མཛད། འཁོར་བན་སྡེ་སུམ་ཅུ་བཞི་བཅུ་ཙམ་ལ་རྒྱུད་གསུང་བའི་དུས་སུ། ཇོ་མོ་རྡོ་ཕྱུག་མ་ལ་སྲས་མེད། ཞང་མོ་ལ་བླ་ཆེན་འཁྲུངས་རྡོ་ཕྱུག་མ་ན་རེ། ཉིད་ཀྱི་གདུང་ཆད་དུ་ཕངས་པ་ཡིན།
ཞང་མོ་ལ་སྲས་ཡོད་པ་བདག་ལ་གསང་བ་མ་ལེགས། ད་བདག་ལ་ནོར་མི་དགོས་བུའི་མ་ལ་དགོས་པས་ཟེར། མདུན་གྱི་ཞིང་མ་གཏོགས་པ་ཚོ་ཞང་མོ་ཡུམ་སྲས་ལ་གཏད་བླ་ཆེན། དགུང་ལོ་བཅུ་གཉིས་ལོན་པ་དང་ཡབ་འདས་ནས་རྩིས་མཁན་ལ་རྩིས་བྱས་པས། གཤེགས་རྫོངས། ཕྱི་རྟེན། གདན་ས་བ་གཅིག་དང་གསུམ་ཉིན་གཅིག་ལ་བྱས་ན་ཤུལ་དུ་ཕུན་སུམ་ཚོགས་པའི་རྟེན་འབྲེལ་དུ་འགྲོ་ཟེར་ནས་འཕྲང་བྲག་དམར་ལ་སེར་ཚགས་བྱས་ཕྱི་རྟེན་གྱི་འགྲམ་ཏིང་མ་གཅིག་ན་རེ། ཁྱོད་ཀྱི་ཕའི་སློབ་དཔོན་ཀྱང་ལོ་ཙཱ་བ་ཡིན། ཉིད་ཀྱང་ལོ་ཙཱ་བའི་སློབ་དཔོན་གཅིག་ལ་ཆོས་སློབ་དགོས་ཟེར་ཏེ། གཡུ་འཁར་མོ་ནས་བླ་མ་བ་རི་ལོ་ཙཱ་བ་རིན་ཆེན་གྲགས་པ་སྤྱན་དྲངས་ས་སྐྱའི་ཞིང་མོ་ཆེ་མ་རྟོགས་པའི་ཞིང་ཐམས་ཅད་ཕུལ་ནས་གདན་ས་མཛད་པར་ཞུས་པས་ཞལ་ཀྱིས་བཞེས་ནས།
བླ་མ་བ་རི་བའི་ཞལ་ནས་ཁྱོད་ཕ་ཇོ་སྲས་ཀྱི་བུ་ལ་སློབ་གཉེར་བྱེད་དགོས་དེ་ལ་ཤེས་རབ་དགོས་པས། ཤེས་རབ་ཀྱི་ལྷ་འཕགས་པ་འཇམ་དཔལ་ཡིན་པས་ཨ་ར་པ་ཙ་ན་འདི་བསྒྲུབ་གསུངས་ནས་བསྒྲུབས་པས་དང་པོ་བར་ཆད་ཀྱི་ལྟས་ཅུང་ཟད་གཅིག་བྱུང་བ་ལ་ཁྲོ་བོའི་རྒྱལ་པོ་མི་གཡོ་བའི་སྒོ་ནས་བར་ཆད་བཟློགས་ནས་འཕགས་པ་འཇམ་དཔལ་གྱི་ཞལ་མཐོང་ཞེས་ལོ་གར་གྲགས་སོ། ། དེ་ནས་བློ་གྲོས་ཕུལ་དུ་བྱུང་བའི་བདག་ཉིད་ཆེན་པོ་དེས་དགུང་ལོ་བཅུ་གསུམ་པ་ལ། ཐོག་མར་ཆོས་རྒྱབ་ཆེ་བས་མངོན་པ་གཅིག་གསན་ན་འཐད་ཟེར་ནས་རོང་གི་དགེ་བཤེས་ངུར་སྨྲིག་པ་ལ་དབྱར་ཆོས་གཅིག་གི་མིག་ལ་སླེབ་ཁོང་ལ་གྲྭ་པ་ལྔ་བརྒྱ་ཙམ་ཡོད་པས་ཁང་པ་མ་ཐོབ་སྲང་ཀ་སྡུག་སྟུགས་གཅིག་ཏུ་ཕྱར་བའི་ཡོལ་བ་བྱས་མངོན་པ་གསན་པས་ཚར་གཅིག་གིས་ཁོང་དུ་ཆུད་དེ་ཀུན་ཀྱིས་ངོ་མཚར་དུ་འཛིན་ཏོ། ། དེར་བླ་ཆེན་ལ་འབྲུམ་ནག་བྱུང་ཨ་ཅོ་ཕག་སྟོན་ལ་མཐོང་སྣང་དུ་བྲ་ཆུ་གོང་ན་ཡར་བན་སྡེ་རྟ་གྲོ་བ་ལ་ཞོན་ཕོད་ཀ་ནག་ལྕབ་སེ་བ་གཅིག་ཀུན་དགའ་སྙིང་པོ་ན་ཡིན་ཡོད་ཁྱེད་ཅི་མནོ་ཟེར། འདི་ལྟ་བུ་བྱུང་བྱས་པ་ཨ་ཅོ་ཟེར་བ་བཞིན་འོང་བ་གཅིག་ཡོད་ཟེར་ནས་ཡུམ་གྱིས་གསེར་བག་ཙམ་སྣོམས་ནས་བུ་ཤི་ན་ང་ལ་ཡར་འོང་རྒྱུ་ཙམ་མེད་དགོན་པ་ཆོས་དང་མཐུན་པ་འདྲར་བསྡད་སྙམ་ནས་སྐྱེད་འགོ་བ་དང་བཅས་པས་བྱོན་ཙ་ན། ཁམས་ཅུང་བཤོས་པ་ལ་སླེབ་བླ་ཆེན་གྱིས་བཤུམས་པས། ཁྱོད་དགེ་འདུན་རྒྱ་མཚོ་ལྟ་བུའི་དབུས་འདིར་ཤི་ཡང་ལེགས། ཕ་ཇོ་སྲས་ཀྱི་བུ་བྱ་བ་ལ་སྙིང་རུས་དགོས་པ་ཡིན་ཟེར། དེའི་དུས་སུ་བྲང་ཏི་སྐུ་གཤེགས་ཏེ།
ཟུར་ཆོས་པ་བྱ་འཆད་ཁྱུང་ལས་རྒྱས་པའི་བསྟན་བཅོས་ས་སྡེ་ལ་སོགས་པ་མངོན་པའི་ཆ་ལག་ཚོ་གསན་ནོ། ། ཚར་གཉིས་ལ་སྐྱེད་མ་བྱུང་སྟེ་གསན་དེ་ནས་ཉང་སྟོད་དུ་ཁྱུང་རིན་ཆེན་གྲགས་པ་ལ་ཚད་མ་རྣམ་ངེས་དང་རིགས་ཐིགས་ལ་སོགས་པ་རྣམ་འགྲེལ་མ་གཏོགས་གཞན་ཐམས་ཅད་གསན་ནོ། ། ཟུར་ཆོས་ནི་གཙང་པ་མི་དགེ་བ་ཡིན་དེ་ཙམ་ན་ས་སྐྱའི་གཞིས་པ་རྣམས་ཀྱིས་འཕྲིན་བསྲིངས་ཏེ་ཚད་མ་ཕྱིས་གསན་པས་ཆོག བླ་མ་བ་རི་བ་བགྲེས་པས་གསན་ལོང་མི་ཡོང་བས་ཡར་བྱོན་པར་ཞུས་ཏེ། ཡར་བྱོན་ནས་ཕལ་པོ་ཆེ། དཀོན་རྩེགས། ཏིང་ངེ་འཛིན་རྒྱལ་པོ། གཟུངས་གྲྭ་ལྔ་ལ་སོགས་པ་བླ་མ་བ་རི་བའི་ཆོས་སྐོར་ཐམས་ཅད་ཐུགས་སུ་ཆུད་པར་མཛད་དོ་དེ་ནས་བ་རི་བའི་ཞལ་ནས་ད་ཁྱོད་རང་གདན་ས་གྱིས་ང་ཡང་མྱུར་དུ་འགྲོ་འདུག་བྱེད་གསུངས་ནས་རིང་པོ་མ་ལོན་པར་སྐུ་གཤེགས། ། དེ་ནས་ཁའུར་གནམ་ཁའུ་བ་དར་མ་རྒྱལ་མཚན་སྐུ་བན་ཅང་སྒོམ་ལ་གསང་བ་འདུས་པ་ལ་སོགས་པ་དང་། དེ་ཉིད་བསྡུས་པ་ལ་སོགས་པ་ཡོ་ག་རྣམས་ཀྱང་གསན་ནོ་བླ་མ་གནང་ཁོ་རང་དགེས་པ་དཀོན་མཆོག་ལའང་སྒོག་པ་ཕུལ་གྱིན་འོ་བྱ།
འཕྲང་པ་མཇལ་དུ་འོང་བ་ན་སྦེད་ལོངས་སྤྱོད་ལ་འཛིན་པ་ཆུང་སྟེ། གཅིག་གིས་གསེར་ཕུལ་བ་གཅིག་ཡིག་ཆའི་ནང་ན་གང་དགར་བཞག་ནས་འདུག་པ་ལ། འདི་ཅི་ལགས་ཞུས་པས་གསེར་རམ་བྱ་བ་ལགས་སོ་གསུངས་ནས་ཁ་ཡང་མ་ཕྱེ་བར་འདུག་སྐད། གྲོངས་ཙ་ན་ཚེས་བཅོ་ལྔའི་ཟླ་བའི་འོད་ལྟ་བུ་ཐམས་ཅད་ཀྱིས་མཐོང་བ་བྱུང་། ཅི་འདུག་བལྟས་པས་བླ་མ་གནང་རིན་པོ་ཆེའི་ཁྲི་ཆེན་པོ་གཅིག་གི་སྟེང་ན་བཞུགས་ནས་ལྷའི་བུ་མང་པོ་ཁྲི་འདེགས་པའི་རིན་པོ་ཆེའི་འོད་དུ་འདུག་སྟེ་མཁའ་སྤྱོད་དུ་གཤེགས་གསུང་། དེ་ནས་བགྲེས་པོ་ཀུན་གྲོས་བྱས་ནས་དེ་དུས་ཀྱི་སློབ་མ་དད་པ་མང་པོ་མེད་པར་འདུག་སྟེ། གོ་ཆོད་པོ་ཚོ་གཅིག་ཡོད་པར་འདུག་གསུངས། ད་ཕ་ཆོས་གཅིག་རང་གཙང་བཅད་པ་དགའ་ཟེར་ནས་སུ་མཁས་དྲིས་པས། པུ་རངས་པ་གསལ་སྙིང་ནི་གཤེགས། དེའི་སློབ་མ་འཁོན་སྒྱི་ཆུ་བ་མཁས་ཀྱང་ཟེར་གདུང་ཡང་གཅིག་པས་ཟེར་ནས་སྒྱི་ཆུར་བྱོན། །
དེའི་དུས་སུ་གཡས་རུ་སྒྱི་ཆུ་རུ་དགེ་བཤེས་འཁོན་གྱི་མཚན་དངོས་དཀོན་མཆོག་འབར་བླ་དགས་འཁོན་ཆུང་དགྲ་བླ་འབར་ལ་དགེས་རྡོར་འགྲེལ་པ་དང་བཅས་པ་གསན་ཅིང་ཡོད་ཙམ་ན་མདོ་སྟོད་དུ་ཆོས་འཁོར་གཅིག་ལ་བླ་མ་སེ་བྱོན་པས་བླ་ཆེན་ལ་སོགས་པ་སྒྱི་ཆུ་བའི་གྲྭ་པ་ཁ་གཅིག་གིས་ཞལ་ལྟར་ཕྱིན་པས། རྗེ་སེའི་ཞལ་ནས་ཁྱེད་ཚོ་ཇི་ལྟར་ཡིན་ཞེས་པའི་ལོ་རྒྱུས་སོ་སོར་དྲིས་པས། བླ་མའི་ཞལ་ནས་ངོས་བྲོམ་སྟོན་པ་གཅིག་ལགས་བྱས་པས། དེ་གང་ན་ཡོད་གསུངས་པ་ལ། ས་སྐྱ་ན་བདོག་བྱས་པས་དེ་ན་ངའི་བླ་མ་གཅིག་ཡོད་པ་ཡིན་ཏེ་སྐུ་ནི་གཤེགས་ཚོད་འདུག་རྗེས་ན་ཇི་འདྲ་བདོག་གམ། ང་ལ་ཁྲལ་འདོད་པ་གཅིག་ཀྱང་མ་བྱུང་གསུངས་པ་ལ། དེའི་སྲས་ཀྱི་དོད་གཅིག་ངོས་ལགས་ཞུས་པས། ཁྱོད་བརྫུན་མ་ཟེར་ངའི་བླ་མ་ལ་སྲས་མེད། ཡོད་ན་སྐུ་གཤེགས་ཙ་ན་ང་ལ་བརྡ་སྤྲོད་པ་གཅིག་ཀྱང་མ་བྱུང་གསུངས་པ་ལ། བླ་ཆེན་སྐྱེངས་ནས་གསུང་མ་ནུས་པ་ལ་གྲོགས་རྣམས་ཀྱིས་ལོ་རྒྱུས་ཞིབ་ཏུ་བསྙད་པས་སེའི་ཞལ་ནས་མི་གསོན་གཤིན་མི་ཕྲད་ཟེར་ཏེ་ཕྲད་པའི་དུས་བྱུང་གསུངས་ནས།
པང་དུ་བཞེས་སྤྱན་ཆབ་བྱུང་ནས་རྒད་པོ་གོག་པོ་འདིའི་ནང་ན་ཆོས་ཡོད་པ་ཡིན་པས། མྱུར་དུ་སྤྱོན། ཕྱིས་འོང་སྙམ་ན་སང་ཕོད་ནི་ང་འཆི་བ་ཡིན་གསུངས། དེའི་དུས་སུ་བླ་མ་ཞག་འགའ་ཞིག་བཞུགས་པའི་བར་ལ། རྗེ་སེས་ལམ་འབྲས་ཀྱི་སྤྱིའི་རྣམ་པར་གཞག་པའི་བབས་དང་། གགས་སེལ་ལ་སོགས་པའི་གདམ་ངག་གི་རྐང་གྲངས་འདི་ཡོད་ཀྱི་ཁུངས་ཐམས་ཅད་ལེགས་པར་གསུངས་སོ། ། དེ་ནས་ཡར་བྱོན་ཏེ་འཁར་ཆུང་དུ་བཞུད་པར་དགོངས་པ་དང་། བླ་མའི་བྲང་གྲོགས་ཡོན་བཙུན་ར་ཛ་དང་སྟོན་པ་རྡོ་རྗེ་འོད་ན་རེ། ཉིད་ལ་བླ་མ་སྒྱི་ཆུ་བ་འདི་ཐུགས་ལ་ཤིན་ཏུ་འདོགས་པར་གདའ་བས། འགྲོ་བ་ཞུས་ན་ལེགས་ཟེར་བ་ལ་དེ་བདེན་སྙམ་སྟེ་བླ་མ་སྒྱི་ཆུ་བ་ལ།
བདག་འཁར་ཆུང་དུ་ཡུག་གཅིག་མཆིས་བར་ཞུ་བྱས་པས་ཁྱོད་ཅི་ལ་འགྲོ་གསུངས་པ་ལ། གདམ་ངག་གཅིག་ཞུ་བ་ལགས་བྱས་པས། ཁོང་ན་རེ་ཉིད་ཐུགས་ཚོད་མ་ཆུང་དེ་ནི་སེ་ལྕེ་ལ་རེ་བྱ་བ་ངའི་བླ་མ་མངའ་རིས་པའི་ཆོས་ཀྱི་བྲལ་དྲུལ་འདྲ་བ་བསྒྲུགས་ནས་གཞན་ལ་བཤད་པ་ཡིན། གདམ་ངག་ཅི་ཡང་མེད་མ་འགྲོ་གསུངས་ནས་མ་གནང་ང་ོ། ། དེར་བླ་མས་མ་གནང་ནས་འགྲོ་བ་ཆ་མ་ཡིན་སྙམ་སྟེ། འོན་ཀྱང་སང་ཕོད་འགྲོ་སྙམ་ཙ་ན་སེ་གསུང་བ་བདེན་ཏེ་རྗེ་སེ་སྐུ་གཤེགས་སྐད། དེ་ནས་དུས་རིང་མོ་ཞིག་འགྱངས་ཏེ། དེ་ནས་ཡང་ཁའུར་བྱོན་ནས་དགེ་བཤེས་གནང་སྐུ་མཆེད་ལ་ཆོས་གསན། དུས་ཕྱིས་བླ་མ་སྒྱི་ཆུ་བ་ས་སྐྱར་སྤྱན་དྲངས་ནས་ཆོས་འཁོར་མཛད་པར་བཞེད་པའི་ཡོ་བྱད་ཐམས་ཅད་སྟ་གོན་ཚར་ཡོད་ཙམ་ན། སྒྱི་ཆུ་བ་བསྙུང་སྟེ་གཤེགས་ཀར་བླ་མ་ཆེན་པོ་སྤྱན་དྲངས་ལོང་མ་བྱུང་ནས།
ཞལ་ཆེམས་སུ་ཁྱོད་བཙུན་པ་གྱིས་ལ་འཁོན་ཚོའི་སྡེ་པ་འདིའི་དཔོན་གྱིས་ལ། ངའི་གདན་ས་འདི་སྐྱོངས་ཤིག་གསུངས་ནས་བཏད་དེ་སྐུ་གཤེགས། དེ་ནས་བླ་མས་ཀྱང་བླ་མ་སྒྱི་ཆུ་བའི་གསུང་ཉན་ནས་རྗེས་ཀྱི་བྱ་བ་རྣམས་ལེགས་པར་མཛད་དེ། རབ་ཏུ་འབྱུང་བར་དགོངས་ནས་ན་བཟའི་སྟ་གོན་ཚུན་ཆད་ཚར་ནས་ཡོད་ཙམ་ན། དེའི་ལོ་རྒྱུས་བླ་མ་ཁའུ་པས་གསན་ནས་འཕྲིན་བསྐུར་ཏེ་ཁྱོད་རབ་ཏུ་བྱུང་ན་དམ་ཚིག་ཉམས་སོ་གསུངས་ཏེ། ཁོང་ལ་མངོན་ཤེས་ཡོད་པས་མ་འོངས་པ་ན་ཕྲིན་ལས་རྒྱ་ཆེན་ལ་དགོངས། དེར་བླ་མ་མཉམ་པོ་ལ། གཤིན་པོའི་ངོ་བས་གསོན་པོའི་ངོ་ལྟོས་ལ་རབ་ཏུ་མ་འབྱུང་ཞིག་གསུངས་ནས་མ་གནང་། དེར་རབ་ཏུ་མ་བྱུང་འོན་ཀྱང་འཁོན་ཚོའི་དཔོན་མཛད་དོ། ། དགེ་བཤེས་སྒྱི་ཆུ་བ་དེ་བླ་མ་མལ་གྱི་སློབ་མ་ཡིན་ཏེ།
སྒྱི་ཆུ་བའི་བདེ་མཆོག་གི་དཔེ་རྣམས་བསྣམས་ཏེ་གུང་ཐང་ན་ལ་ཙེ་གནས་གསར་དུ་བྱོན་ནས། བདེ་མཆོག་རྩ་བའི་རྒྱུད་དང་བཤད་པའི་རྒྱུད་ཆ་ལག་དང་བཅས་པ་ཐམས་ཅད་གསན་པས་བླ་ཆེན་གྱིས་ཆོས་ཚར་རེས་མཁྱེན། ངས་མི་ཚེ་ཕྱི་བའི་ཆོས་ཚར་རེས་ཤེས་སུ་རེ་བ་གསུངས། འཇིགས་བྱེད་ཀྱི་རྟོག་པ་བདུན་པའི་ཡི་གེ་བཏུ་བ་གཅིག་འཁོར་ཚོས་མ་ཤེས་པ་ལ་བླ་ཆེན་གྱིས་མཁྱེན་པས། ཤེས་ན་དགའ་བས་མ་ཤེས་མ་ཤེས་ཀྱང་ཆོག་པས་ཤེས་ཟེར། བླ་ཆེན་མར་བྱོན་ཁར་ངའི་ཆོས་སངས་རྒྱ་བའི་ཆོས་ཡིན། ར་བར་སླུ་གུ་ལ་བལ་བཀྲིས་པ་མ་བྱེད་གསུངས། དེ་འདྲ་ག་ན་བགྱིད་བྱས། མར་བྱོན་ནས་གཡས་རུ་ནས་གསེར་སྲང་བཅུ་བདུན་རྙེད། སྔགས་པ་གཅིག་ལ་བསྐུར་ནས་འབུལ་དུ་བཏང་།
སྟོན་མོ་བྱེད་པ་གཅིག་གི་སར་སླེབས། མཇལ་བྱས་པས་ཟས་བྱིན་གསུངས། ས་སྐྱ་པའི་འབུལ་བ་ཡོད་བྱས་པས། ཇི་ཙམ་ཡོད་ཡང་ཡང་དྲིས་པས། སྲང་བཅུ་བདུན་བདོག་བྱས་པས། བླ་མ་རང་བྱོན། འབུལ་བའི་སྟེང་དུའང་བླ་མས་གསེར་སྲང་གང་བསྣན་ནས་ཚོགས་སུ་ཕུལ་ཅིག་གསུངས། མཉེས་ནས་ཁོ་དམ་ཚིག་པར་འདུག་ཡར་ཤོག་གྱིས། ཆོས་ཀྱི་གཤམ་ཡོད་ཟེར། ཡར་བྱོན་པས་ཆོས་ཀྱི་གཤམ་ཡན་ལག་བརྒྱད།
དཀོན་རྩེགས་ཀྱི་ལུང་། མགོན་པོའི་རྗེས་གནང་སྒྲུབ་ཐབས་གནང་། དེའི་རྟེན་དར་ནག་དང་ལྕགས་ཀྱི་རྡོ་རྗེ་གནང་། ནག་པོ་ཆེན་པོ་ང་ལ་འདིར་མི་དགོས། འཁོན་ས་སྐྱ་པའི་ཆོས་སྐྱོང་ལ་རྒྱུགས་གསུངས། ནས་མར་བྱོན་ཏེ། སྔར་གྱི་གསུང་ངག་གསན་པར་བཞེད་ནས་རྗེ་སེའི་སློབ་མ་ལ་སུ་དྲག་ཅེས་དྲིས་པས། མི་རྣམས་ན་རེ་ཞ་མ་བ་ལ་ནི་ཆོས་རྫོགས་པ་མེད་ཞང་སྟོན་མཆེད་གཉིས་དྲག་སྟེ་གཅུང་པོ་ནི་མི་བཞུགས། གཅེན་པོ་ཆོས་འབར་བཞུགས་ཞེས་ཐོས་སོ། ། དེར་བཞུད་པར་བཞེད་ནས་བླ་མ་ཁའུ་བ་ལ་འགྲོ་བར་ཞུས་པས།
ཁའུ་བའི་ཞལ་ནས་སྒོམ་ཆེན་པ་འདྲ་བརྫུན་ཆེ་བ་ཡིན། གདམ་ངག་དང་པོ་སློབ་མར་མི་ཆོད་སྐོག་ཆོད་ནས་དེ་ལས་ཡོད་རི་བ་སྐད་ཟེར་ཅི་ཡང་ཡོད་དེ་མི་མཆིས། ཉིད་རང་དད་པ་ཡོད་ན་གསང་བ་འདུས་པའི་སྒྲུབ་ཐབས་ཐ་ག་བས་མཛད་པའི་བསྟན་པའི་ནོར་རྫས་བསྒོམས་གསུངས་ནས་མ་གནང་བ་ལ། དངོས་ལ་ཡིད་ཆེས་གཅིག་བདོག་པ་ལགས་བྱས་པས་འོ་ན་སོང་གསུངས་ནས། དེ་ནས་བླ་མས་ཇ་སྒྲོ་བ་གང་། དར་ཡུག་སེར་པོ་གཅིག་ཁྲབ་གཅིག བསྣམས་ནས་སག་ཐང་དིངས་སུ་རྗེ་དགོན་པ་བའི་སྤྱན་སྔར་བྱོན་ནས་མཇལ་བར་ཞུས་པས། རྗེ་དགོན་པ་བ་དེ་སྦས་པའི་རྣལ་འབྱོར་པ་ཡིན་ཏེ། རྟེན་རབ་ཏུ་བྱུང་བ་ཡིན་ཡང་ར་ཐུལ་གཅིག་གྱོན་ནས་ཡོ་ག་གཅིག་ཡོག་གིན་འཕོ་ལེ་བའི་གསེབ་ན་གཏམ་ཆལ་ཆོལ་མང་པོ་ཟེར་གྱིན་འདུག་པ་བྱོན་བྱུང་པ་ལ། ཁྲབ་གཅིག་གིས་ཕྱག་རྟེན་མཛད་ནས་གསུང་ངག་ཞུས་པས།
རྗེ་ཞང་ན་རེ་ཁྱོད་ནོར་བ་མ་ཡིན་ནམ། ངས་ནི་ཁྱོད་འདོད་པའི་ཆོས་ཀྱང་མི་ཤེས། ཁྱེད་གསང་སྔགས་གསར་མ་བ་བྱ་བ་རྣམ་རྟོག་ཆེ་བ་ཡིན། ངེད་རྫོགས་ཆེན་རྩ་མུན་ཏི་དང་བྲམ་ཟེ་སྐོར་ལ་སོགས་པ་བཤད་པ་ཡིན་གསུངས་ནས་མ་གནང་། ཡང་ནས་ཡང་དུ་ཞུས་པས་ངས་མི་ཤེས་གསུངས་ནས་མ་གནང་བ་ལ། བླ་མ་ཆེན་པོའི་ཐུགས་དགོངས་ལ་འོ་ན་མི་ཤེས་པ་རང་ཡིན་ནམ་སྙམ་ནས་ཡར་ལོག་ནས་བྱོན་པ་དང་། ཇོ་སྲས་འོད་མཆོག་གི་ཕ་ན་རེ། རྗེ་ཞང་ལ་དང་པོ་རྗེ་འཁར་ཆུང་བ་སྒྱི་ཆུ་བའི་གྲྭ་པ་གཅིག་ལ་ངའི་བླ་མའི་སྲས་གཅིག་ཡིན་གསུངས་ནས་པང་དུ་བླངས་ཏེ་སྤྱན་ཆབ་ཕྱུང་ནས། མི་གསོན་ཤི་མི་ཕྲད་ཟེར་ཏེ་ཕྲད་པའི་དུས་བྱུང་ད་རྒད་པོ་གོག་པོ་འདིའི་ནང་ན་ཆོས་ཡོད་པས་མྱུར་དུ་ཤོག་གསུང་བའི་ཇོ་སྲས་དེ་འདྲ་ན་བྱས་པས། རྗེ་ཞང་ན་རེ།
འོ་ན་དམ་ཚིག་གི་ཉེས་པ་བྱུང་པ་སྲིད་པས་ཡིན་ན་མར་ཟློག་མིན་ན་ཁོ་རང་ཐོང་གསུང་ནས་འོ་ལུ་ནས་བཟློག་སྟེ། ལོ་རྒྱུས་ཞིབ་ཏུ་གསུང་གླེང་མཛད་ནས། རྗེའི་ཞལ་ནས་ད་ཅི་ངོ་མ་ཤེས་པར་བརྫུན་བྱས། ད་སྔར་ལམ་འབྲས་བཤད་པའང་མེད་པས་ཆོས་ཀྱང་ག་ན་ཅི་འདུག་བལྟ། ཉིད་རང་དང་དུས་ཆོས་མ་ཆག་པར་བཤད་པ་ལེགས་པས་ཕར་སོང་། ད་ལྟ་འདི་ན་པན་ཆེན་དང་པན་ཆུང་དང་མར་ལོ་ལ་སོགས་པ་ཆོས་འཁོར་བྱེད་པའི་མར་ལོ་རིན་ཆེན་བཟང་པོ་དང་ཁ་ཆེ་པན་ཆེན་པཎ་ཆུང་སྤྱན་དྲངས་དུས་སུ། སྒོམ་ཆེན་པའི་ཉན་བཤད་ཚུལ་དང་མི་མཐུན་པས། སང་ཕོད་དགུན་སྤྱོན་ཆོས་ཚོ་ལེགས་པར་ཚར་བ་བགྱི་གསུངས། དེས་ན་བླ་ཆེན་གྱི་ཞལ་ནས་འོད་མཆོག་གི་ཕ་འདི་ང་ལ་དྲིན་ཆེ་གསུངས་སོ། ། དེ་ནས་ཡར་བྱོན་ཏེ་ཕྱིས་དགུན་དིངས་སུ་བྱོན་ནས་དབང་བསྐུར་བ་ཞུས།
གསུང་ངག་ཉན་པའི་སྔོན་དུ་མཎྜལ་དང་ཡི་གེ་བརྒྱ་པའི་ཁྲིད་ལེགས་པར་ཚར་ནས། ནང་པར་གསུང་ངག་གསུང་བའི་ནུབ་མོ་རྗེ་ཞང་གི་ལྗགས་བསྙུང་ནས་ཆོས་གསུང་བ་མ་བྱུང་བ་ལ། རྗེའི་ཞལ་ནས་འུ་ཅག་གཉིས་ཀྱི་བར་ན་དམ་ཚིག་གི་ཟེལ་གཅིག་ཡོད་པར་འདུག་པས་ད་དུང་ཡི་གེ་བརྒྱ་པ་ཐོན་གསུངས། བླ་མའི་ཐུགས་དགོངས་ལ་གཞན་ནི་ཉེས་པ་མེད་སྔར་ཞུ་བའི་དུས་སུ་ངེད་རྫོགས་ཆེན་པ་ཡིན་ལམ་འབྲས་མི་ཤེས་གསུངས་པ་ལ། འོ་ན་མི་ཤེས་སམ་སྙམ་པའི་རྟོག་པ་གཅིག་བྱུང་བས་དེས་ཉེས་སམ་དགོངས་ནས་དེ་ལ་དམིགས་ཏེ་ཡི་གེ་བརྒྱ་པ་བཏོན་པས་བླ་མའི་ལྗགས་བསྙུང་བ་དེ་དངས་ནས། ཆོས་གསུང་བའི་དུས་སུ་ཡི་གེ་ནི་མེད་དཀའ་བའི་གནས་འགའ་ཞིག་ལ་རྡོ་བའི་རྩེ་མོས་ཕྱག་ལ་ཟིན་བྲིས་བྱས་པས་རྗེའི་ཞལ་ནས། སྙན་རྒྱུད་ཟབ་པོ་ལ་དེ་རྩུག་མ་མཛད་ཐུགས་དམ་ལ་གནོད་པ་ལགས་གསུངས་ནས་མ་གནང་། དེ་ལྟར་སྡོམ་པས་ལོ་བཞིའི་བར་དུ་གསུང་ངག་རིན་པོ་ཆེ་རྩ་བ་དང་ཡན་ལག་དང་བཅས་པ་ཡོངས་སུ་རྫོགས་པར་བླ་མ་བརྒྱུད་པའི་དམ་ཚིག་གི་རིམ་པ་ལ་དགོངས་ནས་གནང་སྟེ། དེའི་རྗེས་ལ་ལམ་བསྡུས་ཏེ་བསྒྲུབ་པའི་ལུང་སྦྱིན་པ་མཛད་ནས། བཀའ་རྒྱ་བཏབ་པ་ནི་ལོ་བཅོ་བརྒྱད་ཀྱི་བར་དུ་ཆོས་འདི་གཞན་ལ་སྟོན་པ་ལྟ་ཞོག་གི་ངས་ཤེས་ཞེས་པའི་མིང་ཙམ་ཡང་བསྟན་པར་མི་བྱའོ། །
དེ་ནས་ལོ་བཅོ་བརྒྱད་ལོན་ནས་གཞན་ལ་འཆད་དམ། ཡི་གེར་བྲིའམ་ཉིད་རང་ཆོས་ཀྱི་བདག་པོ་ཡིན་པས་ཅི་བྱེད་ལ་རག་ཆོས་འདི་ལ་བདག་པོ་གཅིག་དགོས་སྙམ་སྟེ་ཁྱོད་བྱུང་ད་བློ་བདེ་གསུངས། སྤྱིར་ཁྱོད་ཀྱི་སྒྲུབ་པ་གཙོར་བྱས་ན་ཚེ་འདི་ཉིད་ལ་ལུས་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་རྣལ་འབྱོར་དབང་ཕྱུག་ཙམ་གཅིག་འོང་བ་ཡིན་ཐོབ། ཉན་བཤད་བྱས་ན་གདུལ་བྱ་དཔག་ཏུ་མེད་པའི་དོན་དུ་འགྱུར་མོད་ཀྱི། འོན་ཀྱང་ཁྱོད་ལ་ལུས་མ་སྤངས་པར་ཕྱག་རྒྱ་ཆེན་པོ་གྲུབ་པའི་སློབ་མ་གསུམ། བཟོད་པ་ཐོབ་པའི་རྣལ་འབྱོར་པ་བདུན་འབྱུང་ཞེས་པའི་ལུང་བསྟན་ནོ། ། དེ་ལྟ་བུའི་བླ་མ་ཞང་དེ་ལ་ཡོན་ཏན་གྱི་ཁྱད་པར་ཏིང་ངེ་འཛིན་དཔག་ཏུ་མེད་པ་མངའ་ཞིང་མངོན་པར་ཤེས་པ་བརྟན་པོ་ཡོད། བྱ་དང་རི་དྭགས་གཉིས་ནས་གསུམ་ལ་སོགས་པར་སྤྲུལ་བའི་རྫུ་འཕྲུལ་ཡང་ཅི་རིགས་པ་མངའ་སྟེ། ལུས་ཀྱི་བཀོད་པ་འགའ་ཞིག་བླ་ཆེན་གྱིས་ཀྱང་གཟིགས་སྐད་དེ་སྐུ་ལུས་བདུན་ཙམ་དུ་སྤྲུལ་ནས་ངས་ཀྱང་བསྒོམས་མ་བྱུང་སྟེ་འདི་ཙམ་ཡོད་གསུང་། གཞན་མི་རྒྱུད་ལ་སོགས་པ་འདི་ལྟར་འབྱུང་ཞེས་པའི་ལུང་བསྟན་ཡང་མཛད།
བླ་ཆེན་གྱིས་སག་སྟོན་དང་ཞང་པོ་སྟོན་པ་ལ་སོགས་པ་ལའང་གསུང་ངག་གསུང་བར་ཞུ་བྱས་པས། སག་སྟོན་ཤམ་པ་སྣོད་ཡིན་ཞང་པོ་སྟོན་པ་སྣོད་དུ་རུང་བ་ཙམ་འདུག་སྟེ་ཞུར་མི་འདོད་འདུག ཁྱེད་ཀྱིས་ཞུས་གྱིས་དང་གསུང་ནས་རྗེ་ལ་གདམ་ངག་ཁྱད་པར་ཅན་འདུག་པ་ཞུས་བྱས་པས། ཤེས་ཟིན་བརྗེད་ཟིན་ད་མི་ཞུ་ཟེར་མ་ཉན། དེ་ནས་བླ་ཆེན་གྱིས་ཡར་བྱོན་ནག་སྟོན་ལ་རྩ་བ་ཅན་ནུབ་མོ་བཞུགས་པས་ཁོང་ན་རེ། ཁྱོད་སྒྱི་ཆུ་བའི་གྲྭ་པ་བརྒྱ་བཅུ་ན་དགའ་བ་གཅིག་ཞང་ཆུང་བ་ལ་ཉན་པ་ཟེར་བས། སྙན་བཀབ་ནས་དེ་སྐད་མི་གསུང་བར་ཞུ། བདག་རང་ལ་དགོངས་པ་གཅིག་བདོག་གིས་གསུངས། ཕྱིས་བླ་མ་སྐུ་གཤེགས་ཁར་ས་སྐྱ་བ་བོས་ལ་ཤོག་གསུངས་ནས་མི་བཏང་བས་བླ་ཆེན་གྱིས་ཀྱང་རིངས་པར་བྱོན་ཏེ། དིངས་ཀྱི་ཕུར་སླེབ་ཙམ་ན་སྤང་དུག་པས་བླ་མ་དབུ་བསྙུང་ནས་དེར་ནུབ་མོ་བསྡད།
ནང་པར་བྱོན་ཙམ་ན་དེའི་ནུབ་མོ་སྐུ་གཤེགས་ནས་འདུག དེ་ནས་གདུང་བཞུ་བ་ལ་སོགས་པ་རྗེས་ཀྱི་བྱ་བ་རྣམས་ཚར་ནས། ཕྱག་དཔེ་ཀུན་མ་གཟིགས་པར་གདུང་བཞུགས་པའི་བླ་མ་ཞང་གི་མ་གཅིག་ན་རེ། ཨ་པོ་བྱ་བ་འདི་འདྲ་ལ་དགའ་བ་ཡིན་ཁྱེར་ཟེར་ནས་ཤོག་ཀ་ལི་གཅིག་ན་ཆོས་བྲལ་བྲུལ་མང་རབ་གཅིག་གཏད་ནས་བལྟས་པས་རྩ་གནས་འདིར་རླུང་སེམས་འདུས་ན་ཉམས་འདི་འབྱུང་ཞེས་པའི་རྡོ་རྗེ་ལུས་ཀྱི་གནས་ལུགས་སྟོན་པའི་དཔེ་འདུག་སྟེ། སྔར་མ་གནང་བའི་ཆོས་བྱུང་ན་བླ་མ་ལ་མ་གུས་པ་སྐྱེས་ཀྱིས་དོགས་ནས་དར་ཡུག་སེར་པོ་གཅིག་གིས་དྲིལ་ནས་མཆོད་རྟེན་དུ་བཞུགས་སྐད། རྗེ་དགོན་པའི་ལུང་བསྟན་དང་བླ་མ་སྒྱི་ཆུ་བ་ལ་དབང་བསྐུར་ཞུས་པའི་སྟ་གོན་གྱི་ནུབ་མོའི་མནལ་ལམ་གཉིས་མཐུན་པར་བྱུང་སྟེ། དེ་ཡང་སྟ་གོན་གྱི་དུས་སུ་མནལ་ལམ་དུ་ཆུ་བོ་ཆེན་པོ་གཅིག་ལ་སྲིད་པའི་རྒྱ་མཚོ་ཡིན་ཟེར་བའི་མཚོ་དམར་པོ་གཅིག་ཟམ་པ་གསུམ་འདུག་པ་ལ་བསྒྲལ་རྒྱུ་མི་མང་པོ་འདུག་པའི་ཚུ་རོལ་ནས་ངེད་ཅག་ཆུ་འདི་ལས་བསྒྲལ་བར་ཞུ་ཟེར་བ་ལ། བླ་ཆེན་གྱིས་མི་མང་པོ་གཅིག་ཟམ་པ་གཅིག་ལ་བསྒྲལ། ཡང་མི་བདུན་ཙམ་ཟམ་པ་གཉིས་ལས་བསྒྲལ། མི་གསུམ་ཟམ་པ་གསུམ་ཀའི་ཕ་རོལ་དུ་བསྒྲལ་བ་དང་ཅུང་ཟད་བསྙེལ་ཏེ་མ་ལ་ཡའི་རི་ཡིན་ཟེར་བ་གཅིག་ལ་ཉི་མ་ལ་ངལ་བསོ་བ་སྙམ་བྱེད་པ་གཅིག་རྨིས་ནས་བླ་མ་སྒྱི་ཆུ་བ་ལ་ཞུས་པས་ཁོང་གི་ཞལ་ནས།
ཁྱོད་ཀྱི་འཁོས་ཀས་མི་གསུམ་ལས་གང་ན་སྒྲོལ་ཅེས་ཀུ་རེའང་གསུངས། དེའང་ཟམ་པ་གསུམ་ལས་མི་གསུམ་བསྒྲལ་བ་ནི་ལུས་མ་སྤངས་པར་གྲུབ་པ་ཐོབ་པ་གསུམ་སྟེ། གཅིག་སིང་ག་ལའི་གླིང་ཕྲན་ནས་མཁན་པོ་དགྲ་བཅོམ་པ་གཅིག་གིས་ཉན་ཐོས་སེན་ཐ་བ་གཅིག་ཁ་བསྟན་ནས། བོད་ན་རྣལ་འབྱོར་དབང་ཕྱུག་གི་སྤྲུལ་པ་ས་སྐྱ་པ་བྱ་བ་ཡོད་ཀྱིས་སོང་ཟེར་ནས་ཨ་ཙ་ར་གཉིས་འོངས་པ་ལ་གཅིག་བལ་པོ་ནས་ལོག གཅིག་གིས་བླ་ཆེན་གུང་ཐང་ན་ལ་ཙེ་གནས་པོ་ཆེ་ན་བཞུགས་ཙམ་ན་སླེབས་ནས་དབང་བསྐུར་བ་ཞུས། དབང་ཡོན་དུ་ག་གུ་ཡ་ཞེས་པའི་ཟབ་ཆེན་གྱི་བླ་རེ་བཟང་པོ་གཅིག་ཕུལ། དེ་ནས་ཁྲིད་ལ་སོགས་པ་རིམ་གྱིས་བྱས་པས་དེའི་ནང་ནས་ཀྱང་སྦས་བཤད་བསྟན་པས་ཟླ་བ་གཅིག་ནས་ཏིང་ངེ་འཛིན་དཔག་ཏུ་མེད་པ་སྐྱེས་ནས་བདེན་པ་མཐོང་སྟེ་དཔལ་ཨུ་རྒྱན་གྱི་རི་ལ་སོང་སྐད། གཅིག་ནི་འཕྲང་འོག་གི་སྒོམ་པ་ཀྱི་འབར་ཞེས་པ་སྟེ། དེས་ཀྱང་དབང་དང་གདམ་ངག་ཞུས་ནས་བསྒོམས་པས་ཏིང་ངེ་འཛིན་དུ་མ་སྐྱེས། མངོན་ཤེས་བརྟན་པོ་དང་རྫུ་འཕྲུལ་ཅི་རིགས་པ་ཡོད་ཙམ་ན།
བླ་ཆེན་སྐུ་གཤེགས་ནས་ཁྲིད་ཀྱི་འཕྲོ་དགེ་བཤེས་གཉན་ཕུལ་ཆུང་བ་ལ་བསྐྱངས་པས། ཕྱིས་ཁོ་བོ་ལྷོ་ཕྱོགས་དཔལ་གྱི་རི་ལ་འགྲོ་ཟེར་ནས་སོང་གསུངས། གཅིག་ནི་བྱང་ཆུབ་སེམས་དཔའ་སྟག་ཡིན་གསུང་སྟེ་ཐོད་རྒལ་གྱི་ལམ་གྱིས་འགྲོ་བ་ཉམས་སྐྱོན་མེད་ཁོ་ན་སྐྱེ་བ་མཚོ་སྙིང་མ་ཧཱ་དྷེའུར་གཤེགས་སྐུ་ནི་རེ་ཤིག་བོར། ཕྱིས་ལུས་དེ་ཉིད་ལ་ཞུགས་ནས་ལུས་མ་སྤངས་པར་གྲུབ་པ་ཐོབ་ཅེས་ཟེར་རོ། ། ལ་ལ་ན་རེ་དགེ་བཤེས་གཉག་གིས་བཟང་རྒྱུད་ཀྱི་འབྲོག་གསེབ་ཏུ་བྱོན་ཙ་ན་བླ་མ་ཆེན་པོ་ཚར་ཀར་བཞུགས་པའི་དུས་ཀྱི་སློབ་མ་ཡིན་ཟེར་བའི་བཟང་རྒྱུད་ཀྱི་འབྲོག་པའི་གསེབ་ན་རྣལ་འབྱོར་པ་གཅིག་ལ་རྒྱུ་མཐུན་ལྷན་སྐྱེས་དང་། རྣམ་སྨིན་གྱི་འབྲས་བུའི་རྟགས་ཤར་བ་ཚེ་གཞུག་ལ་བདེན་པ་མཐོང་དུ་རུང་བ་གཅིག་འདུག་སྟེ། དེ་ཡིན་ཟེར་འཚར་ཀ་གུང་ཐང་ས་སྐྱ་རུ་མཚམས་བཞིར་སྐུའི་བཀོད་པ་བཞི་མཛད་དེ་འཆི་མོ་ཐུག་མ་ཚོར་གསུང་སྐད་ཡང་གཅིག་བྷོ་ཏ་རུ་ཧུ་ལའི་སློབ་མས་རྣལ་འབྱོར་དབང་ཕྱུག་ལ་གསོལ་བ་བཏབ་པས་རླུང་གི་དམིགས་པ་གཅིག་དང་གསེར་འགྱུར་རྩི་གནང་ནས་བོད་ན་ཟངས་རྒ་རྡོག་འདྲ་བ་ཡོད་ཀྱིས་དེར་སོང་ལ་གསེར་འགྱུར་རྩིས་སེམས་ཅན་ལ་ཕན་ཐོག་གསུངས་ནས་འོངས་པས་བླ་ཆེན་དང་མཇལ་ནས་གདམ་ངག་ཞུས་པས་ཡོན་ཏན་ཁྱད་པར་ཅན་སྐྱེས་ནས་ཡང་རྒྱ་གར་དུ་གཤེགས་དེ་ཡིན་ནམ་ཟེར། འདི་དང་རྒྱུ་མཐུན་རྟགས་ཤར་བ་དང་ཕྱི་འབར་གསུམ་གདམ་ཀ་ཡིན། ཡང་ཟམ་པ་གཉིས་པ་ལ་མི་བདུན་བསྒྲལ་བ་ནི་བཟོད་ཐོབ་བདུན་ཡིན་ཏེ། རྗེ་བཙུན་ཆེན་པོ་དང་བླ་མ་ཞུ་བྱས་ལ་སོགས་པ་སྒོམ་པ་འོད་གྲགས།
སྒོམ་ཇོ་ལྕགས། མང་ཆུང་མ། གནས་བརྟན་བསོད་ཤེ། བྱང་སེམས་ཟླ་རྒྱལ། རྒ་སྟོན་ཡིན་ཀྱང་ཟེར་བདུན་བྱུང་ངོ་། ། ཟམ་པ་གཅིག་ལས་མང་པོ་བསྒྲལ་བ་དེ་སྤྱིར་སློབ་མ་དཔག་ཏུ་མེད་པ་བྱུང་ངོ་། ། བླ་ཆེན་ཀྱི་སྐུ་ཚེའི་སྟོད་ཡན་ཆད་སྙན་རྒྱུད་འབའ་ཞིག་ཡིན་སྟེ། ཡི་གེ་མེད་པའི་སྟོབས་ཀྱིས་ཐུགས་བསྙེལ་གྱིས་དོགས་ནས། ཞག་རེ་ལ་རྡོ་རྗེ་ཚིག་རྐང་ཚར་རེ་ཟེར་ཀྱང་བདུན་ཟླ་བ་རེ་ལ་ལམ་རྒྱས་པ་ཆ་ལག་དང་བཅས་པ་ཚར་རེ་ཐུགས་བསམ་དུ་མཛད་གསུང་ངོ་། ། བླ་མ་མལ་གཤེགས་སར་བྱོན།
གཞི་ཚོ་བླ་ཆེན་ལ་གཏད་མར་བྱོན་ཙ་ན་བར་སྤུག་རོང་གི་གྲང་ཆུང་དུ་བསྙུང་ནད་དྲག་པོ་གཅིག་བྱུང་། དེར་ཆོས་ཚོ་བརྗེད་ཁྱད་པར་དུ་གསུང་ངག་བརྗེད། དེར་ཐུགས་མ་བདེ་ས་སྐྱ་རུ་བྱོན་སྐུ་འཇམ་དབྱངས་ཞལ་གཟིགས་པར་མཚམས་བཅད་ནས་གསོལ་བ་བཏབ་པས་ཆོས་ཐམས་ཅད་སྔར་བཞིན་ཐུགས་ལ་བྱུང་། བླ་མ་ཞང་བྱོན་ནས་ཆོས་མང་དུ་གསུངས། རྣལ་འབྱོར་གྱི་དབང་ཕྱུག་བྱོན་ནས་ས་དཀར་པོ་ལ་རྒྱབ་ཡོལ་བྱས་སྐྱིལ་ཀྲུང་གཅིག་གིས་ས་སྐྱ་ཁེབས་པར་མཛད་ནས་འདི་ཐམས་ཅད་དབང་གསུང་ནས་རྒྱུད་སྡེ་བདུན་ཅུ་རྩ་གཉིས་ཀྱི་ལུང་གནང་། སྦས་བཤད་རྣལ་འབྱོར་དབང་ཕྱུག་གི་བསྲུང་འཁོར་བིར་འཇོམས་སོགས་མང་དུ་གནང་བའི་ལོ་རྒྱུས་སྦས་ཏེ་གསུངས་པས་ཞིབ་ཏུ་གཞན་དུ་ཤེས་པར་བྱའོ། ། དེ་ནས་བཀའ་རྒྱའི་ལོ་བཅོ་བརྒྱད་ཐིམ་པ་དང་། བླ་མ་རང་གི་བླ་མ་ཁམས་པ་ཨ་སེང་གིས་ལམ་འབྲས་ཁུངས་ཆོད་ནས་ཉིད་ལ་གསུང་ངག་རིན་པོ་ཆེ་མངའ་བར་གདའ་བས། བདག་ལ་ཚར་གཅིག་ཞུ་ཡི་གེ་ཞིབ་པ་གཅིག་ཐུགས་ལ་ཐོགས་ཞུས་པས། ཚར་གཅིག་གསུངས་ནས་སྔར་ཡི་གེ་གཅིག་ཀྱང་མེད་པ་ལ་ལམ་འབྲས་མདོར་བསྡུས་མ་མཛད་དེ་གནང་ངོ་། །
དེ་ནས་ལོ་བཞིར་མ་གསུངས་པ་ལ་ཕྱིས་གསོལ་བ་འདེབས་པ་འགའ་ཞིག་གི་ངོར་གསུང་ངག་རྒྱས་པ་འདི་མི་རེ་རེ་ཙམ་ལ་གསུང་ངོ་། །

དེ་ནས་ལྷ་གྲངས་བཞིན་དགུ་དང་ཉི་ཤུ་རྩ་ལྔ་དབང་བཞིན་དང་སོ་བདུན་དང་། དེ་ནས་འདིའི་ཏིང་ལ་ང་ཡོད་ལ་མ་འཆམ་པར་ཕྱིས་སྐུ་ཚེའི་སྨད་ལ་མ་ངེས་པར་གསུངས་སོ། ། དེའི་དུས་སུ་རྡོ་རྗེའི་ཚིག་རྐང་གི་དབུ་ཞབས་གཉིས་དང་བར་དུ་གཉིས་ཏེ་མཆོད་པ་བཞི་མཛད། ཕྱིས་དབུ་ཞབས་གཉིས་དང་ཉམས་ཆག་བསྐང་བའི་སྐབས་སུ་གཅིག་སྟེ་གསུམ་མཛད། དེ་ནས་གཉིས་དང་གཅིག་དུ་ཡང་མཛད་དོ། ། དེ་ནས་ཁམས་པ་རྒ་ཐེང་ལ་སོགས་པས་ལན་མང་དུ་གསོལ་བ་འདེབས་པའི་དོན་དུ་རྡོ་རྗེ་ཚིག་རྐང་ལ་བླ་མ་ཉིད་རང་གིས་སྔ་ཕྱིར་རྣམ་འགྲེལ་བཅུ་གཅིག་ཙམ་མཛད་རྒ་ཐེང་ནི་བླ་ཆེན་ཡུན་རིང་དུ་བསྟེན། རུ་མཚམས་སུ་བྱོན་ཙ་ན་རྒ་ཐེང་གི་ཟིན་བྲིས་མཐོང་མང་དུ་མཉན་པས་བཏུབ་པ་ཡོད་དམ་སྙམ་ཙ་ན་ནོར་བ་ལས་མི་འདུག འོ་ན་ང་ཤི་ནས་ཆོས་འདི་རབ་འཆད་པར་འདུག་སྙམ་ནས་རྒ་ཐེང་གི་དོན་དུ་རྒ་ཐེང་མ་བྱ་བ་དེ་མཛད་པ་ཡིན་གསུང་། ཞུའི་དོན་དུ་ཞུ་མ་མཛད་དེ། དེའང་ཐམས་ཅད་ཀྱི་རྗེས་ལ་དགེ་བཤེས་གཉག་གིས་ཞུས་པའི་ངོར་མཛད་པ་གཉག་མ་ནི། ཚིག་ཉུང་ཞིང་དོན་རྒྱས་ལ་བསྡེབ་ལེགས་ཏེ།
ཐད་པར་དགོངས་ནས་དེ་སང་གི་བར་དུ་ཕྱག་དཔེ་བཞི་པོ་ཡོངས་སུ་གྲགས་གཞན་ཡུམ་དོན་མ་དང་། སྲས་དོན་མ་ལ་སོགས་པ་ཡོད་ཟེར་ཀྱང་འདི་ཡིན་མ་མཐོང་གསུང་མཛད་དོ། ། དེ་ལྟ་བུའི་བླ་མ་ཆེན་པོ་ཀུན་དགའ་སྙིང་པོ་དེ་ལ་ཡོན་ཏན་དཔག་ཏུ་མེད་པ་མངའ་སྟེ་ཞང་གི་འགྲོན་ལར་རབ་གནས་ལ་སྤྱན་དྲངས་པ་ན། འཇམ་དཔལ་དྲི་མེད་ཀྱི་དཀྱིལ་འཁོར་བཞེངས་ནས་ཆོ་ག་མཛད་པས་དགེ་བཤེས་མང་པོ་འཚོགས་པ་ཚོའི་བློ་རུ་མི་ཆུད་པ་ཙམ་བྱུང་། སྒོ་ལྔར་ཆོས་འཁོར་གཅིག་ལ་བྱིན་པས་འཁོར་དགེ་བཤེས་གདུགས་ཕུབ་པ་རང་ལྔ་བརྒྱ་ཙམ་བྱུང་གསུངས། འདིའི་རྣམ་ཐར་རྒྱས་པ་རྗེ་བཙུན་རིན་པོ་ཆེས་མཛད་པར་བལྟའོ། ། མདོར་ན་ཁ་བ་ཅན་གྱི་ཁྲོད་འདིར་གདུལ་བྱའི་དོན་དཔག་ཏུ་མེད་པ་རིམ་དང་ཅིག་ཆར་གྱིས་གྲོལ་བར་མཛད་དོ། ། གཡས་རུ་སྟག་རིས་ཀྱི་སའི་ཆ་སྐྱ་བོ་ཁ་གདངས་ཀྱི་གཙུག་ལག་ཁང་དུ་དགུང་ལོ་དྲུག་ཅུ་རྩ་གཅིག་པ་ལ་པུར་སྦྱངས་པའི་མེའི་སྒྲ་ཐམས་ཅད་བདེ་མཆོག་རྩ་སྔགས་སུ་བྱུང་། མེའི་གསེབ་ན་བདེ་མཆོག་ཞལ་བཞི་ཕྱག་བཅུ་གཉིས་པ་རྣམ་པར་སྣང་མཛད་ཀུན་ཏུ་ཞལ་ལྟ་བུར་ཐམས་ཅད་ཀྱིས་མཐོང་། གཟང་རི་ཕུག་པས་གར་ཕྱིན་སར་ཞལ་འགྱུར་བར་མཐོང་།
ངོ་མཚར་གྱི་ལྟས་དཔག་ཏུ་མེད་པ་མངོན་སུམ་དུ་བསྟན་ནས་སྐུ་གཤེགས་པའི་ཚུལ་བསྟན་ཏོ། ། འོན་ཀྱང་དེའི་སྲས་ཀྱི་ཐུ་བོ་རྗེས་འབྲང་དང་བཅས་པས་དེང་སང་གི་བར་དུ་ཐུབ་པའི་བསྟན་པ་ཤིན་ཏུ་རྒྱུད་གསུམ་གདམ་ངག་དང་བཅས་པ་ཡབ་ཉིད་ལ་གསན་ཅིང་ཐུགས་སུ་ཆུད་པར་མཛད། ཕྱ་པ་ལ་ཚད་མ་དང་སྤྱོད་འཇུག་གསན་ཅིང་ཐུགས་སུ་ཆུད་པར་མཛད་དེ་རྒྱས་པར་མཛད་དོ། ། དེ་ཡང་བླ་མ་ཆེན་པོ་ངེས་པར་རྡོ་རྗེ་འཆང་དང་མི་གཉིས་པའི་ཐུགས་མངའ་བ་དེའི་སྐུ་གསུང་ཐུགས་ཀྱི་སྲས་བཞི་བྱུང་། ཆེན་པོ་ཀུན་དགའ་འབའ་རེ་རྩད་ཚ་ཡིན་ཏེ་རྒྱ་གར་དུ་བྱོན། མཁས་པ་གཅིག་བྱུང་སྟེ་མུ་སྟེགས་པ་དང་རྩོད་པས་དུག་གིས་སྐུ་གཤེགས། དེ་ནས་འབྲོ་ཚ་གསུམ་ནི་སློབ་དཔོན་རིན་པོ་ཆེ་མཚན་བསོད་ནམས་རྩེ་མོ་ཡོན་ཏན་བསམ་གྱིས་མི་ཁྱབ་པ་མངའ་བ་མི་ཐུབ་ཟླ་བའི་སྤྲུལ་པར་བཞེད། དགུང་ལོ་ཞེ་གཉིས་པ་ལ་གཤེགས། དེ་ནས་རྗེ་བཙུན་པ། དེ་ནས་ཆོས་རྗེ་པའི་ཡབ་སྨོན་ཅུང་མཚན་དཔལ་ཆེན་འོད་པོ།
རྗེ་བཙུན་རིན་པོ་ཆེ་འདིས་བླ་ཆེན་དང་སློབ་དཔོན་རིན་པོ་ཆེ་པ་དང་དགེ་བའི་བཤེས་གཉེན་གཞན་དང་གཞན་ལས་ཀྱང་། གསང་སྔགས་ཀྱི་རྒྱུད་སྡེ་མཐའ་དག་ཡན་ལག་དང་བཅས་པ་ཐམས་ཅད་གསན་ནས། ཐུགས་སུ་ཆུད་པར་མཛད་དེ། གསུང་ངག་རིན་པོ་ཆེ་འདི་ཞུ་བའི་དུས་སུ་དཀའ་བ་དཔག་ཏུ་མེད་པས་ལན་མང་དུ་གསོལ་བ་བཏབ་ཏེ། གསན་ཞིང་ཐུགས་སུ་ཆུད་པར་མཛད་ནས། སྐབས་འགའ་ཞིག་ཏུ་བསྒྲུབ་པ་ལ་སྙིང་པོར་མཛད་ནས་ཡོན་ཏན་གྱི་ཆ་དཔག་ཏུ་མེད་པ་ལ་མངའ་བརྙེས་སོ། ། དུས་ཕྱིས་དཀའ་བའི་གནས་འགའ་ཞིག་མནལ་ལམ་གྱི་རྣམ་པས་རྣལ་འབྱོར་གྱི་དབང་ཕྱུག་ཉིད་ལ་ཞུས་པས། ཐེ་ཚོམ་གྱི་མདུད་པ་བྲལ་ཞིང་བླ་ཆེན་དང་སློབ་དཔོན་རིན་པོ་ཆེ་གཉིས་ལས་ཀྱང་མནལ་ལམ་དུ་ཞལ་ཡང་ཡང་མཇལ་ཞིང་དོན་འགའ་ཞིག་ཞུས་པས་གནང་སྟེ། མི་ཤེས་པའི་དྲ་བ་རྣམ་པར་བསལ་བས་ན་མི་མཚུངས་པའི་བློ་གྲོས་ཆེན་པོ་དེ། ཐུན་མོང་དུ་སློབ་མ་ལ་རྒྱལ་བའི་གསུང་རབ་འགྲེལ་པ་ཡན་ལག་དང་བཅས་པ་མན་ངག་ཏུ་བཅས་པ་ལ་འཆད་པ་དང་རྩོམ་པ་ལ་སོགས་གཞན་དོན་འབའ་ཞིག་མཛད་དེ།
དགུང་ལོ་བདུན་ཅུ་བཞེས་པ་དང་དཔལ་ས་སྐྱའི་གཙུག་ལག་ཁང་དུ་མེ་བྱི་བའི་ལོ་ཁྲ་ཟླ་ཡི་ཡར་ངོའི་ཚེས་བཅུ་གཉིས་ཀྱི་ནུབ་མོ། ངོ་མཚར་གྱི་ལྟས་སྒྱུ་མར་གྱུར་པའི་ཆོས་ཀྱིས་ངེས་པའི་རྣམ་པར་འཕྲུལ་པ་བསམ་གྱིས་མི་ཁྱབ་པ་བསྟན་ནས་བདེ་བ་ཅན་དུ་སྐུ་གཤེགས་སོ། ། འདིའི་རྣམ་པར་ཐར་པ་རྒྱས་པར་ཁོ་བོས་བཤད་པར་ག་ལ་ནུས། དེ་ཉིད་ཀྱི་གདུང་དང་ཉེ་བའི་ཆོས་སྲས་མཆོག་ཏུ་གྱུར་པའི་བདག་ཉིད་ཆེན་པོ་བཟང་པོའི་ཞབས་ཀྱིས་མཛད་པར་བལྟའོ། ། དེ་ལྟ་བུའི་རྗེ་བཙུན་ཆེན་པོ་དེ་ལ། བླ་མ་ལོ་ཙཱ་བ་སྐུ་མཆེད་ཀྱིས་ཀྱང་ཉེ་འབྲེལ་ཀྱི་རྟོག་པ་སྤངས་ཏེ་རྡོ་རྗེ་འཆང་དང་མི་གཉིས་པའི་གུས་པ་ཆེན་པོས་མཉེས་པར་མཛད་ནས། རྒྱུད་དང་གསུང་ངག་ལ་སོགས་པ་མ་ལུས་པ་ཐམས་ཅད་ཇི་ལྟ་བ་བཞིན་དུ་ཐུགས་སུ་ཆུད་པར་མཛད་དོ། ། དེ་ཡང་ཞིབ་ཏུ་བརྗོད་ན་འདི་ལྟར་ཐོས་ཏེ། བླ་མ་ལོ་ཙཱ་བ་འདིའི་རྣམ་པར་ཐར་པ་ནི་དང་པོ་ཆོས་རྗེ་པའི་རྣམ་ཐར་ནི་རིན་པོ་ཆེ་པའི་ཞལ་ནས་སློབ་དཔོན་མ་ཏི་ཙི་ཏྲས། ཀུན་མཁྱེན་མ་ལགས་ཀུན་མཁྱེན་ཁྱོད། །
ཀུན་མཁྱེན་ཁྱོད་ཀོ་ཇི་ལྟར་རྟོགས། ། གསུངས་པ་བཞིན་ཁོང་གི་ཡོན་ཏན་བརྗོད་པ་ལ་ཁོང་དང་མཉམ་པ་གཅིག་གིས་བརྗོད་དགོས་ཀྱི་གཞན་གྱིས་བརྗོད་མི་ནུས་ཀྱང་། བྱིན་རླབས་འབྱུང་བས་ཅུང་ཟད་བརྗོད་ན་ཆོས་རྗེ་པ་འདི་ཡུམ་གྱི་ལྷུམས་སུ་ཞུགས་པའི་དུས་སུ་ཡ་མཚན་གྱི་རྨི་ལྟས་ཀླུའི་རྒྱལ་པོ་རིན་པོ་ཆེའི་མགོ་རྒྱན་ལ་སོགས་པས་རྒྱན་པར་མཛད་ནས་བྱོན་པ་ཡིན་གསུངས། ལྷུམས་ན་བཞུགས་ཙ་ན་ཡུམ་ལ་ཏིང་ངེ་འཛིན་བཟང་པོ་ལ་སོགས་རྨི་ལྟས་བཟང་པོ་བྱུང་བསྟན་ཅིང་། བལྟམས་པ་ན་བྱང་ཆུབ་སེམས་དཔའ་བལྟམས་པའི་ལྟས་ཚོ་བྱུང་དང་སྐྱེད་ཅུང་ཟད་བསྲིངས་ཏེ་རིང་པོ་མ་ལོན་པ་ན་བག་ཆགས་སད་པའི་སྟོབས་ཀྱིས་ལེགས་པར་བཤད་པའི་སྐད་དུ་གསུངས་པས་ཡུམ་ན་རེ། འདི་ལ་གུ་བ་གཅིག་རང་མཆིས་བ་ལགས་སམ་ཟེར་བས། རྗེ་པས་སཾསྐྲི་ཏའི་སྐད་མཁྱེན་པས་ཁྱོད་ཀྱི་བུ་ལ་གུ་བ་བྱུང་དོགས་མེད་གསུངས། ཡང་གོག་ཐུལ་ཐུལ་བའི་དུས་ན་ས་ལ་ཕྱག་མཛུབ་ཀྱིས་ན་ག་ར་དང་ལན་ཚ་ལ་སོགས་པའི་རྒྱ་ཡིག་བྲིས་ཀྱིན་ཀློག་པའི་ཚུལ་མཛད་ཀྱིན་བསུབས་ཀྱིན་གཏོང་བ་བྱུང་གསུངས། རྒྱ་ཡིག་བོད་ཡིག་གཉིས་མ་བསླབས་པར་སྔ་མོར་ཤེས་འདུག་ཏེ། ཐོག་མར་འདི་ཤེས་དྲན་པ་མི་འདུག་གསུངས།
བག་རེ་ཤེས་པར་ནུས་ཞེས་ཐོས་སོ། ། གཞན་ཡང་སྤྱོད་ལམ་ཕུན་སུམ་ཚོགས་པ་ནི་ཀུན་གྱི་ཡིད་དུ་འོང་སྟེ་ཞི་བ་དང་། དུལ་བ་དང་ངང་རྒྱུད་བཟང་བ་དང་། འཇམ་པ་དང་རན་པར་སྨྲ་བ་ཡིད་གཞུངས་པ་དང་། ཡོན་ཏན་ལ་ཆེད་ཆེར་འཛིན་པ་དང་། བླ་མ་དང་རྒན་རིམ་ལ་གུས་པ་དང་ཞེ་ས་དང་རིམ་གྲོ་ཆེ་ཞིང་དབང་པོ་མི་རྒོད་པ་དང་། སེམས་ཅན་ལ་སྙིང་བརྩེ་བར་གྱུར་ཏོ། ། དེ་ནས་ཆེར་སྐྱེས་པ་དང་ཡི་གེའི་རིགས་དང་རྒྱ་ཀློག་དང་བོད་ཀློག་དང་རྩིས་ཀྱི་བྱེ་བྲག་དང་། གསོ་སྤྱད་དང་རི་མོ་ལ་སོགས་པ་བཟོའི་བྱེ་བྲག་སྣ་ཚོགས་པ་དག་མ་བསླབ་པར་ཕུལ་དུ་བྱུང་བ་མཁྱེན་ནས་འཇིག་རྟེན་པ་ཀུན་ངོ་མཚར་དུ་གྱུར་ཅིང་ཀུན་གྱིས་སྔགས་སོ། ། དེ་ནས་ཆོས་ཀྱི་རྗེ་དེ་ཉིད་ལ་ཡབ་མེས་ཀྱི་ཆོས་ཐམས་ཅད་ལེགས་པར་གསན་ཞིང་ཐུགས་སུ་ཆུད་པར་མཛད་ནས་དགུང་ལོ་དགུ་ལོན་བརྒྱད་པ་ཟེར་པ་ལ་མཚོ་སྐྱེས་གསུངས།
བཅུ་གཉིས་པ་ལ་བརྟག་གཉིས་གསུངས། བཅུ་བཞི་པ་ལ་སཾ་བྷུ་ཊི་གསུངས། བཅོ་ལྔ་ལོན་པ་དང་ཡབ་མེས་ཀྱི་ཆོས་ཐམས་ཅད་ཐུགས་སུ་ཆུད་སློབ་གྲྭའི་སྐྱེ་བོ་ཕལ་པོ་ཆེ་ཐམས་ཅད་ངོ་མཚར་དུ་གྱུར་ཏོ། ། དེ་ནས་བཟུང་སྟེ་གཞུང་ཆེན་པོ་རྣམས་ཀྱང་ཇི་ལྟ་བ་བཞིན་གསུངས་པས་རང་གི་སློབ་མ་རྣམས་ལ་བློ་གྲོས་ཀྱི་མིག་རྣམ་པར་བརྩལ་ཏོ། ། དེ་ནས་དགུང་ལོ་བཅོ་བརྒྱད་པའི་དུས་སུ་མནལ་ལམ་དུ་ས་སྐྱའི་ལྟག་གི་བླ་ཆེན་གྱི་ཡུམ་གྱི་མཆོད་རྟེན་གྱི་དྲུང་དུ་སློབ་དཔོན་དབྱིག་གཉེན་ཡིན་ཟེར་བའི་དགེ་སློང་སྔོ་བསངས་དར་ཡོལ་བ་གཅིག་ལ་ཆོས་མངོན་པ་མཛོད་ཚར་གཅིག་གསན་སྐད། ཡང་དུས་གཞན་ཞིག་ཏུ་མནལ་ལམ་དུ་སློབ་དཔོན་ཕྱོགས་ཀྱི་གླང་པོའི་ཕུག་ཡིན་ཟེར་བ་གཅིག་ཏུ་བྱོན་ནས་ཚད་མའི་པོ་ཏི་མང་པོ་འདུག་པ་འདི་དག་གི་སྒོའི་ལྡེ་མིག་ཁྱོད་ལ་གཏོད་ཟེར་བ་དང་། ཐོག་མར་ཀུན་ལས་བཏུས་བལྟ་སྙམ་ཙ་ན། གཅིག་གིས་ཐེན་པ་གཅིག་བྱས་པས་མནལ་སད་དེ། ཕྱིས་མཐའ་འཁོབ་ཏུ་གཤེགས་པ་ལ་བལྟ་གསུངས། དེའི་རྗེས་ལ་རྟོགས་པ་ཁྱད་པར་ཅན་སྐྱེས་སོ། །
དེ་ནས་དགུང་ལོ་བཅུ་དགུ་པའི་དུས་སུ་འཕྲང་དུ་དགེ་བཤེས་ཞུ་རྟུལ་ལ་བྱམས་ཆོས་དང་། ཚད་མ་ཅུང་ཟད་གསན་ནོ། ། དགུང་ལོ་ཉི་ཤུ་པའི་དུས་སུ་ཉང་སྟོད་རྐྱང་ཐུར་དུ་དགེ་བཤེས་མཚུར་སྟོན་གཞོན་ནུ་སེངྒེ་ལ་རྣམ་ངེས་སྟོད་ཚར་བཞི་སྨད་ཚར་གཉིས་གསན་པས་ཚིག་དོན་མ་ལུས་པ་ཐུགས་སུ་ཆུད་ནས། རྐྱང་ཐུར་ན་བཞུགས་ཙ་ན་ཡབ་སློབ་དཔོན་གཅུང་སྐུ་བསྙུང་ནས་ཡར་བྱོན་པ་དང་སློབ་དཔོན་གཅུང་སྐུ་གཤེགས་རྗེས་ཀྱི་བྱ་བ་ཅི་རིགས་པ་མཚུད་པ་ཆོས་ཞག་འགའ་འཐེན་པར་ཞུས་པས་གྲྭ་པ་རྣམས་འཛུགས། ཁྱད་པར་དུ་ཡ་མ་སྟག་ཐེང་འཛུགས་པས་ཇོ་སྲས་ས་སྐྱ་བས་གྲྭ་པ་མཆོག་ན་ཉེད་ཙོ་འགྱེས་སོ། དེ་མིན་ན་ཆོས་ཤོད་ཟེར་ནས་བཤད་མཛད་དེ། དེའི་རྗེས་སུ་ཡོ་བྱད་མང་པོ་བསྣམས་ནས་རྐྱང་ཐུར་དུ་བྱོན་ཙ་ན་དབྱར་ཆོས་བ་འཁོར་དུ་བྱུང་ནས་དེར་རྣམ་གཞག་རྒྱ་ཆེན་པོ་མཛད་བཀའ་རྒྱས་འབྲིང་གསུམ་ཕུལ་ནས། ཆོས་དབུ་ནས་བསྐྱར་རམ་གསུངས་པ་ལ་མི་འཚལ་ཟེར་ནས་རྣམ་ངེས་དབུ་དང་གཞན་དོན་ནས་དབུ་བཙུགས་ཏེ་ཉིན་རེ་ལ་ཆོས་ཐུན་གཉིས་གཉིས་བཤད་ནས་གཞུང་དབུ་ཞབས་རྫོགས་པར་ཚར་གཅིག་ཐུགས་ལ་གསུངས་པས་ཐམས་ཅད་ངོ་མཚར་དུ་འཛིན། དེ་ཉིད་ལ་དུས་ཕྱིས་དབུ་མ་རིགས་ཚོགས་ཀྱང་གསན་ནོ། ། དེ་ནས་ས་སྐྱར་བྱོན་ནས་སློབ་དཔོན་གཅུང་གི་ལྡད་ལ་སོགས་པ་རྗེས་ཀྱི་བྱ་བ་ཚར་ནས།
རྐྱང་ཐུར་དུ་གསེར་མང་བ་གཅིག་གིས་སྣ་དྲངས་པའི་འབུལ་བ་སྐྱེལ་དུ་བྱོན་པའི་ལམ་ཀར། ཆུ་མིག་ཏུ་བླ་མ་ཤཱཀྱ་ཤྲཱི་དང་མཇལ་ཏེ་ཆོས་མཆོག་གསུང་བའི་འཕྲོ་ལ་སླེབས་ནས། སློབ་དཔོན་གྱིས་བོད་དཔེ་བཀྲམ་ནས་གསན་པཎ་ཆུང་ཚོ་ཁོང་ལ་ཁྲེལ་ནས་རྒོད་པས་བླ་མའི་ཞལ་ནས་བོད་དཔེ་བཀྲམ་པས་ཅི་ལ་ཕན་ཞེས་གསུངས་ཏེ། བླ་མས་མཚམས་ཀླག་ནས། དེའི་རྗེས་སུ་ཁྱོད་ཀློག་དང་གསུངས་པ་ལ་སློབ་དཔོན་གྱིས་བོད་དཔེ་ལ་རྒྱ་ཀློག་སཾསྐྲི་ཏའི་སྐད་ཀྱིས་ཀླག་པས་ཤིན་ཏུ་མཉེས་ཁྱེད་ཚོ་ཅི་ལ་རྒོད་ས་སྐྱ་པ་ཁོ་རང་གིས་ཤེས་ཀྱིས་འདུག་པ་གསུང་སྐད། དེའི་དུས་སུ་བླ་མའི་སློབ་མ་པཎྜི་ཏ་རྟོག་གེ་བ་ཆེན་པོ་དྷ་ན་ཤཱི་ལ་ལ་ཚད་མ་གསན། བལ་པོ་སཾ་གྷ་ཤྲཱི་ལ་སྒྲ་དང་ཚད་མ་རྣམ་འགྲེལ་ལ་སོགས་པ་གསན་ནོ་ཆོས་རྗེ་པའི་ཞལ་ནས་ང་བསོད་དེ་ཆེ་བར་བྱུང་རྒྱ་གར་ཤར་ནུབ་ན་སཾ་གྷ་ཤྲཱི་བས་སྒྲ་མཁས་པ་མེད་པར་འདུག་སྟེ་དེ་ངའི་ཙར་བྱུང་བ་ཡིན་གསུང་། ། དེ་ནས་སློབ་དཔོན་གྱིས་རྐྱང་ཐུར་དུ་བྱོན་ནས་སློབ་དཔོན་ལ་སྔར་གྱི་འབུལ་བ་རྣམས་ཕྱག་ཏུ་ཕུལ་ནས་ཡར་བྱོན་པ་ན། བླ་མ་ཤཱཀྱ་ཤྲཱི་དབུས་སུ་གཤེགས་ཏེ་སློབ་དཔོན་གྱིས་པཎྜི་ཏ་སུ་གྷ་ཏ་ཤྲཱི་ས་སྐྱར་སྤྱན་དྲངས། སྒྲ་དང་ཚད་མ་དང་སྙན་ངག་སྡེབ་སྦྱོར་ལ་སོགས་པ་གསན་ཞིང་ཐུགས་སུ་ཆུད་པར་མཛད་དོ། །
དེ་ནས་དུས་ཕྱིས་བླ་མ་ཤཱཀྱ་ཤྲཱི་གཙང་དུ་བྱོན་ཏེ་ཉུངས་ཆུང་དུ་བཞུགས་པའི་དུས་སུ་སློབ་དཔོན་ཆོས་གསན་དུ་བྱོན་པ་ལ་རབ་ཏུ་འབྱུང་བར་དགོངས་ཏེ། དེ་ལྟར་ཞུ་བའི་ཡི་གེ་རྗེ་བཙུན་གྱི་ཕྱག་ཏུ་ཕུལ་བས་གནང་སྟེ། དགུང་ལོ་ཉི་ཤུ་རྩ་བདུན་བཞེས་པའི་དུས་སུ་བླ་མ་ལ་མཁན་པོ་ཞུས། སློབ་དཔོན་སྤྱི་བོ་ལྷས་པ་ལ་ལས་ཆོག་ཞུས། དགེ་བཤེས་ཞུས་གསང་སྡེ་སྟོན་པ་མཛད་ནས། ཉང་སྨད་རྒྱན་གོང་གི་གཙུག་ལག་ཁང་དུ་ཟེར་ཀྱང་དེར་དབུ་སྐྲ་བཞར། ན་བཟའ་གསོལ་བ་མ་གཏོགས་པ། སྡོམ་པ་ཉུངས་ཆུང་དུ་བླངས་དགེ་སློང་གི་དགེ་འདུན་རྒྱ་མཚོའི་དབུས་སུ་རབ་ཏུ་བྱོན་ཏེ། རྙོག་པ་མེད་པའི་ཚུལ་ཁྲིམས་ཀྱིས་མཛེས་པར་བྱས་རྗེ་པ་ཡང་རབ་ཏུ་བྱུང་བ་ལ་མཉེས་པས་ད་རབ་ཏུ་བྱུང་ནས་བྱ་ཆ་དང་བསྲུང་སྡོམ་ལ་བརྩོན་པར་གྱིས་གསུངས་ནས་ཆོས་རྗེ་པའི་དྲུང་དུ་ཇོ་གདན་ཐུ་མོ་གཅིག་བཞག་ནས་འཕྲལ་གྱི་གསོལ་ལུགས། བཞུགས་ཚུལ་ཚུན་ཆོད་ལ་སྐྱོན་གཏོང་བ་གཅིག་ཡོད་གསུངས་སོ། །
ཡང་མཁན་པོ་དེ་ཉིད་ལ་སྔ་ཕྱིར་ཆོས་གསན་པ་ནི་ཚད་མ་རབ་ཏུ་བྱེད་པ་སྡེ་བདུན་ལ་སྡེ་གསུམ་རྒྱན་དང་ཆོས་མཆོག་ལ་སོགས་པའི་འགྲེལ་པ་ཆེན་པོ་ཡན་ལག་དང་བཅས་པ་ཐམས་ཅད་གསན། རྒྱན་དང་ཆོས་མཆོག་ཅུང་མ་རྫོགས་པ་ཕྱིས་པཎྜི་ཏ་གཞན་ལ་གསན། ཡང་བླ་ཆེན་དེ་ཉིད་ལ་མངོན་པ་མཛོད་དང་། འདུལ་བ་མདོ་རྩ་དང་། སོ་སོར་ཐར་པ་དང་། དགེ་སློང་གི་ཀ་རི་ཀ་ལ་སོགས་པ་འདུལ་བའི་ཕྲན་དང་བཅས་པ་ཐམས་ཅད་གསན་ནོ། ། ཡང་དེ་ཉིད་ལ་དཔལ་དུས་ཀྱི་འཁོར་ལོའི་འགྲེལ་པ་དྲི་མ་མེད་པའི་འོད་སྟོང་ཕྲག་བཅུ་གཉིས་པ་ལ་སོགས་པ་ཡན་ལག་དང་བཅས་པ་གསན་ནོ། ། གཞན་ཡང་བདེ་མཆོག་དང་གསང་བ་འདུས་པ་འཕགས་སྐོར་དང་། ཡེ་ཤེས་ཞབས་ཀྱི་སྐོར་ལ་སོགས་པ་ཡང་གསན་ཏེ། དེ་རྣམས་ཀྱི་དབང་བསྐུར་བ་ཡང་ཞུས་ཤིང་ཐམས་ཅད་ཐུགས་སུ་ཆུད་པར་མཛད་དོ། །
དེའི་རྗེས་སུ་སློབ་དཔོན་སྤྱི་བོ་ལྷས་པ་ལ་ཕ་རོལ་ཏུ་ཕྱིན་པ་བརྒྱད་སྟོང་པ་དང་ཉི་ཁྲི་འགྲེལ་པ་མན་ཆད་དང་། མངོན་པ་ཀུན་ལས་བཏུས་པ་ལ་སོགས་པ་སྤྱོད་ཕྱོགས་དང་གསང་སྔགས་ཀྱི་གདམ་ངག་ཕྲ་མོ་འགའ་ཞིག་དང་། བཀའ་གདམས་ལ་སོགས་པ་ཐམས་ཅད་གསན་ནོ། ། གཞན་ཡང་ཐུགས་དམ་ལ་གཞོལ་བས་ཏིང་ངེ་འཛིན་དུ་མ་ལ་མངའ་བརྙེས་ཏེ། ཕྱི་ནང་གི་རྟེན་འབྲེལ་ཟབ་མོའི་འགྲོས་ཐུགས་སུ་ཆུད་པའི་སྟོབས་ཀྱིས་མ་འོངས་པའི་དོན་འགའ་ཞིག་འདི་ལྟར་འབྱུང་ཞེས་ལུང་སྟོན་པ་རྣམས་ནི་སློབ་མ་ཉུང་སེ་ལས་མེད་དུས་སུ་ང་དུས་ཕྱིས་སྐད་རིགས་མི་གཅིག་པའི་ས་གཅིག་ཏུ་ཕྱིན་ནས་བསྟན་པ་ལ་བག་ཙམ་ཕན་པ་གཅིག་འོང་བྱ་བ་གསུང་སྟེ་ཐོག་ཏུ་བབས་དེ་ཁོ་ན་བཞིན་དུ་འབྱུང་བ་མཐོང་བ་དང་གཞན་ཡང་འཇམ་དབྱངས་མཉེས་པའི་མཛད་པའི་རྟགས་ཐུན་མོང་མ་ཡིན་པ་དང་སྐབས་འགའ་ཞིག་ཏུ་ཐུགས་དམ་མཛད་པས་ཏིང་ངེ་འཛིན་བསམ་གྱིས་མི་ཁྱབ་པ་བྱུང་སྟེ་ཐ་མལ་གྱི་རྟོག་པ་ཡེ་མ་བྱུང་བ་དང་། མི་མང་པོའི་གསེབ་ཏུ་གཟིགས་རྟོགས་ལ་སོགས་པ་གང་མཛད་ཀྱང་གཞན་རྐྱེན་གྱིས་གཡེང་བར་མི་ནུས་པ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་མངའ་འོ། ། བྱིན་རླབས་ཀྱི་ཤུགས་ཤིན་ཏུ་ཆེ་བ་སྟེ། གསོལ་བ་བཏབ་ན་འདོད་པའི་དོན་འགྲུབ་པའི་མཐུ་ཕུན་སུམ་ཚོགས་པ་དང་ཡང་ལྡན་ནོ། ། མདོར་ན་རིག་པའི་གནས་ལྔ་མཁྱེན་པ་རྒྱ་མཚོའི་ཕ་རོལ་ཏུ་ཕྱིན་པས་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་ཏེ། རྟོགས་པའི་ཏིང་འཛིན་དུ་མ་བརྙེས་པས་སྙན་པའི་གྲགས་པས་ཕྱོགས་ཀུན་ཏུ་ཁྱབ་ཅིང་གདུལ་བྱའི་སྐྱེ་བོ་དཔག་ཏུ་མེད་པ་སྨིན་ཅིང་གྲོལ་བར་མཛད་ལ།
གཞན་ཡང་འཆད་པ་དང་རྩོད་པ་དང་རྩོམ་པ་ལ་སོགས་པ་མཁས་པའི་བྱ་བ་གསུམ་ལ་རབ་ཏུ་མཁས་པའི་བདག་ཉིད་ཆེན་པོ་འདི་ནི་རབ་ཏུ་གུས་པས་བསྟེན་པར་བྱའོ། ། དེ་ནས་དགུང་ལོ་བདུན་ཅུ་བཞེས་པ་དང་ཤིང་ཕོ་ཕག་སྨལ་པའི་ཟླ་བའི་ཚེས་བཅུ་བཞི་ལ་རྒྱལ་ས་བྱང་ངོས་སུ་བདེ་བར་གཤེགས་སོ། ། འདིའི་རྣམ་པར་ཐར་པ་རྒྱས་པར་བརྗོད་ཀྱིས་མི་ལངས་ཏེ་གདོན་མི་ཟ་བར་མགོན་པོ་འཇམ་པའི་དབྱངས་ཉིད་དུ་རིགས་པར་བྱའོ། ། མི་དབང་གསུང་རབ་ཟས་ཀྱི་དགའ་སྟོན་ལ། ། དོན་གཉེར་རྣ་བའི་སློངས་མོས་ཉེར་བསླངས་ཏེ། ། རྣམ་སྤྱད་ལྕེ་ཡིས་མྱངས་པས་བདག་བློའི་ལུས། ། སོམ་ཉིའི་རྒུད་ལས་རྣམ་གྲོལ་རབ་བརྟས་གྱུར། ། གང་ཞིག་སྡེབ་ལེགས་སྙན་ཚིག་ཤས་ཆུང་ཡང་། ། དོན་དང་མི་འགལ་ཅུང་ཟད་བྲིས་པ་ལས། ། ཚིག་གི་གཏེར་མངའ་མཁས་པའི་ཚོགས་རྣམས་ཀྱིས། །
རེ་ཤིག་བཟོད་པར་གསོལ་ལ་གཟུ་བོས་དཔྱོད། ། འདིར་ནི་རང་ཉིད་དྲན་པ་གསོ་ཕྱིར་དང་། ། དམ་པའི་གྲོགས་འགས་བསྐུལ་ནས་བརྡའ་སྤྲོད་པ། ། དཔལ་ལྡན་བཟང་པོའི་ཞབས་སོགས་བླ་མ་ཡི། ། རྣམ་ཐར་བྲིས་པའི་དགེ་དེས་མཆོག་ཐོབ་ཤོག ། བླ་མ་བོད་ཀྱི་བརྒྱུད་པའི་རྣམ་ཐར་ཞིབ་མོ་རྡོ་རྗེ་ཞེས་བྱ་བ་མང་དུ་མཉན་ཞིང་ཞལ་ལས་བྲིས་ཏེ་ལེགས་པར་རྙེད་པ་འདི་ནི་ཤཱཀྱའི་དགེ་སློང་ཆོས་ཀྱི་རྒྱལ་པོ་ཞེས་བྱ་བས། གུང་ཐང་ན་ལ་ཙེ་གནས་པོ་ཆེའི་གཙུག་ལག་ཁང་དུ་སྦྱར་བ་འདི་ཡོངས་སུ་རྫོགས་སོ། ། ལོ་རྒྱུས་ཀྱི་ཡི་གེ་འདི་བླ་མ་ལོ་ཙཱ་བ་ཆེན་པོའི་ཕྱག་ཏུ་ཕུལ་བས་མཉེས་ཏེ་རབ་དུ་བསྔགས་པས་ན་ཐེ་ཚོམ་མེད་པར་གུས་པས་ལོངས་ཤིག ཡུལ་དབུས་ཀྱི་བློ་གསལ་དམར་གྱིས་ཡི་གེ་འདི་དབྲི་བསྣན་མེད་པར་བྲིས་པ་ཡིན་ནོ།། །། དགེའོ།། །།
PAGE * MERGEFORMAT 32 དམར་ཆོས་ཀྱི་རྒྱལ་པོ། ས་པཎ་གྱི་གསུང་སྒྲོས་ལམ་འབྲས་བླ་མ་བརྒྱུད་པའི་རྣམ་ཐར། PAGE * MERGEFORMAT 33
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
