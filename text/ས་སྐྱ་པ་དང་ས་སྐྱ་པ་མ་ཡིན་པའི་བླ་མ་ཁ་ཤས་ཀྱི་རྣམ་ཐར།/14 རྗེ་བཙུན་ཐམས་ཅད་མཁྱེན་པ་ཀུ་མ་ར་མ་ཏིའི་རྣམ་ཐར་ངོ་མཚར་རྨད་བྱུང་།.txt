ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༤
རྗེ་བཙུན་ཐམས་ཅད་མཁྱེན་པ་ཀུ་མ་ར་མ་ཏིའི་རྣམ་ཐར་ངོ་མཚར་རྨད་བྱུང་།
༄༅། །རྗེ་བཙུན་ཐམས་ཅད་མཁྱེན་པ་ཀུ་མ་ར་མ་ཏིའི་རྣམ་ཐར་ངོ་མཚར་རྨད་བྱུང་ཞེས་བྱ་བ་བཞུགས་སོ།། གུ་རུ་ཀུ་མ་ར་མ་ཏི་ཡོ་ན་མ་ཐ། བདེན་གཉིས་གནས་ལུགས་དོན་རྟོགས་མཁྱེན་པ་རྒྱས། ། བྱང་ཆུབ་ཐུགས་གཉིས་འབྱོངས་པའི་ཐུགས་རྗེ་ཅན། ། མཁྱེན་རབ་ཐུགས་རྗེ་འགྲན་ཟླ་མ་མཆིས་པའི། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། འོད་སྲུང་ཉེ་བ་འཁོར་དང་ཀུན་དགའ་བོ། ། དགྲ་བཅོམ་ལྔ་བརྒྱའི་བླ་གོས་ཁྲི་སྟེང་ནས། ། ཉམས་ཐག་དབྱངས་ཀྱིས་འདི་སྐད་བདག་ཐོས་ཞེས། ། སྟོན་པའི་མཛད་ཚུལ་གུས་པས་བརྗོད་པ་བཞིན། །
བཀའ་དྲིན་འཁོར་མེད་ཆོས་རྗེ་རིན་པོ་ཆེ། ། མཐོང་བའི་སྐལ་མེད་དྲན་པའི་ཡུལ་དུ་གྱུར། ། ཉིན་མཚན་བསམས་ཀྱང་ཡོན་ཏན་མཐའ་མ་རྟོགས། ། ཆ་ཡི་ཆ་ཙམ་གུས་པས་བརྗོད་བགྱིས་ན། ། ཐུབ་བསྟན་ནུབ་ཁར་དར་ཞེས་གསུངས་པའི་དོན། ། བསྟན་པའི་མཇུག་འདིར་སྐྱེས་ཆེན་ཁྱོད་བྱོན་ནས། ། ལྟ་སྤྱོད་ཉམས་ལེན་རྣམ་དག་སྤེལ་ལ་དགོངས། ། རྒྱལ་བས་ལུང་བསྟན་ཁྱོད་ལ་ཕྱག་འཚལ་ལོ། ། བསམ་བཞིན་སྲིད་བཞེས་ཆོས་ལྡན་རིགས་སུ་འཁྲུངས། ། བསྟན་པའི་སྒོར་ཞུགས་ཡོངས་འཛིན་མཁས་མང་བསྟེན། །
སྡོམ་པ་གསུམ་བླངས་སྲོག་ལས་གཅེས་པར་བཟུང་། ། ཐུབ་པའི་རིང་ལུགས་ཁྱོད་ལ་ཕྱག་འཚལ་ལོ། ། མདོ་རྒྱུད་བསྟན་བཅོས་ཀུན་ལ་ལེགས་སྦྱངས་ནས། ། རྟག་ཆད་མཐར་ལྟའི་གྲུབ་མཐའ་མ་ལུས་པ། ། རྣམ་དག་ལུང་དང་དངོས་སྟོབས་རིགས་པས་བཤིག ། ལོག་སྨྲ་ཚར་གཅོད་ཁྱོད་ལ་ཕྱག་འཚལ་ལོ། ། ལུང་རྟོགས་ཡོན་ཏན་ཐབས་མཁས་ཐུགས་རྗེ་ཡིས། ། གདུལ་བྱའི་ཁམས་དང་བསམ་པ་བག་ལ་ཉལ། ། ཇི་བཞིན་མཁྱེན་ནས་ཆོས་ཀྱི་འཁོར་ལོ་བསྐོར། ། སྐལ་ལྡན་རྗེས་འཛིན་ཁྱོད་ལ་ཕྱག་འཚལ་ལོ། །
བདག་མེད་གནས་ལུགས་རྟོགས་པའི་ཤེས་རབ་ཀྱིས། ། ཀུན་རྫོབ་གནས་ལུགས་སྒྱུ་མ་ལྟ་བུར་གཟིགས། ། དོན་དམ་ཆོས་དབྱིངས་ནམ་མཁའ་ལྟ་བུར་རྟོགས། ། ལྟ་བ་རྣམ་དག་ཁྱོད་ལ་ཕྱག་འཚལ་ལོ། ། བཤེས་གཉེན་དུལ་བ་ཞི་ཞིང་ཉེར་ཞི་བ། ། སྡོམ་པ་གསུམ་ལྡན་ཉེས་ལྟུང་དྲི་མ་བྲལ། ། སྒོ་གསུམ་མ་བཅོས་ལྷུག་པའི་ངང་ལ་བཞུགས། ། སྤྱོད་པ་རྣམ་དག་ཁྱོད་ལ་ཕྱག་འཚལ་ལོ། ། ཚེ་འདི་བློས་བཏང་སྒྲུབ་པ་སྙིང་པོར་མཛད། ། བདེན་བཞི་རྟེན་འབྲེལ་ཕྱིན་དྲུག་རིམ་གཉིས་སྒོམ། །
ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས། ། ཉམས་ལེན་རྣམ་དག་ཁྱོད་ལ་ཕྱག་འཚལ་ལོ། ། ཐུགས་དམ་ཟབ་མོ་གནད་དུ་སྨིན་པའི་རྟགས། ། བླ་མ་ཡི་དམ་མཁའ་འགྲོ་ཆོས་སྐྱོང་སོགས། ། རྒྱུན་དུ་གཟིགས་ཀྱང་རང་རྒྱལ་བརྟུལ་ཞུགས་བསྟེན། ། ངོ་མཚར་རྨད་བྱུང་ཁྱོད་ལ་ཕྱག་འཚལ་ལོ། ། གངས་རིའི་ཁྲོད་ཀྱི་ཆེ་བཙུན་འབྱོར་ལྡན་གྱིས། ། གུས་པས་སྤྱན་དྲངས་རྙེད་དང་བཀུར་བསྟིས་མཆོད། ། དབང་བསྐུར་སེམས་བསྐྱེད་གདམས་པ་མང་དུ་ཞུས། ། ཀུན་གྱིས་མཆོད་འོས་ཁྱོད་ལ་ཕྱག་འཚལ་ལོ། །
འབྲུག་གི་ལོ་ལ་མྱ་ངན་འདའ་དགོངས་ནས། ། གོ་རྟོགས་ཉམས་སུ་མྱོང་བའི་ཟབ་དོན་རྣམས། ། སྟོན་པས་བསྟན་པ་གཏད་པ་ཇི་བཞིན་དུ། ། ཆོས་འཁོར་ནན་འདོམས་ཁྱོད་ལ་ཕྱག་འཚལ་ལོ། ། འཁོར་འདས་ཆོས་ཀུན་སྐྱེ་བ་མེད་བསྟན་ནས། ། དེ་ཉིད་ངང་ལ་མྱ་ངན་འདའ་བཞེད་ནའང་། ། གུས་པས་གསོལ་བཏབ་ངོ་ལ་ཞག་བདུན་བར། ། སྐུ་ཚེ་བྱིན་རླབས་ཁྱོད་ལ་ཕྱག་འཚལ་ལོ། ། འཆི་བ་འོད་གསལ་ལུས་ལ་བརྟེན་མི་སྲིད། ། ལུས་སེམས་བྲལ་ནས་རྣམ་ཤེས་སྟོང་པར་ཞུགས། །
དབྱིངས་རིག་དབྱེར་མེད་འོད་གསལ་ཡིན་ནོ་ཞེས། ། ཡང་ཡང་གསུང་བ་ཁྱོད་ལ་ཕྱག་འཚལ་ལོ། ། སྔར་བསྒོམས་འཕོ་བའི་མན་ངག་གསལ་བཏབ་ནས། ། རྟགས་རྣམས་མ་བརྗེད་དགའ་སྤྲོ་འོད་གསལ་འཇུག ། འགོག་ལས་འདའ་བཞིན་སྔོན་གྱི་འཕན་པས་འཕོ། ། གསུང་བཞིན་མཛད་པ་ཁྱོད་ལ་ཕྱག་འཚལ་ལོ། ། སྐུ་ཚེ་འདི་ཡི་དངོས་ཀྱི་གདུལ་བྱ་ལ། ། ཟབ་རྒྱས་ཆོས་ཀྱི་འཁོར་ལོ་བསྐོར་ཟིན་ནས། ། འཆི་བ་འོད་གསལ་སྐབས་སུ་གཞན་དོན་གཤེགས། ། སྐྱེ་འཆི་དབང་ཐོབ་ཁྱོད་ལ་ཕྱག་འཚལ་ལོ། །
སྒྱུ་ལུས་ཀུན་རྫོབ་བདེན་པ་རྣམ་པར་དག ། འོད་གསལ་དོན་དམ་བདེན་པ་མངོན་དུ་གྱུར། ། ཟུང་འཇུག་རྡོ་རྗེ་འཆང་གི་གོ་འཕང་བརྙེས། ། ཕྲིན་ལས་ལྷུན་གྲུབ་ཁྱོད་ལ་ཕྱག་འཚལ་ལོ། ། ཞིང་གཞན་གཤེགས་ཚེ་ས་ཆེན་རབ་ཏུ་གཡོས། ། དཔའ་བོ་མཁའ་འགྲོ་ལྷ་རྣམས་འདུས་གྱུར་ནས། ། ཕྱི་དང་ནང་དང་གསང་བ་དེ་ཁོ་ནས། ། མཆོད་ནས་སྤྱན་དྲངས་ཁྱོད་ལ་ཕྱག་འཚལ་ལོ། ། ཡེ་ཤེས་མེ་ཡིས་ཁྱོད་སྐུ་བཞུ་བའི་ཚེ། ། མཁའ་ལ་སྤྲིན་མེད་བར་སྣང་རླུང་ཡང་ཞི། །
ས་ལ་དྲོད་རྒྱས་དབྱར་བཞིན་བྱིན་གྱིས་བརླབས། ། རྟེན་འབྲེལ་དབང་ཐོབ་ཁྱོད་ལ་ཕྱག་འཚལ་ལོ། ། སྟོན་པའི་སྐུ་གདུང་ཆ་བརྒྱད་བསྒོས་པ་བཞིན། ། ཁྱོད་གདུང་དད་ལྡན་ལྷ་ཡིས་གྲངས་མེད་ཀྱི། ། ཕྱོགས་བཅུར་སྤྱན་དྲངས་མཆོད་པའི་རྟེན་དུ་གྱུར། ། སྐུ་གདུང་རྒྱས་མཛད་ཁྱོད་ལ་ཕྱག་འཚལ་ལོ། ། མཐོང་ཐོས་དྲན་རེག་གཏམ་དུ་བརྗོད་རྣམས་ཀྱིས། ། འདི་ཕྱི་བར་དོའི་མགོན་སྐྱབས་དཔུང་གཉེན་མཛད། ། བསླུ་མེད་སྐྱབས་གནས་དཔལ་ལྡན་རེད་མདའ་བ། ། འདྲེན་མཆོག་དམ་པ་ཁྱོད་ལ་ཕྱག་འཚལ་ལོ། །
ཀྱེ་མ་ཀྱེ་ཧུད་བསྟན་པའི་སྲོག་ཤིང་ཆག ། བསྟན་འཛིན་དགེ་འདུན་ཕྱོགས་བཅུར་འཐོར་ལགས་སོ། ། ཀྱེ་མ་ཀྱེ་ཧུད་ཐར་པའི་རྒྱལ་མཚན་འགྱེལ། ། ཐར་འདོད་རྣམས་ཀྱི་ཐར་ལམ་སྟོར་ལགས་སོ། ། ཀྱེ་མ་ཀྱེ་ཧུད་ལེགས་བཤད་དགའ་སྟོན་ཉམས། ། བློ་གསལ་རྣམས་ཀྱི་རེ་ཐག་ཆད་ལགས་སོ། ། ཀྱེ་མ་ཀྱེ་ཧུད་ལྟ་བའི་ཉི་མ་ནུབ། ། ཀླུ་སྒྲུབ་ཡབ་སྲས་ལུགས་བཟང་སུ་ཡིས་སྟོན། ། ཀྱེ་མ་ཀྱེ་ཧུད་དམ་ཆོས་རྒྱ་མཚོ་སྐམས། ། ཐོགས་མེད་སྐུ་མཆེད་བཤད་སྲོལ་སུ་ཡིས་སྐྱོང་། །
ཀྱེ་མ་ཀྱེ་ཧུད་ལུང་རིགས་མཆེ་སྡེར་འཐོར། ། ཕྱོགས་གླང་ཆོས་གྲགས་རིགས་ཚུལ་སུ་ཡིས་སྤེལ། ། ཀྱེ་མ་ཀྱེ་ཧུད་ཚུལ་ཁྲིམས་བུམ་པ་ཞིག ། ཡོན་ཤག་རྣམ་གཉིས་སྡོམ་རྒྱུན་སུ་ཡིས་འཛིན། ། ཀྱེ་མ་ཀྱེ་ཧུད་སྤངས་རྟོགས་གོ་རིམ་འཆོལ། ། འཕགས་སེང་གཉིས་ཀྱི་ལེགས་བཤད་སུ་ཡིས་སྒྲོགས། ། ཀྱེ་མ་ཀྱེ་ཧུད་ཉམས་རྟོགས་བྱིན་རླབས་ཡལ། ། ཏི་ལོ་ནཱ་རོའི་མན་ངག་སུ་ལ་ཞུ། ། ཀྱེ་མ་ཀྱེ་ཧུད་ཕན་བདེའི་པད་ཚལ་ཟུམ། ། བཤད་སྒྲུབ་བསྟན་པ་ཅིག་ཆར་ནུབ་ལགས་སོ། །
ཀྱེ་མ་ཀྱེ་ཧུད་ཉམས་ཐག་ཡི་རེ་མུག ། ཁྱོད་སྐུ་མིག་གིས་མཐོང་བའི་སྐལ་བས་དབེན། ཁྱོད་གསུང་རྣ་བས་ཐོས་པའི་བསོད་ནམས་མེད། ། ཁྱོད་ཐུགས་གང་ན་བཞུགས་ཀྱང་བྱིན་གྱིས་རློབས། ། དགེ་ལེགས་ཡོན་ཏན་ཆུ་གཏེར་ཆེན་པོ་ལས། ། ཆུ་ཐིགས་ཙམ་ཞིག་བླངས་ལ་ཉེས་པའི་ཚོགས། ། ཇི་སྙེད་མཆིས་པ་ཐམས་ཅད་མཐོལ་ལོ་བཤགས། ། ཞབས་འབྲིང་གཉུག་མའི་ཚོགས་ལ་བཟོད་པར་གསོལ། ། བླ་མའི་རྣམ་ཐར་ངོ་མཚར་རྨད་བྱུང་འདི། ། བཤེས་གཉེན་བསོད་ནམས་གྲགས་སོགས་བཀས་བསྐུལ་ནས། །
གྲངས་མེད་གདུལ་བྱའི་ཐ་ཤལ་མངའ་རིས་པ། ། མི་ཕྱེད་དད་ཐོབ་སངས་རྒྱས་རྩེ་མོས་སྦྱར། ། དགེ་བ་འདི་དང་དགེ་བའི་རྩ་བ་གཞན། ། མ་ལུས་བློ་ཡིས་གཅིག་ཏུ་སྡོམ་བྱས་ནས། ། བླ་མ་མཆོག་ལ་གུས་པས་ཕུལ་བ་ཡིས། ། བླ་མ་དམ་པའི་ཐུགས་དགོངས་ཡོངས་རྫོགས་ནས། ། དཔལ་ལྡན་བླ་མའི་རྣམ་ཐར་འཁྱོངས་པ་ཡི། ། སྐུ་གསུང་ཐུགས་ཀྱིས་བྱིན་གྱིས་རླབས་ཏུ་གསོལ།། ༈ །།བདེན་གཉིས་གནས་ལུགས་དོན་རྟོགས་མཁྱེན་པ་རྒྱས། ། བྱང་ཆུབ་ཐུགས་གཉིས་འབྱོངས་པའི་ཐུགས་རྗེ་ཅན། །
མཁྱེན་རབ་ཐུགས་རྗེ་འགྲན་ཟླ་མ་མཆིས་པའི། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། ཞེས་པ་ནི། མི་འཕྲོགས་པའི་མཁྱེན་རབ་དང་ཐུགས་རྗེ་དཔག་ཏུ་མེད་པ་མངའ་བའི་བདག་ཉིད་མཁས་པའི་དབང་པོ་དཔལ་ལྡན་རེད་མདའ་བ་ཞེས་མཚན་ཡོངས་སུ་གྲགས་པ་དེ་ཉིད་ཀྱིས་ཀུན་རྫོབ་ཀྱི་བདེན་པ་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་སྤྱི་མཚན་རང་གི་དངོས་པོས་སྟོང་པར་ཐུགས་སུ་ཆུད་ཅིང་། རང་མཚན་ལག་མཐིལ་གྱི་སྐྱུ་རུ་ར་ལྟར་གཟིགས་པ་ཇི་སྙེད་པ་མཁྱེན་པ་དང་། དོན་དམ་པའི་བདེན་པ་འཁོར་འདས་ཀྱི་ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བར་ཐུགས་སུ་ཆུད་པ་ཇི་ལྟ་བ་མཁྱེན་པའི་ཡེ་ཤེས་མངའ་བས་ན་མཁྱེན་པའི་ཡེ་ཤེས་རྒྱས་པའོ། ། འགྲོ་བ་མཐའ་དག་འཁོར་བ་སྡུག་བསྔལ་གྱི་རྒྱ་མཚོ་ལས་སྒྲོལ་བར་འདོད་པའི་ལྷག་བསམ་རྣམ་པར་དག་པའི་གོ་བགོས་ཤིང་སྒྲོལ་བར་བྱེད་པའི་སྦྱོར་བ་ཕུན་སུམ་ཚོགས་པའི་བརྩོན་གྲུས་དང་ལྡན་པས་སྨོན་པ་དང་འཇུག་པའི་བྱང་ཆུབ་ཀྱི་ཐུགས་གཉིས་འབྱོངས་པས་ན་ཐུགས་རྗེ་ཆེན་པོ་དང་ལྡན་པའོ། ། དེ་ལྟ་བུའི་མཁྱེན་རབ་དང་ཐུགས་རྗེ་མཉམ་པའམ་ལྷག་པ་གངས་ཅན་གྱི་ཁྲོད་ན་མེད་པས་འགྲན་ཟླ་དང་བྲལ་བའོ། ། བདག་ཉིད་ཆེན་པོའི་ཞབས་སྔ་ནས། སྲིད་ཞི་སྟོང་པར་ལྟ་བའི་ཤེས་རབ་དང་། །
མཁའ་མཉམ་འགྲོ་ལ་དམིགས་པའི་སྙིང་རྗེ་གཉིས། ། རེས་འགའ་རེས་འཇོག་རེས་འགའ་ཟུང་འབྲེལ་སྒོམ། ། ཞེས་གསུངས། ཆོས་རྗེ་བློ་བཟང་པས་་་་་་བསྟོད་པར། དམིགས་མེད་བརྩེ་བའི་གཏེར་ཆེན་སྤྱན་རས་གཟིགས། ། དྲི་མེད་མཁྱེན་པའི་དབང་པོ་འཇམ་པའི་དབྱངས། ། གངས་ཅན་མཁས་པའི་གཙུག་རྒྱན་རེད་མདའ་བ། ། གཞོན་ནུ་བློ་གྲོས་ཞབས་ལ་ཕྱག་འཚལ་ལོ། ། ཞེས་སོ། ། ཚོགས་གཉིས་ཀྱི་དཔལ་དང་ལྡན་ཞིང་དབང་རྒྱུད་མན་ངག་ཕྱིན་ཅི་མ་ལོག་པ་ཐོབ་ཅིང་།
ཐུགས་སུ་ཆུད་ནས་སྟོན་པ་བླ་མའི་སྐུའི་ཆ་ཐམས་ཅད་ཀྱི་དམན་པ་ཞབས་ཀྱི་པདྨོ་ལ་རང་གི་ཡན་ལག་ཀུན་གྱི་མཆོག་སྤྱི་བོས་འདུད་པ་ལུས་དང་། གང་གི་དྲིན་གྱི་བདེ་ཆེན་ཉིད། ། ཅེས་སོགས་ཀྱིས་བསྟོད་པ་ངག་དང་། དད་ཅིང་གུས་པ་བསྐྱེད་པ་ཡིད་དེ་སྒོ་གསུམ་གུས་པའི་སྒོ་ནས་ཕྱག་འཚལ་བའོ། ། འོད་སྲུང་ཉེ་བར་འཁོར་དང་ཀུན་དགའ་བོ། ། དགྲ་བཅོམ་ལྔ་བརྒྱའི་བླ་གོས་ཁྲི་སྟེང་ནས། ། ཉམས་ཐག་དབྱངས་ཀྱིས་འདི་སྐད་བདག་ཐོས་ཞེས། ། སྟོན་པའི་མཛད་ཚུལ་གུས་པས་བརྗོད་པ་བཞིན། ། ཞེས་པ་ནི། སྟོན་པའི་ཉན་ཐོས་བརྒྱད་ཁྲི་བཞི་སྟོང་གི་ནང་ནས་སྦྱངས་པ་དང་འདུལ་བ་འཛིན་པ་དང་།
མང་དུ་ཐོས་པ་རྣམས་ཀྱི་ནང་ནས་མཆོག་ཏུ་གྱུར་པ་འོད་སྲུངས་དང་། ཉེ་བར་འཁོར་དང་ཀུན་དགའ་བོས་སྟོན་པ་མྱ་ངན་ལས་འདས་པའི་འོག་ཏུ། བསྟན་པ་དམ་པའི་ཆོས་ཡུན་རིང་དུ་གནས་པར་བྱ་བའི་ཕྱིར། བསྟན་འཛིན་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་བསྡུས་ནས། དེ་དག་གི་བླ་གོས་ཀྱི་ཁྲི་སྟེང་ནས་སྟོན་པའི་ཡོན་ཏན་དྲན་ནས་ཉམས་ཐག་གི་དབྱངས་ཀྱིས་འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་ཞེས་སོགས་ཀྱིས་སྒོ་ནས། སྟོན་པས་དང་པོ་བྱང་ཆུབ་ཀྱི་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། ཐ་མར་མཛད་པ་བཅུ་གཉིས་ཀྱིས་འགྲོ་བའི་དོན་མཛད་པའི་ཚུལ་མངོན་པ་འདུལ་བ་མདོའི་སྡེ་སྣོད་རིན་པོ་ཆེ་རྣམ་པ་གསུམ་ལེགས་པར་བསྡུས་པ་བཞིན་དུ། བཀའ་དྲིན་འཁོར་མེད་ཆོས་རྗེ་རིན་པོ་ཆེ། །
མཐོང་བའི་སྐལ་མེད་དྲན་པའི་ཡུལ་དུ་གྱུར། ། ཉིན་མཚན་བསམས་ཀྱང་ཡོན་ཏན་མཐའ་མ་རྟོགས། ། ཆ་ཡི་ཆ་ཙམ་གུས་པས་བརྗོད་གྱིས་ན། ། ཞེས་པ་ནི། བདག་སོགས་གདུལ་བྱ་རྣམས་ལ་ཡང་དག་པའི་ལམ་བསྟན་པས་བཀའ་དྲིན་འཁོར་བ་མེད་པའི་ཆོས་རྗེ་རིན་པོ་ཆེ་དེ་ཉིད་མིག་ཤེས་ཀྱིས་མངོན་སུམ་དུ་མཐོང་བའི་སྐལ་བ་མེད་ཅིང་། ཡིད་ཤེས་ཀྱི་དྲན་པའི་ཡུལ་འབའ་ཞིག་ཏུ་གྱུར་ཏེ། ཉིན་དང་མཚན་དུ་གུས་པས་བསམས་ཀྱང་། ལུང་དང་རྟོགས་པའི་ཡོན་ཏན་གྱི་ཕ་མཐའ་རྟོགས་པར་མ་ནུས་ཏེ། མཁན་ཆེན་ཆོས་རྒྱལ་བས་་་་་་བསྟོད་པར། བཤེས་གཉེན་མཁའ་ལྡིང་དབང་པོ་རྣམས་ཀྱིས་ཀྱང་། །
ཁྱོད་ཀྱི་ཡོན་ཏན་མཁའ་མཐའ་མ་མཐོང་ན། ། བདག་གི་བློ་གྲོས་ཕྱེ་མ་ལེབ་ལྟ་བུས། ། དེ་ནི་དཔོག་པར་ནུས་པ་ག་ལ་ཡིན། ། ཞེས་སོ། ། དེ་ལྟ་ན་ཡང་རང་གི་སྐལ་བ་དང་འཚམ་པར་མཐོང་ཞིང་ཐོས་པའི་ཡོན་ཏན་གྱི་ཆའི་ཆ་ཙམ་སྒྲོ་འདོགས་དང་གཅམ་བུ་སྤངས་ནས་གུས་པས་བརྗོད་པར་བགྱི་ན། ཐུབ་བསྟན་ནུབ་ཁར་དར་ཞེས་གསུངས་པའི་དོན། ། བསྟན་པའི་མཇུག་འདིར་སྐྱེས་ཆེན་ཁྱོད་བྱོན་ནས། ། ལྟ་སྤྱོད་ཉམས་ལེན་རྣམ་དག་སྤེལ་ལ་དགོངས། ། རྒྱལ་བས་ལུང་བསྟན་ཁྱོད་ལ་ཕྱག་འཚལ་ལོ། ། ཞེས་པ་ནི།
མདོ་ལས། མར་མེ་འཆི་ཁར་གསལ་བ་ལྟར། ། ངའི་བསྟན་པ་ནུབ་ཁར་དར་ཞེས་ལུང་བསྟན་པའི་དགོངས་པ་ནི། ཡང་སྙིང་བསྟན་པའི་མཇུག་འདིར་མཁས་ཤིང་གྲུབ་པ་བརྙེས་པའི་སྐྱེས་ཆེན་ཁྱོད་བྱོན་ནས། ལྟ་བ་དང་སྤྱོད་པ་ཉམས་ལེན་རྣམ་པར་དག་པའི་སྒོ་ནས་སངས་རྒྱས་ཀྱི་བསྟན་པ་དར་ཞིང་རྒྱས་པར་མཛད་པ་ལ་དགོངས་པ་ཡིན་ཏེ། དེའི་རྒྱུ་མཚན་སྔར་གངས་རིའི་ཁྲོད་འདིར་མཁས་པའི་དབང་པོ་མང་དུ་བྱོན་ན་ཡང་འགའ་ཞིག་གིས་ལྟ་བའི་ཆ་ཁོ་ན་གསལ་བར་མཛད། འགའ་ཞིག་གིས་སྤྱོད་པའི་ཕྱོགས་ཁོ་ན་གསལ་བར་མཛད། འགའ་ཞིག་གིས་ཉམས་ལེན་གྱི་གནད་ཁོ་ན་གསལ་བར་མཛད་པ་ཙམ་དུ་ཟད་ཀྱི། བཤད་སྒྲུབ་གཉིས་ཀའི་སྒོ་ནས་བསྟན་པ་གསལ་བར་མཛད་པ་ཁྱོད་ལས་སྔར་གཞན་ལ་བྱུང་བར་མཐོང་ཞིང་ཐོས་པས་ཁུམས་ཤིང་། ཕྱིས་ཀྱང་མི་འབྱུང་སྟེ།
བདག་ཉིད་ཆེན་པོའི་གསུང་ལས། མང་པོས་བསྐུར་བས་ཆེན་པོར་གྲགས་རྣམས་ཀྱིས། ། རྙེད་དང་བཀུར་སྟི་གྲགས་པ་ལྷུར་བྱེད་ཀྱི། ། སངས་རྒྱས་བསྟན་པ་ཆེད་ཆེར་མི་འཛིན་ན། ། འདི་ན་ཐུབ་བསྟན་གཅེས་འཛིན་དམ་པ་སུ། ། མཁས་རློམ་ཕལ་ཆེར་སྨྲ་མཁས་ནེ་ཙོ་བཞིན། ། ཚིག་གི་རྗེས་འབྲང་གཞུང་ཙམ་ཀློག་པར་ཟད། ། རིགས་དང་མི་རིགས་འབྱེད་ལ་འཐོམས་གྱུར་ན། ། འདི་ན་རིགས་ལྡན་ལེགས་བཤད་སྨྲ་བ་གང་། ། ཉིན་དང་མཚན་དུ་རྣལ་འབྱོར་སྒོམ་རྣམས་ཀྱང་། །
ལྷག་དཔྱོད་ཀྱིས་ནི་ཏིང་འཛིན་སྒོམ་པ་བཞིན། ། ཡང་དག་ལྟ་བའི་གནད་ཀྱིས་དབེན་གྱུར་ན། ། འདི་ན་ཡང་དག་ལམ་ཞུགས་སྒྲུབ་པོ་མེད། ། ལྟོ་ཕྱིར་རབ་བྱུང་གྲལ་ཕྱིར་བསྙེན་རྫོགས་ཀྱང་། ། ཚུལ་ལྡན་བསླབ་ལ་གུས་པའི་དགེ་སྦྱོར་ཉུང་། ། ཀྱེ་མ་ཀྱེ་ཧུད་ཤཱཀྱའི་བསྟན་པ་ནི། ། མིང་ཙམ་ལུས་པ་ཁོ་བོ་གཅིག་པུས་མཐོང་། ། ཞེས་དང་། བློའི་་་་་་བསྟོད་པར། ཀླུ་སྒྲུབ་ཐོགས་མེད་གཉིས་ཀྱི་བཞེད་པའི་ལུགས། །
ཇི་བཞིན་ཐུགས་སུ་ཆུད་ནས་བརྩེ་བ་ཡིས། ། སྐྱོན་བྲལ་གསུང་གི་གསང་བ་ལེགས་འདོམས་པ། ། བསྟན་པའི་གནད་ལ་ངེས་པ་སྟེར་བ་འདི། ། ཁྱོད་ཀྱི་རྗེས་སུ་བསྟན་ལ་གཞན་སུ་ཞིག ། ཅེས་སོ། ། བསམ་བཞིན་སྲིད་བཞེས་ཆོས་ལྡན་རིགས་སུ་འཁྲུངས། ། བསྟན་པའི་སྒོར་ཞུགས་ཡོངས་འཛིན་མཁས་མང་བསྟེན། ། སྡོམ་པ་གསུམ་བླངས་སྲོག་ལས་གཅེས་པར་བཟུང་། ། ཐུབ་པའི་རིང་ལུགས་ཁྱོད་ལ་ཕྱག་འཚལ་ལོ། ། ཞེས་པ་ནི། །
བདག་ཉིད་ཆེན་པོ་འདི་སྐུ་ཚེ་སྔ་མ་ཁ་ཆེ་པཎྜི་ཏ་དོན་ཡོད་རྡོ་རྗེ་ཞེས་བྱ་བར་སྐུ་འཁྲུངས་ནས། ཆོས་རྗེ་བློ་བཟང་གྲགས་པ་པཎྜི་ཏ་མ་ཏི་བྷ་དྲར་གྱུར་པས་གཙོ་མཛད་གདུལ་བྱ་བསམ་གྱི་མི་ཁྱབ་པ་ལ་ཆོས་སྡེ་སྣོད་གསུམ། རྒྱུད་སྡེ་བཞིའི་དོན་ཕྱིན་ཅི་མ་ལོག་པར་བསྟན་ནས། བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་ཚུལ་གསང་བདག་གིས་ཕྱག་རྡོར་གྲུབ་ཐོབ་ལ་གསུང་པ་ཡིན། དེ་ནས་བསམ་བཞིན་དུ་གངས་རིའི་ཁྲོད་འདིར་ལྟ་སྤྱོད་ཉམས་ལེན་ཕྱིན་ཅི་ལོག་ཏུ་སྤྱོད་པ་རྣམས་ཚར་བཅད་པའི་ཕྱིར། བོད་ཀྱི་རྡོ་རྗེ་གདན་དཔལ་ལྡན་ས་སྐྱ་དང་ཉེ་བ་ན་རེད་མདའ་ཁབ་སོར་གྲགས་པ་དེར། ཆོས་རྒྱལ་སྲོང་བཙན་སྒམ་པོའི་ནང་བློན། བློན་པོ་མགར་སྟོང་བཙན་ཡུལ་སྲུངས་ཀྱི་རྒྱུད་པ། ཡབ་རེད་མདའི་བློན་ཆེན་བཀྲ་ཤིས་རྒྱལ་མཚན་དང་། ཡུམ་ལྷག་བསམ་རྣམ་པར་དག་པ་བྲམ་ཟེ་མ་གསལ་བའི་ཚུལ་ཁྲིམས་དང་ཚུལ་མཚུངས་པ་ཡེ་ཤེས་ཀྱི་མཁའ་འགྲོ་མ་སློབ་དཔོན་མོ་དབང་ཕྱུག་སྐྱིད་ཞེས་བྱ་བ་གཉིས་ཀྱི་སྲས་སུ་གྱུར་ཏེ་ལྷུམས་སུ་ཞུགས་པའི་ཚེ་ཡུམ་ལ་ཉི་ཟླ་ཤར་བ་དང་སྒྲོན་མེ་སྤར་བ་དང་གཙུག་ལག་ཁང་བཞེང་བ་སོགས་རྨི་ལྟས་བཟང་པོ་མང་པོ་བྱུང་ཞིང་།
ལུས་སྡུག་བསྔལ་དང་བྲལ། སེམས་བདེ་བ་དང་ལྡན་པར་གྱུར་ཏོ། བཙས་པའི་ཚེ་ན་ཡང་ཡུམ་སྲས་གཉིས་ཀ་ལ་བཙའ་བའི་སྡུག་བསྔལ་དང་བྲལ་བར་གྱུར་ཏོ། ། ཆོས་་་་་་བསྟོད་པར། ཁྱོད་ནི་ལུམ་བིའི་ཚལ་དུ་རྒྱལ་བ་བཞིན། ། དྲི་མེད་ཡུམ་གྱི་ལྷུམས་ནས་བལྟམས་པའི་ཚེ། ། བསོད་ནམས་ཕུང་པོ་ཁྱོད་སྐུ་མ་བཟུང་ཕྱིར། ། ཚངས་དབང་ཉིད་དུ་གྱུར་རམ་ཡང་ན་ཤི། ། ཞེས་སོ། ། དེ་ནས་འོ་མ་དང་།
ཞོ་དང་མར་གྱི་སྙིང་ཁུ་སོགས་ཀྱིས་བསྐྱེད་སྲིངས་ཏེ། མཚན་ཡང་བཙུན་ནེ་ཞེས་བྱ་བར་གསོལ་ཏེ། སྨྲ་ཤེས་དོན་གོ་ཚུན་ཆད་དཀོན་མཆོག་གསུམ་གྱི་སྒྲ་ཐོས་པའམ་རྟེན་མཐོང་བ་ན་དད་ཅིང་གུས་པ་ཆེན་པོར་སྐྱེ་བ་བྱུང་། ཡབ་ཡུམ་གཉིས་ཀ་གཞོན་ནུའི་དུས་སུ་འདས་ཤིང་། ཨ་ནེ་མཚན་ལྡན་གྱི་མཁའ་འགྲོ་མ་བཀྲ་ཤིས་འབུམ་ཞེས་བྱ་བས། གཞོན་ནུ་ཉིད་ནས་མཁས་པའི་དབང་པོ་ཆེན་པོར་གྱུར་གྱི་བར་དུ་ཞབས་ཏོག་སྐྱོ་ངལ་མེད་པ་ཕུལ་བས་ཤིན་ཏུ་དྲིན་ཆེ་གསུང་། བདག་ཉིད་ཆེན་པོ་འདི་བྱིས་པའི་དུས་སུ། ཨ་ནེ་ལ་ངས་ཡང་ན་ས་སྐྱ་དཔོན་ཆེན་གྱི་ལག་རྟགས་བླངས་ནས་བོད་ཁམས་བདེ་བ་ལ་འགོད། ཡང་ན་བསྟན་པའི་སྒོར་ཞུགས་ནས་སངས་རྒྱས་ཀྱི་བསྟན་པ་ཉིན་མོ་ལྟར་གསལ་བར་བྱེད་གསུངས་པས། ཨ་ནེ་ན་རེ།
བཙུན་ནེ་བློ་གྲོས་ཆེ། ཁྱོད་ཀྱིས་དེ་གཉིས་ཀ་མི་འགྲུབ་པར་འདུག་གི ཧམ་པ་མ་ཆེ་ཟེར། དེ་དུས་མཚན་ཡང་བཙུན་ནེ་བློ་གྲོས་ཆེར་གྲགས་པ་ཡང་བྱུང་། དེ་དུས་འཕགས་ཆེན་ཆོས་བཟང་དཔལ་བ་ལ་སྐྱབས་འགྲོ་དང་སེམས་བསྐྱེད། བསྙེན་གནས་ཀྱི་སྡོམ་པ་སོགས་ཐུགས་རྗེ་ཆེན་པོའི་ཆོས་སྐོར་མང་དུ་ཞུས། དེ་ནས་བདག་ཉིན་ཆེན་པོའི་ཐུགས་ལ། དལ་འབྱོར་དོན་དང་ལྡན་པར་བྱ་བའི་ཕྱིར། བསྟན་པའི་སྒོར་འཇུག་དགོས་དགོངས་ནས་གངས་ཅན་གྱི་ངུར་སྨྲིག་འཛིན་པ་རྣམས་ཀྱི་གཙུག་གི་རྒྱན་དམ་པར་གྱུར་པ། ས་བཟང་པཎ་ཆེན་པའི་དྲུང་དུ།
དགེ་བསྙེན་དང་དགེ་ཚུལ་གྱི་སྡོམ་པ་དགུང་ལོ་བཅོ་བརྒྱད་པ་ལ་ནོད་ནས། མཚན་ཡང་གཞོན་ནུ་བློ་གྲོས་ཞེས་གསོལ། དེ་ནས་ཤེས་བྱའི་གནས་ཐམས་ཅད་ལ་འཇུག་པར་བྱེད་པའི་སྒོ་བཀའ་སྤྱིའི་དགོངས་འགྲེལ། རྒྱས་པའི་བསྟན་བཅོས་ཚད་མ་རྣམ་འགྲེལ་ལ་གཟིགས་པར་དགོངས་ནས། མཁས་པའི་དབང་པོ་ཉ་དབོན་ཀུན་དགའ་དང་། ལུང་རིགས་སྨྲ་བའི་སེངྒེ་མཁན་ཆེན་སངས་རྒྱས་འཕེལ་གཉིས་ཀྱི་ཞབས་ལ་གཏུགས་ཏེ། བློ་གྲོས་སྦྱངས་པས་རྣམ་འགྲེལ་ལ་གོ་བ་ཐོ་རེ་བ་ཆགས་པ་བྱུང་ནས། གྲྭ་སྐོར་མཛད་པས་ཐུགས་རབ་ཆེ་བའི་གྲགས་པ་ཐོབ། དེ་དུས་རྒྱལ་བའི་སྲས་པོ་ཐོགས་མེད་བཟང་པོ་དཔལ་བའི་མཚན་ཐོས་པ་ཙམ་ལ་བ་སྤུ་གཡོ་ཞིང་མིག་མཆི་མ་འཛག་པ་སོགས་བྱུང་ནས། དངུལ་ཆུའི་ཆོས་རྫོང་དུ་བྱོན་ཏེ།
སེམས་དཔའ་ཆེན་པོའི་དྲུང་དུ་སྨོན་འཇུག་སེམས་བསྐྱེད་བླངས། ཐེག་པ་ཆེན་པོ་བློ་སྦྱོང་ལ་སོགས་པའི་ཆོས་སྐོར་མང་དུ་ཞུས་སོ། ། དེ་ནས་གདན་སར་བྱོན་ནས་ཆོས་ཁྲི་ཐང་དུ་ལན་འདེབས་གཅིག་མཛད་པས། གཞུང་ལ་སྦྱོར་བ་བདེ་སར་ཞིག་ལ་འཁོད་པ་ལ། གྲྭ་སྐོར་བས་མ་ཤེས་ནའང་། ཁོང་པ་རང་ལ་རང་གི་ཐུགས་ཤིན་ཏུ་ཁྲེལ་བ་ཞིག་བྱུང་ནས། རྣམ་འགྲེལ་གྱི་གཞུང་ཁོ་རང་འདི་ཅི་ཟེར་ཤེས་པ་གཅིག་མ་བྱུང་ན་སློབ་དཔོན་གྱི་ངག་རྒྱུན་གྱིས་བསླུ་བར་འདུག་དགོངས་ནས། ས་སྐྱར་དཔེ་མཚམས་བཅད་ནས་གཞུང་ལ་བརྒྱ་ཚར་བཅུག་ཏེ། སྡེ་བདུན་མདོ་འགྲེལ་པ་འགྲེལ་བཤད་དང་བཅས་པ་ལ་གཟིགས། མཁྱེན་རབ་ཀྱི་དབང་ཕྱུག་ས་སྐྱ་པཎྜི་ཏ་དང་།
འུ་ཡུག་པ་རིགས་པའི་སེངྒེའི་ལེགས་བཤད་རྣམས་ལ་ཡང་གཟིགས། སློབ་དཔོན་ཆེ་ཆུང་གཉིས་ལ་ཆོས་མང་དུ་གསན་པས་སྡེ་བདུན་དགོངས་འགྲེལ་དང་བཅས་པའི་དོན་ཕྱིན་ཅི་མ་ལོག་པར་ཐུགས་སུ་ཆུད་ནས། མཁས་པའི་གྲགས་པས་ས་སྟེང་ཁྱབ་པར་གྱུར་ཏེ། རྣམ་འགྲེལ་ལ་འགྲེལ་པ་ཆེ་ཆུང་གཉིས་སྤྱི་དོན་དང་བཅས་པ་མཛད་ནས། གང་གི་ལེགས་བཤད་ཚ་ཟེར་ཕྲ་མོས་ཀྱང་། ། མཁས་རློམ་མེ་ཁྱེར་བྱེ་བའི་གཟི་འཕྲོག་ཅིང་། ། རིགས་ཚུལ་འབུམ་ཕྲག་སྟོང་གི་ཟེར་འཕྲོ་བའི། ། བློ་གྲོས་འདི་ནི་སྔོན་མེད་ཉི་མ་ཡིན། ། ཀུན་གཞིའི་མངལ་ལས་ཐོས་པའི་ས་བོན་རྣམས། ། ཤེས་རབ་ཡུམ་གྱིས་ལེགས་བསྐྲུན་བརྩོན་འགྲུས་ཀྱི།
མ་མས་རྒྱུན་དུ་སྐྱོངས་པས་གངས་ཅན་འདིར། ། དཔལ་ལྡན་གྲགས་པའི་གདུང་འཚོབ་ཁོ་བོ་འཁྲུངས། ། དེ་ལྟ་ན་ཡང་གངས་རིའི་ཁྲོད་འདི་རུ། ། མཁས་རྨོངས་འབྱེད་པའི་ཚུལ་ལ་མི་མཁས་པས། ། ཉ་པའི་ལག་ཏུ་རིན་ཆེན་འགྲིམས་པ་ལྟར། ། བློ་ངན་འཆིང་བུའི་ཚོགས་དང་མཉམ་དུ་སྤེལ། ། སྒྲུབ་དང་སུན་འབྱིན་རིག་པའི་མཆེ་སྡེར་གྱིས། ། ཕས་རྒོལ་གླང་པོའི་ཀླད་པ་འགེམས་ནུས་ཀྱང་། ། ལེགས་ཉེས་འབྱེད་པའི་གཟུ་བོས་དབེན་པས་ན། ། སྨྲ་ངན་ཝ་སྐྱེས་ཚོགས་ཀྱང་རྟག་ཏུ་རྒོལ། །
ཞེས་གསུངས་ཤིང་། བློའི་་་་་་བསྟོད་པར། རིག་ཚུལ་བརྒྱ་ཕྲག་དུ་མའི་རོ་ལྡན་པའི། ། བློ་ཆེན་ལྡན་རྣམས་དགའ་བ་སྐྱེད་བྱེད་པ། ། རྣམ་འགྲེལ་མཛད་པའི་ཐུན་མོང་མིན་པའི་ལུགས། ། ཡོངས་སུ་རྫོགས་པ་སྨྲ་བ་ཁྱོད་དུ་བས། ། ཞེས་དང་། སྡེ་བདུན་རལ་པ་འཐུག་པོས་གཉའ་ཁེབས་ཅིང་། ། མདོ་ཡི་སྟོབས་རྒྱས་འགྲེལ་བཤད་སོ་སོའི་ཁྱོགས། ། ཉིད་ཀྱི་ཤེས་རབ་ངན་པས་གླུད་འཕེན་པ། །
ཚད་མ་རི་བོའི་སུལ་ན་རྒྱུ་བ་ལགས། ། ཞེས་སོ། ། དེ་ནས་བདག་ཉིད་ཆེན་པོ་དེས་མངོན་པར་རྟོགས་པའི་རིམ་པ་གཙོ་བོར་སྟོན་པ་ས་བཅུའི་དབང་ཕྱུག་རྒྱལ་ཚབ་བྱམས་པ་མགོན་པོའི་གསུང་། མངོན་པར་རྟོགས་པའི་རྒྱན་འགྲེལ་པ་དང་བཅས་པ་ལ་གཟིགས་པར་དགོངས་ནས་ཕར་ཕྱིན་གྱི་གཞུང་པར་མ་གཅིག་དབུ་སྔས་སུ་བཅུག་སྟེ་གཟིམས་པའི་མཚན་ལམ་དུ། རྒྱ་གར་སྐད་ནས། རྫོགས་སོའི་བར་གཞུང་མ་ལུས་པ་འབུར་དུ་དོད་པ་ཟུང་ཉན་པ་བྱུང་། རེ་རེ་ནས་བླང་ནས་ཞལ་དུ་གསོལ་བས་རོ་མཆོག་དང་ལྡན་པ་བྱུང་ཞིང་། མནལ་སད་པ་དང་ཤིན་ཏུ་དགྱེས་པར་གྱུར་ནས། དེ་རིང་ངས་ཇི་ཙམ་ཟིན་ལྟ་དགོས་དགོངས་ནས་བཟུང་བས། བམ་པོ་དང་པོ་ཚ་ཕྱི་ལ་ཟིན་པ་བྱུང་གསུང་།
གཞུང་ཐུགས་སུ་ཆུད་པ་དང་ལུང་ཆོས་ཀྱི་གོ་བ་ཆ་ཟེ་བ་ཆགས་པ་བྱུང་ན་ཡང་། ཤིན་ཏུ་མཁས་པ་བྱེད་དགོངས་ནས། སྐྱེ་དགུའི་གཙུག་རྒྱན་ཆོས་ཀྱི་རྗེ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ལ་སོགས་པ་ཡོངས་འཛིན་དམ་པ་རྣམས་ལ་གསན་ཞིང་ཁྱད་པར་ཉི་ཁྲི་སྣང་བ་དང་། བརྒྱད་སྟོང་འགྲེལ་ཆེན་ལ་སོགས་པ་རྒྱ་འགྲེལ་རྣམས་དང་། འབྲེ་ཨར་གྱི་འགྲེལ་བཤད་སོགས་བོད་འགྲེལ་རྣམས་ལ་གཟིགས་པས། འཕགས་སེང་གཉིས་ཀྱི་དགོངས་པ་ཕྱིན་ཅི་མ་ལོག་པ་ཐུགས་སུ་ཆུད་ནས། ཕར་ཕྱིན་གྱི་ཊཱིཀ་སྦྱོར་ཊཱིཀ་དོན་བདུན་ཅུ་རྣམས་མཛད་དེ། ཚིག་གི་རྗེས་འབྲང་བྱིས་པའི་བློ་ཅན་རྣམས། ། སྔོན་རབ་བཤད་སྲོལ་བཟླས་པས་མགུ་ན་ཡང་། ། འབྲས་མེད་སྤུན་པ་འཕྱར་བ་ངལ་མཐོང་ནས། །
གཞན་ཟེར་རྣམ་གྲངས་ཟློས་པ་ཁོ་བོས་སྤངས། ། སྤྱི་དོན་གཞུང་བརྒྱའི་ཚུལ་དང་མི་འགལ་ཞིང་། ། ཚིག་དོན་དངོས་སྟོབས་རིག་པས་སྒྲུབ་པ་ལ། ། མཁས་རློམ་མངོན་པའི་ང་རྒྱལ་ཅན་རྣམས་ཀྱི། ། ཡུན་རིང་བརྟགས་ཀྱང་ཀླན་ཀའི་སྐབས་མེད་དོ། ། ཞེས་གསུངས། ཆོས་ཀྱི་ཉི་མས་་་་་་བསྟོད་པར། འཕགས་པའི་ཡུལ་གྱི་བཞེད་གཞུང་གཞན་དག་ཀྱང་། ། ལན་རེ་ཙམ་གྱིས་མ་ལུས་མཐར་ཕྱིན་ཕྱིར། ། རང་དང་གཞན་གྱི་གྲུབ་མཐའ་རྒྱ་མཚོ་ཡི། །
ཕ་རོལ་སོན་པའི་གོ་འཕང་བརྙེས་པ་ཡིན། ། ཞེས་སོ། ། དེ་ནས་བདག་ཉིད་ཆེན་པོ་དེས་ཆོས་ཐམས་ཅད་ཀྱི་མ་མོ་མངོན་པའི་སྡེ་སྣོད་ལ་གཟིགས་པར་དགོངས་ནས། གནས་ལྔ་རིག་པའི་པཎྜི་ཏ་ཆེན་པོ་བྱང་ཆུབ་རྩེ་མོའི་ཞབས་ལ་གཏུགས་ཏེ། མངོན་པ་གོང་འོག་ཚར་མང་དུ་གསན་ཅིང་། རྒྱས་པའི་བསྟན་བཅོས་ས་སྡེ་ལྔ། བསྡུས་པའི་བསྟན་བཅོས་སྡོམ་རྣམ་གཉིས། པྲ་ཀ་ར་ཎ་སྡེ་བརྒྱད་འགྲེལ་པ་འགྲེལ་བཤད་དང་བཅས་པ་ལ་གཟིགས་ཤིང་། མཁས་པའི་དབང་པོ་དཔང་ལོ་ཙཱ་བ་བློ་གྲོས་བརྟན་པའི་ལེགས་བཤད་སོགས་ལ་གཟིགས་པས་ཐོགས་མེད་སྐུ་མཆེད་ཀྱི་དགོངས་པ་ཕྱིན་ཅི་མ་ལོག་པ་ཐུགས་སུ་ཆུད་ནས་མངོན་པ་གོང་འོག་གི་ཊཱི་ཀ་བསྡུས་དོན་དང་བཅས་པ་མཛད་དེ། མཁའ་འགྲོའི་དབང་པོ་མཁའ་ལ་སྤྱོད་པའི་མཚན་མ་རྗེས་སུ་མཐོང་གྱུར་ནས།
འདབ་མ་ཤིན་ཏུ་རྒྱས་པ་མིན་པའང་དེ་ཡི་རྗེས་སུ་སློབ་པ་ལྟར། ། བློ་གྲོས་སྟོབས་ལྡན་སྔོན་རབ་མཁས་པའི་རྗེས་སུ་འབྲངས་ནས་བཤད་པ་ལ། ། ཕྲག་དོག་སྒོ་ནས་སྨོད་པར་བྱེད་ཀྱང་འདི་ལ་ཉེས་པ་ཅུང་ཟད་མེད། ། ཅེས་གསུངས། བློ་་་་་་བསྟོད་པར། སྟོབས་བཅུ་མངའ་བ་ཐུབ་པའི་རིང་ལུགས་པ། ། རྣམ་རིག་ཤིང་རྟའི་སྲོལ་འབྱེད་འཛམ་གླིང་རྒྱན། ། གང་གིས་བདེ་བར་གཤེགས་ཀྱི་གདུང་འཚོབ་པ། ། ཐོགས་མེད་སྐུ་མཆེད་གཉིས་ཀྱི་བཞེད་པའི་ལུགས། ། ཇི་བཞིན་ཐུགས་སུ་ཆུད་པའང་ཁྱོད་དུ་བས། །
ཞེས་སོ། ། དེ་ནས་བདག་ཉིད་ཆེན་པོ་དེས་བསྟན་པའི་བྱ་བ་ཡོངས་སུ་རྫོགས་པ། དགེ་སློང་གི་སྡོམ་པ་ནོད་ནས་འདུལ་བའི་བསླབ་བྱ་ཕྱིན་ཅི་མ་ལོག་པར་ལེན་པའི་སྲོལ་གཏོད་དགོས་པར་དགོངས་ནས། གནས་བརྟན་དགྲ་བཅོམ་པ་ཆེན་པོ། མདོག་ལྷོད་པ་མཁན་ཆེན་ཀུན་དགའ་དཔལ་བཟང་པོའི་དྲུང་དུ་བྱོན་ནས། མཁན་སློབ་དགེ་འདུན་དང་བཅས་པའི་སྤྱན་སྔར་བསྙེན་རྫོགས་ཀྱི་སྡོམ་པ་ནོད་ནས། འདུལ་བ་མདོ་རྩ་ཚར་གཅིག་གསན་པས་མཁན་ཆེན་པ་ལ་ཡང་ཐུགས་སྐྱེད་ཐོན་པ་བྱུང་། ལྟ་ཁྲིད་ཀྱང་ཞུས། ཆོས་གྲོལ་བ་དང་མཁན་ཆེན་པས་ཇ་བུར་གཅིག་གནང་ནས། ཁྱེད་སྐྱེས་སྟོབས་ཀྱི་ཐུགས་རབ་ཆེ་ཞིང་།
གཞུང་ལུགས་གཞན་ལའང་སྦྱངས་པའི་སྟོབས་ཀྱིས་འདུལ་བ་ལའང་ངེད་པས་ཁྱོད་ཤིན་ཏུ་མཁས་པ་གཅིག་བྱུང་བར་གདའ་འོ། ། ཆོས་བདག་པོ་ལ་འཕྲོད་ལགས་སོ། ། འདི་ལ་ཁྱེད་ཀྱིས་ཊཱི་ཀ་གཅིག་ཀྱང་མཛོད། སྟོད་འདུལ་གྱི་སྡོམ་རྒྱུན་འདི་མ་ཆད་པ་གཅིག་འཚལ་ལོ། ། གསུང་བའི་ཞལ་ལྟ་བཟང་པོ་གནང་བ་དང་དུ་བླངས་ཏེ། འདུལ་ལུང་དང་རྒྱ་འགྲེལ་རྣམས་དང་། བྱ་ཁྱི་སོག་གསུམ་ལ་སོགས་པ་བོད་ཀྱི་འགྲེལ་བཤད་རྣམས་ལ་གཟིགས་པས། ཡོན་ཤཱཀ་རྣམ་གཉིས་ཀྱི་དགོངས་པ་ཕྱིན་ཅི་མ་ལོག་པ་ཐུགས་སུ་ཆུད་ཅིང་། མདོ་རྩ་བའི་ཊཱི་ཀ་དང་། ལས་ཆོག་གཉིས་མཛད་ནས་དེ་ཕྱིན་ཆད་འཆད་ཉན་མཛད་དུས་ཀྱང་།
དབྱར་གནས་དང་གསོ་སྦྱོང་དང་དགག་དབྱེ་སོགས་མ་ཆག་པར་མཛད་དོ། ། ཡོན་ཏན་འོད་ཅེས་ས་གསུམ་རབ་གྲགས་པ། ། རྒྱལ་བའི་རིང་ལུགས་འཛིན་པ་དེས་མཛད་པ། ། ཐུབ་པའི་ནང་མཛོད་འདུལ་བ་འབུམ་སྡེའི་དོན། ། མ་ལུས་སྡུད་བྱེད་ལེགས་བཤད་འདི་བྱས་སོ། ། ཞེས་གསུངས་སོ། ། བློ་་་་་་བསྟོད་པར། ཐུབ་པས་ལན་ཅིག་མིན་པར་བསྔགས་པ་ཡི། ། ཚུལ་ཁྲིམས་འཕགས་པའི་ནོར་དུ་གཟིགས་ནས་ནི། ། ཉེར་སྦས་ཟླ་བའི་ནོར་བུ་ཡོན་ཏན་འོད། །
ཐམས་ཅད་ཡོད་སྨྲ་མཁས་པའི་དགོངས་པ་བཞིན། ། འདུལ་བ་འབུམ་སྡེ་དགག་སྒྲུབ་གནང་གསུམ་གྱི། ། བསླབ་པའི་གནས་ལ་མཁས་ཤིང་འདའ་མི་བྱེད། ། ཞེས་སོ། ། དེ་ནས་བདག་ཉིད་ཆེན་པོ་དེས་སྙིང་པོའི་དོན་གཙོ་བོར་སྟོན་པ། འཕགས་པ་ཀླུ་སྒྲུབ་ཀྱི་ཞལ་སྔ་ནས་མཛད་པ། དབུ་མ་རིགས་པའི་ཚོགས་ལ་གཟིགས་པར་བཞེད་ནའང་། དེ་དུས་གངས་རིའི་ཁྲོད་ན་དབུ་མའི་བཀའ་མ་ཆད་ཙམ་མ་གཏོགས་འཆད་ཉན་གྱི་གཏན་ལ་འབེབས་པ་དང་སྒོམ་སྒྲུབ་ཀྱིས་ཉམས་སུ་ལེན་པའི་སྲོལ་ཉམས་པར་གྱུར་ནས། ཐུགས་ཤིན་ཏུ་ཆད་པར་གྱུར་ཀྱང་། བཤད་པ་དཔལ་ལྡན་བླ་མ་དམ་པ་ལ་ཞུ་དགོངས་ནའང་།
དབུས་ན་བཞུགས་པས་མ་བྱུང་བར་ཆོས་རྗེ་བྱང་སེང་བ་ལ་རིགས་ཚོགས་བཞི་བརྒྱ་པ་འཇུག་པ་སོགས་དབུ་མའི་སྐོར་རྣམས་གསན་ནས་དཀོན་མཆོག་ལ་གསོལ་བ་བཏབ། ཐུགས་རབ་ཀྱིས་ཡང་ཡང་དཔྱད་པས་སྔོན་གྱི་སྨོན་ལམ་དང་། སྦྱངས་པའི་མཐུ་དང་། དཀོན་མཆོག་གི་བྱིན་རླབས་ལ་བརྟེན་ནས་ཀླུ་སྒྲུབ་ཡབ་སྲས་དཔལ་ལྡན་ཟླ་བ་དང་བཅས་པའི་དགོངས་པ་ཕྱིན་ཅི་མ་ལོག་པར་ཐུགས་སུ་ཆུད་ཅིང་། མཁས་པ་ཆེན་པོ་ལེགས་ལྡན་འབྱེད་རང་རྒྱུད་ཤར་གསུམ་གྱི་གཞུང་ལུགས་རྣམས་ཀྱང་མ་འདྲེས་པར་མཁྱེན་ནས་འཆད་ཉན་གྱིས་ལེགས་པར་གཏན་ལ་ཕབ། དེའི་དུས་སུ་སློབ་མ་རྣམས་ཀྱིས་རྩ་འཇུག་བཞི་གསུམ་སོགས་གལ་ཆེ་བ་རྣམས་ལ་ཡིད་འཇོག་རེ་མཛད་པར་ཞུ་ཞེས་ཡང་ཡང་གསོལ་བ་བཏབ་པའི་ངོར་རྩ་འཇུག་བཞི་གསུམ། ཚིག་གསལ་གྱི་སྟོང་ཐུན་གྱི་འགྲེལ་བ་རྣམས་མཛད་ནས། དཔོན་སློབ་ཐམས་ཅད་ཀྱིས་འཆད་ཉན་མཛད་པས་དབུ་མའི་འཆད་ཉན་གྱི་སྲོལ་ལེགས་པར་གཏོད་པའི་མཐུ་ལ་བརྟེན་ནས། དེའི་དུས་སུ་ཆོས་ཀྱི་རྗེ་གྲགས་པ་རྒྱལ་མཚན་ཞང་དབོན་ལོ་ཙྪ་བ་སྐྱབས་མཆོག་དཔལ་ཁུ་དབོན། མཁས་པ་ཆེན་པོ་གཡག་ཕྲུག་སངས་རྒྱས་དཔལ་དཔོན་སློབ་རྣམས་ཀྱིས་ཀྱང་དབུ་མ་འཆད་ཉན་མཛད་པས་གངས་རིའི་ཁྲོད་འདིར་དབུ་མའི་བཤད་སྲོལ་དར་ཞིང་རྒྱས་པར་གྱུར་ཀྱང་།
ཕལ་ཆེར་རང་རྒྱུད་ཀྱི་ལྟ་བའི་ཐོག་ཏུ་གནས་ཤིང་། ཐལ་འགྱུར་གྱི་ལྟ་བ་ཐུགས་སུ་ཆུད་པ་ཙམ་མ་བྱུང་འདུག་སྟེ། འདི་ཙམ་ཡང་དགའ་མོ་ཡིན། ང་དང་པོ་སློབ་གཉེར་བྱེད་དུས་ས་སྐྱ་སོགས་ན་དབུ་མའི་དཔེ་ཆ་གཅིག་འདུག་ཟེར་ནས་ནོར་མི་ཆེར་བྱེད་པ་འདུག ། དེང་སང་དབུ་མའི་དཔེ་ཆ་ལ་རྩིས་བྱེད་པ་འདི་ཡང་། ཁོ་བོས་བསྟན་པ་ལ་བྱ་བ་བྱས་པ་ཡིན་གསུངས། ཀརྨ་པ་དཀོན་གཞོན་གྱི་གསུངས་གིས། དེང་སང་གངས་རིའི་ཁྲོད་ན་མཁས་པ་དང་། བླུན་པོ་ཀུན་ཁ་དབུ་མ་སྣ་དབུ་མ་ཟེར་བ་འདི་རེད་མདའ་བའི་དྲིན་ཡིན། དེ་གོང་དུ་ཐང་སག་ན་དབུ་མ་ཤི་རོ་གཅིག་འདུག་ཟེར།
གཞན་ཡོད་པའི་ལབ་མ་ཐོས་གསུང་། རྒྱ་གར་བལ་པོ་བོད་ཀྱི་ཡུལ་རྣམས་སུ། ། མདོ་དོན་སྨྲ་བའི་མཁས་པ་མང་བྱོན་ཡང་། ། ཕལ་ཆེར་རྟོགས་པས་སྦྱར་བའི་དོན་ཙམ་ལ། ། མཁས་པར་ཟད་ཀྱི་དེ་ཉིད་དོན་ལ་མིན། ། ཐུབ་པའི་བསྟན་པ་ཉིད་ཀྱི་དགོངས་པ་བཞིན། ། འཁྲུལ་མེད་སྨྲ་བ་འཕགས་པ་ཀླུ་སྒྲུབ་ཡིན། ། དེའི་བཞེད་གཞུང་རབ་དཀར་ཀུན་དའི་ཚལ། ། ཇི་བཞིན་འབྱེད་མཁས་དཔལ་ལྡན་ཟླ་བ་ཡིན། ། སློབ་དཔོན་དེ་དག་དགོངས་པ་འདི་ཡིན་ཞེས། །
མཁས་རློམ་མང་ཡང་སུ་ལ་ཅི་ཆ་ཡོད། ། རྣམ་བཀྲ་ཚོན་གྱི་རི་མོ་གསལ་བ་ཡི། ། རྣམ་དབྱེ་དམུས་ལོང་དག་ལ་ཡོད་དམ་ཅི། ། ལོང་བས་རིན་ཆེན་གཏེར་ཁ་ཕྱེད་པ་ལྟར། ། རྣམ་དག་འཕགས་པའི་མིག་དང་མི་ལྡན་ཡང་། ། རྒྱལ་དང་རྒྱལ་བའི་སྲས་ཀྱི་བྱིན་རླབས་ལས། ། རྟེན་འབྱུང་ཟབ་མོའི་ལམ་འདི་ཁོ་བོས་རྙེད། ། ཅེས་གསུང་། བློ་་་་་་བསྟོད་པར། སྟོབས་བཅུ་མངའ་བ་ཐུབ་པའི་རིང་ལུགས་པ། །
མཐའ་བྲལ་ཤིང་རྟའི་སྲོལ་འབྱེད་འཛམ་གླིང་རྒྱན། ། གང་གིས་བདེ་བར་གཤེགས་པའི་གདུང་འཚོབ་པ། ། ཀླུ་སྒྲུབ་ཟླ་གྲགས་གཉིས་ཀྱི་བཞེད་པའི་ལུགས། ། ཇི་བཞིན་ཐུགས་སུ་ཆུད་པའང་ཁྱོད་དུ་བས། ། ཞེས་དང་། ཆོས་རྗེ་་་་་་མཐར་ལྟའི་གཡང་ས་རིང་དུ་སྤངས་གྱུར་ལ། ། དུས་གསུམ་གཤེགས་པ་རྣམས་ཀྱི་བགྲོད་པའི་ཤུལ། ། གཟུང་དང་འཛིན་པའི་འཇིགས་པ་ལས་གྲོལ་བ། ། དབུ་མའི་ལམ་ནས་ཁྱོད་ནི་གཤེགས་པ་ལགས། ། ཞེས་དང་།
ཉི་་་་་་སྙིགས་མའི་དུས་འདིར་ངན་རྟོག་ཆང་གིས་མྱོས་གྱུར་པས། ། དེ་ཉིད་དོན་ལ་སྐྱེ་བོ་རྣམས་ནི་འཁྲུགས་པའི་ཚེ། ། གང་གིས་སྤྲོས་ཀུན་བསལ་ནས་སྟོང་ཉིད་ཟབ་མོའི་དོན། ། ཡང་དག་ལེགས་རྟོགས་རྣམ་དཔྱོད་འདི་ནི་ཨེ་མ་མཚར། ། ཞེས་སོ། ། དེ་ནས་བདག་ཉིད་ཆེན་པོ་དེས་ཐེག་པ་ཐམས་ཅད་ཀྱི་ཡང་རྩེ་རྡོ་རྗེ་ཐེག་པ་ལ་འཇུག་པར་དགོངས་ནས། རྣལ་འབྱོར་གྱི་དབང་ཕྱུག་ཆེན་པོ་བྱང་ཆུབ་རྩེ་མོའི་དྲུང་དུ། དཔལ་གསང་བ་འདུས་པ་མི་བསྐྱོད་རྡོ་རྗེ་ལ་སོགས་པའི་དབང་འགའ་ཞུས། གསང་མཚན་ཡང་མི་བསྐྱོད་རྡོ་རྗེར་གསོལ། རྒྱུད་ལོ་ཙྪ་བ་ནམ་བཟང་ལ་ཞུས།
མན་ངག་ཆོས་ཀྱི་རྗེ་གྲགས་པ་རྒྱལ་མཚན་པའི་དྲུང་དུ་ཞུས། དཔལ་ལྡན་བླ་མ་དམ་པའི་དྲུང་དུ་དགྱེས་པ་རྡོ་རྗེ་ལ་སོགས་པའི་དབང་འགའ་ཞུས། ལོ་ཙྪ་བ་སྐྱབས་མཆོག་དཔལ་བཟང་པོ་ལ་རྒྱུད་ཀྱི་བཤད་པ་ཞུས། བླ་མ་དཔལ་ལྡན་པའི་དྲུང་དུ་ལམ་འབྲས་མན་ངག ཆོས་སྐྱོང་ཆེ་ཆུང་གི་སྐོར་དང་བཅས་པ་ཞུས། ས་བཟང་པཎ་ཆེན་པའི་དྲུང་དུ་བདེ་མཆོག་ལ་སོགས་པའི་དབང་འགའ་ཞུས། ཆོས་རྗེ་སྐྱབས་མཆོག་པའི་དྲུང་དུ་རྡོ་རྗེ་ཕྲེང་བ། གསང་འདུས་འཇམ་རྡོར། འཇིག་རྟེན་དབང་ཕྱུག ། ས་སྐྱ་པའི་ཕ་ཆོས་རྡོ་རྗེ་གཞོན་ནུ་སོགས་མང་དུ་ཞུས།
འཕགས་པ་ཀླུ་སྒྲུབ་ཀྱིས་མཛད་པའི་རིམ་ལྔ་མདོར་བྱས། འཕགས་པ་ལྷས་མཛད་པའི་སྤྱོད་བསྡུས་སྒྲོས་མ། དཔལ་ལྡན་ཟླ་བས་མཛད་པའི་གསང་འདུས་སྒྲོན་གསལ་ལ་སོགས་པ་འཕགས་ལུགས་ཀྱི་རྒྱ་འགྲེལ་ཐམས་ཅད་དང་། རྒྱལ་པོ་ཨིནྡྲ་བྷོ་དྷི་ལ་སོགས་པ་གསང་འདུས་སྔ་སྲོལ་བ་རྣམས་ཀྱི་དགོངས་པ་ཕྱོགས་གཅིག་ཏུ་བསྡུས་པ། ཤནྟི་པས་མཛད་པའི་བཤད་སྦྱར་སྙེ་མའི་མེ་ཏོག་དང་། ཡེ་ཤེས་ཞབས་ཀྱི་མཛད་པའི་སྒྲུབ་ཐབས་ཀུན་ཏུ་བཟང་པོ། མར་མེ་མཛད་བཟང་པོས་མཛད་པའི་དཀྱིལ་ཆོག་བཞི་བརྒྱ་པ་འགྲེལ་པ་དང་བཅས་པ། ཐ་ཀ་ནའི་འགྲེལ་པ། རྒྱལ་བས་བྱིན་གྱི་འགྲེལ་པ་ལ་སོགས་པ་དཔལ་གསང་བ་འདུས་པ་ལུགས་གསུམ་གྱི་རྒྱ་འགྲེལ་རྣམས་དང་། བོད་ཀྱི་རྗེ་འགོས་བདོག་ཀླན་གསུམ་དང་།
ས་སྐྱ་པ་ཁུ་དབོན། རིན་པོ་ཆེ་བུ་སྟོན་ལ་སོགས་པའི་ལེགས་བཤད་རྣམས་ལ་ཡང་དག་པར་གཟིགས་རྟོགས་མཛད་པས། གསང་བ་འདུས་པའི་རྒྱུད་འགྲེལ་ཆ་ལག་དང་བཅས་པའི་ཚིག་དོན་མ་ལུས་པ་ཐུགས་སུ་ཆུད་ནས། རྡོ་རྗེ་འཛིན་པ་ཆེན་པོར་གྱུར་ཏེ། གསང་འདུས་རྩ་བའི་རྒྱུད་ཀྱི་ཊཱི་ཀ་དང་། མངོན་རྟོགས་བདག་འཇུག མཆོད་ཕྲེང་། རིམ་ལྔའི་བསྡུས་དོན་ལ་སོགས་པ་མཛད་ནས། འཕགས་པ་རྡོ་རྗེའི་མན་ངག་དང་། བཤད་རྒྱུད་གཞན་གྱི་རྗེས་སུ་འབྲང་ནས།
འདུས་པའི་རྒྱུད་ཆེན་རིམ་པ་ལྔར། ། དཔལ་ལྡན་ཟླ་བ་གྲགས་པས་བཤད། ། སྔོན་རབ་རྒྱུད་དང་མན་ངག་དང་། ། ཕྱི་མའི་རྒྱུད་ཀྱི་རྗེས་འབྲང་ནས། ། རྒྱུད་དོན་བསྙེན་སྒྲུབ་ཡན་ལག་བཞིར། ། རིན་ཆེན་འབྱུང་གནས་ཞི་བས་ཕྱེ། ། འཇམ་པའི་དབྱངས་ཀྱི་མན་ངག་གི ། རྒྱུད་དོན་བསྐྱེད་པའི་རིམ་པ་དང་། ། རྫོགས་རིམ་ཐིག་ལེ་རྣམ་གསུམ་དུ། ། སངས་རྒྱས་ཡེ་ཤེས་ཞབས་ཀྱིས་བསྟན། །
འཕགས་དང་མཁས་པས་གསལ་བྱས་པའི། ། འདུས་པའི་རྒྱུད་ཆེན་ཤིང་རྟའི་སྲོལ། ། རིམ་པ་གསུམ་དུ་ཕྱེ་བའི་དོན། ། རྙེད་པ་གང་དེ་ཡ་མཚན་ནོ། ། ཞེས་གསུངས། བློ་་་་་་བསྟོད་པར། ཐུབ་པ་ཆེན་པོའི་ཆོས་ཀྱི་རྣམ་གྲངས་ནི། ། ཇི་སྙེད་གསུང་པ་ཀུན་གྱི་རྩེར་གྱུར་པ། ། རྒྱུད་སྡེའི་མཐར་ཐུག་དཔལ་ལྡན་འདུས་པ་ཡི། ། མཐའ་དྲུག་ཚུལ་བཞིའི་རྒྱས་བསྟན་རྡོ་རྗེའི་ཚིག །
ཇི་བཞིན་ལེགས་པར་ཕྱེ་ནས་རིམ་གཉིས་ཀྱི། ། ཏིང་འཛིན་མཆོག་གི་བདེ་ལ་རོལ་བས་ན། ། རྡོ་རྗེ་འཛིན་པ་ཞེས་བྱའི་སྒྲ་དེ་ཡང་། ། མགོན་པོ་ཁྱོད་ལ་དོན་དང་བཅས་པ་འཇུག ། ཅེས་སོ། ། གོང་དུ་བསྟན་པའི་བླ་མ་དེ་རྣམས་གུས་པས་བསྟེན་པ་ཡིན་ཏེ། སྐྱེ་དགུའི་གཙུག་རྒྱན་ཆེན་པོ་བསོད་རྒྱལ་དང་། ། རྒྱལ་བའི་སྲས་པོ་ཐོགས་མེད་བཟང་པོ་དཔལ། ། མ་ཏི་པཎ་ཆེན་པཎ་ཆེན་བྱང་རྩེ་དང་། ། མཁས་པའི་དབང་པོ་ཉ་དབོན་ཀུན་དགའ་སོགས། །
བཀའ་དྲིན་ནོད་པའི་བླ་མ་བཅུ་ཕྲག་གཉིས། ། ཡུན་རིང་འབད་དེ་གུས་པའི་གཙུག་གིས་བསྟེན། ། ཞེས་སོ། ། གོང་དུ་བསྟན་པའི་སོ་ཐར་དང་བྱང་སེམས་རིག་འཛིན་གྱི་སྡོམ་པ་གསུམ་ཡན་ལག་དང་བཅས་པ་སྐུ་སྲོག་བས་ཀྱང་གཅེས་པར་བསྲུངས་པ་ཡིན་ཏེ། ཁོ་བོས་སངས་རྒྱས་བསྟན་ལ་རབ་བྱུང་ནས། ། རིགས་དང་མི་རིགས་འབྱེད་ཤེས་ཚུན་ཆད་དུ། ། ལུས་ངག་ཡིད་ཀྱི་སྤྱོད་པ་ཅི་བྱེད་ཀྱང་། ། རབ་ཏུ་སྒྲིམས་ཏེ་ཐུབ་པའི་གསུང་བཞིན་སྒྲུབས། ། ཐོགས་མེད་གོམས་པའི་ཉོན་མོངས་ཤུགས་དྲག་པས། ། གལ་ཏེ་མི་རིགས་ཅུང་ཟད་བྱས་ན་ཡང་། །
དེ་ཡི་མོད་ལ་དུག་ཟོས་དྲན་པ་བཞིན། ། འགྱོད་སེམས་ལྡན་པས་སླར་ཡང་ཆོས་བཞིན་བྱས། ། ཞེས་གསུངས་སོ། ། ཆོས་་་་་་བསྟོད་པར། གཞན་དག་ཁས་ལེན་ཆུ་ཡི་རི་མོ་བཞིན། ། མང་པོ་ཉིད་ཀྱང་ཕྲལ་དུ་ཡལ་བར་བགྱིད། ། ཁྱོད་ནི་རྡོ་ལ་རི་མོ་བྲིས་པ་བཞིན། ། ཤི་ཡང་དམ་བཅའ་གཞན་དུ་བགྱིད་མ་ལགས། ། ཞེས་སོ། ། བདག་ཉིད་ཆེན་པོ་དེ་ནི་ཐུབ་པའི་རིང་ལུགས་བླ་ན་མེད་པ་ཡིན་ཏེ།
ཉམས་ལེན་བྱིན་རླབས་ཀྱི་བརྒྱུད་པར། རྡོ་རྗེ་འཆང་ནས་བཟུང་སྟེ། བཅུ་དགུ་པ་ལ་བྱོན་ཞིང་། ཟབ་མོ་ལྟ་བའི་བརྒྱུད་པར་ཐུབ་པ་ཆེན་པོ་ནས་བཟུང་སྟེ། ཉི་ཤུ་རྩ་གཉིས་པ་ལ་བྱོན་ལ། རྒྱ་ཆེན་སྤྱོད་པའི་བརྒྱུད་པར་ཐུབ་པ་ཆེན་པོ་ནས་བཟུང་སྟེ། ཉི་ཤུ་རྩ་བདུན་ལ་བྱོན་ནས་རྒྱུད་པ་གསུམ་ཀའི་བཀའ་བརྒྱུད་སྒྲུབ་བརྒྱུད་དར་རྒྱས་སུ་མཛད་པ་ཡིན་ནོ། ། མདོ་རྒྱུད་བསྟན་བཅོས་ཀུན་ལ་ལེགས་སྦྱངས་ནས། ། རྟག་ཆད་མཐར་ལྟའི་གྲུབ་མཐའ་མ་ལུས་པ། ། རྣམ་དག་ལུང་དང་དངོས་སྟོབས་རིག་པས་བཤིག །
ལོག་སྨྲ་ཚར་གཅོད་ཁྱོད་ལ་ཕྱག་འཚལ་ལོ། ། ཞེས་པ་ནི། གོང་དུ་བཤད་པའི་མདོ་རྒྱུད་བསྟན་བཅོས་དེ་དག་ལ་ལེགས་པར་སྦྱངས་པ་ཡིན་ཏེ། རྒྱ་གར་ནས་འགྱུར་བསྟན་བཅོས་ཐམས་ཅད་དང་། ། མདོ་དང་རྒྱུད་སྡེ་ཕལ་ཆེར་ལེགས་པར་ལྟས། ། རང་གཞན་གྲུབ་མཐའི་དེ་ཉིད་འབྱེད་པ་ལ། ། མཁས་མང་འདུན་སར་འཇིགས་མེད་སྤོབས་པ་ཐོབ། ། ཅེས་གསུངས། བདག་ཉིད་ཆེན་པོ་འདི་དང་པོ་ནས་ཐམས་ཅད་མཁྱེན་པ་བུ་སྟོན་རིན་པོ་ཆེ་ལ་མོས་པ་ཞིག་ཡོད་ནའང་། སློབ་དཔོན་དང་གྲོགས་མཆེད་ཀྱིས་སྟོབས་ཀྱིསཀུན་མཁྱེན་ཆེན་པོའི་གྲུབ་མཐའ་ལ་འདྲིས་ཆེས་པ་གཅིག་བྱུང་ནས།
ཇོ་ནང་པའི་གྲུབ་མཐའི་རྒྱབ་བརྟེན། རྒྱུད་དུས་ཀྱི་འཁོར་ལོ། ། མདོ་མྱ་ངན་ལས་འདས་པ་ཆེན་པོ་དགོངས་པ་ངེས་འགྲེལ། ལང་ཀར་གཤེགས་པ། བསྟན་བཅོས་རྒྱུད་བླ་མ། ཆོས་དབྱིངས་བསྟོད་པ་སོགས་ལ་བརྟེན་པར་དགོངས་ནས། མདོ་རྒྱུད་བསྟན་བཅོས་དེ་དག་གི་དགོངས་པ་ཕྱིན་ཅི་མ་ལོག་པར་བླངས་ནས། ཇོ་ནང་པའི་གྲུབ་མཐའ་འདི་གཏིང་ཚུགས་པ་ཞིག་བྱེད་དགོངས་ཏེ། མན་མུན་བྲག་ཁར་བྱོན་ནས། མདོ་རྒྱུད་བསྟན་བཅོས་དག་ལ་གཟིགས་རྟོགས་ཚར་གསུམ་མཛད་པས།
དང་པོ་ལ་ཇོ་ནང་པའི་གྲུབ་མཐའ་མདོ་རྒྱུད་བསྟན་བཅོས་དེ་དག་གི་དགོངས་པ་ཡིན་ངེས་པར་འདུག་དགོངས་པ་བྱུང་། གཉིས་པ་ལ་ཡིན་མིན་ཐེ་ཚོམ་ཟ་བ་གཅིག་བྱུང་། གསུམ་པ་ལ་དགོངས་པ་ལས་ཕྱིན་ཅི་ལོག་དུ་གོ་བ་ཞིག་བྱུང་གསུང་། དེ་ནས་གདན་སར་མཁན་ཆེན་སངས་རྒྱས་འཕེལ་བའི་དྲུང་དུ་བྱོན་ནས། ཇོ་ནང་པའི་གྲུབ་མཐའ་འདི་མདོ་རྒྱུད་བསྟན་བཅོས་འདི་དག་གི་དགོངས་པ་ཡིན་བསམ་ནས་ལྟ་རྟོག་ཞིབ་ཏུ་བགྱིས་ནའང་། དགོངས་པ་ལས་ཕྱི་རོལ་ཏུ་གྱུར་གདའ་ལགས་ཞུས་པས། ཁྱོད་མཁས་དྲགས་པས་ཤིན་ཏུ་བདེན་གསུང་ནས་བཅའ་བཅའ་མཛད་པ་བྱུང་། དེ་དུས་སྟོན་པ་ལ་སྤྲིངས་ཡིག་མཛད་པས། མཁན་ཆེན་པ་ཤིན་ཏུ་མ་མཉེས་ནས་འཁོན་འཛིན་མཛད་པ་བྱུང་། དེ་ནས་བདག་ཉིད་ཆེན་པོ་འདིའི་ཐུགས་ལ་མཁན་ཆེན་ཉ་དབོན་པ་འདི་ཐུགས་རབ་ཆེ་ཞིང་ཚད་མའི་རིགས་པ་ལ་ཤིན་ཏུ་མཁས་པའི་སྟོབས་ཀྱིས་ལུང་རིགས་ཀྱི་དགག་སྒྲུབ་ཞུས་ན་འགྱུར་བ་ངེས།
ཁོང་པ་འགྱུར་ན་ཆུ་འོལ་ཁ་ནས་འགྱུར་ནས་དེང་སང་གི་ཇོ་ནང་པ་ཐམས་ཅད་འགྱུར་བ་གཅིག་འོང་བར་འདུག་དགོངས་ནས་རྩེ་ཆེན་དུ་ཉ་དབོན་པའི་དྲུང་དུ་བྱོན་པས། སྐྱོ་མ་སྔ་བཙན་ལ་སོང་ནས། དངོས་སུ་མི་སྐྱོན་ཡང་ཐུགས་མི་མཉེས་པའི་རྣལ་འབྱོར་དུ་མ་སྟོན་ཀྱིན་འདུག་པས་ད་ཞུས་ཀྱང་དོན་དུ་མི་འགྱུར་བར་འདུག་དགོངས་ནས། གདན་སར་ལོག་ནས་བསྟན་འཛིན་རྣམས་ལ་སྤྲིངས་ཡིག་ནོར་བུའི་ཕྲེང་བ་མཛད་པས། གངས་རིའི་ཁྲོད་ན་དུས་འཁོར་བ་ཁས་འཆེ་བ་རྣམས་དང་། ཁྱད་པར་དུ་ཇོ་ནང་པའི་རྗེས་འབྲང་དང་བཅས་པ་རྣམས་དངོས་སུ་རྩོད་པར་མ་ནུས་ཀྱང་། ལྐོག་ཏུ་རྒྱུད་ཆེར་འཁྲུགས་པར་གྱུར་ཏོ། ། དེའི་དུས་སུ་དྲུང་བཞི་ཐོག་པས་གཙོ་མཛད་གདན་ས་ཆེན་པོའི་སྡེ་སྣོད་འཛིན་པ་རྣམས་འཛོམས་པའི་དྲུང་དུ། བདག་ཉིད་ཆེན་པོས་དུས་འཁོར་ལ་འགལ་འདུ་ཡོད་གསུངས། ཀརྨ་དཀོན་གཞོན་པས་འགལ་འདུ་མེད་གསུང་ནས་རྩོད་པའི་སྐབས་སུ།
ཀརྨ་པ་ན་རེ། ཤེས་བྱ་ཆོས་ཅན། པདྨ་དཀར་པོ་བླུན་པོར་ཐལ། བླུན་པོ་བདག་སྤྱོད་འདོད་ཅེས་པ་དེ་ས་བཅུའི་དབང་ཕྱུག་གི་གསུང་འཁྲུལ་མེད་ཡིན་པའི་ཕྱིར། གསལ་ཁྱབ་ཁས་བླངས། རྟགས་གྲུབ་ཏེ། རྒྱུད་འགྲེལ་དྲི་མེད་འོད་ཀྱི་རང་ལུགས་ཀྱི་ཚིག་ཡིན་པའི་ཕྱིར་ཟེར་བ་ལ། བདག་ཉིད་ཆེན་པོས་ཤེས་བྱ་ཆོས་ཅན། སྒྲ་རྟག་མི་རྟག་རྩོད་པའི་སྐབས་སུ་སྒྲ་དེ་སྒྲ་མི་རྟག་པའི་སྒྲུབ་བྱེད་དུ་ཐལ། རྒྱུད་འགྲེལ་དྲི་མེད་འོད་ཉིད་ས་བཅུའི་དབང་ཕྱུག་གི་གསུང་ཡིན་མིན་རྩོད་པའི་སྐབས་སུ་རྒྱུད་འགྲེལ་དྲི་མེད་འོད་ཀྱི་རང་ལུགས་ཀྱི་ཚིག་ཡིན་པ་དེ།
རྒྱུད་འགྲེལ་དེ་ཉིད་ས་བཅུའི་དབང་ཕྱུག་གི་གསུང་ཡིན་པའི་སྒྲུབ་བྱེད་ཡིན་པའི་ཕྱིར། ཞེས་གསུང་ནས་སུན་ཕྱུང་ཞིང་། གཞན་ཡང་བླ་མ་ཤར་ཆུང་བ་ལ་སོགས་པས་ཡི་གེར་བཀོད་ནས་རྩོད་པ་བྱུང་བ་རྣམས་ཀྱང་། སྒྲུབ་བྱེད་སྒྲུབ་བྱ་དང་མཚུངས་པ་ལས་མ་བྱུང་གསུང་། ཇོ་ནང་པའི་ཕྱོགས་ཀྱི་སྔགས་པ་གཅིག་གིས། ཁྱོད་མཁས་པ་ཆེན་པོ་ཡིན་པ་ལ། དུས་འཁོར་ལ་དགག་པ་མཛད་པ་མི་འོས་ཞུས་པས། དེའི་ལན་དུ། བདེ་བར་གཤེགས་པའི་གསུང་རབ་ལ། ། དགག་སྒྲུབ་མཁས་པ་རྣམས་ཀྱིས་བྱེད། །
མི་རྣམས་ཕྱིང་པ་འདྲ་བ་ལ། ། ཁྱི་ལ་བཅོལ་གཉེར་ཅི་ཞིག་ཡོད། ། ཅེས་གསུང་། དེའི་དུས་སུ་མཁན་ཆེན་བསྟན་རྒྱལ་བས་གཙོ་མཛད་ཇོ་ནང་པ་རྣམས་གྲོས་བྱས་ནས་ཁོང་འདི་ཟེར་ན། རང་རེ་འདི་ཟེར་གྱི་ལུང་རིགས་མང་དུ་བརྩམས་ནས། འཇམ་དབྱངས་ཆེན་པོ་ལ། སློབ་དཔོན་གཞོན་བློ་པ་འདིར་སྤྱན་དྲོངས། བདེ་གཤེགས་སྙིང་པོ་དྲང་ངེས་ལ་རྩོད་པ་ཡིན་ཞུས་པས། བདག་ཉིད་ཆེན་པོ་སློབ་དཔོན་རྣམས་ས་སྐྱ་ནས་སྤྱན་དྲངས་རྩོད་པའི་དུས་སུ། བདག་ཉིད་ཆེན་པོས་འོ་སྐོལ་རྩོད་པ་བྱེད་ན།
ཡང་ན་རྒྱུད། ཡང་ན་མདོ། ཡང་ན་བསྟན་བཅོས་ཁོ་ནའི་སྟེང་ནས་བྱེད། བླུན་པོ་མགུ་པའི་རྩོད་པ་པྲས་ཏ་པྲས་ཏེ་མི་བྱེད་གསུང་ཞིང་། འཇམ་དབྱངས་པས་ཀྱང་དེ་བཞིན་འཐད་གསུང་ཞུས་པས། ཁོང་གིས་ལྐོག་གྲོས་བྱས་པའི་ལུང་རིགས་རྣམས་ཞིག་ནའང་། དྲི་བཅས་དང་དྲི་མེད་ཀྱི་དེ་བཞིན་ཉིད་ལ་ཁྱད་པར་མེད་ཅིང་། སྟོབས་སོགས་འདུས་མ་བྱས་ཀྱི་ཡོན་ཏན་གྱིས་བརྒྱན་པའི་བདེ་གཤེགས་སྙིང་པོ་རྟག་བརྟན་ཐེར་ཟུག་དོན་དམ་བདེན་པར་ཁས་བླངས་པ་ལ། བདག་ཉིད་ཆེན་པོས་ཤེས་བྱ་ཆོས་ཅན། རྟག་བརྟན་གྱི་བདེ་གཤེགས་སྙིང་པོ་བདེན་པར་མ་གྲུབ་པར་ཐལ།
དེ་དོན་དམ་པར་གཅིག་དུའང་མ་གྲུབ་དུ་མར་ཡང་མ་གྲུབ་པའི་ཕྱིར། གསལ་ཁྱབ་ཁས་བླངས། རྟགས་མ་གྲུབ་ན། གཅིག་ཏུ་གྲུབ་ན་དུ་མ་ལ་ཁྱབ་པ་བུད། དུ་མར་གྲུབ་ན་གཅིག་ཡིན་པར་བུད། གཞན་ཡང་ཤེས་བྱ་ཆོས་ཅན། བདེ་གཤེགས་སྙིང་པོ་བདེན་འཛིན་གྱི་བློ་སྤང་དུ་མི་རུང་བར་ཐལ། དེ་བདེན་པར་གྲུབ་པའི་ཕྱིར་གསུང་པ་ལ། སློབ་དཔོན་བློ་གྲོས་རྡོ་རྗེས་ཤེས་བྱ་ཆོས་ཅན། སྤྲོས་བྲལ་དུ་འཛིན་པའི་བློས་སྤང་དུ་མི་རུང་བར་ཐལ།
སྤྲོས་བྲལ་ཡིན་པའི་ཕྱིར། འཁོར་གསུམ། ཁས་བླངས་ཟེར་བ་ལ། དེ་འདྲ་ཚིག་འདྲ་ཙམ་ཡིན་སྙིང་པོ་མེད་གསུང་། དེ་ལ་སོགས་པའི་ལུང་རིགས་དུ་མས་ཇོ་ནང་པའི་གྲུབ་མཐའ་ལ་སྔར་ཞུགས་པ་ལོག་པ་དང་། འཇུག་པ་ཐེ་ཚོམ་ཟ་བ་དང་། ཕྱིས་མི་འཇུག་པའི་ཕྲིན་ལས་མཛད་དོ། ། བདག་ཉིད་ཆེན་པོས་དུས་འཁོར་ཆོས་མིན་གསུང་པ་གངས་ཅན་ན་གྲགས་ནའང་། སྒྲ་ཇི་བཞིན་པ་ལ་ནང་འགལ་ཡོད་གསུངས་པ་ལས། ཆོས་མིན་ཞེས་མ་གསུངས་ཏེ།
རྩོད་པར། འོན་ཀྱང་འཕགས་པས་མཛད་དམ་མིན་ཡང་བླ། ། ལེགས་པར་བཤད་པའང་མང་དུ་མཐོང་བས་ན། ། ཐར་འདོད་རྣམས་ཀྱི་འཇུག་ངོགས་མ་ཡིན་ཞེས། ། ཁོ་བོ་འདི་ལ་མཐའ་གཅིག་བསྐུར་མི་འདེབས། ། ཞེས་དང་། འགལ་སྤོང་དུ། དེང་སང་གངས་རིའི་ཁྲོད་ཀྱི་མཁས་རློམ་རྣམས། ། ལྡེམ་པོའི་ངག་གི་ཟབ་མོའི་ཚུལ་སྟོན་པ། ། དུས་ཀྱི་འཁོར་ལོ་རྒྱུད་འགྲེལ་དང་བཅས་པའི། །
ཚིག་ལ་ཇི་བཞིན་སྒྲ་རུ་མངོན་ཞེན་ནས། ། རྣམ་བཞག་མདོ་རྒྱུད་ཚོགས་དང་འགལ་བ་ཡི། ། ལོག་པའི་ཆོས་ལུགས་མང་དུ་སྤེལ་མཐོང་ནས། ། འཁྱོག་པོའི་ཤིང་ལ་སྲོང་བའི་ཚུལ་བཞིན་དུ། ། རྒལ་ཤིང་བརྟག་པའི་སྒོ་ནས་བདག་གིས་དྲིས། ། ཞེས་དང་། ངེས་དོན་གསལ་བྱེད་དུ། འདི་དོན་འགྲེལ་བྱེད་མཁས་པ་གཞན་དག་གིས། ། སྙིང་པོ་དོར་ནས་སྤུན་པ་ཡང་ཡང་འཕྱར། ། རྒྱ་མཚོ་སྲུབས་ལ་བདུད་རྩི་ཇི་བཞིན་དུ། །
ཡང་དག་དོན་གྱི་སྙིང་པོ་ཁོ་བོས་བླངས། ། འདབ་བརྒྱའི་ཚལ་ནས་སྦྲང་རྩི་བུང་བས་ལེན། ། ཆུ་དང་འོ་མ་ངང་པས་སོ་སོར་འབྱེད། ། ནོར་བུ་འཆིང་བུ་དེད་དཔོན་མཁས་པས་ཤེས། ། ལེགས་བཤད་ཉེས་བཤད་མཁས་པའི་བློ་ཡིས་རྟོགས། ། ཡོད་པའི་ལེགས་བཤད་ཕྲག་དོག་མུན་པས་སྒྲིབས། ། མེད་པའི་སྐྱོན་རྣམས་བློ་ངན་མིག་གིས་མཐོང་། ། གདུག་པའི་སྦྲུལ་གྱིས་འོ་མ་འཐུངས་པ་བཞིན། ། ལེགས་བཤད་བདུད་རྩི་ཉོན་མོངས་དུག་འཕེལ་བའི། ། ལེགས་པའི་རྒྱུན་ཕྱོགས་གཞོམ་པའི་བློ་ངན་རྣམས། །
ལེགས་བཤད་ཆུ་ལོན་སྟོང་གིས་མི་ལྡོག་མོད། ། ཟུར་གནས་བློ་ལྡན་འགའ་ཡིས་འདི་མཐོང་ནས། ། ཡིད་ལ་འབབ་འགྱུར་སྙམ་ནས་ངས་འདི་སྦྱར། ། ཞེས་གསུངས། དེ་ལྟར་མདོ་རྒྱུད་བསྟན་བཅོས་དེ་དག་གི་དགོངས་པ་དང་མཐུན་ན་ག་ལ་འགོག ཆོས་སྐུ་རྟག་བརྟན་ཐེར་ཟུག་འདོད་པ་སྔར་རྒྱ་བོད་བལ་གསུམ་གང་དུ་མ་བྱུང་ཞིང་། ད་ཡང་ལྟ་བ་ངན་པ་ལ་འཇུག་པ་རྒྱུན་གཅོད་པའི་ཕྱིར་དགག་པ་མཛད་དེ། བདེ་ལེགས་ས་བོན་ཡོན་ཏན་ཀུན་གྱི་གཞི། ། ཡང་དག་ལྟ་བའི་ནོར་མཆོག་འཕྲོག་བྱེད་ཅིང་། ། ཐར་པའི་སྲོག་རྩ་གཅོད་པར་བྱེད་པ་ཡི། །
ལྟ་ངན་ལས་ལྷག་ཕུང་བྱེད་དགྲ་གཞན་མེད། ། ལྟ་ངན་དམན་པའི་ཐད་ལ་མངོན་ཞེན་ཞིང་། ། རྟག་ཆད་མཐར་ལྟའི་ཝ་སྐད་ཆེར་སྒྲོག་པ། ། འདི་དག་ངུར་སྨྲིག་རྒྱལ་མཚན་འཆང་ན་ཡང་། ། ཐུབ་པའི་བསྟན་ལ་མུ་སྟེགས་ཐན་སྐྱེལ་ཡིན། ། ཞེས་གསུངས། དེ་དུས་ཇོ་ནང་པའི་ཕོ་རུས་པ་གཅིག་གིས་མདོག་༼ལྡོག༽ན་ཡར་འོངས་པས། མཁས་པ་གཞོན་བློ་བ་དཔོན་སློབ་རྣམས་འབྱོན་གྱི་འདུག་ཟེར་བ་ཐོས་ནས། ཇོ་ནང་པ་ལ་ང་མི་གཅིག་ཡོད་མེད་མེད། ཁོ་སོད་ན་ཇོ་ནང་པའི་དགྲ་མགོ་ཆོད་པ་འདུག་བསམས་ནས།
དབུ་ལ་རྡོ་བརྡེག་པའི་དམ་བཅའ་བྱས་འོངས། དྲུང་པ་དང་མཇལ་བས་ལུས་རེངས་སེམས་དྲན་པ་ཉམས་ནས་རྡེག་པ་མ་བྱུང་། ཁོ་དྲན་པ་རྙེད་པ་དང་དགེ་བཤེས་ཟིལ་ཅན་ཞིག་འདུག་སྙམ་པ་བྱུང་། དུས་ཕྱིས་དྲུང་པ་ལ་དད་ནས་མཐོལ་བཤགས་ཀྱང་ཕུལ་བར་གྲགས་སོ། ། འབྲི་གུང་ལོ་ཙྪ་བས་ཀྱང་ཇོ་ནང་པའི་ཕོ་རུས་བྱས་ནས། བདག་ཉིད་ཆེན་པོ་སྲེག་གའི་སྦྱིན་སྲེག་གི་ཐབ་བརྩེགས་བསྲེགས་གྲབས་བྱས་པའི་ཚེ་ན་ཡང་། ནམ་མཁར་མི་དཀར་པོ་གཅིག་མངོན་སུམ་དུ་བྱུང་ནས། དེ་ཁྱོད་ཀྱིས་བསྲེགས་ཀྱང་མི་འཚིག་རྣམ་སྨིན་ཆེན་པོ་སོག་པས་མ་བྱེད་ཟེར་ནས་འཕྲོ་ལ་བཞག་དགོས་བྱུང་བར་གྲགས། བཟང་ལྡན་དུ་བཀའ་བཅུ་པ་ཡོན་ཏན་གྱིས། ཇོ་ནང་པ་ལ་བཀའ་བཀྱོན་མཛད་པ་འདི་ལ་སྡིག་པ་ཆེན་པོ་འོང་བ་འདྲ།
ཞུས་པས། བདག་ཉིད་ཆེན་པོའི་གསུང་ནས། འདི་འདྲ་ཟེར་བ་ཤིན་ཏུ་མང་སྟེ། དེ་འདྲ་ག་ལ་ཡིན། སྔོན་འཇིག་རྟེན་དུ་སྟོན་པ་བྱོན་པའི་དུས་སུ། ལྷ་བྱིན་ལ་སོགས་པའི་བདུད་རིགས་རྣམས་དང་། མུ་སྟེགས་ཀྱི་སྟོན་པ་དྲུག་གསུམ་བཅོ་བརྒྱད་ལ་སོགས་པ་ཕྱི་རོལ་པ་རྣམས་ལ་ཞེ་སྡང་ཁོང་ཁྲོ་དཔག་མེད་སྐྱེས་པའི་སྡིག་པ་ཡང་སྟོན་པ་ལ་འོང་ངམ། དེའི་རྗེས་སུ་རྒྱན་དྲུག་མཆོག་གཉིས་ལ་སོགས་པ་བྱོན་པ་ལ། ནག་ཕྱོགས་རྣམས་མི་དགའ་བར་གྱུར་པའི་སྡིག་པ་ཡང་དེ་དག་ལ་འོང་ངམ། ཁྱད་པར་དུ་འཕགས་པ་ཀླུ་སྒྲུབ་བྱོན་ནས་ཐེག་པ་ཆེན་པོའི་སྲོལ་ཕྱེ་བ་ལ་རང་སྡེ་གཉིས་ཀས་ཐེག་ཆེན་བཀའ་མིན་ཞེས་བསྐུར་པ་བཏབ་པའི་སྡིག་པ་ཡང་།
འཕགས་མཆོག་ཀླུ་སྒྲུབ་ལ་འོང་ངམ། ཉི་མའི་དཀྱིལ་འཁོར་ཤར་བའི་ཚེ་འབྱུང་པོའི་བྱ་རྣམས་ལོང་བ་རྟེན་འབྲེལ་གྱི་ཆོས་ཉིད་ཡིན་ཞིང་། གནམ་ཐིག་དྲང་པོ་རྒྱབ་ན་སྒུར་པོ་རས་སུ་འཐོན་པ་ལུགས་ཡིན། བླུན་པོའི་ལབ་དེ་འདྲ་མ་ཟེར་གསུངས། སྡོམ་གསུམ་རབ་དབྱེ་ལས། སངས་རྒྱས་འཇིག་རྟེན་བྱོན་པ་དང་། ། མཁས་རྣམས་བཤད་པ་བྱེད་པ་ལ། ། འབྲས་བུ་རྣམ་གསུམ་འབྱུང་བ་འདི། ། སངས་རྒྱས་བསྟན་པའི་སྤྱི་ལུགས་ཡིན། ། མཁས་པ་རྣམས་ཀྱིས་ཆོས་བཤད་ན། །
ཆོས་ལོག་སྤྱོད་པ་ཕམ་བྱེད་ཅིང་། ། བདུད་རིགས་ཐམས་ཅད་ཡི་མུག་འགྱུར། ། མཁས་པ་ཐམས་ཅད་དགའ་བར་བྱེད། ། འདི་འདྲས་བསྟན་པ་འཛིན་པ་ནུས། ། ཞེས་སོ། ། ལྟ་ཚེ་ཆོས་ཀུན་རྟག་བརྟན་འདོད། ། སྒོམ་ཚེ་ཅིར་སྣང་ཆོས་སྐུར་སྤྲོད། ། ཆོས་སྐུ་རྒྱུད་ལྡན་ལུས་ཅན་ཀུན། ། ལས་ཀྱི་འཁོར་བ་འཁྱམས་པ་མཚར། ། བར་སྐབས་ཀྱི་ཚིགས་བཅད་དོ། །
མཁན་ཆེན་གཡག་པས། སེམས་ཅན་ཐམས་ཅད་འཚང་རྒྱ། འཁོར་བ་ལ་ཟད་པ་མེད་གསུངས་པ་ལ། བདག་ཉིད་ཆེན་པོས། སེམས་ཅན་ཐམས་ཅད་འཚང་རྒྱ་བར་ཚད་མས་ངེས་པ་ཐལ། དེར་ཚད་མས་གྲུབ་པའི་ཕྱིར། ཞེས་གསུངས་པས། གཡག་པས་ཁྱབ་པ་མ་གྲུབ་གསུངས་ནས་ཚུར་ལྡོག་པས། རྟགས་མ་གྲུབ་ལ་སོགས་པའི་འཕེན་ལན་མང་དུ་མཛད་ནའང་། དོན་ལ་སྟོན་པའི་མཁས་པ་རྣམས། །
བདག་ཉིད་ཆེན་པོའི་རིགས་པ་ལ་མཉེས་ཤིང་། ཚིག་ལ་སྟོན་པའི་མཁས་པ་རྣམས་མཁན་ཆེན་གཡག་པའི་རིགས་པ་ལ་མཉེས་པར་གྲགས་སོ། ། ཆོས་རྗེ་ལོ་ཙྪ་བ་དང་། ཀརྨ་དཀོན་གཞོན་གཉིས། ཀུན་རྫོབ་ཡོད་པས་ཡོད་པའི་གོ་ཆོད་མི་ཆོད་ལ་རྩོད་པ་མཛད་པས། རྩོད་པ་འབྲེལ་མོ་མ་བྱུང་བར་ལོ་ཙྪ་བའི་གསུང་ནས། དོན་ལ་རྩོད་ནི་མི་འོང་བར་འདུག ། ཚིག་ལ་སྙིང་པོ་ཙམ་མེད་པས། དྲུང་པ་རྣམས་འོ་རྒྱལ་གཞན་རྣམས་ཀྱང་ཐུགས་དམ་འཆག་པས་བཞུད་གསུང་། དེ་ནས་བདག་ཉིད་ཆེན་པོས།
དྲུང་པ་འོ་རྒྱལ། བདག་གིས་རྩོད་པས་ཆོག་གསུངས་ནས་ཐར་འགྱུར་འགའ་འཕངས་པས། ཀརྨ་པ་ལ་ཟུག་པར་ཐམས་ཅད་ཀྱི་མཐུན་སྣང་དུ་གྲུབ། དྲུང་གི་གསུང་ནས། དབུས་གཙང་གི་དགེ་བཤེས་ཆེན་པོར་གྲགས་པ་རྣམས་ཀྱང་། དོན་རྒྱབ་འགལ་ལ་སོང་ཡང་ཚིག་ཕྱོགས་ཙམ་འགྲིག་ན་རང་རེ་རྩོད་རྒྱུ་མེད། གྲུབ་མཐའ་མཐུན་ཞེས་སྨྲ། དོན་གཅིག་ཀྱང་ཚིག་ཅུང་ཟད་མི་མཐུན་ན། མགོ་བྱང་དུག་དུ་སོང་སོང་རྩོད་ཀྱིན་འདུག་ཏེ། དེ་འདྲ་ལ་སྙིང་པོ་མེད།
དྲུང་ལོ་ཙྩ་བ་ལ་ཡང་རིགས་པས་མ་དཔྱད་པར་ཀུན་རྫོབ་དུ་ཡོད་པས་ཡོད་པའི་གོ་མི་ཆོད་ནི་མི་གསུང་། གསུང་ན་ཆད་ལྟ་བར་འགྱུར། ཀརྨ་པ་ཡང་རིགས་པས་དཔྱད་ནས་ཀྱང་ཀུན་རྫོབ་དུ་ཡོད་ན་ཡོད་པའི་གོ་ཆོད་པར་མི་འདོད་ན་རྟག་ལྟར་འགྱུར། གཞོང་སྟོང་ལ་ཁྱི་འཐབ་མི་དགོས་པར་གདའ་གསུང་། དེ་དུས་ཉན་མཁན་རྣམས་ན་རེ། བླ་མའི་ཞབས་ཏོག་དུ་འགྲོ་བ་རང་གི་བློ་གྲོས་ཀྱི་ནུས་པས་ཐོན་པ་ངོ་མཚར་ཆེ་ཞེས་ཤིན་ཏུ་དད་པར་གྱུར་ཏོ། ། སྟག་ལུང་ལོ་ཙྪ་བ་ཤཱཀ་བཟང་གིས་བཀའ་བཞི་པ་གཅིག་བཏང་ནས། ངེད་རྒྱན་དྲུག་གི་དགོངས་པ་གཅིག་ཏུ་འདོད་པ་ཡིན། ཁྱེད་ཇི་ལྟར་བཞེད་ཞུས་པས། དེ་ལ་ངེས་པ་མེད།
གཅིག་པ་རྣམས་ནི་གཅིག་མི་གཅིག་པ་རྣམས་ནི་མི་གཅིག་པར་བྱས་པས་འོང་གསུང་། ཁོ་ན་རེ། ཁྱོད་མཁས་པ་ཆེན་པོ་ལགས་པས་ཐག་ཆོད་པའི་ཞལ་ལྟ་གནང་དགོས་ཞེས་ནན་གྱིས་ཞུས་པས། དགོངས་པ་ཨེ་གཅིག་མི་གཅིག་འདི་ལ་ཤེས་མོད། ཀླུ་སྒྲུབ་ཡབ་སྲས་རྗེས་འབྲང་དང་བཅས་པས་ཐོགས་མེད་སྐུ་མཆེད་རྗེས་འབྲང་དང་བཅས་པའི་ལུགས་འགེགས་པར་འདུག ཐོགས་མེད་སྐུ་མཆེད་རྗེས་འབྲང་དང་བཅས་པས་ཀླུ་སྒྲུབ་ཡབ་སྲས་རྗེས་འབྲང་དང་བཅས་པའི་ལུགས་འགེགས་པར་འདུག དེ་ལ་ཐུགས་བསམ་བཏང་བས་ཤེས། ལར་དབུ་མ་པ་དང་དངོས་སྨྲ་བ་གྲུབ་མཐའ་གཅིག་ན། དགོངས་པ་མི་གཅིག་པ་བྱ་བ་སུ་ཡོད་པ་ཡིན། ཞེས་གད་མོ་ཆེར་མཛད་དོ། །
སློབ་དཔོན་བཀའ་བཅུ་པ་དར་མས་ཡིད་ཆེས་འབྲས་རྟགས་བླ་མ་རིན་པོ་ཆེའི་དེ་དངོས་ཡིན་པར་གདའ་ལགས་ཞུས་པས། ཁྱེད་ཀྱི་དེ་ད་དུང་སྐྱོར་དང་གསུང་། སྐྱོར་བས་གྲུབ་མཐའ་དེ་བཟུང་ན་ཁ་ནག་སྦབ་ལ་འགྲོ་བ་འདུག་གསུང་། ཁོང་གིས་འགྲོ་བ་གྱུར་ཅིག་ཅེས་གསུངས་ནས། སྨོན་ལམ་འདེབས་ན་སྐུ་དབང་ཆེ། རིགས་པས་ལྡོག་ཏུ་མི་བཏུབ་ཞུས་པས། འོ་ན་སྒུར་ཅིག་གསུང་ནས། ཐལ་འགྱུར་ཅིག་འཕངས་པས། འཁོར་གསུམ་དངོས་འགལ་ལ་སོང་ཞིང་། ལོ་ཟླ་བ་བསམས་བསམས་པ་ཚོ་སྐད་ཅིག་མ་རེ་ལ་ཁུར་རྒྱུག་གསུང་།
དེ་དུས་དབུ་མའི་དགེ་བཤེས་ཀུན་ན་རེ། བློ་བཟང་པ་འཇམ་དབྱངས་ཀྱི་ཞལ་གཟིགས། གར་གཤེགས་སུ་དཔེ་ཆ་མཛོ་རྒྱབ་བཅུ་བཞི་བཀལ་ནས་ཉིན་མཚན་མེད་པར་གཟིགས་པའི་གྲུབ་མཐའ་སྐྱོར་བཟང་པོ། དར་མ་ལྟ་བུས་སྐྱར་བ་སྐད་གཅིག་རེ་ལ་བཤིག་སྟོང་པ་འཇིགས་སུ་རུང་ཞེས་ཧ་ལས་པར་གྱུར་ཏོ། ། རྣལ་འབྱོར་གྱི་དབང་ཕྱུག་མི་ལ་རས་ཆེན་ལ་སོགས་པ་སྔོན་གྱི་ཕྱག་ཆེན་པ་འགའ་ཡིས། སྐུ་ཚེ་སྔ་མ་ཡང་ཡང་དུ་སྦྱངས་ཤིང་། སྐུ་ཚེ་འདིར་ཡང་རླུང་སེམས་དབང་དུ་འདུས་ཏེ་གང་བྱུང་གི་ཆོག་ན་ཅི་བྱས་ཀྱང་སླ་བ་རྣལ་འབྱོར་པའི་སྤྱོད་པ་མཛད་པ་ལ་འཁྲུལ་གཞི་བྱས་ཏེ། དེང་སང་གི་ཕྱག་ཆེན་པར་བསྒོམ་པ་ཕལ་མོ་ཆེ་རྣམས་ནི། ལྷག་པ་ཚུལ་ཁྲིམས་ཀྱི་བསླབ་པ་ལ་གཅེས་སྤྲས་སུ་མཛད་པ་དམ་པ་རྣམས་ཀྱི་ལུགས། ཉན་ཐོས་ཀྱི་ལུགས་ཞེས་ཁྱད་དུ་བསད་ནས།
འཁོར་འདས་ཀྱི་ཆོས་ཐམས་ཅད་སྟོང་ཞིང་བདག་མེད་པའོ་ཞེས་ཚིག་ཏུ་སྨྲ་བ་ཡང་། དོན་ལ་བདག་དང་བདག་གིར་འཛིན་པའི་གཉེན་པོར་ཅུང་ཟད་ཀྱང་མི་འགྲོ་བ་འདི་དག་ནི་ཆད་པར་ལྟ་བ་ཡིན་ཏེ། ལྟ་བས་སྤྱོད་པ་ཁྱད་དུ་བསད་ནས་བག་མེད་པའི་སྤྱོད་པ་ལྷུར་ལེན་པ་ལས། ཆད་པར་ལྟ་རྒྱུ་གཞན་མེད། འདི་དག་ནི་སོ་སོར་རྟོགས་པའི་ཤེས་རབ་ཀྱིས་དཔྱད་ནས་གནས་ལུགས་ཀྱི་དོན་སྒོམ་པ་རྟོག་སྒོམ་སྐྱོན་ཅན་དུ་བྱེད་ཅིང་། ཡིད་ལ་བྱེད་པ་ཐམས་ཅད་བཀག་ཏེ། མི་རྟོག་པ་ཐོམ་པོ་སྒོམ་པ་ལ་སྐྱོན་མེད་ཀྱི་སྒོམ་དུ་བྱེད་པར་སྣང་སྟེ། ལུགས་འདི་ནི་བསྟན་པ་ལས་ཕྱི་རོལ་ཏུ་གྱུར་པར་ཏིང་ངེ་འཛིན་རྒྱལ་པོ་ལས་གསུངས་ཏེ། འཇིག་རྟེན་པ་དག་ཏིང་འཛིན་སྒོམ་བྱེད་ཀྱང་། ། དེས་ནི་བདག་ཏུ་འཛིན་པ་ཞིག་མི་ནུས། །
དེས་ནི་ཉོན་མོངས་ཆེས་ཆེར་རབ་ཏུ་འཁྲུགས། ། ལྷག་སྤྱོད་ཀྱི་ནི་ཏིང་འཛིན་འདི་སྒོམས་བཞིན། ། གལ་ཏེ་ཆོས་ལ་བདག་མེད་སོ་སོར་རྟོག ། སོ་སོར་དེ་བརྟག་སྒོམ་པར་བྱེད་པ་ནི། ། དེ་ཉིད་མྱ་ངན་འདས་ཐོབ་འབྲས་བུའི་རྒྱུ། ། རྒྱུ་གཞན་གང་ཡིན་དེས་ནི་ཞི་མི་འགྱུར། ། ཞེས་དང་། གང་དག་དྲན་པ་དང་ཡིད་བྱེད་བཀག་ནས། མུན་པ་ལ་མིག་གཅེར་ལྟས་བྱས་ཏེ་ཧར་སྒོམ་བྱེད་པ་དང་། མཚན་མ་ཅི་ཡང་ཡིད་ལ་མི་བྱེད་པར།
རྣམ་རྟོག་ཐོལ་སྐྱེས་རྦད་ཆོད་བྱེད་པ་ནི། རྒྱ་ནག་ཧ་ཤང་གི་རིང་ལུགས་མ་ནོར་བ་ཡིན་གསུངས། དེང་སང་གི་བསྒོམ་ཆེན་པ་འགའ་ཞིག་ཤི་རུང་ལས་བླ། བར་དོ་ཟིན་པ་ཡོད་ཟེར་བ་མང་སྟེ། ཉིན་བར་གྱི་སྣང་བ་འདི་ལ་ཨ་འཐས་ན་རྨི་ལམ་གྱི་འཁྲུལ་པ་མི་ཟིན། རྨི་ལམ་མ་ཟིན་པར། བར་དོའི་འཁྲུལ་སྣང་མི་ཟིན། རོ་ཁ་གདངས་ལ་གྲོགས་གནམ་བབས་ལ་འོང་དུ་རེས་ཀྱང་མི་འོང་གསུང་། དེ་ལ་སོགས་ཏེ་ལུང་དང་རིགས་པ་དུ་མའི་སྒོ་ནས་སུན་ཕྱུང་བས། སྔར་ཞུགས་པ་ལྡོག་པ་དང་།
འཇུག་པ་ཐེ་ཚོམ་ཟ་བ་དང་། ཕྱིས་མི་འཇུག་པ་ལ་སོགས་པའི་ཕྲིན་ལས་མཛད་དོ། ། མཐའ་གཉིས་སྤངས་པའི་ཆུ་གཏེར་ལ་གནས་ཏེ། ། གདེངས་ཅན་དབང་པོ་ཀླུ་སྒྲུབ་རིང་ལུགས་འཛིན། ། ཁོ་བོའི་ལྟ་ཟེར་འབར་བའི་གཟི་བརྗིད་ལ། ། ཕས་རྒོལ་འདབ་བཟང་སྟོང་གིས་འགེང་མི་ནུས། ། འཇིག་ཚོགས་ལྟ་རི་སྤོ་མཐོ་འཇོམས་བྱེད་པའི། ། ལུང་རིགས་རྡོ་རྗེའི་གནམ་ལྕགས་སྟོང་ཡོད་ཀྱང་། ། རྨོངས་པའི་གོ་ཆ་སྲ་བརྟན་ཆེར་བགོས་པའི། ། སྐྱེ་བོ་འདི་ལ་བདག་གིས་ཅི་བྱར་ཡོད། །
ཅེས་གསུངས། ཆོས་་་་་བསྟོད་པར། ཁྱོད་ནི་རྩོད་པ་མཛད་ཚེའང་དག་པ་དང་། ། རྒྱ་ཆེན་གཟུ་བོར་གནས་པའི་བློ་གྲོས་ཀྱིས། ། གཞན་གྱི་ཕྱོགས་ལས་རྣམ་པར་རྒྱལ་བ་ཡིན། ། ཁྱོད་ལ་གཡོ་བ་ནམ་ཡང་མངའ་མ་ལགས། ། ཞེས་དང་། བློ་་་་་སྨྲ་བ་ངན་རྣམས་ཚར་གཅོད་པའི། ། སུན་འབྱིན་བགྱིད་པའི་གནས་རྣམས་ལ། ། སྐྱོན་ཡང་ཡོན་ཏན་ལྟ་བུ་དང་། །
ཡོན་ཏན་སྐྱོན་ལྟར་སྣང་བ་ཡི། ། ཡང་དག་པ་དང་ལྟར་སྣང་གི ། རྣམ་པར་དབྱེ་བ་ལེགས་པར་བསྟན། ། དེ་ལྟར་ལོག་པར་འགྲོ་བ་བཀག ། ཅེས་དང་། སྟོང་ཉིད་སེངྒེའི་ང་རོ་ཆེར་སྒྲོགས་ཤིང་། ། ལུང་དང་རིགས་པའི་མཆེ་སྡེར་རབ་བགྲད་ཏེ། ། ལོག་པར་སྨྲ་བའི་ཝ་ཚོགས་ཕམ་བྱས་ནས། ། ཐུབ་མཆོག་བསྟན་པ་གངས་རི་ལེགས་པར་འཛིན། ། དེའི་ཕྱིར་ད་ལྟ་འཛིན་པའི་ཁྱོན་འདི་ན། །
ཆེ་བར་རློམ་པ་མང་དུ་སྣང་མོད་ཀྱང་། ། བློ་ཆེན་འདི་ནི་འཛམ་གླིང་རྒྱན་གཅིག་པུ། ། གཟུར་གནས་བློ་ལྡན་རྣམས་ཀྱིས་ངེས་པར་གྱིས། ། ཞེས་སོ། ། ལུང་རྟོགས་ཡོན་ཏན་ཐབས་མཁས་ཐུགས་རྗེ་ཡིས། ། གདུལ་བྱའི་ཁམས་དང་བསམ་པ་བག་ལ་ཉལ། ། ཇི་བཞིན་མཁྱེན་པས་ཆོས་ཀྱི་འཁོར་ལོ་སྐོར། ། སྐལ་ལྡན་རྗེས་འཛིན་ཁྱོད་ལ་ཕྱག་འཚལ་ལོ། ། ཞེས་པ་ནི། དེ་ལྟར་གོང་དུ་བསྟན་པའི་ལུང་རྟོགས་ཀྱི་ཡོན་ཏན་ཕུན་སུམ་ཚོགས་ཤིང་།
གཞན་རྗེས་སུ་འཛིན་པའི་ཐབས་མཁས་དང་ཐུགས་རྗེ་ཆེན་པོ་མངའ་བས། གདུལ་བྱའི་ཁམས་ཐེག་པ་ཆེ་ཆུང་གི་རིགས་སོ་སོར་མཁྱེན་ཞིང་། བསམ་པ་དང་དབང་པོ་རྣོ་བརྟུལ་དང་། བག་ལ་ཉལ་ཉོན་མོངས་པ་ཤས་ཆེ་ཆུང་ཇི་ལྟ་བ་བཞིན་དུ་མཁྱེན་ཞིང་། ཆོས་ཀྱི་འཁོར་ལོ་རང་རང་གི་སྐལ་བ་ཇི་ལྟ་བ་བཞིན་དུ་ཐེག་པ་ཆེ་ཆུང་ཆོས་རྒྱས་འབྲིང་བསྡུས་པ། སྡེ་སྣོད་གསུམ་ལ་སོགས་པ་གང་ལ་གང་འོས་ཀྱི་ཟབ་ཅིང་རྒྱ་ཆེ་བའི་ཆོས་བསྟན། སྨིན་གྲོལ་ཐར་པ་དང་ཐམས་ཅད་མཁྱེན་པའི་ལམ་ཕྱིན་ཅི་མ་ལོག་པར་བསྟན་ནས། སྐལ་ལྡན་གྱི་གདུལ་བྱ་མཐའ་ཡས་པ་རྗེས་སུ་བཟུང་བའི་གཙོ་བོར་གྱུར་པ་ནི་འདི་དག་སྟེ། སྦྱངས་པའི་མཆོག་གྱུར་ཀུན་མཁྱེན་ཤེར་འོད་དང་། ། སྲས་ཀྱི་མཆོག་གྱུར་བློ་བཟང་གྲགས་པའི་དཔལ། །
མང་ཐོས་མཆོག་གྱུར་བློ་བཟང་གྲགས་པའི་དཔལ། ། འདུལ་འཛིན་མཆོག་གྱུར་བློ་བཟང་གྲགས་པའི་དཔལ། ། འཕྲིན་ལས་མཆོག་གྱུར་བློ་བཟང་གྲགས་པའི་དཔལ། ། ལྟ་བ་མཆོག་གྱུར་གོ་གྱོ་ཉི་མ་གྲགས། ། ཉམས་ལེན་མཆོག་གྱུར་ཀུན་དགའ་དཔལ་བཟང་པོ། ། བརྩེ་ལྡན་མཆོག་གྱུར་དཔལ་འབྱོར་ཤེས་རབ་དང་། ། འཆད་མཁས་མཆོག་གྱུར་བསོད་ནམས་ཤེས་རབ་དང་། ། རྩོད་མཁས་མཆོག་གྱུར་དར་མ་རིན་ཆེན་ཏེ། ། གཞུང་ལུགས་རབ་འབྱམས་མཁྱེན་པའི་བཤེས་གཉེན་བདུན། ། བཀའ་བཅུ་པ་ཆེན་པོ་ནམ་མཁའ་བྱང་ཆད་ནི།
དེ་དག་དང་ངོས་མཉམ་དུ་བྱེད་དོ། ། གཞན་ཡང་བཀའ་བཅུ་པ་མང་ར་བ་ཡོན་ཏན་རྒྱ་མཚོ། བོ་དོང་བཀའ་བཅུ་པ་གྲགས་པ་ཚུལ་ཁྲིམས། བྱང་པ་བཀའ་བཅུ་པ་བདེ་ལེགས་དཔལ། གནས་རྙིང་བཀའ་བཅུ་པ་མཆོག་གྲུབ་ལ་སོགས་པ་རྣམས་སོ། ། མདོ་སྟོད་པ་བཀའ་བཞི་འཛིན་པ་སྤྲེའོ་ཐར་བཟང་། གཉལ་གྲོ་གོར་ཇོ་གདན་མཚུངས་མེད། ལ་སྟོད་པ་མཁན་ཆེན་བུདྡྷ་ཤྲཱི། བོ་དོང་པ་ཆེན་པོ་བྱང་རྒྱལ། ཆེན་པོ་བྱང་བསོད།
བློ་བརྟན། བཟང་ལྡན་པ་དོན་གྲུབ་རིན་ཆེན། ངམ་རིང་པ་དཀོན་མཆོག་དར། མངའ་རིས་པ་ཡི་དམ་དཔལ་ལ་སོགས་པ་བཀའ་བཞི་འཛིན་པ་བཅུ་ཕྲག་གཅིག་གསུང་ཡང་དེ་ལས་མང་བ་སྣང་། ལུང་རིགས་སྨྲ་བའི་སེངྒེ། སྒྲ་ཚད་པ་ཆོས་བཟང་། ཇོ་གདན་གྲགས་ཤེ། སྔོ་ཕྱི་དབོན་པོ་ལ་སོགས་པ་ཕར་ཚད་མཁྱེན་པ་ཤིན་ཏུ་མང་། རིགས་པ་སྨྲ་བ་རྣམས་ཀྱི་ནང་ནས་མཆོག་ཏུ་གྱུར་པ། རི་ཕུག་པ་མཁན་ཆེན་བསོད་ནམས་སྐྱབས།
དགའ་ལྡན་པ་མཁན་ཆེན་ཤཀྱ་ཤྲཱི་ལ་སོགས་པ་རིགས་པ་སྨྲ་བ་ཡང་ཤིན་ཏུ་མང་། སྟོད་ལུང་པ་བསོད་བྱང་ལ་སོགས་པ་ལུང་ཆོས་སྨྲ་བ་ཡང་མང་དུ་བྱོན། འདི་དག་ནི་བདག་ཉིད་ཆེན་པོའི་གསུང་རབ་ཁོ་ན་ལས་རྟོགས་པ་འཁྲུངས་པ་ཡིན་ནོ། ། གཞན་ཡང་བདག་ཉིད་ཆེན་པོའི་གསུང་རབ་ལ་གཟིགས་ཤིང་། སྡོམ་ཕྲུག་རྣམས་ཉམས་ཀྱི་ནང་ནས་མཆོག་ཏུ་གྱུར་པ། བོ་དོང་མཁན་ཆེན་ཕྱོགས་ཐམས་ཅད་ལས་རྣམ་པར་རྒྱལ་བ་ཆོས་ཀྱི་རྒྱལ་མཚན་པ། གྲགས་རམ་མཁན་ཆེན་ཆོས་རྒྱལ། ངམ་རིང་མཁན་ཆེན་རིན་ཆེན་དཔལ་བཟང་། བཟང་ལྡན་སྡེ་བདག་སློབ་དཔོན་ཆེན་པོ། ལས་སྟོན་ནམ་མཁའི་རྣལ་འབྱོར།
མཁྱེན་ལྡན་འདར་པ་མགོན་སེང་། སྟག་ཚང་མཁན་པོ་སེངྒེ་རྒྱལ་མཚན། གསང་ཕུ་གླིང་སྟོད་མཁན་ཆེན་འོད་ཆེན། གླིང་སྨད་མཁན་ཆེན་བསོད་ནམས་འཕེལ། བཀའ་བཞི་འཛིན་པ་ཆེན་པོ་ནག་རིག སློབ་དཔོན་ཆེན་པོ་གཉལ་པ་དང་། རྒྱལ་དབང་ལ་སོགས་པ་གསང་ཕུའི་སློབ་དཔོན་ཆེན་པོ་ཕལ་ཆེ་བ་དང་། དགའ་བ་གདོང་མཁན་ཆེན་བྱ་ཡུལ་རིན་པོ་ཆེ། ལོ་མཁན་པོ། བྱང་ར་སྒྲེང་གི་མཁན་པོ་གོ་གཉིས།
གླང་གྲགས་ཤེར་གསུམ་གྱི་དབོན་ཆེན། སྟག་སྒ་ཆོས་ལུང་གི་མཁན་པོ། ལྷ་མདུན་གྱི་བླ་མ་ལ་སོགས་མངའ་རིས་ཕྱོགས་ཀྱི་སྡེ་སྣོད་འཛིན་པ་རྣམས་ཏེ། ཉི་ཟླ་ལྟར་གྲགས་པའི་མཁས་པ་པཎྜི་ཏའི་སློབ་རིགས་ཡིན། སྦས་པའི་རྣལ་འབྱོར་ཀུ་སུ་ལུའི་སློབ་རིགས་རྣམས་ཀྱི་ནང་ནས། མཆོག་ཏུ་གྱུར་པ་སྒྲ་ཚད་ལ་སོགས་ཐོས་པའི་ཡོན་ཏན་དང་ལྡན་ཡང་། ཀུ་སུ་ལུའི་སྤྱོད་པ་སྐྱོང་ཞིང་གཞན་ཕན་བྱང་ཆུབ་ཀྱི་སེམས་ཀྱིས་ཐུགས་རྒྱུད་ཤིན་ཏུ་སྣུམ་པར་བྱས་པ། ཆོས་ཀྱི་རྗེ་ཛྙ་ན་བ་དང་། ལུང་རིགས་ཡོན་ཏན་གྱི་ཁུར་གྱི་ལྕི་ཡང་། ཀུ་སུ་ལུའི་སྤྱོད་པ་ཁོ་ན་ལྷུར་ལེན་པ་མཆོག་བཟང་ལེགས་པའི་བློ་གྲོས།
རྗེ་བཙུན་འཇམ་པའི་དབྱངས་ཀྱི་ཞལ་རྒྱུན་དུ་གཟིགས་ཤིང་། ཀུ་སུ་ལུའི་སྤྱོད་པས་ཉིན་མཚན་འདའ་བ། བླ་མ་རྨི་ལམ་པ་བརྩོན་འགྲུས་སེངྒེ། དབུས་པ་བདག་པོའི་བླ་མ་ཆོས་རྗེ་རིན་བཟང་པ་དང་། ཚེ་འདི་བློས་བཏང་ཞིང་སྒྲུབ་པ་སྙིང་པོར་མཛད་པ་ནེ་རིངས་པ་སྒྲུབ་པ་དཔལ་ལ་སོགས་པ་གཉུག་མའི་འཁོར་བྱ་བྲལ་བ་རྣམས་སོ། ། རྡོ་རྗེ་འཛིན་པའི་སློབ་རིགས་ཀྱི་མཆོག་ཏུ་གྱུར་པ་ས་སྐྱ་བྲང་མོ་ཆེའི་མཁན་ཆེན་བཟང་པོ་རྒྱལ་མཚན་པ་དང་། ཆོས་རྗེ་ལམ་འབྲས་པ་བློ་བཟང་པ་དང་། རྡོ་རྗེ་འཛིན་པ་ཆེན་པོ་ཆོས་དཔལ་བཟང་པོ་དང་། རྡོ་རྗེ་འཛིན་པ་ཆེན་པོ་བླ་མ་བསོད་གྲགས་པ། བླ་མ་རྒྱལ་བཟང་པ།
སྔགས་འཆང་ཀུན་དགའ་ཟླ་བ་ལ་སོགས་རིག་པ་འཛིན་པའི་སློབ་མ་ཤིན་ཏུ་མང་། གཞན་ཡང་རབ་ཏུ་བྱུང་བའི་གདུལ་བྱ་མཐའ་ཡས་སོ། ། རིགས་དང་རུས་དང་ཆོ་འབྲང་དང་བསོད་ནམས་ཀྱི་དཔལ་གྱིས་མངོན་པར་མཐོ་བའི་སློབ་རིགས་ནི། ཛམྦུའི་གླིང་སུམ་གཉིས་ཀྱི་བདག་པོ་རིགས་གསུམ་མགོན་པོའི་སྤྲུལ་པ། ཆོས་རྒྱལ་རྣམ་གསུམ་གྱི་དབོན་སྲས་དམ་པ། ཁྲི་རྒྱལ་བསོད་ནམས་སྡེ་ཡབ་ཡུམ་སྲས་དང་བཅས་པ་དང་། དམ་པ་འབའ་ཞིག་བྱུང་བྱུང་བའི་རིགས་ས་སྐྱ་འཁོན་གྱི་གདུང་རྒྱུད། བླ་མ་དབང་གི་སྲས་པོ་སློབ་དཔོན་ཆེན་པོ། སྟོབས་ཀྱི་འཁོར་ལོས་བསྒྱུར་བའི་རྒྱལ་པོ་སེ་ཆེན་གནམ་གྱི་གདུང་རྒྱུད། གོང་མ་དགེ་སྦྱོང་བ།
སྟོབས་ལྡན་སྣེའུ་དབོན་པ། དད་ལྡན་ཡོན་ཏན་རྒྱ་མཚོ། རིགས་ལྡན་འུ་ཡུག་ལྷ་བཙུན། གནས་རྙིང་སྟོང་དཔོན་རྒྱལ་བཟང་། འབྱོར་ལྡན་རྒྱ་ཆོས་སྟག་གསུམ། ཁུངས་བཙུན་མངའ་རིས་ཞང་བློན་འཁོར་དང་བཅས་པ་ལ་སོགས་པ་གདུལ་བྱ་མཐའ་ཡས་པ་ལ། རྒྱུ་མངོན་པར་མཐོ་བ་དང་། འབྲས་བུ་ངེས་པར་ལེགས་པ་ལ་སོགས་པའི་ཐབས་ཕྱིན་ཅི་མ་ལོགས་པ་ཐོབ་པའི་ཐབས་ཕྱིན་ཅི་མ་ལོགས་པ་བསྟན་ཏོ། ། ཀུན་མཁྱེན་ཤེར་མདོ་བློ་བཟང་གྲགས་པ་སོགས། ། གཞུང་ལུགས་རབ་འབྱམས་ཤེས་པའི་བཤེས་གཉེན་བདུན། །
བཀའ་བཞི་ལེགས་པར་སྨྲ་བ་བཅུ་ཕྲག་གཅིག ། ཕར་ཚད་ཤེས་པའི་སློབ་མ་བརྒྱ་ཕྲག་རྒལ། ། ཞེས་གསུངས་སོ། ། དེ་ལྟར་དངོས་ཀྱི་གདུལ་བྱ་རྣམས་རྗེས་སུ་བཟུང་ནས། མ་འོངས་པའི་གདུལ་བྱ་རྣམས་རྗེས་སུ་བཟུང་བའི་ཕྱིར། གོང་དུ་བསྟན་པའི་ལེགས་པར་བཤད་པའི་རིན་པོ་ཆེའི་ཕྲེང་བ་དེ་རྣམས་མཛད་དོ། ། འཛམ་གླིང་མཁས་པའི་རྒྱན་མཆོག་བཀའ་ཆེན་བཞི། ། རྩ་འཇུག་བཞི་གསུམ་ཐེག་ཆེན་རྒྱུད་བླ་དང་། ། ཆོས་མངོན་མཛོད་དང་དཔལ་ལྡན་འདུས་པ་སོགས། ། རྣམ་བཤད་བྱས་པའི་གཞུང་ལུགས་བཅུ་ཕྲག་གཅིག །
ཅེས་གསུང་། ཡང་དེར་མ་འདུས་པ་ལུང་ཀུན་ལས་བཏུས་པའི་ཊཱི་ཀ བཤེས་པའི་སྤྲིང་ཡིག་གི་ཊཱི་ཀ གསང་འདུས་ཀྱི་དཀྱིལ་ཆོག་བདག་འཇུག་མཆོད་ཕྲེང་། མདོ་རྒྱུད་བསྟན་བཅོས་ཐམས་ཅད་ཀྱི་སྙིང་པོ་གཅིག་ཏུ་བསྡུས་པ། གོ་བདེ་འཇུག་པར་སླ་བའི་མན་ངག་རིན་པོ་ཆེ་བཀའ་འབུམ་ཐོར་བུ་བ་ལ་སོགས་རྗེས་འཇུག་གི་གདུལ་བྱ་རྣམས་ཀྱི་སྟོན་པ་ཡི་གེའི་ངོས་ན་བཞུགས་པ་དེབ་ལྔ་བཅུ་རྩ་ལྔ་མཛད་དོ། ། མདོ་ལས་ལྔ་བརྒྱ་ཐ་མར་གྱུར་པའི་ཚེ། ། ང་ནི་ཡི་གེའི་ངོས་ལ་གནས་ཞེས་གསུངས་སོ། ། བློ་་་་་་བསྟོད་པར། མཁས་པ་དགྱེས་པའི་ལམ་དུ་འཁྲིད། །
མང་ཐོས་ཆུད་མི་ཟ་བའི་རྒྱུ། ། དེ་དོན་སྒྲུབ་ལའང་རབ་ཏུ་སྦྱོར། ། དེའི་ཕྱིར་ཁྱོད་ཀྱི་གདུལ་བྱ་ལ། ། བགྱི་བ་འོས་པ་མ་ལུས་མཛད། ། ཕན་མཛད་ཁྱོད་ལ་དུས་ཀུན་ཏུ། ། བདག་ནི་གུས་པས་ཕྱག་འཚལ་ལོ། ། ཞེས་སོ། བདག་མེད་གནས་ལུགས་རྟོགས་པའི་ཤེས་རབ་ཀྱི། ། ཀུན་རྫོབ་རྟེན་འབྲེལ་སྒྱུ་མ་ལྟ་བུར་གཟིགས། ། དོན་དམ་ཆོས་དབྱིངས་ནམ་མཁའ་ལྟ་བུར་རྟོགས། །
ལྟ་བ་རྣམ་དག་ཁྱོད་ལ་ཕྱག་འཚལ་ལོ། ། ཞེས་པ་ནི། འཁོར་འདས་ཀྱི་ཆོས་ཐམས་ཅད་སྟོང་ཞིང་བདག་མེད་པར་རྟོགས་པའི་ཤེས་རབ་ཟབ་མོས། མ་བརྟགས་ཉམས་དགའ་བའི་རྣམ་འགྱུར་ཀུན་རྫོབ་རྟེན་ཅིང་འབྲེལ་བར་འབྱུང་བ་ཐམས་ཅད་སྒྱུ་མ་དང་། རྨི་ལམ་ལྟ་བུར་མ་འདྲེས་པར་སོ་སོར་གཟིགས་ཤིང་དོན་དམ་པའི་བདེན་པ་ཆོས་ཀྱི་དབྱིངས། ནམ་མཁའི་དཀྱིལ་ལྟར་བརྗོད་དུ་མེད་པའི་དོན་སོ་སོར་རང་གི་རིག་པའི་ཡེ་ཤེས་བརྙེས་པའི་ལྟ་བར་རྣམས་པར་དག་པ་དང་ལྡན་པ་ཡིན་ཏེ། ཁོ་བོ་ལ་དབུ་མའི་རྟོགས་པ་སྐྱེ་ཚུལ་བཞི་བྱུང་སྟེ། འདི་ལྟར། དང་པོ་ཆད་སྟོང་། གཉིས་པ་སྣང་སྟོང་།
གསུམ་པ་རྟེན་འབྲེལ་སྒྱུ་མར་ཐོབ། བཞི་པ་རྟེན་འབྲེལ་བཏགས་ཡོད་གཞི་མེད་དུ་གོ་བའོ། ། དེ་ལ་དང་པོ་ནི་བུམ་པ་ཐོ་བས་བཅོམ་པ་ལྟར་ཀུན་རྫོབ་རྫས་ཡོད་རིགས་པས་བཤིག་པའི་སྟོང་པ་ཉིད་དེ། འདིས་ཀྱང་རིགས་ཆད་ཀྱི་བདེན་འཛིན་ཟློག་ཅིང་། སྟོང་ཉིད་ལ་མོས་པའི་རྒྱུ་ཙམ་བྱེད། གཉིས་པ་ནི། སྣང་བ་སྒྱུ་མ་ལྟ་བུར་སྣང་དུས་ཉིད་ནས་རང་བཞིན་མེད་པར་རྟོགས་པ་སྟེ། འདིས་ཕྱི་གཟུང་བ་ལ་སྒྲོ་བསྐུར་གྱི་རྟོག་པ་མཐའ་དག་ཟློག་ཀྱང་། ནང་མྱོང་རིག་ལ་བྲོད་པའི་ཞེན་པ་མི་འདོར་བས་སེམས་ཙམ་རྣམ་རྫུན་པའི་ལྟ་བ་ལས་མ་འདས། གསུམ་པ་ནི།
ནང་མྱོང་རིག་དང་ཕྱི་གཟུང་བ་གཉིས་ཀ་ཡང་རྒྱུ་རྐྱེན་ལ་རག་ལས་པས། སྒྱུ་མ་ལྟར་ཀུན་རྫོབ་ཏུ་ཡང་སྣང་བ་ཙམ་ལས་རང་བཞིན་ཅུང་ཟད་ཀྱང་མེད་པར་རྟོགས་པས་ཏེ། འདི་ལ་ཡང་མཐའ་འཛིན་གྱི་ཞེན་པ་ཅི་ཡང་མེད་ཀྱང་། རྟེན་འབྲེལ་སྒྲ་རྟོག་ལ་ལྟོས་པའི་དོན་ཆོས་སྒྱུ་མ་ཙམ་དུ་འཛིན་པ་ཡོད་པས། རྣལ་འབྱོར་དཔྱོད་པའི་དབུ་མ་ལས་མ་འདས། བཞི་པ་ནི། རྟེན་འབྲེལ་གྱི་ཆོས་རྣམས་རིགས་པས་ཚུལ་བཞིན་དུ་དཔྱད་པ་ན། རང་གི་ངོ་བོ་ཅུང་ཟད་ཀྱང་མི་རྙེད་ཅིང་མ་དཔྱད་པ་ན་ཐ་སྙད་ཀྱི་ཡུལ་དུ་གྱུར་པས་རྟོགས་པས་བཏགས་ཤིང་མིང་གི་ཐ་སྙད་དུ་བྱས་པ་ཙམ་གྱིས་བཏགས་ཡོད་དུ་རྟོགས་པའོ། ། དེ་ལྟ་བུའི་རང་བཞིན་གྱིས་རྟེན་འབྲེལ་རྟོགས་པའི་བློ་དེ་ཉིད་ཀྱིས། བློ་གཞན་ལ་ལྟོས་མེད་དུ་རྒྱུ་འབྲས་ཕན་ཚུན་མི་འཁྲུལ་བ་དང་།
རྟེན་འབྲེལ་རྟག་ཆད། སྤྲོ་བའི་མཐའ་ཐམས་ཅད་བྲལ་བ་གཅིག་འོང་བ་ཡིན་གསུངས། ལྟ་བ་འདི་གཞན་གྱི་ཐུགས་ཡུལ་དུ་མ་ཆུད་པར་ཆད་ལྟ་ཡིན་ཞེས་ཟེར་བ་མང་ན་ཡང་། ཁས་ལེན་ཐམས་ཅད་དང་བྲལ་བའི་ལྟ་བ་འདི་ཀླུ་སྒྲུབ་ཡབ་སྲས་ཀྱི་དགོངས་པ་ཕྱིན་ཅི་མ་ལོག་པ་ཡིན་ཏེ། འཕགས་པ་ཀླུ་གྲུབ་ཀྱི་ཞལ་སྔ་ནས། གལ་ཏེ་ངས་དམ་བཅས་འགའ་ཡོད། དེས་ན་ང་ལ་སྐྱོན་འགའ་ཡོད། ང་ལ་དམ་བཅའ་མེད་པས་ན། ང་ནི་སྐྱོན་མེད་ཁོ་ནའོ། ། ཞེས་གསུངས་ཤིང་།
འགའ་ཞིག་རང་རྒྱུད་ཀྱི་དམ་བཅའ་མེད། རང་ལུགས་ཀྱི་དམ་བཅའ་ཡོད་ཅེས་ཟེར་ཡང་། མིང་སྤོས་ཙམ་མ་གཏོགས་དོན་ལ་ཁྱད་པར་འགའ་ཡང་མེད་གསུང་། མཁས་པ་གཞན་གྱི་ལྟ་བ་བཟང་བཟང་པོར་འདོད་པ་རྣམས་ཀྱང་། བདག་འཛིན་ལ་གྲོས་དྲིས་ནས་བཞག་པ་ཁོ་ནར་ཟད། ངའི་ལྟ་བ་འདི་ཡང་། ང་རང་དང་སྡོངས་ནས་འགྲོ་བ་གཅིག་འོང་བར་འདུག་གསུང་སྟེ་ཤིན་ཏུ་མེད་དེ། ཆོས་རྗེ་བློ་བཟང་པས་འཇམ་དབྱངས་ཀྱི་ཞལ་གཟིགས་ནས་དབུ་མའི་ལྟ་བ་དགོངས་ཚུལ་ཞུས་པས། ད་རུང་མ་གོ་གསུང་། འོ་ན་ངེད་དཔོན་སློབ་ལ་ཁྱད་མེད་པས།
སློབ་དཔོན་པས་ཀྱང་མ་དགོངས་སམ་ཞུས་པས། ཁོང་གིས་གོ་ཡོད། ཞིབ་ཆ་འགའ་ཡར་ནི་མ་གོ་གསུང་། དེ་ལྟར་གྲགས་ཀྱང་། ཆོས་རྗེ་པའི་གདུལ་བྱ་ཕོ་རུས་ཆེ་ཞིང་མཁྱེན་རབ་ཆུང་བ་འགའ་ཞིག་ཡབ་སྲས་གཉིས་ཆོས་རྗེ་པའི་ལྟ་བ་མཆོག་ཡིན་ཏེ། ། འཇམ་དབྱངས་ཀྱི་ཞབས་གཟིགས་པའི་ཕྱིར་ཞེས་ཟེར་བ་ནི་མི་རིགས་ཏེ། འཇམ་དབྱངས་དང་མི་དང་མི་བཞིན་དུ་འགྲོགས་ཤིང་སངས་རྒྱས་ཀྱི་བསྟན་པ་ལ་ཡང་། ཆོས་རྗེ་བས་ཆེས་ཆེར་ལྷག་པའི་བྱ་བ་མཛད་པ་པཎ་ཆེན་ཞི་བ་འཚོས་ཀྱང་། ཐལ་འགྱུར་གྱི་ལྟ་བ་ཐུགས་སུ་མ་ཆུད་པར་རྒྱ་བོད་ཀུན་ཏུ་གྲགས་ཤིང་དོན་ལའང་གནས་ཏེ། རང་རྒྱུད་པའི་ཤིང་རྟ་ཆེན་པོ་ཡིན་པའི་ཕྱིར་རོ། །
འཕགས་པ་དང་དངོས་སུ་མཇལ་བས་ལྟ་བ་བཟང་ལ་མ་མཇལ་བས་ལྟ་བ་ངན་པའི་ངེས་པ་མེད་དེ། སློབ་དཔོན་ཆེན་པོ་ལེགས་ལྡན་འབྱེད་དང་། དཔལ་ལྡན་ཟླ་བ་གྲགས་པ་བཞིན་ནོ། ། དྲུང་པ་ལ་ཆད་ལྟ་ཡིན་ཟེར་མཁན་བདོག་ལགས་ཞུས་པས། ཡོད་ཉེན་ཡོད། སྔོན་སྟོན་པ་འཇིག་རྟེན་དུ་བྱོན་པའི་དུས་སུ། དགེ་སློང་གོའུ་ཏ་མ་ནི་ཆད་པར་སྨྲ་བའོ་ཟེར་མཁན་མང་དུ་བྱུང་འདུག དེའི་རྗེས་སུ་ཀླུ་སྒྲུབ་ཡབ་སྲས། དཔལ་ལྡན་ཟླ་བ་ཁུ་བྱུག་ཆེ་ཆུང་ལ་ཡང་དེ་བཞིན་ཟེར་མཁན་བྱུང་འདུག བོད་དུ་ཡང་དབུ་མ་པ་ཆེན་པོ་གངས་པ་ཤེའུ།
ཁུ་མདོ་སྡེ་འབར། པ་ཚབ་ཉི་མ་གྲགས། ལྕེ་སྒོམ་ཞིག་པོ་སོགས་ལའང་ཆད་ལྟ་བར་གྲགས་འདུག འུ་ཡང་ཆད་ལྟ་བ་ཡིན་ཡང་གྲོགས་བཟང་བར་ཡོད་ཀྱི་གསུང་། ཀརྨ་དཀོན་གཞོན་གྱིས་ཀྱང་། ཁྱེད་ཆད་ལྟ་བ་ཡིན་བྱས་པས། ང་ཆད་ལྟ་བ་ཨེ་ཡིན་ངའི་སྤྱོད་པ་འདི་ལ་ལྟོས་གསུངས་པས། ཁྱེད་ཤིན་ཏུ་མད་པར་གདའ་འོ། ། བཟོད་པར་གསོལ་ཞེས་ཞུས་པར་གྲགས། ཕྱོགས་བཅུར་བཞུགས་པའི་རྒྱལ་བ་སྲས་བཅས་རྣམས།
མངོན་སུམ་བྱོན་ནས་དབྱངས་དང་མགྲིན་གཅིག་གིས། ། འདི་ལས་གཞན་དུ་ཐར་པའི་ལམ་སྟོན་ཡང་། ། བདག་བློ་གཡོ་བ་མེད་དོ་གྲོགས་པོ་དག ། ཅེས་གསུངས། དེ་ལྟར་ཕྱིར་མི་ལྡོག་པའི་རྟོག་པ་བརྟན་པོ་ཐོབ་པ་ཡིན་ནོ། ། བཤེས་གཉེན་ཞི་བ་དུལ་བ་ཉེར་ཞི་བ། ། སྡོམ་པ་གསུམ་ལྡན་ཉེས་ལྟུང་དྲི་མ་བྲལ། ། སྒོ་གསུམ་མ་བཅོས་ལྷུག་པའི་ངང་ལ་བཞུགས། ། སྤྱོད་པ་རྣམ་དག་ཁྱོད་ལ་ཕྱག་འཚལ་ལོ། ། ཞེས་པ་ནི།
ཐེག་པ་ཆེན་པོའི་དགེ་བའི་བཤེས་གཉེན་འདི་ནི་ལྷག་པའི་ཚུལ་ཁྲིམས་ཀྱི་བསླབ་པ་དང་ལྡན་པས། ཐུགས་རྒྱུད་ཤིན་ཏུ་དུལ་ལ། ལྷག་པ་ཤེས་རབ་ཀྱི་བསླབ་པ་དང་ལྡན་པས་རབ་ཏུ་ཞི་ཞིང་། ལྷག་པ་སེམས་ཀྱི་བསླབ་པ་དང་ལྡན་པས་ཉེ་བར་ཞི་བ་ཡིན་ནོ། ། སོ་སོར་ཐར་པ་བསྙེན་གནས་ཀྱི་སྡོམ་པ་ཡན་ལག་བརྒྱད། དགེ་བསྙེན་གྱི་ཡན་ལག་ལྔ། དགེ་ཚུལ་གྱི་ཡན་ལག་བཅུ། དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་ལ་ཉེས་ལྟུང་དྲི་མའི་སྐྱོན་གྱིས་མ་གོས་པ་ཡིན་ཏེ། གང་ཞིག་ལེགས་གསུངས་དམ་ཆོས་འདུལ་བ་ལ། ། རབ་ཏུ་བྱུང་ནས་ལེགས་པར་མི་སྡོམ་ཞིང་། །
ཐུབ་པའི་བཀའ་ལུང་ཚུལ་མིན་ཟློག་བྱེད་པའི། ། དགེ་སྦྱོང་དེ་དག་འཇིག་རྟེན་ཆོམ་རྐུན་ཡིན། ། འཁྱོག་པོར་སྨྲ་ལ་གཞན་དག་རླིང་པོར་སེམས། ། ངག་མི་བཙུན་པ་དགེ་སྦྱོང་ཚུལ་མིན་པས། ། བྱ་རྒྱུའི་སེམས་དང་དེའི་ཚུལ་སྤངས་ཏེ། ། གསོང་པོར་སྨྲ་ལ་ཁོ་བོ་རྟག་ཏུ་བསྟེན། ། འཛེམ་མེད་སྨྲ་བ་གཞན་དག་སྤོབས་པར་སེམས། ། ངག་མི་སྡོམ་པ་དགེ་སྦྱོང་ཚུལ་མིན་པས། ། མུ་ཅོར་སྨྲ་བ་སྨྱོན་པའི་ཚུལ་སྤངས་ཏེ། ། ཞི་བའི་ཚུལ་ལ་ཁོ་བོ་རྟག་དུ་བསྟེན། །
ཕྱི་ཚུལ་འཆོས་པ་གཞན་དག་བཙུན་པོར་སེམས། ། གཡོ་སྒྱུའི་སྤྱོད་པ་དགེ་སྦྱོང་ཚུལ་མིན་པས། ། ཕ་རོལ་འབྲིད་བྱེད་ཡོན་པོའི་ཚུལ་སྤངས་ཏེ། ། དེས་པའི་ཚུལ་ལ་ཁོ་བོ་རྟག་ཏུ་བསྟེན། ། རང་དགའི་སྤྱོད་པ་གཞན་དག་དྲང་པོར་སེམས། ། དབང་པོ་མི་སྡོམ་དགེ་སྦྱོང་ཚུལ་མིན་པས། ། བག་དང་མི་ལྡན་ཧྲལ་པོའི་ཚུལ་སྤངས་ཏེ། ། བག་ཡོད་ཚུལ་ལ་ཁོ་བོ་རྟག་ཏུ་བརྟེན། ། བྱ་བྱེད་མང་བ་གཞན་དག་གྲུང་པོར་སེམས། ། རྣམ་གཡེང་འདོད་པ་དགེ་སྦྱོང་ཚུལ་མིན་པས། །
འདུ་འཛིས་བྲེལ་བ་ཁྱིམ་པའི་ཚུལ་སྤངས་ཏེ། ། དོན་ཉུང་ཚུལ་ལ་ཁོ་བོ་རྟག་ཏུ་བརྟེན། ། ལོངས་སྤྱོད་འབྱོར་པ་གཞན་དག་དཔལ་དུ་སེམས། ། འདོད་ཞེན་ཆེ་བ་དགེ་སྦྱོང་ཚུལ་མིན་པས། ། ཟང་ཟིང་དང་བཅས་གྲོང་པའི་ཚུལ་སྤངས་ཏེ། ། ཆོས་ཤེས་ཚུལ་ལ་ཁོ་བོ་རྟག་ཏུ་བརྟེན། ། གྲོང་འདབས་འགྲིམ་པ་གཞན་དག་གདུལ་བྱར་སེམས། ། རྙེད་བསྐུར་སྒྲུབ་པ་དགེ་སྦྱོང་ཚུལ་མིན་པ། ། ཁེ་སྤོགས་འདོད་པ་ཚོང་པའི་ཚུལ་སྤངས་ཏེ། ། བས་མཐའི་གནས་ལ་ཁོ་བོ་རྟག་ཏུ་བརྟེན། །
ཞེས་གསུངས་སོ། ། དེ་ལྟར་གཞན་གནོད་གཞིར་བཅས་སྤོང་བ་སོ་སོར་ཐར་པའི་ཚུལ་ཁྲིམས་རྣམ་པར་དག་པ་ཡིན་ནོ། ། གཞན་ཕན་མཐའ་དག་སྒྲུབ་པ་བྱང་ཆུབ་སེམས་དཔའི་ཚུལ་ཁྲིམས་ཀྱང་རྣམ་པར་དག་པ་ཡིན་ཏེ།

རྙེད་དང་བསྐུར་བསྟི་ཆགས་པ་ཡིས། ། བདག་བསྟོད་གཞན་ལ་སྨོད་པ་དང་། ། ཞེས་པའི་ཉེས་པས་མ་གོས་ཏེ། ། གང་དུ་གནས་ན་སྣང་ཤས་འཕེལ་འགྱུར་ཞིང་། ། རང་རྒྱུད་རྙེད་བཀུར་ཞགས་པས་འཆིང་བྱེད་ལ། ། གཞན་རྒྱུད་ཕྲག་དོག་འདྲན་སེམས་ཀྱིས་གདུངས་པའི། ། གནས་དེར་སྐད་གཅིག་ཙམ་ཡང་མི་གནས་སོ། ། གཞན་གྱི་ཉེས་པ་ནམ་ཡང་མི་གླེང་ཞིང་། ། དོན་དང་ལྡན་ཞིང་ཆོས་མཐུན་མ་རྟོགས་པ། ། དམག་དང་ཆོམ་རྐུན་རྒྱལ་པོའི་གཏམ་ལ་སོགས། ། འཁྲུལ་པའི་བཀའ་མཆིད་ནམ་ཡང་མི་བྱེད་དོ། །
ཞེས་གསུངས། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང་། ། ཞེས་པའི་ཉེས་པས་མ་གོས་ཏེ། ། ཆོས་དོན་དུ་གཉེར་བའི་གདུལ་བྱ་མགོན་མེད་པ་རྣམས་ལ་སློབ་དཔོན་གྱི་དཔེ་མཁྱུད་སྤངས་ཏེ། མདོ་རྒྱུད་བསྟན་བཅོས་ཀྱི་དགོངས་པ་རང་ནམ་ཚིམ་བར་དུ་སྟོན་པའི་ཕྱིར་རོ། ། གདུལ་བྱ་རྫས་དོན་དུ་གཉེར་བ་མགོན་མེད་པ་རྣམས་ལ་ཡང་རྫས་ལ་སེར་སྣ་སྤངས་ཏེ། དབུལ་འཕོངས་ཀྱི་རེ་བ་སྐོང་བར་མཛད་དོ། ། དེ་ལྟར་ཡང་བདག་ཉིད་ཆེན་པོ་འདི་མང་ཡུལ་སྐྱིད་གྲོང་ན་བཞུགས་པའི་དུས་སུ། ཞབས་ཏོག་པ་མེད་པ་ལ།
འཇོ་ཕོ་ཕད་པད་གཅིག་འོངས་ནས། བསོད་སྙོམས་དྲག་པ་གཅིག་གནང་བར་ཞུ་ཞུས་པས། ནང་དུ་གཤེགས་ནས་ཙམ་རྐྱལ་དཀོག་སེ་བ་གཅིག་གནང་བས། ཤ་གཅིག་ཀྱང་ཐུགས་ལ་ཐོགས་ཟེར་བ་ལ། བ་ཤ་ལག་པ་གཅིག་གནང་། སྐུ་བྱུག་གི་ཆས་ཀ་མར་གཅིག་ཀྱང་གནང་བ་ཞུ་ཟེར་ནས་བཙལ་བས་མར་གོང་ཕྱེད་ཤགས་གཅིག་རྙེད་པའང་གནང་། རས་ལྕགས་འགའ་ཡར་ཡང་གནང་ཞེས་གྲགས། དགའ་བ་གདོང་དུ་ཁམས་པ་གཅིག་གིས་ཇ་ལ་གདན་དྲངས། བསྔོ་རྟེན་གོས་ཆེན་འགང་དཀར་པོ་གཅིག་ཕུལ། ཚུལ་བྱོན་པའི་ལམ་དུ་སྤྲང་པོ་གཅིག་གིས་གནང་སྦྱིན་ཞུས་པས།
ཕྱག་ཕྱི་བཙུན་ཆུང་གཅིག་ཡོད་པ་ལ་གོས་ཡུག་དེ་བྱིན་གསུང་ནས་གནང་། ཡང་ལྷ་སར་གཤེགས་པའི་ལམ་དུ་སྤྲང་པོ་གཉིས་ལ་དངུལ་གྱི་རྡོ་རྗེ་རེ་རེ་གནང་། ལྷ་སར་སྤྲང་པོ་མང་པོ་འདུས་ནས་གནང་བྱིན་ཞུས་པས་ཉེ་འཁོར་ན་ཡོད་པའི་སྤྲང་པོ་རྣམས་བོས་ཤིག་གསུངས་ནས་ཁོ་པས་ལྷ་ས་སྡེ་བཞིའི་སྤྲང་པོ་ཐམས་ཅད་བསྡུས་ནས། སྤྲང་རྫུས་དང་བཅས་པ་ལྔ་བརྒྱ་ཙམ་བྱུང་བ་ལ་དར་ཁ་དང་གོས་ཁ་འདྲེས་མ་སྤུངས་ནས་སྤྲང་པོ་འཕྲང་ལ་བཤར་ཏེ། སྔ་གང་ཟིན་རེ་གནང་བས། སྤྲང་པོ་རྒད་པོ་གཅིག་ན་རེ། ལྷ་སར་བླ་མ་བཟང་ཟེར་བ་མང་པོ་བྱུང་སྟེ། འབར་བ་པ་དང་། འདི་གཉིས་པས་གྲག་པ་ལ་བྱུང་། འབར་བ་པས་རིན་བརྒྱན་དར་ཁ།
དར་ཁ་རེའི་ཐག་བཀྱེ། འདིས་རང་རེ་བསོད་དེ་ཁ་ལ། གོས་ཁ་དར་ཁ་གང་ཟིན་རེ་བྱུང་ཟེར་རོ། ། བུལ་རོང་དུ་བཞུགས་དུས། ཀོ་དཀར་གྱི་ཤ་ཕྱེད་གང་ཟ་ལ་བཞག མར་གོང་གཅིག་བྱ་རོག་འགའ་རེས་གང་འཐོར་ལ་བཞག་པ་སོགས་རྫས་ལ་སེར་སྣ་མི་མངའ་བ་ཡིན་ཏེ། བདོག་པ་ལ་བདག་གིར་འཛིན་པ་དང་བྲལ་བའི་ཕྱིར། གསེར་དངུལ་གོས་དར་སོགས་ཅི་ཕུལ་ཡང་སྤྱན་གཟིགས་པ་ཙམ་མ་གཏོགས་གཅེས་སྤྲས་སུ་འཛིན་པའི་ཕྱག་ལེན་དང་། ཞལ་ལྟ་སོགས་གང་ཡང་མི་མཛད་དོ། ། གཞན་གྱི་བཤད་ཀྱང་མི་ཉན་པར།
ཁྲོས་པས་གཞན་ལ་འཚོག་པ་དང་། ཞེས་པའི་ཉེས་པ་ཡང་མི་མངའ་ཏེ། བདག་ཉིད་ཆེན་པོ་གཙང་དུ་གཤེགས་ཤུལ་དུ། ཆོས་རྗེ་རྣམ་གཉིས་ར་སྒྲེང་དུ་བྱོན་དུས། ཉིན་གཅིག་ཇ་གྲལ་དུ་ཆོས་རྗེ་ལོ་ཙྪ་བས་ཆོས་རྗེ་བློ་བཟང་པ་ལ། ཁྱེད་ཡབ་སྲས་གཉིས་ཀྱི་འདིར་ཟླ་བ་གསུམ་དུ་སྐུ་མཚམས་མཛད་ནས། ཆོས་ཀྱི་འབྲེལ་གཏམ་མང་དུ་མཛད་ཡོད་པར་གདའ། དྲུང་རྗེ་བཙུན་པ་ལ་ཐུན་མོང་མ་ཡིན་པའི་ཡོན་ཏན་ཅི་མངའ་གསུང་གི་གདའ་ཞུས་པས། བླ་མའི་ཡོན་ཏན་མཁས་བཙུན་བཟང་གསུམ་ལ་ཆོས་མཐུན་གྱི་རྒོལ་བ་དང་བྲལ་བ་དེར་གདའ་ཞུས། དེ་འདྲ་མ་ཡིན་པའི་ཐུན་མོང་མིན་པའི་འདྲ་གསུངས་བདོག་པས།
ད་ལན་ཅིས་ཀྱང་གསུང་པར་ཞུ་ཞུས་པས། བླ་མའི་ཡོན་ཏན་ཆུང་ཤོས་སུ་གདའ་ལགས་ནའང་། ས་སྐྱ་ནས་འཆད་ཉན་བཤོལ་ཏེ་བུལ་རོང་དུ་ཞལ་ལོག་གཟིགས་ནས་ཐ་མ་ད་ལྟའི་བར་ལ་ཁོང་ཁྲོ་ཚ་འཁྲུག་པ་གཅིག་ཀྱང་སྐྱེ་མ་མྱོང་གསུང་གིན་གདའ་ལགས། གསུང་ནས་སྤྱན་ཆབ་ཆེར་གཡོས་པས། ཆོས་རྗེ་ལོ་ཙྪ་བས་ཀྱང་སྤྱན་ཆབ་བཏང་ནས་གསུང་བཏོན་ཏེ་བཤུམས་ཞེས་ཐོས། ཐེག་པ་ཆེན་པོ་སྤོང་བྱེད་ཅིང་། ། དམ་ཆོས་འདྲར་སྣང་སྟོན་པ་འོ། ། ཞེས་པའི་ཉེས་པ་མི་མངའ་སྟེ། ཐེག་པ་ཆེན་པོ་དབུ་སེམས་གཉིས། རྡོ་རྗེ་ཐེག་པ་དང་བཅས་པ་ཕྱིན་ཅི་མ་ལོག་པར་དགོངས་ཤིང་བསྟན་པའི་ཕྱིར་རོ། །
ཉོན་མོངས་ལམ་དུ་བསྒྱུར་བ་རིག་འཛིན་གྱི་སྡོམ་པ་ལའང་ཉེས་ལྟུང་གིས་མ་རེག་སྟེ། རྩ་བའི་ལྟུང་བ་བཅུ་བཞི། ཡན་ལག་གི་བརྒྱད་རྣམས་ཀྱིས་ཕལ་ཆེར་མ་གོས་ཤིང་། རེ་རེ་ཙམ་བྱུང་སྲིད་ནའང་དུས་ལས་མ་འདས་པར་བཤགས་སྡོམ་མཛད་པའི་ཕྱིར་རོ། ། ཐེག་ཆེན་བསླབ་པའི་བསམ་སྦྱོར་ཉམས་པ་མེད། ཅེས་སོ། ། སྐུའི་སྤྱོད་པ་མ་བཅོས་པ་ཡིན་ཏེ། ཚུལ་འཆོས་དང་བྲལ། གསུང་གི་སྤྱོད་པ་མ་བཅོས་པ་ཡིན་ཏེ། གཞོགས་སློང་ཁ་ཟག་ཐོབ་འབྱོལ་སོགས་དང་བྲལ།
ཐུགས་ཀྱི་སྤྱོད་པ་མ་བཅོས་རྣམ་གཡེང་གཡོ་རྒྱུ་སོགས་དང་བྲལ་ཞིང་། གཟུང་འཛིན་གྱི་འཁྲུལ་པ་རང་སར་ཞིག་ནས། ཁྱབ་གདལ་ལྷུག་པའི་སྤྱོད་པ་མཛད་དོ། ། ཚེ་འདི་བློས་བཏང་སྒྲུབ་པ་སྙིང་པོར་མཛད། ། བདེན་བཞི་རྟེན་འབྲེལ་ཕྱིན་དྲུག་རིམ་གཉིས་སྒོམ། ། ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས། ། ཉམས་ལེན་རྣམ་དག་ཁྱོད་ལ་ཕྱགས་འཚལ་ལོ། ། ཞེས་པ་ནི། ཁོ་བོ་དབེན་པ་བརྟེན་པའི་རྒྱུ་མཚན་ཡང་། འཁོར་དང་གྲོགས་ཀྱིས་ཡིད་སུན་ཕྱུང་བའམ་རྙེད་བཀུར་གྲགས་པ་འདོད་པའི་ཕྱིར་མ་ཡིན་གྱི།
གཞན་དུ་ན་འཁོར་བའི་སྡུག་བསྔལ་མེའི་འོབས་ལྟར་ཤིན་ཏུ་བརྣག་དཀའ་བར་མཐོང་བའི་ཕྱིར། དེ་ཡང་འདི་ལྟར། སྲིད་པའི་ཕུན་ཚོགས་ཤིན་ཏུ་མནོག་ཆུང་ཞིང་། ། རབ་མང་ཉེས་པའི་ཚོགས་དང་ལྡན་རིག་ནས། ། རང་གཞན་སྲིད་པའི་མཚོ་ལས་བསྒྲལ་བྱའི་ཕྱིར། ། མང་ཐོས་བདག་ནི་དབེན་པའི་གནས་སུ་འགྲོ། ། ཆར་འདོད་བྱི་འུས་འབྲུག་སྒྲ་ཐོས་པ་ལྟར། ། དབེན་པའི་གཏམ་འདི་ཁོ་བོའི་སྙིང་ལ་འབབ། ། ཐོས་པའི་དོན་རྣམས་དོན་ཡོད་བྱ་བའི་ཕྱིར། ། གཞོན་ནུ་བློ་གྲོས་དབེན་པའི་གནས་སུ་འགྲོ། །
ངང་པའི་ཚོགས་ཀྱིས་པདྨོའི་མཚོ་མཐོང་ལྟར། ། བས་མཐའི་གནས་ལ་ཁོ་བོ་སེམས་རབ་གཡོ། ། དལ་འབྱོར་ལུས་ལ་སྙིང་པོ་བླང་བའི་ཕྱིར། ། གཞོན་ནུ་བློ་གྲོས་དབེན་པའི་གནས་སུ་འགྲོ། ། བུང་བ་གཞོན་ནུས་འདབ་བརྒྱའི་ཚལ་མཐོང་ལྟར། ། ཁོ་བོའི་ཡིད་ནི་དབེན་པའི་རོ་ལ་ཆགས། ། ཏིང་འཛིན་བདུད་རྩིའི་རོ་དེ་མྱང་བྱའི་ཕྱིར། ། གཞོན་ནུ་བློ་གྲོས་དབེན་པའི་གནས་སུ་འགྲོ། ། དཔྱིད་དུས་བསིལ་བའི་མ་ལ་ཡ་རླུང་ལྟར། ། ནགས་ཀྱི་སྨན་ལྗོངས་ཁོ་བོའི་ཡིད་ལ་འབབ། །
ཉོན་མོངས་བདུད་ཀྱི་སྡེ་དེ་གཞོམ་བྱའི་ཕྱིར། ། གཞོན་ནུ་བློ་གྲོས་དབེན་པའི་གནས་སུ་འགྲོ། ། གསུངས་ནས་དེའི་དུས་སུ། ས་སྐྱའི་བརྒྱ་དཔོན་དང་བཟང་ལྡན་གྱི་མཁན་པོ་སོགས་མཛད་པའི་ཞུ་བ་ཕུལ་ན་ཡང་། མི་ལོ་བཅོ་བརྒྱད་ཀྱི་བར་དུ་བསྟན་པ་བསམ་འཆད་ཉན་བྱས་ནས་ད་རྒས་ཁ་འདིར་སྡེ་གོག་གཅིག་ལ་མི་འཇུག་གསུངས་ཏེ། འཇིག་རྟེན་འདྲེན་པ་ལྷ་མིའི་སྟོན་པ་ཡི། ། འདོད་ལ་ཞེན་པ་ཕུང་ཀྲོལ་རྩ་བར་བསྟན། ། འདོད་པའི་ཡོན་ཏན་སྡུག་བསྔལ་བསྐྱེད་པ་སྟེ། ། ནད་དང་འབྲས་དང་ཟུག་རྔུའི་རྩ་བ་ཡིན། ། ཇི་ལྟར་མཛེ་ཅན་གཡན་པ་འཕྲུག་པ་དང་། །
ཚ་བའི་ནད་ཅན་བསིལ་བའི་ཆུ་དང་ནི། ། སྐོམ་པའི་ཉེན་པ་བ་ཚྭའི་ཆུ་འཐུངས་བཞིན། ། འདོད་པ་བསྟེན་པས་ནམ་ཡང་ངོམས་མི་འགྱུར། ། དུག་དང་བཅས་པའི་གཡོས་ལེགས་ཁ་ཟས་དང་། ། སྤུ་གྲིའི་སོ་ལ་ཆགས་པའི་སྦྲང་རྩི་དང་། ། ཤིང་རྟ་འདྲེན་པའི་ཕྱུགས་ཀྱིས་རྩྭ་ཟོས་བཞིན། ། འདོད་པའི་ཡོན་ཏན་མནོག་ཆུང་ཉེས་པ་མང་། ། གླང་ཆེན་དྲི་ལ་ཆགས་པའི་སྦྲང་བུ་དང་། ། རྔོན་པའི་གླུ་དབྱངས་ཉན་པའི་རི་དྭགས་དང་། ། ལྕགས་ཀྱུའི་ཤ་ལ་ཆགས་པའི་ཉ་བཞིན་དུ། །
འདོད་ལ་རྐམ་པའི་བྱིས་པ་མྱུར་དུ་བརླག ། ཅེས་སོ། ། དེ་ལྟར་ཀློག་པ་ཐོས་བསམ་གྱི་འཁོར་ལོས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་ནས། སྤོང་བ་བསམ་གཏན་གྱི་འཁོར་ལོས་བསྟན་པ་དང་སེམས་ཅན་གྱི་དོན་མཛད་པའི་ཕྱིར། སྐུ་ཚེ་འདིའི་ཕུན་ཚོགས་ཐམས་ཅད་སྤངས་ཏེ། གངས་བུ་ལེ་དཀར་པོའི་གཡས་མགུལ། གཡུ་ལུང་རྡོ་རྗེ་རྫོང་གི་དབེན་གནས་སུ་སྒྲུབ་པ་ལ་བྱོན་ནས། ལོ་ལྔའི་བར་དུ་རྩེ་གཅིག་སྒྲུབ་པ་མཛད་པའི་ཚེ། གང་ཟག་གི་བདག་མེད་གཏན་ལ་འབེབས་པ་ཉན་ཐོས་ཀྱི་ལམ་བདེན་བཞི་མི་རྟག་སོགས་སྐད་ཅིག་མ་བཅུ་དྲུག་བསྒོམས། གཟུང་བ་ཆོས་ཀྱི་བདག་མེད་གཏན་ལ་འབེབས་པ་རང་རྒྱལ་གྱི་ལམ་རྟེན་འབྲེལ་ཡན་ལག་བཅུ་གཉིས་ལུགས་འབྱུང་ལུགས་ལྡོག་དུ་བསྒོམས།
འཛིན་པ་ཆོས་ཀྱི་བདག་མེད་གཏན་ལ་འབེབས་པ་བྱང་སེམས་ཀྱི་ལམ་ཕ་རོལ་ཏུ་ཕྱིན་པ་དྲུག་འཁོར་གསུམ་རྣམ་དག་ཏུ་བསྒོམས། ཉོན་མོངས་པ་ལམ་དུ་བསྒྱུར་བ་རིག་འཛིན་གྱི་ལམ་བསྐྱེད་རྫོགས་ཟུང་འཇུག་ཏུ་བསྒོམས་པས། ཕྱག་རྒྱ་ཆེན་པོ་མཆོག་གི་དངོས་གྲུབ་རྙེད་པ་ཡིན་ཏེ། རྣལ་འབྱོར་རྡོ་རྗེའི་སྐུ་ལ་རྟག་ཞུགས་པ། ། ཏིང་འཛིན་ཡོངས་སུ་རྫོགས་པའི་ཡན་ལག་ཏེ། ། དེ་ནས་རྡོ་རྗེ་སེམས་དཔའ་ཞེས་བརྗོད་དོ། ། བདེ་བཤེགས་རྣམས་ཀྱི་དབང་མཆོག་བཞི་པར་གྲགས། ། མི་གནས་མྱ་ངན་འདས་པའང་དེ་ཡིན་ནོ། ། ཕྱག་རྒྱ་ཆེན་པོའི་དངོས་གྲུབ་དམ་པ་ཐོབ། ། ཅེས་གསུངས།
དེ་དུས་སུ་གངས་ཅན་གྱི་བཤད་སྒྲུབ་ཀུན་གྱིས་མ་རྟོགས་པ་དང་། ལོག་པར་རྟོག་པ་དང་། ཐེ་ཚོམ་གྱི་སྒྲོ་འདོགས་ཐམས་ཅད་གཅོད་པའི་གནས་དམ་པར་གྱུར་ཅིང་། ཀུན་མཁྱེན་བཞིན་དུ་དྲི་བ་ཀུན་གྱི་ལན་འདེབས་པར་མཛད་དོ། ། ཐུགས་དམ་ཟབ་མོ་གནད་དུ་བསྣུན་པའི་རྟགས། ། བླ་མ་ཡི་དམ་མཁའ་འགྲོ་ཆོས་སྐྱོང་སོགས། ། རྒྱུན་དུ་གཟིགས་ཀྱང་རང་རྒྱལ་བརྟུལ་ཞུགས་བརྟེན། ། ངོ་མཚར་རྨད་བྱུང་ཁྱོད་ལ་ཕྱག་འཚལ་ལོ། ། ཞེས་པ་ནི་གོང་དུ་བསྟན་པའི་ཐུགས་དམ་ཟབ་མོ་དེ་དག་གི་ཉིན་མཚན་ཁོར་ཡུག་ཏུ་འདའ་བའི་ཚེ་དག་པའི་སྣང་བ་བསམ་གྱིས་མི་ཁྱབ་པ་གཟིགས་ཀྱང་། རང་རྒྱལ་བཞིན་དུ་མི་སྨྲ་བའི་བརྟུལ་ཞུགས་བསྟེན་པར་མཛད་དོ། །
འགའ་ཡར་གྱི་དྲུང་པས་ཐུགས་དམ་མཛད་པ་ལ་རྟགས་ཁྱད་པར་ཅན་ཅི་བྱུང་ལགས་ཞུས་པས། མི་ཚེ་ཆོས་ལ་བསྐྱལ་བ་ལ་རྟགས་ཐན་ཐུན་ཡོད་སྲིད་དེ་མི་བཤད། འཇིག་རྟེན་གྱི་བྱ་བ་ཆུང་ངུ་རེ་ལའང་གསང་ནས་བསྒྲུབས་ན་འགྲུབ་ཀྱིན་འདུག་པ། རྟགས་རྣམས་བཤད་ན་ཉམས་པར་འགྱུར་ཞིང་མཁའ་འགྲོ་ཡང་མི་མཉེས་པར་འདུག་གསུངས་ནས། ཆེད་དུ་གཉེར་ནས་ཞུས་པ་ཕལ་ཆེར་མི་གསུངས། ཡེངས་མ་ངང་ལ་ཐོལ་གསུངས་པ་དང་། དབེན་པར་ནན་གྱིས་ཡང་ཡང་ཞུས་པ་ལ་གསུངས་པ་རེ་ཙམ་བདག་གིས་ཐོས་པ་འདི་ལྟར་ལགས། བུ་ལེར་བླ་མ་རྒྱལ་བཟང་པས། མཁན་ཆེན་གཡག་པའི་གསུངས་ནས། སློབ་དཔོན་ཆེན་པོ་གཞོན་བློ་པའི་དབུ་མ་ལའང་རྒྱུད་པའི་བླ་མ་མེད།
ང་ཡང་སློབ་དཔོན་མེད་རུང་སྟོན་གསུངས་པ་དང་། ལ་ལ་ན་རེ་ཟླ་གྲགས་ཀྱི་སྐུའི་སྐྱེ་བ་ཡིན། ལ་ལ་ན་རེ་ཟླ་གྲགས་ལ་དངོས་སུ་ཆོས་གསན་ཟེར་བ་རྣམས་གང་ལགས་ཞུས་པས། དབུ་མའི་ཚིག་གི་རྒྱུད་པ་ནི་ཡོད། དོན་གྱི་རྒྱུད་པ་ཡོད་པ་དེ་དཀའ་མོར་འདུག དཔལ་ལྡན་ཟླ་བའི་སྐྱེ་བ་མིན་པར་ཐག་ཆོད། ཆོས་ཉན་མ་ཉན་དཔོན་སློབ་ནང་བྱན་ཆུད་ཅིང་། མི་ཕྱེད་པའི་དད་པ་ཐོབ་པ་ཡོད་ན་དྲག མེད་ན་ལོག་ལྟ་སྐྱེ་བའི་རྒྱུར་འགྱུར་གསུངས། བདག་གིས་དྲུང་པའི་སྐུ་གསུང་ཐུགས་ཀྱི་སྤྱོད་པ་ཅི་སྟོན་ཡང་ཡོན་ཏན་དུ་མཐོང་བ་མ་རྟོགས་སྐྱོན་དུ་མི་རྟོག་པ་མཆིས་པས།
ཅིས་ཀྱང་གསུང་བར་ཞུ་ཞུས་པས་ཡུག་གཅིག་ཅི་ཡང་མི་གསུང་བར་འདུག ཡེངས་མ་ངང་ལ་དཔལ་ལྡན་ཟླ་བ་རིག་འཛིན་གྱི་གོ་འཕངས་བརྙེས་ནས། དེང་སང་ཡང་རྒྱ་གར་ན་བཞུགས་ཡོད་པ་ཡིན། སྐལ་ལྡན་གྱི་གདུལ་བྱ་རྗེས་སུ་འཛིན་པ་ལ་ཁོང་གི་དྲུང་རང་དུ་སྙེག་དགོས་པ་མ་ཡིིན་གསུངས་པ་དང་། བླ་མ་ལྷ་པས་ཕྱག་རྡོར་གྲུབ་ཐོབ་ཏུ་མི་རྐང་བཙུགས་བཏང་ནས་སློབ་དཔོན་གཞོན་བློ་དང་། བྱང་པ་འཇམ་དབྱངས་ཀྱིས་གཅིག་གིས་ལྟ་ལོག་བདག་རྐྱེན་བྱས་གཅིག་གིས་ལྟ་ལོག་དར་རྒྱས་སུ་བྱས་པ་འདི་ཕྱི་མ་གར་སྐྱེ་གསང་བདག་ལ་ཞུ་རོགས་ཞུ་བྱས་པས། ཕྱག་རྡོར་གྲུབ་ཐོབ་ཀྱི་གསང་བདག་ལ་ཞུས་པའི་ལན་ལ། སློབ་དཔོན་གཞོན་བློ་པ་ཐེག་པ་ཆེན་པོའི་གང་ཟག་ཁྱད་པར་ཅན་ཡིན། ཁོང་གི་ལྟ་བ་དེ་ཡང་ཟླ་གྲགས་ཀྱིས་རྨི་ལམ་དུ་བསྟན་པ་ཡིན་གསུངས། འཇམ་དབྱངས་པ་འདི་ས་པཎ་གྱི་དངོས་སློབ་མི་ཕྱེད་པའི་དད་པ་ཐོབ་པ་གཅིག་ཡིན།
ད་ལྟ་ལོངས་སྤྱོད་དང་ལྡན་པ་ཡང་ས་པཎ་ལ་ཚོགས་འཁོར་གཅིག་ཞུས་པའི་རྣམ་སྨིན་ཡིན་ཟེར་བའི་ལན་ཁྱེར་འོངས་པས། ལྷ་པ་ན་རེ། དེ་ཀ་ཡིན་ཕྱག་རྡོར་ཀྱི་གྲུབ་ཐོབ་གཅིག་ཡོད་ན་ངའི་རྣ་བར་ཐོས་རྟོགས་མེད་ཟེར་དོ། ། དེའི་ལོ་རྒྱུས་བདག་ཉིད་ཆེན་པོ་ལ་བློ་བཟང་རྩེར་ཞུས་པས། ཁོང་གི་ཡིད་ལ་ང་དམྱལ་བར་སྐྱེ་བ་འདུག་གསུང་བ་གཅིག་འོང་དུ་རེ་བ་ཡིན་ཏེ། དེ་རང་མི་འོང་མཆི་གསུངས། བླ་མ་ལྷ་པ་དྲུང་པ་ལ་ཡང་ཡང་བསྐུར་པ་འདེབས་པ་ལ། ཁོང་རང་གི་སྒྲུབ་པ་མོ་རྒན་མོ་གཅིག་ན་རེ། སློབ་དཔོན་གཞོན་བློ་པ་ལ་དེ་ཙམ་མ་སྐྱོན་མཛོད། ཁོང་གངས་ཀྱི་མགུལ་སྤང་སྟིངས་གཅིག་ན་ཆོས་གསུང་གི་འདུག་པས།
ཆོས་ཉན་མཁན་བསམ་གྱིས་མི་ཁྱབ་ཅིང་། རི་ཐམས་ཅད་ཀྱང་ཁོང་གི་ཕྱོགས་སུ་མགོ་བོ་བཏུད་ནས་ཉན་ཀྱི་གདའ་ལགས་ཞུས་པས། མི་ཚེ་སྒྲུབ་པ་ལ་ཕྱིན་པའི་ཉམས་ཀྱི་ཁམས་ཚུལ་ལམ། དེ་ཀ་བདེན་ངོ་ཤེས་ཟེར་རོ། ། ཡང་བུལ་རོང་དུ་བཞུགས་དུས། ཞབས་སྐོར་མཛད་འཕྲོ་ལ་ཁོ་དེ་བྲག་ཁ་ཡ་གི་ན་སྒྲོལ་མ་གཅིག་བཞུགས་ཀྱིན་འདུག་གསུངས། གང་ན་གདའ་ལགས་ཞུས་པས། ཕྱག་མཛུབ་གཙུག་ནས་ཡ་གི་ན་གསུངས། མི་གདའ་ལགས་ཞུས་པས། དེ་ཀ་ཡིན་གསུང་།
དམུ་རྫིང་དུ་གསང་འདུས་ཀྱི་རྒྱུད་གསུངས་དུས། སྒྲུབ་ཆེན་མ་དཔལ་མོའི་དབོན་མོ་སྒྲུབ་ཆུང་མ་ཡང་ཉན་གྱིན་ཡོད་པ་ཆོས་ཐུན་གྱི་མགོ་ཟུག་ནས། གྲོལ་གྲོལ་བར་རྒྱུན་དུ་རྒོད་པ་ཐེངས་འགའ་ཡར་བྱུང་། རྗེས་སུ་ཁྱེད་རྒོད་པ་ཅི་ཡིན་བྱས་པས། མཁའ་འགྲོའི་རིགས་བསམ་གྱིས་མི་ཁྱབ་པ་ཁ་དོག་དང་རྒྱན་དང་གོས་དང་སྤྱོད་ཚུལ་མི་འདྲ་བ་དུ་མ་ཆོས་ཉན་དུ་བྱུང་བ་ལ་རྒོད་པ་ཡིན་ཟེར་རོ། ། ཆོས་རྗེ་བློ་བཟང་པ་དཔོན་སློབ་འོ་དེ་གུང་རྒྱལ་གྱི་གངས་ལ་བཞུགས་དུས། དགོངས་མོ་ཐུན་གཏོར་ལ་ཚོགས་པར་རྟོགས་ལྡན་འཇམ་དཔལ་རྒྱལ་མཚོས་ནམ་མཁའ་ལ་མཁའ་འགྲོའི་ཚོགས་མང་དུ་འདུས་ནས་བསྟོད་པ་འདི་འདོན་གྱི་འདུག་པ་གཟིགས། གངས་བུ་ལེ་དཀར་པོའི་ཤར་མགུལ་ན། རྣལ་འབྱོར་གྱི་དབང་ཕྱུག་རེད་མདའ་བ། མཐའ་བྲལ་གྱི་དབུ་མ་ཐུགས་སུ་ཆུད།
དམིགས་མེད་ཀྱི་ཐུགས་རྗེ་རྒྱུན་ཆད་མེད། རྒྱུད་སྡེའི་མཐར་ཐུག་དཔལ་གསང་འདུས། ཐུན་མོང་མ་ཡིན་ཀླུ་སྒྲུབ་ལུགས། ། ཇི་བཞིན་གཟིགས་པའི་མཁྱེན་པ་ཅན། ། འགྲོ་བའི་འདྲེན་མཆོག་ཁྱེད་ལ་འདུད། ། ཅེས་སོ། ། བུལ་རོང་དུ་བཞུགས་དུས་མི་ནག་པོ་ཆུད་སེ་བ་གདོང་པ་བཞི་ཡོད་པ་གཅིག་གཏོར་མ་ལེན་དུ་བྱུང་བ་ལ། ཁྱེད་གང་ནས་འོངས་བྱས་པས། ཏི་སེ་ནས་འོངས་ཟེར། ཞལ་བཞི་པ་ཡིན་པར་གྲགས་སོ། །
ཉེ་གནས་མཆོག་ལེགས་ལ་མདང་ཆོས་སྐྱོང་ཆུང་བ་དེ་འོངས་འདུག་པས། གཏོར་མ་འབགས་འདུག་ཟེར། ད་མན་ཆད་མ་འབགས་པ་གྱིས་གསུངས་པ་དང་། མདང་པུ་ཊ་དེ་འོངས་ནས་ཁ་ལ་ལྡགས་ལྡགས་ནས་སོ་སོད་མ་བཅུག་གསུངས། དམུ་རྫིང་དུ་རྒྱུད་མཆོད་བྱས་དུས། སྒྲུབ་ཆུང་མས་གཟིགས་པས། བདག་ཉིད་ཆེན་པོའི་མགུལ་ནས་འཇིག་རྟེན་དབང་ཕྱུག་མས་འཁྱུད་དེ་ཐོད་པ་ཤ་ལྔ་བདུད་རྩེ་ལྔས་གང་བ། དྲུང་པ་ལ་ཡང་ཞུ་ཁོང་རང་ཡང་གསོལ་ཀྱིན་འདུག་ཟེར། བུལ་རོང་དུ་ཚོགས་འཁོར་གཅིག་གིས་དུས་སུ། བླ་མ་སྒྲུབ་པ་དཔལ།
སློབ་དཔོན་སངས་རྒྱས་དཔལ། བདག་དང་གསུམ་ཡོད་པ་ལ་དྲུང་གི་གསུངས་ནས། ངའི་ཡིད་ལ་ད་རང་སངས་རྒྱས་ཀྱི་བསྟན་པ་རྣལ་མ་མེད་བསམས་ནའང་། བུ་རྒྱུད་མགོ་འཆད་ནས་མ་གྲོལ་ཀྱི་བར། འཇིག་རྟེན་དབང་ཕྱུག་མ་དྲེའུའི་རྨིག་པ་ཟད་ཟད་བསྐོར་བ་བྱེད་པ་སྒྲུབ་ཆུང་མ་དེས་མཐོང་ཟེར་གྱི་འདུག ད་དུང་ཡང་བསྟན་པ་ཨ་དོ་ཡང་ཡོད་པར་འདུག་གསུངས། བུལ་རོང་དུ་ལྟ་ཁྲིད་ཀྱི་གསོལ་འདེབས་མཛད་དུས་མཚན་མོ་བུད་མེད་དཀར་མོ་གསུམ་འོངས་ནས་གསོལ་འདེབས་དེ་ལ་ལྐོག་འདི་འདྲ་གཅིག་མཛད་པར་ཞུ་ཟེར་ནས་ཁོང་རྣམས་ཀྱི་ལྐོག་འདི་བླངས་སོ། ། ཡང་བུལ་རོང་དུ་སྒྲུབ་ཆུང་མ་ལ་རིམ་ལྔའི་དམིགས་པ་ཞག་བཅུ་གསུམ་ཙམ་ནས་རེ་རེ་འབོགས་ཀྱིན་ཡོད་པ་ལ། དམིགས་པ་གཅིག་ཞག་གཉིས་ཙམ་ལས་པ་ལ། མི་གཞོན་གོས་དཀར་པོ་གྱོན་པ་གཅིག་འོངས་ནས།
ཆུ་ཆུ་མེ་མེ་གཏོང་ཚོད་མ་སྐོལ་བ་སོགས་གཡོག་གང་དགོས་བྱེད་ཅིང་། གཏམ་མི་ཟེར་བ་གཅིག་བྱུང་། སྒྲུབ་ཆུང་མས་ཀྱང་ཡེ་མ་ལབ། དམིགས་པ་ཞུ་རུ་ཕྱིན་དུས་ཞག་གཉིས་ཙམ་གྱི་གོང་དུ་མི་གཞོན་དེ་འོངས་པའི་ལོ་རྒྱུས་ཞུས་ནས། ཅི་ལགས་སམ་ཞུས་པས། ཅི་ཡིན་མི་ཤེས་ཁྱེད་རང་ཡང་དགེ་སྦྱོར་ལ་འབུངས། ངས་ཀྱང་དམིགས་པ་བཟུང་གིས་གསུངས། ལོག་ནས་ཕྱིན་པས་ད་རུང་མི་དེ་སྔར་བཞིན་གཡོག་གང་དགོས་བྱེད་ཅིང་འདུག ཞག་བཅུ་གཅིག་སོང་བ་དང་། ང་འགྲོ་འདོད་པ་ཡིན་ཏེ།
ཁྱོད་ཀྱི་བླ་མས་ལུང་པ་མེས་བཀང་ནས་འགྲོ་ས་མི་འདུག བླ་མ་ལ་ཐུགས་དམ་བློད་ཟེར་བ་ཞུ་རོགས་གྱིས་ཟེར་བ་ལ། ལན་ཅི་ཡང་མ་བྱས། ཡང་དམིགས་པ་ཞུ་རུ་ཕྱིན་དུས་ཁྱེད་ཀྱི་མི་དེ་ད་དུང་ཡང་འདུག་གམ་གསུངས། ཁོ་ཟེར་ཚུལ་ཞུས་པས། ངས་ཐུགས་དམ་ཙམ་ཆེར་བྱས་པ་མེད། ད་ཁོ་རང་འགྲོ་འོང་གསུངས། དྲུང་ནས་སྲུང་འཁོར་བཤིག་པས། ལོག་ཕྱིན་དུས་སོང་ནས་མི་འདུག དཔེ་དཀར་བར་ཆད་ལ་འོངས་བར་འདུག་གསུངས།
བྲག་དཀར་རྟ་སོར་བཞུགས་དུས་ཡང་། དཔེ་དཀར་གྱི་གཟུགས་དགོན་པའི་ཁོང་ཁེངས་པ་གཅིག་བྱུང་ནས། དྲུང་པ་ལ་མིག་ངན་ལྟ་ཡིན་འདུག ཐུགས་དམ་ལ་བཞུགས་པས་རང་ཡལ་ལ་སོང་། བུལ་རོང་དུ་བཞུགས་དུས། སློབ་དཔོན་ནམ་མཁའ་དཔལ་བས། ཞུ་ཡིག་ཕུལ་བས། མངའ་རིས་པའི་མངའ་བདག་དེ་གྲོངས་ཞེས་སྒྲོགས་ཀྱི་གདའ་ལགས་པས། ཐུགས་དམ་ལ་འདོགས་པར་ཞུ་ཞུས་པས། དེའི་ནུབ་དམིགས་ནས་གསང་འདུས་ཀྱི་སྒྲུབ་མཆོད་གཅིག་མཛད།
ནམ་ལངས་པ་དང་། མངའ་བདག་པ་གནས་པོ་ཆེར་སྐྱེལ་མ་ལ་བྱོན་པའི་ཆ་ལུགས་ཇི་ལྟ་བ་བཞིན་སྐུ་མདུན་དུ་བྱུང་བས། དྲུང་ནས་ཡེངས་མ་ངང་ལ་ཁྱེད་གྲོངས་འདུག་ཟེར་བ་ཨེ་བདེན་གསུངས་པས། དབུ་ཁུག་པ་གསུམ་མཛད་ནས་བཞུགས་ཁྲི་ལ་ཐིམ་སོང་གསུངས། ཡང་ཆོས་རྗེ་ཛྙ་ན་བ་གྲོངས་དུས་ཀྱང་། བླ་མ་ཛྙ་ན་བ་དེ་མདང་འདིར་བྱོན་བྱུང་སྟེ། སྐུ་གཤེགས་པ་འདྲ་གསུངས། དུས་ཚོད་སྒྲིགས་པས་དེའི་ནུབ་དང་འགྲིག་པར་བྱུང་། སྙུང་དྲག་པོ་གཅིག་བྱུང་དུས་ཐུགས་དམ་ལ་བཞུགས་ཀྱང་། སྙུང་ཟུག་ཆེས་པས་སྐུ་ཕར་འཕར་བ་དང་།
དངུལ་ཆུ་ཆུ་ལྟར་འབྲུབ་པ་བྱུང་དུས། གང་གིས་རྟེན་ཅིང་འབྲེལ་བར་འབྱུང་། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞིར་ཞི་སྟོན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་པ་ལན་གསུམ་གསུངས་པས།
སྙུང་བ་སངས་དངས་པ་བྱུང་། བླ་མ་སྒྲུབ་པ་དཔལ་བས་ཞབས་ཏོག་མཛད་དུས། རུག་པ་ཐུར་གཤེགས་པས་དུས་ཕྱིས་ཏེ་མ་སླེབ་པས་གདན་ཡོལ་བར་འདུག་དགོངས་ནས་ཁོང་པ་རང་གིས་བཤོས་གཡོད་ཅིང་ཡོད་པ་ལ་བླ་མས་ཕེབས་ཀྱང་ནང་དུ་འགྲོ་མ་ནུས་པར་སྒོ་གསེང་ནས་གཟིགས་པས། བཤོས་དཀྲུག་ནས་སྐུ་མདུན་དུ་ཕོག་སྟེ། ཆོས་ཐམས་ཅད་མིང་ཙམ་བརྡ་ཙམ་ཐ་སྙད་ཙམ་བཏགས་པ་ཙམ་མོ་གསུང་ནས། བཤོས་ཁྲུའི་ནང་ནས་ཀ་གསོལ་ཀྱི་འདུག་པས། ཁོང་ཤིན་ཏུ་དད་པར་གྱུར་ཏོ། ། ས་སྐྱར་མང་ཇ་གཅིག་ལ་དུང་མ་བྱུང་བར་བྱོན་ཏེ་བཙོ་ཐབ་ཀྱི་འགྲམ་དུ་བཞུགས་ནས་གྲོམ་ཆུ་ལ་སྤྱན་ཧ་རེ་གཟིགས་ཏེ། སྤྱན་ཆབ་ན་ར་ར་འདུག ཇ་གསོལ་མྱངས་ཀྱང་མ་ཆད་ནང་དུ་ལོག་བྱོན་དུས་ཀྱང་མ་ཆད་པར་ཕེབས་པ་དང་།
སྤྲེ་བོ་ཐར་བཟང་གིས་ཁྱེད་ཀྱི་སློབ་དཔོན་དེ་ཟ་ཡིན་ཀྱང་ངུ་། འགྲོ་ཡིན་ཀྱང་ངུ་བ་ཅི་ཡིན་ཟེར་གདའ། བདག་གི་སྣང་བ་ལ་ཉ་སྲམ་གྱིས་ཟ་བ་གཟིགས་ནས། སྤྱན་ཆབ་བྱུང་བ་ཡིན་ནམ་སྙམ་སྟེ་ཅི་ལགས་ཞུས་པས། དེ་ཡང་མ་ཡིན། གྲོམ་ཆུ་ཁྲོ་ལོ་ལོ་འགྲོ་བ་དེ་ལ། རྟེན་ཅིང་འབྲེལ་བར་འབྱུང་བ་གཅིག་སྒོམས་པས། སྟོང་པ་ཉིད་ཀྱི་ལྟ་བ་རྣལ་མ་གཅིག་སྐྱེས་བྱུང་། སྟོང་ཉིད་སྙིང་རྗེའི་སྙིང་པོ་ཅན་དུ་འདུག་པས་མཆི་མ་བྱུང་བ་ཡིན་གསུངས། ཤངས་སུ་ཆོས་བར་ལ་བྱོན་པའི་དུས་སུ་དྲུང་པ་ལ་ཆིབས་གཅིག་ཡོད་པས་བཤོལ་ནས་བྱོན་གྲྭ་པ་རྣམས་ཀྱི་སྔོན་ལ་ཕྱིན་ནས་རབ་ལ་རྒལ།
དྲུང་པས་རྟ་གང་འགྲོ་ལ་བཏང་ནས། འཁོར་ལོ་ཟབ་མོ་གཅིག་ལ་ཆུད་འདུག་པ་ལ། གྲྭ་པ་རྣམས་ཀྱི་རྒྱུགས་ཀུ་ཅོ་བྱས་ཀྱང་། རྟ་ཐད་ཀ་ལ་བཏང་བས་ཆུ་ལ་ཐུགས་ཀ་ཙམ་མན་ཆད་ནུས་པ་བྱུང་རུང་། ལྟ་སྟངས་ཀྱང་མ་ཤོར་བར་འདུག དེ་འདྲའི་མཛད་ལུགས་ཞུས་པས། རྟ་ཁོ་རྐང་ལག་བཞི་བཙུགས་པ་གཅིག་མི་འགྱེལ་བར་འདུག་གསུང་། གཞན་ཡང་ཆོས་བར་ལ་གཤེགས་དུས། ས་ཆ་ཡངས་པ་རྣམས་སུ་ཐུགས་དམ་ལ་ཡེངས་ནས་ཞལ་གང་ཚུགས་སུ་གཤེགས་ཏེ། སྤྱན་འདྲེན་དུ་འགྲོ་དགོས་པ་ཡང་དུ་བྱུང་ཟེར།
མངའ་རིས་ནས་ཆོས་རྗེ་གྲགས་པའི་ཕྱག་ཕྱི་མཛད་དེ་གཙང་པོ་ལ་བྱོན་དུས་ཀྱང་། ཐུགས་དམ་ལ་འབྱམས་ནས་ཆིབས་པས་ཡང་ཡང་སྐྱུར་ཞབས་ཏོག་བྱ་དགོས་མང་དུ་བྱུང་བས། རྟ་རྫི་ན་རེ། སློབ་དཔོན་གཞོན་བློ་བའི་མི་དགོས་པའི་སྒོམ་འདིས། ང་སྡུག་རིར་གསོད་པ་འདུག་ཅེས་ཟེར། ཤེལ་དཀར་གྱི་འདུ་ཁང་དུ་གཟིམས་ཤིང་སྤྱི་ཁང་གི་སྟེངས་ན་གདན་གསོལ་པ་མཛད་ཀྱིན་ཡོད་པ་ལ། ཉིན་གཅིག་བདག་གིས་སངས་རྒྱས་ཀྱི་དུས་མཆོད་གཅིག་ཞུས་དུས་མི་དྲུག་བདུན་གཅིག་སྤྱི་ཁང་ན་ཡོད་པས། མ་མཐོང་བར་དྲུང་པ་སྟེང་ན་ཕེབས་འདུག ཁང་པ་དོག་མོ་འདིར་འུ་རོག་གི་བས་མ་མཐོང་བར་དྲུང་པ་ཕེབས་པས་རྫུ་འཕྲུལ་ཡིན་ནམ་ཞེས་ངོ་མཚར་དུ་གྱུར། དྲུང་ནས་དབུས་ལ་བྱོན་པའི་དུས་སུ།
ཆོས་རྗེ་པ་དཔོན་སློབ་སུམ་བརྒྱ་ཙམ་གྱིས་སེར་ཕྲེང་གིས་བསུས། ཆོས་རྗེ་པས་ཕྱག་ཕུལ་བ་ལ་ཕྱག་ལན་མཛད་བཞེད་པས་མི་མཛད་པར་ཞུ་ཞུས་པས། དེ་མན་ཆད་ཕྱག་ལན་མ་མཛད་པས་དབུས་པའི་དགེ་བཤེས་ཆེན་པོ་རྣམས་ཀྱང་། ཕྱག་ལན་ཞུ་བའི་སྤྲོས་པ་དང་བྲལ་བར་འདྲ་བྱུང་ཀྱང་། དྲུང་ནས་གསང་སྟེའི་མཁན་པོ་སྟག་ལུང་ལོ་ཙྪ་བ་སོགས་ལ་ཕྱག་ཕར་མཛད་པས་ཇོ་བོ་བཟང་བའི་གྲགས་པ་ཡང་ཆེར་ཐོབ་བོ། ། དེ་ནས་དགའ་བ་གདོང་དུ་ཆོས་རྗེ་བློ་བཟང་བས་གཙོ་མཛད། བཀའ་བཅུ་པ་ནམ་མཁའ་བྱང་ཆད། བསོད་ཤེ། དར་མ། བཀའ་བརྒྱད་པ་འགའ་ཡར་དང་།
ཕར་ཚད་མཁྱེན་པ་ལྔ་བརྒྱ་ཙམ་ལ་དབུ་མ་འཇུག་པ་དང་། ལྟ་ཁྲིད་གསུངས་པས། ལོ་ཏོག་གི་ཆར་བབས་ཐམས་ཅད་ཤིན་ཏུ་གུས་པར་གྱུར་ཏོ། ། དེ་དུས་གསང་ཕུ་བ་ལྡན་མ་དཀོན་སེང་ལངས་ཏེ། ཆོས་རྗེ་ཡབ་སྲས་གཉིས་ལ་ཞུ་བ་རེ་ཡོད་པས་གསན་དུ་གསོལ། གཙང་ན་མཁས་པ་རེད་མདའ་བ། དབུས་ན་མཁས་པ་བློ་བཟང་པ་ཟེར་ནས། ཁྱེད་ཡབ་སྲས་གཉིས་དེང་སང་དབུས་གཙང་གི་བསྟན་པའི་བདག་པོར་གྲགས་གདའ་བས། ད་ལྟ་ཞལ་འཛོམ་དུས་འདིར་ཐེག་པ་གསུམ་གྲུབ་མཐའ་བཞིའི་བཤད་རལ་མཛད་པ་རྣམས་ལྐོག་ཏུ་མི་མཛད་པར། བདག་ཅག་དབུས་གཙང་གི་དོན་གཉེར་བ་རྣམས་ཀྱི་ལོག་རྟོག་དང་ཐེ་ཚོམ་བསལ་བའི་ཕྱིར།
ཚོགས་སུ་འབེལ་གཏམ་དང་ལུང་རིགས་ཀྱི་དགག་སྒྲུབ་མཛད་ནས་ཁོ་ཐག་ཆོད་པའི་ཆོས་འཁོར་ཡུན་རིང་དུ་སྐོར་བར་ཞུ་བ་དང་། དེ་ནས་ཡང་རྗེ་བཙུན་ཆེན་པོ་ཡང་བུ་ལའི་གངས་ལ་གཤེགས་མི་གསུང་ཞིང་། ཆོས་རྗེ་བློ་བཟང་པ་ཡང་འོ་དེ་གུང་རྒྱལ་ཀྱང་གངས་ལ་མི་གཤགས་པར། དབུས་གཙང་གི་གཞུང་དུ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་དུ་གསོལ་ཞུས་སོ། ། དེ་དུས་དྲུང་ནས་དགེ་འདུན་རྣམས་ལ་མང་ཇ་དང་འགྱེད་དང་བཅས་པ་མཛད་དོ། ། དེ་ནས་སྣེའུར་བྱོན་དུས་ཡབ་སྲས་གཉིས་ཀྱིས་གཙོ་མཛད་དགེ་བཤེས་བཟང་ལ་རགས་པ་བདུན་ཅུ་ཙམ་གྱིས་ཚོགས་གྲལ་དུ་གསང་ཕུའི་དགེ་བཤེས་གཅིག་ལངས་ནས། ཁྱེད་ཡབ་སྲས་གཉིས་ལ་ཞུ་བ་རེ་ཡོད་པས་མི་འཆབ་པར་གསོང་པོར་གསུང་བར་ཞུ། བླ་མ་རྗེ་བཙུན་པའི་གསུངས་ནས། སྤྱིར་བཀའ་བསྟན་བཅོས་ཀྱི་དགོངས་པ། གཞུང་ལུགས་མགོ་མཇུག་གི་དགོངས་པ་གོ་བ་རེ་དགོས་པ་ཡིན།
ཚིག་གི་ཕྲེང་བ་རེ་བལྟས་ཏེ་དེས་རང་ལ་ངེས་པ་ཙམ་མེད་གསུང་བ་ཨེ་བདེན་ཞུས་པས། ངས་དེ་འདྲ་རང་བྱས་སུ་མ་ཚོར། ལར་དེ་འདྲ་གཅིག་འདུག་པ་གསུངས་པས། བླ་མའི་གསུངས་ནས་དོན་གྱི་ཞལ་གྱི་བཞེས་པར་གདའ་བས། མི་འཆབ་པར་གསུངས་བ་ཐུགས་ལ་བཏགས་ཟེར། བླ་མ་རིན་པོ་ཆེའི་གསུངས་ནས། གཞུང་ལུགས་ཀྱི་འགངས་བཤོག་ན། ངའི་བླ་མ་དགོས་པ་ཡིན། དཀའ་བའི་གནས་ཀྱི་ཚིག་གི་སྤུ་རིས་འབྱེད་ན་ཨ་པོ་རྒན་ཆེན་དགོས་པ་ཡིན་གསུང་བ་ཨེ་བདེན་ཞུས་པས། ཆོས་རྗེ་པས་ཞལ་འཛུམ་མཛད་ནས་ཅང་མི་གསུངས་བ་ལ།
ཁོང་ན་རེ། ཡབ་སྲས་གཉིས་ཀྱང་ཇོ་བོ་བཟང་ངན་མཆོད་རྟེན་གྱི་བང་རིམ་ལྟར་ལོག་གེ་འདུག་ཟེར་རོ། ། ཡང་སྣེའུའི་ཚ་གྲལ་གཅིག་དུ། སློབ་དཔོན་གཉལ་པ་ཟེར་བ་གསང་ཕུའི་གླིང་སྟོད་ཀྱི་གདན་ས་བྱེད་རྒྱུ་གྲྭ་པ་བརྒྱ་ཙམ་ཡོད་པ་གཅིག་གིས་ཞབས་དབང་གནང་བར་ཞུ་ཞུས་པས། ཁྱེད་འདྲ་བའི་དགེ་བཤེས་ཆེན་པོ་ལ་དེ་འདྲ་གར་འོང་གསུང་ནས་མ་གནང་བས། ང་ཡང་ཚེ་གཞུག་འདིར་དཔལ་ལྡན་རེད་མདའ་པའི་ཞབས་ཀྱི་པདྨོ་དྲི་མ་མེད་པ་ལ་གཏུགས་ཟེར་བ་གཅིག་འདོད་པ་ཡིན། བཙུན་རྒན་རང་འཇིགས་མི་དགོས་རྐང་པ་ཞོག་ཞུས་པས། འོ་ན་ཡ་གསུངས་ནས་ཞབས་དབང་མཛད་དོ། ། དེ་ནས་ལྷ་སར་བྱོན་ནས་དགེ་འདུན་བརྒྱད་བརྒྱ། མི་ནག་པ་དྲུག་བརྒྱ་ཙམ་ལ་སྐྱིད་སྡུག་ལམ་ཁྲིད་གཅིག་གསུངས།
དེ་དུས་ཆོས་རྗེ་བློ་བཟང་པས། ཇོ་བོའི་དྲུང་དུ་མཆོད་པ་རྒྱ་ཆེན་པོ་བཤམས་ཏེ། བླ་མ་ཇོ་བོའི་དྲུང་དུ་བཞུགས་ཏེ། སྨོན་ལམ་གྱི་མཐུན་འགྱུར་མཛད་དུ་གསོལ་ཞུས་ནས། ཁོང་པ་རང་གིས་གཙོ་མཛད་དགེ་འདུན་ལྔ་བརྒྱ་ཙམ་གྱིས་ཡན་ལག་བདུན་པ་རྒྱས་པ་གཅིག་ཕུལ། གཙོ་བོར་བཟང་པོ་སྤྱོད་པའི་སྨོན་ལམ་དང་། ཁོང་པ་རང་གིས་མཛད་པའི་བདེ་བ་ཅན་གྱི་སྨོན་ལམ་སོགས་རྒྱ་ཆེར་བཏབ། ཁྱད་པར་དུ་རྗེ་བཙུན་ཐམས་ཅད་མཁྱེན་པ་ཀུ་མ་ར་མ་ཏིས་གཙོ་མཛད་བསྟན་པའི་རྩ་ལག་སྐྱེས་ཆེན་དམ་པ་ཞལ་བཞུགས་པ་ཐམས་ཅད་བསྟན་པ་དང་སེམས་ཅན་གྱི་དོན་དུ་ཞབས་པད་བརྟན་པར་གྱུར་ཅིག ཅེས་པ་ལན་གསུམ་མཛོད་དོ། ། དེ་དུས་དྲུང་ནས་ཞབས་དབང་སུ་ཞུ་ཞུ་ལ་གནང་།
ཆོས་རྗེ་པས་ཡེ་མ་གནང་བས་གསང་ཕུ་བའི་གྲ་པ་རྣམས་ན་རེ། རེད་མདའ་བ་ཁོང་འཆི་བས་མི་འཇིགས་པས་ཞབས་དབང་སུ་ཞུ་ཞུ་ལ་གནང་གི་འདུག བློ་བཟང་པ་འཆི་བས་འཇིགས་ནས་སུ་ལ་ཡང་མི་གནང་འདུག་ཟེར་བ་བྱུང་། དེ་ནས་ར་སྒྲེང་ལ་འབྱོན་དུས། བྲག་དཀར་ལོ་པ། བྱ་ཡུལ་རིན་པོ་ཆེ། ལོ་མཁན་པོ། འབྲི་གུང་པའི་སྟག་རྩེ་རྫོང་པ་རྣམས་ཀྱི་འབུལ་ནོད་ཕུན་སུམ་ཚོགས་པ་མཛད། དེ་ནས་སྟག་རྩེ་ཕུ་ལ་བྱོན་པས། དགེ་འདུན་སུམ་བརྒྱ་ཙམ་གྱི་གདན་ཆད་ནས།
ཀུན་བསོད་སྙོམས་ལ་བྱོན་པ་དང་། གདན་ཐེབས་ཙམ་བྱུང་། དེ་ནས་ལོ་པའི་ཚོགས་པ་ཆོས་འབྲེལ་ཞུར་བྱུང་སྟེ། ཙམ་པ་མཛོ་རྒྱབ་ཉི་ཤུ་ལྷག་ཙམ་ཕུལ་བས་སླར་མི་ཐེག་པའི་སྡུག་བསྔལ་དུ་གྱུར། ཆོས་རྗེ་ཡབ་སྲས་ནམ་མཁའ་མཛོད་ལ་མངའ་བརྙེས་པ་འདྲ་ཟེར་བའི་གྲགས་པ་བྱུང་། དེ་ནས་ར་སྒྲེང་དུ་ཕྱགས་ཕེབས། དངུལ་གདུགས་ཅན་ཆེ་ཆུང་གསང་འདུས་འཇམ་རྡོར་གྱིས་གཙོ་མཛད་རྟེན་གསུམ་ངོ་མཚར་བ་རྣམས་ལ་ཕྱག་དང་མཆོད་པ་རྒྱ་ཆེར་ཕུལ་ནས་དགོན་པ་གོང་དུ་ཡབ་སྲས་གཉིས་སྐུ་མཚམས་བཅད་པའི་བུག་སྒོ་ནས། གཞི་བྱེས་ཀྱི་ཚོགས་པ་དྲུག་བརྒྱ་ཙམ་ལ་སྐལ་བ་དང་འཚམ་པའི་ཆོས་ཀྱི་འཁོར་ལོ་སྐོར་ཚུལ་ནི། བདག་ཉིད་ཆེན་པོས་ཉམས་ལེན་བྱིན་རླབས་ཀྱི་ཁྲིད། གསང་འདུས་རིམ་ལྔ་ཟབ་མོ་ལྟ་བའི་ཁྲིད།
བདག་མེད་གཉིས་སྒོམ་ཚུལ་རྒྱ་ཆེན་སྤྱོད་པའི་ཁྲིད། ཐེག་པ་ཆེན་པོ་བློ་སྦྱོང་དང་བཞི་བརྒྱ་པའི་བཤད་པ་རྣམས་གནང་མཚམས་གྲོལ་ནས་རིག་པ་བཅུ་དྲུག་པའི་བཤད་པ་རྒྱས་པ་གཅིག་གནང་ནས། གྲོལ་དུས་ཁོ་བོ་ཀླུ་སྒྲུབ་ཡབ་སྲས་ཀྱི་དགོངས་པ་འཆད་ན་དེ་ལྟར་འཆད་པ་ཡིན། མི་རེ་རེའི་རྟོག་པ་དང་བསྟུན་ནས་གཞུང་ལུགས་འཆད་པ་ཀུན་མཁྱེན་གྱིས་ཀྱང་དཀའ་གསུངས། ཆོས་རྗེ་པ་འབྲི་གུང་དུ་བྱོན་ཤུལ་བཀའ་བཅུ་པ་གཉིས་ཀྱིས་གཙོ་མཛད། གསང་བདེ་གུང་གསུམ་རྩེ་ཐང་སོགས་ཀྱི་དགེ་བའི་བཤེས་གཉེན་ཡང་དག་པ་བདུན་ཅུ་ཙམ་ལ་གསང་འདུས་རྒྱུད་འགྲེལ་ཆ་ལག་དང་བཅས་པ། དབུ་མ་རྒྱན་གྱི་བཤད་པ་རྒྱས་པ་གཅིག་གནང་བས་ལྡན་མ་དཀོན་སེང་དང་། ནམ་མཁའ་གུ་དོག་རལ་ལ་སོགས་པ་ཅུང་མི་དད་པ་རྣམས་ཀྱང་མི་ཕྱེད་པའི་དད་པ་ཐོབ་པར་གྱུར་ཏོ། ། དེ་ནས་ཡབ་སྲས་གཉིས་སྟག་ལུང་གི་མདོར་ཞལ་འཛོམ་དུས་འོལ་ཀ་སྟག་རྩེ་བའི་ཇོ་མོ་ཆོས་འབྲེལ་ཞུ་བར་འོངས་པ་གཅིག་ལ་ཆོས་སྨྱོ་བྱུང་བ་ལ། དྲུང་གི་གསུང་ནས་དགེ་འདུན་གཅིག་རྒྱུག་ལ་ཇོ་མོ་མ་གིའི་ལག་པ་གཡས་པ་འོག་ཏུ་ཞོག་ལ།
ཁྱེད་ཀྱི་ལག་པ་གཡས་པས་སྟེང་ནས་རྒྱོབ་དང་གསུང་པ་ལ། དེ་བཞིན་བྱས་པས་ཇོ་མོ་སྨྱོ་བ་སངས། འཁོར་ཕལ་མོ་ཆེའི་བསམ་པ་ལ་འདི་སྡེ་སྣོད་ལ་མཁས་པ་མིན་པ་གེགས་སེལ་སོགས་མི་མཁྱེན་སྙམ་པ་ཡོད་པ་ལ། ཀུན་ངོ་མཚར་ཆེ་བར་གྱུར་ཏོ། ། དེ་ནས་སྟག་ལུང་དུ་སྤྱན་དྲངས་ཏེ། སྟག་ལུང་རིན་པོ་ཆེས་ན་བཟའ་ཆིབས་པ་ཇ་སིག་སོགས་འབུལ་ནོད་རྒྱ་ཆེན་པོ་མཛད། ཚོགས་པས་ཚོགས་ཆོས་ཞུས་སྟག་ལུང་པ་ཀུན་གུས་པར་གྱུར་ཏོ། ། དེ་ནས་གནམ་རྩེ་ལྡེང་གི་གཙུག་ལག་ཁང་དུ། ཆོས་རྗེ་ལོ་ཙྪ་བ་སྐྱབས་མཆོག་དཔལ་བཟང་པོ་དང་། ཆོས་རྗེ་ཡབ་སྲས་གཉིས་ཀྱི་གཙོ་མཛད་དབྱར་གནས་ཁས་བླངས་པའི་དགེ་འདུན་ལྔ་བརྒྱ།
ཕྱོགས་བཅུ་ནས་ཆོས་འབྲེལ་ལ་འདུས་པ་རྣམས་དང་བཅས་པ་བརྒྱད་བརྒྱ་ཙམ་བྱུང་བ་ལ་ཆོས་ཀྱི་འཁོར་ལོ་སྐོར་ཚུལ་ནི། བདག་ཉིད་ཆེན་པོས་གུང་ཆོས་ལ་འདུལ་བ། དབུ་མ་རྩ་འཇུག་གཉིས། གསང་འདུས་ཀྱི་རྒྱུད། ལྟ་ཁྲིད་རྣམས་གནང་། གཞན་ཡང་ཕྱོགས་ནས་བྱོན་པ་རྣམས་ལ་ཆོས་འབྲེལ་ཅི་འདོད་གནང་། དེ་དུས་ཆོས་རྗེ་བློ་བཟང་པས་དབྱར་གནས་རྒྱགས་གང་བྱུང་གི་དངོས་པོ་དྲག་པ་རྣམས་འབུལ་བའི་དམ་བཅའ་མཛད་ནས་གསེར་སྲང་རེ་རེའི་མཎྜལ་ཐེངས་གསུམ་ཕུལ། གཞན་ཡང་དངོས་པོ་བྱུང་རེས་བཞིན་གྱི་སྤྱན་དྲངས་ནས་ཁོང་པ་རང་གིས་འབུལ་བ་འབུལ་སྨོན་ལམ་འདེབས། བསྔོ་བ་ཞུ་བ་སོགས་མཛད་ཅིང་། དེ་གོང་དུ་ཡང་གསེར་གར་ལུགས་དང་ལི་སྐུའི་འཇམ་དབྱངས་ཞལ་གཉིས་ཀྱི་གཙོ་མཛད།
གསེར་དངུལ་གོས་དར་སོགས་འབུལ་ནོད་རྒྱ་ཆེན་པོ་མཛད་ཅིང་། རྗེས་སུ་ཡང་དངུལ་བྲོ་ཆེན། ན་བཟའ་ཆ་ཚང་ཐེངས་འགའ་ཡར་དང་གསོལ་ཇ་རྒྱུན་མི་འཆད་པར་ཕུལ་ནས། རྟག་ཏུ་ངུས་ཆོས་འཕགས་བསྟེན་པ་བཞིན་མཛོད། དབྱར་གནས་གྲོལ་བ་དང་གཙང་དུ་བྱོན་ནས། ས་སྐྱར་ཕྱགས་ཕེབས་ཏེ་འཇམ་དབྱངས་ཀྱི་དྲུང་དུ་ཏ་འུན་གྱི་སྣམ་སྦྱར་བཟང་པོ་གཅིག་དང་བླ་རེ་གཅིག་ཕུལ། ཚོགས་པ་བསྟོད་སྐོར་བརྒྱད་བརྒྱ་ཙམ་ལ་མང་ཇ་འགྱེད་དང་བཅས་པ་མཛད། དེ་ནས་བུལ་རོང་དུ་སྐུ་མཚམས་ལ་ལོ་གསུམ་དམ་པོ་བཞུགས་དུས། བུ་ལེ་རྒྱུན་དུ་གཏོར་མ་ལེན་དུ་འོང་གི་ཡོད་པ་ཉིན་གཅིག་སྒྲུབ་ཆུང་མས་ཀྱང་མཐོང་ནས་རྒོད་པས། ཅི་འདུག་གསུང་།
ཁོ་བུ་ལེ་གཏོར་མ་ལེན་དུ་འོངས་གདའ་ཟེར། དང་པོ་དམུ་རྫིང་དུ་ཆོས་བར་མཛད་དུས། ནམ་ལངས་པ་དང་། གཞི་བདག་ལོ་ཁྱུང་ལུང་ལ་སྐུ་མདུན་ལ་ཡར་རྟོལ་ནས། རྒྱན་དང་ཆ་ལུགས་བསམ་གྱིས་མི་ཁྱབ་པ་དང་ལྡན་པ་ཕྱག་འཚལ་བྱིན་རླབས་ཞུས་ནས་ས་ལ་ཐིམ་སོང་། སྔ་དྲོ་ཚ་དུས་གཞི་བདག་མོའི་གཟུགས་གྱང་ངོས་ལ་བྲིས་པ་གཅིག་གཟིགས་པས། མོ་འདི་འདྲ་གཅིག་མི་འདུག འདི་བས་བརྒྱ་འགྱུར་གྱིས་མཛེས་པ་གཅིག་འདུག་གསུངས། དེ་དུས་བུད་མེད་གཅིག་ལ་གཞི་བདག་མོ་བབས་ནས། སྔོན་གྱི་དགེ་སློང་དེ་ཚོ་ཕེབས་པས་ཞབས་ཏོག་ཡང་དག་པ་ཕུལ་ཟེར།
སྔོན་གྱི་དགེ་སློང་ནི་བྱང་སེམས་ཟླ་བ་རྒྱལ་མཚན། དེ་དུས་མཁན་ཆེན་དཔལ་འབྱོར། སློབ་དཔོན་དར་མ་སོགས་ལྔ་ལ་མཛོད་ཀྱི་རང་འགྲེལ་གྱི་སྟེང་ནས་མཛུབ་ཁྲིད་མཛད་པས་ལྔ་ཀས་མཛོད་དགའ་མོ་ཤེས་པ་རེ་བྱུང་། འདི་འདྲའི་འཆད་ཉན་དྲོད་པོ་ཡིན། ཞེས་མཉེས་ཚོར་ཆེན་པོ་མཛད་དོ། ། ངམ་རིངས་རྩེ་མོ་བློ་བཟང་བ་སོགས་དཔོན་སློབ་བཅུ་དྲུག་གིས་ཆོས་བར་མཛད་དུས། ངམ་རིངས་ཤོད་ན་མཁན་ཆེན་བསྟན་རྒྱལ་བ་དཔོན་སློབ་བདུན་བརྒྱ་ཙམ་འཆད་ཉན་མཛད་ཀྱིས་འདུག་པས། དྲུང་པའི་ཐུགས་དགོངས་ལ་ཁོང་དཔོན་སློབ་བདུན་བརྒྱ་པོ་དང་། ངེད་བཅུ་དྲུག་པོ་བསྟན་པ་ལ་སུ་ཕན་ཆེའམ་དགོངས་པ་གཅིག་བྱུང་། དུས་ཕྱིས་ཁོང་བདུན་བརྒྱ་པོས་བློ་བཟང་གྲགས་པ་གཅིག་ཡང་མི་དོ་བར་འདུག་གསུངས།
དང་པོ་བུ་སྟོན་རིན་པོ་ཆེའི་སྲས་ཀྱི་ཐུ་བོ་མཁན་ཆེན་དྷརྨ་ཤྲཱི་དཔོན་སློབ་ལྔ་བཅུ་ཙམ་བཀའ་བཞི་ལ་འཆད་ཉན་ཡང་དག་པ་མཛད་པ་གཟིགས་པས་ངས་ཀྱང་བསྟན་པ་དང་སེམས་ཅན་ལ་ཕན་ཐོགས་འདི་ཙམ་འོང་བ་གཅིག་བྱུང་ན་དགོངས་པ་བྱུང་བ་ལ། དུས་ཕྱིས་བསྟན་པ་དང་སེམས་ཅན་ལ་ཁོང་པ་བས་དངོས་ཕན་ཆེ་བ་གཅིག་བྱུང་འདུག་གསུངས། ཁྲི་རྒྱལ་བསོད་ནམས་ལྡེ་བས། འཕགས་པ་ཐོགས་མེད་སངས་རྒྱས་ཀྱིས་ལུང་བསྟན་པའི་སྐྱེས་བུ་ཆེན་པོར་འདུག་པ་ལ། རྗེ་བཙུན་བྱམས་པས་དབུ་མ་མི་སྟོན་པ་ཅི་ལགས་ཞུས། འོ་ན་ཨ་མ་ཚོས་བུ་ཚ་ལ་དང་པོ་སྦྲུས་དགོང་རྫིས་ནས་མི་གཏེར་བར་ལྷ་ག་སྟེར་བ་ཅི་ཡིན་གསུངས། ལན་ཞུ་བའི་སྤོབས་པ་དང་བྲལ་ལོ། ། ཡང་ལོངས་སྤྲུལ་སངས་རྒྱས་མིན་ཟེར་མཁན་མང་པོ་གདའ་ལགས་པས། ཇི་ལྟར་ལགས་ཞུས་པས། དེང་སང་གི་མཁས་པ་འདི་རྣམས་ལ་ངེས་པ་ཙམ་མི་འདུག
ངས་དུར་ཁྲོད་རྒྱུད་འགྲེལ་ལ་འགལ་འདུ་ཡོད་བྱས་པ་ལ་ཆོས་སྤོང་གི་ལས་ཡིན་ཟེར་འདུག ལོངས་སྤྲུལ་སངས་རྒྱས་མིན་ཟེར་མཁན་བྱུང་རུང་། དེ་འདྲའི་ལུགས་ཀྱང་ཡོད་ཟེར་ནས་ཅི་རུ་ཡང་མི་བསྒོམ་པ་འདུག་སྟེ། ལོངས་སྤྲུལ་སངས་རྒྱས་མིན་ན་མདོ་རྒྱུད་ཐམས་ཅད་བཀའ་མིན་པར་འགྱུར་བ་ལ་སོགས་པ་ཉེས་པ་ཤིན་ཏུ་ཆེ་གསུངས། གནས་བརྟན་དངོས་གྲུབ་ན་རེ། འུའི་བླ་མ་འདི་ཀུན་སྤྱོད་བསམ་གྱིས་མི་ཁྱབ་པ་འདུག བླུན་པོ་གཅིག་དང་སྡོངས་དང་། དེ་བས་ཅ་དྲག་ཙམ། ཕར་ཚད་ཤེས་པ་གཅིག་དང་སྡོངས་སྙམ་དེ་བས་ཅ་དྲག་ཙམ། བཀའ་བཞི་མཁྱེན་པ་གཅིག་དང་སྡོངས་ཀྱང་དེ་བས་ཅ་དྲག་ཙམ།
མཁས་པ་ཆེན་པོ་གཅིག་དང་སྡོངས་ཀྱང་དེ་བས་ཆེ་བ་མངོན་པར་མཐོ་བར་མཛད་ཀྱི་འདུག ང་ནི་ལྷག་པར་དེ་རང་ལ་མོས་པ་གཅིག་བྱུང་ཟེར། བཀའ་བཅུ་པ་ཡོན་ཏན་ན་རེ། ངས་བླ་མ་འདི་བས་དཀོན་མཆོག་ལ་དད་གུས་ཆེ་བ་མ་མཐོང་། སྐྱིད་གྲོང་ཇོ་བོ་ལ་འཇལ་རེས་ཀྱི་ཇོ་བོའི་ཕྱག་ལ་འཇུས་ནས། སྤྱན་རས་གཟིགས་དབང་ཁྱེད་སྐུ་ཅི་འདྲ་དང་། ། ཞེས་སོགས་ཀྱི་ཤློ་ཀ་འདོན་གྱིན་སྤྱན་ཆབ་ཁྲལ་ཁྲལ་འོང་གི་འདུག་ཟེར། དེ་ཨེ་བདེན་སྙམ་ནས་དུས་ཕྱིས་ཆེད་དུ་གཉེར་ནས་བདག་གིས་ཀྱང་བལྟས་པས་བདེན་པར་གདའ་འོ། ། གསང་ཕུ་བའི་སློབ་དཔོན་རྒྱལ་དབང་ན་རེ། ངས་བླ་མ་སུ་བྱ་བའི་རྩ་བར་བསྡད་དེ།
སྡུག་བསྔལ་རང་འགགས་ལ་འགྲོ་བ་རེད་མདའ་བ་མིན་པ་མ་མཐོང་ཟེར། འཇམ་དབྱངས་པ་ན་རེ། འགའ་ཞིག་ད་ལྟ་བོད་ན་སློབ་དཔོན་བས་མཁས་པ་མེད་ཟེར་ནའང་། ངའི་ལུགས་ཀྱི་རྒྱ་གར་ཤར་ནུབ། རྒྱ་ནག་བལ་པོ་རྣམས་ན་བསྟན་པ་རྣལ་མ་མེད་པར་འདུག་པས། ད་ལྟ་འཛམ་བུའི་གླིང་ན་སློབ་དཔོན་མཁས་པ་བས་མཁས་པ་མེད་པར་གོ་གསུངས། དྲུང་ནས་ཁྲི་སྐོར་གཞན་དུ་གཤེགས་ཙ་ན། ཞལ་དུ་མི་འདོན་ཡང་ཐུགས་ཁྲལ་ཆེར་མཛད། བྱང་དུ་ཕེབས་ཟེར་བ་གསན་མ་ཁད། ཤིན་ཏུ་གཏམ་སྙན་རྟེན་གསུམ་བྱིན་རླབས་ཅན་རེ་ཡོད་ནའང་ཡོད་ཟེར་བ་ལ་དེ་འདྲ་དང་མཉམ་པོ་མིན།
གཞུང་ལུགས་པ་ཆེན་པོ་ཕྱག་ཕེབས་པ་ས་ཕྱོགས་བཀྲ་ཤིས་པ་ཡིན་ཟེར་ནས་མཉེས་ཚོར་ཆེན་པོ་མཛད་དོ། ། མཁན་ཆེན་བསོད་ནམས་སྐྱབས་ན་རེ། ངའི་བླ་མ་འདིའི་ཡོན་ཏན་ཆུང་ཤོས་ཀྱང་གཞན་གྱི་མི་དོ། ། བླ་མ་ནི་རི་ཕུག་ཏུ་བཞུགས་ཀྱང་གོས་དར་གྱི་ན་བཟའ་འཕངས་མེད་ལ་བསྣོམས། གཞན་སྡེ་བདག་ཏུ་བྱ་བསྒོམ་པ་རྣམས་ཀྱང་། ནང་དུ་ཧྲུལ་ཆས་གྱོན་ཞིང་ཕྱི་ལ་འགྲོ་དུས་བཟོབ་པར་འདུག་གསུངས་ཏེ་ཤིན་ཏུ་མད་དོ། ། དམུ་རྫིང་དུ་བཞུགས་དུས་བཀའ་བཅུ་པ་དོན་སེང་གིས་མཇལ་དུ་བྱོན་ནས། ཆོས་ཞུས། གྲོལ་བ་དང་འགྲོ་བའི་གྲབ་བྱས་པས། ཁྱེད་ད་རིས་འགྲོ་ན་རྟ་ཟུར་གྱི་ཟམ་པ་ཐོན་ཙམ་དེར་རྒྱུག་གསུངས།
བདག་ཅག་དེ་ཕྱོགས་ལ་མི་འགྲོ་ལགས་ཞུས་པས། ཨ་ཧ་ང་ནི་བུལ་རོང་ན་ཡོད་པའི་བསམ་པ་གཅིག་བྱུང་འདུག་གསུང་། བདག་གིས་དྲུང་དུ་ཕྱིན་ནས་བཀའ་བཅུ་པ་ལ་དེ་ལྟར་གསུངས་པ་ལགས་སམ་ཞུས་པས་དེ་བྱུང་ང་ལ་བུལ་རོང་གི་ལུང་པ་ཡ་གི་ལ་ཕ་ཡུལ་གྱི་སྣང་བ་གཅིག་འཆར་གྱིན་འདུག་སྟེ། བག་ཆགས་བརྟས་པ་ཡིན་པ་འདྲ་གསུངས། རི་ཁྲོད་དགའ་མོ་ཡ་གི་རྙེད་པ་འཕགས་ཆེན་ཆོས་བཟང་དཔལ་གྱི་བཀའ་དྲིན་ཡིན་གསུངས། འཕགས་ཆེན་ཆོས་བཟང་དཔལ་ལ་མཇལ་དུ་བྱོན་དུས་ཁྱེད་བསྟན་པ་རིན་པོ་ཆེའི་བདག་པོ་ཡིན་པས། དེ་ལྟར་ཐུགས་ཁུར་བཞེས་ཤིག སངས་རྒྱས་ཀྱི་བསྟན་པ་རིན་པོ་ཆེ་འདི་ཁྱེད་ཀྱི་ཕྱག་ན་ཡོད་དོ། ། བསྟན་པ་རིན་པོ་ཆེ་འདི་ལ་ཁྱེད་ཤེས་སོ་གསུངས་ནས་ཕྱག་ནས་བཟུང་ཞིང་ཞལ་ཏ་མང་པོ་གནང་བའི་མཐར། ཁྱེད་ཀྱིས་བསྟན་པ་རིན་པོ་ཆེ་ལ་སྔར་ཕྱག་རྗེས་བཞག་པའི་རྩོམ་པ་རྣམས་ཀྱི་དཀར་ཆག་ཀྱང་འདིར་ཁོད་གསུང་ནས།
གོང་དུ་བསྟན་པའི་གསུང་སྒྲོས་རྣམས་དགུང་ལོ་ཉི་ཤུ་རྩ་བདུན་པ་མར་བཅད་ལོ་འདི་ལ་འདི་མཛད་ཀྱི་དཀར་ཆག་ཀྱང་མཛད་དོ། ། དྲུང་ནས་གྲོད་ཆུང་དུ་བཞུགས་དུས་སྐྱིད་གྲོང་ཇོ་བོ་ལ་ཕྱག་ཞབས་ཀྱི་གདུ་བུ་རྣམས་ཚོད་ཀྱིས་བརྡུང་ནས་འབུལ་དུ་བཏང་བས། དཀྲིགས་རན་པ་བྱུང་། དྲུང་ནས་ཕྱག་ཚད་མཛད་པ་ལགས་སམ་ཞུས་པས། མ་བྱས་འཚམས་པ་ཇོ་བོ་རང་གི་ཐུགས་རྗེ་ཡིན་གསུངས། བདག་གིས་མཁན་ཆེན་གཡག་པ་ལ་མཇལ་དུ་ཕྱིན་དུས། ཁོང་པ་ལ་ཆོས་རྗེ་ལོཙྪ་བ་རྗེ་བཙུན་པ་བློ་བཟང་པ་གསུམ་གང་ལྷག་ཞུས་པས། སློབ་དཔོན་གཞོན་བློ་བ་ལྟ་བུའི་དགེ་བའི་བཤེས་གཉེན་དེང་སང་དཀའ་མོ་ལ་བཏད་ཡོད་གསུང་ཞིང་། ཁོང་གི་ཕར་ཕྱིན་གྱི་ཊཱི་ཀ་དེ་ལ་བལྟས་པས་ནང་འགལ་འགའ་ཡར་འདུག ཁོང་བྱམས་ཆོས་སེམས་ཙམ་ཡིན་གསུངས་ནའང་།
ངས་བཀའ་རུ་འདོད་དེ་བྱམས་པ་སངས་རྒྱས་ཡིན་པའི་ཕྱིར། ཁོང་གསང་འདུས་པ་ཆེན་པོ་ཡིན་པས། འཇམ་དབྱངས་དཀྱིལ་འཁོར་གྱི་གཙོ་བོར་མཛད་ཀྱི་ཡོད་འོང་། འཇམ་དབྱངས་དང་བྱམས་པ་གཉིས་སངས་རྒྱས་ཡིན་ན་ཡིན་མཉམ་ཡིན། ངས་ཟེར་གྱི་འདུག་སློབ་དཔོན་ལ་ཞུས་གཅིག་གསུངས་ནས་ཞུས་པས། ནང་འགལ་ཐན་ཐུན་ཡོད་སྲིད། འཁྲུལ་མེད་སྨྲ་བའི་འཕགས་པར་ངས་ཁས་བླངས་པ་མེད། ཁོང་གིས་ནང་འགལ་དུ་བཟུང་བ་རྣམས་ནང་འགལ་ཨེ་ཡིན་མི་ཤེས། བསྟན་པ་འདི་གཞིར་བཞག་ལ་བྱམས་པ་བྱང་སེམས་དང་། བྱམས་ཆོས་ལྔ་བསྟན་བཅོས་སུ་བཤད་འདུག
ཁོ་རང་སངས་རྒྱས་པས་ལྷག་གསུངས་ནའང་དབང་ཆེ། རྡོ་རྗེ་ཐེག་པའི་རྒྱུ་ཕར་ཕྱིན་ཐེག་པ་ལ་བཀབ་རུང་། ཞྭ་དཔེ་ལྷྭམ་ལ་བཀབ་པ་བྱ་བ་མཁས་པའི་ལུགས་མ་ཡིན་གསུངས། མཁན་ཆེན་ཆོས་དཔལ་བའི་གསུངས་ནས་འུ་རང་མཐོང་ལམ་ཐོབ་ཐོབ་ལྟ་བའི་གཏམ་ལ་ཟེར། དེ་ནས་ཤེས་འོང་གསུང་ཟེར་བ་དྲུང་དུ་སྐྱར་བས། མཐོང་ལམ་ལྟ་བ་རྣམ་པར་དག་པའི་འབྲས་བུ་ཡིན་པ་ལ་ལྟ་བ་མ་ཤེས་པར་མཐོང་ལམ་གཅིག་ཐོབ་ངོས་ཤེས་ཁ་ཕྱེ་ན་སྟོང་ཟད་པའི་ལབ་ཡིན་གསུངས། ཆོས་རྗེ་ལོ་ཙྪ་བ་དང་བླ་མ་དབང་པས་གདན་འདྲེན་བཏང་བས་ཁམས་བཟང་ཞིང་རྟེན་འབྲེལ་འགྲིག་ན་འོང་བར་ཞུ་ཞུས་པས། ལོ་ཙྪ་བས་དགོན་པ་བརྩིགས་ནས་ཁལ་ཉིས་སྟོང་ཙམ་བསགས། དེའི་རྒྱབ་ཆའི་ཤ་མར་གོས་སྟན་མེ་ཤིང་སོགས་བསྒྲུབས་ནས། ད་ལམ་ཕེབས་པ་གཅིག་འོང་ན་ཞེས་ཡིད་སྨོན་དུ་མཛད་ཅིང་གདན་འདྲེན་པ་བཏང་བས།
ངེད་ན་སོ་རྒས་ཤ་ལུས་ལྕི་བས་འགྲུལ་མི་ཕེར་བར་འདུག་གསུངས་ནས། ཐུགས་དམ་གྱི་གཙོ་བོ་འཇམ་དབྱངས་ཀྱི་ལི་སྐུ་མཚར་པོ་གཅིག་ཞུ་རྟེན་ལ་ཕུལ་ནས་མ་བྱོན། དྲུང་ནས་ཐུགས་ཤེས་ཀྱིས་མཁྱེན་ནས་སྟག་ཚང་དུ་དུས་ཟིངས་ཆེན་པོ་འོང་བ་དང་། ཡོན་མཆོད་གཉིས་ཀའི་སྐུ་ཚེ་ཐུང་ངུ་ལས་མི་འོང་བར་མཁྱེན་ནས་མ་བྱོན་པར་གྲགས། བུལ་རོང་དུ་སྔ་རྟིང་ལ་ལོ་བཅུ་གཉིས་བཞུགས་པ་ལ་ལོ་ལྔ་དྲུང་པ་རང་གི་ཐུགས་དམ་རྩེ་གཅིག་ཏུ་མཛད། ལོ་བདུན་ལ་ཆོས་འཁོར་ཅི་རིགས་སུ་བསྐོར་ཞིང་བུལ་རོང་ཤོད་དུ་མཁན་ཆེན་དཔལ་འབྱོར་བ་ཆོས་རྗེ་མཆོག་བཟང་བས་གཙོ་མཛད་ཆོས་ཁོ་ན་དོན་དུ་གཉེར་བའི་དགེ་འདུན་ཤ་སྟག་བརྒྱད་ཅུ་ཙམ་ལ་གསང་འདུས་ཀྱི་རྒྱུད། རྩ་འཇུག་བཞི་གསུམ་ལྟ་ཁྲིད་སོགས་ཞིབ་རྒྱས་སུ་གནང་། གསན་མཁན་རྣམས་ལ་ཡང་བྱ་རྒྱུ་ཆོས་ལས་མེད་པས་ཉིན་མཚན་ཆོས་ཁོ་ནས་འདའ་བ་བྱུང་། ས་ཆ་བགྲོད་དཀའ་མོ་དེར་ཡང་ས་སྐྱ་ཚུན་ཆད་སྙགས་ནས་བརྙེན་བཀུར་བཟང་ལ་མང་བ་བྱུང་། བུལ་རོང་དུ་བསྟན་པ་བརྙེན་དང་བཀུར་བསྟིར་བཅས་པ་དེ་བས་ལྷག་པ་དུས་གསུམ་དུ་ཁེགས་ཟེར་རོ། །
དེའི་ཕྱི་ལོ་དམུ་རྫིང་སློབ་དཔོན་ཆེན་པོ་ནམ་མཁའ་དཔལ་བས་གཙོ་མཛད། བྲག་རམ་མཁན་ཆེན། སློབ་དཔོན་ལས་སྟོན། འདར་པ་མགོན་སེང་། སྒྲུབ་ཆེན་མ་དཔལ་མོ། ཡོན་བདག་དཔོན་པོ་རྟོགས་ལྡན་ལ་སོགས་པ་བརྒྱ་བརྒྱད་ཅུ་ཙམ་ལ་གསང་འདུས་ཀྱི་རྒྱུད། རྩ་འཇུག་གཉིས་ལྟ་ཁྲིད་དང་བཅས་པ་གནང་ངོ་། ། ཆོས་སུམ་གཉིས་ཙམ་སོང་བ་དང་སྒྲུབ་ཆེན་མོ་དཔལ་མོ་ལ་ནམ་སྨད་མི་མ་ཡིན་ཆེན་པོ་གཅིག་དངོས་སུ་འོང་ནས། ཁྱོད་ནམ་ལང་པ་དང་བླ་མའི་དྲུང་དུ་རྒྱུག་ལ་ཕྱག་གསུམ་ཕུལ་ལ་དྲུང་ནས་བསྟན་པ་དང་སེམས་ཅན་གྱི་དོན་ལ་ཡུན་རིང་དུ་བཞུགས་སུ་གསོལ། ཞེས་ལན་གསུམ་ཞུས།
བར་ཆད་ཆེན་པོ་བྱུང་དོགས་འདུག་གོ་ཟེར་བ་དེ་ཐོས་པས་སྒྲུབ་ཆེན་མ་དངངས་ཏེ། ཐུགས་མི་བདེ་བ་བྱུང་། ནམ་ལངས་པ་དང་དྲུང་དུ་ཞུ་བ་གལ་ཆེན་གཅིག་ཡོད་པས་ཅིས་ཀྱང་འོང་བ་ཞུ་ཞུས་པས། ཤོག་གསུངས་ནས་གོང་དུ་ཟེར་བ་བཞིན་ཕྱག་ཕུལ། གསོལ་བ་བཏབ་ནས་འདི་བདག་ལ་གྱིས་ཟེར་མཁན་གཅིག་བྱུང་བ་མ་རྟོགས་རྫུན་ནམ་ཟོག་ཡིན་ན་དྲུང་གི་བཀའ་སྲུང་རྣམས་ཀྱིས་ཆད་པ་ཆོད་བྱས་པས། མནའ་སྐྱེལ་གྱིན་ཁྱེད་ལ་བརྫུན་ཟེར་བའི་གལ་མེད་མཆིད། ངེད་ས་སྐྱར་འཆད་ཉན་བྱེད་དུས་ལོ་གྲངས་འདི་ཙམ་ལ་འཆི་ཟེར་བའི་སྒྲ་གཅིག་བྱུང་བ་ཡིན་ཏེ། དེ་དུས་བརྟགས་པ་རེ་གཅིག་པ་ལ་འཆི་བ་འདུག་སྙམ་པ་བྱུང་། ད་ལོ་མི་འཆི་སང་ཕོད་སྐེག་ཆེན་པོ་ཡིན་པས་འཆིའམ་སྙམ་གྱི་འདུག་གསུངས། དྲུང་པ་ལ་སྐེག་ཆེན་པས་བསུ་སྐེག་ཆེ་བ་གཅིག་གདའ་ལགས།
དེ་དུས་ཀྱི་ལོ་རྟ་གང་ཡིན་རྩི་བར་ཞུ་དང་ཞུས་ནས་རྩིས་པས། སྒྲུབ་ཆེན་མ་གསུང་བ་དང་གཅིག་པར་བྱུང་། དེ་ནས་ཆོས་གྲོལ་བ་དང་བུལ་རོང་དུ་བྱོན་ནས་སྐུ་མཚམས་དམ་པོ་གཅིག་མཛད་པར་ཞུ། བདག་གིས་ཀྱང་གདན་བཞུགས་གཅིག་ལ་འོང་ཞུས་ནས་རྗེས་སུ་གདན་བཞུགས་ཟབ་མོ་གཅིག་ཕུལ་བས་ལོ་འགའ་ཡར་སྐུ་ཁམས་བཟང་པོ་འོང་བའི་ལྟས་བྱུང་གསུངས། དེའི་ཕྱི་ལོ་མངའ་རིས་ཕྱོགས་ས་ཆ་བཟང་ཞིང་མི་བློ་ལས་སུ་རུང་བ་འདུག་པས། འགྲོ་གསུངས་ནས་འཇམ་དབྱངས་པས་རྒྱ་མཁར་བར་བདས་པས་མ་ནོན། ཆེན་པོ་དཔལ་ལྡན་པས་ཅུང་ཐུགས་བདས་ནས་ཞུ་བ་ཕུལ་ཡང་མ་གསན་པར་མངའ་རིས་ལ་བྱོན། ཡར་རེས་ནེ་རིངས་པའི་དབོན་པོ་ལ་དགེ་ཚུལ་གྱི་བསླབ་བྱ་གནང་། དཔོན་པོ་རྟོགས་ལྡན་པ་ལ་དགེ་སློང་གི་སྡོམ་པ་གནང་། ཁོང་རྣམ་པས་ཀྱང་འབུལ་འདེགས་ཕུན་སུམ་ཚོགས་པ་མཛད་ནས་སྟག་རྩེ་བས་བྲག་ནག་བར་སྐྱལ་ལོ། །
དེ་ནས་མངའ་རིས་པས་བསུས་ཏེ་རྫོང་དཀར་དུ་ཕྱག་ཕེབས། གུང་ཐང་ཁབ་པས་ཤངས་ལེན་ཕུན་སུམ་ཚོགས་པ་མཛད་དོ། ། དེ་ནས་མང་ཡུལ་དུ་བྱོན་ཏེ་རང་བྱོན་འཕགས་པའི་དྲུང་དུ་ཕྱག་དང་མཆོད་པ་རྒྱ་ཆེན་པོ་ཕུལ། ཤེར་པ་དཔོན་པོ་ལ་རབ་བྱུང་གི་སྡོམ་པ་གནང་ནས། མེ་ཏོག་མདངས་ཅན་གྱི་ནགས་ཁྲོད་དུ་སྒྲུབ་པ་ལ་བྱོན་ནོ། ། དེ་དུས་གཞི་བདག་བཙན་རྗེ་ཟེར་བ་ཆོས་ལ་དཀར་པོ་གཅིག་ཡོད་པ་འོངས་ནས་ང་ལ་ཆང་གཅིག་འདྲེན་གྱི་འདུག ཆང་མི་འཐུང་བ་ལ་སྙམ་པས། མར་ཁུར་སོང་ནས་དུམ་པ་གཅིག་འཐུངས་ནས་བཞག འབུལ་བ་ཟངས་ཟིང་མང་པོ་ཡང་བྱེད་ཀྱི་འདུག དེ་ནས་ཞག་བཞི་ལྔ་ནས་རྒྱའི་འབུལ་བ་དེས་སླེབ་བྱུང་།
དེ་གཞི་བདག་གི་ཚོར་བ་འདྲ་སྙམ་པ་སུ་བྱུང་གསུངས། དེ་ནས་སྐུ་མཚམས་གྲོལ་བ་དང་། བདག་ཆེན་མ་སངས་རྒྱས་རྒྱལ་མོས་བོད་དུ་སྤྱན་དྲངས། དཔོན་སློབ་རྣམས་རི་འདབས་སུ་དབྱར་རྒྱགས་བཏེག འབུལ་བ་ཡང་ཕུན་སུམ་ཚོགས་པ་ཕུལ། དེ་དུས་དྲུང་སློབ་དཔོན་མས་གཙོ་མཛད་ཆེན་པོ་ཆོས་དཔལ་བ། སློབ་དཔོན་ཡིད་དམ་དཔལ། བཀའ་བཅུ་པ་དོན་སེང་ལ་སོགས་པ་བརྒྱ་བརྒྱད་ཅུ་ཙམ་ལ་གསང་འདུས་རིགས་ལྔ། ལྟ་ཁྲིད་བློ་སྦྱོང་། རྩ་འཇུག་གཉིས།
གསང་འདུས་ཀྱི་རྒྱུད་ཀྱི་བཤད་ལ་སོགས་ཟབ་རྒྱས་སུ་གནང་ཞིང་། མངའ་བདག་སྐུ་མཆེད། བདག་མོ་མཆེད། ཞང་བློན་འགའ་ཡར་གསང་འདུས་ཀྱི་དབང་གནང་། དཔོན་ཞང་ནམ་མཁའ་སྟོབས་རྒྱལ་བ་ཁུ་དབོན་ལ་བསྙེན་རྫོགས་དང་རབ་བྱུང་གི་སྡོམ་པ་གནང་། དེ་དུས་མངའ་བདག་ཡུམ་སྲས་པ་རྣམས་ལ་བསྟན་འགྱུར་བཞེངས་གསུང་བའི་ཞལ་ཏ་གནང་བས། བདག་ཆེན་མའི་གསུང་ནས། དྲུང་ནས་ཐུགས་རྗེས་བཟུང་བའི་ཞལ་ཏ་ཡིན། བདག་ཅག་རང་ཅི་འབྱོར་བྱེད་པར་ཞུ་ཞུས་པས། དེ་ཤིན་ཏུ་ལེགས་གསུང་ནས་མཉེས་ཚོར་ཆེར་མཛད།
ཁོང་ཚོས་བློས་མ་བླངས་ན། པཎ་ཆེན་ཤཱཀྱ་ཤྲཱིས་ཀྱང་བོད་ཡུལ་གྱི་འབུལ་ནོད་ཐམས་ཅད་ཁྲོ་ཕུའི་རྒྱལ་བ་བྱམས་པ་བཞེངས་པ་ལ་བཏང་འདུག ངས་པུ་རངས་མར་བཅད་འདི་འགྲིམས་ན་བསྟན་འགྱུར་འགྲུབ་ཙམ་གྱི་དངོས་ཅ་འགྲུབ་བསམ་པ་བྱུང་ནའང་། སྡེ་པས་བཞེངས་པ་ཤིན་ཏུ་ལེགས་གསུངས་ནས། བདག་ཆེན་མ་ལ་དཀའ་རུ་ལ་དངུལ་བྲེ་ཆེན་གཅིག གོས་ཕྱི་ནང་བཟང་པོ་མ་ལྔ། བེར་ཐུལ་ཐོངས་རིངས་རེ་རེ། རྒྱའི་རྡོར་དྲིལ་གཅིག གན་དཀར་གཅིག་རྣམས་གནང་ནས་བདག་ཆེན་མས་ཐུགས་ཁུར་ཆེར་བཞེས་འབད་རྩོལ་བཏོན་པས་ལོ་གཅིག་གི་ཁོངས་སུ་བར་ཆད་མེད་པར་གྲུབ་པས་བླ་མ་བྱིན་རླབས་ཆེ་ཞིང་ཡོན་བདག་མོ་སྐུ་བསོད་དང་བློ་སྟོབས་ཆེ་བའི་གྲགས་པ་བྱུང་ངོ་། ། དེ་ནས་རབ་གནས་ལ་རྫོང་དཀར་སྤྱན་དྲངས་ཏེ།
དཔལ་གསང་བ་འདུས་པའི་དཀྱིལ་འཁོར་གྱི་ཞལ་ཕྱེ་ནས་སྒྲུབ་མཆོད་རྒྱས་པར་མཛད་པས་གསུང་རབས་ཞལ་དྲོ་ཞིང་བྱིན་རླབས་ཆེ་བ། མཆོད་གནས་ངོ་དྲོ། ཡོན་བདག་བཀྲ་ཤིས་ས་ཕྱོགས་བྱིན་ཆགས་པའི་རབ་གནས་མཛད་དོ། ། དྲུང་དུ་གསེར་དོན་པོ་སྲང་བདུན། གོས་ཏ་འུན་གྱི་སྣམ་སྤོམ་གཅིག་གིས་མགོ་བྱས་ཀྱི་འབུལ་ནོད་རྒྱ་ཆེན་པོ་མཛད་དུས། དྲུང་གིས་ཞལ་ལྟས་བདག་མོ་མི་ལུས་ཐོབ་པ་དོན་ཡོད་བྱ་བ་དེ་ལྟ་བུ་ལ་ཟེར་བ་ཡིན། ཆོས་ལ་བྱ་བ་བྱས་པ་རང་སངས་རྒྱས་སུ་སྐྱེ་བར་མདོ་སྡེ་དུ་མ་ནས་གསུངས། དེང་སང་དབུས་གཙང་གི་སྡེ་པ་སུ་སྟོབས་ཆེ་ཡང་། སྣག་ཤོག་གླེགས་ཤིང་གློ་བུར་དུ་སྒྲུབ་དགོས་ན་འབྱོར་བ་ཤིན་ཏུ་དཀའ་གསུང་ཞིང་། དེ་ལྟར་སྒྲུབ་པའི་དགེ་བའི་རྩ་བ་བླ་མེད་རྫོགས་པའི་བྱང་ཆུབ་ཏུ་བསྔོ་བ་རྒྱ་ཆེན་པོ་ཡང་མཛད་དོ། །
བསྟན་འགྱུར་བཞེངས་པའི་འགོ་ཚུགས་པ་ཙམ་ལ། དྲུང་ནས་བླ་མ་སྒྲུབ་པ་དཔལ་ལ་བསྟན་འགྱུར་འདི་བར་ཆད་མེད་པར་འགྲུབ་པར་འདུག ངའི་རྨི་ལམ་དུ་དབུས་གཙང་བ་ཐམས་ཅད་དུ་ཐོས་པའི་དུང་ཐེངས་བདུན་བུས་པ་རྨིས་གསུངས། ར་སྒྲེང་དུ་བཞུགས་དུས་མཚན་ལམ་དུ་ཆོས་རྗེ་བློ་བཟང་པ་དང་གཉིས་གཞུང་ལམ་ཆེན་པོ་གཅིག་ལ་སངས་རྒྱས་རུ་འགྲོ་རྒྱུ་ཡིན་ཟེར་འགྲོ་ཡི་འདུག་པས། བློ་བཟང་པ་ཆེ་མགྱོགས་བྱོན་ཀྱི་འདུག ཁོང་ལམ་ན་མཆོད་རྟེན་གཅིག་འདུག་པ་ལ་བསྐོར་བ་བྱེད་ཅིང་འདུག ངས་མ་བྱས་པར་ཕྱིན་པས། སངས་རྒྱས་ས་ཡིན་ཟེར་བའི་ཁྲི་ཆེན་པོ་གཅིག་འདུག་ངས་སྔོན་ལ་འཛེགས། ཁོང་གིས་ཀྱང་དེ་མ་ཁད་ལ་ཕེབས་བྱུང་། ཁོང་ལ་ཁྱེད་སངས་རྒྱས་པར་ཞུ་བྱས་པས་ཁོང་ན་རེ།
བླ་མ་བྱང་ཆུབ་སྔོན་ལ་མཛད་པར་ཞུ་ཟེར་ནས་ངས་སྔོན་ལ་སངས་རྒྱས་པ་རྨིས། ཁོང་བསྐོར་བ་བྱེད་པ་དེ་བར་སྐབས་སུ་རང་དོན་ཡིད་བྱེད་གཅིག་བྱུང་བ་ཡིན་ནམ་སྙམ་པ་བྱུང་གསུང་། དེ་ལ་སོགས་པ་ངོ་མཚར་རྨད་དུ་བྱུང་བའི་ཡོན་ཏན་མཐའ་ཡས་སོ། ། གངས་རིའི་ཁྲོད་ཀྱི་ཆེ་བཙུན་འབྱོར་ལྡན་གྱིས། གུས་པས་སྤྱན་དྲངས་རྙེད་དང་བསྐུར་སྟིས་མཆོད། ། དབང་བསྐུར་སེམས་བསྐྱེད་གདམས་པ་མང་དུ་ཞུས། ། ཀུན་གྱིས་མཆོད་འོས་ཁྱེད་ལ་ཕྱག་འཚལ་ལོ། ། ཞེས་པ་ནི། རིགས་དང་གཏོང་བ་ལ་སོགས་པ་མཐོ་རིས་ཀྱི་ཡོན་ཏན་གྱིས་མངོན་པར་མཐོ་བ་འཇམ་དབྱངས་ནམ་མཁའ་རིན་ཆེན་པས། བདག་ཉིད་ཆེན་པོ་མཁས་པའི་གྲགས་པ་ཐོབ་ནས་འཆད་ཉན་མཛད་པའི་དུས་སུ་དཔོན་སློབ་རྣམས་ཡང་ཡང་བཏེག
གསུང་སྒྲོས་མང་པོ་བཞེངས་ནས་བློ་གསལ་རྣམས་ལ་གནང་། བཞེངས་མཁན་རྣམས་ལ་ཡང་སྣག་ཤོག་སོགས་ཆས་ཀ་མང་པོ་གནང་། གསུང་སྒྲོས་ལ་འཆད་ཉན་མཛད་པ་རྣམས་ཀྱི་བདག་རྐྱེན་ཡང་དག་པ་མཛད། བུལ་རོང་དུ་ཕྱགས་ཕེབས་མར་བཅད་ཀྱང་ཕྱོགས་ནས་བྱུང་བའི་བྱ་བྲལ་བ་རྣམས་བཏེག བཀྲེན་པ་རྣམས་ལ་ཅི་འདོད་ཀྱི་གསུང་སྒྲོས་རྣམས་བྲིས་ནས་གནང་བ་སོགས་བཤད་སྒྲུབ་མཛད་པའི་ཞབས་ཏོག་ཡང་དག་པ་མཛད་པས་ན་སྦྱིན་བདག་རྣམས་ཀྱི་གཙོ་བོ་ཡིན་ནོ། ། རིགས་དང་རུས་དང་ཆོ་འབྲང་གིས་མངོན་པར་མཐོ་བ་ཁྲི་རྒྱལ་བསོད་ནམས་ལྡེས་ཡབ་ཡུམ་གྱིས་དཔོན་སློབ་གང་ཡོད་ལོ་གཉིས་ཀྱི་བར་དུ་བཏེག མངའ་རིས་སུ་ཆོས་ཀྱི་འཁོར་ལོ་བསྐོར་བའི་བདག་རྐྱེན་ཡང་དག་མཛད་ཅིང་། དཔོན་སློབ་རྣམས་ལ་འབུལ་ནོད་ཕུན་སུམ་ཚོགས་པ་མཛད་ནས་མི་ཕྱེད་པའི་དད་པ་ཐོབ་པས་ན་སྦྱིན་བདག་གི་མཆོག་ཡིན་ནོ། ། སྣེ་པས་དཔོན་སློབ་འཁོར་བཅས་དགའ་བ་གདོང་དང་ར་སྒྲེང་དུ་ནམ་བཞུགས་བར་བཏེག་ཅིང་། འབུལ་ནོད་རྒྱ་ཆེན་པོ་ཡང་མཛད།
དཔོན་ཡོན་ཏན་རྒྱ་མཚོས་གནམ་རྩེ་ལྡེང་དུ་བཞུགས་རྒྱགས། འཁོར་བཅས་བཏེག་ཅིང་འབུལ་ནོད་ཕུན་སུམ་ཚོགས་པ་ཡང་མཛད་དོ། ། གླིང་དཀར་བས་ཡར་མར་གྱི་ཞབས་ཏོག་འབུལ་ནོད་དང་བཅས་པ་ཡང་སྒྲུབ། གནས་རྙིང་སྟོང་དཔོན་རྒྱལ་མཚན་བཟང་པོས་འཆད་ཉན་མཛད་དུས། དཔོན་སློབ་རྣམས་ཀྱི་འཆད་ཉན་གྱི་བདག་རྐྱེན་ཡང་དག་པར་མཛད་དོ། ། འབྲི་གུང་པ་ཆེན་པོ་ཤེས་རབ་དཔལ་བས་ནམ་བཟའ་ཇ་དཀར་སིག་ཆེན་ལ་སོགས་པ་འབུལ་ནོད་རྒྱ་ཆེན་པོ་སྒྲུབས། སློབ་དཔོན་སེང་གེ་བཟང་པོས་ཀྱང་ནས་མཁལ་བརྒྱ་ཕུལ་ནས་དཔོན་སློབ་རྣམས་བཏེག ཆུ་འདུས་པས་སྤྱན་དྲངས་ནས་ཆོས་འཁོར་སྐོར་བའི་བདག་རྐྱེན་འབུལ་ནོད་ཡང་དག་མཛད། ཤྲཱི་རི་འཛམ་བུ་གླིང་དུ་བླ་མ་བསོད་ནམས་འོད་ཟེར་བ་དཔོན་སློབ་རྣམས་དབྱར་རྒྱགས་བཏེག་ནས་ཆོས་འཁོར་སྐོར། མང་ཡུལ་སེང་གེ་མཁར་དུ་དབོན་པོ་བསོད་ནམས་དོན་གྲུབ་ཀྱིས་དཔོན་སློབ་འཁོར་བཅས་ཟླ་བ་གཅིག་བཏེག་ནས་ཆོས་འཁོར་སྐོར།
ལན་ལྡེ་གུང་སྡིངས་སུ་བླ་མ་འཇམ་དཔལ་གླེང་པ་ལྕམ་སྲིང་གིས་དཔོན་སློབ་སུམ་ཅུ་ཙམ་ཟླ་བ་གསུམ་གྱི་བར་དུ་བཏེག དྲུང་ནས་ནམ་བཟའ་སོགས་འབུལ་ནོད་ཕུན་ཚོགས་དང་། བྱ་བྲལ་བ་རྣམས་ལ་ཡང་ན་བཟའ་རེ་ཕུལ། སྟག་རྩེ་བས་དམུ་རྫིང་དུ་ཆོས་འཁོར་སྐོར་བའི་བདག་རྐྱེན་དང་ཡར་མར་གྱི་དཔོན་སློབ་རྣམ་ཀྱིས་ཞབས་ཏོག་འབུལ་ནོད་དང་བཅས་པ་མཛད། ཁྱད་པར་ཁོ་རང་གྲོངས་དུས་ཐུགས་དམ་འདོགས་ཐིག་པོ་ཞོ་དྲུག་ཅུ་རྩ་དྲུག་འགོར་བ་གཅིག་ཕུལ། བྱ་བྲལ་བ་རྣམས་ལ་ཡང་འགྱེད་དང་བཅས་པ་སྒྲུབས། དྲུང་ཨ་ཕི་བ་དང་། དཔོན་ཞང་ཀུན་སྤངས་པས་འབུལ་འདེགས་བཟང་པོ་མཛད། ཁྱད་པར་དུ་དྲུང་སློབ་དཔོན་མས་ཞབས་ཏོག་འཐིལ་ཞུགས་ཡང་དག་པ་མཛད་དོ། ། ཤེར་པ་སྐུ་མཆེད་པས་ཀྱང་ཞབས་ཏོག་ཕུན་སུམ་ཚོགས་པ་མཛད།
གཞན་ཡང་མངའ་རིས་ཀྱི་སློབ་རིགས་འབྱོར་ལྡན་དད་པ་ཅན་རྣམས་ཀྱི་ཞབས་ཏོག་ཡང་དག་སྒྲུབས། དྲུང་ནས་ཀྱང་དབུས་གཙང་གི་སྦྱིན་བདག་དེ་རྣམས་ཐམས་ཅད་ལ་དབང་བསྐུར། སེམས་བསྐྱེད་ལུང་ཁྲིད་ལ་སོགས་གང་ལ་གང་འོས་ཀྱི་ཆོས་ཀྱི་འབྲེལ་པ་གནང་ནས་དལ་འབྱོར་ཐོབ་པ་དོན་དང་ལྡན་པར་མཛད་པས། སངས་རྒྱས་དངོས་ལྟ་བུ་མི་ཕྱེད་པའི་དད་པ་ཐོབ་ནས་གངས་ཅན་གྱི་སྐྱེ་བོ་ཕལ་མོ་ཆེའི་འདྲེན་པ་དམ་པར་གྱུར་ཏོ། ། ཀུན་མཁྱེན་ཤེར་འོད་ལ་སོགས་པ་མདོ་ཁམས་ཀྱི་བུ་སློབ་རྣམས་དང་། བཀའ་བཅུ་པ་ཀུན་དགའ་དཔལ་ལ་སོགས་དབུས་གཙང་གི་བུ་སློབ་རྣམས་ཀྱིས་ཀྱང་འབྱོར་པ་དང་བསྟུན་ནས་གུས་པས་མཆོད་དོ། ། གཞན་ཡང་གནམ་གྱི་མཐའ་མ་རྒྱ་ནག་པོའི་ཡུལ་ནས། ཏ་མིང་རྒྱལ་པོས། གོས་བཟང་པོ་ཕྱི་ནང་ལྔ། སྣམ་སྦྱར་བཟང་པོ།
སྐུ་འགག བེར་ཐུལ་ཐོངས་རིངས། དབུ་ཐེབ་ཞབས་ལྷྭམ། སྐུ་སྐེགས། ཕྱག་ཕྲེང་། རྡོར་དྲིལ་ཆ་གཉིས། ཏིང་ཤག་ཆ་གཉིས། རྟེན་ཁེབས་གཉིས། གན་དཀར་གཉིས། གསོལ་ཁེབས་གཅིག
མཎྜལ་གྱི་རྒྱན་གསུམ། ཙནྡན་དཀར་པོ་དུམ་གཅིག ཇ་དཀར་རྒྱ་མ་ལྔ་བཅུ་རྣམས་ཕུལ། གུ་གེ་རྒྱལ་པོས། ཁ་ཆེ་གུར་གུམ་ཞོ་ལྔ་བཅུས་འགོ་བྱས་འབུལ་ནོད་མང་དུ་བྱུང་ངོ་། འབྲུག་གི་ལོ་ལ་མྱ་ངན་འདའ་དགོངས་ནས། གོ་རྟོགས་ཉམས་སུ་མྱོངས་བའི་ཟབ་དོན་རྣམས། ། སྟོན་པས་བསྟན་པ་གཏོང་པ་ཇི་བཞིན་དུ། ། ཆོས་འཁོར་ནན་འདོམས་ཁྱོད་ལ་ཕྱག་འཚལ་ལོ། ། ཞེས་པ་ནི།
མང་གུང་གི་མཚམས་གླིང་རྩེ་དཔལ་གྱི་དབེན་གནས་སུ་འབྲུག་གི་ལོ་ལ་དགེ་འདུན་བརྒྱ་ཕྲག་ཕྱེད་དང་གཉིས་ལ་ཆོས་ཀྱི་འཁོར་ལོ་སྐོར་བའི་དུས་སུ། དེ་ལོ་མྱ་ངན་ལས་འདའ་བར་མཁྱེན་ནས། དགུང་ལོ་དྲུག་ཅུ་རྩ་ལྔའི་བར་དུ་ཐོས་བསམ་སྒོམ་གསུམ་གྱིས་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་དགོངས་པ་ཟབ་མོ་ཕྱིན་ཅི་མ་ལོག་པ་རྟོགས་ཤིང་། ཐུགས་ཉམས་སུ་བཞེས་པའི་དོན་རྣམས་སྟོན་པ་བཅོམ་ལྡན་འདས་ཀྱིས་འོད་བསྲུངས་ཆེན་པོ་དང་ཀུན་དགའ་བོ་སོགས་ལ། ངའི་མདོ་སྡེ་རིན་པོ་ཆེ་འདི་ཁྱེད་ལ་གཏད་དོ་ཁྱེད་རྣམས་ཀྱིས་ཟུངས་ཤིག ཆོངས་ཤིག ལྷོགས་ཤིག ཀུན་ཆུབ་པར་གྱིས་ཤིག གཞན་དག་ལ་ཡང་རྒྱ་ཆེར་སྟོན་ཅིག ཅེས་ཡང་དང་ཡང་དུ་གསུངས་པ་བཞིན་དུ་བདག་ཉིད་ཆེན་པོ་འདིས་ཀྱང་གདུལ་བྱའི་ཐ་མ་རྣམས་ལ་གསང་འདུས་རིམ་ལྔའི་ཁྲིད།
ལྟ་ཁྲིད་ཚར་གཉིས། འཇུག་པ་ཚར་གསུམ་བཏུད་ནས་གསུངས། རྩ་བ་ཚར་གཅིག་རྒྱས་པར་གསུངས། སྨོན་འཇུག་གི་ཐུགས་བསྐྱེད་ལན་གཉིས་ཉིན་གཅིག་ལ་གསུངས། གསང་འདུས་ཀྱི་དབང་ཐེངས་གཉིས་གནང་། ལྕེ་སྒོམ་རྫོང་པའི་མན་ངག་རིན་སྤུངས་ཀྱི་ལུང་གནང་། བྱ་བྲལ་བ་རྣམས་ཀྱི་ལོ་མང་པོའི་བར་དུ་གསོལ་བ་བཏབ་ཀྱང་མ་གནང་བའི་གསུང་རབས་ཐམས་ཅད་ཀྱི་སྙིང་པོ་བསྡུས་པ་བཀའ་འབུམ་ཐོར་བུ་བའི་ལུང་ཡང་གནང་། སྔར་ནས་གསུང་བ་དང་མི་འདྲ་བའི་དཀའ་བའི་གནས་རྣམས་ལན་གཉིས་ལན་གསུམ་དུ་སྐྱར་ནས་གསུངས། དེ་ལྟར་ངེས་པར་གྱིས་ཤིག་ཅེས་ཡང་ཡང་དུ་གསུངས་ཤིང་། ཁྱད་པར་དུ་འཕགས་པ་ཀླུ་སྒྲུབ་ཀྱི་ལུགས་ཁ་ན་མ་ཐོ་བ་མེད་པ་འདི་ལ་མ་བརྟེན་པར་འཚང་རྒྱ་མི་ནུས་པར་ཁས་ལེན་ཨེ་ནུས་ཞེས་ཆོས་འགོ་མཇུག་ལ་ལན་གཉིས་གསུམ་གསུངས་ཀྱང་ལན་ཞུ་མཁན་མ་བྱུང་འདུག
བདག་ཉིད་ཆེན་པོའི་བཞེད་པས་འཚང་རྒྱ་བའི་ཐབས་རྡོ་རྗེ་ཐེག་པ་དང་། ཕར་ཕྱིན་ཐེག་པ་གཉིས་ལས་མ་གསུངས་ཤིང་། དེ་གཉིས་ཀྱི་ལམ་གྱི་གཙོ་བོ་ཡང་རྫོགས་རིམ་དང་། ལྟ་བ་རྣམ་དག་གཉིས་ཡིན་ལ། དེ་གཉིས་ཀྱང་མིང་ཐ་དད་ཀྱིས་བསྟན་པ་ཙམ་མ་རྟོགས་ངོ་བོ་བདག་མེད་རྟོགས་པའི་ཤེས་རབ་ཁོ་ན་ཡིན། དེས་རྟོགས་པའི་གནས་ལུགས་ཀྱི་དོན་དེ་ལས་གནས་ལུགས་ཀྱི་དོན་གཞན་དུས་གསུམ་གྱི་སངས་རྒྱས་ཀྱིས་མ་གསུངས་ཤིང་། དེ་ཕྱིན་ཅི་མ་ལོག་པར་འཕགས་པ་ཀླུ་སྒྲུབ་ཀྱི་བསྟན་པ་འདི་ཁོ་ན་ཡིན་སྙམ་དུ་དགོངས་པ་ཡིན་ནོ། ། འཕགས་པ་ཀླུ་སྒྲུབ་ཞབས་ཀྱི་ལུགས་ལས་ནི། ། ཕྱི་རོལ་གྱུར་ལ་ཞི་བའི་ཐབས་མེད་དོ། ། ཞེས་པའི་གཞུང་འཛུགས་པར་མཛད་པ་ཡིན་ནོ། །
དབང་གནང་དུས་དང་དབུ་མའི་སྐབས་འགའ་ཡར་དུ་སྤྱན་ཆབ་ཡང་ཡང་གཏོང་བའི་རྒྱུ་མཚན་ནི་ཆོས་དང་ཆོས་སྨྲ་བའི་གང་ཟག་ལ་དད་ཅིང་གུས་པ་སྐྱེས་པའམ། ངས་ཀླུ་སྒྲུབ་ཀྱི་ལྟ་བ་ཟབ་མོ་འདི་བསྟན་པ་དང་། དད་པ་ཙམ་མ་རྟོགས་ཕྱིན་ཅི་མ་ལོག་པར་གོ་བ་ཙམ་མ་བྱུང་བར། གདུལ་བྱ་ལ་ཐུགས་ཆད་ནས། ཟེར་ལོ་གྱིས་དང་། གོ་བ་མི་གོ་གསུང་བ་དང་། ཡེ་གསང་ཆེན་མོར་འདུག་གི་གསུང་ཞིང་། ཟབ་མོ་ལྟ་བའི་བསྟན་པ་ནུབ་འགྲོ་བར་གཟིགས་ཏེ་ཐུག་མུག་ནས་བཤུམས་པར་ཡང་གོ་འོ། ། འཁོར་འདས་ཆོས་ཀུན་སྐྱེ་བ་མེད་བསྟན་ནས། ། དེ་ཉིད་ངང་ལ་མྱ་ངན་འདའ་བཞེད་ནའང་། །
གུས་པས་གསོལ་བཏབ་ངོ་རུ་ཞག་བདུན་བར། ། སྐུ་ཚེ་བྱིན་རླབས་ཁྱོད་ལ་ཕྱག་འཚལ་ལོ། ། ཞེས་པ་ནི། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། ། ཞེས་པའི་སྐབས་སུ་ཡུལ་ཡུལ་ཅན་གྱི་བསྡུས་པའི་འཁོར་འདས་ཀྱི་ཆོས་ཐམས་ཅད་སྐྱེ་བ་མེད་པར་བསྟན་ཏེ། རང་ཉིད་ཀྱང་ཆོས་ཀྱི་དབྱིངས་སུ་མྱ་ངན་ལས་འདའ་བར་བཞེད་ནས། སྙུང་བའི་ཚུལ་བསྟན་ན་ཡང་། གདུལ་བྱ་རྣམས་ཀྱི་མྱ་ངན་ལས་མི་འདའ་བར་གསོལ་བ་བཏབ་པའི་ངོར་ཞག་བདུན་གྱི་བར་དུ་སྐུ་ཚེ་བྱིན་གྱིས་རླབས་ནས་སྐུ་ཁམས་དྭངས་པ་སྟེ། ད་ལོའི་ཆོས་འདི་བར་ཆད་ཀྱང་མང་བ་གཅིག་བྱུང་བས་གྲོལ་བའི་རིགས་མི་འདུག་གསུངས་ནས། རིམ་ལྔ་ལྟ་ཁྲིད་ལ་སོགས་པའི་དམིགས་པ་གཉིས་གསུམ་དཀྲུག་ཀྱིན་གནང་ཞིང་འཇུག་པའི་བཤད་པ་ཡང་གྲོལ་བར་མཛད་དོ། །
འཆི་བ་འོད་གསལ་ལུས་ལ་བརྟེན་མི་སྲིད། ། ལུས་སེམས་བྲལ་ནས་རྣམ་ཤེས་སྟོང་པར་ཞུགས། ། དབྱིངས་རིག་དབྱེར་མེད་འོད་གསལ་ཡིན་ནོ་ཞེས། ། ཡང་ཡང་གསུངས་པ་ཁྱོད་ལ་ཕྱག་འཚལ་ལོ། ། ཞེས་པ་ནི། དེང་སང་གི་མན་ངག་པ་ཕལ་ཆེར་ཉེར་ཐོབ་མུན་ཆེན་གྱི་གནས་སྐབས་སུ་ཞི་གནས་ཀྱི་མཐུས་སེམས་ལུས་ལ་ཡུན་རིང་དུ་གནས་པ་ལ་འཆི་བ་འོད་གསལ་དུ་འདོད་ནའང་། དེ་འདྲ་མདོ་རྒྱུད་ཀྱི་དགོངས་པ་མ་ཡིན། ལུས་སེམས་བྲལ་ནས་རྣམ་ཤེས་སྟོང་ཆེན་ཆོས་ཀྱི་དབྱིངས་སུ་ཞུགས་ནས་དབྱིངས་རིག་དབྱེར་མེད་དུ་གྱུར་པ་ལ། འཆི་བ་འོད་གསལ་ཞེས་ཟེར་བ་ཡིན། འདི་ལྟར་བཤད་ན་མང་པོ་གཅིག་དགྲ་རུ་འགྲོ་སྟེ།
འདི་མི་ཟེར་ཁ་མེད་ཡིན་པས། ཐམས་ཅད་ཀྱི་ཡིད་ལ་ཟུངས་ཤིག ཅེས་མང་དུ་གསུངས་སོ། ། སྔར་བསྒོམས་འཕོ་བའི་མན་ངག་གསལ་བཏབ་ནས། ། རྟགས་རྣམས་མ་བརྗེད་དགའ་སྤྲོས་འོད་གསལ་འཇུག ། འགོག་ལ་ལྡང་ཞིང་སྔོན་གྱིས་འཕེན་པས་འཕོ། ། གསུང་ཞིང་མཛད་པ་ཁྱོད་ལ་ཕྱག་འཚལ་ལོ། ། ཞེས་པ་འདི་དེང་སང་གི་འཆི་ཙ་ན་འཕོ་བ་འདེབས་ཟེར་བའི་ལག་ལེན་གཅིག་དར་འདུག་ནའང་། ཕྱི་དབུག་མ་ཆད་པ་ལ་འདེབས་པ་ཡིན། ཕྱི་དབུགས་ཆད་ནས་བཏབ་ཀྱང་ཐོས་པའི་གོ་སྐབས་མེད།
དེའང་། སྔར་འཕོ་བའི་གནད་མན་ངག་སྒོམ་མྱོང་ན། མི་གསལ་བ་གསལ་བར་བྱེད་པ་ལ་གཞན་གྱིས་འཕོ་བ་འདེབས་པ་ཡིན། མན་ངག་མ་ཐོབ་པའི་སྐྱེ་བོ་ཐ་མལ་པ་ལ་འཕོ་བའི་མན་ངག་བསྟན་ཀྱང་ཁོ་ལ་ཅི་ཡང་མི་ཕན། དེ་བས་མཚན་དང་། གཟུངས་བྱིན་རླབས་ཅན་བརྗོད་པ་དོན་ཆེ། མན་ངག་དང་ལྡན་པ་འཆི་བའི་ཚེ། སྔར་རང་གིས་བསྒོམས་པའི་འཕོ་བའི་མན་ངག་རྣམས་ལེགས་པར་གསལ་བཏབ་ནས། ང་འདི་འདྲ་གཅིག་ཏུ་སྐྱེས་ན་སྙམ་པའི་འཕེན་པ་དྲག་ཏུ་སྔོན་དུ་བཏང་ནས། འབྱུང་བ་བཞི་ཐིམ་པའི་རྟགས་དང་།
སྣང་བ་གསུམ་ཤར་བའི་རྟགས་རྣམས་མ་བརྗེད་པར་བྱས་ནས། རྟགས་རྣམས་རྫོགས་པ་དང་། ད་ང་འོད་གསལ་དོན་དམ་པའི་བདེན་པ་མངོན་སུམ་དུ་བྱེད་པ་འདུག་སྙམ་པའི་དགའ་སྤྲོ་ཆེར་སྐྱེ་ཞིང་། ཕ་ཁྱིམ་དུ་བུ་འགྲོ་བ་ལྟར་བྲོད་པ་དང་བཅས་ནས་ཆོས་ཀྱི་དབྱིངས་ལ་ཞུགས་པ་ལ་འཆི་བ་འོད་གསལ་མངོན་དུ་བྱས་པ་ཟེར་བ་ཡིན། དེའི་ངང་ལ་འཕོ་བའི་རྣམ་རྟོག་མེད་ཀྱང་། མངོན་གྱི་འཕེན་པའི་དབང་གིས་གང་འདོད་པའི་སྐྱེས་གནས་སུ་འཕེན་ནུས་པ་ལ་འཕོ་བ་ཐེབས་པ་ཟེར་བ་ཡིན། ཉན་ཐོས་རྣམས་འགོགས་པ་ལ་སྙོམས་པར་འཇུག་པའི་ཚེ། ཞག་དང་ཟླ་བ་དང་ལོ་འདི་ཙམ་གྱི་བར་དུ་སྙོམས་པར་འཇུག་ཅིང་། སྙོམས་འཇུག་གི་ངང་ལས་ལྡང་བའི་འདུ་ཤེས་མེད་ཀྱང་སྔོན་གྱི་འཕེན་པའི་དབང་གིས་དུས་ལས་མི་འདའ་བར་ལྡང་བ་ཡིན། དཔེར་ན་གཉིད་ལོག་པའི་སྔོན་ལ་ནང་པར་སྔ་མོར་ལྡང་མཉམ་པའི་འཕེན་པ་བཏང་ནས་ཉལ་བས།
གཉིད་ཀྱི་ངང་ལ་ལྡང་བའི་བློ་མེད་ཀྱང་། འཕེན་པས་སྔ་མོར་གཉིད་སད་པ་བཞིན་ནོ། ། ཞེས་གསུང་ཞིང་། ཇི་ལྟར་གསུང་བ་བཞིན་དུ་མྱ་ངན་ལས་འདའ་བའི་དུས་སུ་ཡང་མངོན་དུ་མཛད་དོ། ། སྐུ་ཚེ་འདི་ཡི་དངོས་ཀྱི་གདུལ་བྱ་ལ། ། ཟབ་རྒྱས་ཆོས་ཀྱི་འཁོར་ལོ་བསྐོར་ཟིན་ནས། ། འཆི་བ་འོད་གསལ་སྐབས་སུ་གཞན་དོན་གཤེགས། ། སྐྱེ་འཆི་དབང་ཐོབ་ཁྱོད་ལ་ཕྱག་འཚལ་ལོ། ། ཞེས་པ་ནི། གོང་དུ་བསྟན་པ་དེ་ལྟར་གྱི་གདུལ་བྱའི་ཚོགས་རྣམས་ལ།
རང་རང་གི་སྐལ་བ་དང་འཚམས་པར་ཟབ་པ་དོན་དམ་བདེན་པ་དང་། རྒྱ་ཆེ་བ་ཀུན་རྫོབ་ཀྱི་བདེན་པ་གཉིས་ཀྱི་སྒོ་ནས་ཐར་པ་དང་ཐམས་ཅད་མཁྱེན་པ་ཐོབ་པའི་ཐབས་ཆོས་ཀྱི་འཁོར་ལོ་མ་ལུས་པ་བསྐོར་ཟིན་ནས། རང་ཉིད་མྱ་ངན་ལས་འདའ་བ་ལ་འཇིགས་པ་དང་། ཡ་ང་བ་དང་། བག་ཚ་བ་མི་མངའ་བ་ཡིན་ཏེ། སློབ་དཔོན་སངས་རྒྱས་དཔལ་གྱི་སྒྲུབ་ཆེན་མ་ན་རེ། ཚེ་སྒྲུབ་མ་མཛད་ན་སྐུ་ཚེ་ཐུང་ཟེར་གདའ་ལགས། ཚེ་སྒྲུབ་མཛད་ན་ཞུས་པས། དྲུག་ཅུ་ཁ་རལ་གྱིས་དུས་སུ། དྲུག་ཅུ་རྩ་ལྔ་སོང་འདུག
ད་ཚེ་རིང་བའི་རྟེན་འབྲེལ་མི་སྒྲིགས་གསུང་བ་དང་། སྙུང་པ་ལྡོག་པའི་སྔ་དྲོ་བླ་མ་རྒྱལ་བཟང་གིས་ཕྱག་ཕུལ་ནས། དྲུང་ནས་བསྟན་པ་དང་། སེམས་ཅན་གྱི་དོན་ལ་ཞབས་བརྟན་པར་བཞུགས་སུ་གསོལ། ཞེས་ཞུས་པས། ད་ན་བ་ཡུན་ཐུང་བ་དང་། འཆི་བ་ཟུག་ཆུང་བ་བྱུང་ན་བསམ་པ་མ་གཏོགས་བྱ་བ་འདི་རང་མ་འགྲུབ་སྙམ་པའི་བློའི་ལྷག་མ་ལུས་པ་མེད་གསུངས་ནས། གང་ལ་སྐྱབས་ན་བསླུ་མེད་དཀོན་མཆོག་གསུམ། ། འབྲལ་མེད་སྤྱི་གཙུག་རྒྱན་དུ་བཞུགས་སུ་གསོལ། ། སྣང་སྟོང་སྒྱུ་མའི་རྣལ་འབྱོར་རི་ཁྲོད་པ། །
སེམས་སྣོང་མེད་ཀྱི་གླུ་སྐད་འདི་བཞིན་ལེན། ། ཤུལ་ན་འཕྲེང་བའི་ཟས་ནོར་ལུས་པ་མེད། ། གདོང་ན་འཚེར་བའི་ལས་ངན་བསགས་པ་མེད། ། ཐེག་ཆེན་བསླབ་པའི་བསམ་སྦྱོར་ཉམས་པ་མེད། ། ད་སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཅི་སྣང་སྒྱུ་མར་རྟོགས་པའི་ཤེས་རབ་ཡོད། ། འགྲོ་དྲུག་ཕ་མར་ཤེས་པའི་ལྷག་བསམ་ཡོད། ། ཐབས་ཤེས་ཟུང་དུ་འབྲེལ་བའི་ཉམས་ལེན་ཡོད། ། ད་སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཐོག་མར་གསུང་རབ་དགོངས་དོན་ཚུལ་བཞིན་བཙལ། །
བར་དུ་བློ་གསལ་གདུལ་བྱའི་ཚོགས་ལ་བཤད། ། ཐ་མར་འདྲིས་པའི་དོན་ལ་རྩེ་གཅིག་བསྒོམས། ། ད་སྒྱུ་མའི་ལུས་སེམས་བྲལ་ཡང་འགྱོད་པ་མེད། ། རྒྱལ་བའི་བསྟན་པ་སྲོག་ལས་གཅེས་པར་བཟུང་། ། རིགས་དང་མི་རིགས་ཚུལ་བཞིན་རྣམ་པར་ཕྱེ། ། འཆད་རྩོད་རྩོམ་པས་དལ་འབྱོར་དོན་ཡོད་བྱས། ། ད་སྒྱུ་མའི་ལུས་སེམས་བྲལ་ཡང་འགྱོད་པ་མེད། ། འགྱོད་མེད་བདེ་དྲོད་ཀྱི་མགུར་མ་འདི། ། གངས་བུ་ལེའི་འགུལ་དུ་བླངས་པ་ཡིན། ། མི་ཁོ་བོའི་རྗེས་འཇུག་བསྐལ་ལྡན་རྣམས། །
མི་ང་བཞིན་བྱེད་ན་འདི་བཞིན་མཛོད། ། གསུང་བ་བཞིན་གོང་དུ་བསྟན་པ་དེ་ལྟར་འཆི་བ་འོད་གསལ་གྱི་དམིགས་པ་རྒྱས་པར་གསུངས་ནས། ཆོས་ནང་པར་གྱི་གྲོལ་བར་གདའོ། ། ཞེས་གསུངས་ཞིང་། ནང་པར་ཆོས་གསུང་བའི་དུས་མར་བཅད་བསྙུང་བའི་ཚུལ་བསྟན་ནས། གསུང་མི་གནང་ཞིང་། གསོལ་མི་དགོངས་ཙམ་མ་གཏོགས་སྙུང་ཟུག་མེད་པས། ཐུགས་དམ་གྱི་རིམ་པ་རྣམས་མ་ཆག་ཅིང་། ཇི་ལྟར་བཞེད་པ་བཞིན་འཕོ་བ་མཛད་ནས། འབྲུག་ལོ་ཟླ་བ་བཅུ་པའི་ཉེར་དགུའི་ཉི་ཤར་ལ།
སྐུ་ལུས་གཟུགས་ཀྱི་སྐུ་འོད་གསལ་ཆོས་ཀྱི་སྐུར་མྱ་ངན་ལས་འདས་པའི་ཚུལ་བསྟན་ཏོ། ། སྐྱེ་འཆི་ལ་དབང་ཐོབ་པ་ཡིན་ཏེ། བསམ་བཞིན་དུ་སྲིད་པ་བཞེས་ཞིང་བཞེད་པ་ཤིན་ཏུ་མྱ་ངན་ལས་འདས་པའི་ཕྱིར་རོ། ། སྒྱུ་ལུས་ཀུན་རྫོབ་བདེན་པ་རྣམ་པར་དག ། འོད་གསལ་དོན་དམ་བདེན་པ་མངོན་དུ་གྱུར། ། ཟུང་འཇུག་རྡོ་རྗེ་འཆང་གི་གོ་འཕང་བརྙེས། ། ཕྲིན་ལས་ལྷུན་གྲུབ་ཁྱོད་ལ་ཕྱག་འཚལ་ལོ། ། ཞེས་པ་ནི་སྔོན་གྱི་འཕེན་པའི་དབང་གིས་འཆི་བ་འོད་གསལ་ལས་བར་དུ་སྒྱུ་ལུས་སུ་བཞེངས་ནས། ཀུན་རྫོབ་བདེན་པ་རྣམ་པར་དག་པ་མཚན་དང་དཔེ་བྱད་ཡོངས་སུ་རྫོགས་པ་ལོངས་སྐུ་མཉེས་ཏེ། རྟེན་དེ་ཉིད་ལ་འོད་གསལ་དོན་དམ་པའི་བདེན་པ་རྣམ་པར་དག་པ་ཆོས་ཀྱི་སྐུ་མངོན་སུམ་དུ་མངོན་དུ་མཛད་པ་ནི།
དབང་ཕྱུག་བརྒྱད་ལྡན་ཟུང་འཇུག་རྡོ་རྗེ་འཆང་གི་གོ་འཕང་བརྙེད་པར་འགྱུར་ཏེ། ཞི་རྒྱས་དབང་དྲག་ཕྲིན་ལས་རྣམ་པ་བཞིས་འབད་མེད་ལྷུན་གྲུབ་རྒྱུན་མི་འཆད་དུ་གཞན་དོན་མཛད་པས་འཁོར་བ་སྡུག་བསྔལ་གྱི་རྒྱ་མཚོ་སྐེམས་པར་མཛད་དོ། ། ཞིང་གཞན་གཤེགས་ཚེ་ས་ཆེན་རབ་ཏུ་གཡོས། ། དཔའ་བོ་མཁའ་འགྲོ་ལྷ་རྣམས་འདུས་གྱུར་ཏེ། ། ཕྱི་དང་ནང་དང་གསང་བ་དེ་ཁོ་ནས། ། མཆོད་ནས་སྤྱན་དྲངས་ཁྱོད་ལ་ཕྱག་འཚལ་ལོ། ། ཞེས་པ་ནི། སྐྱེས་བུ་དམ་པ་རྣམས་བལྟམས་པ་དང་། ཆོས་ཀྱི་འཁོར་ལོ་བསྐོར་བ་དང་། མྱ་ངན་ལས་འདས་པའི་དུས་སུ།
འཇིག་རྟེན་ལ་གནོད་པར་མི་འགྱུར་བའི་ས་གཡོ་བར། མདོ་ལས་གསུངས་པ་ལྟར་བྱུང་བ་ཀུན་ལ་གསལ་ལོ། ། དཔའ་བོ་མཁའ་འགྲོ་དཀར་ཕྱོགས་ལ་དགའ་བའི་ལྷ་ཀླུ་སོགས་ནམ་མཁའ་ལ་འདུས་པར་གྱུར་ཏེ། ཕྱིའི་མཆོད་པ་འདོད་ཡོན་ལྔ། ནང་མཆོད་པ་ཤ་ལྔ་བདུད་རྩི་ལྔ། གསང་བའི་མཆོད་པ་དགའ་བཞིའི་བདེ་བ། དེ་ཁོ་ན་ཉིད་ཀྱི་མཆོད་པ་གནས་ལུགས་རྟོགས་པའི་ལྟ་བས་རང་རང་གིས་ཇི་ལྟར་ནུས་པ་ལྟར་མཆོད་ནས། བདག་ཉིད་ཆེན་པོ་གར་གཤེགས་པའི་གནས་སུ་སྤྱན་དྲངས་པ་ཡིན་ནོ། ། ཀུན་གྱིས་ཐོས་པའི་དུང་དང་རྔ་བོ་ཆེའི་སྒྲ་སྐད་བསམ་གྱིས་མི་ཁྱབ་པ་བྱུང་ཞིང་། སྔར་སྣམ་མ་མྱོང་བའི་དྲི་བཟང་པོ་ཀུན་གྱིས་ཚོར་བ་ཡང་ཡང་བྱུང་།
བླ་མ་བསོད་ནམས་གྲགས་པ་སོགས་འགའ་ཡར་གྱི་མཚན་མོ་བླ་བྲང་ཀུན་འོད་ཀྱིས་ཁེངས་པ་གཟིགས། དེ་ལ་སོགས་པ་དགེ་བའི་ལྟས་བསམ་གྱིས་མི་ཁྱབ་པ་བྱུང་ངོ་། ། ཡེ་ཤེས་མེ་ཡིས་ཁྱོད་སྐུ་བཞུ་བའི་ཚེ། ། མཁའ་ལ་སྤྲིན་མེད་བར་སྣང་རླུང་ཡང་ཞི། ། ས་ལ་དྲོད་རྒྱས་དབྱར་བཞིན་བྱིན་གྱིས་བརླབས། ། རྟེན་འབྲེལ་དབང་ཐོབ་ཁྱོད་ལ་ཕྱག་འཚལ་ལོ། ། ཞེས་པ་ནི། དཔལ་གསང་བ་འདུས་པའི་དཀྱིལ་འཁོར་གྱི་ཞལ་ཕྱེ་ནས། སྒྲུབ་པའི་མཆོད་པ་རྒྱས་པར་ཕུལ་ཏེ། ཡེ་ཤེས་ལྔའི་མེས་རྣམ་པར་སྨིན་པའི་སྐུ་སྦྱང་བའི་ཚེ།
སྐད་ཅིག་དེ་ཉིད་ལ་རྒྱན་ནམ་མཁའ་སྤྲིན་སོགས་སྒྲིབ་གཡོགས་ཀུན་དང་བྲལ་ཞིང་བཻ་ཌཱུརྻའི་རང་མདོག་ཡོངས་སུ་རྫོགས་པར་བསྟན། བར་སྣང་ལ་རླུང་དང་ཚུབ་མ་སོགས་ཀྱི་རྡུལ་དང་བྲལ་བར་གྱུར། ས་གཞི་ལ་གློ་བུར་དྲོད་ཆེར་རྒྱས་ཏེ། གྲང་པས་ཉེན་དང་བྲལ་བ། དབྱར་བཞིན་དུ་བྱིན་གྱིས་བརླབས་པ་ནི། རྟེན་ཅིང་འབྲེལ་བར་འབྱུང་བ་ལ་དབང་ཐོབ། ལྟ་བ་རྣམ་པར་དག་པའི་མཐུ་ཡིན་པར་ཀུན་གྱིས་གོའོ། སྟོན་པའི་སྐུ་གདུང་ཆ་བརྒྱད་བསྒོས་པ་བཞིན། ། ཁྱོད་གདུང་དད་ལྡན་ལྷ་ཀླུ་གྲངས་མེད་ཀྱིས། ། ཕྱོགས་བཅུར་སྤྱན་དྲངས་མཆོད་པའི་རྟེན་དུ་གྱུར། །
སྐུ་གདུང་རྒྱས་མཛད་ཁྱོད་ལ་ཕྱག་འཚལ་ལོ། ། ཞེས་པ་ནི། སྔོན་གྱད་ཀྱི་ཡུལ་ས་ལ་ཟུང་གི་དྲུང་དུ། བཅོམ་ལྡན་འདས་མྱ་ངན་ལས་འདས་པའི་དུས་སུ། སྐུ་གདུང་རིང་བསྲེལ་རྣམས་ལྷ་དང་ཀླུ་དང་མི་རྣམས་ཀྱིས་ཆ་བརྒྱད་དུ་བགོས་པ་བཞིན་དུ་བདག་ཉིད་ཆེན་པོ་འདིའི་སྐུ་གདུང་བྱིན་རླབས་ཀྱི་སྙིང་པོ་ཅན་རྣམས་ཀྱི་སྐལ་བ་དང་། ལྷ་ཀླུ་སོགས་མི་མ་ཡིན་གྱིས་ཀྱང་སྤྱན་དྲངས་པར་གྲགས་ཏེ། གདུང་ཁང་ཞལ་ཕྱེ་དུས་ཕྱག་ཞབས་ཀྱི་རྐང་འགའ་ཡར་ལ་ཚང་བར་མཐུན་སྣང་དུ་གྲུབ་བོ། ། ལྷག་མ་རྣམས་ནང་རྟེན་གྱི་རྟེན་སྐུ་འདྲའི་ནང་དུ་ཞུགས་རྒྱུ་དང་། བུ་སློབ་ཀྱི་མཆོག་ཆོས་རྗེ་བློ་བཟང་གྲགས་པས་གཙོ་མཛད། རབ་ཏུ་བྱུང་བའི་གདུལ་བྱ་རྣམས་དང་།
སྦྱིན་བདག་གི་མཆོག་ཏུ་གྱུར་པ་ཁྲི་བསོད་ནམས་རྒྱལ་མཚན་ལྡེ་པ་སྐུ་མཆེད་ཀྱིས་ཐོག་གྲངས་ཕྱི་མའི་གདུལ་བྱ་རྣམས་ལ་བཀྱེ་ནས་ལྷ་ཀླུའི་གནས་དང་བོད་གངས་ཅན་གྱི་ཁྲོད་ཐམས་ཅད་དུ་མཆོད་པའི་རྟེན་དུ་གྱུར་ཏོ། ། མཐོང་ཐོས་དྲན་རེག་གཏམ་དུ་བརྗོད་རྣམས་ཀྱིས། ། འདི་ཕྱི་བར་དོའི་མགོན་སྐྱབས་དཔུང་གཉེན་མཛད། ། བསླུ་མེད་སྐྱབས་གནས་དཔལ་ལྡན་རེད་མདའ་བ། ། འདྲེན་མཆོག་དམ་པ་དེ་ལ་ཕྱག་འཚལ་ལོ། ། ཞེས་པ་ནི། དཔལ་ལྡན་བླ་མ་དེའི་སྐུ་མཐོང་བའམ་གསུང་ཐོས་པའམ་ཡོན་ཏན་དྲན་པའམ་ཕྲིན་ལས་ཀྱིས་རེག་པའམ། མཚན་བརྗོད་པའི་གདུལ་བྱ་རྣམས་ཀྱི་ཚེ་འདིའི་མགོན་ཕྱི་མའི་སྐྱབས། བར་དོའི་དཔུང་གཉེན་དམ་པར་གྱུར་པ། གནས་སྐབས་དང་མཐར་ཐུག་ཀུན་ཏུ་བསླུ་བ་མེད་པའི་སྐྱབས་གནས་དམ་པ་དེ་ལ་བདག་སོགས་གདུལ་བྱ་ཐམས་ཅད་སྒོ་གསུམ་གུས་པས་སྐྱབས་སུ་མཆི་ཞིང་ཕྱག་འཚལ་ལོ། །
མཆོད་དོ། ། བསྟོད་དོ། ། རྣམ་པ་ཀུན་ཏུ་རྗེས་སུ་བཟུང་དུ་གསོལ། ཀྱེ་མ་ཀྱི་ཧུད་བསྟན་བའི་སྲོག་ཤིང་ཆག ། བསྟན་འཛིན་དགེ་འདུན་ཕྱོགས་བཅུར་འཐོར་ལགས་སོ། ། ཀྱེ་མ་ཀྱི་ཧུད་ཐར་པའི་རྒྱལ་མཚན་འགྱེལ། ། ཐར་འདོད་རྣམས་ཀྱི་ཐར་ལམ་སྟོར་ལགས་སོ། ། ཀྱེ་མ་ཀྱེ་ཧུད་ལེགས་བཤད་དགའ་སྟོན་ཉམས། ། བློ་གསལ་རྣམས་ཀྱི་རེ་ཐག་ཆད་ལགས་སོ། ། ཀྱེ་མ་ཀྱེ་ཧུད་ལྟ་བའི་ཉི་མ་ནུབ། །
ཀླུ་སྒྲུབ་ཡབ་སྲས་ལུགས་བཟང་སུ་ཡིས་སྐྱོང་། ། ཀྱེ་མ་ཀྱི་ཧུད་དམ་ཆོས་རྒྱ་མཚོ་སྐམས། ། ཐོགས་མེད་སྐུ་མཆེད་བཤད་སྲོལ་སུ་ཡིས་སྟོན། ། ཀྱེ་མ་ཀྱེ་ཧུད་ལུང་རིག་མཆེ་སྡེར་འཐོར། ། ཕྱོགས་གླང་ཆོས་གྲགས་རིགས་ཚུལ་སུ་ཡིས་སྤེལ། ། ཀྱེ་མ་ཀྱེ་ཧུད་ཚུལ་ཁྲིམས་བུམ་པ་ཞིག ། ཡོན་ཤཱཀ་རྣམ་གཉིས་སྡོམ་བརྒྱུད་སུ་ཡིས་འཛིན། ། ཀྱེ་མ་ཀྱེ་ཧུད་སྤངས་རྟོགས་གོ་རིམ་འཆོལ། ། འཕགས་སེང་གཉིས་ཀྱི་ལེགས་བཤད་སུ་ཡིས་སྒྲོགས། ། ཀྱེ་མ་ཀྱེ་ཧུད་ཉམས་རྟོགས་བྱིན་རླབས་ཡལ། །
ཏི་ལོ་ནཱ་རོའི་མན་ངག་སུ་ལ་ཞུ། ། ཀྱེ་མ་ཀྱེ་ཧུད་ཕན་བདེའི་པད་ཚལ་ཟུམ། ། བཤད་སྒྲུབ་བསྟན་པ་ཕྱོགས་བཅུར་ནུབ་ལགས་སོ། ། ཀྱེ་མ་ཀྱེ་ཧུད་ཉམས་ཐག་ཡིད་རེ་མུག ། ཁྱོད་སྐུ་མིག་གིས་མཐོང་བའི་བསྐལ་བས་དབེན། ། ཁྱོད་གསུང་རྣ་བས་ཐོས་པའི་བསོད་ནམས་མེད། ། ཁྱོད་ཐུགས་གང་ན་བཞུགས་ཀྱང་བྱིན་གྱིས་བརླབས། ། རྗེས་སུ་མཆོད་པ་ཕུལ་བའི་ཚུལ་ནི། བླ་མ་བསོད་ནམས་གྲགས་པས་གཙོ་མཛད། བུ་སློབ་བརྒྱ་ཕྲག་གཅིག་ལྷག་ཙམ་གྱིས།
ཞག་བཅོ་བརྒྱད་ཀྱི་བར་དུ་ཕྱི་ནང་གི་དཀྱིལ་འཁོར་ཆེན་པོ་འདི་དག་གི་ཞལ་ཕྱེ་ནས་གུས་པས་གསོལ་བ་བཏབ་པ་ནི། བླ་མ་བསོད་ནམས་གྲགས་པ་དང་། ། ཆེན་པོ་ཆོས་དཔལ་བ་གཉིས་ཀྱིས་གཙོ་མཛད་ཀྱིས་ཀྱཻ་རྡོ་རྗེ། སློབ་དཔོན་ཡི་དམ་དཔལ་བ་དང་། བླ་མ་ཡོན་རྒྱལ་བས་གཙོ་མཛད་རྣམས་ཀྱིས་ཀུན་རིག བླ་མ་རྒྱལ་བཟང་བས་གཙོ་མཛད། བྱ་བྲལ་བ་རྣམས་ཀྱིས་ཆོས་རྗེའི་ཐུགས་དམ་གྱི་གཙོ་བོ་དཔལ་གསང་བ་འདུས་པ་དང་། བཅོམ་ལྡན་འདས་བདེ་མཆོག་འཁོར་ལོ། སློབ་དཔོན་བཀའ་བཞི་པས་གཙོ་མཛད། དགེ་འདུན་བྱིན་གྱིས་བདེ་གཤེགས་བརྒྱད་ལ་ཕྱག་དང་མཆོད་པ།
བདག་གིས་བླ་མ་མཆོད་པ་ལ་སོགས་པའི་སྒྲུབ་མཆོད་ཕུལ་ཏེ། གསོལ་བ་བཏབ། དེ་དུས་ནང་སོ་རང་གི་ཕྱག་རྫས་གང་ཡོད་ཀྱིས་ཅི་ལྡངས་བྱས་པའི་ལྷག་མ། ཁབ་ནང་སོས་ཞག་གསུམ། བདག་ཆེན་མས་ཞག་གཉིས། དྲུང་སློབ་དཔོན་མས་གཙོ་མཛད་རྣམས་ཀྱིས་ཞག་གསུམ་བཏེག་ནས། གདུང་གི་དྲུང་ནས་གཙོ་མཛད་དགེ་འདུན་རྣམས་ལ་བསྙེན་བསྐུར་འབུལ་འདེགས་ཕུན་སུམ་ཚོགས་པ་མཛད་ཅིང་། ནང་རང་གི་ཕྱག་རྫས་ཀྱིས་གུང་ཐང་ཆོས་སྡེ་ཆེན་པོ་ཡང་། ཚ་བ་མང་ཇ་གྲལ་འགྱེད་ཕུན་སུམ་ཚོགས་པ་དང་། སྒྲུབ་སྡེ་བསམ་གཏན་གླིང་དུའང་།
ཚ་བ་གྲལ་འགྱེད་དང་བཅས་པ་ཡང་མཛད་དོ། ། ནང་རྟེན་རང་བྱོན་འཕགས་པའི་སྐུ་ཚད་དང་མཉམ་པའི། རྗེ་བཙུན་འཇམ་པའི་དབྱངས་ཁྲི་རྒྱབ་དང་བཅས་པ་བཞེངས་པའི་ཟངས་གསེར། བཟོ་གནས་པའི་ཡོན་རྒྱགས་སོགས་ཀྱི་འཐིལ་ཞུགས། དྲུང་བདག་པོ་བས་མཛད་ཅིང་། གཞན་ཡང་བདག་ཆེན་མས་གཙོ་མཛད། བུ་སློབ་རྣམས་ཀྱིས་དད་ཅིང་གུས་པས་ཕུལ་བ་དང་། ནང་སོ་རང་གིས་ཐིག་པོ་སོགས་ཕྱག་རྫས་ཀྱི་གཞུག་གང་ཡོད་བཏང་ནས། མང་ཡུལ་འཕགས་པའི་གཙུག་ལག་ཁང་དུ་བཞུགས་སུ་གསོལ་ཞིང་། སྐུ་འདྲའི་སྦྱིན་བདག་ཆེན་པོ་ཆོས་དཔལ་བས་མཛད་ནས་གཙུག་ལག་ཁང་དེ་ཉིད་ན་བཞུགས་པའི་སྤྱན་སྔར།
བདག་ཉིད་ཆེན་པོ་རང་གིས་ཇོ་བོའི་དྲུང་དུ་ཕུལ་བའི་ཀོང་བུ་ལ་དངུལ་དམ་གཅིག་བསྣན་ནས། ཀོང་རྐྱེན་བཟང་པོ་བརྩེགས་ཏེ་ཕུལ་ལོ། ། རྟེན་གཉེར་ཆེན་པོ་པ་དང་།

སློབ་དཔོན་ཡོན་རིང་པས་མཛད། འཐིལ་བཞུགས་བླ་མ་རྒྱལ་བཟང་པ་དང་། ཉེ་གནས་མཆོག་ལེགས་པས་མཛད་དོ། ། གཞན་ཡང་གདན་ས་ཆེན་མོས་གཙོ་མཛད། བོ་དོང་། སྣར་ཐང་། ཞྭ་ལུ། གནས་སྙིང་། ཆོས་འཁོར་སྒང་། དཔལ་གསང་ཕུ་ནེའུ་ཐོག རི་བོ་དགེ་འཕེལ་ལ་སོགས་པའི།
ཆོས་གྲྭ་ཆེན་པོ་རྣམས་སུའང་གང་ལ་གང་འོས་ཀྱི་མང་ཇ་འགྱེད་དང་བཅས་པ་བསྒྲུབས། ཆོས་རྗེ་བློ་བཟང་གྲགས་པའི་ཞལ་སྔ་ནས་ཀྱང་། ནང་བརྟེན་རྗེ་བཙུན་འཇམ་པའི་དབྱངས་སྐུ་མཆེད་དང་མཉམ་པ་བཞེངས་ནས། རི་བོ་དགེ་འཕེལ་ན་བཞུགས་སོ། ། དགེ་ལེགས་ཡོན་ཏན་ཆུ་གཏེར་ཆེན་པོ་ལས། ། ཆུ་ཐིག་ཙམ་ཞིག་བླངས་ལ་ཉེས་པའི་ཚོགས། ། ཇི་སྙེད་མཆིས་པ་ཐམས་ཅད་མཐོལ་ལོ་བཤགས། ། ཞབས་འབྲིང་གཉུག་མའི་ཚོགས་ལ་བཟོད་པར་གསོལ། ། བླ་མའི་རྣམ་ཐར་ངོ་མཚར་རྨད་བྱུང་འདི། ། བཤེས་གཉེན་བསོད་ནམས་གྲགས་སོགས་བཀས་བསྐུལ་ནས། །
གྲངས་མེད་གདུལ་བྱའི་ཐ་ཤལ་མངའ་རིས་པ། ། མི་ཕྱེད་དད་ཐོབ་སངས་རྒྱས་རྩེ་མོས་སྦྱར། ། དགེ་བ་འདི་དང་དགེ་བའི་རྩ་བ་གཞན། ། མ་ལུས་བློ་ཡིས་གཅིག་ཏུ་བསྡོམས་བྱས་ནས། ། བླ་མ་མཆོག་ལ་གུས་པས་ཕུལ་བ་ཡིས། ། བླ་མ་དམ་པའི་ཐུགས་དགོངས་རྫོགས་པ་དང་། ། སྐུ་གསུང་ཐུགས་ཀྱིས་བྱིན་གྱིས་བརླབས་ཏུ་གསོལ། ། རྣམ་ཐར་ཞིབ་རྒྱས་སུ་བརྗོད་པ་བློའི་ཡུལ་མ་ཡིན་ཞིང་། བདག་ཉིད་ཆེན་པོའི་དྲུང་ནས་ཀྱང་། ངས་འདི་ལྟར་བྱས།
འདི་བཞིན་བྱུང་སོགས་ཆེར་མི་གསུང་པ་དང་། རྒྱུན་དུ་ཞགས་ཏོག་ཕུལ་བའི་རྒྱུས་ཅན་ལ་འདྲི་མེད་པའི་སྟོབས་ཀྱིས། གོ་རིམ་གོང་འོག་ནོར་བ་སོགས། ཉེས་པའི་ཚོགས་ཐམས་ཅད་བཟོད་པར་མཛད་དུ་གསོལ། འདི་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པར་གྱུར་ཅིག ཅེས་པ་འདི་དབང་ཕྱུག་མི་ལ་རས་ཆེན་གྱི་བསྟི་གནས་རྐང་ཚུགས་ཕུག་གི་རི་ཁྲོད་དུ་སྦྱར་བ་དགེ་ལེགས་སུ་གྱུར་ཅིག། །། ཤུ་བྷཾ་མསྟུ་སརྦ་ཛ་གཏཱཾ།། ། PAGE * MERGEFORMAT 60 སངས་རྒྱས་རྩེ་མོ། རེད་མདའ་བའི་རྣམ་ཐར་ངོ་མཚར་རྨད་བྱུང་། PAGE * MERGEFORMAT 61
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
