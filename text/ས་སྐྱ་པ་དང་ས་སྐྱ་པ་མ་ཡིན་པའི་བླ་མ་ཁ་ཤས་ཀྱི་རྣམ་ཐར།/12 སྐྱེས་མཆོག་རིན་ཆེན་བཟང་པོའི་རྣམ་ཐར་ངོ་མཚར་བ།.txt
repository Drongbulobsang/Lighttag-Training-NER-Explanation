ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༢
སྐྱེས་མཆོག་རིན་ཆེན་བཟང་པོའི་རྣམ་ཐར་ངོ་མཚར་བ།
༄༅། །སྐྱེས་མཆོག་རིན་ཆེན་བཟང་པོའི་རྣམ་ཐར་ངོ་མཚར་བ་བཞུགས་སོ།། ཨོཾ་སྭ་སྟི་སིདྡྷཾ། ཐམས་ཅད་མཁྱེན་པ་ལ་ཕྱག་འཚལ་ལོ། ། བཀའ་དྲིན་རྗེས་སུ་དྲན་ཕྱིར་དང་། ། ལོ་རྒྱུས་ཁུངས་སུ་བཙུན་པའི་ཕྱིར། ། སྐྱེས་མཆོག་རིན་ཆེན་བཟང་པོ་ཡི། ། ལོ་རྒྱུས་མདོ་ཙམ་བྲི་བར་བྱ། ། དེ་ལ་ལོ་ཙཱ་བ་བྱང་ཆུབ་སེམས་དཔའི་གདུང་བརྒྱུད་གང་ཡིན་པ། སྐུ་གང་དུ་འཁྲུངས་པ། རབ་ཏུ་གང་དུ་བྱུང་བ།
ལོ་ཙཱ་ཇི་ལྟར་བསླབས་ཤིང་ཆོས་ཇི་ལྟར་བསྒྱུར་བ་དང་། གནས་གཞི་དང་གཙུག་ལག་ཁང་ཇི་ལྟར་བཞེངས་ཚུལ། དགོངས་སྒྲུབ་ཁྱད་པར་ཅན་གར་མཛད་པ། གནས་གང་ནས་མཁའ་སྤྱོད་དུ་གཤེགས་པ་དང་བདུན་ནོ། ། དང་པོ་གདུང་རུས། ལྷ་ཉི་མ་ཧྲུགས་ཀྱི་གདུང་བརྒྱུད་ཡིན་པས། ཧྲུགས་ཧོར་ཞེས་ཀྱང་ཟེར་རོ། ། ཞང་པོ་ཀླུ་དང་འབྲེལ་བས་ཀླུ་ཟོར་ཞེས་ཀྱང་བྱའོ། ། ཁ་ཆེ་ཞེས་བྱ་བ་ནི་ཡུལ་གྱི་མིང་ངོ་། ། ཡབ་ནི་བན་ཆེན་པོ་གཞོན་ནུ་དབང་ཕྱུག
ཡུམ་ཅོག་རོ་ཟ་ཀུན་བཟང་ཤེས་རབ་བསྟན་ནོ། ། དེ་ལ་སྲས་ལྕམ་སྲིང་བཞི་ལས། ཤེས་རབ་དབང་ཕྱུག རིན་ཆེན་དབང་ཕྱུག ཡོན་ཏན་དབང་ཕྱུག་གོ ། ལྕམ་མོ་ཀུན་སྲིང་ཤེས་རབ་མཚོ་མོའོ། ། ལོ་ཙཱ་བའི་མཚན་ནི་རིན་ཆེན་དབང་ཕྱུག་གོ ། གཅེན་ཁྱིམ་པའི་ཆ་བཟུང་། གཅུང་རབ་ཏུ་བྱུང་ནས་ཐུགས་ལས་ཆུང་ངུ་ལ་བཞུགས། ལྕམ་མོ་ནི་དགེ་སློང་༼སློབ་༽མར་བྱས་ནས།
སྔགས་ཀྱི་ཆོས་བསླབས་ནས་བསྒྲུབས་པས་གྲུབ་པ་བརྙེས་པའི། རྣལ་འབྱོར་མ་ཆོས་ཀྱི་སྒྲོན་མའོ། ། ལོ་ཙཱ་བ་ཡུམ་གྱི་ལྷུམས་སུ་ཞུགས་པའི་ཚེ། ཡུམ་གྱི་སྣང་བ་ལ། ཉིན་མཚན་རྟག་ཏུ་སྤྱི་གཙུག་ན་གསེར་གྱི་བྱེའུ་ཆུང་གཡུའི་མཆེ་སྡེར་ཅན། སྙན་པའི་སྒྲ་སྣ་ཚོགས་སྒྲོགས་ཅིང་ཕུར་ཕུར་ལྷབ་ལྷབ་བྱེད་ཅིང་གནས་པའི་སྣང་བ་ཤར་རོ། ། དེ་ནས་བཙའ་བའི་དུས་ལ་བབས་ཙ་ན། གསེར་གྱི་བྱེའུ་ཆུང་ཡུམ་གྱི་སྤྱི་གཙུག་ཏུ་ཐིམ་ནས། གསང་གནས་ནས་གསེར་གྱི་བྱ་ཁྱུང་གཡུའི་མཆེ་སྡེར་ཅན་གཅིག་བྱུང་ནས། ཡུམ་ལ་བསྐོར་བ་ལན་གསུམ་བྱས་ནས།
དགུང་འཕངས་གཅོད་ཀྱིན་འགྲོ་བ་རྨིས་སྟེ། དེ་ནས་ཁྱེའུ་ཤ་མདོག་སེར་བ། བྱ་གདོང་དུ་ཡོད་པ། ཕྱག་གཡས་པའི་མཐིལ་ན་འཁོར་ལོའི་རི་མོ་ཡོད་པ་ཞིག་རྟ་ལོ་དབྱར་ཟླ་ཐ་ཆུང་གི་ཚེས་བཅུའི་ཉིན་མོ་སྐུ་བལྟམས་སོ། ། དགུང་ལོ་གཉིས་ལོན་མར་བཅད་ཞལ་ནས། ཨ་ཨཱ་ཨི་ཨཱི་ཞེས་གསུང་གིན་ས་ལ་རི་མོ་འབྲི་ཡིན་ཐལ་མོ་སྦྱར་ནས་བཞད་པ་གཅིག་བྱུང་བས། ཡབ་ཀྱིས་ལས་འཕྲོ་ཅན་ཅིག་ཡིན་ནམ་དགོངས་ནས། གོས་སེར་མོ་བསྐོན་ནས་དགེ་བསྙེན་ཙམ་དུ་མཛད་དོ། ། གཉིས་པ་འཁྲུངས་ཡུལ་ནི། མེས་གཡུ་སྒྲ་སྟོང་བཙན་གྱིས་མཆོད་པའི་ཡུལ་སྐྱོ་བང་དུ་འཁྲུངས་སོ། །
གསུམ་པ་རབ་ཏུ་བྱུང་བ་ནི། མཁན་པོ་ལེགས་པ་བཟང་པོ་ལས་དགུང་ལོ་བཅུ་གསུམ་པ་ལ་མཛད་དོ། ། ཟླ་བ་གཅིག་ལ་སུམ་བརྒྱ་པ་འགྲེལ་པ་དང་བཅས་པ་ཐུགས་སུ་ཆུད་དོ། ། བཞི་པ་ལོ་ཙཱ་ཇི་ལྟར་བསླབ་པ་ནི། དགུང་ལོ་བཅུ་བདུན་ལོན་ཙ་ན། ཨོ་རྒྱན་ཡུལ་གྱི་པཎྜི་ཏ་གཅིག་བྱོན་ནས། ཡུམ་ལས་གདན་ཆུང་བླངས་ནས་བཟའ་བ་དྲངས་པའི་ཤུལ་དུ་པཎྜི་ཏའི་རྒྱ་དཔེ་བེའུ་བུམ་ལེགས་མོ་གཅིག་ལུས་པ་ལ་གཟིགས་པས། འདིའི་ནང་ན་གདམ་ངག་ཁྱད་པར་ཅན་འདྲ་བཞུགས་ནས་འོང་སྟེ་རྒྱ་ཡིག་མི་ཤེས་དགོངས་ནས། ཤིང་གི་གྲིབ་མ་གཅིག་ལ་གཟིམས་ནས་བཞུགས་པ་དང་། མནལ་དུ་སོང་བའི་རྣལ་ལམ་དུ།
བུད་མེད་ཤ་རྩི་དམར་བ་རིན་པོ་ཆེའི་ཅོད་པཎ་དང་། དར་དཔྱངས་ཤམ་བུ་དོ་ཤལ་རྣམས་ཀྱིས་བརྒྱན་པ། ལག་པ་གཡོན་པ་མེ་ཏོག་སྤར་གང་ཐོགས་པ། གཡོན་པ་ཌཱ་མ་རུ་ཁྲོལ་བ་གཅིག དབུ་སྔས་སུ་འོངས་ནས་འདི་སྐད་ཟེར་རོ། ། སྲིན་བུའི་ཁ་ཆུས་རང་ལུས་བཅིངས་པ་ལྟར། ། ཡུལ་ལ་ཞེན་པ་བདུད་ཀྱི་རྒྱ་རུ་ཚུད། ། བདེ་འགྲོ་ཐར་པ་འདོད་པའི་མི་སུ་དག ། ལྷོ་ནུབ་ཁ་ཆེའི་ཡུལ་དུ་ཕྱིན་ན་བདེ། ། ཞེས་ཟེར་བ་ཐོས་ཏེ།
མནལ་སད་པ་དང་ལུས་རྔུལ་ནས་ཆུར་ཞུགས་པ་བཞིན་སོང་། ཐུགས་ཀྱང་ཤིན་ཏུ་འཕྱོས། སླར་ཁྱིམ་དུ་གཤེགས་སོ། ། དེ་ནས་ལོ་ཙཱ་བའི་ཐུགས་དགོངས་ལ། བདག་ལ་མཁའ་འགྲོ་མའི་ལུང་བསྟན་ནས། ཁ་ཆེར་མ་ཕྱིན་ན། སྲོག་དང་ཆོས་ཀྱི་བར་ཆད་དུ་འགྲོ་བར་འདུག འགྲོ་ན་ས་རྒྱུས་ཀྱང་མེད་ལ། ཕ་མ་གཉིས་ཀྱི་སེམས་ཀྱང་དཀྲུགས་ན། བདག་ལ་བག་ཆགས་ངན་པ་འགོས་པར་འདུག་པས།
ཇི་ལྟར་བྱ་སྙམ་ནས་ཐུགས་འཁོར་ཞིང་བཞུགས་པ་ལས། ཡུམ་གྱིས་སྲས་ཀྱི་གདོང་པ་ལ་བལྟས་པས་སྔར་བས་ཤིན་ཏུ་ནག་པར་གཟིགས་ནས། བུ་ནའམ། སྡུག་བསྔལ་ཅི་བྱུང་དྲིས་པས། སྔར་གྱི་ལོ་རྒྱུས་རྣམས་ཞིབ་ཏུ་སྨྲས་སོ། ། དེ་ནས་ཡབ་ཡུམ་དང་མཆེད་ཟླ་རྣམས་ཀྱིས་གྲོས་བྱས་ཏེ། བུ་འདི་མ་བཏང་ན་བར་ཆད་དུ་འགྱུར་ཉེན་འདུག་པས། བཏང་དགོས་ཞེས་གྲོས་བྱས་ནས་ཁོང་ཁ་ཆེའི་ཡུལ་དུ་གཤེགས་པར་བྱས་སོ། ། དེ་ནས་ཁོང་པའི་ཨ་པོ་དགེ་བསྙེན་རྩེ་མོ་བྱ་བ་གཅིག་ལ་རོགས་བཅོལ་ནས། ཕག་ལོ་དགུང་ལོ་བཅོ་བརྒྱད་ལོན་ཙ་ན་གཡུལ་ཐོན་པ་དང་།
འགྲོན་བུ་དྲུག་བརྒྱ་ཙམ་དང་། ཡུམ་གྱིས་ཞིམ་ལ་གཤིན་པའི་གསོལ་ཟས་མང་དུ་བསྐུར། ན་བཟའ་བག་རུལ་དུ་བྱས་ཏེ་ཆས་པ་ལས། མགུལ་ཆམ་དྲག་པོ་གཅིག་གིས་ཞག་འགའ་ཆག དེས་དུས་ལྷ་བླ་མའི་ཐུགས་ལམ་དུ། སྤྱན་རས་གཟིགས་ཀྱིས་ཐུགས་ཀར་སྲིན་ལག་གིས་རེག་མཛད་ནས། བུ་གཅིག་སྨོན་ལམ་དག་པས་ཁ་བའི་ལྗོངས་སུ་འཁྲུངས། ལུང་བསྟན་པ་ཡི་གཞི་འཛིན་བྱ་ཡི་གདོང་པ་ཅན། ལྷོ་ནུབ་ཁ་ཆེའི་ཡུལ་དུ་འགྲོ་བ་ལ། འཚོ་བའི་ཡོ་བྱད་དོན་ཅན་སྙིང་པོ་ལོང་།
གསུངས་པའི་རྗེས་ལ་མི་སྣང་བར་སོང་ངོ་། ། ལུང་བསྟན་བྱུང་བ་ལ་དྲི་བ་བྱ་དགོས་སྙམ་ནས་དྲིས་པས། བན་ཆེན་པོའི་སྲས་བར་པ་ཁ་ཆེར་བཞུད་པ་ལ། མགུལ་ཆམ་བྱུང་ནས་ཞག་འགའ་ཆག་ཞུས་པས། ང་ལ་ལུང་བསྟན་ཡོད་པས་ཤོག་གྱིས། བན་ང་རང་གི་བློན་པོ་ཡིན་པ་ལ་ང་ལ་མ་ཞུས་པར་བུ་གཏོང་བ་མི་འཐད་གསུང་ནས། མང་འཁོར་བ་དགེ་ལྡན་སྤྱན་འདྲེན་དུ་བཏང་བས་བྱོན། གསེར་སྲང་བཅུ་གཉིས་ལྔ་ལ་བཏུམས་ནས་བརྫངས། ལམ་རིམ་པ་བཞི་པ་ཡང་གསུངས། ཚར་གཅིག་ལ་མཁྱེན།
ལྷ་བླ་མའི་ཞལ་ནས། བསྟན་པ་ལ་ཕན་ནས་མཆི། སྤྱན་རས་གཟིགས་ཀྱི་ཐུགས་རྗེས་བཟུང་ནས། འུ་མཁའ་སྤྱོད་དུ་མཇལ་མཆི་གསུང་། རོང་ཆུང་པ་བློ་བདེ་དང་། ཀྱི་ནོར་བ་གྲུབ་པ་གཉིས་རོགས་ལ་བརྫངས། ཁོ་པ་ཤི་ཡིས་དོགས་ནས་ཕྱི་ཕྱག་བྱས་ནས་མ་བྱོན། དེར་མས་ཉུག་ཏིའི་མོན་འཁྱམས་པ། ས་རྒྱུས་ཤེས་པ་གཅིག་དང་འགྲོགས་ནས། གར་ཞ་ལ་བཤུལ་ཐོན་ནས།
ལྡོམ་བུ་མཛད་ཀྱིན་གཤེགས་སོ། ། དེ་ནས་ཟླ་གཅིག་ཞག་གསུམ་གྱི་ངོ་ལ་ཀེ་རི་ཀ་བྱ་བའི་ཡུལ་དུ་སླེབ་པ་དང་། རོགས་པོ་ཉུག་ཏི་བ་རྒྱུ་འགྲུལ་འཚེར་ནས་ཕྱི་ཕྱག་བྱས་མ་བྱུང་ངོ་། ། ཁོང་པ་དཔོན་གཡོག་གིས་ཁྱི་ལྤགས་འདོམ་ལ་དཀྲིས་ནས། དེ་ནས་ཞག་གསུམ་གྱི་ལམ་དུ་བསྐྱོད་པ་དང་། མ་ཧཱ་སང་ག་ལ་བྱ་བའི་ཟམ་པ་ཆེན་པོ་གཅིག་ཏུ། ཤོ་གམ་འདོན་པའི་འཕྲང་བསྲུངས་པའི་གྲོང་གསུམ་ཡོད་པ་ལས། འགྲོན་བུ་ལྔ་བཅུ་ཙམ་བྱིན་ནས། ནུབ་གཅིག་ཞེ་འཚེར་རེ་བ་ལ་དེར་གཟིམས་སོ། ། ནང་པར་ནམ་ལངས་པ་དང་།
ཟམ་པ་བརྒལ་ནས་བསྐྱོད་པས། ཟམ་པའི་སུམ་གཉིས་ཙམ་ཐོན་ཙ་ན། རོགས་པོ་ནད་དྲག་པོས་ཟིན་ནས་ཤི་ལ་ཐུག་པ་དང་། ཁོང་རང་ཡང་སྐུ་ལུས་ཤིན་ཏུ་ངལ་བར་རྣལ་དུ་སོང་ངོ་། ། སྐབས་དེར། ཤི་སྒྱིད་ཀྱི་ཆོམ་རྐུན་གསུམ་ཞིག་རྒྱུ་འགྲུལ་བྱེད་པ་དང་འཛོམ་དུ་ཉེ་བ་ལས། ཐུགས་ལམ་དུ། སྔར་གྱི་ཡུལ་དུ་ལུང་བསྟན་པའི་མཁའ་འགྲོ་མ་དེ་འོངས་ནས། བུ་ལོངས་ཤིག ནད་པ་ལ་ནི་མདངས་ཀྱི་ཟམ་འཕྲང་ན་ཆོས་ལ་མི་དགའ་བའི་གནོད་སྦྱིན་མོ་གཅིག་ཡོད་པ་དེས་བར་ཆད་བྱེད་པར་རྩོམ་པ་ཡིན།
དེ་བདག་གིས་བཟློག་ནས་ནད་མྱུར་པོ་སོས་པ་འདུག་སྟེ། ཤི་སྒྱིད་ཀྱི་ཇག་པ་བྱུང་ངོ་། ། ལམ་གོལ་སར་འདུག་ལ་བླ་མ་དཀོན་མཆོག་ལ་གསོལ་བ་ཐོབ་ཅིག་ཅེས་ཟེར་བའི་སྒྲ་ཐོས་ཏེ། སྐྲག་གིན་བཞེངས་ནས་ནད་པ་ལག་ནས་ཁྲིད་དེ། བླ་མ་དཀོན་མཆོག་ལ་གསོལ་བ་འདེབས་ཀྱིན་གོམ་པ་བཞི་བཅུ་ཙམ་སྤོས་ནས། སླར་གཟིགས་པ་དང་། ད་ཅིའི་བཞུགས་ས་རུ་ཤི་སྒྱིད་ཀྱི་ཇག་པ་རྣམས་མཚོན་ཆ་རྣམས་བཏོན་ནས་སླེབ་སོ། ། དཀོན་མཆོག་གི་སྐུ་སྐྱབས་དང་། མཁའ་འགྲོ་མའི་བྱིན་རླབས་ཀྱིས་ཁོང་མ་མཐོང་བར་ལམ་དྲང་པོ་ལ་ཞུགས་ནས་སོང་ངོ་། ། དེ་ནས་དར་གཅིག་བཞུགས་པ་དང་ནད་པ་ཡང་སོས་སོ། །
ཇག་པའི་འཇིགས་པ་དང་བྲལ་ནས་དབུགས་ཕྱུང་ནས་དགའ་ཞིང་སྤྲོ་བའི་སེམས་ཀྱིས། ལ་ཐོན་པོ་དེ་རྒལ་ནས་གཤེགས་པ་དང་། ཟ་ལ་གསོལ་དུ་གསོལ་ཆས་ཅི་ཡང་མི་མངའ་སྟེ། ནགས་གསེབ་ཀྱི་བཤུལ་ཁ་གཅིག་ན་ཡར་གཤེགས་པ་དང་། རྒན་མོ་མ་སྨད་གཉིས་འབྲས་ཁུར་རེ་ཁུར་ནས་འོང་བ་དང་འཕྲད་པ་དེ་ལ་ཕྱག་བཟེད་བས། འབྲས་སྤར་མོ་བཞི་བཞི་ཕུལ་ནས། འབྲས་ཆན་བཀོལ་ནས་གསོལ་བས་གྱ་ནོམ་པར་གྱུར་ཏོ། ། དེ་ནས་སྦྱིན་ལན་གསུང་གིན་ཐུགས་དགོངས་ལ། རྒན་མོ་མ་སྨད་འདི་གཉིས་ནི་མ་དང་སྲིན་མོའི་དོད་དུ་བྱུང་བས། དྲིན་ལན་དུ།
རྒན་མོ་ལ་སང་ཤིད་གཅིག་དྲིན་ལན་གཅིག་བཏབ་དགོས་དགོངས་ནས། རྒན་མོ་ལ་ཁྱོད་ཀྱི་སྐྲའི་རྩེ་མོ་ནས་དུམ་གཅིག་བླང་ཅེས་ཕྱག་བརྡ་མཛད་པས། རྒན་མོ་ཤིན་ཏུ་སེམས་དཀར་བ་གཅིག་ཡོད་པས། དགོས་ན་སྐྲ་རངས་པ་ཆོད་ཅིག་ཅེས་ལག་བརྡ་བྱེད། དེར་ཁོང་གིས་བ་སོའི་ཐུགས་རྗེ་ཆེན་པོ་མཚོན་གང་པ་ཙམ་མངའ་བ་བཏོན་ནས། ཙེ་ཏྲིའི་དཔེ་མཛད། འདིར་བསྲེ་བའི་ཆེད་ཡིན་ཞེས་ཕྱག་བརྡ་མཛད་པས། རྒན་མོ་རྗེས་སུ་ཡི་རང་ནས། སྐྲའི་རྩེ་ནས་དུམ་གཅིག་བཅད་ནས་ཕུལ་ཏེ། ཕྱག་འཚལ་ནས།
ལྕེ་ལ་ལག་པ་ཉུག་གིན་འདི་ཆད་ནས་མེད་ཟེར་ཞིང་མཆི་མ་བཏོན་ནས་སོང་ངོ་། ། དེ་རུ་ཁོང་ཡང་ཐུགས་རྗེ་སྐྱེས་ནས་མཆི་མ་གཅིག་ཤོར་གསུངས། ཕྱིས་ཁ་ཆེ་རུ་རྒན་མོའི་དོན་དུ། རི་ཏིའི་མཆོད་རྟེན་བཞེངས་ནས། ཙེ་ཏྲི་མང་དུ་བཏབ་སོ། ། དེ་ནས་ཉི་མ་ཕྱེད་ཙམ་དུ་བསྐྱོད་པ་དང་ཁ་ཆེའི་ཡུལ་སྣ་ཟིན་ཏེ། བྲམ་ཟེ་གྲོང་བདུན་པ་ཅིག་ཏུ་སླེབ་ནས་དེ་རུ་ཟླ་བ་གཅིག་ཏུ་བཞུགས་ནས་འཕྲལ་སྐད་ཨེན་ཚོད་གཅིག་བསླབས་སོ། ། དེ་ནས་ཞག་གི་ཤུལ་དུ་བསྐྱོད་པ་དང་། ཤིང་དྲུང་གཅིག་ན་ཛོ་ཀི་གཅེར་བུ་བ་གཅིག་མི་རྐང་གི་གླིང་བུ་འབུད་པ་གཅིག་དང་མཇལ་ནས། ཛོ་ཀིས་ལོ་ཙཱ་བའི་མགོ་ལ་གླིང་བུ་ལན་གསུམ་རྒྱབ་ནས་ནགས་གསེབ་ཏུ་གར་གཤེགས་ཆ་མེད་དོ། །
ཕྱིས་གྲུབ་པ་བརྙེས་པའི་རྣལ་འབྱོར་པ་རཏྣ་སིདྡྷི་ཏེ་གྲུབ་ཐོབ་རིན་ཆེན་དངོས་གྲུབ་ཅེས་བྱ་བ་དེ་དུས་བྱིན་བརླབས་ལ་བྱོན་པ་ཡིན་འདུག་སྟེ་ཞལ་མ་མཚོན་པས་འགྱོད་པ་དྲག་པོ་སྐྱེས་གསུངས། དེ་ནས་ཅུང་ཟད་ཡར་གཤེགས་པ་དང་། སྟག་གྲུས་མ་གཅིག་དང་ཕྲད་པ་ལ། ནགས་གསེབ་ནས་མི་རྐང་གི་གླིང་བུ་གཅིག་སིང་ཞེས་པའི་སྒྲ་ཞིག་གྲགས་པས། སྟག་གྲུས་མ་ལོགས་ལ་བཟུར་ནས་སོང་སྟེ། ད་ཅིའི་ཛོ་ཀིའི་བྱིན་བརླབས་ཡིན་པར་ཤེས་ནས་མོས་གུས་དྲག་པོ་སྐྱེས་གསུང་། དེ་ནས་ཅུང་ཟད་གཅིག་ཕར་གཤེགས་པ་དང་། ཚོང་པ་མང་པོ་དང་མཇལ་ནས་བསོད་སྙོམས་མཛད་པས་འབྲས་མང་པོ་འབུལ་དུ་བྱུང་ངོ་། ། དེ་ནས་ནུབ་གཅིག་ཚོང་པ་དེ་ཀུན་གྱི་རྩ་རུ་གཟིམས་ནས། ཕྱིས་དེ་ཞག་རྒྱུས་ལེགས་མོ་དྲིས་ནས།
ཉི་མ་དྲོས་ཀྱི་བར་དུ་བྱོན་པས། ཀཱ་ལ་ཙཀྲི་ཅེས་བྱ་བའི་གྲོང་དུ་སླེབས་སོ། ། ཐོག་མར་ཁ་ཆེའི་བྱིས་པ་རྣམས་འོངས་ནས། འདི་ལྟ་བུའི་སྨ་ར་མེད་ལ་ལུས་པོ་སེར་པོའི་མི་གཅིག་ལྟོས་ཟེར་གྱིན་ག་ཞ་མང་པོ་བྱེད་དུ་བྱུང་ངོ་། ། དེ་ནས་ཁྱིམ་བདག་རྒན་པོ་གཅིག་ལ་གནས་ས་གཡར་ནས་ཞག་འགའ་བཞུགས་ཏེ། ཞག་གཅིག་གྲོང་གི་དབུས་སུ་བསོད་སྙོམས་ལ་བྱོན་པས། བྲམ་ཟེ་རྒན་པོ་གཅིག་དང་མཇལ་ནས་ལག་བྲིས་གཟིགས་པས། བྲམ་ཟེ་ཅང་མི་སྨྲ་བར་ཁྱིམ་དུ་ལོགས་སོང་ངོ་། ། དར་གཅིག་ཙ་ན་དངུལ་གྱི་ཕོར་བ་གཅིག་མེ་ཏོག་གིས་བཀང་ནས་ཁོང་ལ་ཕུལ་ཏེ་ཕྱག་འཚལ་དུ་བྱུང་བ་དང་། ཁོང་གིས་མ་བསྣམས་པས་ཐུ་བ་ནས་འཇུས་ཀྱིན་ཕུལ་ཏེ།
ཁྱེད་ཚེ་རབས་ནས་ཚེ་རབས་སུ་ཚོགས་བསགས་པའི་ལས་ཅན་གཅིག་འདུག་པས། ཚེ་འདི་ལའང་ཆོས་མང་དུ་ཤེས་ཤིང་། སེམས་ཅན་ལ་ཕན་མང་དུ་ཐོགས་པར་འདུག་གིས། བདག་གིས་ཕུལ་བའི་མེ་ཏོག་དང་ཕོར་བུ་འདི་ཁྱོད་ཀྱིས་ལོང་ཅིག་ཟེར་བས་ཁོང་གིས་ཕྱག་ཏུ་བླངས་ནས། བོད་ཀྱི་སྐད་དུ། ཡོན་བསྔོ་བ་མཛད་པས། མི་གཞན་ཀུན་གྱི་སྔར་བོད་སྐད་མ་ཐོས་པས། བཞད་གད་དང་གད་མོ་རུ་བྱེད། བྲམ་ཟེ་ནི་རྗེས་སུ་ཡི་རངས་ནས་ཁྱིམ་དུ་སོང་ངོ་། ། དེ་ནས་ཀཱ་ལ་ཙཀྲའི་གྲོང་དེ་ནས་ཅུང་ཟད་ཤར་ངོས་སུ་གཤེགས་པ་དང་།
གྲོང་ཁྱེར་ཀ་ལི་བྱ་བའི་དབུས། ལོ་ཀ་ཀིརྟི་མཧཱ་བི་ཧ་ར་བྱ་བའི་གཙུག་ལག་ཁང་དུ་བྱོན་པས། པཎྜི་ཏ་གུ་ཎ་མི་ཏྲ་ཞེས་བྱ་བ་རིག་པའི་གནས་ལྔ་ལ་མ་རྨོངས་པར་ཁྱད་པར་ཅན་ཞིག་པཎ་ཆུང་ལྔ་བརྒྱ་ཙམ་ཙམ་ལ་ཆོས་སྟོན་ཅིང་བཞུགས་པ་དང་མཇལ་ནས། སྔར་བྲམ་ཟེས་ཕུལ་བའི་དངུལ་གྱི་ཕོར་བུ་དེ་མེ་ཏོག་གིས་བཀང་ཏེ་ཕྱག་རྟེན་བྱས་ནས། ཕྱག་འཚལ་ནས་གསོལ་བ་བཏབ་སྟེ་ཟླ་བ་བཅུ་བདུན་དུ་ལོ་ཙཱ་བསླབས། སྒྲ་ཚད་བྱང་མོར་གྱུར་ཏོ། ། ཁ་ཆེའི་མཁན་པོ་དྷརྨཱ་ཤཱནྟི་ལས་བསྙེན་པར་རྫོགས་སོ། ། སྔར་གྱི་དེ་ནས་གསེར་སྲང་གཅིག་ལ་འབུལ་བ་བྱས། སྲང་ཕྱེད་ལ་རྗེས་ཀྱི་འབུལ་སྣོད་དང་ཆ་རྐྱེན་མཛད། དེ་ནས་མཁས་ཆེན་པ་སྤྲུའི་སོ་ན་ར་ག་ཛིའི་དོ་ས་ཡ།
ཨ་ལུའི་སང་ཁ་བ། ཤོ་རའི་སང་ཁ་བ། ཤོ་རའི་མི་ཐི་བ། ན་ཛུའི་ཨ་པ་ར། ལ་ཀའི་སངས་ཀ་ར། དེ་རྣམས་ལ་གསེར་སྲང་དྲུག་ཕུལ་ནས་ཆོས་མང་དུ་ཉན་ནོ། ། དེ་ནས་ཆོས་ཇི་ལྟར་བསྒྱུར་བ་ནི། གྲོང་དེ་ནས་ཤར་ཕྱོགས་སུ་ཉི་མ་དྲུག་གི་ལམ་ན་གྲོང་ཁྱེར་ཏ་མ་ལ་སིནྟ་ཏ་བྱ་བ་ན། ཤིན་ཏུ་སྙན་པ་ཆེ་བའི་པཎྜི་ཏ། རིག་པའི་གནས་ལྔ་ལ་མ་རྨོངས་པ་གཅིག་བཞུགས་པ་གསན་ནས་སྔར་གྱི་བླ་མ་རྣམས་ལ་ཕྱི་ཕྱག་འཚལ་བ་མཛད་དེ།
གཤེགས་པའི་ཤུལ་ཁ་ནས་བྱ་རྒོད་ལྡིང་བའི་གྲིབ་མ་ལྟར་མགྱོགས་པའི་ཛོ་ཀི་གཅིག་དང་མཇལ་ནས། རྐང་མགྱོགས་ཀྱི་རྟེན་འབྲེལ་མངའ་བར་རིག་སྟེ། ཞབས་སྤྱི་བོར་བླངས་ནས་བདག་ཐག་རིང་པོའི་མི་རྒྱུས་མེད་་འགྲུལ་མི་ནུས། ཟང་ཟིང་གི་འབུལ་བ་འབུལ་དུ་སྤྲང་པོའི་ཤུལ་རྒྱགས་ལ་ཟད་ཅིང་། ཅང་མ་མཆིས་པས། ཐུགས་རྗེ་ཆེན་པོས་དགོངས་ལ་བདག་ལ་རྐང་མགྱོགས་ཀྱི་དངོས་གྲུབ་གནང་བར་ཞུ་ཞུས་པས། ཁྱོད་ཐག་རིང་གི་མི་ལ་གདམ་ངག་གནང་སྟེ་རྐང་མགྱོགས་མཁའ་འགྲོ་མའི་ཆོས་ཡིན་པས། བྱིན་བརླབས་དང་ཚོགས་མཆོད་མེད་པར་མི་གནང་གསུང་པས། ཛོ་ཀིའི་ཕྱག་ཕྱིར་འབྲེངས་ནས། གྲོང་ཁྱེར་བིན་དྷི་རི་བྱ་བ་རུ་ཚོགས་མཆོད་ཀྱི་ཆ་རྐྱེན་བླངས་ནས་ཆ་རྐྱེན་ཚང་བ་ཁུགས་ནས་ཞུས་པས།
ད་གནང་གི་གསུངས་ནས་བྱིན་རླབས་དང་ཚོགས་མཆོད་མཛད་དོ། ། རས་བུབས་གཅིག་གིས་ལོ་ཙཱ་བའི་མགུལ་ནས་བཏགས་ཏེ། ལུས་ངག་ཡིད་གསུམ་བླ་མ་ལ་ཕུལ་ནས་རྐང་མགྱོགས་ཡིད་བཞིན་བསམ་འཕེལ་ཞེས་བྱ་བ་གཟིགས་ནས། དྲིན་ལན་ལ་སྔར་ཆོས་སློབ་པ་ལ་བསྐུར་བའི་ནོར་ལྷག བླ་མའི་གསུང་དང་འགལ་བསམ་ནས་མ་ཕུལ་བ་ལ། རྨི་ལམ་གྱི་སྣང་བ་ལ། ཆོས་སྒྲུབ་གེགས་སེལ་པཎ་ཆེན་ལ། ། ཀུ་ལའང་གསེར་གྱི་མཎྜལ་ཕུལ། ། ཅེས་སྤྱན་རས་གཟིགས་ཀྱིས་བྱིན་གྱིས་བརླབས་པའི་མཁའ་འགྲོ་མ་གསེར་གྱི་གོ་ཆའི་ལུང་ཐོབ་ནས། སྲང་གཅིག་མཁའ་འགྲོ་མས་བྱིན་པ་ཡིན་བྱས་ནས་ཕུལ་ལོ། །
དེ་ནས་གྲོང་ཁྱེར་ཏ་མ་ལ་སིནྟ་རུ་གཤེགས་ཏེ། ཤྲརྡྷ་ཀ་ར་ཝརྨཱ་དང་མཇལ་ནས། ཕྱག་ན་རྡོ་རྗེ་བསྒྲུབ་པའི་ལུང་བསྟན་ནས། གནམ་ལྕགས་འབར་བའི་རི་ལ་རྒྱ་རིམ་གསུམ་བཏབ་ནས་ཡོད་པ། ང་སྟོན་པའི་རྡོ་རྗེ་མཁྱིད་གང་པ་དང་། མ་ཧཱ་ཤང་ཀའི་ཕྲེང་བ་བརྒྱད་རྩ་གཅིག་གནང་། སྔགས་ཀྱི་བདག་པོ་གྱིས་གསུངས་སོ། ། གསོལ་བ་བཏབ་ན་དགོས་འདོད་འབྱུང་གསུངས་སོ། ། ཡང་སྤྲུལ་པའི་ཡིད་ཀྱི་ཆོས་གསུང་བར་གསོལ་བ་བཏབ་པས་གནང་ནས། ལོ་གཉིས་སུ་རྣལ་འབྱོར་ཡོ་གའི་རྒྱུད་སྒྲུབ་ཐབས་མན་ངག་དུ་མ་གསན་ནོ། །
གསེར་ལྷག་མ་རྣམས་མ་ལུས་པར་ཕུལ་ལོ། ། དེ་ནས་ཡུལ་དུ་སྤྱོད་པར་འདོད་པས། ཐུགས་ལམ་ན། བོད་ཀྱི་མི་གཅིག་གིས་རྒྱ་མཚོའི་གླིང་ནས། ནོར་བུ་རིན་པོ་ཆེ་མང་དུ་ཁུག་སྟེ། ཡིད་བཞིན་གྱི་ནོར་བུ་རིན་པོ་ཆེ་གཅིག་ལུས་སུ་འཇུག་པར་འདུག དེ་རྗེ་བཙུན་ཆེན་པོ་ན་རོ་པའི་ཕྱག་ན་མངའ་བ་ཡིན། ཅེས་ཐུགས་ལམ་དུ་བྱུང་ནས། རྣལ་སད་པ་དང་། བླ་མ་ཤྲཱདྡྷ་ཀ་ར་ལ་ལོ་རྒྱུས་དེ་ཞུས་པ་དང་།
བླ་མའི་ཞལ་ནས་དེ་ལྟར་ཡིན་ན། རྗེ་བཙུན་ཆེན་པོའི་དྲུང་དུ་འགྲོ་དགོས་སོ། ། ཁོང་གི་ཚེ་གཅིག་ལུས་གཅིག་ལ་འཚང་རྒྱ་བ་ཕྱག་རྒྱ་ཆེན་པོ་མཆོག་གི་དངོས་གྲུབ་གདམ་ངག་མང་དུ་མཁྱེན་པ་ཡིན་གསུང་ནས། བླ་མ་ཐུགས་རྗེ་དང་ལྡན་པས་ཞོ་གསུམ་གནང་ནས། བཀའ་བཞིན་ཐུགས་ལམ་བཟུང་ནས། བྱང་ཕྱོགས་སུ་མཧཱ་རིའི་དཔལ་མེ་ཏོག་བརྒྱན་པའི་གྲོང་ཁྱེར་ནས་ཕར་བསྐྱོད་དོ། ། མྱུར་དུ་རྗེ་བཙུན་ཆེན་པོ་དང་མཇལ་ནས་མཎྜལ་ཕུལ་ཏེ་བྱིན་རླབས་དང་གདམ་ངག་ཞུ་བར་གསོལ་བ་བཏབ་པས། བཀའ་གནང་སྟེ། ལྷན་ཅིག་སྐྱེས་པ་ཟབ་མོ་སྤྲོས་པ་དང་བྲལ་བ། དེ་ཁོ་ན་ཉིད་ཀྱི་གདམ་ངག་ཁྱད་པར་ཅན་གྱི་གདམ་ངག་དང་བྱིན་རླབས་དང་ངོ་སྤྲོད་མང་པོ་གསན་ནོ། །
དེ་ནས་གདམས་པ་རྣམས་ཚར་བ་དང་། བླ་མ་ལ་ཕྱི་ཕྱག་ཕུལ་ནས་སླར་ཡང་བསྐྱོད་པའི་ཤུལ་ཀ་རུ། པཎྜི་ཏ་ཀཱ་མ་ལ་གུཔྟ་དང་མཇལ་ནས། གདམ་ངག་མང་དུ་གསན་ནོ། ། མཁའ་འགྲོ་མ་དབང་དུ་འདུ་བའི་ཁྲི་སྙན་ས་ལེའི་རྭ་ཅོ་གཅིག་གནང་ངོ་། ། དུས་བཞིར་བུས་བསོད་ནམས་ཀྱི་དཔལ་ཐོབ་འོང་གསུང་། སྔར་ཡུལ་དུ་གཟིགས་པའི་རྒྱ་དཔེའི་བུམ་ནང་ནས། མཁའ་འགྲོ་མ་གསེར་གྱི་འོད་ཟེར་ཅན་ཞེས་བྱ་བའི་སྒྲུབ་ཐབས་ཟབ་མོ་གཅིག་ཡོད་པ། པཎྜི་ཏ་དེས་མཁྱེན་ནས་བསླབས་སོ། ། མཁའ་འགྲོ་མ་དེ་ནི་སྔར་ལུང་བསྟན་བྱེད་པ་དེ་ང་ཡིན་པས།
དེ་མན་ཆད་མ་དང་སྲིང་མོའི་ཚུལ་དུ་ལས་བྱེད་དོ། ། དེ་ནས་ཁ་ཆེའི་ཡུལ་དུ་ལོ་དུ་ལོན་དགོངས་ནས་བརྩིས་པས། ལོ་བདུན་སོང་། ད་ཕ་མ་གཉིས་དང་མཇལ་དུ་འགྲོ་དགོས་དགོངས་པ་དང་། ལྷ་བླ་མའི་སྐུ་དྲིན་ཡོད་པས་མཇལ། འོན་ཀྱང་མཁའ་སྤྱོད་དུ་མཇལ་བར་བྱ་གསུང་བ་དེ་ཡང་ཐུགས་ལ་དྲན་ནས། གྲོ་ཁ་སེར་པོ་ལ་བཞེངས་པའི་རྒྱ་དཔེ་དུམ་པ་བསྣམས་ནས། རྐང་མགྱོགས་ཀྱི་གདམ་ངག་དང་སླར་གཤེགས་པས་སྐྱོ་བང་དུ་ཞག་དྲུག་གི་ངོ་ལ་སླེབས་པས། ཡབ་ལོ་གཅིག་གི་སྔོན་ལ་གྲོངས་ནས་མ་འཕྲད་དོ། ། ཐུགས་ལ་འགྱོད་པ་དྲག་པོ་སྐྱེས་ནས།
དཔལ་ངན་སོང་སྦྱོང་བའི་དཀྱིལ་འཁོར་ཁོང་རང་གི་བདུན་ཙམ་མཛད་དོ། ། ཡུམ་སྙུང་གཞི་མེད་པར་བཞུགས་ནས། སྐུ་ཚེ་བསྲིང་བའི་ཆེད་དུ་བཅོམ་ལྡན་འདས་ཚེ་དཔག་ཏུ་མེད་པའི་དཀྱིལ་འཁོར་གསུམ་ཙམ་མཛད་དོ། ། དེ་མན་ཆོད་ཀྱང་ལོ་བཅོ་བརྒྱད་དུ་སྐུ་ཚེ་བསྲིང་སོ། ། དེ་ནས་ལོ་ཙཱ་བའི་ཐུགས་དགོངས་ལ། བདག་གི་མི་ལུས་རིན་པོ་ཆེ་ཐོབ་ནས་བླ་མ་མཁས་པ་དང་མཇལ་ཏེ། དམ་པའི་ཆོས་ལ་སྤྱོད་པ་སུའི་དྲིན་ན། ལྷ་དང་ཡབ་ཡུམ་གྱི་དྲིན་ཡིན་པས། ལྷ་དང་མཇལ་བར་དགོངས་ནས་སྐུ་གཤེགས་པའི་གདུང་དང་མཇལ། མཆི་མ་བཏོན།
རྗེས་ཀྱི་བྱ་བ་རྣམས་ཞེན་པ་རྫོགས་པར་མཛད་དོ། ། དེ་ནས་བླ་མ་ལྷ་དང་ཡབ་ཀྱི་དོན་དུ། གསེར་སྲང་ཉི་ཤུའི་རྫས་བསྣམས་ནས་ཁ་ཆེ་རུ་གཤེགས་ཏེ། ར་གན་གྱི་རྫོངས་མཛད་པས་དེ་མ་ཐག་ཏུ་གཟིགས་ཏེ། ལྷ་བཟོ་བ་མཁས་པ་བྷི་དྷ་ཀ་བྱ་བ་ལས། ཡབ་ཀྱི་སྐུ་ཚད་མཉམ་པ་ཐུགས་རྗེ་ཆེན་པོ་གཅིག་བཞེངས་སུ་གསོལ་ནས། བླ་མ་ཤྲཱདྡྷ་ཀ་ར་བས་རབ་ཏུ་གནས་པར་མཛད་དོ། ། ཡུལ་ནས་བསྣམས་པའི་གསེར་སྲང་ཉི་ཤུ་ནས། གསེར་སྲང་ལྔ་བླ་མ་ལ་མཉེས་པ་མཛད་དོ། ། གསེར་སྲང་ལྔ་ལ་རབ་གནས་ཀྱི་ཞལ་གསོ་མཛད་དོ། །
གསེར་སྲང་ལྔ་ལ་ལྷ་བཟོ་བའི་ཆ་རྐྱེན་མཛད་དོ། ། གསེར་སྲང་གཅིག་བླ་མ་ལ་བཅོལ་ཏེ། རྟེན་ཁ་ཆེའི་ཡུལ་དུ་ཤིང་རྟ་འཁོར་ལོ་ལ་འདྲེན་པར་རྩོམ་བས། ཤ་ཟ་ལྕེ་སྤྱང་མགོ་ཅན་གྱིས། ཁྱོད་བླ་མ་ལྷའི་རྟེན་ཀྱང་མི་བཞེངས་པ། མ་ཡེངས་པར་གདམས་པ་རྣམས་མི་ལེན་ན། ད་སྟེ་ཞག་བདུན་ན་བར་ཆོད་བྱེད་ཟེར་རོ། ། ཁོང་གི་ཐུགས་ལ། ཟོང་སྲང་ཉི་ཤུའི་རྩིས་ལས་མི་འདུག ཕྱིས་ལན་ལ།
བོད་ན་ལུགས་སུ་བླུགས་པ་ལ་ཆེ་བ་གཅིག་བཞེངས་བསམ་པ་ལ། མཁའ་འགྲོའི་ཆད་པ་འོང་བར་ཤེས་ནས། གསོལ་བ་བཏབ་ནས། སུ་མ་ཏི་ཙནྡྲ་ལ། སྔགས་རྒྱུད་རྣམ་གསུམ་མཉན་ནས། གར་ཡང་སེམས་མ་ཡེངས་པར། བྱང་སེམས་བསྐྱེད་ནས། རྟེན་འཁོར་ལོ་ལ་སྤྱན་དྲངས་སོ། ། སྔར་ཡུལ་ནས་ཆས་མན་ཆོད་ཟླ་བ་བཅུ་གསུམ་ལ། སླར་རྟེན་དང་ཡུལ་དུ་བྱོན་ནོ། །
རྟེན་དེ་ལ་མཐོང་བས་ཡིད་གཡོ། མཆོད་པ་ཆེན་པོ་བྱས་ན་བར་ཆེད་སེལ། བསམ་པའི་དོན་འགྲུབ་བོ་ཞེས་ཇོ་བོས་གསུངས་སོ། ། ཁྱད་པར་དུ་ཡང་དུས་ཀྱི་འཁོར་ལོ་ལ་མཁས། དེ་ནས་བླ་ཆེན་པོས། ལྷ་བླ་མ་ཡེ་ཤེས་འོད་ཀྱི་ཞབས་ཏོག་ལ་གསེར་སྲང་ལྔ་བཅུ་ཁྱེར་ནས། སླར་ཡང་ཁ་ཆེར་ཡང་བྱོན་ནོ། ། ཡང་ཁ་ཆེའི་ཡུལ་ན་གྲགས་པའི་སྔགས་རྒྱུད་སྡེ། མདོ་དོན་སྡེབ་སྦྱོར་རྣམས་བྲིས་པས་ལོ་བདུན་འཁོར། དེའི་བར་ལ་བླ་མ་ཤྲཱདྷ་ཀ་རས་དབུ་མཛད་པའི།
པཎྜི་ཏ་ལྔ་བཅུ་རྩ་བདུན་ལ་ཁ་ཆེར་འགྱུར་བའི་ཆོས་མ་ལུས་པར་ལུང་ཐོབ། ཡི་དམ་སྤྱན་རས་གཟིགས་ཀྱིས་ཐུགས་རྗེས་བཟུང་ནས། གཞན་གྱི་ཀློག་འདོན་པ་བས་ཁོང་གི་ཐུགས་ལ་འཛིན་པ་མྱུར་བར་བྱུང་། གྲོ་ག་དང་ཏ་ལ་ལ་བྲིས་པའི།་་་་་ དཔེ་པོད་ལྔ་བརྒྱ་བདུན་ཅུ་དོན་གཉིས་གྲུབ། ལྷག་མ་གསེར་སྲང་གསུམ་ལུས་འདུག་པ་ལ། རིགས་གསུམ་མགོན་པོ་བཞེངས་ནས་བྲག་སེངྒེའི་རལ་པ་ཅན་ལ་བདུད་རྩིའི་སྒྲུབ་པ་མཛད། ཕྱག་རྒྱ་ཆེན་པོའི་གྲུབ་པ་ཐོབ་ནས། སླར་ཐོ་ལིང་དུ་བྱོན། རྟེན་རིགས་གསུམ་གདན་འདྲོངས།
རྒྱ་དཔེ་སྐྱོ་བང་གི་བྲག་ལ་བཞུགས་སུ་གསོལ། དེ་ནས་ལྷ་ཆེན་པོ་ལྷ་ལྡེ་བཙན་གྱི་བཀས། པཎྜི་ཏ་པྲཛྙཱ་ཀ་ར་ཤྲཱི་མི་ཏྲ་དང་། པཎྜི་ཏ་སུ་བྷ་ཥི་ཏ་ལ་སོགས་མཁས་བཙུན་མང་པོ་སྤྱན་དྲངས་ནས་ཕ་རོལ་ཏུ་ཕྱིན་པ་ལ་སོགས་པ་དམ་ཆོས་མང་དུ་བསྒྱུར་རོ། ། མདོར་ན། པཎྜི་ཏ་བདུན་ཅུ་དོན་ལྔ་ལ་དམ་ཆོས་མང་དུ་ཞུས་གསུང་། ལྔ་པ། དེ་ནས་ལྷ་ལྡེའི་དབུའི་མཆོད་གནས་དང་རྡོ་རྗེ་སློབ་དཔོན་མཛད་དོ། ། དགོན་གནས་པུ་རངས་སུ་ཞེར་ས་ཕུལ་ནས། ཞེར་གྱི་གནས་གཞི་དང་།
གཙུག་ལག་ཁང་བཞེངས་སུ་གསོལ་ལོ། ། དེ་ནས་ཁ་ཆེའི་གཙུག་ལག་ཁང་དང་། རོང་གི་གཙུག་ལག་ཁང་ལ་སོགས་པ་གནས་གཞི་དང་། གཙུག་ལག་ཁང་དང་མཆོད་རྟེན་ཡང་མང་དུ་བཞེངས་ཏེ་ཉི་མ་རེ་རེ་ཞིང་ཆོས་སྤྱོད་བཅུ་རྒྱུན་མི་ཆད་པའི་ཐུགས་དམ་མཛད་དོ། ། དེ་ནས་ལོ་ཙཱ་བ་ ༈་་་་་བྱང་ཆུབ་སེམས་དཔའ་དགུང་ལོ་བརྒྱད་ཅུ་གྱ་བདུན་དགོངས་བཞེས་ཙ་ན། ཇོ་བོ་ཆེན་པོ་རྗེ་ལྷ་གཅིག ཕོ་བྲང་བཙུན་པས་སྤྱན་དྲངས་པ་དང་། པུ་རངས་སུ་ཞལ་མཇལ་ནས། ཁྱོད་མ་ཧཱ་པཎྜི་ཏ་ཆོས་མང་པོ་ཤེས་ཤིང་།
ལོ་ཙཱ་མཁས་པར་གྲགས་པས། ངའི་ལོ་པཎ་བྱ་དགོས་གསུངས་པས། ལོ་ཙཱ་བས་ཞུས་པ། བདག་ན་སོ་རྒས་པས་ལོ་ཙཱ་མི་ཕེར། སྒྲ་མི་དག་པས་ཆོས་ཀྱི་སེལ་དུ་འགྲོ་ཞུས་ནས། ཆོས་བསྒྱུར་དུ་མ་བཞེད་པ་ལ། ཇོ་བོ་ཆེན་པོའི་ཞལ་ནས། ང་ལ་སྙིང་ཡོད་དེ། ལྕེ་མེད་གསུང་ནས་ཐུགས་མུག་པར་བྱུང་ངོ་། ། དེར་རྟིང་ནག་ཚོ་ལོ་ཙཱ་བས་ལོ་ཙཱ་བྱས་སོ། །
དེ་ནས་དགོངས་བསྒྲུབ་ཁྱད་པར་ཅན་གང་དུ་མཛད་ན། ཞེར་གྱི་གཙུག་ལག་ཁང་དུ་ལོ་གཅིག་ཁྱིམ་སྐོར་དམ་བཅའ་མཛད། སྒོའི་ཕྱི་རིམ་ལ་དུང་གི་ཡི་གེ་གཅིག་བྲིས་ནས། བདག་ལ་སང་ཕོད་དིང་སང་གི་བར་དུ། ཉོན་མོངས་པའི་ཡིད་སྐད་ཅིག་མ་གཅིག་སྐྱེས་ན། མཁའ་འགྲོ་མས་ཆད་པ་ཆོད་གཅིག་ཅེས་བྲིས་སོ། ། དེའི་ནང་གི་རིམ་པ་ལ། དངུལ་གྱི་ཡི་གེ་གཅིག་ལ། བདག་ལ་སང་ཕོད་དིང་གི་བར་དུ། བྱང་ཆུབ་ཀྱི་སེམས་སྐད་ཅིག་མ་དང་བྲལ་ན།
མཁའ་འགྲོ་མས་ཆད་པ་ཆོད་ཅིག་ཅེས་སོ། ། ལྷ་ཁང་གི་ནང་ངོས་སུ་གསེར་གྱི་ཡི་གེ་ལ། བདག་ལ་སང་ཕོད་དེང་སང་གི་བར་ལ། ལུང་མ་བསྟན་གྱི་སེམས་སྐད་ཅིག་མ་གཅིག་རྒྱུད་ལ་སྐྱེས་ན་མཁའ་འགྲོ་མས་ཆད་པ་ཆོད་ཅིག་ཅེས་རྒྱ་རིམ་པ་གསུམ་ལ་དམ་བཅའ་བྲིས་ནས། ཐུགས་དམ་མཛད་པས། དམ་བཅའ་ཚད་དུ་ཕྱིན་ནས། ཆོས་སྐུ་སྤྲོས་བྲལ་རྡོ་རྗེ་ལྟ་བུའི་ཏིང་ངེ་འཛིན་བརྙེས་སོ། ། དེ་ལ་སོགས་པ་གནས་ཁྱད་པར་ཅན་རྣམས་སུ་བསྒྲུབ་པ་མང་དག་ཏུ་མཛད། ཐ་མ་མཁའ་སྤྱོད་ཀྱི་གནས་སུ་གང་ནས་གཤེགས་ན། ལ་ལས་འོམ་ལེའི་ཆུ་མིག་ལྟ་རྫི་གྲུབ་རྡོའི་ཁ་ནས།
ཕུང་པོ་ལྷག་མེད་དུ་བསྐྱོད་ཟེར་ཏེ། དེ་རུ་ལོ་གཅིག་བསྒྲུབ་པ་མཛད་པ་ལས་ས་དེ་ནས་གཤེགས་པ་མ་ཡིན་ནོ། ། ཁ་ཆེ་རི་ཝིང་གོ་རུ་ལུག་གི་ལོ་དགུ་བཅུ་གོ་བརྒྱད་ལོན་ཙ་ན། དགུན་ཟླ་ཐ་ཆུང་གི་དགུང་ཚེས་བཅུ་བདུན། སྐར་མ་རྟ་པ་ལ་གཞན་དོན་ལ་སྤྱོད་དོ། ། དེ་ནས་ཀ་བཞི་གདུང་བརྒྱད་ལ་སོགས་པའི་བུ་སློབ་རྣམས་ཀྱིས་གདུང་སྦྱངས་པས། སྐུ་གདུང་གི་དངོས་པོ་ཡུངས་ཀར་གྱི་ཤུན་པ་ཙམ་ཡང་མ་བྱུང་སྟེ། འཇིག་རྟེན་གྱི་མཐུན་འཇུག་ཏུ། རིང་བསྲེལ་ཤིང་ཐོག་འོ་མ་སེ་ལྟར་དུ་ཤིན་ཏུ་དམར་བ་གསུམ་ཞིག་བྱུང་སྟེ། ནམ་མཁའ་ནས་རོལ་སྒྲ་སྣ་ཚོགས་འབྲུག་ལྟར་གྲགས་ཏེ།
མཁའ་སྤྱོད་དུ་གཤེགས་ཏེ། དེ་ནས་ཟླ་བ་གཅིག་ཙམ་དུ། ཡུལ་གྱི་ལྷ་འདྲེ་ཆོས་ལ་དགའ་བ་དང་། དམ་ལ་བཏགས་པ། འཇིག་རྟེན་གྱི་ལྷ་འདྲེ་རྣམས་མཚན་མོ་རེས་ཀྱི་གདུང་མཆོད་ཀྱི་ས་རུ་ངུ་ཆོམ་གྱི་འདེབས་པ་མང་དུ་བྱུང་ངོ་། ། དེ་ནས་ཞག་གཅིག་སྐར་མ་རྟ་པ་དང་ཉའི་དགུང་ཚེས་བཅོ་ལྔ་ལ། གདུང་སྤུར་ས་རུ། འཇའ་ཚོན་དང་མེ་ཏོག་གི་ཆར་མང་དུ་བབས་ནས། དེ་མན་ཆད་ལྷ་འདྲེ་མྱ་ངན་བྱེད་པའི་སྒྲ་ཡང་ཆད་དོ། ། རྒྱུ་མཚན་དེ་ཇོ་བོ་ཆེན་པོ་རྗེ་ལྷ་གཅིག་ལ་ཞུས་པས།
ལོ་ཙཱ་བ་བྱང་ཆུབ་སེམས་དཔའ། ལྷ་འདྲེ་རྣམས་ལ་སྙིང་རྗེ་བར་དགོངས་ནས་ལྷ་སྲིན་རྣམས་ལ་ནམ་མཁའི་དབྱིངས་ནས། མི་རྟག་པའི་ཆོས་གསུང་དུ་བྱོན་ནས། འདྲེ་སྲིན་རྣམས་ཆོས་ལ་བཀོད་དོ། ། དེ་མན་ཆད་མྱ་ངན་སངས་པ་ཡིན་གསུང་། དུས་དིང་སང་ཁོང་ནི་ནུབ་ཕྱོགས་བདེ་བ་ཅན་དུ་མཁའ་འགྲོ་མ་གསེར་གྱི་གོ་ཆས་སྤྱན་དྲངས་ནས། བཅོམ་ལྡན་འདས་འོད་དཔག་མེད་ཀྱི་སྤྱན་ལམ་དུ་བཞུགས་ཏེ་མཆིས། གསུང་གིན་ཐལ་མོ་སྦྱར་བ་མཛད་དོ། ། ཡང་ཁྱིམ་བདག་སྦས་པས་ཞུས་པ་ན། ཞང་ཞུང་གི་སའི་ཆ།
ཁ་ཆེ་རུ་དགེ་སློང་བྱའི་གདོང་པ་ཅན། དམ་བཅའ་རྣམ་བཞི་རྒྱུད་ཐོག་ཏུ་ལོངས་པ་སྐྱེ་བར་འགྱུར། དེའི་རྗེས་སུ་ཞུགས་པས་ཐར་པའི་ལམ་ཐོབ་པར་འགྱུར་ཞེས་ལུང་བསྟན་ཏོ། ། ལོ་ཙཱ་བ་སྐྱེས་མཆོག་རིན་ཆེན་བཟང་པོའི་སྐྱེ་བརྒྱུད་དཀའ་བཅད་སྒྲོན་མ་ཁའི་དང་། ཛྙཱ་ན་ཤྲཱིས་ཡི་གེ་རིས་སུ་བྲིས་པ་རྫོགས་སོ།། །། ཁོང་རང་གི་ཡུལ་ཁ་ཆེ་རུ། སྐྱེས་མཆོག་གི་གདུང་ཉེ་ཤོས། དབོན་པོ་བསོད་ནམས་དཔལ་བཟང་པོ་ལ་ལེགས་པ་ཞུས་ནས་ཟམ་ཁ་བ་བདག་གིས་བྲིས་པ་ལགས་སོ།། །། དགེའོ།། །། PAGE * MERGEFORMAT 10 སྒྲོལ་མ་ཁའི་དང་།
ཛྙཱ་ན་ཤྲཱི། སྐྱེས་མཆོག་རིན་ཆེན་བཟང་པོའི་རྣམ་ཐར་ངོ་མཚར་བ། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
