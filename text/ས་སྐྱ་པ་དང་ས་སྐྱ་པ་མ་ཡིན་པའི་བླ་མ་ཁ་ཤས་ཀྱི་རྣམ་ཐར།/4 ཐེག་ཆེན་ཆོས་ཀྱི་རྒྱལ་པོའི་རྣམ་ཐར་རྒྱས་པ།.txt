ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༤
ཐེག་ཆེན་ཆོས་ཀྱི་རྒྱལ་པོའི་རྣམ་ཐར་རྒྱས་པ།
༄༅། །ཐེག་ཆེན་ཆོས་ཀྱི་རྒྱལ་པོའི་རྣམ་ཐར་རྒྱས་པ་བཞུགས་སོ། ། བསྟོད་པ་ཚིགས་བཅད་མ་དང་སྒོ་བསྟུན་ན་ལེགས་འདུག། ན་མོ། དྷརྨཱ་རཱ་ཛ། དྷརྨཱ་སྭ་མི། དྷརྨཱེ་ཤྭ་རི། མ་ཧཱ་གུ་རུ། ཨཱ་ནནྡ། མཾ་ག་ལ། དྷྭ་ཛ་ཤྲཱི་བྷ་དྲ།
པ་ཏཱ་ལ་བན་དྷ་ནཾ་ཀ་རོ་མི། ཐེག་ཆེན་ཆོས་ཀྱི་རྒྱལ་པོའི་རྣམ་པར་ཐར་པ་ཀུན་ཏུ་བཟང་པོའི་རྣམ་འཕྲུལ་ཉེ་བར་མཚོན་བྱེད་ངོ་མཚར་རྒྱ་མཚོའི་གཏེར་ཞེས་བྱ་བ། འཇམ་པའི་དབྱངས་ལ་ཕྱག་འཚལ་ལོ། ། གང་གིས་བསྐལ་པ་རྒྱ་མཚོའི་ཕ་རོལ་དུ། ། བསོད་ནམས་ཡེ་ཤེས་ཀུན་ནས་མཐར་སོན་པས། ། སྲིད་གསུམ་འགྲན་ཟླ་བྲལ་བའི་གོ་འཕང་བརྙེས། ། ཆོས་ཀྱི་རྒྱལ་པོའི་ཞབས་རྡུལ་སྤྱི་བོས་བླང་། ། ཉིད་ཀྱི་ཕྲིན་ལས་ངོ་མཚར་རྒྱ་མཚོའི་དཔལ། ། བདག་བློའི་སྙིམ་པས་གཞལ་བར་མི་ནུས་ཀྱང་། ། དད་ལྡན་ལྷག་བསམ་བུམ་པ་འགེངས་པའི་སླད། །
རྣམ་ཐར་བྱིན་བརླབས་རྒྱུན་འདི་རོལ་པར་མཛོད།། །། འདིར་བདག་ཅག་གི་བླ་མ་ཆོས་ཀྱི་རྗེ་དམིགས་པ་མེད་པའི་མཁྱེན་རབ་དང་། ཐུགས་རྗེར་ལྡན་པ་འདི་ཉིད་ངེས་པའི་དོན་དུ་དཔལ་ལྡན་སྟུག་པོ་བཀོད་པའི་ཞིང་ཁམས་སུ་ས་བཅུ་པའི་བྱང་ཆུབ་སེམས་དཔའ་རྣམས་ལ། རྡོ་རྗེ་འཆང་ཆེན་པོའི་རྣམ་པར་སྣང་ལ། ངེས་པ་དང་མ་ངེས་པའི་གདུལ་བྱ་ཕལ་མོ་ཆེ་རྣམས་ལ། སྤྲུལ་པ་མཆོག་དང་མཆོག་མ་ཡིན་པའི་རྣམ་པར་སྣང་ཞིང་། ཁྱད་པར་འོས་སུ་གྱུར་པའི་གདུལ་བྱ་རྣམས་ལ་མིའི་གཟུགས་ཀྱི་ཚུལ་བསྟན་པ་ཡིན་ཏེ། ཇི་སྐད་དུ། རྡོ་རྗེ་སེམས་དཔའ་ཇི་ལྟ་བུའི། ། དེ་ལྟར་སློབ་དཔོན་གཟུགས་འཛིན་སྟེ། །
སེམས་ཅན་རྗེས་སུ་གཟུང་དམིགས་ནས། ། ཕལ་པའི་གཟུགས་སུ་གནས་པ་འོ། ། ཞེས་པ་ལ་སོགས་པས་ལུང་དང་། རིག་པས་ལེགས་པར་གྲུབ་པ་ཡིན་ནོ། ། འདི་ལ། སྤྱིར་ཆོས་བཞི་སྟེ། འཇིག་རྟེན་པ་དང་ཐུན་མོང་གི་རྣམ་པར་ཐར་པ། ཉན་ཐོས་དང་ཐུན་མོང་གི་རྣམ་པར་ཐར་པ། བྱང་ཆུབ་སེམས་དཔའ་དང་ཐུན་མོང་གི་རྣམ་པར་ཐར་པ། རིག་པ་འཛིན་པ་དང་ཐུན་མོང་གི་རྣམ་པར་ཐར་པ་ངོ་མཚར་ཆེ་བའི་ལོ་རྒྱུས་དང་བཞི།
དང་པོ་ནི། ཆེ་བའི་ཡོན་ཏན་བདུན་གྱིས་མངོན་པར་འཕགས་པས། སྐྱེས་བུ་དམ་པ་འདི། འཇིག་རྟེན་ན་འགྲན་ཟླ་ཐམས་ཅད་དང་བྲལ་བ་ཡིན་ཏེ། ཇི་སྐད་དུ། རིགས་ལྡན་གཟུགས་བཟང་ལོངས་སྤྱོད་ཆེ། ། ཤེས་རབ་ཕུན་ཚོགས་དབང་ཕྱུག་ལྡན། ། ནད་མེད་ཤིན་ཏུ་ཚེ་རིང་བས། ། མཐོ་རིས་ཡོན་ཏན་བདུན་དང་ལྡན། ། ཞེས་པ་ལྟར་མཐོ་རིས་ཀྱི་ཡོན་ཏན་བདུན་ལས།
དང་པོ་རིགས་ཕུན་སུམ་ཚོགས་པ་ནི། འཇིག་རྟེན་ན་མིའི་རིགས་བཞིར་གྲགས་པ་ལས། མཆོག་ཏུ་གྱུར་པ་རྒྱལ་རིགས། རྗེ་རིགས། བྲམ་ཟེའི་རིགས་གསུམ་ཡིན་ལ། དེའི་ནང་ནས་རྗེ་འདི་ཉིད་རིགས་རྣམས་ཀྱི་བླ་མ་རྗེ་རིགས། རུས་རྣམས་ཀྱི་མཆོག་འཁོན་གྱི་གདུང་ལྷའི་རྒྱུད། ཆོ་འབྲང་རྣམས་ཀྱི་མཆོག་མཁས་ཤིང་གྲུབ་པ་བརྙེས་པ་མཐུ་དང་དབང་ཕྱུག་ཕུན་སུམ་ཚོགས་པ་ཤ་སྟག་རིམ་པར་བྱོན་པའི་རྒྱུད་དོ། ། དེའི་བསྡོམས་ནི། ལྷའི་རིགས་ལས་མི་ཡི་རྗེར་གྱུར་པ། །
བཅུ་ཕྲག་ཟུང་དང་བཞི་ཡིས་ལྷག་པའི་རྒྱུད། ། གནམ་ལྷ་གཡུ་རིངས་མ་སངས་མཐུ་བོ་ཆེ། ། དཔའ་བོ་སྟག་དང་ཀླུ་ཚ་འོད་ཆེན་དང་། ། དེ་སྲས་གཡའ་སྤང་སྐྱེས་ཞེས་གྲགས་པ་གང་། ། ཐོག་མར་བྱུང་བ་ལྷ་ཡི་གདུང་རབས་ལྔ། ། འཁོན་བར་སྐྱེས་དང་དེ་སྲས་དཔལ་པོ་ཆེ། ། རྡོ་རྗེ་རིན་ཆེན་ཤེས་རབ་ཡོན་ཏན་དང་། ། ཚུལ་ཁྲིམས་རྒྱལ་པོ་གཙུག་ཏོར་ཤེས་རབ་དང་། ། དགེ་སྐྱབས་དགེ་མཐོང་འཁོན་སྟོན་བལ་པོ་དང་། ། ཤཱཀྱ་བློ་གྲོས་ཞེས་བྱར་གྲགས་པ་རྣམས། །
བར་དུ་བྱུང་བ་འཁོན་གྱི་གདུང་རབས་བཅུ། ། དཀོན་མཆོག་རྒྱལ་པོ་ཀུན་དགའ་སྙིང་པོ་དང་། ། དཔལ་ཆེན་འོད་པོ་དེ་སྲས་ཟངས་ཚར་གྲགས། ཡེ་ཤེས་འབྱུང་གནས་དང་ནི་བཟང་པོ་དཔལ། ། ས་སྐྱོང་ཅོད་པན་ཀུན་དགའ་རྒྱལ་མཚན་དཔལ། ། གནས་ལྔ་རིག་པ་ཆོས་ཀྱི་རྒྱལ་མཚན་རྣམས། ། དཔལ་ལྡན་ས་སྐྱར་བྱོན་པའི་གདུང་རབས་བརྒྱད། ། ལྷ་ཡི་གདུང་རབས་ཉི་ཤུ་རྩ་བཞི་པ། ། སླར་ཡང་འཁོན་གྱི་གདུང་རབས་བཅུ་དགུ་པ། ། ས་སྐྱ་འཁོན་གྱི་གདུང་རབས་དགུ་པ་ལ། །
རིགས་ལྡན་ཆོས་ཀྱི་རྒྱལ་པོ་ཁྱེད་རྣམས་སོ། ། དེ་ཡང་གདུང་རབས་དང་པོ་གནམ་ལྷ་མཆེད་གསུམ། མི་ཡུལ་དུ་བྱོན་པའི་བར་པ་གནམ་ལྷ་གཡུ་རིངས་ལས་གྱེས། གདུང་རབས་གཉིས་པ་མ་སངས་མཆེད་བདུན་བྱོན་པའི་ཐ་ཆུང་ལས་གྱེས། གདུང་རབས་བརྒྱད་པ་མཆེད་གཉིས་བྱོན་པའི་གཅུང་རྡོ་རྗེ་རིན་ཆེན་ལས་གྱེས། དགུ་པ་འབྲོ་ཚ་མཆེད་བདུན་བྱོན་པའི་ཐ་ལྟག་ཤེས་རབ་ཡོན་ཏན་ལས་གྱེས། བཅུ་པ་མཆེད་གཉིས་ཀྱི་གཅེན་ཚུལ་ཁྲིམས་རྒྱལ་པོ་ལས་གྱེས། བཅུ་གཅིག་པ་མཆེད་གསུམ་གྱི་གཅེན་གཙུག་ཏོར་ཤེས་ལས་གྱེས། བཅུ་གཉིས་པ་མཆེད་བདུན་གྱི་ཐ་ཆུང་དགེ་སྐྱབས་ལས་གྱེས། བཅུ་གསུམ་པ་མཆེད་གསུམ་གྱི་གཅེན་དགེ་མཐོང་ལས་གྱེས།
བཅུ་དྲུག་པ་མཆེད་གཉིས་ཀྱི་གཅུང་དཀོན་མཆོག་རྒྱལ་པོ་ལས་གྱེས། བཅོ་བརྒྱད་པ་མཆེད་བཞི་ལས་གཅུང་དཔལ་ཆེན་འོད་པོ་ལས་གྱེས། བཅུ་དགུ་པ་མཆེད་གཉིས་ཀྱི་གཅུང་ཟངས་ཚ་བསོད་ནམས་རྒྱལ་མཚན་ལས་གྱེས། ཉི་ཤུ་པ་མཆེད་བཞི་ལས། བར་པ་སློབ་དཔོན་ཡེ་ཤེས་འབྱུང་གནས་ལས་གྱེས། ཉེར་གཉིས་པ་མཆེད་བཅུ་གཉིས་སམ་བཅུ་གསུམ་བྱོན་པའི་བར་པ། ཏི་ཤྲཱི་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ལས་གྱེས། ཉེར་གསུམ་པ། ༧གོང་མ་མིའི་མཆོད་གནས་མཆེད་གཉིས་བྱོན་པའི་གཅེན་གནས་ལྔ་རིག་པའི་པཎྜི་ཏ་ཆེན་པོ་ཏའི་དབོན་གཽ་ཤྲཱི་ཆེན་པོ་ཆོས་ཀྱི་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་ལས། གདུང་རབས་ཉི་ཤུ་རྩ་བཞི་པ་སྲས་མཆེད་བཞི་བྱོན་པའི་སྲས་ཀྱི་ཐུ་བོ་ནི་རྗེ་འདི་ཉིད་དོ། །
དེ་ལྟར་ཡབ་དེ་ཉིད་དང་། ཡུམ་སྤྱིའི་ཆུ་འདོར་བྱོན་པ་ལ་གཅིག་རྒྱལ་མོ་་་་་་བསོད་ནམས་འབུམ་ཀྱང་ཟེར་བ་འདུག་འཚོ་ཞེས་པ་ལས། ས་མོ་གླང་གི་ལོ་དཔྱིད་ཟླ་ར་བ་ལ། རྗེ་འདི་ཉིད་ངོ་མཚར་བའི་བལྟས་དུ་མ་དང་བཅས་ཏེ། དཔལ་ས་སྐྱའི་སྡེ་ཆེན་པོར་བལྟམས་སོ། ། དེ་ཡང་། གཞོན་ནུའི་དུས་ནས་དེས་པ་དང་། ། གསོང་པོར་སྨྲ་ཞིང་དུལ་བ་དང་། ། བརྩེ་ལྡན་འོད་གསལ་རྒྱུན་མི་འཆད། ། འདི་དག་ཆོ་རིགས་བཙུན་པའི་བརྟགས། །
གནམ་ཟེར་ཐོག་གིས་མི་ཚུགས་ཞིང་། ། མཐུ་རྩལ་གྱད་ཀྱིས་མི་བཟོད་ལ། ། ངག་གིས་གདོན་རྣམས་སྐྲག་བྱེད་པ། ། འདི་དག་འཁོན་གྱི་གདུང་ལས་འབྱུང་། ། གཞུང་བཟང་ཁྲེལ་དང་ངོ་ཚ་ཤེས། ། ཡ་རབས་སྤྱོད་ཚུལ་ཀུན་རྫོགས་ཤིང་། ། རིགས་དང་རུས་དང་ཆོ་འབྲང་ལྡན། ། མི་མཆོག་ཁྱེད་ལ་བདག་དད་དོ། ། འོད་གསལ་རྒྱུན་མི་འཆད་པའི་ལོ་རྒྱུས་ནི། བགྲེས་པོ་རྒྱུས་ཅན་རྣམས་ཞལ་མཐུན་པར།
སྨྲ་མཁྱེན་ནས་དགུང་ལོ་དྲུག་བདུན་གྱི་བར་མནལ་མཛད་པའི་ངང་ནས། ཕ་རོལ་པོ་དག་གིས་ཅི་སྨྲས་པ་དང་། བྱ་བྱེད་རྣམས་ཐོགས་མེད་དུ་མཁྱེན་ནས་གསུངས་པས། ཀུན་ངོ་མཚར་དུ་འཛིན་པ་དང་། རྗེ་ཉིད་ཀྱི་སྐུ་ཞང་དགེ་བའི་བཤེས་གཉེན་གཅིག་ལ་དམར་ཁྲིད་གསན་པ་དང་། མཁས་གྲུབ་འཕགས་པ་ལ་ནེ་གུ་ཆོས་དྲུག་གི་ཁྲིད་གསན་པས། སྔར་གྱི་ཉམས་སྣང་ཕལ་མོ་ཆེ། འོད་གསལ་ཟིན་པའི་ཉམས་སུ་ངོ་འཕྲོད་པ་དང་། དགུང་ལོ་བརྒྱད་པ་ནས། རྨི་ལམ་ཟིན་པ།
སྦྱོང་སྤེལ། སྤྲུལ་བསྒྱུར། ཞིང་ཁམས་བལྟ་བ་ལ་སོགས་པ་རྨི་ལམ་གྱི་སྟོབས་ཤིན་ཏུ་ཆེ་བར་ཡོད་དེ། དེ་ཀའི་མུ་བརྒྱུད་ན། རྨི་ལམ་གྱི་གྲུབ་ཆེན་གཅིག་ཡོང་བ་ཡོད་དེ། སྣ་མངས་པས་ལན་གསུང་། འདི་ཙམ་གསུངས་ཀྱང་རྨི་ལམ་ལ་དབང་ཐོབ་པ་ཡིན་ནོ། ། ཡང་རྗེའི་ཞལ་ནས། ད་གཞོན་ནུའི་དུས་སུ་མི་རྟག་པ་དང་། ངེས་འབྱུང་གིས་ཀུན་ནས་བསླངས་པའི་ཟ་ཟི་བན་བུན་མང་པོ་བྱུང་སྟེ།
ཕྱིས་བརྟགས་པས་ཉམས་ཡིན་པར་དགའ་བ་ལ་ཞེས་ཡང་ཡང་གསུང་ངོ་། ། ཆེ་བའི་ཡོན་ཏན་གཉིས་པ་གཟུགས་ཕུན་སུམ་ཚོགས་པ་ནི། འཁོར་འདུས་པ་རྒྱ་མཚོའི་དབུས་ན་བཞུགས་ཀྱང་། གཞན་ལྷག་པར་གཟུགས་བཟང་བ་རྣམས་ཀྱིས་བསྐྲུན་པར་མི་བཟོད་དེ། ཆུ་ཞེང་གབ་ཅིང་བརྗིད་པའི་སྐུ། ། ཞལ་རས་ཟླ་བ་རྒྱས་པ་བཞིན། ། སྤྱན་དཀྱུས་ཨུཏྤལ་གསལ་བུ་མཚུངས། ། དཔྲལ་དབྱེས་ཟླ་བ་ཚེས་པ་འདྲ། ། འཛུམ་བག་འོད་ཟེར་འཕྲོ་བ་བཞིན། ། སྐུ་སྟོད་སེང་གེའི་འཕེལ་ཁ་མཚུངས། །
འགྲོས་ནི་གླང་ཆེན་རོལ་པ་འདྲ། ། བལྟ་བས་མི་ངོམས་ཁྱོད་ལ་འདུད། ། ཅེས་པ་ལྟར་མངོན་དུ་གྱུར་ཅིང་། དེང་སང་སྐུ་བགྲེས་པར་གྱུར་ཀྱང་གཞོན་ཤ་རྒྱས་ཤིང་སྐྲ་དཀར་ཉུང་། གཉེར་མ་མི་མངའ། སྐུ་ལ་དྲི་མ་མི་འཆགས། ལྷག་པར་གཟི་མདངས་ཆེ་ཞིང་ཚུལ་ཁྲིམས་ཀྱི་དྲི་ཞིམ་པོའི་ངད་པ་འཕྲོ། ཟོ་མདོག་བདེ་བ་ལ་སོགས་པ་ངོ་མཚར་དུ་སྣང་བ་ཀུན་ལ་གསལ་ལོ། ། ཆེ་བའི་ཡོན་ཏན་གསུམ་པ་ལོངས་སྤྱོད་ཕུན་སུམ་ཚོགས་པ་ནི། མཆོག་གི་ལོངས་སྤྱོད་གསེར་དངུལ་དང་།
ཨ་ཀ་རུ་ནག་པོ། ཙནྡན་དཀར་དམར་ལ་སོགས་ལས་གྲུབ་པའི་སྐུ་གསུང་ཐུགས་ཀྱི་རྟེན་གཞལ་མེད་ཁང་ལ་སོགས་པ་རང་ཉིད་ཀྱིས་བཞེངས་ཤིང་། གཞན་གྱིས་ཕུལ་བ་ལ་སོགས་པ་དཔག་ཏུ་མེད་པ་དང་། བཏགས་སྐུ། སྐུད་རིས། བསི་ཧུ་ལ་སོགས་ལས་གྲུབ་པའི་ངོ་མཚར་བའི་སྐུའི་རྟེན་དང་། གསེར་ལས་བཞེངས་པའི་བཀའ་འགྱུར་རོ་ཅོག་གསུང་གི་རྟེན། གསེར་གྱི་རྡོ་རྗེ་དྲིལ་བུ་སོགས་ངོ་མཚར་བའི་ཐུགས་ཀྱི་རྟེན་དཔག་ཏུ་མེད་པ་རྣམས་དང་། དེ་དག་གི་སྤྱན་སྔར་མཆོད་པའི་རྫས་ལ་གསེར་གྱི་འཁོར་ལོ་རྩིབས་སྟོང་ལྡན། གསེར་གྱི་བུམ་པ།
གསེར་གྱི་མཎྜལ་བདུན་ཚར་སོགས་ལ་རེ་རེའང་རིན་པོ་ཆེའི་རིགས་མི་འདྲ་བ་དུ་མས་སྤྲས་པ་རྣམས་དང་། དེ་བཞིན་དུ་གུ་གུ་ཤའི་མཆོད་རྫས་དང་། དམ་རྫས་དཔག་ཏུ་མེད་པ་རྣམས་དང་། མུ་ཏིག་གི་གདུགས། རྒྱལ་མཚན། མུ་ཏིག་གི་རྣམ་སྦྱར་སོགས་དཔག་ཏུ་མེད་པ་རྣམས་དང་། གཞན་ཡང་ཟ་འོག ན་ཇུས་སོགས་དར་ཟབ་རིགས་མི་འདྲ་བ་དུ་མ་ལས་བསྒྲུབས་པའི་དར་ཁ། གུར། གདུགས།
རྒྱལ་མཚན། བ་དན། ཡོལ་བ་སོགས་དཔག་ཏུ་མེད་པ་དེབ་གཏེར་ཆེན་མོར་གསལ་བ་རྣམས་དང་། ཐུན་མོང་གི་ལོངས་སྤྱོད་གསེར་དངུལ་བྲེ་ཆེན། རིན་པོ་ཆེ་བཻ་ཌཱུརྻ། མན་ཤེལ། མུ་མེན། སྤུག བྱི་རུ། མུ་ཏིག་ཐཱ་ན།
ས་ལེ་སྦྲམ། བསེ་རུ། དུང་གཡས་འཁྱིལ་སོགས་ནོར་བུ་དང་རིན་པོ་ཆེ་རིགས་དུ་མ་དང་། གོས་ཟབ་དང་དར་ཟབ་དཔག་ཏུ་མེད་པ་དང་། ཇ་རྟ་འཛོ་གསུམ་སོགས་རྒྱ་བོད་ཀྱི་ཟང་ཟིང་གི་ལོངས་སྤྱོད་དཔག་ཏུ་མེད་པ་སྔ་ཕྱིར་ཕྱག་ཏུ་བབས་སོ། ། མདོར་ན། སྐུ་དང་གསུང་དང་ཐུགས་ཀྱི་རྟེན། ། དམ་ཚིག་རྫས་དང་མཆོད་པའི་རྫས། ། རིན་པོ་ཆེ་དང་དར་ཟབ་དང་། ། འབྲུ་དང་རྐང་འགྲོ་ཁང་བཟང་སོགས། །
ཐུན་མོང་བ་དང་ཕུལ་བྱུང་བའི། ། དཔལ་འབྱོར་མི་བཟད་ཁྱོད་ལ་འདུད། ། ཆེ་བའི་ཡོན་ཏན་བཞི་པ་ཤེས་རབ་ཕུན་སུམ་ཚོགས་པ་ཇི་ལྟར་མངའ་བ་ནི། གཞོན་ནུ་ཉིད་ནས། ཀློག་དང་། ཡི་གེ་དང་། རྩིས་དང་། བརྟག་པ་བརྒྱད་པ་དང་། ལུགས་ཀྱི་བསྟན་བཅོས་ལ་སོགས་པའི་གནད་རྣམས་དང་། ཕྱི་ནང་གི་རིགས་པའི་གནས་ཕལ་མོ་ཆེ་ལ་མ་རྨོངས་ཤིང་།
རྣམ་པར་སྤྱོད་པའི་ཤེས་རབ་དང་སྤོབས་པ་ཐོགས་པ་མེད་པ་མངའ་སྟེ། འཆད་པར་འགྱུར་བའི་མཁྱེན་རབ་ཀྱི་རྣམ་གྲངས་དག་གིས་ཤེས་པར་ནུས་སོ། ། མདོར་ན། འཇིག་རྟེན་ཚུལ་ལུགས་ཇི་སྙེད་པ། ། རྒྱ་ཆེན་རིག་པའི་གནས་རྣམས་ལ། ། སྐྱེས་སྟོབས་དང་ནི་སྦྱོར་བྱུང་གི ། བློ་གྲོས་མཚུངས་བྲལ་ཁྱོད་ལ་འདུད། ། ཆེ་བའི་ཡོན་ཏན་ལྔ་པ་དབང་ཕྱུག་ཕུན་སུམ་ཚོགས་པ་ནི། རྗེ་འདི་ཉིད། ཧོར་གྱི་དུས་ནས།
གོང་གི་ལུང་དང་གདན་ས་ཆེན་པོའི་བཀའ་གྲོས་ལ་དབང་བ་རྣམས་དང་། སོན་ཝི་སིའི་མི་དཔོན་རྣམས་ཀྱིས་ལྷ་ཁང་བླ་བྲང་དུ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གདན་སར་མངའ་གསོལ། དེ་ནས་བཟུང་སྟེ་རྒྱ་བོད་ཧོར་གསུམ་གྱི་རྒྱལ་པོ་རྒྱལ་བརྒྱུད། མི་ཆེན། བཤེས་གཉེན་ཆེན་པོ། སྡེ་བདག་རྣམས་ཀྱི་ཕུད་དུ་ཁུར། མཆོད་གནས་སུ་འཛིན། ཁྱད་པར་དེང་སང་གོང་མ་མིའི་དབང་པོ། ཏའི་མིང་ཆོས་ཀྱི་རྒྱལ་པོ་ཆེན་པོས་ཞབས་སྤྱི་བོར་བླངས། ཐེག་ཆེན་ཆོས་ཀྱི་རྒྱལ་པོ་ཞེས་པ་ལ་སོགས་པར་མཚན་གྱི་རྣམ་གྲངས་དུ་མས་ཐུབ་པའི་རྒྱལ་ཚབ་ཆེན་པོར་མངའ་གསོལ།
གསེར་གྱི་འཁོར་ལོ་རྩིབས་སྟོང་ལྡན་ཕུལ་ནས། འཛམ་བུའི་གླིང་དུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་གསོལ་བ་བཏབ། གཞན་ཡང་རྒྱ་བོད་ཀྱི་མཁས་གྲུབ། བསྟན་འཛིན་གྱི་སྐྱེས་བུ་ཆེན་པོ་ཡོངས་སུ་གྲགས་པ་ཕལ་མོ་ཆེ་རྣམས་ཀྱིས་ཀྱང་ཆོས་དང་མཐུན་པར་རྒོལ་བར་མི་ནུས་ཤིང་། ཆོས་དང་དམ་ཚིག་གིས་སྦྲེལ་བའི་སློབ་མར་གྱུར་པ་ཤ་སྟག་གོ ། མདོར་ན་སའི་སྟེང་གནམ་འོག་ན་འགྲན་ཟླ་ཐམས་ཅད་དང་བྲལ་ཞིང་ཀུན་ལ་དབང་བསྒྱུར་བ་ཡིན་ནོ། ། ཆེ་དགུ་རྣམས་ཀྱིས་བཀའ་བཞིན་དང་དུ་ལེན། ། མཁས་གྲུབ་རྣམས་ཀྱི་གཙུག་གི་རྒྱན་གྱུར་ལ། ། ས་སྟེང་འདི་ན་འགྲན་པའི་ཟླ་དང་བྲལ། ། དབང་ཕྱུག་ཕུན་སུམ་ཚོགས་པ་ཁྱོད་ལ་འདུད། །
ཆེ་བའི་ཡོན་ཏན་དྲུག་པ་ནད་མེད་པ་ཕུན་སུམ་ཚོགས་པ་ནི། རྗེ་འདི་ཉིད་སྐུ་ཚེ་སྔ་མ་ལ་མཛད་པ་མཐར་ཕྱིན་པའི་མཐུས་སྐུ་ལུས་ལ་ནད་ཀྱི་རིགས་གང་གིའང་རྐྱེན་གྱིས་མ་གོས་ཤིང་། བསྐྱོད་པ་ཡང་ཟོ་མདོག་བདེ་ལ་ནད་ཐམས་ཅད་དང་བྲལ་བ་ཡིན་ནོ། ། ཚེ་རབས་ཀུན་ཏུ་བཟོད་པ་གོམས་པའི་མཐུས། ། རིམས་དང་ནད་སོགས་འབྱུང་བཞིའི་གནོད་པ་ཡིས། ། རྣམ་པ་ཀུན་ཏུ་བསྙེལ་བ་མི་མངའ་བ། ། བསྙུན་བྲལ་ཁྱོད་ལ་བདག་ཅག་ལྷག་པར་དད། ། ཆེ་བའི་ཡོན་ཏན་བདུན་པ་ཚེ་རིང་བ་ཕུན་སུམ་ཚོགས་པ་ནི། ཚེ་ལོ་བརྒྱ་པའི་དུས་འདིར། དེ་བཞིན་གཤེགས་པ་ན་ཚོད་བརྒྱད་ཅུ་བཞེས་པ་དང་ཚུལ་མཚུངས་པར་བདག་ཉིད་ཆེན་པོ་འདིས་ཀྱང་།
དགུ་ལོ་བདུན་ཅུ་དོན་བདུན་བཞུགས། རྗེའི་ཞལ་ནས། ཤངས་ཕུའི་ཟམ་འཚེར་ལ་ཁ་ན་འཇའ་འོད་དཔག་ཏུ་མེད་པ་འཁྱིལ་ཞིང་འཁྲིགས་པའི་གསེབ་ན། བུད་མེད་མང་པོས་བདེ་བ་ཅན་དུ་བྱོན་ཟེར་བ་སོགས་ཆོ་འཕྲུལ་མང་པོ་བྱུང་། དེའི་དུས་སུ་འདུན་པ་བྱས། ཁྱེད་ཀྱིས་ལོ་བརྒྱད་ཅུ་ཐུབ་ཟེར་བའི་ལུང་བསྟན་ཅིག་བྱུང་བས་ད་བར་བསྡད། ད་ཡུན་རིང་བསྡོད་པའི་ངེས་པ་མེད་གསུང་། གོང་ལ་ཕྱིན་པའི་དུས། རྒྱལ་པོའི་མི་དཔྱད་མཁན་པོ་ན་རེ། ཁྱོད་རུས་སྦལ་གྱི་རིགས་ཡིན་པས།
ལོ་བརྒྱད་ཅུ་ཐུབ་ཟེར་གྱིན་གདའ། ན་ནིང་ཤི་ན་ཁོ་ལ་ཁ་སྐྱེངས་ཡོང་བ་འདུག་གསུང་། བདེ་བར་གཤེགས་ཁར་ཞལ་ནས། ད་དུང་ལོ་རེ་ཙམ་བསྡོད་བསམ་པ་ཡིན་ནའང་། རྟེན་འབྲེལ་འགའ་ཞིག་གིས་རྒྱུས། ད་ལོ་འགྲོ་བར་འདུག ཁྱེད་རང་རྣམས་རིམ་འགྲོ་བྱས་མ་བྱས་ནི་མེད། བྱེད་ནའང་དབང་ཆེ། འུ་ཅག་ཚེ་དང་ཐོས་བསམ་སྒོམ་གསུམ་ཕྲིན་ལས་ཐམས་ཅད་མཐར་ཕྱིན་པས། མྱ་ངན་དང་སེམས་ཁྲལ་ཅུང་ཟད་ཀྱང་མ་བྱེད།
གསོལ་བ་ཐོབ་གསུངས་ནས། བརྒྱད་ཅུའི་སྟེང་ནས། ལོ་གསུམ་ཐུགས་ཀྱིས་འཕེན་པ་བཏང་སྟེ། བདུན་ཅུ་དོན་བདུན་བཞུགས་སོ། ། དཔལ་ལྡན་ས་སྐྱ་པའི་གདུང་བརྒྱུད་རིམ་པར་བྱོན་པ་རྣམས་ཀྱི་ནང་ནས། རྗེ་འདི་ཉིད་ལས་སྐུ་ཚེ་རིང་བ་མ་བྱུང་ངོ་། ། མདོར་ན། རིགས་དང་། གཟུགས་དང་། འབྱོར་པ་དང་།
བློ་གྲོས་དང་། དབང་ཕྱུག་དང་། བསྙུན་མེད་པ་དང་། སྐུ་ཚེ་མཐར་ཕྱིན་པ་སྟེ། འདི་ལྟར་ཆེ་བའི་ཡོན་ཏན་བདུན་གྱིས་ལྷ་དང་བཅས་པའི་འཇིག་རྟེན་སྐྱེ་དགུ་རྣམས་ཀྱི་ནང་ན་མངོན་པར་མཐོ་ཞིང་ཁྱད་པར་དུ་འཕགས་པ་ཡིན་ནོ། ། སྤྱི་དོན་གཉིས་པ། ཉན་ཐོས་དང་ཐུན་མོང་དུ་སྐུ་ཆེ་བའི་ཡོན་ཏན་ལ། གཞི་ཚུལ་ཁྲིམས་ལ་ཇི་ལྟར་གནས་པའི་ཚུལ། ཀློག་པ་ཐོས་བསམ་དང་། སྤོང་བ་བསམ་གཏན་ལ་ཇི་ལྟར་བསླབ་པའི་ཚུལ་དང་གསུམ།
དང་པོ་གཞི་ཚུལ་ཁྲིམས་ལ་ཇི་ལྟར་གནས་པ་ལ། དགེ་བསྙེན་དང་། དགེ་ཚུལ་གྱི་སྡོམ་པ་ནོད་ཚུལ། དགེ་སློང་གི་སྡོམ་པ་ནོད་ཚུལ་ལོ། ། དེ་དག་རིམ་པ་བཞིན། སྐུ་ན་གཞོན་ནུ་ལ་ཚངས་པར་སྤྱོད་པའི་དགེ་བསྙེན་གྱི་སྡོམ་པ་བླངས་ཏེ། དགུང་ལོ་བཅོ་ལྔ་བཞེས་པའི་དུས་སུ་འབྲུག་ལོ་ཟླ་བ་བདུན་པའི་ཚེས་བཅུ་ལ། ཏའི་དབེན་བཞི་ཐོག་པ་ཀུན་དགའ་རིན་ཆེན་པས་མཁན་པོ། མཁས་གྲུབ་རིན་ཆེན་རྡོ་རྗེ་བས་སློབ་དཔོན། དད་པའི་དགེ་འདུན་མང་པོ་དང་བཅས་པའི་དབུས་སུ་རབ་ཏུ་བྱུང་སྟེ།
ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བར་མཚན་གསོལ་ནས། དགེ་ཚུལ་གྱི་སྡོམ་པས་མཛེས་པར་བྱས། དགུང་ལོ་ཉི་ཤུ་རྩ་བཞི་བཞེས་པའི་དུས་སུ། ཆོས་རྗེ་བླ་མ་དམ་པས་མཁན་པོ། པཎྜི་ཏ་མ་ཏིས་ལས་ཀྱི་སློབ་དཔོན། ལོ་ཙཱ་བ་བྱང་ཆུབ་རྩེ་མོས་གསང་སྟོན་གྱི་སློབ་དཔོན། དད་པའི་དགེ་འདུན་བཅུ་ཕྲག་ཟུང་དང་བཅས་པའི་དབུས་སུ། ངོ་མཚར་བའི་བལྟས་དུ་མ་དང་བཅས་ནས་ཚངས་པར་སྤྱོད་པ། དགེ་སློང་གི་སྡོམ་པས་མཛེས་པར་བྱས་ཤིང་བསྙེན་པར་རྫོགས་པར་མཛད་དོ། ། ཁྱོད་ནི་བསྟན་པའི་སྒོར་ཞུགས་ནས། །
དགེ་བསྙེན་དགེ་ཚུལ་བསྙེན་པར་རྫོགས། ། སོ་སོར་ཐར་པའི་བརྟུལ་ཞུགས་ཀྱིས། ། ཚངས་སྤྱོད་མཐར་ཕྱིན་ཁྱོད་ལ་འདུད། ། གཉིས་པ་ཀློག་པ་ཐོས་བསམ་ལ་ཇི་ལྟར་བསླབ་པའི་ཚུལ་ནི། ལུང་དང་རིག་པའི་གནད་ལ་ལེགས་པར་སྦྱངས་པའི་མཁས་པ་དག་བསྟེན་ཏེ། རྒྱས་པའི་བསྟན་བཅོས་ཚད་མ་རྣམ་འགྲེལ་ལ་སོགས་པ། རིགས་པ་དང་ལུང་གི་བསྟན་བཅོས་དུ་མ་དག་གསན་སྦྱོང་མཛད་ནས། དཔལ་ས་སྐྱའི་ཆོས་གྲྭ་ཆེན་པོར། ལོ་བཅོ་བརྒྱད་ཀྱི་བར་དུ་བརྩོན་པ་དང་ལྡན་པ་སྡེ་སྣོད་འཛིན་པ་འདུས་པ་རྒྱ་མཚོའི་ཚོགས་ལ། འཆད་པ་དང་།
རྩོད་པ་དང་། རྩོམ་པ་གསུམ་གྱི་སྒོ་ནས་བསྟན་པ་ལ་བྱ་བ་རྒྱ་ཆེན་པོ་མཛད། དེ་དག་གི་ཐད་དུ་མཚན་ཉིད་པའི་བདག་རྐྱེན། ཕྱོགས་རིས་ཀྱི་གྲྭ་བསྐོར་བ་རྣམས་ལ་གནང་སྦྱིན་མཛད་པ་ལ་སོགས་པ་ནི་དཔག་ཏུ་མེད་དོ། ། དེ་དག་གི་བར་སྐབས་སུ། ཕག་མོ་གྲུ་པ་འཇམ་དབྱངས་གཽ་ཤྲཱིས་དབུས་སུ་སྤྱན་དྲངས། རྩེ་ཐང་གི་ཆོས་གྲྭ་ཆེན་པོར་རབ་ཏུ་སྦྱངས་པའི་སྡེ་སྣོད་འཛིན་པ་རྣམས་དང་བརྩོད་པས། རྗེ་འདི་ཉིད་ཀུན་ལས་རྒྱལ་བའི་ལོ་རྒྱུས་བགྲེས་པོ་རྣམས་གསུང་ཞིང་། ཞལ་ནས་ཀྱང་། ངས་རྩེ་ཐང་དུ་ཕྱིན་ཙ་ན།
དགེ་བཤེས་མང་པོས་མཐའ་བསྐོར་ནས་དྲི་བ་བྱས། འགྲེལ་པའི་ན་ཡ་མང་པོས་རྒལ་རྟགས་བྱས། ལན་བཏབ་པས་ཁོང་ཐམས་ཅད་མགུ་ནས། དེའི་དུས་ངས་ཀྱང་ཐ་སྙད་ཤེས་ཟེར་བ་གཅིག་ཡོད་པ་ཡིན་གསུང་། གསུམ་པ་སྤོང་བ་བསམ་གཏན་ལ་ཇི་ལྟར་བསླབ་པ་ནི། གཞོན་ནུ་ཉིད་ནས་བག་ཆགས་སད་པའི་སྟོབས་ཀྱིས་ཆོས་ཐམས་ཅད་མི་རྟག་པ། སྡུག་བསྔལ་བ་སྟོང་པ་བདག་མེད་པའི་ཉམས་བསམ་གྱིས་མི་ཁྱབ་པ་ཐུགས་ལ་འཁྲུངས་ཏེ། དེ་ཡང་བར་སྐབས་སུ་འཁོར་ལོངས་སྤྱོད་མངའ་རིས་ཐམས་ཅད་རང་རང་ཐ་དད་དུ་བཀྱེ་ཞིང་བོར་ནས་དབེན་པ་ཁོ་ན་ལ་ཐུགས་གཞོལ་བར་མཛད་དོ། ། དེའི་སྐབས་ནས་འཇིག་རྟེན་གྱི་སྤྲོས་པ་མཐའ་དག་སྤངས་པའི་ཞི་གནས་དང་། ལྷག་མཐོང་ཟུང་འབྲེལ་གྱི་ཏིང་ངེ་འཛིན་གྱིས་དུས་འདའ་བར་གྱུར་ཏོ། །
དེའི་ངང་ནས། རྗེ་འདི་ཉིད་ལས་རབ་ཏུ་བྱུང་ཞིང་། བསྙེན་པར་རྫོགས་ཏེ། སྡོམ་པ་ནོད་པ་སྟོང་ཕྲག་དུ་མ་དག་འཕེལ་ཞིང་རྒྱས་པར་མཛད་དོ། ། སྤྱི་དོན་གསུམ་པ། བྱང་ཆུབ་སེམས་དཔའ་དང་ཐུན་མོང་དུ་སྐུ་ཆེ་བའི་ཡོན་ཏན་ལ། བྱང་ཆུབ་སེམས་དཔའི་སྡོམ་པ་ཇི་ལྟར་ནོད་པའི་ཚུལ། བྱང་ཆུབ་སེམས་དཔའི་སྤྱོད་པ་ལ་ཇི་ལྟར་བསླབས་པའི་ཚུལ་གཉིས་ལས། དང་པོ་ནི། ཆོས་ཀྱི་རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོ།
བླ་མ་ཆེན་པོ་བསོད་ནམས་བློ་གྲོས། ཏའི་དབེན་ཆོས་ཀྱི་རྒྱལ་མཚན་དཔལ་བཟང་པོ་ལ་སོགས་པ་རྣམས་ལ། དབུ་མ་ལུགས་ཀྱི་བྱང་ཆུབ་སེམས་དཔའི་སྡོམ་པ་ནོད། ལོ་ཙཱ་བ་ཆེན་པོ་བྱང་ཆུབ་རྩེ་མོ་ལ་སོགས་པ་རྣམས་ལ། སེམས་ཙམ་ལུགས་ཀྱི་བྱང་ཆུབ་སེམས་དཔའི་སྡོམ་པ་ནོད་ནས། བསླབ་པ་གསུམ་གྱི་བརྟུལ་ཞུགས་ལ་གནས་པར་མཛད། གཞན་གྱི་དོན་དུ་ལྷག་བསམ་བསླབས་ཆེན་གྱིས། ། བྱང་ཆུབ་སྤྱོད་པ་བསླབས་ཆེན་རྫོགས་བགྱིའི་སླད། ། བྱང་ཆུབ་སེམས་དཔའི་བརྟུལ་ཞུགས་ཉེ་བར་ནོད། ། རྒྱལ་བའི་སྲས་ཀྱི་ཐུ་བོ་ཁྱོད་ལ་འདུད། །
གཉིས་པ་བྱང་ཆུབ་སེམས་དཔའི་སྤྱོད་པ་ལ་ཇི་ལྟར་བསླབ་པའི་ཚུལ་ནི། ཕ་རོལ་ཏུ་ཕྱིན་པ་དྲུག་ལས། དང་པོ་སྦྱིན་པ་ལ་བསླབ་པ་ནི། སེར་སྣ་མེད་ཅིང་སྐལ་བ་དང་འཚམས་པར་གཏོང་བ་ལ་སྤྲོ་བའི་བདག་ཉིད་ཅན་ཞིག་སྟེ། སྤྱིར་ཟང་ཟིང་གི་སྦྱིན་པ། ཆོས་ཀྱི་སྦྱིན་པ། སྐྱབས་ཀྱི་སྦྱིན་པ། བྱམས་པའི་སྦྱིན་པ་བཞི། དང་པོ་ལ། སྦྱིན་པའི་ཡུལ་མཆོག་དང་མཆོག་མ་ཡིན་པ་གཉིས།
མཆོག་ནི། སྐུ་གསུང་ཐུགས་ཀྱི་རྟེན་བཞེངས་པ། དེ་དག་གི་མཆོད་རྫས། དཀར་མེ་ཁོར་ཡུག གསུང་རབ་འགྱུར་རོ་ཅོག་གི་གསུང་སྒྲོག་པ། ཚ་ཚ་འབུམ་གཏེར་ལོ་རེ་བཞིན་དུ་བརླབས་ཆེན་སྒྲུབ་པ་རྣམས་དང་། དབུས་གཙང་ཁམས་གསུམ་གྱི་དགོན་སྡེ་རྣམས་ན་བཞུགས་པའི་མཁན་སློབ་དགེ་བའི་བཤེས་གཉེན་དགེ་འདུན་འདུས་པ་རྒྱ་མཚོ་དང་བཅས་པ་རྣམས་ལ། རང་རང་གི་ཐད་དུ་སྔ་ཕྱིར་བསྙེན་ཅིང་བསྐུར་བ་དང་། ཁྱད་པར་གདན་ས་ཆེན་པོ་དཔལ་ལྡན་ས་སྐྱར་ཡང་། སྔ་ཕྱིར་གསེར་དངུལ་གྱི་ཐོག་དྲངས་པའི་འབུལ་བ་རྣམ་གཞག་ཡང་ཡང་བསྒྲུབས་པ་དང་།
རྒྱུན་དུ་ཡང་མཚན་ཉིད་པ་ཕལ་མོ་ཆེ་རྣམས་དང་། སྒོམ་ཆེན་པ་ཕལ་མོ་ཆེ་རྣམས་ལ་རྒྱགས་གནང་བ་དང་། དགོས་སུའང་དགེ་སྦྱོར་ཤ་སྟག་བྱེད་པ་རྣམས་ལ་གནང་སྦྱིན་མཛད་པ་ལ་སོགས་པ་ནི་སྔ་ཕྱིར་མཐའ་ཡས་མང་པོ་མཛད་པའོ། ། སྦྱིན་པའི་ཡུལ་མཆོག་མ་ཡིན་པ་ནི། སྤྱིར་སྐྱེ་བོ་ཕལ་མོ་ཆེ་རྣམས་ལ་སྦྱིན་གཏོང་མཛད་པ་དང་། ཁྱད་པར་དུ་མ་ནུས་པ་དང་། བཀྲེན་ཅིང་ཕོངས་པ་ཉམས་ཐག་པ་རྣམས་ལ། དངོས་དང་ལྐོག་ཏུ་སྦྱིན་གཏོང་མཛད་པའང་མང་དུ་བྱུང་ངོ་། ། གཉིས་པ་ཆོས་ཀྱི་སྦྱིན་པ་ནི། ཆོས་དོན་དུ་གཉེར་བ་ཤ་སྟག་བྱུང་ན།
ཕྱོགས་རིས་ནས་ལྷགས་པའི་ཉམས་ཆུང་རེ་རེ་ལའང་དཀའ་གནས་ཆེར་མི་མཛད་པར་འདོད་ཆོས་ཀྱིས་རྒྱུད་ཚིམ་པར་མཛད་ན། དགེ་འདུན་འདུས་པ་རྒྱ་མཚོའི་ཚོགས་སྐྱེ་བོ་ཕལ་མོ་ཆེ་དང་བཅས་པ་ལ། སོ་སོའི་སྐལ་བ་དང་འཚམས་པར་དེང་སང་གི་བར་དུ་ཆོས་ཀྱི་འཁོར་ལོ་རྒྱུན་དུ་ཡང་ཡང་བསྐོར་བ་སྨྲོས་ཅི་དགོས། དེ་ལ་ཉིན་མཚན་ཆོས་ཀྱིས་དུས་འདའ་ཞིང་བསྙེལ་བ་མི་མངའ་བ་ཞིག་གོ ། གསུམ་པ་སྐྱབས་ཀྱི་སྦྱིན་པ་ནི། དམག་དང་ཆོམས་རྐུན་དང་། རྒྱལ་པོའི་ཆད་པས་འཇིགས་ཞིང་སྐྲག་པའི་ཉམས་ཐག་པ་ཕལ་མོ་ཆེ་རྣམས་དང་། གཞན་ཡང་མི་མ་ཡིན་པའི་འཇིགས་པ་ཕལ་མོ་ཆེ་རྣམས་ལ། བྱིན་རླབས་དང་། སྟོབས་དང་བཀའ་ལུང་དང་ཆོས་དང་ཟང་ཟིང་གི་སྒོ་ནས།
དབུགས་འབྱིན་ཞིང་འཇིགས་པ་ལས་ཐར་བར་མཛད་པ་སོགས་ནི་དཔག་ཏུ་མེད་དོ། ། དེ་ཡང་གོང་དུ་བྱོན་དུས་ཁྲིམས་ཕོག་པའི་ཉམས་ཐག་པ་ཁྲི་ཕྲག་མང་པོ། བཀའ་ལུང་གིས་ཁྲི་མུན་ལས་ཐར་བར་མཛད་པའི་ལོ་རྒྱུས་དང་། ཕོ་བྲང་ལ་མེ་ཤོར་བའི་དུས་སུ་བྱིན་རླབས་ཀྱིས་ཞི་བར་བྱས་པའི་ལོ་རྒྱུས་དང་། རྨ་ཆུ་ལ་མི་ཐར་པ་རྙོག་མའི་རང་བཞིན་བྱིན་རླབས་ཀྱིས་དངས་པར་བྱས་ནས་ཐར་པར་མཛད་པའི་ལོ་རྒྱུས་དང་། མདོ་སྟོད་སྨད་དུ། འབྲུམ་ནད། གདོན་གྱིས་ཉེན་པ་ཁྲི་ཕྲག་དུ་མ་དག རྗེ་འདི་བྱོན་པ་དང་བྱིན་རླབས་ཀྱིས་ཞི་བར་བྱས་པའི་ལོ་རྒྱུས་དང་། མདོར་ན་མི་དང་མི་མ་ཡིན་པའི་འཇིགས་པ་ལས་ཐར་བར་མཛད་པ་ནི་མི་འཇིགས་པའི་སྦྱིན་པའོ། །
བཞི་པ་བྱམས་པའི་སྦྱིན་པ་ནི། ཀུན་ལ་སྙོམས་པའི་ཐུགས་ཀྱིས་དངོས་དང་བརྒྱུད་པའི་སྒོ་ནས་གནས་སྐབས་དང་། མཐར་ཐུག་གི་བདེ་བ་དང་། དགེ་བ་ལ་འགོད་ཅིང་ཕན་པར་མཛད་པ་ཁོ་ན་ལྷུར་ལེན་པ་ཡིན་ནོ། ། ཆོས་དང་ཟང་ཟིང་དཔལ་འབྱོར་རྒྱ་མཚོ་ཡིས། ། གང་ལ་གང་དགོས་རེ་བ་བསྐངས་ནས་ནི། ། སླར་ཡང་ལྷུག་པར་གཏོང་བའི་ངང་ཚུལ་ཅན། ། མི་བཟད་སྦྱིན་པའི་གཏེར་ཆེན་ཁྱོད་ལ་བདུད། ། གཉིས་པ་ཚུལ་ཁྲིམས་ལ་བསླབ་པ་ལ། སྡོམ་པའི་ཚུལ་ཁྲིམས་ལ་བསླབ་པ།
དགེ་བ་ཆོས་བསྡུད་ཀྱི་ཚུལ་ཁྲིམས་ལ་བསླབ་པ། སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་པ་གསུམ། རིམ་པ་བཞིན་སོ་སོར་ཐར་པ་དང་། བྱང་ཆུབ་སེམས་དཔའི་སྡོམ་པ་ལ་ཉེས་ལྟུང་ཕྲ་ཞིང་ཕྲ་བས་མ་གོས་ཤིང་སྡོམ་པ་དང་། དེ་དག་གི་བསླབ་པར་བྱ་བ་མཐའ་དག་ལ་གཅེས་སྤྲས་སུ་མཛད་ཅིང་ཡོངས་སུ་བསྡུད་པ་དང་། དེ་ལྟར་སྤང་བར་བྱ་བ་དང་། བསླབ་པར་བྱ་བ་དེ་དག་ཐམས་ཅད་གཞན་གྱི་དོན་འབའ་ཞིག་གི་ཕྱིར་ལྷུར་ལེན་པ་ཤ་སྟག་གོ ། ཉེས་ལྟུང་ཕྲ་ཞིང་ཕྲ་བས་མ་གོས་ཞིང་། ། གཅིག་ཏུ་དགེ་བའི་མཛད་སྤྱོད་འབའ་ཞིག་གིས། ། གཞན་གྱི་དོན་ལ་བསྙེལ་བ་མི་མངའ་བ། །
ཚུལ་ཁྲིམས་ཕུང་པོས་བརྒྱན་པ་ཁྱོད་ལ་འདུད། ། གསུམ་པ་བཟོད་པའི་ཕ་རོལ་ཏུ་ཕྱིན་པ་ལ་བསླབ་པ་ནི། ལོག་པར་བལྟ་ཞིང་གཤེ་བསྐུར་བྱེད་པ་དག་དང་། འཁོར་གྱི་ལོག་སྒྲུབ་ཇི་སྙེད་ཅིག་བྱུང་ཡང་དེ་དག་ལ། ལྷག་པར་བརྩེ་ཞིང་དངོས་སམ་བརྒྱུད་པའི་སྒོ་ནས་ཕན་པ་ཁོ་ན་ལྷུར་མཛད་པ་ཤ་སྟག་གོ ། སྐྱོན་བྲལ་ཁྱོད་ལ་ལོག་པར་སྒྲུབ་པའི་ཚོགས། ། མཐུ་ལྡན་ཁྱོད་ཀྱིས་ཚར་གཅོད་ནུས་ན་ཡང་། ། བརྩེ་ལྡན་ཁྱོད་ནི་ལྷག་པར་རྗེས་སུ་སྐྱོང་། ། རྟག་ཏུ་བཟོད་པའི་ངང་ཚུལ་ཁྱོད་ལ་འདུད། ། བཞི་པ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་བསླབ་པ་ནི།
སྤྱིར་དགེ་བའི་བྱ་བ་རླབས་པོ་ཆེ་མཐའ་དག་ལ་ཐུགས་གཞོལ་ཞིང་འབད་མེད་དུ་རྫོགས་པར་ནུས་པ་དང་། ཁྱད་པར་དུ་ཉིན་ཞག་ཕྲུགས་རེ་ལ་སུས་ཀྱང་དཔག་པར་མི་ནུས་པའི་ཟབ་མོའི་ཐུགས་དམ་གཟིགས་རྟོག ཞལ་ཐོན། ཆོས་འཆད་པ། རྒྱུན་གཏོར་ལ་སོགས་པའི་ཆོས་སྤྱོད་ཀྱི་རིམ་པས་དུས་འདའ་ཞིང་། མཛད་པའི་ཕྲིན་ལས་བརླབས་པོ་ཆེ་ལ་སྐད་ཅིག་ཀྱང་བསྙེལ་བ་མི་མངའ་ཞིང་། ཐ་མལ་དུ་སྙོམས་ལས་ལ་བཞུགས་པ་སུས་ཀྱང་མཐོང་མ་མྱོང་ཞིང་། ཉིན་མཚན་ཆོས་ཀྱིས་འདའ་བ་ནི། དིང་སང་གི་བར་དུ་ཀུན་ལ་གསལ་ལོ། ། ཁྱོད་ནི་རྒྱལ་སྲས་སྤྱོད་པ་བརླབས་ཆེན་ལས། །
རྟག་ཏུ་ཞུམ་པ་མེད་པའི་བརྩོན་འགྲུས་ཀྱིས། ། སྐད་ཅིག་རེ་ལ་མ་ལུས་རྫོགས་མཛད་པ། ། བརྩོན་འགྲུས་ཀུན་ནས་མཐར་སོན་ཁྱོད་ལ་འདུད། ། ལྔ་པ་བསམ་གཏན་གྱི་ཕ་རོལ་ཏུ་ཕྱིན་པ་ལ་བསླབ་པ་ནི། གཞོན་ནུ་ཉིད་ནས་དབེན་པ་ལ་ཐུགས་གཞོལ་ཞིང་སྤྲོས་པ་ཐམས་ཅད་རིང་དུ་སྤངས་ཏེ། ཞི་གནས་ཟབ་མོ་ལ་རིང་དུ་སྦྱངས་ཤིང་བརྟན་པ་ཐོབ་པས། ལྷག་མཐོང་སོ་སོར་རྟོག་པའི་ཤེས་རབ་ལ་བརྩེ་གཅིག་ཏུ་གནས་པའི་ངང་ནས་མ་གཡོས་པར། སྔར་སྨྲོས་པའི་མཛད་པའི་ཕྲིན་ལས་དེ་དག་གིས་དུས་འདའ་བ་ཡིན་ནོ། ། དེའི་ཕན་ཡོན་ཉམས་རྟོགས་དང་འོད་གསལ་དང་མངོན་པར་ཤེས་པ་ལ་སོགས་པ་ཇི་ལྟར་མངའ་བ་ནི་འཆད་པར་འགྱུར་རོ། ། བསྙེན་བསྐུར་ཟང་ཟིང་ཀུན་ལ་མ་ཆགས་ཤིང་། །
དབེན་པའི་གནས་སུ་ཞི་ལྷག་ཟུང་འབྲེལ་གྱིས། ། ཏིང་འཛིན་ཟབ་མོས་ཁྱོད་ཐུགས་རྣམ་པར་གྲོལ། ། བསམ་གཏན་མཆོག་ལ་མངའ་བརྙེས་ཁྱོད་ལ་འདུད། ། དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པ་ནི། ཡང་དག་པའི་ལྟ་བ་ཕྱིན་ཅི་མ་ལོག་པ་ལ་ཐོས་བསམ་གྱིས་སྒྲོ་འདོགས་བཅད། སྒོམ་བྱུང་གི་ཤེས་རབ་ཀྱིས་ངེས་པའི་ཤེས་རབ་བསྐྱེད་པས། ཐོས་པ་རྒྱ་མཚོའི་ཕ་རོལ་ཏུ་སོན་ཅིང་སྡེ་སྣོད་གསུམ་གྱི་དེ་ཁོ་ན་ཉིད་ལ་མ་རྨོངས་ཤིང་སྤོབས་པ་ཐོགས་པ་མེད་པར་གྱུར་ཏེ། སྐྱེས་ཐོབ་སྦྱངས་དང་སྒོམ་བྱུང་ཤེས་རབ་ཀྱིས། ། ཇི་བཞིན་ཇི་སྙེད་ཤེས་བྱའི་གནས་རྣམས་ལ། ། རྣམ་པ་ཀུན་ཏུ་རྨོངས་པ་མི་མངའ་བ། །
ཤེས་རབ་རྒྱ་མཚོའི་མཐར་སོན་ཁྱོད་ལ་འདུད། ། དེ་ལྟར་ཕ་རོལ་ཏུ་ཕྱིན་པ་དྲུག་དང་ལྡན་པའི་ངང་ནས་སྐྱེ་དགུའི་ཚོགས་ཕལ་མོ་ཆེ་ཁྲི་ཕྲག་དུ་མ་དག་བསྡུ་བའི་དངོས་པོ་བཞིས་ཡང་དག་པར་བསྡུས་ཏེ། བྱང་ཆུབ་སེམས་དཔའི་སྡོམ་པས་རྒྱུད་སྨིན་པར་མཛད་ཅིང་། བྱང་ཆུབ་སེམས་དཔའི་སྤྱོད་པ་བརླབས་པོ་ཆེ་དགྲ་ལ་འགོད་པར་མཛད་དོ། ། བཞི་པ་རིག་པ་འཛིན་པ་དང་ཐུན་མོང་གི་སྐུ་ཆེ་བའི་ཡོན་ཏན་ལ། རིག་པ་འཛིན་པའི་སྡོམ་པ་ཇི་ལྟར་ནོད་པ། དེའི་བསླབ་བྱ་ལ་ཇི་ལྟར་བསླབ་པ་གཉིས། དང་པོ་རིག་པ་འཛིན་པའི་སྡོམ་པ་ཇི་ལྟར་ནོད་པ་ནི། སྨིན་པར་བྱེད་པ་དབང་བསྐུར་བས་ཐུགས་གཏམས་པ་སྟེ། རྒྱུད་སྡེ་བཞིའི་ནང་ནས་བྱ་བའི་རྒྱུད་ལ།
རིགས་གསུམ་སྤྱིའི་དབང་དང་། རིགས་གཏད་ཕལ་མོ་ཆེ་རྣམས་དང་། སྤྱོད་པའི་རྒྱུད་ལ་རྣམ་སྣང་མངོན་བྱང་དང་། འཇམ་དཔལ་དཔའ་བོ་གྲུབ་པའི་དབང་ལ་སོགས་པ་ཕལ་མོ་ཆེ་རྣམས་དང་། རྣལ་འབྱོར་རྒྱུད་ལ། རྡོ་རྗེ་དབྱིངས། ཁམས་གསུམ་རྣམ་རྒྱལ་གྱི་དབང་ལ་སོགས་པ་ཕལ་མོ་ཆེ་རྣམས་དང་། རྣལ་འབྱོར་བླ་ན་མེད་པའི་རྒྱུད་ཀྱི་བསྐོར་ལ། གཉིས་སུ་མེད་པའི་རྒྱུད། དཔལ་དུས་ཀྱི་འཁོར་ལོ་དང་།
དཔལ་ཀྱཻ་རྡོ་རྗེ་ལ་སོགས་པ་ཕལ་མོ་ཆེ་རྣམས་དང་། ཕ་རྒྱུད་གསང་བ་འདུས་པ་དང་། གཤིན་རྗེའི་གཤེད་ལ་སོགས་པ་རྣམས་དང་། མ་རྒྱུད་འཁོར་ལོ་བདེ་མཆོག་མཉམ་སྦྱོར། སྒྱུ་མ་ཆེན་མོ་ལ་སོགས་པ་རྣམས་ཏེ། རྒྱུད་སྡེ་བཞི་དང་འབྲེལ་བའི་དབང་བསམ་གྱིས་མི་ཁྱབ་པས་ཐུགས་རྒྱུད་སྨིན་པར་མཛད་དོ། ། རབ་འབྱམས་རྒྱུད་སྡེའི་དཀྱིལ་འཁོར་ཆེར་ཞུགས་ནས། ། དབང་དང་རྗེས་གནང་རིག་གཏད་ལ་སོགས་པ། ། དམ་ཚིག་སྡོམ་པའི་ཚོགས་ཀྱིས་ཡོངས་སུ་གཏམས། ། རིག་པ་འཛིན་པའི་གཙོ་བོ་ཁྱོད་ལ་འདུད། །
གཉིས་པ་རིག་པ་འཛིན་པའི་བསླབ་བྱ་ལ་ཇི་ལྟར་བསླབ་པ་ནི། ལུང་ལ་བསླབ་པ་དང་། མངོན་པར་རྟོགས་པ་ལ་བསླབ་པ་གཉིས། དང་པོ་ནི་རྒྱུད་སྡེ་བཞི་དང་འབྲེལ་བའི་རྒྱུད། བསྟན་བཅོས་མན་ངག་ཕལ་མོ་ཆེ་རབ་འབྱམས་གསན་པའི་ཚུལ་ནི། རྗེ་འདི་ཉིད་ཀྱི་གསན་ཡིག་ཆེན་མོ་ལས་རྟོགས་པར་བྱའོ། ། རབ་འབྱམས་རྒྱུད་དང་མན་ངག་མཛོད་འཛིན་པ། ། མཁས་གྲུབ་རྡོ་རྗེ་འཛིན་པའི་ཚོགས་རྣམས་ལས། ། རྒྱུད་དང་མན་ངག་གསན་ཞིང་ཐུགས་སུ་ཆུད། ། གསང་སྔགས་རྒྱ་མཚོའི་མཐར་སོན་ཁྱོད་ལ་འདུད། །
མངོན་པར་རྟོགས་པ་ལ་ཇི་ལྟར་བསླབ་པ་ལ། བསྐྱེད་པའི་རིམ་པའི་རྣལ་འབྱོར་ལ་བསླབ་པ། རྫོགས་པའི་རིམ་པའི་རྣལ་འབྱོར་ལ་བསླབ་པ། དེའི་ཡན་ལག་སྤྱོད་ལམ་གྱི་རྣལ་འབྱོར་ལ་ཇི་ལྟར་མཛད་པ་གསུམ་ལས། བསྐྱེད་པའི་རིམ་པའི་རྣལ་འབྱོར་ནི། སྤྱིར་མེ་ཏོག་ཕོག་པའི་ལྷའི་རྣལ་འབྱོར་མང་པོའི་བསྒོམ་བཟླས་ལ་བརྩོན་ཞིང་། ཁྱད་པར་དུ་ཐུགས་དམ་ནར་མ་ལ་ཀྱཻ་རྡོ་རྗེ། བདེ་མཆོག གཤེད་དམར་ལ་སོགས་པའི་ཕྱག་ལེན་མང་དུ་མཛད། རྫོགས་པའི་རིམ་པའི་རྣལ་འབྱོར་ནི།
སྤྱིར་བསམ་གྱིས་མི་ཁྱབ་ནའང་། འཁྲུལ་འཁོར། རླུང་སྦྱོར། ཐིག་ལེའི་རྣལ་འབྱོར། གཏུམ་མོའི་རྣལ་འབྱོར། བདེ་བ་སྒོམ་པའི་རྗེས་ལ་བལྟ་བ་སྐྱོང་བ། རྨི་ལམ་དང་འོད་གསལ་འཛིན་པ་ལ་སོགས་པ་རྒྱུན་དུ་མཛད་པའི་ཐུགས་དམ་དུ་མ་ཞིག་མངའ་ལ། བསྐྱེད་རྫོགས་གཉིས་ཀའི་ཐུན་མོང་དུ་ལམ་དུས་ལེན་པ། ལམ་ཟབ་མོ་བླ་མའི་རྣལ་འབྱོར། བིར་སྲུང་ལ་སོགས་པ་བཀའ་རྒྱས་བཏབ་པ་མང་དུ་སྣང་།
དེ་དག་གི་ཡན་ལག་སྤྱོད་ལམ་གྱི་རྣལ་འབྱོར་ལ། བཟླས་པ། གཏོར་མ། སྦྱིན་སྲེག ཉལ་བ། ལྡང་བ། ཁྲུས་ཀྱི་རྣལ་འབྱོར། ཁ་ཟས་ཀྱི་རྣལ་འབྱོར་ལ་སོགས་པས་དུས་འདའ་ཞིང་། མ་གདམས་པའི་ཀུན་སྤྱོད་ཐ་མལ་དུ་བཞུགས་པ་སྐད་ཅིག་ཀྱང་མི་མངའ་འོ། ། ཟབ་མོའི་ལམ་གྱིས་ཁྱོད་ཐུགས་རྣམ་གྲོལ་ཞིང་། །
རིམ་པ་གཉིས་ཀྱི་རྣལ་འབྱོར་ཟུང་དུ་འབྲེལ། ། རྣམ་པ་ཀུན་ཏུ་གཡོ་བ་མེད་པའི་ངང་། ། ཏིང་འཛིན་ཟབ་མོ་མངའ་བརྙེས་ཁྱོད་ལ་འདུད། ། སྤྱིའི་རྣམ་པར་ཐར་པ་ལ། དགེ་བའི་བཤེས་བསྙེན་ཇི་ལྟར་བརྟེན་པའི་ཚུལ། ལུང་གི་ཡོན་ཏན་གྱི་རྣམ་གྲངས་དང་བཅས་པ། མངོན་པར་རྟོགས་པའི་ཡོན་ཏན་གྱི་རྣམ་གྲངས། གནས་སྐབས་སུ་ངོ་མཚར་བའི་བལྟས་ཇི་ལྟར་བྱུང་ཚུལ་གྱི་རྣམ་གྲངས་དང་གསུམ། དང་པོ་ནི། ཚིགས་སུ་བཅད་པ།
ཐམས་ཅད་མཁྱེན་པ་མཚུངས་མེད་ཆོས་ཀྱི་རྗེ། ། བསོད་ནམས་རྒྱལ་མཚན་ལྷག་པར་གུས་བརྟེན་ནས། ། ཁྱེད་ཀྱིས་བསྙེན་པར་རྫོགས་པའི་སྡོམ་པ་ནོད། ། དེ་བཞིན་རྒྱལ་སྲས་རིག་འཛིན་སྒོར་ཞུགས་ནས། ། སྨིན་པར་བྱེད་པ་དབང་གིས་རྒྱུད་སྦྱངས་ཤིང་། ། གྲོལ་ལམ་རྣལ་འབྱོར་བཞི་ཡི་བསྐྱེད་རིམ་དང་། ། རྫོགས་པའི་རིམ་པ་ཤིན་ཏུ་སྤྲོས་མེད་སོགས། ། ཡན་ལག་བཅས་པ་ཡོངས་སུ་རྫོགས་པར་གསན། ། གཞན་ཡང་ཀྱཻ་རྡོ་རྗེ་རྩ་བའི་རྒྱུད། ། བཤད་སྲོལ་རྣམ་གཉིས་ཆ་ལག་དང་བཅས་པ། །
ས་ཆེན་བླ་མའི་བཀའ་འབུམ་ལ་སོགས་རྣམས། ། གསན་ནས་རྒྱལ་ཚབ་དམ་པར་མངའ་གསོལ་ལོ། ། ཉིད་ཀྱི་ཡབ་གཅིག་ལྔ་རིག་པཎྜི་ཏ། ། ཏ་དབེན་ཆེན་པོ་ཆོས་ཀྱི་རྒྱལ་མཚན་དང་། ། བླ་མ་ཆེན་པོ་བསོད་ནམས་བློ་གྲོས་ལ། ། གཞོན་ནུའི་དུས་སུ་རྒྱལ་སྲས་སྡོམ་པ་ནོད། ། ཏ་དབེན་གཽ་ཤྲཱི་ཀུན་དགའ་རིན་ཆེན་ལ། ། ཉིད་ཀྱིས་ཚངས་སྤྱོད་རབ་བྱུང་སྡོམ་པ་ནོད། ། བླ་མ་ཆེན་པོ་ཀུན་དགའ་རྒྱལ་མཚན་དཔལ། ། ཉེ་བར་བསྙེན་ནས་གསང་བ་འདུས་པ་དང་། །
རིགས་བསྡུས་ལ་སོགས་དཀྱིལ་འཁོར་ཆེར་ཞུགས་ནས། ། ལུང་སོགས་ཆོས་ཀྱི་རྣམ་གྲངས་དུ་མ་ནོད། ། གཞོན་ནུའི་དུས་ན་ཀུན་མཁྱེན་གངས་་་་་་གྲགས་པ་དཔལ་ཁྲོད་པས། ། བྱིན་གྱིས་བརླབས་ཤིང་ལུང་བསྟན་རྟེན་འབྲེལ་བསྒྲིགས། ། མཁས་གྲུབ་ཆེན་པོ་རིན་ཆེན་རྡོ་རྗེ་ལ། ། རྡོ་རྗེ་གསུམ་གྱི་བསྙེན་སྒྲུབ་ལ་སོགས་གསན། ། བཀའ་དྲིན་མཉམ་མེད་མ་ཏི་པཎྜི་ཏ། ། བསྙེན་ནས་རྒྱུད་སྡེ་བཞི་དང་འབྲེལ་པ་ཡི། ། དབང་དང་བྱིན་རླབས་དུ་མས་རྒྱུན་སྨིན་ཅིང་། ། མདོ་རྒྱུད་བསྟན་བཅོས་རྣམ་གྲངས་དུ་མ་དང་། །
ཞི་བྱེད་ཕྱག་ཆེན་ནཱ་རོ་ཆོས་དྲུག་སོགས། ། ཡོངས་སུ་གྲགས་པའི་གདམས་པ་རབ་འབྱམས་གསན། ། དཔལ་ལྡན་རྒྱུད་འཛིན་ཕྱོགས་ལས་་་་་་ཇོ་མོ་ནང་པ་རྣམ་རྒྱལ་ལ། ། དུས་ཀྱི་འཁོར་ལོའི་དཀྱིལ་འཁོར་ཆེར་ཞུགས་ནས། ། རྒྱུད་རྒྱལ་ཟབ་ལམ་རྡོ་རྗེའི་རྣལ་འབྱོར་སོགས། ། ཡན་ལག་བཅས་པ་གསན་ཞིང་ཐུགས་སུ་ཆུད། ། སྒྲ་བསྒྱུར་ཆེན་པོ་བྱང་ཆུབ་རྩེ་མོ་ལ། ། ཐེག་ཆེན་ལམ་གྱི་དངོས་གཞི་བློ་སྦྱོང་དང་། ། འཕགས་པའི་བཀའ་སྲོལ་དཔལ་ལྡན་འདུས་པ་ཡི། ། སྒོར་ཞུགས་རིམ་པ་ལྔ་ཡི་གདམས་པ་སོགས། །
རྣམ་གྲངས་དུ་མས་ཁྱོད་ཐུགས་རྣམ་པར་གྲོལ། ། འཕགས་་་་་་ས་བཟང་པའི་མཚན་མངའ་མཁས་་་་་་གཞོན་ནུ་བློ་གྲོས་ཟེར་གྲུབ་རིན་པོ་ཆེ། ། ཉེ་བར་བསྙེན་ནས་གསུང་ངག་རིན་པོ་ཆེ། ། དབང་དང་བྱིན་བརླབས་ལམ་བསྐོར་དང་བཅས་པ། ། ཤངས་པའི་གསེར་ཆོས་རྣམ་བཞི་ལ་སོགས་ནོད། ། མཁྱེན་པའི་དབང་ཕྱུག་་་་་་གྲགས་ཟེར་ས་སྐྱ་བུ་སྟོན་པ། ། ཉེ་བར་བརྟེན་ནས་དཔལ་ལྡན་ས་སྐྱ་པའི། ། བཀའ་སྲོལ་ཕྱག་བཞེས་དབང་དང་བྱིན་རླབས་དང་། ། མན་ངག་ལ་སོགས་རྣམ་གྲངས་དུ་མ་ནོད། ། ཁྱད་པར་དུ་ཡང་ཀྱཻ་རྡོ་རྗེ་ཡི། །
རྒྱུད་གསུམ་བཤད་སྲོལ་ཟུང་གིས་བརྒྱན་པ་དང་། ། གཞུང་ཤིང་བཞིས་དཀྲི་གསུང་ངག་རིན་པོ་ཆེ། ། ལམ་བསྐོར་དང་བཅས་གསན་ཞིང་ཐུགས་སུ་ཆུད། ། མཁྱེན་ལྡན་ཐོས་པ་རྒྱ་མཚོའི་མཛོད་འཛིན་པ། ། གཉག་སྟོན་བྱང་ཆུབ་སེང་གེ་ཞེས་བགྱི་བ། ། ཁྱོད་ཀྱིས་རྣམ་པ་ཀུན་ཏུ་ཉེར་བརྟེན་ནས། ། དབང་དང་བྱིན་བརླབས་མན་ངག་དུ་མ་དང་། ། གཞན་ཡང་ཁ་བ་ཅན་དུ་འགྱུར་རོ་ཅོག ། བཀའ་དང་བསྟན་བཅོས་དེ་འགྲེལ་བཅས་པའི་ལུང་། ། བློ་བཟང་ཁྱོད་ཀྱིས་ངོམ་པ་མེད་པར་གསན། །
སྟོན་པ་གང་དེས་དཔེ་མཁྱུད་མེད་པར་གདམས། ། གནས་བརྟན་ཆེན་པོ་རྒྱལ་བ་བཟང་པོ་པ། ། ཉེ་བར་བརྟེན་ནས་དབང་དང་རྗེས་གནང་དང་། ། གཞན་ཡང་ཆོས་ཀྱི་རྣམ་གྲངས་དུ་མ་གསན། ། སྡོམ་བརྩོན་དམ་པ་མཁས་གྲུབ་ཁྱུང་པོ་པ། ། ཉེ་བར་བསྙེན་ནས་བྱ་བ་སྤྱོད་པའི་རྒྱུད། ། ཁྱད་པར་རྣལ་འབྱོར་རྒྱུད་ཀྱི་སྒོར་ཞུགས་ནས། ། རྡོ་རྗེ་དབྱིངས་སོགས་རྣམ་གྲངས་དུ་མ་གསན། ། འོད་གསལ་ཐོགས་མེད་སྒྲུབ་ཆེན་བྱམས་པ་དཔལ། ། གུས་པས་བརྟེན་ནས་ཁྱུང་པོ་རྣལ་འབྱོར་པའི། །
བཀའ་སྲོལ་བྱིན་བརླབས་ཞལ་གདམས་ཕལ་ཆེར་གསན། ། གཞན་ཡང་སྡེ་སྣོད་འཛིན་པའི་ཚོགས་རྣམས་ལ། ། ལུང་དང་རིགས་པའི་རྣམ་གྲངས་དུ་མ་གསན། ། ཞེས་པ་ལྟར་རྟོགས་པར་བྱའོ། ། ཁྱད་པར་དུ་ཀུན་མཁྱེན་གསང་ཁྲོད་པ་དང་འཇལ་བཞེད་པའི་ཚེ། དེའི་ཐོ་རངས་ཀུན་མཁྱེན་གངས་ཁྲོད་པའི་རྣལ་ལམ་དུ། ཚེས་བཅོ་ལྔའི་ཟླ་བ་རྒྱང་ཤར་བ་རྨི། སད་པ་དང་ཉེ་གནས་རྣམས་ལ། དེ་རིང་ལས་ཅན་སྐལ་ཅན་ཅིག་ཡོང་བའི་བལྟས་གཅིག་བྱུང་བས་སུ་བྱུང་ཡང་འཕྲད་ཁ་ཐོངས་གསུང་། དེ་འཕྲལ་དུ་རྗེ་འདིས་ཕེབས་པས་ཤིན་ཏུ་དགེས།
སློབ་དཔོན་ཆེན་པོ་ལ་ཆོས་གང་འདོད་འབུལ་གསུང་ནའང་། དེ་དུས་རྣམ་འགྲེལ་གྱི་སློབ་གཉེར་གྱི་སྒང་ཡིན་པས། གསན་པའི་སྐབས་མ་བྱུང་གསུང་། དེར་ཀུན་མཁྱེན་གངས་ཁྲོད་པས། འཇམ་པའི་དབྱངས་ཀྱི་གསེར་སྐུ་ལེགས་པ་གཅིག་གནང་། ཐུགས་རབ་ཀྱི་རྟེན་འབྲེལ་བསྒྲིགས། དེ་ཕྱིན་ཆད་སྔར་བས་ཐུགས་འཛིན་བཟང་བར་སོང་བའི་ལོ་རྒྱུས་གསུང་། ཡང་བླ་གོས་ལེགས་པ་གཅིག་གནང་། སྡོམ་བརྩོན་ཚུལ་ཁྲིམས་དང་ལྡན་པའི་རྟེན་འབྲེལ་བསྒྲིགས། དིང་སང་རབ་ཏུ་བྱུང་ཞིང་བསྙེན་པར་རྫོགས་པ་སྟོང་ཕྲག་དུ་མའི་མཁན་པོ་མཛད་ནས་ཚུལ་ཁྲིམས་མཐར་ཕྱིན་པ་འདི་ལ་བལྟ་བ་ཡིན་གསུང་ངོ་། །
ཡང་སྟན་དམར་ལེགས་པ་གཅིག་གནང་། ཀུན་གྱིས་བསྐུར་བའི་རྟེན་འབྲེལ་བསྒྲིགས་པ་ཡིན་ནོ། ། ཞེས་གསུང་། གཉིས་པ་མངོན་པར་རྟོགས་པའི་ཡོན་ཏན་གྱི་རྣམ་གྲངས་ལ་གསུམ། བླ་མ་དང་ཡིད་དམ་ཞལ་གཟིགས་ཤིང་ལུང་བསྟན་ཚུལ། མཁའ་འགྲོ་དང་ཆོས་སྐྱོང་གིས་བཀའ་ནོད་ཚུལ། ཏིང་ངེ་འཛིན་དང་མངོན་པར་ཤེས་པ་ལ་མངའ་བརྙེས་ཚུལ་ལོ། ། དང་པོ་བླ་མ་དང་ཡི་དམ་གྱི་ཞལ་གཟིགས་ཚུལ་ནི། བྱང་རྭ་སྒྲེང་དུ་ཟླ་བ་ལྔ་སྐུ་འཚམས་དམ་པོ་ལ་བཞུགས་པའི་དུས་སུ། ཐོ་རངས་གཅིག་རྣལ་ལམ་དུ་རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོའི་གཟིམ་ཁང་ཡིན་ཟེར་བའི་ཁང་བཟང་དབུ་རྩེ་རྙིང་མ་བསྐོར་ལས་ཅུང་ཆེ་བ།
ཞལ་ལ་སེར་པོ་ལེགས་པར་བྱས་པ་གཅིག་འདུག རྗེ་ཐམས་ཅད་མཁྱེན་པའང་བཞུགས་ནས་འདུག་སྟེ། རྗེའི་ཞལ་ནས་ཁང་པ་འདིའི་བདག་པོ་ལ་ཁྱེད་བསྐོ་བ་ཡིན་གསུངས་ནས་གནང་བ་གཅིག་རྨི། དེའི་མོད་ལ་མནལ་སད། དེ་འཕྲལ་དུ་བླ་མའི་རྣལ་འབྱོར་བསྒོམ་ནས་གསོལ་བ་བཏབ་པས། ཐོ་རངས་ནས་ཉི་མ་ཕྱེད་ཀྱི་བར་དུ་རྗེ་བླ་མ་ཉིད་ན་བཟའ་ཇུས་ངུར་ཁའི་ཟླ་ཁམ། དབུ་ཞ་ལྷབ་ཞ་མཛད་པ་གསལ་པོ་མངོན་སུམ་ལྟ་བུར་བྱུང་། ཏིང་ངེ་འཛིན་དེ་ལ་འབྱམས། གཞན་ཡང་བྱིན་རླབས་ཀྱི་འཇུག་སྒོ་ངོ་མཚར་བ་འགའ་ཞིག་བྱུང་ཞེས་རྗེ་ཉིད་གསུང་། དེའི་ཉིན་པར་འབྲི་ཁུང་པ་དང་།
ཉན་པོ་དགོན་པ་བའི་གདན་འདྲེན་འཛོམས་ནས་རྨི་ལམ་གྱི་རྟེན་འབྲེལ་གཅིག་གིས་ཉན་པོར་ཕྱིན་པར་བཟང་པར་འདུག་པས། ཉན་པོ་བ་ལ་ཁས་བླངས་པ་ཡིན་གསུངས། དེ་ནས་བཟུང་སྟེ། འཕན་ཡུལ་གྱི་ས་ཆར་རྗེ་བཙུན་ས་སྐྱ་པ་ཡབ་སྲས་ཀྱི་ཆོས་བརྒྱུད་དང་ཕྲིན་ལས་དར་ཞིང་རྒྱས་པར་མཛད་དོ། ། ཡང་ས་སྐྱའི་དབུ་རྩེ་རྙིང་མར་ལོ་གསུམ་སྐུ་མཚམས་དམ་པོ་ལ་བཞུགས་པའི་དུས་སུ་ཐོ་རངས་མནལ་ལམ་དུ། རྗེ་ས་སྐྱ་པ་ཆེན་པོ་དང་འཇལ། གཡམ་ལེབ་ལ་ས་དཀར་གྱིས་བྲིས་པའི་བཅུ་གྲངས་ཀྱི་ཚད་ཙམ་གྱི་པུ་སྟི་ཞིག་གནང་ནས། འདི་རྣམས་ཁྱོད་ཀྱི་བློ་ལ་ཟུངས་ཤིག་གསུངས། བློ་ལ་བཟུང་བས་དགའ་སྣང་ལ་ཚད་མེད་པ་བྱུང་བའི་ངང་ལས། རྗེ་ས་ཆེན་སྙིང་ཁར་ཐིམ་ནས་སོང་།
དེའི་མོད་ལ་མནལ་སད་ཙམ་ན། དང་པོ་ཁམས་བདེ་རིག་པ་དངས་པ་བྱུང་པ་ལ། དེ་ནས་ཡུན་དུམ་ཙམ་གཅིག་སོང་ཙ་ན་ལུས་པོ་ཐམས་ཅད་ཟི་བེར་ལངས་ནས་ན། ཡང་གཉིད་དུ་སོང་གདའ་ཙ་ན། ནད་དེ་མེད་པར་སྔར་པས་ཁམས་དངས་ཤིང་ཏིང་ངེ་འཛིན་གསལ་པོ་བྱུང་། དགའ་སྣང་ཁྱད་པར་ཅན་སྐྱེས། དེས་རྐྱེན་བྱས་ནས་རྗེ་བཙུན་གོང་མ་ཡབ་སྲས་རྣམས་ཀྱི་བཀའ་འབུམ་བཞེངས་པའི་བློ་སྐྱེས་པ་ཡིན་གསུངས། ཡང་གནས་དེ་ཉིད་དུ་སྐུ་མཚམས་ལ་བཞུགས་པའི་དུས་སུ། ཐོ་རངས་གཅིག་མནལ་ལམ་དུ་གཡབས་ཆེན་ན། རྗེ་བཙུན་ཆེན་པོས་རྒྱུད་གསུམ་ཀ་གསུང་པའི་ཁྲི་གཅིག་ཡོད་པས།
དེའི་སྟེང་དུ་རྗེ་ས་སྐྱ་པ་ཆེན་པོ་དང་། རྗེ་བཙུན་ཆེན་པོ་གཉིས་ཀ་བཞུགས་འདུག་པ་དང་མཇལ་ནས་ཕྱག་ཕུལ་པས། ཐིག་ཁང་བྱང་མ་དིང་སང་འཕགས་པ་རིན་པོ་ཆེའི་སྐུ་ལྡེར་བཞུགས་པའི་སྒོ་ནང་དེ་ནས་ཀྱང་ཁྱེའུ་གཞོན་ནུ་ཤིན་ཏུ་མཛེས་པ་རྒྱན་མང་པོས་བརྒྱན་པ་འོད་ཟེར་འཕྲོ་བཞིན་པ་གཅིག་བྱུང་། དེ་ལ་རྗེ་ས་ཆེན་གྱི་ཞལ་ནས་འདི་ཡང་འོ་ཅག་གི་མི་ཡིན་ངོ་ཤེས་པར་གྱིས་ཤིག་གསུངས་ནས། ང་ཁྱེའུ་དེ་ལ་ངོ་སྤྲད་པ་ཅིག་རྨིས། ཁྱེའུ་དེ་འཇམ་པའི་དབྱངས་ཀྱི་སྤྲུལ་པ་ཡིན་ངེས་པར་འདུག་གསུངས། ཡང་ལྷ་ཁང་ཆེན་པོ་རུ་སྐུ་ཁམས་བསྙེལ་བའི་ཚུལ་བསྟན་པའི་དུས། རྗེ་ས་སྐྱ་པ་ཆེན་པོ་དངོས་སུ་བྱོན། ཏིང་ངེ་འཛིན་གྱི་ཕྱག་དང་མཆོད་པ་ཕུལ། མོས་གུས་ཚད་མེད་པ་འཁྲུངས།
ཞབས་དྲུང་དུ་འབྱོན་པར་གསོལ་བ་བཏབ་པས། རྗེ་ས་ཆེན་ཉིད་ཞལ་འཛུམ་པ་གཅིག་མཛད། བརྒྱང་ཇེ་རིང་ཇེ་རིང་ལ་སོང་། མཐར་མི་སྣང་བར་གྱུར་ཏོ། ། དེ་ནས་ལོ་གསུམ་བཞུགས་པའི་རྟེན་འབྲེལ་ཡིན་པར་མངོན། དེ་ལ་སོགས་པ་རྗེ་བཙུན་བླ་མ་རྣམས་ཀྱི་ཞལ་གཟིགས་ཤིང་ལུང་བསྟན་པ་དང་། རྟེན་འབྲེལ་བསྒྲིགས་པའི་ལོ་རྒྱུས་མང་དུ་གནང་ངོ་། ། ལྷག་པའི་ལྷ་ཞལ་གཟིགས་ཤིང་ལུང་བསྟན་བྱིན་གྱིས་བརླབས་པའི་ཚུལ་ནི། ཁ་རག་ཏུ་བཞུགས་དུས་དེའི་བསྐོར་བྲག་ནག་པོ་གཅིག་གི་དཀྱིལ་ན། བྲག་དཀར་པོ་བཅོ་ལྔའི་ཟླ་བ་འདྲ་བ་གཅིག་ཡོད།
དེའི་མདུན་ན་གདེངས་ཁ་ལེགས་པོ་གཅིག་ཡོད་པས། དེར་སྔ་དྲོ་ཚོགས་མཆོད་བྱེད་པའི་གནས་བྱས་ནས་མདུན་བསྐྱེད་བསྒྲུབ་པའི་སྐབས་སུ་སོང་ཙ་ན། ཉམས་འུར་ནས་དྲན་པས་ཡང་ཡང་འཛིན་དགོས་པ་བྱུང་། ཏིང་ངེ་འཛིན་གསལ་སྟོང་གི་ཤུགས་ཆེན་པོ་ཚད་མེད་པ་སྐྱེས། དེའི་ངང་ལ་མདུན་གྱི་ནམ་མཁའ་ཐམས་ཅད་ཁེངས་པའི་རྗེ་བཙུན་ཀྱཻ་རྡོ་རྗེ་ལྷ་དགུའི་དཀྱིལ་འཁོར་མངོན་སུམ་དུ་ཡུན་རིང་པོར་མཐོང་། གནས་དེར། དགེ་སྦྱོར་ལ་བོགས་ཆེན་པོ་བྱུང་བ་ཡིན་གསུངས། ཡང་དབུ་རྩེ་རྙིང་མའི་གཟིམ་ཁང་དུ་སྐུ་མཚམས་ལ་བཞུགས་པའི་དུས། ཨ་ར་པ་ཙ་ནའི་བསྙེན་པ་བྱེ་བ་ཕྲག་གཅིག་བཏང་། དེའི་དུས་སུ་ནམ་མཁའ་ཐམས་ཅད་དཀྱིལ་འཁོར་རིགས་མི་གཅིག་པ་མང་པོས་གང་བ་ཡང་ནས་ཡང་དུ་མཐོང་གསུངས།
ཡང་ངམ་རིངས་སུ་ཨ་ར་པ་ཙ་ནའི་བསྙེན་པ་འཇུར་པོ་རེ་མཛད་པས་ཐུགས་རབ་ལ་ཐོགས་པ་མེད་པ་ནང་ནས་འཁྲུངས། འཇམ་པའི་དབྱངས་ཀྱི་ཞལ་གཟིགས་ཤིང་འཇམ་དབྱངས་ཀྱི་བསྟོད་པ་འདི་ཡང་དེ་དུས་མཛད་དོ། ། ཡང་རྨི་ལམ་དུ་ལྷ་ཁང་བླ་བྲང་གི་གཟིམ་ཁང་རང་འདྲ་བ་གཅིག་ན། གཙོ་བོ་བཅོམ་ལྡན་འདས་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་གསུམ་ཕྱག་དྲུག་པ། ཞབས་གཡས་བརྐྱང་དུ་བཞེངས་པ་ཤིན་ཏུ་དངས་པ་གཅིག་འདུག དེ་ལ་མོས་གུས་སྐྱེས་ནས་ཕྱག་འཚལ་གྱིན་ཡོད་པས། དེའི་འཁོར་བུད་མེད་དམར་ཚལ་མ་གཅིག་ལན་བུ་ལ་བལྟས་ནས། ཀ་ར་ཀ་ར་ལ་སོགས་པའི་གཟུངས་བཟླ་ཡིན་གླུ་ལེན་པི་ཝཾ་བསྒྱུར་བའི་སྙན་པའི་གདངས་བསམ་གྱིས་མི་ཁྱབ་པས་ཡིད་བསྒྱུར་བ་དང་། ཡང་བུད་མེད་གཞོན་ནུ་ལ་ལྷའི་གོས་སྣ་ཚོགས་པས་ཀླུབས་པ་གཅིག་གིས་གར་སྣ་མི་གཅིག་པ་མཐའ་ཡས་པ་བསྒྱུར། བུ་མོ་གཅིག་གིས་མེ་འབུད་ཀྱིན་འདུག་པ་ཡུན་རིང་པོའི་བར་དུ་བྱུང་གསུང་ངོ་། །
ཡང་རིན་ཆེན་སྒང་བླ་བྲང་དུ་རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་པ་ལ་གཤེད་དམར་ལྷ་བཅུ་གསུམ་མའི་དབང་གསན་པའི་དུས་སུ་རྗེ་ཉིད་བཅོམ་ལྡན་འདས་གཤིན་རྗེའི་གཤེད་དམར་པོ་མཚན་ཉིད་ཐམས་ཅད་ཡོངས་སུ་རྫོགས་པའི་གཙོ་བོའི་རྣམ་པ་མངོན་སུམ་དུ་ཡུན་རིང་པོར་གཟིགས། ཡང་ཞལ་ནས་བྱང་རྭ་སྒྲེང་དུ་མཚམས་ལ་ཡོད་དུས་གཤེད་དམར་ལྔའི་ལུས་དཀྱིལ་འགོད་ལུགས་འདི་ཀུན་གསལ་སྣང་ལ་བྱུང་བ་ཡིན་ཏེ་དུས་ཕྱིས་སློབ་དཔོན་དཔལ་འཛིན་གྱི་རྒྱ་གཞུང་དང་གཅིག་རང་དུ་འདུག ད་ལྟ་འདིའི་བྱིན་རླབས་བྱེད་ཙ་ན། ང་ལ་ངེས་ཤེས་འགྲོངས་ཏིང་པ་ཡོད་གསུང་ངོ་། ། ཡང་རི་བོ་རྩེ་ལྔར་བཞུགས་པའི་དུས། ངོ་མཚར་བའི་བལྟས་ཚིགས་སུ་བཅད་པ། ལྷོ་རིའི་ངོས་ལ་གདན་བཏེག་སྟེ། ། མཁའ་ལ་འཇའ་འོད་ཕྲེང་བའི་ཚོགས། ། འཁྲིགས་པ་བཞིན་དང་འབར་བ་བཞིན། ། འཁྱིལ་བ་བཞིན་དང་བསྣོལ་བ་བཞིན། །
བྲིས་པ་བཞིན་དང་འཁྱུག་པ་བཞིན། ། གསལ་བ་བཞིན་དང་དངས་པ་བཞིན། ། ལྷམ་པ་བཞིན་དང་བཀྲ་བ་བཞིན། ། འོད་ཟེར་བལྟ་ན་གདུག་པའི་ཚོགས། ། ཕྱོགས་རྣམས་ཀུན་ཏུ་ཁྱབ་པར་གྱུར། ། ནུབ་རིའི་རྩེ་ལ་ཕེབས་པའི་ཚེ། ། འཇའ་གུར་ཀུན་ནས་འཁྱིལ་པའི་དབུས། ། རྗེ་ཉིད་འཁོར་གྱི་དཀྱིལ་འཁོར་བཅས། ། དཔལ་ལྡན་གཟི་འོད་ལྷམ་མེར་འབར། ། མེ་ལོང་ནང་གི་གཟུགས་བརྙན་བཞིན། །
ཀུན་ཏུ་གསལ་ལ་ཐོགས་པ་མེད། ། བསམ་གཏན་བདེ་བས་དགེས་དགུར་རོལ། ། ས་འཛིན་དེ་ཡི་བྱང་གི་ཆར། ། ཨ་རུ་ར་ཡི་བྲག་ཕུག་ནས། ། སྟོན་ཟླ་རྒྱས་པའི་ཁ་དོག་བཞིན། ། འཇའ་འོད་དཀར་གསལ་འཁྱུག་པ་ཡི། ། དཀྱིལ་འཁོར་ཁོར་ཡུག་རིམ་པར་བསྐོར། ། སླར་ཡང་མཁའ་ལ་བསྒྲེངས་པའི་རྩེར། ། ཁ་དོག་སྣ་ཚོགས་ཆེར་འབར་བ། ། ཟླུམ་པོ་དང་ནི་གྲུ་བཞི་དང་། །
ཟླ་གམ་དང་ནི་གྲུ་གསུམ་དང་། ། དེ་བཞིན་འོད་ཀྱི་ཐིག་ལེ་དག ། སྐར་མ་བཞིན་དུ་འཁྲིགས་པ་དང་། ། ཁྱེ་འུ་དང་ནི་བུ་མོ་དང་། ། རྟ་དང་གླང་པོ་སྲོག་ཆགས་གཟུགས། ། འབར་བ་བཞིན་དུ་ལྷམ་མེར་གསལ། ། བྱང་རི་བགྲོད་དཀར་འགྲོ་བ་གང་། ། གཞན་དག་གྲང་བའི་རེག་བྱས་འཇོམས། ། རླུང་དང་ཁ་བ་བུ་ཡུག་འཚུབས། ། རྗེ་ཉིད་ཕེབས་ཚེ་ངོ་མཚར་བལྟས། །
སྔོན་མེད་ནམ་མཁའ་དངས་པ་དང་། ། སྤྲིན་མེད་ཉི་མ་གསལ་བ་དང་། ། ཟག་མེད་ཏིང་འཛིན་བདེ་ལ་རོལ། ། ས་འཛིན་དེ་ཡི་བྱང་གི་ཆར། ། ཡན་ལག་བརྒྱད་ལྡན་ཆུ་ཡི་རྒྱུན། ། གཞན་དག་འབད་པས་བསྒྲུབས་ན་ཡང་། ། སྐམ་ཞིང་མཐོང་བར་མི་ནུས་ན། ། བཏུང་བྱར་འོས་པ་སྨྲོས་ཅི་འཚལ། ། རྗེ་ཉིད་སྔོན་གྱི་སྨོན་ལམ་མཐུས། ། ལྷ་ཡི་ཡན་ལག་བརྒྱད་ལྡན་ཆུ། །
མི་ཟད་པ་ཡི་བཏུང་བ་དག ། འཁོར་དང་བཅས་པས་ཅི་དགར་རོལ། ། རྗེ་ཉིད་ཤར་རིར་ཕེབས་པའི་ཚེ། ། རྒྱ་བོད་འདུས་པའི་ཚོགས་དང་བཅས། ། འཇའ་འོད་ཀུན་ནས་འཁྱིལ་པའི་དབུས། ། ལྷ་དབང་བཞིན་དུ་བརྗིད་པ་དང་། ། ཉེ་དབང་བཞིན་དུ་འདུད་པ་དང་། ། དྲི་ཟ་བཞིན་དུ་སྒྲོགས་པར་སྣང་། ། གཞན་ཡང་འཇའ་གུར་རིམ་པ་དག ། འོད་ཀྱི་དྲྭ་བ་འཁྲིགས་པས་སྒྲོལ། །
དེ་དག་གི་ནི་བར་བར་ན། ། དང་བའི་ཆུ་ནང་ཟླ་བ་བཞིན། ། དྲང་སྲོང་འཁར་བ་ཐོགས་པ་དང་། ། སེང་གེ་ཀུན་ནས་འགྱིང་བ་དང་། ། གླང་ཆེན་དལ་བུས་རོལ་བ་དང་། ། ཁྱེ་འུ་སྤྱོད་ལམ་མཛེས་པ་དང་། ། རི་དྭགས་ཀུན་ནས་སྒེག་པ་དང་། ། ལྷ་བུ་གདུགས་དང་རྒྱལ་མཚན་སོགས། ། རོལ་པས་ཕྱག་རྣམས་བྲེལ་བ་དང་། ། དབང་སྔོན་གཞུ་བའི་ཐིགས་པ་བཞིན། །
རལ་གྲི་སྔོན་པོ་འབར་བ་དག ། ཤར་རིའི་རྩེ་ནས་ནུབ་རིའི་བར། ། དྲང་སྲོང་ཀུན་གྱིས་མཐོང་བ་དང་། ། ཆུ་སྐྱེས་ཁ་དོག་སྣ་ཚོགས་གཟུགས། ། སྟེང་གི་མཁའ་ལ་འཁྲིགས་པ་དང་། ། གཞན་ཡང་རྣམ་འཕྲུལ་མཐའ་ཡས་པ། ། ཤར་རིའི་ངོས་ལ་གསལ་བར་གྱུར། ། སླར་ཡང་དབེན་པར་བཞུགས་པའི་ཚེ། ། མཁྱེན་ལྡན་མགོན་པོ་འཇམ་པའི་དབྱངས། ། སྐུ་མདོག་ཕྱག་མཚན་མ་ངེས་པ། །
རྣམ་འཕྲུལ་སྣ་ཚོགས་གཟིགས་པར་གྱུར། ། གཞན་ཡང་འཕགས་པ་སྤྱན་རས་གཟིགས། ། ཤིན་ཏུ་གསལ་བའི་གཙུག་ཏོར་དབུས། ། རྟ་མགོ་ལྗང་ཁུ་རྔོག་མ་དམར། ། དྭངས་ཤིང་གསལ་བས་མཚན་པ་གཅིག ། ཉིན་མཚན་ཀུན་ཏུ་གཟིགས་ཞེས་གསུང་། ། དེ་འདྲ་བརྗོད་ན་གྲངས་ལས་འདས། ། བྲི་ཡིས་ལང་བ་མེད་ཅེས་གསུང་། ། མཁའ་འགྲོ་དང་ཆོས་སྐྱོང་གི་བཀའ་ནོད་ཚུལ་ནི། ཞལ་ནས་དབུ་རྩེར་བཞུགས་དུས་རྨི་ལམ་དུ།
མཐིལ་གྱི་གཙུག་ལག་ཁང་ན་མགོན་པོ་ནག་པོ་ཆེན་པོ་ཕྱག་གཉིས་པ་གཅིག་དང་པོར་མཐོང་བ་ལ། དེ་ནས་དེ་རེས་འགའ་ཕྱག་བཞི་པ། རེས་འགའ་ཕྱག་དྲུག་པ་སོགས་རྣམ་འགྱུར་བསམ་གྱིས་མི་ཁྱབ་པར་སྟོན་བཞིན་པ། མཚན་ཉིད་ཐམས་ཅད་ཡོངས་སུ་རྫོགས་པ་གཅིག་ཏུ་འགྱུར་ཞིང་འགྱུར་ཞིང་སོང་། དེ་མཐོང་བས་ཆོས་སྐྱོང་ཐམས་ཅད་ངོ་བོ་གཅིག་པ་ཡིན་སྙམ་པའི་ངེས་ཤེས་སྐྱེས་གསུང་། ཡང་ངམ་རིངས་སུ་མཚམས་དམ་པོ་བྱས། འཇམ་དབྱངས་དཀར་པོའི་བསྙེན་པ་བྱེད་པའི་དུས་སུ་ཉི་མ་ལྷག་ཏེ་ཤར་ཙ་ན། ལྷ་མོ་དཔོན་གཡོག་གཉིས་དྲེའུ་ནག་པོ་ལ་ཞོན་ནས་བར་སྣང་ལ་ཤ་ར་ར་བྱུང་། མོས་གུས་བྱས་ཕྱག་འཚལ་རིང་ལ་མི་འདུག ལྷ་མོ་འདི་ངས་ལན་མང་པོ་མཐོང་།
ཡང་ལྷ་ཁང་བླ་བྲང་ན་ཡོད་དུས་དཔོན་པོ་རིའི་རྩེ་མོ་ལ་ཤར་ནས་བརྒྱངས་ཀྱིས་བྱུང་། ལྷ་མོའི་དྲེའུ་ལ་གོམ་ཤགས་གཅིག་ཡོད་པ་ལགས་ཚལ་ཚལ་ཡོད་པར་འདུག་གསུང་། ཡང་དབུ་རྩེ་ན་མཚམས་དམ་པོ་ལ་ཡོད་པའི་དུས་སུ། གསོལ་ཇ་ཁང་པར་ཚ་བ་བྱས་པའི་རྗེས་སུ་གཉིད་ཀྱང་མ་ཡིན་པའི་ཉམས་སྣང་གཅིག་ལ་མདུན་གྱི་ནམ་མཁར་དུར་ཁྲོད་བདག་པོ་རུ་ཊ་ཕོ་མོ་གཉིས་གར་སྟབས་ལིང་ལིང་རྣམ་འགྱུར་ཅི་རིགས་བྱེད་པར་མཐོང་། དེ་དུས་དགེ་སྦྱོར་འཕེལ་བའི་སྒང་ཡིན་པས་དགེ་སྦྱོར་གྱི་ཤུགས་ཆེན་པོ་ཡོད་གསུངས། པུ་ཏྲ་འདི་དེང་སང་ཆ་ལུགས་འགྱུར་འདུག་གསུང་བ་དང་། འདི་དེང་སང་གཟི་བརྗིད་ཆེ་བར་འདུག ཆུང་བར་འདུག་གསུང་བ་སོགས་གང་ཡིན་མངོན་སུམ་དུ་གཟིགས་ཤིང་ཕྲན་དུ་འཁོལ་བ་ཡིན་ནོ། ། ཡང་བྱང་རྭ་སྒྲེང་དུ་ཆོས་སྐྱོང་གི་བསྙེན་པ་བསྐྱེལ་ཞིང་མཚམས་ལ་ཡོད་པའི་དུས་སུ། ཉམས་སྣང་ལ་མི་ནག་གཅིག་གིས་རས་ཕྱམ་གྱིས་གཏུམ་པ་གཅིག་ཁུར་ནས་འདུག
ཅི་ཡིན་སྙམ་ཙ་ན་མི་རུ་འདུག་སྟེ་གཏོར་མའི་འགྲམ་དུ་བཞག་བྱུང་། དེ་ལ་ཆེད་དུ་གཏད་ནས་བལྟས་ཙ་ན་མཐོ་གང་ཙམ་དུ་འགྲོ་ཞིང་། དེ་ཁར་བཞག་ཙ་ན་ལི་དང་བོང་གེ་མཉམ་པར་འདུག དེའི་ཉིན་པར། རྭ་སྒྲེང་གི་ཕུ་ན་བླ་མ་ཕྱུག་པོ། འབྲི་ཁུང་བ་གཅིག་འདུག་པ་དེ་བྱུང་ནས་དེར་ངེད་ལ་ཇ་བསྐོལ་བྱ། རྟེན་ཁེབས་གཅིག་ཕུལ་ནས་གནམ་ཟེར་ལ་ཕན་པའི་གདམས་ངག་འདྲ་ཡོད་དེ་གནང་བར་ཞུ་ཟེར། དེ་དུས་ངེད་ཀྱང་ཐང་པོ་ལས་མེད་པ་དང་། བསྒྲུབ་མཆོད་བྱེད་པའི་ཆས་རྣམས་མ་འགྲིག་པར་ཡོད་པས། འཚོ་ཆས་ཀྱི་རྟེན་འབྲེལ་བསྒྲིགས་པར་སྣང་སྟེ།
དགེ་སྦྱོར་ལ་གནོད་སྙམ་ནས་གདམས་ངག་མ་བྱས། དེ་བྱས་ན་གཉིས་ཀ་ལ་ཕན་ངེས་པར་འདུག་པ་ལགས་གསུངས། གཞན་ཡང་གཞི་བདག་ལ་སོགས་པས་བཀའ་ནོད་ཚུལ་ནི། ཞལ་ནས་ངེད་ཁ་རག་ཏུ་བསྒྲུབ་པ་ལ་ཕྱིན་དུས་དེར་སླེབ་ཏུ་ཆ་བ་དང་། བར་སྣང་ལ་རྒྱན་དུ་མས་བརྒྱན་པའི་བུད་མེད་ཀྱི་རྟ་པ་གསུམ་ཕར་རྒྱུག་ཚུར་རྒྱུག་བྱེད་པ་མངོན་སུམ་དུ་མཐོང་། ཁ་རག་ཁྱུང་བཙུན་མ་མོ་དགའ་ནས་བསུ་བ་བྱེད་པ་ཡིན་པར་འདུག དེའི་རྗེས་ཐོགས་ལ་སྐྱེས་པ་གཅིག་གིས་ཞོ་བརྫེ་གཅིག་ཁྱེར་བུ་མོ་སྐྲན་ཁྱེར་མ་གཅིག་ཁྲིད་བྱུང་ནས། བྱིན་རླབས་ཞུ་ཟེར། བྱིན་རླབས་བྱས་པས་དེ་འཕྲལ་དུ་མོའི་ནད་ཟུག་ཞི། དེ་གཞི་བདག་གི་ཆོ་འཕྲུལ་ཡིན་པར་ཤེས་ནས།
འབུལ་བ་ཡང་བླངས་གསུངས། ཡང་གསུང་གི་ཁ་རག་ཏུ་ཟླ་བ་ལྔའི་བར་དུ་བསྡད། དེའི་མཚམས་སུ་སྒྲུབ་པ་པོ་རིན་ཆེན་རྒྱ་མཚོས་མགོ་བྱས་འཁོར་རྣམས་ན་རེ། མི་ཉུང་བའི་དུས་འདིར་ལྷ་སར་གཤེགས་པ་འཐད་ཟེར་ནས་ཞུ་བ་ནན་བྱེད་དུ་བྱུང་། ངེད་ལ་དགེ་སྦྱོར་འཕེལ་པོ་བྱུང་བས་བསྡོད་འདོད་ཀྱང་ཁོང་ཚོ་མ་ཉན་པར་ཆས་པའི་དུས་སུ། རྨི་ལམ་དུ་བུད་མེད་མཛེས་མས་ཕྱག་འཚལ་ནས། བླ་མ་ཁྱེད་ཅིས་ཀྱང་བཞུགས་པར་ཞུ་ཞེས་ཞུ་བ་འབུལ་དུ་བྱུང་། དེ་ནས་ལམ་དུ་ཞུགས་པའི་དུས་སུ་ཡང་ཕྱག་འཚལ་ཞིང་ཞུ་འབུལ་ཡང་ཡང་བྱས་བཤོལ་འདེབས་སུ་བྱུང་། བཤོལ་མ་ཐེབས་པ་དང་། ཨའུ་ཙམ་ཨ་ཟེར་ནས་མགོ་གུག་པ་གཅིག་བྱས་སོང་།
དེ་བཞིན་དུ་སྒྲུབ་པ་པོས་ཀྱང་མཐོང་འདུག དེར་ངེད་ལ་འཛོ་མོ་གསུམ་ཡོད་པའི་ཞོ་བཟང་ཤོས་རང་དེ་རྦབ་དུ་འགྲིལ་ནས་ཤི། མ་བསྡད་པས་མོ་མ་དགའ་བའི་ཆོ་འཕྲུལ་དུ་འདུག་གསུངས། ཡང་ཞལ་ནས་ཁ་རག་གི་སྟོད། དམ་པ་ཕུག་ཟེར་བའི་རྗེ་དམ་པ་སངས་རྒྱས་ཀྱི་བཞུགས་ས་དེ་ལ་བྱས། དངོས་སུ་སྔགས་པ་བག་དྲོན་སྐྲ་དཔུང་པ་གཉིས་སུ་ཉིལ་ལེ་སླེབ་པ་གཅིག་བྱུང་ནས། ཁྱེད་འདིར་ཅི་ལ་འོངས་ཟེར། གནས་བསྐོར་ར་ཡིན་བྱས་པས། གནས་བསྐོར་ནས་ཅི་བྱེད་ཟེར། རིག་པའི་རྩལ་སྦྱོང་བ་ཡིན་བྱས་པས་ཁོང་འཛུམ་མུལ་བྱས་ཕྱག་གཅིག་བཙལ་ནས་གར་སོང་ཆ་མེད་ལ་སོང་།
དེའང་གཞི་བདག་གི་ཆོ་འཕྲུལ་དུ་སྣང་གསུང་། གོང་ནས་ཕེབས། ངམ་རིངས་པས་གདན་འདྲེན་ཞུས། གཞིས་ཆེན་ནས་འདེགས་དུས། སི་ཏུ་ཆོས་གྲགས་པ་ཡབ་སྲས་ཀྱིས་ཐོགས་དྲངས། སྐྱ་ཁྲོམ་གྱི་བསུ་བ་མཚན་ཆེར་ཡོད་པའི་དཀྱིལ་ན། བར་ཕུག་གི་རྒྱལ་པོ་དེའང་སྤྲེའུ་ཆེན་པོ་གཅིག་གིས་རྟ་སྣ་ཁྲིད་བྱས་ནས་བསུ་བ་ལ་སླེབ་འདུག་གསུང་། དེ་ལ་སོགས་པ་མཐའ་ཡས་སོ། ། མདོར་ན་འཇིག་རྟེན་པའི་ལྷ་འདྲེ་དང་། མི་མ་ཡིན་ཐམས་ཅད་ཀྱང་གདུག་རྩུབ་ཀྱི་བསམ་པ་དང་བྲལ་ནས།
སྐྱེལ་བསུ་ཞབས་ཏོག་བསྒྲུབ་ཅིང་འདུད་པ་ཁོ་ན་ཡིན་ནོ། ། གསུམ་པ་ཏིང་ངེ་འཛིན་དང་མངོན་པར་ཤེས་པ་ལ་མངའ་བརྙེས་ཚུལ་ནི། རྗེ་ཉིད་སྐབས་འགར་ཏིང་ངེ་འཛིན་གྱི་མཐུས་གསོལ་བ་ལ་སོགས་པ་ཞུ་བའི་སྐབས་ཀྱང་མི་རྙེད་པར་ཏིང་ངེ་འཛིན་ལ་སོང་བ་དང་། ཉིན་ཞག་བདུན་ལ་སོགས་པར་ཏིང་ངེ་འཛིན་གཅིག་ལ་འབྱམས་པའི་ལོ་རྒྱུས་མང་དུ་ཡོད་དོ། ། དེ་ཡང་ཇོ་མོ་ནང་དུ་ཟླ་བ་དྲུག་ཙམ་སྐུ་མཚམས་དམ་པ་ལ་བཞུགས་པས་རླུང་སྟོད་འཚང་ཐུ་མོ་རང་གཅིག་བྱུང་། དེར་དེ་ལ་དམིགས་ནས་འཁྲུལ་འཁོར་དང་། དམིགས་པ་སོགས་གདམས་ངག་གིས་བཅུན་པས། ནད་དེ་དང་པོ་ཐུ་རུ་སོང་། དེ་ནས་བེམ་སྟེ་སོང་། དེ་ནས་སྔར་ན་བའི་ས་དེར་བདེ་དྲོད་སྐྱེས་ཏེ།
སངས་ཀྱིས་ཕན། ཕྱིས་ཡེ་ནས་ན་མ་མྱོང་གསུངས། བསྙེན་སྒྲུབ་དང་ལམ་འབྲས་ཀྱི་གེགས་སེལ་གནང་བའི་དུས་སུ་འདི་བཞིན་བྱས་ན་འདི་ཙུག་བྱས་ན་བདེ་དྲོད་སྐྱེ། རྗེས་ལ་ན་བ་མི་ཡོང་གདའ་སྟེ། ཁོ་ཀུན་འདྲས་ཉམས་སུ་མྱོང་བར་ཡོད་འདུག གསུང་བ་ཡང་འདི་འདྲ་ལ་དགོངས་པ་ཡིན་ནོ། ། ཡང་ལྷ་ཁང་བླ་བྲང་ན་བཞུགས་པའི་དུས་སུ། བསྙེན་སྒྲུབ་ཀྱི་ཐིག་ལེའི་རྣལ་འབྱོར་འདྲེན་འགྲོངས་ལ་ཉམས་ལེན་སྦྱངས་པས་འཛག་པའི་གེགས་བྱུང་ནས་ཐུགས་མ་བདེ་ཙ་ན། ནུབ་གཅིག་རྨི་ལམ་དུ་དམ་པ་སངས་རྒྱས་ཡིན་ཟེར་བའི་ཨ་ཙ་ར་འཕྲུག་གོས་དཀར་པོ་སང་པ་གྱོན་པ་གཅིག་ནམ་ལང་ཁ་ཙམ་ལ་བྱུང་། ཁོང་གིས་འདི་བཞིན་གྱིས་ཟེར་བའི་བརྡར་ཞབས་གཡོན་པའི་རྟིང་པས་སྒོ་གཉིས་ཀྱི་བར་བསྡམས།
ཞབས་གཡས་རི་ཁྲོད་ལོ་མ་གྱོན་མའི་བཞུགས་སྟངས་སུ་བྱས་ནས་འདྲེན་བྱས་པས་ཐིག་ལེ་སྟེང་དུ་ཤ་ར་ར་འགྲོངས་ཀྱིན་འདུག རྨི་ལམ་སད་ནས་དེ་བཞིན་དུ་འདྲེན་བྱས་པས་ཤིན་ཏུ་གནད་ཆེ་བར་བྱུང་། དེས་གོ་བཅད་གསུང་། ཡང་བསྙེན་སྒྲུབ་ཀྱི་འཕོ་བ་ཆེན་མོའི་ཡིག་ཆ་བརྩམས་ཟིན་ཙ་ན། ངོ་མཚར་བའི་བལྟས་གཅིག་བྱུང་གསུང་། ཡང་ཞལ་ནས་ང་བཤད་ཉན་བྱེད་ཙ་ན། དགེ་སྦྱོར་གྱི་ལོང་ལུགས་གཅིག་རང་ཡོད་དེ། དེ་ཙམ་ན་སྒོམ་དགའ་མོ་བྱུང་བ་ཡིན་གསུང་། ཡང་ང་གཞོན་པའི་དུས་སུ། ལུས་ཉམས་ངག་ཉམས་སེམས་ཉམས་མཐོང་ཉམས།
ཉམས་བསམ་གྱིས་མི་ཁྱབ་པ་རྒྱུན་དུ་འོང་། ཉམས་དེ་རྣམས་ཐམས་ཅད་ལམ་དུ་འགྲོ་བ་མཛད་པ་ནི་མཁས་གྲུབ་འཕགས་པ་ཡིན་ཏེ། ཤིན་ཏུ་སྐུ་དྲིན་ཆེ་བར་ཡོད་གསུང་། མངོན་པར་ཤེས་པ་ལ་མངའ་བརྙེས་ཚུལ་ནི། སྣེའུ་བས་སྤྱན་དྲངས་ནས་མཚལ་དབུས་གླིང་དུ་དབྱར་བཞུགས་ཞུས། དེ་ནས་བཏེག་ནས་སྟོད་ལུང་གཞན་ཁང་དུ་ཕྱག་ཕེབས་པའི་ནུབ་མོ། གན་ཁང་གཞིས་ཁ་ཁང་བཟང་ཡིན་པ་དང་། ཞུ་བ་ནན་ཅན་ཕུལ་ཀྱང་། རྗེའི་དྲུང་ནས་ཐད་བསྒར་ལ་བཞུགས་ནས། ཁང་པར་ཡེ་ནས་འབྱོན་དུ་མ་འདོད།
དེའི་ནུབ་མོ་ས་གཡོས་ཀྱིས་གཞིས་ཁ་དེ་འགྱེལ་བ་དང་། ཐམས་ཅད་ཀྱིས་ཐུགས་མཁྱེན་མངའ་བར་ཐག་ཆོད། ཡང་ཕ་ཝོང་ཁར་སྐུ་མཚམས་དམ་པོ་ལ་བཞུགས་དུས། རིན་སྤུངས་པ་སློབ་དཔོན་ནམ་མཁའ་རྒྱལ་པོ་སྐུ་གཤེགས་པ་མཁྱེན་ནས། ཞག་པོ་བདུན་གྱི་བར་དུ་ཐུགས་དམ་ལ་གཏགས་ཞག་བདུན་འདས་པ་དང་། སློབ་དཔོན་ནམ་མཁའ་རྒྱལ་བ་གོས་འགམ་དཀར་གྱོན་ཕྱག་གསུམ་བཙལ་ནས། ཤིན་ཏུ་ཐུགས་ལ་གཏགས་བདག་བར་དོའི་འཇིགས་པ་ལས་སྐྱབས་སོ་ཞེས་ཞུ་བ་མཁྱེན་པ་དང་དུས་མཉམ་དུ། མཁན་པོ་བྱང་ཆུབ་དཔལ་གྱིས་ཐུགས་དམ་ལ་འདོགས་པར་ཞུས་པ་དང་། ངེད་ཀྱིས་ཁར་སང་དུ་ཐུགས་དམ་ལ་གཏགས། བལྟས་འདི་བཞིན་བྱུང་།
བར་དོ་གཟིགས་པར་ཐག་ཆོད། ཉན་པོར་བཞུགས་དུས་མཚན་མོ་ཡིད་ལ་མེད། སྒྲུབ་པ་པོ་རིན་ཆེན་རྒྱ་མཚོ་བསྙུང་བ་བསྐོར་དུ་བྱོན་སྒྲུབ་པ་པོས་ཀྱང་ཆོས་རྗེ་འབྱོན་པ་མཁྱེན། དེར་སྒྲུབ་པ་པོ་ལ་དབང་དང་འཕོ་བ་གནང་བས་སྒྲུབ་པ་པོ་ཐུགས་རང་པར་མཛད་དོ། ། གཞན་ཡང་སློབ་དཔོན་སང་ཤེ་བ་གཤེགས་པ་མཁྱེན་པ་ལ་སོགས་པ་བར་དོ་གཟིགས་པའི་རྣམ་ཐར་ཤིན་ཏུ་མང་ངོ་། ། གོང་ལ་བྱོན་དུས་མི་བྱིངས་པོ་གཅིག་གིས་སྐུ་ནས་བགྲེས་པ་དང་། སྔར་གྱི་ཏི་ཤྲཱི་རྣམས་ཕལ་ཆེར་ཡར་ལ་མ་ཕེབས་པ་ཤས་ཆེ་ན་བྱུང་འདུག་པས། མི་རྣམས་སེམས་མ་བདེ་ནས། ཕེབས་མི་ཕེབས་ཇི་ལྟར་ཡོང་ཞལ་ལྟ་ཞུས་པས། ཁྱེད་རྣམས་གཉིད་མ་སད་པ་ལ་ངས་སླེབ་ཡོང་།
བློ་ཀྱོག་མི་དགོས་གསུང་། བོད་དུ་ཕྱག་ཕེབས་དུས། རྒྱལ་པོའི་ཕོ་བྲང་དུ་མོ་རི་ལ་མེ་ཤོར་བ་མཁྱེན་པ་དང་། དབུས་སུ་ཁྲིད་གནང་དུས་ཁྲིད་ཞུ་བསམ་བརླག་གིས། རྡོ་རྗེ་ནོར་བུ་ལ་ཕྲེང་བ་དཀྲིས་ནས་རྩེད་མོ་བྱས་པ་མཁྱེན་པ་དང་། གཞན་ཡང་ཐེ་ཚོམ་གྱི་ཞུ་བ་བཞུ་མ་ནུས་པ། ཡ་ཏ་ནས་ཞལ་ཏ་གསལ་པོར་གནང་བ་སོགས་མཐའ་ཡས་སོ། ། འོད་གསལ་ཟབ་མོའི་ངང་ལས་མ་གཡོས་པར། ། གཞན་གྱི་སེམས་དང་འཆི་འཕོ་སྐྱེ་བ་དང་། ། བར་དོ་ལ་སོགས་སྒྲིབ་མེད་གསལ་བར་གཟིགས། །
མངོན་པར་མཁྱེན་པ་ཐོགས་མེད་ཁྱེད་ལ་འདུད། ། གནས་སྐབས་སུ་ངོ་མཚར་བའི་བལྟས་ཇི་ལྟར་བྱུང་ཚུལ་ནི། གོང་ནས་གདན་འདྲེན་བྱུང་དུས་སྐུ་ནས་བགྲེས། སྤྱན་གཉིས་ཀ་འགྲིབས་པ་བདེན་ངེས་སུ་ཡོད་ནའང་། ཆོས་རྗེ་གོང་ལ་མ་བྱོན་ན་ཕག་མོ་གྲུ་པ་ལའང་། བཀའ་བསྐྱོན་བརྗི་མོ་ཕེབས། ཕྲིན་ལས་པ་རྣམས་བསྒྲགས། རྒྱའི་དམག་བོད་ལ་ཡོང་བར་ཐག་ཆོད་འདུག་པས། དཀའ་ཚེགས་དང་སྦྱོང་སྤྱོད་གང་ལ་ཡང་མ་གཟིགས་པར་བྱོན་པ་འདི་ནི་སེམས་ཅན་གྱི་དོན་དང་། བོད་ཡུལ་གྱི་རྒྱལ་ཁམས་བདེ་ཐབས་ཁོ་ན་ལ་དགོངས་པ་ཡིན་ནོ། །
གཞན་ལ་ཕན་ན་སྲོག་གཏོང་བ་ལའང་ངལ་བ་མེད་ཅེས་གསུངས། འབྲུག་ལོ་ཟླ་བ་བཞི་པ་ལ། གདན་ས་ནས་གོང་དུ་འབྱོན་ཁར་ཆོས་ཁྲི་ཐང་དུ། བླ་མ་ཆེན་པོ་ཀུན་དགའ་རྒྱལ་མཚན་པ་དང་དྲུང་བཞི་ཐོག་པས་ཐོག་དྲངས་དགེ་འདུན་ཁྲི་ཕྲག་ཙམ་ལ་ཐུགས་བསྐྱེད་གསུང་དུས། ནམ་མཁའ་འཇའ་འོད་སྣ་ལྔས་གང་ཞིང་འཇའ་དཀར་གྱི་དྲྭ་བས་བསྒྲེལ་བ་དང་། མེ་ཏོག་གི་ཆར་བུ་ཡུག་ཏུ་འཚུབ་པ་ཙམ་བྱུང་བས་ཀུན་གྱིས་ངོ་མཚར་དུ་བསྒྲོག་པ་དང་། གཉའ་གོང་། ག་ཇུ། ཤིང་ཀུན་མཁར་རྣམས་སུ་གོང་ནས་ཀྱི་བསུ་བའི་བཀོད་པ། རྣམ་འགྱུར་རིགས་མི་འདྲ་བ་ངོ་མཚར་བ་དུ་མས་བསུ་ཞིང་།
ཁྱད་པར་ཤིང་ཀུན་ཏུ་འཕགས་པ་རིན་པོ་ཆེའི་ཐུགས་དམ་དུས་གསུམ་སངས་རྒྱས་ལ་ཕྱག་མཆོད་མཛད་དུས། རྟེན་གྱི་ཐུགས་ཁ་ནས་འོད་ཟེར་གྱི་དྲྭ་བ་བྱུང་སྟེ། རྗེ་འདི་ཉིད་ལ་ཟུག་པ་དེར་ཡོད་ཀུན་གྱིས་མཐོང་ཞིང་། དེ་དུས་གོང་གིས་ལུང་འབུལ་བ་སླེབ་པ་དང་མཉམ་དུ་སྤྱན་བྱེ། འཇའ་ས་གཟིགས། ནམ་མཁའ་ལ་མེ་ཏོག་གི་ཆར་བབས་པས་ཀུན་ངོ་མཚར་དུ་བསྒྲོག་པ་དང་། ཕོ་བྲང་དུ་ཕེབས་ནས། གསེར་གྱི་འཁོར་ལོ་རྩིབས་སྟོང་ལྡན་ཕུལ་ནས་ཆོས་ཀྱི་འཁོར་བསྐོར་བར་གསོལ་བ་བཏབ། དེ་མཚམས་སུ་དེ་བཞིན་གཤེགས་པའི་ཚེམས་ལ་མཆོད་པ་ཕུལ། སྨོན་ལམ་རྒྱ་ཆེན་པོ་མཛད།
དེ་ནས་ཕོ་བྲང་ཏའི་ཏུར་ཕེབས། གསེར་གྱི་འཇའ་ས་བསྒྲགས་ནས་ཐེག་ཆེན་ཆོས་ཀྱི་རྒྱལ་པོ་ལ་སོགས་པ་མཚན་གྱི་རྣམ་གྲངས་དུ་མས། ཐུབ་པའི་རྒྱལ་ཚབ་ཆེན་པོར་མངའ་གསོལ། དེ་ནས་ཅོན་ཏིང་ཧུ་་་་་་འདི་ནས་ནུབ་བྱང་དུ་ས་ལོ་བར་ལྔ་བརྒྱ་ཕྱིན་པའི་ས་ན་རི་བོ་རྩེ་ལྔ་ཡོད་ཟེར། ཞེས་བྱ་་་་་་ཕོ་བྲང་ནས་ཡར་བོད་ཕྱོགས་ལ་ཉི་མ་དགུ་ཡོང་པའི་ས་ན་ཡོད། བའི་སྡེ་ཆེན་པོ། སྤྱན་རས་གཟིགས་ཀྱི་སྐུ་་་་་་འདི་སྔར་ཀོང་ཚེ་འཕྲུལ་རྒྱལ་བྱ་བས་རྫུ་འཕྲུལ་གྱིས་བཞེངས་པའི་གསེར་སྐུ་བཞེངས། སྐུ་ཞལ་གཅིག་པ་ཕྱག་སྟོང་སྤྱན་སྟོང་གི་རྣམ་པ་ཅན་ཨག་ཚོམས་བྱས་པ་བློས་མི་འཁྱུད་པ་གཅིག་འདུག་གོ་འདོམ་བཅོ་བརྒྱད་ཡོད་པ་གཅིག་བཞུགས་པ་དང་། འཕགས་པ་རིན་པོ་ཆེའི་སྐུ་་་་་་ལྡེ་སྐུ་མི་ཚད་ཙམ་པ་དབུ་ཞ་ཀརྨ་པའི་ཞྭ་ནག་འདྲ་བ་བཞེས་པ་གཅིག་འདུག་གོ་འདྲ་དང་བཅས་པ་ལ་ཕྱག་མཆོད་མཛད་དུས། མེ་ཏོག་གི་ཆར་བབས།
ཉན་པོར་ས་སྐྱ་པ་ཡབ་སྲས་ཀྱི་བཀའ་འབུམ་གསུང་དུས། འཇའ་དང་འོད་དང་སྒྲ་དང་། མེ་ཏོག་གི་ཆར་ཞག་མང་པོའི་བར་དུ་བབས་པ་དང་། རྒྱ་མ་རིན་ཆེན་སྒང་དུ་ཆོས་གསུང་དུས། མེ་ཏོག་གི་ཆར་བབས་པ་དང་། གོང་ནས་ཕེབས་པའི་ཕྱི་ལ། གདན་སར་གཞན་ཡང་ཆོས་ཀྱི་འཁོར་ལོ་བསྐོར། ཁྱད་པར་ལམ་འབྲས་པ་ཚན་ཆེར་འཚོགས། བླ་མའི་རྣམ་ཐར་གསུང་བའི་སྐབས་སུ། རྗེ་ས་ཆེན་གྱི་རྣམ་ཐར་ཚུགས་པའི་ཉིན་མོ་ནས་མགོ་བཙུགས་ཏེ།
བསོད་རྩེ་རྗེ་བཙུན་པཎ་ཆེན་འཕགས་པ་སྟེ། ཡབ་སྲས་ཁུ་དབོན་ལྔ་པོའི་རྣམ་ཐར་གསུང་སྟིང་། ཞག་བདུན་གྱི་བར་དུ་མེ་ཏོག་གི་ཆར་རྒྱུན་མ་ཆད་པ་བབས་སོ། ། ཡང་ངམ་རིངས་སུ་བྱོན། སྐུ་འབུམ་རྣམ་རྒྱལ་དུ་ཕྱག་མཆོད་ཡན་ལག་བདུན་པ་མཛད་པའི་སྒང་ལ་མེ་ཏོག་གི་ཆར་བབས་པ་མང་པོས་བཏུས་ནས། གའུ་དང་། པར་བུ་སོགས་སུ་ཉར་ཚགས་བྱས་སོ། ། ཕོ་བྲང་ནས། གོང་མས་ས་ལེ་བར་ལྔའི་བར་དུ་བསྐྱེལ་་་་་་ས་ལེ་བར་རེ་ལ་གོམས་པ་སུམ་བརྒྱ་དང་དགུ་ཅུ་ཐམ་པ་རེ་ལ་ལེ་བར་གཅིག་ཏུ་བརྩིའི་འདུག དེ་འདྲ་ལྔའི་སར་དུ་ཏའི་མིང་རྒྱལ་པོས་བསྐྱེལ་ཐུང་མཛད་འདུག་གོ་མ་མཛད།
ཡོན་མཆོད་གཅིག་གིས་གཅིག་གི་ཕྱག་ལ་འཇུས་ཤིང་། འབྲལ་མི་ཕོད་པ་ཙམ་དུ་གསུང་གླེང་མཛད། དུང་གཡས་འཁྱིལ་རིན་པོ་ཆེ་དུ་མས་སྤྲས་པ་དང་། གོང་མའི་མགུལ་རྒྱན་རིན་པོ་ཆེ་ཉིད་ཀྱི་མགུལ་ནས་ཕོག་སྟེ་རྗེ་ལ་ཕུལ། དེ་དུས་ས་རྣམ་པ་དྲུག་ཏུ་གཡོ་བའི་བལྟས་བྱུང་ངོ་། ། རྗེ་འདི་ཉིད་འབྱུང་བ་བཞི་ལ་དབང་ཐོབ། ལྷ་ཀླུ་མི་མ་ཡིན་ཐམས་ཅད་བྲན་དུ་འཁོལ་ཞིང་། དབང་དུ་འདུས་པ་ཞིག་ཡིན་ཏེ། གོང་ལ་ཕེབས་དུས། བོད་དབུས་གཙང་གི་ལྷ་ཀླུ་བྱིངས་པོ་ཞབས་འབྲིང་དུ་འདེགས་པ།
མདོ་དབུས་གཙང་གསུམ་གྱི་ཐུགས་དམ་པ་མང་པོས་གཟིགས་པའི་གཏམ་རྒྱུད་སྣང་ལ། དེ་དང་མཐུན་པར་རྗེ་ཉིད་གོང་དུ་གཤེགས་པའི་ལོ་གསུམ་པོ་དབུས་གཙང་དུ་ཆར་མ་བབས། ཐན་པ་མེ་ལྟར་འབར། ལུང་ཕྲན་རྣམས་ཀྱི་ཆུ་སྐམ་ནས་དཀོན་པ་སོགས་མི་ཤིས་པའི་བལྟས་སྣ་ཚོགས་བྱུང་ཞིང་། མདོ་སྨད་དང་། རྒྱ་ཡུལ་དུ་དེ་དུས་ཀྱི་ལོ་གསུམ་པོ་དེ་ལས། ཆར་སྙོམས་པ་དང་། ལོ་ལེགས་པ་སྔར་ཡོང་མ་མྱོང་ཟེར་སྐད་དོ། ། ཡར་ཕེབས་དུས་རྒྱལ་ཁམས་སུ་ནད་རིམས་ཅུང་ཟད་ཙམ་ཡང་མ་བྱུང་ཞིང་། ཕྱོགས་ན་ནད་རིམས་སྔར་ཐན་ཐུན་ཡོད་འདུག་པ་རྣམས་ལ་རྗེ་ཉིད་ཀྱི་མཚན་བསྒྲགས་པ་ཙམ་གྱིས་ཞི་བར་གྱུར་ཏོ། །
དབུས་གཙང་དུ་དེ་ཀའི་ལོ་ནས་ཆར་ཕེབས། ལོ་ལེགས། ལུང་པ་སྐམ་པོ་ཐམས་ཅད་ནས་ཆུ་རྡོལ། སྐྱེ་འགྲོ་ཐམས་ཅད་ལུས་སེམས་བདེ། འཇིག་རྟེན་བཀྲ་ཤིས་པའི་དགེ་མཚན་བསམ་གྱིས་མི་ཁྱབ་པ་བྱུང་བ་ནི་ཀུན་ལ་གསལ་ལོ། ། ཡང་ཤངས་རྒྱལ་ཁང་དུ་ཆོས་འཁོར་བསྐོར་དུས། རྩེ་སྡོང་ཕུ་ནུབ་ན་མཚོ་སྨན་གཅིག་ཡོད་པ། ཆོས་རྗེ་བཞུགས་རིང་ལ། རྐུག་གི་ཕུར་འཕོས། ཕ་ཀིའི་མཚོ་སྐམ།
ཚུ་ཁར་མཚོ་རྡོལ། ཐམས་ཅད་ངོ་མཚར་དུ་འཛིན་པ་བྱུང་ངོ་། ། མདོར་ན་རྗེ་འདི་ཉིད་དགུང་ལོ་བཅོ་ལྔ་པ་ལ། དཔལ་ས་སྐྱའི་ཁྲི་ཐོག་ཏུ་ཕེབས། འདུས་པ་རྒྱ་མཚོའི་དབུས་སུ་ཐུབ་པ་ཆེན་པོའི་རྒྱལ་ཚབ་དུ་མངའ་གསོལ། དེ་ནས་བཟུང་སྟེ་མྱ་ངན་ལས་མ་འདས་ཀྱི་བར། བསྟན་པ་དང་སེམས་ཅན་གྱི་དོན་དཔག་ཏུ་མེད་པ་མཛད། ངོ་མཚར་བའི་རྣམ་ཐར་བསམ་གྱིས་མི་ཁྱབ་པ་བསྟན། དེ་ལྟར་ཞིང་འདིའི་གདུལ་བྱ་ཕལ་མོ་ཆེའི་དོན་མཛད་པས་ཐུགས་རངས་པར་གྱུར་པའམ། འཇིག་རྟེན་གྱི་ཁམས་གཞན་དུ་སེམས་ཅན་གྱི་དོན་རྒྱ་ཆེ་བར་རིག་པའམ།
རྟག་པར་འཛིན་པའམ། སྤྲོ་བ་བསྐྱེད་པའམ། ལེ་ལོ་ཅན་དག་དགེ་བ་ལ་བསྐུལ་བ་སོགས་རྒྱུ་མཚན་དུ་མའི་སྒོ་ནས་དགོངས་ཏེ། ལོ་དང་ཟླ་བ། གཟའ་དང་སྐར་མ། ཚེས་དང་ཉི་མ། དུས་དང་འཕྲོད་སྦྱོར་ལེགས་པར་བརྩིས་ནས། ལེགས་ཚོགས་ཀྱི་རྟེན་འབྲེལ་མང་པོ་གཅིག་བསྒྲིགས་ཏེ། ཤིང་མོ་སྦྲུལ་གྱི་ལོ་གྲོ་བཞིན་གྱི་ཟླ་བའི་ཚེས་བཅུའི་སྔ་དྲོ་ཉི་མ་ཤར་བའི་རྗེས། ལྷའི་སྤོས་དང་།
མེ་ཏོག་གི་ཆར་དང་། རོལ་མོའི་སྒྲ་དང་བཅས་པས། བླ་མ་དང་ཡིད་དམ་གྱི་ལྷ་བསམ་གྱིས་མི་ཁྱབ་པའི་ཞལ་གཟིགས། ལྷ་དང་རིག་པ་འཛིན་པའི་ཚོགས་དཔག་ཏུ་མེད་པས་བསུ་སྟེ། རྡོ་རྗེ་དྲིལ་བུ་ཐུགས་ཁར་བསྣོལ། དབུའི་གཙུག་ཏོར་གསལ་པོར་འཕགས། གསང་བའི་གནས་ལྟ་བས་མི་མངོན་པ་ལ་སོགས་པ་ངོ་མཚར་བའི་བལྟས་བསམ་གྱིས་མི་ཁྱབ་པ་དང་བཅས་པས། སྤྲུལ་པའི་སྐུ་ཆོས་ཀྱི་དབྱིངས་སུ་བསྡུས་ཏེ། དཔལ་ས་སྐྱའི་གཙུག་ལག་ཁང་ལྷ་ཁང་ཆེན་མོར་བདེ་བར་གཤེགས་པའི་ཚུལ་བསྟན་ཏོ། ། དེའི་རྗེས་སུ་དད་ལྡན་འདུས་པ་རྒྱ་མཚོའི་ཚོགས་དང་བཅས་པས།
ལུས་དང་ལོངས་སྤྱོད་ཕྱི་ནང་གསང་བའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་དང་བཅས་པས་མཆོད་པ་ཕུལ། ཞག་མང་པོའི་བར་དུ་གསོལ་བ་འདེབས་པ་ལ་སོགས་པ་འཕྲལ་དུ་རྒྱུན་དུ་ཡུན་རིང་དུ་བསྒྲུབས། དེ་དག་གི་བར་ལ་ཡང་འཇའ་དང་འོད་དང་རོལ་མོའི་སྒྲ་དང་མེ་ཏོག་གི་ཆར་ལ་སོགས་པ་ངོ་མཚར་བའི་བལྟས་མང་པོ་བྱུང་བ་ནི་ཀུན་ལ་གསལ་ལོ། ། ད་ལྟའང་གདུང་གི་དྲུང་དུ་ལྷའི་མཆོད་པ་རྒྱུན་མི་འཆད་པར་འབྱུང་ཞིང་སྣང་ངོ་། ། དེ་ལྟར་སྨྲོས་པའི་རྣམ་པར་ཐར་པ་འདི་དག རྗེ་ཉིད་ལ་བཀའི་གནང་བ་ཞུས། ཞལ་ལས་ཡང་དང་ཡང་དུ་གཏུགས། འདྲིས་པར་བྱས། རང་བཟོ་དང་ལྷག་ཆད་སྒྲོ་བཀུར་སྤངས་ཏེ། རྗེ་ཉིད་ཀྱི་བྲན་དུ་གྱུར་པ་ཀུན་དགའི་མིང་ཅན་གྱིས་རེ་ཤིག་བསྡེབས་ཏེ།
སླར་ཡང་རྗེ་ཉིད་ཀྱི་ཞབས་དྲུང་ཡུན་རིང་བརྟེན་པའི་དམ་པའི་གྲོགས་དག་དཔང་དུ་བཞག ཞབས་དྲུང་ཉིད་དུ་ཞུ་དག་བྱས་པ་ཡིན་པས་ཐམས་ཅད་ཡིད་ཆེས་པར་བྱོས་ཤིག ད་དུང་རྗེ་ཉིད་ཀྱི་ཞབས་ལ་ཡུན་རིང་དུ་གཏུགས་པའི་དམ་པའི་གྲོགས་འགའ་ཞིག་ལ་ངོ་མཚར་བའི་ལོ་རྒྱུས་ཐོས་པ་དང་། རང་ཉིད་ཀྱིའང་ངེས་ཤེས་སྐྱེས་པའི་ལོ་རྒྱུས་དག་ཡོད་ནའང་། བཀས་མ་གནང་བས་རེ་ཤིག་མ་བྲིས་སོ། ། སྨྲ་བའི་དབང་ཕྱུག་བྱེ་བ་ཕྲག་བརྒྱ་ཡིས། ། བསྐལ་པར་བསྡེབས་ཀྱང་བརྗོད་པར་མི་ནུས་པའི། ། འདྲེན་པ་ཉིད་ཀྱི་ཡོན་ཏན་མི་ཟད་གཏེར། ། སྐལ་དམན་བདག་འདྲས་སྤྱོད་པར་ག་ལ་ནུས། ། དེ་ལྟ་མོད་ཀྱིས་ཞིང་འདིའི་གདུལ་བྱ་ལ། །
མི་ཡི་གཟུགས་ཀྱིས་འགྲོ་བའི་དོན་མཛད་པའི། ། རྣམ་པར་ཐར་པ་མདོ་ཙམ་བསྡེབས་པ་འདི། ། དད་ལྡན་རྣམས་ཀྱིས་རིང་ནས་བསྐུལ་ཏེ་སྦྱར། ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱིས་བླ་མའི་ཞབས་བརྟན་ཅིང་། ། ཕྲིན་ལས་རྒྱ་མཚོའི་རྗེས་སུ་རབ་ཞུགས་ཏེ། ། ཆོས་ཀྱི་རྒྱལ་པོའི་གོ་འཕང་ཐོབ་པར་ཤོག ། ཐེག་ཆེན་ཆོས་ཀྱི་རྒྱལ་པོའི་རྣམ་ཐར། ཀུན་ཏུ་བཟང་པོའི་རྣམ་འཕྲུལ་ཉེ་བར་མཚོན་བྱེད། ངོ་མཚར་རྒྱ་མཚོའི་གཏེར་ཞེས་བྱ་བ་འདི།
རྗེ་ཉིད་ཀྱི་ཞབས་པད་ཡུན་རིང་དུ་བརྟེན་པ། དགེ་བའི་བཤེས་གཉེན་ཆོས་རྒྱལ་རིན་ཆེན་པ་ལ་སོགས་པ་དམ་པའི་གྲོགས་མང་པོ་དག་གིས་སྔ་མོ་ནས་བསྐུལ་བ་དང་། དུས་ཕྱིས་རྗེ་ཉིད་ལ་མི་ཕྱེད་པའི་དད་པ་མངའ་བ་བསྟན་པ་རིན་པོ་ཆེའི་སྒྲོན་མེ་ཐུགས་ཀྱི་སྲས་གླང་ཐང་སྤྱན་སྔ་བའི་ཞལ་སྔ་ནས་ཡང་དང་ཡང་དུ་བསྐུལ་ནས། ཟིལ་གནོན་གྱི་ལོ་དཔྱིད་ཟླ་ར་བ་ལ་དཔལ་ས་སྐྱའི་ཆོས་གྲྭ་ཆེན་པོར་བསྡེབས་པའོ། ། འདིས་གདུལ་བྱ་དཔག་ཏུ་མེད་པ་ལ་ཕན་ཐོག་པར་གྱུར་ཅིག སྐུ་གདུང་སྔར་རིལ་པོར་བཞུགས་པས། ངོ་མཚར་བའི་ལྟས་བྱུང་བ་རྣམས་རྗེས་སུ་བྲི་བར་བྱའོ།། །། ཤུབྷཾ།། ། PAGE * MERGEFORMAT 28 ཀུན་དགའ་རྒྱལ་མཚན། ཀུན་དགའ་བཀྲ་ཤིས་ཀྱི་རྣམ་ཐར་ངོ་མཚར་རྒྱ་མཚོའི་གཏེར།
PAGE * MERGEFORMAT 27
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
