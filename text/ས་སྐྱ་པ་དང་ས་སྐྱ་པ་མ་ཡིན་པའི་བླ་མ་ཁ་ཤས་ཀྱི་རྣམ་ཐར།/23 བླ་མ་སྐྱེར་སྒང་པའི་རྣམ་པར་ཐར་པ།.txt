ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༢༣
བླ་མ་སྐྱེར་སྒང་པའི་རྣམ་པར་ཐར་པ།
༄༅། །བླ་མ་སྐྱེར་སྒང་པའི་རྣམ་པར་ཐར་པ་བཞུགས་སོ།། བླ་མ་མཉམ་མེད་རིན་ཆེན་དང་། ། རྟོགས་ལྡན་ཞང་སྒོམ་ཞབས་ལ་འདུད། ། ཚད་མེད་འགྲོ་སྐྱོབ་སྙིང་རྗེའི་སྐུ། ། སྤྱན་རས་གཟིགས་ཀྱིས་བྱིན་གྱི་བརླབས། ། དང་པོར་དད་པས་ཆོས་སྒོར་ཞུགས། ། བར་དུ་ཐུགས་རྗེ་ཆེན་པོ་བསྒྲུབས། ། དེ་རྗེས་བླ་མ་སངས་རྒྱས་བསྟེན། ད་ལྟ་འབྲས་བུ་མངོན་གྱུར་ཏོ། ། དེ་ཡང་བདག་གི་ཕ་ཡུལ་ནང་གོང་གནམ་ས།
རུས་པ་འབལ་ཡིན་ཏེ། ། དེ་ལ་དང་པོ་ལོ་བཅུ་གཉིས་ནས་གཤིན་རྗེ་གཤེད་ལ་བསྙེན་པ་སྐྱེལ། བཅུ་བདུན་པ་ལ་སྐྱེར་སྒང་དུ་ཁུ་བོ་འབལ་ཐམས་ཅད་མཁྱེན་པ་ཅན་དུ་རབ་ཏུ་བྱུང་ན། བྱམས་པའི་ཆོས་ལྔ་དང་། སྤྱོད་འཇུག བསླབས་བཏུས། བསྟན་རིམ་རྣམས་ཞུས། དེ་ནས་འབལ་ཚད་མ་བ་ལྷ་སར་ཆོས་འཁོར་ལ་གདན་དྲངས་པའི་ཕྱག་ཕྱིར་ཕྱིན་པས། གྲྭ་བ་གཅིག་གིས་སྟོན་མོ་བྱས་པའི་རྣམ་བཞག་ལ་དར་ཡུག་སེར་པོ་གསུམ། ཟངས་གཅིག་ཕྱེ་དང་མར་མང་ཚད་གཅིག་ཕུལ་ནས་བྲག་ལྷའི་མདུན་དུ་གྲོ་ཐོན་ནས་ཉེའུ་འདོན་པ་ལ་ཕྱིན་པས།
བློ་ཕུག་གི་ཁང་ཆུང་གཅིག་ན་ས་དཀར་བཏང་བ་གཅིག་འདུག་པས། དེ་མཐོང་བ་ཙམ་གྱིས་བློ་སྣ་འགྱུར་བ་གཅིག་བྱུང་ནས། ཁང་ཆུང་ཡ་གི་ན་སུ་ཡོད་པ་ཡིན་བྱས་པས། ལྷ་ས་སྡེ་བཞིའི་ཉེའུ་འདོན་པ་རྣམས་ན་རེ། འཕགས་པ་གཅེར་སྒོམ་བྱ་བ་ཐུགས་རྗེ་ཆེན་པོའི་གྲུབ་ཐོབ་གཅིག་ཡོད་པ་ཡིན་ཟེར་ནས། དེ་ལ་མོས་པར་བྱུང་ནས། དར་དང་ཟངས་དང་ཕྱེ་དང་མར་ཁྱེར་ནས་ཕྱིན་ཏེ། བླ་མས་ཐུགས་རྗེ་ཆེན་པོའི་ཞལ་གཟིགས་ལགས་སམ་ཞུས་པས། ཐུགས་རྗེ་ཆེན་པོ་ཡིན་ནམ་མ་ཡིན་ཆ་མེད། གྲིབ་ཀྱི་ཐད་ཀ་འདི་ན་ཚུར་སྐྱ་ན་ར་ར་བ་གཅིག་གཏན་དུ་འོང་གིན་འདུག་པ་ཡིན་གསུང་ནས། །
འོ་ན་ཐུགས་རྗེ་ཆེན་པོ་ཞུ་དགོས་བྱས་པས། ཐོག་མར་རིག་གཏད་གྱི་དབང་བྱེད་དགོས་གསུངས་ནས་མར་ཁལ་གཉིས་ལ་མར་མེ་བྱས། ། གཉིས་ལ་བཙའ་ཏུའི་སྟོན་མོ་བྱས། ། དར་ཡུག་གསུམ་དང་ཟངས་ཕུལ་ཏེ། ། སྒྲུབ་ཐབས་ཚར་གསུམ་ཞུས་ནས། ། བླ་མས་ལོ་དུ་ནས་ཞལ་གཟིགས་བྱས་པས། ངས་སྟོན་ཀ་བསོད་ནམས་རེ་བྱས། ། དེ་ནས་མཚམས་བཅད་ནས་བསྒྲུབ་པས། ། ལོ་ངོ་བརྒྱད་ལོན་ཙ་ན་ནང་གཅིག་ཚ་བ་ཐོན་ནས་ཉི་མ་ལ་འགྲོ་དགོས་སྙམ་ཙ་ན། ང་སྡོད་པའི་བྲག་ཕུག་ན་ཀུ་དིར་རི་རི་བའི་སྒྲ་གཅིག་འདུག་ནས།
སུ་ཡིན་སྙམ་ནས་ཕྱིན་ཙ་ན། ངའི་སྡོད་པ་དེ་ན་གཙོ་འཁོར་གསུམ་པོ་མ་ཎི་དིར་རི་རི་ཟློས་ཤིང་འདུག་པ་མཐོང་ནས་ཡན་ལག་བདུན་པ་ཚར་གཅིག་ཕུལ། དེ་ནས་བཟུང་ནས་གཏན་དུ་འབྲལ་མ་མྱོང་བར་ཞལ་མཐོང་བ་ཡིན་གསུངས་སོ། ། དེ་ནས་སྐྱེར་སྒང་དུ་ཕྱིན་ནས། ད་ཡང་ན་གཡག་གུ་ཤི་བ་དང་། ཡང་ན་བྱང་ཚ་ལོན་པ་ལ་གཏད་དགོས། མི་ལུས་ལན་གཅིག་ཐོབ་པ་འདི་ཡང་ན་ང་རང་ཤི་བ་དང་གཅིག ཡང་ན་ཐུགས་རྗེ་ཆེན་པོའི་ཞལ་མཐོང་བ་གཅིག་ལ་གཏད་དགོས། དོན་མེད་གཅིག་ལ་མི་ཚེ་སྟོང་ཟད་བྱས་པས་མི་ཡོང་བས་སྒྲུབ་དགོས་སྙམ་སྟེ། མཚམས་བྱེད་ཁ་མ་ལ་ཁམས་པའི་གྲྭ་པ་རྣམས་ཀྱིས་རྟ་བཏགས་བེར་སྐོན་དར་བརྐྱངས་ནས།
ཁྱོད་གཞོན་དུས་སུ་ཐོས་པ་མ་བྱས་ན་འབལ་ཚད་མ་བ་རབས་ཆད་པས་དཀའ་བཞི་ལ་མཁས་པ་གཅིག་བྱེད་དགོས་ཟེར་བ་ལ་མ་ཉན་པས་གྲྭ་པ་རྣམས་གྲོས་བྱས་ཏེ། དབོན་པོ་མཚམས་བྱེད་པ་ལ་ཕྱེ་ཆུ་དང་ཤིང་གཅིག་ཀྱང་མ་སྐྱེལ་གཅིག ཕར་འགྲོ་ཚུར་འགྲོ་ཐམས་ཅད་ཀྱིས་སྒོ་ལ་རྡོ་བ་རྒྱོབ་ཅིག དེ་ལྟར་བྱས་ན་ཁོ་སུན་ནས་སློབ་གཉེར་ལ་ཚུད་པར་འོང་ཟེར་ནས་ཁྲིམས་བྱས་སོ། ། དེ་ནས་ངས་མཚམས་དམ་པོ་བཅད་ནས་ཐུགས་རྗེ་ཆེན་པོ་བསྒྲུབས་པས། གྲྭ་པ་ཕར་འགྲོ་ཚུར་འགྲོ་བྱེད་པ་ཀུན་གྱིས་རྡོ་རྒྱབ་ནས། དཀའ་བཞིའི་དབུས་ན་མར་བྱང་ཤད་ཤད་པ་མི་བྱེད་པར། སྔགས་ཀྱི་འཁོས་ཁའམ། ཁྱོད་ལ་མ་ཎི་པདྨེ་ཧཱུྃ་ཟེར་བ་གཅིག་ཀ་ལས་མི་འོང་གིས། ཟེར་ནས་རྒྱགས་གཅིག་ཀྱང་མ་སྐྱེལ་ལོ། །
དེ་ནས་ཞག་རེ་ལ་སྐྱོ་ཚ་ཕོར་པ་རེ་ཡང་རེས་མྱོང་རེས་མ་མྱོང་། དེའང་མ་མྱོང་བར་ཐལ་བ་དང་ཆུ་བསྲེས་ནས་འཐུངས་ནས། གཉིད་གཏི་མུག་ཡིན། གཏི་མུག་ཉོན་མོངས་པ་ཡིན། དེ་སྔ་ཡང་ཉོན་མོངས་པ་འདི་ཀས་འཁོར་བར་སྐྱུར་བ་ཡིན་སྙམ་ནས་གཉིད་ཀྱང་མ་ལོག་པར་ཉིན་མཚན་མེད་པར་མ་ཎི་པད་མེ་བགྲངས་པས་རླུང་ལངས་ནས་འགོ་འགས་པ་བཞིན་བྱུང་ནས་སྐེ་རགས་ཀྱི་མགོ་བསྡམས་ནས། བཟླས་པ་ལོ་གཉིས་བྱས་པས་རྟགས་ཅི་ཡང་མ་བྱུང་ནས་སྦྱིན་སྲེག་ཆེན་མོ་བྱས་པས་སྡིག་པ་དག་པའི་རྟགས་རྣམས་བྱུང་ན་ཡང་ཞལ་མ་མཐོང་བས། ལོ་ཕྱེད་དང་བཞི་སོང་བའི་ཉི་མ་ཕྱེད་ན་ཡི་མུག་ནས་བྲག་མགོ་གཅིག་ཏུ་སྐྱོ་སངས་ལ་ཕྱིན་པས་ནམ་མཁའ་ལ་འཇའ་ཚོན་ཁྲུག་ཁྲུག་འདུག་ནས། ངས་ལོ་ཕྱེད་བཞིར་སྐྱོ་ཚ་ཕོར་རེ་ཡང་མ་མྱོང་བར་བཟླས་པ་དྲག་པོ་བྱས་པས་རླུང་ལངས་ནས་འདུག་རྦབ་ཏུ་འཆོར་སྙམ་ནས་བྲག་གི་ཕུག་ཏུ་བཅར་བྱས་པ་དང་། མདུན་གྱི་ནམ་མཁའ་ལ་འཇའ་ཚོན་གྱི་དཀྱིལ་དུ་ཇོ་བོ་ཐུགས་རྗེ་ཆེན་པོ་གཙོ་འཁོར་གསུམ་པོ་འཛུམ་ཡེར་བཞུགས་ཀྱིན་འདུག་ནས། ཇོ་བོ་ཐུགས་རྗེ་རེ་ཆུང་ངས་ལོ་ཕྱེད་དང་བཞི་ཞག་རེ་ལ་སྐྱོ་ཚ་ཕོ་རེ་ཡང་མ་མྱོང་བ་ལ།
དེ་བས་སྔ་བར་ཞལ་མི་སྟོན་པ་བྱས་པས། ཇོ་བོའི་ཞལ་ནས་ཁྱོད་ཀྱིས་སྒྲུབ་པ་བྱས་ནས་ཞག་གསུམ་ནས་ང་དང་འབྲལ་བ་གཅིག་ཀྱང་མེད་པ་ཡིན་ཏེ། ཁྱོད་རང་གི་ལས་ངན་མ་ཟད་པ་དང་། མཐོང་ན་དགའ་བའི་རེ་བས་བཀག་པ་ཡིན་གསུངས་ནས། དེའི་དུས་སུ། ཚད་མེད་ཡོངས་སུ་དག་པ་ཐུགས་རྗེའི་སྐུ། ། ཆོས་ཉིད་རྣམ་དག་གངས་རི་སྟིམས་པ་འདྲ། ། སྐྱོན་མེད་རིན་ཆེན་པདྨ་རྩེགས་པའི་སྟེང་། ། གདུང་བ་ཀུན་སེལ་ཟླ་བ་རྒྱས་པའི་གདན། ། རྡོ་རྗེ་དཀྱིལ་དཀྲུང་བཞུགས་ནས་བདུད་བཞི་མནན། །
ཚད་མེད་འབྲས་བུ་ལོངས་སྤྱོད་རྫོགས་པའི་སྐུ། ། ཞེས་པ་ལ་སོགས་པའི་གཙོ་འཁོར་གསུམ་པའི་བསྟོད་པ་བྱས་སོ། ། དེ་ནས་སྔར་བསྙེན་པ་བསྐྱལ་བའི་བཅོམ་ལྡན་འདས་གཤིན་རྗེ་གཤེད་དམར་པོ་དེའི་ཞབས་གཡས་པ་ཐག་མའི་རི་ལ་སླེབས་པ། གཡོན་པ་སྐྱེར་སྒང་གི་རི་མནན་པ། ཕྱག་གཡས་འཁོར་ལོ་དང་གཡོན་པས་སྡིགས་མཛུབ་ཐུགས་ཀར་མཛད་པ། དབུ་སྐྲས་ནམ་མཁའི་ཁམས་ཁེངས་པ་གཅིག་གི་ཞལ་མཐོང་ངོ་། ། དེ་ནས་ཁུ་བོའི་ཞལ་ནས་ཤོག་དང་གསུངས་ནས་ཕྱིན་པས། ཁྱོད་ཀྱིས་ཐུགས་རྗེ་ཆེན་པོ་དང་། གཤིན་རྗེ་གཤེད་ཀྱི་ཞལ་མཐོང་ནས་འདུག ད་ཁམས་པ་རྣམས་ལ་ཉན་རྒྱུ་མེད།
ཐོས་པ་བྱེད་པ་བས་སྒྲུབ་པ་བྱེད་པ་ཁྱབ་ཆེ་བས། ད་ལྟ་ལ་སྟོད་ན་ཚ་རི་སྒོམ་པ་བྱ་བ། བླ་མ་རས་ཆུང་པའི་གདམས་ངག་ལ་མཁས་པའི་གྲུབ་ཐོབ་གཅིག་འདུག་ཟེར་བས། ཁྱོད་དེར་སོང་གསུངས་ནས་དར་ཡུག་དྲུག་དང་། གསེར་ཞོ་གང་གནང་ནས་གཙང་དུ་ཕྱིན་པས་ཉི་མ་ཕྱེད་ཙ་ན་ལ་ཁ་གཅིག་ཏུ་སླེབས་ནས་ངལ་གསོ་བས། ཉི་མ་དྲོ་ལ་སེར་ཕྲན་དྲག་པོ་གཅིག་བབས་ནས། ཉི་མ་དྲོ་ལ་སེར་བ་དྲག་པོ་གཉིས་སྟབས་སུ་ཚོགས་པ་འདི་འཚར་སྙམ་པ་གཅིག་བྱུང་བ་དང་། ག་རེ་འདི་ཐམས་ཅད་རང་གི་སེམས་སུ་འདུག་སེམས་སྐྱེ་མེད་ཆོས་སྐུར་འདུག་སྙམ་ནས་རང་སེམས་སྐྱེ་མེད་དུ་ལྷན་གྱིས་རྟོགས་པ་གཅིག་བྱུང་བས། ཕྱིས་ནས་ཀྱང་དེ་བས་ལྷག་པའི་བོགས་འདོན་རྒྱུ་མ་བྱུང་ངོ་། ། དེ་ནས་ལ་སྟོད་དུ་བླ་མའི་བཞུགས་པ་རི་གཅིག་གི་ཆུ་འགྲམ་དུ་ཕྱིན་པ་དང་།
ཉེ་ནས་ཆུ་ལེན་པ་དང་འཕྲད་པས། ང་ལ་ཕྱག་འཚལ་གྱིན་འདུག་ནས། ཁྱོད་ང་ལ་ཕྱག་འཚལ་བ་སུ་དང་ནོར་བྱས་པས། ཁོ་ན་རེ་ད་ནང་བླ་མའི་གསུངས་ནས། དེ་རིང་དབུས་ནས་གྲུབ་ཐོབ་གཅིག་ང་ལ་འཕྲད་དུ་ཡོང་བ་ཡོད་པས། དེ་ཐོངས་ཤིག་གསུང་བ་ཡིན། ད་ཁྱེད་དུ་འོང་བར་འདུག གཞན་སུ་དང་ཡང་མཇལ་གྱིན་མེད། ད་གཤེགས་ཟེར་ནས་བྲག་ལམ་གཅིག་ན་ཡར་ཕྱིན་ཏེ། བླ་མ་ལ་དར་ཁ་གང་ཕུལ་ནས་ང་ལ་རྒྱགས་ཟོང་ཙམ་མེད་པས།
བླ་མ་རས་ཆུང་པའི་གདམས་པ་རྣམས་མྱུར་དུ་ཚར་བ་གཅིག་ཐུགས་ལ་འདོགས་པ་ཞུ་དགོས་བྱས་པས། བླ་མའི་ཞལ་འཛུམ་མཛད་ནས། ཁྱོད་ཀྱི་གསེར་དང་དར་ཡུག་དྲུག་པོ་དེ་ཟད་ཙ་ན་ངས་ཆོས་ཚར་བར་བྱས་ཡིན་གསུངས། ངས་བླ་མ་ལ་བརྫུན་དེ་ཀ་ལས་ཟེར་མ་མྱོང་། དེ་ནས་གསེར་དང་དར་བཙོངས་བདེ་མཆོག་ལྷ་བཅུ་གསུམ་མ་དང་། ཕག་མོ་ལྷ་བཅུ་གསུམ་མ་ལ་སོགས་པའི་དབང་ཞུས་ནས་ལོ་གཉིས་ལ་གདམས་པ་རྣམས་ཚར་བར་གནང་ངོ་། ། དེ་ནས་འུ་ཡུག་ཏུ་བླ་མ་སྤེན་ཕུག་པ་ཆེན་པོ་བྱ་བ་ཇོ་བོ་རྗེའི་གསང་སྔགས་ཀྱི་བཀའ་བབས་པ་གཅིག་ཡོད་ཟེར་ནས། བླ་མ་སྤེན་ཕུག་པ་དང་མཇལ་ནས་བདེ་མཆོག་ལ་སོགས་པའི་དབང་མང་དུ་ཞུས། ལོ་ལྔའི་བར་དུ་ཇོ་བོའི་གདམས་པ་རྣམས་གནང་ནས། ཇོ་བོའི་ཌ་མ་རུ་དང་ཐུགས་དམ་གསུམ་གནང་ངོ་། །
དེ་ནས་ཤངས་ལྷ་ཕུ་བ་བླ་མ་རྨོག་ཅོག་པ་བྱ་བ་སྒྱུ་ལུས་རྨི་ལམ་འབྱོངས་པ། འོད་གསལ་མངོན་དུ་གྱུར་པའི་གྲུབ་ཐོབ་ཆེན་པོ་གཅིག་བཞུགས་ཟེར་བ་ཐོས་ནས། བླ་མ་ལ་མཇལ་དུ་ཕྱིན་པས། ལམ་ཁར་ཕྱུག་པོ་གཅིག་གི་གསང་ལམ་གྱི་ན་བཟའ་གཅིག་བསྐུར། དེའི་དགོང་མོ་དེར་ཉལ་བས། མི་ནག་པོ་རས་ཀྱི་ཨང་ཀ་རག་གྱོན་པ་གཅིག་བྱུང་ན། ནངས་པར་ལ་ལ་ཟླ་བོ་བཙལ་ནས་དགྲ་མི་ཡོང་བ་ཡོད་ཀྱིས། ངས་ཁྱོད་ཀྱི་བྲན་བཞིན་ཉན་གྱིས་མི་སུ་ཐོད་ཐོད་ལ་མ་བྱིན་ཞིག་གསུངས་ནས། མི་སྣང་བར་གྱུར་ཏོ། ། དེ་ནས་ནང་པར་ལ་ལ་ཟླ་བོ་མང་པོ་བྱུང་ནས།
སྐྲུ་ལུང་སུ་བླ་མ་མཇལ་དུ་ཕྱིན་པས། བླ་མའི་ཞལ་ནས་མདང་མི་ནག་པོ་གཅིག་པུར་མ་བྱུང་ངམ་གསུངས། བྱུང་ལགས་བྱས་པས་དེ་མགོན་པོ་ཡིན། ཁྱོད་ཀྱི་བྲན་བཞིན་དུ་ཉན་པ་འོང་བ་འདུག་གསུངས་སོ། ། དེ་ནས་མཚོན་ཆ་ཅན་གྱི་དབང་བསྐུར་མཛད་ནས་སྔོན་འགྲོ་དང་ཐབས་ལམ་གྱི་འཁྲིད་ཚར་བ་དང་། བླ་མའི་ཞལ་ནས་ཡེ་ཤེས་ཀྱི་མཁའ་འགྲོ་མ་ནི་གུ་མའི་ཆོས་དྲུག་འདི་ཆིག་རྒྱུད་ཡིན་པས། འདི་མ་ལུས་པ་གཅིག་ཁྱོད་ལ་སྟེར་དགོས། འདི་ལ་སྤྱིའི་དབང་བསྐུར་གཅིག་དང་སྒེར་གྱི་དབང་བསྐུར་རེ་ཡོད་པས། མིས་མ་ཚོར་བ་རེ་བྱེད་དགོས་གསུངས་ནས། དང་པོ་ཐབས་ལམ་གྱི་དབང་བསྐུར་ནས།
མེ་རྒོད་གཏུམ་མོའི་འཁྲིད་རྐྱང་པས། ཞག་བདུན་ནས་རེས་ཐུབ་པ་བྱུང་བ་དང་། ད་སྤྱིའི་དབང་བསྐུར་བྱེད་དགོས་གསུངས་ནས། ནམ་ཕྱེད་ན་དབང་བསྐུར་བའི་དུས་སུ། བདེ་མཆོག་དང་མཁའ་འགྲོ་མ་ནི་གུ་མའི་ཞལ་མཐོང་། ཡང་སང་དགོང་སྒྱུ་ལུས་ཀྱི་དབང་བསྐུར་ནས་འཁྲིད་བསྐྱངས་པས་སྒྱུ་མའི་ཉམས་བཟང་པོ་བྱུང་ནས་སྣང་བའི་བདེན་འཛིན་ཐམས་ཅད་ཞིག་ནས་སོང་ངོ་། ། དེ་ནས་ཟླ་བ་བཅུ་གཅིག་ནས་རྨི་ལམ་གྱི་དབང་སྐུར་ནས། རྨི་ལམ་བཟུང་བས་ཟིན་པ་དང་། སྦྱོང་སྤེལ་ཤེས་པ་དུས་གཅིག་བྱུང་ནས། བླ་མའི་ཞལ་ནས།
དབང་པོ་རབ་ཏུ་གྱུར་པ་ལ། ། ཟིན་དང་སྦྱོང་སྤེལ་མཉམ་དུ་འོང་། ། བྱ་བ་ཡིན་གསུངས་ནས་ང་ལ་བསྟོད་ར་མང་དུ་མཛད་དོ། ། དེ་ནས་རྨི་ལམ་གྱི་སྟོབས་ཆེན་པོ་བྱུང་བ་དང་། བླ་མའི་ཞལ་ནས་ངའི་ཉེ་གནས་དེ་ཚོང་འདུས་སུ་ཇ་འདོན་དུ་སོང་བ་ཡིན་ཏེ། ད་རུང་མ་བྱུང་། ཁོ་ལ་དགྲ་བྱུང་བ་ཡིན་ནམ། དོ་ནུབ་རྨི་ལམ་ཟུང་ལ་ལྟོས་ཤིག་གསུངས་ནས་ནམ་ཕྱེད་ཚུན་ལ་གསོལ་བ་བཏབ། ཐོ་རངས་རྨི་ལམ་བཟུང་ནས་ཕྱིན་པས། ཁོ་ཚོང་འདུས་ནས་ཉིན་གཅིག་འོངས་པའི་ས་ནས་ཇ་སིགས་མགོ་ཆག་གཅིག་ལ་སྔས་གཏད་ནས་འདུག
ཇ་སིགས་དེའི་ནང་ན་རེ་བས་བཏུམས་པ་གཅིག་ཀྱང་འདུག་ནས། ནངས་པར་བླ་མའི་སྤྱན་སྔར་ཕྱིན་ཏེ། ཉེ་གནས་ཀྱིས་ཇ་ལོན་ནས་ཇ་སིགས་ཀྱི་ནང་ན་རེ་བས་བཏུམས་པ་གཅིག་ཀྱང་གདའ་ཞུས་པས། བླ་མའི་ཞལ་ནས་རེ་བས་བཏུམས་པ་དེ་ཅི་རུ་གདའ་གསུངས། དེ་མ་ཤེས་ཞུས་པས། ཏིང་ཆུ་གཅིག་རེ་བས་བཏུམས་ནས་འདུག་པ། ད་རུང་བོང་བུ་ཨ་མ་རང་རྒན་པར་འདུག་སྒོམས་གསུང་ངོ་། ། དེ་ནས་ཟླ་བ་བདུན་མཚམས་བྱས་ནས་རྨི་ལམ་གྱི་འདུན་པ་རྩེ་གཅིག་ཏུ་བཏང་བས་ཉིན་པར་སྒྱུ་མའི་རྟོག་པ་རང་ཤར་དུ་བྱུང་། མཚན་མོ་རྨི་ལམ་གཟུང་ནས་ཨུ་རྒྱན་དུ་ཕྱིན་ཏེ། སློབ་དཔོན་ལྭ་ཝ་པ་ལ་ཆིག་བསྡུས་ཞུས།
ཡང་མཁའ་འགྲོ་མ་སེང་གེའི་གདོང་པ་ཅན་ལ་དེ་ཉིད་གསུམ་གྱི་རྫོགས་རིམ་དང་། རྩ་ཁ་བཅུ་པའི་གདམས་པ་ཞུས། ཡང་རྨི་ལམ་བཟུང་ནས་རྒྱ་གར་ལྷོ་ཕྱོགས་སུ་སློབ་དཔོན་ཕྱོགས་ཀྱི་གོ་ཆ་ལ་ཕྱི་ནང་གསང་གསུམ་གྱི་རྟེན་འབྲེལ་ཞུས། ཡང་པོ་ཏ་ལར་ཕྱིན་ནས་སྒྲོལ་མ་གཙོ་འཁོར་གསུམ་པའི་ཞལ་མཐོང་ནས་གསོལ་བ་བཏབ་པས། སྒྲོལ་མའི་ཞལ་ནས། སྒྱུ་ལུས་བདེན་མེད་གནས་ཡིན་ཨ་འཐས་ཤིག ། རྨི་ལམ་འདུན་པའི་གནད་ཡིན་ལམ་དུ་ཁྱེར། ། འོད་གསལ་མོས་གུས་གནད་ཡིན་གསོལ་བ་ཐོབ། ། གཞན་ཕན་སྙིང་རྗེའི་གནད་ཡིན་ཕྱོགས་འཛིན་སྤོངས། ། བྱ་བ་ལ་སོགས་པའི་ཆོས་གསུངས་སོ། །
དེ་ནས་བླ་མ་ལྷ་རྗེའི་མཆོད་པའི་དུས་སུ། ལྷ་བཞི་བདག་བསྐྱེད་དང་མདུན་བསྐྱེད་གཉིས་ཀྱིས་དབང་བསྐུར་བྱས་ནས། ཞག་ཉི་ཤུ་རྩ་གཅིག་སྒྲུབ་པས་སྤྱི་བོའི་སྟེང་ན་ཉིན་མཚན་མེད་པར་བཞུགས་པ་ཞག་བདུན་དུ་ཞལ་མཐོང་བས། བླ་མའི་ཞལ་ནས། ད་ནི་ཡི་དམ་ནི་རྒྱུན་ཆད་མེད་པར་ཞལ་མཐོང་ནས་འདུག རྨི་ལམ་གྱི་སྟོབས་ནི་ཆེན་པོ་བྱུང་ནས་འདུག་པས། ད་མཚོན་ཆ་ཅན་གྱི་གྲྭ་པ་མང་པོ་ཆོས་སྒོ་འབྱེད་པ་བྱེད་དགོས། ཁྱོད་ལ་མོས་པར་འདུག་གསུང་ངོ་། ། དེ་ནས་དབྱར་གཅིག་ཆོས་སྒོ་ཕྱེ་སྟེ། ཐུགས་རྗེ་ཆེན་པོའི་སྒྲུབ་ཐབས་བཤད་པས།
དགེ་སྦྱོར་གྱི་སྟོབས་ཀྱང་ཆུང་དུ་སོང་། འདུ་འཛིས་གཡེངས་པས་སོ་ཡང་མ་སོད་པར་བྱུང་ནས་ཆོས་སྒོ་འབྱེད་པ་དེ་བཤོལ་ཏེ། མཚམས་དམ་པོ་བཅད་ནས་བསྒོམས་ཀྱང་། དགེ་སྦྱོར་དེ་ཡུན་རིང་པོར་སོར་ཆུད་དུ་མ་བཏུབ་པས། ད་དག་པའི་ས་གསུམ་ལ་མ་སླེབ་པར་མི་ཟས་དང་གཞན་དོན་གཅིག་ཀྱང་བྱར་མི་བཏུབ་པ་འདུག་སྙམ་པ་བྱུང་བ་དང་། ཐུགས་རྗེ་ཆེན་པོ་བྱོན་ནས། འདུ་འཛི་གཡེང་བ་བདུད་ཀྱི་བར་ཆད་ཡིན། ། ཆགས་སྡང་སྣ་ཚོགས་གྲོགས་སུ་མི་འཆར་བས། ། རྐྱེན་ངན་དབེན་པའི་དགོན་པ་རྟག་ཏུ་བསྟེན། ། ཚེ་ལ་ལོང་མེད་འཆི་བ་བསམ་པར་རིགས། །
ཞེས་སོ། ། དེ་ནས་དགེ་སྦྱོར་སོར་ཆུད་པ་དང་། ཚེས་བཅོ་ལྔའི་ཉི་མ་ཤར་མ་ཐག་ལ། དགེས་རྡོར་མཚོན་ཆ་ཅན་གྱི་དཀྱིལ་འཁོར་སྐུ་རི་བོ་ཙམ་ཡོད་པ་ཞིག་ཞལ་མཐོང་། དེའི་ཉི་ཤུ་གཉིས་ལ་རྨི་ལམ་བཟུང་ནས། དཔལ་ལྡན་འབྲས་སྤུངས་སུ་ཕྱིན་པས་རྒྱུད་སྡེ་ལྔའི་ལྷ་ཚོགས་རྣམས་ཀྱི་ཞལ་མཐོང་། ཐམས་ཅད་ཀྱིས་མགྲིན་གཅིག་ཏུ་འདི་སྐད་གསུངས་སོ། ། དབང་བཞི་མ་རྫོགས་སྨིན་པར་ག་ལ་ནུས། ། དབྱེར་མེད་བསྐྱེད་རྫོགས་མ་སྒོམས་གྲོལ་མི་སྲིད། ། ཐོབ་འདོད་རེ་བས་འབྲས་བུ་མི་འབྱིན་པས། །
རང་ཤར་རང་གྲོལ་སྐུ་གསུམ་དབྱེར་མེད་ལྟོས། ། ཞེས་ལན་གསུམ་གསུངས་པས། ཅིར་སྣང་ཐམས་ཅད་བསྐྱེད་རྫོགས་དབྱེར་མེད་དུ་རྟོགས་སོ། ། དེ་ནས་མཚམས་བཀྲོལ་བ་དང་། ནུབ་གཅིག་གི་རྨི་ལམ་ན་ཡི་གེ་ཨ་གཅིག་གིས་བསུས་པ་ཕར་ཐལ་ཚུལ་ཐལ་དུ་ཕུག་པས་ཟུག་རྔུ་ཆེན་པོ་བྱུང་། ཡང་ལྕི་བ་དང་རེང་བུ་དབང་མེད་དུ་བཟའ་དགོས་པ་གཅིག་རྨིས་པ་དང་། ནངས་པར་བླ་མའི་གསུང་མ་ཆོགས་པར་ཕྱུག་པོ་གཅིག་གི་བསྙེན་བཀུར་ལ་ཕྱིན་པས་དེའི་དགོང་མོ་ལུས་བཤགས་གཏུབ་བྱེད་པ་བཞིན་ན་ནས། སྨན་དང་རིམ་འགྲོ་གང་གིས་ཀྱང་མ་ཕན་པར་ཤི་ལ་ཐུག་པ་དང་། ཐོ་རངས་ཀ་སྒྲོལ་མ་དཀར་མོ་བྱོན་ནས། ཁྱེད་ཀྱི་ནད་འདི་སྐུ་བླུད་བཟོས་པས་ལན་པ་ཡིན།
ད་གཞན་ཅིས་ཀྱང་མི་དྲག་པས་བྲུལ་གཏོར་ཐོང་ཞིག དེས་དམྱལ་བའི་ལས་ལས་ཐར་ཞིང་། ནད་ལས་དགྲོལ་བར་འགྱུར་རོ། ། གསུངས་ནས་བྲུལ་གཏོར་བཏང་བས་ནད་དྲག་པོ་དེ་སོས་སོ། ། དེ་ནས་བྲུལ་གཏོར་འདི་ཁོ་ན་ལ་ཡིད་ཆེས་ཤིང་མོས་པར་བྱུང་ངོ་། ། དེ་ནས་བླ་མ་ལ་རྒྱུད་སྡེ་ལྔའི་དབང་ཞུས་ནས། དགེས་རྡོར་དང་། དགྲ་ནག་དང་། འཇིགས་བྱེད་དང་། རྒྱུ་སྡེ་ལྔའི་སྒྲུབ་ཐབས་དང་།
གདམས་པ་རྣམས་མ་ལུས་པར་ཞུས་ནས། ད་ནི་ཤེས་བྱའི་སྒྲིབ་པ་མ་དག་བར་དུ་སྒྲུབ་པ་རང་གཅིག་པུ་བྱ་དགོས་སྙམ་ཙ་ན། ཉིན་གཅིག་རྟ་པ་སུམ་བརྒྱ་ཙམ་བྱུང་ནས་ཨ་ཁུ་འབལ་ཚད་མ་བ་གྲོངས་པས་གདན་ས་ལ་ཡོང་དགོས་ཟེར་ནས་བྱུང་བ་ལ། ང་མི་འགྲོ་ཁྱེད་རང་རྣམས་གདན་ས་གཞན་ལ་ཚོལ། ང་མ་ཤི་རིང་ལ་སྒྲུབ་པ་བྱེད་པ་ཡིན་བྱས་པས། བླ་མའི་དམ་ཚིག་ལ་སྦྲེལ་ནས་ཨ་ཁུའི་གདན་ས་གྱིས། དགེ་སྦྱོར་འཕེལ་བར་ཡོང་གིས་ཡེ་ཤེས་ཀྱི་མགོན་པོ་ཕྱག་དྲུག་པ་བྲན་བཞིན་ཉན་པའི་བཀའ་བསྒོ་བྱ། བུ་འདི་རུ་མ་སྡོད་དབུས་སུ་སོང་། མགོན་པོ་འདི་བྲན་བཞིན་ཉན་པ་གཅིག་འོང་བ་འདུག་གིས་གསུངས་ནས། དེ་དུས་སུ་སྐྱེར་སྒང་དུ་འོངས་བཞིན་ནས་སྐུ་འབུམ་བརྩིགས་ནས་གདན་ས་བྱས།
ད་དགོན་པ་འདི་ལ་ལྕགས་རི་གཅིག་བྱ་དགོས་བསམ་པས། གར་དགོས་སུ་རྡོ་སྤུངས་ནས་བྱུང་བ་དང་། རྨངས་བཏིང་པས་ཡུལ་པས་བཅག་ནས་དེ་ལ་ང་མ་དགའ་བ་གཅིག་བྱུང་སྟེ། བླ་མའི་ཞལ་ནས་ཆོས་སྐྱོང་བྲན་བཞིན་དུ་ཉན་པ་གཅིག་འོང་བ་འདུག་གསུང་བ་ཡིན་ཏེ། ད་ལྕགས་རི་ཡང་དོན་མེད་པར་ཁོང་གིས་བཅག་ནས་མེད་དོ་བྱ་བ་གཅིག་ཁར་ཤོར་བས། དེའི་དགོང་མོ་ལྕགས་རི་བཅག་པའི་མི་ཚང་མང་པོ་གཅིག་ཤི་ནས། ནངས་པར་བབས་བྱས་ནས་ང་ཡང་འགྱོད་པས་བདུན་ཚིགས་བྱས་སོ། ། དེ་ནས་ད་ནི་འདུ་འཛིས་གཡེངས་ནས་འགྲོ་བར་འདུག་སྙམ་ནས། ཁུ་བོའི་ཟླ་མཆོད་མ་གཏོགས་པ་མཚམས་དམ་པོ་བྱས་ཏེ། གཉིད་ཙམ་ཡང་མ་ལོག་པར་དགོང་མོ་ས་རུབ་ནས་ནང་ནམ་མ་ལངས་བར་ལ་སྐུ་འབུམ་ལ་སྐོར་བ་བྱས།
ཉིན་པར་མལ་ས་ནས་མ་གཡོས་པར་དགེ་སྦྱོར་རྩེ་གཅིག་དུ་བྱས་པས། རྨི་ལམ་འོད་གསལ་གྱི་སྟོབས་ཆེན་པོ་བྱུང་ནས། ནུབ་གཅིག་རྨི་ལམ་བཟུང་ནས་མཆོད་རྟེན་དཔལ་ཡོན་ཅན་དུ་ལྟར་ཕྱིན་པས། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་ན། ཤེལ་གྱི་མཆོད་རྟེན་སངས་རྒྱས་ཀྱི་རིང་བསྲེལ་མ་ག་ཏའི་ཁལ་གཅིག་བྲེ་བདུན་བཞུགས་པའི་འོད་ཟེར་སྣ་ལྔ་ཕྱོགས་བཅུར་འཕྲོ་བ། འོད་ཟེར་གྱི་སྣ་ལ་མཆོད་པའི་ལྷ་མོ་དཔག་ཏུ་མེད་པས་མཆོད་པ་འབུལ་བ། གཞལ་ཡས་ཁང་གི་ནང་ཐམས་ཅད་རྒྱུད་སྡེ་ལྔའི་ལྷ་ཚོགས་མང་པོ་རིམ་པ་བཞིན་དུ་བཞུགས་པ། དེའི་ཕྱི་རོལ་ལ་ལྷ་དང་། ཀླུ་དང་། གནོད་སྦྱིན་དང་དྲི་ཟའི་ཚོགས་ཀྱི་མཆོད་པ་འབུལ་བ།
དེ་ལྟ་བུ་གཅིག་འདུག་ནས། ངས་ཀྱང་སྐད་ཅིག་ལ་ཕྱི་ནང་གསང་བའི་མཆོད་པ་དཔག་ཏུ་མེད་པ་སྤྲུལ་ནས་ཕུལ་བ་དང་། ཌཱ་ཀི་མའི་ཚོགས་ཐམས་ཅད་མགྲིན་གཅིག་ཏུ་རིགས་ཀྱི་བུ་དེ་ལྟ་བུའི་པུ་ཙ་ནི་ཨེ་མ་ཧོཿ ཞེས་ལན་གསུམ་གསུངས་པས། གསང་སྔགས་ཀྱི་ལྷ་ཚོགས་ཐམས་ཅད་ཀྱི་ཐུགས་ཀ་ནས་འོད་ཟེར་བྱུང་ནས། རིགས་ཀྱི་བུ་ཚུར་ཤོག་དབང་བསྐུར་བར་བྱའོ་གསུངས་ནས། དབང་བཞི་རྫོགས་པར་བསྐུར་བ་དང་། ལྷ་དང་དབང་བསྐུར་བ་དང་། བདག་དང་མཆོད་པའི་ལྷ་ཚོགས་ཐམས་ཅད་ཀྱང་སྐྱེ་འགག་དང་བྲལ་བའི་ཟུང་འཇུག་ཕྱག་རྒྱ་ཆེན་པོར་རྟོགས་ནས། རིན་ཆེན་བརྩེགས་པའི་གཞལ་ཡས་ཁང་།
རྟེན་ཡོངས་སུ་དག་པའི་མཆོད་རྟེན་ལ། རྒྱལ་བ་བདུན་གྱི་མཆོད་རྟེན་བཞུགས། ཡིད་ཀྱིས་སྤྲུལ་པའི་མཆོད་པ་ཕུལ། དེ་ཡང་དམིགས་མེད་སྒྱུ་མའི་ཉམས། ཟུང་འཇུག་ཕྱག་རྒྱ་ཆེན་པོར་རྟོགས། ཞེས་པ་ལ་སོགས་པའི་མགུར་བཞེས་སོ། ། ཡང་རྨི་ལམ་བཟུང་ནས་པོ་ཏ་ལར་ཕྱིན་པས་རིན་པོ་ཆེ་ལས་གྲུབ་པའི་མཆོད་རྟེན་ལྟ་བུའི་སྟེང་ན་ཐུགས་རྗེ་ཆེན་པོ་གཙོ་འཁོར་གསུམ་པོ་རིན་པོ་ཆེའི་རྒྱན་སྣ་ཚོགས་པས་བརྒྱན་པ། འོད་ཀྱི་རང་བཞིན་དུ་བཞུགས་ནས་འདུག ཁྲི་འཕང་རྣམས་ལ་ཁ་སར་པ་ཎི་བྱིས་པ་ལོ་བརྒྱད་པའི་ན་ཚོད་ལྟར་བཞུགས་ནས། ཆོས་ཀྱི་ཞུ་བ་པོའི་ཚུལ་དུ་མཛད་དེ།
ལྷ་ཀླུ་གནོད་སྦྱིན་དྲི་ཟ་རྣམས། ། སྐྱོན་བྲལ་སྙིང་རྗེ་ཆེན་པོའི་སྐུ། ། ཐེག་ཆེན་ཆོས་རྣམས་སྟོན་པར་འགྱུར། ། གང་མོས་དོན་རྣམས་དྲི་བར་བྱས་སོ། ། ཞེས་གསུངས་པ་དང་། རི་རབ་ཀྱི་གོང་ནས་པདྨའི་སྡོང་བུ་ལ་ལྷ་ཀླུ་གནོད་སྦྱིན་དྲི་ཟའི་ཚོགས་ཐམས་ཅད་མཆོད་པ་དཔག་ཏུ་མེད་པ་ཐོགས་ནས་འཁོད་དེ། རང་རང་གི་སྐད་ཀྱིས་ཁ་སར་པ་ཎི་ལ་ཞུས། ཁ་སར་པ་ཎིས་གཙོ་འཁོར་གསུམ་པོ་ལ་ཞུས་པ་དང་། ཐུགས་རྗེ་ཆེན་པོས་རང་རང་གི་སྐད་དུ། སྐྱེ་གནས་སྦྱངས་བ་དང་གསང་སྒྲུབ་གསུངས་སོ། །
དེ་ནས་གཙོ་འཁོར་གསུམ་པོ་བཅུ་གཅིག་ཞལ་དུ་གྱུར་ནས། དེའི་གནས་གསུམ་ནས་འོད་ཟེར་བྱུང་ནས་བདག་གི་གནས་གསུམ་དུ་ཕོག་པ་དང་། བདག་ཀྱང་ཐུགས་རྗེ་ཆེན་པོའི་སྐུར་གྱུར་ནས་བཅུ་གཅིག་ཞལ་གྱི་དུག་གསུམ་སྦྱང་བའི་གདམས་ངག་དང་། གཟུངས་རིངས་ཀྱི་བཟླས་ཐབས་རྣམས་གསུངས་ནས། དུས་དེར་བཅུ་གཅིག་ཞལ་གྱི་བསྟོད་པ་དེ་མཛད་དོ། ། དེའི་ནངས་པར་ཀྱང་ཇི་ལྟ་བ་བཞིན་མཐོང་ནས་ལུང་བསྟན་ཏེ། པོ་ཏ་ལའི་གཟུགས་བཞེངས་ཤིག དེ་མཐོང་བ་ཐམས་ཅད་ངན་སོང་ལས་ཐར་ནས་མཐར་ཐུག་ཐུགས་རྗེ་ཆེན་པོའི་གོ་འཕང་ཐོབ་པར་འགྱུར་རོ། ། གསུངས་སོ། ། ཡང་ནུབ་གཅིག་མདོ་བོ་ན་བླ་མ་ལྷོ་པ་བདེ་མཆོག་གི་དབང་སྐུར་བྱེད་ཅིང་ཡོད་ཟེར་བས་རྨི་ལམ་བཟུང་ནས་ལྟར་ཕྱིན་པས།
བླ་མ་ལྷོ་པ་དེ་ཧེ་རུ་ཀ་ཞལ་བཞི་ཕྱག་བཅུ་གཉིས་པར་གྱུར་ནས་བུམ་པ་བཟུང་སྟེ་སློབ་མ་ལ་བདེ་མཆོག་དངོས་ཀྱི་དབང་བསྐུར་བར་འདུག་ནས། ད་ལྟ་བོད་ན་བདེ་མཆོག་དངོས་ཀྱི་དབང་བསྐུར་བ་བླ་མ་ལྷོ་པ་ལས་མི་འདུག་གོ ། ཡང་དུང་རུང་སྒང་པ་དབང་སྐུར་བྱེད་ཅིང་ཡོད་ཟེར་བས་དངོས་གཞིའི་སྲོད་ལ་རྨི་ལམ་བཟུང་ནས་བལྟས་པས། གཞི་དེའི་ཀླུ་སྲིན་མོ་གཅིག་གིས་གཏོར་མ་ཟོས་རང་བྱུང་གི་ཁྲག་སྙིང་ཁར་བྱུགས་པས། སློབ་མ་ཐམས་ཅད་འཐབས་ནས་རྨ་ཞར་མང་པོ་བྱུང་བས། ནངས་པར་དུང་རུང་སྒང་པ་ནམ་ལངས་མ་ཐག་ངའི་ཙར་བྱུང་བ་ལ། དགེ་བཤེས་དབང་སྐུར་ཉེས་སམ་བྱས་པས། མདང་འཐབ་མོ་བྱུང་ལགས་ཟེར། གཏོར་མ་མི་ཐུབ་པར་དབང་སྐུར་བྱེད་པས་གང་ན་འོང་། ཁྱེད་རང་གི་ཀླུ་སྲིན་མོ་དེས་བར་ཆད་བྱེད་ཅིང་འདུག་པ་ཡིན།
ད་ངས་རྟེན་འབྲེལ་གཅིག་བྱས་པས་ཚེ་སྲིང་གིས་བྱས་ནས། མར་མེ་སྦར་བ་གཅིག་ཁོ་ལ་གཏད་ནས་འདི་ཁྱེར་ལ་ཤངས་ཀྱི་དགོན་པར་ཁྱེར་ལ་བཤགས་པ་གྱིས་ཤིག་བྱས་ཙ་ན། ལམ་ཁར་ཇ་འཐུང་གིན་བསྡད་པས་མར་མེ་ལམ་དུ་ཟད་ནས་ཁོང་གིས་ཡར་སླེབ་མ་ཐག་བཤགས་པ་བྱ་ལོང་མེད་པར་ཁྲག་བསྐྱུགས་ནས་ཤི་འདུག་པས། དབང་སྐུར་དུས་སུ་བགེགས་བསྐྲད་པ་དང་། ཆོས་སྐྱོང་ལ་བཀའ་བསྒོ་བྱེད་པ་གལ་ཆེ་བར་འདུག་གོ ། དེ་ནས་དགོང་མོ་གཅིག་འབུམ་པ་ལ་སྐོར་བ་བྱེད་ཀྱིན་ཡོད་པའི་དུས་སུ། ནམ་མཁའ་ལས་འོད་ཆེན་པོ་བྱུང་ནས་བལྟས་པས། དྲང་སྲོང་ར་ཧུ་ལ་མགོ་དགུ་པ། ལག་ན་མདའ་གཞུ་ཐོགས་པ། མགོ་བོ་དང་ལུས་པོ་ཐམས་ཅད་མིག་གིས་ཁེངས་པ།
ཁ་ནས་ཀློག་འཁྱུག་པ། སྐུ་མདོག་དུད་དཀར་ཡོད་པ། ལྷ་མ་སྲིན་སྡེ་བརྒྱད་ཀྱིས་བསྐོར་བ། ནམ་མཁའ་ཁེངས་པ། སྐུ་ཤིན་ཏུ་ཆེ་བ། འཇིགས་པ་གཅིག་མཐོང་ནས། ཇོ་བོ་དཀོན་མཆོག་གསུམ་པོ་སེམས་ཅན་ཐམས་ཅད་དྲང་སྲོང་གི་འཇིགས་པ་ལས་བསྐྱབ་ཏུ་གསོལ་བྱས་པ་དང་། ར་ཧུ་ལའི་གཡོན་ཕྱོགས་སུ་ལྷ་མོ་དཀར་མོ་བྱོན་པ། ། བུ་ཁྱོད་རང་གི་སེམས་ལ་ལྟོས། ། འཇིགས་པ་རང་སེམས་བདུད་དུ་བབས། །
ལུས་ཀྱི་གཅེས་འཛིན་གཏན་ནས་སྤོངས། ། སྣང་སྟོང་སྒྱུ་མའི་གཟུགས་བརྙན་ལ། ། ཅི་ཕྱིར་འཇིགས་དང་སྐྲག་པར་བྱེད། ། གཞན་ཡང་གསོལ་བ་འདེབས་པ་དེ། ། ལེགས་པར་བསྟན་གྱིས་གུས་པས་ཉོན། ། ཙནྡན་གོར་ཤི་ཤའི་ཚལ་པ་ལ། དེ་བཞིན་གཤེགས་པ་ཀླུ་དབང་གི་རྒྱལ་པོ་ལ་ཕྱག་འཚལ་ལོ། ། ལ་སོགས་པ་དེ་བཞིན་གཤེགས་པ་བཞིའི་མཚན་བྲིས་ནས་ལུས་ལ་བཏགས་ན་དྲང་སྲོང་གི་འཇིགས་པ་ལས་ཐར་བར་འགྱུར་རོ་གསུངས་ནས་མི་སྣང་བར་གྱུར་ཏོ། ། དེ་ནས་ཟླ་བ་གཅིག་ན་ཏི་སི་ནས་རི་པ་སུམ་བརྒྱ་ཙམ་བྱུང་ནས། ། ཆོས་རྗེ་གྲོངས་ཟེར་ནས་འོངས་པ་ཡིན་ཏེ།
ལ་ལ་ན་རེ་མ་གྲོངས་སམ་ཟེར་བས། དོ་ནུབ་རྨི་ལམ་བཟུང་ལ་གཟིགས་པར་ཞུ་ཟེར་བས། ད་ལྟ་བླ་ཡེ་ན་ཆོས་བཤད་ཀྱིན་འདུག་བྱས་པས། ཁོང་རྣམས་ལྐོག་ཤུབ་བྱེད་ཅིང་འདུག འདི་གྲུབ་ཐོབ་ཡིན་ཉེན་ཡོད། རྟོགས་ལྡན་དུ་མི་འདུག སྔགས་འདི་ཙམ་འདྲེན་གྱི་འདུག ད་རེས་ཁོང་གི་མངོན་ཤེས་འདི་ཐོག་ཏུ་ཕེབས་ན། རང་རེ་ཐུགས་རྗེ་ཆེན་པོ་ཞུ་དགོས་ཟེར་གྱིན་འདུག དེ་ནས་ངས་རྩ་གང་ཡིན།
འདུད་པ་གང་ཡིན། གྲོལ་བ་གང་ཡིན། གྲོལ་བའི་དགོས་པ་གང་ཡིན། ཙན་དན་གོར་ཤི་ཤ་གཅིག་ཀྱང་བསྐུར་བར་ཞུ་བྱས་ནས། རི་པ་རྣམས་ལ་ཡི་གེ་བསྐུར་བས། བླ་མ་འབྲི་གུང་པས་གཡུ་ཁང་དུ་དབུ་ཆེ་རྣམས་བསགས་ནས། ཡི་གེ་འདི་ལ་ལན་ཇི་ལྟར་བསྐུར་བྱས་པས། མ་མཐུན་ཏེ། བླ་མ་རང་གིས་རྩ་ཉོན་མོངས་པ། འདུད་པ་དུག་གསུམ་གྱི་རྟོག་པ།
གྲོལ་བ་ཉོན་མོངས་པ་ལས་གྲོལ་པ། དགོས་པ་དོན་གཉིས་མཐར་ཕྱིན་པའོ། ། བྱ་བ་དང་ཙན་དན་དང་། ཟི་བོལ་དང་། གོས་ཆེན་མང་པོ་བསྐུར་ནས་བྱུང་ངོ་། ། དེ་ནས་བླ་མ་ལ་སོགས་པ་དང་། རི་པ་མང་པོས་ཐུགས་རྗེ་ཆེན་པོ་ཞུས་ནས། ཁོང་རྣམས་ཀྱི་ཚེ་སྟོད་སྨད་ལ་ཇི་ལྟར་བྱུང་བ་དང་། མ་འོངས་པ་རྣམས་བཤད་དེ། ཐུགས་རྗེ་ཆེན་པོ་ལོ་གསུམ་བསྒྲུབ་པར་ཁས་བླངས་སོ། །
དེའི་རྗེས་ལ་འགའ་དང་། རྒྱའི་རྒྱལ་པོས་གཟུངས་ཆུས་ཕན་ཐོགས་པའི་འབུལ་བ་ཡིན་ཟེར་ནས་དངུལ་བྲེ་དང་། དར་ཟབ་དང་གསེར་མང་པོ་གཞུང་འགྲོན་པ་ལ་བསྐུར་ནས་བྱུང་བས། དངོས་པོ་དག་པ་ཅི་བྱུང་ཡང་བླ་མ་ལ་དངོས་ནས་བསགས་པས། གཡུ་སུམ་ཅུ། སྣམ་བུ་སྟོང་། འབྲི་གཞོན་སུམ་ཅུ་སོ་དགུ རྟ་བཅུ་གསུམ། སྣག་ཚའི་བཀའ་འགྱུར་རོ་ཅོག་གཅིག གསེར་གྱི་ཉི་ཁྲི་གཅིག ཇ་སིགས་དང་བེར་ཐུལ་དང་།
དཀར་ཡོལ་ལ་སོགས་པའི་དངོས་པོ་ཅི་ཡོད་ཐམས་ཅད་བླ་མའི་ཕྱག་ཏུ་བཏང་དགོས་སྙམ་ནས་འབུལ་བ་སྐྱེལ་རོགས་བཙལ་བས། སྐྱེར་སྒང་པའི་གྲྭ་པ་རྙིང་པ་རྣམས་འཚོགས་ནས། འབལ་ཐམས་ཅད་མཁྱེན་པའི་གདན་ས་ནས་གཞན་དུ་འབུལ་བ་སྐྱེལ་བ་མི་འཐད་པས། རང་རེ་ཐམས་ཅད་འབུལ་བ་སྐྱེལ་བའི་རོགས་མི་བྱེད་ཟེར་ནས་གྲོས་བྱས་པས། ཤངས་པ་ན་རེ་ཁོང་རྣམས་ཁྲིམས་བྱས་ནས་འབུལ་བ་སྐྱེལ་རོགས་མི་ཉན་པར་སྣང་བས། ཅི་འཐད་པ་ཡིན་ཟེར་བ་ལ། ངས་དཀོན་མཆོག་ལ་གསོལ་བ་བཏབ་པ་ཡིན་ཏེ། འོ་ན་ཡང་ཆོས་སྐྱོང་རང་གིས་བསྒྲུབ་པ་མིན་ནམ་བྱས་པ་དང་། ཉི་མ་ཕྱེད་ཡོལ་བ་དང་། རལ་གུ་རོང་ཕྲུག་གྱོན་པ།
སྐེ་རགས་དམར་པོའི་ཐོད་བཅིངས་པ། རྟ་ནག་པོ་བཞོན་པ་གཅིག་བྱུང་ནས། ཁྱེད་ལ་འབུལ་བ་སྐྱེལ་རོགས་མེད་ན། ཟླ་བོ་བཟང་པོ་འདུག་སྟེ་ཟེར་བས། གང་ན་འདུག་བྱས་པས། འཕན་ཡུལ་བའི་ཚོང་པ་མང་པོ་གཅིག་དོ་ནུབ་མོན་གྲྭར་འོང་བ་འདུག སང་ནུབ་སྒ་རུ་གནས་སུ་འོང་བར་འདུག་ཟེར་བས། སང་དགོང་གཞོན་ཚུལ་སྒ་རུ་གནས་སུ་ལྟར་བཏང་བས་འདུག རྟ་ནག་པོ་བཞོན་པའི་མི་བདུན་མཛོ་ཕོ་མོ་མང་པོ་རོལ་དུ་ཁྲིད་ནས་འདུག་ལ། ཁྱེད་རྣམས་གང་དུ་འགྲོ་བྱས་པས་ཤངས་སུ་འགྲོ་ཟེར་ནས།
འོ་ན་ངེད་ཀྱི་འབུལ་བ་སྐྱེལ་རོགས་བྱེད་དགོས་པས། སྐྱེར་སྒང་དུ་འདེང་བྱས་པས། ངེད་རྣམས་སང་ཡོང་གིས་ཁྱེད་རང་གྲབས་གྱིས་ཟེར་ཙ་ན། ནངས་པར་ནམ་ལངས་པ་དང་མི་རྟ་རྣམས་བྱུང་ནས། ངེད་ཀྱི་མཛོ་འདི་རྣམས་ལ་ཁལ་ཁོལ། ཁྱེད་རང་གི་རྣམས་ལ་ཡང་ཁལ་ཁོལ། ངེད་ཀྱི་རྟ་འདི་ལ་བླ་མ་ཆིབས་ཤིག་ཟེར་ནས་རྟ་ནག་གཅིག་བཏང་བས། དེའི་དགོང་མོ་བ་ལུང་དགོན་པར་བསྡད་དོ། ། དེ་ནས་ཁོང་རྣམས་ལ། ཤི་གུ་ལ་ཐག་ཉེ།
འཇིགས་པ་ཆེ་བས་ཇི་ལྟར་བྱ་བྱས་པས། ཁྱེད་ཀྱི་ཆ་རྐྱེན་དེ་བས་ཆེ་བ་ངེད་ཀྱི་གྲོ་ཕད་འདི་ན་ཡོད་དེ། ངེད་ཀྱིས་སྐྱེལ་མ་ཐུབ་ནས་འོང་གིས་ཟེར་རོ། ། དེ་ནས་ལྷ་ཕུར་དགོང་ཁ་སླེབ་ཙ་ན། ཁོང་རྣམས་ན་རེ་དོ་ནུབ་ཕྱིན་ན་ཀུ་ལུངས་སུ་སླེབ་པར་འདུག་སྟེ། དོ་ནུབ་མི་ཐོངས་ལ་འབུལ་བ་པུར་ཤོག་གྱིས། སང་སྔ་དྲོ་ལ་སླེབས་པར་ཡོང་གིས། ཁ་སང་ཁྱེད་ལ་འབུལ་བ་སྐྱེལ་རོགས་མི་འདུག་ཟེར་བས་བསུ་བར་འོངས་པ་ཡིན། དོ་ནུབ་དུར་ཁྲོད་མུན་པ་མི་ཟད་པ་བྱ་བ་ན། སློབ་དཔོན་དྷ་ན་སང་ཀྲི་ཏ་བྱ་བ་ཚོགས་འཁོར་བྱེད་པར་ཡོད་པས་ངེད་རྣམས་དེ་རུ་འགྲོ་ཟེར་ནས་རྡུལ་ཚུབ་དུ་གྱུར་ནས་མི་སྣང་བར་གྱུར་ཏོ། །
དེ་ནས་ངས་ཤངས་ཆུང་ལ་སྐྱེལ་སྐྱེར་སྒང་པ་རྣམས་ལ་མ་ཤོད་ཅིག ཁོང་དཔོན་སློབ་འདྲེའི་ཁྲིད་པ་ཡིན་ཟེར་འོང་བྱས་སོ། ། དེ་ནས་ནངས་པར་བླ་མའི་སྤྱན་སྔར་ཕྱིན་ཙ་ན། བླ་མའི་ཞལ་ནས་དབོན་སྟོན་སྐྱེར་སྒང་པ་ཆོས་ཚུལ་བཞིན་དུ་གྱིས་ཤིག་དང་། དཔའ་བོ་མཁའ་འགྲོ་བྲན་བཞིན་དུ་ཉན་པར་འདུག་བྱས་པ། ཁ་སང་བར་རི་རབ་ཀྱི་ཟོམ་ལ་གནས་པའི་མགོན་པོའི་འཁོར་རྣམས་ན་རེ། དབོན་སྟོན་ལ་འབུལ་བ་སྐྱེལ་རོགས་མི་འདུག་པས་བསུ་བར་འགྲོ་བ་ཡིན་ཟེར་ནས་སོང་བ་ཡིན་ཏེ་མ་བྱུང་དམ་གསུངས་ནས། དེར་བསུ་བར་བྱུང་ལགས། མདང་སློབ་དཔོན་དྷ་ན་སམ་ཀྲི་ཏ་དང་། དྷརྨ་ཀ་ཤི་ཀའི་ཚོགས་འཁོར་ལ་འགྲོ་ཟེར་མི་སྣང་བར་ཐལ་བྱས་སོ། །
དེ་ནས་བླ་མ་ལ་འབུལ་བ་བྱས་པའི་དགོང་མོ་གཏོར་དབང་གཅིག་མཛད་ནས་ལྷ་མོ་དང་འཁོར་བཞིའི་སྒྲུབ་ཐབས་དང་། ཉི་ཁྲོས་ཀྱི་སེར་བ་དང་། གཤིན་རྗེ་རྭ་སྒྲོལ་ལ་སོགས་པའི་གནད་རྣམས་མ་ལུས་པར་གནང་ངོ་། ། ཡང་དབང་བསྐུར་གསུམ་མཛད་ནས། སྣང་བ་ལ་བརྟེན་ནས་བླ་མ་ལམ་དུ་འཁྱེར་བ་དང་། ཡིད་དམ་ལམ་དུ་འཁྱེར་བ་དང་། སྒྱུ་མ་ལམ་དུ་འཁྱེར་བ་སྟེ། ལམ་འཁྱེར་གྱི་ཆོས་གསུམ་དང་། གཞན་ཡང་ཟབ་ཆོས་ལྷག་མ་ཐམས་ཅད་མ་ལུས་པར་གནང་ནས། དབང་སྐུར་སྙིང་༼དབུ་སྙུང་༽ཡང་བཞེས་སོ། །
དེ་ནས་མར་ལ་འོངས་ནས་སྐྱེར་སྒང་དུ་སླེབས་པའི་དགོང་མོ། ། ཆུ་བདག་ཝ་རུ་ཎ་བྱུང་ནས། ཤིང་སྡོང་སྐམ་པོ་གཅིག་ལ་མེ་ཏོག་ལྔ་སྐྱེས་པ་གཅིག་འབུལ་དུ་བྱུང་བ་ལ། འདི་ཅིའི་གདའ་ཡིན་བྱས་པས། རབས་ཆད་པོ་གཅིག་ལ་བུ་ལྔ་འོང་བའི་བརྡ་ཡིན། སང་ཕྱུག་པོ་རྡོ་རྗེ་འབུམ་གདན་འདྲེན་དུ་འོང་བ་ཡོད་པས། ང་ལ་གཏོར་མ་བཟང་པོ་གཅིག་ཐོངས། ཁོ་ལ་བུ་སྤུན་ལྔ་ཡོང་བར་འགྱུར་རོ། ། ཟེར་ནས་མི་སྣང་བར་གྱུར་ཏོ། ། དེ་ནས་ཕྱུག་པོ་རྡོ་རྗེ་འབུམ་རིག་གཏད།
སྣེ་ལེན་བྱེད་པས་བྱོན་པར་ཞུ་ཟེར་ནས་དེར་ཕྱིན་ཏེ། ཁྱེ་ཁལ་བརྒྱད་ལ་ལས་བྱས་པའི་གཏོར་མ་བྲུལ་གཏོར་གཅིག་བཏང་བས། གཏོར་མའི་མདུན་དུ་ཝ་རུ་ཎ་བྱུང་ནས། ཤིང་སྐམ་པོ་གཅིག་ལ་མེ་ཏོག་ལྔ་ཡོད་པ་གཅིག་ཕུལ་ནས། ཕྱུག་པོ་འདིས་རྟག་ཏུ་ཞབས་ཏོག་བྱས་ནས་བུ་མེད་ན་ངོ་ཚ་བར་འདུག ཟེར་ནས་ཐལ་ལོ། ། དེ་ནས་དགོངས་གཅིག་ཝ་རུ་ཎ་བྱུང་ནས། ཁོ་རང་གི་སྒྲུབ་ཐབས་ཕུལ་ནས་ད་ང་ལ་གཏོར་མ་བྱིན་ལ་ན་ཡ་གའི་སྟེང་ན། ཀླུ་ཡིད་བཞིན་ནོར་བུ་ཡོད་པས་འབུལ་བ་ཡིན་ཟེར་ནས། དེར་གཏོར་མ་དེ་སྐྱེལ་ཏེ།
ཀླུ་ཡིད་བཞིན་ནོར་བུའི་དངོས་གྲུབ་བླངས་པས། དེ་ལས་འཚོ་བ་ཐམས་ཅད་རྩོལ་མེད་དུ་བྱུང་བ་དང་གཞོན་ཚུལ་ན་རེ། རྡོ་ལྗོངས་དེས་ཅང་མི་བཏུབ་སྙམ་ཙ་ན། རྡོ་དེ་ལག་ཏུ་བྱུང་ནས་ཟས་ནོར་ཅི་ཡང་བྱུང་ཟེར་རོ། ། ཡང་སྟོན་ཟླ་ར་བ་ལ་དབོན་སྟོན་གཞོན་བརྩོན་ཆོས་བཤད་ཀྱིན་འདུག་པས། ཀྵེ་ཏྲ་པ་ལ་དང་ཝ་རུ་ཎ་གཉིས་ཀྱིས་ཁོའི་ཆོས་ཁྲི་སྒྱེལ་གྱིན་འདུག་ནས། དེ་སྒྱེལ་བ་ཅི་ཡིན་བྱས་པས། ཝ་རུ་ཎ་ཁོ་ན་རེ། ཆོས་པ་བྱ་བ་བསམ་པ་བཟང་པོ་དགོས་པ་ཡིན་ནོ། ། འདི་ཞེ་ནག་པར་འདུག་པས་སྒྱེལ་བ་ཡིན་ཟེར་འདུག་པས།
གཞོན་བརྩོན་ལ་ཤངས་པའི་ཆོས་གཅིག་ཀྱང་མི་སྟེར་བ་ཡིན་ནོ། ། དེས་ན་ཆོས་པ་ལ་བསམ་པ་བཟང་པོ་དགོས་པ་འདུག་བསམ་པ་བྱུང་ངོ་། ། ཡང་ཚེས་བརྒྱད་ཀྱི་སྔ་དྲོ་སྟོན་གཞོན་གྱིས་ཝ་རུ་ཎའི་གཏོར་མ་བཤམས་པས། ཝ་རུ་ཎ་ཁོ་བྱུང་ནས་སྣ་ཚ་གྲིབ་བྱུང་བས་གཏོར་མ་མི་འདོད་ཟེར། གྲིབ་ཅི་ལས་བྱུང་བྱས་པས། སྟོན་གཞོན་གྱི་ལག་པ་མི་གཙང་བར་འདུག་ཟེར་བས། ཁྲུས་དང་གཙང་སྦྲ་གལ་ཆེ་བར་འདུག་གོ ། ཡང་དགུན་ཟླ་ར་བའི་ཚེས་བདུན་གྱི་ནུབ་མོ་རྨི་ལམ་བཟུང་ནས་ཨུ་བརྒྱན་དུ་ཕྱིན་པས། སློབ་དཔོན་པདྨ་དང་མཇལ་ནས། དཔལ་རྟ་མགྲིན་གྱི་སྒྲུབ་ཐབས་ཟབ་པ་གཅིག་ཞུ་དགོས་བྱས་པས།
སྐད་ཅིག་ལ་སློབ་དཔོན་རྟ་མགྲིན་ཞལ་གསུམ་ཕྱག་དྲུག་པ་གཅིག་ཏུ་གྱུར་ནས་རྟ་སྐད་ཐེངས་གསུམ་བཏོན་པས། མ་མོ་དང་མཁའ་འགྲོ་ཐམས་ཅད་འདུས་ནས་དཔལ་རྟ་མགྲིན་གྱི་དབང་བསྐུར་རོ། ། དེ་ནས་པདྨ་རྒྱལ་པོའི་ཞལ་ནས། ངས་རྟ་མགྲིན་གྱི་རྒྱུད་སྒྲུབ་ཐབས་བརྒྱ་རྩ་བརྒྱད་ཀྱི་ནང་ནས་མཆོག་ཏུ་གྱུར་པ་རྟ་མགྲིན་རོལ་པའི་རྒྱུད་ལས་བཏུས་པའི་གསང་སྒྲུབ་གཅིག་སྙེ་མོར་སྦས་པ་སྔགས་པ་གཅིག་གིས་ཐོན་ནས་ཡོད་པས་དེར་ཞུས་ཤིག རྒྱལ་པོ་དང་པེ་ཀར་དང་། དཀོར་འདྲེ་དང་། འགོང་པོའི་ཚོགས་ཐམས་ཅད་དང་། ལྷ་མ་སྲིན་སྡེ་བརྒྱད་འཇོམས་པར་བྱེད་དོ་གསུངས་ནས་ལུང་བསྟན་པས། སྙེ་མོར་ཕྱིན་ནས་སློབ་དཔོན་སྔགས་པ་ལ་གསང་སྒྲུབ་ཞུས་སོ། ། དེ་ནས་ཡང་རྨི་ལམ་བཟུང་ནས་སློབ་དཔོན་པདྨ་ལ་ཞུས་པས།
ལན་གསུམ་གྱི་བར་དུ་གསུངས་ནས། ད་རུང་འཁོར་ལོ་མ་བྱིན་འདུག་པས་ཞུས་ཤིག་གསུངས་སོ། ། ཡང་ཉི་ཁྲི་གཅིག་དང་བུར་ཏམ་གཅིག རས་སྣམ་གཉིས་ཁྱེར་ནས་ཞུས་པས་འཁོར་ལོ་གནང་ངོ་། ། ཡང་ཚེས་བཅོ་བརྒྱད་ལ་ལྷ་སར་ཕྱིན་པས་པོ་ཏ་རིར་ཐུགས་རྗེ་ཆེན་པོ་བཅུ་གཅིག་ཞལ་གྱི་ཞལ་མཐོང་ནས་ནམ་མཁའ་ཐམས་ཅད་འོད་ཀྱིས་ཁེངས་པ་བྱུང་བ་དང་། ཡང་རྩ་ཞལ་ནས་འོད་ཁ་དོག་མི་འདྲ་བ་ཉི་ཤུ་རྩ་ལྔ་བྱུང་ནས། ངེད་དཔོན་གཡོག་ཉི་ཤུ་རྩ་ལྔ་ལ་ཕོག་པས། དེ་དུས་དེ་ཉིད་དུ་ཏིང་ངེ་འཛིན་བཟང་པོ་རྒྱུད་ལ་སྐྱེས་སོ། ། དེའི་དགོང་མོ་འཁྲུལ་སྣང་ལ་བྱ་ཡུལ་བ་འགས་རིགས་གཏད་ཞུས་པའི་རྗེས་ལ། བཅུ་གཅིག་ཞལ་གྱི་བཞད་ཞལ་འོད་ཟེར་བྱུང་འཁྲུལ་སྣང་ཐམས་ཅད་འོད་ཟེར་གྱིས་ཁྱབ་བར་གྱུར་ཏོ། །
དེ་ནས་བཅུ་གཅིག་ཞལ་དབང་ཞུས་ནས་སམ། སྒྲུབ་ཐབས་ཞུས་པ་རྣམས་དེའི་དུས་ཁོ་ནར་དགེ་བཤེས་གྲགས་ཡེས་ཡི་གེར་བཀོད་དོ། ། ཡང་དེའི་ཐོ་རངས་ཇོ་བོ་ཤཱཀྱ་ལ་ཡན་ལག་བདུན་པ་གཅིག་ཕུལ་ནས་བྱང་ཆུབ་ལྟུང་བཤགས་གཅིག་བཏོན་ཙ་ན། ལྕགས་སྒོའི་སྟེང་ན་སུ་ཁ་མ་སིདྡྷི་ལོ་བཅུ་དྲུག་ལོན་པའི་ན་ཚོད་ཙམ་ཡོད་པ་སྐུ་མདོག་དཀར་ལ་འོད་ཟེར་འབར་བ། དབུ་སྐྲ་སིལ་བུས་སྐུ་སྟོད་ནོན་པ། ཕྱག་གཡས་རྣམ་ཐར་སྒོ་གསུམ་མཚོན་པ། གཡོན་སྡིག་མཛུབ་ཐུགས་ཀར་གཏད་པ་གཅིག རིགས་ཀྱི་བུ་ཉོན་ཞིག ནམ་མཁའ་རིག་མེད་སྟོང་པ་ལ། ། རིག་བཅས་སེམས་ཀྱི་རྩ་བ་བཅུན། །
རྩ་བ་བཅུན་དང་ལྷུག་པར་ཞོག ། གསུངས་ནས་གསུང་ལྷང་ལྷང་བཞུགས་པ་གཅིག་མཐོང་ངོ་། ། དེ་ནས་བྲག་ལྷ་བློ་ཕུག་ཏུ་འཕགས་པའི་བཞུགས་སར། རིག་གཏད་བྱས་ནས་ཕྱིན་པ་དང་། མཚོའི་དཀྱིལ་ན་པདྨའི་སྡོང་པོ་རྒྱས་པ་གཅིག་གི་སྟེང་ན་ཐུགས་རྗེ་ཆེན་པོ་རྩ་ཕྱག་བདུན་ཅུ་པ་གཅིག་བཞུགས་ནས་ཀླུ་རྣམས་ལ་ཆོས་གསུང་གིན་འདུག་པ་མཐོང་ངོ་། ། དེ་ནས་བྲག་ལྷ་གནད་ཀྱི་མདུན་དུ་གཏོར་མ་གཅིག་བཏང་བས། ཕྱག་བཞི་པའི་གཡས་ན་སྒྲོལ་མ། གཡོན་ན་ཁྲོ་གཉེར་ཅན་བཞུགས་པ་གཅིག་མཐོང་ནས། དུག་གསུམ་ཞི་མཛད་ཀྱི་གསོལ་འདེབས་བྱས་པས། སྒྲོལ་མའི་ཞལ་ནས།
གཉིས་འཛིན་སྤངས་ན་འདོད་ཆགས་ངང་གིས་ཞི། ། ཕ་མར་ཤེས་པས་ཞེ་སྡང་རང་སར་གྲོལ། ། གསལ་ལ་རྟོག་མེད་གཏི་མུག་དབྱིངས་སུ་ཐིམ། ། འགག་མེད་དུག་གསུམ་རང་སར་འཆིང་བྱེད་འདི། ། དེར་འཛིན་མེད་པས་རང་སར་གྲོལ་བར་ངེས། ། ཉོན་མོངས་རང་ཤར་རང་གྲོལ་ཉིད་དུ་ལྟོས། ། ཅེས་ལྷ་སོ་སོའི་གསུང་ངོ་། ། དེ་ནས་ཡང་བྲག་ལྷའི་ཀླུ་དེས་རིག་གཏད་དང་གཟུངས་ཆོག་ཞུས་ནས་ཞག་གསུམ་བློ་ཕུག་ཏུ་བསྡད་དོ། ། དེ་ནས་སྐྱེར་སྒང་དུ་ཕྱིན་ཙ་ན། ངམ་ཤོད་པའི་དགེ་བཤེས་ཕར་ཕྱིན་པ་གསུམ་མཇལ་དུ་བྱུང་བ་དང་།
ནམ་མཁའ་ལ་ཟླ་བ་གཅིག་ཤར་ནས་བྱུང་ལ། དྲང་སྲོང་གིས་བཟུང་ནས་བྱུང་བས། ཇོ་བོ་དཀོན་མཆོག་གསུམ་པོ་དྲང་སྲོང་གིས་བཟུང་བའི་ཟླ་བ་འདི་བཏང་དུ་གསོལ་བྱས་པ་དང་། དུམ་པ་གཅིག་བཏང་བྱུང་བས་དགེ་བཤེས་ཀྱི་ལྟས་སུ་འདུག་པས། ཁྱེད་ལ་ཚེ་རིང་པོ་མི་ཡོང་བར་འདུག ངས་ཨེན་ཙམ་གཅིག་བསྲིངས་ནས་ཡོད། ད་དགོན་པར་ཐུགས་རྗེ་ཆེན་པོ་བསྒྲུབ་ལ་ལོ་གསུམ་ནས་འདིར་ཤོག་ཅིག་གསུངས་སོ། ། དེ་ནས་དགེ་བཤེས་དེས། ལོ་གསུམ་ནས་ཐུགས་རྗེ་ཆེན་པོའི་ཞལ་མཐོང་ནས། ང་དང་མཇལ་དུ་བྱུང་སྟེ་བླ་མ་ཆེན་པོ་ད་ངའི་དོན་གྲུབ་ཟེར་བ་དང་།
ད་ཞག་གསུམ་གྱི་སྔ་དྲོ་ལ་དགོན་པར་སླེབ་པར་འདུག སླེབ་མ་ཐག་ཏུ་སྤོང་དག་གྱིས། དགོན་པ་སྡོད་བྱས་པས། ཁོས་སླེབས་མ་ཐག་ཏུ་དེ་བཞིན་བྱས་པ་དང་། ཁོང་གྲོངས་ནས་འཇའ་ཚོན་དུ་སོང་ཟེར་རོ། ། ཡང་ངམ་ཤོད་ནས་དགེ་བཤེས་ཆོས་རྒྱལ་བྱུང་ནས། བླ་མ་ད་ང་ལ་འདོད་ཆགས་གཏན་ནས་དག་འདུག ཕར་ཕྱིན་ལྟར་བྱས་ན་རྒྱུད་ཚོད་མཐོ་རབ་སོང་གདའ། དེ་ལྟར་ཡིན་ཡང་བླ་མ་ལ་ཞུར་འོངས་པ་ཡིན་ཟེར་ནས། ཀླུ་སྲིན་མོས་བར་ཆད་བྱས་ནས་འདུག་པ།
འདོད་ཆགས་དག་གམ་མ་དག་ལྟ་ཡིས་བྱས་ཏེ། རྡོ་རྗེ་དྲིལ་བུ་མགོ་ཐོག་ཏུ་བཞག་ནས་བྱིན་རླབས་བྱས་པ་དང་། ཁོ་བརྒྱལ་ནས་དྲན་མེད་དུ་སོང་བ་དང་། ཀླུ་སྲིན་མོ་ཡང་བྲོས་ནས་སོང་སྟེ། ཁོ་འདོད་ཆགས་མེ་འབར་བ་བཞིན་སོང་ནས། དེ་སྔར་གདོན་གྱིས་བར་ཆད་བྱུང་བ་མ་ཤེས་པར་འདུག ད་ཆགས་པ་རང་དག་ལ་འགྲོ་བ་གཅིག་ཞུ་དགོས་ཟེར་ནས་ཀེང་རུས་ཏ་རའི་གདམས་པ་བཏབ་པས། ཏིང་ངེ་འཛིན་བཟང་པོ་བྱུང་ངོ་། ། དཀར་ཆུང་རྒྱལ་པོས་སྣ་དྲངས་པའི་མཛེ་ཕོ་བཅུ་གསུམ་ལ་ཟུངས་ཆུ་བྱིན་པ་ཙམ་དང་། རྡོ་རྗེ་དྲིལ་བུ་མགོ་ཐོག་དུ་བཞག་པ་ཙམ་གྱིས་མཛེ་ཐོན་པ་བྱུང་ངོ་། །
ཡང་ཡོལ་བའི་དགེ་བཤེས་ཞང་བཙུན་བྱ་བ་གཅིག་སྨྱོ་བ་འདུལ་དུ་བྱུང་ནས། ཁྱེད་ཀྱིས་རྒྱ་གར་དུ་སྐྱེ་བ་སྔ་མ་ལ་སློབ་དཔོན་ཇོ་མོ་ཅན་གཅིག་ལ་བ་ཕྱུག་འདྲ་བྱས་ནས་འབར་བས་རྒྱུན་བྱས་ནས་བཤགས་པ་ལེགས་པར་གྱིས། རྐྱེན་ལོ་རེ་རྒྱལ་པོས་བྱས་ནས་འདུག་པ་ལ། ངས་ལྟས་སྟངས་གཅིག་བྱས་པས་ཁོའི་སྨྱོ་བ་ཐུལ་ལོ། ། དེས་ན་རྣམ་ཐར་གང་ལ་ཡང་ལོག་ལྟ་མི་བྱེད་པ་འདི་གལ་ཆེ་བར་འདུག་གོ ཡང་ང་ལ་མོན་དྲ་བ་གཅིག་གིས་སྨན་བླའི་ལྡེར་བཟོ་གཅིག་གི་རབ་གནས་བཅོལ་བས། དེའི་མཐེའུ་ཆུང་མ་ལེགས་པར་འདུག་པས། སྨན་བླའི་མཐེའུ་ཆུང་མ་ལེགས་བྱས་པས། དེ་ནས་ཞག་འགའ་ནས་མཐེའུ་ཆུང་ན་བར་བྱུང་བ་དང་། རྗེ་བཙུན་མ་སྒྲོལ་མ་བྱོན་ནས་ཁྱོད་ཀྱིས་ལྡེར་བཟོའི་མ་བྱས་པར།
སྨན་བླའི་བྱས་པས་ངག་གི་ཉེས་པ་འདིར་ནད་དུ་སྨིན་པ་ཡིན་པས། སྨན་བླའི་ལྡེར་བཟོའི་དྲུང་དུ་བཤགས་པ་གྱིས་ཤིག་གསུངས་ནས། དེ་བཞིན་བྱས་པ་གྲག་པ་དང་། རྣམ་སྨིན་འདི་ཕྲ་ཞིང་ཕྲ་བ་ལ་འཛེམ་པ་དང་། དེ་མ་ཐག་ཏུ་བཤགས་པ་གལ་ཆེ་བར་འདུག་གོ ། ཡང་དྲེ་བོ་མགོན་པོ་ཤ་བ་རྒྱུག་འགྱེལ་གྱི་གདམས་ངག་འཚོང་གིན་འདུག་ནས། དེ་མི་གསོད་ཀྱི་ཤན་པ་དྲེ་བོ་མགོན་པོ་བྱས་ནས་ཐེངས་འགའ་འབར་བས། ཁོང་གྲོངས་ནས་པུར་སྦྱངས་པའི་དུས་སུ་རྨི་ལམ་བཟུང་ནས་ལྟར་ཕྱིན་པས་བདག་མེད་མ་ལྷ་མོ་བཅོ་ལྔ་པུར་ཁང་གི་སྟེང་ན་ཞལ་ཕྱིར་གཟིགས་ནས་འདུག་པ་དེ་ངས་ཕྱིན་པ་དང་ནང་དུ་གཟིགས་ཀྱིན་འདུག་པས། བདག་མེད་མ་ང་ལ་ཞལ་བསྟན་དུ་གསོལ་བྱས་པས། ཁྱོད་ཀྱིས་སྔགས་ཀྱི་རྣལ་འབྱོར་པ་ལ་འབར་ཡོད་པས་བཤགས་པ་གྱིས་ཤིག་གསུངས།
བཤགས་པ་བྱས་པ་དང་། དགྱེས་རྡོར་ཡབ་ཡུམ་གཉིས་ཀྱིས་ཨ་ལི་ཀ་ལིའི་བཤགས་པ་བསྟན་ཏེ། བཤགས་པ་བྱས་པ་དང་། བདག་མེད་མའི་ཞལ་ནས་རིགས་གྱི་བུ། གསང་སྔགས་སྤྱོད་པའི་རྣལ་འབྱོར་གྱི། ། རྣམ་ཐར་དཔག་པར་མི་ནུས་ཀྱི། ། ཐམས་ཅད་མཁྱེན་པར་མ་གྱུར་ཚེ། ། གཞན་རྒྱུད་ཁོང་དུ་མི་ཆུད་ཀྱིས། ། མནར་མེད་སྐྱེ་བའི་ལས་ལ་སོམས། ། རང་རྒྱུད་ངན་པས་དག་སྣང་སྦྱོངས། །
མཐོལ་བཤགས་གཉིས་དང་འབྲལ་མ་བྱེད། ། ཅེས་གསུངས་ནས་མི་སྣང་བར་གྱུར་ཏོ། ། དེ་ནས་ཕག་མོ་གྲུབ་པའི་ཞི་བྱེད་རྨང་ལམ་མ་དེ་ཞུ་དགོས་སྙམ་ནས་གསོལ་བ་བཏབ་པས། དམ་པ་བྱོན་ནས་དུག་གསུམ་ལམ་འཁྱེར་གྱི་ཞི་བྱེད་གསུངས་ནས། ད་གསང་སྒྲུབ་གྱི་སྐྱབས་འགྲོའི་སྐོར་ལ་ང་བསྒོམས་ལ་གསོལ་བ་ཐོབ་ཅིག ངས་ཀྱང་བྱིན་གྱིས་བརླབ་པར་བྱའོ་གསུངས་སོ། ། དེ་ནས་སྒོར་རྒྱལ་ཚ་ཉལ་ནས་འདུག་པ་ཕྱིར་བྱུང་ཡང་ཉལ་ནས་ནངས་པར་བླ་མས། ནཱ་རོ་པའི་ཡིག་ཆུང་དང་ཞི་བྱེད་རྨང་ལམ་མ་དེ་བྱིན་ན་དགའ་བ་ལ་སྙམ་ནས་འདུག་པས། ནངས་པར་བོས་ནས་མདང་ནུབ་མོ་ཁྱོད་ཀྱིས་ཡིད་སྨོན་བཏིང་བའི་ཆོས་དེ་གཉིས་བྱ་ཡིས་བྱས་པ་དང་། མདང་གི་མཁྱེན་པ་དེ་ཐུགས་ལ་བཏགས་ཏེ།
ལར་བླ་མ་མི་མཁྱེན་དགུ་མཁྱེན་ང་ཡིད་ལ་མི་འགྱུ་དགུ་འགྱུར་ངོ་རེ་ཚ་ཟེར་ནས་བྱུང་ངོ་། ། ཡང་བཟད་པའི་རླུང་ཇོ་སྲས་ཀྱིས་ཤ་མར་ཉི་ཤུ་དང་། སྣམ་བུ་བརྒྱད་ང་ལ་འབུལ་སྙམ་ནས་བྱུང་སྟེ། སྣ་འབར་དུ་བསྡད་པའི་དགོང་མོ་ཁོའི་སློབ་དཔོན་དང་ཕྲད་ནས། བླ་མ་ཐམས་ཅད་སྲོག་གཅིག་པས་འདྲ་སྙམ་ནས་ཤ་མར་གཉིས་དང་སྣམ་བུ་གཅིག་ཕུལ། དེ་ནས་སྲོད་ལ་དགེ་སྦྱོར་བག་ཙམ་བྱས་ནས་གཉིད་ལོག་འདུག་ནས་ནངས་པར་ང་དང་ཕྲད་དུ་བྱུང་ཙ་ན། ང་ལ་བསྔོས་པའི་ཤ་མར་དང་སྣམ་བུ་གཞན་ལ་འབུལ་མ་ཐག དེ་ལས་སྡིག་ཆེ་བ་མེད་པ་ཡིན། ང་ལ་མཐོ་དམན་མེད་དེ། ཚོང་དཔོན་བཟང་སྐྱོང་གི་མདོ་ལས།
སྦྱིན་ནོ་ཞེས་ནི་ཁས་བླངས་ནས། ། གང་ཞིག་གཞན་ལ་སྟེར་བྱེད་པ། ། དེ་ལས་སྡིག་ཆེ་གང་ཞིག་ཡོད། ། དེ་ལས་བསླུས་པ་གང་ཞིག་ཡོད། ། ཅེས་གསུངས་པ་ཡིན། ད་ཕྱིས་དེ་ལྟར་མ་བྱེད་ཅིག དགེ་སྦྱོར་མི་བྱེད་ཙ་ན་ཕྲེང་བའི་འགེལ་ཕུར་དེ་ལྟར་མ་བྱེད། ལྷ་ལ་བརྙས་པར་འགྲོ་བ་ཡིན། ཁྱོད་སང་གནངས་ཙ་ན་གྲོང་གསེབ་དང་། གྲོང་འདབ་ཏུ་བསྡད་ནས་ཡིག་སྣ་སྣ་ཚོགས་སོག
མིའི་འཁོར་ལོ་འབྲི། ཕྱུགས་ཀྱི་འདྲེ་བརྡུང་ཨེན་ཙམ་འཆོལ་བ་གཅིག་ཡོང་བར་འདུག་བྱས་པས། ཕྱིས་ནས་འབུལ་བ་ཆེན་པོ་སྐྱེལ་དུ་བྱུང་ནས་གཏམ་གཏོང་མ་ནུས་སོ། ། ཡང་འཕན་ཡུལ་གྱི་བྱའུ་དར་ང་ལ་རྐུན་མ་བྱེད་དུ་བྱུང་ནས། ཅི་ཡང་མ་ཐོབ་པ་དང་། ད་མོས་པ་སྐད་བྱས་ནས་ཕྱེ་གཅིག་བླངས་ནས་འགྲོ་དགོས་སྙམ་ནས་བྱུང་བ་དང་། ཁྱོད་ཀྱིས་རྐུན་མ་བྱས་ནས་ང་ལ་ཅི་ཡང་མ་ཐོབ་པར་ད་ཕྱེ་སློང་བ་བདེན། ཁོ་ལ་གོས་སྣ་གསུམ་དང་ལམ་རྒྱགས་བཀུར་བྱས་པས། ཁོ་མོས་ནས་རབ་ཏུ་བྱུང་ནས་ལ་བ་གཙང་སྒོམ་ཅན་དུ་བསྒོམས་པས་ཐུགས་རྗེ་ཆེན་པོའི་ཞལ་མཐོང་། ཡང་སྣ་འབར་གྱི་ཞང་བསྒོམས་པ་མིང་སྲིང་གཉིས་ཐུགས་རྗེ་ཆེན་པོ་ཞུ་བར་བྱུང་ནས།
སྲིང་མོ་ལ་ཁྱོད་ཆོས་སྒོར་ཞུགས་ནས་ཁྱིམ་ཐབ་ཡིད་ལ་བྱེད་པ་ཙམ་གཅིག་ཐུགས་རྗེ་ཆེན་པོའི་ཕྱོགས་སུ་གྱིས་ཤིག་བྱས་པས། མོ་ན་རེ། དེ་སྔའི་རྣམ་རྟོག་མཐོལ་ལོ་བཤགས། བློ་ཆོས་སུ་འགྲོ་བར་བྱིན་གྱིས་རློབས། ཟེར་ནས་དམ་བཅའ་དྲག་པོ་བྱས་ནས་བསྒྲུབས་ནས། ལོ་བདུན་ནས་ཐུགས་རྗེ་ཆེན་པོའི་ཞལ་མཐོང་བ་བྱུང་ངོ་། ། དེ་ལ་སོགས་པ་མི་རྩར་བྱུང་བ་ཕལ་ཆེར་གྱི་ཚེ་རིང་ཐུང་དང་། རྣམ་རྟོག་ཅི་སྐྱེས་ཐམས་ཅད་བཤད་པས་འགའ་དང་རྒྱའི་རྒྱལ་པོས་ཐོས་ནས་འབུལ་བ་མང་པོ་བསྐུར་ནས་བྱུང་བ་དང་། ཡང་དབུས་གཙང་གི་དགེ་བཤེས་དང་། སྡེ་དཔོན་ཕལ་ཆེར་མོས་ནས་ཆོས་ཞུ་བ་དང་།
འབུལ་བ་ཕལ་ཆེར་བསྐུར་བ་དང་། རྟེན་སྐུའི་རབ་གནས་ལ་སོགས་པ་ཞུ་བ་དང་། བར་ཆོད་འོང་མི་འོང་དང་། ཚེ་རིང་ཐུང་ལ་སོགས་པ་འདྲིར་བྱུང་ཚད་ལ་བཤད་པས་ཐམས་ཅད་མོས་ནས་བྱུང་ཡང་། མཆེད་གྲོགས་ལྷ་སྡིངས་པས་ཕྲག་དོག་བྱས་ནས་སྐུར་བ་བཏབ་སྟེ། དབོན་སྟོན་འདི་སྲས་པོ་དར་མ་སེང་གེ་བྱ་བ་ཡིན། ཁོས་བྲམ་ཟེའི་ཐེ་རངས་གཅིག་བསྒྲུབས་ནས་བརྫུན་བཤད་པས་ཐམས་ཅད་མགོ་འཁོར་ནས། ད་ཁོ་ལ་ལོག་འཚོའི་བསོད་ནམས་ཆེ་ཚད་སྐྱེས་འདུག་ཟེར་རོ། ། དེའང་སྔོན་གྱི་ལས་ངན་ཡིན་ཏེ། ང་སྐྱེ་བ་མང་པོའི་སྔོན་རོལ་དུ་རྒྱ་གར་ལྷོ་ཕྱོགས་སུ་པཎྜི་ཏ་དྷརྨ་ཕ་ལ་བྱ་བ་ལ་གྲྭ་པ་ལྔ་བཅུ་ཙམ་བསྟེན་པའི་ཆོས་ཤིན་ཏུ་མཁས་པ་གཅིག་དུ་གྱུར་ནས་རྒྱ་གར་གྱི་ཕྱོགས་ཐམས་ཅད་ན་ཐེག་པ་ཆེ་ཆུང་གི་ཆོས་ལ་ང་ལས་མཁས་པ་ཡེ་མི་འདུག་སྙམ་ནས།
ཞེ་སྡང་དང་ཕྲག་དོག་གི་ཀུན་སློང་མེད་ཀྱང་ཆོས་འདི་ཡིན་དང་། འདི་མིན་དང་། དག་མ་དག་གི་བཤགས་རལ་ཕྱེ་བས་ཐམས་ཅད་ངའི་སྲོལ་ལ་ཞུགས་སོ། ། དེ་ལྟར་བཤགས་རལ་ཕྱེ་བས་དེའི་ལས་ཀྱི་རྣམ་པར་སྨིན་པས་གང་དུ་སྐྱེས་ཀྱང་སྐུར་བ་ཤ་སྟག་བྱུང་ངོ་། ། ད་རེས་ཀྱང་ཐུགས་རྗེ་ཆེན་པོ་ལ་སོགས་པའི་ཡི་དམ་མང་པོའི་ཞལ་མཐོང་། བླ་མ་ཤངས་པའི་བཀའ་དྲིན་གྱིས་སྒྱུ་ལུས་རྨི་ལམ་འབྱོངས་ནས་འོད་གསལ་གྱི་གསལ་སྣང་ཆེན་པོའི་སྟོབས་ཀྱིས་གཞན་རྒྱུད་ཤེས་པར་བྱུང་ནས། གཞན་ལ་ཕན་པར་འདུག་ནས་བཤད་པས་སྐུར་བ་འདི་བྱུང་བ་ཡིན་ཏེ། ད་རེས་ཀྱི་འདིས་ལས་ངན་གྱི་ལྷག་མ་ཐམས་ཅད་དེང་སང་དག་ནས། སྐྱེ་བ་ཕྱི་མ་ལ་ཕུན་སུམ་ཚོགས་པའི་གདུལ་བྱ་འབྱུང་བར་འདུག་གོ ། དེའང་ལས་ངན་གྱི་རྣམ་སྨིན་འདི་འཇིགས་པར་འདུག་པས།
མི་དགེ་བ་ཆུང་ངུ་ལ་ཡང་འཛེམ་པས། བཤགས་པ་མྱུར་དུ་བྱེད་པ་འདི་གལ་ཆེ་བར་འདུག་སྙམ་མོ། ། དེ་ནས་བྱང་རྩེ་ལེར་ན། རྟོགས་ལྡན་ཞང་སྒོམ་ཆོས་སེང་ཞེས་བྱ་བ། བླ་མ་ཤངས་པ་ལོ་བཅུ་གཉིས་བསྟེན་པའི་སྦས་པའི་རྣལ་འབྱོར་པ་གྲུབ་ཐོབ་གཅིག་འདུག་ཟེར་ནས། ནམ་ལ་སོས་ཀ་གཅིག་མཇལ་དུ་ཕྱིན་པས་མཁའ་སྤྱོད་དཀར་དམར་དང་། དགེས་རྡོར། བདེ་མཆོག་དང་། མགོན་པོའི་གནད་མིག་དང་། དམིགས་པའི་སྒྲོམ་བུ་དང་།
འཕོ་བ་ལ་སོགས་པའི་ཞལ་གདམས་མང་དུ་ཞུས་སོ། ། དེ་ནས་འདམ་པ་ཅོག་སྟོན་ལ་དཔལ་དགའ་ལོའི་ཆིག་རྒྱུད་རྣམས་མངའ་བ་དང་། གྲུབ་ཐོབ་ཏུ་འདུག་པས་དེ་ལ་བླ་མ་དཔལ་གྱི་གདམས་ངག་རྣམས་ཞུས་སོ། ། དེ་ནས་སོས་ཀ་དེ་ཆོས་བཤད་ཀྱིན་ཡོད་ཙ་ན། བླ་ཡེ་ལ་ཐུགས་རྗེ་ཆེན་པོ་ཕྱག་སྟོང་སྤྱན་སྟོང་པ་ཞལ་མཐོང་ངོ་། ། ཡང་མཚོ་ཆེན་པོ་པདྨས་བརྒྱན་པ་གཅིག་གི་དཀྱིལ་ན་པདྨའིི་སྡོང་པོ་ཤིན་ཏུ་རྒྱས་པ་ཞིག་གི་སྟེང་ན་ཐུགས་རྗེ་ཆེན་པོ་རྩ་ཕྱག་བཞི་བཅུ་པ་གཅིག་བཞུགས་ནས་འདུག་པ་ལ། པདྨའི་གསེབ་ན་ཡར་བལྟས་པས་ལྷ་ཀླུ་མང་པོ་ཆོས་ཞུ་ཡིན་འདུག་པ་གཅིག་ཞལ་མཐོང་བ་དང་། དེའི་ཁྲོ་ཞལ་གྱི་སྤྱན་གསུམ་གྱི་དབུས་མ་ལས་བགེགས་ཐམས་ཅད་འཇོམས་པར་བྱེད་པ་ཞེས་བྱ་བའི་འོད་ཟེར་མཐིང་ཁ་གཅིག་བྱུང་ནས་བདག་གི་སོ་ལ་ཕོག་པས་འབུ་སྲིན་དང་སྡིག་པ་ལ་སོགས་པ་མང་པོ་ཐོན་སོང་བ་དང་། སོ་རྒྱུན་དུ་ན་བ་དེ་སངས་ཏེ་གྲག་གོ ། དེ་ནས་ཡང་ཕྱུགས་ནད་གཅིག་བྱུང་བ་ལ་ནད་ཞི་བའི་གསོལ་བ་བཏབ་པས།
ཐོ་རངས་འཇིགས་བྱེད་དང་དགྲ་ནག་གི་ལྷ་ཚོགས་རྣམས་བྱོན་ནས་ནད་འདྲེ་མ་ཐམས་ཅད་གསད་པ་དང་། རེངས་པ་དང་། བསྐྲད་པ་དང་། ནད་ཞག་གསུམ་ནས་ཆད་དོ། ། དེ་ཡང་གཤིན་རྗེ་གཤེད་ནག་པོ་དང་། འཇིགས་བྱེད་དང་། རྟ་མགྲིན་གསུམ་གྱི་སྒོ་ནས་སྨྱོན་པ་བརྒྱ་དང་བཅུ་ཙམ་བཏུལ་ལོ། ། དེ་ལ་བསྐྱེད་རིམ་ལ་བརྟན་པ་ཐོབ་པ་དང་། སྣང་བ་བདེན་མེད་དུ་རྟོགས་པར་མ་གྱུར་པར་གདོན་དང་སྨྱོ་བ་བཏུལ་བར་གྲིབ་དང་འགྲས་ཆེན་པོ་འོང་བར་འདུག་པས། བཏུབ་ཚད་ཀྱིས་མ་བྱེད་ཅིག
ཡང་གདུང་རྟེན་རྒྱལ་པོ་ཅན་གཅིག་ལ་རབ་གནས་བྱས་པས། རྒྱལ་པོ་དེ་འགྲོར་མ་བཏུབ་པས། རྟེན་དེ་ལ་རྡོ་རྗེ་གཅིག་བརྒྱབ་ནས་དྲག་པོ་གཅིག་བཅུན་པས་འཆན་ནས་རབ་གནས་ལེགས་ཀྱང་། ང་ལ་འགྲས་ཨེན་ཙམ་བྱེད་དུ་བྱུང་ནས། སྦྱིན་སྲེག་གཅིག་བྱས་ལ། རྒྱལ་པོ་འདི་གཏན་ནས་བརླག་པ་གཅིག་བྱེད་དགོས་སྙམ་ཙ་ན་སློབ་དཔོན་པད་མ་བྱོན་ནས། གདོན་ཆེན་པོ་མ་བརྡུང་། ཉམས་པ་མ་སྐོང་། ཀླུ་ཆེན་པོ་ལ་སྦྱིན་བསྲེག་མ་བྱེད། ཆིག་རྒྱུད་མ་སྤེལ།
སྔགས་པ་ལ་མ་གཤེ། མཆེད་གྲོགས་ལ་ཕྲག་དོག་མ་བྱེད། སེམས་ཅན་བློས་སྤང་མི་བྱ་གསུང་ངོ་། ། དེ་ནས་ངའི་རྟོག་པ་ལ། བླ་མ་ཡང་ཅི་ཙམ་བཞུགས་མི་ཤེས། ང་རང་ནམ་འཆི་མི་ཤེས། དེ་སྔ་ཡང་འབུལ་བ་དྲག་པ་ལན་གཉིས་བྱས་པ་ཡིན། ད་བླ་མ་གདན་དྲངས་ལ་ཅི་ཡོད་ཐམས་ཅད་འབུལ་དགོས་སྙམ་ནས་སྤྱན་འདྲེན་དུ་བཏང་བས། བླ་མ་བྱོན་ནས་ཚེས་བཅུའི་དགོང་མོ་མཆོད་པ་ཤོམས་ཤིག ཉམས་རྟོགས་བསྡུར་དགོས་གསུངས་ནས་རང་གི་དགེ་སྦྱོར་སྐྱེས་པ་རྣམས་བཤད་པས།
བླ་མའི་ཞལ་ནས་རྒྱ་གར་གྱི་གྲུབ་ཐོབ་རྣམས་ཀྱི་ཞལ་ནས་བླ་མ་ཤངས་པ་ལ་ཁྱེད་ཀྱི་དགེ་སྦྱོར་གྱི་སྐྱེ་ཚུལ་འདི་ལྟ་བུ་སུ་ལ་ཡང་མ་བྱུང་གསུང་བར་འདུག ང་ལ་བླ་མ་ཤངས་པའི་ཞལ་ནས་རིན་ཆེན་བརྩོན་འགྲུས་ཀྱི་དགེ་སྦྱོར་གྱི་སྐྱེ་ཚུལ་འདི་ལྟ་བུ་ང་ལ་ཡང་མ་བྱུང་གསུངས། དབོན་སྟོན་གྱི་ལྷ་སྐུ་དང་འོད་གསལ་གྱི་རྩོལ་བ་འདི་ལྟ་བུ་ང་ལ་ཡང་མ་བྱུང་སྟེ། ལར་དཔོན་སློབ་གཉིས་སུ་འཚོགས་པ་ལ་འོ་སྐོལ་གཉིས་ལས་ཉམས་རྟོགས་བཟང་བ་མེད་པར་ཐག་ཆོད་པས། དགའ་བ་ཁྱད་པར་ཅན་སྒོམས་ཤིག ད་ལྟ་བླ་མ་ཤངས་པའི་གདམས་ངག་ཁྱད་པར་ཅན་འདི་ལ་མཁའ་འགྲོ་དངོས་སུ་འདུ་བ་ཡིན་པས། འདི་མ་འོངས་པའི་དུས་སུ་སོང་ཙ་ན། ཡང་ན་བཀའ་འཆད། ཡང་ན་ཚོང་འདུས་ཀྱི་འོ་མར་འགྲོ་བར་འདུག་པས། ངས་དང་པོ་རིག་པ་དྭངས་དུས་སུ་ཇི་ལྟར་བཤད་པ་བཞིན་ཡི་གེར་བཀོད་ནས་གསུངས་པས།
བླ་མ་རྡོ་རྗེ་འཆང་དངོས་ཡིན་པས་བཀོད་པར་ཞུ་བྱས་པས། འོ་ན་མཆོད་པ་བསྐྱར་མ་གཅིག་ཤོམས་ལ་གསེར་གྱི་མཎྜལ་དང་སྤོས་ཕུལ་ཞིག་གསོལ་བ་གདབ་པར་བྱའོ། ། གསུངས་ནས་གསོལ་བ་དྲག་པོ་བཏབ་པས། ཡེ་ཤེས་ཀྱི་མཁའ་འགྲོ་མ་ནི་གུ་མ་བྱོན་ནས་སྤྱིར་ཆོས་དྲུག་དང་། ཁྱད་པར་དུ་འཇམ་སྤྱོད་གསུངས། དེ་ནས་ནངས་པར་འབུལ་བ་བྱེད་པའི་མང་ཇ་བསྐོལ་བྱས་ནས་འབུལ་བ་རྣམས་སྤུངས་ནས་བླ་ཡེ་ལ་འབྱོན་པར་ཞུ་བྱས་པས། བླ་མའི་ཞལ་ནས། ད་སྔོན་ལ་སྟེང་དུ་འདེང་ངོ་། ། གསུངས་ནས་ཕྱིན་པས། ད་ཕྱམ་ཚེ་ཕུད་ལ་སྤ་མཁར་ཡར་ཕྱོར་ཞིག
ཨོ་བ་ལ་མཛོ་སྐྱེས་བྱ་བ་ལན་གསུམ་གྱིས་ཤིག ང་བ་ཡིན། དབོན་སྟོན་ཁྱོད་མཛོ་ཡིན་པས། བ་ལས་མཛོ་སྐྱེས་བྱ་བ་ཡིན་ནོ། ། དུས་དེ་རིང་ལས་ཉམས་དགའ་བ་ཙམ་ཅང་ཡོད་དམ་གསུང་ངོ་། ། དེ་ནས་བླ་མ་བླ་ཡེ་ལ་བྱོན་ནས་འབུལ་བ་ཕྱག་ཏུ་བཞེས་པ་དང་། ད་རང་རེ་ཐམས་ཅད་བཤགས་པ་གྱིས་ལ་གསོལ་བ་ཐོབ་ཅིག་གསུངས་ཙ་ན། ཕལ་ཆེར་གྱིས་བླ་མ་བདེ་མཆོག་ལྷ་དྲུག་བཅུ་རྩ་གཉིས་ཀྱི་དཀྱིལ་འཁོར་དུ་མཐོང་ངོ་། ། དེར་འབུལ་བ་ཐེབས་ཆེ་བ་ལན་གསུམ་བྱས་པས། འབུལ་བ་ཐེབས་རེ་ལ་དགེ་སྦྱོར་གྱི་སྟོབས་མི་འདྲ་བ་རེ་བྱུང་བས།
ཞིང་དག་པའི་བླ་མ་ལ་བསོད་ནམས་ཀྱི་ཚོགས་བསགས་ནས་སྨོན་ལམ་འདེབས་པ་འདི་གལ་ཆེ་བར་འདུག་སྙམ་མོ། ། དེ་ནས་ལོ་མང་མ་ལོན་བར། བླ་མ་གཤེགས་ཀྱིས་དོགས་ནས་ཚེས་བཅོ་བརྒྱད་ཀྱི་ནུབ་མོ་རྨི་ལམ་བཟུང་ནས་བླ་མའི་སྤྱན་སྔར་ཕྱིན་ཙ་ན། གཟིམ་ཆུང་ན་མཁའ་འགྲོ་མ་མང་པོ་འདུག མི་མ་ཡིན་མང་པོ་ཡང་འདུག་པས། བླ་མའི་ཞལ་ནས་དབོན་སྟོན་བྱོན་པ་དེ་དགའ། ད་མྱུར་དུ་འགྲོ་བས། སང་དགོང་ཡང་ཤོག་གསུང་བས་ཕྱིན་པ་དང་། བླ་མ་མི་བཞུགས་པར་འདུག་པས་མང་པོ་ངུས་པ་དང་། རྗེ་བཙུན་མ་བྱོན་ནས།
ད་ལྟ་བདེ་བ་ཅན་ན་འོད་དཔག་མེད་དང་མཇལ་ནས། མངོན་པར་དགའ་བའི་ཞིང་ཁམས་སུ་གཤེགས་པར་ཡོད་པས། དེར་གསོལ་བ་ཐོབ་ཅིག ནམ་མཁའ་འདི་ལ་སྐྱེ་འཆི་མེད་པ་ལྟར། ། བླ་མ་ལ་ཡང་སྐྱེ་འཆི་ག་ལ་ཡོད། ། མོས་གུས་སྟོབས་ཀྱིས་འབྲལ་མེད་གནས་པ་ཡིན། ། མྱ་ངན་མ་བྱེད་མངོན་དགར་གསོལ་བ་ཐོབ། ། གསུངས་ནས། ང་རང་ཡང་མངོན་དགར་འགྲོ་དགོས་སྙམ་ཙ་ན་གཉིད་སད་དོ། ། དེ་ནས་ཞག་གསུམ་གསང་ནས་མཆོད་པ་ཕུལ་གསོལ་བ་བཏབ་པ་དང་།
ཤངས་ནས་བང་ཆེན་པ་བྱུང་སྟེ། བླ་མ་གཤེགས་ཟེར་བ་བྱུང་བ་དང་། ཁོང་རྣམས་ཀྱིས་ང་ལ་གསང་འདུག་ནས། ངས་ནམ་ལངས་མ་ཐག་འཁོར་རྣམས་བསགས་ནས། བླ་མ་གཤེགས་ནས་ཞག་གསུམ་སོང་། ད་ངའི་ཆ་རྐྱེན་ཐམས་ཅད་དགེ་འདུན་ལ་མཆོད་པ་གྱིས། ཁྱེད་རྣམས་ཀྱིས་ཀྱང་ཅི་ཡོད་ཕུལ་བྱས་ནས། ཟླ་བ་གཅིག་ཏུ་བླ་མའི་མཆོད་པ་བྱས་ནས། དེ་ནས་ཚེས་བརྒྱད་ཀྱི་སྔ་དྲོ་ཐུགས་རྗེ་ཆེན་པོ་བྱོན་ནས། མཚམས་མ་བྱེད་པར་རིག་གཏད་དང་སྒྲུབ་ཐབས་ཞུས་ཚད་ལ་ཐུགས་རྗེ་ཆེན་པོའི་སྒོ་ནས་ཐུགས་རྗེ་ཆེན་པོའི་ཆོས་སྟོན་ཞིག
སྙིགས་མའི་དུས་སུ་ཁྱོད་ཀྱིས་བསྟན་པའི་སྒྲུབ་ལུགས་དར་ཞིང་ཞལ་མཐོང་བ་མང་དུ་འབྱུང་བར་འགྱུར་གསུང་། དེ་ནས་ཐུགས་རྗེ་ཆེན་པོ་ཞུ་ཚད་ལ་སྟེར་བའི་གོ་ཆ་ཆེན་པོ་གྱོན་ནས་ཡོད་པ་ཡིན་སྟེ། ཆོས་ཐུན་བརྒྱད་པོ་འདི་ཡང་ཚར་བར་ཉན་ནུས་པ་མི་འོང་བར་འདུག་གོ ། ཡང་ཚེས་བཅུ་བཞིའི་ཉི་མ་ཕྱེད་ཡོལ་ཙ་ན་བཅུ་གཅིག་ཞལ་བྱོན་ནས། ང་དང་ཁྱོད་ནི་དབྱེར་མེད་དེ། ། སྐྱེར་པ་སྒང་པའི་པོ་ཏོ་ལ། ། གསུངས་པས། གཞན་དུ་དགེ་སྦྱོར་བྱས་པ་བས། སྐྱེར་སྒང་དུ་གཉིད་ལོག་པ་དགའ་བ་ཡིན་ནོ། ། ད་ངའི་སློབ་མ་སྟོད་ལུངས་ཀྱི་ཤི་སྐྱིད་པ་ཐུགས་རྗེ་ཆེན་པོའི་ཞལ་མཐོང་།
ཐོད་ལོ་སྐོར་བ་ལ་སོགས་པའི་སློབ་མ་ལྔ་བཅུས་ཞལ་མཐོང་འདུག་པ་དང་། ངའི་སློབ་མ་ཡང་སློབ་བརྒྱུད་འཛིན་དང་བཅས་པ་རྣམས་ཀྱིས་ཞལ་མཐོང་བ་མང་དུ་འོང་བར་འདུག་སྟེ། ངའི་འདི་ཞལ་མཐོང་བ་འབའ་ཞིག་གི་རྒྱུད་པ་ཡིན་པ་དང་། ཐུགས་རྗེ་ཆེན་པོས་མ་འོངས་པའི་དུས་སུ་ཡང་ཞལ་མཐོང་བ་མང་དུ་འབྱུང་བར་ལུང་བསྟན་པས་ཐེ་ཚོམ་ཡིད་གཉིས་མི་དགོས་སོ། ། བདག་གི་རྣམ་ཐར་བསྡུས་པ་འདི། དགེ་བཤེས་གྲགས་ཡེ་དང་། ནག་པོ་གཞོན་ཚུལ་གཉིས་ཀྱི་དོན་དུ་བཀོད་པ་ཡིན་ནོ། ། དེ་ནས་བླ་མ་དགུང་ལོ་བདུན་ཅུ་རྩ་གསུམ་བཞེས་པའི་སྟོན་ཟླ་འབྲིང་པོའི་ཚེས་བརྒྱད་ནས་སྐུ་སྐྱེད་ཨེན་ཙམ་བསྙུང་བར་བྱུང་བས་རིམ་གྲོའམ་སྨན་དཔྱད་རེ་བྱེད་པར་ཞུས་པས། སྨན་དང་རིམ་གྲོ་བྱས་ཀྱང་ཚེས་བཅོ་ལྔ་ལ་སངས་དྲག་ནས་འོང་བར་འདུག་གསུངས་ནས་ཅི་ཡང་མ་གནང་ངོ་། ། དེ་ནས་ཚེས་བཅུ་གསུམ་ལ།
ཚོགས་སོགས་གྱིས་གསུང་ནས་བྱས་པས། བཅུ་བཞི་ལ་དྲག་ནས་འདུག་གི་གསུང་ནས་སང་དབུ་ཆེ་རྣམས་ཚོགས་ཤིག ངས་ཆོས་བཤད་པ་ཡིན་ནོ་གསུངས་ནས། སྔ་དྲོ་ན་བསགས་པས་ད་ཚོགས་སམ་བྱས་པས་ཚོགས་གདའ་ཟེར། ཕ་མའི་དང་། རྩིས་མཁན་གྱི་རྩིས་ལྟར་བྱས་ཀྱང་རུང་། རླུང་རྩིས་ལྟར་བྱས་ཀྱང་ཕོ་ལོ་བཞི་བཅུ་ལས་མི་ཐུབ་པ་འདུག་པ་ཡིན་ཏེ་བླ་མ་ཤངས་པའི་སྐུ་དྲིན་གྱིས་ཕོ་ལོ་བདུན་ཅུ་གསུམ་ཐུབ། ལོ་བརྒྱ་ལྷག་ཙམ་འཕྲད་བསམ་པ་ཡིན་ཏེ། ཁྱེད་རྣམས་ལ་སྐྱོ་བ་སྐྱེ་བར་བྱུང་བས་ད་འགྲོ་བ་ཡིན། ཇོ་བཙུན་དར་ཤེ་ཁྱོད་སྙམ་ན་ལོ་རེ་འབུམ་བརྒྱ་ཚར་རེ་བྱ་སྙམ་སྟེ།
ཆོས་མི་ལ་བཅོལ་བ་ཡིན། སྟོན་པ་དཀོན་ཤེ་ཁྱོད་སྙམ་ན་ཆོས་ང་ལས་མཁས་པ་མེད་སྙམ་སྟེ། ཆོས་དང་སེམས་སུ་མ་འདྲེས་པར་འདུག་པ། རྒྱལ་པོ་དཔེ་ཀར་ལ་ལྟོས། ཐང་པ་ཇོ་བཙུན་དང་ཆོས་མགོན་གཉིས་སྙམ་ན་ཟླ་བ་ངོ་རེ་ལ་སྟོན་མོ་བཟང་པོ་རེ་བྱས་པས་ཆོས་འགྲུབ་པ་ཡིན་སྙམ་སྟེ། ངས་བྱས་ཆེ་ལ་དྲན་འདྲེན་པའི་དགེ་བ་ཆོས་བརྒྱད་ཀྱི་སྟོན་མོ་དེ་དེས་འཁར་ཆེ་ཆེ་ན་འབྲོག་བཟང་པོའི་ཕྱུགས་དེར་སྐྱེ་བ་སྲིད། ང་ལ་ཆོས་བྱེད་དུས་སུ་ཁྱེད་རྣམས་ཆོས་མི་དྲན་པར། སང་ན་སར་ཐུག་ཙ་ན་ཤ་བ་ཉུང་མས་སྣང་བ་བཞིན། ལག་ངར་སྔས་སུ་བཅུག་ནས་མིད་པ་ཐུགས་ཐུགས་བྱས་ནས། ངོ་ནག་ཏིང་ཏིང་བྱེད་ཀྱིན་ད་རེས་མ་ཤི་ན་ཆོས་བཤའ་མ་གཅིག་བྱེད་དེ་ཟེར་བའི་ངང་ལ་འཆི་བ་འོང་གིས།
ངས་དང་པོ་ཆོས་དྲན་དུས་ན་དྲན། བར་དུ་བྱེད་དུས་ན་བྱས། ཐ་མ་དགོས་དུས་སུ་སླེབ་པ་ཡིན་ནོ། ། གཞོན་ནུ་འོད་སྤོས་ཕུལ་དང་། བརྒྱུད་པའི་བླ་མ་རྣམས་ཀྱང་བྱོན། ཐུགས་རྗེ་ཆེན་པོ་དང་ཡི་དམ་གྱི་ལྷ་ཐམས་ཅད་ཀྱང་བྱོན་ནོ། ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་ནམ་མཁའ་ཁེངས་པ་བྱོན་པ་འདུག་པས་གསོལ་བ་ཐོབ་གསུང་ངོ་། ། དེ་ནས་སྐྱེར་སྒང་འདིར་མཇུག་ཏུ་ཇི་ལྟ་བུ་གཅིག་འོང་ཞུས་པས། འདི་ན་ཀླུ་དང་སྲིན་མོ་ཐུ་བ་གཅིག་ཡོད་པ་ཡིན་ཏེ་ངས་བཏུལ་བ་ཡིན། ངའི་བྱིན་རླབས་མ་ཉམས་རིང་ལ་སྐྱེར་སྒང་འདི་པོ་ཏ་ལ་དངོས་ཡིན་པས།
གཞན་དུ་རི་ཁྲོད་དང་འདག་ཆར་བྱས་པ་བས་འདིར་གཉིད་ལོག་པ་དགའ་བ་ཡིན་ནོ། ། ད་བཟོད་མཐའ་མི་དབུས་སུ་སྡུག་པའི་སྟོབས་ཀྱིས་འབུམ་ཐང་འདིར་ཁྱི་ལུད་ཐོར་གྱིས་འབྱུང་། བུད་མེད་ཤམ་བུ་ཅན་གྱིས་བཞུད་ཏ་བཀྱེ་རེ་བ་འོང་བར་འདུག དེ་ཙ་ན་ངའི་བྱིན་རླབས་ཉམས་པ་ཡིན་པས། དེའི་དུས་ན་ཀླུ་དང་ཀླུ་སྲིན་མོ་ལངས་ནས། ཐུབ་པ་ཡང་ཉུང་དུ་འགྲོ། རྩེ་གཅིག་སྒྲུབ་པ་བྱེད་པའང་མི་འོང་བར་འདུག་གོ ། གསུངས་སོ། ། དེ་ནས་བླ་མ་འདི་ནས་གང་དུ་གཤེགས། གསོལ་བ་གང་དུ་བཏབ།
ཆོས་བརྒྱུད་འདི་སུས་འཛིན་ཞུས་པས། བླ་མའི་ཞལ་ནས་ཁྱེད་རྣམས་ང་ལ་མོས་ན་ཤར་ཕྱོགས་མངོན་པར་དགའ་བའི་ཞིང་དུ་མངོན་པར་རྫོགས་པར་སངས་རྒྱས་ནས་ཐེག་པ་ཆེན་པོ་འབའ་ཞིག་གི་ཆོས་ཀྱི་འཁོར་ལོ་བསྐོར་བར་འགྱུར་བས། དེར་གསོལ་བ་ཐོབ་ཅིག ས་ལ་གནས་པའི་བྱང་ཆུབ་སེམས་དཔའ་འབའ་ཞིག་ཏུ་སྐྱེ་བར་འགྱུར་རོ། ། ངས་ཆོས་བརྒྱུད་འདི་གཡོར་པོ་སྟོད་ནས་འཛིན་མཁན་གཅིག་འོང་སྟེ། རྡོ་རྗེ་འཆང་གིས་ལུང་བསྟན་པ་བཞིན་དུ་མི་རབས་བདུན་དུ་བརྒྱུད་པའི་ཚེ། མཁའ་འགྲོ་མའི་ཞལ་གདམས་འདི་རྣམས་ཕྱོགས་ཀུན་ཏུ་ཁྱབ་ཅིང་། གདུལ་བྱ་སྣོད་དང་ལྡན་པ་མང་དུ་འབྱུང་བར་འགྱུར་རོ། ། གསུངས་ནས། གདུལ་བྱས་འདི་ཐམས་ཅད་མི་རྟག་པའམ།
སེམས་ཅན་རྣམས་ཀྱི་སྣང་ངོར་དགོངས་ནས། དགོངས་པ་ཡོངས་སུ་མྱ་ངན་ལས་འདའ་བའི་ཚུལ་བསྟན་ནས་སྐུ་གཤེགས་སོ། ། གྲུབ་ཐོབ་སྐྱེར་པ་སྒང་པའི་རྣམ་པར་ཐར་པ་རྒྱ་མཚོ་ལས། འདིར་ཆུ་ཐིགས་ཙམ་གཅིག་ཡི་གེར་བཀོད་པ་རྫོགས་སོ།། །། ༈ །སྐྱེར་སྒང་པའི་གསང་བའི་རྣམ་ཐར་བཀའ་བརྒྱ་མ་བཞུགས་སོ།། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། སྐྱེར་པ་སྒང་པའི་ཞབས་ལ་འདུད། ། ཡོས་བུའི་ལོ།
ཁྱི་ཟླ་བའི་ཡར་ངོའི་ཚེས་བཅུའི་ནུབ་མོ་མཁའ་སྤྱོད་དཀར་དམར་གྱི་བྱིན་རླབས་གཅིག་མཛད་པའི་དུས་སུ། ཉེ་གནས་གཞོན་ཚུལ་དང་། གྲགས་ཡེས་དང་། ང་དང་གསུམ་ལས་མེད་པའི་དུས་སུ་རིན་པོ་ཆེའི་ཞལ་ནས། ཇི་ལྟར་འདབ་གཤོག་མ་རྒྱས་པར། ། བྱ་ཡིས་མཁའ་ལ་འཕུར་མི་ནུས། ། དེ་བཞིན་མངོན་ཤེས་རྟོགས་བྲལ་བས། ། སེམས་ཅན་དོན་བྱེད་ནུས་མ་ཡིན། ། ཞེས་གསུངས་པ་དེ་བདེན་པར་འདུག ད་ལྟ་མངོན་པར་ཤེས་པ་བག་ཙམ་ལ་བརྟེན་ནས་འགྲོ་དོན་ཡང་འགྲུབ་པར་འདུག་གསུངས།
སངས་རྒྱས་གཉན་སྟོན་གྱི་ཕྱག་ན་སྣམ་བུ་བདུན་ཡོད་པ་ཕུལ་ནས། འོ་ན་རིན་པོ་ཆེ་ཉིད་གང་དུ་སྐྱེ་བ་བཞེས་པ་དང་། གང་དུ་བཞུད་ལགས་ཞེས་ཞུས་པས་དེ་འདྲ་བག་ཙམ་ཡོད་དེ་བློ་ཡུལ་དུ་མི་ཚུད་གསུང་། དེ་ལྟར་ཡང་ནས་ཡང་དུ་ཞུས་པས། བཀའ་རྒྱ་བཏབ་ནས་གནང་བ་ཡིན་པས། དད་པ་དང་གུས་པ་གཅིག་གཉིས་མ་གཏོགས་པ་གཞན་ལ་འགྲིམས་ན་ཡེ་ཤེས་ཀྱི་མཁའ་འགྲོས་སྒྲོལ་ཞིག་གསུངས་ནས་གནང་བ་ཡིན་པས་ཤིན་ཏུ་དམ་པར་བྱ་གསུངས། དེ་ལ་བདག་གི་བླ་མ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། འགྲོ་བའི་དེད་དཔོན། དུས་གསུམ་གྱི་བདེ་བར་གཤེགས་པ་དུ་མའི་ཞལ་གཟིགས་པ། འགྲོ་བའི་དཔལ་མགོན་དུ་གྱུར་པ་དེ།
རྒྱ་གར་གྱི་མཐའ་འཁོབ་སངས་རྒྱས་ཀྱི་བསྟན་པ་མེད་པ། ངམ་འབྲོག་དང་གཡང་ས་དང་། ཚེར་མ་སྣ་ཚོགས་པར། ཀྲི་ཀྲིམ་ཞེས་པའི་རིགས། ཡབ་རལ་པ་ཅན་ཞེས་པ་དང་། ཡུམ་ཨུཥྨ་ཞེས་བྱ་བ་གཉིས་ལ་སྲས་བདུན་ཡོད་པའི་ལྔ་ཚོགས་མ་གཟི་བརྗིད་གྲགས་པ་ཞེས་བྱ་བར་གྱུར་ཏོ། ། དེས་དགུང་ལོ་བདུན་ལོན་ནས་བ་གླང་རྫིའུ་བྱས་ཏེ། གནས་པ་བཟང་པོ་ཡོད་ཀྱང་དགེ་བའི་བཤེས་གཉེན་དང་མ་མཇལ་བས་ངོ་མ་ཤེས་གསུངས། གྲོང་དེར་མི་རིང་བ་གཅིག་ན་ཚོང་འདུས་ཡོད་པའི་སར་བྱོན་པས། རྣལ་འབྱོར་པ་གཅིག་སྟག་ལ་ཞོན་ནས་རལ་གྲི་ནམ་མཁའ་ལ་བསྐོར་བས་མེ་ཏོག་གི་ཆར་འབེབས་པ་གཅིག་གཟིགས།
དེ་ལ་མོས་ནས་ཕྱག་དང་བསྐོར་བ་བྱས་ནས་ཐུགས་རྗེ་འཛིན་པར་ཞུས་པས། བྱེད་པ་ཐམས་ཅད་ཀུན་རྫོབ་ཡིན། ། བྱེད་མེད་རྟོགས་ན་མྱ་ངན་འདའ། ། དུས་གསུམ་སངས་རྒྱས་ཐམས་ཅད་ཀྱང་། ། ཚོགས་གཉིས་འགྲོ་བའི་དོན་དུ་སོག ། གསུངས་ནས། ནམ་མཁའ་ལ་གཤེགས་ཏེ། སྔ་མ་དེ་གསལ་བཏབ་པ་བཞིན་སོང་ནས། ཏིང་ངེ་འཛིན་མཐའ་དབུས་མེད་པ་བྱུང་སྟེ། རི་བྲག་གཅིག་ལ་བསྒོམས་པས།
ནམ་མཁའ་ལ་སྤྱན་རས་གཟིགས་བཅུ་གཅིག་ཞལ་ལ། འོད་ཟེར་ཅན་དང་། སྒྲོལ་མ་དང་། རལ་གཅིག་མ་དང་། རྨ་བྱ་ཆེན་མོ་ལ་སོགས་པ་དང་། གཞན་ཡང་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་ཞལ་གཟིགས། དེ་ནས་ཆུ་བོ་མུ་ནི་ཞེས་བྱ་བར་སྒྲུབ་པ་མཛད་པས། ཆུ་བོ་དེའི་འགྲམ་ན་སངས་རྒྱས་འོད་སྲུང་གིས་བཞེངས་པའི་གཙུག་ལག་ཁང་གཅིག་གི་དྲུང་ན། མཛེ་མོ་གཅིག་ན་རེ། ཁྱོད་ཆོས་འདོད་དམ་ཟེར།
ཞུ་གསུངས་པས། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ཅན། ། ཟུང་འཇུག་སྙིང་རྗེའི་རྟ་ལ་ཞོན། ། རང་གཞན་གཉིས་ཀྱི་དོན་དེས་འགྲུབ། ། གསུངས་ནས་མི་སྣང་བར་གྱུར་ཏོ། ། དེ་ནས་ཕ་མ་ལ་སོགས་པ་ཆོས་བསྟན་ཡང་གདུལ་བྱ་མང་པོ་ནི་མ་བྱུང་། བདུན་ཅུ་རྩ་གཅིག་ལ་འདའ་བའི་ཚུལ་བསྟན་ནས་ཡང་རིན་པོ་ཆེ་མངའ་རིས་སྟོད་དུ་སྐུ་འཁྲུངས་ཏེ། མངའ་རིས་སྟོད་དུ་སྐུ་སྐྱེ་བ་བཞེས་གསུངས་ཞེས་བྱ་བ་དེ། ཡུལ་ལྷ་ཤོད་ཅེས་པར་གྲོང་ཁྱེར་ར་མ་ཅན་ཞེས་བྱ་བ།
ཡབ་ཞང་ཞུང་བཙུན་པ་ཞེས་བྱ་བ། ཡུམ་འོད་ལྡན་མ་ཞེས་བྱ་བ་ལ་སྲས་གཉིས་ཡོད་པའི་ནུ་བོ་དར་མ་ཙན་ཞེས་བྱ་བར་འཁྲུངས་ནས། ལོ་བཅུ་བདུན་ལ་གནས་པ་བཟང་པོ་ཡོད་དེ། ཡབ་ལ་ཆོས་བྱེད་པའི་བླ་མ་གང་བཟང་དྲིས་པས། ཡབ་ན་རེ་ངེད་ཀྱི་རིགས་ནི་བོན་པོའི་རིགས་ཡིན་པས་ཁྱོད་ཀྱང་བོན་སློབས་ཟེར་ནས་ཁྲིད་ནས་སོང་། དྲང་སྲོང་མིག་གསུམ་པ་ཞེས་པ་ལ་བོན་མཁས་པར་བསླབས་ནས། ཏི་སེའི་བྱང་ངོས་སུ་དབང་ཕྱུག་ཆེན་པོའི་རྫོང་། དྲང་སྲོང་ཀར་རྒྱལ་གྱི་གནས་སུ་བསྒྲུབས་པས། ནམ་མཁའ་ལ་འགྲོ་བ་ལ་སོགས་པའི་རྫུ་འཕྲུལ་དཔག་ཏུ་མེད་པ་སྟོན་ནུས་པ་བྱུང་གསུང་། དུས་གཅིག་ན་བྲག་དེའི་མདུན་ན་བྱ་དཀར་པོ་ཤིན་ཏུ་མཛེས་པ་གཅིག་ན་རེ།
རྒྱ་མཚོའི་འགྲམ་དུ་སྐོམ་པས་གདུངས། ། རིན་ཆེན་གླིང་ནས་སྟོང་པར་འགྲོ། ། བྱ་བ་ངན་ལ་མ་ཞེན་པར། ། འཁོར་བའི་རྒྱ་མཚོ་བསྒྲལ་ན་བཟང་། ། ཞེས་གསུངས་ནས་མི་སྣང་བར་གྱུར་ཏོ། ། དེ་ནས་ཁང་པའི་ནང་ན་ལོག་ནས་བསམས་པས། སྐྱེས་པའི་མཐའ་འཆི། འདུས་པའི་མཐའ་བྲལ་རྒྱལ་པོ་ལ་གདམས་པའི་མདོ་དྲན་ནས། སྔར་གྱི་ཏིང་ངེ་འཛིན་ལ་བརྟེན་ནས་བསྒོམས་པས། སྔར་གྱི་བྱ་དེ་སྤྱན་རས་གཟིགས་གྱི་སྤྲུལ་པ་ཡིན་པར་ཤེས་ཏེ།
ནམ་མཁའ་དང་མཉམ་པའི་སེམས་ཅན་ལ་མཐའ་དབུས་མེད་པའི་སྙིང་རྗེ་ཆེན་པོ་སྐྱེས་ནས་གཞན་དོན་མང་པོ་འགྲུབ་གསུངས། ཡང་དུས་གཅིག་ན་ཡུལ་དེའི་རྒྱལ་པོ་ཛ་ཞེས་པ་ཕྱི་རོལ་པ། ནུས་པ་ཅན་གཅིག་ཡོད་པ་དེ་ན་རེ། ཞང་ཞུང་གི་བུ་ཁྱོད་གཞན་དོན་གང་གི་སྒོ་ནས་བྱེད་ཟེར། བྱང་ཆུབ་ཀྱི་སེམས་སོ་ཞེས་གསུངས་པས། ཁོ་ཁྲོས་ནས་ལུས་དཔག་ཚད་སྟོང་དུ་སྤྲུལ་ནས། ལག་པ་སྟོང་ནས་མཚོན་ཆས་ཆར་ཕབ། དེ་ལ་ཕྱི་རོལ་སྒྱུ་མར་གཏན་ལ་ཕབ་པ་དང་། ནང་འཛིན་པའི་སེམས་རང་བཞིན་མེད་པར་ཤེས་པས། མེ་ཏོག་གི་ཆར་པར་གྱུར་པ་ལ།
རྒྱལ་པོ་མོས་ཏེ་ནང་པའི་བསྟན་པ་ལ་བཀོད་པར་བྱས་གསུང་། ཡང་དུས་གཅིག་ན་མཐའི་རྒྱལ་པོས་དཔུང་ཡན་ལག་བཞི་པའི་དམག་དྲངས་པས། ངས་དེ་ལ་བྱམས་པའི་ཏིང་ངེ་འཛིན་ལ་མཉམ་པར་བཞག་པས། དམག་ཐམས་ཅད་ཐུགས་རྗེ་ཆེན་པོར་སྐུར་བསྒྱུར་ནུས་པ་བྱུང་གསུངས་སོ། ། ཡང་ལས་འགའ་ཞིག་གིས། ལུས་ལ་འབྲུམ་བུ་ནག་པོའི་ནད་ཀྱིས་བཏབ་པས། རིག་པ་སེམས་ལ་ན་རྒྱུ་མེད་ཀྱང་། རྣམ་སྨིན་གྱི་ལུས་ལ་ན་ཚ་ཆེན་པོ་བྱུང་སྟེ། འོ་དོད་དྲག་པོ་བོས་པས་ནམ་མཁའ་ལ་རྗེ་བཙུན་མ་དཀར་མོ་བྱོན་ནས། རྣམ་སྨིན་གྱི་ལུས་ལ་རྒྱལ་བའི་སྐུ།
ཞེས་གསུངས་པ་ལ་བརྟེན་ནས་ཟབ་མོའི་ཆོས་མང་པོ་རྒྱུད་ལ་སྐྱེས་གསུངས། ཡང་རིན་པོ་ཆེའི་གསུང་ནས་དགུང་ལོ་བདུན་ཅུ་ལ་མཛད་པ་མཐར་ཕྱིན་པར་མཛད་ནས་སྨན་གྱི་ལྗོངས་ཅེས་པར་འཕགས་པ་དགྲ་བཅོམ་པ་ལྔ་བརྒྱའི་དྲུང་དུ་མྱ་ངན་ལས་འདས་ཏེ། རྒྱ་ནག་ཏུ་སྐྱེ་བ་བཞེས་གསུངས་སོ། ། ཡང་རྒྱ་ནག་པོའི་ཡུལ་རྒྱ་མཚོའི་འགྲམ་ན། གྲོང་ཁྱེར་ལྟ་ན་སྡུག་ཅེས་བྱ་བ་མི་ཁྱིམ་འབུམ་ཚོ་ཡོད་པར། རིགས་མཐོ་བ་ཡབ་གངྒཱ་ཞེས་པ། ཡུམ་ནི་ར་མ་ཞེས་པ་དེ་གཉིས་ཀྱི་སྲས་པད་མའི་དཔལ་ཞེས་བྱ་བར་གྱུར་ཏོ། ། ཡབ་ལ་དོང་ཙེ་རྙིང་པ་བང་བ་སྟོང་ཡོད་པ་ལ་སྦྱིན་པ་ནི་མི་བྱེད་པ་ལ། རིན་པོ་ཆེ་པས་ལོ་བདུན་ལོན་པས་ཡབ་ལ་རི་བོ་རྩེ་ལྔ་ལ་འགྲོ་བར་ཞུས་པས། ཅི་ཤི་བར་འགྲོའམ་དེ་ལས་ལོག་པ་ནི་མེད་ཟེར་རོ། །
དེར་ཡིད་ཆད་དེ་བྲག་སེང་གེ་རྒྱབ་སྣོལ་དུ་བྱོན་ནས་འཇམ་དཔལ་ལ་གསོལ་བ་བཏབ་པས། འཇམ་དཔལ་པདྨའི་དཔལ་ལ་འཁོར་ལྷ་མོ་བརྒྱད་ཀྱིས་སྐོར་བ་ཞལ་གསུམ་ཕྱག་དྲུག་སྐུ་མདོག་དཀར་པོ་ནམ་མཁའ་ལ་བྱོན་ནས། བརྗོད་དུ་མེད་པ་སྙིང་པོའི་དོན། ། མ་ཡེངས་སྒོམ་པ་འབྲུའི་དོན། ། དེ་ཉིད་ཤེས་པ་སྒོམ་དུ་མེད། ། ནམ་མཁའི་ངང་ལ་ནམ་མཁའ་ལྟ། ། ཞེས་གསུངས་པ་དང་། སྔར་གྱི་དེ་གསལ་བཏབ་པ་ལྟར་ཏིང་ངེ་འཛིན་མཐའ་དབུས་མེད་པ་སྐྱེས་ཏེ། སྤྱོད་པ་མཛད་དུ། རྒྱའི་བཀྲ་ཤིས་ཁྲི་སྒོ་ཞེས་པར།
འཕྲུལ་གྱི་རྒྱལ་པོ་དྷརྨ་ཤྲཱི་ཞེས་པ་སྔོན་སངས་རྒྱས་ལ་དད་པ། ཕྱིས་མུ་སྟེགས་པ་ལ་ཞུགས་པ་དེ་མ་ཧེ་སྟོང་སྟོང་གསོད་པར་གྱུར་པ་དེ་འདུལ་བའི་དོན་དུ། གཞོན་ནུ་ཀརྟི་ཀར་སྤྲུལ་ནས་བྱོན་པས། རྒྱལ་པོས་ཡི་དམ་བྱོན་གདན་ལ་བཞུགས། མ་ཧེ་སྒྲོལ་ཟེར་བ་དང་། ཀརྟི་ཀས་ངའི་ཟས་དེ་མིན་གསུངས་པ་དང་། འོ་ན་གང་ཡིན་དྲིས་པས། དེའི་ལན་དུ། དཀར་གསུམ་མངར་གསུམ་ལན་ཚ་དྲི། ། སྡིག་མེད་འབྲས་བུ་ངའི་ཟས། །
ཞེས་གསུངས་པས། རྒྱལ་པོ་ན་རེ། ཟས་སུ་ཤ་ཟ་སྐོམ་དུ་ཁྲག་འཐུང་བ། ། ལྷ་ཆེན་མཧཱ་དེ་བའི་རིགས་མིན་ནམ། ། ཟེར་བ་དང་། ཀརྟི་ཀས་སྙིང་ཁ་ནས་དྲག་པོའི་ཕྲིན་ལས་ཀྱི་མེ་སྐྱེ་བས་འཚིག་ལ་ཁད་པ་དང་། རྒྱལ་པོས་ཞུས་པ། ཐུགས་དང་འགལ་བ་བཟོད་པར་གསོལ། ལས་གང་ཡིན་པ་བྱའོ་ཞེས་ཟེར་བ་ལ། དེ་ཉིད་དགེ་བ་བཅུ་ལ་བཀོད་དེ།
གང་ལ་གང་འདུལ་དེ་ལ་དེར་སྟོན་བྱ་བ་དེ་ལ་ཟེར་བ་ཡིན་གསུངས། ཡང་རྒྱ་ནག་གི་ཡུལ་སྐར་མ་ཅན་ཞེས་བྱ་བ་ན། ཕྲ་མེན་ཟངས་ཀྱི་མདོག་ཅན་བྱ་བ། ནུབ་རེ་ལ་མི་རེ་ཟ་བ་གཅིག་ཡོད་པས། དེ་འདུལ་བ་ལ་གནོད་སྦྱིན་ཟངས་ཀྱི་མགོ་ཅན་དུ་སྤྲུལ་ཏེ། དེ་དང་ཁྱོ་ཤུག་བྱས་ཏེ། མོ་ཡིད་ཕབ་པ་དང་། ངག་ཏུ་ཡི་གེ་དྲུག་པ་བགྲངས་པས། མོ་ན་རེ་ཅི་ཡིན་ཟེར། ཟས་ཚོལ་བའི་སྔགས་སོ་བྱས་པས།
མོ་ཡང་དད་དེ་མང་དུ་བགྲངས་པས། འཕགས་པའི་ཐུགས་རྗེ་ལས་སད་དེ། ནང་པ་ལ་ཚུད་ནས་བདེ་བར་བྱས་གསུངས། ཡང་རྒྱལ་པོ་མུན་པའི་གོས་བྱ་བ་ལ་སོགས་པ་མང་པོ་བཏུལ་ནས། དགུང་ལོ་དྲུག་ཅུ་ལ་ཞི་བར་གཤེགས་སོ། ། དེ་ཉིད་ནས་ཐག་མི་རིང་བ་གཅིག་ན་ཨ་ར་ཐ་ཞེས་པའི་གྲོང་དུ་སྐྱེས་སོ། ། དེ་ཡང་ཨ་ར་ཐ་ཞེས་པའི་གྲོང་དེའི་ནུབ་ན་ནགས་མཐུག་པོ་གཅིག་གི་ནང་ན་སངས་རྒྱས་འཁོར་བ་འཇིག་གིས་བཞེངས་པའི་མཆོད་རྟེན་གཅིག་ཡོད་པ་ལ། སྤྲེའུ་སྟོང་ཞིག་གནས་པས་དྲི་དང་ཆུས་མ་རུངས་པ་བྱས་པ་རྣམས་ངན་འགྲོར་འགྲོ་བ་ལ་དགོངས་ནས། སྤྲེའུའི་རྒྱལ་པོར་སྐྱེ་བ་བཞེས་ཏེ། དེ་ཡང་བཞིན་སྡུག་པ།
བོང་ཆེ་བ། དབུ་ལ་རིན་པོ་ཆེའི་ཞྭ་གསོལ་བ། ཕྱག་ན་ཤིང་གི་ཕྲེང་བ་འཛིན་པར་སྤྲུལ་ནས། མཆོད་རྟེན་དེ་ལ་ཕྱག་དང་སྐོར་བ་བསླབས་པས་ཤེས་ནས། རྒྱུ་འབྲས་ཀྱི་ཆོས་བསྟན་པས་གོ་བར་གྱུར་ཏེ་གསུངས་པ། འོ་སྐོལ་སྤྲེའུ་རྣམས་གསོན་ཞིག ཕྱི་སྣང་བ་འབྲལ་མེད་འདི་ལྟ་བ། ནང་རིག་པ་འཛིན་མེད་འདི་སྒོམ་པ། བར་བླང་དོར་མེད་པ་འདི་སྤྱོད་པ་ཡིན་གསུངས་པས། དེ་དག་གི་བདེན་པ་རྟོགས་པ་མང་དུ་བྱུང་སྟེ།
བདེ་བ་ལ་བཀོད་པས། ཡུལ་དེའི་མི་རྣམས་ན་རེ། ནགས་གསེབ་ཡ་གི་ན་སྤྲེའུ་གཅིག་གིས་དེ་དག་ཐམས་ཅད་བདེ་བ་ལ་བཀོད་ཅེས་སྨྲ་ཞིང་། ལྟ་བ་མང་དུ་བྱུང་སྟེ། རྒྱལ་པོ་གཅིག་གིས་སྤྲེའུ་རྒྱལ་པོ་ལ་སྨྲས་པ། ཤེས་ལྡན་དག་ཁྱེད་རྣམས་ཅིའི་ཕྱིར་བདེ་བར་གནས། བདེ་བར་འཚོ། སྤྲེའུས་སྨྲས་པ། རིགས་ཀྱི་མཆོག་གྱུར་རྒྱལ་པོ་བདག་ལ་གསོན། ། རྒྱུ་འབྲས་རྟེན་ཅིང་འབྲེལ་འབྱུང་འདི། །
མི་བསླུ་ཚད་མར་བློ་ཐག་ཆོད། ། ཡེ་ནས་གནས་པའི་སེམས་ཉིད་འདི། ། ཆོས་སྐུ་བདེ་བ་ཆེན་པོར་གོ ། དེ་ཉིད་བརྫུན་པོ་ཡིན་ན་སྤྲེའུ་ཤི། ། ཞེས་གསུངས་པས། རྒྱལ་པོ་འཁོར་བཅས་དད་དེ། ཨེ་མ་ཧོ་ངོ་མཚར་རེ་ཆེ་ཞེས་ཕྱག་དང་སྐོར་བ་བྱས་ནས་སླར་སོང་ངོ་། ། དེ་ནས་སྤྲེའུའི་རྒྱལ་པོ་དེས་འཁོར་རྣམས་ལ་སྨྲས་པ། རང་ཅག་སྤྲེའུ་ཐམས་ཅད་དང་། སྣང་བ་ཇི་ལྟར་སྣང་ཡང་རུང་།
ཚོགས་དྲུག་ཞེན་འཛིན་མེད་པར་ཞོག ། རྣམ་རྟོག་ཇི་ལྟར་སྐྱེས་ཀྱང་རུང་། ། སེམས་ཉིད་བཞི་རྩ་མེད་པར་ཞོག ། དུག་ལྔ་ཇི་ལྟར་སྐྱེས་ཀྱང་རུང་། ། འོད་གསལ་ཆོས་སྐུ་ཆེན་པོར་ཞོག ། སླར་ལོག་སྟེ། ཨེ་མ་ངོ་མཚར་ཆེ་ཞེས་གདོང་མཆི་མ་དང་བཅས་ཏེ་གསུངས་པས། ཐམས་ཅད་ཀྱིས་བདེན་པ་མཐོང་བར་གྱུར་ཏོ། ། དེའི་ཚེ་ནམ་མཁའ་ལ་འཇའ་དང་འོད་དང་ས་གཡོ་བ་ལ་སོགས་པའི་ལྟས་ཆེན་པོ་བྱུང་སྟེ། རང་ཡང་ངོ་མཚར་སྐྱེས་སོ།
༈ །དེ་ཡང་རིན་པོ་ཆེ་དེ་ཉིད་བུད་ཤིང་ཟད་པའི་མེ་བཞིན་དུ་མྱ་ངན་ལས་ལོ་ཉི་ཤུ་རྩ་གཉིས་ལ་འདས་ཏེ། རྒྱ་གར་གྱི་ཡུལ་ཡངས་པ་ཅན་དུ་སྐུ་འཁྲུངས་སོ། ༈ །དེ་ཡང་རྒྱ་གར་གྱི་ཤར་ཕྱོགས། ལི་བྱིའི་གནས་བྱ་བ་ཡངས་པ་ཅན་དུ་གྲགས་པའི་གྲོང་ཁྱེར་གཅིག་གི་དབུས་ན། རིགས་བྲམ་ཟེ། ཡབ་ཚོང་དཔོན་བཟང་པོ་དཔལ་དང་། ཡུམ་ཟླ་བའི་འོད་ཟེར་བྱ་བ་ལ་སྲས་བདུན་གྱི་ཐོག་མ་གཟི་བརྗིད་བྱ་བར་སྐུ་འཁྲུངས་ཏེ། ལོ་བཅུ་བདུན་ལ་ཨོ་ཏནྣ་པུ་རི་བྱ་བར། མཁན་པོ་ཁྱུ་མཆོག་རྒྱལ་བ་ལ་རབ་ཏུ་བྱུང་། མཚན་ཡང་ཤེས་རབ་གོ་ཆ་ཡིན།
ཕལ་ཆེན་པའི་སྡེ་ཡིན་གསུངས། ཀ་མ་ལ་ཤཱི་ལ་ལ་རིགས་པའི་ཚོགས་མཉན། དེའི་དུས་སུ་མུ་སྟེགས་རག་ཤ་སྲིན་པོའི་གདོང་ཅན་ཞེས་པས། སངས་རྒྱས་ཀྱི་བསྟན་པ་ཉམས་པར་བྱེད་པ་རིགས་པའི་སྒོ་ནས་ཚར་བཅད་གསུང་། ཡང་རྣལ་འབྱོར་པ་ཉི་མ་སྦས་པ་བྱ་བ་རིགས་པའི་གནས་ལྔ་ལ་མཁས་པའི་པཎྜི་ཏ་ཟ་ཧོར་ཡུལ་ནས་བྱུང་བ་དང་། རྩོད་པ་བྱས་པས་མ་ཐུབ་པར་བླ་མར་གྱུར་པ་དེ་ངའི་བླ་མ་མཉམ་མེད་རིན་པོ་ཆེ་རྨོག་པ་ཡིན་གསུངས། ནུབ་ཕྱོགས་ཀ་ལིང་ཀ་ཞེས་པའི་དུར་ཁྲོད་དུ་རང་བྱུང་མཆོད་རྟེན་གཅིག་གི་དྲུང་དུ་སྒྲུབ་པ་ལ་ཕྱིན་པས། རྣལ་འབྱོར་པ་བོང་ཐུང་བ། སྤྱན་རྩ་དམར་བ། ཤིང་གི་རལ་གྲི་བཟུང་བ་གཅིག་ན་རེ།
ཚེ་ལ་ལོང་མེད་ཡུན་རིངས་མི་སྡོད་ངེས། ། ཐོས་པའི་ཐག་ཆོད་རིག་པ་ནང་དུ་ཁུག ། མ་བཅོས་དྲི་མེད་མེ་ལོང་ནང་དུ་ལྟོས། ། འཁོར་བ་སྤངས་ནས་མྱང་འདས་སྒྲུབ་ཏུ་མེད། ། ཅེས་གསུངས་པས། ཆོས་དུ་མ་རོ་གཅིག་ཏུ་གོ དེ་ངའི་བླ་མ་སྤེན་ཕུག་པ་ཡིན་གསུང་། དེ་ནས་ཀེང་རུས་ལ་མེ་འབར་བའི་དུར་ཁྲོད་དུ་བྱོན་ནས་སྤྱོད་པ་མཛད་གསུངས། དེ་ནས་རྣལ་འབྱོར་པ་མི་ན་ར་ས་ཞེས་པ་རྫུ་འཕྲུལ་དང་ལྡན་པ་གཅིག་ན་རེ། ཁྱེད་ཅི་བྱེད་གསུངས།
སྤྱོད་པ་ལ་འོངས་གསུངས་པས། ཁོང་ན་རེ། ནགས་ཚལ་མཐོངས་སུ་བསྒོམས་ན་བདེ་བ་ཐོབ། ། ཐམས་ཅད་སེམས་སུ་ཤེས་ན་མི་མཐུན་མེད། ། ཅེས་གསུངས་པས་སྤྱོད་པ་ལ་བོགས་ཆེན་པོ་བྱུང་། དེ་ངའི་བླ་མ་རྩ་རི་སྒོམ་པ་དེ་ཡིན་གསུངས། དེ་ནས་དཔལ་ཡོན་ཅན་དུ་སྐོར་བ་བྱས་པས། མཆོད་རྟེན་དེའི་རྩ་ན་རྣལ་འབྱོར་པ་སྟག་ལ་ཞོན་པ་ཉི་མའི་གོས་ཅན་བྱ་བ་ན་རེ། དྲན་པ་རང་སངས་ཆུའི་རི་མོ་འདྲ། ། འགག་པ་མེད་པ་ཉི་མའི་སྙིང་པོ་འདྲ། །
རིག་པ་སྣང་བ་མེ་ལོང་ནང་དང་འདྲ། ། གསལ་ལ་མ་འགགས་ཤེལ་གྱི་སྒོ་ང་འདྲ། ། གསུངས་ནས་ཕྱག་སྤྱི་བོར་བཞག་པས་ཏིང་ངེ་འཛིན་དཔག་ཏུ་མེད་པ་རྒྱུད་ལ་སྐྱེས། དེ་ངའི་བླ་མ་ཞང་སྒོམ་ཆོས་སེང་ཡིན་གསུང་། དེ་ནས་རྡོ་རྗེ་གདན་དུ་སྤྱན་རས་གཟིགས་ཀྱི་ལྷ་ཁང་གཅིག་ལྟ་བར་བཞེད་ནས་བྱོན་པས། ལམ་ཁ་གཅིག་ན། རྒན་མོ་པད་མའི་ཕྲེང་བ་གོན་པ་གཅིག་ན་རེ་གར་འགྲོ་ཟེར། ཨཱརྱ་ཕ་ལོ་ལྟར་འགྲོ་གསུངས་པས། མོ་ན་རེ། བྱམས་པ་སྙིང་རྗེ་བྱང་ཆུབ་སེམས། །
བསྒོམས་ན་རང་ཉིད་ཐུགས་རྗེ་ཆེ། ། མ་བསྒོམས་སངས་རྒྱས་མཐོང་བ་མེད། ། སྙིང་རྗེ་ཟུང་འཇུག་སྤྱན་རས་གཟིགས། ། ཞེས་གསུངས་ནས་མི་སྣང་བར་གྱུར། དེ་ངའི་བླ་མ་ལྕེ་སྒོམ་ཡིན་གསུངས། དེ་ནས་གྲོང་ཁྱེར་ཤིང་ཐགས་ཅན་དུ་དགུང་ལོ་བརྒྱད་བཅུ་ལ་མྱ་ངན་ལས་འདས་སོ། ༈ །དེའི་རྗེས་ལ་བྱང་ཕྱོགས་ཀྱི་ཆ་ནང་གོ་ས་རྒྱུད་གསུམ་ལས་ནམ་སྨད་དེ་བཞིན་གཤེགས་པའི་གསུང་བཻ་ཌཱུརྱས་བྲིས་པ་བཞུགས་པའི་ས་བྲག་སེང་གེའི་སྣ་རྩེར། ཐང་པ་འགྲོ་ཁམས་ཀྱི་རིགས་སུ་འཁྲུངས་སོ། ། དེ་ཡང་ལོ་བདུན་ནས་ཉི་ཤུ་རྩ་ལྔའི་བར་བཅོམ་ལྡན་འདས་གཤིན་རྗེ་གཤེད་ལ་བསྙེན་པ་མཛད་གསུང་། དེ་ནས་ཁུ་བོ་འབལ་ཚད་མ་ཞེས་པའི་དགེ་བའི་བཤེས་གཉེན་ཆེན་པོ་གཅིག་བཞུགས་པའི་སར་རབ་ཏུ་བྱོན།
ཐོས་བསམ་སྒོམ་གསུམ་ལ་འབད་པ་ཆེར་མཛད་དེ། གདན་ས་ཕྲིན་ལས་མང་པོས་འགྲོ་དོན་མཛད་པ་གཞན་དུ་ཤེས་སོ། ། རིན་པོ་ཆེའི་ཞབས་ཏོག་མཛད་ནས་ཡང་རིན་པོ་ཆེ་ལ་ཞུས་པ། འདི་ནས་གང་དུ་གཤེགས་པར་འགྱུར། བདག་ཅག་ཐམས་ཅད་གསོལ་བ་གང་དུ་བཏབ་ཞུས་པས།

རིན་པོ་ཆེའི་ཞལ་ནས་འདི་ནས་ཤི་འཕོས་ནས་བདེ་བ་ཅན་གྱི་ཞིང་ཁམས་སུ་པདྨའི་ཚལ་དུ་རྫུས་ཏེ་སྐྱེས་པ་ལ། རྒྱལ་པོ་ཉི་མའི་གཉེན་རྫིང་བུར་ཁྲུས་ལ་གཤེགས་པས་མཐོང་བ་དང་། དེ་དགའ་མགུ་ཡི་རང་བས་འདི་སྐད་ཅེས་སྨྲས་སོ། ། ལྷའམ་ཀླུའམ་གནོད་སྦྱིན་གང་གི་བུ། ། པད་མ་ལས་སྐྱེས་པདྨ་ལས་འཁྲུངས་ཏེ། ། བདག་གི་སྲས་བྱ་ཁང་བཟང་དམ་པར་གཤེགས། ། ཞེས་རིན་པོ་ཆེའི་ཁྲི་ལ་བཞག་ནས་མཆོད་པ་དུ་མས་མཆོད་དོ། ། དེ་ནས་སངས་རྒྱས་འོད་སྲུང་གི་གདུང་བཞུགས་པའི་མཆོད་རྟེན་ཀེ་ཞེས་བྱ་བ་འཕང་དུ་དཔག་ཚད་གསུམ་ཡོད་པ་གཅིག་བཞུགས། དེའི་དྲུང་དུ་ཕྱིན་ནས་མཆོད་པ་དུ་མས་མཆོད་ཉི་མ་གཅིག་ལ་སེམས་ཅན་མང་པོའི་དོན་བྱས་ནས་ནུབ་ཕྱོགས་སུ་སངས་རྒྱས་འོད་དཔག་མེད་བཞུགས་པའི་སར་སྨོན་ལམ་གྱི་ཤུགས་དྲག་པོས་མཚམས་སྦྱར་ཏེ། སེམས་ཅན་བྱེ་བ་ཕྲག་ཁྲིག་མང་པོ་བདེ་བ་ལ་བཀོད་ནས་ཨུ་བརྒྱན་དུ་བྱོན་ཏེ། མཁའ་འགྲོ་མ་བདེ་བ་ནོར་བུའི་སར་གསང་སྔགས་ཀྱི་སྤྱོད་པ་ལ་ཞུགས་ནས་གདུལ་བྱ་མང་པོ་རྡོ་རྗེ་འཛིན་པའི་ས་ལ་འགོད་པ་ཡིན་གསུང་།
ཁྱོད་ཀྱང་དེའི་དུས་སུ་ཡེ་ཤེས་ཀྱི་མཁའ་འགྲོ་མ་བཞིས་ཁྲིད་ནས་ངའི་དྲུང་དུ་འོངས་ནས། རྣལ་འབྱོར་པ་ཀ་རུ་པ་ཞེས་པར་གྱུར་ནས་གསང་བ་བླ་ན་མེད་པའི་སྤྱོད་པ་མཛད་དོ། ། དེའི་གདུལ་བྱ་དང་མཉམ་གསུང་། རྫུ་འཕྲུལ་ལ་ཁྱད་པར་ཡོད་པས་ཉི་མ་གཅིག་ལ་ལུས་རིགས་མི་འདྲ་བར་སྤྲུལ་ནས་སེམས་ཅན་སྨིན་པར་བྱེད་ནུས་གསུངས། དེ་ནས་ནུབ་ཕྱོགས་ཀྱི་གྲོང་ཁྱེར་དཔེ་མེད་ཅེས་བྱ་བ་དེ་ན་ཏ་མ་ལ་རུས་པའི་གོས་ཅན་ཞེས་བྱ་བར་གྱུར་ནས་ཉིན་མོ་སྐྱེས་པ་ལྔ་བརྒྱར་སྒྱུར་ནས་ཞིང་ལས་བྱོན། མཚན་མོ་བུད་མེད་ལྔ་བརྒྱར་སྒྱུར་ནས་གསང་སྔགས་ཀྱི་སྤྱོད་པ་བྱེད་པ་ཞིག་ཡོད། དེས་ཁྱེད་སྨིན་པ་དང་གྲོལ་བར་བྱས་ནས་མཐར་འོག་མིན་དུ་སངས་རྒྱས་ཞི་བའི་རྒྱལ་པོ་ཞེས་བྱ་བའི་དྲུང་དུ་བྱང་ཆུབ་སེམས་དཔའ་ཏོག་གི་རྒྱལ་པོ་ཞེས་བྱ་བར་གྱུར་ནས་འགྲོ་བ་མང་པོའི་མགོན་དུ་འགྱུར་གསུང་། དེ་ནས་རིན་པོ་ཆེ་གང་དུ་འགྲོ་དོན་མཛད་ཞུས་པས། རིན་པོ་ཆེའི་གསུང་ནས་ང་དེ་ནས་ཏ་མ་ལ་རུས་པའི་གོས་ཅན་གྱིས་མཁའ་ལ་ཆུ་ལ་ཆུ་བཞག་པའམ། མར་ལ་མར་བཞག་པ་བཞིན་ཐིམ་ནས་ཤར་ཕྱོགས་མངོན་པར་དགའ་བའི་ཞིང་ཁམས་སུ་དེ་བཞིན་གཤེགས་པ་མི་འཁྲུགས་པའི་དྲུང་དུ་ཚངས་པར་སྤྱོད་པ་སྤྱད་ནས།
འཇིག་རྟེན་གྱི་ཁམས་བཻཌཱུརྻ་སྣང་བ་བྱ་བར། དེ་བཞིན་གཤེགས་པ་དྲི་མེད་སྣང་བའི་དཔལ་གྱི་དྲུང་དུ་མངོན་པར་རྫོགས་པར་འཚང་རྒྱ་བར་འགྱུར་གསུངས། ངའི་འཇིག་རྟེན་གྱི་ཁམས་དེ་ཁྱད་པར་འཕགས་པ་སྣང་བ་ཞེས་བྱ་བ། མཚན་ནི་པདྨའི་བླ་མ་ཞེས་བྱ། ཡབ་ཚངས་པའི་རྒྱལ་པོ། ཡུམ་པད་མའི་སྙིང་པོ། སྲས་ཟླ་བའི་ཏོག རིམ་འགྲོ་པ་ཟླ་མཛེས། འདུས་པ་ནི་འབུམ་ཕྲག་དགུ སྐུ་ཚེ་ལོ་སྟོང་། དམ་པའི་ཆོས་ལྔ་ཁྲི་དྲུག་སྟོང་གནས་པར་འགྱུར་གསུངས།
ད་ལྟ་ངའི་རྒྱུད་པ་ལ་གསོལ་བ་འདེབས་པ་རྣམས་སངས་རྒྱས་དེའི་དྲུང་དུ་ཚངས་པར་སྤྱོད་པ་ཡིན་པས། ཆོས་ཐམས་ཅད་སྒྱུ་མར་གཏན་ལ་ཕོབ་དང་གསུངས། ལར་ཞིང་ཁམས་དག་མ་དག་དང་། འཁོར་རྒྱ་ཆེ་ཆུང་དང་སྐུ་ཚེའི་ཚད་གདུལ་བྱ་ལ་སོགས་པ་ཐམས་ཅད་སྒྱུ་མའི་སྣང་བ་ཡིན། དེ་གཏན་ལ་ཕབ་པའི་གང་ཟག་ལ་བདེན་པར་གྲུབ་པ་རྡུལ་ཙམ་ཡང་མེད། འོ་ན་གཟུགས་སྐུ་གཉིས་ཀྱིས་སེམས་ཅན་གྱི་དོན་བྱེད་གསུངས་པ་དེ་ཇི་ལྟར་ལགས་ཞུས་པས། དེ་དག་པའི་འཁྲུལ་སྣང་ཡིན། ནམ་མཁས་ནམ་མཁའ་མཚོན་དུ་མེད། རྣམ་པ་ཐམས་ཅད་མཁྱེན་པའི་སངས་རྒྱས་ཡང་རྨི་ལམ་སྒྱུ་མར་གསུངས་པ་དེ་སྣང་བ་ཙམ་བཀག་པ་ཡིན་གསུངས། འོ་ན་རྒྱུད་པ་འདི་དར་མི་དར་ཅི་མཆི་ཞུས་པས།
རྡོ་རྗེ་འཆང་དང་མི་ལ་ཡན་ཆད་ལ་གདུལ་བྱ་དེ་ཙམ་མེད། བླ་མ་རྗེ་བཙུན་ལྷ་རྗེ་ནས་བྱུང་བ་ཡིན། ངའི་རྒྱུད་པ་འདི་ཡང་ཁྱེད་ནས་བཟང་དུ་འགྲོ། ངའི་གྲྭ་པ་འདི་ཡང་སློབ་དཔོན་ཆེན་པོའི་ཤུལ་ཡིན་གསུངས། ཁྱོད་ཀྱང་འཁོར་བཟང་མེད་པར་སྐྱོངས་གསུངས། དཔལ་ཡེ་ཤེས་ཀྱི་མགོན་པོ་འདིས་ཅི་སྨྲས་པ་ཉན་པར་འདུག་གིས་གསུངས། སྦས་པའི་རྣལ་འབྱོར་པ་བྱ་བ་ཡང་ཁྱོད་ལ་ཚང་བ་ཡིན། ལར་གཅིག་རྒྱུ་ཡིན་པས་ཁྱོད་ལེགས་པར་འོང་གསུངས། ཡང་ཞུས་པ། སྤྱིར་སེམས་ཅན་ཐམས་ཅད་ལ།
དགོས་སུ་ཞལ་མཐོང་གསུང་ཐོས་པ་རྣམས་ལ་ཐུགས་རྗེ་དུས་དང་གནས་སྐབས་ཐམས་ཅད་དུ་བཟུང་བར་ཞུ་ཞུས་པས། རིན་པོ་ཆེའི་ཞལ་ནས། སྤྱིར་སེམས་ཅན་ཐམས་ཅད་ལ་ཕྱོགས་དང་རིས་སུ་ཆད་པ་མེད། ནམ་མཁའི་མཐས་ཁྱབ་ཚད་ཇོ་བོ་ཐུགས་རྗེ་ཆེན་པོའི་རྣམ་འཕྲུལ་གྱི་ཁྱབ་པ་ཡིན་ལ། དགོས་སུ་བདག་མཐོང་བ་དང་ཐོས་པ་རྣམས་ལ་དྲན་པ་ཐམས་ཅད་ཀྱང་དོན་དང་བཅས་པ་ཡིན་པས་མོས་པ་དང་གུས་པ་བྱེད་པ་ལྟ་ཅི་སྨོས་གསུང་གདན་ས་རིན་པོ་ཆེ་འདི་ཇེ་བཟང་ལ་འགྲོ་བ་གཅིག་ཐུགས་ལ་ཐོགས་ཞུས་པས། རིན་པོ་ཆེའི་ཞལ་ནས་བྱིས་པ་ཀུན་གྱི་བྱེ་མའི་ཁང་པ་དང་འདྲ། རེས་རྩིག་རེས་འཇིག་གཏད་སོ་མེད་གསུངས། འོ་ན་དར་རྒུད་འོང་བ་གདའམ་ཞུས་པས། བསྟན་པ་སྙིགས་མ་ཡིན་པས་མཐོ་མ་བག་ཙམ་འོང་། ཡང་རིན་པོ་ཆེའི་ཞལ་ནས།
ཁྱོད་ཀྱི་དགོན་པ་ན་ཆེན་པོ་གཅིག་གི་རྩ་ན་བྲག་གཅིག་འདུག དེ་ལ་བརྟེན་ནས་འོང་བར་འདུག་པས་གདན་ས་འདི་བས་ངན་རྒྱུ་མེད་པ་གཅིག་འོང་བར་འདུག་གསུངས། དེ་ལ་སོགས་པ་ཞུས་ན་མང་པོ་འབྱོན་པར་འདུག་སྟེ། སྐུ་མཉེལ་གྱིས་དོགས་ནས་མ་ཞུས་སོ། ། དྲི་མེད་རྒྱ་མཚོའི་ནང་ནས་ཡིད་བཞིན་ ༈་་་་་སྐྱེར་སྒང་པ་གྱི། ། ནོར་བུ་རིན་ཆེན་ལྟ་བུའི་བླ་མ་ལ། ། དད་གུས་རྒྱུན་ཆད་མེད་པའི་དེད་དཔོན་གྱིས།། སྐྱེར་སྒང་པའི་སྣང་བ་ ༈་་་་་འཁོར་བའི་ཆུ་བོ་སྒྲོལ་བའི་གྲུར་ཞུགས་ཏེ། །
ཐབས་དང་ཤེས་རབ་གཉིས་མེད་སྐྱ་བས་གཡབས། ། རིན་ཆེན་བྱང་ཆུབ་ ༈་་་་་རི་གོང་པས་སེམས་ཀྱི་གླིང་མ་ཆད། ། དད་གུས་རྒྱུན་ཆད་མེད་པའི་ཚོང་ཕྲུག་ལ། ། དོན་གཉིས་ལྷུན་གྱིས་གྲུབ་པའི་རིན་ཆེན་གཏད། ། གསལ་སྟོང་ཟུང་དུ་འཇུག་པའི་རྒྱ་ཡིས་བཏབ། ། འཁོར་ལོ་སྡོམ་པའི་དབང་གི་ནུབ་མོ་གཅིག་གསུངས་ནས་བཀའ་རྒྱས་བཏབ་ནས་ལོ་ཉི་ཤུ་རྩ་ལྔའི་བར་ཡི་གེར་བྲིས་པ་མེད་པ་ལ། བཀའ་ཆད་ཀྱིས་དོགས་ནས་གླང་གི་ལོ་བྲིས་པ་ཡིན་པས། དཔེ་དད་གུས་མེད་པ་ལ་སུས་བྱིན་པ་དེ། ཡེ་ཤེས་ཀྱི་མགོན་པོས་མགོ་བོ་ཚལ་པ་བདུན་དུ་ཁོས་ཤིག
འདི་བྲིས་དགེ་བ་དྲི་མེད་དེས། ། རྡོ་རྗེ་འཛིན་པའི་ས་ཐོབ་ཤོག ། དགེའོ།། །། བཀྲ་ཤིས། མངྒ་ལཾ་བྷཝནྟུ། དགེ་ལེགས་འཕེལ།། །། PAGE * MERGEFORMAT 22 སྐྱེར་སྒང་པ། བླ་མ་སྐྱེར་སྒང་པའི་རྣམ་ཐར་དང་གསང་རྣམ་གཉིས། PAGE * MERGEFORMAT 23
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
