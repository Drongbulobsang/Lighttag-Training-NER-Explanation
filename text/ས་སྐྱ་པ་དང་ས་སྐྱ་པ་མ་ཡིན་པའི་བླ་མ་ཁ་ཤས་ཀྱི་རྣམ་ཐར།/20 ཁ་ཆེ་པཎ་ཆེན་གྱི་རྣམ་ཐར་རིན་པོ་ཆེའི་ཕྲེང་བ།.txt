ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༢༠
ཁ་ཆེ་པཎ་ཆེན་གྱི་རྣམ་ཐར་རིན་པོ་ཆེའི་ཕྲེང་བ།
༄༅། །ཁ་ཆེ་པཎ་ཆེན་གྱི་རྣམ་ཐར་རིན་པོ་ཆེའི་ཕྲེང་བ་བཞུགས་སོ།། ན་མོ་མཻ་ཏྲི་ནཱ་ཐཱ་ཡ། ། ཤཱཀྱའི་བསྟན་ལ་དེ་ཉིད་གཉིས་པའི་རྗེ། ། ཤཱཀྱའི་བསྟན་སྲོག་ཤཱཀྱའི་མཚན་ཅན་ནི། ། མ་བྱོན་སངས་རྒྱས་འཛམ་གླིང་གཙུག་གི་ནོར། ། པཎ་ཆེན་འགྲོ་བའི་གཉེན་གཅིག་རྒྱལ་གྱུར་ཅིག ། ཐུབ་དབང་ཡོངས་འདས་ལོ་ནི་བརྒྱ་ཕྲག་བཅུ། ། དྲུག་བཅས་དགུ་བཅུ་རྩ་གཉིས་མཐར་སོན་ནས། ། ལྔ་བརྒྱའི་བསྟན་སྲོག་ངུར་སྨྲིག་འཛིན་པའི་གཙོ། ། བྱོན་གྱུར་དྲང་སྲོང་དེ་ཡི་རྣམ་ཐར་བྲི། །
དེ་ཡང་། བདག་ཅག་རྣམས་ཀྱི་བླ་མ། མ་བྱོན་པའི་སངས་རྒྱས་རབ་གསལ་རྒྱལ་པོའི་སྤྲུལ་པ། སའི་སྟེང་ན་འགྲན་ཟླ་ཐམས་ཅད་དང་བྲལ་བ། ལྔ་བརྒྱ་པ་རྣམས་ཀྱི་གཙུག་གི་ནོར་བུ་ལྟར་གྱུར་ཞིང་། མིའི་སེང་གེ་ཐུབ་པའི་དབང་པོའི་ཆོས་ཀྱི་རྒྱལ་ཚབ་བརྟན་པར་བཟུང་ཞིང་། ཐམས་ཅད་མཁྱེན་པ་གཉིས་པ་ལྟར་གྲགས་པས་བསྟན་པ་ཆེས་ཆེར་གསལ་བར་མཛད་པའི་སྒྲོན་མེ། ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་བྷ་དྲ་ཞེས་མཚན་ཡོངས་སུ་གྲགས་པ་དེ་ཉིད་ཀྱི་ཡོན་ཏན་རྒྱ་མཚོའི་རྡུལ་དང་མཉམ་པ་དེ་དག་མ་ལུས་པ་བརྗོད་པར་དཀའ་ཡང་། མོས་པའི་སྟོབས་ཀྱིས་རྣམ་པར་ཐར་པ་ཅུང་ཟད་ཅིག་བརྗོད་ན། ཉིད་ཀྱིས་མཛད་པའི་གཏན་ཚིགས་དང་བསྟུན་ཏེ།
ཐུབ་པ་ཆེན་པོ་ཞི་བའི་དབྱིངས་སུ་གཤེགས་པའི་ཚུལ་བསྟན་ནས། ལོ་སྟོང་ཕྲག་ཅིག་དང་དྲུག་བརྒྱ་དགུ་བཅུ་རྩ་གཉིས་འདས་པའི་དུས་སུ། ཁ་ཆེའི་ཡུལ་གྱི་གྲོང་ཁྱེར་གྲིབ་བརྟན་ཞེས་བྱ་བའི་དབུས་ན། པྲ་བ་པུ་ར་…གྲོགས་མཆོག་ཞེས་བྱ་བའི་གྲོང་ཁྱེར་ན་ཡབ་ཚོང་དཔོན་སཾ་ཡ་དང་། ཡུམ་སུཾ་བྷ་ཀ་…མེ་ཏོག་མ་ཞེས་བྱ་བའི་སྲས་སུ། བདག་ཉིད་ཆེན་པོ་འདི་འཁྲུངས་པའི་ཚུལ་བསྟན་པ། མཚན་ཛ་ཤོ་དྷ་ར་……གྲགས་འཛིན་ཞེས་བཏགས་ཏེ། ཁྲོ་ཕུ་ལོ་ཙྪ་བ་བྱམས་པའི་དཔལ་གྱིས། རྗེ་འདི་ཉིད་ལ་རྣམ་ཐར་གྱི་སྒོ་ནས་བསྟོད་པར། མཚུངས་མེད་གྲིབ་བརྟན་ཁ་ཆེའི་གྲོང་ཁྱེར་མཆོག །
པྲ་བ་པུ་ར་དབང་ཕྱུག་ཆེར་གནས་སུ། ། ཚོང་དཔོན་སཾ་ཡ་སུམ་བྷ་ཀ་ཡི་སྲས། ། ཛ་ཤོ་དྷ་རར་འཁྲུངས་ལ་ཕྱག་འཚལ་ལོ། ། ཞེས་སོ། ༈ །དེ་ཉིད་དགུང་ལོ་བཅུ་ལོན་ནས་བྲམ་ཟེའི་པཎྜི་ཏ་ལཀྵྨི་ཀ་ར་…དཔལ་མཛད་ལ་སོགས་པའི་ཐད་དུ། སྒྲ་དང་། སྙན་ངག་དང་། སྡེབ་སྦྱོར་དང་། སྨན་དཔྱད་ལ་སོགས་ཐུན་མོང་གི་རིག་པའི་གནས་ལ་མཁས་པར་བསླབས་ཤིང་། རྒོལ་བ་མང་པོ་ཚར་བཅད་པས་མཁས་པའི་གྲགས་པས་ཡུལ་ཁམས་ཁྱབ་པར་གྱུར་རྒྱལ་པོས་མཆོད་གནས་ཀྱི་གཙོ་བོར་བཟུང་།
དབུ་ལ་རིན་པོ་ཆེའི་ཅོད་པན་བཅིངས་པར་གྲགས་ཏེ། མཻ་ཏྲི་ཤྲཱིས། …བྱམས་པའི་དཔལ། ལཀྵྨི་ཀ་ར་ལ་སོགས་བྲམ་ཟེར་ལ། ལོ་བཅུ་ལོན་ནས་སྒྲ་རིག་སྙན་དངགས་དང་། ། གསོ་དཔྱད་ལེགས་བསླབས་གཞན་ལུགས་ཕམ་པར་བྱས། ། རྒྱལ་པོས་ཅོད་པན་བཅིངས་ལ་ཕྱག་འཚལ་ལོ། ། ཞེས་བསྟོད་དོ། ། པཎ་ཆེན་ཉིད་དགུང་ལོ་ཉི་ཤུ་རྩ་གཉིས་ཀྱི་བར་དུ་བྷྲིང་གི་བི་ཧཱར་…དངུལ་ཅན་གྱི་གཙུག་ལག་ཁང་ཞེས་བྱ་བའི་གཙུག་ལག་ཁང་དུ། པཎྜི་ཏ་ཆེན་པོ་རཏྣ་ཤྲཱི་…དཀོན་མཆོག་དཔལ་རིན་པ་ཞེས་བྱ་བ་ལ་སོགས་མཁས་གྲུབ་མང་པོ་ལ།
སྒྲ་དང་། ཚད་མ། སྡེ་སྣོད་གསུམ། གསང་སྔགས་ཕྱི་ནང་གི་དབང་དང་། རྒྱུད་སོགས་མན་ངག་མང་པོ་གསན། དེའི་དུས་སུ་དཀའ་བའི་གནད་རྣམས་མར་མེའི་འོད་ལ། འཇའ་ཚོན་ལྟ་བུའི་རི་མོ་ཡིག་འབྲུའི་རྣམ་པར་གཟིགས་ཤིང་ཐམས་ཅད་ལ་མཁྱེན་པ་རྒྱས་པར་གྱུར་ཏེ། ལོ་ཙྪ་བས། བྷྲིང་གི་བི་ཧཱར་རཏྣ་ཤྲཱི་སོགས་ལས། ཕྱི་ནང་སྒྲ་ཚད་སྡེ་སྣོད་མཛོད་གཞན་བསླབས། །
རིང་ལུགས་ཀུན་མནོས་དཀའ་གནས་མར་མེ་དང་། ། འཇའ་རིས་ཡི་གེར་གཟིགས་ལ་ཕྱག་འཚལ་ལོ། ། ཞེས་བསྔགས་སོ། ། དེ་ནས་ས་མི་ས་ཏྲ་བི་ཧཱ་ར་ཞེས་བྱ་བའི་གཙུག་ལག་ཁང་དུ་ལ་ལི་ཏ་བྲིད་ཅེས་བྱ་བ་ལ་སོགས་པའི་པཎྜི་ཏ་མཁས་ཤིང་གྲུབ་པ་ཐོབ་པ་རྣམས་ལ་བསྟན་བཅོས་སྣ་ཚོགས་དང་། ཁྱད་པར་གསང་སྔགས་ཕྱི་ནང་གི་སྨིན་བྱེད་ཀྱི་དབང་། གྲོལ་བྱེད་ཀྱི་ལམ། རྒྱུད་དང་མན་ངག་མཐའ་དག་གསན་ཞིང་ཡི་དམ་གྱི་ལྷ་མང་པོ་ཞལ་གཟིགས་པ་ལ། ཁྲོ་ལོའི་ཞལ་སྔ་ནས། ས་མི་དང་ནི་ས་ཏྲ་བི་ཧཱ་རར། ། ལ་ལི་ཏ་བྲིད་ལ་སོགས་མཁས་གྲུབ་བསྟེན། །
སྣ་ཚོགས་བསྟན་བཅོས་དེ་བཞིན་སྨིན་གྲོལ་ལམ། ། རབ་ཞུགས་ལྷག་པའི་ལྷས་ཀྱང་ཕྱག་འཚལ་ལོ་ཞེས་ཆེད་དུ་བརྗོད་དོ། ༈ །དགུང་ལོ་ཉི་ཤུ་རྩ་གསུམ་པ་ལ་མཁན་པོ་སུ་ཁ་ཤྲཱི་བྷ་དྲ་…བདེ་བ་དཔལ་བཟང་པོ་ལས་ཐམས་ཅད་ཡོད་པར་སྨྲ་བའི་སྡེར་རབ་ཏུ་བྱུང་ཞིང་། དེའི་དུས་སུ་བྱང་ཆུབ་ཤིང་གི་ལོ་མ་རྣམས་སྤུངས་ནས་དབུའི་སྟེང་དུ་བྱུང་བ་དང་། དགའ་ལྡན་ནས་འཕགས་པ་བྱམས་པས་ཕྱག་བརྐྱངས་པ་སྤྱི་བོར་བཞག་ནས། རིགས་ཀྱི་བུ་ཁྱོད་ཤར་ཕྱོགས་སུ་སོང་ལ་རིགས་པའི་གནས་ཐམས་ཅད་མཐར་ཕྱིན་པར་གྱིས་ཤིག ཅེས་གསུང་བའི་སྣང་བ་ཤར་ནས་ཤར་ཕྱོགས་སུ་ཕྱིན་ཞིང་སྡེ་སྣོད་མང་དུ་གསན་གསུང་། དེའི་དོན་གནུབས་ལོ་ཙྪ་བས། ཉི་ཤུ་གསུམ་ལ་ཁྱིམ་སྤངས་རབ་བྱུང་ནས། ། རྒྱལ་བའི་རྗེས་བཟུང་བྱང་ཆུབ་ཤིང་ལོ་བཏུད། །
བྱམས་མགོན་ཕྱག་བརྐྱངས་དགེ་སྦྱོང་ལམ་ཡང་བསྟན། ། སྡེ་སྣོད་གཏེར་ཆེན་གྱུར་ལ་ཕྱག་འཚལ་ལོ། ། ཞེས་བསྟོད་དོ། ། གཞན་ཡང་དུས་ལན་གཅིག་གི་ཚེ་རཱ་ཌ་…རོལ་པའི་ས་ཞེས་བྱ་བའི་ཡུལ་དུ་ཤེར་ཕྱིན་གསན་པའི་ཚེ་རྣམ་རྫོགས་སྦྱོར་བའི་ལེའུའི་སྐབས་སུ་བར་སྣང་གི་སྤྲིན་སྤུངས་ལས་འབྲུག་གི་སྒྲ་དང་། ཀློག་གི་ཕྲེང་བས་སྟོང་ཉིད་ཟབ་མོའི་ཆོས་སྒྲ་སྒྲོག་པ་རྣལ་ལམ་དུ་གསན་པའི་རྐྱེན་གྱིས་ཏིང་ངེ་འཛིན་དཔག་ཏུ་མེད་པ་འཁྲུངས་པར་སྣང་སྟེ། བྱམས་པའི་དཔལ་གྱིས། ཛ་ཡ་པུ་རིར་རྒྱལ་ཡུམ་མང་ཐོས་དུས། ། སྤྲིན་སྤུངས་དབུས་ནས་མི་ཕམ་ཆོས་སྟོན་དང་། ། རྣལ་ནང་ཀློག་ཕྲེང་ཟབ་མོའི་སྒྲ་སྒྲོག་ལས། ། ཏིང་འཛིན་མཆོག་བརྙེས་གྱུར་ལ་ཕྱག་འཚལ་ལོ། །
ཞེས་བསྔགས་སོ། ༈ །དེའི་རྗེས་སུ་པཎྜི་ཏ་ཆེན་པོ་ཞི་བའི་འབྱུང་གནས་དབྱངས་སྙན་ཞེས་བྱ་བ་དང་། བློ་གྲོས་སུས་པ། འབྱོར་ལྡན་ཤེས་རབ་བཀོད་པ་གསུམ་གྱི་ཐོག་མ་མཛད་པའི་མཁས་གྲུབ་མང་པོ་ལ་གཞུང་ལུགས་འབུམ་ཕྲག་མང་པོ་གསན་ཞིང་ཐུགས་ལ་བཟུང་ནས། ཞལ་བཏོན་མཛད་པའི་ཚེ་སྐུའི་གནད་ཀྱི་ཕྱིར་སྣོད་ཆེན་པོ་ཏིལ་མར་གྱིས་གང་བའི་དབུས་སུ་བཞུགས་ནས་སྐྱོང་བ་མཛད་དེ། སྐད་གཉིས་སྨྲ་བས། ཞི་འབྱུང་དབྱངས་སྙན་དང་ནི་བློ་གྲོས་སྦས། ། འབྱོར་ལྡན་ཤེས་རབ་བཀོད་སོགས་མཁས་མང་གྲུབ། ། གཞུང་མང་ལུང་སྣོད་ཏིལ་མར་བཀངས་པའི་ནང་། ། འབུམ་ཕྲག་ཁ་བཏོན་མཛད་ལ་ཕྱག་འཚལ་ལོ། །
ཞེས་པ་སྟེ། དེ་ལྟར་ཁ་ཆེ་གྲིབ་བརྟན་གྲོང་ཁྱེར་འབུམ་ཕྲག་བཅུ་དྲུག་ཡོད་པའི་དབུས་ན་ཕྱི་པ་དང་ནང་པའི་པཎྜི་ཏ་ཆེན་པོ་བརྒྱ་ཕྲག་ཡོད་པའི་ནང་ནས་ཆོས་རྗེ་ཉིད་མཆོག་ཏུ་གྱུར་ཏེ། དེ་ཡང་ལུས་ཀྱི་བྱ་བ་རེ་དང་། ངག་གིས་གཞུང་རྩོམ་པ། ཡིད་ཀྱིས་དྲི་བ་དགུ་དགུའི་ལན་ཅིག་ཆར་དུ་དྲན་ནུས་པས་ཡོངས་སུ་གྲགས་པའི་པཎྜི་ཏ་ཆེན་པོར་གྱུར། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་ཚོགས་དཔག་ཏུ་མེད་པའང་བཞེངས། དེ་དག་གི་དོན་ཁྲོ་ཕུ་ལོ་ཙྪ་བས། བཅུ་དྲུག་འབུམ་ཕྲག་གྲོང་ཁྱེར་གྲགས་པའི་དབུས། ། ཕྱི་ནང་པཎ་ཆེན་བརྒྱ་ཡི་མཆོག་གྱུར་ཅིང་། ། ཅིག་ཆར་སྒོ་གསུམ་རིག་པའི་རྣམ་འཕྲུལ་ཅན། །
ངོ་མཚར་རྟེན་ཚོགས་བཞེངས་ལ་ཕྱག་འཚལ་ལོ། ། ཞེས་ཆེད་དུ་བརྗོད་དོ། ། དེ་ནས། སུཾ་བྷ་ཀུ་ཊ་ཞེས་བྱ་བའི་གནས་སུ་མུ་སྟེགས་པ་དང་རྩོད་པ་མཛད་པའི་ལན་ཅུང་ཞིག་མ་ཐེབས་པ་ལ། ཆོས་རྗེ་ཉིད་ཀྱིས་སྒྲོལ་མ་ལ་གསོལ་བ་བཏབ་པས། རྗེ་བཙུན་མས་ལུང་བསྟན་ཏེ། རྩོད་པ་ལས་ཤིན་ཏུ་རྒྱལ་བར་གྱུར་ཏོ། ༈ །གཞན་ཡང་མཚོན་ཆ་འཁོར་ལོ་ཞེས་བྱ་བའི་མཆོད་རྟེན་གཅིག་ཡོད་པ། དེ་ལ་གདུགས་སུས་ཁེལ་པ་ལ་བླ་མར་འཛིན་པ་ལ། གཞན་སུས་ཀྱང་གདུགས་བཀལ་ཀྱང་མ་ཁེལ་ཏེ་གནས་པ་ལ་ཆོས་རྗེ་ཉིད་ཀྱིས་སྒྲོལ་མ་དང་།
ཁྲོ་གཉེར་ཅན་ལ་གསོལ་བ་བཏབ་བདེན་པའི་ཚིག་བརྗོད་པས། བྱ་རོག་གི་གཟུགས་ལྟ་བུ་ཞིག་གིས་ནམ་མཁའ་ལ་གདུགས་ཁྱེར་ཏེ། རྩོལ་མེད་དུ་མཆོད་རྟེན་ལ་ཁེལ་བས་ཆོས་རྗེ་ཉིད་ས་སྟེང་གི་ཆེན་པོ་ཀུན་གྱི་བླ་མར་གྱུར་ཏེ། གནུབས་ལོས། སུཾ་བྷ་ཀུ་ཊར་འཕགས་མས་རྨི་ལམ་ནང་། ། ལུང་བསྟན་ཕ་རོལ་སྒྲ་ཚད་རྒོལ་ལན་བཏབ། ། ཁྲོ་གཉེར་ཅན་གྱིས་ངག་མཐུ་སྦྱིན་མཛད་དེ། ། བྱ་རོག་གདུགས་འགེབས་གྱུར་ལ་ཕྱག་འཚལ་ལོ། ། ཅེས་བསྟོད་དོ། ། དེ་ནས་དུས་ལན་གཅིག་གི་ཚེ།
ཁ་ཆེ་ནས། བྱང་ཆུབ་སྙིང་པོ་མ་ག་དྷ་རྡོ་རྗེའི་གདན་དུ་བྱོན་པའི་ལམ་ནགས་ཁྲོད་ཀྱི་སྤྱིལ་བུ་གཅིག་ཏུ་བཞུགས་དུས། བྱང་ཆུབ་ཆེན་པོའི་ཞལ་གཟིགས་ཤིང་། གསང་སྔགས་སྒོ་དྲུག་པའི་གཟུངས་ཐོས་ཏེ་དོན་ཐུགས་ལ་འཁྲུངས་པའི་ཚེ། ངོ་མཚར་བའི་ལྟས་དུ་མ་ཡང་གཟིགས་པ་ལ། སྐད་གཉིས་སྨྲ་བ་ཆེན་པོས། འཕགས་གནས་ཁ་ཆེའི་རི་བོ་དགུ་བརྒལ་ནས། ། རིག་འབྱུང་མ་ག་དྷར་གཤེགས་ནགས་སྤྱིལ་ལམ། ། བྱང་ཆུབ་ཆེ་གཟིགས་སྣ་ཚོགས་ལྟས་ཤར་ཞིང་། ། སྒོ་དྲུག་གཟུངས་ཐོབ་གྱུར་ལ་ཕྱག་འཚལ་ལོ། །
ཞེས་བསྔགས་སོ། ༈ །དེ་ནས་དགུང་ལོ་སུམ་ཅུ་བཞེས་པ་ལ་མཁན་པོ་ཤཱནྟཱ་ཀ་ར་ཀུཔྟ་དང་། ལས་ཀྱི་སློབ་དཔོན་ད་ཤ་བ་ལ་དང་། གསང་སྟོན་དཱ་ནཱ་ཀ་ར་དང་། དད་པའི་དགེ་འདུན་བཅོ་བརྒྱད་འཚོགས་པའི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ཐོབ་པར་མཛད་དེ། མ་ཧཱ་ལོ་ཙྪ་བས། གང་འཁྲུངས་ལོ་ནི་སུམ་ཅུ་མཉམ་པ་ལ། ། མཁན་སློབ་ཤཱནྟཱ་ཀ་ར་གུཔྟ་དང་། ། ད་ཤ་བ་ལ་དཱ་ན་ཀ་རར་བཅས། ། བཅོ་བརྒྱད་དགེ་འདུན་བསྙེན་རྫོགས་ཕྱག་འཚལ་ལོ། །
ཞེས་ཆེད་དུ་བརྗོད་དོ། ། དེ་ནས་ཝཱ་ར་ནཱ་སིའི་ལྗོངས་སུ་པཎྜི་ཏ་དེ་བ་པུཎྱས་དབང་བསྐུར་རྒྱུད་ཟབ་མོ་བསྟན་པའི་ཚེ། བཅོམ་ལྡན་འདས་དཔལ་དུས་ཀྱི་འཁོར་ལོ་དང་། བདེ་མཆོག་འཁོར་ལོའི་ཞལ་གཟིགས་ཤིང་། གསང་སྔགས་བླ་ན་མེད་པའི་དགོངས་པ་ཤིན་ཏུ་ཟབ་མོ་སྔར་མ་མཁྱེན་པ་མང་པོ་ཐུགས་ལ་འཁྲུངས་པ་ལ། མཻ་ཏྲི་ཤྲཱིས། དྲང་སྲོང་བལྟམས་གནས་ཝཱ་ར་ནཱ་སིའི་ཚལ། ། པཎ་ཆེན་དེ་བ་པུཎྱས་དབུགས་དབྱུང་སྟེ། ། ཐེག་མཆོག་བཅུད་ཕྱུང་འཁོར་ལོ་གཉིས་ཞལ་བསྟན། ། སྔར་མེད་མཁྱེན་པ་ཐོབ་ལ་ཕྱག་འཚལ་ལོ། །
ཞེས་བསྟོད་དོ། ༈ །དེ་ནས་དུས་ལན་གཅིག་གི་ཚེ་མ་ལ་ཡའི་ཙན་དན་གྱི་ནགས་ན་བཞུགས་པའི་དུས་འཕགས་པ་འཇམ་དཔལ། རྟ་མགྲིན། རྗེ་བཙུན་མ་སྒྲོལ་མ་གསུམ་རང་རང་གི་སྒྲུབ་ཐབས་དང་། རྩ་བའི་སྔགས་སྒྲོག་པ་ཡང་གསན། ཡང་། ཆོས་རྗེ་ཉིད་ཀྱིས་འབྲོག་པ་ལ་བསོད་སྙོམས་མཛད་པས་འོ་མ་ཕུལ་བ་བསྐོལ་བའི་རླངས་པ་ལ་གདུགས་ལ་སོགས་པ་བཀྲ་ཤིས་པའི་རྟགས་བརྒྱད་ཀྱི་རྣམ་པ་མང་པོ་བྱུང་སྟེ། དེར་གནས་པའི་སྐྱེ་བོ་རྣམས་ངོ་མཚར་སྐྱེས་པའི་དོན། ཁྲོ་ལོའི་ཞལ་སྔ་ནས། མ་ལ་ཡ་ནགས་ཙན་དན་གཞལ་ཡས་སུ། །
འཇམ་དབྱངས་རྟ་མགྲིན་སྒྲོལ་མས་གསུང་བསྒྲགས་ཐོས། ། སྣ་ཚོགས་བཀྲ་ཤིས་སྣང་བ་བརྒྱད་བཀོད་པའི། ། བསོད་སྙོམས་བྱིན་གྱིས་བརླབས་ལ་ཕྱག་འཚལ་ལོ། ། ཞེས་སོ། ༈ །དེའི་རྗེས་སུ་མ་ག་དྷའི་ཡུལ་དུ་པཎྜི་ཏ་ཆེན་པོ་ཉི་མ་སྦས་པ་དང་། ཙནྡྲ་གརྦྷ་ལ་སོགས་པ་ལ་བྱམས་པའི་ཆོས་ལྔ་དང་། འཕགས་པ་ཐོགས་མེད་སྐུ་མཆེད་ཀྱིས་མཛད་པའི་བསྟན་བཅོས་རྣམས་གསན་པའི་ཚེ། ཐེག་པ་སྣ་ཚོགས་ཀྱི་དོན་ཐམས་ཅད་ལེགས་པར་མཁྱེན་ཞིང་། དགའ་ལྡན་གྱི་ལྷའི་བུ་རྣམས་ཀྱིས་དབྱིབས་དང་ཁ་དོག་སྣ་ཚོགས་པའི་མེ་ཏོག་གི་ཆར་ཆེན་པོ་ཕབ་པ་ལ། བྱམས་པའི་དཔལ་གྱིས།
དུས་གསུམ་བདེ་གཤེགས་ཀྱིས་བཅགས་མ་ག་དྷར། ། ཉི་ཟླ་རྒྱ་མཚོའི་མཚན་ཅན་བླ་མ་ལ། ། ཐེག་མཆོག་སྣ་ཚོགས་གསུང་ཐོས་བར་སྣང་ལྷས། ། ལྷ་རྫས་མེ་ཏོག་གཏོར་ལ་ཕྱག་འཚལ་ལོ། ། ཞེས་བསྔགས་སོ། ༈ །དེ་ནས་བི་ཀྲ་མ་ཤཱི་ལའི་གཙུག་ལག་ཁང་དུ། མི་ཟད་དུ་བའི་ཚུལ་ཁྲིམས་ངག་རྣམ་པར་གནོན་པ་ཞེས་བྱ་བས་བླ་མ་ཉིད་ལ། དབང་བསྐུར་ཞུས་པས་བུམ་པའི་ཆུ་བདུད་རྩིར་གྱུར་པ་ཁོལ་ཞིང་ཡུན་རིང་དུ་བབས་ཤིང་མི་ཟད་པ་བྱུང་བ་དང་། རབ་ཏུ་བྱུང་བའི་དགེ་འདུན་སྟོང་ཕྲག་མང་པོའི་གཙོ་བོར་ཆོས་རྗེ་ཉིད་དབང་བསྐུར་ནས་རང་རང་གི་བློ་དང་བསྟུན་པའི་ཐེག་པ་སྣ་ཚོགས་ཀྱི་ཆར་ཕབ་སྟེ་ཚིམ་པར་མཛད་པ་ལ། གནུབས་ལོ་ཆེན་པོས།
མཉམ་མེད་བི་ཀྲ་མའི་ལྷ་ཁང་དུ། ། སྟོང་ཕྲག་དགེ་སྦྱོང་གཙོ་བོར་དབང་བསྐུར་ཏེ། ། སྣ་ཚོགས་ལེགས་བཤད་བདུད་རྩིའི་ཆར་རྒྱུན་ཕབ། ། མ་ལུས་ཡོན་གནས་གྱུར་ལ་ཕྱག་འཚལ་ལོ། ། ཞེས་ཆེད་དུ་བརྗོད་དོ། ། དེ་ནས་ནཱ་ལན་དའི་གཙུག་ལག་ཁང་དུ་ཕྱོགས་བཞི་ནས་འོངས་པའི་མུ་སྟེགས་པའི་སྟོན་པ་རྟོག་གེ་སྡེ་ལྔའི་གྲུབ་མཐའ་ལ་མཁས་པའི་ང་རྒྱལ་ཅན་རྣམས་དང་། ཆོས་རྗེ་ཉིད་རང་རང་གི་བསྟན་པ་རྒྱན་དུ་བཙུགས་ནས་རྩོད་པ་མཛད་པས། མུ་སྟེགས་པ་རྣམས་སྤོབས་པ་མེད་པར་བྱས་ཏེ། མུ་སྟེགས་པ་ཡོན་བདག་གི་རྒྱལ་པོ་དང་བཅས་པ། སངས་རྒྱས་ཀྱི་བསྟན་པ་ལ་བཅུག
རྒྱལ་པོ་དེས་ཆོས་རྗེ་ལ་ནོར་མང་པོ་ཕུལ་བ་ལ་བཅོམ་ལྡན་འདས་གཙོ་འཁོར་གསུམ་གྱི་སྐུ་ཆེན་པོ་ཁྱད་པར་དུ་འཕགས་པ་གཅིག་བཞེངས་སུ་གསོལ་བ་ལ། ལོ་ཙྪ་བ་ཆེན་པོས། མཁས་པའི་འབྱུང་གནས་ནཱ་ལན་དའི་གཞིར། ། ཕྱོགས་བཞིའི་མུ་སྟེགས་སྟོན་པ་ཕམ་མཛད་ཅིང་། ། རྒྱལ་ཡོན་འབྱོར་བས་གྲགས་ལྡན་རྟེན་གསུམ་བཞེངས། ། བསྟན་སྲུང་དཔའ་བོ་ཁྱོད་ལ་ཕྱག་འཚལ་ལོ། ། ཞེས་བསྟོད་དོ། ༈ །དེའི་རྗེས་སུ། ཨོ་ཏན་ཏ་པུ་རིའི་གཙུག་ལག་ཁང་ཆེན་པོར། སྡེ་པ་ཆེན་པོ་ཡོད་སྨྲ་བ།
ཕལ་ཆེན་པ། གནས་བརྟན་པ། མང་པོས་བཀུར་བ་སྟེ་བཞིའི་དགེ་འདུན་ཉིས་ཁྲི་ཉིས་སྟོང་གིས་བཀུར་སྟི་ཆེན་པོའི་སྒོ་ནས་བསུ་བ་བྱས་ཤིང་། ཐམས་ཅད་ཀྱིས་གཙོ་བོར་ཁུར་ནས་ཞབས་ལ་གཏུགས། ཆོས་ཀྱི་འཁོར་ལོ་རྒྱ་ཆེན་པོ་བསྐོར། དེ་ལ་བྱང་ཆུབ་ཆེན་པོ་དགེས་ཤིང་ཞལ་འཛུམ་པ་མཛད་པ་དང་། འཕགས་མ་སྒྲོལ་མ་ལ་མཆོད་པ་ཕུལ་བ་དངོས་སུ་བཞེས་པ་གཟིགས། དེའི་དོན་ལོ་ཆེན་གྱིས། དགེ་གནས་རྒྱལ་པོ་ཨོ་ཏན་པུ་རིའི་ནང་། ། བཅུ་གཉིས་སྟོང་ཕྲག་དགེ་འདུན་གྱིས་བསུས་ནས། །
མ་ལུས་སྡེ་བཞིའི་གཙོ་བོས་ཞབས་པད་གཏུགས། ། ངོ་མཚར་ལྟས་གཉིས་གཟིགས་ལ་ཕྱག་འཚལ་ལོ། ། ཞེས་སོ། ༈ །དེ་ནས་ཆོས་རྗེ་ཉིད་ཁར་ས་པ་ཎིའི་གཙུག་ལག་ཁང་གི་དྲུང་། ཨུ་ཤི་རའི་ནགས་འདབ་ན་བཞུགས་པའི་ཚེ། སྔ་དྲོ་གཅིག་སངས་རྒྱས་བཅོམ་ལྡན་འདས་ཤཱཀྱ་ཐུབ་པ་ལ་འཁོར་ཉན་ཐོས་དགྲ་བཅོམ་པའི་ཚོགས་དང་བཅས་པ་བསོད་སྙོམས་མཛད། དེ་ལ་ཀླུའི་རྒྱལ་པོ་སྦྲུལ་མགོའི་གདེང་ཁ་རོང་ངེ་བས་ཞལ་ཟས་འབུལ་བ་གཟིགས་ཏེ། ལོ་ཙྪ་བ་ཆེན་པོས། ཀ་ནི་ཀ་དང་ཟླ་བ་བཀྲམ་པའི་ཚལ། ། ཨུ་ཤི་དགེ་བའི་ནགས་འདབ་བཞུགས་པ་ན། །
སངས་རྒྱས་ཉན་ཐོས་ཞབས་འབྲིང་གཉིས་བཅས་ཀྱིས། ། ཀླུ་དབང་བསོད་སྙོམས་མཛད་གཟིགས་ཕྱག་འཚལ་ལོ། ། ཅེས་བསྔགས་སོ། ༈ །དེ་ནས་རྒྱལ་བའི་གྲོང་ཆོས་ཀྱི་རྒྱལ་པོའི་ཁབ་ཏུ་བྱོན་པའི་ཚེ། འཕགས་པ་བྱམས་པ་གཙོ་བོར་བཞུགས་པ་ལ་ལྷའི་བུ་ནོར་བུ་འཛིན་དང་དགེ་དབྱངས་ལ་སོགས་པས་ལྷ་རྫས་ཀྱི་རྔ་ཡབ་གཡོབ་ཅིང་དར་གྱི་མཆོད་པ་འབུལ་བ་གཟིགས། དེའི་དུས་མི་ཕམ་མགོན་པོ་ལ་རྣམ་ཀུན་གྱི་སྐབས་ཀྱི་ཆོས་བདུན་ཀྱང་གསན་ནོ། ། མ་ཧཱ་ལོ་ཙྪ་བས། ཛ་ཡ་ན་གར་ཆོས་རྒྱལ་ཁབ་གཤེགས་ཚེ། ། མི་ཕམ་གཙོ་ལ་ནོར་འཛིན་དགེ་དབྱངས་དང་། ། ལྷ་རྫས་རྔ་ཡབ་དཀར་མཛེས་གཡོབ་པ་གཟིགས། །
དེ་རྗེས་ཆོས་བདུན་གསན་ལ་ཕྱག་འཚལ་ལོ། ། ཞེས་སོ། ༈ །ཆོས་རྗེ་པཎ་ཆེན་ཉིད་རྒྱ་གར་ཤར་ཕྱོགས་གསེར་འོད་རྒྱལ་མཚན་གྱི་གཙུག་ལག་ཁང་ན་བཞུགས་པའི་ཚེ། རྒྱ་ནག་རྒྱལ་པོའི་གདན་འདྲེན་གྱི་ཕོ་ཉ་བ་བྱུང་ནས་འབྱོན་པར་དགོངས་པ་ན། ཤིན་ཏུ་མཛེས་ཤིང་དུལ་བ་སྐུ་ཤ་དུང་ལྟར་དཀར་བའི་དགེ་སློང་ཞིག་གིས་རྣལ་ལམ་དུ་དེར་འགྲོ་བའི་ཡུལ་མ་ཡིན། མ་འོངས་པའི་དུས་སུ་ཁྱོད་ཀྱི་ཆོས་བརྒྱུད་འཛིན་པའི་སློབ་མ་འགའ་ཞིག་གི་གདུལ་བྱ་ཡིན་ཟེར་ལུང་བསྟན་ཏེ། སྤྱན་རས་གཟིགས་ཀྱི་སྤྲུལ་པ་ཡིན་པ་འདུག་གསུང་། མཻ་ཏྲི་ཤྲཱིས། གསེར་འོད་རྒྱལ་མཚན་དགེ་བའི་གཙུག་ལག་ཏུ། ། རིང་འོངས་རྒྱ་ནག་ཕོ་ཉས་གསོལ་བཏབ་ཚེ། །
དཀར་མཛེས་དུལ་བའི་དགེ་སློང་དབྱངས་སྙན་གྱིས། ། དུས་གཞན་ལུང་བསྟན་བྱིན་ལ་ཕྱག་འཚལ་ལོ། ། ཞེས་བརྗོད་པར་མཛད་དོ། ༈ །ཡང་། ཝཱ་ར་ནཱ་སིའི་ཁྲོད་འདམ་བུའི་ཚལ་ཞེས་བྱ་བ་ན། རྟེན་བྱིན་རླབས་ཅན་དུ་གྲགས་པ་ཞིག་ཡོད་པ་གཟིགས་པ་ལ་བྱོན་པས། རྟེན་དེ་ཉིད་ལྡེར་བཟོ་ཡིན་ཀྱང་ཆོས་རྗེ་ལ་དངོས་སུ་ཆོས་ཟབ་མོ་གསུངས། གནོད་སྦྱིན་ལྔ་རྩེན་གྱི་བུས་སྙན་པའི་གླུ་དབྱངས་དང་རྔ་བོ་ཆེའི་སྒྲས་མཆོད་པ་ཕུལ། རི་མོར་བྲིས་པའི་བུད་མེད་ཀྱི་གཟུགས་བརྙན་གཅིག་གིས་འོ་ཐུག་གི་བསོད་སྙོམས་ཕུལ་བ་འབྲུ་གསུམ་གྱི་བྱིན་གྱིས་བརླབས་པས་རྣམ་ལྔ་ལྡན་པའི་བདུད་རྩིར་གྱུར་པ་བཞེས་ཏེ། སྐད་གཉིས་སྨྲ་བས།
འདམ་བུའི་ཚལ་དང་ཝཱ་ར་ནཱ་སིའི་ཁྲོད། ། ལྔ་རྩེན་བུ་ཡིས་གླུ་བླངས་ལྔ་བརྡུངས་ཤིང་། ། བསོད་སྙོམས་རི་མོའི་བུད་མེད་ཀྱིས་ཕུལ་བཞེས། འོ་ཐུག་བདུད་རྩིར་གྱུར་ལ་ཕྱག་འཚལ་ལོ། ། ཞེས་སོ། ༈ །སྟོན་ཟླ་འབྲིང་པོ་ཐ་སྐར་གྱི་ཟླ་བ་ལ་རྡོ་རྗེ་གདན་གྱི་མ་ཧཱ་བོ་དྷི་ལ་ལྷ་ལས་བབས་པའི་དུས་ཀྱི་མཆོད་པ་ཆེན་པོ་མཛད་པའི་ཚེ། སྤོས་ཀྱི་དུ་བ་བར་སྣང་ལ་སྤྲིན་ལྟར་འཁྲིགས་པ་ལས་སྟོང་པ་ཉིད་དང་སྙིང་རྗེ་ཟུང་འཇུག་གི་ཆོས་ཟབ་མོའི་སྒྲ་གསན་ཞིང་ཏིང་ངེ་འཛིན་ཕུན་སུམ་ཚོགས་པ་ལ་ཡུན་རིང་དུ་ཐུབ་པ་གནས་པ་བྱུང་གསུངས་ཏེ། བྱམས་པའི་དཔལ་གྱིས། སྟོན་ཟླ་རྡོ་རྗེ་གདན་གྱི་མཆོད་པའི་དུས། ། སྤོས་རེངས་དུ་བ་འཕྱུར་བའི་སྤྲིན་ཕུངས་འཁྲིགས། །
ཀློག་འགྱུ་ཟུང་འཇུག་སྒྲུབ་པའི་ཆོས་ཐོས་པས། ། བསམ་གཏན་སེམས་ཐོབ་གྱུར་ལ་ཕྱག་འཚལ་ལོ། ། ཞེས་ཆེད་དུ་བརྗོད་དོ། ༈ །དེ་ནས་རྒྱུ་སྐར་རྒྱལ་ལ་བབས་པའི་མཚན་མོ་གཅིག ཝཱ་ར་ནཱ་སིའི་ནགས་ཁྲོད་དབེན་པར་པཎ་ཆེན་ཉིད་བཞུགས་པའི་ཚེ་ཟླ་བའི་འོད་ཤིན་ཏུ་དཀར་བའི་སྣང་བ་ལ། རྫོགས་པའི་སངས་རྒྱས་ངང་པའི་གཟུགས་ཅན་མ་ཧེའི་སྟེང་ན་བཞུགས་པ་འཁོར་ཉན་ཐོས་དགྲ་བཅོམ་པ་གཉིས་དང་བཅས་པ་གཟིགས་ནས། སངས་རྒྱས་ཀྱིས་ཆོས་འདི་གསུངས་ཏེ། སྒྱུ་མ་ལྟ་བུར་གཟུང་དོན་མེད། ། རྨི་ལམ་ལྟ་བུར་འཛིན་དོན་མེད། ། ཚོགས་གཉིས་དབྱེར་མེད་ལམ་གྱི་མཆོག །
སྟོང་ཉིད་སྙིང་རྗེའི་སྙིང་པོ་ཅན། ། ཞེས་པ་དང་། ཐེག་པ་ཆེན་པོའི་སེམས་བསྐྱེད་ཀྱི་ཆོ་ག་དང་། རྒྱལ་སྲས་ཀྱི་སྤྱོད་པ་རླབས་པོ་ཆེ་རྣམས་བསྟན་པའི་ཆོས་དེ་དག་དང་། དེའི་རྣམ་ཐར་ངོ་མཚར་ཅན་དེ་རྣམས་མི་བརྗེད་པའི་ཕྱིར་དུ་པཎ་ཆེན་ཉིད་ཀྱི་སྐུ་ལུས་ཀྱི་རྩ་ལྟར་དེའི་ཁྲག་གིས་རང་གི་ལྤགས་པ་ལ་ཡི་གེར་བཀོད་ནས་ཕྱོགས་ཐམས་ཅད་དུ་རྒྱས་པར་མཛད་གསུངས། དེའི་དོན་ལོ་ཙྪ་བ་ཆེན་པོས། ནགས་ཁུང་མ་ཧེ་ངང་པའི་གཟུགས་ཅན་གྱིས། ། དྲང་སྲོང་ཆེན་པོས་དེ་ཉིད་མདོར་བསྡུས་བཤད། ། རང་ལུས་ལྤགས་ལ་ཁྲག་གིས་ཡི་གེར་བཀོད། ། ལེགས་བཤད་རྒྱས་མཛད་ཁྱེད་ལ་ཕྱག་འཚལ་ལོ། །
ཞེས་བསྔགས་སོ། ༈ །གཞན་ཡང་པཎ་ཆེན་ཉིད་ཀྱི་ཞལ་ནས་སྔོན་སངས་རྒྱས་ཀྱི་བསྟན་པའི་སྒོར་རབ་ཏུ་བྱུང་བ་ནས། ཡི་དམ་གྱི་ལྷ་རྒྱལ་བ་བྱམས་པ། འཕགས་མ་སྒྲོལ་མ། བྱང་ཆུབ་ཆེན་པོ་གསུམ་བསྒྲུབས་མཆོད་གདོང་གི་མར་མེའི་རྩེར་ཞལ་མཐོང་བའི་དུས་སུ་དམ་བཅའ་བ་བཞི་བླངས་ཏེ་དང་པོ་བྱང་ཆུབ་ཀྱིས་སེམས་ཀྱི་ཀུན་ནས་བསླངས་ཏེ། ཉིན་ཞག་ཕྲུགས་གཅིག་ལ་ཆོས་སྤྱོད་བཅུའི་སྒྲུབ་པ་མ་ཆག་པར་བྱེད་པ་དང་། གཉིས་པ། སྤྱོད་ལམ་བཞིའི་ཁོངས་ཡན་ཆད་དུ་ནོར་རྫས་ཅི་བྱུང་ཡང་བདག་ཏུ་མི་འཛིན་པ་དང་། གསུམ་པ་གཞན་གྱིས་གནོད་པ་སྐྱེལ་བའི་ལན་དུ་ཕན་ཅི་ཐོགས་བྱེད་པ་དང་། བཞི་པ།
བདེ་སྡུག་གི་རྐྱེན་བཟང་ངན་ཅི་བྱུང་ཡང་། ཐབས་གཞན་མི་འཚོལ་བར་ཕ་རོལ་ཏུ་ཕྱིན་པའི་དོན་ཟབ་མོས་ལམ་དུ་འཁྱེར་བ་རྣམས་མ་ཆག་པ་བྱས་པ་ཡིན་གསུངས་ཏེ། མ་ཧཱ་ལོ་ཙྪ་བས། གང་སྔོན་ཁྱིམ་སྤངས་རབ་ཏུ་བྱུང་བ་ནས། ། ཆོས་བཞི་ཁྱད་པར་ཡིད་དམ་བརྟན་པོར་མནོས། ། མཆོད་སྡོང་དབུས་སུ་སྒྲོན་མེ་སྦར་བའི་རྩེར། ། བྱམས་སྒྲོལ་ཐུབ་དབང་གཟིགས་ལ་ཕྱག་འཚལ་ལོ། ། ཞེས་བསྟོད་དོ། ༈ །ཡང་ཛ་ཡ་ན་གར་…རྒྱལ་བའི་གྲོང་རྒྱལ་པོའི་མཆོད་གནས་མཛད་ནས་བཞུགས། ལོངས་སྤྱོད་མང་པོ་ཕུལ་བའི་ཚེ།
རྣལ་ལམ་དུ་སྒྲོལ་མའི་ཕྱག་གཡས་ཀྱི་མཐིལ་ན། གསེར་དང་། དངུལ་དང་། བཻཌཱུརྻའི་ཡི་གེ་ཏཾ་གསུམ་འདུག་པ་གནང་ནས། རྒྱལ་པོའི་འཁོར་དང་ལོངས་སྤྱོད་ཕུན་སུམ་ཚོགས་པ་ཐམས་ཅད་ལས་འདི་དགའ་བ་ཡིན་གསུངས། དེ་ནས་ཡུལ་གཞན་དུ་འབྱོན་པར་དགོངས་པའི་ཚེ། རྒྱལ་པོ་དེས་བཞུགས་པར་ཞུ་ནན་ཆེར་ཕུལ་བས། ས་ཕྱོགས་དེ་ཉིད་དུ་ཡུན་རིང་དུ་བཞུགས་པ་ལས། དུས་ནམ་ཞིག་གི་ཚེ་མ་ག་དྷ་ལ་སོགས་པར་གར་ལོག་གི་དམག་དྲངས་ནས་ཡུལ་ཐམས་ཅད་བརླག་པར་བྱས་པའི་དུས་སུ། རྨི་ལམ་དུ་སྒྲོལ་མའི་ཞལ་ནས་རིགས་ཀྱི་བུ་ཁྱོད་ཤར་ཕྱོགས་སུ་སོང་ཞིག་ཅེས་པ་གཅིག་བྱུང་བ་ལྟར།
བཞུད་པར་བརྩམས་ཞེས་གྲགས་ཏེ། བྱམས་པའི་དཔལ་གྱིས། དབུས་འགྱུར་འཆང་སོགས་ཕ་རོལ་དམག་ཚོགས་ཀྱིས། ། བརླག་བྱས་དེ་ཚེ་ལྷ་མོས་རྨི་ལམ་དུ། ། དངོས་རྒྱུ་ཤར་ཕྱོགས་དང་ནི་བྱང་ཕྱོགས་ལམ། ། སྐྱེས་མོས་ཚལ་ལྟར་བསྟན་ལ་ཕྱག་འཚལ་ལོ། ། ཞེས་སོ། ༈ །དེར་ཤར་གྱི་ཕྱོགས་འཇིགས་པ་ཆེ་ཞིང་ལམ་གང་ཡིན་མི་ཤེས་པའི་ཚེ། སྐྱེས་བུ་དཀར་པོ་གཅིག་གིས་ཉིན་མོ་ལམ་སྣ་དྲངས། བུད་མེད་དམར་མོ་གཅིག་གི་མཚན་མོའི་ལམ་སྣ་དྲངས།
མ་ཧཱ་ཀཱ་ལ་དགེ་བསྙེན་གྱི་ཆ་བྱད་ནག་པོ་ཞིག་གིས་ལམ་དུ་སྒྲོན་མེ་བཟུང་། སྐར་མ་པ་ཝ་སངས་དང་ལྷའི་བུ་དགའ་བདེའི་འོད་ཀྱིས་ས་ཕྱོགས་སྣང་ཞིང་། མེ་ཏོག་གི་ཆར་འབེབས་པ་དང་བཅས་ཏེ། ཚེགས་ཆུང་ངུས་ཤར་ཕྱོགས་ཛ་ག་དྷ་ལའི་ཡུལ་དུ་བགྲོད་པར་གྱུར་པ་ལ། གནུབས་ལོ་ཆེན་པོས། ཤར་ཕྱོགས་ལམ་སྐྱོད་འཇིགས་བཅས་མཚན་མོའི་དུས། ། སྐར་མ་པ་ཝ་སངས་དང་དགའ་བདེ་བཅས། ། ལམ་མཚོན་མ་ཧཱ་ཀ་ལས་སྒྲོན་མེ་བཏེག ། མེ་ཏོག་ཆར་ཆེན་ཕབ་ལ་ཕྱག་འཚལ་ལོ། ། ཞེས་བསྔགས་སོ།
༈ །དེ་ནས་ཤར་ཕྱོགས་ཛ་ག་དྷ་ལ་དེ་ཉིད་དུ་བཞུགས་པའི་ཚེ། ཆོས་སྟོན་བག་ཙམ་དཀའ་བར་འབྱུང་བའི་དུས། རིག་འཛིན་གྱི་ལྷ་མོ་རྟོག་ཅན་དང་། ཉེ་བའི་རྟོག་ཅན་དང་། གསེར་འཕྲེང་ཅན་དང་། ཤིང་ལོའི་གོས་ཅན་དང་བཞིས་ལྷུང་བཟེད་བསོད་སྙོམས་བཟང་པོས་གང་བ་ཕུལ་བ་རྨིས་པས། འཚོ་བ་རྙེད་སླ་བ་བྱུང་སྟེ། ལོ་ཙྪ་བས། འགྲོ་སྐྱོབ་ཛ་ག་དྷ་ལའི་གཙུག་ལག་ཏུ། ། རྟོག་ཅན་ཉེ་བའི་རྟོག་ཅན་གསེར་ཕྲེང་ཅན། །
ཤིང་ལོའི་གོས་ཅན་རིག་འཛིན་ལྷ་མོ་བཞིས། ། བསྔགས་དུས་བདུགས་ཚོད་དྲངས་ལ་ཕྱག་འཚལ་ལོ། ། ཞེས་སོ། ༈ །ཡུལ་དེར་དུས་གཅིག་གི་ཚེ། ཆོས་རྗེ་ཉིད་ཐོ་རངས་ཏིང་ངེ་འཛིན་ལ་མཉམ་པར་བཞག་ནས་བཞུགས་པའི་དུས་སུ། ལྷའི་རྔ་བོ་ཆེ་བརྡུངས་པའི་སྒྲ་ལྟ་བུ་ཞིག་གསན་པའི་རྐྱེན་གྱིས། ལྷའི་ཡུལ་དགའ་ལྡན་གྱི་གནས་རྣམས་གཟིགས་ཤིང་། དེའི་དུས་སུ། རྗེ་བཙུན་བྱམས་པ་ལ། ཆོས་ཀྱི་གཞི་དད་པ་དང་།
གྲོགས་བརྩོན་འགྲུས་དང་། ཐབས་སྙིང་རྗེ་དང་། ལམ་གྱི་དག་བྱེད་ཤེས་རབ་སྟེ། ཆོས་བཞི་པོ་འདི་ཉམས་སུ་ལེན་པའི་མན་ངག་ཁྱད་པར་ཅན་གསན། དེའི་རྗེས་སུ་དཔལ་ཀྱཻ་རྡོ་རྗེ་དང་། འཁོར་ལོ་བདེ་མཆོག དུས་ཀྱི་འཁོར་ལོ་ལ་སོགས་པ་ཡི་དམ་གྱི་ལྷ་མང་པོའི་ཞལ་གཟིགས་ཤིང་། དག་པའི་སྣང་བ་རྒྱ་ཆེར་ཤར་བ་ལ། མ་ཧཱ་ལོ་ཙྪ་བས། མཉམ་བཞག་དུས་གཅིག་ཐོ་རངས་རྔ་བརྡུངས་ཚེ། །
ལྷ་ཡུལ་ལྔ་ལས་རྒྱལ་སྲས་ཆོས་བཞི་ཐོས། ། དགྱེས་མཛད་འཁོར་ལོ་སྡོམ་དང་དུས་འབྱུང་པའི། ། ལྷ་ཚོགས་རྣམ་མང་གྲུབ་ལ་ཕྱག་འཚལ་ལོ། ། ཞེས་ཆེད་དུ་བརྗོད་དོ། ༈ །གཞན་ཡང་ཆོས་རྗེ་ཉིད་ཀྱིས། ཁ་ཆེའི་ཡུལ་དུ་དགུན་གྱི་དུས་ཤིན་ཏུ་གྲང་པ་ལ་བསོད་སྙོམས་མཛད་པས། སྙིང་ཉེ་བའི་གྲོགས་པོ་ཞིག་གིས་འོ་བརྒྱལ་བར་འདུག ངས་འཚོ་བ་འབུལ་ཟེར། དེ་ལྟར་མཛད་བཞེད་པ་ལ། མནལ་ལམ་དུ་སྒྲོལ་མའི་ཞལ་ནས།
ཁྱོད་སངས་རྒྱས་ཀྱི་བསྟན་པ་མི་འཛིན་པ་ཡིན་ནམ་ཞེས་གསུངས་པ་དང་། རྡོ་རྗེ་གདན་དུ་བཞུགས་པའི་དུས་སུ་སྐུ་ཁམས་ཅུང་མི་བདེ་བ་གཟིམས་པའི་ཚེ། འཕགས་པ་དོན་ཡོད་ཞགས་པ་སྟོན་ཀའི་ཟླ་བ་ལྟར་དཀར་བ། ཞལ་གཅིག་ཕྱག་བརྒྱད་པ། འཁོར་སྒྲོལ་མ་དང་། ཁྲོ་གཉེར་ཅན་དང་། རྟ་མགྲིན་དང་། གཞོན་ནུ་ནོར་བཟང་གིས་བསྐོར་བའི་ལྷ་ལྔ་གཟིམས་པའི་ཚུལ་ཞལ་གཟིགས་ཤིང་། ཆོས་རྗེ་ཉིད་བཞེངས་པའི་ཚེ་ལྷ་རྣམས་ཀྱང་བཞེངས་པར་གྱུར་ནས། སྐུ་ཁམས་ཤིན་ཏུ་བདེ་བར་གྱུར་པའི་ཚེ།
ལྷ་ལྔའི་སྒྲུབ་ཐབས་མཛད་པས། ཁ་ཆེ་ལུགས་ཀྱི་དོན་ཞགས་ཞེས་གྲགས་པ། འཕགས་པའི་ཡུལ་ན་དར་ཞིང་རྩིས་ཆེ་བར་ཡོད་དོ། ། དུས་ལན་གཅིག་རྡོ་རྗེའི་གདན་དུ་རྒྱལ་པོ་བྷ་མི་དེ་ཝའི་དམག་དཔུང་འོང་ཟེར་བ་གསན་ནས། རྡོ་རྗེ་གདན་ལས་རྒྱང་གྲགས་ཙམ་དུ་བསོད་སྙོམས་མཛད་པའི་ཚེ། བྱང་ཆུབ་ཆེན་པོ་མདུན་དུ་བྱོན་པ་ལ། ལྷུང་བཟེད་བཞག་ནས་ཕྱག་བྱ་སྙམ་དུ་དགོངས་པས། དེ་ཉིད་ཕྱིར་ནུར་མཛད་པའི་ཕྱི་བཞིན་འབྲངས་པས་མ་ཧཱ་བོ་དྷིའི་སྤྱན་སྔར་སླེབས་པའི་ཚེ། ཕྱིར་བྱོན་པ་དེ་ཁོ་ན་ཉིད་ན་བཞུགས་འདུག སྔོན་གྱི་བྱང་ཆུབ་ཆེན་པོའི་མཚན་ཉིད་ཇི་ལྟ་བ་ཡིན་མིན་མི་ཤེས་གསུངས་སོ། །
དེ་ལྟར་ངོ་མཚར་ཆེན་པོ་དཔག་ཏུ་མེད་པ་དང་ལྡན་པའི་ཆོས་ཀྱི་རྗེ་ས་གསུམ་ན་འགྲན་ཟླ་དང་བྲལ་བ། ཁ་ཆེའི་པཎྜི་ཏ་ཆེན་པོ་མཚན་ཤཱཀྱ་ཤྲཱི་བྷ་དྲ་ཞེས། ཉི་མ་དང་ཟླ་བ་ལྟར་གྲགས་པ་དེ་ཉིད། ༈ ཁྲོ་ཕུ་ལོ་ཙྪ་བ་བྱམས་པའི་དཔལ་གྱི་བདག་རྐྱེན་ལ་བརྟེན་ནས། བྱང་ཕྱོགས་བོད་ཡུལ་ཁ་བ་ཅན་གྱི་ལྗོངས་སུ་སྤྱན་དྲངས་པའི་ཚུལ་ནི། གཞོན་ནུའི་དུས་སུ་སྙན་པའི་གྲགས་པ་ཐོས་པས་དད་གུས་ཆེན་པོ་ཡོད་པ་ལས། དུས་ཕྱིས་ཞིག་པོ་བདུད་རྩིའི་སློབ་མ་ཉང་སྟོད་པའི་རྟོགས་ལྡན་གཉིས་རྡོ་རྗེའི་གདན་དུ་མཆོད་པ་འབུལ་བ་ལ་འགྲོ་བའི་གོ་ཆོད་པ་ལ། གསེར་ཤས་གཅིག་བསྐུར་ནས་ཆོས་རྗེ་བོད་དུ་གདན་དྲོངས་སམ་བལྟས་པས། མ་ག་དྷའི་རྒྱལ་པོས་མཆོད་གནས་སུ་བཟུང་བ་དང་། བུ་གཅེས་ཤི་བའི་མ་ལྕེབ་ལ་ཐུག་པའི་རྒན་མོ་ཞིག་གི་བུ་ཚབ་ཏུ་ཞལ་གྱིས་བཞེས་པས་འབྱོན་པའི་སྐབས་མ་རྙེད་དོ། །
དེ་ནས་དུས་ཕྱིས། ལོ་ཙྪ་བ་དགུང་ལོ་སུམ་ཅུ་རྩ་དྲུག་ལོན་པའི་དུས་སུ། ལྷོ་སྒོའི་སྤ་དྲོ་བཅལ་ཀ་བྱ་བ་ན། བླ་མ་གཉོས་རིན་པོ་ཆེ་བཞུགས་པའི་སར་བུ། རྒྱ་གར་ཤར་ཕྱོགས་ཛ་ག་དྷ་ལ་བི་ཧཱ་ར་བྱ་བ་ན་ཆོས་རྗེ་ཤྲཱཀྱ་ཤྲཱི་བཞུགས་པའི་དྲུང་ནས་པཎ་ཆུང་ཛ་ཡ་ཤྲཱི་དང་པྲ་ཛྙཱ་ཤྲཱི་…ཤེས་རབ་དཔལ་བྱ་བ་གཉིས་ཁ་ཆེར་འགྲོ་བའི་ལམ་བོད་ནས་འགྲོ་བར་འདོད་དེ་བོད་དུ་འོངས་པའི་ལམ་དུ་མཐའ་འཁོབ། ཆུ་འུག་པ་དང་གོས་འཚོ་བའི་མི་སྡེས་བྲན་དུ་ཁྱེར་ཏེ་ཟླ་བ་འགའ་ཞིག་ཏུ་ཉམས་ཐག་པར་བྱས། དེ་ནས་བྲོས་པས་སྤ་དྲོའི་མཐར་ཐོན་ནས་སྤ་དྲོ་བའི་ཚོང་པ་དང་ཕྲད་དེ་ཁ་ཆེ་བ་གཉིས་པོ་ཉོས་ནས་གཉོས་རིན་པོ་ཆེ་ལ་ཕུལ་ལོ། ། གཉོས་ཀྱི་དྲུང་ནས་ཁམས་པ་གཉིས་འབྲི་གུང་དུ་འགྲོ་བའི་ལམ། ཆོས་འཁོར་གྱི་ས་དེར་བྱུང་བས་ལོ་ཙྪ་བ་ལ་བསྙད་པ་དང་། མ་ག་དྷར་གར་ལོག་བྱུང་བས་ཆོས་རྗེ་ཡང་ཤར་ཕྱོགས་སུ་འཕར་ཏེ་ཛ་ག་དྷ་ལ་ན་བཞུགས།
དེ་ནས་བེ་དྷུར་ཚོང་འདུས་ཤིན་ཏུ་ཉེ་བའི་གཏམ་ཐོས་ནས་ཡིད་དགའ་བ་དང་འདོད་པ་དྲག་ཏུ་སྐྱེས་སོ། ། དེ་ཉིད་ཀྱི་ཚེ་དར་ལུང་ཀྱི་ཆོས་འཁོར་ཐོན་ནས། ཤབ་དར་གླེང་བ་ལ་མེ་ཏོག་བསྡུས་པའི་སར་འཕོས་པ་དང་། ཚེས་བཅུའི་དུས་གཅིག་ལ་སླེབས་པ་དང་འཛོམས་ནས། ནང་གི་གཏོར་མ་གཅིག་བཤམས་ནས་ཆོས་རྗེ་གདན་དྲངས་ན་དྲོངས་སམ་མི་དྲོངས་ཀྱི་རྨི་ལྟས་བརྟགས་སོ། ། རྨི་ལམ་དུ་ཤེལ་གྱི་མཆོད་རྟེན་བཀྲ་ཤིས་སྒོ་མང་མི་གཟུགས་ཀྱི་དཔངས་གསུམ་མམ་ལྔ་ཙམ་ཡོད་པ་ཞིག་ལ་ཟུར་ཅུང་ཟད་ཉམས་པ་གཅིག་རྙེད་ནས་དར་གྱི་ཐེ་གུའམ། རས་གསོ་ཐག་ཡིན་པ་སྙམ་པ་བྱེད་པའི་ཐེ་གུས་འཐེན་པ་ལས། གང་དུ་འཐེན་པར་བྱུང་སྟེ། རེས་འགའ་གྲོག་པོ་ལ་ཡང་མི་སྡུག་པར་རྒྱངས་རྒྱངས་བྱུང་། རེས་ཐང་བདེ་བ་ལ་ཡང་གོ་ལེ་ཐོགས་པ་བྱུང་།
རེས་གཡང་ས་ཆེན་པོ་ལ་ཡང་མི་ཐོགས་པར་མཆོང་ཞིང་བྱུང་། ཅུང་ཟད་ཟུར་ཉམས་པ་དེ་ལ། ཕོ་དང་…ཞེས་བྱ་བ་ལུགས་ཆད་པ་ལ་ལུགས་ཚབ་འཛུད་པ་བཞིན། ཟླ་བ་ཕྱེད་ཕྱེད་ནས་སོ་སོར་ཐར་པའི་མདོ་འདོན་པའི་དོད་ཡེ་དྷརྨཱའི་སྔགས་ཟླས་པའོ། ཕག་མིག་…ཞེས་བྱ་བ་ཡག་མིན་ལྟར་སྐབས་སྐབས་སུ་བཀའ་བཀྱོན་དྲག་པོ་འོང་བས་ཕག་མིག་ལྟར་སྤྱན་གྲུ་གསུམ་སྟོན་པའོ། བྱ་བའི་ལོ་རྒྱུས་ཡང་བྱུང་ངོ་། ། ནང་པར་དོན་འགྲུབ་པར་ཤེས་ནས་དེའི་ཆོས་མཚམས་བཟུང་སྟེ། གྲོ་མོའི་ལམ་ནས་རྒྱ་གར་ཤར་ཕྱོགས་སུ་གདན་འདྲེན་པའི་སྟ་གོན་ལ་ཞུགས་སོ། ། ཆོས་འཁོར་གྱི་རྒྱགས་མེ་ཏོག་གི་ནས་ཀྱིས་གསེར་བཙལ་བས་ཡེ་མ་རྙེད། དགེ་འདུན་འདུས་པ་མང་དུ་ཡོད་པ་ལ་ཇ་མང་བསྐོལ་བྱས་ཏེ།
ཆོས་རྗེ་ཤཱཀྱ་ཤྲཱི་གདན་འདྲེན་དུ་འགྲོ་བས་གསེར་འབུལ་བ་ཡོད་ན་ཤིན་ཏུ་ལེགས། འབུལ་བ་མེད་ན་སྐྱིན་པོར་བྱུང་ཡང་གོ་བཅད་དོ་ཞེས་དྲིལ་བསྒྲགས་པས། ཕལ་ཆེར་གྱིས་ཧ་ཧར་…བཞད་གད་བྱས་ཏེ་གདན་འདྲེན་དུ་འགྲོ་བའི་གྲགས་པ་ནི་རྒྱ་ཆེར་ཁྱབ། གསེར་ནི་ཞོ་གཉིས་ལས་མ་བྱུང་ངོ་། ། དེ་ཉིད་ཀྱིས་ཚེ་དཔོན་ཚེ་ཚ་བྱ་བ་ཤབ་ཀྱི་སྒོ་ལྔ་རིགས་གསུམ་ན་འཁྲུག་པ་ཕམ་པས་ཟུག་ཁང་དུ་བཅུག་ཏེ། སྔོ་ཉལ་བས་མཐའ་བསྐོར་ནས་ནང་བཙོན་དུ་བསྡམས་པ་འདོན་པ་ལ་སྒྲོན་དུ་བྱུང་སྟེ། མཚན་མོ་རྒྱུགས་ནས་ཆོས་གོས་དང་། ཕྱམ་ཚེ་ལ་སོགས་པ་གཡོགས་ཤིང་ཕྱིར་བཏོན་པས་མི་གཅེས་རང་གི་ལོ་གྲངས་ཙམ་གྱི་སྲོག་བཏོན། ༈ དེ་མ་ཐག་རྒྱ་གར་གྱི་ལམ་དུ་ཞུགས་ཏེ་ཤིང་ཕོ་བྱི་བའི་ལོ་རྟ་ཟླའི་ཚེས་བདུན་གྱིས་ཉིན་པར་བཏེག་པ་དང་། དགེ་བཤེས་གཏོར་ཆར་བྱ་བ་འབྲི་མཚམས་པ་བགྲེས་པོ་གཅིག་གིས་གཏམ་དེ་ཐོས་ནས་སྤྱན་འདྲེན་པའི་གྲོགས་ལ་དགོས་སམ་འདྲིར་འོངས་པ་དང་ཐོ་རངས་ཕྲད་པས།
བཀྲ་ཤིས་མཚན་མང་འདོན་པའི་འཕྲོ་ལ་བབ་འདུག ཚུར་འོངས་པའི་འགྲོན་པོ་ནངས་ཀྱིས་སྔ་བ་གཅིག་གིས། རྟ་དཀར་པོ་ཤིན་ཏུ་བཟང་བ་གཅིག་རྔ་ཆས་ལ་སོགས་པས་བརྒྱན་པ་འབྲས་བུའི་སྣོད་ཟུང་གཅིག་བཀལ་བ་དང་ཕྲད། རྟ་ཁྲིད་པ་པོའི་ངག་ལ་བརྟག་སྙམ་པ་དང་། ཆོས་ཀྱི་རྒྱལ་མཚན་ལེགས་པར་འཛུགས། ཞེས་ཟེར། ཅོ་རོའི་ས་མཚམས་གཉའ་ཆད་བྱ་བ་དང་གད་བྱ་བ་གཉིས་སུ་ཡང་རྨི་ལྟས་འདོད་ཤོས་རེ་བྱུང་། ཕག་རི་ལ་བཙས་སུ་སླེབ་པ་དང་རྒྱགས་ཀྱང་ཟད། གྲོ་མོར་ཕྱིན་པའི་ཚོགས་པ་རྣམས་ཀྱི་གཏམ་བརྒྱུད་པ་ལ་བེ་དྷུར་བྱ་བ་ནི་གྲོ་མོའི་ཡུལ་ལས་འདས་པ་ཡིན་ཡང་། གྲོ་མོའི་སྒོ་ནས་ཞུགས་པའི་མཐའ་ན་ཚོང་འདུས་ཡོད་པ་ཙམ་ལ་བེ་དྷུར་ཟེར་བ་དང་།
བེ་དྷུར་ནས་ཉི་མ་བཅོ་བརྒྱད་རྒྱ་གར་རང་དུ་འཕགས་ཕྱིན་ཡང་ཛ་ག་དྷ་ལའི་ཡུལ་ན་དེ་ཆ་ཆད་པ་ཡིན་ཟེར། དེ་ནས་བེ་དྷུར་སརྦ་ཀ་རི་…ཀུན་བྱེད་མཛད་བྱ་བའི་གྲོང་ཁྱེར་སྔོན་ཆོས་ཀྱི་རྒྱལ་པོ་མྱ་ངན་མེད་ཀྱི་ཕོ་བྲང་ཡིན་སྐད་དེ། རྩ་བརྒྱད་ཀྱི་ལྕགས་རི་སུམ་རིམ་ཡོད་པ། ལྕགས་རི་གཅིག་གི་ནང་ན་ཚོང་འདུས་ཆེན་པོ་བདུན་ཡོད། གླང་པོ་ཆེ་ཉི་ཤུ་རྩ་གཅིག་ཡོད་དེ། དེར་འགྲོ་བ་ལ་ཡང་ཉི་མ་མང་པོ་དགོས་ཟེར་རོ། ། དེར་ཡིད་ཆད་ཅིང་སྒྱིད་ལུག་པར་གྱུར་ནས། ཕག་རི་ལ་བཙས་སུ་ཡིད་མི་བདེ་བཞིན་དུ་གཉིད་ལོག་པའི་ཚེ་ཡང་ལྟས་ཤིན་ཏུ་བཟང་བ་གཅིག་མཐོང་བ་དང་། དེའི་གནང་དུས་ལ་དགེ་སློང་ཚུལ་ཁྲིམས་འོད་ཟེར་བྱ་བས་སྨོན་འཇུག་གི་སེམས་བསྐྱེད་ཞུས་ནས། ནས་པ་ཁྱོར་ཆེན་པོ་གང་དང་།
ཚོས་ལྟང་བཞི་དང་། བུར་ལྟང་གཉིས་ཕུལ། དེའི་ནང་པར་དོན་དམ་སེམས་བསྐྱེད་ཞུས་ནས། རྟ་གཞོན་ནུ་བཟང་པོ་གཅིག་དང་། གཡུ་རྡོག་གཅིག་ཕུལ། དེའི་ནང་པར་བདེ་མཆོག་དྲིལ་བུ་པའི་དབང་བསྐུར་ཞག་གཅིག་པ་ཞུས་ནས་གསེར་སྲང་ལྔའི་མཎྜལ་དང་། ཁྲབ་བཟང་པོ་གཉིས་ཕུལ། དེར་རྒྱགས་འབལ་འབོལ་ལ་སོང་བའི་སྟེང་དུ་ཆོས་རྗེ་གདན་འདྲེན་པའི་ཆ་རྐྱེན་འཛོམས་པར་བྱུང་ནས་ཅུང་ཟད་སྤོབས་པ་སྐྱེས་སོ། ། ཛ་ག་དྷ་ལ་…འགྲོ་སྐྱོབ་ན་བཞུགས་པ་ལ་རེ་བ་མེད་ཀྱང་རྩད་ལེགས་སུ་བཅད་པའི་དོན་དུ་བེ་དྷུར་དུ་འགྲོ་བར་བསམས་ཏེ་ཆས་སུ་བྱས་སོ། ། ཕག་རིར་མ་འོངས་པའི་གོང་དུ་གྲོ་མོར་འགྲོ་བ་ལ་དགེ་བཤེས་རྒྱ་པ་འཇེབས་པར་ཡོད་པ་ཐོས་ནས།
རྒྱ་མངོན་ཤེས་བྱ་བ་རྒྱང་རོ་དྲུམ་ཆུང་ན་བཞུགས་པར་ཐོས་ཏེ། དེ་རྗེ་གྲུབ་ཐོབ་ཀྱི་དུས་སུ་དབང་བསྐུར་བའི་སློབ་མ་ཡིན་པས་སྣ་ཁྲིད་ཀྱིས་མཚོན་བྱེད་ཞུར་ཕྱིན། སྐུ་མཚམས་ཤིན་ཏུ་དམ་པར་བཅད་ཀྱང་ལོ་ཙྪ་བ་དངོས་སུ་འདུག་པ་གསན་ནས། མཚམས་ཧག་རྡོལ་དུ་མཛད་དེ་བང་རྒྱུགས་ནས་ཕྱག་འཐེན་མཛད། དོན་གང་ལ་བྱོན་ཀྱང་འགྲུབ་པའི་རྟེན་འབྲེལ་གཅིག་བྱུང་བས་ཞག་གསུམ་འདིར་བཞུགས་འཚལ་གསུང་། རིངས་ཀྱང་གསུང་སྒྲོས་དེ་བྱུང་བ་དང་། སྔོན་བླ་མ་ཞང་རིན་པོ་ཆེ་ལ་གདམས་པ་ཞུར་ཡོད་པ་ལ། མ་ཞུས་པ་འགྱོད་པས། གདན་ས་པ་བ་རི་རིན་པོ་ཆེ་ཕྱག་གཡས་ལ་བཞུར་ཡོད་པ་ལ་མ་ཞུས་པས་ཀྱང་འགྱོད། ད་ཞང་རིན་པོ་ཆེའི་ཞལ་སློབ་རྩིས་ཅན་རིན་པོ་ཆེ་རྒྱས་པ་འདི་ཡིན་པས་ད་རེས་མི་ཞུ་བའི་ཐབས་མེད་སྙམ་ནས།
རྒྱུ་མཚན་དེ་དག་ཞུས་ལ་གལ་ཏེ་གནང་བར་འདུག་ན་བསྡད་སྙམ་ནས་ཞུས་པས་ཤིན་ཏུ་ཡང་བགྱིད། དེ་ལྟར་ན་ཞག་ལྔ་དྲུག་བསྡད་དགོས་གསུང་སྟེ་ཞག་དགུ་བསྡད་ནས་ཞང་རིན་པོ་ཆེའི་མན་ངག་གལ་ཆེ་ཆེ་རྣམས་ཞུས། བརྩམས་ཆོས་གསེར་ལ་བྲིས་པའི་པོད་ཆུང་ཉི་ཤུ་རྩ་བཞི་གནང་བ་མ་ལུས་པར་བཀླགས་ལུང་གནང་། དེ་ནས་སྣ་ཁྲིད་པ་དགེ་བཤེས་འཛི་སྟོན་བྱ་བ་དང་། དགེ་སློང་སངས་རྒྱས་བྱ་བ་གྲོ་མོན་ན་འདྲིས་ཆེ་བ་གཉིས་བཏང་། ཁོང་གཉིས་ལ་རྗེ་མི་ཏྲའི་ཆོས་ཆུང་གནང་བར་ཞུ་འོ་ཟེར་ནས་ཞུ་རྟེན་སྟག་བཟང་པོ་གཉིས་ཕུལ། ཁོང་གཉིས་ཀྱི་རྒྱགས་སྐལ་གྱི་དོད་གསེར་སྲང་བརྒྱད་པ་གཉིས་ཕུལ། རིན་པོ་ཆེ་ཉིད་ཀྱིས་ཕྱི་ཕྱག་གི་རྟེན་གསེར་སྲང་གཅིག་བསྐུར་རོ། ། སྣ་ཁྲིད་པ་གཉིས་ཕག་རིར་དུས་བྱས་པ་ལ་སྒུགས་པས་མ་ཐོགས་པས་ཀྱང་སྔར་ནུར་ལ་བྱུང་། ཞལ་ཆེམས་གསུམ་བསྐུར་ཏེ།
དོན་ཆེན་པོ་སྒྲུབ་པ་ལ་ངང་ཆེན་པོ་བསྲིངས་ཤིག མདུང་སྒྲོ་བར་མི་ཚུད་པས་བང་ཆེན་པའི་ལུགས་ཅུམ་ཅུམ་ཟུལ་ཟུལ་མ་བྱེད་པར། འདི་ཙུག་བྱེད་པ་ཡིན་ནོ་བྱ་བའི་འུར་ཤ་བསྐྱེད་ཅིག ཉི་མ་ནུབ་ཕྱོགས་ནས་ཤར་བྱུང་ཡང་དོན་འདི་འགྲུབ་པ་ཡིན་གྱི། རྒྱ་གན་ཁོ་ཁས་ལེན་ཞིང་འདུག་གྱིས་ཤིག་གསུངས། ཡང་ལ་བཙས་ཀྱི་རག་དུང་བཟང་པོ་གཅིག་ཡོད་པ་དེ་རྫོངས་སུ་ཁྱེར་ཞིག་གསུངས་པས། སྔར་ཡིབ་པ་གསང་བའི་ལུགས་བྱ་སྙམ་པ་ལ་དེས་གྲོས་བསྒྱུར་ནས་འུད་གོག་འཐག་གིན་འཐག་གིན་ཕྱིན་ནོ། ། སྤ་དྲོའི་མཐིལ་ན་དིངས་པོ་དགོན་པ་བྱ་བ་ན་རིན་པོ་ཆེ་ཤངས་པ་གཞོན་ཞེས་བྱ་བས། སངས་རྒྱས་སྤྲུལ་པ་སངས་རྒྱས་མཛད་པ་བྱེད་བྱ་བ་ཡིན་པས། ད་རེས་དོན་གང་བསྒྲུབས་པ་འགྲུབ་པ་ཡིན་གསུངས་ནས་དེ་ཡི་རྟགས་སུ་དོན་ཡོད་གྲུབ་པའི་གསེར་སྐུ་མཐོ་ཚད་གཅིག་བསྐུར་ནས་དོན་འགྲུབ་པའི་བརྡ་ཡིན་གསུང་སྐད།
སྐུ་དེ་ཡང་ཕྱིས་བྱམས་ཆེན་གྱི་ནང་རྫོངས་ལ་བཞུགས་སོ། ། པཎ་ཆུང་ཁ་ཆེ་བ་ཛ་ཡ་ཤྲཱི་…རྒྱལ་བ་དཔལ་ལ་རྟ་བཟང་པོ་གཅིག་སྦྱིན་པར་ཁས་བླངས་ནས་ཕར་ལོག་ཏེ་ཁྲིད། ཝཱ་ར་ནཱ་སི་བ་བྱ་བའི་རྒྱ་གར་བ་གཅིག་ལ་གསེར་སྲང་གཉིས་ཁས་བླངས་ནས་ཕར་ཁྲིད། དེ་གཉིས་ནི་བོད་ནས་རྒྱ་གར་དུ་གཏོང་བའི་གྲབས་སུ་བྱས་སོ། ། ཕག་རི་གམ་ཞབས་ཕན་ཆད་ཁ་བ་ཆེན་པོས་ནོན་པ་ལ་ཚུལ་ཁྲིམས་འོད་ཟེར་གྱིས་རྟ་རྒྱུས་མར་སོང་བས་ལམ་ཟང་ངེ་གྲངས། དཔོན་གཡོག་རྣམས་མིག་ཕྱིད་ནས་ཚ་བ་ལ་ཛ་ཏིའི་ཆུ་བྱུགས་པས་སོས་ཏེ། དགེ་བཤེས་གཏོར་ཕྱར་བྱ་བ་དེ་བགྲེས་པས་འོ་རྒྱལ་བར་འདུག་ནས་གྲོ་མོའི་རི་ལ་རྡོ་རྗེ་གནམ་རྫོང་བྲག་ཕུག་ཏུ་དགེ་སྦྱོར་དང་གསོལ་བ་འདེབས་པ་ལ་བཞག ཡོན་བདག་མང་པོས་ཞབས་ཏོག་བྱས། ཚུལ་བྱོན་ཙམ་ན་དེའི་ཡོན་བདག་ཚོས་སྣ་ལེན་བྱས་པའི་ཚེ་འབུམ་ཆ་དགུ་དང་བུར་རྐྱལ་དང་ཚོས་ཁུར་སུམ་ཅུ་ཐམ་པ་བྱུང་ངོ་། ། སྣ་ཁྲིད་པ་གཉིས་པོས་ཀྱང་གཅོམ་བཙུན་ནམ་མཁའ་རྡོ་རྗེ་བྱ་བ་ནན་ཏར་རྒྱུས་ཆེ་བ་གཅིག་ཁྲིད།
དེས་དགེ་བསྐུལ་བྱས་ཤིང་ཕྱིན་ནས་གྲོ་མོ་རྡོ་ཁྲོད་བྱ་བར་གཞི་བཅས། གྲོ་མོའི་མི་ཆེན་ཀུན་གྱིས་ཁུར་བས་དགྲ་འཇིགས་ཡེ་མེད་ཀྱི་སྟེང་དུ་ཆ་རྐྱེན་ཐམས་ཅད་ལྷག་ལྷུག་ཏུ་བྱུང་། ཡར་ལམ་ལ་ངེད་ཀྱི་སར་སྤྱན་འདྲེན་ཟེར་བ་མང་བས་རྒྱན་གཏོང་པར་བྱས། མོན་ང་མིན་བྱ་བའི་ལམ་ནས་ཕྱིན་པ་ལས་འཁོར་ནས་རྒྱ་གར་གྱི་མཐའ་འཁོབ་ཀ་པ་ར་བྱ་བའི་ཡུལ་དུ་འཁྱམས། དེ་ཚོའི་རྣམ་ཐར་མཐོང་བས་འཇིགས་ཀྱང་འཇིག་ལ་ལྟད་མོ་ཡང་ཆེ་བར་བྱུང་། འདི་འདྲའི་མཐའ་ནས་ཕར་ཡུལ་དུ་ལྡོག་དུས་ཕལ་ཆེར་མི་ཡོང་སྙམ་པ་ཡང་བྱུང་། རྫུས་སྟག་དང་། པེ་ཏོ་མ་དང་། རྩི་དུག་ལ་སོགས་པ་ཡོད་པའི་ཡུལ་མང་པོ་བརྒལ་ལོ། ། གཅོམ་བཙུན་གྱི་ངོ་ཤེས་གཅིག་ན་རེ་འདི་ཕལ་ཆེར་ལམ་འཁྱམས་པ་ཡིན་པས་རྒྱ་གར་གྱི་རིགས་ངན་གྱི་ཇག་པ་འོངས་པ་ཡིན།
ནགས་ཀྱི་མདའ་གཞུ་བ་བྱ་བ་བྱུང་ན་ཐམས་ཅད་གསོད་པ་ལས་གཅིག་ཀྱང་གཏོང་བའི་ལུགས་མེད། མདོ་འདོན་པ་དང་གཏོར་མ་གཏོང་བ་ལ་ངེད་ལ་མཐུ་བྱེད་པ་ཡིན་ཟེར་ཏེ་བརྡེག་ཏུ་འོང་ངོ་ཟེར། དེ་ལ་རྔན་པ་ཆེར་བྱིན་ནས་ལམ་བཙལ་བས་སེང་ལྡེང་ལ་སོགས་པའི་ནགས་མཐུག་པོ་མང་པོ་བརྒལ་ཏེ་སོང་ངོ་། ། ལམ་དེ་ནས་ཨེན་གཅིག་ན་སྦྲུལ་སྦྲམ་ཆེན་དཀྱུས་དཀྱུས་པས་སེང་ལྡེང་གཅོད་པའི་མི་གསུམ་ཙམ་ཤི། དེ་བཞིན་དུ་དོམ་འདྲོགས་པས་ཤི་བ་དང་། རྨ་བྱུང་བ་དང་། རྫུས་སྟག་གིས་བསད་པ་དང་། པེ་ཏོ་མ་ཤ་ཟའི་རིགས་ཀྱི་མཁའ་འགྲོ་མས་བསད་པ་དང་། གནས་པོས་བླ་ཚེ་བརྐུས་པ་ལ་སོགས་པའི་བར་ཆད་མང་པོ་འདུག་གོ ། གྲོགས་པོ་པཎ་ཆུང་ཛ་ཡ་ཤྲཱི་…རྒྱལ་བ་དཔལ་བྱ་བ་ཆོས་རྗེ་ཤཱཀྱ་ཤྲཱིའི་གདིང་བ་ཡིན་ཟེར་བ་གཅིག་གནང་བ་ལ།
ནུབ་མོ་རྟག་ཏུ་མཆོད་པ་དང་གསོལ་འདེབས་བྱེད་ཅིང་ཡོད་པ་ལས། མཐའི་ལམ་སྟོན་མཁན་དེ་ན་རེ་དོ་ནུབ་ཀྱི་ཞག་ས་འདི་མི་དང་མི་མ་ཡིན་གྱི་བར་ཆད་འོང་བ་ཡིན། ཉི་མ་དང་ཟླ་བ་དང་། སྐར་མ་ཆེན་པོ་ཀུན་ལ་སྐྱབས་འགྲོ་གྱིས་ཟེར། ཆོས་རྗེའི་གདིང་བ་དེ་ཉལ་སའི་སྟེང་དུ་སྨྱུག་མ་ལག་ངར་ཙམ་པ་ལ་རྒྱངས་བཞག་པ་དང་། ནུབ་མོ་མེ་མཆེད་པས་སྨྱུག་མའི་ཚིགས་ཚིག་པའི་ཐོག་སྒྲ་རྣ་བ་འགས་པ་འདྲ་བ་བྱུང་། དེས་དེའི་ཉེ་འཁོར་གྱི་སེམས་ཅན་གདུག་པ་ཐམས་ཅད་ཁྲོས་པ་ཡིན་སྐད། ནང་པར་ཐོ་ཕྱི་རྣམས་རྗེས་སྲད་སྲོད་མང་པོས་གང་། བྲུན་ཤོར་བའི་རྗེས་མང་པོ་འདུག་གོ ། དེ་ནས་རེས་འགའ་ནི་རི་མཐོན་པོའི་རྩེ་ལ་འཛེགས་ནས་བུ་ཡུག་དང་ཁ་བའི་འཚུབ་པ་ལ་འགྲོ་དགོས་པར་འདུག
རེས་འགའ་ནི་ཐུར་ལ་བབས་ནས་ནགས་ཁུང་གཏིང་རིང་ཚད་པས་འཐིབས་པར་སོང་སྟེ་ལུས་ལ་རྔུལ་ཆུ་མང་པོས་བྲུབས་འོང་བར་འདུག རི་གཞན་པས་མཐོ་བ་གཅིག་གི་རྩེ་མོར་སླེབ་ནས་གཞན་དུ་འགྲོ་ས་མེད་པར་མུན་པས་ཆོད་དེ་གོས་མ་ཕུད་པར་མེ་སྦར་ཞིང་ཐུན་རེས་སུ་བྱས་པ་དང་། རྒྱ་གར་ཤར་ཕྱོགས་བྷཱི་མི་ཤྭ་ར་…འཇིགས་པའི་དབང་ཕྱུག་བྱ་བའི་ཡུལ་མཐོང་། མེ་མང་པོ་འབར་བ་དང་། ཐང་ཀ་ལ་ནག་ཐིབ་བེ་འདུག དེའི་གསེབ་ན་ཆོས་རྗེ་བཞུགས་སྙམ་པས་དཔོན་གཡོག་ཐམས་ཅད་ཀྱིས་ཕྱག་མང་པོ་བཙལ། སྐྱབས་འགྲོ་དང་གསོལ་འདེབས་ཀུ་ཅོ་ཆེན་པོ་བྱས། དེའི་ནུབ་མོ་ལོ་ཙྪ་བས་བདེན་པའི་སྟོབས་བརྗོད་པའི་ཚིགས་བཅད་འདི་དག་བརྩམས་སོ།། །། བདེ་ལེགས་འབྱུང་གནས་བསྟན་པ་རིན་ཆེན་སྒྲོན། ། བསྐལ་བཟང་སངས་རྒྱས་སྟོང་གི་བདུན་པར་གྲགས། །
ས་ཆེན་སྟེང་ན་འགྲན་གྱི་ཟླ་མེད་པ། ། ཤཱཀྱའི་མཚན་ཅན་བླ་མའི་ཞབས་ལ་འདུད། ། བདག་གིས་འགྲོ་བ་མང་ལ་སྨན་སླད་དུ། ། བདེ་གཤེགས་བསྟན་པའི་གཞུང་ལུགས་ལེགས་གནས་ཕྱིར། ། གངས་ཅན་ཁྲོད་འདིར་འབད་པ་སྟོང་དག་གིས། ། ཆོས་རྒྱལ་སྤྱན་འདྲེན་བསམ་སྦྱོར་གྲུབ་པར་མཛོད། ། རང་ཡུལ་གནས་ན་བདག་དང་གཞན་གྱི་དོན། ། གལ་ཆེ་སྟོང་ཕྲག་དག་ཀྱང་ཡལ་དོར་ནས། ། སྲོག་ལུས་ལོངས་སྤྱོད་ཡ་ངའི་སར་ཞུགས་ཀྱིས། ། སྐྱབས་གསུམ་ལོ་ག་དོན་གྲུབ་མཁྱེན་པར་གསོལ། །
ཚུལ་འདི་བདག་ལ་རྩོམ་པའི་བསམ་ཡོད་ཀྱང་། ། ཡུལ་དུས་རྐྱེན་གྱིས་སྦྱོར་བའི་མཐུ་མ་མཆིས། ། ཀྱེ་མ་དོན་མེད་གལ་ཏེ་བདག་རྩོམ་ན། ། ས་སྟེང་སྐྱེ་བོའི་བཞད་གད་མི་འགྱུར་རམ། ། ཐོག་མར་དོན་འདི་མ་བརྩམས་མ་བསམས་པའི། ། གཞན་དུ་ཕལ་ཆེར་འདུས་པའི་སྐྱེ་བོ་ལ། ། རབ་གྲགས་གྱུར་མིན་ལྟ་ན་དེར་ཟད་མོད། ། ད་འདིར་མང་དངར་གཞུ་བཅག་ཇི་ལྟར་རུང་། ། ལོ་ནི་གཅིག་བཅས་བཅུ་ཡི་སྔོན་རོལ་ནས། ། རྒྱུན་ཆགས་གདུངས་པས་རྩེ་གཅིག་གསོལ་བྱས་ཏེ། །
བྲོད་ཅིང་རེ་བས་འདི་གཅིག་བསྒུགས་བསྒུགས་ནས། ། བསྟན་ལ་དགའ་བའི་ལྷ་ཀླུ་ཇི་ལྟར་སེམས། ། དེ་བས་བྱང་ཕྱོགས་མི་རྣམས་སྐལ་བ་དང་། ། བདག་གིས་འབད་ཤུགས་ཉིད་ཀྱི་ཐུགས་རྗེ་ཡི། ། ཆོས་དོན་ཡིད་ལ་རེ་བ་རྫོགས་བགྱིས་ནས། ། དཔག་མེད་ཕན་བདེ་ཕྱོགས་བཅུར་རྒྱས་གྱུར་ཅིག ། གང་སྔོན་མི་བཟད་དགྲ་བོས་མངོན་གཟིར་བ། ། བསད་བརྩོན་འགྲོ་མང་ཉམ་ཐག་བདེ་ལ་བཀོད། ། དགེ་འདི་གཞན་དུ་མ་ཡིན་ངེས་པར་ནི། ། སྲིད་བཙོན་སྒྲོལ་ཕྱིར་དོན་འདིའི་རྒྱུར་གྱུར་ཅིག །
ལམ་ཞུགས་དུས་ཚེའང་མི་ཕྱེད་སྤྲོ་བ་དང་། ། ཤིས་བརྗོད་བདེ་བའི་ངག་གིས་སྔོན་དྲངས་ཤིང་། ། བརྩོན་འགྲུས་བརྩེ་བ་ཁ་ན་མ་ཐོ་མེད། ། བདེན་པ་འདིས་ཀྱང་དོན་འདི་གྲུབ་གྱུར་ཅིག ། ལམ་གང་དཀར་མཛེས་རྟ་མཆོག་འགྱིང་བག་བརྟན། ། ཟུང་འཇུག་འབྲས་བུའི་ཁུར་ཁྱེར་ཐོག་མར་ཕྲད། ། བཅོ་བརྒྱད་གྲངས་ཚང་སྐྱེས་བུ་གཞོན་པར་བཅས། ། ལྟས་འདི་བདེན་པའི་དོན་ཅན་ཁོ་ནར་ཤོག ། དར་ཁང་གཉའ་ཚ་གད་གསུམ་རྨི་ལྟས་དང་། ། ཕག་རི་ཕག་གསུམ་རྒྱ་ལྟས་ཤངས་སྐུ་སྟེ། །
དོ་གལ་དུས་སུ་ལྟས་མཚན་གང་མཐོང་བ། ། བདེན་ན་བདེན་པའི་འབྲས་བུ་འདིར་འགྲུབ་ཤོག ། ལམ་གང་ཞུགས་ནས་རྒྱ་གར་ཡུལ་མཐའི་བར། ། ལ་ལར་མི་བཟད་སྐྱི་བསེར་ཤུགས་དྲག་གཟིར། ། ལ་ལར་བུ་ཡུག་ཁ་བའི་གསེབ་ཏུ་བྱིང་། ། ལ་ལར་མཐོང་བས་སྐྱི་གཡའི་གཡང་ས་བགྲོད། ། དེ་བཞིན་གཞན་དུ་ཉི་འོད་རབ་སྣོས་གདུངས། ། གཞན་དུ་ཁས་བླངས་ལྗན་ལྗིན་ཁྲོད་ལྷུང་སོགས། ། སྣ་ཚོགས་འཇིགས་ནས་དཀའ་སྤྱད་གང་བྱས་འདིས། ། བདེན་དང་བདེན་བྲལ་འབྲས་དོན་འདིའི་འབྲས་བུར་ཤོག །
གཞན་ཡང་དམན་པའི་ཟས་གོས་གྲོགས་སྤྱོད་དང་། ། རྩི་དུག་རྩི་མདའ་གཅན་འཕྲང་བླ་རྐུན་སོགས། ། སྣ་ཚོགས་ནད་བགེགས་སྲོག་ཆགས་ཆོམ་རྐུན་གྱི། ། གནོད་བཟོད་བདེན་ན་བདེན་འབྲས་གཉིས་གྲུབ་ཤོག ། བདག་གིས་བོད་ཡུལ་མཐིལ་ནས་རྒྱ་གར་ཡུལ། ། ཞགས་གསུམ་དོན་གཉེར་ལྟ་བུར་གོ་གྱོན་སྟེ། ། སེམས་དཔའ་གཞན་བཏང་ཆོས་རྗེ་ཉིད་བསམས་ནས། ། གསོལ་བཏབ་བདེན་ན་བདེན་འབྲས་མྱུར་འགྲུབ་ཤོག ། སྔོན་ཡང་རྣལ་འབྱོར་དབང་ཕྱུག་བླ་མ་དང་། ། པཎ་ཆེན་བསྟན་པའི་མངའ་བདག་སྤྱན་དྲངས་ནས། །
གྲངས་མེད་སྐྱེ་བོ་ཡང་དག་རྗེས་བཟུང་འདི། ། བདེན་ན་བདེན་འབྲས་དེང་འདིར་སྨིན་གྱུར་ཅིག ། རྒྱ་བོད་བལ་གསུམ་ངོ་མཚར་བླ་མ་ནི། ། གུས་བསྟེན་གསུང་རྒྱུན་བདུད་རྩི་གུས་འཐུངས་མོད། ། འོན་ཀྱང་གཅིག་པུ་མཚུངས་མེད་ཁྱོད་ལ་བདག ། རིང་ནས་གུས་བསྒོམས་བདེན་འབྲས་ད་གདོད་གསོལ། ། སྔོན་བྱུང་སྲས་བཅས་ཐུབ་པས་མ་བསྒྲལ་བའི། ། འགྲོ་བ་སྒྲོལ་མཛད་མྱུར་བྱོན་བྱམས་པའི་མཚན། ། དེ་སྐུ་རི་བོ་མཉམ་པ་འདིར་རྩོམ་ན། ། དེ་སྲས་ཁྱོད་ལགས་ཡབ་དོན་སྲས་མཛད་རིགས། །
གངས་ཅན་ཁྲོད་འདིར་བདེ་ལེགས་བསྟན་པའི་འོད། ། ཟླ་སྐར་སྒྲོན་ཀློག་ཙམ་ཞིག་གསལ་གྱུར་མོད། ། སྡེ་སྣོད་ཀུན་སྲོག་འགྲོ་བའི་ཉི་མ་ཁྱོད། ། ཤར་ན་ཆེས་འབྱོར་ལོངས་སྤྱོད་ཆེས་ལྷག་འགྱུར། ། རྒྱལ་སྲས་རྒྱལ་ཚབ་ཁྱོད་ཀྱི་མཛད་པ་ཡང་། ། དོན་འགྱུར་གདུལ་བྱ་སྨིན་གྲོལ་བསྒྲུབ་བྱ་ལས། ། གཞན་ཅི་མ་མཆིས་རེ་བས་མདུན་སྡོད་པའི། ། མ་ལུས་ལུས་ཅན་རྗེས་བཟུང་མཛད་པར་གསོལ། ། འདི་ན་ཆོས་མེད་ཕལ་པའི་སྐྱེ་བོས་ཀྱང་། ། ཕྱོགས་འགའ་ཡིད་གཏད་དེ་ཡང་མི་སླུ་ན། །
ཐབས་སྟོབས་ཐུགས་རྗེའི་བདག་ཉིད་ཁྱོད་ལ་བདག ། རེ་བ་ཡི་ཆད་མཛད་ན་ཇི་ལྟར་མཛེས། ། དེ་ཕྱིར་ང་ལ་རྒྱང་རིང་ནས་ལྷགས་བུ། ། རྗེས་འཇུག་རེ་བ་དོན་ཡོད་བགྱིས་ནས་ཁྱོད། ། ལོ་ག་གསུམ་གྱི་མགོན་པོའི་ཕྲིན་ལས་ནི། ། མ་ལུས་ཅིག་ཆར་ལྷུན་གྲུབ་མཛད་པར་རུང་། ། གནུབས་སྟོན་ལོ་ཙྪ་གང་ཕྱིར་གཤིན་རྗེ་དང་། ། གནོད་སྦྱིན་ཚལ་འདྲའི་མོན་ཡུལ་རི་རྩེར་ནི། ། སྐྱོ་འཇིགས་ཡིད་མི་བདེ་བས་སྨྲེ་བཞིན་དུ། ། བདེན་སྟོབས་འདི་བརྗོད་བལྟས་དོན་མཐུན་པར་ཤོག །
ཅེས་བརྗོད་དོ། ། དེ་ནས་བང་ཆེན་པ་རྣམས་རྒྱ་གར་ཤར་ཕྱོགས་སུ་བཏང་ལ་འོ་སྐོལ་དཔོན་སློབ་ཁ་ཅིག་མཐའ་འཁོབ་ཀྱི་ས་ཆར་གསོལ་བ་འདེབས་ཤིང་གདོད་གྲོས་བྱས་སོ། ། དེ་ཡང་རྒྱ་གར་གྱི་ཐང་ལ་གནས་པའི་ཡུལ་རྣམས་སུ་གར་ལོག་བྱུང་ན་མི་ལེགས་པས། ། མོན་གྱི་རིའི་ཁོངས་སུ་གཏོགས་ལ་རྒྱ་གར་ལ་ཁ་བལྟས་པའི་བཙན་ཕ་བྲང་པ་བྱ་བར་བསྡད་ལ། རེ་ཤིག་བེ་དྷུར་ཚོང་འདུས་ཀྱི་རྣམ་བཞག་ལྟ་ཡིན་རྒྱགས་བཙལ་ལོ། ། ཞེས་བགྲོས་ནས། བེ་དྷུར་དུ་ཞག་འགའ་བསྡད་ནས་གདན་འདྲེན་ལ་གཏོང་བའི་ཕོ་ཉ་རྣམས་གཏོང་དགོས་པ་དེ་དུས་ཚོད་འཕྱིས་པ་དང་། ལམ་འཇིགས་པ་ཆེ་བས་དཀའ་བར་བྱུང་། པཎ་ཆུང་ཛ་ཡ་ཤྲཱི་དང་། ཝཱ་ར་ནཱ་སི་བ་གཉིས་རྒྱ་གར་གྱི་ལོ་ཙྪ་བྱེད་པ་དང་།
རྔན་པ་བྱིན་པར་སོང་བས་ནམ་ཡང་ཆས། བོད་མི་གཉིས་དགོས་པས་སྤྲོ་བ་དྲིས་པ་དང་། ཇོ་སྲོས་ཉི་མ་ན་རེ། ང་འགྲོ་བས་ཚུར་མི་ལྡོག་པའི་རྩིས་བྱ་དགོས་ཟེར་ཏེ་ཁ་ཆེམས་བཞག ཁམས་པ་བྱང་ཆུབ་གྲགས་ན་རེ་ཤི་ཡང་དོན་ཆེ་བས་ང་ཡང་ཁ་ཆེམས་བཞག་ལ་འགྲོའོ་ཟེར། ལྷ་ཁང་གཅིག་ཏུ་གསོལ་བ་བཏབ་ལ་བཏང་སྙམ་ནས་བྷེ་དྷུར་གྱི་ཡུལ་ཁམས་ན་རྒྱ་བོད་ཆུ་མིག་ལ་སོགས་པ་མི་གྲོང་ཐུག་མེད་ཡོད་ཀྱང་ནང་པའི་མཆོད་ཁང་ཡེ་མ་རྙེད། རྒྱལ་ཕྲན་གྱི་དོད་གནས་པོ་ས་རལ་ན་བྱ་བ་ན་མ་ཧཱ་རལ་ན་བྱ་བའི་འདུ་ཁང་ན་བྱིས་པ་རྣམས་ཀྱི་རྩེད་མོའི་རྟེན་མ་ཧཱ་བོ་དྷི་…བྱང་ཆུབ་ཆེན་པོ་འཇིམ་པ་ལ་བྱས་པ་གཅིག་དང་། མཆོད་རྟེན་གཅིག་འདུག་པ་བྲང་ཁང་དུ་སྤྱན་དྲངས་ཏེ་ཕྱག་མཆོད་བྱས་ནས་བར་ཆད་མེད་པར་གསོལ་བ་བཏབ། ཆོས་རྗེ་ལ་གསེར་ལ་བྲིས་པའི་ཤེར་སྙིང་བོད་ཡིག་གཅིག་སྔོན་འགྲོར་བཏང་ནས་གསེར་སྲང་ལྔའི་མཎྜལ་དང་། མེ་མྱག་གྷ་ནས་འོངས་པའི་ན་བཟའ་དར་ཆེན་བཟང་པོ་ཕྲུགས་གཅིག་དང་།
འཇུ་ཟབ་ཤིན་ཏུ་བཟང་པའི་བླ་བྲེ་གཅིག་ཡིག་རྟེན་ལ་བསྐུར་ནས། བོད་དུ་བྱོན་པར་ཞུ་བའི་གསོལ་འདེབས་ཚིགས་སུ་བཅད་པ་འདི་དག་རྒྱ་ཡིག་གིས་སཾསྐྲི་ཏའི་སྐད་དུ་བྲིས་ཏེ་བསྐུར་རོ། ། བོད་སྐད་དུ་བསྒྱུར་ན་འདི་སྐད་ཅེས་བྱ་སྟེ། ༈ སངས་རྒྱས་དོན་ཡོད་གྲུབ་པ་ལ་ཕྱག་འཚལ་ལོ། ། ཤཱཀྱའི་བསྟན་ལ་ཤཱཀྱའི་སྲས་བལྟམས་ཤཱཀྱའི་མཚན། ། ལྔ་རིག་གཙུག་ནོར་དྲི་མེད་བརྟུལ་ཞུགས་བརྟན་པོ་འཛིན། ། ཐུགས་རྗེའི་བདག་ཉིད་ངོ་མཚར་ཆོས་བཞིས་ཁྱད་འཕགས་གང་། ། པཎ་ཆེན་དམ་པས་བདག་སོགས་རྗེས་འཛིན་སྐྱོང་གྱུར་ཅིག ། རིང་ཞིག་དུས་ནས་ཁྱོད་ཀྱི་མཚན་ཙམ་ཐོས་པས་ཀྱང་། ། རབ་དང་དགའ་སྐྱེས་སྤུ་ལྡང་མཆི་མ་འཁྲུག་འགྱུར་བ། །
རིགས་ལྡན་བུ་ཞིག་གངས་ཅན་ཁྲོད་ནས་ཉིན་མཚན་དུ། ། ཐལ་སྦྱར་སྤྱི་བཏུད་གདུངས་པས་གསོལ་འདེབས་མཁྱེན་པར་མཛོད། ། མ་ག་དྷ་སོགས་རིག་འབྱུང་གནས་ནི་སྡིག་ཏོ་ཡིས། ། དམག་ཚོགས་གྱིས་བཅོམ་ཨུ་ཌི་ཁ་ཆེ་བལ་ཡུལ་ཡང་། ། ལོག་སྤྱོད་ཀྱིས་ཁེངས་དེང་སང་བསྟན་སྲོག་ལེགས་གནས་ནི། ། བོད་ཡུལ་འདིར་ཟད་སྐྱེས་ཆེན་བྱང་ཕྱོགས་ཞབས་སྐྱོད་ཞུ། ། སེམས་དཔའ་གཞན་བཏང་ཁྱེད་ལ་ཡིད་བྱེད་གཅིག་པོ་ཡི། ། ཅིར་ཡང་མ་ཆགས་དཀའ་བ་དུ་མ་ཁྱད་བསད་ཅིང་། ། འདོད་པའི་ཡུལ་སྤངས་ཤུལ་རིངས་བགྲོད་དཀའི་ལམ་ཞུགས་ཏེ། ། ངལ་བརྒྱས་མཆིས་སོ་རེ་བ་མ་ལུས་མཆིས་པར་མཛོད། །
རྒྱལ་སྲས་ཁྱོད་ལ་དོན་མྱུར་གདུལ་བྱ་རྗེས་འཛིན་ལས། ། གཞན་ལྟ་མཆིས་གྲང་ནུས་ཡོད་བཞིན་ཡང་བྱམས་པའི་ཕས། ། བསད་པར་བུ་ཁྲིད་ཅི་དགར་ཡལ་དོར་འདྲར་གྱུར་ན། ། ཀྱེ་མ་ཁྱེད་ཐབས་ཐུགས་རྗེ་གང་ལགས་བདག་ལ་གསུངས། ། ཞེས་བྱ་བའོ། ། ཕོ་ཉ་བཞི་པོས་ཡི་གེ་ཕྲིན་རྟེན་དང་བཅས་པ་ཁྱེར་ནས་ཞག་བཅུ་བཞི་ན་ལ་དྲུ་བ་ཞེས་བྱ་བའི་ཚོང་འདུས་སུ་སླེབས་ནས་ཕྲིན་ཡིག་རྟེན་དང་བཅས་པ་ཕུལ་བས། པཎ་ཆུང་དགུ་ཡོད་པ་ལ་བཀའ་བསྩལ་པ། སྔར་ང་ཛ་ག་དྷ་ལ་ནས་འདིར་འོང་བའི་ཚེ་ཡང་བྱང་ཕྱོགས་ནས་གདན་འདྲེན་དོ་གལ་ཅན་ཡོད་པས་འགྲོ་དགོས་ཞེས་སྨྲས། འདིར་འོངས་པས་ཅི་ཡང་མི་འདུག་སྟེ། ཕར་ལྡོག་པར་ཆས་པ་ན།
ད་རུང་སྡོད་ཅིག་ཕོ་ཉ་བས་སླེབ་ལ་ཁད་དོ་ཞེས་མ་སྨྲས་སམ། ད་འདི་ལྟར་གྱུར་པ་ལ་གྲོས་ཇི་ལྟ་བུ་རིགས་ཞེས་གསུང་ངོ་། ། པཎ་ཆུང་ལ་སོགས་པ་ཐམས་ཅད་ཡ་མཚན་དུ་གྱུར་ཏེ། འདི་ལྟ་བུ་བསོད་ནམས་ཀྱི་སྐལ་བ་ཅན་རེ་རེ་ཙམ་གྱི་སྤྱོད་ཡུལ་མ་ལགས་པར་གཞན་དག་གིས་སྒྲུབ་ཏུ་རུང་བའི་རིགས་སུ་མ་གདའ་བས། གནས་སྐབས་འདི་འདྲ་བདག་ཅག་གིས་ག་ལ་ཤེས། ཆོས་རྗེ་ཉིད་མཁྱེན་པར་ཟད་དོ་ཅེས་ཟེར་སྐད། དེ་ནས་ཆོས་རྗེས། རྗེ་བཙུན་སྒྲོལ་མའི་རྟེན་མཎྜལ་དང་བཅས་པ་བཤམས་ནས། ཁོ་བོའི་གྲོས་ཐམས་ཅད་བྷ་ཌི་…རྗེ་བཙུན་མ་ལ་ཞུ་བ་ཡིན་པས། རྨི་ལྟས་བརྟག་གོ་ཞེས་གསུངས་ནས།
ཞག་ལྔར་སྐུ་མཚམས་དམ་པར་མཛད་དོ། ། ཡུལ་དེར་བོད་ལ་རིགས་ངན་དུ་བྱེད་པས། ཁང་པ་མི་སྟོན། ཀ་ཅ་ལ་རེག་ཏུ་མི་འཇུག ཟས་ཀྱི་གཡོས་ཆ་གང་ཡང་མི་སྟོན་པས་ཉམ་ཐག་པར་ཡོད་པ་ལ། སྔོན་པཎ་ཆེན་བུདྡྷ་ཤྲཱིའི་…སངས་རྒྱས་དཔལ་སློབ་མ་མཉྫུ་རཱ་ཛ་…འཇམ་དབྱངས་རྒྱལ་པོ་བྱ་བའི་མ་རྒན་བཙུན་མ་བྱས་པ་གཅིག་གྲོང་དེའི་ཉེ་ས་ན་འདུག་པས་དགོས་ཆ་རྣམས་བསྒྲུབས། ཟས་ཀྱི་གཡོས་བྱས་ཤིང་བསྐྱལ་སྐད། གནས་མལ་ཡང་འགྲོན་ཁང་བསྟན་སྟེ་ཅི་བདེར་བཞག་གོ ། ཕྱིས་དེའི་དྲིན་དྲན་པས་ཟབ་ཆེན་ཡུག་གཅིག་དང་། དངུལ་བྲེ་ཚང་མ་གཅིག་ལྷག་པར་བྱིན་ནོ། །
ཞག་ལྔ་ནས་ཆོས་རྗེའི་མཚམས་དཀྲོལ་ནས་ལྟས་བཟང་པོ་བྱུང་བས་འགྲོ་དགོས་ཏེ། ལམ་འཇིགས་པ་ཆེ་བས་རྒྱལ་པོ་སརྦ་ཀ་མ་རའི་རྒྱལ་ཕྲན་ལམ་ཀ་ན་ཡོད་པ་བསུ་བ་ལ་ཤོག་ཅེས་གསུངས་སོ། ། དེ་མ་ཐག་ཛ་ག་དྷ་ལའི་གནས་བརྟན་ཆེན་པོ་མང་པོས་དགེ་འདུན་སྟོང་ཕྲག་གསུམ་བོད་དུ་མི་གཤེགས་པར་ཤོལ་འདེབས་ལ་ཁྲིད་བྱུང་། རྒྱ་གར་ན་དོན་གལ་ཆེ་བ་ལ་བརྟེན་གདན་འདྲེན་པའི་ལུགས་ཡིན་པས། སློབ་དཔོན་ཀླུ་སྒྲུབ་ཀྱིས་རབ་གནས་མཛད་པའི་ཐུགས་རྗེ་ཆེན་པོ་གཅིག་ངོ་ཆེན་དུ་ཁྲིད་ལ་སྤྱན་དྲངས་ཏེ་བསྙེན་བསྐུར་ཆེན་པོ་མཛད་ནས་ཞུ་ཕུལ། གནས་བརྟན་རཱ་ཧུ་ལ་བྷ་དྲ་…སྒྲ་གཅན་འཛིན་བཟང་པོ་བྱ་བ་ཆོས་རྗེའི་སློབ་མ་གཅིག་ན་རེ། པཎྜི་ཏ་ཀསྨི་ར་…མཁས་པ་ཁ་ཆེ་འདི་ཇོ་མོ་སྒྲོལ་མ་ལ་ཡི་དམ་དུ་མཛད་པ་ཡིན། ཁར་སང་ཛ་ག་དྷ་ལ་ནས་ལ་དྲུ་བར་གཤེགས་པ་ཡང་། བྷ་ཌིས་མཚན་ལྟས་བསྟན་པ་ཡིན་གསུངས་ནས་བཞུད། ཐུགས་རྗེ་ཆེན་པོའི་དྲུང་དུ་སྒྲོལ་མའི་རྟེན་གཅིག་ཀྱང་དགོས་ཟེར་ནས།
ཙནྡྲ་གོ་མིའི་ཧ་ར་བྱ་བ་གཅིག་བཞུགས་སོ། ། ཁ་ཆེའི་པཎ་ཆུང་གིས་ལྷ་རྣམས་ཀྱི་གཉེར་བྱེད་པ་གཅིག་ལ་གསུག་བྱིན་ཏེ། ཐུགས་རྗེ་ཆེན་པོ་འདྲེན་པའི་ཤིང་རྟ་དེ་གཟེར་ཆག་པར་བྱས། སྒྲོལ་མའི་ཞལ་ཕྱིར་བསྒྱུར་ཏེ་བཞག་གོ ། དེ་ལ་ཆོས་རྗེས་ཀྱང་ལྡང་བ་དང་། ཕྱག་འཚལ་བ་ལ་བཞུད་དགོས་པ་ལུགས་ཡིན་པས། ལ་དྲུ་བར་འབུལ་བ་བྱུང་བའི་འགྲོན་པུ་ཀར་ཤ་པ་ན་དཔག་ཏུ་མེད་པ་དགེ་འདུན་ལ་ཕུལ་ནས་ལྡོག་ཀྱང་། ལྷ་དང་དགེ་འདུན་གྱི་ངོ་ཆེན་མཛད་པ་ལ་ཕྱིར་མི་ལྡོག་པའི་ཐབས་མེད་པས་རེ་ཤིག་ལྡོག་དགོས་པར་གྱུར་རོ། ༈ །དེ་ལྟར་ཤིང་ཕོ་བྱི་བའི་ལོ་རྟ་ཟླའི་ཚེས་བདུན་ལ་ཛ་ག་དྷ་ལ་…འགྲོ་སྐྱོབ་ནས་ཚོང་འདུས་ལ་དྲུ་བར་བྱོན་ཏེ། སྲོད་ཐུན་གྱི་དགེ་སྦྱོར་ཐོན་ལ་ཁད་པ་ན་ཛ་ག་དྷ་ལའི་གནྡྷོ་ལིའི་སྟེང་ནས་ལྷ་གསུམ་བབས་ཏེ།
གཅིག་མི་ཡུལ་གྱི་ཆོས་པ་རྣམས་ལ་ཕན་འདོགས་པ་ལྷའི་བུ་གཙུག་ཏོར་ཅན་བྱ་བ་ཡིན་ཟེར་ནས། གཙུག་ནས་ནོར་བུ་རིན་པོ་ཆེ་བཀྲོལ་ནས་འབུལ་ཟེར་བ་ལ། ཆོས་རྗེས་ང་བསོད་སྙོམས་པ་ཡིན་པས་ནོར་བུ་མི་འདོད་གསུངས། གཅིག་རྒྱལ་ཆེན་རིགས་བཞི་ལ་ཕན་འདོགས་པ་ལྷའི་བུ་གསེར་མདོག་ཅན་བྱ་བ་ཡིན་ཟེར་ནས་གསེར་ལ་བྱས་པའི་མེ་ཏོག་གསུམ་འབུལ་དུ་བྱུང་བས། དཀོན་མཆོག་གསུམ་ལ་རེ་རེ་ཕུལ། གཅིག་རྣམ་ཐོས་སྲས་ཀྱི་བུ་བྱ་བ་ལྷ་མིའི་ཡུལ་ཐམས་ཅད་དུ་ཆོས་སུ་བྱེད་བྱེད་ཀུན་ལ་ཕན་འདོགས་པ་ཡིན་ཟེར་ནས་ལྷུང་བཟེད་འབྲས་ཆེན་གྱིས་གང་བ་གཅིག་ཕུལ་ལོ། ། བྱང་ཕྱོགས་ཁ་བ་ཅན་ཡི་དྭགས་ཆོས་འཛིན་བྱ་བའི་ཡུལ་གཅིག་ཡོད་དེ། དེར་རྒྱལ་བ་བྱམས་པའི་སྐུ་ཚད་བཞེངས་པའི་གྲོགས་དན་ལ་བྱོན་པ་ཞུ་ཟེར་སྐད། བྱམས་པའི་སྐུ་ཅི་འདྲ་བ་གཅིག་ཡོད་དྲིས་པས་འཇིམ་པའི་ལྡེར་གཟོ་གཅིག་བསྟན་ནས་འདི་འདྲ་གཅིག་ཡིན་ཏེ་ཞབས་མགོ་གཉིས་དང་། ཕྱག་མགོ་གཉིས་ལས་མ་ཚར་ཟེར་སྐད།
སྐུ་དེ་ལས་འོད་ཟེར་མང་པོ་ཕྱུང་ནས་ཡུལ་ཁམས་མི་འདྲ་བ་མང་པོར་སོང་ཞིང་འདི་ལ་བརྟེན་ནས་ལས་འབྲེལ་བཞག་ཚད་མྱུར་དུ་སངས་རྒྱ་བར་འགྱུར། རྗེ་བཙུན་བྱམས་པའི་བསྟན་པ་ལ་འཁོར་བ་ལས་ཐར་པ་ཡིན་སྐད། འོ་ན་ང་ཡང་རྗེ་བཙུན་བྱམས་པ་ལ་གསོལ་བ་འདེབས་པ་ཡིན་པས་འགྲོ་དགོས་སྙམ་པ་དང་ཉམས་སྣང་དེ་སད་པར་གྱུར་རོ། ། ཕྱིས་དུས་ཚོད་བརྩིས་པས་ལོ་ཙྪ་བས་ཉིན་མོ་དེ་ཀའི་སྔ་ཉིན་ཡུལ་ནས་བཏེག་སྟེ། སྤྱན་འདྲེན་དུ་ཆས་པར་འདུག་གོ ། དེ་ནས་ཞག་ཁ་ཅིག་ལ་དྲུ་བར་བསྒུགས་ཀྱང་གདན་འདྲེན་པ་པོ་སུ་ཡང་མེད་པས་སྐྱོ་བར་གྱུར་ཏེ། ཛ་ག་དྷ་ལ་ཉིད་དུ་ཕྱིར་ལྡོག་པར་བྱས་པ་ལ། ཆོས་རྗེའི་མཚན་ལྟས་སུ་ད་རུང་བཞུགས་ཤིག ད་སྟེ་ཞག་གསུམ་ན་བོད་ཀྱི་གདན་འདྲེན་པ་འོང་ངོ་ཞེས་བྱ་བ་བྱུང་། དེ་ཁོ་ན་ལྟར་ཞག་གསུམ་གྱི་ནང་པར་ཕོ་ཉ་བ་བཞི་པོ་སླེབ་བོ། །
དེ་རྣམས་ཀྱི་དོན་ནི། མཻ་ཏྲི་ཤྲཱིས། ཤིང་ལྗོན་བྱི་བ་ཁྲ་ཟླའི་ཚེས་བདུན་ལ། ། ཉིད་སྤྱན་དྲང་དོན་ལོ་ཙྪས་ལམ་ཞུགས་ཚེ། ། གཙུག་ཏོར་གསེར་མདོག་ཅན་དང་རྣམ་ཐོས་བུས། ། ཡང་ཡང་བྱང་ཕྱོགས་བསྐུལ་ལ་ཕྱག་འཚལ་ལོ། ། སྐྱེས་ཆེན་བརྩེ་བས་ཅུང་ཟད་སྐྱོ་གྱུར་ཀྱང་། སྐྱོ་བས་སླར་བཟློག་བརྩམས་ཚེ་ཡུལ་དུས་དང་། ། གང་ཟག་ངེས་ལ་ཕོ་ཉ་ལུང་བསྟན་ཞིང་། ། བྱམས་ཆེན་འོད་ཟེར་ཕྱུང་ལ་ཕྱག་འཚལ་ལོ། །
ཞེས་སོ། ༈ །དེ་ནས་རྗེ་བཙུན་སྒྲོལ་མ་ལ་གསོལ་འདེབས་ཞག་ལྔ་མཛད་དེ། ལྟས་བཟང་ངན་བརྟག་པས་ཤིན་ཏུ་བཟང་བར་བསྟན། དེའི་རྗེས་ལ་ཛ་ག་དྷ་ལ་…འགྲོ་སྐྱོབ་བ་རྣམས་ཀྱིས་ཤོལ་བཏབ་པས་ནུར་བྱུང་པའི་དུས་ཉིད་དུ། ལོ་ཙྪ་བ་མོན་ཡུལ་བྲང་སར་གཞི་བཟུང་ནས། ཉི་མ་རེ་རེ་ཆོས་སྤྱོད་བརྒྱ་རྩ་ཚར་རེ་བྱས་ནས་གསོལ་བ་འདེབས་ཤིང་ཡོད་པ་ལས། ནུབ་གཅིག་རྨི་ལམ་ན་འཕགས་པ་བྷུ་ཀམ་ཡ་རྩེའི་ཤིང་རྟ་ཁོ་ན་འདྲ་བ་གཅིག་བཅས་ཟིན་ནས། རྗེ་བཙུན་བྱམས་པའི་སྐུ་གཟུགས་ཤིང་ལས་བྱས་པ་གཅིག་བཞག་ནས་ཤིང་རྟའི་རྔ་ཐག་བཏགས་ཟིན་ནས་འདྲེན་འདོད་པ་ན། ཟློས་གར་མཁན་སེང་གེའི་མགོ་ཅན་དང་ཕག་རྒོད་ཀྱི་མགོ་ཅན་གཉིས་ཀྱིས་ཤིང་རྟ་དེ་ཁ་ཕྱིར་ལ་བསྒྱུར་ནས་དྲངས་སོ། ། འོ་ཅག་དེ་ཁོ་ན་ནན་ཏར་མི་འདོད་པས་ཇི་ཙམ་ཟློག་ཀྱང་མ་ཕན་ནོ་སྙམ་ནས།
དུ་ཁ་དྲག་པོ་སྐྱེས་ཏེ་ངུས་པས་གཉིད་སད་དེ་བསམས་པ་ན། ཆོས་རྗེ་ལམ་དུ་ཆུད་ཆུད་ནས་ཕྱིར་ལོག་པར་འདུག་སྙམ་ནས། ཡང་ཐབས་གཞན་མེད་པར་ཆོས་སྤྱོད་བརྒྱ་རྩ་ཆ་གསུམ་དུ་བྱས་ནས། ལྷ་གནད་ལ་བོར་བའི་གསོལ་འདེབས་བྱས་སོ། ། དེའི་ཚིགས་བཅད་བཀོད་པ་ནི། ༈ ཀྱི་ཧུད་ཡི་ཧུད་ཉམས་ཐག་ཀུན་སྐྱབས་ཐབས་སྟོབས་ཀུན་སྒྲུབ་ལྷ། ། རྣམ་སྲས་ཁྱོད་གསོན་པཎ་ཆེན་གདན་དྲང་ཕྱིར། ། རང་ནུས་སྦྱར་བགྱིས་དཀའ་སྤྱད་སྟོང་འབད་ཀྱང་། ། ངལ་བ་དོན་མེད་བདག་ལ་དེ་རིང་གཟིགས། ། གདུལ་བྱའི་རེ་སྐོང་ཡིད་བཞིན་ནོར་འདྲ་ཁྱོད། །
བདག་མགོན་མཛད་བཞིན་ཤིང་རྟ་ལམ་ཞུགས་ནས། ཕྱིར་ལོག་ལམ་ཆེན་ལས་ཉམས་ཡ་ངར་ཁྲིད། ། ཀྱི་ཧུད་ཁྱེད་ཐབས་ཐུགས་རྗེ་ལགས་སམ་ཅི། ། བདག་དང་བྱང་ཕྱོགས་འགྲོ་ལ་འདི་འགྲུབ་པའི། ། རྒྱུ་རྐྱེན་གཞི་ཉིད་མེད་ན་སྔོན་ཉིད་དུ། ། རྨི་ལྟས་ཙམ་གྱིས་ཅི་སྟེ་བཟློག་མི་མཛད། ། དོ་གལ་དུས་སུ་ཡལ་དོར་བདག་རབ་བརླབ། ། ད་ནི་རིན་ཆེན་གླིང་སོང་ལག་སྟོང་དང་། ། ནུས་ལྡན་ཕས་མཐོང་བསད་བཙོན་ཁྲིད་འདྲར་འགྱུར། ། སྐབས་འདི་མངོན་སུམ་སྤྱན་གྱིས་གཟིགས་བཞིན་ཡང་། །
ཅི་དགར་མདོར་ན་ཀྱི་ཧུད་ཐབས་ཅི་མཆིས། ། ཐབས་ཅི་མཆིས། ཐབས་ཅི་མཆིས། ཞེས་བར་དུ་རྨི་ལྟས་ལོག་ནས་ལྷ་གནད་ལ་བོར་རོ།། །། དེའི་ཚེ་ཆོས་རྗེ་འཁོར་བཅས་ཀྱིས་ཛ་ག་དྷ་ལར་ཕར་ལོག་པའི་ལམ་ལ་ཞག་ཁ་ཅིག་གིས་བྱོན་ནས་ཞག་བདུན་ཕྱག་དང་བསྐོར་བ་མཆོད་པ་མང་དུ་མཛད་ཀྱང་ཐུགས་ཕེབས་པར་ཡང་མ་གྱུར། མཚན་ཐམས་ཅད་ཀྱི་ཟ་ཟི་ལ་ཡང་དང་ཡང་དུ་སྔར་གྱི་ལྷ་གསུམ་པོ་དེས་བསྐུལ་བའི་ལྟས་ཉི་ཚེ་བྱུང་ངོ་། ། ཡང་རྗེ་བཙུན་སྒྲོལ་མ་ལ་ཞུས་པས། ད་རུང་འདིར་མ་འདུག་པར་སོང་ཞིག ཤིང་རྟའི་ངོ་ཆེན་ལ་དྲངས་པའི་རྟེན་གཉིས་ཀ་ཕྱིན་ཅི་ལོག་ཏུ་བསྒྱུར་ཡོད་དེ། ཇོ་བོ་ཐུགས་རྗེ་ཆེན་པོའི་འཁོར་ལོ་ནི་གཟེར་ཆག་པས་ཞབས་གོང་པོར་སོང་།
ངའི་གཟུགས་ནི་ཁྲོས་ནས་ཁ་ཕྱིར་ལ་ལོག དགེ་འདུན་ནི་ནོར་འདོད་པ་ལས་ཆོས་འདོད་པ་ནི་ཉུང་པས་འགྲོན་བུ་རྣམས་ཀྱིས་ཚིམ་པར་གྱུར། འདིར་ཅི་བྱེད་ཅི་བྱེད། བྱང་ཕྱོགས་སུ་སོང་ཞིག་སོང་ཞིག་གསུང་སྐད། དེ་ནས་གནས་བརྟན་དང་དགེ་འདུན་རྣམས་ལ་ཞུས་ཏེ། ཡང་ཕྱིར་བོད་དུ་བྱོན་པའི་ཆས་བྱས་སོ། ། དེའི་རྗེས་ལ་པཎ་ཆུང་དང་ཝཱ་ར་ནཱ་སི་བ་གཉིས་ཚད་པས་མི་འཇིགས་པས་སྔོན་ལ་དགའ་སྟོན་གྱི་དྲིལ་སྒྲོག་པ་བྱ་བ། གཏམ་སྙན་སྐྱེལ་བ་ཚོགས་ཆེ་བར་བཤད་པས། ཆོས་རྗེས་ཐུགས་ལ་བཏགས་པའི་ཡིག་ཕྲིན་འདི་ཁྱེར་ནས་མྱུར་བ་མྱུར་བར་འོངས་སོ། ། ལྷ་གནད་ལ་བོར་བའི་འོག་ཏུ་ཞག་གསུམ་ལོན་པ་ན།
ལོ་ཙྪ་བས་ཞག་བཅུ་གསུམ་ན་འབྱོན་པར་འདུག་པའི་ཚད་ཤེས་པར་བྱུང་སྟེ། ཡང་རྨི་ལམ་དུ་རང་གི་སློབ་མ་ཇོ་མོ་རྣལ་འབྱོར་སྐྱིད་བྱ་བ་གཅིག་གི་མིང་པོ་ལ། གྲོ་ཁ་ལ་བྲིས་པའི་ཡི་གེ་བསྐུར་ནས་དགེ་སློང་བཻ་ཤྲ་མ་ཎ་ཡེ་བྱ་བས་སྤྲིངས་པ། ད་སྟེ་ཞག་བཅུ་གསུམ་ན་བྱམས་པ་ཤཱཀྱ་ཤྲཱི་བྱོན་པར་ཡོད་དེ། དེར་མ་འདུག་པར་སྔོན་དུ་ལྡང་བ་བྱེད་པ་ལ་གྲོང་ཁྱེར་ཀ་རུ་ཎ་བྱ་བར་ཤོག་བྱ་བ་འདུག ཡི་གེ་མ་བཀླགས་ཙམ་ན་ནི་རྒྱ་ཡིག་ཏུ་འདུག་པ་ལ་བཀླགས་པས་བོད་ཡིག་ཏུ་སོང་ངོ་། ། ལོ་ཙྪ་བ་དགའ་ཆེས་པས་གཉིད་སད་དེ་ཁང་ཐོག་ཅིག་ཏུ་ཕར་རྒྱུགས་ཚུར་རྒྱུགས་པས་ཆུ་ནད་ཀྱིས་རྐང་པ་གཉིས་ཀ་ཆུ་འབྲུམ་གན་དྲུ་བྱ་བ་ཟུག་ཅན་གཅིག་འབྱུང་ཡོད་པ་ལ་དེའི་ནང་པར་ཆུ་སེར་འཇིབ་པའི་སྲོག་ཆགས་པད་པ་བཞག་གོ་སྙམ་པ་ལས་རྒྱུགས་པས་གན་དྲུ་ཞར་ནས་ཆུ་སེར་རྡོལ་ལོ། ། གྲོགས་པོ་རྣམས་ལ་བཀྱལ་ཁ་སྨྲས་པ། ། ཐུམ་ཐུམ་གཉིད་ཀྱི་རྨི་ལམ་བཟང་། ། དགའ་བའི་སེམས་ལ་བཟོད་ཐབས་མེད། །
རྐང་པ་གར་བཞག་ཆ་ཡང་མེད། ། ན་ན་ཚ་ཚའི་ཆུ་འབྲུམ་ཞར། ། གཉིད་ལོངས་གཉིད་ལོངས་ལ་འུ་ཤོག ། གཏམ་སྙན་གྱིས་ནི་ལུང་པ་བཀང་། ། སྐལ་ལྡན་གྱིས་ནི་རྒྱལ་ཁམས་བཀང་། ། དམ་ཆོས་ཀྱིས་ནི་འཛམ་གླིང་བཀང་། ། ཞེས་སྨྲས་སོ། ། དགེ་བཤེས་འཛི་སྟོན་ན་རེ། འོ་འདི་ཀ་འདྲ་གཅིག་ང་ལ་ཡང་ན་ནིང་དུ་བྱུང་། དོན་མ་འགྲུབ་པ་གཅིག་ལ་དུ་ཁ་ཆེ་ཆེ་ནས་ཡོད་ཐོག་ལ་དོན་དེ་འགྲུབ་ནས་ཁུ་ཏེག་གེ་ཕྱིན་པ་གཅིག་ཡོད།
དེ་ཀ་འདིར་འདུག་གོ ། བསོ་ཐོལ་ལེ། བསོ་ཐོལ་ལེ་གྱིས་ཤིག་ཟེར། ཐམས་ཅད་ཀྱིས་ཀུ་ཅོ་རིང་བསྐྱེད་ནས་བསོ་ཐོ་ལེ་མང་པོ་མང་པོ་བྱས་སོ། ། རྨི་ལམ་གྱི་དུས་ཐོག་ཇི་བཞིན་དུ་རྣལ་འབྱོར་སྐྱིད་ཀྱི་མིང་པོ་ཅིག་གིས། རྒྱ་གར་གྱི་བང་ཆེན་པ་གཉིས་རྐང་པ་ན་བས་ཨི་ཁུ་བ་ནེ་ཤེ་ར་བྱ་བའི་གྲོང་ཁྱེར་ཆེན་པོར་བཞག་ནས་སྔོན་ལ་འོངས་ཏེ། མོན་བྲང་སར་སླེབས་སོ། ། རྣལ་འབྱོར་པ་དེ་ལ་ཆོས་རྗེ་ཉིད་ཀྱི་ཕྱག་བྲིས་ཀྱི་ཕྲིན་ལན་དང་། བྱང་ཆུབ་ཤིང་ལོ་འདབ་མ་གསུམ། ཤ་ཁ་ར་ཕུལ་གང་བསྐུར་འདུག
ཕྱག་རིས་དེ་བསྒྱུར་བས། རྗེ་བཙུན་མི་ཕམ་མགོན་པོ་ལ་ཕྱག་འཚལ་ལོ། ། བྱང་ཕྱོགས་རྒྱུད་གནས་བདེ་གཤེགས་བསྟན་པའི་སྒྲོན་འཛིན་པ། ། མ་ལུས་འགྲོ་དཔལ་བྱ་དཀའི་རྒྱལ་སྲས་སྤྱད་པ་སྤྱོད། ། དགེ་སློང་མཁས་པ་ཁྲོ་ཕུ་ལོ་ཙྪར་རབ་གྲགས་གང་། ། བྱམས་ཆེན་ཕྲིན་ལས་ཡིད་བཞིན་ནོར་ལྟར་འགྲུབ་གྱུར་ཅིག ། དགེ་སློང་བསོད་སྙོམས་པ་ཤཱཀྱའི་དཔལ་བཟང་པོས། ཁྲོ་ཕུ་ལོ་ཙྪ་བ་ལ་ཐུགས་དགྱེས་པའི་སྒོ་ནས་ཤིས་པ་བརྗོད་པ་འོད། ཞེས་བྱ་བ་འདུག་གོ ། དེ་ནས་གཏང་རག་གི་ཕྱག་འཚལ་ཏེ།
བྲོད་ཅིང་འདོད་ཐག་ཉེ་བས་དེར་མ་བསྡད་པར་དེ་ཉིད་ཀྱི་ཉིན་པར་བྲང་ས་ནས་བཏེག་སྟེ། བེ་དྷུར་བའི་ཚོང་པ་བོད་མི་ཐམས་ཅད་ལ་སྐད་བཏང་ནས་བསུ་བ་དང་སྣ་ལེན་གྱི་སྟ་གོན་བྱེད་དུ་བཅུག དཔོན་གཡོག་རྣམས་ཀྱིས་བ་ནེ་ཤ་རར་ཕྱིར་ཏེ། ཞག་བདུན་གྱིས་སླེབས་སོ། ། ཆོས་རྗེ་དཔོན་གཡོག་རྣམས་ཀྱི་ལ་དྲུ་ནས་བཏེག་ནས་རྒྱལ་ཕྲན་དང་བློན་པོ་རྣམས་ཀྱིས་གཞན་མི་གཏོང་བ་ལ་བསྙད་བཏགས་པའི་ཞུ་འབུལ་ཁ་གསུམ་ཙམ་བྱུང་བ་ལ། སྣ་གཉིས་ལ་ནོར་འགའ་རེ་བྱིན། རྒྱལ་ཕྲན་གྱིས་བཀག་པ་ལ་བོད་ནས་རྟ་བཟང་བ་གཅིག་བསྐུར་བར་བྱས་སྐད། གེགས་དེ་རྣམས་ཁྲོལ་ནས་བ་ནེ་ཤ་རར་ལོ་ཙྪ་བས་སྔ་ཉིན་སླེབས་པའི་ནང་པར་ཆོས་རྗེ་བྱོན། སྐོར་ཕྱག་བྱས་ནས་ཕྱག་རྟེན་བཏང་བས། ཆོས་རྗེ་ན་རེ་བྱམས་པའི་རྟེན་ཆེན་པོ་བཞེངས་མཁན་དེ་ཁྱེད་ཀྱི་ཁུ་བོ་འམ་མེས་པོ་ཞིག་ཡིན་ནམ་ཁྱེད་རང་ཡིན་གསུངས།
ཁུ་མེས་མ་ལགས་ཁོ་བོ་རང་ལགས་སོ་ཞེས་སྨྲས་པས། འོ་ན་ཁྱོད་གཞོན་ནུ་གཅིག་སྣང་བས་ཆོས་མང་དུ་བསྒྱུར་བའི་ནུས་པ་ཅང་འོང་ངམ། ལྷ་ཆེན་པོ་བཞེངས་པའི་བསམ་པ་སྐྱེ་བ་འོར་ཆེ་གསུངས། དེའི་ཉིན་བར་གསུང་གླེང་དེ་ཙམ་ལས་ལོང་མ་བྱུང་། པཎ་ཆུང་རྣམས་ལ་ཆོས་རྗེའི་ཞལ་ནས། ཁྲོ་ཕུ་ལོ་ཙཱ་བ་དེ་སློབ་གཉེར་མང་དུ་བྱས་པའི་ཕ་རྒན་གཅིག་ཡོད་པར་བཤའ་བ་ལ། འདི་ནི་བཙུན་ཆུང་ལྟ་བུ་གཅིག་འདུག་པས། འོ་སྐོལ་གྱི་ཆོས་བསྒྱུར་བས་ཕན་ཐོགས་འབྱུང་བ་དཀའ། རྟེན་བཞེངས་པའི་བློ་སྟོབས་རྒྱས་པ་ཡང་མི་འོང་སྟེ་མཆི། ཐག་རིང་པོ་ནས་དཀའ་སྤྱད་བྱས་པ་ལ་གྱི་ནར་བཟློག་པ་ཚུལ་མ་ཡིན་པས་བྱང་ཆུབ་ཏུ་སེམས་བསྐྱེད་ཟབ་མོ་གཅིག་བསྟན་ཞིང་སྦྱིན།
རྗེ་བཙུན་སྒྲོལ་མ་དང་རྟ་མགྲིན་གཉིས་ཀྱི་སྒྲུབ་ཐབས་བྱིན་ལ་ངལ་བ་བྱས་པ་དོན་མེད་དུ་མི་འགྱུར་བར་བྱ། འོ་སྐོལ་རྣམས་ཤར་ཕྱོགས་སུ་ལྡོག་པར་བྱའོ་ཞེས་གྲོས་སུ་མཛད་དོ། ། དེའི་ཚེ་ཛ་ཡ་ཤྲཱི་ན་རེ། ཁྱོད་ཀྱི་ཕྱི་བོངས་ལ་པཎ་ཆེན་དང་པཎ་ཆུང་རྣམས་མ་མགུ་བར་འདུག་པས། ཆོས་སྣ་ཚོགས་ནས་ཆོས་གཏམ་གྱིས་ཤིག་ཟེར་རོ། ། དེར་ཞག་སུམ་ལོན་ནས་མཉེལ་བསོས་པ་ལ། ཏམ་བོ་ལ་བཟང་བ་རེ་དྲངས་ཏེ། ཆོས་གཏམ་ཞུ་བ་ཕུལ་བས། བྷ་ལ་བྷ་ལ་…བཟང་བཟང་གསུངས། དེ་ནས་པཎྜི་ཏ་དགུ་ལ་ཆོས་མི་འདྲ་བ་གཉིས་གཉིས་དྲིས།
པཎྜི་ཏ་སུ་ག་ཏ་ཤྲཱི་…བདེ་གཤེགས་དཔལ་བྱ་བ་དབུ་མ་དང་ཕར་ཕྱིན་ལ་མཁས་ཟེར་བ་ལ་དབུ་མ་དང་ཕར་ཕྱིན་རེ་རེ་དྲིས། པཎྜི་ཏ་ཛ་ཡ་དད་ཏ་…རྒྱལ་བྱིན་བྱ་བ་སྔགས་དང་། འདུལ་བ་ལ་མཁས་ཟེར་བ་ལ། འདུལ་བ་དང་སྔགས་ལ་དྲིས། པཎྜི་ཏ་བི་བྷཱུ་ཏི་ཙནྡྲ་…རྣལ་འབྱོར་ཟླ་བ་བྱ་བ་སྒྲ་དང་མངོན་པ་ལ་མཁས་ཟེར་བ་ལ། སྒྲ་དང་མངོན་པ་ལ་དྲིས། པཎྜི་ཏ་དཱ་ན་ཤཱི་ལ་…སྦྱིན་པ་ཚུལ་ཁྲིམས་བྱ་བ་ཚད་མ་རྒྱན་དང་ཆོས་མཆོག་ལ་མཁས་ཟེར་བ་ལ་རྒྱན་དང་ཆོས་མཆོག་གི་ལུགས་འགོག་པ་དྲིས། པཎྜི་ཏ་སང་གྷ་ཤྲཱི་…དགེ་འདུན་དཔལ་བྱ་བ་སྒྲ་ཙནྡྲ་པ་དང་མངོན་པ་མཛོད་ལ་མཁས་ཟེར་བ་ལ། སྒྲ་དང་མངོན་པ་མཛོད་ལ་དྲིས། པཎྜི་ཏ་སུ་མ་ཏི་སཱ་ག་ར་…བློ་བཟང་རྒྱ་མཚོ་བྱ་བ།
མངོན་པ་གོང་འོག་ལ་མཁས་ཟེར་བ་ལ་གོང་འོག་གཉིས་ཀ་ལ་དྲིས། པཎྜི་ཏ་ཀཱ་ལ་ཙནྡྲ་…མཁས་པ་དུས་ཀྱི་ཟླ་བ་བྱ་བ་དུས་འཁོར་ལ་མཁས་ཟེར་ནས་དུས་འཁོར་མི་ཤེས་ཀྱང་འདུལ་བ་དང་བསྟུན་ནས་ཤོལ་འདོར་ལུགས་ལ་དྲིས། པཎྜི་ཏ་ཛི་ན་གུཔྟ་…རྒྱལ་སྦས་པ་བྱ་བ་བྱམས་ཆོས་ལ་མཁས་ཟེར་ནས། རྒྱུད་བླ་མ་དང་། མདོ་རྒྱན་ལ་དྲིས། པཎྜི་ཏ་མ་ཧཱ་བོ་དྷི་…བྱང་ཆུབ་ཆེན་པོ་བྱ་བ་ཕར་ཕྱིན་དང་སྤྱོད་ཕྱོགས་ལ་མཁས་ཟེར་བ་ལ་ཕར་ཕྱིན་དང་སྤྱོད་ཕྱོགས་ལ་དྲིས། ཕྱི་དྲོ་ནས་བཟུང་སྟེ་ནམ་ཕྱེད་ཀྱི་བར་དུ་འདས་པས། ཆོས་རྗེའི་ཐུགས་དམ་འགའ་ཞིག་ཆག་ཀྱང་ཞེ་གཏིང་ནས་ཐུགས་མཉེས་ཏེ། བོད་ལ་འདི་ལྟ་བུའི་ཆོས་སྨྲ་བ་འོང་བ་ངོ་མཚར་ཆེའོ་གསུངས། དཔོན་སློབ་རྣམས་ཆོས་དེ་རྣམས་ཀྱི་ཁྱེར་སོ་ལ་མགུ་བས་ཕྱི་ནང་མེད་པར་ཐུགས་ལྷན་ཕེབས།
འདི་ཡི་དྲུང་ན་ལོ་ཙྪ་བ་ཆེ་ཆེ་དང་ཆེ་གེ་མོ་རྣམས་ནི་དགས་པར་འདུག་གསུངས། མཉེས་པའི་དབང་གིས་ཧ་ཅང་ཐུགས་འདེགས་ཆེས་པར་གྱུར་ཏེ། ད་ནི་ནང་པར་འདོང་ངོ་གསུངས་སོ། ། རྒྱགས་ཀྱི་གྲབས་དང་དོ་ལི་ལ་སོགས་པ་མང་པོ་དགོས་པས་གྲབས་སུ་མ་ཆུད། ཇོ་སྲས་ཉི་མ་དང་ཁམས་པ་བྱང་གྲགས་གཉིས་ཀ་ཡང་ཚད་པའི་ནད་ཀྱིས་ཟིན་ནས་རྐང་པས་འགྲོ་མ་ནུས། པཎ་ཆུང་ཐམས་ཅད་ཀྱང་དོ་ལི་དགོས་ཟེར་ཏེ། རྒྱ་གར་དགེ་སློང་མ་དང་དགེ་ཚུལ་མ་གཉིས་སྔོན་གྱི་མ་རྒན་ཚབ་མར་བསྲལ་བས་འཆི་ཁར་ཞལ་ཆེམས་བཞག་པའི་རྩིས་ཅན་དུ་སོང་པས་དོ་ལི་འདོད། ཁུར་པོ་བ་ཡང་ཤིན་ཏུ་དཀའ་བར་སོང་ནས་མི་རྙེད་པར་གྱུར། འགྲོ་གསུང་བའི་ཐོ་ལ་མ་ཆུད་ན་ནི་རྒྱ་གར་བ་ཟ་འདོད་པ་མང་པོས་ཐུགས་ནུར་བ་ཚེགས་མི་འདུག་པས་བློ་མ་བདེ་བ་ལས། ཡང་ཛ་ཡ་ཤྲཱི་ན་རེ་གསེར་གྱི་ཊམ་ཀ་གཅིག་ང་ལ་བསྐུར་གཅིག་ཐབས་བྱ་འོ་ཟེར་ཏེ།
རྒྱལ་ཕྲན་གཅིག་ལ་རྔན་པར་བྱིན་ནས། ལམ་གྱི་ཇག་པ་མ་སོལ་བའི་ལོ་རྒྱུས་བྱས་པས། ཞག་འགའ་ཐོགས་པར་བྱུང་། རྒྱགས་དང་ཁུར་མི་རྣམས་གྲབས་སུ་ཆུད་པ་དང་བེ་དྷུར་དུ་ཕྱིན་ནོ། ། བོད་ཀྱི་ཚོང་པ་མང་པོས་བསུ་བ་བྱས། ཀུན་གྱིས་སྐྱབས་འགྲོ་དང་མདོ་ཟློས་བྱེད་པ་གསན། ཤིག་མི་བསྐྱུར་བ་དང་བསྙེན་གནས་སྲུང་བ་གཟིགས་པས་བོད་ཀྱི་མི་སྐྱ་ནི། རྒྱ་གར་གྱི་ཛ་ཐཱ་སུ་ཁི་བས་བཟང་གསུངས་ནས་དགྱེས། སྟོན་མོ་དྲངས་པའི་རྗེས་ལ་ཐམས་ཅད་བསྔོ་བ་བྱིན་རླབས་ཞུ་བ་ལ། མ་ཧཱ་ཡཱ་ན་ཞི་ཚེ་གསུངས་ནས་ཐུགས་ཕེབས་ཏེ།
ད་སྡོད་གོ་ལེ་གྲབས་སུ་བཅུག་པས་ཆོག་པར་སོང་ངོ་། ། བེ་དྷུར་ནས་ཡོན་ཏན་ཡོད་པའི་རྒྱ་གར་བ་བཙན་བཙུན་ཐམས་ཅད་ལ་དོ་ལི་དགོས་པར་སོང་བས། ཆོས་རྗེའི་འཛེག་བྱ་བ་མིས་ཁུར་བའི་སྙུག་སྒྲོམ་གཅིག་མ་གཏོགས་པ་དོ་ལི་བཅུ་དགུ་བརྩམས། ༈ བེ་དྷུར་ནས་བོད་དུ་འགྲོ་བའི་ལ་ཆེན་པོ་གཡག་ཚུགས་སུམ་ལག་བྱ་བ་གཅིག་ལ་གྱེན་དུ་འཛེག་པ་ཟླ་ཕྱེད་དགོས། བར་དུ་འགྲོ་བ་ལ་ལྷོ་ནད་བྱ་བ་ཚད་པ་ཡིན་ལ་རིམས་ནད་ཀྱང་ཡིན་པས་ནན་ཏར་གཟན་པ་གཅིག་དར་བས་ཕལ་ཆེར་ལ་བཏབ་བོ། ། ནད་པའི་དོ་ལི་ཡང་བདུན་བརྒྱད་དགོས་པར་སོང་བས་གླ་རྔན་གྱིས་མི་ལང་པར་དགོས་པ་བྱུང་། ལམ་གྱི་སྟེང་ཀ་རེ་ན་ནད་པ་གྲོགས་པོས་བོར་བ་མགོ་བོ་ཟིང་ཟིང་བ་མང་པོ་འདུག་པས། ཆོས་རྗེ་སྙིང་རྗེ་སྐྱེས་ཏེ་ང་ཡིས་འཛེག་གིས་འདི་ཁུར། ངའི་འཚོ་བ་འདི་ལ་བྱིན་གསུངས། དོ་ལི་…ཁྱོགས་རྣམས་ཀྱིས་རི་གཟར་པོ་ལ་དྲང་དུ་མ་བཏུབ་པས་དོ་ལི་ཐམས་ཅད་འཛེག་ཏུ་སྐྱུར་དགོས་པར་བྱུང་།
གཡང་ས་ལྷུང་ལ་ཁད་དུ་མ་ཡོད་པས་ཕལ་ཆེར་འཇིགས་ནས་ཕལ་ཆེར་གྱིས་མཆི་མ་ཕྱུང་། འགའ་ཞིག་ཕྱིར་ལོག་པས་ཆོས་རྗེ་ཡང་སྤྱན་ཆབ་མང་དུ་བྱུང་། འོན་ཀྱང་ཆོས་རྗེ་གཅིག་པུ་ཐུགས་ནུར་བ་མ་བྱུང་བས། ལམ་དུ་དཀའ་དཀའ་ནས་གཡག་ཚུགས་ཀྱི་ལ་བསྒྲལ་ཟིན་ཏོ། ། ལ་དེ་ཐོན་པའི་ལུང་པ་ན་བདུད་རེག་པ་སྐྱ་གཅིག་བྱ་བ་ཤིན་ཏུ་གཉན་པ་གཅིག་ཡོད་པས་དངོས་སུ་བར་ཆོད་བྱེད་པ་ལ། འགྲོན་ཚན་མང་པོ་རེས་གཡག་གྲུས་པོ་རེ་བཙལ་ལ་མཆོད་དགོས་པས། ལོ་ཙྪ་བས་ཟན་ལ་གཡག་གི་གཟུགས་བཟོས་ནས་བདེན་པ་བདར། གཏོར་མ་བྱིན། ཟན་གླུད་བསྔོས་པས་དེ་ཕྱིན་ཆད་གཡག་མི་དགོས་པར་གླུད་ཀྱིས་ཆོག་པར་བྱུང་། དེ་ནས་རིམ་གྱིས་གྲོ་མོའི་བསུ་བ་མི་ཁྲོམ་ཆེན་པོས་སླེབས་ཏེ།
རྒྱ་གར་བ་རེ་རེ་ལ་ཡང་མི་བཅུ་བཅུས་ཁུར་བས་བདེ་བླག་ཏུ་གྲོང་ཡུལ་དུ་ཕེབས་སོ། ། གྲོང་ཡུལ་ཐམས་ཅད་ན་ཡང་ཀློག་འདོན་པ་དང་། ཡི་གེ་འབྲི་བ་དང་། གསོན་གཤེད་དང་། གཤིན་གཤེད་དང་། ནད་པའི་རིམ་གྲོ་ལ་སོགས་པ་ཆོས་ཁོ་ན་དང་སྦྱོར་བ་དང་། གནས་དགོན་དང་བཙུན་བཙུན་རྣལ་འབྱོར་ཕོ་མོ་ལ་སོགས་གང་ཟག་རྣམས་ཀྱང་དགེ་སྤྱོད་ལ་རྩིས་ཆེ་བ་དང་། མི་ཆོས་ཐ་མལ་པ་ཡང་སྲོག་གཅོད་པ་ལ་སོགས་པ་ལ་ངོ་ཚ་བར་བྱེད་པའི་རྣམ་ཐར་གྱིས་ཐུགས་བལྟམ་པར་བྱུང་ངོ་། ། དེའི་ཚེ་འོ་བརྒྱལ་བར་མ་བྱུང་ངམ་ཞེས་དྲིས་པ་ལ། སྐུ་འོ་བརྒྱལ།
ཐུགས་འོ་བརྒྱལ་མེད་གསུང་། ཨེན་ཙམ་འོ་བརྒྱལ་ཨེན་ཙམ་འོ་མི་བརྒྱལ་གསུང་ངོ་། ། མིིའི་སྲོག་ཆགས་གཅིག་དགེ་བ་ལ་སྦྱར་དུ་བྱུང་ན་དུད་འགྲོ་འཛམ་བུ་གླིང་གང་བ་བདེ་སྐྱིད་ལ་བཀོད་པ་བས་དོན་ཆེ་བ་ཡིན་གསུངས་ནས། དགེ་བའི་དངོས་པོ་གསུམ་ལ་མ་བཀོད་པ་རང་རང་གི་ཡུལ་དུ་མ་བཏང་གཅིག་གསུང་། དངོས་པོ་གསུམ་ནི་སྦྱིན་པ་ལས་བྱུང་བའི་དངོས་པོ་མེ་ཏོག་གཅིག་གཏོར་བ་ཡན་ཆད་དང་། ཚུལ་ཁྲིམས་ལས་བྱུང་བའི་དངོས་པོ་བསྙེན་གནས་རེ་འམ་ཉིན་གཅིག་སྲོག་གཅོད་པ་སྤོང་བ་ཙམ་དང་། སྒོམ་པ་ལས་བྱུང་བའི་དངོས་པོ་ཐུགས་རྗེ་ཆེན་པོ་སྒོམ་པའམ། བྱམས་པ་དང་སྙིང་རྗེའམ། རྨི་ལམ་སྒྱུ་མ་ལྟ་བུར་སྒོམ་པ་ཙམ་རེའོ། ། དེའི་རྗེས་ལ་སྨོན་ལམ་ཡང་རིམ་པ་གསུམ་གསུམ་དུ་ཕྱག་ལེན་དུ་བཀོད་དེ།
དགེ་བའི་རྩ་བ་འདིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་མྱུར་དུ་ཐོབ་པར་གྱུར་ཅིག ཤི་འཕོས་ནས་ཀྱང་དགའ་ལྡན་གྱི་གནས་སུ་དམ་པའི་ཆོས་ལ་ལོངས་སྤྱོད་པར་གྱུར་ཅིག ནམ་འཆི་བའི་ཚེ་ཡང་དམ་པའི་ཆོས་དང་མ་བྲལ་བས་སེམས་འགྱོད་པ་མེད་པར་གྱུར་ཅིག་ཞེས་བྱའོ། ༈ །ཕག་རིར་སླེབ་པ་ན་བོད་ཀྱི་ཁ་བཞི་ནས་འཚོགས་པའི་ཆོས་པ་དང་མི་ཆོས་པ་གྲངས་མེད་པས་ཞབས་ཏོག་ཐུག་མེད་བྱས་ཤིང་ཆོས་ཞུས། མན་ངག་ཁ་འཐོར་མང་དུ་གསུངས་སོ། ༈ །རྒྱང་རོ་ནས་འགུར་མོའི་བར་དུ་ཆོས་དང་ཟང་ཟིང་གི་ལོངས་སྤྱོད་བསམ་གྱི་མི་ཁྱབ་ཏེ་ཡི་གེར་འགོད་ཀྱིས་མི་ལང་ངོ་། ། བླ་མ་དཔྱལ་ལོ་ཐར་པ་གླིང་པའི་ཞལ་ནས། ངའི་བླ་མ་ཁ་ཆེ་བསོད་སྙོམས་པ་ནི་བོད་དུ་འབྱོན་མི་སྲིད། གལ་ཏེ་བྱོན་ཡང་བོད་ན་སློབ་མ་ང་གཅིག་པུ་ལས་མེད་པས་ང་ལ་ཕྲིན་འོང་བར་རིགས་པ་ལ་མ་བྱུང་། མཚན་འདྲ་འམ་སྦྱངས་པའི་ཡོན་ཏན་གྱི་ཆ་འདྲ་བ་ཙམ་ཞིག་ཡིན་ཏེ་འོང་གསུང་སྐད།
དངོས་ཡིན་མིན་ལྟ་བའི་ཆེད་དུ་བཙུན་པ་བཞི་ཙམ་སྤྲིངས་ཏེ་ཆ་ལུགས་དང་སྐུ་བྱད་ལ་སོགས་པ་བརྟགས་པས་ནོར་པ་མེད་པར་གོ་སྟེ། རྒྱང་རོ་ས་ཕུག་ནས་བསུ་སྟེ། ཕྲ་བོ་ཆེ་དང་ངམ་ཁར་གདན་དྲངས་ནས་བསུ་བ་དང་ཞབས་ཏོག་རྒྱ་ཆེར་མཛད། ཁྲ་བོ་ཆེ་དང་ངམ་ཁ་གནས་ལ་སོགས་པར་སྔ་སུན་མཛད་ནས། སྨན་ལུངས་སུ་གདན་འདྲེན་པར་ཞུས་པས། ཨཱརྱ་མཻ་ཏྲིའི་དོན་གཅིག་བྱས་ལ་སང་ཕོད་འོང་གིས་གསུང་། དེའི་ཕྱི་ནས་བླ་མ་ཐར་པ་གླིང་པ་དངོས་ཁྲོ་ཕུར་བྱོན་ནས། དཔལ་ཀྱེ་རྡོར་གྱི་འགྲེལ་པ་ནཱ་རོ་པས་མཛད་ཟེར་བ་དེ་བསྒྱུར་རོ། ༈ །ཚོང་འདུས་འགུར་མོ་ནས་ཆུ་མིག་རིང་ལོ་ལ་སོགས་པར་དགེ་འདུན་བཙུན་པའི་ཁྲོམ་གྱིས་ཆོས་རྗེ་ལྟ་བའི་སྐབས་ཆེ་བ་ཡང་མ་རྙེད། ཆུ་མིག་ཏུ་ཁྲོ་ཕུ་བའི་བསུ་བས་ཀྱང་སླེབས་ཏེ།
དགེ་བཤེས་དྲུག་ཅུ་ཙམ་ལ་དུང་ཆ་དྲུག་ཅུ། གདུགས་ཆ་དྲུག་ཅུ། དར་ཆ་དྲུག་ཅུ་ལ་སོགས་པ་བཀོད་ནས། སེར་ཕྲེང་ཁོར་ཡུག་མང་པོའི་བསུ་བ་བྱས། དགེ་འདུན་མང་པོ་གཟིགས་པས་ཐུགས་མཉེས་ནས་ཕྱག་རྟེན་ཐམས་ཅད་ཀྱང་དགེ་འདུན་གྱི་སེར་ཕྲེང་བ་རྣམས་ལ་ཕུལ། ༈ དེ་ནས་ཁྲོ་ཕུར་གདན་དྲངས་ཏེ། དབུས་གཙང་ཁམས་གསུམ་གྱི་སྟོན་སྒོམ་གྲངས་མེད་འདུས་ནས་ཆོས་དང་ཟང་ཟིང་གི་ལོངས་སྤྱོད་དཔག་ཏུ་མེད་པ་མཛད། དབྱར་གནས་ཀྱང་ཁྲོ་ཕུ་ཉིད་དུ་མཛད་དེ་ཚུལ་ཤིང་ལེན་པ་བརྒྱད་བརྒྱ་ཙམ་བྱུང་། གནས་གསར་པ་མ་ཚར་བས་གནས་རྙིང་པ་ཉིད་དུ་གདན་ཕབ། མདོ་བརྒྱད་སྟོང་པ་ཞུས་ནས་སློབ་དཔོན་སེང་གེ་བཟང་པོའི་བཤད་གཞི་ལ་སློབ་དཔོན་ཨ་བྷ་ཡཱ་ཀ་རའི་…འཇིགས་མེད་འབྱུང་གནས་ཊཱི་ཀ་སྦྱར་ནས་ཉིས་རིམ་དུ་རྒྱས་པར་གསུངས།
དེའི་ཚེ་ལྷ་རྗེ་ར་ཆར་གྱིས་འབུལ་བ་བསྐྱལ་བའི་དུས་དང་འཛོམས་ནས་དར་ཟབ་མང་བ་ཡོད་དེ།

ཆོས་རྗེ་ལ་དར་ཟབ་ཀྱི་ཐུན་ཡོན་རེ་མ་ཆག་པ་དང་། རྗེ་རིན་པོ་ཆེ་འབྲི་ཁུང་པས་ཆོས་རྗེ་དབུས་སུ་གདན་འདྲེན་པའི་ཆ་རྐྱེན་མང་པོ་གནང་འདུག ལེའུ་སྟོན་མོ་ལ་སོགས་པ་བཟང་པོ་ཤ་སྟག་མ་ཆད་པར་བྱས། མདོ་སྡེ་རྒྱན་དང་སོ་སོར་ཐར་པ་རེ་ཡང་གསུངས། ལོ་ཙྪ་བས་ཆོས་བསྒྱུར་བའི་རྣམ་ཐར་ལ་མཉེས་ནས་པཎ་ཆུང་རྣམས་ལ་འདི་ནི་ལོ་ཙྪ་བ་ཙམ་པོ་མ་ཡིན་གྱིས། ཤིན་ཏུ་རིང་དུ་སྦྱངས་པའི་ལས་ཅན་དུ་འདུག་པས་མ་ཧཱ་ལོ་ཙྪ་བ་ཞེས་བརྗོད་ཅིག་གསུངས། བརྒྱད་སྟོང་པའི་དེ་བཞིན་ཉིད་ཀྱི་ལེའུ་ལ་སླེབས་པའི་ཚེ་ཆོས་རྗེའི་ཉམས་སྣང་ལ་རྗེ་བཙུན་སྒྲོལ་མའི་དབང་དུ་ཐུགས་དམ་རྟག་ཏུ་མ་ཆད་པར་གསུང་སྒྲོགས་པའི་བརྒྱད་སྟོང་པ་ཁ་ཆེའི་ཡི་གེ་ཁ་ཆེའི་ལུགས་ཀྱི་པོ་ཏི་དེ་ཁྱེར་ནས་མཆོད་ཆ་དང་རོལ་མོ་མང་པོ་བྱས་ཏེ་ཤར་ཕྱོགས་སུ་སོང་བས་རེ་ཤིག་དབུས་སུ་འགྲོ་བར་འདུག་གསུངས། རྟག་ཏུ་ངུའི་ལེའུ་འཆད་པའི་ཚེ་ཐུགས་དམ་གྱི་མཎྜལ་རི་མོ་མང་པོ་ཅན་གྱི་སྟེང་དུ་ཡུམ་གྱི་པོ་ཏི་བཞག་ནས་ལྷའི་བུ་མང་པོས་མཆོད་པ་བྱེད་ཅིང་ནུབ་ཕྱོགས་སུ་འཕུར་ནས་སོང་བས་རྒས་ཁར་ཁ་ཆེ་གྲིབ་བརྟན་དུ་འགྲོ་བར་འདུག་གསུང་ངོ་། ། ཆོས་དེ་རྣམས་ཐོན་ནས། ༈ སྣར་གྱི་སླས་མོ་ཆེར་བྱོན་ནས་ཡོན་མཆོད་ཕྱོགས་རིགས་ཀུན་ན་ཡོད་པ་རྣམས་ཀྱིས་བཀུར་སྟི་ཆེན་པོ་ཡུན་རིང་པོར་མཛད། ཆོས་ཁང་དུ་གཞི་ཕབ་ནས་རྒྱ་གར་ནས་བྱོན་པའི་སྐུ་གསུང་ཐུགས་ཀྱི་རྟེན་ངོ་མཚར་ཅན་མང་པོ་ཞལ་བཀྲམ།
མཆོད་པ་བཟང་པོ་རྟག་ཏུ་ཕུལ། ཆོས་ཆེ་ཕྲ་རྣམས་ཀྱང་སྨར་བར་གསུངས། ཐུགས་དམ་ཡང་འཕེལ་བས་སྔར་ཞལ་མ་གཟིགས་པའི་ལྷ་རྣམས་ཀྱང་འདིར་མཐོང་། སུམ་ཅུ་རྩ་གསུམ་པའི་རྔ་སྒྲ་དང་། དགའ་ལྡན་པའི་མཆོད་པའི་སྒྲ་སྔར་ཡེ་ཐོས་མ་མྱོང་བ་སྙན་ཞིང་གདངས་མི་འདྲ་བ་མང་དུ་ཐོས། སྒྲ་དེ་རྣམས་ཀྱང་སྔོན་དུ་རོལ་མོའི་སྒྲ་རང་དུ་ཐོས་པ་ལ། མཇུག་ཏུ་ཆོས་ཀྱི་སྒྲ་མི་འདྲ་བ་དུ་མར་གྲག་གསུང་ངོ་། ། དེའི་དུས་སུ། ལ་སྟོད་བྱང་གཙང་གསོའི་དགེ་སློང་བསོད་ནམས་མཛེས་ཀྱིས་ཆོས་རྗེ་པཎ་ཆེན་གྱི་སྙན་པ་ཐོས་ནས་བྱོན་པས་སླས་མོ་ཆེར་མཇལ། བདག་གི་རབ་བྱུང་བསྙེན་པར་རྫོགས་པ་བྱས་ནས་ད་ལྟ་ཡན་ཆད་ལ་སོ་སོར་ཐར་པའི་སྡོམ་པ་དང་འགལ་བའི་ཉེས་པ་ཤིན་ཏུ་ཕྲ་མོས་ཀྱང་གོས་པར་མི་དྲན།
ཚུལ་ཁྲིམས་རྣམ་པར་དག་པ་བསྲུངས་པ་དེ་བསྔོ་བས་རྒྱས་འདེབས་པར་ཞུ་ཞེས་གསོལ་བས། དབུ་ཞྭ་ཟུལ་ཕུད་ནས་ཕྱག་ཐལ་མོ་སྦྱར་ཏེ། ཕ་ལ་ཕ་ལ། འདི་ལྟ་བུའི་དགེ་སློང་རྒྱ་གར་ཤར་ནུབ་ན་ཡང་མེད་ངོ་མཚར་ཆེ་གསུང་ནས། སྦྱིན་སོགས་བགྱིས་པའི་བསོད་ནམས་དང་། ། ཚུལ་ཁྲིམས་ལེགས་པར་བསྲུངས་པ་དང་། ། དམ་ཆོས་ཡང་དག་མཉན་པ་ཡིས། ། བདག་གིས་བྱང་ཆུབ་མཆོག་ཐོབ་ཤོག ། ཅེས་པས་བསྔོ་བ་མཛད་ནས། ཁོ་བོའི་རྩར་སྡོད་ལ་མཆོད་གནས་གྱིས་གསུང་སྟེ།
བོད་དུ་བཞུགས་རིང་གི་ཕྱག་ཕྱིར་འགྲེངས། དེར་ཡུན་ཅི་རིགས་སུ་ཐུགས་ཕེབས་པས་འགྲོ་དོན་བསམ་གྱིས་མི་ཁྱབ་པ་མཛད། རྒྱལ་སྲས་ལམ་རིམ་བསྡུས་པ་ཆུང་ངུ་གཅིག་སྔར་ལྷོ་སྒོ་ནས་བྱོན་མ་ཐག རྒྱང་རོ་ཡལ་མར་དགེ་བཤེས་རྐྱང་པོའི་ལྷ་ཁང་དུ་མཛད་པ་ལ། ཅུང་ཟད་རྒྱས་སུ་བྱེད་གསུངས་ནས་རྒྱས་ཤོས་དེ་སླས་མོ་ཆེར་མཛད་དོ། ། ཉན་བཤད་སྒོམ་གསུམ་གང་བྱེད་ཀྱང་། སྔོན་འགྲོའི་ཆོས་སྤྱོད་མེད་ཐབས་མེད་གསུངས་ནས། ཆོས་སྤྱོད་བསྡུས་པ་གཅིག་ཚོང་འདུས་མགུར་མོར་མཛད་པ་ལ། ཕྱིས་རྒྱས་ཤོས་དེ་ཡང་སླས་མོ་ཆེར་མཛད། པཎ་ཆུང་རྣམས་ལ་ས་སྡེ་དང་ཚད་མ་སྡེ་བདུན་ལ་སོགས་པ་མང་དུ་གསུངས།
དབྱར་གནས་ཀྱི་དུས་སུ་འདུལ་བ་མདོའི་ཊཱི་ཀཱ་སློབ་དཔོན་ཤཱཀྱ་འོད་ཀྱིས་མཛད་པ་དང་། དགེ་སློང་གི་ཚིག་ལེའུར་བྱས་པ་འཕགས་པ་ས་གའི་ལྷས་མཛད་པ་དེ་ཞར་ལ་གསུང་ཞིང་ཞར་ལ་བསྒྱུར་རོ། ། དགག་དབྱེ་ཐོན་ནས། ༈ ཆུ་མིག་རིང་མོར་དགེ་བཤེས་དང་གནས་བརྟན་མང་པོས་ཞུ་ཕུལ་ནས། དབུ་མ་རིན་པོ་ཆེའི་ཕྲེང་བ་དང་དཔེའི་རྒྱན་གསུངས། དེ་ནས་དྲང་སྲོང་སྲིན་པོ་རི་བས་སྤྱན་འདྲེན་ནན་ཏན་ཅན་མཛད་དེ། གཞུ་དང་སྙེ་མོའི་ལམ་ནས་མཚུར་ཕུ་ནས་སྟོད་ལུང་བརྒྱུད་དེ། ཤཱཀྱ་རྣམ་གཉིས་ལ་མཆོད་པ་མཛད། དགེ་འདུན་འཚལ་པས་ཞབས་ཏོག་ཆེར་བྱས་ཏེ་རིམ་གྱིས། ༈ སྐྱིད་ཤོད་ནས་སྲིན་པོ་རིའི་བར་དུ།
འགྲོ་དོན་སྔར་བྱུང་མ་མྱོང་བ་རླབས་ཅན་དག་མཛད་དོ། ། སྲིན་པོ་རིར་བྱོན་ཟིན་ནས་མཚུར་ཕུའི་མདོ་འོ་བའི་རྟ་པ་སྐྱེལ་མི་མང་པོས་བྱིན་རླབས་ཞུས་ཏེ་བཟློག་པར་བརྩམས་པས། ངས་ཁྱེད་ཀྱི་དགོན་པར་བསྡད་པའི་ཚེ། སངས་རྒྱས་ཐོད་པའི་རྒྱུད་ནས་གསུངས་པའི་ལྷའི་རྣམ་འགྱུར་གཞན་དང་མི་འདྲ་བ་གསུམ་དེར་བཞུགས་པས། ཁྱེད་ཀྱི་བླ་མ་གོང་མས་མཁྱེན་པར་འདུག་སྟེ། མ་དར་བས་དར་དུ་བཅུག་ན་གང་ཟག་རྟོགས་ལྡན་མང་དུ་འབྱུང་བར་འདུག ལྷ་དེ་གསུམ་འདིར་གདན་དྲོངས་དང་། ངས་ངོ་སྤྲོད་བྱས་ལ་དེའི་གདམས་པ་བསྟན་གསུངས། དེར་སྐྱེལ་མི་རྣམས་ཀྱིས་ཞག་བདུན་བསྡད་དེ་ལྷ་གསུམ་པོ་གདན་དྲངས། དེ་ཡི་གདམས་ངག་བསྟན།
ཡིད་ཆེས་པ་དང་དངོས་གྲུབ་མང་དུ་བྱུང་སྐད། ལྷ་གསུམ་ནི་བདེ་མཆོག་ཡམ་ཡུམ་གོ་བཟློག་དང་། ཤཱཀ་ཐུབ་སྤྲུལ་སྐུའི་ཡབ་ལ་ཡུམ་རྡོ་རྗེ་མཁའ་འགྲོ་ཅན་དང་། རྡོ་རྗེ་དྲིལ་བུ་མཉམ་སྦྱོར་གྱི་དཀྱིལ་འཁོར་ལྷ་ལྔ་མ་རྣམས་སོ། ། དེ་ནས་སྲིན་པོ་རིའི་དབྱར་གནས་ལ་ཆོས་མངོན་པ་ཀུན་ལས་བཏུས་ཀྱི་རྣམ་བཤད་སློབ་དཔོན་ཡེ་ཤེས་བཤེས་གཉེན་གྱིས་མཛད་པ་སྔར་བོད་དུ་མ་འགྱུར་བ་དེ་བསྒྱུར། སྤྱི་ཆོས་ལ་རྒྱལ་པོ་མྱ་ངན་མེད་ལུང་བསྟན་པའི་མདོ་དེ་ཉིད་དང་། དཔེ་བརྒྱ་པ་ལས་ཀྱི་འཁོར་ལོ་བསྟན་པ་གསུངས། རྗེ་བཙུན་བྱམས་པའི་ཆོས་ལྔའི་རྣམ་བཞག་དང་། དབུ་མ་རིག་པའི་ཚོགས་རྣམས་གསུངས། སྲིན་པོ་རིའི་བླ་མ་གདན་ས་བ་ཆེན་པོ་དེ་ཉིད་ཀྱིས་ཞུས་ནས།
བྱམས་ཆོས་རྣམས་ཀྱི་ཁྲིད་སྐོར་དང་། རིག་ཚོགས་ཀྱི་ཁྲིད་སྐོར་དང་། སྤྱོད་ཕྱོགས་ཀྱི་ཁྲིད་སྐོར་རྣམས་ཀྱང་ཞུས། དགེ་བའི་བཤེས་གཉེན་གཡེ་རྒན་དང་། གཉལ་གྱི་ཟངས་མོ་ཆེ་ལ་སོགས་པས་རྒྱལ་སྲས་ལམ་རིམ་གྱི་ཁྲིད་རྒྱས་བསྡུས་རྣམས་བསྐྱངས་སོ། ། དེའི་ཚེ་ཡུལ་གཙང་གི་ཤབ་སྨད་ཁྲོ་ཕུའི་ཕོ་བྲང་ན་དགའ་ལྡན་བྱམས་པའི་གཙུག་ལག་ཁང་བཞེངས་པའི་ཤིང་ཆ་རྣམས། ལྷོའི་མོན་ཡུལ་ནས་འདྲེན་པ་ལ་སོགས་པའི་སྟ་གོན་བྱེད་ཅིང་ཡོད་དོ། ། དེའི་ཚེ་ལ་སྟོད་སྟག་སྡེའི་མ་གཅིག་བློན་རྒྱན་ཞེས་བྱ་བ་མཁའ་འགྲོ་མར་གྲགས་པ་འཁོར་དང་བཅས་པ་ཞིག་གིས་ཕོ་བྲང་གི་ཤིང་འདྲེན་པ་ལ་སོགས་པའི་ཞབས་ཏོག་བྱས་པ་དང་། དེའི་དུས་ན་དབུས་ཡར་ལུངས་འཆོས་ཀྱི་འ་ཞ་ཇོ་སྲས་ཞེས་བྱ་བའི་བཙུན་པ་ཞིག་གིས་ཀྱང་ལྷ་ཁང་གི་གྲོགས་ལྡན་ལ་སོགས་བྱས་པ་ལས། བཙུན་པ་དེས་ཀྱང་ནོངས་པ་ཅི་ཡང་མེད་པ་ལ།
ཕན་ཚུན་གྱི་ཕྲ་མ་ཞིག་ལ་བརྟེན་ནས། བློན་རྒྱན་གྱི་གཡོག་པོ་བརྟག་དཔྱད་དང་མི་ལྡན་དང་ཁ་ཅིག་གིས་མིག་ཕྱུང་བར་གྱུར་ཏོ། ། དེའི་ཚེ་ན་ཆོས་རྗེ་པཎ་ཆེན་ལོ་ཙྪ་བ་དང་བཅས་པས། དྲང་སྲོང་སྲིན་པོ་རིགས་གདན་ཕེབས་ནས་ཆོས་རྒྱལ་མྱ་ངན་མེད་ལུང་བསྟན་པའི་མདོའི་རྣམ་བཤད་དང་། ཆོས་མངོན་པ་ཀུན་ལས་བཏུས་ཀྱི་འགྲེལ་པ་ལ་སོགས་པ་གཞུང་ཆེ་ཆུང་དང་མན་ངག་མང་པོ་བསྒྱུར་ཞིང་བཞུགས་པའི་སར་གསན་ཏེ། ལོ་ཙྪ་བས་བདག་གི་བྱ་བ་ལས་ཀྱི་མཐའ་འདི་ལྟ་བུ་ལ་བརྟེན་ནས། དགེ་སྦྱོང་གི་མིག་ཤོར་བ་ནི་འཇིག་རྟེན་ན་དཔེ་མེད་དོ་ཞེས་མྱ་ངན་དང་སེམས་ཁྲལ་དཔག་ཏུ་མེད་པ་ཡང་བྱས། ཡུལ་དུ་ཕོ་ཉ་བ་སྤྲིངས་ནས་གནོད་བྱེད་དེ་དག་མ་ལུས་པར་ཡང་ཚར་བཅད། མིག་སྟོང་གཞན་པས་བདུན་འགྱུར་གྱིས་ཆེ་བ་ཡང་བྱིན། དེའི་དོན་དུ་བཤགས་པ་དང་གསོལ་འདེབས་ཀྱི་མཆོད་པ་རྣམ་པ་མང་པོ་ཡང་བྱས།
ཐབས་གཞན་མེད་པས་རང་གི་ཡི་དམ་གྱི་ལྷ་ལ་ཡུས་ཀྱིས་བརྣངས་ཤིང་རང་གི་ལས་སུ་བྱ་བ་ལ་སྒྱིད་ལུག་པ་དང་ཡི་ཆད་པས་སྨྲེ་སྔགས་ཀྱི་གསོལ་འདེབས་ཀྱང་མཛད། དུས་ཕྱིས་ལོ་ཙྪ་བ་ཡང་དེའི་རྣམ་ཐར་མཐོང་བས་ཡིད་སྐྱོ་བ་ཆེར་སྐྱེས་ཏེ་བྱམས་ཆེན་ཕོ་བྲང་དང་བཅས་པ་བཞེངས་པ་ཡང་རྙེད་གྲགས་ལ་སོགས་པའི་ཀུན་སློང་དང་མ་འདྲེས་པར་སྙིང་ཐག་པ་ནས་ཐེག་པ་ཆེན་པོ་ཁོ་ནའི་བསམ་སྦྱོར་བཟང་པོས་རྩེ་གཅིག་ཏུ་བཞེངས། ལོང་པ་ཡང་ཡུན་རིང་པོར་བླ་མཆོད་བྱས་ནས་རིམ་གྱིས་སྡིག་པ་དག་པའི་རྟགས་མང་པོ་བྱུང་། ཤི་འཕོས་ནས་དགའ་ལྡན་དུ་དམ་པའི་ཆོས་ལོངས་སྤྱོད་པའི་མན་ངག་ཀྱང་ཐེབས་ཏེ་མཐར་རང་ཡུལ་དུ་སོང་ནས། འཆོས་ཀྱི་ངོ་དགའ་ཞེས་བྱ་བར་མིག་སྟོང་གི་ཡོ་བྱད་བླངས་པ་རྣམས་ལ། སྐུ་གསུང་ཐུགས་ཀྱི་རྟེན་ཕོ་བྲང་དང་བཅས་པ་ཡང་བཞེངས། སྒྲུབ་པ་སྙིང་པོར་བྱས་ཏེ་དགེ་སྦྱོར་ཁྱད་པར་ཅན་རྒྱུད་ལ་སྐྱེས་པར་གྱུར་ཏོ། ༈ །དེ་ནས་སྲིན་པོ་རིར་གཞི་བཟུང་ནས་ཤར་ནུབ་ལྷོ་བྱང་མང་པོར་གདན་དྲངས་པ་དང་། ཆོས་སྣ་ཚོགས་བསྟན་པ་ནི་བརྗོད་ཀྱིས་མི་ལང་ངོ་། ། ཡང་བསམ་ཡས་ཆོས་འཁོར་གྱི་བདག་པོ་ལྷ་ཞི་བ་འོད་བྱ་བས།
མ་གཅིག་ཡུམ་བུ་འདས་པའི་དགེ་སྦྱོར་ལ་གདན་དྲངས་ཏེ་བསམ་ཡས་ཀྱི་རྣམ་ཐར་གཟིགས་པས་ལྷ་དང་ལྷ་ཁང་གི་བཀོད་པ་ནི་ལེགས། བྱི་དོར་འདི་བས་ལེགས་པ་གཅིག་བྱེད་ཐང་། བི་ཀྲ་མ་ཤཱི་ལའི་བྱི་དོར་བྱེད་མཁན་དང་དུས་མཚུངས་སུ་འདུག་གསུངས། ཡུ་འབོག་གི་ཁྲི་ལ་ལོ་པཎ་བསྒྲིགས་ནས་རིན་པོ་ཆེ་བདུན་གྱི་ཆོས་གསུངས། དད་པ་འཁོར་ལོ་རིན་པོ་ཆེ་ལ་ཆོས་ལྔ་སྟེ། རྒྱུ་ལྷག་པའི་བསམ་པ་བཟང་པོ་གསེར་ལས་གྲུབ་པ་དང་། རྐྱེན་ངན་པས་མི་འགྱུར་བའི་ལྟེ་བ་བསྟན་པ་དང་། ཤེས་རབ་དང་མཚུངས་པར་ལྡན་པའི་རྩིབས་རྣོ་བ་དང་། དགེ་ཆོས་མང་པོས་མཐའ་བསྐོར་བས་ཁོར་ཡུག་བཟང་པོ་དང་། ཕྱོགས་ཀུན་ཏུ་བསྐོར་ཏེ་བར་དུ་གཅོད་པ་ཐམས་ཅད་བཅོམ་ནས་དགེ་ཚོགས་མ་ལུས་པའི་སྣ་འདྲེན་པའོ། །
ཞེས་བྱ་བ་ལ་སོགས་པའོ། ། ཉི་མ་འགའ་ཞིག་གི་རྗེས་སུ་ཆོས་རྗེ་མཆིམས་ཕུ་དང་བསམ་ཡས་ཕུ་རུ་གདན་དྲངས་པའི་ཚེ། གཉལ་པ་ཞང་ལོ་ཞེས་བྱ་བས་སྐྱེ་བོ་ཕལ་མོ་ཆེ་རྣམས་བསྡུས་ནས། ཡུ་འབོག་གི་ཁྲི་ལ་སྡེབ་ཆོས་ཚིག་འགའ་ཞིག་བཤད་པ་དང་། ཇོ་གདན་གཙང་པོ་བའི་ཉམས་སྣང་དུ། དབུ་ཚལ་གསེར་ཁང་གི་ཁྲོན་པ་ནས་བུད་མེད་གཡུའི་ཁ་ཐོག་ཏུ་འདུག་པ་གཅིག་འཐོན་ནས་ཨ་ཙ་མ། ཨ་ཙ་མ། ཇོ་བོ་ཕ་ཝེའི་ཚེའི་བར་ཆད་སྐབས་དེར་བྱས་ཚེ་ལ་གནོད་པ་ཡིན་ནོ། ། ཡུ་འབོག་གི་ཁྲི་ནོན་པ་ལ་སློབ་དཔོན་པདྨའི་བྱིན་རླབས་འཇུག་དགོས་ཟེར་བ་གཅིག་བྱུང་སྐད། ཕྱིས་ཆོས་རྗེ་དང་གསུང་གླེང་བྱུང་བས།
ང་དང་མ་ཧཱ་ལོ་ཙྪ་བ་གཉིས་མིན་པས་ཁྲི་དེར་ཆོས་བཤད་དུ་མི་རུང་བའི་སྣང་བ་གཅིག་ང་ལ་ཡང་བྱུང་གསུངས། ཕྱིས་གཉལ་པ་ཞང་ལོ་སྐུ་ཚེ་ཐུང་བའི་རྟེན་འབྲེལ་དུ་གྱུར་སྐད། ཆོས་རྗེས་ཇོ་བོ་ལྷ་ལ་ཁྱེད་ཀྱི་ཉེ་འཁོར་ན་རྒྱ་དཔེ་ཡོད་ཚད་རྩད་ཆོད་ལ་ཁོ་བོ་ལ་བསྟན་པར་ཞུ་གསུངས་ནས། དེ་བཞིན་དུ་བྱས་པས་སྔགས་རྙིང་མའི་གསང་བའི་སྙིང་པོ་དང་རྩ་ལྟུང་རྒྱ་ཆེར་འགྲེལ་གཉིས་ཀྱི་དཔེ་རྙེད། རྙིང་མ་བ་རྣམས་ལ་བསྟན་དགོས་སྨྲས་པ་ལ་གཉལ་པ་ཞང་ལོས་རྒྱ་ཆེར་འགྲེལ་ཚགས་བྱས། གསང་སྙིང་དགེ་བཤེས་གྲྭ་པ་ཤཱཀྱ་སེང་གེ་ལ་བཅོལ་བ་ཡིན་ནོ། ། མདོ་སྡེ་ལས་རྣམ་འབྱེད་དང་། དཔེ་བརྒྱད་པ་ཞེས་གྲགས་པ་ཞིབ་པར་འཐག་པའི་དཔེ་བྱུང་ནས་ཆོས་རྗེས་དཔེ་སྒྲོལ་དུ་ཕྱག་ཚགས་མཛད། ཕྱིས་སོལ་ནག་ཐང་ཆེར་བམ་པོ་གཉིས་བསྒྱུར་ནས་ལྷག་མ་ལུས། མཁའ་འགྲོ་མ་དྲ་བ་སྡོམ་པ་རྒྱ་མཚོའི་རྒྱུད་དུ།
རྒྱ་དཔེའི་པོ་ཏི་དྲུག་བྱུང་བ་ལ་གསེབ་གསེབ་ནས་མ་ཚང་བ་མང་བས་དཔེ་ཁང་དུ་སླར་བཞུགས་སུ་བཅུག ཐོན་སྟོན་གྱི་དུས་ན་ཆོས་རྗེ་ལ་གསེར་དངུལ་མང་པོ་དང་ན་བཟའ་ཕྲུགས་མང་དུ་ཕུལ། གཏེར་ནས་བྱུང་བའི་རིན་པོ་ཆེ་སྣ་བདུན་དང་། བཀྲ་ཤིས་རྫས་བརྒྱད་ཀྱི་གཟུགས་གསེར་ལས་བྱས་པ་རྣམས་ཕུལ། རིན་ཆེན་སྣ་བདུན་གྱི་ཆོས་བཤད་པའི་རྟེན་འབྲེལ་ཡིན་གསུངས། ལོ་ཙྪ་བ་ལ་རྟ་བཟང་པོ་བཞི་དང་། གསེར་སྲང་བཞི་དང་། གཡུ་རྡོག་བཞི་དང་། དེ་རྣམས་ཀྱི་ཕྱེད་ཇོ་བོ་ཞི་བ་འོད་རང་ལ་ཕུལ་ཏེ། ཇོ་བོས་གཏེར་ཡིག་ཟབ་པ་གཅིག་གནང་བར་ཞུ་འཚལ།
བྱམས་ཆེན་བཞེངས་པ་ལ་རྒྱུ་ཆས་མི་ལྡང་བར་བྱུང་བས་ཞེས་ཞུས། ཇོ་བོས་གཏེར་གྱི་ཁ་བྱང་ཀུན་ང་ལ་ཡོད་དགོས་པ་ཡིན་པ་ལ་སེམས་ཅན་བསོད་ནམས་ལྟར་ཡི་གེ་རྣམས་སྲེ་མོ་དང་ཞུམ་བུས་ཁྱེར་ནས་ཕལ་ཆེར་མི་ལྡོག རེ་རེ་གདའམ་འདུག་ལགས་གསུངས། ཆོས་རྗེ་ན་རེ་རྒྱལ་པོ་ཁོང་རང་ཡང་བཀའ་ཆད་ཞེད་པ་ལས་མི་འོང་། ངས་ཛམ་ནག་གི་སྒྲུབ་ཐབས་ཟབ་པ་གཅིག་སྦྱིན་གྱིས། འོན་ཀྱང་ཆོས་ཉི་ཚེ་མ་ཡིན་པའི་དོན་དུ་བག་ཙམ་རེ་སྤྱད་ཀྱང་དམ་ཚིག་གཉན་པས་ཕན་ཐོགས་དཀའོ་གསུངས། དེ་ལ་སྤྲོ་བ་དྲག་པོས་ཞུས་པས་ཛམ་ནག་རྒྱས་པ་ལ་སོགས་མང་པོ་དང་བཅས་པ་དེ་གནང་། དེའི་ཞོར་ལ་དབྱངས་ཅན་མ་རྒྱས་པ་དང་། གནོད་སྦྱིན་སེང་གེའི་གདོང་པ་ཅན་གནང་ངོ་། ། དེ་ནས་ཡར་སྲིན་པོ་རིར་ལོག་པ་དང་།
འབྲི་ཁུང་པ་དང་། རིན་ཆེན་སྒང་པའི་གདན་འདྲེན་གཉིས་ཀ་འཛོམས་པ་ལ། གསོལ་བ་གདབ་དགོས་པས་ཞག་གསུམ་སྡོད་གསུངས་ནས། རྗེ་བཙུན་སྒྲོལ་མ་ལ་མཆོད་པ་མཛད། ཞག་གསུམ་གྱི་ནང་པར་པཎ་ཆུང་ཁ་ཅིག་འཚོགས་ནས་གསུང་གླེང་བྱུང་བ་ལ། བླ་མ་བི་བྷུ་ཏི་ཙནྡྲ་…རྣལ་འབྱོར་ཟླ་བ་ན་རེ། ནོར་འབྲི་ཁུང་པ་མང་ཟེར་ཏེ། ཕྱག་རྒྱ་ཆེན་པོ་བ་འདི་བརྫུན་ཆེ་བ་ཡིན་ཟེར་བྱས་པས། ཆོས་རྗེའི་ཞལ་ནས། བུདྡྷ།
བུདྡྷ། དེ་སྐད་བྱར་མི་རུང་ངོ་། ། ན་ནིང་སྔར་གླས་མོ་ཆེ་ན་ཡོད་པའི་ཚེ་ཇོ་སྲས་ཉི་མས་ངའི་ཉེ་གནས་བྱས་པ་ལ། འབྲི་ཁུང་པའི་ཁམས་པ་ཧྲུལ་པོ་གཅིག་གིས་ཆོས་གོས་བསླངས་པའི་དུས་སུ་ངས་སྣམ་བུ་བྱིན་པས་མ་འདོད་དེ་ངའི་ཆོས་གོས་ལ་འཐེན་པ་དང་། ཇོ་སྲས་ཉི་མས་དེ་ལ་ཕུལ་བརྡེག་བྱས་པས་འགྱེལ་ཏེ་ཀ་བ་ལ་སྣ་བརྡབ་པས་ཁྲག་མང་པོ་བྱུང་། དེའི་ཚེ་ན་ཞག་བདུན་དུ་རྗེ་བཙུན་མ་འཕགས་མ་ངའི་ཡན་ལག་བདུན་པའི་ཡུལ་མཛད་དུ་མ་བཞེད། ནན་ཏན་བསྐྱེད་པས་ཀྱང་སྐུ་རྒྱབ་བསྟན་ནས་ཞལ་ཡེ་མི་སྟོན་པ་བྱུང་། དེའི་རྒྱུ་མཚན་དྲིས་པས། བཙུན་པ་དེ་ནཱ་གརྫུ་ནའི་སློབ་མ་ཡིན་ཏེ་ཁྱེད་ཀྱི་ཞབས་འབྲིངས་པས་སུན་ཕྱུང་། སྒྲིབ་སྦྱོང་གནང་བར་ཞུས་པས།
བཙུན་པ་ཆོས་གོས་མེད་པ་ལོ་གྲངས་གཅིག་ལ་ཆོས་གོས་བྱིན་གསུང་། དེས་ན་ནཱ་གརྫུ་ན་གང་ན་ཡོད་མི་ཤེས། པཎྜི་ཏ་ཡང་དེར་སོང་ལ་སྒྲིབ་སྦྱོང་གྱིས། རང་གང་ལ་མོས་པའི་ལྷ་ཁང་བཞེངས་གསུང་། དེར་བླ་མ་བི་བྷུ་ཏིས་ཀྱང་འབྲི་ཁུང་དུ་བྱོན་ནས་རིན་པོ་ཆེ་ཉིད་ལ་སྒྲིབ་སྦྱོང་བྱས་ནས་བསྟོད་པ་ཕུལ། ཕྱིས་སྲིན་པོ་རིར་ལྷ་ཁང་བཞེངས་སོ། ། དེ་ནས་འབྲི་ཁུང་པ་རྣམས་ལ། ངའི་འཁོར་ན་བཀའ་གདམས་པ་དང་སྟན་གཅིག་པ་ལ་སོགས་པ་མང་མས། ཁྱེད་ལ་ལས་ཕྱིན་ཅི་ལོག་བསགས་པ་སྲིད། བསོད་སྙོམས་ཀྱི་རྟེན་གང་དམིགས་པ་ཚུར་སྐྱེལ་བར་ཞུ།
ལུས་ཀྱི་མ་མཇལ་བའི་དོད་ཡིད་ཀྱི་ཡང་ཡང་མཇལ་བར་བགྱིའོ་ཞེས་གསུངས་ནས། སློབ་དཔོན་ཀླུ་སྒྲུབ་ཀྱིས་གསེར་འགྱུར་གྱི་རྩི་འགྲུབ་ལ་ཁད་པའི་རྡོ་དཀར་པོ་དག་གཅིག་སེར་པོར་ལྷང་ལྷང་སོང་བ་ལ་ཇོ་བོ་ལོ་ཀེ་ཤྭ་ར་ཞལ་གསུམ་ཕྱག་དྲུག་པ་བྱས་པའི་རྩིས་ཅན་གཅིག་ཡར་བསྐུར་རོ། ། དེའི་ཕྱིས་ར་སྒྲེང་དུ་དཱི་པཾ་ཀ་ར་ཤྲཱི་ཛྙཱ་ནའི་ལྷ་ཁང་ལྟ་ཞེས་གསུངས་པས་བྱོན་པའི་མར་ལམ་ལ་རྗེ་འབྲི་ཁུང་པས་བསུ་བའི་བཀོད་པ་ཆེན་པོ་དང་འབུལ་བ་རྒྱ་ཆེན་པོའི་གྲབས་ཀ་མཛད་ནས་གདན་དྲངས་ཀྱང་། སྟན་གཅིག་པ་དང་བཀའ་གདམས་པའི་གྲྭ་པ་རྣམས་ཀྱིས་མཇལ་དུ་མ་སྟེར། ཕྱིས་པུར་བོད་དུ་མི་འཇོག་པའི་རྟེན་འབྲེལ་དུ་འབྱུང་བ་ཡིན་སྐད། གསེར་དངུལ་ན་བཟའ་གོས་ཆེན་མང་པོ་དང་རྟ་བཟང་ལ་སོགས་པ་མང་དུ་བསྐུར་ནས། ཆོས་ཀྱི་སྙིང་པོ་མདོར་བསྡུས་གཅིག་ཞུ་གསུངས་ལ། མ་ཧཱ་ལོ་ཙྪ་བ་དང་འཛོམ་པའི་ཚེ་བསྐུར་རོ་གསུངས་ནས། ཆོས་སྐྱེས་བྱ་བ་དེ་ཕྱིས་བསྐུར་བ་ཡིན། དེ་དུས་ཞལ་ཕྲིན་དུ་ངེད་ཅག་དཔོན་སློབ་རྣམས་ཀྱང་།
དགེས་བསྙེན་ཆེན་པོ་ལི་ཙ་བཱིའི་ཆོས་ལ་ཉན་བཤད་དང་མོས་གུས་བྱེད་པ་ཡིན་པ་ལ། ལས་འབྲེལ་གྱིས་བཅིངས་པའི་འཁོར་ཁ་ཅིག་གི་སྟབས་ཀས། ཉེ་གྲགས་ན་ཚིག་གིས་དོགས་པ་ཡིན་པས་སྦྲན་པ་ལ་མ་འོངས་པ་བཟོད་པ་མཛད་པར་ཞུ་གསུང་ངོ་། ། རིན་ཆེན་སྒང་པ་རྣམས་དཱི་པཾ་ཀ་རའི་ལྷ་ཁང་བསྐོར་ལ་འོང་གིས་གསུངས་ནས་བརྫངས། སྔོན་དུ་རིན་ཆེན་སྒང་པ་བསམ་ཡས་སུ་ཡུམ་གྱི་དགེ་རྫོངས་ལ་ཆོས་འཁོར་མཛད་པའི་དུས་སུ་རྣལ་པུར་བ་གཅིག་བྱུང་བ་དང་། དེ་རིང་བསྐལ་པ་བཟང་པོའི་སངས་རྒྱས་སྟོང་གི་ཡ་གཅིག སྐལ་ལྡན་ཤིང་རྟ་བྱ་བ་དང་མཇལ་དགོས་པར་འདུག་གིས་དགེ་སྦྱོར་གྱི་ཐུན་མྱུར་དུ་གྱིས་བྱ་བའི་བརྡ་གཅིག་ཐོས་སྐད། དེ་མ་ཐག་རིན་ཆེན་སྒང་པའི་མཇལ་བ་ཞུ་བས་སླེབ། དེའི་དུས་སུ་མཚན་མོ་ཆོས་སྤྱོད་ཀྱི་དུས་སུ་བྷ་ཌི་ལ། དགེ་བཤེས་དེ་སྐལ་ལྡན་ཤིང་རྟ་ལགས་སམ་དྲིས་པས།
སྐལ་ལྡན་ནི་ཡིན་ཤིང་རྟ་ནི་རྒྱ་མ་སྒང་གི་ལས་དཀས་མི་དམུ་རྒོད་མང་པོ་མཐོ་དམན་བསྙམས་པས་ཆགས་འགྲོ་བར་འདུག འོན་ཀྱང་ཁྱེད་རང་དེར་སྦྲོན་པར་འདུག་པས་ཐེབས་གསུམ་བསྡད་ན་ལས་སྒྲིབ་དག་པར་འགྱུར། ལན་གཉིས་ལས་མ་ཕྱིན་ན་འཆི་ཁར་འཁོར་གྱི་རྩོད་པས་སྟོབས་ལྡན་གྱི་ལས་མ་དག་པ་གཅིག་སོགས་ཏེ། ཡང་སྐྱེ་བ་གཉིས་སམ་གསུམ་ན་ཁྱེད་ལ་བརྟེན་པའི་ལས་དག་པར་བྱ་དགོས་ཤིང་འོང་སྟབས་གཉིས་དག་པར་བྱེད་པར་འདུག་གོ་གསུང་སྐད། བདག་ལ་བརྟེན་པའི་ལས་ཅི་འདྲ་བ་ཞིག་ལགས་ཞེས་ཞུས་པས། ཁྱེད་ཅག་འཁོར་བཅས་སྤྱན་དྲངས་པའི་ཚེ་པཎ་ཆེན་འདི་གཉིས་དགྲ་བཅོམ་པར་གྲགས་པ་ལ་ཤིན་ཏུ་མི་དགོས་པའི་རྒྱ་གར་བཙུན་མ་ཁྲིད་བྱུང་། དགོས་པའི་ལོ་ཙྪ་བ་དེ་མ་བྱུང་ཞེས་ཟེར་བའོ། ། ཞེས་སོ། ། དེ་ཁོ་ན་བཞིན་ཆོས་རྗེ་འཁོར་བཅས་ཕྱིས་སུ་གདན་དྲངས་ནས། ཆོས་འཁོར་རྒྱ་ཆེར་གཟབ་སྟེ་མཛད།
ཕྱིས་སྒྲོལ་མ་འཆི་ཀའི་མན་ངག་ཐིམ་པ་བདུན་བྱ་བ་དེ་ཐུགས་དམ་དུ་ཕོག་པ་ཡིན་སྐད་དོ། ། ཆོས་རྗེ་པས་མཛད་པའི་རྒྱལ་སྲས་ལམ་རིམ་ནས། རྨི་ལམ་ལྟ་བུར་ཕྱི་རོལ་མིན། ། སྒྱུ་མ་ལྟ་བུར་བདེན་དོན་མེད། ། ནམ་མཁའ་ལྟ་བུར་མཚན་ཉིད་བྲལ། ། ཆོས་ཀུན་རང་བཞིན་འོད་གསལ་བའོ། ། ཞེས་བྱ་བ་དེ་གསེར་ཡིག་ལ་བརྒྱ་རྩ་བརྒྱད་བྲིས་ནས། བུ་སློབ་ཆོས་རྒྱུས་ཆེ་ཆེ་རྣམས་ལ་བསྐུར་ཞིང་འདི་ཀ་གཅིག་པུས་ཆོག་གསུང་བ་ལགས་སྐད། དེ་ནས་ཕྱིས། ༈ ལྷོ་བྲག་དང་གཉལ་ལོ་རོ་ནས་རྩེ་དཀར་གྱི་བར་དུ་འགྲོ་དོན་མཛད་པའི་རྣམ་ཐར་མང་དུ་ཡོད་དེ་བྲི་མི་ལང་ངོ་།
༈ །ཡར་ལུངས་སུ་ཀུའོ་དང་སོལ་ནག་ཐང་པོ་ཆེར་ཡང་ཡང་བྱོན་ཡུན་རིང་པོར་བཞུགས་སོ། ། ཐང་པོ་ཆེར་བསོད་སྙོམས་བསླངས་ནས་མི་ཁྲོམ་ཆེས་པས་མ་ཤོངས་ཏེ། ཚ་ཚའི་ཁང་བུ་གཅིག་གི་སྟེང་དུ་ལྷུང་བཟེད་ཟས་ཀྱིས་གང་བ་བཞག་པ་ལྷུང་བཟེད་དྲེད་ནས་ཟས་ཀྱི་ལྡག་ལྡོག་གིས་ཚ་ཁང་མ་རུང་བར་བྱས། ཐུགས་དམ་གྱི་བསྐྱེད་རྫོགས་ཀྱང་མི་གསལ། ཐུགས་བྱིང་བ་ཤས་ཆེ་བས་ཉོག་ཉོག་པོ་ཞིག་བྱུང་བས་བྷ་ཌིའི་…རྗེ་བཙུན་མ་ཞལ་ནས། དཱི་པཾ་ཀ་ར་ཤྲཱི་ཛྙཱ་ན་བྱ་བ་བསྐལ་པ་བཟང་པོའི་སངས་རྒྱས་ཡིན་པ་ལ་དེས་ཁོང་རང་ལ་བསོད་སྙོམས་བྱས་པ་ཐམས་ཅད་འཁོར་བར་མི་ལྟུང་བར་བྱེད་པའི་ལས་དང་སྨོན་ལམ་གྱི་རྟེན་ས་ཚ་བཞུགས་ནས་བསྐོར་བ་བྱེད་པ་ཡིན་པ་ལ་ཁྱེད་ཀྱི་ལྷུང་བཟེད་ནས་ཟས་ཀྱི་ལྡག་ལྡོག་ལྷུང་པའི་ལས་སྒྲིབ་ཀྱིས་ཉེས་པར་བྱས། འདི་ཀ་ཙུག་མ་བཤགས་ན་འཁོར་ཐམས་ཅད་ལ་ཡང་རིམས་ནད་ཀྱིས་འདེབས་པར་འགྱུར་རོ་གསུང་སྐད། དེ་མ་ཐག་ཆོས་རྗེ་ཉིད་ལ་ཕུལ་བའི་ཡོ་བྱད་གང་ཡོད་པ་དགེ་འདུན་གཞི་འགྲོན་ཐམས་ཅད་ཀྱི་སྟོན་མོ་མཛད། རྡོ་རྗེ་རྣམ་འཇོམས་དང་གཙུག་ཏོར་རྣམ་པར་རྒྱལ་མའི་ཁྲུས་ཆོག་མཛད་དོ། ། ཡང་ཐང་པོ་ཆེར་གཉལ་པ་གཙང་ནག་པ་བྱ་བས།
ལོ་ཙྪ་བ་ལ་བགྲོ་གླེང་བྱེད་པའི་དུས་སུ། ཇོ་བོ་རྗེའི་ལུང་གཅིག་དྲངས་པ་ལ་ལོ་ཙྪ་བས་ཁ་བརྙས་བཅོས་བྱས། དེའི་ནང་པར་ནས་སྐད་འགགས་ཏེ། ཚོགས་ཆེན་པོར་ཆོས་འཆད་པའི་འཕྲོ་ཆད། རྒྱུད་བླ་མ་དང་སྐྱེས་རབས་དང་སྤྱོད་ཡུལ་ཡོངས་སུ་དག་པའི་མདོའི་དོན་བསྒྱུར་བ་རྣམས་བར་ཆད། ཟླ་བ་གཅིག་ཏུ་སོས་སུ་མ་བཏུབ་ནས་ཡར་ལུངས་ཀྱི་ཤར་ཕུར་སོང་ནས། ར་མོ་སྨན་ཆུ་འཐུངས་པ་ལ་སོགས་པས་ཀྱང་མ་ཕན། ཆོས་རྗེ་ལ་ཞུས་པས་དཱི་པ་ཀ་ར་ལ་བཤགས་པ་འབུལ་དགོས་གསུངས། དེ་ནས་བཤགས་པ་བྱས་ནས་མཆོད་པ་ཕུལ། དགའ་ལྡན་དུ་ལྷའི་བུ་ནམ་མཁའ་དྲི་མེད་སྐུ་བལྟམས་པའི་བསྟོད་པ་དང་གསོལ་འདེབས་བྱས་པས་མགྲིན་པ་སོས་སོ། །
དེ་ནི་ས་ར་བྷཾ་ཀ་ཞེས་བྱ་བ་མགྲིན་པའི་ནད་ཅུང་ཟད་གཅིག་ཡིན་ཏེ། བཤགས་པ་མ་བྱས་ན་ཛི་བྷཾ་བྷཾ་ཀ་བྱ་བ་འོང་བ་ཡིན་ཏེ། དེ་བྱུང་ན་ལོ་ཙྪ་བ་དིག་པ་དང་ཁྱད་མེད་དུ་འགྱུར་བ་ཡིན་གསུངས་ནས་ལོ་ཙྪ་བས། ཇོ་བོ་ཆེན་པོ་དཱི་པཾ་ཀ་ར་ལ། གསོལ་འདེབས་མེ་ཏོག་མཛེས་པའི་སྙིམ་པ་ཞེས་བྱ་བ་བཀོད་དེ་གསོལ་བ་དྲག་ཏུ་བཏབ་བོ། ། དེ་ཡར་བཅད་ཆོས་རྗེས་ཀྱང་ལོ་ཙྪ་བའི་སྣོད་བརྟག་པ་ཡུན་རིང་དུ་མཛད། དེ་ནས་སམ་ཕྱེ་སྡེར་མ་རེ་ཙམ་ལ་ཡང་གཟུང་འཛིན་ཆེ་ཆེ་འདྲ་བ་རེ་མཛད་པ་ལས། ཟང་ཟིང་ལ་སོགས་པའི་དངོས་པོ་ལོགས་སུ་གནང་བ་ཡེ་མེད་པ་ལས། སྣོད་བརྟགས་པས་ཤིན་ཏུ་ཡང་མཉེས་པར་གྱུར་ཏོ། ། དེ་ཕྱིན་ཆད་ཚེས་བཅུ་ཡར་ངོ་མར་ངོ་གཉིས་ཀ་ལ་དཔལ་བདེ་མཆོག་གི་ནང་མཆོད་རེ་མ་ཆག་པར་མཛད་པ་ཡིན་པ་ལས།
ཁཎྜ་ཀ་པ་ལའི་གཟུགས་ཀྱིས་དྲིལ་བུ་ནམ་བསིལ་བའི་རྗེས་སུ། ཆུ་ཕོ་སྤྲེའུའི་ལོ་བྲེའི་ཟླ་བའི་ཚེས་བརྒྱད་ལ་ཁྲོ་ཕུའི་བྱམས་ཆེན་ལ་རབ་གནས་བྱ་དགོས་པ་ལ་ཆ་རྐྱེན་གྱིས་འཐུངས་སོ། ། པིཎ་ཌ་བའི་སརྦ་དྷ་ན་ཚན་ཌེ་དེ་བ་ཞེས་བྱ་བ་ཟེར་སྐད། དེས་བསྐུལ་ནས་གང་དང་གང་དུ་སྤྱན་འདྲེན་པ་འོན་ཟངས་རི་དང་། གཡོག་གང་བར། གཉལ་ལོ་རོ། ལྷོ་བྲག དབུ་རུ། གཡུ་རུ་ལ་སོགས་པར་ཡང་བསྐྱར་ནས་བྱོན། ༈ ཡར་འབྲོག་ནས་སྟམ་བུལ་གྱི་ལ་ཆེན་པོ་ལ་ཁ་བ་དང་།
ཡུལ་ངན་བྱུང་བས་གསེར་མས་སྐུ་ཀྲོངས་ལ་ཁད་བྱུང་། ལྷོ་བྲག་ནས་གྲོ་ཤུལ་གྱི་ལ་ཆེན་ཉིས་སྦག་ལ་ཁ་བས་གཏིབས་པས་ཤངས་ཀྱི་བར་ནས་ཁྲག་འབབ་པ་ལ་སོགས་པ་ཤིན་ཏུ་ཉེན་པ་དུ་མ་བྱུང་ཡང་། ཆ་རྐྱེན་ཐམས་ཅད་གཞན་དུ་ཡེ་མ་བཏང་བར་དགའ་ལྡན་གྱི་བྱམས་པ་ཁོ་ན་ལ་འབུལ་བ་མཛད། ༈ ཕྱིས་གཙང་དུ་བྱོན་ནས་ཀྱང་ལྷོ་འབྲི་མཚམས་དང་གྲོམ་པ་ས་སྐྱ་ལ་སོགས། ༈ བྱང་གི་ཤངས་འུ་ཡུག་གཙང་རིད་ཉ་རི་ལ་སོགས་པར་བྱོན་ནས་རྒྱས་པ་ཡུམ་ནས་བཟུང་སྟེ། གསེར་གཡུ། ཟངས་ཁྲབ། མཛོ་རྟ། དར་ཟབ། སྣམ་གོས།
ཁབ་སྐུད་ཀྱི་བར་དུ་བསམ་གྱི་མི་ཁྱབ་ཅིང་འཇིགས་སུ་རུང་བ་གནང་སྟེ། འདོད་འཇོའི་བ་མོ་བྱ་བའི་ཡི་གེ་ལོགས་ན་ཡོད་དོ། ། སྐབས་གཅིག་ཏུ་ལྷའི་བྱ་བ་རྒྱ་ཆེས་པས་སྒྲུབ་པར་དཀའ་བ་དང་། ཞབས་དྲུང་ན་ཡོད་པའི་རྒྱ་གར་བ་དང་གདན་གཅིག་པ་ལ་སོགས་པས་ཀྱང་སྔར་ཆ་རྐྱེན་ཐུག་མེད་བཏང་བས་ཚལ་བར་རིགས་སྙམ་པ་དང་། ཕྱི་རོལ་གྱི་ཟེར་སྒྲ་ལས་ཀྱང་། བྱམས་ཆེན་གྱི་བཟོ་མྱུར་དུ་བྱས་ན་ཚར་ནས་འོང་སྟེ། འོན་ཀྱང་འདི་ཀ་ནས་ནོར་མང་པོ་སྡུད་པའི་བསྙད་ཀ་བྱེད་ཚར་བར་མི་བྱེད་པ་ཡིན་ནམ་ཟེར་བས། དེ་ལ་དོགས་པ་བཅད་པའི་ཕྱིར། བྱམས་ཆེན་ལ་འབུལ་བ་དེ་ཙམ་ཡིན་ནོ། ། ད་ནི་རྗེ་བཙུན་སྒྲོལ་མའི་སྐུ་གཅིག་བཞེངས་སོ་ཞེས་ཀྱང་གསུངས།
སྟག་རིས་ལོ་ཙྪ་བ་ཞེས་བྱ་བ་ལོ་མང་དུ་རྒྱ་གར་དུ་བཞུགས་པ་གཅིག་ལ་བརྫུན་མི་འོང་བས་ཇི་ཙམ་ཚར་ལྟོས་ལ་ཤོག་གཅིག་ཅེས་ལྟར་བཏང་བ་ལས་དབུ་དང་པུས་མོའི་ལྷང་ང་ནོར་བའི་ལོ་རྒྱུས་ཡོད་དོ། ། བཤེས་གཉེན་ལ་ལས་ཀྱང་རྗེ་བཙུན་སྒྲོལ་མ་བཞེངས་ན་ངེད་ཀྱིས་འདི་དང་འདི་ལྟར་བྱའོ་ཞེས་བྲོད་ཀ་བསྐུར་བ་ལ་སོགས་པ་བྱས་པ་ན། ཇོ་མོ་ཉིད་ལ་གསོལ་བ་གདབ་གསུང་སྟེ་ཟླ་ཕྱེད་སྐུ་མཚམས་མཛད་དོ། ། དེའི་ཚེ་ལོཙྪ་བ་སོལ་བ་སྒྲུབ་པའི་དོན་དུ་བུད་མཁར་རྟགས་བསོད་སྙོམས་བྱེད་ཅིང་ཡོད་པ་ལས། ཆོས་རྗེས་འབུལ་འཕྲོ་བཅད་ན་མི་ལེགས་པའི་རྒྱུ་མཚན་མང་ཞིག་འབྱུང་བར་མཐོང་ནས། རྗེ་བཙུན་སྒྲོལ་མ་ལ་གསོལ་བ་གདབ་པའི་ཕྱིར། རྣམ་སྲས་ལ་ངོ་ཆེན་བྱེད་པར་ཞུ་སྙམ་ནས་ནུབ་རེ་རེ་ཞིང་ཡང་གཏོར་ཆེན་མ་ཆག་པར་ཕུལ་ལོ། ། དེ་ནས་ཟླ་བ་ཕྱེད་འདས་པ་ན་བུད་ཀྱི་ཇོ་སྲས་དཔལ་ཆེན་འོད་བྱ་བས་ཞབས་ཏོག་བྱས་ནས་སོལ་བའི་ཆ་རྐྱེན་གྱིས་མ་ལྡང་བས་གྲོས་ཇི་ལྟར་བྱ་ཞེས་ཡིད་མ་བདེ་བར་གནས་པའི་ནུབ་མོ་རྨི་ལམ་དུ་ཆོས་རྗེས་ས་སྐྱ་ནས་ཨ་ཙ་ར་གཅིག་སྤྲིངས་པ་ཡིན་ཟེར། སྐུ་ཁམས་བཟང་ངམ་དྲིས། སྤྱིར་བཟང་སྟེ།
ཨཱརྻ་ཏ་རས་རླུང་ཡབ་གཅིག་རྒྱབ་པས། བག་ཙམ་སྙུང་ཟེར། དེའི་རྒྱུ་མཚན་དྲིས་པས། ངའི་མིང་པོ་བྱམས་པའི་སྐུ་མ་ཚར་བར་འཕྲོ་བཅད་ནས་སྒྲོལ་མའི་སྐུ་བཞེངས་པ་ཨུད་མད་ལྟར་སོང་བ་ཡིན་གསུངས་ནས་རྒྱབ་བོ་ཟེར། དེ་ནས་གྲོ་ག་ལ་རྒྱ་ཡིག་བྲིས་ནས་གསེར་གཡུ་ཤ་མར་བལ་སྣམ་ལ་གྲས་པ་སྲང་སུམ་བརྒྱ་རྗེ་བཙུན་བྱམས་པ་ལ་འབུལ་བས། ཇོ་སྲས་ཉི་མ་ལེན་དུ་ཐོང་། པོ་ཏི་ལྔ་བརྒྱ་དང་བདུན་ཅུ་ཁྱེད་རང་གིས་སྤྱན་འདྲེན་དུ་ཤོག་གསུང་བ་འདུག འདི་བདེན་ན་དཔེ་མེད་དེ་རྨི་ལམ་ཡིན་ཏེ་འོང་ཞེས་སྨྲས་པས། ཨ་ཙ་ར་དེས་སྙུག་མའི་གདོང་པོ་སྦོམ་པོ་གཅིག་བླངས་ནས་དེ་ལ་དབྱུག་པ་གཅིག་རྒྱབ་པས་སེར་ཁ་ཤིག་ཤིག་བྱུང་། རྨི་ལམ་ཡིན་ན་འདི་ལ་ལྟོས་དང་ཟེར།
སེར་ཁ་ནས་བལྟས་པས་གསེར་གྱི་སྒྲོམ་བུ་དར་གྱི་ཐི་གུ་ན་རེ་བ་གཅིག་དང་། གཡུ་ལྟ་མིག་སྔོ་སི་རི་བ་མང་པོ་ཚིག་ཚིག་འདུག ནས་བཟང་མོ་དང་འབྲས་དཀར་མོ་སི་ལི་ལི་ཐོན་བྱུང་བས་དངོས་གྲུབ་ཀྱི་འབྲུ་ཡིན་ནོ། ། གཉེར་གྱིས་ཤིག་ཟེར། དེ་ནས་ཨ་ཙ་ར་བཀྲེས་ཟེར་ནས། ཇ་སྐོལ་གྲོ་དྲངས་བྱས་པས། དྲོ་བཟང་དུ་དྲོངས་ཞག་རེ་ལ་འཚོ་བ་ཐེབས་རེ་འདྲེན་པ་དེ་བཟང་དུ་དྲོངས། ངེད་ལས་བྱེད་པ་ཚོ་ཁྱེད་ཅག་གིས་མི་ཚོར་བར་འདུག་ཟེར་བ་རྨིས། དེ་ཕྱིན་ཆད་རྣམ་སྲས་ཀྱི་གཏོར་མ་རྒྱུན་དུ་མ་ཆད་པ་དེ་བྱས་སོ་གསུང་ངོ་། ། དེ་ལྟ་བུའི་ལྟས་དེ་གཞན་ལ་གསང་ནས་བདེན་བརྫུན་རྟོག་པ་ལ་བང་ཆེན་པ་གཅིག་ས་སྐྱར་བཏང་བའི་ལམ་དུ།
རྣལ་འབྱོར་པ་རིན་ཆེན་བཟང་པོ་བྱ་བ་སྔར་ནས་ཡང་ཡང་ཆོས་རྗེས་བང་ཆེན་ལ་བཏང་བ་གཅིག་ཕྲིན་ལ་བཏང་བྱུང་། རྨི་ལམ་ཇི་ལྟ་བར་བྱུང་ནས་ཇོ་སྲས་ཉི་མ་ཀ་ཆའི་གཉེར་ལ་སྔོན་དུ་བཏང་། ཕྱི་ནས་ལོ་ཙྪ་བ་རང་གི་ཕྱིན། རྒྱས་པ་ཚར་གཅིག་ཆོས་རྗེ་བ་དང་རྗེས་ས་སྐྱ་པ་གཉིས་ལ་ཐུན་མོང་དུ་ཕུལ་བ་ཁྱེད་མ་དགོས་འདུག་ཏེ་ཞུ་ཕུལ་ཀྱང་མ་གསན། དེའི་རྒྱས་པ་ཚང་བ་གཉིས་གཞིར་བཞག པོ་ཏི་ལྔ་བརྒྱ་དང་། བདུན་ཅུ་ཁྲོ་ཕུར་གདན་དྲངས། ཕྱིས་རབ་གནས་ཆེན་མོ་ཚར་ནས་གཏང་རག་གི་སྟོན་མོ་མཛད་པའི་དུས་སུ་པོ་ཏི་མང་པོ་སྡེ་དགོན་རྣམས་སུ་ཕུལ་ཞིག་གསུངས་ནས་ཕུལ་ལོ། ༈ །ཡང་ཕྱིས་ཤངས་ཀྱི་ལུ་གུ་གདོང་བྱ་བར་ཇོ་བོ་དེབ་ཙེ་བའི་འབངས་ཕྱུག་པོ་འབུམ་ཕྲག་གིས་གདན་དྲངས་ནས་ཡུན་རིང་དུ་བཞུགས་པ་ལ། ལོ་ཙྩ་བས་མཇལ་དུ་ཕྱིན་པས་བསོད་སྙོམས་འབུལ་བ་མང་པོས་འདྲེན་ལུགས་མ་ལེགས་པ་ལ་བཀའ་བཀྱོན་བག་ཙམ་རེ་མཛད་པ་ལ།
ཨ་ཙ་མ་ཐུགས་འདི་བས་ལྷོད་ཙམ་གཅིག་མཛད་ན་སྙམ་པ་གཅིག་བྱུང་སྐད། དེའི་ཚེ་གུང་ཐང་གི་ཇོ་བོ་མགོན་པོ་དཔལ་འཁྲུག་པས་ཐུགས་སུན་ཕྱུང་སྟེ། ཆོས་རྗེའི་དྲུང་དུ་རབ་ཏུ་བྱུང་ཞིང་ཆིག་རྫོགས་མཛད་པའི་ལས་ཀྱི་སློབ་དཔོན་ལོ་ཙྪ་བས་བྱས་པ་ལ། ཕྱིར་ཆོས་རྗེའི་དྲུང་དུ་ལས་ཆོག་བྱེད་པ་ལ་སྐྱོན་མང་པོ་ཐོགས་འགྲོ་བས་ཀྱང་དཀའ། ཁྱད་པར་དུ་སཾ་སྐྲི་ཏའི་སྐད་ཀྱིས་བྱ་དགོས་པས་ཤིན་ཏུ་བག་ཚ་བར་ཡོད་དེ། འོན་ཀྱང་ལོ་ཙྪ་བས་ཆོ་ག་ལེགས་པར་བྱུང་བས་ཆོས་རྗེའི་ཞལ་ནས་ལོ་ཙྪའི་ངག་ནི་ལེགས་ཆོ་ག་བཟང་པོ་བཟང་པོ་ཤེས། སེམས་ནི་ངའི་བསོད་སྙོམས་འབུལ་བ་ལ་མི་ལེགས་བྱེད་བཟང་པོ་མ་ཡིན་གསུང་། སྙིང་ཁར་ཕྱག་མཛུབ་བཙུགས་ནས་འདི་ན་མི་ལེགས་ཡོད་གསུང་། འདི་ལྟ་བུའི་རྣམ་ཐར་གཞན་དང་གཞན་ཡང་བསམ་གྱིས་མི་ལང་པ་དེ་ཡི་གེ་མང་བས་འཇིགས་ནས་མ་བཀོད་དོ། ། འབྲི་མཚམས་ཀྱི་འགྲོན་ལྷར་ལོ་ཙྪ་བ་ཆོས་རྗེ་ལ་མཇལ་དུ་འགྲོ་སྙམ་ནས་རག་དུང་གཅིག་བརྡེགས་པ་ལ།
རག་དུང་གི་ལྦ་བའི་མཚམས་སུ་བུ་ག་གཅིག་འདུག་པ་ལྷ་ཆེན་པོ་བསྒྲིགས་པའི་བཟོ་རས་དུམ་བུ་ཞིག་གི་ལྡན་པ་བྱས། སྐྱིལ་ཀྲུང་ལ་ཞབས་གཉིས་བསྣོལ་མཚམས་བག་ཙམ་གཅིག་མ་འགྲིག་པར་བྱུང་བས་ཞབས་གཡོན་པའི་ངར་གདོང་པ་ལ་ཨེན་ཙམ་གཅིག་བརྐོས་པས་སྐུ་འོ་བརྒྱལ་བ་འདྲ་ཡང་འགྲིག་པར་བྱུང་ངོ་། ། འགྲོན་ལྷར་ཕྱག་མཇལ་ནས་རག་དུང་ཕྱག་རྟེན་བྱས་པས་ལོན་དུ་མ་བཞེད་དེ་མི་ལེགས་ཡང་ཡང་གསུང་། དེ་ཅི་ཙུག་ལགས་ཞུས་པས་སངས་རྒྱས་མང་པོ་སྐྱེ་བ་འདིས་ཟོས་པས་མེད་པར་བྱས། དགའ་ལྡན་དུ་ཆོས་ཀྱི་སྒོམ་པ་མང་པོ་སྐྱེ་བ་འདི་རུ་ཟོས་ནས་མེད་པར་བྱས་གསུང་། དེའི་དོན་གོ་ནས་བཟོད་གསོལ་དུ་རྗེ་བཙུན་བྱམས་པའི་ལུགས་སྐུ་ཆུང་ངུ་དེ་བཞེངས། དེ་ནས་སྐུ་ཁམས་བཟང་ངམ་དྲིས་པས། ཕ་གི་ན་བྱམས་པ་བཅོམ་ལྡན་འདས་ཀྱི་རྐང་པ་མི་ལེགས་ཡོད། ང་ལ་རྐང་པ་ཨ་ན་ན་ཡོད། ཕ་ཀི་ན་མི་ལེགས་མེད་ང་ལ་མི་ལེགས་མེད་གསུང་ངོ་།
༈ །དེ་ནས་རྗེ་བཙུན་བྱམས་མགོན་གྱི་སྐུ་ཡོངས་སུ་རྫོགས་པར་བཞེངས་གྲུབ་ནས། ཡང་དེའི་ཚེ་སིང་གྷ་གླིང་གི་དགྲ་བཅོམ་པས་བསྐུར་བའི་བ་སོའི་ཟ་མ་ཏོག་རིང་བསྲེལ་གསུམ་དང་བཅས་པ་དང་། མེ་ཏོག་པདྨོ་དཀར་པོ་དང་། རྒྱ་གར་ཤར་ཕྱོགས་བྷ་ལེན་དྲའི་རྒྱལ་པོས་ཆོས་རྗེ་ལ་ཕུལ་བའི་དུང་གཡས་སུ་འཁྱིལ་བ་ཆུང་ངུ་གསུམ་དང་བཅས་པ། ཆོས་རྗེས་དགེ་སློང་ལོ་ཙྪ་བ་བྱམས་པའི་དཔལ་དང་། དགེ་སློང་ཉི་མ་བསོད་ནམས་དང་། དགེ་སློང་རྡོ་རྗེ་འཕན་དང་གསུམ་ལ། སིང་གྷ་གླིང་གི་དགྲ་བཅོམ་པས་བསྐུར་བའི་བསྐུར་ལུགས་ཀྱི་གཏམ་རྒྱུད་མན་ངག་དང་བཅས་པ་གསུངས་ཤིང་གནང་། བ་སོའི་ཟ་མ་ཏོག་ཁ་ཕྱེ་བས། རིང་བསྲེལ་གཅིག་ལ་ལྔར་འཕེལ་འདུག་གསུངས་ནས།
ཟ་མ་ཏོག་དེ། དེ་བཞིན་གཤེགས་པའི་རིང་བསྲེལ་གསུམ་དང་བཅས་པ། གླ་རྩི་དང་ག་བུར་ལ་སོགས་པས་གྲིལ་ཏེ་ཟབ་པའི་རྟེན་འབྲེལ་བསྒྲིགས་ནས་དུང་ཆུང་གཡས་འཁྱིལ་གསུམ་གྱི་བརྒྱན་ཏེ། མཆོད་བསྟོད་གཟུངས་སྔགས་དང་བཅས་པས་ཐུགས་དམ་མང་དུ་མཛད་ནས་བྱམས་ཆེན་གྱི་ཐུགས་ཁར་བཞུགས། དེ་བཞིན་གཤེགས་པའི་རིང་བསྲེལ་གཅིག་ཆོས་རྗེ་ཉིད་ཀྱི་ཕྱག་ཚགས་མཛད། རིང་བསྲེལ་གཅིག་ལོ་ཙྪ་བ་ལ་གནང་། དགྲ་བཅོམ་པས་བསྐུར་བའི་མེ་ཏོག་པད་མོ་གཅིག་བྱམས་ཆེན་གྱི་དབུ་ལ་བཞག མེ་ཏོག་གཅིག་ལོ་ཙྪ་བ་ལ་གཏད་ནས། ཆུ་ཕོ་སྤྲེའུ་ལོ་བྲེའི་ཟླ་བའི་ཚེས་གསུམ་ནས་ཚེས་བཅུ་གསུམ་གྱི་བར་དུ་རབ་གནས་ཆེན་པོ་མཛད། ང་ལ་མངའ་གསོལ་བའི་ནུས་པ་ཅི་ཡང་མེད་དེ།
དགའ་ལྡན་གྱི་རྗེ་བཙུན་ཁོང་རང་གིས་གཟིགས་ཤིང་མཁྱེན་ཡོད་པས་ཁོང་རང་ལ་ཞུ་བ་ཡིན་གསུང་། དེའི་ཚེས་བརྒྱད་ལ་རོལ་མོའི་སྒྲ་ཆེད་དུ་དཀྲོལ་བ་མེད་པར་མང་པོས་ཐོས་པ་ཡང་བྱུང་། སྤོས་ཀྱི་དྲི་རྨད་དུ་བྱུང་བ་ཞིག་གིས་ཕོ་བྲང་ཆེ་ཆུང་ཀུན་གང་བ་དང་། མེ་ཏོག་གི་ཆར་ཁུ་འབངས་འབབ་པ་དང་། འོད་ཆེན་པོ་བྱུང་བས་མཆོད་པ་རྒྱ་ཆེར་ཤོམས་ཤིག རྗེ་བཙུན་གྱིས་ཕྱག་གཡས་བརྐྱང་པའི་སྲིན་ལག་གཅིག་པུ་ཡང་དགའ་ལྡན་གྱི་ཕོ་བྲང་དུ་མ་ཤོང་གསུང་། སྔོན་རྗེ་བཙུན་མི་ཏྲ་ཛོ་གིས། ལོ་ཙྪ་བ་ལ་ཁྱེད་རྗེ་བཙུན་བྱམས་མགོན་དང་ལས་འབྲེལ་ནན་ཏར་ཆེ་བར་ཡོད་པས། ཁྲུ་བརྒྱད་ཅུ་པའི་སྐུ་ཚད་གཅིག་བཞེངས་དགོས་གསུང་། དེ་ཙམ་བདག་གིས་འགྲུབ་པའི་ནུས་པ་མ་མཆིས།
མིའི་ཚད་ཙམ་བཞེངས་པར་ཞུ་སྨྲས་པས། ནུས་པ་འོང་པས་མ་འོངས་པའི་ཚེ་རྗེ་བཙུན་བྱམས་པ་འཚང་རྒྱ་བའི་དུས་སུ། ཡོན་བདག་འཁོར་ལོས་བསྒྱུར་བའི་རྒྱལ་པོ་དུང་ཞེས་བྱ་བ་གླིང་བཞི་ལ་དབང་བྱེད་པ་འབྱུང་བའི་ལོ་རྒྱུས་ཡོད། ཁྱོད་སེམས་མ་ཞུམ་པར་བྱེད་དགོས། ངས་ཀྱང་གསོལ་བ་གདབ་ཚར་ནས་རབ་གནས་བྱེད་པའི་དུས་སུ་ང་ཡང་འོད་ཀྱི་ཕུང་པོའི་གཟུགས་ཀྱིས་འོང་གིས་གསུང་། འོ་ན་དེའི་ཚེ་དངོས་སུ་བྱོན་ནས་མངའ་གསོལ་བ་ཞུ་བྱས་པས། དངོས་སུ་འོང་བའི་རྟེན་འབྲེལ་མི་འཛོམ། འོད་ཀྱི་གཟུགས་སྐུ་སྐལ་བ་ཡོད་པ་མང་པོས་མཐོང་བར་འོང་། མཆོད་པ་བཟང་དུ་ཤོམས་གསུང་བ་ཡོད་པ་ལྟར་འོད་ཟེར་གྱི་ཕུང་པོ་སྤྱིར་བུ་ཙམ་བྱུང་ནས། བྱམས་ཆེན་གྱི་ཐུགས་ཁར་ཐིམ་པ་ལྷ་རྗེ་ར་ཆར་ལ་སོགས་པས་ཀྱང་མཐོང་།
དེའི་ཚེ་ལོ་ཙྪ་བ་ཐུགས་དགེས་ཤིང་སྤྲོ་བར་གྱུར་པས་རྗེ་བཙུན་བྱམས་པའི་བསྟོད་པ་དེ་བརྩམས། སཾ་སྐྲི་ཏའི་སྐད་དུ་ཕར་བསྒྱུར་བས། རྗེ་བཙུན་ཉིད་ཀྱི་བྱིན་རླབས་ཡིན་རྩོམ་པ་ལ་ང་རྒྱལ་མ་བྱེད་གསུང་། སྔར་ཟངས་བཟོ་ཚར་ནས་བསྒྲིགས་ཏེ་བར་ཆད་སྲུང་བ་ཞུས་པའི་ཚེ་ཡང་། ཞལ་ཆོས་གང་གདའ་རྣམས་བཟོ་བོ་ལ་གཞུག་པར་ཞུ་བྱས་པས། ཁ་ཏ་ཞལ་ཏས་འགྲུབ་པའི་རིགས་མ་ཡིན། བྱིན་རླབས་ཀྱིས་འབྱུང་བ་ཡིན་པས་སྟབས་ཀ་གར་སོང་དུ་གྱིས་གསུང་། དེ་ལས་འཕྲོས་ཏེ། གསུང་གླེང་ཞིབ་ཏུ་བྱུང་བས། སྔོན་བོད་ཀྱི་མགར་བས་ཟངས་ལེབ་བརྡུངས་ནས་ཟངས་ལེབ་མཐུག་མཐུག་ཁ་ཅིག་བརྐུས་ཏེ་རྡོ་བཤག་གི་གསེབ་ཏུ་སྦས་པས་གནས་བརྟན་ཡེ་ཤེས་འོད་ཀྱི་རྨི་ལམ་དུ་བསྟན་པ་དང་།
སྐུ་སྟོད་སྐུ་སྨད་ཇི་ལྟར་ཡང་མ་འགྲིག་པ་ལ། ཡང་ལྷ་བཟོ་ཨ་ཁུའི་རྨི་ལམ་དུ་བསླབས་པ་དང་། ཕྱག་གཡས་ཀྱི་ཕྱི་རྟེན་མེད་པའི་བཟོ་ནན་ཏར་དཀའ་བའི་དུས་སུ་ཤིང་བཟོ་བ་དཔོན་སེང་གེ་གྲགས་ལ་འཕྲུལ་འཁོར་རྨི་ལམ་དུ་བསླབས་པ་ཐམས་ཅད་བྱིན་རླབས་འབའ་ཞིག་ཡིན་གསུང་། དེ་ལ་སོགས་པའི་རྟེན་འབྲེལ་ཕྲ་ཞིང་ཕྲ་བ་རྣམས་བྱིན་རླབས་སུ་ཤེས་པས་ཤིན་ཏུ་འཇིགས་ཏེ། ཞབས་ཀྱི་བྱིན་པ་ལ་བརྐོས་པ་དེའི་བཟོད་གསོལ་དུ་སྔོན་རི་བོ་བྱ་རྐང་ཅན་དུ། སློབ་དཔོན་ཐོགས་མེད་ཀྱིས་འཕགས་པ་བྱམས་པ་བསྒྲུབས་པས་ལོ་བཅུ་གཉིས་ཀྱི་མཐར་བྲག་སྟེང་དུ་ཞལ་གཟིགས། དེའི་ཞབས་རྗེས་ཀྱི་རི་མོ་རྡོ་ལ་བྱོན་པའི་ཚད་བླ་མ་བྲག་སྟེང་པ་ལོ་ཙྪ་བས་བོད་དུ་གདན་དྲངས་པ་ལ་དཔེ་བྱས་ཏེ། མི་ཕམ་པའི་ཞབས་རྗེས་བརྒྱ་རྩ་བརྒྱད་བྲིས་ཏེ་སྤེལ། སློབ་དཔོན་ཐོགས་མེད་ཀྱིས་ཞབས་རྗེས་ལོ་གྲངས་བྱས་ནས་སྤེལ། དགའ་ལྡན་གྱི་འཁྱམས་སྨད་སྔོན་ལ་བཞེངས་པའི་རྒྱུ་ཆ་གཅིག་ནི་འདི་ཡིན་ནོ།
༈ །རབ་གནས་ཆེན་མོ་ཚར་བའི་རྗེས་ལ་བཤེས་གཉེན་ཆེན་པོ་མང་དུ་བསྡུས་ནས། ཐུན་མོང་དུ་ཆོས་རྗེ་འཁོར་བཅས་ཁ་ཆེར་མི་བཞུད་པའི་ཞུ་འབུལ་བྱས། ཁྱད་པར་དུ་ཡང་སུ་འཇེབས་འཇེབས་ཀྱིས་བཞུགས་པའི་ཞུ་འབུལ་མང་པོ་བྱས་ཀྱང་། ཀསྨི་ར་…ཁ་ཆེ་དོན་ཆེན་པོ་གསུང་ནས་ཡེ་མ་གསན། ༈ ཡར་ལམ་ལ་དོན་ཡོ་རིར་བསྙུན་གཞི་བག་ཙམ་གཅིག་བྱུང་བས། ནན་ཏན་ཆེན་པོས་ཤོལ་བཏབ་ཀྱང་མ་བཞེད་དེ་བར་ཆད་མེད་ཅེས་གསུང་། ཡར་ལམ་ལ་མ་གར་གྱི་ལམ་ནས་ལ་སྟོད་ལྷོ་ནས་གཤེགས་ཏེ། འགྲོ་དོན་མཐའ་ཡས་སྤེལ། མི་ཆེན་ནམ། སྟོན་པ་སྐྱང་རེང་ལ་ཡང་།
རིན་པོ་ཆེའི་བརྒྱད་སྟོང་པ་གནང་བ་དང་། གསེར་སྲང་རེ་རེ་གཉིས་གཉིས་སམ། སྣམ་བུ་ཁུར་དུ་ལོངས་པ་གནང་བ་ཡང་མང་དུ་ཡོད། གུང་ཐང་གི་གླང་རིར་སླེབ་པ་ན་ཤ་མར་དང་མཐུད་མང་པོ་ལྷག་ལྷུག་ཏུ་བྱུང་བ་རྣམས་དགོན་པ་དང་བཤེས་གཉེན་རྣམས་ལ་གནང་། གསེར་གཡུ་ལ་སོགས་པ་རྣམས་ཉིད་ཀྱིས་བསྡུས་ནས་སྟག་རི་ལོ་ཙ་བ་ལ་གཏད་དེ། ནོར་སྙིང་པོ་མེད་པ་ལས་སྙིང་པོ་བླང་དགོས་པས་དེ་རིང་སང་ཁྱེད་ཀྱིས་གཉེར་གྱིས་གསུང་། དར་ཆེན་གྱི་ཁ་ཚོན་བཞི་ལྟབ་བྱས་པར་སྟབས་གཅིག་གསེར་རྣམས་སིལ་མར་བླུགས་ཏེ། སྲང་བརྒྱ་དང་སུམ་ཅུ་རྩ་དྲུག་བྱུང་བ་ལ་ཨབ་བཏབ་ནས། ཐུམ་ལྐོགས་ལྷུང་བཟེད་གསུམ་བྱུང་བ་རྣམས་སྤུངས་ནས་ལོ་ཙཱ་བ་བོས་ལ་བཏོད་གསུང་སྐད། ཁོ་བོས་སྤྱན་སྔར་ཕྱིན་པ་ན།
སྔར་གསེར་སོགས་མང་དུ་ཁྱེད་ལ་བྱིན། ཁྱེད་ཀྱིས་ཀྱང་ལྷ་ཆེན་བསྒྲུབས་པས་དོན་ཆེ་བར་བྱས། ལྐོགས་པ་འདི་ཀུན་ཡང་འཚོལ་དགོས་ན་ཡེ་མི་རྙེད་པས་གཉེར་གྱིས་གསུང་། གསེར་སོགས་ཐུག་མེད་གནང་ཟིན་པས་ཐུགས་ལ་བསམ་གྱིས་མི་ཁྱབ་པ་བཏགས་ཟིན། གསེར་འདི་ཙམ་ཞིག་ཁ་ཆེར་ཡང་མཆོད་པ་དང་སྐྱེས་ལ་སོགས་པ་འཚལ། ལམ་ཐག་རིང་བས་ཆ་རྐྱེན་མང་དུ་འཚལ་བས་ཡར་བསྣམས་པར་ཞུ། ལྐོགས་པ་ཀུན་དངོས་གྲུབ་ལགས་པས་ཞུ་ལགས་ཞེས་གསོལ་ཏེ། སྨན་སྣོད་ལ་སོགས་པར་སྦས་སོ། ༈ །དེ་ནས་གུང་ཐང་དང་གློ་བོའི་མཚམས་འབལ་ཏ་ལ་ཞེས་པའི་བར་དུ་བསྐྱལ། འབྲལ་བ་ཡིད་མི་བདེ་བའི་སྟོབས་ཀྱིས་ཡང་ཡང་མཆི་མ་འབབ་པ་བྱུང་།
སང་འབྲལ་བར་འགྱུར་བ་དོ་ནོད་གདུང་བའི་ཤུགས་རིངས་བྱ་བའི་གསོལ་འདེབས་གཅིག་ཡིད་ལ་བརྩམས་ཏེ་ངུས་ཤིང་གསོལ་བ་བཏབ་བོ། ། གསོལ་འདེབས་ཀྱི་ཚིག་བཅད་འདི་ཡིན་ཏེ། ༈ ལྔ་རིག་རྒྱལ་པོ་བརྟུལ་ཞུགས་འཛིན་པའི་མཆོག ། མ་བྱོན་སངས་རྒྱས་ཆགས་མེད་བརྩེ་བ་ཅན། ། བྱམས་སྒྲོལ་བདེ་ཆེན་ལྷ་ཡིས་རྗེས་བཟུང་བའི། ། ཆོས་རྗེ་ཤཱཀྱ་ཤྲཱི་ལ་ཕྱག་འཚལ། ། བསྟན་པའི་སྒྲོན་མཆོག་མར་མེ་མཛད་དཔལ་གྱི། ། ཉི་མ་འདས་པའི་རྗེས་བྱོན་སྣང་མཛད་པ། ། བསླབ་གསུམ་དཀར་གསལ་གསལ་བའི་འོད་ཟེར་ཅན། ། བློ་གྲོས་ཟླ་རྒྱས་བདག་གི་སྤྱི་བོར་བཞུགས། །
ཤར་ནུབ་རྒྱ་བོད་ཁ་ཆེའི་གླིང་བཞི་རྣམས། ། སྨོན་ལམ་རླུང་གིས་ལེགས་བསྐྱོད་སྣང་མཛད་ནས། ། སླད་དུས་དགའ་ལྡན་མཁའ་དབྱིངས་ཞི་འགྱུར་བ། ། དེ་ཚེ་ཞབས་རྡུལ་བསྟེན་པའི་དྲན་དགོངས་ཤིག ། གདོང་དམར་གླིང་འདིར་པཎ་ཆེན་ཉི་ཟླ་དག ། ནུབ་ནས་ཁོ་བོ་མེ་ཁྱེར་སྲིན་བུ་ཡིས། ། རབ་འབྱམས་ས་ཆེན་ཇི་ལྟར་སྣང་བགྱི་གསུང་། ། དེ་བས་དོན་གཉིས་གསོལ་གདབ་འབྲས་བཅས་མཛོད། ། ཞེས་བྱ་བའོ། ། ནང་པར་ཐོ་རངས་ནམ་སང་སེང་གི་དུས་སུ་ཉེ་གནས་པ་གཅིག་བཏང་ནས་འདི་ལྟར་སྤྱན་སྔར་ཁྱུག་གིས་ཤོག་ཅེས་གསུངས་པས།
ཁ་ཤས་ནས་བཀའ་བཀྱོན་དྲག་པོ་གཅིག་འོང་ལས་ཆེ་སྙམ་ནས་སྐྲག་ཅིང་སྐྲག་ཅིང་མྱུར་དུ་ཕྱིན་པ་དང་། ཁ་ཆེ་བའི་སུན་མ་རྣམས་ཕྱིར་བསྐྲད་པའི་དོན་དུ་འོ་མ་དང་ཞོ་རྫེ་ཁ་གཅིག་གཏད་ནས། ད་ནང་ལ་ལ་འགྲོ་དགོས་པས་ཁྱེད་རྣམས་འོ་མ་དང་ཞོ་ལ་བརྟེན་ནས་ཚ་བ་འདི་ཀ་ལྟར་གྱིས་ཤིག ཅེས་བསྐུར་ནས་ཕྱིར་བཏང་ངོ་། མི་གཞན་ཡེ་མེད་པར་གཟིགས་པ་དང་། མ་ཧཱ་ལོ་ཙྪ་བ་མ་ཧཱ་ཀཱ་རྒྱ་བ་ཧུ་ལ། ཐལ་མོ་གཉིས་ཟེད་ཅིག་གསུང་། ཐལ་མོ་གཉིས་བཟེད་པ་ལ་ཉིད་ཀྱི་ཕྱག་གི་གསེར་ཐུམ་སྐྱུར་བ་དང་ལྗིད་ཀྱིས་ནོན་ནས། ས་ལ་ཐུབ་རྩེར་སོང་། ལྷ་བཟོ་བའི་རྫོངས་གྱིས་གསུང་ངོ་། །
དེ་ནས་ཕྱག་འཚལ་ཏེ་འདི་ཙམ་གནང་བ་ནི་སྐུ་དྲིན་ཚད་མ་མཆིས་ཏེ་སྔར་ཐུག་མེད་གནང་ཟིན་ལགས། ད་འདི་ཙམ་གཅིག་ཁ་ཆེར་འཁྱེར་བ་ཞུ་ཞེས་ཐེབས་གསུམ་ཞུས་ཀྱང་སྐབས་མ་ཕྱེ། ད་རུང་བསྟུད་ལ་འཁྱེར་བ་ཞུ་སྙམ་པ་ལས། ཉེ་གནས་པ་ན་རེ་དངོས་གྲུབ་བྱུང་དུས་སུ་བླངས་ན་དགའ་འོ། ། ཐུགས་ལོག་ནས་ཁ་ཆེ་བའི་ནན་ཏར་ཅན་ལ་བྱིན་ན་གྱོང་ཆེ་བར་འོང་ཟེར། དེ་བདེན་སྙམ་ནས་དེ་མ་ཐག་ཏུ་ཞུས་ཏེ་འཕྱན་དུ་བཅུག་པ་དང་། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཞེས་པའི་བསྔོ་བ་དེ་མཛད་ནས་ད་སོང་སོང་གསུང་། དེ་ནས་ཆོས་སྐྱོང་ལ་གཏང་རག་མཚོན་པ་གཅིག་ཕུལ་ནས། ལ་ལ་ཅི་ནུས་ཀྱིས་ཆོས་རྗེའི་དོ་ལི་བཏེག་ཅིང་གསོལ་བ་བཏབ།
པུ་ཧྲངས་ཀྱི་བར་དུ་སྐྱེལ་བར་ཞུས་ཀྱང་མ་གནང་། དབུ་ཞྭ་དང་། ཆགས་དང་རྒྱ་གར་གྱི་བརྒྱད་སྟོང་པ་རྣམས་གནང་། སྐྱེ་བ་འདི་དང་བདུན་དུ་ངས་བླ་མ་དམ་པའི་བྱ་བ་བྱས། ཁྱེད་ཀྱིས་སློབ་མ་མཆོག་གི་བྱ་བ་བྱས། བྱམས་མགོན་འཛམ་བུ་གླིང་དུ་བྱོན་པའི་ཚེ་རང་གཞན་གྱི་དོན་ཆེན་པོ་སྒྲུབ་པའི་བྱ་བ་བསམ་གྱིས་མི་ཁྱབ་པ་ལ་འཛོམ་པར་འགྱུར་བས། དེའི་ཚེ་ཡུན་རིང་ཞིང་དོས་དྲག་པར་འོ་སྐོལ་གཉིས་ལ་ལས་འབྲེལ་བཞག་པའི་གདུལ་བྱ་བསམ་གྱིས་མི་ཁྱབ་པའི་ཕྲིན་ལས་བྱེད་པ་ལ་འཛོམ་པར་འགྱུར་རོ། ། ད་རེས་ཨ་ཚོ་གཅིག་གསུང་། དེ་བཞིན་གཤེགས་པའི་རིང་བསྲེལ་འདི་ཡང་སྙིང་པོར་གྱིས། ངའི་སྐུ་འབག་ཅི་འདྲ་མ་འདྲའི་ལུགས་སྐུ་ཆུང་ངུ་གཅིག་གྱིས་ལ་གསོལ་བ་འདེབས་པའི་རྟེན་དུ་བཞུགས་ཤིག
དོན་མང་པོ་འགྲུབ་པར་འགྱུར་རོ། ། ཞེས་གསུངས། ། ཕྱིས་ལོ་ཙྪ་བས་དེ་ལྟར་བཞེངས་ནས་རབ་གནས་མཛད་པའི་ཚེ་འོད་ཀྱི་ཕུང་པོ་གཞའ་ཚོན་གྱི་རི་མོའི་བདེ་མཆོག་ཡི་གེ་བདུན་པའི་གཟུགས་ཤིན་ཏུ་གསལ་བ་གཅིག་ཐིམ་པ་སོགས་ངོ་མཚར་བའི་ལྟས་དང་ལྡན་པར་གྱུར། དེ་ནས་ཕྱག་དང་བསྐོར་བ་མང་དུ་བྱས་ནས་མཆི་མས་བརྣངས་བཞིན་དུ་ཚུར་ལོག་གོ ། ཅུང་ཟད་གཅིག་ན་ཡང་ཤོག་དང་གསུང་ནས་ལྷ་བཟོ་བ་ལ་ཡོན་ཇི་ཙམ་དགོས་གསུང་། འགུར་མོའི་ཡོན་བདག་སྐྱེག་ཚ་བྱ་བ་དང་། བལ་ཡུལ་གྱི་གནས་པོའི་སྐྱ་བ་གཉིས་ཀྱིས་མཚམས་བཟུང་སྟེ། སྐུ་རང་གི་མཁན་པོ་ལ་སྲང་བདུན་བརྒྱ་དང་། གསེར་བཟོ་མཁན་ལ་ཉིས་བརྒྱ་དང་། རྒྱན་མཁན་ལ་སྲང་སུམ་ཅུ་ཐམ་པ་འཚལ།
དྲིལ་བས་དགུ་བརྒྱ་སུམ་ཅུ་འཚལ་བ་ལ། སུམ་ཆ་གསེར་དངུལ་ངོ་བོ། སུམ་ཆ་སྐམ་དང་སིལ། སུམ་ཆ་རྟ་དང་དར་ཟབ་དུ་འཚལ་ཞེས་ཞུས། ཕྱིའི་རྒྱ་མཚོ་ནས་ནོར་བུ་ལོངས་ན་རྫོངས་ཚར་རམ་གཞན་དུ་དཀའ་བར་འདུག་གསུང་། དེ་ནས་སྐུ་བསྒྲུབས་པའི་འབྲས་བུ་ཇི་ལྟ་བུ་ཞིག་དོན་དུ་གཉེར་གསུངས་པ་ལ། སྔར་ཉིད་དུ་སྨོན་ལམ་རིན་པོ་ཆེའི་ལྗོན་ཤིང་རྩ་བ་བརྩམས་ནས་ཡོད་པས་དེ་ལན་གཅིག་ཁ་བཏོན་བྱས། དེའི་དོན་ཆེ་ལོང་གཅིག་སྙན་དུ་ཞུས་པས། སྤྱན་ཆབ་མང་དུ་བྱོན་ལྷ་རི་ཙམ་བཞེངས་ཀྱང་སྨོན་ལམ་དེས་མ་ཟིན་ན་དོན་ཆུང་བ་ལ། སྨོན་ལམ་དེས་འབད་པ་ཐམས་ཅད་དོན་ཅན་དུ་བཏང་འདུག་གསུངས་ནས་མཉེས།
ཁྱོད་རང་གིས་རྒྱུན་དུ་ལག་ལེན་དུ་གྱིས། གཞན་དག་ལ་ཡང་སྟོན་ཞིག རྫོངས་ལ་ངས་ཀྱང་གསོལ་བ་གདབ། ཆོས་དང་མི་ཐུན་པའི་རྙེད་པ་ཡེ་མ་བཙལ་གཅིག་མྱུར་དུ་རྫོངས་ཏེ་འོང་གསུང་། ཡང་ཡང་བསྐོར་ཞིང་ཕྱག་བཙལ་ནས་ཞབས་སྤྱི་བོར་བླངས་ནས་འོངས། མར་ལ་ནུབ་རེ་རེ་ཞིང་རྨི་ལམ་དུ་མཇལ་བ་རྨིས། རྨིས་པ་རེའི་རྗེས་སུ་མཆི་མ་བྱུང་ཞིང་གདུངས་པའི་ཤུགས་རིངས་ཀྱིས་གསོལ་འདེབས་རེ་བྱས་སོ། ༈ །དེ་ནས་ཆུ་མོ་བྱའི་ལོ་ལ་པུ་ཧྲངས་སུ་བཞུགས་ནས་ཆོས་ཀྱི་རྒྱལ་པོ་སྟག་ཚའི་བླ་མ་མཛད། དེ་ནས་རིམ་གྱིས། ༈ མར་ཡུལ་དུ་འབྱོར་པ་ཆེན་པོ་ཡོད་པའི་གཟའ་མི་གཉིས་ལ་བུ་མེད་པའི་མྱ་ངན་བྱེད་པ་ལ་བུ་འབྱུང་བའི་རྟེན་འབྲེལ་མཛད་ནས་ནོར་རྣམས་དགེ་བའི་ཕྱོགས་སུ་བཏང་ཞིང་།
མཆོད་རྟེན་ཆེན་པོ་ཞིག་བཞེངས་པ་དེ་ལ་བུ་བྱུང་མཆོད་རྟེན་ཞེས་གྲགས་སྐད། ༈ དེ་ནས་ཁ་ཆེ་གྲིབ་བརྟན་དུ་གཤེགས་ཏེ། ཡ་ངའི་ལམ་གཉིས་སུ་ཇག་པ་བྱུང་ཡང་། ངས་ནི་སྔར་ཉིད་དུ་དགྲ་སྤངས་པ་ཡིན་གསུངས་ཏེ། གསེར་མེད་པས་སྐུ་ལ་གནོད་པ་མ་བྱུང་། གློ་བོ་དང་། དོལ་པོ་དང་། པུ་ཧྲངས་ལ་སོགས་པར་ཀ་ཅ་བྱུང་ཚད་ཐད་སོར་ཐད་སོར་བཀྱེ་བས་འོ་མ་བརྒྱལ་ཞིང་འགྲོ་དོན་འཕེལ་བར་གྱུར་སྐད་དོ། ། དེ་ལྟར་ན་ཆོས་ཀྱི་རྗེ་ཁ་ཆེའི་པཎྜི་ཏ་ཆེན་པོ་དེ་ཉིད་ཀྱིས་གངས་ཅན་གྱི་ཁྲོད་འདིར་སངས་རྒྱས་ཀྱི་མཛད་པ་དཔག་ཏུ་མེད་པ་མཛད་དེ། ལ་ལ་ནི་ཕྱིར་མི་ལྡོག་པའི་ས་ལ་བཀོད།
ལ་ལ་ནི་ཐར་པའི་ལམ་དུ་བཙུད། ལ་ལ་ནི་སྦྱངས་པའི་ཡོན་ཏན་ལ་སྦྱར། ཕལ་ཆེར་བ་ཡང་བསོད་ནམས་ཀྱི་ལས་ཁྱད་པར་ཅན་སྒྲུབ་པ་ལ་བཀོད། ངན་སོང་སྒོ་ནི་བཅད་པ་བཞིན་དུ་བྱས། མཐོ་རིས་དང་ཐར་པའི་ལམ་ནི་ལམ་པོ་ཆེ་བཞིན་དུ་མཛད། སངས་རྒྱས་ཀྱི་བསྟན་པ་ཡང་ཆེས་ཆེར་འཕེལ་བར་མཛད། འདི་དག་གི་དོན་མདོར་བསྡུས་ཏེ་སྟོན་ན། མ་ཧཱ་ལོ་ཙྪ་བས། འགྲོ་བའི་ཉི་མ་ལྷོ་བྱང་རྒྱུ་བའི་ཚེ། ། གང་ཤར་མཐོང་ཐོས་དྲན་དང་རྟེན་སོགས་ཀྱི། །
གངས་ཅན་རྒྱུད་དབུས་རབ་བསྔགས་པ་ཡི་ཆར། ། དཔག་མེད་འགྲོ་དོན་མཛད་ལ་ཕྱག་འཚལ་ལོ། ། ཞེས་སོ། ༈ །དེ་ལྟ་བུའི་དོན་གཉིས་ཕུན་སུམ་ཚོགས་པ་སྒྲུབ་པ་ལ། མཐུ་དཔལ་བསམ་གྱིས་མི་ཁྱབ་པའི་པཎྜི་ཏ་ཆེན་པོ་དེ་ཉིད་ནི། མ་བྱོན་པའི་སངས་རྒྱས་གསུམ་པ་རབ་གསལ་རྒྱལ་པོའི་རྣམ་པར་འཕྲུལ་པ་ཡིན་ཏེ། མ་ག་དྷའི་རྒྱལ་པོ་གཅིག་གིས་དྲང་སྲོང་གྲུབ་པ་ཐོབ་པ་མང་པོ་རི་བྱ་རྐང་ཅན་ན་ཡོད་པ་དང་། སིང་གྷ་གླིང་ན་དགྲ་བཅོམ་པ་མང་པོ་བཞུགས་པ་ལ་ཡང་ཡང་བསྙེན་བཀུར་བྱས་པས། དེ་རྣམས་ཞལ་མཐུན་པར་འདི་ཙམ་ཐག་རིང་པོར་བསྙེན་བཀུར་བྱེད་པ་བས་ཁྱེད་རང་གི་ཡུལ་ན། མ་ཧཱ་པཎྜི་ཏ་ཤཱཀྱ་ཤྲཱི་བྷ་དྲ་ཞེས་བྱ་བ་མ་བྱོན་པའི་སངས་རྒྱས་རབ་གསལ་རྒྱལ་པོའི་སྤྲུལ་པ་ཞིག་འདུག་པ་དེ་ལ་བསྙེན་བཀུར་གྱིས་ཤིག་ཅེས་ལུང་བསྟན་ཞིང་།
དེ་བཞིན་དུ་ཨུ་རྒྱན་ཡུལ་གྱི་རྣལ་འབྱོར་མ་དང་ཞིང་སྐྱོང་རྣམས་ཀྱིས་ཀྱང་ལུང་བསྟན། ཁྱད་པར་ཆོས་རྗེ་པཎ་ཆེན་ཉིད་ཀྱི་མཆེད་ཟླ། ཁ་ཆེའི་པཎྜི་ཏ་ཆེན་པོ་བུ་དྡྷ་ཙནྡྲ་…སངས་རྒྱས་ཟླ་བ་ཞེས་བྱ་བས། འཛམ་བུ་གླིང་གི་གླིང་ཕྲན་སིང་ག་ལ་དྭི་པ་ཞེས་བྱ་བ། སྔོན་སྲིན་མོ་གནས་པའི་གླིང་ཕྲན་ཞིག ཇོ་བོ་སྤྱན་རས་གཟིགས་དབང་ཕྱུག་གི་སྤྲུལ་པ། རྟའི་རྒྱལ་པོ་བཱ་ལ་ཧ་…སྟོབས་ཀྱི་རྟ་མགྲིན་གྱི་ཤུགས་ཅན་ཞེས་བྱ་བའི་ཕྲིན་ལས་ཀྱིས་བཏུལ་ནས། ད་ལྟ་ནང་པ་སངས་རྒྱས་པའི་བསྟན་པ་དར་བའི་གནས་སུ་གྱུར་ཡོད་པས། དེར་རཏྣ་ཙཱུ་ར་མ་ཎི་སྨ་ར་ཎ་ཞེས་བྱ་བའི་ཕོ་བྲང་ན་དགྲ་བཅོམ་པ་དངོས་སུ་བཞུགས་སོ། ། ཞེས་བྱ་བ་ཐོས་ནས་ཁ་ཆེ་གྲིབ་བརྟན་གྱི་གྲོང་ཁྱེར་པྲ་བ་ར་སུ་ར་…བ་མཆོག་གི་གྲོང་ཁྱེར་ཞེས་བྱ་བའི་གཙུག་ལག་ཁང་ནས་དཔལ་རྡོ་རྗེ་གདན་རྒྱུད་སྡེ་མ་ཧཱ་བོ་དྷི་…བྱང་ཆུབ་ཆེན་པོ་ལ་མཆོད་པ་ཕུལ་ནས།
དཀའ་བ་དུ་མ་སྤྱད། སིང་ག་གླིང་གི་དགྲ་བཅོམ་པའི་ཞལ་ཡང་བལྟས། དགྲ་བཅོམ་པ་ཡིན་ནམ་མ་ཡིན་གཏན་ལ་འབེབས་པའི་བརྟག་དཔྱད་མང་དུ་བྱར་ཡོད་པ་ཡང་ལེགས་པར་བྱས་ནས། ཡིད་ཆེས་ཏེ་དེ་ཉིད་དབྱར་ཟླ་བ་གསུམ་ཚུལ་དུ་བཞུགས་སོ། ། དགག་དབྱེ་ཐོན་ནས་ལྗོངས་རྒྱུ་བའི་དུས་སུ། དགྲ་བཅོམ་པ་དེ་ཉིད་ཀྱིས་དེ་བཞིན་གཤེགས་པའི་རིང་བསྲེལ་ཡོད་པ་བ་སོའི་ཟ་མ་ཏོག་ཕྲ་རྒྱན་སྣ་ཚོགས་ཀྱིས་སྤྲས་པ་གཅིག་དང་། མེ་ཏོག་པདྨ་དཀར་པོ་ལྔ་ཁ་ཆེའི་པཎྜི་ཏ་དེ་ལ་གཏད་ནས། རིང་བསྲེལ་གྱི་ཟ་མ་ཏོག་འདི་དང་། ཟེའུ་འབྲུ་ཡོད་པའི་མེ་ཏོག་འདི་ཐོག་མ་ཁོ་ནར་དགེ་སློང་ཤཱཀྱ་ཤྲཱི་བྷ་དྲ་…དཔལ་བཟང་པོ་ལ་ཕུལ། མེ་ཏོག་ལྷག་མ་བཞི་པོ་འདི་ཁྱོད་ཀྱིས་ལྷུང་བཟེད་དུ་ཁྱེར་ལ།
ཁྱེད་རང་གི་མཆེད་ཟླ་ཀསྨི་ར་པིཎ་ཌ་བ་…ཁ་ཆེ་བསོད་སྙོམས་པ་དེའི་ཕྱག་ཏུ་རེ་ཤིག་གཏོད་ཅིག དེ་མ་འོངས་པའི་སངས་རྒྱས་བདུན་པ་ཡིན་པས་བསོད་སྙོམས་སམ་ཡོན་ཅུང་ཟད་ཕུལ་ན། འབྲས་བུ་དཔག་ཏུ་མེད་པར་གྱུར་ཏོ། ། སིང་ག་…སེང་གེ་གླིང་གི་དགེ་སློང་བཱི་ཏ་ར་ག་ས་མན་ཏ་ཀ་ར་གུཔྟ་ཞེས་བྱ་བས་བསྐུར་ཀྵེ་མ་ཀུ་ཤ་ལ་སྨྲོས་ཅིག དེ་ནས་མེ་ཏོག་དྭ་བྷཱ་ཥི་མཻ་ཏྲི་…བྱང་ཕྱོགས་གངས་ཅན་གྱི་ཡུལ་དུ་སྐད་གཉིས་པ་མཻ་ཏྲི་བྱ་བ་གཅིག་འབྱུང་བར་འགྱུར་བས་དེ་པཎྜི་ཏ་པའི་སློབ་མར་གྱུར་ཏེ། དེ་ལ་པཎྜི་ཏ་ཆེན་པོས་བྱིན་ལ། སཏྭཱརྠ་ཀ་རཿ…སེམས་ཅན་གྱི་དོན་གྱིས་ཤིག ཞེས་སྨྲོས་ཅིག དེ་ནས་མེ་ཏོག་གཅིག་བོད་ཡུལ་དབུས་ཀྱི་འབྲི་ཁུང་བྱ་བ་དྷྱཱ་ཡི་བྷི་ཀྵུ་རཏྣ་ཤྲཱི་…སྒོམ་པའི་དགེ་སློང་རིན་ཆེན་དཔལ་བྱ་བས་པཎྜི་ཏ་ལ་ནོར་དང་ན་བཟའ་མང་པོ་འབུལ་དུ་འོང་སྟེ། དེར་སྒྲོན་ཡང་མ་གཤེགས་པར་སྐྱེས་ལན་ཆོས་ཀྱི་ཚིགས་སུ་བཅད་པ་གཅིག་དང་མེ་ཏོག་པདྨ་གཅིག་བསྐུར་ཞིག
དེ་ནི་ཐུབ་པ་ཆེན་པོ་འདས་ནས་ལོ་ལྔ་བརྒྱ་ན་བྱུང་བའི་འཕགས་པ་ཀླུ་སྒྲུབ་བསྟན་པ་སྙིགས་ཤིང་ཡང་སྙིགས་སུ་གྱུར་པ་ན། འགྲོ་བ་མ་རུངས་པ་གཞན་གྱི་གཏན་འདུལ་བར་མ་ནུས་པ་རྣམས་འདུལ་བའི་དོན་དུ་བྱོན་པ་ཡིན་པས། དེའི་ཆོས་སྟོན་པ་པོར་ཁྱེད་ཅག་མི་དགོས་པར་ཤེས་པར་གྱིས་ཤིག་གསུང་ངོ་། ། དེ་ནས་བོད་ཡུལ་དབུས་ཀྱི་རཏྣ་ཀུ་ཊ་ཞེས་བྱ་བའི་གཙུག་ལག་ཁང་ནས་དྷྱ་ཡི་པཎྜིཏ་…སྒོམ་པའི་དགེ་བཤེས་ཞིག་གིས། འཁོར་དང་བཅས་པ་ལ་བསྙེན་བཀུར་རྣམ་པ་དུ་མ་བྱས་ནས་སྤྱན་འདྲེན་དུ་འོང་བས། དེ་མ་འོངས་པའི་སངས་རྒྱས་སྐལ་ལྡན་ཤིང་རྟ་ཞེས་བྱ་བ་ཡིན། དེ་ལ་མེ་ཏོག་འདི་ཕུལ་ལ་དབྱར་གནས་པས་ཐེག་པ་ཆེ་ཆུང་གི་ཆོས་མང་དུ་བསྟན་ཞིག པིཎ་ཌ་…བསོད་སྙོམས་རང་གི་ལོ་གྲངས་དང་མཉམ་པའི་ཕྱིར་…སྟོན་པ་ལ་འགྲོ་དགོས་པའི་རྒྱུ་མཚན་མི་ལྡོག་པ་ཐོབ་པར་བྱེད་པར་འགྱུར་རོ། ། དེ་ནས་པཎྜི་ཏ་ཆེན་པོ་དེ་དང་། དེའི་སློབ་མ་ནོར་བཟང་ཞེས་བྱ་བས།
དེ་བཞིན་གཤེགས་པ་ཤཱཀྱ་ཐུབ་པས་འགྲོ་བ་མ་བསྒྲལ་བའི་ལྷག་མ་རྣམས་སྒྲོལ་བའི་དོན་དུ་སངས་རྒྱས་མི་ཕམ་པའི་སྐུ་ཚད་བཞེངས་སུ་གསོལ་ནས། དེའི་སྐུ་གསུང་ཐུགས་བྱིན་གྱིས་བརླབས་པ་ཞག་བཅུ་གསུམ་དུ་བྱེད་པར་འགྱུར་ཞིང་། ལྷའི་རིགས་བཅུ་གསུམ་གྱིས་ཀྱང་མཆོད་པའི་རིམ་པ་བཅུ་གསུམ་བྱེད་པར་འགྱུར་བས། དེའི་དང་པོ་མེ་ཏོག་གཅིག་དབུ་ལ་ཞོག་ཅིག་གསུང་ངོ་། ། མེ་ཏོག་ལྔ་པོ་དེ་ཡང་ཟས་ཀྱི་བྱ་བ་ནམ་བྱེད་པའི་ཚེ་རིང་བསྲེལ་གྱི་ཟ་མ་ཏོག་འདིར་ཆུག་ལ་མཆོད་པ་དང་མ་བྲལ་བར་གྱིས། མེ་ཏོག་དེ་རྣམས་རང་རང་གི་མཆོད་པ་ཇི་སྲིད་མ་ཚར་བའི་བར་དེ་སྲིད་རྙིང་པ་དང་སྟོར་བ་ལ་སོགས་པར་མི་འགྱུར་བར་བྱིན་གྱིས་བརླབས་ཡོད་དོ། ། ཞེས་གསུངས་སོ། ། དེ་ནས་ཁ་ཆེ་པཎྜི་ཏས་ལྷུང་བཟེད་དུ་མེ་ཏོག་དང་ཟ་མ་རྟོག་བཅུག་ནས་སིང་ག་གླིང་ནས་འཛམ་བུའི་གླིང་དུ་འོངས་ཏེ། ཡང་དབུས་འགྱུར་འཆང་གི་བྱང་ཆུབ་ཆེན་པོ་མ་ཧཱ་བོ་དྷི་ལ་གཏང་རག་གི་ཕྱག་འཚལ་དུ་བྱོན་པའི་ཚེ་མ་ཧཱ་བོ་དྷིའི་ཕོ་བྲང་གི་ཐེམ་སྐས་ལ་འཛེགས་པ་དང་། ཆོས་རྗེ་པཎ་ཆེན་མ་ཧཱ་བོ་དྷི་ལ་ཕྱག་འཚལ་ནས་ཕྱིར་གཤེགས་པའི་དོན་དུ་རྡོའི་ཐེམ་སྐས་ལ་འབབ་པ་དང་ལྷན་གཅིག་འཛོམ་པར་གྱུར་ནས།
ཐེམ་སྐས་དེ་ཉིད་ཀྱི་སྟེང་དུ་སྔར་གྱི་གསུང་གླེང་རྒྱས་པར་མཛད། དེ་ཕན་ཚུན་གཉིས་ཀ་གཤེགས་བཞུད་མཛད་དོ། ། གཏམ་རྒྱུད་འདི་དག་ནི། ཁྲོ་ཕུའི་གཙུག་ལག་ཁང་དུ་པཎ་ཆེན་ཉིད་ཀྱིས་ལོ་ཙྪ་བ་དང་། དགེ་སློང་ཉི་མ་རྡོ་རྗེ་འཕན་གསུམ་ལ་རྒྱས་པར་གདམས་ངག་དང་བཅས་པ་གསུངས་ཤིང་གནང་བས་ཐུན་མོངས་མ་ཡིན་པའི་རྣམ་ཐར་དྲི་མ་མེད་པ་ཡིན་ལ། ༈ ཡོན་ཏན་གཞལ་དུ་མེད་པའི་ཆོས་ཀྱི་མངའ་བདག་ཆེན་པོ་དེ་ཉིད་སླར་ཁ་ཆེར་ཕེབས་ནས་ཡུལ་དེར་འགྲོ་དོན་མཛད་པའི་ཚུལ་ནི་བསམ་གྱིས་མི་ཁྱབ་ལ། བྱེ་བྲག་ཏུ་ཁ་ཆེ་གྲིབ་བརྟན་རྒྱལ་བའི་བསྟན་པ་དར་བར་ཡོད་ཀྱང་། བཙུན་པ་ཉུང་བ་ལས། ཆོས་རྗེས་རབ་ཏུ་བྱུང་བ་ཐུག་མེད་དུ་འཕེལ་བར་མཛད། སྔགས་དང་མཚན་ཉིད་ཀྱི་བཤད་སྲོལ་གང་དང་གང་ནུབ་པ་དང་།
མ་དར་བ་རྣམས་ཀྱང་སྲོལ་ཐོད་པར་མཛད། སྔགས་ཀྱི་ལག་ལེན་འཆོལ་བ་དང་། བྱིན་རླབས་ཀྱི་བཀའ་ཤོར་བ་རྣམས་ཀྱང་ལེགས་པར་བཅོས། པཉྩ་པུ་ར་ཞེས་བྱ་བ་ལ་སོགས་པའི་ཕོ་བྲང་དང་། མཆོད་རྟེན་ཞིག་རལ་ཐམས་ཅད་གསོས། རྒྱལ་པོ་དང་ཡུལ་དཔོན། ཆོས་ལ་མ་ཚུད་པ་རྣམས་ཀྱང་ཆོས་ལ་བཙུད་དེ་ཕྱོགས་ཀུན་ནས་དར་བར་མཛད་དོ། ། དེ་ནས་སྔོན་གྱི་སློབ་དཔོན་ཐམས་ཅད་མཁྱེན་པའི་བཤེས་གཉེན་གྱིས་གྲུབ་པའི་རྗེ་བཙུན་མ་སྒྲོལ་མའི་ལྷ་ཁང་དུ་བརྟེན་ནས། གྲོང་ཁྱེར་དུ་བསོད་སྙོམས་མཛད་ཅིང་ཡུན་རིང་དུ་བཞུགས། འཕགས་མའི་ཞལ་ནས།
སྔོན་གྱིས་སྐྱེས་རྩིས་དང་བསྟུན་པའི་ཚེ་ཚད་དེ་མཐར་ཕྱིན་ནས། བསྟན་པའི་ཞབས་ཏོག་བྱས་པས་ལོ་ལྔ་འཕར་བ་ཡིན། ད་ནི་དགའ་ལྡན་དུ་སྨོན་ལམ་བཏབ་པ་མངོན་དུ་འགྱུར་བར་ཉེ་འོ་གསུང་སྐད། རྒྱལ་པོ་མུ་སྟེགས་ལ་དད་པ་ཚུར་ལོག་ནས་སངས་རྒྱས་པའི་བསྟན་པ་ལ་ཞུགས་པ་རྣམས་ལ་སྟོན་མོ་ཆེན་པོ་བྱས། དེའི་ཚེ་ག་བུར་བག་ཙམ་དྲངས་པ་ལ་བརྟེན་ནས། སྙུང་ནད་ཅུང་ཟད་བྱུང་པ་ལ་རྩིས་མཛད་པས་སྐུ་འདའ་བར་མཁྱེན་ནས། ཕྱི་ནང་གི་པཎྜི་ཏ་ལ་སོགས་པ་ཐམས་ཅད་ལ་སྦྱིན་གཏོང་རྒྱ་ཆེ་བར་མཛད། ཉིད་ཀྱིས་ཕྱག་ཡིག་བྲིས་ཏེ། པཎྜི་ཏ་སང་གྷ་མ་ཤྲཱི་…དགེ་འདུན་དཔལ་བྱ་བ་དང་། ཏྲཻ་ལོཀྱ་ཨཱ་ནནྡ་…ཁམས་གསུམ་དགའ་བོ་བྱ་བ་གཉིས་ལ་གསུང་ཕབ་ནས།
ང་འདས་པའི་རྗེས་སུ་བོད་ན་རྗེ་བཙུན་བྱམས་ཆེན་བཞུགས་པའི་ནང་དུ། རུས་པ་དང་རིང་བསྲེལ་རྣམས་ཆུག་ཤིག གལ་ཏེ་ལོ་ཙྪ་བས་མཆོད་རྟེན་གྲུབ་ནའང་ལེགས་སོ། ། ཞེས་གསུངས་ནས་བརྫངས་སོ། ། སྙུང་གཞི་དེ་ཡང་ཟླ་བ་གསུམ་དང་ཞག་གསུམ་དུ་བྱུང་བའི་བར་དུ་པྲ་བ་སུ་ར་བྱ་བའི་ཁོར་ཡུག་རྣམས་ཉིན་མཚན་ཁོར་ཡུག་ཏུ། འཇའ་ཚོན་གྱི་རི་མོ་ཤིན་ཏུ་གསལ་བས་ཕུབ་པ་དང་། དེའི་ནང་རོལ་མ་ལུས་པ་ལྷའི་སྤོས་ཀྱི་དྲི་སྔར་བྱུང་མ་མྱོང་བས་ཁྱབ་ཅིང་། དུད་འགྲོས་ཀྱང་མནམ་དུ་རུང་བ་དང་། མེ་ཏོག་དཀར་པོ་ལ་རྩེ་མོ་དམར་བ་ཞིག་གི་ཆར་ཉིན་རེ་ལ་ལན་གསུམ་གསུམ་འབབ་པ་རྒྱུན་དུ་བྱུང་ངོ་། ། དེ་ཡང་འདི་ལྟར།
དེ་བཞིན་གཤེགས་པ་སེང་གེ་རྣམ་པར་རོལ་བའི་སྒྲ་དབྱངས་ཀྱི་ང་རོ་ཞེས་བྱ་བའི་སྲས་ཀྱི་ཐུ་བོ་ཆོས་ཀྱི་རྗེ་ཤཱཀྱ་ཤྲཱི་བྷ་དྲཱ་དེ་ཉིད་རྒྱ་གར་གྱི་ཡུལ་དང་། བོད་ཡུལ་ཕལ་ཆེར་གཞན་དོན་རྒྱ་ཆེན་པོའི་ཕྲིན་ལས་དེ་དང་དེ་དག་དངོས་སུ་མཛད་པ་མཐར་ཕྱིན་ནས་སླད་ཀྱི་ཁ་ཆེ་གྲིབ་བརྟན་གྱི་ཡུལ། དཔལ་དགེ་བའི་འབྱུང་གནས་བདུད་རྩིའི་ཆུ་རྒྱུན་བདེ་བ་དང་བདེ་བའི་མཆོག་དལ་གྱིས་འབབ་པའི་ལྗོངས། མ་ཧཱ་ར་མྱ་སྡྱཱ་ན་ས་མན་ཏ་བྷུ་ཏ་པྲ་བ་ར་པུ་ར་ཞེས་བྱ་བའི་གྲོང་ཁྱེར་གྱི་ཕྱོགས་གཅིག ལྷའི་མེ་ཏོག་མན་དྷ་ར་བའི་རྫིང་བུའི་འགྲམ་ཞེས་བྱ་བར་བྱང་ཆུབ་སེམས་དཔའི་སྤྱོད་པ་རྩེ་གཅིག་ཏུ་མཛད་ཅིང་། དགུང་ལོ་བཅུ་ཕྲག་གཅིག་དང་། བཅུ་གཉིས་ཀྱི་ཕྱེད་ལྷག་དང་བཅས་པ་ཞབས་ཀྱི་པདྨོའི་ཟེའུ་འབྲུ་བརྟན་པར་བཞུགས་ནས། བསྟན་པ་རིན་པོ་ཆེའི་སྙིང་པོ་སྒྲུབ་ཅིང་རྣམ་པར་བཤད་པའི་སྒོ་ནས། སྟོན་ཁའི་ཉི་འོད་ལྟར་གསལ་བར་མཛད་ཅིང་། མཐར་ཉིད་ཀྱི་སྐུ་ཚེ་འདིར་མཛད་པའི་ཕྲིན་ལས་གྱ་ནོམ་ཞིང་རྨད་དུ་བྱུང་བ་རྣམས་ཡོངས་སུ་མཐར་སོན་པ་ན།
དཔལ་ལྷ་གནས་ཆོས་ཀྱི་ཕོ་བྲང་ཆེན་པོ་ཡོངས་སུ་དག་པ་དགའ་ལྡན་གྱི་གཞལ་མེད་ཁང་ནས་རྒྱལ་བ་བྱམས་ཆེན་མི་ཕམ་མགོན་པོ་དངོས་སུ་བཞུགས་པའི་ཞབས་དྲུང་ནས། ཆོས་ཀྱི་རྔ་སྒྲ་རབ་ཏུ་སྙན་ཅིང་འཇེབས་པས་ཐལ་བྱུང་དུ་བསྒྲགས་པའི་སྒྲ་ལས་སིལ་སྙན་བདུན་པའི་ཆོས་བསྟན་ཞིང་། དེའི་རྗེས་ཐོགས་སུ་སྙན་ངག་གི་ཚིགས་སུ་བཅད་པ་བཞིས། མཁའ་ལ་སྤྱོད་པ་དམ་པ་ཆོས་ཀྱིས་ཡོངས་སུ་དགའ་ལྡན་དུ་སྤྱན་འདྲེན་པའི་ཚིགས་བཅད་ཀྱིས་བསྐུལ་ནས། འོད་ཟེར་གྱི་དོ་ལིས་མངོན་པར་དྲངས་ཏེ་སྐྱེས་བུའི་ལག་པ་བསྐུམས་པ་ལས་བརྐྱངས་པ་ཙམ་གྱིས་གྱེན་དུ་འཕོ་བའི་རྣམ་པར་ཐར་པ་ཡ་མཚན་ཆེ་བའི་ལྟས་དུ་མ་དང་བཅས་ཏེ། མངོན་སུམ་དུ་གཤེགས་པར་གྱུར་ཏེ། སྐད་གཉིས་སྨྲ་བ་ཆེན་པོས། བྱ་རྐང་དྲང་སོང་ཨུ་ཌི་ཞིང་སྐྱོང་དང་། ། སིང་ག་གླིང་ནས་དགྲ་བཅོམ་གྱིས་བསྟན་ལྟར། ། མ་བྱོན་སངས་རྒྱས་གསུམ་པར་ཚང་རྒྱ་ཞིང་། །
འདི་འོག་དགའ་ལྡན་གཤེགས་ལ་ཕྱག་འཚལ་ལོ། ། ཅེས་སོ། ༈ །དེའི་རྗེས་སུ་སྐུ་གདུང་སྦྱོང་བའི་ཚེ་རྒྱལ་པོ་ལ་སོགས་པའི་ཡོན་བདག་རྣམས་ཀྱིས་ཙན་དན་གྱི་ཤིང་སོགས་ཏེ་མཆོད་པ་རྒྱ་ཆེན་པོ་བཤམས། པཎྜི་ཏ་མང་པོ་དང་དགེ་འདུན་མང་པོས་མཆོད་བསྟོད་བྱས། སྐྱེ་བོ་འདུས་པ་བསམ་གྱིས་མི་ཁྱབ་པས་བསྐོར་བ་དང་ཕྱག་འཚལ་བ་ལས། སྟེང་གི་ནམ་མཁར་རོལ་མོའི་སྒྲ་རྨད་དུ་བྱུང་བ་ཡུན་རིང་དུ་གྲགས་པ་ཀུན་གྱིས་ཐོས་པ་བྱུང་། དེའི་རྗེས་ཐོགས་ལ་སྒྲའི་དབྱངས་རོལ་མོའི་སྐད་ཀྱི་ཚིག་འབྲུ་སིལ་སྙན་བདུན་པ་བྱ་བའི་ཆོས་སྒྲ་འདི་ཆོས་རྗེ་ཉིད་ཀྱི་སྲས་ཀྱི་ཐུ་བོ་པཎྜི་ཏའི་མཆོག་ཆེན་པོ། རཱ་ཧུ་ལ་ཤྲཱི་ཤཱནྟི་མ་ཏི། ཀ་མ་ལ་དཱི་ཏི། སུ་བྷཱུ་ཏི་ཙནྡྲ་བཞིས་བྱིན་རླབས་ཀྱི་ཏིང་ངེ་འཛིན་དེ་ཉིད་དང་མ་བྲལ་བ་ལ།
མཆི་མའི་རྒྱུན་ཆར་ལྟར་དུ་འབབ་བཞིན་དུ། ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་ཆེན་པོ། པཎྜི་ཏ་བརྒྱ་ཕྲག་གཉིས་ཀྱིས་མདུན་དུ་བདར་བའི་མངོན་སུམ་དུ་སོ་སོར་ཡི་གེར་བྲིས་སྐད་དེ་ཡང་། གཅིག་གིས་མ་ཚང་…ལྷག་པའི་ལོ་བརྒྱའི་དུས། ། བྱ་ལོའི་དཀར་ཕྱོགས་ཟླ་བ་ནི། ། སྤེན་པའི་ཉི་མའི་ཚེས་ལྔ་ལ། ། འགྲོ་བའི་ཉི་མ་ནུབ་པར་བསྟན། ། ཀྱེ་ཧོ་ཚུར་གཤེགས་ཚུར་གཤེགས་ལོངས། ། མ་འཇིགས་དཔའ་བོ་ཆེན་པོ་ཀྱེ། ། འཆི་བ་རྣམ་རྟོག་ཙམ་ཡིན་ནོ། །
ཞེས་བྱ་མཁའ་ལ་སྒྲ་ཆེན་སྒྲོག ། རབ་མཛེས་རྣམས་མང་གཞལ་མེད་ནས། ། ཐོད་པའི་དུམ་སྐྱེས་མ་ལ་སོགས། ། ཐལ་སྦྱར་གདུགས་དང་རྒྱལ་མཚན་ཐོགས། ། གཞན་དག་སྣ་ཚོགས་རོལ་མོ་བྱེད། ། བསྟོད་བཀུར་བསྔགས་དང་གླུ་རྣམས་ལེན། ། གང་ན་དཔལ་ལྡན་བདེ་མཆོག་ཆེ། ། སྐུ་བཞིའི་རྒྱལ་པོ་བླ་ན་མེད། ། མཐོང་ཞིང་ཐོས་ལ་མངོན་གྱུར་ལྟོས། ། འཇིག་རྟེན་ཁམས་ཀྱི་དབང་ཕྱུག་པོ། །
རང་གི་ཚོགས་ཀྱི་འཁོར་དང་བཅས། ། ལྷ་འམ་དྲི་ཟ་ཀླུ་དབང་རྣམས། ། འོངས་ཏེ་མཆོད་པའི་སྤྲིན་ཚོགས་བསྟིབས། ། ལྷའི་མེ་ཏོག་ཆར་ཕབ་ཅིང་། ། དྲི་ཞིམ་སྒྲ་སྙན་ལྷ་མོ་དང་། ། ཀླུ་མོ་གཞོན་ནུར་བཅས་རྣམས་དེར། ། མཆི་མ་འབྱིན་ཞིང་མཆོད་པ་བྱེད། ། དེ་ཚེ་ས་རྣམས་དྲུག་ཏུ་གཡོས། ། བརྒྱ་ཕྲག་གཉིས་བཅས་པཎྜི་ཏས། ། མཐུན་པར་མཁའ་ལ་ཆོས་སྒྲ་འདི། །
ཐོས་ནས་ཏིང་འཛིན་མཆོག་རེག་གྱུར། ། ཞེས་སོ། ༈ །དེ་ནས་སྐུ་གདུང་ལ་སོགས་པ་ལེགས་པར་བསྡུས་ནས་མཆོད་རྟེན་བྱས་ཏེ། ད་དུང་ཡང་ཡར་ངོའི་ཚེས་བཅུ་ལ་རྟག་ཏུ་མེ་ཏོག་གི་ཆར་འབབ་པ་ཀུན་གྱིས་མཐོང་སྣང་དུ་ཡོད་སྐད། དེ་ནས་པཎྜི་ཏ་གཉིས་ཀྱིས་གདུང་དང་། རིང་བསྲེལ་གསུམ་བོད་དུ་གདན་དྲངས་ལམ་དུ་རིང་བསྲེལ་གསུམ་ལ་བཅུ་གསུམ་དུ་འཕེལ་བ་ལས། ཡ་རྩེའི་རྒྱལ་པོས་ལམ་དུ་པཎྜི་ཏ་གཉིས་གདུང་དང་བཅས་པ་ཟླ་བ་གསུམ་དུ་ཞབས་ཏོག་བྱས་ཏེ། འགྲོ་ཁར་རིང་བསྲེལ་གསུམ་ཁྱེར། གཞན་ཐམས་ཅད་ལོ་ཙྪ་བའི་ཕྱག་ཏུ་བཏང་ནས། ཉང་སྟོད་ཉན་འཚོའི་གནས་སུ་བྱོན། །
བླ་མའི་སྐུ་གསུང་ཐུགས་ཀྱི་ཡོན་ཏན་དྲན་ནས་གསོལ་བ་བཏབ་པས། དེ་ཉིད་ལ་རིང་བསྲེལ་གསུམ་བྱོན་པ་སོགས་བྱམས་ཆེན་གྱི་ཐུགས་ཁ་ན་ཡོད་སྐད་དོ། ༈ །དེ་དག་ཀྱང་མདོར་བསྡུས་པ་ཆེ་ལོང་ཙམ་ཡིན་གྱིས་རྒྱས་པར་བརྗོད་པ་ནི་རང་གི་བློ་གྲོས་ངལ་བ་ཙམ་དུ་ཟད་ཀྱིས། བླ་མ་དམ་པ་དེའི་ཡོན་ཏན་རྣམས་བརྗོད་པར་མི་ནུས་ཏེ། སྤྱིར་ས་ཆེན་པོ་འདིའི་སྟེང་བྱེ་བྲག་ཏུ་རྒྱ་གར་འཕགས་ཡུལ་ཆོས་ཀྱི་ཕོ་བྲང་ལ་སོགས་ཡུལ་གང་ནའང་། པཎ་གྲུབ་ཚད་མའི་སྐྱེས་བུ་མང་དུ་བཞུགས་མོད། དེ་ལྟ་ནའང་། པཎ་ཆེན་འདི་ཉིད་ཐོག་མར་མ་བྱོན་པའི་རྒྱལ་བ་རབ་གསལ་རྒྱལ་པོར་སངས་རྒྱས། དེའི་རྗེས་སུ་འོག་མིན་དུ་ལོངས་སྤྱོད་རྫོགས་སྐུས་བྱང་ཆུབ་སེམས་དཔའ་རྣམས་ལ་སྣང་བ་བསྐྱེད། དག་མ་དག་གི་ཞིང་ཁམས་ཚད་མེད་པ་རྣམས་སུ་མཆོག་དང་།
དེ་ལས་གཞན་པའི་སྤྲུལ་པ་མཐའ་ཡས་པས་གདུལ་བྱའི་སྐལ་བ་དང་འཚམ་པའི་སྒོ་ནས་འགྲོ་ལ་ཕན་པ་སྣ་ཚོགས་མཛད་པས། འཛམ་གླིང་འདི་ལ་སོགས་པའི་མུན་པ་སེལ་བའི་སྒྲོན་མེ། གཞན་གྱི་མཚུངས་པའམ། འགྲན་གྱི་བཟླས་དབེན་པ་ཡིན་ཏེ། གནུབས་ལོ་ཆེན་པོས། ས་ཆེན་འདི་ན་ངོ་མཚར་རྣམ་མང་ཡང་། ། རྒྱ་གར་ཁ་ཆེ་བལ་བོད་རྒྱ་ནག་ལི། ། ཡུལ་གང་ན་ཡང་མཚུངས་མེད་ཆོས་ཀྱི་རྗེ། ། འཛམ་གླིང་སྒྲོན་མེ་ཁྱོད་ལ་ཕྱག་འཚལ་ལོ། ། ཞེས་སོ།
༈ །དེ་ལྟར་ནའང་། ཕྱོགས་རེའི་དཔེས་མཚོན་ན། པདྨ་འདམ་ནས་སྐྱེས་ཀྱང་འདམ་གྱི་དྲི་མས་མ་གོས་ལ། ཁ་དོག་དང་དབྱིབས་ཕུན་སུམ་ཚོགས་པ་དང་། སྦྲང་རྩི་རོ་དང་དྲི་ཕུན་སུམ་ཚོགས་པ་ཡོད་པ་བཞིན་དུ། ཆོས་རྗེ་དེ་ཉིད་སྙིགས་མའི་དུས་ཀྱི་འདམ་དུ་སྐུ་འཁྲུངས་ཀྱང་། སྲིད་པའི་ཉེས་པས་རྡུལ་ཙམ་ཡང་མ་གོས་ཤིང་། ཕྱི་ནང་གི་ཡོ་བྱད་གཞན་ལ་ལྷུག་པར་གཏོང་བའི་ཁ་དོག་ཕུན་སུམ་ཚོགས་པ་དང་། གཞན་གྱི་ཡིད་ལ་འབབ་པའི་སྙན་པ་སྨྲ་བའི་དབྱིབས་དང་། ཕ་རོལ་ཏུ་ཕྱིན་པ་དྲུག་ལ་གཞན་འགོད་པའི་དྲི་དང་།
གཞན་ལ་བསྟན་པ་བཞིན་དུ། རང་ཉིད་ཀྱིས་བསྒྲུབས་པའི་སྦྲང་རྩི་ཕུན་སུམ་ཚོགས་པ་དང་ཡང་ལྡན་ལ། ཡང་ཉི་མའི་དཀྱིལ་འཁོར་དེ་ཡང་། ཕྱོགས་ཐམས་ཅད་ཀྱང་སྣང་བས་ཁྱབ་པར་བྱེད་པ་དང་། རྒྱུ་སྐར་ལ་སོགས་པ་ཟིལ་གྱིས་གནོན་པ་དང་། ལོ་ཏོག་དང་པདྨོ་ལ་སོགས་པ་སྨིན་པར་བྱེད་པ་བཞིན་དུ། ཆོས་ཀྱི་རྗེ་འདི་ཡིས་ཀྱང་། ཐུབ་པའི་བསྟན་པ་ཆེས་ཆེར་གསལ་བས་འགྲོ་བ་ཐམས་ཅད་ལ་ཆོས་ཀྱི་སྣང་བས་ཁྱབ་པར་བྱེད་པ་དང་། མུ་སྟེགས་བྱེད་ལ་སོགས་པའི་རྒོལ་བ་ངན་པའི་རྒྱུ་སྐར་རྣམས་ཟིལ་གྱིས་ཡང་གནོན་ལ། རང་གི་གདུལ་བྱའི་རྒྱུད་ལ་དགེ་བའི་ལོ་ཏོག་དང་།
བློ་གྲོས་ཀྱི་པདྨོ་རྣམས་ཆེར་རྒྱས་པར་བྱེད་པ་ཡང་ཡིན་ནོ། ། དཔེར་ན་རིན་པོ་ཆེ་དེ་ཡང་། འོད་ཕུན་སུམ་ཚོགས་པ་དང་། ཁ་དོག་དང་། དབྱིབས་དང་། འདོད་དགུའི་དཔལ་འབྱོར་ཕུན་སུམ་ཚོགས་པ་འབྱུང་བ་བཞིན་དུ། ཆོས་རྗེ་རིན་པོ་ཆེ་འདི་ཉིད་ལ་ཡང་། སྦྱངས་པའི་ཡོན་ཏན་ལ་སོགས་པའི་འོད་ཕུན་སུམ་ཚོགས་པ་དང་། བྱང་ཆུབ་ཀྱི་སེམས་དང་། ཐབས་ལ་མཁས་པའི་ཁ་དོག་དང་།
དབྱིབས་ཕུན་སུམ་ཚོགས་ཤིང་། གང་གིས་རྟེན་ཞིང་གསོལ་བ་འདེབས་པ་དེ་ལ་འཇིག་རྟེན་དང་འཇིག་རྟེན་ལས་འདས་པའི་དཔལ་འབྱོར་ཐམས་ཅད་བདེ་བླག་ཏུ་འགྲུབ་པར་འགྱུར་རོ། ། དཔེར་ན་སྤྲིན་ལའང་། ཉི་མའི་འོད་ཟེར་ལ་སོགས་པའི་ཚ་གདུང་ལས་སྐྱོབ་པ་དང་། རྨ་བྱ་ལ་སོགས་པ་དགའ་བ་བསྐྱེད་པ་དང་། ལོ་ཏོག་འགྲུབ་པར་བྱེད་པའི་རྒྱུ་ཆར་འབྱུང་བ་བཞིན་དུ། ཆོས་རྗེ་དེ་ཉིད་ཀྱིས་ཀྱང་། བསླབ་གསུམ་གྱི་ཡོན་ཏན་གྱིས་རང་གཞན་གྱི་རྒྱུད། ཉོན་མོངས་པའི་ཚ་གདུང་ལས་སྐྱོབ་པ་དང་། ཐར་པ་དང་ཐམས་ཅད་མཁྱེན་པ་དོན་དུ་གཉེར་བའི་གང་ཟག་དགའ་བ་བསྐྱེད་པ་དང་།
སྡེ་སྣོད་རིན་པོ་ཆེ་གསུམ་དང་། ལེགས་པར་སྦྱར་བའི་སྒྲ་དང་། ཚད་མ་དང་། གསོ་བ་རིག་པ་ལ་སོགས་པའི་ཆོས་ཀྱི་ཆར་ཆེན་པོ་འབེབས་ཤིང་། ཕ་རོལ་པོའི་རྒྱུད་ཚིམ་པར་བྱེད་པ་ཡིན་ནོ། ། དེའི་དོན་ལོ་ཙཱ་བས། པདྨོ་ཉི་མ་རིན་ཆེན་སྤྲིན་འདྲ་ཁྱོད། ། རྣམ་གཡེང་འདམ་གྱིས་མ་གོས་འགྲོ་ལ་གསལ། ། ཕན་བདེ་ཀུན་སྟེར་བདུད་རྩིའི་ཆར་འབེབས་ཤིང་། ། སྒྲུབ་པ་སྙིང་པོར་མཛད་ལ་ཕྱག་འཚལ་ལོ། །
ཞེས་སོ། ༈ །ཡང་པཎྜི་ཏ་ཆེན་པོ་འདི་ཉིད་ཤེས་བྱའི་གནས་ཟབ་པ་དང་། རྒྱ་ཆེ་བ་ཐམས་ཅད་ལ་མ་རྨོངས་ཤིང་། ཇི་ལྟ་བ་བཞིན་དུ་མཁྱེན་པས་ན། བྱང་ཆུབ་སེམས་དཔའ་འཇམ་པའི་དབྱངས་དང་མཚུངས་ལ། དམ་པའི་ཆོས་འདུལ་བ་ལས་བྱུང་བའི་གནང་བ་དང་། བཀག་པ་དང་། སྒྲུབ་པའི་གནས་ཐམས་ཅད་ཇི་ལྟ་བ་བཞིན་དུ་མཛད་པས་ན། འཕགས་པ་ཉེ་བའི་འཁོར་དང་། འདོད་པ་ཆུང་ཤིང་ཆོག་ཤེས་པས།
རང་གི་འབྱོར་པ་ཐམས་ཅད་ཀྱང་རྩྭ་བཞིན་དུ་སྤངས་ནས། དགེ་སློང་གི་འཚོ་བའི་ཡོ་བྱད་ཙམ་དང་། གྲོང་ཁྱེར་གྱི་བསོད་སྙོམས་ཀྱིས་འཚོ་བར་བྱེད་པས། དེས་པའི་དཔལ། དམ་པའི་ཆོས་ཀྱི་དོན་དུ་ལུས་དང་སྲོག་ཀྱང་ཡོངས་སུ་གཏོང་ཞིང་། ཟས་དང་། གོས་དང་། བཏུང་བ་ཡིད་ལ་མི་བྱེད་པར། དམ་པའི་ཆོས་ཁོ་ན་ཡིད་ལ་བྱེད་པས་རྟག་ཏུ་ངུ་ལྟ་བུའང་། ཆོས་ཚོལ་བའི་ཕྱིར་དུ་རབ་ཏུ་གུས་པའི་སྒོ་ནས་དགེ་བའི་བཤེས་གཉེན་བསྟེན་པ་ལ་སྐྱོ་བ་མེད་ཅིང་།
བྱང་ཆུབ་ཀྱི་ཡིད་དམ་བརྟན་པས། ཚོང་དཔོན་གྱི་བུ་ནོར་བཟང་ལྟ་བུ་དང་། རྙེད་པ་དང་བཀུར་སྟི་དང་། གྲགས་པ་ལ་སོགས་པ་ལ་མི་ལྟ་བར། གདུལ་བྱ་ལ་ཕྱིན་ཅི་མ་ལོག་པར་སྟོན་པར་བྱེད་པས། ཆོས་འཕགས་ལྟ་བུ་ཡིན་པར་ཤེས་པར་བྱའོ། ། དོན་དེ་དག་བྱམས་པའི་དཔལ་གྱི་མདོར་བསྡུས་ནས། འཇམ་དབྱངས་ཉེ་བའི་འཁོར་དང་དེས་པའི་དཔལ། ། རྟག་ཏུ་ངུ་དང་ནོར་བཟང་ཆོས་འཕགས་སྟེ། ། ལྔ་རིག་མཐར་སོན་དྲི་མེད་བརྟུལ་ཞུགས་འཛིན། །
ཆགས་མེད་ཆོས་གསུམ་ལྡན་ལ་སྐྱབས་སུ་མཆི། ། ཅེས་སོ། ། དེ་ལྟར་ཡུལ་དམ་པ་ཚད་མའི་སྐྱེས་བུ་ཁྱོད་ཀྱི་སྐུ་གསུང་ཐུགས་ཀྱི་མཛད་པའི་ཆ་ཤས་ཙམ་ཐོས་པ་ཉིད་ནས། དུས་ས་ཐག་རིང་མོ་ནས་རྩེ་གཅིག་ཏུ་གསོལ་བ་བཏབ་བོ། ། དེ་བཞིན་དུ་ཐུགས་བརྩེ་བ་ཆེན་པོས་རྗེས་སུ་བཟུང་། ད་ནི་ལོ་ཙཱ་བ་བྱམས་པའི་དཔལ་བདག་ཀྱང་བླ་མ་ཁྱེད་ཀྱི་རྣམ་ཐར་གྱི་རྗེས་སུ་འཇུག་པར་བགྱིའོ། ། དེ་ལས་ཐོབ་པའི་འབྲས་བུ་མངོན་མཐོ་ངེས་ལེགས་ལ་སོགས་ཡོན་ཏན་ཐམས་ཅད་ས་བཞི་ལས་སྐྱེས་པའི་དཔག་བསམ་གྱི་ཤིང་ལྗོན་པ་ལྟར་རྒྱས་ཤིང་འཕེལ་ནས་གཞན་གྱི་རེ་བ་སྒྲུབ་པ་ལ་ཚེགས་མེད་ཅིང་། མཐར་བླ་མ་ཉིད་མངོན་པར་རྫོགས་པའི་བྱང་ཆུབ་ཐོབ་པའི་ཚུལ་བསྟན་པའི་དུས་ཀྱི་ཡོན་ཏན་ཕྱིན་ལས་འཁོར་དང་སྐུ་ཚེ་ཞིང་ཁམས་ལ་སོགས་ཉིད་ཅི་འདྲ་བ་དེ་ཁོ་ན་དང་འདྲ་བར་ལོ་ཙྪ་བ་བདག་གྱུར་ཅིག་པའི་སྨོན་ལམ་གྱིས་མཐའ་བརྒྱན་པའི་བསྟོད་པ་གསོལ་གདབ་མཛད་དེ། རིང་ནས་གསོལ་བཏབ་ཐུགས་རྗེས་རྗེས་བཟུང་པ། ། ལོ་ཙྪ་བདག་ཀྱང་ཁྱེད་གསུང་རྗེས་འཇུག་གིས། །
ལེགས་སོགས་ས་ལའི་ལྗོན་པ་ལྟར་རྒྱས་ཏེ། ། ཉིད་ཅི་འདྲ་བ་དེ་འདྲ་བདག་གྱུར་ཅིག ། ཞེས་སོ། ། དཔལ་སའི་སྟེང་ན་འགྲན་པའི་ཟླ་ཐམས་ཅད་དང་བྲལ་བ། ། ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་བྷ་དྲའི་རྣམ་པར་ཐར་པ། སེམས་དཔའ་ཆེན་པོ་ཁྲོ་ཕུ་ལོ་ཙྪ་བ་བྱམས་པའི་དཔལ་གྱིས་མཛད་པ་གཞིར་བྱས། དེ་དག་བདེ་བླག་ཏུ་གཏོགས་པར་བྱ་བའི་ཕྱིར་དུ་བླ་མ་དཔྱལ་ལོ་ཙྪ་བ་དང་། འཇམ་དབྱངས་རིན་ཆེན་རྒྱལ་མཚན། ཤཱཀྱའི་བཙུན་པ་བསོད་ནམས་དཔལ་བཟང་པོ་རྣམས་ཀྱིས་རིམ་པར་མཛད་པའི་ཟིན་བྲིས་ཐོར་བུ་བ་རྣམས་ཕྱོགས་གཅིག་ཏུ་ཁྲིགས་སུ་བསྡེབས། ཁ་བ་ཅན་གྱི་ལྗོངས་སུ་འགྲོ་དོན་དཔག་ཏུ་མེད་པ་མཛད་ཚུལ།
རྣམ་ཐར་དཔག་བསམ་འཁྲིལ་ཤིང་ནས་ཁ་བསྐངས་ཏེ། ལྕགས་མོ་གླང་གི་ལོ་ཟླ་བ་དང་པོ་ཆོ་འཕྲུལ་ཆེན་པོའི་དུས་ཆེན་གྱི་ཚེས་བཅོ་ལྔའི་ཉིན། མངྒ་ལཾ་ཏཥྛི་མ་ཁ་ཨོ་རྒྱན་ཞེས་བྱ་བས་ཡི་གེར་བཀོད་པའོ། ། འདིས་འགྲོ་བ་མཐའ་དག་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་སྒྲོལ་བའི་གྲུ་དང་། དེད་དཔོན་ཆེན་པོར་གྱུར་ཏེ། དགའ་ལྡན་གྱི་གནས་སུ་རྗེ་བཙུན་མི་ཕམ་མགོན་པོ་ལ་ཐེག་པ་ཆེན་པོའི་ཆོས་ཀྱི་དགའ་སྟོན་དཔག་མེད་ཐོབ་པའི་སར་མྱུར་དུ་སྒྲོད་པའི་རྒྱུར་གྱུར་ཅིག། །། …༼མཐའ་བརྗོད་རྣམས་སུ་ཡིག་ཆུང་ཕྲེང་འགའ་ཤས་འདུག་ཀྱང་མི་གསལ།༽ PAGE * MERGEFORMAT 56 ཁྲོ་ཕུ་ལོ་ཙཱ་བ་བྱམས་པའི་དཔལ། ཁ་ཆེ་པཎ་ཆེན་གྱི་རྣམ་ཐར་རིན་པོ་ཆེའི་ཕྲེང་བ། PAGE * MERGEFORMAT 55
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
