ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༠
The Text
༄༅། །སྡེ་གཞུང་སྤྲུལ་སྐུ་བྱམས་པ་ཀུན་དགའ་བསྟན་པའི་ཉི་མས་མཛད་པའི་སྡེ་གཞུང་སྤྲུལ་སྐུ་འཇམ་དབྱངས་ཀུན་དགའ་རྒྱལ་མཚན་གྱི་རྣམ་ཐར།། ཨོཾ་སྭ་སྟི། མཁས་བཙུན་གྲུབ་པའི་ཡོན་ཏན་འགྲན་ཟླ་བྲལ་བ་སྡེ་གཞུང་མཆོག་སྤྲུལ་རིན་པོ་ཆེ་འཇམ་དབྱངས་ཀུན་དགའ་བསྟན་པའི་རྒྱལ་མཚན་ནམ། ཡོངས་གྲགས་ཨ་འཇམ་རིན་པོ་ཆེ་ནི། རབ་བྱུང་བཅོ་ལྔ་པ་ཤིང་མོ་བྱ་ལོར། ལི་ཐང་སྡེ་གཞུང་དཔོན་ཚང་དུ་འཁྲུངས། ཆུང་ངུའི་དུས་ནས་དམ་པའི་རིགས་སད། གཟིམ་འོག་མཆོག་སྤྲུལ་བྱམས་པ་བསྟན་འཛིན་སྙན་གྲགས་ཀྱི་ཡེ་ཤེས་ཀྱི་བཀོད་པ་གཅིག་ཡིན་པར་གྲགས་ཤིང་གྲུབ། ཁུ་བོ་སྤྲུལ་སྐུ་ལུང་རིགས་ཉི་མ་དང་། སྡེ་གཞུང་དར་རྒྱས་གླིང་གི་མཁན་པོ་དགེ་བཤེས་དབང་གྲུབ་དང་།
འཇམ་དབྱངས་སྙན་གྲགས་ལས་གཞུང་ལུགས་དུ་མར་གསན་བསམ་མཛད། སྐུ་ནར་སོན་ནས་སྡེ་དགེ་ལྷུན་གྲུབ་སྟེང་གི་ཡང་དབེན་དུ་འཇམ་དབྱངས་བློ་གཏེར་དབང་པོའི་ཞལ་སྔ་ནས་གསུང་ངག་ལམ་འབྲས། རྒྱུད་སྡེ་དང་། སྒྲུབ་བཏུས་གཙོས་སྨིན་གྲོལ་རྒྱ་མཚོས་རྒྱུད་ཕྱུག་པར་མཛད། རུ་དམ་རྫོགས་ཆེན་དགོན་དུ་མཁན་ཆེན་གཞན་ཕན་ཆོས་ཀྱི་སྣང་བའི་དྲུང་ནས་གཞུང་ཆེན་བཅུ་གསུམ། སྡོམ་རིགས་གཉིས། སྤྱི་ལྗོན་བརྟག་གསུམ་སོགས་མདོ་སྔགས་ཀྱི་གཞུང་ཉི་ཤུ་རྩ་བརྒྱད་ལ་གསན་བསམ་ཕུལ་ཕྱིན་གནང་བས་མཁྱེན་རབ་ཀྱི་ཀློང་བརྡོལ། མཁན་ཆེན་གཞན་དགའ་རིན་པོ་ཆེའི་ཞལ་སློབ་ཀྱི་ཁྲོད་ནས། ས་སྐྱའི་ཕྱོགས་ནས་སྡེ་གཞུང་སྤྲུལ་སྐུ་དང་། རྙིང་མའི་ཕྱོགས་ནས་མི་ཉག་གསེར་མཁར་ཆོས་གྲགས་གཉིས་མཁྱེན་རབ་འགྲེན་ཟླ་བྲལ་ཞེས་གླེང་།
ཨ་འཛོམས་འབྲུག་པ་འགྲོ་འདུལ་དཔའ་བོ་རྡོ་རྗེ་འཆང་ལས་སྙིང་ཐིག་ཡ་བཞི་སོགས་སྔ་འགྱུར་རྙིང་མའི་ཆོས་སྐོར་མང་དུ་གསན། གཞན་ཡང་ཕན་བདེ་མཁན་ཆེན་དཔལ་ལྡན་བློ་གྲོས་རྒྱལ་མཚན། རྫོང་གསར་མཁྱེན་བརྩེའི་ཕྲིན་ལས་མཆོག་སྤྲུལ་རིན་པོ་ཆེ་འཇམ་དབྱངས་ཆོས་ཀྱི་བློ་གྲོས། གཡོན་རུ་བེ་ཚང་ཆོས་རྗེ་མཁས་གྲུབ་རྒྱ་མཚོ། སྒ་སྟོན་རྣལ་འབྱོར་དབང་ཕྱུག་ཀུན་དགའ་ཉི་མ། སྡེ་དགེ་པེ་ཧར་བླ་མ་བློ་གྲོས་སོགས་བཤེས་གཉེན་དུ་མ་ལས་ཆོས་བཀའ་མང་དུ་གསན། ཁྱད་པར་འགྲན་ཟླ་ཀུན་བྲལ་གྱི་རྩ་བའི་བླ་མ་སྒ་སྟོན་རྡོ་རྗེ་འཆང་ངག་དབང་ལེགས་པ་རིན་པོ་ཆེ་ལ་གསོལ་བ་ལན་མང་བཏབ་པ་སྔོན་འགྲོས་སྡེ་གཞུང་གི་ས་ཆར་སྔ་ཕྱི་ལན་བཞི་གདན་འདྲེན་ཞུས་ཏེ་ཞབས་པད་བཀོད། དོན་ཡོད་རྣམ་པ་བཞིས་མཆོད་པ་གྱ་ནོམ་པས་ཐུགས་དགྱེས་པར་མཛད། སོ་ཐར། བྱང་སེམས།
རིག་པ་འཛིན་པ་སྟེ་སྡོམ་པ་གསུམ་གྱི་བཀྲ་དྲིན་ནོས། གསུང་ངག་རིན་པོ་ཆེ་ལམ་འབྲས། མཁའ་སྤྱོད་མ། མགོན་པོ་ཕྱི་ནང་གསང་གསུམ་གྱི་སྨིན་གྲོལ་གདམས་པ་རྗེ་བླ་མ་ཉིད་ཀྱི་ཐུགས་ལ་མངའ་ཞིང་། ཉམས་སུ་བཞེས་པ་དཔལ་ལྡན་ས་སྐྱ་པའི་སྙན་བརྒྱུད་ཚད་མ་བཞི་ལྡན་ཡོངས་རྫོགས་བུམ་པ་གང་བྱོའི་ཚུལ་དུ་བཞེས། རྗེ་བླ་མ་གདུལ་བྱ་སྐྱོང་སླད། སྡེ་དགེ ཀྲེ་ཧོར། མི་ཉག་ཡུལ་རྣམས་གར་ཕེབས་སུ་ཡང་ཕེབས། གདན་ས་ཐར་ལམ་དགོན་དུ་ཡང་ལན་དུ་མར་བྱོན།
ཡུན་རིང་ཙམ་བཞུགས་ནས། ཆོས་ཀྱི་གསུང་གླེང་དང་། ཉམས་རྟོགས་ཀྱི་སྒྲོ་འདོགས་བཅད། ཐུགས་ཡིད་གཅིག་འདྲེས་ཀྱི་ཐུགས་ཀྱི་སྲས་མཆོག་ཏུ་གྱུར། སྐུ་ཆུང་ངུ་ནས། བླ་དཔོན་མི་ཆེན་གྱི་གོ་ས་དང་། དཀོར་དང་གྲོང་ཆོག་འབུལ་སྡུད་ལ་ཡེ་ནས་མི་དགྱེས། གཤིན་པོའི་ལམ་སྟོན་ཆོ་ག་འདོན་པ་དང་འཕོ་འདེབས་ལ་འགྲོ་བ་ཕར་བཞག གསོན་པོའི་རིམ་གྲོའི་རྐྱེན་སེལ་སྒྲོལ་ཆོག་ཙམ་འདོམས་པ་འདྲ་ལའང་འགྲོ་མ་མྱོང་གསུང་། གྲྭ་རྐྱང་ཉམས་ཆུང་གི་ཚུལ་དུ་ཆོས་ཀྱི་གྲོགས་པོ་བླ་མ་བློ་གྲོས་ཕུན་ཚོགས་དང་ལྷན་དུ།
མིའི་རྒྱུ་འགྲུལ་མེད་པའི་རི་ཁྲོད་ལུང་སྟོང་ཁོ་ནར་བཞུགས། ཕན་ཚུན་འབོད་སྐད་གོ་ཙམ་གྱི་སྦྲ་གུར་ཆུང་ངུ་རེ་ཕུབ་པའི་ནང་དུ་ཆོས་ཀྱི་ཉམས་ལེན་ལ་དྲིལ། གསོལ་ཆས་ཟླ་བ་རེ་བཞིན་དཔོན་ཚང་ནས་སྐྱེལ། བླ་མ་བློ་གྲོས་སྐུ་གཤེགས་ནས། ཞལ་སློབ་ཆོས་མཛད་རེ་ཟུང་ཉེ་འཁོར་དུ་བཞག་ནས་སྐུ་ཚེའི་སྨད་ལ་རོང་ཁོག་བཞག་ས་ཟེར་བའི་ས་ཆ། རྡོ་འཇོམ་ཟེར་བའི་ནགས་ཁྲོད་དུ་གཟིམ་སྐྱིལ་བརྒྱབས་ནས་ཞུགས། རི་ཁྲོད་དུ་སྒྲུབ་པ་ལ་བཞུགས་སྐབས། སྔོན་འགྲོ་བསགས་སྦྱོང་ཡི་དམ་མང་པོའི་བསྙེན་སྒྲུབ་མཛད་པ་གོར་མ་ཆགས་ཀྱང་། ཆ་མ་འཚལ། གསང་སྔགས་ལམ་གྱི་རྩ་བ་ལམ་ཟབ་བླ་མའི་ཉམས་ལེན་ལ་ཆིག་བསྒྲིལ་གྱིས།
སྐྱབས་གནས་ཀུན་འདུས་བླ་མ་རིན་པོ་ཆེ། ། ཤློཀ་འབུམ་ཐེར་བདུན་ཅུ་དོན་ལྔ་དང་། རྗེ་ལེགས་པ་རིན་པོ་ཆེའི་གསོལ་འདེབས་ཞལ་གསུང་། ངག་གི་དབང་ཕྱུག་ཤློཀ་གཅིག་པོ་དེ་འབུམ་ཕྲག་དྲུག་སོང་བར་ཞལ་ལས་ཐོས། བསྐྱེད་རྫོགས་ཀྱི་ཉམས་བཞེས་དང་། ཐེག་ཆེན་བློ་སྦྱོང་གི་ཉམས་ལེན་ལ་ཤིན་ཏུ་འབད་ཁུལ་ཡིན་གསུང་། རྗེ་བླ་མ་ལེགས་པ་རིན་པོ་ཆེའི་ཞལ་སྔ་ནས། སྡེ་གཞུང་སྤྲུལ་སྐུ་ཨ་འཇམ་རིན་པོ་ཆེས་བླ་མ་སངས་རྒྱས་དངོས་སུ་ལྟ་བའི་མོས་གུས་ཀྱིས་གསོལ་བ་བཏབ་པ་ལ་བརྟེན། ངའི་རྒྱུད་ལ་ཡོད་པའི་ས་སྐྱ་པའི་ལམ་འབྲས་ཀྱི་གོ་རྟོགས་ཐམས་ཅད་སྤར་བཏབ་པ་བཞིན་ཐུགས་ལ་འཕོས་འདུག རྟེན་འབྲེལ་གྱི་གནད་ཟེར་བ་མཚར་པོ་རེད་གསུངས།
སྤྲུལ་སྐུ་རིན་པོ་ཆེ་ཉིད་ཀྱི་ཞལ་ནས་ཀྱང་། ངའི་བླ་མ་ས་སྐྱ་པ་བློ་གཏེར་རྗེ། ལེགས་པ་རིན་པོ་ཆེ། རྙིང་མ་བ་གཞན་དགའ་རིན་པོ་ཆེ། ཨ་འཛོམས་འབྲུག་པ་སྟེ་འདི་རྣམ་པ་བཞི་ཀ་གྲུབ་ཐོབ་རེད། ཡོན་ཏན་ལ་ཁྱད་པར་མེད་ཀྱང་། ངའི་རྒྱུད་ལ་འཇམ་མགོན་ས་སྐྱ་པའི་ལྟ་གྲུབ་ཐུན་མོང་མ་ཡིན་པ་ལ་གོ་བ་ལེགས་པ་ཞིག་ཆགས་པ་འདི་སྒ་སྟོན་རྡོ་རྗེ་འཆང་འདི་ཉིད་ལས་བྱུང་བ་ཡིན་པས། སངས་རྒྱས་དངོས་དང་འདྲ་བའི་མཁས་གྲུབ་ཀྱི། ། བླ་མ་དུ་མས་རྗེས་སུ་བཟུང་ན་ཡང་། ། བཀྲ་དྲིན་གཞན་དང་མཚུངས་པ་མ་མཆིས་པ། །
རྗེ་བཙུན་ཐུགས་རྗེའི་གཏེར་ཆེན་ཁྱེད་ལགས་སོ། ། ཞེས་ཞུས་པ་ཡིན། བདག་ཅག་གི་སྟོན་པ་ཐུགས་རྗེ་ཅན་ཤཱཀྱ་ཐུབ་པ་དང་བླ་མ་རིན་པོ་ཆེ་འདི་གཉིས་ལ་ང་རང་གིས་དད་པ་ཆེ་ཆུང་གི་ཁྱད་པར་སྤུ་རྩེ་ཙམ་མེད། འོན་ཀྱང་འུ་ཅག་གི་སྟོན་པ་ཤཱཀྱ་མུ་ནེ་ལ་རྒྱུ་མཚན་ཤེས་པའི་དད་པ་ཐུན་མིན་ཡོངས་དཀའ་བས་ན། བླ་མ་ལའང་དེ་ཙམ་ལས་ཡོང་དཀའ་ཚད་རེད་གསུང་། གང་ཟག་དབང་པོ་རབ་བླ་མའི་མོས་གུས་ཀྱིས་གྲོལ་བ་ཞེས་པའི་མཚན་ཉིད་ཐམས་ཅད་བླ་མ་འདི་ལ་ཚང་བ་ཡིན་འདུག་པ་རྣམ་ཐར་ཐམས་ཅད་ཀྱི་སྙིང་པོ་དེར་འདུས་སོ། ། ལྷ་མོ་དབྱངས་ཅན་དམར་མོའི་གསང་སྒྲུབ་ལྗགས་བསྙེན་ལན་དུ་མར་བཞུགས་ནས། རྟགས་མཚན་ངོ་མཚར་བ་དུ་མ་བྱུང་། དབྱངས་ཅན་མས་རྗེས་སུ་བཟུང་བ་རེད་ཅེས་བླ་མ་ལེགས་པ་རིན་པོ་ཆེའི་གསུང་ལས་ཐོས། བསྟན་སྲུང་རྡོ་རྗེ་གུར་མགོན་གྱིས་རྗེས་སུ་བཟུང་བའི་རྟགས་མཚན་དུ་མངའ་བ་དང་།
རྫོང་སར་མཁྱེན་བརྩེའི་དབང་ཁང་ནས། རྗེ་བླ་མ་སྒ་སྟོན་ལེགས་པ་རྡོ་རྗེ་འཆང་གིས། མཁྱེན་བརྩེའི་མཆོག་སྤྲུལ་རིན་པོ་ཆེ་དང་། སྤྲུལ་སྐུ་རིན་པོ་ཆེ་འདི་ཉིད་སོགས་སྣོད་ལྡན་དུ་མར་མགོན་པོ་ཁྲོ་བཅུའི་རྗེས་གནང་ཞིག་སྩལ་སྐབས། རྗེས་གནང་དངོས་གཞི་ཚུགས་ནས་ཡེ་ཤེས་དབབ་སྐབས། རྗེ་བླ་མས་སྤྲུལ་སྐུ་རིན་པོ་ཆེ་འདི་གུར་གྱི་མགོན་པོའི་སྐུར་དངོས་སུ་གྱུར་པར་གཟིགས་ཞེས་ཐོས། སྡེ་གཞུང་དགོན་པ་འཕན་ཡུལ་ནཱ་ལེཎྜའི་དགོན་ལག་ཏུ་གཏོགས་པས་སྒེར་སྲུང་རྒྱལ་པོ་པེ་ཧར་དང་། ཙིའུ་དམར་པོ་མཆོད་དགོས་སྟབས་རྒྱུན་གཏོར་གནང་མཛད་འདུག་པས། གནོད་སྦྱིན་ཙིའུ་དམར་པོ་འབྲལ་མེད་དུ་འགོ་ཞིང་། ཕྲིན་ལས་གང་བཅོལ་འཕྲལ་དུ་སྒྲུབ་བྱུང་བའི་གཏམ་ངོ་མཚར་བ་ཡོད།
བླ་མ་ལེགས་པ་རྡོ་རྗེ་འཆང་གི་བཀའ་ནན་ཕེབས་པ་དང་། དད་སློབ་རྣམས་ཀྱིས་གསོལ་བ་བཏབ་ངོར། སྐུ་ཚེའི་སྨད་ལ་གཞུང་ལུགས་དུ་མའི་འཆད་སྤེལ་དང་། དབང་གདམས་ངག་ཀྱང་དུ་མ་སྩལ་ཞིང་། ཁྱད་པར་སྒ་སྐྱེ་རྒུ་དགོན་གྱི་མཁན་པོ་ཕྲིན་ལས་ཆོས་འཕེལ་ནས་ལོ་དུ་མར་འབྲལ་མེད་དུ་ཞབས་དྲུང་དུ་བཞུགས་པ་ལ། བླ་མ་གཞན་དགའ་རིན་པོ་ཆེ་ལས་གཞུང་ཉི་ཤུ་གསན་མཛད་པ་ཐམས་ཅད་བླ་མ་དམ་པའི་ཐུགས་དགོངས་རྫོགས་པའི་མཆོད་པ་ཡིན། གསུང་འཆད་ཉན་རྫོགས་པར་གནང་གྲུབ་པའི་སྐལ་བ་བཟང་པོར་གྱུར། བླ་མའི་བསྟོད་ཚོགས། དབྱངས་ཅན་མའི་བསྟོད་པ་གཉིས། ཉམས་མགུར་བླ་མ་དྲན་པའི་གདུང་དབྱངས།
ལམ་ཟབ་བླ་མའི་རྣལ་འབྱོར་གྱི་དོན་འགྲེལ། གསུང་ངག་ལམ་འབྲས་ལ་བསྔགས་པ། རྣམ་ཤེས་ཡེ་ཤེས་འབྱེད་པ། ལམ་དུས་ཉམས་ལེན་གོ་དོན་བདུད་རྩིའི་ཉིང་ཁུ། བློ་སྦྱོང་སྨོན་ལམ། ཞལ་གདམས་སྐོར་སོགས་བསྟན་བཅོས་ངོ་མཚར་ཅན་འགའ་ཞིག་བཞུགས་པ་སྣང་བ་རྗེས་འཇུག་རྣམས་ལ་བཀྲ་དྲིན་ཆེ། སྡེ་གཞུང་དགོན་སྡེར་རྒྱུད་བསྐུལ་འབུལ་བ་བསྡུས་ནས་སྒ་སྟོན་རྡོ་རྗེ་འཆང་གི་གདུང་རྟེན་འདྲ་སྐུ་གསེར་ཟངས་ལས་གྲུབ་པ་ཞུགས་པའི་གཙུག་ལག་ཁང་རྟེན་དང་བརྟེན་པར་བཅས་པ་བཞེངས་པ་དང་། རྗེ་སྒ་སྟོན་རྡོ་རྗེ་འཆང་གིས་ལོ་བཅོ་ལྔ་བཅད་རྒྱ་བཞུགས་སྐབས་ཀྱི་དབུ་སྐྲ་བསྲེགས་ཐལ་ལས་འཇམ་དབྱངས་ས་པཎ་གྱི་སྐུ་འབུམ་ཕྲག་དུ་མ་པར་བཏབ་ནས་ནང་བཞུགས་ཕུལ་བ་མཆོད་རྟེན་དུ་མ་བཞེངས་པ་དང་། རྒྱལ་བཀའ་རིན་པོ་ཆེས་གཙོས་གསུང་རབ་པུསྟི་ཀ་གྲངས་མང་བསླུ་མཛད་པ་སོགས་རྣམ་དཀར་མཛད་པ་རྒྱ་ཆེར་སྤེལ་བ་དང་། དགུང་གྲངས་དྲུག་ཅུ་རེ་བརྒྱད་ཆུ་འབྲུག་ལོར་ཞི་བར་གཤེགས།
དགོངས་རྫོགས་མཆོད་འབུལ། གདུང་རྟེན་བཞེངས་པ་སོགས་རྗེས་ཀྱི་བྱ་བ་སྡེ་གཞུང་མའི་དཔོན་དང་དགོན་སྡེ་ནས་བསྒྲུབས་སོང་།། ། PAGE * MERGEFORMAT 4 བྱམས་པ་ཀུན་དགའ་བསྟན་པའི་ཉི་མ། སྡེ་གཞུང་སྤྲུལ་སྐུ་འཇམ་དབྱངས་ཀུན་དགའ་རྒྱལ་མཚན་གྱི་རྣམ་ཐར། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
