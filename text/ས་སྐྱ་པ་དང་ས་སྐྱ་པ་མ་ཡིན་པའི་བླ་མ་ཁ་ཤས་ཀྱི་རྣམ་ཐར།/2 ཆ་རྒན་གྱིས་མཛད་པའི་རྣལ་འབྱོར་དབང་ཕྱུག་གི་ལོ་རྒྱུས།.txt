ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༢
ཆ་རྒན་གྱིས་མཛད་པའི་རྣལ་འབྱོར་དབང་ཕྱུག་གི་ལོ་རྒྱུས།
༄༅། །ཆ་རྒན་གྱིས་མཛད་པའི་རྣལ་འབྱོར་དབང་ཕྱུག་གི་ལོ་རྒྱུས་བཞུགས་སོ།། ན་མོ་བི་རུ་པ་ཡེ། རྣལ་འབྱོར་གྱི་དབང་ཕྱུག་མཐུ་སྟོབས་ཀྱི་མགོན་པོ་དཔལ་བིརྺ་པའི་ལོ་རྒྱུས་ཟུར་ཙམ་བརྗོད་ནས། རྒྱ་གར་ཤར་ཕྱོགས་བྷི་ཤན་ཏྲའི་རྒྱལ་པོ་མུ་ཁྱུད་འཛིན། དེའི་སྲས་པོ་གསེར་གྱི་འཁོར་ལོ་ཅན་བྱ་བ་འདི་ཡུམ་གྱི་ལྷུམས་སུ་ཞུགས་པའི་དུས་སུ། ངོ་མཚར་གྱི་ལྟས་དུ་མ་དང་ལྡན་པར་གྱུར་ནས། རྒྱལ་པོ་ཆེན་པོའི་མདུན་ན་འདོན་བྲམ་ཟེ་མཚན་མ་ཅན་ལ་བསྟན་པས། སྲས་ཁྱད་པར་དུ་འཕགས་པ་གཅིག་འཁྲུངས་ཤིང་འཚོ་སྟེ། རྒྱལ་སྲིད་མི་འཛིན་སངས་རྒྱས་ཀྱི་བསྟན་པ་ལ་ཞུགས་ཏེ། མཁས་བཙུན་བཟང་གསུམ་ཉམས་རྟོགས་ཕུན་སུམ་ཚོགས་པ་དང་ལྡན་ནས།
མཐུ་སྟོབས་ཀྱིས་སངས་རྒྱས་ཀྱི་བསྟན་པ་བསྲུང་བར་འགྱུར་ཟེར། དེའི་ཕྱི་ལོ་སྲས་མོ་གཅིག་གཙེས་པ་བུ་ཡིན་བཟླས་ཏེ། ཕོ་ཆས་སུ་བཅུག ལྕགས་ཀྱི་འཁོར་ལོ་ཅན་དུ་མཚན་གསོལ། དུས་ལ་བབ་པ་ན་རྒྱལ་སར་བསྐོས་པས། སྐུ་བསོད་ནམས་དང་མངའ་ཐང་རྒྱས། གླང་པོ་ཆེ་ལྔ་སྟོང་ལ་ལོངས་སྤྱོད་པར་གྱུར་ཏེ། ལོ་བདུན་ནས་བུད་མེད་ཀྱི་རང་མཚན་བསྟན་པར་གྱུར་ལོ། ། རྒྱལ་སྲས་གསེར་གྱི་འཁོར་ལོ་ཅན་ཤར་ཕྱོགས་སོ་མ་ཙ་རའི་གཙུག་ལག་ཁང་ན་ཉན་ཐོས་རྩ་བའི་སྡེ་བཞི་ཡོད་པ་ལས་ཐམས་ཅད་ཡོད་སྨྲའི་སྡེ་པའི་མཁན་པོ་དུལ་བའི་ལྷ་དང་། སློབ་དཔོན་རྒྱལ་བ་གྲགས་པ་ལས་རབ་ཏུ་བྱུང་།
མཚན་ཤྲཱི་དྷརྨཱ་པ་ལར་གཏགས། སློབ་དཔོན་དེ་སྒྲ་ཚད་དང་སྡེ་སྣོད་བཞི་མངོན་པ་ཕར་ཕྱིན་དབུ་མ་ལ་སོགས་ཕལ་ཆེའི་སློབ་གཉེར་གྲུབ་ནས། མཁན་སློབ་དགེ་འདུན་དང་བཅས་པ་ལ་བསྙེན་བཀུར་དང་འབུལ་བ་ཆེན་པོ་མཛད། རྡོ་ལས་བྱས་པའི་གཟིམ་ཁང་བདེ་མོ་གཅིག་ཡོད་པར། དཀོན་མཆོག་གི་རྟེན་གསུམ་ལ་མཆོད་པ་བཟང་པོའི་གཞི་རྟེན་ཕུན་སུམ་ཚོགས་པ་ལ་དཀོན་གཉེར་གཅིག་བསྐོས། ཡབ་ཡུམ་གྱི་སྡིག་སྦྱོངས་ཚོགས་བསོག་ལ་དམིགས། དེ་དུས་ན་སངས་རྒྱས་ཀྱི་བསྟན་པའི་རྩ་བ་ལྟ་བུར་དཔལ་ན་ལེནྡྲ་གྲགས་ནས་དེར་བྱོན། ཐམས་ཅད་ཡོད་སྨྲའི་སྡེ་པའི་མཁན་པོ་རྣམ་པར་རྒྱལ་བའི་ལྷ་ལ་སོགས་པའི་དྲུང་དུ་བསྙེན་པར་རྫོགས་པར་མཛད། འདུལ་བའི་སྡེ་སྣོད་ཆ་ཚང་བ་ལ་ཤིན་ཏུ་མཁས་པར་མཛད་པས། གནས་ལྔ་རིག་པའི་པཎྜི་ཏ་ཆེན་པོར་གྱུར་པས།
མཁན་པོའང་ཤིན་ཏུ་མཉེས་ཏེ། སངས་རྒྱས་མྱུར་དུ་འགྲུབ་པར་བྱེད་པ་གསང་སྔགས་ཡིན། ང་འཁོར་ལོ་སྡོམ་པ་ལ་མཁས་པས་དད་ན་སྦྱིན་ནོ་གསུང་། རྗེས་སུ་འཛིན་པར་ཞུས། ཤིན་ཏུ་གསང་ནས་དབང་བཞི་རྫོགས་པར་བསྐུར། གསང་མཚན་རིན་ཆེན་རྡོ་རྗེར་བཏགས། དབང་ཆོས་རྣམས་ཚར་བ་དང་། བྱིན་བརླབས་དང་བསྐྱེད་རྫོགས་རྣམས་ཟུང་འཇུག་གི་གདམས་པ་གནང་ནས། གྲངས་རྟགས་དུས་ཀྱི་བསྙེན་པ་བསྐྱལ། དེའི་དུས་སུ་མཁན་པོ་འདའ་བའི་ཞལ་ཆེམས་ལ།
ཤྲཱི་དྷཱརྨཱ་པ་ལ་ང་བས་ཀྱང་མཁས་བཟང་བཙུན་ཡོན་ཏན་དཔག་ཏུ་མེད་པ་མངའ་བས། སྤྱིར་ན་ལེནྡྲའི་ཚོགས་དཔོན། སྒོས་ངའི་གདན་ས་བྱེད་པར་ཞུས། བླ་བྲང་འཁོར་ཐམས་ཅད་གཏོད། བཀུར་བར་འོས་པ་ཡིན་པས་ཐམས་ཅད་ཀྱིས་ང་བས་ཀྱང་ལྷག་པར་ཁུར་ལ་གུས་པར་གྱིས་ཤིག་གསུངས་ནས་འདས། གདུང་བཞུ་བས་ངོ་མཚར་གྱི་བལྟས་དཔག་ཏུ་མེད་པས་བསྟན་པའི་ཞབས་ཏོག་དང་། གདུལ་བྱའི་འདྲེན་པ་ཆེན་པོར་གྱུར་ཏོ། ། དེར་རྒྱལ་པོ་ཡོན་མཆོད་དང་བཅས་པས་མཁན་པོའི་ཞལ་ཆེམས་ལྟར་སློབ་དཔོན་ཤྲཱི་དྷརྨཱ་པ་ལ་ལ་ཞུ་རྟེན་ཆེན་པོ་མཛད་དེ། ན་ལེནྡྲའི་བླ་ཆོས་པར་བཀོས། རིགས་མཆོག་ཏུ་གྱུར་པས་རྒྱལ་པོ་ཡབ་ཡུམ་སྲས་ལྕམ་བློན་པོ་ཐམས་ཅད་ཀྱིས་ཆོས་ཞུས།
ན་ལེནྡྲའི་བླ་མ་དགེ་འདུན་ཐམས་ཅད་དང་། རྒྱལ་ཁམས་ཀྱི་མག་ཚ་ཞང་སྲུ་ཁྱིམ་བདག་སྡེ་དཔོན་ཆེན་པོ་ཐམས་ཅད་ཀྱིས་ཆོས་ཞུས་པས། མཁན་པོའི་གསུང་ལྟར་གྱུར་པས། ཉིན་མོ་འཆད་རྩོད་རྩོམ་པ་ལ་སོགས་པ་གཞན་དོན་དང་། མཚན་མོ་བསྒོམ་སྒྲུབ་ལ་ཤིན་ཏུ་བརྩོན་པར་མཛད་པས། ནད་གདོན་གསར་པ་ཞུགས། རྙིང་པ་ལངས། རྟོག་ངན་འཁྲུགས་ཏེ། རྐྱེན་ངན་སྣ་ཚོགས་ཀྱིས་ལུས་ངག་ཡིད་གསུམ་གདུང་། ལན་རེ་མདའ་ནས་མེ་ཆེན་པོ་འབར།
ཕུ་ནས་ཆུ་ཆེན་པོ་འཁྲུག ས་ཆེན་པོ་གཡོས། སྟེང་ནས་འབྲུག་དྲག་པོ་དང་བཅས་ཏེ། མཚོན་ཆའི་ཆར་པ་ཆབ་གྲོམ་དང་རྡོའི་སེ་ར་ཙོ་སྐར་མདའ་ཐོག་ལ་སོགས་པ་ཚད་མེད་པ་བབས། འཇིགས་ཤིང་སྐྲག་ཏེ་སྡུག་བསྔལ་ལན་རེ་གྲོགས་མཆེད་གོང་མ་བླ་མ་མཁན་པོ་སློབ་དཔོན་ལ་སོགས་དང་། ཡི་དམ་གྱི་སྐུ་རྒྱབ་བསྟན་པ་སྤྱན་ཕྱུངས་ཞལ་བྲལ། ཤངས་ལ་སོགས་པ་བཅད་པ་ཁྲག་ཞལ་ལེ་བ་གཙུག་ཏོར་ས་ལ་གཙུག་པ་ལ་སོགས་ལུས་ཉམས་སེམས་ཉམས་རྨི་ཉམས་སུ་སྣ་ཚོགས་པ་རྒྱུན་མི་ཆད་པར་ཉམས་སུ་མྱོང་བས་ཐུགས་ཤིན་ཏུ་མུག གསང་སྔགས་རྡོ་རྗེ་ཐེག་པའི་ལས་འཕྲོ་མེད་པར་ཐག་བཅད་དེ། དཔྱིད་ཟླ་ར་བའི་ས་གའི་ཉི་ཤུ་གཉིས་ཀྱི་ནུབ་མོ་ཕྲེང་བ་ཆབ་ཁང་དུ་གཏོར་ནས། ད་ནི་འཆད་རྩོད་རྩོམ་པ་བསམ་རྣོ་ལ་འབད་པར་བྱའོ། །
ཞེས་དམ་བཅས་ནས། ཐང་ཆད་པ་སྙམ་བྱེད་དེ། དེའི་ནུབ་མོ་བག་སྐྱང་ནས་གཟིམ་པས། བུད་མེད་སྔོན་མོ་མཚན་དཔེ་འབར་བ་གོས་རྒྱན་ཕུན་སུམ་ཚོགས་པ་དད་ལྡན་པ་གཅིག་ན་རེ། རིགས་ཀྱི་བུ་ཁྱོད་དེ་ལྟ་བུའི་ཚུལ་མིན་གྱི་སྤྱོད་པ་མ་བྱེད་པར་ཕྲེང་བ་ལོངས། སྒྲུབ་པ་འཕྲོ་མ་གཅོད། ཡི་དམ་གྱི་ལྷ་ཐམས་ཅད་ངོ་བོ་གཅིག་ཀྱང་། གདུལ་བྱའི་སྣང་ངོར་ཁྱོད་ཀྱི་རིགས་ཀྱི་ལྷ་ང་ཡིན་པས། ངས་རྒྱུད་བྱིན་གྱིས་བརླབ་ཀྱིས་གསུང་། འགྱོད་པ་དྲག་པོ་སྐྱེས་ཏེ།
བཤགས་སྡོམ་དྲག་པོ་བྱས། ནང་པར་ཕྲེང་བ་བླང་། གསང་འཁྲུས་བྱས་ཏེ་སྔར་བཞིན་བསྙེན་སྒྲུབ་བྱས་པས། དེའི་ནུབ་མོ་ཡེ་ཤེས་ཀྱི་སྣང་ངོར་ལྷ་མོ་བཅོ་ལྔའི་དཀྱིལ་འཁོར་དུ་བྱོན་ནས། གཙོ་མོས་དབང་བཞི་རྫོགས་པར་བསྐུར་བས། རིམ་པ་བཞིན་གསལ་ཉམས་སྟོང་ཉམས་བདེ་ཉམས་ཟུང་འཇུག་རྣམས་ངོ་སྤྲད། གེགས་བསལ་བོགས་འདོན་ལ་བཟླས་ཏེ། ཉམས་སྣང་རྣམས་བླ་མ་ཉམས་མྱོང་དང་ལྡན་པས་རྗེས་སུ་མ་བཟུང་པས་ཏིང་ངེ་འཛིན་དུ་ངོ་མ་འཕྲོད། ལམ་དུ་ཁྱེར་མ་ཤེས་པས་ཉོན་མོངས་ནས་ཡིད་ཆད་པ་ཡིན་ཏེ། དང་པོ་ནད་གདོན་སྣ་ཚོགས་ཀྱིས་བཟིར་བ་ཁམས་འདུས་པ་དང་པོ་རླུང་གཏུམ་མོའི་དྲོད་རྟགས་རྩ་རླུང་ཟུང་འཇུག་མིན།
གཉིས་པ་འབྲུག་དང་ཐོག་སེར་ལ་སོགས་པ་ཁམས་འདུས་པ་བར་མ་ཐིག་ལེ་བདེ་སྟོང་ཡེ་ཤེས་མཁའ་འགྲོ་དང་དམ་ཚིག་མཁའ་འགྲོའི་ཉམས་གསུམ་པ་བླ་མ་རྣམས་ཀྱི་རྣམ་འཕྲུལ་མི་འཚམས་པ་སྣ་ཚོགས་ཀྱི་དངོས་པོའམ། མཚན་མ་ལས་བློ་ལོག་པས་དབུ་མཐུར་དུ་བསྟན་པ་ཁམས་འདུས་པ་ཐ་མ་སྐྱོན་མེད་གཉུག་མ་ཡེ་ཤེས་ཀྱི་ཉམས། ད་དབང་བཞི་ཐོབ། ལམ་བཞིའི་ཉམས་རྟོགས་ངོ་སྤྲོད། དེ་ལམ་དུ་སྲོལ་ཅིག་གསུངས་པས། ཉིན་ཞག་དགུ་ལ་དྲོད་གསུམ། རྩེ་མོ་གསུམ། བཟོད་པ་གསུམ། འཇིག་རྟེན་ཆོས་མཆོག་གི་ཉིང་འཚམས་སྦྱར་ནས། ཉི་ཤུ་དགུའི་ནུབ་མོ་ཕྱི་ནང་གསང་བ་དེ་ཁོ་ན་ཉིད་ཀྱི་བདུད་བཞི་ཐུལ་བས་དབུ་མའི་བདུད་ཀྱི་མདུད་པ་དང་པོ་གྲོལ་ནས་འགྲོས་བཞི་ཐིམ་པས།
མཐོང་ལམ་གྱི་ཡེ་ཤེས་ས་དང་པོ་རབ་ཏུ་དགའ་བ་བརྙེས་ཏེ། དེ་ལྟར་དབང་བཞི་རྫོགས་པར་བསྐུར་བས་དབང་གི་ཆུ་བོ་མ་ནུབ། ས་དང་པོའི་རྟོགས་པ་རྒྱུད་ལ་སྐྱེས་པས་བྱིན་རླབས་ཀྱི་བརྒྱུད་པ་མ་ཉམས། སྔར་གྱི་མི་འཚམས་པ་སྣ་ཚོགས་ཏིང་ངེ་འཛིན་དུ་ངོ་འཕྲོད་པས་གདམས་ངག་གི་སརྒ་མ་ལོག བླ་མའི་བཀའ་དྲིན་གྱིས་ད་སངས་རྒྱས་བྱོན་ཀྱང་སྤྲོས་པ་གཅོད་རྒྱུ་མི་འདུག་བསམ་པས་མོས་གུས་ཀྱི་བསམ་པ་ཚིམ་པས་སྙན་རྒྱུད་བཞིས་གདམས་ཤིང་བྱིན་གྱིས་བརླབས་སོ། ། དེ་དག་གི་རྟོགས་པ་གོང་ནས་གོང་དུ་བོགས་དབྱུང་བའི་ཕྱིར། བླ་མ་མཁའ་འགྲོ་མཆོད་པའི་དམ་རྫས་བསྒྲུབས་ཏེ། ལམ་ཐུན་བཞི་ལ་དབང་བཞི་བསྒོམ་པས་ཞག་རེ་ལ་ས་རེའི་རྟོགས་པ་འཁྲུངས་ཏེ། ཚེས་ལྔ་ཚུན་བཅད་ལ་ས་བདུན་གྱིས་རྟོགས་པ་འཁྲུངས། ཤ་ཆང་ཁྱེར་འགྲོ་བ་སློབ་མ་རྣམས་ཀྱིས་མཐོང་སྟེ།
སྒོ་སེང་ནས་བལྟས་པས་ལ་ལས་བུད་མེད་བརྒྱད་དང་། ལ་ལས་བཅོ་ལྔ་དང་ལྷན་དུ་གནས་པ་མཐོང་། ལ་ལས་མར་མེ་བརྒྱད་ཀྱི། ལ་ལས་བཅོ་ལྔས་བསྐོར་བ་མཐོང་། ཐམས་ཅད་ཐེ་ཚོམ་ཟོས་ཀྱང་བླ་མ་ཆོས་པ་མཁན་པོ་ཆེན་པོར་གྱུར་པས་ལྟུང་བ་གླེང་བར་མ་ཕོད་ཀྱང་ཐམས་ཅད་ཤིན་ཏུ་མ་དད་པར་གྱུར་ཏོ། ། དེ་ཐམས་ཅད་ཉིད་ཀྱི་ཐུགས་ཀྱིས་ལེགས་པར་དགོངས་ཏེ། བསྟན་པ་ལ་སྨོད་པ་སྤངས་ཤིང་། རང་ཉིད་ངན་པར་ཁས་བླངས་ཏེ། སྤྱོད་པ་བསྐྱང་བའི་ཕྱིར་ཆོས་གོས་སྨད་གསུམ་མཁར་སིལ་ལྷུང་ཟེད་ལ་སོགས་དཀོན་མཆོག་གི་སྤྱན་སྔར་ཕུལ། ཨཾ་ག་རག་དཀར་པོ་ཅིག་གསོལ་ཏེ།
མེ་བིརྺ་པ་ཞེས་བརྗོད་ནས་མཆོང་རྒྱུག་སེ་སྐོར་བྱེད་ཅིང་ཧ་ཏེར་བྱོན། མེ་ཏོག་འཚོང་བ་རྣམས་ལ་བླང་སྟེ་ཕྲེང་བ་རྒྱུས་ཐོད་དུ་བཅིངས། ལོ་མ་དང་ལ་ཕུག་ཚོང་བ་རྣམས་ལ་བླངས། ལ་ལ་ཞལ་དུ་གསོལ། ལ་ལ་ཕྱག་ཏུ་བསྣམ་ནས་ལ་ལ་དོ་ཤལ་དུ་བྱས། མཐར་ཆང་འཚོང་དང་གཟུགས་འཚོང་མའི་གནས་སུའང་བྱོན་པས། གྲོང་ཁྱེར་བ་རྣམས་ཧ་ལས་དགེ་འདུན་ཐམས་ཅད་ངོ་ཚ་གྲགས་ཏེ། རྔ་དང་འཁར་རྔ་གཉིས་ཀ་བརྡུང་། རོལ་མོ་སྣ་ཚོགས་དགེ་འདུན་གྱི་གསེར་ཕྲེང་དང་བཅས་པས་གནས་ནས་བསྐྲད་དེ། ཕྱིར་འོང་དུ་མེད་པའི་བཀའ་ཁྲིམས་བཅས་སོ། །
དེའི་དུས་སུ་སློབ་དཔོན་གྱི་གླུ་བླངས་པ་ལོགས་སུ་ཤེས་པར་བྱའོ། ། དགེ་འདུན་ཡོན་མཆོད་རྣམས་མ་དད་པ་བཟློག་པ། བསྟན་པ་ལ་སྨོད་པ་སྤང་བ། བདག་གི་ནུས་མཐུ་བསྟན་པའི་ཕྱིར་དང་། ཉི་མ་ཟླ་བ་གཟས་ཟིན་པ་གསུམ་གྱི་འགྱུར་བ་གྱེན་དུ་ཟློག་པའི་རྟེན་འབྲེལ་གྱིས། ཝ་ར་ཎ་སེའི་རྒྱལ་པོ་འདུལ་དུ་གཤེགས་པའི་ལམ་དུ། ག་ག་ལ་སྡིགས་མཛུབ་བསྟན་ནས་ང་ངན་པ་ཡིན་ན་ལམ་ཕྱེ་གསུངས་པས། སློབ་དཔོན་གྱི་ཐད་ཀ་ནས་ཆུ་གྱེན་ལ་ལོག་ཏེ། ལམ་ཕྱེ་བས་དེའི་ཚེའང་གླུ་བླངས་སོ། ། དེར་ཐམས་ཅད་ཀྱིས་གྲུབ་པ་ཐོབ་པར་གོ་སྟེ།
ཞབས་ལ་ཕྱག་འཚལ་ཞིང་ལོག་པར་བཏགས་པ་རྣམས་བཟོད་པར་གསོལ། དགེ་འདུན་རྣམས་ཀྱིའང་བཟོད་པར་གསོལ་ཏེ། བཞུགས་པར་ཞུས་པས་ཁོང་རྣམས་ལ་ཐུགས་བརྩེ་བས་བཟོད་པ་བཞེས། བཞུགས་སུ་མ་གནང་། རྒྱལ་པོ་གོ་མ་ཙཎྜའི་མངའ་རིས་ཝ་ར་ཎ་སི་ཐམས་ཅད་མུ་སྟེགས་འབའ་ཞིག་ཡིན་པ། དེ་རྣམས་སངས་རྒྱས་ཀྱི་བསྟན་པ་ལ་བཟུད་པའི་ཕྱིར། དེའི་ནགས་འཐུག་པོ་གཅིག་གི་དབུས་སུ་བསམ་གཏན་ལོ་གསུམ་མཉམ་པར་གཞག་པས། མདོག་ནག་སྤྱན་རྩ་དམར། དབུ་སྐྲ་རིང་པོར་གྱུར་པས་འཇིགས་སུ་རུང་བར་གྱུར་པ་མི་རྣམས་ཀྱིས་མཐོང་བས་ལ་ལ་ན་རེ་སངས་རྒྱས་པ། ལ་ལ་ན་ལེ་མུ་སྟེགས་པ་ཡིན་ནམ་ཟེར་བ་རྒྱལ་པོས་གསན་པས།
ཉུལ་ལེ་མ་རྣམས་ལ་སུ་ཡིན་དྲིས་ལེགས་པར་རྟོགས། མུ་སྟེགས་པ་ཡིན་ན་འོ་རྒྱལ་བས་བླ་མཆོད་གྱིས། ནང་དུ་གདན་དྲོང་། སངས་རྒྱས་པ་ཡིན་ན་བསྟན་པ་ལ་གནོད་པ་སྐྱལ་དོགས་ཡོད་པས་བསྐྲོད་ལ་ཐོངས་གསུངས། དྲིས་པས་ལན་མི་སྟེར། བརྟག་པས་ངོ་མ་ཤེས། ཞེས་རྒྱལ་པོ་ལ་ཞུས་པས། ངས་བརྟག་གི་དྲུང་དུ་བོས་ལ་ཤོག་གསུངས། བོས་འོང་བའི་ལམ་དུ་འབུ་སྦྲང་དང་བྲོག་སྦུར་ལ་སོགས་པའི་སེམས་ཅན་མང་པོ་འཕུར་ཅིང་ཞལ་དུ་བཏབ་པས། ཐམས་ཅད་ན་རེ་ངན་པ་ངན་པ་ཟེར།
ཧ་བྱས་པས་ཐམས་ཅད་ཁ་ནས་སྤུར་ནས་གཏང་ཀྱང་ངན་པ་ངན་པ་ཟེར། ཀྱེ་མ་བདག་ནི་ངན་པ་སྟེ། སེམས་ཅན་མང་པོ་འཕུར་ནས་ཟོས་ཀྱང་ངན་པ་ངན་པ་ཟེར། ། སྲོག་ཆགས་མང་པོ་བསོས་ནས་སྤུར་ཀྱང་ངན་པ་ངན་པ་ཟེར། ། བདག་གི་བྱ་བ་གང་ཡིན་བདག་གི་མ་ཤེས་བསྟན་དུ་གསོལ། ། འདི་ལྟར་བགྱིས་ཞེས་བསྟན་པར་མི་ནུས་དེ་དག་ངན་པར་འགྱུར། ། ཞེས་གསུངས་པས། དར་གཅིག་ན་རྒྱལ་པོས་གཤེད་མ་ལ་གཏོད་པར་འདུག་གི་ཟེར། རྒྱལ་པོའི་དྲུང་དུ་སླེབ་པས་ཕྱག་གིས་ཟེར་མ་བྱས། ཁྱོད་སུ་ཡིན་ཟེར་ལན་མ་སྨྲས་པས།
རྒྱལ་པོ་ན་རེ། འདི་ལ་དབང་ཕྱུག་གི་རྟགས་གང་ཡང་མི་འདུག་པས། གཤེད་མ་རྣམས་ཀྱིས་ཡན་ལག་རྣམས་ལྕགས་སྒྲོག་གི་སྡོམ་ལ་གངྒཱར་འབབ་པའི་ཆུ་བོ་ཆེན་པོར་སྐྱུར་ཅིག་ཟེར། དེ་ལྟར་བྱས་ཏེ་བསྐྱུར་བས། གཤེད་མ་རྣམས་ཀྱི་སྔོན་ལ་རྣལ་འབྱོར་པ་རྒྱལ་པོའི་དྲུང་དུ་སླེབ། ཡང་ཡང་བསྐྱུར་ཀྱང་ཁོའི་སྔོན་ལ་སླེབ། དེར་རྒྱལ་པོ་ན་རེ། ཡན་ལག་ལྔ་བྱང་ཁོག་ལ་ལྕགས་སྒྲོག་གིས་སྡོམ་ལ་དོང་དུ་བསྐྱུར་གསུངས། དེ་ལྟར་བྱས་པས་ལྕགས་ཐག་ཐར་ཐོར་དུ་བཅད། དོང་ཧྲལ་ཧྲུལ་དུ་བཤིག་ནས་འཐོན།
རྒྱལ་པོའི་ཕོ་བྲང་འཇིགས་པ་ཙམ་དུ་ས་གཡོས་ཁྱད་ནོར་གསེར་གྱི་ཕ་བོང་དཀར་པོ་མཛོད་ཀྱི་གཏིང་ནས་རིའི་རྩེ་མོར་གྱེན་ལ་འགྲིལ་བས། རྒྱལ་པོ་སྐྲག་མདངས་ནས། སློབ་དཔོན་གྱི་དྲུང་དུ་སོང་བ་ལ། སློབ་དཔོན་གྱིས། ཁྱོད་ཀྱི་ནུས་མཐུས་ང་ལ་གནོད་མི་འགྱུར། རྡོ་རྗེ་ཐེག་པའི་སྒོ་རུ་འཇུག་ན་ཞུགས་གསུངས་པས། རྒྱལ་པོ་འཁོར་དང་བཅས་པ་ཤིན་ཏུ་སྐྲག་ཏེ། སློབ་དཔོན་གྱི་ཞབས་སྤྱི་བོར་བླངས་ནས་ཅི་གསུང་བ་བསྒྲུབ་པས། ཐུགས་རྗེས་འཛིན་པར་ཞུ་ཞུས་པས། དམིགས་པ་མེད་པའི་སྙིང་རྗེ་ཆེན་པོས་རྗེས་སུ་བཟུང་ནས།
རྒྱལ་འབངས་ཐམས་ཅད་རྡོ་རྗེའི་ཐེག་པ་ལ་བཀོད་དོ། ། དེ་ནས་ལྷོ་ཕྱོགས་ན་མུ་སྟེགས་ཀྱི་ལྷ་བྷྀ་མེ་ས་ར་ལ་ཉི་མ་རེ་ལ་སྲོག་ཆགས་དཔག་ཏུ་མེད་པ་བསད་ཅིང་མཆོད་པ་དེ་འདུལ་དུ་གཤེགས་པའི་ལམ་དུ། གྲུ་མཁན་ལ་ང་སྒྲོལ་བཟླས་པ། སླ་ཁྱེར་ལ་ཤོག་ཟེར། ཁྱོད་ཚིམ་པར་བྱ་ཡི་སྒྲོལ་བཟླས་པས། སྔོན་ལ་སླ་འདོད་ཟེར་ཆུ་བོ་འདི་དོན་དུ་གཉེར་བ་ཡོད་དམ་མེད་དྲིས་པས། རྒྱལ་པོ་ལི་ཧ་རའི་ཕོ་བྲང་བསྐོར་ལ་སོགས་ཆུ་འགྲམ་ན་ཡོད་པ་རྣམས་ཆུ་བོ་དོན་དུ་གཉེར། ཕ་ཚད་པ་མཐོ་ས་ན་ཡོད་པའི་ཞིང་པ་རྣམས་ཆུ་བོ་དོན་དུ་གཉེར་ཏེ་རེ་དགོས་མང་པོ་ཡོད་ཟེར་རོ། ། འོ་ན་ཁྱོད་ལ་ཆུ་བོ་ཉིད་གྲུ་སླར་སྦྱིན་ནོ་གསུངས་ནས། སྡིགས་མཛུབ་སྒྲེང་པས་ཆུ་བོ་གྱེན་ལ་ལོག་པས་རྒྱལ་པོ་ལི་ཧ་ར་ལ་སོགས་པ་ཆུ་འགྲམ་གྱི་མི་ཐམས་ཅད་གྲུ་སར་ལྷགས་ཏེ།
ཅིས་ལན་ཤེས་སམ་འདྲི། རྒྱུ་མཚན་སྙད་པས་ཐམས་ཅད་ཀྱི་གསེར་དངུལ་རྟ་གླང་། སྨན་རས་འབྲུ་ལ་སོགས་པ་དཔག་ཏུ་མེད་པ་ཕུལ་ནས། གནོད་འཚེ་མེད་པར་ཆུ་བོ་སྔར་བཞིན་འབེབས་པར་ཞུས་པས། སེ་གོལ་གཅིག་རྟོགས་པས་ཆུ་བོ་སྔར་མལ་དུ་འཇམ་པོར་འབབ་པས། ཐམས་ཅད་ངོ་མཚར་དུ་གྱུར་ཏོ། ། དེའི་ཚེའང་གླུ་བླངས། ཡོ་བྱད་རྣམས་གྲུ་སླ་ལ་བྱིན་པས། ཞབས་སྤྱི་བོར་བླངས་ཏེ་རྗེས་སུ་འབྲང་བར་ཞུས་པས་གནང་སྟེ། ཕྱག་ཕྱིར་འབྲང་བ་ནི་ནག་པོ་པའོ། །
ཡོ་བྱད་རྣམས་བདག་པོ་སོ་སོས་ཁྱེར། དེ་ནས་ཌ་ཀི་མ་པ་ཏའི་གྲོང་ཁྱེར་ཆེན་པོར་ཆང་ཁང་གཅིག་ཏུ་ཆང་ཁྱེར་ལ་ཤོག་གསུངས་པས་རིན་ཅི་འཇལ་འདྲི། ངེད་གཉིས་ངོམས་པར་བྱོས་ཤིག ཁྱོད་ཚིམ་པར་བྱའོ། ། བཟླས་པས་ནམ་འཇལ་ཟེར་ཏེ་སླད་ཉི་གྲིབ་ཀྱི་མཚམས་སུ་ཤིང་ཐུར་གཙུག་ལ། འདི་མ་འདས་བར་སྟེར་གསུངས། ཆང་ཐམས་ཅད་ཟད་ནས་རིན་བླང་བཟླས་པས། གྲིབ་ཚད་ལ་མ་སླེབ་བོ་ད་དུང་ཆང་ཁྱེར་ལ་ཤོག་གསུངས། ཆང་ཁང་བཅོ་བརྒྱད་ཀྱི་ཆང་བླུད་དེ་ཉོས་པས་ཀྱང་རྣལ་འབྱོར་པ་མ་ངོམས། གྲིབ་ཚད་མ་འདས།
རྒྱལ་པོའི་དབྱུག་གུ་དང་ཚུད་ཚོད་འཆུགས། རྒྱལ་ཁམས་ཀྱི་མི་ཐམས་ཅད་གཉིད་ཀྱིས་ཉོས་ནས། ཉུལ་ལེ་མ་རྣམས་ཀྱིས་དེའི་རྒྱུ་མཚན་དྲིས་པ་ཆང་མས་བཟླས། ཉུལ་ལེ་མས་ཉི་མ་ཐོངས་བྱས་པས། ང་ལ་ཆང་རིན་མེད་ཟེར་ཏེ་རྒྱལ་པོ་ལ་ཞུས་པས། གྲུབ་རྟགས་བསྟན་པར་དགོངས་ཏེ། རྒྱལ་པོ་རྣལ་འབྱོར་པའི་དྲུང་དུ་བྱོན་ནས། ཆང་རིན་ང་ཡིས་གཞལ་གྱིས་ཉི་མ་གཏོང་བར་ཞུ་ཞུས། ཤིང་ཐུར་སྟོན་པས་ཞག་བདུན་གྱི་ནམ་ཕྱེད་དུ་གྱུར་ཏོ། ། དེའི་ཚེ་ནའང་གླུ་བླང་།
སང་ཉིན་རྒྱལ་པོས་ཆང་རིན་རྣམས་བཅལ་ཏེ། གཏུམ་མོའི་ནུས་པ་མཆོག་ཏུ་གྱུར་པ་དང་། སིཧླ་དབང་དུ་འདུས་པའི་རྟེན་འབྲེལ་ལོ། ། རྒྱལ་པོས་ཕྱག་དང་བསྙེན་བཀུར་བྱས། ཞབས་སྤྱི་བོར་བླངས་ནས། བླའི་མཆོད་གནས་སུ་བཞུགས་པར་ཞུས་པས། ང་མི་ཁོམ་གསུངས་ནས་མ་གནང་། རྒྱལ་པོ་ན་ར་པ་ཏའི་ཕོ་བྲང་གངྒཱའི་འགྲམ་ན་ཌོཾ་བྷི་བ་མང་པོས་གར་བྱས་ཏེ། འཕྲོ་བཅད་ལྟད་མོ་པ་མ་གྱེས་པར་འདུག་ནས། སློབ་དཔོན་གྱིས་སྔར་མ་བྱས་པའི་གར་གྱིས་གསུངས་པས་ཅི་སྟེར་ཟེར།
གསེར་སྦྱིན་བཟླས་པས། ནམ་སྟེར་ཟེར། གར་ཟད་པ་དང་སྟེར། ཅི་ཙམ་སྟེར། ཀར་ཤ་པ་ནི་སྟོང་གི་རིན་སྟེར་བཟླས་པས་ཌོཾ་བྷི་རྣམས་དགའ་ནས། གར་སྣ་ཚོགས་བྱས། མི་ཐམས་ཅད་དགའ། ཉི་མ་རྒས་ལ་ཁད་པས་གསེར་བླང་ཟེར། དོ་ནུབ་མི་མཐོང་སང་སྔ་དྲོ་སྦྱིན་བཟླས་པས། ཌོཾ་བྷི་རྣམས་ཡིད་མ་ཆེས་པ་ལ།
ཁྱིམ་བདག་ན་རེ། རྣལ་འབྱོར་པ་རྫུན་མི་སྨྲ། ང་ཡི་བར་དུ་བསྡད། རྣལ་འབྱོར་པ་དཔོན་གཡོག་ལ་ང་ཡིས་འཚོ་བ་དྲང་། སང་ཉི་མ་གྲོས་པ་ལ་ལེན་དུ་ཤོག་བཟླས་པས་ཡིད་ཆེས་དེ་ལྟར་བྱས། སང་འདེད་དུ་ཕྱིན་པས། ཆུ་ཁར་འདེང་ངོ་མང་པོ་སྦྱིན་གྱིས་གསུང་ངོ་། ། ཆུ་ལ་སྡིགས་མཛུབ་སྒྲེང་ནས་གར་གྱིས། བླ་བྱིན་གྱིས་གསུང་ནས་ཆུ་བོ་གྱེན་ལ་ཟློག་པའི་བྱེ་འདམ་གྱི་ནང་ནས། གསེར་སྙིམ་པ་གང་བླང་ནས་ཌོཾ་བྷི་རྣམས་ལ་སྦྱིན།
ཆུ་སྔོན་ལྟར་འཇམ་པོར་འབབ། དེའི་ཚེ་ནའང་གླུ་བླངས་སོ། ། ཌོཾ་བྷི་གཞོན་ནུ་གཅིག་གི་ཞབས་སྤྱི་བོར་བླང་ནས། རྗེས་སུ་འབྲང་བར་ཞུས་གནང་ནས། ཕྱག་ཕྱིར་འབྲེང་པ་ནི་ཌོཾ་བྷི་ཧེ་རུ་ཀའོ། ། གངྒཱ་ལན་གསུམ་ཟློག་པའི་གྲགས་པས་ས་གསུམ་ཁྱབ། སངས་རྒྱས་པ་རྣམས་དགའ་ཞིང་བྲོད། བདུད་དང་མུ་སྟེགས་རྣམས་སྐྲག་ཅིང་དངངས་པར་གྱུར་ཏོ། ། ལྷོ་ཕྱོགས་བྷི་མེ་ས་ར་ཞེས་པ་ན་དབང་ཕྱུག་ཆེན་པོའི་རྟེན་རྡོ་ནག་པོ་ལས་འཁྲུངས་པའི་ལིངྒ་འདོམ་བཅོ་བརྒྱད་པ་སྦོམ་ཕྲའང་དེ་ཙམ་པ་ཞལ་བཞི་པ་གཅིག་ཡོད་པའི་ཤར་ཚངས་པའི་ཞལ་གྱི་མདུན་དུ་གཙང་སྦྲ་ཆོས་སུ་སྨྲ་བ་རྣམས་ཁྲུས་བྱས། ཀུ་ཤ་སྣ་ལག་ཏུ་གཙུག
ཞི་བའི་སྦྱིན་སྲེག་བྱེད། བྱང་དབང་ཕྱུག་ཆེན་པོའི་ཞལ་གྱི་མདུན་དུ་འདོད་ཆགས་ཆོས་སུ་སྨྲ་བ་རྣམས་འཁྲིག་པ་གཅོད། ལན་གསུམ་གྱི་རྗེས་ལ་བྷ་ག་ནས་ཉ་ཕྱིས་ཀྱིས་ས་བོན་བླངས་ནས་འཐོར། ནུབ་ཁྱབ་འཇུག་གི་ཞལ་གྱི་མདུན་དུ་འཚེ་བ་ཆོས་སུ་སྨྲ་བ་རྣམས་བྱ་ར་མ་ཧེ་ལ་སོགས་པ་རྣམས་གསོད། ཁྲག་འཐོར། ལྷོ་འཇིགས་བྱེད་ཆེན་པོའི་ཞལ་གྱི་མདུན་དུ་དཀའ་ཐུབ་དང་གཏོང་ཕོད་ཆོས་སུ་སྨྲ་བ་རྣམས་མི་ལྔ་སྟེན་ཏྲི་ཤུ་ལའི་སྟེང་དུ་ཕྱོགས། བསད་ཅིང་མགོ་བསྡུས་ལ་ཡན་ལག་ལྔ་བཏགས། སྡོམ་ཐག་སྟོང་སྟེ་རང་གི་ལུས་སྲོག་གི་མཆོད་པ་འབུལ་ལོ། ། དེའི་ཡོན་བདག་རྒྱལ་པོ་ན་ལེནྡྲ་པ་ཏི་ཝར་མའི་མངའ་རིས་ཐམས་ཅད་མུ་སྟེགས་པ་ཡིན་པས་རྒྱལ་པོའི་དྲུང་དུ་སོང་སྟེ། སཾ་ཀྲི་ཏའི་སྐད་དུ་རྒྱལ་པོ་དེ་ལ་བསྟོད་ར་དཔག་ཏུ་མེད་པ་བཏང་བས་ཁོ་ཤིན་ཏུ་མགུ་སྟེ།
ཁོའི་བླ་མཆོད་མུ་སྟེགས་རལ་པ་ཅན་ལྔ་བརྒྱ་ཡོད་པའི་དཔོན་དུ་སློབ་དཔོན་སྐོས། ནག་པོ་པ་ལ་མན་ངག་བསྟན་ནས་བསྒོམ་དུ་བཅུག ཌོཾ་བྷི་ཧེ་རུ་ཀ་ལ་རྒྱུད་ལ་ཟིན་ཐུན་མཛད་དེ་བློ་གནས་སྐྱོང་བ་དང་རྟོག་དཔྱོད་སྟོང་དུ་བཅུག སློབ་དཔོན་གྱིས་ཐུགས་དམ་བསྐོངས་ཤིང་བརྒྱད་སྟོང་པའི་པོ་ཏི་གཅིག་ལ་མེ་ཏོག་གི་ཕྲེང་བ་བཏགས། སྤོས་དང་མར་མེ་ཕུལ་ཕྱག་འཚལ་ཤིང་མུ་སྟེགས་ཀྱི་རྟེན་ལ་ཕྱག་མ་བྱས་པས། རལ་པ་ཅན་རྣམས་ཀྱིས་རྒྱལ་པོ་ལ་འདི་སངས་རྒྱས་པ་ཡིན་པ་འདྲ། དབང་ཕྱུག་གི་རྟེན་ལ་ཕྱག་མི་འཚལ་བཟླས་པས། ལེགས་པར་སྦྱར་བའི་སྐད་ཤིན་ཏུ་མཁས་པ་རལ་པ་ཅན་ལྔ་བརྒྱའི་དཔོན་དབང་ཕྱུག་གི་རྟེན་ལ་ཕྱག་མི་འཚལ་བ་མི་སྲིད། ཁྱེད་རྣམས་ཕྲག་དོག་བྱེད་པ་ཡིན་གསུངས། ཚིག་དེ་ཡང་ཡང་བསྙད་པས།
ལོ་གསུམ་འདས་པ་ན་རྒྱལ་པོ་བྱོན་ནས། འོ་སྐོལ་ཡོན་མཆོད་དབང་ཕྱུག་གི་རྟེན་ལ་མཆོད་པ་ཆེན་པོ་འབུལ་བ་ཡིན་པས། ཐམས་ཅད་རྟེན་གྱི་དྲུང་དུ་བྱོན་ཅིག་བྱས་པས་སློབ་དཔོན་མ་བྱོན། ནན་གྱིས་བོས་པས་བྱུང་སྟེ། སྔོན་དུ་པོ་ཏི་དེ་བཞིན་བཞག་ནས་དེ་ལ་མཆོད་པ་དང་ཕྱག་བྱེད། འདི་ན་རིག་བྱེད་ཡོད་པ་ཡིན་ནམ་བྱས་པས། བརྒྱད་སྟོང་པ་ཡོད་ཟེར། རྒྱལ་པོས་རྟེན་ལ་ཕྱག་ཚོལ་བྱས་པས། འདི་ཡིས་ང་ཡི་ཕྱག་མི་ཐེག་གསུངས། སྲིད་པ་གསུམ་ན་ཁོ་བས་ཆེ་བ་མེད།
ཕྱག་ཐེག་གིས་ཚོལ་བཟླས་པ། སློབ་དཔོན་བཞེངས་ཏེ་རལ་པ་ཅན་རྣམས་ལ་རྟེན་འདི་ཡིས་ངའི་ཕྱག་མི་ཐེག་གི རྒྱལ་པོ་ལ་གྲོས་ཐོབ་བཟླས་པས། ཁོང་རྣམས་ན་རེ། རྒྱལ་པོ་དབང་པོ་ཆེས་སྟག་ཚང་དུ་ཝ་བསོས། ཝའི་ཕྱག་སེང་གེས་མ་ཐེག་དོགས་ཀྱིས་ཚོལ་ཟེར། སློབ་དཔོན་ལ་རྒྱལ་པོ་གདུག་པ་ཅན་པ་དང་། རལ་པ་ཅན་རྨོངས་པ་རྣམས་ཀྱིས་ཕྱག་མི་འཚལ་བའི་དབང་མ་བྱུང་བས། འཇིག་རྟེན་པའི་ལྷ་ཆེན་པོ་བཞི་བཟོད་པ་ཁྱེར་ཅིག་གསུངས་ནས། ཐལ་མོ་གཡས་པ་སྤྱི་བོར་བཟུང་ཏེ་ན་མོ་བུདྡྷ་ཡ་ཞེས་བརྗོད་པས།
ཤར་ཚངས་པའི་ཞལ་ཕྱེ་མར་གས། ཕྱོགས་བཟུང་ཞིང་དཔྲལ་བར་བཟུང་ནས། ན་མོ་དྷརྨཱ་ཡས་བྱང་དབང་ཕྱུག་གས། མགྲིན་པར་བཟུང་ནས་ན་མོ་སཾ་གྷ་ཡས་ནུབ་དབང་ཕྱུག་གས། སྙིང་ཁར་བཟུང་ནས་ན་མོ་གུ་རུ་བྷྱེ། ཞེས་པས་ལྷོ་འཇིགས་བྱེད་གས་ཏེ། རྟེན་ཚལ་པ་བཞི་རུ་གས་ནས་ཕྱོགས་བཞིར་འགྱེལ་བས། རྒྱལ་པོ་དང་རལ་པ་ཅན་བརྒྱལ། བརྒྱལ་བ་སངས་ནས་ཡོན་མཆོད་ཐམས་ཅད་ཀྱིས་སློབ་དཔོན་གྱི་ཞབས་ལ་ཕྱག་འཚལ་ནས། ངེད་ཡོན་མཆོད་འབངས་རིས་དང་བཅས་པ་རྣམས་ཀྱང་རྗེས་སུ་འཛིན་པར་ཞུ་ཞིང་།
ཅི་གསུང་པ་བསྒྲུབ་རྟེན་འདིའང་བསྡུད་པར་ཞུ་ཇི་ལྟར་བསྒོ་བ་ཉན་ཞུས་པས། ཁྱེད་རྣམས་ཉོན་ཅིག ཁྱེད་མངའ་རིས་དང་བཅས་པ་རྡོ་རྗེའི་ཐེག་པ་ལ་འཇུག རྟེན་འདི་ཡི་སྤྱི་བོར་སྤྱན་རས་གཟིགས་ཀྱི་སྐུ་བཞུགས་སུ་འཛུད། དེ་བསལ་ན་རྟེན་འཇིག ཤ་ཁྲག་ལ་སོགས་པའི་མ་དག་པའི་མཆོད་པ་ཐམས་ཅད་སྤོངས། དཀར་གསུམ་མངར་གསུམ་གྱི་མཆོད་རྫས་རྣམས་ཀྱི་ཕུད་སུམ་ཆས་སྤྱན་རས་གཟིགས་མཆོད། དེའི་ལྷག་མ་སུམ་ཆས་རྟེན་ལ་མཆོད། དེའི་ལྷག་མ་གསུམ་ཆས་ཁྱེད་རང་ལོངས་སྤྱོད། མཆོད་རྫས་དམན་པ་རྣམས་སྡུག་ཕོངས་དང་བྱ་ཁྱི་ལ་སྟེར་ན།
རྟེན་བསྡུའོ་གསུངས་པས། ཐམས་ཅད་ཁས་བླངས་དམ་བཅས་ཏེ། རྟེན་དེ་སློབ་དཔོན་གྱིས་སྡུད་པར་བྱེད་པའི་ལྟ་སྟངས་ཀྱིས་བསྡུས་ནས། དེའི་སྤྱི་བོར་འཕགས་པ་སྤྱན་རས་གཟིགས་དབང་ཕྱུག་གི་རྡོ་སྐུ་མདའ་གང་པ་བཞུགས་སུ་གསོལ། ཕྱག་བསྐོར་བ་མཆོད་པ་རྣམས་ཐོག་མར་སྤྱན་རས་གཟིགས་ལ་མ་བྱས་པའམ། སྐུ་འདི་བསལ་ན་ཁྱེད་རང་གི་རྟེན་རྡུལ་ཕུང་དུ་འགྲོའོ་ཞེས་བསྒོས་ཏེ། ལྷོ་ཕྱོགས་ན་སྟམ་པ་ཏྲ་ཏི་པ་བྱ་བ་ལྗོན་དམར་ལས་བྱས་པའི་དབང་ཕྱུག་ཆེན་པོ་ཁྲུ་བརྒྱད་ཅུ་པ་གཅིག་ལ་ཉི་མ་རེ་ལ་སྲོག་ཆགས་བརྒྱ་ཕྲག་འགའ་རེ་གསད་ཅིང་མཆོད་པ་གཅིག་ཡོད་པ་འདུལ་དུ་གཤེགས་པའི་ཕྱག་ཕྱི་ལ་རལ་པ་ཅན་རྣམས་ཀྱི་ནང་ན་རིག་བྱེད་ལ་སོགས་མཁས་ཤོས་གཅིག་འབྲང་པ་ནི་དྷ་མ་ལའོ། ། དེའི་ལམ་ན་མུ་སྟེགས་པའི་རྟེན་ཡོད་པ་རྣམས་བིརྺ་པས་ཤིག་གིས་དོགས་ཏེ། ཁོང་རང་གི་རྟེན་རྣམས་ཀྱི་སྤྱི་བོར་ནང་པའི་སྐུ་རེ་བཞུགས་སུ་བཙུད་དེ། རེ་རེ་ལ་མེ་ཏོག་ཕྲེང་བ་བཏགས་ཏེ་བཞག་པ་རྣམས་སློབ་དཔོན་གྱི་ཏིཥྛ་བཛྲ་ཅེས་པས་བརྟན་པར་བཞུགས་སུ་གསོལ་ཏེ།
དཀར་གསུམ་མངར་གསུམ་གྱི་མཆོད་པའི་ཕུད་ཀྱིས་ནང་པའི་སྐུ་རྣམས་མཆོད། ལྷག་མས་ཁོང་རང་གི་རྟེན་རྣམས་མཆོད་པར་དམ་བཅས་ཏེ། ཏམ་པ་ཏྲ་ཏི་མ་ལ་སློབ་དཔོན་གྱི་སྡེག་པ་སུག་མཛད་ནས། ངའི་ཕྱིར་ལ་འདེངས་གསུང་པས། ཀག་ལངས་ནས། ཕྱག་ཕྱིར་སོང་བ་ལ། མུ་སྟེགས་པ་རྣམས་ཀྱིས་སློབ་དཔོན་གྱི་ཞབས་སྤྱི་བོར་བླངས་ཏེ། ཅི་གསུང་པ་བསྒྲུབ་པས་རྟེན་འདིར་འཇོག་པར་ཞུས་པས། སྲོག་ཆགས་མི་སོད་པར་དཀར་གསུམ་མངར་གསུམ་གྱི་ཕུད་ཀྱིས་ཁོའི་སྤྱི་བོར་བཞུགས་པའི་སངས་རྒྱས་ཀྱི་རྟེན་ལ་མཆོད། དེའི་ལྷག་མས་དབང་ཕྱུག
དེའི་ལྷག་མས་ཁོང་རང་རྣམས་ལོངས་སྤྱོད་པ་སོགས་དམ་བཅས་ཏེ་དབང་ཕྱུག་དེར་བཞག་གོ ། དེ་ནས་ཤར་ཕྱོགས་ན་ས་ཧ་ར་དེ་ཝི་ཞེས་པ་ན་རང་བྱུང་གི་ཏྲི་ཤུ་ལ་དང་། ལྷ་མོ་ཙན་ཏི་ཀའི་རྡོ་སྐུ་ཡོད་པའི་གཙུག་ལག་ཁང་ན་མུ་སྟེགས་པའི་རྣལ་འབྱོར་མ་སྟོང་ཕྲག་རེ་ཙམ་གནས་པས་ཐོ་ཕྱིར་བྱུང་ཚད་རྟེན་ལ་དངོས་གྲུབ་སློང་དུ་འདོད་ཟེར་ཏེ། རྟེན་གྱི་དྲུང་དུ་ཁྲིད་པས། ཏྲི་ཤུ་ལ་ལྐོག་མར་ཟུག་ནས་འཆི། དེའི་ཤ་ལ་ཁོང་རྣམས་ཚོགས་འཁོར་བྱེད་པ་གཅིག་ཡོད་པར་བྱོན་པས། རྣལ་འབྱོར་མ་རྣམས་གཙུག་ལག་ཁང་དུ་འདུས། འཁོར་གསུམ་པོ་ལ་སྒོ་ཁང་དུ་རླུང་ཁ་སྦྱོར་བཟུང་ལ། ས་ངན་གྱི་ཕུང་པོར་བསྒོམ་ནས་སློབ་དཔོན་ནང་དུ་བྱོན་ནས་གྲོགས་པོ་གསུམ་གར་སོང་ཟེར། སྒོ་ཁང་ན་འདུག་བཟླས།
ནང་དུ་བོས་ཟེར། ཁྱོད་རང་གི་བོས་བཟླས། བོད་དུ་སོང་བས་སྐད་མི་སྟེར། མཛུབ་མོ་སུག་སུག་བྱས་པས། སྦུག་ངན་སུ་སུ། ས་ངན་ལྷུག་བྱུང་སྟེ། གཙུག་ལག་ཁང་ཐམས་ཅད་དབུགས་ངན་གྱི་དྲི་ང་བས་གང་། སློབ་དཔོན་གྱིས་རྟེན་གཉིས་ལ་སྡིགས་མཛུབ་བསྟན་པས། ཏྲི་ཤུ་ལ་འདར་སིག་སིག ཙན་ཏི་ཀ་པར་པར་བྱེད།
ཐལ་མོ་རྡབས་པས་ཏྲི་ཤུ་ལ་རྡུལ་ཕུང་དུ་སོང་། ཙན་ཏི་ཀའི་སྤྱི་བོར་ཐལ་མོ་བསྣུན་པས། མགོ་བོ་བྱང་ཁོག་ཏུ་ཐིམ་པས་རྣལ་འབྱོར་མ་ཐམས་ཅད་བརྒྱལ། བརྒྱལ་བ་སངས་པ་དང་། ཐམས་ཅད་ཀྱིས་སློབ་དཔོན་གྱི་ཞབས་སྤྱི་བོར་བླང་ནས། ནང་པ་སངས་རྒྱས་པ་སྙིང་རྗེ་ཆེ་བ་ལགས་ན། རྟེན་མི་བཤིག་པར་ཞུ་ཞུས་པས། སེམས་ཅན་ལ་འཚེ་བ་སྤངས་ཏེ་དཀར་གསུམ་མངར་གསུམ་གྱི་ཕུད་ཀྱིས་ཙན་ཏི་ཀའི་སྤྱི་བོའི་སངས་རྒྱས་ཀྱི་སྐུ་མཆོད། དེའི་ལྷག་མ་ཙན་ཏི་ཀ དེའི་ལྷག་མ་ཁྱེད་རང་རྣམས་ལོངས་སྤྱོད་པར་དམ་འཆའ་ན།
མི་ཤིགས་གསུང་པས་དམ་བཅས་ཏེ་མ་བཤིག་གོ ། དེའི་ཚེ་ནག་པོ་པའི་བཤད་ཁྲིད་རྣམས་ཡོངས་སུ་རྫོགས་པ་སྒྲུབ་པའི་ལུང་བྱིན། རྡོ་རྗེ་ཚིག་རྐང་བརྗེད་ཐོར་ཡི་གེར་བཏབ། ཉིད་དང་ནུས་མཐུ་མཉམ་པར་བྱིན་གྱིས་བརླབས་ཏེ། ཤིན་ཏུ་སྤྲོས་མེད་ཀྱི་སྤྱོད་པ་སྐྱོང་ཞིང་ཨུ་ཙ་ཡ་ན་ལ་སོགས་པའི་དུར་ཁྲོད་གནས་ཆེན་རྣམས་འགྲིམ་ཤིང་། ཤར་ཕྱོགས་སུ་བྱུང་ལ་མུ་སྟེགས་པའི་རྒྱལ་པོ་འདོད་ཆགས་ཆོས་སུ་སྨྲ་བ་དྷེ་ཧ་ར་ཐུལ་ལ། འབངས་འཁོར་དང་བཅས་པ་རྡོ་རྗེ་ཐེག་པ་ལ་ཚུད་ལ། སེམས་ཅན་གྱི་དོན་གྱིས་ཤིག་གསུངས་ནས་བཏང་བ་ལྟར་སྤྱོད་པ་སྐྱོང་ཞིང་བྱོན་ནས། ཀན་དྷ་རིའི་ནགས་ཁྲོད་དུ་བསྒྲུབ་པ་ཟླ་བ་གསུམ་ཁ་བསྐང་པས། མངོན་ཤེས་དང་རྫུ་འཕྲུལ་མཉེས་ཏེ།
སློབ་དཔོན་ཆེན་པོ་ཀམ་པ་ནག་པོ་པ། རྒྱལ་པོ་དྷ་ཧ་རའི་བཙུན་མོ་གཟུགས་བྱད་ལང་ཚོ་ཕུན་སུམ་ཚོགས་ཤིང་སྒྱུ་རྩལ་སྣ་ཚོགས་ལ་མཁས་པ་བདུན་ཅུ་རྩ་གཉིས་ཡོད་པའི་ནང་དུ་སློབ་དཔོན་གྱིས་ཞུགས་པས། ཉུལ་ལེ་མ་དྷ་ར་ཧ་རྣམས་ཀྱིས་མཐོང་ནས་རྒྱལ་པོ་ལ་ཞུས་པས། ཟུངས་ལ་ཤོག་གསུངས། འཛིན་དུ་སོང་བས། ཁོ་ཁང་པ་ལ་སོགས་ལ་བཟང་ཐལ་དུ་སོང་སྟེ། མ་ཟིན་པ་ཞུས་པས་དམག་བསྐུལ་གསུངས། དམག་འཚོགས་པ་དང་། རྒྱལ་པོ་རྟ་ཐོག་ཏུ་བྱོན་ཏེ། དམག་གི་རིམ་པ་མང་པོ་བསྐོར་བས།
སློབ་དཔོན་དཔག་ཏུ་མེད་པར་སྤྲུལ་ཏེ། གང་ལ་རྡེག་མ་ཤེས་པས། གྲུབ་རྟགས་བསྟན་པར་གོ་སྟེ། རྒྱལ་པོའི་རིན་པོ་ཆེའི་ཅོད་པན་ཕུལ། ཞབས་སྤྱི་བོར་བླངས་ཏེ་རྗེས་སུ་འཛིན་པར་ཞུས་པས། རྒྱལ་པོ་འབངས་འཁོར་དང་བཅས་པ་རྡོ་རྗེ་ཐེག་པ་ལ་བཙུད། སློབ་དཔོན་ནག་པོ་ཀམ་པ་བས་ལོ་བཅུ་གཉིས་སུ་བཤད་སྒྲུབ་ཀྱི་བྱ་བ་ལ་བརྩོན་པར་མཛད་པས། རྒྱལ་པོ་འཁོར་བཅས་མང་པོས་གྲུབ་པ་ཐོབ་བོ། ། དེ་ནས་རྣལ་འབྱོར་དབང་ཕྱུག་དཔོན་སློབ་གསུམ་གྱིས་རྒྱ་གར་ཤར་ཕྱོགས་དང་ལྷོ་ཕྱོགས་ཀྱི་མཚམས་ན། ཐུགས་རྗེ་ཆེན་པོའི་སྐུ་རང་བྱོན་གཅིག་བཞུགས་པའི་དྲུང་དུ་བྱོན་ཏེ།
ཕྱག་དང་མཆོད་པ་སྔོན་དུ་འགྲོ་བས་བདག་གི་སངས་རྒྱས་ཀྱི་བསྟན་པ་ལ་བྱ་བ་འདི་ལྟ་བུ་བྱས་ཞེས་ཞུས་པས། ཇོ་བོའི་ཞལ་ནས་རིགས་ཀྱི་བུ། ཁྱོད་ཀྱི་ནུས་པས་རི་རབ་ཀྱང་རྡུལ་དུ་རློག་པར་ནུས་ཏེ། ལས་ཀྱི་དབང་གིས་སེམས་ཅན་མོས་པ་སྣ་ཚོགས་པ་སངས་རྒྱས་ཀྱིས་ཀྱང་དུས་གཅིག་ལ་འདུལ་བར་དཀའ་བས། བྱམས་སྙིང་རྗེ་དང་ལྡན་པས་སེམས་ཅན་ལ་གནོད་པ་སྤོངས་གསུངས། སློབ་དཔོན་གྱིས་ལྷོ་ནུབ་སོ་ཝ་ན་ཐ་ན་གཞོན་ནུ་ཀརྟི་ཀའི་རྟེན་རང་བྱུང་གཅིག་ལ་ཉི་མ་རེ་ལ་བྱ་ར་མ་ཧེ་ལ་སོགས་པ་སྟོང་ཕྲག་རེ་ཙམ་རེའི་སྲོག་གི་མཆོད་སྦྱིན་བྱེད་པས། དེ་དག་གི་སྲོག་སྐྱབས་ནས་རེ་ཞིག་མཉམ་པར་འཇོག་པར་ཞུ་བྱས་པས། འོ་ན་རྟེན་མ་བཤིག་པར་ཐབས་ལ་མཁས་པས་ཐུལ་ཅིག་གསུང་ངོ་། ། དེའི་དུས་ཡར་བཅད་ཀྱིས་ཌོཾ་བྷི་ཧེ་རུ་ཀའི་སློབ་སྦྱོངས་རྣམས་ལེགས་པར་གྲུབ། བསྐྱེད་རྫོགས་ཟུང་འཇུག་གི་གདམས་པ་ཆ་ལག་ཚང་བ་གནང་ནས།
དུར་ཁྲོད་ཆེན་པོ་ཧ་ཧ་སྒྲོགས་པ་ལ་སོགས་པར་གྲངས་སྟེང་དུས་ཀྱི་བསྙེན་པ་ཐེབས་ནས་སྦྱིན་སྲེག་བཞིས་འཕྲིན་ལས་སྣ་ཚོགས་ལ་ཐོགས་པ་མེད་པ་བསྒྲུབས་ལ། རྒྱལ་པོ་ཆེན་པོ་ཛ་ཡ་ཨ་ནནྡ་ལ་སོགས་པའི་རྒྱལ་ཁམས་ཤར་ཕྱོགས་པ་ཐམས་ཅད་རྡོ་རྗེའི་ཐེག་པ་ལ་ཁོད་ཅིག་གསུངས་ནས་བཏང་པས་དྷ་མ་པ་དང་གཉིས་ནུབ་ཕྱོགས་སུ་སངས་རྒྱས་པའི་སྐུ་གསུང་ཐུགས་ཀྱི་རྟེན་རྣམས་ལ་མཆོད་པ་འབུལ་ཞིང་བྱོན་པས། གཞོན་ནུ་ཀརྟི་ཀའི་སློབ་དཔོན་འབྱོན་པའི་ཟིལ་མ་བཟོད་ནས། བྲམ་ཟེ་གཞོན་ནུ་གཉིས་སུ་སྤྲུལ་ཏེ་ཁྲི་སྙན་ས་ལེའི་ལྤགས་པས་ཚངས་སྐུད་ཀུ་ཤ་ར་དུང་དང་བཅས་ནས་བྱུང་སྟེ། སློབ་དཔོན་གྱི་གདོང་བརྩད་ནས་གང་ནས་འོང་། གང་དུ་འགྲོ། ཅི་དོན་དུ་གཉེར་ཟེར། རྒྱ་གར་ཤར་ཕྱོགས་ནས་འོང་། སོ་ཝ་ན་ཐར་འགྲོ། གཞོན་ནུ་གདོང་དྲུག་པ་འདུལ་བཟླས་པས།
ཁོ་འདོད་པའི་ཁམས་ན་དབང་ཆེ་བ་ཡིན། ཉུལ་ལེ་མངོན་ནས་འོང་། ཁོ་ཤར་ལུས་འཕགས་པོར་སོང་ཟེར། ཚངས་པའི་འཇིག་རྟེན་དུ་སོང་ཡང་སྐད་ཅིག་ལ་ཕྱིན་ནས་འདུལ་བ་ཡིན་བཟླས་པས། ཁྱེད་སངས་རྒྱས་པ་སྙིང་རྗེ་ཆེ་བ་ཡིན་ན་རུང་ངོ་། ། དེའི་ཕྱིར་སྲོག་ཆགས་མང་པོའི་དོན་དུ་འདུལ་བ་ཡིན་བཟླས་པས། རང་གཟུགས་བསྟན། སློབ་དཔོན་གྱི་ཞབས་སྤྱི་བོར་བླངས་ཏེ། ཅི་གསུང་དམ་ལས་མི་འདའ་བས་རྗེས་སུ་འཛིན་པར་ཞུ་ཞུས་པས། གནས་དེར་གཙུག་ལག་ཁང་སངས་རྒྱས་ཀྱི་སྐུ་གསུང་ཐུགས་ཀྱི་རྟེན་གྱི་གང་བ་གཅིག་བཞེངས།
དེའི་སྒོ་གོང་དུ་ངའི་སྐུ་འདྲ་བག་གཅིག་བྱས། དགེ་འདུན་བརྒྱ་ཕྲག་རེའི་ཞབས་ཏོག་བསྐལ་པའི་བར་དུ་བསྒྲུབ། མཆོད་པའི་སྲོག་ཆགས་རྣམས་ཚེ་ཐར། ཡན་དུ་འཇུག དཀར་གསུམ་མངར་གསུམ་གྱི་ཕུད་གསུམ་ཆས་སངས་རྒྱས། སུམ་ཆས་ཁྱོད་ལ་མཆོད་པ་འབུལ། སྨན་པ་རྣམས་སྡུག་འཕོང་དང་བྱ་ཁྱི་ལ་སོགས་ལ་ལོངས་སྤྱོད་དུ་འཇུག་ན་བཞག་བཟླས་པས། དེ་ལྟར་ཁས་བླང་དམ་བཅའ་སྟེ། ཁོ་སྐད་ཅིག་ལ་རང་གི་གནས་སུ་སོང་ནས། སང་ཐོ་རངས་ཁོ་རང་གི་ཡོན་བདག
ནུབ་ཏི་ཤ་ལའི་རྒྱལ་པོ་ལ་རང་གཟུགས་བསྟན་ནས་འདི་ལྟར་མི་འགྲུབ་ན། ཁྱོད་མངའ་རིས་དང་བཅས་པ་མྱུར་དུ་བརླག་པར་འགྱུར་རོ། ། ཞེས་བཟླས་པས། རྒྱལ་པོ་ཙནྡྲ་དེ་ཝས་ཟླ་བ་དྲུག་ལ་དེ་ཐམས་ཅད་བསྒྲུབ་པ་ཁས་བླང་། དམ་བཅས་སོ། ། སློབ་དཔོན་གནས་དེར་བྱོན་པ་ལ་རྒྱལ་པོ་འཁོར་དང་བཅས་པས་བསུ་བ་བསྙེན་བཀུར་ཕུན་སུམ་ཚོགས་པ་བྱས། ཞབས་སྤྱི་བོར་བླངས། ཡབ་ཡུམ་སྲས་ལྕམ་ཐམས་ཅད་རྡོ་རྗེ་ཐེག་པའི་སྒོ་རུ་ཞུགས་ཏེ། སྔར་ཁས་བླངས་པ་ཐམས་ཅད་དུས་ལ་བསྒྲུབས། དྷརྨ་པ་ལ་མན་ངག་གི་བཀའ་ལུང་བསྒྲུབ་པའི་ལུང་གིས་བར་ཡོངས་སུ་རྫོགས་པར་གནང་ནས།
འདི་རྣམས་ཀྱི་ངོ་སྤྲོད་ཉམས་ལེན་གགས་སེལ་བོགས་འདོན་ལ་བཟློའི་གནད་རྣམས་ནག་པོ་པའི་དྲུང་དུ་སོང་ལ་ཞུས། ཤར་ཕྱོགས་ཀྱི་སེམས་ཅན་རྣམས་རྡོ་རྗེའི་ཐེག་པ་ལ་ཁོད་ཅིག གསུངས་ནས་ནག་པོ་ཀམ་པ་བ་ཅན་བཏང་ངོ་། ། སོ་ཝ་ན་ཐ་ནས་འགྲོ་ལམ་གཅིག་གི་ས་གྷུ་ཙ་རད་བྱ་བ། རྩེ་ཤིང་དང་རྩྭ་ཆུ་འཛོམས་པ་ས་བཟང་ལ་ཡང་བ་གཅིག་ཡོད་པའི་ས་རུ། རྣལ་འབྱོར་དབང་ཕྱུག་གི་འདྲ་བག་རྡོ་ནག་པོ་ལས་རང་བྱོན་པ་ཉི་མ་སྟོད་ལ་འཁྲུལ་འཁོར་བཅས་པ། ཞལ་གདངས་པ། ལྗགས་ཟློག་པ། ཕྱག་གཡོན་པ་མཆོག་སྦྱིན་པའི་ཕྱག་མཐིལ་ན་གསེར་འགྱུར་གྱི་རྩི་ཨ་རུ་ར་རྣམ་རྒྱལ་ཙམ་གཅིག་ཡོད་པ་ལ། ལྕགས་རེག་ཚད་གསེར་མཆོག་ཏུ་འགྱུར་བ་དེས།
དཀོན་མཆོག་གི་ཞབས་ཏོག་དང་སྡུག་འཕོང་གི་དོན་སྒྲུབས་ཤིག གསུངས་པ་ལ་ལོ་འགའ་དེ་ལྟར་བྱས། དེ་ནས་རྒྱལ་པོ་འདོད་པ་སྐྱེས་ན་གསེར་སྲང་ཁྲི་ཁྲག་ཙམ་གྱི་དངོས་གྲུབ་ཞུས། ད་རུང་ཞུ་བསམ་པས་པར་མོ་བཙུམ། དགེ་འདུན་དང་སྡུག་འཕོང་རྣམས་ཀྱིས་གསོལ་བ་བཏབ་པས། གཟའ་ཉི་མ་དང་མིག་དམར་ཤར་བའི་ཞག་ལ་ཡ་ར་རང་དུ་འགྲོ། དེའི་དུས་སུ་ལྕགས་ཀྱི་ཅུག་མའི་རྩེ་མོ་བཙུད་དེ། གསེར་དུ་གྱུར་པ་བཅད་ཅིང་བསོག བྲམ་ཟེ་ཕོངས་པ་གཅིག་གིས་ས་རྡེ་གཙུག་ནས་གསོལ་བ་བཏབ་པས། གསེར་འགྱུར་རྩི་གནང་ནས་ཞག་བདུན་ན་སྐྱོལ་ཅིག་གསུངས།
ཁོའི་ལྕགས་མང་པོ་ཉོས་ཤིང་བསྒྱུར་བས། ཞག་གསུམ་ན་རྒྱལ་པོས་ཚོར་ནས་ཁྱེར་ལ་ཤོག་གསུངས། ང་རྣལ་འབྱོར་དབང་ཕྱུག་གི་ཕྱག་དུ་འབུལ། ཁྱེད་རང་དེ་ནས་ལོངས་ཞུས་པས། རུང་ཟེར་ཏེ། རྒྱལ་པོའི་ནོར་གཉེར་བ་མི་བདུན་དང་སྡོངས་ནས་སོང་། བྲམ་ཟེས་ཕྱག་གི་མཐིལ་དུ་བཞག་པས་པར་བཙུམ། གཅིག་ན་རེ་ཕྱག་མགོ་ཆོགས་ཟེར་བས་ཁ་ལྐུགས། གཅིག་གིས་ཐོ་བ་བསྣུན་པས་ལག་མགོ་ཆད་དེ་འཕྲལ་ལ་ཤི། རྒྱལ་པོ་ལ་ཤེས་སྐྱོན་བྱུང་ནས་གྲོངས་པས།
ཤིན་ཏུ་སྙན་པའི་གྲགས་པས་སའི་སྟེང་ཐམས་ཅད་ཁྱབ་བོ། ། རྡོ་སྐུའི་ཞལ་དུ་ཉི་མ་གཅིག་ལ་ཆང་ཁལ་སྟོང་བླུགས་ཀྱང་སིམ་ནས་འགྲོ། གདོང་དྲུག་པ་ལ་འབུལ་བའི་སྲོག་ཆགས་རྣམས་ཀྱི་ཕུད་སུམ་གཉིས་གྷུ་ཙ་རད་དུ་ཡན་པར་སྟོང་པ་དཔག་ཏུ་མེད་པ་འཕེལ་ཡོད་དེ། མི་ངན་ལྟ་ཅི་སྨྲོས། གཅན་གཟན་གྱིས་ཀྱང་གསོད་མི་ཕོད། ཤི་བའི་ཤ་མི་ཕོངས་དང་གཅན་གཟན་གྱིས་ཟའོ། ། རྡོ་སྐུ་དེའི་མཚན་ནང་པས་བྷ་ལ་ན་ཐ་སྟོབས་ཀྱི་མགོན་པོ་ཟེར། ཁོང་གིས་ཕྱི་བའི་སྟོབས་བཅོམ་ཤིང་ཕྲོགས་པས། བྷ་ལ་ཧ་ར་སྟོབས་འཕྲོག་ཟེར། བསྟན་པའི་ཞབས་ཏོག་དང་སེམས་ཅན་གྱི་དོན་ལ་ལན་གསུམ་འཛམ་བུ་གླིང་དུ་འབྱོན་པར་འགྱུར་ཞེས་ཀྱང་ཟེར་བར་གདའ་འོ། །
ནག་པོ་པས་རྣལ་འབྱོར་དབང་ཕྱུག་གི་གསུང་ལྟར་དྷ་མ་ལའི་དོན་དུ་ཨུ་རྒྱན་བྱང་ཆུབ་ཆེན་པོ་ནས་རྡོ་རྗེ་ཚིག་རྐང་གསལ་བར་བྱེད་པའི་ལུང་སྐོར་གསུམ་ལ་སོགས་རྒྱུད་འབུམ་པ་ནས་གདན་དྲང་། དྷ་མ་པ་རྒྱུད་བྱིན་གྱིས་བརླབས་ཏེ། རླུང་ལས་རྣམ་རྒྱལ་གྱི་བྲག་ཕུག་ལ་སོགས་སུ་བསྒྲུབས་པས། མངོན་ཤེས་རྫུ་འཕྲུལ་བརྙེས་ཏེ། ཨུ་ཙ་ཡ་ནའི་དུར་ཁྲོད་ལ་སོགས་སུ་ཤིན་ཏུ་སྤྲོས་མེད་ཀྱི་སྤྱོད་པས་འཁོར་འདས་རོ་མཉམ་སྟེ། སངས་རྒྱས་ཀྱི་བསྟན་པའི་ཞབས་ཏོག་དང་། སེམས་ཅན་གྱི་དོན་དཔག་ཏུ་མེད་པ་བསྒྲུབས་ནས། ནག་པོ་པའི་གསུང་གིས་མ་གྷ་ཏའི་རྒྱལ་པོ་སེང་གེ་རྣམ་པར་རོལ་བའི་རྒྱུད་བྱིན་གྱིས་རློབས་ཤིག་གསུངས་ནས། དྷ་མ་པས་མ་ཏ་ནར་བྱོན་པའི་སྙན་པ་ཆོས་ཀྱི་རྒྱས་པོས་གསན་ཏེ་ཕོ་བྲང་དུ་གདན་དྲངས། ཞབས་ཏོག་བསྙེན་བཀུར་གཟབ།
ཞབས་སྤྱི་བོར་བླངས་རྗེས་སུ་འཛིན་པར་ཞུས་པས་དབང་བསྐུར་གདམ་པའི་བཤད་ཁྲིད་གནང་། རྒྱལ་སྲིད་སྲས་པོ་ཆེ་བ་ལ་བཏད་དེ་ཤར་མཁའ་འགྲོ་མཉེས་པའི་བྲག་ཕུག་ཏུ་བསྒྲུབས་པས་མངོན་ཤེས་རྫུ་འཕྲུལ་བརྙེས། དུར་ཁྲོད་ཆེན་པོ་བརྒྱད་ལ་སོགས་པར་གསང་སྤྱོད་བསྐྱངས་ཏེ་འཁོར་འདས་རོ་མཉམ་པ། སླར་ཕོ་བྲང་གཉིས་པར་སྦས་པའི་རྣལ་འབྱོར་གྱིས་གཉིས་སྤངས་ཀྱི་སྤྱོད་པ་བསྐྱངས་པས་ཨ་ཝ་དྷཱུ་ཏི་པའོ། ། རྣལ་འབྱོར་གྱི་དབང་ཕྱུག་དྷ་མ་པའི་གསུང་གིས་ཤར་བྷཾ་ག་ལའི་རྒྱལ་པོ་རུ་པ་ཙཎྜ་ཨཀྵེའི་ཡི་གེ་བ་ཆེན་པོ་ག་ཡ་དྷ་ར་པ་ཏ་སི་ཞེས་པ་གནས་ལྔ་རིག་པའི་པཎྜི་ཏ་ཆེན་པོ་སྔགས་མཚན་ཉིད་ཐམས་ཅད་ཀྱི་བདག་པོ་དེའི་རྒྱུད་བྱིན་གྱིས་རློབས་ཤིག་གསུངས་ཏེ། ཁྱེད་མན་ངག་ཞུས་ནས་ཉམས་སུ་ལེན་པའི་དུས་ལ་བབ་ན་ང་ཅན་ཤོག་ཟེར་བའི་ཡི་གེ་བསྐུར་བའི་ཕོ་ཉ་མངགས་པས། རང་གི་མཚན་བལྟས་བཟང་པོ་དང་མཐུན་ཏེ། ཨ་ཝ་དྷུ་ཏི་པའི་དྲུང་དུ་འོང་། མཇལ་ཕྱག་དང་བསྙེན་བཀུར་སྔོན་དུ་འགྲོ་བས། ཞབས་སྤྱི་བོར་བླངས།
རྗེས་སུ་འཛིན་པར་ཞུས་པས་བཀའ་ཡིས་གནང་། དབང་བསྐུར་མན་ངག་གི་བཤད་ཁྲིད་གནང་། བསྒྲུབ་པའི་ལུང་སྦྱིན། སྦས་པའི་རྣལ་འབྱོར་གྱིས་བསྒྲུབས་པས་འཁོར་འདས་རྨི་ལམ་སྒྱུ་མར་རྟོགས། སྦྱིན་སྲེག་གི་ཐབ་ཏུ་དཀྱིལ་འཁོར་ཡོངས་རྫོགས་གཟིགས་པས། ཕྲིན་ལས་བཞི་ལ་ཐོགས་པ་མེད། རྡོ་རྗེ་དྲིལ་བ་ནམ་མཁའ་ལ་འཇོག ནམ་མཁར་སྐྱིལ་ཀྲུང་འཆའ། འཕོ་བ་དང་གྲོང་འཇུག་འབྱོངས་པས་པཎྜི་ཏའི་རྣལ་འབྱོར་པ་ཆེན་པོ་ག་ཡ་དྷ་ར་པ་སི། རྒྱལ་པོ་ཆེན་པོ་གཉིས་སྤང་པའི་གསུང་གིས་ཁར་ས་པ་ཎིའི་བྱིན་གྱིས་བརླབས་ཤིང་ལུང་བསྟན་པ་བོད་ཀྱི་ལོ་ཙཱ་བ་ཆེན་པོ་ལོ་ཧི་ཏའི་འགྲམ་ན་རྒྱལ་པོའི་བླ་མཆོད་དུ་གྱུར་པའི་རྒྱུད་བྱིན་གྱིས་རློབས་ཤིག་གསུངས་ནས་པཎྜི་ཏ་ག་ཡ་དྷ་རས་དྲིས་པས།
འབྲོག་མི་ལོ་ཙཱ་བ་ཡིན་པར་དགོངས་ཏེ། མུ་གུ་ལུང་དུ་བྱོན་ནས་བརྟགས་པས་ངེས་ཤེས་སྐྱེས་ནས་ལོ་ཙཱ་བ་ཆེན་པོ་འབྲོག་མི་ཤཱཀྱ་ཡེ་ཤེས་མི་བསྐྱོད་རྡོ་རྗེ་ལ་སྙན་རྒྱུད་བཞིས་གདམས། དེས་སེ་སྟོན་ཀུན་རིག་ཞེ་སྡང་རྡོ་རྗེ་ལ། དེས་ཞང་སྟོན་ཆོས་འབར་རོལ་བའི་རྡོ་རྗེ་ལ། དེས་བླ་ཆེན་ས་སྐྱ་པ་ཆེན་པོ་ཀུན་དགའ་སྙིང་པོ་མི་བསྐྱོད་རྡོ་རྗེ་ལ། དེས་རྗེ་བཙུན་རྩེ་མོ། དེ་ནས་རྗེ་པ་ཁུ་དབོན་ལ། དེས་འཕགས་པ་བློ་གྲོས་རྒྱལ་མཚན་ལ། དེས་གཞུང་ཇི་ལྟ་བ་བཞིན་དཀྲི་བའི་གཞུང་ཤིང་གི་ཁྲིད་བཀའ་བབས་ཀྱི་ཐ་མ་སྤྲང་པོ་ཆ་རྒན་ལའོ། ། ཆོས་ཁུངས་བཙུན་ཤིང་རྗེས་འཇུག་གི་སྤྲོས་པ་བཅད་པའི་ཕྱིར།
ལོ་རྒྱུས་འདྲ་མིན་དུ་མ་དང་། ། བླ་མ་གྲོགས་མཆེད་གོང་མ་ཡི། ། གསུང་དང་གདམས་ངག་ཐོར་བུ་ལས། ། རྨོངས་པ་ཆ་རྒན་ཞེས་བྱ་བས། ། ལྷག་པོ་སྤངས་ཤིང་ཆད་པ་བསབ། ། འཁྲུགས་པ་སྡེབས་ཏེ་ལོ་རྒྱུས་འདི། ། ཤིང་འབྲུག་སྣྲོན་ཟླའི་ཡར་ཚེས་ལ། ། གཟིམ་ཁང་རིན་ཁང་གོང་མ་ཡི། ། འགྲོ་མགོན་ཆོས་རྒྱལ་རིན་པོ་ཆེའི། ། སྐུ་འདྲའི་དྲུང་དུ་བྲིས་པ་དགེ །
ནོངས་འཁྲུལ་བཤགས་ཤིང་དགེ་བ་བསྔོ། ། ཀུན་གྱིས་ཀུན་མཁྱེན་མྱུར་ཐོབ་ཤོག ། དགེའོ།། །། PAGE * MERGEFORMAT 16 ཆ་རྒན། རྣལ་འབྱོར་དབང་ཕྱུག་གི་ལོ་རྒྱུས་ཟུར་ཙམ་བརྗོད་པ། PAGE * MERGEFORMAT 15
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
