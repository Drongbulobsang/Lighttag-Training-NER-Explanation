ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༩
དཔལ་ལྡན་བླ་མ་དཀོན་མཆོག་བཟང་པོའི་རྣམ་པར་ཐར་པ་དད་པའི་ལྗོན་ཤིང་རྒྱས་བྱེད།
༄༅། །དཔལ་ལྡན་བླ་མ་དཀོན་མཆོག་བཟང་པོའི་རྣམ་པར་ཐར་པ་དད་པའི་ལྗོན་ཤིང་རྒྱས་བྱེད་ཅེས་བྱ་བ་བཞུགས་སོ།། ཨོཾ་གུ་རུ་བུདྡྷ་བོ་དྷི་སཏྭ་བྷྱོ་ན་མོ་ན་མཿ ཁྱབ་བདག་རྡོ་རྗེ་འཆང་དང་དབྱེར་མ་མཆིས་པ་འཇམ་པའི་དབྱངས་དཀོན་མཆོག་བཟང་པོ་པའི་རྣམ་པར་ཐར་པ་དད་པའི་ལྗོན་ཤིང་རྒྱས་བྱེད་ཅེས་བྱ་བ། རྗེ་བཙུན་འཇམ་པའི་དབྱངས་དང་དབྱེར་མ་མཆིས་པ། དཔལ་ལྡན་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། གང་སྐུ་མཚན་དང་དཔེ་བྱད་ཀྱིས་སྤྲས་ཚུལ་ཁྲིམས་ཕུང་པོས་རབ་བརྒྱན་ཞིང་། ། གང་གསུང་ཚངས་བའི་དབྱངས་ལྟར་སྙན་པས་འགྲོ་ལ་ཆོས་ཀྱི་སྒྲ་དབྱངས་སྒྲོག ། གང་ཐུགས་ཇི་ལྟ་ཇི་སྙེད་མཁྱེན་པ་བྱམས་དང་སྙིང་རྗེའི་བརླན་གྱིས་བརླན། ། གང་མཛད་འགྲོ་རྣམས་ལམ་གྱི་རྟེན་དང་ལམ་དང་ལམ་འབྲས་དག་ལ་འགོད། ། སྲིད་གསུམ་བླ་མ་འཇམ་དབྱངས་ཆོས་རྗེ་གུས་པས་མཆོད་དོ་བདག་གི་སྤྱི་བོའི་རྒྱན་དུ་བཞུགས། །
སྐྱེ་རྒ་ན་འཆིའི་སྡུག་བསྔལ་སྤངས་ཀྱང་སྐྱེ་རྒ་ན་འཆིའི་རྣམ་པ་སྟོན། ། ཤེས་བྱ་མ་ལུས་ཇི་བཞིན་གཟིགས་ཀྱང་བདག་གི་དངོས་པོ་ཅུང་མ་གཟིགས། ། འགྲོ་ཀུན་བྱམས་པས་བུ་བཞིན་སྐྱོང་ཀྱང་གདུག་པའི་སྐྱེ་བོ་ཚར་གཅོད་ཕྱིར། ། ཐ་མལ་ཡུལ་ལས་ཤིན་ཏུ་འདས་པ་འཇམ་དབྱངས་ཆོས་རྗེ་གུས་ཕྱག་འཚལ། ། ཁྱོད་ནི་སངས་རྒྱས་ཀུན་གྱི་རྣམ་འཕྲུལ་ཕྱིར། ། ཡོན་ཏན་མ་ལུས་བརྗོད་པར་སུ་ཡིས་ནུས། ། འོན་ཀྱང་ཁྱོད་ཀྱི་རྣམ་ཐར་རྒྱ་མཚོ་ལས། ། ཆུ་ཐིགས་ཙམ་ཞིག་དད་པའི་དབང་གིས་བརྗོད། ། སྡེབས་སྦྱོར་མཁས་པ་བདག་ལ་ཡོད་མིན་ཞིང་། ། ལུང་རིག་མན་ངག་རྣམས་ལ་སྦྱངས་སྟོབས་ཞན། །
དེ་ཕྱིར་གཞན་ལ་ཕན་པ་རྒྱ་ཆེན་དཀའ། ། སྐལ་ལྡན་བླ་མའི་རྣལ་འབྱོར་གསོ་ཕྱིར་ཙམ། ། དད་པའི་ལྗོན་ཤིང་རྒྱས་བྱེད་ནི། ། དོན་ཚན་བཅུ་གཉིས་དག་གིས་བཤད། ། སྤྱིར་ནི་བླ་མ་སངས་རྒྱས་ཉིད། ། ཁྱད་པར་དམ་པ་འདི་ཉིད་ནི། ། དང་པོར་ཆོས་སྐུར་སངས་རྒྱས་ནས། ། འདིར་ནི་སྤྲུལ་པའི་ཚུལ་བསྟན་པ། ། ལུང་བསྟན་ལྷུམས་སུ་ཞུགས་ཚུལ་དང་། ། བལྟམས་ནས་གཞོན་ནུའི་མཛད་པ་དང་། །
བཤེས་གཉེན་བསྟེན་ནས་ཐོས་པ་བཙལ། ། བཤད་པས་མཁས་པའི་དབུས་སུ་བསྟོད། ། བླ་མ་ལྷ་དང་བསྲུང་མ་ཡིས། ། ལུང་བསྟན་གདན་ས་མཛད་ཚུལ་དང་། ། ཆོས་འཁོར་རིམ་པར་བསྐོར་ནས་ནི། ། སྨིན་གྲོལ་ལམ་ལ་བཀོད་ཚུལ་དང་། ། ཡོན་ཏན་དགུ་སོགས་ལྡན་ཚུལ་དང་། ། ཁྱད་པར་ཟབ་མོའི་བསྟན་པ་ནི། ། ཉིན་མོ་ལྟར་དུ་མཛད་ཚུལ་དང་། ། བརྒྱད་བཅུའི་དུས་སུ་འདའ་ཚུལ་བསྟན། །
དགེ་བ་བྱང་ཆུབ་ཆེན་པོར་བསྔོ། ། འདི་ཉིད་ཀྱི་ནི་སྤྱི་སྡོམ་ཡིན། ། དེ་ལ་སྤྱིར་དཔལ་ལྡན་བླ་མ་དམ་པ་རྣམས་ནི། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རྣམ་འཕྲུལ་ཡིན་ཏེ། རྒྱུད་ཀྱི་རྒྱལ་པོ་དུས་ཀྱི་འཁོར་ལོར། སློབ་དཔོན་དག་ནི་སངས་རྒྱས་ཉིད་དེ་རབ་མཆོག་སའི་གཞི་ལ་ཆོས་ནི་དེ་ཡིས་བསྟན་པའོ། ། དགེ་འདུན་གང་ཞིག་དེར་གནས་རབ་ཏུ་དགའ་བའི་ཐུགས་ལྡན་སེམས་ཅན་ཀུན་ལ་རྗེས་སུ་བརྩེ་བ་སྟེ། ། ཞེས་དང་། གང་ཞིག་མི་ཡི་འཇིག་རྟེན་དག་ན་དཔལ་ལྡན་བླ་མ་རྡོ་རྗེ་འཛིན་པ་སྡིག་བྲལ་དེ་བདག་སྟེ། ། དེ་ལ་གནོད་པ་བྱས་པས་སྲོག་ཆགས་རྣམས་ནི་ངེས་པར་དམྱལ་བར་འགྲོ་སྟེ་འདི་ལ་ངོ་མཚར་མེད། །
དེ་མཉེས་པ་ཡིས་བདག་ནི་མགུ་སྟེ་དེ་ལ་ཁྲོ་བའི་མེ་ནི་ཁྲོས་པ་ཞེས་བྱ་ཆེན་པོའོ། ། དེ་ཉིད་སེམས་ཅན་རྣམས་ལ་ཐར་པ་བདེ་སྙམ་འབྲས་གཏེར་བུ་རྣམས་དག་གིས་ཕྱག་འོས་མཆོད་འོས་སོ། ། ཞེས་དང་། སྡོམ་པ་འབྱུང་བའི་རྒྱུད་དུ་ཡང་། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། སངས་རྒྱས་ཀུན་དང་མཉམ་སྦྱོར་བའི། ། མཁའ་འགྲོ་མ་ཡི་དྲ་བ་སྡོམ། ། དེ་ཕྱིར་སངས་རྒྱས་གོ་འཕང་ནི། ། འདོད་པས་བླ་མ་མཉེས་པར་བྱ། །
ཞེས་དང་། རྡོ་རྗེ་ཕྲེང་བའི་རྒྱུད་དུ་ཡང་། བླ་མ་དང་ནི་རྡོ་རྗེ་འཆང་། ། ཐ་དད་པར་ནི་མི་རྟོག་གོ ། ཞེས་དང་། ཡེ་ཤེས་ཐིག་ལེའི་རྒྱུད་དུ་ཡང་། བླ་མ་མཐོ་རིས་ཐར་པའི་བུ། ། བླ་མ་ཡེ་ཤེས་བླ་མ་བདེ། ། བླ་མ་སྟོན་པ་བླ་མ་མགོན། ། བླ་མ་རྡོ་རྗེ་འཛིན་པ་ཉིད། །
ཅེས་དང་། མཁའ་འགྲོ་མ་རྡོ་རྗེ་གུར་དུ་ཡང་། བླ་མ་སངས་རྒྱས་ཀུན་དང་མཉམ། ། ཞེས་དང་། རྡོ་རྗེ་སེམས་དཔའ་ཇི་ལྟ་བུར། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་གཟུང་དམིགས་ནས། ། ཕལ་པའི་གཟུགས་སུ་གནས་པའོ། ། ཞེས་དང་། ཡང་རྡོ་རྗེ་གུར་ལས།
ང་ཉིད་རྡོ་རྗེ་སེམས་དཔའ་སྟེ། ། དེ་ཉིད་སློབ་དཔོན་གཟུགས་སུ་འཛིན། ། སེམས་ཅན་ཕན་གདགས་དམིགས་ནས་ནི། ། བྱང་ཆུབ་ལམ་མཆོག་དངོས་སུ་སྟོན། ། ཡོན་ཏན་མ་ལུས་བསྐྱེད་པ་དང་། ། ཉེས་པ་སྤོང་བར་བྱེད་པ་ལ། ། བླ་མ་མ་ཡིན་སུ་ཞིག་ཡོད། ། དེས་ན་བླ་མ་སངས་རྒྱས་ནི། ། ཀུན་ལས་ལྷག་པར་ཤེས་པར་བྱ། ། བསྐལ་པ་སྟོང་གི་སངས་རྒྱས་ཀྱང་། །
བླ་མ་དག་ལ་བརྟེན་ཏེ་བྱུང་། ། ཞེས་དང་། དགོངས་འདུས་ལས། བསྐལ་པ་སྟོང་གིས་སངས་རྒྱས་པས། ། སློབ་དཔོན་མཉན་པར་ཤེས་པར་བྱ། ། ཞེས་དང་། བླ་མའི་ཡོན་ཏན་ཡོངས་བཟུང་ལས། ། བླ་མ་མེད་པའི་འོག་རོལ་ནས། ། སངས་རྒྱས་བྱ་བའི་མིང་ཡང་མེད། ། བསྐལ་པ་སྟོང་གི་སངས་རྒྱས་ཀྱང་། །
བླ་མ་དག་ལ་བརྟེན་ཏེ་འབྱུང་། ། ཞེས་སོ། ། སྒྱུ་འཕྲུལ་དྲ་བའི་རྒྱུད་ལས། རྡོ་རྗེ་སློབ་དཔོན་ཇི་ལྟ་བལྟ་ཞེས་ན། ། བླ་མ་སངས་རྒྱས་ཀུན་དང་མཉམ། ། དེ་ཉིད་རྟག་ཏུ་རྡོ་རྗེ་འཆང་། ། དེ་བཞིན་གཤེགས་པ་རིན་ཆེན་ཏོག ། དེ་ནི་ཡེ་ཤེས་རྒྱ་མཚོ་ཆེ། ། ཡིད་བཞིན་ནོར་བུ་རིན་ཆེན་བཞིན། ། ཞེས་དང་།
དཔལ་གསང་བ་འདུས་པ་ལས། ། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། འདི་ཡི་གཟུགས་ཀྱི་ཕུང་པོ་ནི། ། སངས་རྒྱས་རྣམ་པར་སྣང་མཛད་ཡིན། ། ཚོར་བ་རྡོ་རྗེ་ཉི་མ་སྟེ། ། འདུ་ཤེས་པདྨ་གར་དབང་ཕྱུག ། འདུ་བྱེད་རྡོ་རྗེ་རྒྱལ་པོ་སྟེ། ། རྣམ་པར་ཤེས་པ་མི་སྐྱོད་པ། ། ས་ནི་སྤྱན་ཞེས་བྱ་བས་ཏེ། །
ཆུ་ཡི་ཁམས་ནི་མ་མཱ་ཀི ། གོས་དཀར་སྒྲོལ་མ་ཞེས་བྱ་བ། ། མེ་དང་རླུང་དུ་རབ་ཏུ་གྲགས། ། ནམ་མཁའ་ཆོས་དབྱིངས་དབང་ཕྱུག་ལ། ། རྡོ་རྗེའི་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་མཆོག ། ཡན་ལག་ཁྲོ་བོའི་རྒྱལ་པོ་རྣམས། ། ཞེས་སོ། ། བླ་མ་ལྔ་བཅུ་པ་ལས། དབང་བསྐུར་མཆོག་ཐོབ་རྡོ་རྗེ་ཡི། །
སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པས། ། དུས་གསུམ་དུ་ནི་མངོན་ཕྱག་འཚལ། ། ཞེས་བླ་མ་དང་སངས་རྒྱས་དབྱེར་མེད་དུ་གསུངས་སོ། ༈ །གཉིས་པ། དམ་པ་འདི་ཉིད་དང་པོར་སངས་རྒྱས་ནས། ། ཞིང་འདིར་སྤྲུལ་པའི་ཚུལ་བཟུང་ནས། ། ལུང་བསྟན་ཚུལ་ནི། ཁྱད་པར་དུ་བདག་ཅག་གི་བླ་མ་ས་གསུམ་ན་འགྲན་ཟླ་མ་མཆིས་པའི་རྡོ་རྗེ་འཆང་ཆེན་པོ་འཇམ་པའི་དབྱངས་དཀོན་མཆོག་བཟང་པོ་ཞེས་མཚན་ཡོངས་སུ་གྲགས་པ་ནི། དང་པོར་ཆོས་ཀྱི་སྐུར་མངོན་པར་རྫོགས་པར་སངས་རྒྱས་པ་ཡིན་པས།
སེམས་ཅན་གྱི་དོན་དུ། འཇིག་རྟེན་གྱི་ཁམས་ལ་ལར་ནི། དགའ་ལྡན་ནས་འཕོ་བའི་ཚུལ་སྟོན། ལ་ལར་ནི། ལྷུམས་སུ་འཇུག་པ་དང་། ལ་ལར་ནི་སྐྱེ་བ་དང་། ལ་ལར་ནི་ཆོས་ཀྱི་འཁོར་ལོ་བསྐོར་བ་དང་། ལ་ལར་ནི་མྱ་ངན་ལས་འདའ་བའི་ཚུལ་དང་། ལ་ལར་ནི། གཟིངས་དང་།
ཟམ་པ་དང་། གཏེར་དང་རིན་པོ་ཆེ་ལ་སོགས་པ་སྣ་ཚོགས་སུ་སྤྲུལ་ནས། གང་ལ་གང་འཚམ་ཀྱིས་གཞན་དོན་བསམ་གྱིས་མི་ཁྱབ་པ་མཛད་པ་ཡིན་ཏེ། མདོ་སྡེ་རྒྱན་ལས། བཟོ་དང་སྐྱེ་དང་བྱང་ཆུབ་ཆེ། ། མྱ་ངན་འདས་པར་རྟག་སྟོན་པས། ། སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་པོ། ། ཞེས་གསུངས་པ་ལྟར་རོ། ། དེའི་ཕྱིར་དམ་པ་འདིའི་ཡོན་ཏན་མ་ལུས་པ།
སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཀྱང་བརྗོད་པར་མི་ནུས་མོད། འོན་ཀྱང་མི་མཇེད་འཇིག་རྟེན་གྱི་ཁམས་འདིར་སྤྲུལ་པའི་ཚུལ་བཟུང་ནས། སྐུ་ལུས་འདི་ལ་བརྟེན་ནས། གཞན་དོན་མཛད་ཚུལ་གྱི་ཡོན་ཏན་དྲག་དྲིལ་གཅིག ཐ་མལ་གྱི་སྐྱེ་བོ་རྣམས་ལ་ཐུན་མོང་དུ་སྣང་བ་ཅུང་ཟད་བརྗོད་པ། ༈ རྗེ་བཙུན་འདི་ཉིད་བླ་མ་ས་ཆེན་གྱི་སྐུ་སྐྱེ་ཡིན་ཏེ། བླ་མ་ས་ཆེན་དགུང་ལོ་བཅུ་གཅིག་བཞེས་པའི་དུས། བ་རི་ལོ་ཙ་བ་ལ་དཔལ་ལྡན་ས་སྐྱའི་གདན་ས་བསྐོས་ནས། རོང་ངུར་མིག་ཏུ་བྲང་ཏི་དར་མ་སྙིང་པོ་ལ། བྱམས་ཆོས་ལྔ་དང་།
མངོན་པ་གོང་འོག་གསན་པ་ལ་བྱོན་ནས། ལོ་གསུམ་སོང་དུས། ཡར་འབྲོག་ཁོབ་ལེ་བའི་གྲྭ་པ་གཅིག་ལ། འབྲུམ་བུ་སྨེ་བ་ནག་པོ་བྱུང་བ་ལ། ནད་གཡོག་མེད་པ་ཐུགས་ཀྱིས་མ་བཟོད་ནས་དེའི་གྲོགས་མཛད་པས། ནད་དེ་བླ་མ་ལ་འགོས་ནས་སྙུང་། དེ་ཙ་ན། ས་སྐྱ་ན་ཨ་པོ་ཕག་སྟོན་བྱ་བ། མིག་མཐོང་ཡོད་པ་གཅིག་སྔ་དྲོ་ཉི་མ་ལ་ཐོན་ནས་བསྡད་པ་ན། ཤར་ཕྱོགས་བྲག་ཆུང་ཁ་ན་ཡར།
རྟ་བྲའོ་ཞོན། ཞ་ཐང་ཞ་ཆལ་ཐབས་ཅན། ཕོད་ཁ་ཆེན་པོ་ཅན་ཞིག ལྕག་གཡོབ་ཀྱིན་ས་སྐྱའི་ཐད་ཀར་རྟ་ཁ་རྒྱུགས་ནས། ཀུན་དགའ་སྙིང་པོ་ན་ཡི་ཡོད། ཁྱེད་ས་སྐྱ་པ་ཚོ་ཅི་མནོ་བ་ཡིན་ཟེར་བ་གཅིག་བྱུང་སྟེ། དེའི་ལོ་རྒྱུས་བསྙད་པས། ཨ་ཕོ་ཟེར་བ་བཞིན་ཡོང་བ་གཅིག་ཡོད། ཕལ་ཆེར་བདེན་ལས་ཆེ་ཟེར། དེའི་དགོང་མོ་བང་ཆེན་པའང་སླེབ།
མ་གཅིག་གི་དགོངས་པ་ལ། ང་ཡི་བུ་དེ་མ་ཤི་ན་རུང་སྟེ། ཁོང་ཤི་ན་ང་ལ་ས་སྐྱའི་བླ་བྲང་འདིར་བསྡད་རྒྱུ་མི་ཡོང་སྙམ་ནས། བླ་བྲང་གི་ཕྱག་རྫས་ཕྱེད་ཙམ་ལ་གསེར་སོགས་ཉེར་མཁོ་བསྒྲུབས་ནས། རོང་ཕྱོགས་ལ་བྱོན་པས། རོང་ངུར་མིག་ཏུ་ཕེབས། སྲས་ཀྱི་སར་བྱོན་པས། སྲས་སྐུ་ན་ཕྲ་བའི་སྟོབས་ཀྱིས་ཅུང་ཟད་ཡུས་ནས་བཤུམས་པས། ཡུམ་གྱིས་སྲས་ཀྱི་ཐུགས་དབྱུང་བའི་ཕྱིར་དུ། ཕ་ཇོ་སྲས་བྱ་བ་སྙིང་རུས་ཆེ་བ་ཡོང་རྒྱུ་ཡིན་པ་ལ་སྡུག་སྲན་རེ་ཆུང་ངུས་ནས་ཅི་ལ་ཕན་པ་ཡིན།
དགེ་འདུན་ཚོགས་པ་རྒྱ་མཚོ་ལྟ་བུ་འདིའི་དབུས་སུ་ཤི་ནའང་། དོན་ཆེ་མོད་ཅེས་གསུངས་སོ། ། དེ་ནས་སྐུ་རིམ་དང་། སྐུ་དྲིན་གསབ་ཕྱིར་སོགས་ལ་དགོངས་ནས། བླ་མའི་དྲུང་དུ་འབུལ་བ་གྱ་ནོམ་པ་དང་། དགེ་འདུན་རྣམས་ལའང་བསྙེན་བཀུར་གྲལ་འགྱེད་སོགས་མཛད་པས། མྱུར་དུ་སྡངས་ཏེ། ཚད་མ་གསན་པར་བཞེད་པ་ན། ས་སྐྱ་པའི་གཞིས་བས་འཕྲིན་བཀུར་ཏེ། ཚད་མ་ཕྱིས་གསན་པས་ཆོག
བླ་མ་བ་རི་བ་བགྲེས་པས། ཆོས་བཀའ་གསན་ལོང་མི་ཡོང་བར་གདའ་བས། ཡར་འབྱོན་པར་ཞུ་ཞུས་པས། ཡར་འབྱོན་པར་བཞེད་དེ། གཡོག་པོའི་ལ་ལ་བྱོན། དེའི་ཚེ་ཉང་སྟོད་ལྕང་རའི་ས་ནས། ས་ཆེན་གྱིས། དཔལ་འཁོར་སྡེ་ཆེན་གྱིས་ཕྱོགས་ལ་གཟིགས་ནས། ས་དཀར་ལོགས་ཕ་གིར། མ་འོངས་པ་ན་ང་དགེ་སློང་གི་གཟུགས་སུ་སྤྲུལ་ནས་སེམས་ཅན་གྱི་དོན་རྒྱ་ཆེན་པོ་བྱེད་པར་འགྱུར་ཞེས་ཞལ་གྱིས་བཞེས་ནས་ལུང་བསྟན།
འདིའི་ཤེས་བྱེད་རྒྱུ་མཚན་འོག་ཏུ། ཆོས་སྐྱོང་གིས་ལུང་བསྟན་པ་ལས་ཀྱང་ཡང་དག་པར་གྲུབ་བོ། ། བཀའ་གདམས་གླེགས་བམ་གྱི་མ་འོངས་ལུང་བསྟན་གྱི་སྐབས་ན། འབྲོམ་སྟོན་པའི་ཞལ་ནས། འཁོར་ལོའི་རྩིབས་ལ་གྲས་པའི་ཆོས་སྡེ་རུ། ། འཇམ་པའི་དབྱངས་ཞེས་ཀུན་ལ་གྲགས་པ་འབྱུང་། ། ཁྱད་པར་གཟའ་ཡི་ནད་རྣམས་འཇོམས་པར་བྱེད། ། སྐྱེས་ཆེན་དེས་ནི་འགྲོ་བ་མ་ལུས་འདུལ། ། ཞེས་དང་། སློབ་དཔོན་པད་མ་འབྱུང་གནས་ཀྱི་ཞལ་ནས།
ཡུལ་ནི་རྟག་སྟོད་སུམ་མདོ་རུ། ། ཡབ་ནི་བྱང་ཆུབ་སེམས་དཔའི་རིགས། ། ཡུམ་ནི་རླུང་ཆེན་མཁའ་འགྲོ་སྟེ། ། སྲས་ནི་སྐྱེས་ཆེན་སྟག་ལོ་པ། ། ལྟེ་འོག་སྨེ་བ་ཅན་ཞིག་འབྱུང་། ། རབ་ཀྱིས་ལོངས་སྤྱོད་རྫོགས་སྐུར་མཐོང་། ། བར་པས་འཇའ་འོད་འཁྱིལ་པར་མཐོང་། ། ཐ་མས་ཤ་ལྡོག་འགྱུར་བར་མཐོང་། ། ཞེས་གསུངས་པ་ལྟར་རོ།། ༈ །།གསུམ་པ་ལྷུམས་སུ་འཇུག་ཚུལ་ནི།
འཁྲུངས་ཡུལ་ཐུབ་པས་བདུད་ཀྱི་དཀྱིལ་འཁོར་ཆེན་པོ་བརྟུལ་ཞིང་། ཡེ་ཤེས་ཀྱི་དཀྱིལ་འཁོར་ཆེན་པོ་རྒྱས་པར་མཛད་པའི་མ་ག་དྷ་རྡོ་རྗེའི་གདན་ལས་བྱང་ཤར་གྱི་རྒྱུད། ཐུབ་པའི་བསྟན་པ་དར་བའི་བོད་གངས་ཅན་གྱི་ཁྲོད། ཁྱད་པར་དུ། མདོ་སྔགས་ཀྱི་ཆོས་དར་བའི་ལ་སྟོད་ཞྭ་པ་གཞུང་ཞེས་བྱ་བའི་ས་ཆ། སངས་རྒྱས་བྱང་ཆུབ་ཚུལ་ཁྲིམས་ཞེས་བྱ་བའི་གྲུབ་ཐོབ་ཁྱད་པར་ཅན་ཞིག་གིས་སྒོམ་པ་བྲག་དམར་ཞེས་བྱ་བར་འཁྲུངས། ཡབ་ནི་མཚན་དགེ་བཤེས་རྒྱལ་མཚན་བཟང་པོ་ཞེས་བྱ་བ། བྱམས་ཆོས་ལྔ་ལ་ལན་ཐེབས་ཤིང་། བྱམས་སྙིང་རྗེ་བྱང་ཆུབ་ཀྱིས་སེམས་དང་ལྡན་པའི་བྱང་ཆུབ་སེམས་དཔའ་དེའོ། ། ཡུམ་ནི་མཚན་བརྩོན་འགྲུས་སྒྲོན་ཞེས་བྱ་བ་མཁའ་འགྲོ་མའི་རིགས་ཏེ།
དེ་ཡང་ཡུམ་གྱི་མངལ་དུ་ཞུགས་པའི་དུས་སུ། ཡུམ་གྱི་རྣལ་ལམ་དུ། སེང་གེ་དཀར་མོ་ལ་ཆིབས་ཏེ་གླིང་བཞི་བསྐོར་བ་དང་། ནུབ་ཕྱོགས་ཨུ་རྒྱན་གྱི་ཡུལ་དུ་བྱོན་པ་དང་། མཁའ་ལ་སྤྲིན་ཆེན་འཁྲིགས་ཤིང་། ས་ལ་ལོ་ཐོག་རྒྱས་པ་ལ་སོགས་པའི་ངོ་མཚར་བའི་ལྟས་ཁྱད་པར་ཅན་བྱུང་སྟེ། ཡུམ་རྣལ་སད་ནས། ཐུགས་བདེ་སྟོང་གི་ཏིང་ངེ་འཛིན་ལ་འབྱམས་ནས་འགྲོ་བ་དང་། སྐུ་ལུས་ལ་ཡང་བདེ་བའི་རྣམ་པ་རྒྱས་པ་དང་། ངག་ནས་ཀྱང་།
སྔར་མི་མཁྱེན་པའི་ཚིགས་སུ་བཅད་པ་དུ་མ་ཐོལ་བྱུང་དུ་ཐོན་པ་བྱུང་གསུངས། རྒྱ་གར་བ་འབྲུ་མངས་ཞེས་བྱ་བ་ས་ཕོ་སྟག་ལ། དམ་པ་འདི་སྐུ་བལྟམས་ནས། ཤིན་ཏུ་མཛེས་ཤིང་མཚན་དང་དཔེ་བྱད་ཀྱིས་སྤྲས་པ། ཚེས་པའི་ཟླ་བ་ལྟར་སྐྱེད་ཤིན་ཏུ་ཆེ་བར་གྱུར་སྟེ། བྱིས་པ་ཆུང་ངུའི་དུས་སུ་ཅུང་ཟད་སྤྱན་ཆབ་འདོན་པར་བརྩམས་པའི་ཚེ། དཔེ་ཆ་དང་། ཤོག་བུའི་དུམ་བུ་ཕྱག་ཏུ་བལྟས་པས། འཕྲོ་བཅད་དེ། ཀློག་པ་དང་།
སློབ་གཉེར་གྱི་རྣམ་པ་མཛད། ཅུང་ཟད་སྨྲ་མཁྱེན་པའི་དུས། རང་ཉིད་ས་མཐོ་སར་བཞུགས། བྱིས་པ་གཞན་རྣམས་ས་དམའ་སར་བཞག་ནས། ཆོས་སྟོན་པ་ལ་སོགས་པའི་རྣམ་པ་མཛད་ཅིང་། གཞན་ཡང་ཞི་བ་དང་། དུལ་བ་དང་། དེས་པ་དང་། ཡིད་གཞུངས་པ་དང་། དབང་པོ་མི་རྒོད་པ་དང་།
རྒན་རབས་ལ་གུས་པ་དང་། སྙིང་རྗེ་ཆེ་བའི་ངང་ཚུལ་ཅན་ཞིག་བྱུང་ངོ་། ། དགུང་ལོ་བདུན་བཞེས་པའི་དུས་སུ། སྐྱེས་རབས་ལས། རབ་ཏུ་བྱུང་བའི་ཕྱོགས་དག་ནི། ། ཡོན་ཏན་ཚད་མེད་རྣམས་དང་ལྡན། ། ཞེས་དང་། མངའ་བའི་མདོ་ལས། ཁྱིམ་ན་གནས་པ་ནི། ཁང་པ་མེ་འབར་བ་ན་གནས་པ་ལྟ་བུའོ། །
རབ་ཏུ་བྱུང་བ་ནི། བསིལ་ཁང་ན་གནས་པ་ལྟ་བུའོ། ། ཞེས་གསུངས་པ་ལྟར། རབ་ཏུ་འབྱུང་བར་བཞེད་ནས་མཁན་པོ་མཁས་པ་དང་བརྟན་པའི་ཡོན་ཏན་གཉིས་དང་ལྡན་པའི། བོད་གངས་ཅན་གྱི་རྣལ་འབྱོར་གྱི་དབང་ཕྱུག་ཆེན་པོ། ཆོས་ཀྱི་རྗེ་རིན་པོ་ཆེ་ཤེས་རབ་བཟང་པོ་བའི་ཞལ་སྔ་ནས་དང་། སློབ་དཔོན་ནི་བྱང་ཆུབ་སེམས་དཔའ་ཆེན་པོ། དཀོན་མཆོག་བྱང་ཆུབ་པ་གཉིས་ཀྱིས་གཙོ་མཛད། དགེ་སློང་གི་དགེ་འདུན་གྲངས་ཚང་པའི་དབུས་སུ། རབ་ཏུ་བྱུང་སྟེ།
མཚན་ཡང་མཁན་སློབ་ཀྱི་མཚན་གྱི་མཐའ་ཅན། དཀོན་མཆོག་བཟང་པོར་བཏགས་སོ། ། དེ་ནས་ཀློག་ཡིག་ལ་སོགས་པ་ཚེགས་མེད་པར་མཁྱེན་ནོ། ༈ །བཞི་པ་བཤེས་གཉེན་བསྟེན་ནས་ཐོས་པ་མཛད་ཚུལ་ནི། སྤྱོད་འཇུག་ལས། རྒྱལ་བའི་སྲས་ཀྱི་དེ་ལྟ་བུར། ། བྱང་ཆུབ་སེམས་རབ་བརྟན་བཟུང་ནས། ། གཡེལ་བ་མེད་པ་རྟག་ཏུ་ཡང་། ། བསླབ་ལས་མི་འདའ་འབད་པར་བྱ། ། ཞེས་གསུངས་པ་ལྟར།
བསླབ་པ་ལ་སློབ་དགོས་ཤིང་། བསླབ་པར་བྱ་བ་དང་། བསླབ་པར་བྱ་བ་མ་ཡིན་པར་ཤེས་པ་ཡང་། ཐོས་པ་ལ་རག་ལས་ཏེ། མདོ་སྡེ་བརྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་ཐོབ་མི་འགྱུར། ། དེ་ལྟ་བས་ན་གཞན་དག་ཚར་གཅད་རྗེས་བཟུང་དང་། བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། ཅེས་དང་།
རྒྱུད་བླ་མ་ལས། གང་ཞིག་བྱང་ཆུབ་དོན་དུ་གཉེར་བས་གསེར་ཞིང་ནོར་བུས་སྤྲས་པ་ནི། ། སངས་རྒྱས་ཞིང་རྡུལ་མཉམ་པ་ཉིན་རེ་ཆོས་རྒྱལ་རྣམས་ལ་རྟག་འབུལ་ལ། ། གཞན་གང་འདི་ལས་ཚིག་ཙམ་ཐོས་ཞིང་ཐོས་ནས་ཀྱང་ནི་མོས་ན་འདི། ། སྦྱིན་པ་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། ། བློ་ལྡན་གང་ཞིག་བླ་མེད་བྱང་ཆུབ་འདོད་པས་བསྐལ་པ་དུ་མར་ཡང་། ། ལུས་ངག་ཡིད་ཀྱི་འབད་པ་མེད་པར་ཚུལ་ཁྲིམས་དྲི་མེད་བསྲུང་བྱེད་ལ། ། གཞན་གང་འདི་ལས་ཚིག་ཙམ་ཐོས་ཤིང་ཐོས་ནས་ཀྱང་ནི་མོས་ན་འདི། ། ཚུལ་ཁྲིམས་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། ། གང་ཞིག་འདི་ན་སྲིད་པ་གསུམ་གྱི་ཉོན་མོངས་མེ་འཇིལ་བསམ་གཏན་ནི། །
ལྷ་དང་ཚངས་གནས་མཐར་སོན་རྫོགས་པའི་བྱང་ཆུབ་འཕོ་མེད་ཐབས་བསྒོམས་ལ། ། གཞན་གང་འདི་ལས་ཚིག་ཙམ་ཐོས་ཤིང་ཐོས་ནས་ཀྱང་ནི་མོས་ན་འདི། ། བསམ་གཏན་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། ། གང་ཞིག་སྦྱིན་པས་ལོངས་སྤྱོད་དག་ནི་བསྒྲུབ་བྱེད་ཅིང་། ། ཁྲིམས་ཀྱིས་མཐོ་རིས་སྒོམ་པས་ཉོན་མོངས་སྤོངས་བྱེད་ལ། ། ཤེས་རབ་ཉོན་མོངས་ཤེས་བྱ་ཀུན་སྤོང་དེ་ཡི་ཕྱིར། ། འདི་མཆོག་ཉིད་དེ་དེ་ཡི་རྒྱུ་ནི་འདི་ཐོས་ཡིན། ། ཅེས་དང་། འཁོར་གསུམ་རྣམ་པར་རྟོག་པ་གང་། ། དེ་ནི་ཤེས་བྱའི་སྒྲིབ་པར་འདོད། །
སེར་སྣ་ལ་སོགས་རྣམ་རྟོག་གང་། ། དེ་ནི་ཉོན་མོངས་སྒྲིབ་པར་འདོད། ། ཤེས་རབ་ལས་གཞན་འདི་དག་ནི། ། སྤོང་རྒྱུ་གཞན་མེད་དེ་ཡིས་ཕྱིར། ། ཤེས་རབ་མཆོག་ཡིན་དེ་བཞི་ནི། ། ཐོས་པ་དེ་ཕྱིར་ཐོས་པ་མཆོག ། ཅེས་དང་། རྒྱལ་སྲས་ཞི་བ་ལྷའི་ཞལ་སྔ་ནས། རྒྱལ་སྲས་རྣམས་ཀྱིས་མི་བསླབ་པའི། ། དེ་ནི་གང་ནའང་ཡོད་མིན་ཏེ། །
ཞེས་དང་། སྐྱེས་རབས་ལས། ཐོས་པ་གཏི་མུག་མུན་སེལ་སྒྲོན་མེ་ཡིན། ། རྐུན་པོ་སོགས་ཀྱི་མི་ཁྱེར་ནོར་གྱི་མཆོག ། ཀུན་དུ་རྨོངས་པའི་དགྲ་འཇོམས་མཚོན་ཆ་ཡིན། ། ཐབས་ཚུལ་མན་ངག་སྟོན་པའི་གྲོགས་ཀྱི་མཆོག ། ཕོངས་པར་གྱུར་ཀྱང་མི་འགྱུར་མཛའ་བོ་ཡིན། ། གནོད་པ་མེད་པའི་མྱ་ངན་ནད་ཀྱི་སྨན། ། ཞེས་བྱ་བ་ལ་སོགས་པ་གསུངས་པ་ལྟར། ཐོས་པ་བྱས་པའི་ཕན་ཡོན་དཔག་ཏུ་མེད་པ་མཁྱེན་ཏེ།
སེམས་དཔའ་ཆེན་པོ་དཀོན་མཆོག་བྱང་ཆུབ་པའི་དྲུང་དུ། དཀའ་ཆེན་བཞིས་ཐོག་དྲངས་པའི་མཚན་ཉིད་ཀྱི་པོ་ཏི་བཅོ་ལྔ་ཙམ་གྱི་གཞུང་ཐུགས་ལ་བྱང་བར་མཛད། སློབ་དཔོན་པས། འདུལ་བ་མདོ་རྩའི་གཞུང་གི་རྒྱུགས་གནོན་པའི་སྐབས་སུ། ཅུང་ཟད་མ་བྱང་བ་གཅིག་གི་དུས། ཕྱག་འབེབས་མང་པོ་མཛད། ཁྱད་པར་དུ་དབུ་ལ་གླེགས་ཤིང་ཕོག རྨ་ཆེན་པོ་བྱུང་། དུས་ཕྱིས་ཀྱང་། དབུ་ནད་དུ་སོང་བ་ལྟར་བསྟན་ནས།
ཆོས་ཁྲིའི་སྟེང་ནས། གསུང་ཆོས་གནང་བའི་འཕྲོ་ལ། དབུ་ཕྱག་གིས་ཚིར་མཛད་ནས། འོ་སྐོལ་གྱི་སློབ་དཔོན་པ་དེས། རྒྱག་ཉེས་ཅུང་ཟད་བྱས་པའི་སྐྱོན་དུ་གདའ། འོན་ཀྱང་གཞུང་བྱང་པོ་འདི་རྣམས་ཁོང་གི་སྐུ་དྲིན་ཡིན། དེར་མ་ཟད། ཟས་གོས་སོགས་ཀྱི་སྒོ་ནས། སློབ་གཉེར་གྱི་བདག་རྐྱེན་མཛད་པ་ལ་ཡང་བསམ་གྱི་མི་ཁྱབ་པ་ཞིག་མཛད་པས། ཁོང་པ་འོ་སྐོལ་ལ་སྐུ་དྲིན་ཤིན་ཏུ་ཆེ་བ་ལགས་པས།
དུས་ཕྱིས་དགེ་སྦྱོར་རེ་ཙམ་བགྱིས་པའི་དགེ་རྩ་ཡང་། ཁོང་གི་དགོངས་པ་རྫོགས་ཐབས་སུ་བསྔོ་བ་རེ་བྱེད་ཀྱི་ཡོད་གསུངས་སོ། ། སྐྱེ་བོ་ཕལ་ཆེར་ཕན་ལན་གནོད་པས་འཇལ། ། ལ་ལ་ཕན་བཏགས་སྐྱེ་བོ་ཡལ་བར་འདོར། ། དམ་པ་ཁྱོད་ནི་གནོད་ལན་ཕན་པས་སྒྲུབ། ། ཕན་བཏགས་སློབ་དཔོན་སྤྱི་བོར་ཅིས་མི་འཁུར། ། ཞེས་བྱའོ། ། དེ་ནས་དགུང་ལོ་བཅུ་གཅིག་ལོན་པའི་དུས། དཔལ་ལྡན་ས་སྐྱར་ཕར་ཚད་གཉིས་ཀྱི་གྲྭ་བསྐོར་མཛད། དེར་རྗེས་བཟང་ལྡན་ཆོས་སྡེར་ཕེབས་དུས།
དམ་པ་འདི་ཡི་སྙན་གྲགས། བྱང་པའི་བདག་པོ་འཇམ་དབྱངས་པས་གསན་ནས། དཔོན་སློབ་གཉིས་ལ། ངམ་རིངས་སུ་བྱོན་གསུངས་པའི་བཀའ་གནང་ཕེབས་ནས། སྐུ་མདུན་དུ་བྱོན་པས། བདག་པོའི་དྲུང་གིས། བཙུན་ཆུང་ཁྱོད་ཤེས་རབ་ཆེ་བའི་གྲགས་པ་ཤིན་ཏུ་ཆེ་བར་འདུག་པས། ངེད་ཀྱིས་ཀྱང་གཞུང་དཀྱུར་ཅིག་བགྱིད་གསུང་ནས། རྣམ་འགྲེལ་གྱི་དོན་དམ་དོན་བྱེད་ནུས་པ་གང་ཞེས་པ་ལ། བཤད་པ་གྱིས་གསུངས།
ས་བཅད་དང་འཕྲོས། སློབ་དཔོན་རྒྱན་ཆོས་མཆོག་ཡ་མ་རི་སོགས་ཀྱི་འགྲེལ་པ་དང་སྦྱར་བའི་བཤད་པ་མཛད། ཕར་ཕྱིན་ནས། སེམས་བསྐྱེད་པ་ནི་གཞན་དོན་ཕྱིར། ། ཞེས་པ་ལ་བཤད་པ་གྱིས་གསུངས། ས་བཅད་དང་འཕྲོས། སེམས་བསྐྱེད་ཀྱི་བཤད་པ་དང་། ཁྱད་པར་དུ་དབུ་སེམས་གཉིས་ཀྱི་སེམས་བསྐྱེད་ལེན་ཚུལ་གྱི་ཁྱད་པར་སོགས། མཁས་པ་ཡིད་འཕྲོག་པའི་བཤད་པ་མཛད་པས། བདག་པོའི་ཞལ་ནས།
ལོ་ལེགས་ཀྱི་ས་བོན་ཐེབས་ཙམ་ཅིག་ཡོད་པ་ཡིན་སྙམ་པ་བྱུང་སྟེ། ལོ་ལེགས་ཀྱི་ལྗང་པ་ཕུག་རོན་ནུབ་ཙམ་དུ་སླེབ་འདུག་པ་ཤིན་ཏུ་ལེགས། ལོ་ལེགས་ཀྱི་འབྲས་བུས་བསྟན་པ་དང་སེམས་ཅན་ལ་ཕན་ཐོགས་པ་གཅིག་ཡོང་བར་འདུག་པས། བར་དུ་ལེ་ལོ་དང་། བཏང་སྙོམས་སོགས་ཀྱིས་སད་སེར་མ་བྱུང་བ་གྱིས་ལ། འབད་པ་ཐོན་གསུངས་ནས། དཔོན་སློབ་གཉིས་ལ་ནས་ཞོ་དོ་དང་། ཤ་ཁོག་དྲུག་གི་གནང་སྦྱིན་མཛད་ནས། བཟང་ལྡན་དུ་བརྫངས་སོ། ། སྐྱེ་བ་དུ་མར་ལེགས་པར་སྦྱངས་པའི་མཐུས། །
ཚེ་འདིར་གཞོན་ནུའི་དུས་སུ་ཡོན་ཏན་རྫོགས། ། སྙན་པའི་གྲགས་པས་ས་སྟེང་ཀུན་ཁྱབ་པས། ། ཆོས་ཀྱི་རྒྱལ་པོས་ལུང་བསྟན་མངའ་གསོལ་མཛད། ། ཅེས་བྱའོ། ། དེ་ནས་དགུང་ལོ་བཅུ་དྲུག་བཞེས་ཀྱི་བར། བཟང་ལྡན་ཆོས་སྡེར། གཉིད་དང་རྨུགས་པ་དང་། ལེ་ལོ་ཐམས་ཅད་ཁྱད་དུ་བསད་ནས། ཐོས་བསམ་ལ་རྩེ་གཅིག་དུ་འབད་པར་གདའ་ཞིང་། དེ་ནས།
མཚུངས་མེད་མཁས་པའི་དབུས་ན་མཁས་པར་གྲགས། ། ཆོས་ཀྱི་རིག་པ་ཆོས་མིན་གཡུལ་ལས་རྒྱལ། ། བློ་གྲོས་ནམ་མཁའི་ཁྱོན་ལྟར་རབ་ཡངས་པའི། ། ཡོངས་འཛིན་མཁས་པའི་དབང་པོ་ཆོས་ཀྱི་རྗེ། ། མཚུངས་མེད་ཆོས་ཀྱི་བློ་གྲོས་པ། ཤར་སྐུ་འབུམ་པའི་འཆད་ཉན་གྱི་མཐིལ་ལེན་ལ་བཞུགས་ནས། འཆད་རྩོད་རྩོམ་གསུམ་གྱི་སྒོ་ནས། སངས་རྒྱས་ཀྱི་བསྟན་པ་ཉིན་མོ་ལྟར་གསལ་བར་མཛད་པའི་སྙན་གྲགས་ཀྱིས། ཐུགས་ཡིད་ཕྲོགས་ནས། ཐེ་ཚོམ་ཐམས་ཅད་སྤངས།
དཀའ་སྤྱད་ཀྱི་སྡུག་བསྔལ་ཐམས་ཅད་ཁྱད་དུ་བསད་ནས། མཁས་པ་དེའི་དྲུང་དུ། འབྱོན་པར་བཞེད་པ་དང་། ཁྱད་པར་དུ་ཡང་། མདོ་སྡུད་པ་ལས། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེས་ན་མཁས་པའི་ཡོན་ཏན་དེ་ལས་འབྱུང་། ། དེ་དག་ཤེས་རབ་ཕ་རོལ་ཕྱིན་པ་རྗེས་སུ་སྟོན། ། སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། ཡོན་ཏན་ཀུན་གྱི་མཆོག་མངའ་རྒྱལ་བ་དེ་སྐད་གསུངས། །
ཞེས་དང་། བསམ་པ་དྲག་ལྡན་མཁས་པས་ང་རྒྱལ་ངེས་བཅོམ་སྟེ། ། ནད་པའི་ཚོགས་ཀྱིས་གསོ་ཕྱིར་སྨན་པ་བརྟེན་པ་ལྟར། ། གཡེལ་བ་མེད་པར་དགེ་བའི་བཤེས་གཉེན་བསྟེན་པར་བྱ། ། ཞེས་གསུངས་པ་དང་། མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་པར་བརྩོན་བྱས་ལུང་གིས་ཕྱུག ། དེ་ཉིད་རབ་ཏུ་རྟོགས་ལ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་ངལ་སྤངས་ལ་བརྟེན། །
ཞེས་དང་། སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏང་ངོ་། ། ཅེས་གསུངས་པ་དང་། དགེ་བའི་བཤེས་གཉེན་ཇི་ལྟར་བསྟེན་པའི་ཚུལ་ཡང་། མདོ་སྡེ་རྒྱན་ལས། བཀུར་བསྟི་རྙེད་པ་དག་དང་རིམ་གྲོ་དང་། །
སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ། བརྟེན་གཞི་དེ་བཞིན་བློ་ལྡན་ཆོས་ལ་ནི། ། ཤེས་བསམ་དུས་སུ་འདུད་པས་བཤེས་གཉེན་སྒྲོད། ། ཅེས་དང་། སྤྱོད་འཇུག་ལས། དཔལ་འབྱུང་བའི་རྣམ་ཐར་ལས། བླ་མ་བརྟེན་པའི་ཚུལ་ལྟར་བསླབ། ། ཅེས་གསུངས་པ་ལྟར། མཚན་ཉིད་དང་ལྡན་པའི་དགེ་བའི་བཤེས་གཉེན་ཐམས་ཅད། མཉེས་པའི་རྒྱུ་ཐམས་ཅད་ཀྱིས་མཉེས་པར་བྱེད་དགོས་དགོངས་ནས།
ཐོག་མར་མཚུངས་མེད་ཆོས་བློའི་དྲུང་དུ། སྡེ་སྣོད་ཕྱོགས་ཀྱི་གསུང་རབ་རབ་འབྱམས་ལ་གསན་སྦྱོངས་མཛད་པའི་སྐབས་སུ། གྲོགས་མཆེད་བློ་ཉེ་བ་དག་ན་རེ། ཁྱེད་ཀྱི་ཐུགས་རབ་ཁྱད་འཕགས་འདི་ལ། རེ་ཞིག་ལ་པོ་ཏི་གཉིས་གསུམ་ལ། བརྩལ་དུ་སྟོན་པའི་སློབ་གཉེར་བྱས་ན། བསྐྱེད་ཆེ་བར་འདུག་སྟེ་ཟེར་བ་བྱུང་ཡང་། གཞུང་མང་པོ་སྔར་ནས་བྱང་པོ་བྱས་ཡོད་པའི་གནད་ཀྱིས། ཆོས་གསུང་ཚད་གསན་པས། གཞན་ཤེས་རབ་ཆེ་ཆེ་རྣམས་ཀྱིས།
པོ་ཏི་རེ་རེ་གཉིས་གཉིས་ལ་བརྩལ་དུ་སྟོན་པའི་བློ་བསྐྱེད་ལས། འོ་སྐོལ་གྱིས་གསུང་རབ་མང་པོ་ཉན་པ། ཐ་དད་ནས་ཚིག་དོན་གཉིས་ཁ་བྱང་བར་བྱུང་གསུངས་སོ། ། སྙན་བསྐུལ་འདེབས་མཁན་དག་ལ་འདི་ལྟར་བྱ་སྟེ། དམ་པ་འདི་ཡིས་ཆོས་ཀུན་མཁྱེན་མོད་ཀྱིས། ། འཇིག་རྟེན་མཐུན་འཇུག་སླད་དུ་སློབ་ཚུལ་སྟོན། ། རང་རྒྱབ་བཀབ་ནས་སྙན་བསྐུལ་བྱེད་པ་འདི། ། ནམ་མཁའ་ལ་ནི་འདོམ་གྱིས་འཇལ་བ་འདྲ། ། ཞེས་བརྗོད་དོ། ། དེ་བས་ན་མཚུངས་མེད་ཆོས་བློ་བ་དེ།
སྡེ་སྣོད་ཀྱི་ཕྱོགས་ལ་སྐུ་དྲིན་ཤིན་ཏུ་ཆེ་བས། སྐུ་གཤེགས་པ་ནས་བཟུང་སྟེ། དེང་སང་གི་བར་ལ་ཚེ་གསུམ་མཆོད་པའི་གཞི་བརྟེན། ཁང་གསར་བའི་གྲྭ་ཚང་དུ་བཙུགས་ནས། ཚེ་གསུམ་མཆོད་པ་ཟླ་བ་བྱུང་ངོ་ཅོག་ལ་མ་ཆག་པ་བྱེད་ཀྱི་ཡོད་པ་ལགས་སོ། ། དེ་ནས་མཁན་ཆེན་དཔལ་རྒྱལ་བ། ལྷོ་པ་ཐུགས་རྗེ་དཔལ་བ། མཁན་ཆེན་ཆོས་དཔལ་མགོན་པོ་སོགས། གཙང་ཕྱོགས་ན་བཞུགས་པའི་དགེ་བའི་བཤེས་གཉེན་ཆེན་པོ་རྣམས་ལ། ངེས་དོན་ཕྱོགས་ཀྱི་བཤད་པ་ཕུགས་ཐག་ཆོད་པ་གསན་ནོ།།
༈ །།ལྔ་པ་བཤད་པས་མཁས་པའི་དབུས་སུ་བསྟོད་པ་ནི། སངས་རྒྱས་ཀྱི་བསྟན་པ་བཤད་པའི་སྒོ་ནས་རྒྱས་པར་བྱ་བའི་ཕྱིར་དུ། བོད་ཀྱི་རྡོ་རྗེ་གདན་དཔལ་ལྡན་ས་སྐྱར། ཕར་ཚད་གཉིས་མ་གཏོགས་པའི་པོ་ཏི་བཅུ་གསུམ་གྱི་གྲྭ་བསྐོར་མཛད་དེ། བཤད་པ་ཉི་མའི་འོད་ཟེར་གྱིས། མཁས་མང་བློ་གསལ་རྣམས་ཀྱི་བློ་གྲོས་ཀྱི་པད་ཚལ་རྒྱས་པར་མཛད་དོ། ། དེ་ནས་ལུང་བསྟན་བརྙེས་པའི་གདན་ས། དཔལ་ལྡན་སྣ་ཐང་དུ་བྱམས་ཆོས་ལྔ། ཚད་མ་མདོ་རྣམ་འགྲེལ། རིག་གཏེར།
མངོན་པ་གོང་འོག་གཉིས། འདུལ་བ་མདོ་རྩ། དབུ་མ་རྩ་འཇུག་བཞི་གསུམ། སྤྱོད་འཇུག་རྣམས་ཀྱི་གྲྭ་བསྐོར་མཛད། ཁྱད་པར་དུ་སངས་རྒྱས་ཀྱི་བསྟན་པའི་རྩ་བ། འདུལ་བ་མདོ་རྩ་བ། རྒྱ་གར་གྱི་བཤེས་གཉེན་རྣམ་པ་བཞིའི་འགྲེལ་པ་དང་སྦྱར་བའི་བཤད་པ་ཕུ་ཐག་ཆོད་པ་མཛད་ཅིང་། གནས་དེ་བཀའ་གདམས་པའི་གྲྭ་སར་འདུག་པས། སྤྱོད་འཇུག་ལ། ཇོ་བོའི་ལམ་སྒྲོན་དང་བསྟུན་པའི་ལམ་རིམ་བསྒྲིགས་པའི་བཤད་པ་མཛད་པས།
དྲུང་མཁན་ཆེན་པས་ཐོག་དྲངས། དགེ་བའི་བཤེས་གཉེན་རྣམས་ཐུགས་དགེས་ནས། ཚོགས་སུ་བཞུགས་གདན་སྤར་ཏེ། ཟ་འོག་གཉིས་རྩེགས་བྱས་ཤིང་། ཚོགས་ཀྱི་དབུས་སུ་བསྟོད་དོ། ། དེར་གཟིམ་ཁང་གོང་འོག་ནས། ན་བཟའ་རེའི་གནང་སྦྱིན་དང་། ཟུར་ཆོས་པ་རྣམས་ཀྱིས་ཀྱང་ཇ་འདྲེན། དཔེ་ཆ། ལྷ་རྟེན།
རས་ཡུག སྐེ་རགས་སོགས་ཀྱི་འབུལ་བ་གྱ་ནོམ་པ་མཛད་ནས། ཁོང་རྣམས་ན་རེ། བླ་མ་བཀའ་བཅུ་པ་ཁྱེད་ཀྱི་བཤད་པ་དེ་རྣམས་ཁྱད་པར་འཕགས་ཤིང་། ཁྱད་པར་དུ། ཇོ་བོའི་ཞལ་ནས་མི་གཞན་རྣམས་འདུལ་བ་འདི་ཐེག་དམན་གྱི་ཆོས་སུ་འདོད་པ་འདུག་སྟེ། ཁོ་བོའི་ལུགས་ལ། ཐེག་པ་ཀུན་གྱི་གཞི་ཡིན་ཞེས་གསུངས་པ་ལྟར། ཐེག་པ་ཀུན་གཞི་དམ་ཆོས་འདུལ་བའི་བཤད་པ་དེ་དང་། ངེད་ཀྱི་གྲྭ་པ་དང་བསྟུན་པའི་སྤྱོད་འཇུག་གི་བཤད་པ་དེ་ལ།
ལྷག་པར་ཡང་རྗེས་སུ་ཡི་རང་ཅེས་བསྟོད་དོ། ། དྲུང་མཁན་ཆེན་པའི་ཞལ་ནས་ད་རང་རེས་འདིར་གྲྭ་བསྐོར་ནི་ལེགས་པར་གྲུབ་བྱུང་། འདི་ནས་གང་ལ་ཕེབས་རྒྱུ་ཡིན་གསུངས། བདག་ཉིད་ཆེན་པོའི་ཞལ་ནས། བདག་དབུས་ཕྱོགས་ལ་འགྲོ་འདོད་པ་ལགས་ནའང་། ། མགོ་ནད་ཐུ་མོ་རང་གཅིག་ཡོད་པ་འདི་བཅོས་པ་ལ། ། རྟོགས་ལྡན་ནམ་མཁའི་རྣལ་འབྱོར་བྱ་བ་གཅིག ། རྟ་ནག་ཕྱོགས་ན་བཞུགས་ཀྱི་ཡོད་གདའ་བས། ། རེ་ཞིང་ནད་འདི་བཅོས་པ་ལ། ཁོང་གི་སྤྱན་སྔར་ཕྱིན་ན་བསམ་པ་ཡོད་ལགས་ཞུས་པས།
དྲུང་མཁན་ཆེན་པ་ན་རེ། བདག་ཆེན་ཏ་ཡི་སི་ཏུ་ལ། ཨ་ཙ་ར་གཅིག་གིས་ཕུལ། བདག་ཆེན་གྱིས་ངེད་ལ་ཕལ་བའི་མགོ་ནད་བཅོས་པའི་མན་ངག་ཟབ་མོ་ཡོད་པས་ངེད་ཀྱིས་བཅོས་ཀྱི་གསུངས་ནས། ཞག་ལྔ་དྲུག་གཅིག་དྲུང་དུ་བསྡད་པས། མགོ་ནད་རྩ་བ་ནས་ཐོན་སྙམ་པ་བྱུང་གསུངས་སོ ། དེ་ནས་དབུས་ཕྱོགས་ཀྱི་ཆོས་སྡེ་རྣམས་སུ་བཤད་པའི་དགའ་སྟོན་འགྱེད་པ་དང་། ཆོས་རྗེ་རོང་ཆེན་པ། བཟང་པ་བློ་རྒྱལ་པ་སོགས་ལ་མཇལ་བར་བཞེད་ནས། དཔལ་གྱི་རྩེ་ཐང་།
གསང་བདེ་གུང་གསུམ་རྣམས་སུ་གྲྭ་བསྐོར་མཛད་པའི་ཚེ། བཤད་པའི་ཉེས་པ་ཐམས་ཅད་དང་བྲལ་ཞིང་། ཡོན་ཏན་ཐམས་ཅད་དང་ལྡན་པའི་སྒོ་ནས་བཤད་པ་མཛད་པ་ཡིན་ལ། དེ་ལ་བཤད་པའི་ཉེས་པ་ནི། ངག་བུལ་བ་དང་། གཞན་གྱི་མི་གོ་བ་དང་། སྐབས་སུ་མ་བབ་པའི་ངག་རྗོད་པ་དང་། མ་ངེས་པ་བརྗོད་པ་དང་། ཐེ་ཚོམ་མི་གཅོད་པ་དང་། མ་རྟོགས་ལོག་རྟོག་གི་ཉོན་མོངས་དང་བྲལ་བར་མི་བྱེད་པ་དང་།
བཤད་པ་ལ་ཡིད་སྐྱོ་བ་དང་། བཤད་པ་ལ་སེར་སྣ་བྱེད་པ་རྣམས་སོ། ། བཤད་པའི་ཡོན་ཏན་ནི། ངག་གསལ་བ། མྱུར་བ། གཞན་གྱི་རྣར་སྙན་པ། གཞན་གྱིས་གོ་བ། སྐབས་སུ་བབ་པའི་དོན་བརྗོད་པ། རང་གཞན་གྱིས་ངེས་པའི་དོན་བརྗོད་པ། ཐེ་ཚོམ་གཅོད་པ་དང་།
མ་རྟོགས་ལོག་རྟོག་གི་དྲི་མ་དང་བྲལ་བར་བྱེད་པ་དང་། བཤད་པ་ལ་སྐྱོ་ངལ་མེད་པ་དང་། བཤད་པ་ལ་སེར་སྣ་མེད་པའི་སྒོ་ནས། བཤད་པ་མཛད་པས། ཆུ་འཛིན་དང་བྲལ་བའི་མཁའ་ལ་ཉི་མ་ཤར་བ་བཞིན་དུ། མཁས་པ་རྣམས་ཀྱི་དབུས་ན་ལྷམ་མེ་ལྷན་ནེ་ལྷང་ངེར་གྱུར་པ་ཡིན་ཏེ། མདོ་སྡེ་རྒྱན་ལས། ལེ་ལོ་དང་ནི་མི་གོ་དང་། ། སྐབས་མི་འབྱེད་དང་མ་ངེས་དང་། ། ཐེ་ཚོམ་དག་ནི་མི་གཅོད་དང་། །
དེ་དང་བྲལ་བས་བསྟན་མི་བྱེད། ། སྐྱོ་བ་དང་ནི་སེར་སྣ་ཉིད། ། འདི་དག་གཏམ་གྱི་ཉེས་པར་འདོད། ། དེ་དག་མེད་ཕྱིར་སངས་རྒྱས་ཀྱི། ། བཤད་པ་བླ་ན་མེད་པར་འགྱུར། ། ཞེས་དང་། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། སྙན་པར་རབ་གྲགས་ཆོ་ག་བཟང་ཞེས་ལྡན་པ་ནི། ། བྱང་ཆུབ་སེམས་དཔའ་ལེགས་པར་སྨྲས་པ་ཡིན་པ་སྟེ། ། བཤད་པས་སྐྱེ་བོའི་དབུས་ན་ཉི་མ་བཞིན་དུ་ལྷམ། །
ཞེས་གསུངས་པ་དང་མཐུན་ནོ། ། ཁྱད་པར་དུ་རྩེ་ཐང་པའི་ཆེན་པོ་དག་པོ་འོད་ཟེར་སེང་གེ་བས། ཁོང་དགེ་བའི་བཤེས་གཉེན་ཆེན་པོ་ཡིན་པ་དང་། དྲེགས་པ་ཆེ་བའི་སྟོབས་ཀྱིས། གྲྭ་བསྐོར་བ་གཞན་རྣམས་ལ་བཞུགས་ནས་ལན་འདེབས་མཛད་ཀྱི་འདུག་ཀྱང་། དམ་པ་འདི་ལ་བཞེངས་ནས་ལན་འདེབས་མཛད་དེ། ཁོ་བོ་དང་གངས་པ་ཤེའུ་ལོངས་པས་རྒྱལ་བ་ཡིན་པས། རང་རེ་གྲྭ་བསྐོར་བ་དགེ་བཤེས་ཤིན་ཏུ་བཟང་བ་འདུག་པ་འདི་ལ། བཀུར་བསྟི་ཡིན། ཚོགས་འདི་གྲོལ་འཕྲལ་ལ།
གསོལ་ཇ་དྲངས་ནས་རྙེད་པ་གཅིག་ཡང་འབུལ། དེ་ལྟར་བྱས་པས། འགྲོ་བའི་སྡུག་བསྔལ་སྨན་གཅིག་པོ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་བསྟི་དང་། ། བཅས་ཏེ་ཡུན་རིངས་གནས་གྱུར་ཅིག ། ཅེས་པའི་དོན་ཚང་ཡོང་བ་ཡིན་ཟེར། དེ་ནས། ཚད་མའི་རྐྱེན་གསུམ་གྱི་སྐབས་སུ་བགྲོ་གླེང་བྱས་པས། དག་པོ་འོད་ཟེར་སེང་གེ་བ་ཆོས་མཐུན་གྱི་སྒོ་ནས་ཕམ་པར་བྱས་སོ། །
ཚོགས་གྱེས་འཕྲལ་དུ་ཇ་འདྲེན་དང་། ཁམས་དར་སེར་པོ་ཡུག་གཅིག་གི་གནང་སྦྱིན་ཡང་མཛད་ནས། ངེད་ཀྱི་གྲྭ་པ་རྩེ་ཐང་འདིར་ཐུགས་འགྲོ་བར་གདའ་ཡེ། ང་ཡི་དགོས་ཀྱིས་གྲྭ་ཚང་འདིར། ཁྱེད་འཆད་ཉན་ལ་བཞུགས་དགོས་ཟེར་བ་བྱུང་ཡང་། ཁས་མ་བླངས་གསུངས་སོ། ། གསང་ཕུར། གླིང་སྟོད་སྨད་བསྲེ་བ་དང་། ཚོགས་བསོག་པ་མཛད་དེ། རྩོད་པ་སེང་གེའི་ང་རོས།
ཕས་རྒོལ་གྱི་ཝ་ཚོགས་མཐའ་དག་སྐྲག་པར་མཛད་དོ། ། དེ་ནས། མཁས་པ་རཏྣ་ཤྲཱི་ལ། ཚད་མ་མཁས་ཉན་མཛད། ཆོས་རྗེ་རོང་ཆེན་པ་ལ། ཕར་ཕྱིན་མཁས་ཉན་མཛད། ཆོས་རྗེ་བཟོད་པའི་དྲུང་དུ། མངོན་པ་གོང་འོག་དང་། ཐེག་བསྡུས་ལ་མཁས་ཉན་མཛད། ཆོས་རྗེའི་ཞལ་ནས།
ཁོ་བོ་ལ་མངོན་པའི་ཆོས་བསྐོར་འདི་རྣམས། ཆོས་རྗེ་ཆོས་དཔལ་མགོན་པོས་ཐུགས་དགེས་བཞིན་དུ་གནང་ནས། ཁྱོད་ལ་མངོན་པའི་སྐོར་ལ་འཕྲིན་ལས་ཆེ་བ་ཡོང་བར་འདུག་གསུངས་པའི་ལུང་བསྟན་གཅིག་བྱུང་། དེ་ལྟར་དུ་ཁོ་བོས་ཀྱང་ཆོས་མངོན་པ་བདག་པོའི་ལག་དུ་འཕྲོད་པས། འཆད་ཉན་གྱི་སྒོ་ནས་སྤེལ་ཞིག་གསུངས་པ་ལ་བརྟེན་ནས། དམ་པ་འདི་ཡང་། མངོན་པའི་འཆད་ཉན་ལ་ཐུགས་ལེགས་པར་འགྲོ་བ་དང་། ཐེག་བསྡུས་དང་། མངོན་པ་མཛོད་ལ་ཊི་ཀ་ཡང་མཛད་དོ། ། མཁན་ཆེན་པད་མ་བཟང་པོ་ལ།
དུས་འཁོར་རྒྱུད་འགྲེལ་གྱི་བཤད་པ་གསན། མཚལ་མིན་ཆོས་རྗེ་ལ། འཇམ་དབྱངས་དཀར་པོ་དང་། རྡོ་རྗེ་ཕག་མོའི་རྗེས་གནང་གསན་ནོ། ། དེ་ནས་ཇོ་བོའི་དྲུང་དུ་བྱོན་ནས། མཆོག་གི་སྤྲུལ་སྐུ་དངོས་སུ་གཟིགས་ཏེ། ཡན་ལག་བདུན་པ་ཕུལ་ནས་སྨོན་ལམ་བཏབ་པས། ཇོ་བོའི་ཐུགས་ཁ་ནས་འོད་ཟེར་སྣ་ལྔ་བྱུང་ནས། དམ་པ་འདིའི་ཐུགས་ཁར་ཐིམ་པས། རྣམ་རྟོག་ཐམས་ཅད་རང་འགགས་ལ་སོང་ནས།
བདེ་སྟོང་གི་ཏིང་ངེ་འཛིན་ལ་ཡུན་རིང་པོའི་བར་དུ་འབྱམས་སོ། ། དེ་ནས་ཏིང་ངེ་འཛིན་དེ་ལས་བཞེངས་ཏེ། ད་ལན་ནས་དཀོན་མཆོག་གི་བྱིན་རླབས་ཀྱིས་ཐུབ་པའི་དབང་པོ་དང་ཐུགས་རྒྱུད་གཅིག་ཏུ་འདྲེས་པའི་ཉམས་གཅིག་བྱུང་། དེས་ན་དུས་གསུམ་གྱི་སངས་རྒྱས་ཐམས་ཅད་ཀྱི་རྣམ་པར་མི་རྟོག་པའི་ཏིང་ངེ་འཛིན་ཐམས་ཅད་གཅིག་ཡིན་པར། མདོ་སྡེ་རྒྱན་ལས་གསུངས་པ་ལ་ངེས་ཤེས་སྐྱེས་ནས། མདོ་སྡེ་རྒྱན་ལས། རླུང་དག་སའི་འོག་ཏུ་མ་སོང་ལ། ། གནས་རྣམས་ཐ་དད་ཆུ་ཡང་ཐ་དད་ལ། ། ཆུ་ཡང་ཆུང་ཞིང་བྱ་བ་ཐ་དད་བྱེད། ། ཆུ་གནས་སྲོག་ཆགས་ཕྲ་མོའི་ཉེར་སྤྱད་འགྱུར། །
རྒྱ་མཚོར་སོང་བར་གྱུར་ན་ཐམས་ཅད་ཀྱང་། ། གནས་རྣམས་གཅིག་ཅིང་ཆུ་ཡང་ཆེ་ལ་གཅིག ། བྱ་བ་གཅིག་ཅིང་ཆུ་ལ་གནས་པ་ཡི། ། སྲོག་ཆགས་མང་པོའི་རྟག་ཏུ་ཉེར་སྤྱད་ཆེ། ། སངས་རྒྱས་ཉིད་དུ་མ་ཞུགས་བརྟན་པ་རྣམས། ། རྟེན་ཀྱང་ཐ་དད་བློ་གྲོས་ཐ་དད་ཅིང་། རྟོགས་ཆུང་རང་གི་བྱ་བ་ཐ་དད་ལ། སེམས་ཅན་ཉུང་དོན་རྟག་ཏུ་ཉེར་སྤྱད་འགྱུར། ། སངས་རྒྱས་ཉིད་དུ་ཞུགས་ན་དེ་དག་ཀུན། ། རྟེན་ཡང་གཅིག་ཅིང་རྟོགས་པ་ཆེ་ལ་གཅིག །
མཛད་པ་གཅིག་ཏུ་འདྲེས་ཤིང་རྟག་པར་ཡང་། ། སེམས་ཅན་ཚོགས་ཆེའི་ཉེ་བར་སྤྱད་པ་ཆེ། ། ཞེས་གསུངས་པ་དེ་ཝལ་གྱིས་དྲན་གསུངས་སོ ། དེ་ལ་འདི་ལྟར་བསྟོད་དེ། མཆོག་གི་སྤྲུལ་པ་ཤཱཀྱ་མུ་ནེ་ཡི། ། ཐུགས་ཁའི་འོད་ཟེར་རང་གི་ལུས་ལ་ཐིམ། ། དུས་གསུམ་སངས་རྒྱས་དགོངས་པ་ཐུགས་ལ་འཁྲུངས། ། འཇམ་དབྱངས་དུས་གསུམ་སངས་རྒྱས་དེ་ལ་འདུད། ། ཅེས་སོ། ། དེ་ནས།
འཕགས་པ་འཇིག་རྟེན་དབང་ཕྱུག་རིགས་ལྡན་པད་མ་དཀར་པོའི་སྤྲུལ་པ། ཆོས་རྗེ་ཀུན་མཁྱེན་ཆེན་པོའི་སྐུ་ལྡེར་གྱི་དྲུང་དུ་བྱོན་པས། ཀུན་མཁྱེན་ཆེན་པོའི་སྐུ་ལྡེར་དེའི་ཐུགས་ཀ་ནས། རང་འདྲའི་བླ་མ་དཔག་ཏུ་མེད་པ་འཕྲོས་ཏེ། ལྷ་ས་སྡེ་བཞིའི་གནས་ཐམས་ཅད་ཁེངས། སླར་ཚུར་འདུས་ནས། དེ་ཉིད་ཀྱི་ཐུགས་ཀར་ཐིམ་ཞིང་། སྤྱན་གཙུག་ཏོར་འཁོར་ལོས་བསྒྱུར་བའི་ལྟ་སྟངས་མཛད་ནས། ཡི་གེ་མེད་པའི་བརྡ། ཆོས་དུ་མ་སྟོན་པ་གཟིགས་དུས།
སྨྲ་རུ་མེད་པའི་ཉམས་རྟོགས་དཔག་ཏུ་མེད་པ་འཁྲུངས་ནས། ལུས་ཉམས་དང་། ངག་ཉམས། སེམས་ཉམས་སོགས་རང་དབང་མེད་པར་བྱུང་དུས། ཆོས་རྒྱུས་མེད་པའི་གང་ཟག་ལ་ལ་ན་རེ། དགེ་བཤེས་འདི་སྨྱོ་བ་ཡིན་པ་འདྲ་ཟེར། འགའ་ཞིག་ན་རེ། གཟའ་སྐྱོན་བྱུང་བ་ཡིན་པ་འདྲ་ཟེར། དེའི་ཚེ། བར་སྣང་ལ་སྒྲ་གཅིག་གྲགས་པ་ནི།
ཀུན་རྫོབ་ཆོས་ཀུན་སྣང་གྲགས་ཙམ་དུ་ཟད། ། དོན་དམ་འོད་གསལ་འགྱུར་མེད་བརྟན་གྱིས་སྐྱབས། ། ལུས་སེམས་གནད་དུ་བསྣུན་ན་མངོན་སུམ་གསལ། བུ་ཁྱོད་གོ་བར་གྱིས་ལ་ཉམས་སུ་ལོངས། ཅེས་གྲགས་སོ། ། དེ་འདྲའི་ཆོས་སྟོན་ཚུལ་ནི། ལུས་ཅན་ཀུན་གྱི་བྱ་དང་ནི། ། ཤིང་དང་འོད་ཟེར་ཐམས་ཅད་དང་། ། ནམ་མཁའ་ལས་ཀྱང་ཆོས་ཀྱི་སྒྲ། ། རྒྱུན་མི་འཆད་པར་ཐོས་པར་ཤོག །
ཅེས་པའི་སྨོན་ལམ་སྔོན་དུ་སོང་བས། མདོ་སྡེ་རྒྱན་ལས། སེམས་དཔའ་མཆོག་གི་སྟོན་པ་ནི། ། ལུང་དང་རྟོགས་དང་དབང་འབྱོར་དང་། ། ཁ་དང་གཟུགས་ནི་ཐམས་ཅད་དང་། ། ནམ་མཁའ་ལས་ཀྱང་འབྱུང་བ་ཡིན། ། ཞེས་གསུངས་པ་ལྟར་རོ། ། འོ་སྐོལ་གྱི་ཉམས་རྟོགས་དེ་ནས་འགོ་ཚུགས་བྱུང་ཞིང་། ཀུན་མཁྱེན་ཇོ་ནང་པའི་ལྟ་གྲུབ་ཁྱད་པར་ཅན་འདི་ལའང་ངེས་པ་གཏིང་ཚུགས་རྙེད་དོ། ། གསུངས་སོ། །
ཀུན་མཁྱེན་དུས་གསུམ་སངས་རྒྱས་མཁའ་ལ་བྱོན། ། ཡི་གེ་མེད་པའི་བརྡ་ཆོས་དུ་མ་བསྟན། ། བརྗོད་དུ་མེད་པའི་ཉམས་རྟོགས་དཔག་མེད་འཁྲུངས། ། འཇམ་དབྱངས་བླ་མས་རྗེས་བཟུང་དེ་ལ་འདུ། ། དེ་ནས་སྡེ་སྡོང་དུ། ཚོགས་སྡེ་བཞིའི་སར་གྲྭ་བསྐོར་ལ་བྱོན་ཏེ། དཀའ་ཆེན་བཞི་ལ་བཤད་པ་མཛད་པས། སྐུ་ཡི་དཀྱིལ་འཁོར་མི་འདར་ཞིང་། བཞིན་འཛུམ་བག་དང་ལྡན་པ་དང་། ལྟ་བས་ཆོག་མི་ཤེས་ཤིང་།
གསེར་མདོག་ལྟར་སྡུག་པས། འགྲོ་བ་ཀུན་གྱི་ལྟ་བའི་འོས་སུ་གྱུར་པ། གསུང་ཚངས་པའི་དབྱངས་ལྟར་སྙན་ཞིང་། ཚིག་གི་ཟུར་ཕྱིན་པ་དང་། མི་ཐབ་ཅིང་མྱུར་བ་གསལ་བ་དང་། ཐུགས་བདག་དང་གཞན་གྱི་གཞུང་ལུགས་མཐར་ཕྱིན་པ་མཁྱེན་པས། འཇིགས་པ་དང་། བག་ཚ་བ་མེད་ཅིང་། རྣམ་དཔྱོད་ཀྱི་སྤོབས་པ་བརྙེས་པས་ཚོགས་སྡེ་བཞིའི་རྒྱ་མཚོའི་དབུས་ན། གསེར་གྱི་ལྷུན་པོ་ལྟར་མངོན་པར་མཐོ་བར་གྱུར་ཏོ། །
དེའི་ཚེ་ཚོགས་སྡེ་བཞི་རེ་རེས་ཀྱང་། བླ་མ་དཀའ་བཅུ་པ་ཁྱེད་རེ་ཞིག་ངེད་ཀྱི་ཚོགས་ཀྱི་ཕྱག་ཕྱིར་གཤེགས། དེ་ནས་རིང་པོར་མི་ཐོགས་པར་མཁན་པོའི་འོས་སུ་འདུག་ཅེས་ཞུས་ཀྱང་། ཚོགས་གསེབ་དུ་འགྲོ་བར་ཁས་མ་བླངས་གསུངས་སོ ། དེ་དུས་རྫོང་ང་ལ། མཁན་པོ་བཞི་པོས་གསེར་ཞོ་རེ་རེ། ཟུར་ཆོས་པ་རྣམས་ཀྱིས། སྣམ་བུ། རས་ཁ། དར་ཁ།
ཕྲེང་བ། ཕོར་པ། ཐུར་མ་ལ་སོགས་པའི་འབུལ་བ་མང་པོ་མཛད་གསུངས་སོ ། སྐུ་ཡི་སྤྱོད་ལམ་ཞི་ཞིང་དུལ། ། ལེགས་བཤད་གཏམ་གྱིས་གཞན་ཡིད་འཕྲོག ། རྣམ་དཔྱོད་སྤོབས་པ་ཐོག་མེད་མངའ། ། མཛད་པ་སངས་རྒྱས་བསྟན་ལ་དགོངས། ། ཞེས་སོ། ། དེ་ནས་ཡར་འབྲོག་མངོན་དགར་བྱོན་ནས། པོ་ཏི་བཅོ་ལྔའི་གྲྭ་སྐོར་མཛད་པས།
གནང་སྦྱིན་དང་འབུལ་བ་ལ། སྣམ་བུ་ཁལ་རྒྱབ་ནོན་པ་བྱུང་བ་རྣམས་ཀྱང་། ཕྱོགས་ཀྱི་བླ་མ་རྣམས་ལ་འབུལ་བ་དང་། ངན་ལོང་མ་ནུས་པ་རྣམས་ལ་ལྟོས་པ་མེད་པར་སྦྱིན་པ་སོགས་མཛད་དོ། ། གཞན་ཡང་དེ་དག་གི་སྐབས་སུ། སྐྱེས་བུ་དམ་པའི་སྤྱོད་པ་འདོད་པ་ཆུང་ཞིང་ཆོག་ཤེས་པ་དང་། སེམས་ཅན་སྡུག་བསྔལ་གྱིས་གཟིར་བ་གཟིགས་པའི་ཚེ། སྐུ་ལུས་ཀྱི་བ་སྤུ་གཡོ་ཞིང་། སྤྱན་ཆབ་བསིལ་བ་སོགས་མི་བཟོད་པའི་སྙིང་རྗེ་སྐྱེ་བ་དང་། སངས་རྒྱས་དང་བྱང་ཆུབ་སེམས་དཔའ་རྣམས་དང་།
སྔོན་གྱི་གྲུབ་ཐོབ་གོང་མ་རྣམས་ཀྱི་རྣམ་པར་ཐར་པ་ལ་ལྷག་པར་མོས་པ་དང་། དཀའ་སྤྱད་ལ་བཟོད་པ་དང་། ལུས་ངག་ཡིད་གསུམ་དགེ་བ་ལ་ཡང་དག་པར་སྤྱོད་པ་སོགས། རིགས་སད་པའི་རྟགས་དང་ལྡན་ཏེ། མདོ་སྡེ་རྒྱན་ལས། སྦྱོར་བའི་སྔོན་དུ་སྙིང་རྗེ་དང་། ། མོས་པ་དང་ནི་བཟོད་པ་དང་། ། དགེ་ལ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ངེས་པར་བཤད། ། ཅེས་གསུངས་པ་ལྟར་རོ། །
འོད་གསལ་སྟོང་པའི་ནམ་མཁའ་ལ། ། བྱམས་པའི་ཆུ་འཛིན་རབ་འཁྲིགས་ཤིང་། ། སྙིང་རྗེའི་ཆར་རྒྱུན་བབས་པ་ལས། ། དགེ་བའི་ལོ་ཐོག་རྒྱས་ལ་འདུད། ། ཅེས་སོ། ། དེ་ནས་ཇོ་བོའི་ཕྱག་ནས་བཞུགས་པའི་གནས། དཔལ་ལྡན་གནའ་རྙིང་། ལེགས་བཤད་སྒྲོག་པའི་སྐྱེད་ཚལ། དཔལ་འཁོར་སྡེ་ཆེན་གཉིས་སུ་གྲྭ་སྐོར་མཛད་དོ། ། དེའི་ཚེ་ན།
ཐོས་པ་དང་བསམ་པ་བསྒོམ་པ་གསུམ། འཆད་པ་དང་རྩོད་པ་རྩོམ་པ་གསུམ། མཁས་པ་དང་བཙུན་པ་བཟང་བ་གསུམ་སྟེ། ཆོས་དགུ་ཚན་དེའི་ཁྱད་པར་གྱི་ཡོན་ཏན་དང་ལྡན་པར་ཚོགས་པ་ཀུན་གྱིས་མཐུན་སྣང་དུ་གྲུབ་དུས། ཆོས་ཀྱི་རྒྱལ་པོ་རབ་བརྟན་ཀུན་བཟང་འཕགས་པའི་ཞལ་སྔ་ནས་དང་། བདག་ཅག་གི་བླ་མ་དམ་པ་འདི་ཉིད། སྔོན་བསམ་ཡས་སུ་མཁན་པོ་བོ་དྷི་སཏྭ་ཆོས་འཁོར་བསྐོར་བའི་དུས་སུའང་ཡོན་མཆོད་དུ་གྱུར་ཏེ། གཅིག་གིས་བདག་མ་འོངས་པ་ན་ཉང་ཞེས་བྱ་བའི་ལུང་པ་རུ་སངས་རྒྱས་ཀྱི་བསྟན་པ་ལ་བྱ་བ་བྱེད་པར་གྱུར་ཅིག ཅེས་སྨོན་ལམ་བཏབ་བོ། ། གཅིག་གིས་བདག་དེའི་དུས་དགེ་འདུན་གྱི་སྡེ་ཆེན་པོ་བཙུགས་ཏེ།
དེའི་བདག་རྐྱེན་བྱེད་པའི་སྦྱིན་བདག་ཆེན་པོར་གྱུར་ཅིག་ཅེས་པའི་སྔོན་གྱི་སྨོན་ལམ་གྱི་མཐུ་དང་། བདག་ཉིད་ཆེན་པོ་འདི་ཡི་ཡོན་ཏན་དང་། འཕྲལ་གྱི་ཀུན་སྤྱོད་སོགས་ཀྱིས་ཐུགས་ཡིད་འཕྲོགས་ནས་ཆོས་ཀྱི་རྒྱལ་པོ་ཆེན་པོས་བདག་ཉིད་ཆེན་པོ་ལ་གསོལ་བ། ཁྱེད་ངེད་ཀྱི་ཆོས་སྡེ་འདིར་འཆད་ཉན་ལ་ཅིས་ཀྱང་བཞུགས་དགོས་གསུངས་པ་དང་། ཞལ་སྔ་ནས། དུས་འཁོར་རྩ་རྒྱུད་དུ། གསུམ་ལས་དགེ་སློང་མཆོག་ཡིན་ཏེ། ཅེས་དགེ་སློང་རྡོ་རྗེ་འཛིན་པ་སློབ་དཔོན་གྱི་མཆོག་དུ་བཤད་པ་དང་། དཔལ་ལྡན་ཨ་ཏི་ཤས། སོ་སོར་ཐར་པ་རིགས་བདུན་དུ། །
དེ་བཞིན་གཤེགས་པས་གསུངས་པ་ལ། ། ཚངས་སྤྱོད་དཔལ་ནི་མཆོག་ཡིན་ཏེ། ། དགེ་སློང་སྡོམ་པ་དག་ཏུ་བཞེད། ། ཅེས་དགེ་སློང་གི་སྡོམ་པ་སོ་ཐར་གྱི་སྡོམ་པའི་མཆོག་ཏུ་གསུངས་པ་དང་། བསྙེན་རྫོགས་མ་ཐོབ་པར་བསྟན་པ་རྫོགས་པ་ལ་འཇུག་ཏུ་མི་རུང་བར་དགོངས་ནས། བདག་ཉིད་ཆེན་པོས། ཆོས་རྒྱལ་ཆེན་པོ་ལ། བདག་ཆོས་ལུང་ཚོགས་པའི་ཁྲོད་དུ་བསྙེན་རྫོགས་གཅིག་བྱེད་པ་དང་། ཆོས་རྗེ་འཇམ་དབྱངས་རིན་ཆེན་རྒྱལ་མཚན་པའི་དྲུང་དུ། སྡོམ་གསུམ་རབ་དབྱེ་གཅིག་ཉན་པ་ལ་འགྲོ། །
དེར་རྗེས་བཀའ་གནང་དང་དུ་ལེན་པར་ཞུ་ཅེས་ཞུས་པས། ཆོས་ཀྱི་རྒྱལ་པོ་དེ་ཉིད་དགེས་ནས། འོ་ན་ངེད་ཀྱིས། ཆོས་རྗེ་རིན་པོ་ཆེའི་དྲུང་དུ་ཞུ་ཡིག་དང་། དེ་བར་གྱི་དགོས་པའི་ཆས་ཁའི་བདག་རྐྱེན་བྱེད་གསུངས་ནས། ཞུ་ཡིག་རྟེན་བཅས་གསོལ་ཇ་འབུལ་དགོས་རྣམས་ལ། འབུལ་རྒྱུའི་སྣམ་བུ། རས་སོགས་མང་པོ་དང་། བདག་ཉིད་ཆེན་པོ་རང་གི་སྐུ་ཆས་ལ་དམིགས་པའི་གནང་སྦྱིན་ཡང་མཛད་ནས། སྤོས་ཁང་ལ་འབྱོན་པར་བཞེད་དུས།
འཇམ་དབྱངས་རིན་ཆེན་རྒྱལ་མཚན་པའི་རྣལ་ལམ་དུ། ལྷའི་བུ་དུ་མས་རོལ་མོའི་སྒྲ་དང་། གདུགས་དང་རྒྱལ་མཚན་སོགས་མཆོད་པའི་བྱེ་བྲག་བསམ་གྱིས་མི་ཁྱབ་དང་བཅས་ཏེ། ཤར་ལྷོའི་ཕྱོགས་ནས་དགེ་བའི་བཤེས་གཉེན་པཎྜི་ཏའི་ཚུལ་དུ་བཞུགས་པ་གཅིག་བར་སྣང་ལ་སྤྱན་དྲངས་ནས། སྤོས་ཁང་དུ་ཕེབས། བླ་བྲང་དུ་མཇལ་ཁ་ཞུ་ཟེར་བ་རྨིས་བས། སྔ་དྲོ་ཉེ་གནས་རྣམས་ལ། དེ་རིང་རང་རེའི་འདིར་མཇལ་ཁ་དགོས་ཟེར་བ་སུ་བྱུང་ཡང་། མ་འགོར་བ་གཏོང་རྒྱུ་ཡིན་ནོ་ཅེས་བཀའ་སྒོས། གུང་ཚིགས་ཀྱི་དུས།
བདག་ཉིད་ཆེན་པོ་འདི་སྐྱེལ་མཁན་འུ་ལག་དང་བཅས་ཏེ། བླ་བྲང་གི་སྒོ་མདུན་དུ་ཕེབས། ཉེ་གནས་རྣམས་ཀྱིས་ཀྱང་གསུང་བ་བཞིན་འགོར་མེད་དུ་གདན་དྲངས་སོ། ། དེར་འཇམ་པའི་དབྱངས་རིན་ཆེན་རྒྱལ་མཚན་པས་མཁན་པོ་མཛད། མཁན་ཆེན་བྱང་ཆུབ་སེམས་དཔའ་ཆེན་པོ་ཟླ་བ་བློ་གྲོས་པས་ལས་ཀྱི་སློབ་དཔོན་མཛད། མཁན་ཆེན་རྒྱལ་བ་ཕྱག་ན་བས། གསང་སྟེ་སྟོན་པ་མཛད་ནས་དགེ་སློང་གི་དགེ་འདུན་གྲངས་ཚང་བའི་དབུས་སུ། དགུང་ལོ་སུམ་ཅུ་པའི་དུས་བསྙེན་པར་རྫོགས་པའི་སྡོམ་པ་ནོས་སོ། ། དུས་དེ་ནས་བཟུང་སྟེ། འདུལ་བ་ལུང་སྡེ་བཞིའི་ཚིག་དོན་མ་ལུས་པ་ཐུགས་སུ་ཆུད་པའི་སྒོ་ནས།
བཅས་པ་དང་རང་བཞིན་གྱི་ཁ་ན་མ་ཐོ་བའི་ཉེས་པ་ཕྲ་ཞིང་ཕྲ་བ་རྣམས་ཀྱིས་ཀྱང་མ་གོས་པའི་འཕགས་པ་ཉེ་བ་འཁོར་གཉིས་པ་ལྟ་བུར་གྱུར་ཏོ། ། ཞུགས་ལ་རྫོགས་པ་དགེ་སློང་སྡོམ་པ་ཡི། ། ཕན་ཡོན་མདོ་རྒྱུད་བསྟན་བཅོས་རྣམས་ལས་བཤད། ། མཐོང་ནས་འཇམ་པའི་དབྱངས་སོགས་མཁན་སློབ་ནི། ། གྲངས་ཚང་དབུས་སུ་བསྙེན་རྫོགས་བསླབ་པ་ནོས། ། འདུལ་བ་ལུང་གི་ཚིག་དོན་མ་ལུས་པ། ། ཐུགས་སུ་ཆུད་ནས་བཅས་རང་ཉེས་པ་ནི། ། ཕྲ་ཞིང་ཕྲ་བས་མ་གོས་ཉེ་བ་འཁོར། ། གཉིས་པ་ལྟ་བུར་གྱུར་ལ་གུས་ཕྱག་འཚལ། ། དེ་ནས་འཇམ་དབྱངས་རིན་ཆེན་རྒྱལ་མཚན་པའི་དྲུང་དུ་སྡོམ་གསུམ་རབ་དབྱེ་ལ་སོགས་པའི་དཔལ་ལྡན་ས་སྐྱ་པའི་ཆོས་སྐོར་མང་པོ་གསན་ནོ། །
དེར་ཟླ་བ་གསུམ་བཞུགས་ནས། ཆོས་རྒྱལ་ཆེན་པོའི་བཀའ་གནང་བཞིན་དཔལ་འཁོར་སྡེ་ཆེན་དུ་ཕེབས་དུས་ཁང་གསར་བའི་འཆད་ཉན་གཞུང་ལས་དང་བཅས་པའི་ཁུར་ལོ་བཞི་བསྣམས་སོ། ། དེའི་ལོ་དང་པོ་ལ། མཚུངས་མེད་ཆོས་ཀྱི་བློ་གྲོས་པ་འཆད་ཉན་གྱི་འཕྲིན་ལས་ཤིན་ཏུ་ཆེ་བའི་སྟོབས་ཀྱིས། བུ་སློབ་དཀའ་བཅུ་སྨྲ་བ་ལའང་བརྒྱ་ཕྲག་རྒལ་བ་ཡོད་ཀྱང་། ཕྱོགས་ཐམས་ཅད་ལས་རྣམ་པར་རྒྱལ་བ་བདག་ཉིད་ཆེན་པོ་འདི་ལས་ལྷག་པ་མེད་པས། ས་སྐྱའི་ཤར་སྐུ་འབུམ་པའི་གཞུང་ལས་དང་། དཔལ་འཁོར་སྡེ་ཆེན་གྱི་འཆད་ཉན་གཞི་མཐུན་མཛད་དགོས་ཅེས། ཤར་པ་དཔོན་སློབ་སྦྱིན་བདག་ཕྱོགས་གཏོགས་དང་བཅས་པ་རྣམས་ཀྱིས་བཀའ་གནང་དང་། གསོལ་བ་རྩེ་གཅིག་ཏུ་བཏབ་པ་ལ་བརྟེན་ནས་དཔལ་ལྡན་ས་སྐྱའི་དབྱར་ཆོས་དུས།
གཞུང་ལས་ལ་ཕེབས། དེའི་སྟོན་ཆོས་ལ། ཆོས་རྗེ་ཆོས་བློ་བ་དཔོན་སློབ་རྣམས་དང་ཕྱོགས་མཐུན་དུ་བསིང་ཤོང་དུ་ཆོས་འཁོར་སྒང་དུ་བཞུགས་སོ། ། དགུན་ཆོས་ལ་དཔལ་འཁོར་སྡེ་ཆེན་དུ་ཕེབས། དེར་རྗེས་དཔྱིད་ཆོས་ལོ་གཉིས་བསམ་གླིང་དུ་མཛད། ལོ་གཅིག་སྲད་ཕྱོགས་སུ་མཛད་དོ།། ༈ །།དྲུག་པ་གདན་ས་མཛད་ཚུལ་ནི། དེར་རྗེས་སྔོན་གྱི་སྨོན་ལམ་གྱི་མཐུ་དང་། བླ་མ་དམ་པ་འཇམ་པའི་དབྱངས་རིན་ཆེན་རྒྱལ་མཚན་པས། བདག་ཆེན་ཆོས་ཀྱི་རྒྱལ་པོ་ལ།
ཆོས་སྡེ་ཆེན་པོའི་ཆོས་དཔོན་ལ། བདག་ཉིད་ཆེན་པོ་འདི་འོས། དེའི་རྒྱུ་མཚན་ཡང་། རང་རེ་ཤར་ཁ་པ་འཁྱག་ཁྲོམ་ཆུ་ལས་སྐྱེས་པ་བཞིན། དཔལ་ལྡན་ས་སྐྱ་པའི་བཀའ་དྲིན་ལས་སྐྱེས་པ་ཡིན་པས། འདིར་གདན་ས་ལ་བཀོད་དགོས་ཀྱང་། ས་སྐྱ་པའི་དགེ་བཤེས་གཅིག་དགོས་པ་དེའང་། འདི་ལ་ཚང་བར་འདུག་ཅེས་སོགས་དུ་མ་ཞལ་ཏ་གནང་བ་དང་། ཡི་དམ་གྱི་ལྷ་མོ་རྗེ་བཙུན་སྒྲོལ་མས་ཀྱང་ཡང་ཡང་དུ་བསྐུལ་བ་དང་། བསྟན་སྲུང་ཆེན་པོ་མཧཱ་ཀ་ལ་འཁོར་བཅས་ཀྱིས་ཀྱང་།
མཐུན་རྐྱེན་བསྒྲུབས་ནས། དགུང་ལོ་སུམ་ཅུ་སོ་བཞི་བཞེས་པའི། ཆུ་ཕོ་བྱི་བ་ཤར་པའི་དུས། ཁྱབ་བདག་རྡོ་རྗེ་འཆང་དང་དབྱེར་མ་མཆིས་པ་ཆོས་རྗེ་དཔལ་ལྡན་ལེགས་པའི་ཞལ་སྔ་ནས། རྡོ་རྗེ་སློབ་དཔོན་བདག་པོ་ཆེན་པོའི་དབང་བསྐུར། བདག་ཆེན་ཆོས་ཀྱི་རྒྱལ་པོས། རྗེ་བཙུན་ས་སྐྱ་པཎྜི་ཏའི་ཆོས་དུང་དང་། སྐུ་གསུང་ཐུགས་ཀྱི་རྟེན། བེར་ཐུལ་གྱིས་ཐོག་དྲངས་པའི་ན་བཟའི་འབུལ་བ། ཇ་སིགས་དང་ཀར་ལྟང་གིས་ཐོག་དྲངས་པའི་དོས་དང་།
རས་སྣམ་བུ་ལ་སོགས་པའི་འབུལ་བའི་ཚོགས་དཔག་ཏུ་མེད་པ་ཕུལ་ལོ། ། བརྟན་གཅིག་པའི་བརྟུལ་ཞུགས་འཛིན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་མཁན་ཆེན་ཟླ་བ་བློ་གྲོས་པའི་ཞལ་སྔ་ནས་གཙོ་བོ་མཛད། དཔལ་ལྡན་ཆོས་ལུང་ཚོགས་པས་རབ་གནས་དང་བཀྲ་ཤིས་ཀྱི་མངའ་གསོལ་མཛད། ཆོས་གྲྭ་དཔལ་འཁོར་སྡེ་ཆེན་གྱི་གདན་ས་ཆེན་པོར་ཕྱག་ཕེབས་སོ། ། སྨོན་ལམ་དག་པའི་སེར་བུས་བསྐྱོད། ། ལུང་བསྟན་རྟ་བདུན་གྱིས་དྲངས་ནས། ། འཇམ་དབྱངས་བསྟན་པའི་ཉི་མ་དེ། ། དཔལ་འཁོར་སྡེ་ཆེན་གླིང་དུ་ཤར། ། ཞེས་སོ། ། བདུན་པ་ཆོས་འཁོར་བསྐོར་ནས་གཞན་དོན་མཛད་ཚུལ་གཉིས་ལས།
ཕར་ཕྱིན་ཐེག་པའི་སྒོ་ནས་རྗེས་སུ་བཟུང་ཚུལ་ནི། ཡོན་ཏན་ཀུན་གྱི་གཞི་རྟེན་ཚུལ་ཁྲིམས་ཡིན་ཏེ། ལེགས་པར་གསུངས་པའི་ཆོས་འདུལ་བ་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལེགས་པར་གསུངས། ། ཞེས་དང་། བརྩམ་པར་བྱ་ཞིང་དབྱུང་བར་བྱ། ། སངས་རྒྱས་བསྟན་ལ་འཇུག་པར་བྱ། ། འདམ་བུའི་ཁྱིམ་ན་གླང་ཆེན་བཞིན། ། འཆི་བདག་སྡེ་ནི་གཞོམ་པར་བྱ། །
གང་ཞིག་རབ་ཏུ་བག་ཡོད་པས། ། ཆོས་འདུལ་འདི་ལ་དཔྱད་བྱས་ན། ། སྐྱེ་བའི་འཁོར་ལོ་རབ་སྤངས་ནས། ། སྡུག་བསྔལ་ཐ་མ་བྱེད་པར་འགྱུར། ། ཞེས་གསུངས་པ་ལྟར། གྲྭ་ཚང་སོ་སོ་ནས། རྒྱ་མཚོ་ཐ་དད་ཀྱི་གྲྭ་པ་བསྐུལ་ཏེ། འཁོར་བའི་སྡུག་བསྔལ་མཐའ་དག་དང་བྲལ་ནས། མྱ་ངན་ལས་འདས་པའི་བདེ་བ་ཆེན་པོ་ཐོབ་པའི་ཕྱིར་དུ། དང་པོར་དམ་པའི་ཆོས་འདུལ་བ་ལ་འཇུག་པར་མཛད་དེ།
རབ་བྱུང་དང་བསྙེན་རྫོགས་ཞུ་མཁན་དཔག་ཏུ་མེད་པས་ཉིན་མཚན་དུས་འདའ་བ་ཡུན་རིང་པོའི་བར་དུ་བྱུང་ངོ་། ། བདག་ཉིད་ཆེན་པོ་འདི། མཁན་སློབ་གང་མཛད་ཀྱང་། ཆོས་རྗེ་བུའི་ལས་ཆོག་ཆེན་པོ་ཚིག་ཕྱེད་ཀྱང་མ་འཁྲུལ་བ་ཐུགས་ལ་མངའ་བས། ཚིག་དོན་ལེགས་པར་བརྡ་སྤྲད་པའི་སྒོ་ནས་སྡོམ་པ་ཕོག་སྟེ། ཐོས་པ་མི་ཉམས་པར་བསྲུངས་ཚུལ་ཡང་། སྡོམ་པའི་མི་མཐུན་ཕྱོགས་ངོ་ཤེས་པས་བསྲུང་བ་དང་། རང་གི་བསམ་པའི་སྒོ་ནས་བསྲུང་བ་དང་། གནས་ལ་གནས་པའི་སྒོ་ནས་བསྲུང་བ་དང་། བསླབ་པ་ཡོངས་སུ་སྦྱང་པའི་སྒོ་ནས་བསྲུང་བ་དང་།
བདེ་བའི་རྐྱེན་རྟེན་པའི་སྒོ་ནས་བསྲུང་བ་དང་ལྔའོ། ། དང་པོ་ནི། རྩ་བ་དང་ཡན་ལག་གི་བསྲུང་བྱའི་མི་མཐུན་ཕྱོགས་མཐའ་དག་ངོ་ཤེས་པར་བྱེད་པའོ། ། གཉིས་པ་ནི། དྲན་ཤེས་བཞིན་བག་ཡོད་དང་ལྡན་པའི་སྒོ་ནས། འཁོར་བའི་ཉེས་དམིགས་བསམ་པ། མྱང་འདས་ཀྱི་ཡོན་ཏན་བསམ་པ། ཚུལ་ཁྲིམས་རྣམ་པར་དག་པའི་ཕན་ཡོན་བསམ་པ། ཚུལ་ཁྲིམས་མ་དག་པའི་སྐྱོན་བསམ་པ། དགེ་སྦྱོང་གི་འདུ་ཤེས་དྲན་པ་ལ་སོགས་པའི་སྒོ་ནས་བསྲུང་བའོ། །
གསུམ་པ་ནི། དེ་ལ་གནས་མཚན་ཉིད་དང་ལྡན་པ་ནི། སུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ནད་པ་སྙིང་བརྩེ་འཁོར་ནི་དག་པ་དང་། ། ཆོས་དང་ཟང་ཟིང་ཕན་འདོགས་ལ་བརྩོན་པ། ། དུས་སུ་འདོམས་པ་དེ་ཉིད་བླ་མར་བསྔགས། ། ཞེས་སོ། ། གནས་པ་སློབ་མའི་མཚན་ཉིད་ནི། བླ་མ་ལ་གུས་ཚུལ་ཁྲིམས་ཡོང་དག་ཅིང་།
བསམ་བརྟན་དང་ནི་འདོན་ལ་རབ་ཏུ་བརྩོན། ། གྲིམས་ཞིང་དུལ་ལ་བཟོད་དང་ལྡན་པ་སྟེ། ། སྡོམ་བརྩོན་གནས་པའི་ཆོས་ལྡན་ཤེས་པར་བྱ། ། ཞེས་གསུངས་པས། གནས་མཚན་ཉིད་དང་ལྡན་པའི་དྲུང་དུ། གནས་པ་མཚན་ཉིད་དང་ལྡན་པས། བྱ་བ་མཚན་ཉིད་དང་ལྡན་པ་ཞུས་ནས་བསྒྲུབས་ན། ལྗོན་ཤིང་ཆེན་པོའི་ཡལ་འདབ་ལྟར། ཡོན་ཏན་གོང་ནས་གོང་དུ་འཕེལ་ཞིང་རྒྱས་པར་འགྱུར་བ་ཡིན་པས། དེ་བཞིན་དུ་གྱིས་གསུངས།
བཞི་པ་ནི། གསོ་སྦྱོང་། དབྱར་གནས། དགག་དབྱེའོ། ། གསོ་སྦྱོང་ལ། དབྱེ་བ། ངོ་བོ། གྲངས་ངེས། དགོས་པ། གནས་དང་།
དུས་དང་། ཆོ་ག་དང་། བྱིན་རླབས། ངེས་ཚིག་ལ་སོགས་པའི་རྣམ་བཞག་མང་དུ་གསུངས་ཀྱང་མདོར་བསྡུས་ན། སྦྱང་བྱ་བསླབ་པ་རིན་པོ་ཆེ་གསུམ་ལ། སྦྱོང་བྱེད་གསོ་སྦྱོང་གཉིས་སུ་ངེས་ཏེ། འདུལ་བ་ལས། དགེ་བ་དག་ནི་ཡོངས་སུ་གསོ་བྱེད་ཅིང་། ། སྡིག་པ་དག་ནི་ཡོངས་སུ་སྦྱོང་བྱེད་པ། ། དགེ་གསོ་སྡིག་པ་ཡོངས་སུ་སྦྱོང་བྱེད་པས། །
མཁས་པས་གསོ་སྦྱོང་ཞེས་ནི་ངེས་པར་བཤད། ། ཅེས་བཤད་དོ། ། དབྱར་གནས་ནི། གནས་ཕུན་སུམ་ཚོགས་པར། དུས་དབྱར་ཟླ་འབྲིང་པོའམ། ཐ་ཆུང་ནས། ཡུན་ཟླ་བ་གསུམ་གྱི་བར་དུ། སྦྱོར་དངོས་རྗེས་གསུམ་གྱི་ཆོ་ག་ཕུན་སུམ་ཚོགས་པས་བླངས་ནས། དགོས་པ། གཞན་མ་དད་པ་སྤང་པ་དང་།
དོན་བྱ་བ་མང་པོ་སྤང་པ་དང་། རང་གཞན་གྱི་སྲོག་ལ་གནོད་པ་སྤང་བ་དང་། ཀློག་པ་ཐོས་བསམ་དང་། སྤོང་བ་བསམ་གཏན་འཕེལ་བ་ལ་སོགས་པའི་དགོས་པ་དུ་མ་ཡོད་དོ་གསུང་ངོ་། ། དགག་དབྱེ་ནི། སྟོན་ཐ་འབྲིང་པོ་འམ། ཐ་ཆུང་གི་ཉ་ལ། སྦྱོར་དངོས་རྗེས་གསུམ་ཚང་བའི་ཆོ་ག་རྣམ་དག་བྱས་པས། དགོས་པ་ཚུལ་ཁྲིམས་ཀྱི་ཡོན་ཏན་གོང་ནས་གོང་དུ་འཕེལ་ཞིང་། ཆོས་ཚུགས་བཟང་པོར་འགྱུར་བ་ལ་སོགས་པའི་དགོས་པ་ཁྱད་པར་ཅན་ཡོད་དོ་གསུངས་སོ། །
ལྔ་པ་བདེ་བར་གནས་པའི་རྐྱེན་རྟེན་པ་ནི། གོས་ལས་གྱུར་པ་དང་། ཟས་ལས་གྱུར་པ་དང་། སྣོད་སྤྱད་ལས་གྱུར་པ་དང་། ཡོ་བྱད་ལས་གྱུར་པ་དང་། རུང་ཁང་ལས་གྱུར་པའོ། ། གོས་ལས་གྱུར་པ་ལའང་། འཚོ་བའི་ཡོ་བྱད་བཅང་ཚུལ་དང་། མཁོ་བའི་ཡོ་བྱད་བཅང་ཚུལ། ལྷག་པའི་ཡོ་བྱད་ལ་ཇི་ལྟར་བྱ་བའི་ཚུལ་ལོ། །
དང་པོ་ནི། སྣམ་སྦྱར། བླ་གོས། ཐང་གོས་ལ་སོགས་པ་བཅུ་གསུམ། རྒྱུ་ཁ་དོག དབྱིབས་སོགས་ཀྱི་སྒོ་ནས་རུང་ཚད་ལྡན། སྦྱོར་དངོས་རྗེས་གསུམ་གྱི་ཆོ་གས་བྱིན་གྱིས་བརླབས་པའོ། ། མཁོ་བའི་ཡོ་བྱད་ཀྱང་། ཞྭ་དང་། སྐ་རགས་དང་།
གཏོར་བུ་ལ་སོགས་པ་ཡིད་ཀྱིས་བྱིན་གྱིས་བརླབ་པའོ། ། ལྷག་པའི་ཡོ་བྱད། བཅུ་གསུམ་པོ་ལྷག་པོ་ཡོད་པ་ཀུན་གཞན་ལ་དམིགས་ནས་བྱིན་གྱིས་བརླབས་པའོ། ། ཟས་ལས་གྱུར་པའི་བདེ་བའི་རྐྱེན་རྟེན་པའང་། ཟས་ལ་སྲེད་པའི་འདུ་ཤེས་སྤངས་ནས། སྦྱིན་བདག་གི་ཚོགས་རྫོགས་པར་བྱ་བའི་ཕྱིར་དང་། ཚངས་པར་སྤྱོད་པ་ཡུན་རིང་དུ་གནས་པར་བྱ་བའི་ཕྱིར་ལ་སོགས་པར། བྱིན་ལེན་ཚུལ་བཞིན་དུ་བྱས། ཟ་ལུགས་ཚུལ་བཞིན་དུ་ལོངས་སྤྱད་ནས། དེར་རྗེས་ཁ་དོན་དང་།
བསམ་གཏན་ལ་སོགས་པ་ཚུལ་བཞིན་དུ་གྱིས་གསུངས་སོ། ། སྣོད་སྤྱད་རྟེན་པ་ནི། འཇིག་རྟེན་པ་ལས་ཐུན་མོང་མ་ཡིན་པའི་སྣོད། རྒྱུ་དབྱིབས་ཁ་དོག་གསུམ་གྱི་སྒོ་ནས་རུང་ཚད་ལྡན་གྱི་ལྷུང་བཟེད། འཇིག་རྟེན་གྱི་ཆགས་ཞེན་སྤངས་ནས་འཚོ་བ་བསོད་སྙོམས་ལ་ལོངས་སྤྱོད་པའི་སྣོད་དང་། ལྷུང་བཟེད་ཟས་ཀྱིས་བཀང་ནས་ལོངས་སྤྱོད་པ་བཞིན་དུ། རང་གི་ཤེས་རྒྱུད་ཀྱང་ཡོན་ཏན་གྱིས་བཀང་ནས་ལོངས་སྤྱོད་དགོས་ཞེས་པའི་བརྡར་འཆང་དགོས་པ་ཡིན་གྱིས། མི་ཚེ་རང་པར་ལྷུང་བཟེད་མེད་པར། ཐང་ཕོགས་ལ་ལོངས་སྤྱོད་པའི་རབ་བྱུང་འདི་རྣམས་ཀྱིས་ཐུབ་པའི་བསྟན་པ་བཤིག་བསམ་པ་ཡོད་གསུངས་སོ། ། བདེ་བར་གནས་པའི་རྐྱེན་ནོར་བཅང་བ་ནི།
སྦྱིན་བདག་དད་པ་ཅན་གྱིས་ཕུལ་བའི་ནོར། དགེ་འདུན་གྱིས་ལོངས་སྤྱོད་པའི་དོན་དུ་བྱིན་གྱིས་བརླབས་ནས། ཞལ་ཏ་པ་མཚན་ཉིད་དང་ལྡན་པས་བཅང་བར་བྱ་ཡི། དགེ་སློང་ཕྱུག་པོ་ལ་ལ་དག་ལ་མིག་ལྟོས་བྱས་ནས། རང་དོན་དུ་ནོར་མང་པོ་འཚགས་བྱེད་པའི་རབ་བྱུང་དེ་བདུད་ཀྱི་དབང་དུ་སོང་ཉེན་ཡོད་གསུངས་སོ། ། བདེ་བར་གནས་པའི་རྐྱེན་རུང་མང་བརྟེན་པ་ནི། གཞི་རྩོད་པ་ཅན་ལ་སོགས་པ་མ་ཡིན་པའི་གནས་ཐམས་ཅད་གྲུབ་པའམ། བགྱིས་པའམ། ལག་པ་ལ་སོགས་པར་སྦྱོར་དངོས་རྗེས་གསུམ་གྱིས་བྱིན་གྱིས་བརླབས་ནས་ལོངས་སྤྱོད་པར་གྱིས་ཤིག མདོར་ན་སྤོང་བྱེད་གཉེན་པོ་བདུན་གྱིས་བསྡུས་པའི་སྤང་བྱ་ཉིས་བརྒྱ་ལྔ་བཅུ་རྩ་གཉིས་ལ་སོགས་པའི་བསླབ་བྱ་རྣམས་ལེགས་པར་ཤེས་ནས།
བླང་དོར་གྱི་མིག་ཕྱེད་པར་གྱིས་ཤིག དགེ་སློང་དག ཞེས་གསུངས་སོ། དམ་པ་རང་ཉིད་ཀྱང་ཚུལ་ཁྲིམས་རྣམ་པར་དག་པས་འཕགས་པ་ཉེ་བ་འཁོར་ལྟ་བུར་མཛད་དོ། ། རྣམ་དག་ཚུལ་ཁྲིམས་དྲི་ངད་ཕུན་ཚོགས་ཀྱིས། ། ཉོན་མོངས་དུག་གསུམ་ནད་རྣམས་ཞི་མཛད་ཅིང་། ། དགེ་འདུན་འདུས་པ་རྒྱ་མཚོའི་གཙུག་གི་རྒྱན། ། འཇམ་དབྱངས་འདུལ་བ་འཛིན་ལ་གུས་ཕྱག་འཚལ། ། ཞེས་སོ། ། ཆོས་འཁོར་དང་པོ་བསྐོར་བའི་སྐབས་འདིར།
སྐྱེས་བུ་ཆུང་ངུ་དང་། འབྲིང་གཉིས་ཀྱི་ལམ་ལ་ཁྲིད་པར་མཛད་དེ། དེ་ཡང་ཚེ་འདི་འབའ་ཞིག་དོན་དུ་གཉེར་བ་ལ། དལ་འབྱོར་རྙེད་དཀའ་བསམ་པ་དང་། འཆི་བ་མི་རྟག་པ་བསམ་པ་ཉིད་ཀྱིས་སྐྱོ་བར་བྱེད་ལ། དལ་བ་བརྒྱད་དང་འབྱོར་བ་བཅུ་དང་ལྡན་པ་ནི། དལ་འབྱོར་གྱི་ཆོས་བཅོ་བརྒྱད་དོ། དལ་བ་བརྒྱད་པའི། མི་ཁོམ་པ་བརྒྱད་དང་བྲལ་བའོ། ། མི་ཁོམ་པ་བརྒྱད་ནི།
ངན་སོང་གསུམ་དང་ལྷ་ཚེ་རིང་པོ་ནི་རང་རྒྱུད་ཀྱིས་བསྡུས་པའི་མི་ཁོམ་པ་བཞི་ཡིན་ལ། ཡུལ་མཐའ་འཁོབ་དང་ཀླ་ཀློར་སྐྱེ་བ། སངས་རྒྱས་མི་བཞུགས་པའི་ཞིང་ཁམས་སྟོང་པར་སྐྱེ་བ། དབང་པོ་མ་ཚང་བ། ལྟ་བར་ལོག་པར་འཛིན་པ་ཅན་ནི། གཞན་རྒྱུད་གྱིས་བསྡུས་པའི་མི་ཁོམ་པ་བཞིའོ། ། འབྱོར་བ་བཅུ་ནི། རང་འབྱོར་ལྔ་དང་། གཞན་འབྱོར་ལྔའོ། དང་པོ་ནི།
མི་ལུས་ཐོབ་པ། ཡུལ་དབུས་སུ་སྐྱེས་པ། དབང་པོ་སྒོ་ལྔ་ཚངས་པ། གནས་ལ་དད་པ། ལས་ཀྱི་མཐའ་མ་ལོག་པའོ། ། གཞན་འབྱོར་ལྔ་ནི། སངས་རྒྱས་འཇིག་རྟེན་དུ་བྱོན་པ། དེས་ཆོས་གསུང་བ། བསྟན་པ་གནས་པ། བསྟན་པ་ལ་ཞུགས་པ།
སྙིང་བརྩེ་བའི་བཤེས་གཉེན་གྱིས་ཟིན་པའམ། སྦྱིན་བདག་གི་བདག་རྐྱེན་བྱེད་པའོ། ། དེ་ལྟ་བུའི་དལ་འབྱོར་དེ་རྙེད་པར་དཀའ་བའི་རྒྱུ་མཚན་ནི། དཔེའི་སྒོ་ནས་རྙེད་པར་དཀའ། ངོ་བོའི་སྒོ་ནས་སྙེད་པར་དཀའ། རྒྱུའི་སྒོ་ནས་རྙེད་པར་དཀའ། གྲངས་ཀྱི་སྒོ་ནས་རྙེད་པར་དཀའ་བ་ལ་སོགས་པའི་རྒྱུ་མཚན་དུ་མ་གསུངས་ཞིང་། དཀའ་བའི་དལ་འབྱོར་དེ་ཡང་རྟག་གམ་བསམ་ན། མི་རྟག་སྟེ། ཚེ་འདུས་བྱས་ཡིན་པའི་ཕྱིར་ན་མི་རྟག
ཚེ་ལ་གནོན་མཁན་མེད་ཅིང་འབྲི་མཁན་ཡོད་པའི་ཕྱིར་ན་མི་རྟག ཚེ་རི་གཟར་གྱི་ཆུའམ། རྩ་རྩེའི་ཟིལ་པའམ། བར་སྣང་གི་ཀློག་དང་མཚུངས་པའི་དར་ཙམ་ཡུད་ཙམ་འདི་ལ། དོན་མེད་ཚེ་འདིའི་བྱ་བ་བསྒྲུབ་ཏུ་མི་ཁོམ་སྟེ། སྤྱོད་འཇུག་ལས། ཚེ་འདི་སྐད་ཅིག་སླུ་བ་སྟེ། ། ལུས་འདི་ཐང་གཅིག་བརྙན་པོ་བཞིན། ། ཞེས་བཤད་དོ། ། དེ་བས་ན།
ད་ནང་སྔ་དྲོ་འཆི་བ་མི་རྟག་པ་ཡུད་ཙམ་གཅིག་བསྒོམ་པ་མ་བྱུང་ན། དེ་རིང་ཉིན་གང་ཚེ་འདིའི་སར་འགྲོ་བ་གཅིག་འདུག་པས། དགེ་སྦྱོར་གྱི་བསྐུལ་མ་ལ། འཆི་བ་མི་རྟག་པ་བསྒོམས་པ་འདི་རང་འཆུན་ཆེ་བ་ཡིན་གསུངས་སོ ། དལ་འབྱོར་རྙེད་དཀའ་འཆི་བ་མི་རྟག་པ། ། བསམ་ནས་ངན་སོང་གཡང་ལས་སྒྲོལ་བའི་ལམ། ། མི་དགེ་བཅུ་སྤོང་དགེ་བཅུའི་ལམ་ལ་འགོད། ། འཇམ་དབྱངས་ཆུང་ངུའི་ལམ་སྟོན་དེ་ལ་འདུད། ། ཅེས་སོ། ། ཤི་ནས་ཅི་མེད་དུ་མི་འགྲོ་སྟེ།
དགེ་མི་དགེའི་ལས་ཀྱི་དབང་གིས། ངན་སོང་དང་བདེ་འགྲོ་གང་རུང་དུ་སྐྱེ་དགོས། རིགས་དྲུག་གང་དུ་སྐྱེས་ཀྱང་། སྡུག་བསྔལ་གྱི་རང་བཞིན་ལས་མ་འདས་སོ། ། འཁོར་བའི་ཕུན་ཚོགས་ལ་ཞེན་ནས། དམ་པའི་ཆོས་མི་དྲན་པའི་གཉེན་པོར། ལས་རྒྱུ་འབྲས། འཁོར་བའི་ཉེས་དམིགས་སྒོམ་དགོས་ལ། ལས་རྒྱུ་འབྲས་ཀྱི་དབང་དུ་བགྱིས་ན། ལས་ལ་ངོ་བོའི་སྒོ་ནས་སེམས་པའི་ལས་དང་།
བསམ་པའི་ལས་གཉིས། ལས་ལ་འབྱུང་བའི་སྒོ་ནས། ལུས་ངག་ཡིད་གསུམ་གྱི་ལས་གསུམ་མོ། ། དེ་རེ་རེ་ལ་ཡང་། དགེ་མི་དགེ་ལུང་མ་བསྟན་གྱི་ལས་གསུམ་གསུམ་དུ་ཕྱེ་བས་དགུའོ། ། ལས་ལ་སའི་སྒོ་ནས་དབྱེ་ན། བསོད་ནམས་དང་བསོད་ནམས་མ་ཡིན་པ་དང་མི་གཡོ་བའི་ལས་གསུམ། ལས་ལ་རྣམ་གྲངས་ཀྱི་སྒོ་ནས་དབྱེ་ན། དཀར་ལ་རྣམ་པར་སྨིན་པ་དཀར་བའི་ལས། གནག་ལ་རྣམ་པར་སྨིན་པ་གནག་པའི་ལས།
ལས་དཀར་ལ་རྣམ་པར་སྨིན་པ་གནག་པའི་ལས། ལས་གནག་ལ་རྣམ་པར་སྨིན་པ་དཀར་བའི་ལས་སོ། ། ལས་ལ་འཕེན་རྫོགས་ཀྱི་སྒོ་ནས་དབྱེ་ན། འཕེན་བྱེད་དགེ་བས་འཕངས་པ་ལ་རྫོགས་བྱེད་དགེ་བས་རྫོགས་པ་དང་། འཕེན་བྱེད་སྡིག་པས་འཕངས་པ་ལ་རྫོགས་བྱེད་སྡིག་པས་རྫོགས་པ་དང་། འཕེན་བྱེད་དགེ་བས་འཕངས་པ་ལ་རྫོགས་བྱེད་སྡིག་པས་རྫོགས་པ་དང་། འཕེན་བྱེད་སྡིག་པས་འཕངས་པ་ལ་རྫོགས་བྱེད་དགེ་བས་རྫོགས་པའོ། ། ལས་ལ་འབྲས་བུ་འབྱིན་ཚུལ་གྱི་སྒོ་ནས་དབྱེ་ན། མཐོང་ཆོས་ལ་མྱོང་འགྱུར། སྐྱེས་ནས་མྱོང་འགྱུར།
ལན་གྲངས་གཞན་ལ་མྱོང་འགྱུར་གྱི་ལས་གསུམ་མོ། ། མདོར་ན་ལས་མི་དགེ་བ་ཆུང་ངུ་འབྲིང་ཆེན་པོ་གསུམ་གྱི་དབང་གིས་རིམ་པ་བཞིན་དུ། དུད་འགྲོ་ཡི་དྭགས་དམྱལ་བ་རྣམས་སུ་སྐྱེ། ལས་དགེ་བ་ཆུང་ངུ་འབྲིང་ཆེན་པོ་གསུམ་གྱི་དབང་གི རིམ་པ་བཞིན་དུ། ལྷ་མ་ཡིན་མི་དང་ལྷ་རྣམས་སུ་སྐྱེ་བ་ཡིན་པས། སྡིག་པ་ཆུང་ངུ་ལའང་འཛེམ། དགེ་བ་ཆུང་ངུ་ནས་ཀྱང་གསོག་དགོས་ཏེ། མདོ་སྡེ་ལས་བརྒྱ་ལས། ལུས་ཅན་དག་གི་ལས་རྣམས་ནི། །
བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་དང་། བྱམས་པ་ཆེན་པོའི་མདོ་ལས། རྣམ་རྟོག་མ་ཟད་བར་དུ་ལས་ཡོད་པས། ལས་ཀྱི་རྣམ་པར་སྨིན་ལ་ཡིད་ཆེས་བྱ། ཞེས་གསུངས་པ་ལྟར། འོ་སྐོལ་རྣམས་ཀྱིས་ཀྱང་ལས་རྒྱུ་འབྲས་ཀྱི་བླང་དོར་ལ་བརྩོན་པར་བྱེད་དགོས་གསུངས། ཇོ་བོ་རྗེས་ཀྱང་མངའ་རིས་སུ་ཕེབས་དུས།
ལས་རྒྱུ་འབྲས་ཀྱི་རྣམ་བཞག་ཞིབ་ཏུ་བཤད་པས། པཎྜི་ཏ་ལས་རྒྱུ་འབྲས་པ་ཞེས་གྲགས་པས། ཇོ་བོ་རྗེས་ནས། ཁོ་བོའི་མིང་ཙམ་གྱིས་ཀྱང་བསྟན་པ་ལ་ཕན་པ་འདུག་གསུངས་པ་དེའི་ལུང་ཁུངས་སུ་མཛད་དོ། ། འཁོར་བའི་ཉེས་དམིགས་བསམ་པ་ལ། ཟག་བཅས་ཀྱི་ལས་མ་ཟད་ཀྱི་བར་དུ། སྲིད་རྩེ་ནས་མནར་མེད་ཀྱི་བར་རང་དབང་མེད་པར་ཡང་དང་ཡང་དུ་འཁོར་བ་ནི། འཁོར་བ་སྤྱི་ཡི་ཉེས་དམིགས་ཡིན་ལ། མདོ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། །
ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་རྣམས་འཚོ་བ་ཐུང་བས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་མོ་ལ། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་པ་ནི། འཁོར་བ་བྱེ་བྲག་གི་ཉེས་དམིགས་ཡིན་པས། འདི་རྣམས་ཀྱི་གནས་ལུགས་ལེགས་པར་གོ་ན། འཁོར་བ་ལ་ངེས་པར་འབྱུང་བའི་ངེས་འབྱུང་སྐྱེས་ནས།
འཁོར་བའི་སྡུག་བསྔལ་ལས་གྲོལ་བའི་ཐར་པ་ལ་ཐོབ་འདོད་ཀྱི་བློ་རང་དབང་མེད་པར་སྐྱེ་བ་ཡིན། ཐར་པ་ལ་གསུམ་ཡོད་པའི་ཆུང་ངུ་ཉན་ཐོས་དང་། འབྲིང་རང་རྒྱལ་གྱི་ཐར་པ་ཙམ་དོན་དུ་གཉེར་ཞིང་། དེའི་ཆེད་དུ་ལམ་བདག་མེད་རྟོགས་པའི་ཤེས་རབ་ཉམས་སུ་ལེན་པ་ནི། སྐྱེས་བུ་འབྲིང་གི་ལམ་རིམ་ཡིན་ནོ་གསུངས་སོ། ། ལས་འབྲས་འཁོར་བའི་ཉེས་དམིགས་བསམ་བྱས་ནས། ། བདག་འཛིན་ཉོན་མོངས་དགྲ་ལས་རྣམ་རྒྱལ་བའི། ། ཐར་ལམ་སྒོམ་པ་སྐྱེས་བུ་འབྲིང་གི་ལམ། ། སྟོན་མཛད་འཇམ་དབྱངས་ངེས་འབྱུང་ཅན་ལ་འདུད། ། ཅེས་སོ། །
དེ་ནས་སྔར་གྲྭ་ཚང་སོ་སོའི་སློབ་དཔོན་རྣམས་ཀྱི། རབ་བྱུང་བསྒྲུབ་པའི་སྲོལ་ཡོད་ནའང་། དེང་ཕྱིན་ཆད་བདག་ཉིད་ཆེན་པོའི་དྲུང་དུ་མ་གཏུགས་པའི་རབ་བྱུང་སོགས་བྱེད་ས་མེད་པའི་བཅའ་ཡིག་ཀྱང་མཛད་དོ། ། སྐྱེས་བུ་ཆེན་པོའི་ལམ་སྟོན་ཚུལ་ནི། དེའང་སྐྱེས་བུ་འབྲིང་གི་ལམ་མན་ཆད་ཙམ་གྱིས། རང་གཞན་གྱི་དོན་རྫོགས་པར་མི་འགྱུར་ཞིང་། འབྲས་བུ་མཐར་ཕྱིན་པ་ཡང་མི་ཐོབ་པས། དེ་ཐོབ་པ་ལ་ཐེག་པ་ཆེན་པོའི་ལམ་ལ་འཇུག་དགོས། ཐེག་པ་ཆེན་པོའི་ལམ་གྱི་རྩ་བ་ཡང་བྱང་ཆུབ་ཀྱི་མཆོག་ཏུ་སེམས་བསྐྱེད་པ་འདི་ཡིན་ལ། བྱང་སེམས་ཀྱི་སྡོམ་རྒྱུད་ཀྱང་ཆུ་རྩ་གངས་ལ་ཐུག་པ་གཅིག་བྱུང་ན་དགོངས་ནས།
ཆོས་རྒྱལ་ཆེན་པོ་དང་ཡོན་མཆོད་བཀའ་སྒྲོས་སུ་བསྟུན་ནས། འབྲིང་མཚམས་ཀྱི་ཟར་བྱང་ཕུག་ན། སེམས་དཔའ་ཆེན་པོ་རྒྱལ་སྲས་ཆོས་རྫོང་པའི་དངོས་སློབ། སེམས་དཔའ་ཆེན་པོ་ཆོས་ཀྱི་རིན་ཆེན་པས་རྗེས་སུ་བཟུང་བའི། སེམས་དཔའ་ཆེན་པོ་རིན་ཆེན་འབུམ་པ་ཞེས་མཚན་ཡོངས་སུ་གྲགས་པའི་དྲུང་དུ་བྱོན་ནས། སེམས་ཙམ་ལུགས་དང་། དབུ་མ་ལུགས་ཀྱི་སེམས་བསྐྱེད། བྱང་སེམས་གྱི་སྡོམ་པ། ཐེག་པ་ཆེན་པོའི་བློ་སྦྱོང་སོགས་གསན་ནས་ཐུགས་སུ་ཆུད་པར་མཛད་དེ། ཟླ་བ་ལྔ་ཙམ་བཞུགས་པས།
བྱང་ཆུབ་ཀྱི་སེམས་ལ་ངེས་ཤེས་བརྟན་པོ་རྙེད་ནས། མཁའ་མཉམ་སེམས་ཅན་ཐམས་ཅད་དྲིན་ཆེན་གྱི་ཕ་མ་ཤ་སྟག་ཡིན་པར་ཐག་ཆོད་ཅིང་། འདི་ཐམས་ཅད་འཁོར་བའི་སྡུག་བསྔལ་ལས་ཅིས་ཀྱང་སྒྲོལ་དགོས་སྙམ་པའི་ཐུགས་རྗེ་ཆེན་པོ་ཐུགས་རྒྱུད་ལ་འཁྲུངས་ཏེ། དེ་ནས་སླར་ཡང་ཆོས་སྡེ་ཆེན་མོར་ཕེབས་སོ། ། བྱང་ཆུབ་སེམས་གཉིས་མཐར་ཕྱིན་པས། ། ཉིད་ཡུམ་བརྩོན་འགྲུས་སྒྲོལ་མ་དང་། ། འགྲོ་རྣམས་ཐ་དད་མི་རྟོག་པའི། ། སེམས་དཔའ་ཆེན་པོ་དེ་ལ་འདུད། ། མཁའ་མཉམ་སེམས་ཅན་ཕ་མ་རྣམས། ། འཁོར་བའི་སྡུག་བསྔལ་རྒྱ་མཚོ་ལས། །
བདག་གིས་བསྒྲལ་བྱ་ཐེག་ཆེན་ལམ། ། སྒོམ་མཛད་སྐྱེས་བུ་ཆེན་པོའི་ལམ། ། སྐལ་ལྡན་འགྲོ་ལ་དུས་སུ་ནི། ། མ་དོར་ཇི་བཞིན་འདོམས་པ་ལ། ། ད་ལྟ་འགྲན་ཟླ་མ་མཆིས་པའི། ། བྱམས་མགོན་གཉིས་པ་དེ་ལ་འདུད། ། ལྟ་བ་སྤངས་ཀྱང་རྣམ་དག་ལྟ་བས་རྒྱན། ། སྤྱོད་པ་སྤངས་ཀྱང་རྣམ་དག་སྤྱོད་པས་མཛེས། ། བདག་མེད་རྟོགས་ཀྱང་བདག་གཞན་མཉམ་རྗེས་འབྱོངས། ། འཇམ་དབྱངས་ལྟ་སྤྱོད་རྣམ་དག་དེ་ལ་འདུད། །
ཅེས་སོ། ། ཐེག་ཆེན་ཆོས་ཀྱི་འཁོར་ལོ་བསྐོར་ཚུལ་རྒྱས་པར་འོག་ཏུ་རིམ་བཞིན་བརྗོད་དོ། ། གཉིས་པ་གསང་སྔགས་ཐེག་པའི་སྒོ་ནས་སྨིན་གྲོལ་མཛད་ཚུལ་ནི། རྣལ་འབྱོར་བླ་མེད་ཀྱི་རྒྱུད་ལ་གསུམ་ཡོད་པའི། གཉིས་མེད་ཀྱི་རྒྱུད། དུས་ཀྱི་འཁོར་ལོའི་བསྐོར་ནི། མ་འོངས་པ་ན་སངས་རྒྱས་བདུན་པ་རབ་གསལ་དུ་འགྱུར་བར་ལུང་བསྟན་པའི། གྲུབ་ཆེན་ཀུན་དགའ་བློ་གྲོས། རྒྱལ་མཚན་དཔལ་བཟང་པོ། ཞལ་སྔ་ནས་ཀྱི་དྲུང་དུ།
དཔལ་དུས་ཀྱི་འཁོར་ལོའི་དབང་བཞི་ཡོངས་སུ་རྫོགས་པ། རྡོ་རྗེ་སློབ་དཔོན་བདག་པོ་ཆེན་པོའི་དབང་། དབང་གོང་མ། སྦྱོར་བ་ཡན་ལག་དྲུག་དང་བཅས་པ་གསན་ཞིང་ཉམས་སུ་བླངས། དུས་འཁོར་བསྡུས་རྒྱུད། དབང་མདོར་བསྟན། ཆོས་རྗེ་བུའི་ཊིཀ་དང་བཅས་པ། རྡོ་རྗེ་སྙིང་འགྲེལ། བདེ་མཆོག་བསྟོད་འགྲེལ། འགྲེལ་ཆེན་དྲི་མེད་འོད།
ཀུན་མཁྱེན་ཆེན་པོ་ཡབ་སྲས་ཀྱི་མཆན་དང་བཅས་པའི་བཤད་བཀའ་གསན་ཞིང་ཐུགས་སུ་ཆུད་པར་མཛད་དོ། ། སྦྱོར་དྲུག་གི་མན་ངག ཨུ་རྒྱན་བསྙེན་སྒྲུབ་ཀྱི་ཆོས་བསྐོར་ལ། ཁྲིད་ངོ་བོ། རྡོ་རྗེ་རྣལ་འབྱོར་མས་གསུངས་པའི་རྩ་ཚིག རྟོགས་ལྡན་ཟླ་བ་སེང་གེས་མཛད་པའི་གྲུབ་ཐོབ་ཨུ་རྒྱན་པའི་རྣམ་ཐར་ཆུང་བ། ཚིག་རྐང་འགྲེལ་པ། གེགས་སེལ་རིན་ཆེན་ཕྲེང་བ། ཁྲིད་ཡིག དབྱུག་ཆོས།
འཕོ་བ་གསེར་སྲང་མ། ལུང་སྦྱོར་བཅུ་བདུན་མ། སྒྲུབ་ཆེན་གྱི་མན་ངག ཡི་གེ་མེད་པའི་སྙན་རྒྱུད་གསེར་ཆོས་མ་རྣམས་ཀྱི་ཡིག་ཆའི་ལུང་རྣམས་ཀྱང་རྗེ་གྲུབ་ཆེན་དྲུང་དུ་གསན། འདི་རྣམས་ཀྱི་སྒོ་ནས་གདུལ་བྱ་སྐལ་ལྡན་རྗེས་སུ་འཛིན་ཚུལ་ནི། འོག་ཏུ་གོ་རིམ་བཞིན་དུ་རྒྱས་པར་སྟོན་ཏོ། ། མ་རྒྱུད་ཕ་རྒྱུད་ཀྱི་སྐོར་ལ། དཔལ་ཀྱཻ་རྡོ་རྗེའི་དབང་། གུར་རིགས་བསྡུས་ཀྱི་དབང་། རྗེ་བཙུན་བདག་མེད་མའི་དབང་།
ཡབ་བཀའི་ལུས་དཀྱིལ། རྩ་རྒྱུད་དཔལ་བརྟག་པ་གཉིས་པ། བཤད་རྒྱུད་རྡོ་རྗེ་གུར། སམ་བུ་ཊི་གསུམ་གྱི་འགྲེལ་པ་ཆ་ལག་བཅུ་གསུམ། ཐུན་མོང་གི་ཆོས་འཁོར་བཅུ་བཞི། བཤད་རྒྱུད་ཕྱག་རྒྱ་ཆེན་པོ་ཐིག་ལེ། ཡེ་ཤེས་ཐིག་ལེ། སྙིང་པོ་རྣལ་འབྱོར་མ། དེ་ཁོ་ན་ཉིད་ཀྱི་སྒྲོལ་མ། རྒྱུད་བཞི་དང་བཅས་པའང་།
རྗེ་གྲུབ་ཆེན་དྲུང་དུ་གསན། ཁྱད་པར་ཀྱཻ་རྡོ་རྗེའི་དབང་གསན་པའི་དུས། བླ་མ་ཀྱཻ་རྡོ་རྗེ་དངོས་སུ་གཟིགས་པ་དང་། གསུང་ངག་རིན་པོ་ཆེ་གསན་དུས། དམིགས་པ་སྤོད་རེས་ཀྱི། མེ་ཏོག་གི་ཆར་རྒྱུན་དུ་བབས་པས། བདག་གི་བླ་མ་རྡོ་རྗེ་འཆང་ཆེན་པོ་དེ་གཞན་དང་མི་འདྲ་བས་ཡིན་ཅེས་གསུངས་ཀྱང་། ཆོས་གསན་མཁན་གྱི་སློབ་མ་རྡོ་རྗེ་འཆང་ཆེན་པོ་འདི་ཡང་གཞན་དང་མི་འདྲ་བས་ཡིན་ནོ། ། བྱིན་རླབས་ཀྱི་སྐོར་ལ། ལམ་དུས་ཀྱི་དབང་།
བླ་མའི་རྣལ་འབྱོར་གྱི་བྱིན་རླབས། ཡིག་བརྒྱའི་བཟླས་ལུང་། ཨཥྚའི་བཟླས་ལུང་། བྷ་ཡ་ནའི་བཟླས་ལུང་། བིར་བསྲུངས། མཁའ་སྤྱོད་མ། བརྡ་དོན་གསལ་བ། དབང་བཞིའི་ངོ་སྤྲོད་རྣམས་ཀྱང་། རྗེ་གྲུབ་ཆེན་དྲུང་དུ་གསན་ནོ། ། ཕྱག་རྒྱ་ཆེན་པོ་ཡི་གེ་མེད་པའི་བྱིན་རླབས་དང་ཁྲིད།
ནག་པོ་པའི་གཏུམ་མོ་ལམ་རྫོགས་དང་ཡོན་པོ་སྲོང་བ། ན་རོ་མཁའ་སྤྱོད། མཻ་ཏྲི་མཁའ་སྤྱོད། ཀུ་རུ་ཀུལླེའི་རྗེས་གནང་སོགས། དཔལ་ལྡན་ས་སྐྱ་པའི་དམར་པོ་བསྐོར་གསུམ་གྱི་རྗེས་གནང་སོགས་ཀྱང་རྗེ་གྲུབ་ཆེན་དྲུང་དུ་གསན། གཞན་དཔལ་གསང་བ་འདུས་པའི་སྐོར་ལ། གསང་འདུས་མི་བསྐྱོད་རྡོ་རྗེ། འཇམ་པའི་རྡོ་རྗེ། གསང་འདུས་སྤྱན་རས་གཟིགས་ལ་སོགས་པའི་དབང་བཀའ། གསང་འདུས་རིམ་ལྔ་ལ་སོགས་པའི་འཁྲིད་བཀའ།
གསང་འདུས་ཀྱི་རྒྱུད། འགྲེལ་པ་སྒྲོན་གསལ། འཇམ་དབྱངས་ཞབས་ལུང་དགོངས་པ་ལུང་བསྟན་ལ་སོགས་པའི་བཤད་བཀའ་མ་ལུས་པ་ཡང་རྗེ་གྲུབ་ཆེན་དྲུང་དུ་གསན་ནོ། ། མ་རྒྱུད་ཀྱི་སྐོར་ལ། བདེ་མཆོག་ལོ་ནག་དྲིལ་གསུམ། མཁའ་འགྲོ་རྒྱ་མཚོ། བདེ་མཆོག་ལྷ་ལྔ། བདེ་མཆོག་དཀར་པོ། བདེ་མཆོག་ལྷན་སྐྱེས་སོགས་ཀྱི་དབང་བཀའ་ན་རོ་ཆོས་དྲུག ནི་གུ་ཆོས་དྲུག་ལ་སོགས་པའི་ཁྲིད་བཀའ་སོགས་ཡང་གྲུབ་ཆེན་དྲུང་དུ་གསན།
ཕྱིས་ནི་གུ་ཆོས་དྲུག་སོགས་ཤངས་པ་བཀའ་བརྒྱུད་ཀྱི་ཆོས་སྐོར་ཚང་མ། བསམ་སྡིང་རིན་པོ་ཆེའི་དྲུང་དུ་གསན་ཞིང་ཉམས་སུ་བླངས་གསུངས་སོ། ། རྡོ་རྗེ་ཕག་མོ་མངོན་འབྱུང་། ཕག་མོ་ཤེས་རབ་གསལ་བྱེད་མ། ཕག་མོ་ཁྲོས་མ་ནག་མོ་ལ་སོགས་པའི་ཕག་མོའི་སྐོར་གྱི་དབང་རྗེས་གནང་བྱིན་རླབས་ལ་སོགས་པ་མ་ལུས་པ་དང་། སྒྲོལ་མ་ལྷ་མངས། སྒྲོལ་མ་ཉེར་གཅིག་མ། སྒྲོལ་མ་ལྷ་བཅུ་བདུན་མ། སྒྲོལ་མ་དཀར་མོ། སྒྲོལ་མ་འཇིགས་པ་བརྒྱད་སྐྱོབ་ལ་སོགས་པའི་དབང་རྗེས་གནང་ལ་སོགས་པ་མ་ལུས་པ་དང་།
མཧཱ་མཱ་ཡཱ། སངས་རྒྱས་ཐོད་པ་ལ་སོགས་པའི་མ་རྒྱུད་ཀྱི་སྐོར་ཡང་མ་ལུས་པ། རྗེ་གྲུབ་ཆེན་དྲུང་དུ་གསན། རྣལ་འབྱོར་རྒྱུད་ཀྱི་སྒོར་ལ། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་བཀའ། རྣལ་འབྱོར་དབྱིངས་རྩེ་མོ་ལ་སོགས་པའི་དབང་། ལུང་བཀའ་བཤད་བཀའ་ཕལ་ཆེ་བ་རྣམས་རྗེ་གྲུབ་ཆེན་དྲུང་དུ་གསན། ཆོས་སྐྱོང་ཆེ་ཆུང་ལ་སོགས་པའི་སྐོར་གྱི་དབང་། རྗེས་གནང་། བྱིན་བརླབས།
མན་ངག་དང་བཅས་པ་མ་ལུས་པ། རྗེ་གྲུབ་ཆེན་དྲུང་དུ་གསན། བྱ་སྤྱོད་ཀྱི་སྐོར་ཡང་། ཕལ་ཆེ་བ་རྗེ་གྲུབ་ཆེན་དྲུང་དུ་གསན་པ་སོགས་རགས་བསྡུས་བཀོད་པ་ཡིན་གྱིས། རྒྱས་པར་ནི་རྗེ་གྲུབ་ཆེན་གྱི་གསན་ཡིག་ཆེན་མོའི་ནང་བཞིན། བུམ་པ་གང་བྱོའི་ཚུལ་གྱིས་ཐོབ་གསུངས་པས། དེའི་ནང་བཞིན་དུ་རྒྱུད་རིགས་དང་བཅས་ནས་དགོངས་དགོས་ཀྱི། འདིར་ནི་ཐམས་ཅད་ཡི་གེར་བྲིས་མ་ནུས་སོ། ། ཁྱབ་བདག་རྡོ་རྗེ་འཆང་དང་དབྱེར་མ་མཆིས་པ་རྩ་བའི་བླ་མ་དཔལ་ལྡན་ལེགས་པའི་དྲུང་དུ། རྒྱུད་འབུམ་གྱི་ལུང་།
གཟུངས་འདུས་ཀྱི་ལུང་། རྡོ་རྗེ་འཕྲེང་བའི་བཀའ། སྒྲུབ་ཐབས་རྒྱ་མཚོ་ལ་སོགས་པ། རྒྱུད་བཞིས་བསྡུས་པའི་དབང་བཀའ། བཤད་བཀའ། ལུང་བཀའ་ལྔ་པོ་ཞིག་རྗེ་ཉིད་ཀྱི་གསན་ཡིག་ནང་བཞིན། བདག་གིས་ཀྱང་ཐོབ་ཞེས་གསུངས་པས། དེ་དག་གི་བརྒྱུད་པ་ལ་སོགས་པ་དེ་བཞིན་དུ་ཤེས་པར་མཛད་དགོས་སོ། ། གཉིས་པ། ད་ནི་རྡོ་རྗེ་ཐེག་པའི་སྒོ་ནས་གདུལ་བྱ་སྨིན་ཚུལ་ནི།
རྒྱུད་སྡེ་བཞི་ཡང་། ཕྱི་ནང་གི་རྒྱུད་གཉིས་སུ་འདུས་པས། ཕྱི་བྱ་སྤྱོད་རྣལ་འབྱོར་གྱི་རྒྱུད་གསུམ་གྱི་སྒོ་ནས། འགྲོ་དོན་མཛད་ཚུལ་ནི། གདུལ་བྱ་དད་པ་དང་སྙིང་རྗེ་ཆེ་ཞིང་། བླ་མ་དང་སྔགས་ལ་མོས་པ། མཆོད་པ་ལ་དགའ་ཞིང་། ཁྲུས་དང་གཙང་སྦྲ་ལ་གཙོ་བོར་འཛིན་པ་རྣམས་ལ། བྱ་སྤྱོད་རྣལ་འབྱོར་རྣམས་བསྟན་ཏེ། དང་པོ་བྱ་བའི་རྒྱུད་ལ་མོས་པའི་གང་ཟག་རྣམས་ལ།
བུམ་པ་ཆུའི་དབང་རྗེས་གནང་། རིགས་གཏད་རྣམས་མཛད་ནས། རིགས་གསུམ་སྤྱི་དང་བྱེ་བྲག་གི་རྒྱུད། གཟུངས། རྟོག་པ་རྣམས་བསྟན་ནས། དམ་ཚིག་ལ་འབད་པས། སྐྱེ་བ་བདུན་ནས་རིགས་གསུམ་གྱི་གོ་འཕང་ཐོབ་པ་ལ་བཀོད་དོ། ། སྤྱོད་པའི་རྒྱུད་ལ་མོས་པའི་གང་ཟག་རྣམས་ལ། རིག་པའི་དབང་ལྔ། སྒྲུབ་ཐབས་དམ་ཚིག
སྤྱོད་སྡོམ་རྣམས་དང་། རྒྱུད་རྣམ་སྣང་། སྒྱུ་འཕྲུལ་དྲ་བ་ལ་སོགས་པ་མང་དུ་བསྟན་ནས། དེ་དག་གི་སྤྱོད་སྡོམ་དང་། དམ་ཚིག་སོགས་ལ་འབད་པས། སྐྱེ་བ་ལྔ་ནས་རིགས་བཞིའི་གོ་འཕང་ཐོབ་པ་ལ་བཀོད་དོ། ། རྣལ་འབྱོར་གྱི་རྒྱུད་ལ་མོས་པའི་གང་ཟག་རྣམས་ལ། རྡོར་དབྱིངས། ཀུན་རིག ཚེ་དཔག་མེད།
གཙུག་དགུ་ལ་སོགས་པའི་དབང་བསྐུར་ཞིང་། དེ་དག་གི་དམ་ཚིག་དང་། སྤྱོད་སྡོམ་རྣམས་ཕྱིན་ཅི་མ་ལོག་པར་སྟོན་པ། དེ་ཉིད་འདུས་པ་ལ་སོགས་པའི་རྒྱུད་རྣམས་དང་། སྒྲུབ་ཐབས་ཀྱི་ཆོ་ག་གཞན་རྣམས་བསྟན་ནས། དམ་ཚིག་དང་སྤྱོད་སྡོམ་ལ་འབད་པས། སྐྱེ་བ་གསུམ་ནས་རིགས་ལྔའི་གོ་འཕང་ཐོབ་པ་ལ་བཀོད་དོ། ། སྒོ་གསུམ་སྤྱོད་པ་ཁྲུས་དང་གཙང་སྦྲ་ལ། ། དགའ་བའི་གང་ཟག་རྗེས་སུ་བཟུང་བའི་ཕྱིར། ། རྗེས་གནང་དབང་ལྔ་དམ་ཚིག་སྤྱོད་སྡོམ་བསྟན། །
འཇམ་དབྱངས་རིགས་ལྔའི་ཐབ་ཚུལ་བསྟན་ལ་འདུད། ། ཅེས་སོ། ། གསུམ་པ་ནང་བླ་མེད་མ་རྒྱུད་ཕ་རྒྱུད་གཉིས་མེད་ཀྱི་རྒྱུད་གསུམ་གྱིས་འགྲོ་དོན་མཛད་ཚུལ་ནི། གདུལ་བྱ་དད་པ་དང་། སྙིང་རྗེ་དང་། བརྩོན་འགྲུས་དང་། ཤེས་རབ་ཆེ་བ། གཏོང་བ་ལ་དགའ་ཞིང་། རྣམ་རྟོག་ཤས་ཆུང་བ། བླ་མ་ལ་སངས་རྒྱས་ལས་ལྷག་པའི་འདུ་ཤེས་ཡོད་པ་རྣམས་ལ།
མ་རྒྱུད་ལོ་ནག་དྲིལ་གསུམ་ལ་སོགས་པའི་དབང་བཀའ། མན་ངག ནག་པོའི་ཆོས་དྲུག དྲིལ་བུ་སྐོར་གསུམ། ཕྱག་རྒྱ་ཆེན་པོའི་སྐོར། ན་རོ་ཆོས་དྲུག ནི་གུ་ཆོས་དྲུག་ལ་སོགས་པའི་ཁྲིད་དང་། བདེ་མཆོག་རྩ་རྒྱུད། བཤད་རྒྱུད་དང་བཅས་པ། བདེ་མཆོག་བསྟོད་འགྲེལ་དང་བཅས་པ་གསུངས་ནས།
དེ་དག་གི་དམ་ཚིག་གི་རྣམ་བཞག རྩ་བའི་ལྟུང་བ་བཅུ་བཞི། ཡན་ལག་གི་ལྟུང་བ་བརྒྱད།

དབང་བཞི་སོ་སོའི་རྣམ་བཞག་གི་དམ་ཚིག རྗེས་སྤྱོད་ཀྱི་དམ་ཚིག བཟའ་བའི་དམ་ཚིག བསྲུང་བའི་དམ་ཚིག མི་འབྲལ་བའི་དམ་ཚིག་ལ་སོགས་པའི་བསྲུངས་ཚུལ། བསྲུངས་པའི་ཕན་ཡོན། མ་བསྲུངས་པའི་ཉེས་དམིགས། ཉམས་ན་ཕྱིར་བཅོས་པ་ལ་སོགས་པའི་རྣམ་བཞག་ཀྱང་ཞིབ་ལ་རྒྱས་པ་གསུངས་སོ། ། གཞན་ཡང་ཀྱཻ་རྡོ་རྗེའི་དབང་དང་། རྡོ་རྗེ་བདག་མེད་མའི་དབང་བསྐུར་ནས། དེ་དག་གི་མན་ངག་ལམ་འབྲས་ཆ་ལག་དང་བཅས་པ།
རྩ་རྒྱུད་བརྟག་པ་གཉིས་པ། བཤད་རྒྱུད་རྡོ་རྗེ་གུར། སཾ་བུ་ཊི་རྣམས་གསུངས་ནས། མདོར་ན་སྦྱང་གཞི་བདེ་གཤེགས་སྙིང་པོའི་སྟེང་དུ་སྦྱང་བྱ་ཟག་བཅས་ཉེར་ལེན་ཕུང་པོ་རྣམས། སྦྱོང་བྱེད་སྨིན་བྱེད་ཀྱི་དབང་བཞི་དང་། རིམ་གཉིས་ཟབ་མོའི་ལམ་གྱིས་སྦྱངས་པ་ལས། སྦྱངས་འབྲས་འོད་གསལ་ཆོས་སྐུ་རྫོགས་པར་མངོན་དུ་གྱུར་ནས། ཚེ་འདི་ཉིད་ལ་དྲུག་པ་རྡོ་རྗེ་འཆང་ཆེན་པོའི་གོ་འཕང་ཐོབ་པ་ལ་བཀོད་དོ། ། དེ་ཡང་། ལུས་དག་པ་སྤྲུལ་པའི་སྐུ།
ངག་དག་པ་ལོངས་སྐུ། ཡིད་དག་པ་ཆོས་སྐུ། ཁམས་བྱང་སེམས་དག་པ་ངོ་བོ་ཉིད་སྐུར་ངོ་སྤྲོད་པར་མཛད་དོ། ། གང་ཞིག་བསྐལ་པ་ལྷག་པའི་གདུལ་བྱའི་རྒྱུད། ། སྦྱང་གཞི་ཆོས་ཉིད་སྦྱང་བྱ་དྲི་མའི་ཚོགས། ། དབང་དང་རིམ་གཉིས་ཟབ་མོའི་ཆུ་ཡིས་འཁྲུད། ། འཇམ་དབྱངས་ཁྲུས་ལེགས་མཛད་ལ་གུས་པས་འདུད། ། ཕ་རྒྱུད་ཀྱིས་འགྲོ་དོན་མཛད་ཚུལ་ནི། ཕ་རྒྱུད་ཀྱིས་འདུལ་བའི་གདུལ་བྱ་རྣམས་ལ། དཔལ་གསང་བ་འདུས་པའི་དབང་བསྐུར་ནས།
དེའི་མན་ངག་སྒྱུ་ལུས་འོད་གསལ་རྩ་རླུང་གཙོ་བོར་སྟོན་པར་བྱེད་པའི་མགོན་པོ་ཀླུ་སྒྲུབ་ཀྱི་རིམ་ལྔ། དེའི་དོན་འགྲེལ་པ། ཨཱརྱ་དེ་ཝའི་སྤྱོད་བསྡུས་སྒྲོན་མ། བདག་བྱིན་རླབས། མངོན་པར་བྱང་ཆུབ་པའི་རིམ་པ། སེམས་ཀྱི་སྒྲིབ་སྦྱོང་ལ་སོགས་པ་རྫོགས་རིམ་ཀྱི་མན་ངག་མང་པོ་དང་། ཀླུ་སྒྲུབ་ཀྱི་དབང་ཆོག་ཉི་ཤུ་པ། ཀླུའི་བྱང་ཆུབ་ཀྱི་ཆོ་ག་ཉི་ཤུ་པ། སྒྲ་གཅན་འཛིན་བཟང་པོའི་དབང་ཆོག བསྐྱེད་རིམ།
མདོ་བྱས། མདོ་བསྲེ། རྣམ་བཞག་རིམ་པ་ལ་སོགས་པ་བསྐྱེད་རིམ་ཀྱི་གཞུང་མང་པོ་དང་། རྨི་ལམ་ལ་བརྟེན་ནས་སྒྱུ་མ་ཉམས་སུ་མྱོང་བས་སྐུ་གསུམ་ངོ་སྤྲད་པ་དང་། འཕོ་བ་གྲོང་འཇུག་ལ་བརྟེན་ནས་ལེ་ལོ་ཅན་འཆི་ཁར་སངས་རྒྱ་བ་དང་། སྲོག་རྩོལ་ལ་བརྟེན་ནས་གཏུམ་མོ་སྒོམ་པ་རིམ་ལྔ་དང་སྦྱར་བ་དང་། འཁོར་བའི་འཇུག་ལྡོག་ལ་བརྟེན་ནས་མ་རིག་པ་ངོས་བཟུང་བ་དང་། ཆགས་ཅན་འོག་སྒོ་ལ་བརྟེན་ནས། བདེ་བ་ཉམས་སུ་བླང་བ་དང་། དེ་དག་གི་མན་ངག་ཕྱིན་ཅི་མ་ལོག་པ་སྟོན་པར་བྱེད་པ།
རྩ་རྒྱུད་ལེའུ་བཅུ་བདུན་པ། རྒྱུད་ཕྱི་མ། བཤད་རྒྱུད་དགོངས་པ་ལུང་སྟོན། རྡོ་རྗེ་ཕྲེང་བ། ལྷ་མོ་བཞིས་ཞུས། ཡེ་ཤེས་རྡོ་རྗེ་ཀུན་ལས་བཏུས། གཉིས་མེད་རྣམ་རྒྱལ། འགྲེལ་པ་སྒྲོན་གསལ་ལ་སོགས་པ་རྒྱ་ཆེར་གསུངས་སོ། ། མདོར་ན་དཔལ་གསང་བ་འདུས་པ་སྐོར་གྱི། དབང་རྒྱུད་འགྲེལ་པ་མན་ངག་དང་བཅས་པས།
སྐལ་ལྡན་གྱི་གདུལ་བྱ་དཔག་ཏུ་མེད་པ། སྒྱུ་ལུས་འོད་གསལ་ཟུང་འཇུག་གི་ལམ་ལ་བཀོད་དོ། ། དབེན་གསུམ་གྱིས་ནི་གདུལ་བྱའི་སྒོ་གསུམ་སྦྱངས། ། སྒྱུ་ལུས་འོད་གསལ་ཟུང་འཇུག་ལམ་བསྒོམ་སྟེ། ། ཚེ་འདིར་རྡོ་རྗེ་འཆང་གི་སར་སྐྱེལ་བའི། ། འཇམ་དབྱངས་གསང་འདུས་མངའ་བདག་དེ་ལ་འདུད། ། ཅེས་སོ། ། གཉིས་མེད་ཀྱི་རྒྱུད་དཔལ་དུས་ཀྱི་འཁོར་ལོའི་སྒོ་ནས་འགྲོ་དོན་མཛད་ཚུལ་ནི། གདུལ་བྱ་ཟབ་ཅིང་རྒྱ་ཆེ་བ་ལ་མོས་ཤིང་། བླ་མའི་ངེས་པ་ལ་དགའ་བ་ལ་སོགས་པའི་ཡོན་ཏན་བཅུ་དང་ལྡན་པ་དུ་མ་ལ།
དཔལ་དུས་ཀྱི་འཁོར་ལོའི་དབང་ཡོངས་རྫོགས་དང་། ཕལ་ཆེར་ལ་དབང་གོང་མ་ཉིད་གནང་ནས། དེའི་དམ་ཚིག་གི་རྣམ་བཞག་ཀྱང་། སྤང་བར་བྱ་བའི་དམ་ཚིག སྤྱད་པར་བྱ་བའི་དམ་ཚིག བཟའ་བའི་དམ་ཚིག སྦྱིན་པའི་དམ་ཚིག་གོ ། དེ་ལ་སྤང་བར་བྱ་བའི་དམ་ཚིག་ནི། རྩ་བའི་ལྟུང་བ་བཅུ་བཞི། ཡན་ལག་གི་ཉེས་པ་སུམ་ཅུ།
བརྟུལ་ཞུགས་ཉི་ཤུ་རྩ་ལྔ་ལ་སོགས་པའོ། ། སྤྱོད་པར་བྱ་བའི་དམ་ཚིག་ལ། དྲང་དོན་ངེས་དོན་གྱི་ཕྱག་རྒྱ་དྲུག་དང་། དྲང་དོན་ངེས་དོན་གྱི་རྒྱལ་བ་རིགས་དྲུག་གི་དམ་ཚིག་དང་། དྲང་དོན་ངེས་དོན་གྱི་བླ་མ་དང་། དཀོན་མཆོག་བརྟེན་ཞིང་བསྙེན་བཀུར་བའི་དམ་ཚིག་དང་། ཕྱི་ནང་གསང་བ་མཐར་ཐུག་གི་ཕྱག་རྒྱ་དྲུག་གི་དམ་ཚིག་གོ ། བཟའ་བཏུང་གི་དམ་ཚིག་ལ། དྲང་དོན་ངེས་དོན་གྱི་བཟའ་བ་དང་བཏུང་བའོ། ། སྦྱིན་པའི་དམ་ཚིག་ལ།
ཐུན་མཚམས་སུ་བཟའ་བཏུང་གི་མཆོད་པ་སྦྱིན་པ། དབང་དང་བཤད་རྒྱུད་དུས་སུ། ཚོགས་མཆོད་སྦྱིན་པ། ལྟུང་བ་དག་པའི་བཟླས་པ་བྱས་པའི་མཐར་ཚོགས་འཁོར་སྦྱིན་པ། དེ་ལས་གཞན་དུ་ཚོགས་སམ་དཔའ་བོའི་སྟོན་མོ་སྦྱིན་པ། དེ་དུས་ཁྲོ་རྒྱལ་རྡོ་རྗེ་ཤུགས་ལ་སོགས་པ་བསྲུང་མ་དྲུག་ཅུ་རྣམས་ལ་གཏོར་མ་སྦྱིན་པའི་དམ་ཚིག་ལ་སོགས་ཏེ། མདོར་ན་དབང་གི་བསླབ་བྱ་དམ་ཚིག་གི་རྣམ་བཞག་གསུངས་ནས། གདུལ་བྱ་དཔག་ཏུ་མེད་པ་སྨིན་པར་མཛད་དོ། ། དུས་འཁོར་བའི་དབང་བཅུ་གཉིས་པོ་དེ་ཡང་། ཚོགས་གསུམ་དུ་འདུས་ཏེ།
བྱིས་པ་འཇུག་པའི་དབང་བདུན་པོ་བསོད་ནམས་ཀྱི་ཚོགས་ཏེ། ས་བདུན་གྱི་དབང་ཕྱུག་ཏུ་ལུང་བསྟན་ནོ། ། དེ་ནས་དབང་གསུམ་པོ་ཚུལ་ཁྲིམས་ཀྱི་ཚོགས་ཏེ། ཕྱིར་མི་ལྡོག་པའི་ས་ལ་ལུང་བསྟན་ནོ། ། དབང་བཞི་པ་ཡེ་ཤེས་ཀྱི་ཚོགས་ཏེ། ས་བཅུ་གཅིག་གི་དབང་ཕྱུག་ཏུ་ལུང་བསྟན་ནོ། བཅུ་གཉིས་པ་བདག་པོ་ཆེན་པོའི་དབང་བསྐུར་ནས། རྒྱུད་འཆད་པ་དབང་བསྐུར་བ། རབ་གནས་རྗེས་གནང་སོགས་བྱེད་པའི་སློབ་དཔོན་གྱི་བྱ་བ་མཐའ་དག་ལ་དབང་བར་ལུང་བསྟན་ནོ། ། ཟབ་ལམ་རྡོ་རྗེའི་རྣལ་འབྱོར་གྱིས་འགྲོ་དོན་མཛད་ཚུལ་ནི།
འོག་ཏུ་རིམ་བཞིན་སྟོན་ནོ། ། གཞན་ཡང་ས་སྐྱ་བཀའ་འབུམ་གྱི་ལུང་། ཀུན་མཁྱེན་ཆེན་པོའི་བཀའ་འབུམ་གྱི་ལུང་། ཆོས་རྗེ་བུའི་ཆོས་འབྱུང་གི་ལུང་། ཇོ་བོའི་ཆོས་འབྱུང་གི་ལུང་། བཀའ་གདམས་གླེགས་བམ་གྱི་ལུང་། བཀའ་གདམས་གཞུང་དྲུག་གི་ལུང་། རྒྱལ་སྲས་བཀའ་འབུམ་གྱི་ལུང་། ཁྲོ་ཕུ་བའི་མན་ངག་བརྒྱ་རྩའི་ལུང་། ཡང་དགོན་པའི་རོ་ཆོས་སྐོར་གསུམ་གྱི་ལུང་པོ་ཏོ་བའི་དཔེ་ཆོས་རིན་ཆེན་དཔུང་པའི་ལུང་།
འབའ་ར་བའི་མགུར་འབུམ་གྱི་ལུང་ལ་སོགས་པ། རྩ་བའི་བླ་མ་རྣམས་གཉིས་ཀྱི་དྲུང་དུ་ཐོབ་ཅིང་། གདུལ་བྱ་རྣམས་ལའང་ཕན་འདོགས་རྒྱ་ཆེར་མཛད་དོ། ། ཕྱག་རྒྱ་ཆེན་པོའི་ཁྲིད། ཚེ་ཁྲིད། དམར་ཁྲིད། སྤྲོས་མེད་ཞི་བྱེད། སངས་རྒྱས་མཉམ་སྦྱོར། མ་གཅིག་གི་སྐོར། བློ་སྦྱོང་།
འཁོར་ཆེན་གྱི་རྫོགས་རིམ་ལ་སོགས་པའི་སྒོ་ནས། གདུལ་བྱ་དཔག་ཏུ་མེད་པའི་མྱ་ངན་དང་། སྡུག་བསྔལ་བ་དང་། ཡིད་མི་བདེ་བ་དང་། རྒུད་པ་ལ་སོགས་པ་སེལ་བ་དང་། ང་རྒྱལ་དང་། རྒྱགས་པ་དང་། དྲེགས་པའི་ཚོགས་རྣམས་འཇོམས་པ། ཡན་ལག་དང་ཉིང་ལག་ན་བ་དང་། ནད་རིམས་གདོན་བགེགས།
དུས་མ་ཡིན་པར་འཆི་བ་ལ་སོགས་པ་ལས་བསྐྱབས་ནས། ཚེ་འདི་ལ་ཕན་པ་རྒྱ་ཆེར་མཛད་ནས། ཚེ་ཕྱི་མ་འཁོར་བ་དང་ངན་སོང་གི་གཡང་ས་ལས་བསྒྲལ་ནས། ཐར་པ་དང་། ཐམས་ཅད་མཁྱེན་པའི་གོ་འཕང་ལ་འགོད་པར་མཛད་དོ། ། རྒྱུད་སྡེ་རྒྱ་མཚོའི་ཕ་རོལ་མཐར་སོན་ནས། རྗེས་གནང་དབང་དང་རིམ་གཉིས་ལམ་གྱིས་ནི། ། འགྲོ་རྣམས་རྡོ་རྗེ་འཛིན་པའི་ས་ལ་འགོད། ། འཇམ་དབྱངས་རྡོ་རྗེ་འཛིན་ལ་གུས་པས་འདུད། ། ཅེས་སོ། །
དེའི་ཚེ་ནག་ཕྱོགས་ལ་དགའ་བ་འགའ་ཞིག ཚུལ་བཞིན་མིན་པའི་རླུང་གིས་བསྐྱོད་ནས། ཞེས་སྡང་གི་མེ་སྦར་ཏེ། ཕན་བདེའི་ནགས་ཚལ་ཆེན་པོ་སྲེག་པའི་བསམ་པས་ཀུན་ནས་བསླངས་ཏེ། གཏོར་མ་བསྡེབས་པ་སོགས་མཐུ་གཏད་དྲག་པོ་བྱས་དུས། མཁའ་སྤྱོད་ཀྱི་གཟིམ་ཁང་ན་བཞུགས་པའི་ཚེ། ཐོག་འཚེག་པ་དང་། འུར་སྒྲ་དང་། དིང་སྒྲ་ཆེན་པོ་དང་། སྤེན་བད་ལ་མེ་འབར་བ་སོགས་ཀྱི་རྣམ་པ།
དྲུང་ན་ཡོད་པའི་འཁོར་རྣམས་ཀྱི་མངོན་སུམ་དུ་མཐོང་ཐོས་བྱུང་ངོ་། ། ཞལ་སྔ་ནས་ཀྱི་རྣལ་ལམ་དུ། མི་ནག་པོ་གཅིག་གི་ལག་ཏུ་གྲི་གུག་ཁྱེར། ངག་ཏུ། ཨོཾ་ཧྲི་ཊི་ཝི་ཊི་ཏཱ་ན་ན་ཧཱུྃ་ཕཊ། ཅེས་འདོན་ཅིང་། བརྡས་པས། ཞལ་སྔ་ནས་གཙང་པོ་ནང་གི་ཕྱོགས་ལ་བྲོས་པ། འཕྲང་རིང་གི་ཐད་དུ་ཟིན་ནས། ཐུགས་ཀར་གྲི་གུག་བཙུགས་ནས།
ཐུབ་དབང་གི་གསེར་སྐུ་མཐོ་གང་བ་གཅིག་བཏོན་པ་རྨིས། མནལ་སད་ནས་ཐུགས་མི་བདེ་བའི་རྣམ་པ་བྱུང་བ། ཡོན་མཆོད་བཀའ་བགྲོས་ནས། གནས་སྤོས་པའི་དགེ་སྦྱོར་རྩེ་གཅིག་བྱེད་པ་ལ་ཐུགས་རྩེ་གཏད། གླང་པ་དགོན་གསར་དུ་ཆུ་སྐྱེལ་མཁན་གྱི་ཉེ་གནས་གཅིག་ལས་མེད་པ་མཛད། གཟིམ་ཁང་ལ་བུག་སྒོ་མཛད་ནས། མཉམ་བཞག་ཏུ་སོར་བསམ་གྱི་ཏིང་ངེ་འཛིན་ལ་མཉམ་པར་འཇོག་པ་དང་། སྲོག་རྩོལ་གྱི་རྡོར་བཟླས་ལ་རྩལ་དུ་འདོན་པ་དང་། རྗེས་ཐོབ་ཏུ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་ལ་འབད་པས། ཟླ་བ་གསུམ་སོང་བའི་དུས།
སྔར་གྱི་གསེར་སྐུ་དེ་ཐུགས་ཀར་བཅུག་པ་རྨིས། ཟླ་བ་བཞི་ཙམ་སོང་བའི་ནུབ་གཅིག་རྣལ་ལམ་དུ། དབུས་ཕྱོགས་ནས་འོངས་པ་ཡིན་ཟེར་བའི་བཙུན་པའི་གཟུགས་ཅན་གཉིས་ན་རེ། ངེད་གཉིས་ལ་མཇལ་ཁ་ཞུ། ཞུ་ཡིག་རྟེན་བཅས་ཀྱང་འབུལ་རྒྱུ་ཡོད་ཟེར། ངེད་མཚམས་དམ་པར་ཡོད་པས་འཕྲད་སྟབས་མི་བདེ། ཡི་གེ་རྟེན་བཅས་བསྲིངས་པས་ཆོག་གསུངས་པས། ཡི་གེ་རྒྱ་མ་ཁྲབ་བཟང་པོ་གཅིག རལ་གྲི་དང་བཅས་པ་བསྐུར་བྱུང་བས། ཡི་གེ་དེ་ཀློག་པའི་ནང་ན།
བླ་མ་དཀོན་མཆོག་བཟང་པོ་དགོངས་སུ་གསོལ། སྔོན་ཆད་བག་མེད་པའི་དབང་གིས་ལུས་ངག་ཡིད་གསུམ་གྱི་སྒོ་ནས། བགྱི་བར་མི་འོས་པའི་ལས་བྱས་པ་མཐོལ་ལོ་བཤགས། སླན་ཆད་རྗེས་སུ་བཟུང་དུ་གསོལ། ཁྲབ་བཟང་པོ་འདི་དང་རལ་གྲི་ངར་མ་འདི་ཡང་ཁྱེད་རང་ལ་མཁོ་བར་འདུག་པས་འབུལ་བ་ལགས་ཟེར་བ་འདུག ཆོས་ཉིད་བསྒོམ་པ་དང་། བྱམས་སྙིང་རྗེ་བསྒོམ་པ་མ་གཏོགས་པའི་མཐུ་གཏད་བཟློག་པའི་ཐབས་གཞན་ཅི་ཡང་མ་བྱས་ཏེ། དེ་ནས་རིང་པོར་མ་ལོན་པར་ཁོང་རང་གཤེགས་དུས། མཐུ་དེ་ཕར་ལོག་པ་ཡིན་པ་འདྲ་སྙམ་པ་བྱུང་གསུངས་སོ། ། དོན་དེ་ཡང་མདོ་སྡུད་པ་ལས།
གང་གཱའི་ཀླུང་མཉམ་ཞིང་ན་སེམས་ཅན་ཇི་སྙེད་མ་ལུས་པ། ། དེ་ཀུན་ཡོངས་སུ་བརྟགས་པ་བཟུང་སྟེ་བདུད་གྱུར་ལ། ། བ་སྤུ་ཉག་རེ་ལས་ནི་དེ་སྙེད་སྤྲུལ་བྱས་ཀྱང་། ། དེ་དག་ཀུན་གྱིས་མཁས་ལ་བར་ཆད་བྱ་མི་ནུས། ། རྒྱུ་རྣམས་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། ། བདུད་བཞིས་ཐུབ་པར་དཀའ་ཞིང་སྐྱོད་པར་མི་ནུས་ཏེ། ། སྟོང་པར་གནས་དང་སེམས་ཅན་ཡོངས་སུ་མི་སྟོང་དང་། ། ཇི་སྐད་སྨྲས་བཞིན་བྱེད་དང་བདེ་གཤེགས་བྱིན་རླབས་ཅན། ། ཞེས་བཤད་པ་ལྟར་རོ། ། ཐབས་ཤེས་ཟུང་འབྲེལ་གོ་མཚོན་གྱིས། །
བདུད་དམག་བྱེ་བའི་གཡུལ་ལས་རྒྱལ། ། སླར་ཡང་བརྩེ་བས་རྗེས་སུ་བཟུང་། ། འཇམ་དབྱངས་དཔའ་བོ་དེ་ལ་འདུད། ། ཅེས་སོ། ། དུས་ཕྱིས་གདུལ་བྱ་རྣམས་ལའང་། སྲུང་འཁོར་གྱི་གཙོ་བོ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་འདི་ཡིན་པས། འདི་ལ་འབད་དགོས་གསུངས། ཚེ་བསྒྲུབ་ཀྱི་གཙོ་བོ་ཡང་རྡོར་བཟླས་ཟབ་མོ་འདི་ཡིན་ཏེ། ཁོ་བོ་ཡང་དེ་དུས་རླུང་ལྟས་ལོག་ནས་འཆི་ལྟས་ཤར་བའི་ཚེ། རྡོར་བཟླས་བགྱིས་པས་དེང་སང་བར།
མགོ་རིལ་ལེ་ལུས་པ་འདི་ལགས་གསུངས་སོ། ། དོན་དེ་ཡང་དུས་ཞབས་སྙན་རྒྱུད་ལས། སྒྲུབ་པོས་སྒྲ་དང་བྲལ་བ་ཡིས། ། འབུམ་བཟླས་ཚར་བའི་རྗེས་སུ་ནི། ། ཚེ་ཟད་པ་ཡང་ལོ་ལྔ་རུ། ། འཚོ་བ་འདི་ལ་ཐེ་ཚོམ་མེད། ། ཅེས་གསུངས་སོ། ། དེ་དག་གི་གནས་སྐབས་སུ། སྡེ་པ་ཆེན་པོ་ནས་སྐུ་ཆས་གནང་དུས། ཤ་ཁོག་རྐམ་རློན་མང་པོ་གནང་གི་འདུག་པ་དང་།
གཞན་གང་ཟག་སོ་སོས་གདན་གནོན་ཞུ་བའི་དུས་སུའང་ཤ་ལ་ལོངས་སྤྱོད་པ་ལ་ཐུགས་འབྱུང་བ་དང་། ཐེག་དམན་གྱི་སྡེ་སྣོད་དུ། སྟོད་འདུལ་གསུང་དུས། དགེ་སློང་གྱི་ཁྲིམས་ཉིས་བརྒྱ་ལྔ་བཅུ་རྩ་གཉིས་གསུངས་ནས། སྨད་འདུལ་ལ་དགེ་སློང་གི་ཤ་ཟོས་ན་ལྟུང་བ་འབྱུང་བའི་ལྟུང་བྱེད་ཅིག་བསྣན་ནས། ཁྲིམས་ཉིས་བརྒྱ་ལྔ་བཅུ་རྩ་གསུམ་གསུངས་འདུག་པ་དང་། ཐེག་དམན་གྱི་དབང་དུ་བྱས་ན། ཤ་ནི་ཁུ་ཁྲག་ལ་སོགས་པའི་རྫས་སུམ་ཅུ་རྩ་གཉིས་ལས་བྱུང་བས། བདག་ཉིད་གཙང་བར་འདོད་པས་ཤ་བཟར་མི་རུང་། ཐེག་པ་ཆེན་པོའི་དབང་དུ་བགྱིས་ན།
མཁའ་མཉམ་སེམས་ཅན་ཐམས་ཅད་དྲིན་ཅན་གྱི་ཕ་མ་ཤ་སྟག་ཏུ་བཤད་པས། བདག་ཉིད་སྙིང་རྗེ་སྒོམ་པར་འདོད་པས། ཕ་མའི་ཤ་བཟར་མི་རུང་། གསང་སྔགས་བླ་མེད་དུ། སེམས་ཅན་ཐམས་ཅད་ཡི་དམ་གྱི་ལྷར་གསུངས་པས། བདག་ཉིད་ཡི་དམ་གྱི་ཤ་བཟར་མི་རུང་། ཁྱད་པར་དུ་རང་ཉིད་ཐེག་པ་ཆེན་པོ་བར་ཁས་བླངས་ནས་ཤ་བག་ཡངས་སུ་ཟ་བ་འདི་ཆེས་ཤིན་ཏུ་མི་འཐད་དེ། ལང་ཀར་གཤེགས་པའི་མདོར། ཤ་ཡི་ཕྱིར་དུ་སེམས་ཅན་གསོད། ། བཟའ་བའི་ཕྱིར་དུ་མཆོད་སྦྱིན་བྱེད། །
དེ་དག་གཉིས་ཀ་སྡིག་འདུན་ཅན། ། ངུ་འབོད་བྱེད་ལ་སོགས་པར་འཚེད། ། ཅེས་དང་། མྱང་འདས་ཆེན་མོ་དང་། སོར་འཕྲེང་ཅན་གྱི་མདོ་དང་། སྤྲིན་ཆེན་སྙིང་པོའི་མདོ་སོགས་ལས་ལེགས་པར་བཀག་འདུག་པ་དང་། གསང་སྔགས་ཀྱི་རྒྱུད་སྡེ་རྣམས་སུ་ཡང་། ཤ་ལ་སོགས་པ་བཟའ་མི་བྱ། ། ཞེས་སོགས་བཀག་འདུག་པ། ཇི་སྐད་བཤད་པའི་དོན།
སྡོམ་གསུམ་རབ་དབྱེར། ཐེག་པ་ཆེ་ལ་ཤ་རྣམས་བཀག ། ཟོས་ན་ངན་འགྲོའི་རྒྱུ་རུ་གསུངས། ། ཞེས་སོགས་དཔང་དུ་བྱས་ནས། ཤ་མི་གསོལ་བའི་དམ་བཅའ་བརྟན་པོ་མཛད་དོ། ། ལོ་གཉིས་གསུམ་གྱི་བར་དགོངས་པ་བཞིན་བྱུང་དུས། ཆོས་རྗེ་ཕྱོགས་ལས་རྣམ་རྒྱལ་བ་ཉང་སྟོད་དུ་ཕེབས། གསང་སྔགས་ཀྱི་དབང་བསྐུར་མང་པོ་གསན་དུས། ཆོས་རྗེའི་ཞལ་ནས། རང་རེ་གསང་སྔགས་པ་བྱ་བ་ཤ་སོགས་བདུད་རྩིར་བསྒྱུར་ནས་ལུས་གསོས་ནས།
སེམས་ཅན་གྱི་དོན་བྱས་ན་ཚོགས་ཆེ་བས། ད་ཕྱིན་ཆད་ཤ་གསོལ་དགོས་གསུང་ནའང་། བདག་ཉིད་ཆེན་པོས། སྦྱིན་བདག་ཆེན་པོ་ཡང་ཤ་གསོལ་བ་ལ་ཐུགས་མི་དགེས་པ་གཅིག་བདོག་ལགས་པས། རེ་ཤིག་ཤ་གང་ཆོད་ཅིག་གྱིས་ལགས་ཞུས་པས། ཆོས་རྗེའི་ཞལ་ནས། སྡེ་པ་ལ་ངེད་ཀྱི་དོགས་འགྲོལ་གསུངས་ནས། སྡེ་པར་ཞལ་ཏ་གནང་ངོ་། ། སང་ཉིན་སྡེ་པ་ནས་ཤ་གསོལ་དགོས་གསུངས་ནས་ཤ་ཁོག་སྐམ་རློན་དྲུག་གི་གནང་སྦྱིན་དང་བཅས་པ་བྱུང་བས། ཕྱིས་ཤ་བཟའ་དགོས་པ་བྱུང་བ་འདི་ལེགས་སོ་བསམ་པ་ནི་མི་བདོག་གསུངས་སོ། །
ཡང་དམ་ཆོས་འདུལ་བ་ནས། རྩ་བ་བཞི་མ་གཏོགས། བསླབ་པའི་གཞི་ཕལ་ཆེར་ནད་པ་ལ་གནང་ནའང་ཆང་ནི་གནང་བའི་སྐབས་མེད་དེ། མདོར་རྩར། ནད་པས་ཆང་ནི་རྩ་མཆོག་གིས་ཀྱང་མི་བཏུང་ངོ་། ། ཞེས་དང་། དེའི་རྒྱ་ཆེར་འགྲེལ་དུ། དགེ་བསྙེན་ཡན་ཆད་ཐམས་ཅད་ཀྱིས་མི་བཏུང་མི་བླུག་གོ ། ཞེས། རང་གི་འཐུང་བ་ལྟ་སྨོས་ཅི་དགོས་ཏེ།
གཞན་ལའང་མི་བླུག་པར་བཤད་པས་སོ། ། རིན་ཆེན་ཕྲེང་བར། ཆང་འཐུང་བས་ནི་བློ་འཁྲུལ་ཞིང་། ། དོན་ཡལ་ནོར་ཡང་མཛད་པར་འགྱུར། ། ཞེས་དང་། གཞན་ཡང་ཐེག་ཆེན་གྱི་མདོ་དང་རྒྱུད་སྡེ་རྣམས་སུ་ནི་ཤིན་ཏུ་ཡང་བཀག་པས་ཆང་ལ་བཅས་པ་ཤིན་ཏུ་དམ་པར་མཛད་ཅིང་། གསང་སྔགས་ཟབ་མོའི་ནང་མཆོད་ཀྱི་སྐབས་སུ། ལྗགས་ཐོག་ཏུ་ཅུང་ཟད་མྱང་བ་མ་གཏོགས། ཧུབ་ཏུ་ལོང་བ་གསོལ་མི་སྲིད་དོ། ། དེས་ན་ཤ་ཆང་བུད་མེད་གསུམ་ཉེས་པ་ཤིན་ཏུ་ཆེ་བས།
བདག་གི་རྗེས་འཇུག་རྣམས་ཀྱིས་ཀྱང་འབད་པས་སྤངས་དགོས་ཅེས་པའི་བརྡར། ཉེས་གསུམ་སྤོང་བའི་བསྟན་བཅོས་ཀྱང་མཛད་དོ། ། ཉེས་པ་ཀུན་གྱི་རྩ་བ་ཆང་དང་ནི། ། སྙིང་རྗེ་གཙང་སྦྲ་ལ་གནོད་ཕ་མའི་ཤ། ། ཐར་པའི་སྲོག་རྩ་གཅོད་པའི་བུད་མེད་གསུམ། ། འདི་གསུམ་ཆོས་པ་ཀུན་གྱིས་སྤོངས་ཤིག་གསུངས། ། བསྟན་བཅོས་མཛད་པ་དེ་ལ་གུས་ཕྱག་འཚལ། ། ཞེས་སོགས། གཞན་ཡང་དེའི་སྐབས་སུ། རྐང་བཞི་སྤོང་བར་ཡང་མཛད་དེ། །
ཐོག་མེད་དུས་ནས་ཕན་བཏགས་པས། ། དྲིན་ལན་བཅལ་བས་མི་ཁྱེར་བའི། ། ཕ་མ་བྲན་དུ་མི་བསྐུལ་བར། ། རང་གིས་རྐང་པས་འགྲོ་ཞེས་གསུངས། ། འོན་ཀྱང་། སྡེ་བདག་ཆེན་པོ་གཉིས་ཀྱི་བླ་མར་གྱུར་པས། ཞབས་ཐང་དུ་ཕེབས་པ་འདི་མི་མཛེས་དགོངས་ནས། ཕྱོགས་ཕྱོགས་གཉིས་ནས་ཞུ་བ་ནན་གྱིས་ཕུལ་བ་ལ་བརྟེན་ནས། ལོ་གསུམ་མ་གཏོགས། རྟ་ལ་འཛེག་དགོས་པ་འདི་ཡང་ལེགས་བསམ་པ་མེད་གསུངས་སོ། །
ཡང་ཀླུ་སྒྲུབ་སྙིང་པོའི་ཞལ་སྔ་ནས། དགེ་སློང་གནས་ལ་དབང་བྱེད་བདག་པོ་དང་། ། དགེ་བསྐོས་ཙམ་སྦྱོར་བ་དང་དམ་བཞག་པ། ། གང་ཟག་ལས་བྱེད་རྣམས་སུ་བདག་མ་སྐྱེ། ། ཞེས་དང་། དགེ་བའི་བཤེས་གཉེན་ཕུ་ཆུང་བའི་ཞལ་ནས། བདག་གིས་མཁན་པོ་མ་བྱས་ཏེ། ། ངན་སོང་དུ་མི་སྐྱེ་ལ་རེ། ། དབང་མ་བསྐུར་ཏེ་ངན་སོང་དུ་མི་སྐྱེ་ལ་རེ། སྒྲུབ་ཐབས་མ་བཤད་དེ་ངན་སོང་དུ་མི་སྐྱེ་ལ་རེ།
གཉེར་མ་བཟུང་སྟེ་ངན་སོང་དུ་མི་སྐྱེ་ལ་རེ། ཞེས་གསུངས་འདུག་པ་ལ། བདག་ལ་ནི་དེ་ཐམས་ཅད་ཆ་མཐུན་ཏེ་བྱེད་དགོས་པར་འདུག སངས་རྒྱས་ཀྱི་བསྟན་པ་བཤད་སྒྲུབ་གཉིས་ཀྱི་སྒོ་ནས་འཛིན་དགོས་པ་ལ། གཞན་དབང་དུ་སོང་ནས་འཆད་ཉན་ཕུ་ཐག་པ་གཅིག་ཡང་མི་ཡོང་པར་འདུག་ཅིང་། སྒྲུབ་པ་རྩེ་གཅིག་པ་ཡང་དཀའ་བར་འདུག་པས། བླ་བྲང་གི་ཁུར་འདི་བཞག་ལ། དེ་གཉིས་གང་རུང་གཅིག་བྱེད་དགོས་དགོངས་ནས་ཞུ་བ་རིམ་ཅན་དུ་ཕུལ་བ་ལགས་ནའང་མ་བཞེས་གསུངས་སོ། ། ལ་ལ་དག་ནི་ནན་གྱིས་མཚང་། ། ཁ་ཅིག་སྨོན་པའི་གནས་སུ་བྱེད། །
དམ་པ་ཁྱོད་ལ་ཞེན་པ་མེད། ། གསེར་དང་བོང་པ་མཉམ་ལ་འདུད། ། ཅེས་སོ། ། ཡང་དེའི་ཚེ། བདག་ཆེན་ཆོས་རྒྱལ་ཆེན་པོས། ལྷག་བསམ་རྣམ་དག་གི་ཀུན་ནས་བསླངས་ཏེ། དཔལ་ལྡན་ས་སྐྱ། གསང་ཕུ་ནེའུ་ཐོག་རྣམས་ཀྱིས་ཐོག་དྲངས་པའི་དབུས་གཙང་གི་ཆོས་སྡེ་ཆེན་པོ་རྣམས་སུ། གྲྭ་སྐོར་ཆེན་མོ་ལ། བཀའ་བཅུ་པ་བརྒྱ་ཕྲག་གཅིག་རྫོང་བར་བཞེད་ནས།
ཆོས་སྡེའི་གྲྭ་ཚང་སོ་སོ་ནས། དགེ་བཤེས་བློ་གསལ་བ་རྣམས་བཏུས་ནས། བདག་རྐྱེན་སྦྱར། གྲྭ་སྐོར་བ་རྣམས་ཀྱི་པོ་ཏི་སྦྲེལ་བའི་གསུང་ཆོས་ཀྱང་ཞལ་སྔ་ནས་གནང་བ་དགོས་པའི་ཞལ་ཏ་ཞུས་ཏེ། དབེན་གནས་ཆེན་པོ་རི་ཁྲོད་དགའ་ལྡན་དུ། མདོ་ལང་ཀར་གཤེགས་པ་དང་། དཀའ་ཆེན་བཞིས་ཐོག་དྲངས་པའི་པོ་ཏི་མང་པོའི་འཆད་ཉན་མཛད་པའི་དུས། ལྷའི་བུ་རྣམས་ཀྱིས་མེ་ཏོག་གི་ཆར་ཕབ་ཏེ། བར་སྣང་ལ་ཚིགས་བཅད་གསུངས་པ་ནི། ཆོས་མངོན་ཤེས་བྱའི་རྒྱ་མཚོའི་ཕ་རོལ་སོན། །
འདུལ་བ་བདུད་རྩིའི་སྙིང་པོས་ཤེས་རབ་རྒྱས། ། མདོ་སྡེ་ཟ་མ་ཏོག་གི་རྒྱན་གྱིས་མཛེས། ། ཨ་ལ་ལའོ་དེང་སང་འདི་ན་གདའ། ། ཞེས་ཟེར་རོ། ། མཁྱེན་རབ་ཤེས་བྱའི་བྱ་ལམ་ཡངས་པར་ནི། ། ཐུགས་རྗེའི་ཆུ་འཛིན་དཔག་མེད་འཁྲིགས་པ་ལས། ། ལུང་དང་རིག་པའི་འབྲུག་སྒྲ་ཟབ་མོ་ཡིས། ། ལེགས་བཤད་ཆར་ཆེན་བསིལ་བསིལ་འབེབས་པའི་ཚེ། ། བསྟན་པའི་སྦྱིན་བདག་ཆེན་པོས་བདག་རྐྱེན་སྦྱར། ། བསྟན་ལ་དགའ་བའི་ལྷ་རྣམས་མེ་ཏོག་འཐོར། །
བསྟན་པ་པད་མོའི་ཚལ་རབ་རྒྱས་པར་མཛད། ། བསྟན་འཛིན་བུང་བའི་ཚོགས་རྣམས་དར་དིར་སྒྲོག ། བསྟན་པའི་བདག་པོ་དེ་ལ་གུས་ཕྱག་འཚལ། ། ཚུལ་ཁྲིམས་རྒྱ་མཚོ་ལ་གནས་ཡོན་ཏན་གྱི། ། རིན་ཆེན་རྒྱན་སྤྲས་བདེན་གཉིས་རོ་འཛིན་གྱིས། ། ལེགས་བཤད་ཕུད་སྒྲའི་སྒྲ་དབྱངས་སྒྲོག་མཛད་པའི། ། འཇམ་དབྱངས་ཀླུའི་དབང་པོ་དེ་ལ་འདུད། ། དལ་འབྱོར་གྲུབ་ཆེན་ཡོན་ཏན་ནོར་གྱིས་གཏམས། ། འཕྲིན་ལས་རྣམ་བཞིའི་སྐྱ་བ་རབ་བསྐྱོད་དེ། ། འགྲོ་རྣམས་སྲིད་པའི་མཚོ་ལས་སྒྲོལ་མཛད་པའི། །
འཇམ་དབྱངས་དེད་དཔོན་དབང་པོ་དེ་ལ་འདུད། ། ཅེས་སོ། ། ཡང་བསྟན་བསྲུང་ཆེན་པོ་དཔལ་ལྡན་ཞལ་བཞི་པ་ལ་སོགས་པའི་ཆོས་སྐྱོང་བསྲུང་མ་བྲན་བཞིན་དུ་འཁོལ་བར་མཛད་པའི་བླ་མ་ཡང་རྩེ་བར་གྲགས་པའི་ཐུགས་དམ་པ་ཆེན་པོ་དེ། རི་ཁྲོད་དགའ་ལྡན་དུ་ཐུགས་དམ་ལ་བཞུགས་པའི་ནུབ་ཅིག་གི་ཚེ། བྲམ་ཟེ་ཆེན་པོ་གཅིག སྒྲུབ་པ་ཀུན་དགའ་ཆོས་བཟང་བྱ་བ། ཁོང་པ་རང་གི་སློབ་མ་གཅིག་ཡོད་པའི་ཁང་པ་ལ་ཁྱེལ་བྱས། བླ་མ་པ་རང་གི་གཟིམ་ཁང་ལ་མི་རྐང་གི་གླིང་བུའི་བཏེགས་བཅོལ་ཏེ། དེའི་ནང་ན་མར། བླ་མ་མཁན་ཆེན་དཀོན་མཆོག་བཟང་པོ་འདི།
རྗེ་བཙུན་ས་ཆེན་ཀུན་དགའ་སྙིང་པོའི་རྣམ་སྤྲུལ་ཡིན། ད་རིང་པོར་མི་ཐོགས་པར། རྩེ་ཆེན་ཆོས་སྡེའི་མཁན་ཐོག་ཏུ་ཕེབས་པར་འགྱུར་ཞེས་ལུང་བསྟན་པ། ཁོང་པས་ཀུན་ཏུ་བསྒྲགས། དེ་དུས། ཆོས་སྡེ། དཔལ་འཁོར་སྡེ་ཆེན་གྱི་ཆོས་དཔོན་མཛད་པ་མ་གཏོགས་རྩེ་ཆེན་དུ་ཕེབས་པའི་བགྲོས་པ་ཡང་མེད་པས། ཐམས་ཅད་བདེན་པར་མི་འཛིན། དུས་ཕྱིས་དེ་ལྟར་དུ་གྱུར་པས། ཡིད་ཆེས་པར་གྱུར་ཏོ། །
བསྟན་སྲུང་ཆེན་པོ་མཧཱ་ཀ་ལ་ཡིས། ། རྗེ་བཙུན་འདི་ཉིད་བླ་མ་ས་ཆེན་ཞེས། ། དེང་སང་ཤར་དགའ་བ་ཡི་ཉི་མ་ཤར། ། འཇམ་དབྱངས་ཀུན་དགའ་སྙིང་པོ་དེ་ལ་འདུད། ། ཅེས་སོ། ། ཡང་དམ་པ་འདི་ཉིད་རི་ཁྲོད་ཆེན་པོ་ཇོ་ནང་དུ་གདན་སར་ཕེབས་དུས། སྔ་ཉིན་ནས་ཆོས་སྐྱོང་ཆེ་ཆུང་སོགས་ཆོས་སྐྱོང་མང་པོ་དཔལ་འཁོར་སྡེ་ཆེན་ནས། སྟོད་ཕྱོགས་འདི་ལ་འབྱོན་གྱི་འདུག་པ་བླ་མ་ཡང་རྩེ་བའི་རྣལ་ལམ་དུ་བྱུང་བས། ཉེ་གནས་ལ་དེ་རིང་དཔལ་འཁོར་སྡེ་ཆེན་ལ་ཕྱིན་པ་ལ་སྐད་ཆ་བཤད་རྒྱུ་ཅི་ཡོད་གསུངས་པས། གཞན་ཆེར་མི་གདའ།
ཆོས་རྗེ་རིན་པོ་ཆེ་ཇོ་ནང་བཞེས་སུ་ཕེབས་པའི་གྲབས་ཡུལ་འདུག་ཟེར། ཞུས་པས། དེ་ཙམ་ཀ་ཡིན་ལ་ཐང་གསུངས། ཇོ་ནང་ནས་ཕེབས་དུས། ཆོས་སྐྱོང་རྣམས་ཞག་གཅིག་གི་སྔོན་ལ་བྱོན་བྱུང་བ་རྨིས་བ་དང་། གཞན་ཡང་དཀྱིལ་མཁར། སྣང་ཕུ་སོགས་ལ་ཆོས་བར་ལ་གང་ཕེབས་པའི་གནས་དེར་ཆོས་སྐྱོང་རྣམས་སྔ་ཕར་ལ་ཕེབས་ཀྱི་འདུག་པའི་རྣལ་ལམ་རྒྱུན་དུ་ཡོང་བ་འདི། རང་རེའི་བླ་མ་འདི་ཉིད་ཆོས་སྐྱོང་ལ་ལྷག་པར་མངའ་བརྙེས་པ་གཅིག་ཡིན་པར་འདུག དཔེར་ན་མི་ལ་རས་པ་བཞིན་ཞེས་གསུངས་སོ། ། ཞལ་སྔ་ནས་ཀྱི་རྣལ་ལམ་དུ་ཡང་།
ཆོས་སྡེ་གོང་འོག་གཉིས་ལ་འབྱོན་བཞུད་མཛད་དུས། དཔལ་ལྡན་ཞལ་བཞི་པ་འདིས་བསུ་བ་དང་། སེར་འཕྲེང་གི་རྣམ་པ་རྒྱུན་དུ་བྱེད་པ་གཅིག་འདུག་གསུངས་སོ། ། ཡང་ལན་གཅིག དྲུང་ཡང་རྩེ་བས། དཔལ་འཁོར་སྡེ་ཆེན་གྱི་བླ་བྲང་དཀར་པོ་ན། ཞལ་སྔ་ནས་ཀྱི་སྐུ་རིམ་གྱི་དགུ་གཏོར་གཅིག་མཛད་དུས། རྣམ་སྲས་གླིང་ནས་ཀྱི་གཏོར་ཁ་བསོ་བའི་ཆས་རྣམས་ཁྱེར་བྱུང་བས། དྲུང་ཡང་རྩེ་བ་ན་རེ། ཁོང་སྡེ་པ་ཆེན་པོའི་བློན་ཆེན་གཞན་དང་མི་འདྲ་བ་ཡིན་པས།
བཟབ་ཡང་དག་ཅིག་སོས་ཤིག་ཅེས་ཉེ་གནས་ལ་བསྐུལ་ཞིང་། ཉེ་གནས་ཀྱིས་ཀྱང་དེ་བཞིན་དུ་བགྱིས་པས། ས་སྲོས་མཚམས་སུ། ཉེ་གནས་ཀྱི་མིང་ནས་བོས་ནས་ཉེང་གྱིས་ཟེར། ཉེ་གནས་ཀྱིས་སྒོ་ཕྱེ་ནས་ལྟར་ཕྱིན་པས། མི་ནག་པོ་ཨམ་གཙིགས་བསྡམས་པ་གཅིག་གིས། འགྲམ་པ་ལ་ལྕག་ཟེར་བ་གཅིག་བརྒྱབ་ནས། ཚོགས་འདྲེས་པ་དང་སྤྱོད་ཡུལ་གཅིག་ཏུ་གྱུར་པ་མ་ཐོས་སམ་ཟེར། དེ་རྗེས་འགྲམ་པ་ཚ་ལྕུག་ལྕུག་སྐྲངས་བྱུང་དུས། བྲེད་ཐབས་སུ་བླ་མའི་སྐུ་མདུན་དུ་ཕྱིན་ནས་རྒྱུ་མཚན་བསྙད་པས།
བླ་མའི་ཞལ་ནས། རྣམ་སྲས་གླིང་པ་འདི། ཞལ་སྔ་ནས་ལ་མི་མོས་ཟེར་བ་བདེན་ཚོད་དུ་འདུག་པ། ད་ཆོས་སྐྱོང་ལ་བཤགས་པ་འབུལ་བ་ལས་ཐབས་གཞན་མེད་གསུངས་ནས། དེ་འཕྲལ་དུ་བཤགས་པ་ཕུལ་ལོ། ། སང་སྔ་དྲོ་གཟིགས་པའི་དུས། ཁ་སང་གི་གཏོར་ཁ་གསོས་པའི་འཐེབ་སྐྱུ། འཛུགས་ཀྱི་དམར་རྒྱན་དང་བཅས་པ། ས་ལ་ཕབ་བཞག་འདུག་པའི་སྟེང་ན་ལ་འབུ་ཤིག་ཤིག་འདུག་པ། སྐྱི་གཡའ་བ་བྱུང་གསུངས་སོ། །
ནག་ཕྱོགས་བདུད་རིགས་རྩད་ནས་འཇོམས། ། དཀར་ཕྱོགས་བརྩེ་བས་རྗེས་འཛིན་པའི། ། ཆོས་སྐྱོང་སྲུང་མ་ལུས་དང་ནི། ། གྲིབ་མ་བཞིན་དུ་འགྲོགས་ལ་འདུད། ། ཅེས་སོ། ། ཡང་། དྲུང་ཡང་རྩེ་བ་བླ་བྲང་དཀར་པོ་ན་གཏོར་སྒྲུབ་ལ་བཞུགས་དུས། ཐུགས་དམ་ཀྱི་སྐབས་སུ་ཉིན་མོ་རྣལ་བཟི་བ་གཅིག་གི་རྣལ་ལམ་དུ། རྩེ་ཡར་མར་གྱི་བྲག་འདིར། པཎ་ཞྭ་རྩེ་རིང་གྱོན་པ།
བཙུན་པའི་གཟུགས་ཅན་མདོག་སྐྱ་བ་བོང་གེ་ཤིན་ཏུ་ཆེ་བ་གཅིག་གིས། མཆན་ཁུང་འོག་ནས་རྐྱལ་པ་གཅིག་གི་ནང་ནས་ཐལ་བ་སྙིམ་པ་གང་བསྟོད་ཕྱོགས་ལ་གཏོར་ནས། ཐལ་མོ་གཅིག་བསྡབས་པས། སྟོད་ཕྱོགས་ཀྱི་ས་སྲོས་སོ། ། སྨད་ཕྱོགས་ལ་གཏོར་ནས་ཐལ་མོ་བསྡབས་པས། སྨད་ཕྱོགས་ཀྱི་ས་ནག་ཐུམ་སྟེ་སོང་ནས། འགྲུལ་པ་རྣམས་ཀྱིས་ལམ་མ་རྙེད་པ་འཐོམས་འདུག་པའི་སྐབས་སུ། རྗེ་བཙུན་འདི་ཉིད་ས་དེར་ཕེབས་བྱུང་ནས། སྟོད་ཕྱོགས་ལ་སྡིགས་མཛུབ་མཛད་དེ་སྐུ་ཆོས་གཡབ་པས། སྟོད་ཕྱོགས་ལ་ཉི་མ་ཤར་ནས་མུན་པ་རྣམས་བསལ།
སྨད་ཕྱོགས་ལའང་དེ་བཞིན་མཛད་པས། སྨད་ཕྱོགས་ཀྱི་མུན་པ་བསལ་ཏེ་ཉི་མ་ཤར་དུས། འགྲུལ་པ་རྣམས་སྐྱབས་སུ་འགྲོ་བའི་སྒྲ་སྐད་དིར་རི་རི་ལམ་ལ་ཞུགས་བྱུང་བ་རྨིས་པའི་རྒྱུ་མཚན། དེ་འཕྲལ་དུ་སྐུ་དྲུང་དུ་ཕུལ་ལོ། ། བདུད་རིགས་བར་ཆད་འབྱུང་པོའི་ཚོགས། ། མི་ཤེས་མུན་ནག་སྤྲིན་དུམ་འཐིབས། ། མཁྱེན་བརྩེ་འཕྲིན་ལས་འོད་སྟོང་ཅན། ། བར་ཆད་མུན་སེལ་ཁྱོད་ལ་འདུད། ། འགྲུལ་པ་རྣམས་ཀྱི་སྐྱབས་གཞན་དག ། སྤངས་ནས་ཁྱོད་ཉིད་གཅིག་པོ་ལ། །
སྐྱབས་འགྲོའི་སྒྲ་སྐད་དིར་རི་རི། ། ཐར་པའི་ལམ་མཆོག་གསལ་ལ་ལ། ། ཕན་བདེའི་སྐྱིད་ཚལ་རབ་ཏུ་རྒྱས། ། དམ་ཆོས་སྦྲང་རྩི་འདོད་པ་ཡི། གདུལ་བྱའི་བུང་བ་སྒོ་རོ་རོ། ། ཉམས་དབྱངས་གླུ་སྐད་ཚེར་རེ་རེ། ། ཞེས་དང་། ཚོགས་གཉིས་ཤར་རིའི་རྩེ་ནས་ལེགས་འོངས་ཤིང་། ། ལེགས་བཤད་འོད་ཟེར་འབུམ་ཕྲག་རབ་འཕྲོས་པས། ། སངས་རྒྱས་བསྟན་པ་ཉིན་མོར་བྱེད་པའི་དཔལ། །
འཇམ་དབྱངས་སྨྲ་བའི་ཉི་མ་དེ་ལ་འདུད། ། ཅེས་སོ། ། ཡང་དེའི་ཚེ་ལས་སྟོད་བྱང་པས་ཤར་དགའ་བའི་ཕྱོགས་ལ་གཏོར་མ་ལ་སོགས་དྲག་ལས་བྱས་ཀྱང་། འདིར་གནོད་པའི་མཚན་མ་ཙམ་ཡང་མ་བྱུང་དུས། བདག་པོ་རྣམ་རྒྱལ་གྲགས་པའི་སློབ་མ་རྣམས་ཀྱིས་བདག་ཆེན་ལ་ཞུས་པ། རང་རེའི་གཏོར་མ་འདི་གཞན་གང་ལའང་ནུས་པ་ཆེ་བ་གཅིག་འདུག་པ་ལ། ཤར་དགའ་བ་ལ་ནུས་པ་ཅི་ཡང་མི་འཕྲོད་པ་འདི་ཇི་བཙུག་ལགས། བདག་པོའི་ཞལ་ནས། ངས་རྨི་ལམ་གྱི་བརྟག་པ་བྱས་དུས། ཆོས་རྗེ་དཀོན་མཆོག་བཟང་པོ་ཡིན་ཟེར་བའི་བླ་མ་གཅིག་གི་ཆོས་གོས་ཀྱི་འོག་ན།
ཉང་སྟོད་ཀྱི་རུ་བ་ཡིན་ཟེར་བའི་ལུང་པ་ཕུ་གངས་རི་རོང་ངེ་བ་བྱས་པ་གཅིག་བཅུག་པ་རྨིས་པས། ཁོང་སྐུ་ཁམས་བཟང་རིང་བར་དེ་ཕྱོགས་ལ་ནུས་པ་འཕྲོད་པ་དཀའ་བ་འདྲ་གསུངས་སོ། ། སྲིད་གསུམ་འགྲོ་བ་མ་ལུས་རྣམས། ། ཁྱོད་ཀྱིས་སྡུག་བསྔལ་ལས་བསྐྱབས་ན། ། བདག་སོགས་དངོས་ཀྱི་གདུལ་བྱ་རྣམས། ། ཉེ་བར་འཚེ་ལས་ཅིས་མི་སྐྱོབ། ། ཅེས་སོ། ། མདོ་སྡེ་རྒྱན་ལས། ཉེ་བར་འཚེ་བ་ཐམས་ཅད་དང་། ། ངན་སོང་དང་ནི་འཐབ་མིན་དང་། །
འཇིགས་ཚོགས་ཐེག་པ་དམན་པ་ལས། ། སྐྱོབ་ཕྱིར་སྐྱབས་ཀྱི་དམ་པའོ། ། ཞེས་གསུངས་པ་ལྟར་རོ། ། དེ་དུས་སུ་བདག་གི་ཡོངས་འཛིན་དམ་པ་སེམས་དཔའ་ཆེན་པོ་དཔལ་ལྡན་མགོན་པོ་བས། དཀོན་མཆོག་གསུམ་ཁྱོད་ཁྱོད་ཉིད་དཀོན་མཆོག་གསུམ། ། བཟང་པོའི་ལས་མཛད་མཛད་པ་བཟང་པོ་ཅན། ། མ་ལུས་ལུས་ཅན་ཀུན་གྱི་སྐྱབས་གཅིག་པོ། ། ཀུན་མཁྱེན་མཁྱེན་རབ་དབང་ཕྱུག་ཞབས་ལ་འདུད། ། ཅེས་བསྟོད་དོ། ། དེ་དག་གི་གནས་སྐབས་སུ།
བརྩོན་འགྲུས་ཅན་གྱི་མི་ལ་བར་ཆད་སྡུག ། ཅེས་གསུངས་པ་ལྟར། ཐུགས་རྩོལ་ཆེ་བ་རབ་ཀྱི་མཐར་སོན་པས། ཇ་སོགས་འདོད་ཡོན་གྱི་དབང་དུ་ཡང་མི་འགྲོ། རང་ཕྱོགས་ལ་ཆགས་ཞིང་གཞན་ཕྱོགས་ལ་སྡང་བ་སོགས་ཉོན་མོངས་ཀྱི་དབང་དུ་མི་འགྲོ། ། འཁོར་གྱི་ལོག་སྒྲུབ་སོགས་ལ་ཐུགས་སྐྱོ་བ་མེད་ཅིང་། གོ་འཕང་ཐོབ་པ་སོགས་མཆོག་འཛིན་མེད་པར་ཉིན་ཕྱེད་ཡན་ལ་ཆོས་གསུང་བ། དབང་བསྐུར་བ། རབ་གནས་མཛད་པ་སོགས་ཀྱི་དུས་འདའ་བ་ཡིན་ཞིང་། ཕྱི་མ་རེད་དགོངས་མཚམས་བཅད་ནས་ཐུགས་དམ་ལ་རྩེ་གཅིག་ཏུ་བཞུགས་པ་འདི་ཡང་།
དམ་པ་འདིའི་རྣམ་ཐར་བཟང་པོ་གཅིག་ལགས་ཏེ། རྗེ་བཙུན་བྱམས་པས། བརྩོན་འགྲུས་ལྡན་པ་ལོངས་སྤྱོད་ཀྱིས་ཕམ་པ་མེད། ། བརྩོན་འགྲུས་ལྡན་པ་ཉོན་མོངས་ཀྱིས་ཕམ་པ་མེད། ། བརྩོན་འགྲུས་ལྡན་པ་སྐྱོ་བས་ཕམ་པ་མེད། ། བརྩོན་འགྲུས་ལྡན་པ་ཐོབ་པས་ཕམ་པ་མེད། ། ཅེས་དང་། མདོ་སྡུད་པར། བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། ། ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར།
ཞེས་གསུངས་པ་ལྟར་རོ། ། རྩེ་ཆེན་ཆོས་སྡེའི་གདན་ས་མཛད་ཚུལ་ནི། ལམ་འབྲས་ཀྱི་གསུང་ཆོས་གྲོལ་རྗེས་སུ། རྗེ་གྲུབ་ཆེན་གྱི་ཞལ་ནས། རང་རེ་པ་ངེད་ཀྱི་གདན་ས་འདི་ཡི་ཡང་འོས་སུ་ཡོད་པ་ཡིན་ཏེ། ཇོ་ནང་། དཔལ་འཁོར་སྡེ་ཆེན་བསམ་གླིང་སོགས་ཀྱི་གདན་སའི་ཐུགས་བྲེལ་གྱིས། འདི་མི་ལྕོགས་གསུང་ལགས་སམ། ཞེས་གསུངས་པ་དང་། དམ་པ་འདི་ཉིད་ཀྱི་ཞལ་ནས་བླ་མའི་གདན་ས་ཡིན་པས།
བགྱིས་པས་ཆོག་ལགས་ཅེས་ཞུས་སོ། ། རྗེ་གྲུབ་ཆེན་གྱི་ཞལ་ནས། འོ་ན་ཇ་གྲལ་འདི་ན། དཔོན་མོ་བ་དཔང་པོ་ལ་བཞུགས་པས། ངེད་དེ་ལུགས་བྱེད་དོ་གསུངས་ནས། ཆོས་སྡེ་འདི་ཡི་གདན་ས་བཀོད་པ་དང་། མཛད་པ་གཉིས་ཀ་ཡང་དེ་དུས་ཞལ་གྱིས་བཞེས་སོ། ། དེ་དང་མཐུན་པར་ཕྱིས་སྒྲོལ་མ་ལྷ་ཁང་པ་དང་། དྲུང་ཆེན་ལྷ་པས་བཀའ་བགྲོས་སུ་བསྟུན་ནས། གསོལ་བ་བཏབ་པ་དང་།
ཡི་དམ་གྱི་ལྷ་རྗེ་བཙུན་སྒྲོལ་མ་དང་། མཁའ་འགྲོ་མ་སེང་གེའི་གདོང་པ་ཅན་དང་། དཔལ་མགོན་ཞལ་བཞི་པ་རྣམས་ཀྱིས་མགྲིན་གཅིག་ཏུ། ཁྱོད་འདི་ནས་ནུབ་ཕྱོགས་རི་བོ་རྩེ་དགུར་སོང་ལ། སྒྲུབ་པ་གྱིས་དང་། ཚེ་འདི་ལ་མཆོག་གི་དངོས་གྲུབ་ཐོབ་པར་འགྱུར་རོ་ཞེས་ལུང་བསྟན་པས་རྐྱེན་བྱས་ཏེ། དགུང་ལོ་བཞི་བཅུ་ཞེ་བརྒྱད་པ། ཤིང་མོ་གླང་གི་ལོ་ལ། ཧོར་གྱི་འཇའ་པས་བཅད་པའི་ཆོས་སྡེ་ཆེན་པོ། ཐུབ་བསྟན་རབ་རྒྱས་གླིང་གི་གདན་ས་ཆེན་པོར་ཕྱགས་ཕེབས་སོ། །
ཡི་དམ་མཁའ་འགྲོའི་ཚོགས་ཀྱིས་མགྲིན་གཅིག་ཏུ། ། འདི་ནས་ནུབ་ཕྱོགས་རི་བོ་རྩེ་དགུར་སོང་། ། ཁྱོད་ཀྱིས་མཆོག་གི་དངོས་གྲུབ་ཐོབ་འགྱུར་ཞེས། ། འཇམ་དབྱངས་མཁའ་འགྲོས་ལུང་བསྟན་དེ་ལ་འདུད། ། ཅེས་སོ། ། དེའི་ཚེ། རྩེ་ནུབ་པའི་དཔོན་བློན་རྣམས་དང་། ཆེན་པོ་དགའ་ལྡན་པས་ཐོག་དྲངས། ཆོས་སྡེའི་ཆེ་བགྲེས་རྣམས་ལ་འདི་ལྟར་གསུངས་ཏེ། ཁོ་བོས་གསུང་རབ་དུ་མ་ལ་ལེགས་པར་སྦྱངས་པའི་སྟོབས་ཀྱིས།
དབུས་གཙང་འདིར་གྲྭ་པ་བརྒྱད་བརྒྱ་ཙམ་རེ་ལ། བྱ་བྲལ་འཆད་ཉན་རྣམ་དག་གཅིག་བྱུང་ན་སྙམ་པ་བདོག་ནའང་། སྡེ་པ་ཡར་མར་གྱི་བཀའ་ལུང་ནན་ཆེ་བ་མ་ཐེག་པའི་ཤུགས་ཀྱིས། གདན་ས་རྣམས་ནི་ཁས་བླངས་མོད། འོན་ཀྱང་སྡེ་པ་གོང་འོག་གཉིས་པོ་འདི། རྒྱ་ཞང་མཚུངས་པ་ཡིན་པས། དཔལ་འཁོར་སྡེ་ཆེན་དང་འདྲ་བར། འདིར་ཡང་བསྟན་པ་དར་རྒྱས་སྤེལ་བའི་སླད་དུ། སྔགས་མཚན་ཉིད་ཀྱི་སློབ་དཔོན་སོ་སོའི་བསྐོ་བཞག དེ་རྣམས་ལ་རྟེན་སོ་ཐ་དད་དང་།
བརྒྱ་ཚོ་སོ་སོའི་འབོགས་ཚུལ། དེ་རྣམས་ལ་གྲྭ་ཁྲལ་བསྐུལ་ཚུལ་དང་། ཞབས་ཏོག་སྒྲུབ་ཚུལ། དགེ་འདུན་ཚོགས་པ་སྟོང་ཕྲག་གཅིག་ལ། དབྱར་ཆོས་དགུན་ཆོས་ཟླ་བ་རེ་རེ་ལ། རྩོམ་ཚུལ་ཟླ་བ་རེ་རེའི་གཞི་རྟེན། མཚན་ཉིད་པ་རྣམས་ལ། དགེ་བཤེས་ཡན་ཆད། ལུང་རིགས་ཀྱི་རྒལ་བརྟག་བྱེད་པ་རྣམས་ལ། རྩིས་བཀུར་གྱི་གཞི་རྟེན།
གསང་སྔགས་པ་རྣམས་ལ། ས་ག་ཟླ་བའི་བསྒྲུབ་མཆོད་ཆེན་མོ་ལ་གཞི་རྟེན། སྔར་བས་འབུར་དོད་དང་བཅས་པ་དང་། ཤར་ཕྱོགས་འདིར་ཆོས་སྡེ་གསར་པ་དང་། དགེ་འདུན་སྟོང་ཕྲག་ཤོང་བའི་འདུ་ཁང་གསར་པ། དེའི་ནང་དུ་བརྟེན་གསུམ་བཞེངས་པ། དེའི་སྐོང་ཚངས། དཀོན་གཉེར་གྱི་གཞི་རྟེན་དང་བཅས་པ་འཛུགས་པ་སོགས། མདོར་ན་རྒྱལ་སྲིད་ཀྱི་ཕྱེད་ཙམ། དགེ་ཕྱོགས་སུ་གཏོང་བའི་ངོས་ནས།
དད་པ་སྒོམ་པ་མ་གཏོགས་དགེ་འདུན་གྱི་སྐྱོན་ལ་མི་རྟོགས་པ་ནི། སྦྱིན་བདག་ཆེན་པོ་རྣམས་ཀྱི་མཛད་འཕྲིན་ལགས་པས། ཐུགས་ཡུལ་དུ་འཇོག་འཚལ་བ་ལགས། འདིར་འཚོགས་པའི་དགེ་འདུན་རྣམས་ཀྱིས་ཀྱང་། གཞི་དང་ཚུགས་ལ་བརྟེན་ནས་འཆད་ཉན། ཐོས་བསམ་བསྒོམ་གསུམ། སྦྱིན་བདག་ཆེན་པོའི་སྐུ་རིམ་སོགས་ལ་མི་གཡེལ་བའི་ངོས་ནས། ཐར་པ་དོན་དུ་གཉེར་དགོས་པ་མ་གཏོགས་སྦྱིན་བདག་ལ་འཁང་ར་དང་། སྐྱོན་ལ་མི་རྟོག་པ་ནི་རབ་བྱུང་རྣམས་ཀྱི་མཛད་འཕྲིན་ལགས། དེ་ལྟར་བྱས་ན།
བདག་གིས་བླ་མའི་གདན་ས་བྱས་པ་དོན་ཡོད་ཀྱི། གཞན་དུ་ན། བདག་ཀྱང་བློ་གྲོས་གསལ་ཞིང་བློ་སྣ་ཐུང་བ་དང་། དབེན་པ་ལ་སྤྲོ་ཞིང་། ཐར་པ་དོན་དུ་གཉེར་བ་ལགས་པས། དད་པ་ཆུང་ཞིང་། སེར་སྣ་ཆེ་བའི་སྦྱིན་བདག་ལ་དགོས་པ་མེད་ཅིང་། འདོད་ཡོན་དོན་དུ་གཉེར་ཞིང་། གྲོང་ཡུལ་འགྲིམ་པའི་རབ་བྱུང་ལ་ཡང་དགོས་པ་མེད་གསུངས་སོ། ། དེ་ལྟར་སྦྱིན་བདག་རྣམས་ཀྱིས་ཀྱང་བཀའ་བཞིན་སྒྲུབ་པར་ཁས་བླངས་ནས།
དེང་སང་གི་བར་དུ་ཆོས་སྡེ་ཆེན་པོ་གོང་འོག་གཉིས་པོ་འདི་ཡར་འཕེལ་དུ་སོང་བ་ཡིན་ནོ། ། བརྒྱད་པ་སེམས་ཅན་སྨིན་པར་མཛད་ཚུལ་ནི། ལན་གཅིག་དཀྱིལ་མཁར་དུ། ཆོས་བར་ཆེན་མོ་མཛད་པའི་ཚེ། ཨ་སྨི་འཇུགས་ཀྱི་སྨུ་བདུད་དེ། སྔར་ཆོས་ལ་ཞེ་གནག་པར་ཡོད་ནའང་། རྗེ་འདི་ཉིད་ལ་ཤིན་ཏུ་དད་ནས། ཚོགས་ཆོས་ཆེན་མོ་འཆད་པའི་དུས། སྤྱང་ཀིར་སྤྲུལ་ནས། ཆོས་ར་ལ་ཆོས་བསྐོར་བྱས་ནས།
ཐག་ཉེ་སར་ཁྱི་ཙོག་བྱས། ཆོས་ཉན་གྱི་འདུག་པ། ཆོས་ཉན་པ་ཀུན་གྱིས་མཐོང་བར་བྱུང་། དེ་དུས་དྲུང་ཆེན་ལྷ་པའི་རྣལ་ལམ་དུ། ཁོ་ཁྱེའུ་གཅིག་ཏུ་སྤྲུལ་ནས། ངས་ཀྱང་སྔོན་ཆད་ལས་ངན་བསགས་པའི་དབང་གི་འཁོར་བ་མཐའ་མེད་དུ་འཁྱམས་ནས། སྡུག་བསྔལ་དཔག་མེད་མྱོང་དགོས་བྱུང་། དེང་སང་བླ་མའི་ཆོས་ཉན་པས། ལས་འབྲས་ཀྱི་རྣམ་བཞག་ཅུང་ཟད་གོ་བས། སེམས་ཅན་ལ་གནོད་འཚེའི་བསམ་པ་ཡང་ཆུང་དུ་གཏོང་།
ད་ནས་བཟུང་ནས་ང་ལ་བཙུགས་པའི་གཏོར་སྐུད་འདི་ཡང་ནག་པོ་མ་བྱེད་པར། དཀར་པོ་རེ་མཛོད་ཅེས་ཟེར། དེ་རྗེས་གཏོར་སྐུད་ནག་པོའི་ལོགས་ལ། གཏོར་སྐུ་དཀར་པོ་རེ་བྱེད་ཀྱིན་ཡོད་པ་འདི་ཡིན། དེ་བཞིན་དུ་བསམ་གླིང་དུ་ཆོས་འཁོར་བསྐོར་བའི་ཚེ། ལྷ་ཆེན་བཟང་ར་འདི། མི་དཀར་པོ་གཡུ་རྣ་བཏགས་པ་གཅིག་ཏུ་སྤྲུལ་ནས། རལ་པའི་ཐོར་ཅོག་བཤིག རྗེ་ལ་ཕྱག་བཙལ་སྐོར་བ་བྱས་ནས། དེང་སང་བླ་མས་གདུལ་བྱ་རྣམས་ལ་གང་ལ་གང་འཚམས་ཀྱི་ཆོས་གསུང་བའི་དུས་འདིར།
བདག་ཀྱང་ཆོས་ཉན་ལ་འོང་བས། ཆོས་གདན་རེ་བཏིངས་པ་ཞུ་ཟེར་ནས། མི་སྣང་བར་གྱུར་ཏོ། ། བཀའ་ལུང་ལ། སང་ཉིན་ནས་གཞི་བདག་པ་ཁོང་ཡང་ཆོས་ཉན་དུ་འོང་ཟེར་བར་འདུག་པས། འོ་སྐོལ་གྱི་མདུན་ཐད་དེར། གདན་རེ་ཐིངས་ཤིག་གསུངས་ནས། དེ་དུས་གྲུམ་ཙེ་རེ་བཏིངས་པ་ཕྱག་སྲོལ་དུ་ཡོད། དེའི་ཚེ་བསམ་གླིང་པའི་སློབ་དཔོན་རྡོར་ཚུལ་གྱིས། འཕགས་པ་སྤྱན་རས་གཟིགས་ཀྱི་སྐུ་༼མེད་པར་༽རྐང་གང་མ་གཅིག་ལ།
ཞལ་སྔ་ནས་ཀྱི་དྲུང་དུ་རབ་གནས་ཞུ་དུས། མེ་ཏོག་གཏོར་བའི་དུས། ནས་རྡོག་གཅིག ཕྱག་དང་པོ་གཉིས་ཐལ་མོ་སྦྱར་བའི་རྩེར་ཆགས་པ་ཡ་མཚན་དུ་གྱུར་ནས་ཕྱིས་མི་ཀུན་ལ་སྟོན་པར་བྱེད་དོ། ། དེ་བཞིན་དུ་རི་ཁྲོད་དགའ་ལྡན་དུ། ཁྲིད་ཆེན་གཅིག་གསུངས་པའི་དུས། མིག་པ་སྤུན་བདུན་གྱི་ནང་ནས། སྤུན་གསུམ་གྱི་སྐུ་དྲུང་དུ་འོངས་ནས། མི་སྐྱའི་གཟུགས་ཅན་གཉིས་ཀྱིས་ཕྱག་བཙལ་བྱིན་རླབས་ཞུས་ནས། ཁྲབ་རེ་རེའི་འབུལ་བ་བྱས།
བླ་མ་ད་དུང་ཡང་གནས་འདིར་རེ་ཞིག་བཞུགས་དགོས་ཟེར། བཙུན་གཟུགས་འཛིན་པ་གཅིག་འདུག་པ་དེ། སྒོའི་ཕག་ན་བརྐྱངས་པའི་ཚུལ་གྱིས། ཉུག་ཉུག་འཛུམ་འཛུམ་བྱེད་ཀྱི་འདུག་པས། གནས་འདིར་དགེ་སྦྱོར་ལ་བསྡད་ན། གཞི་བདག་འདི་དགའ་ཚོད་དུ་འདུག་གསུངས་སོ། ། དེ་དག་གི་སྐབས་སུ་ཡང་། དཀར་ཕྱོགས་ལ་དགའ་བའི་ལྷ་རྣམས་ཀྱིས། དྲི་བཟང་འཐུལ་བ་དང་། མེ་ཏོག་གི་ཆར་འབེབས་པ་དང་།
འཇའ་འོད་ཀྱི་གུར་ཕུབ་པ་དང་། རིགས་ཅན་གསུམ་གྱི་གང་ཟག་སྨིན་གྲོལ་ལ་བཀོད་པ་ནི་བསམ་གྱིས་མི་ཁྱབ་བོ། ། འདི་ནི་ཚུལ་ཁྲིམས་རྣམ་དག་གི་མདོ་ལས། ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང་། ། ཚུལ་ཁྲིམས་ལྡན་ལ་གནོད་མེད་གཞན་ཅི་སྨོས། ། ཞེས་དང་། མདོ་སྡུད་པ་ལས། དེ་ལྟར་སྤྱོད་མཁས་དག་ལ་ལྷ་ཚོགས་མང་པོ་དག ། ཐལ་མོ་སྦྱར་བར་བཏུད་ནས་ཕྱག་ཀྱང་འཚལ་བར་བྱེད། ། ཕྱོགས་བཅུའི་འཇིག་རྟེན་ཁམས་ཀྱི་སངས་རྒྱས་ཇི་སྙེད་པའང་། །
ཡོན་ཏན་སྔགས་པའི་ཕྲེང་བ་ཡོངས་སུ་བརྗོད་པར་མཛད། ། ཅེས་གསུངས་པ་ལྟར་རོ། ། དེ་ལ་འདི་ལྟར་བསྟོད་དེ། རིགས་ཅན་གསུམ་ལ་ཆོས་འཁོར་བསྐོར་བའི་ཚེ། ། ལྷའི་ཚོགས་ཀྱི་མེ་ཏོག་ཆར་ཆེན་ཕབ། ། ལྷ་མིན་བདུད་ཀྱི་ཚོགས་རྣམས་དབང་དུ་འདུས། ། འཇམ་དབྱངས་ཀུན་གྱི་བསྔགས་པ་དེ་ལ་འདུད། ། ཅེས་སོ། ། ཡང་ལན་གཅིག་བླ་མ་ཡང་རྩེ་བའི་མདུན་དུ། དཔལ་ལྡན་ཞལ་བཞི་པ་ནི།
བྲམ་ཟེའི་གཟུགས་སུ་སྤྲུལ་ནས། རྣམ་སྲས་མདུང་དམར་ཅན་དང་ལྷན་ཅིག་དུ་བྱུང་སྟེ། ངེད་རྣམས་བླ་མ་ས་སྐྱ་པ་སྣང་ཕུར་ཆོས་བར་ལ་ཕེབས་པའི་ཡོ་བྱད་དང་གནས་ཁང་སོགས་ཀྱི་མཐུན་རྐྱེན་བསྒྲུབ་པ་ལ་འགྲོ་དགོས་པ་ཡོད་གསུངས་སོ། ། དེ་དུས་སྣང་ཕུར་དཔྱིད་ཆོས་སྔ་མ་ལ། རྩེ་ཆེན་ཆོས་སྡེ་བའི་སྔགས་མཚན་ཉིད་ཀྱི་གྲྭ་ཚང་རྣམས་དང་། དཔལ་འཁོར་སྡེ་ཆེན་ནས། ཁང་གསར་པ་སོགས་གྲྭ་ཚང་བཞི་ཙམ་ཕེབས། མདོར་ན་དགེ་འདུན་ཚོགས་པ་སྟོང་ཕྲག་གཅིག་ལ། བདག་རྐྱེན་དྲུང་ཆེན་ནས་མཛད། ཞལ་སྔ་ནས།
དཀའ་ཆེན་བཞིས་ཐོག་དྲངས་པའི། གང་ལ་གང་འཚམས་ཀྱིས་ཆོས་འཁོར་བསྐོར། ཁྱད་པར་དུ་དཔོན་མོ་མཚོ་མོའི་སྒྲིབ་སྦྱོང་དུ་དམིགས་ནས། བཞེངས་པའི་སྐུ་གསུང་ཐུགས་ཀྱི་བརྟེན་ལ་རབ་གནས་མཛད་པའི་ཚེ། མེ་ཏོག་སྣ་ལྔའི་ཆར་བབས་སོ། ། དཔྱིད་ཆོས་རྗེས་མ། རྩེ་ཆེན་རྫོང་ཤོད་ཀྱི་ཁང་གསར་ཆེན་མོར་མཛད་པའི་ཚེ། བླ་མ་ཡང་རྩེ་བའི་རྣལ་ལམ་དུ། ཁང་གསར་ཆེན་མོའི་ནུབ་ཀྱི་ལྕང་རའི་ཆོས་ཁྲི་ཁ་བྱང་ལ་བསྟན་པའི་སྟེང་ན། སྟོན་པ་སངས་རྒྱས་འཁོར་བརྒྱ་སྟོང་དུ་མ་ལ་ཆོས་གསུང་གི་འདུག་པ་རྨིས།
སང་ཉིན་མཚམས་འཐོན་ནས། གཟིགས་སུ་བྱོན་པས། ལྕང་རའི་ཆོས་ཁྲི་ཁ་བྱང་བསྟན་མ་ན། ཞལ་སྔ་ནས་འདུལ་བའི་གླེང་གཞི་གསུང་གི་འདུག མེ་ཏོག་སྣ་ལྔའི་ཆར་བབས་པ་དང་། བཙུན་ཆུང་རྣམས་དང་། མི་ནག་པ་རྣམས་ཀྱིས་འཐུ་ཡི་འདུག དེ་དུས་དྲུང་ཆེན་ལྷ་ས་ལྷ་དབང་དཔལ་འབྱོར་ན་བཞུགས་པ་ལ་ཡང་། མེ་ཏོག་གི་ཆར་བབས་པ་འདི་ཡང་། ཡོན་མཆོད་གཉིས་ཀ་ཐུགས་བསམ་རྣམ་པར་དག་པའི་སྟོབས་ཀྱིས་ཡིན་ཏེ།
སྔོན་ཐུབ་པའི་དབང་པོ་དང་། ཁྱིམ་བདག་མགོན་མེད་ཟས་སྦྱིན་བཞིན། བར་དུ་ཇོ་བོ་ཆེན་པོ་རྗེ་ལྷ་གཅིག་དང་། ཡོན་བདག་ཤཱཀ་མགོན་བཞིན་ནོ། ། སྐུ་ཡི་ཀུན་སྤྱོད་ལྟ་བས་ཆོག་མི་ཤེས། ། ཚང་དབྱངས་གསུང་གི་ལེགས་བཤད་སྒྲ་དབྱངས་སྒྲོག ། ཚུལ་ཁྲིམས་དྲི་ཡིས་ཉོན་མོངས་ཚ་གདུང་སེལ། ། འཇམ་དབྱངས་ཐུབ་པའི་དབང་པོ་དེ་ལ་འདུད། ། ཅེས་སོ། ། ཡང་ལུག་ལོ་ལ།
ཁྲོ་ཕུར་ཆོས་བར་ཆེན་མོ་མཛད་པའི་ཚེ། བདག་རྐྱེན་སེང་གེ་རྩེ་ནས་མཛད། དཔལ་ལྡན་ས་སྐྱ། ཇོ་ནང་། བཟང་ལྡན། འཛིམས་ཆོས་ལུང་། དཔལ་འཁོར་སྡེ་ཆེན། རྩེ་ཆེན་ཆོས་སྡེ་ནས་འདུས་པའི་ཤར་སྐུ་འབུམ་པའི་ཆར་རྟོགས་ཀྱི་ཆོས་བར་བ་སྟོང་ཕྲག་ཕྱེད་དང་གཉིས་ལ། གང་ལ་གང་འཚམས་ཀྱི་གསུང་ཆོས། སྐྱེ་བོ་མི་ནག་པའི་ཚོགས་རྣམས་ལ་ཡང་།
སྦྱོར་བ་ཡན་ལག་དྲུག བློ་སྦྱོང་། སྙིང་པོ་དོན་གསུམ། ཞེན་པ་བཞི་བྲལ། སྐྱིད་སྡུག་ལམ་ཁྱེར། ཚེ་འཁྲིད། མ་ཎིའི་ལུང་། དབང་རབ་གནས། རབ་བྱུང་གནས་རྫོགས་ལ་སོགས་པ། བསྟན་པའི་བྱ་བ་རྒྱ་ཆེན་མཛད་པའི་ཚེ།
ཇོ་ནང་ན་སྒྲུབ་པ་མོ་བཟང་མོ་དཔལ་ཞེས་བྱ་བའི་ཉམས་རྟོགས་བཟང་དུ་རེ་བ་གཅིག་ཡོད་པའི་ཉམས་ཀྱི་སྣང་བ་ལ། དེང་སང་ཁྲོ་ཕུ་ན་རྗེ་བཙུན་བྱམས་པས། ངེས་དོན་གྱི་ཆོས་ཀྱི་ཆར་པ་འབེབས་ཀྱི་འདུག ཇོ་ནང་པ་རྣམས་བཏང་སྙོམས་སུ་སྡོད་པར་རིགས་སམ་ཞེས་པ་ཉམས་ཀྱི་སྣང་བ་ལ་ཤར་ནས། ཁར་སང་དུ་མི་འགྲོ་བ་ཅི་མ་རུང་སྙམ་ནས་མཚམས་ལ་ཧག་འཐོན་བྱས་ནས། སྐུ་དྲུང་དུ་འོངས། ཉམས་ལ་ཤར་ཚུལ་ཞུས་ཏེ། གསུང་ཆོས་ཉན་ཏོ། ། འོན་ཀྱང་གྲྭ་པ་ཁ་ཅིག སྤྱོད་ལམ་རྩིང་པ་ལ་བརྟེན་ནས།
གཞི་བདག་ཁྲོས་ཏེ། ཆོས་བར་བ་རྣམས་ལ་རིམས་ཆུང་ཅུང་ཟད་བྱུང་བའི་ཚེ། ཞལ་སྔ་ནས། སྲོད་ལ་ཆོས་སྐྱོང་སྲུང་མ་རྣམས་ལ་གཏོར་མ་ཕུལ་ནས། བསྟན་པའི་གཉེར་གཏད་བཅོལ། ཐོ་རངས་གིས་དུས། ཐུགས་འབྱུང་ནས། རྗེ་བཙུན་ལ་གསོལ་བ་རྩེ་གཅིག་ཏུ་བཏབ་སྟེ། བྱམས་པའི་ཏིང་ངེ་འཛིན་ལ་མཉམ་པར་བཞག་པའི་ཚེ། རྗེ་བཙུན་མདུན་གྱི་ནམ་མཁར་བྱོན་ནས།
རྗེ་བཙུན་གྱི་ཞལ་ནས། རིན་ཆེན་རིན་ཐང་མེད་པ་རྙེད་གྱུར་གང་དག་ཡིན། ། དེ་དག་དཀོན་ལ་དུས་རྣམས་རྟག་ཏུ་འཚེ་བའང་མང་། ། ཐེག་པ་གསར་དུ་ཞུགས་པའི་སེམས་ཅན་བློ་ཆུང་པ། ། གང་གིས་དཀོན་པའི་རིན་ཆེན་དེ་ནི་མ་རྙེད་པས། ། དེ་ལ་བར་ཆད་བྱ་ཕྱིར་བདུད་ནི་སྤྲོ་བར་འགྱུར། ། ཕྱོགས་བཅུའི་སངས་རྒྱས་དེ་དག་ཡོངས་སུ་འཛིན་ལ་སྦྱོར། ། མ་ཞིག་ན་བར་གྱུར་ལ་བུ་ནི་མང་ཡོད་ལ། ། དེ་ཀུན་ཡིད་མི་བདེ་ཞིང་དེ་ལ་རིམ་གྲོ་བྱེད། ། དེ་བཞིན་ཕྱོགས་བཅུའི་འཇིག་རྟེན་ཁམས་ཀྱི་སངས་རྒྱས་ཀྱང་། །
ཡུམ་གྱུར་ཤེས་རབ་དམ་པ་འདི་ལ་དགོངས་པ་མཛད། ། ཅེས་དང་། ཆོས་བཞིན་བྱེད་ལ་ཆོས་ཀྱི་བར་ཆད་འབྱུང་། ། ཆོས་མེད་མི་ལ་ཆོས་ཀྱི་བར་ཆད་མེད། ། ཕྲིན་ལས་རྣམ་བཞི་དམ་ཅན་བསྲུང་མས་སྒྲུབ། ། སྐྱོ་བར་མ་སེམས་དམ་བཅའི་རྒྱུན་དེ་བསྲིངས། ། ཅེས་ཐུགས་གསོ་བར་མཛད་པས། གྲྭ་ཚང་རེ་རེ་ཙམ་ཆོས་བར་གཞན་དུ་ཐེགས་ཀྱང་། དཔོན་སློབ་བྱིན་གྱིས་གཞི་མནན་ནས་བཞུགས་པས། ཆོས་ཐོག་གཉིས་ཀྱི་བར་ལ།
གསུང་ཆོས་འཕེལ་བར་བྱུང་ངོ་། ། ཁྲོ་ཕུར་བྱམས་པའི་ཆོས་ལྔ་གསུངས་པའི་ཚེ། ། རྗེ་བཙུན་མདུན་གྱི་ནམ་མཁར་བྱོན་ནས་ནི། ། སྦྱོར་བའི་སྐྱོན་དང་ཡོན་ཏན་ཕྱེ་སྟེ་གསུངས། ། འཇམ་དབྱངས་བྱམས་པས་རྗེས་བཟུང་དེ་ལ་འདུད། ། ཁྱོད་ནི་བྱམས་པའི་ཆོས་ལྔ་གསུང་བའི་ཚེ། ། རྗེ་བཙུན་ཉིད་དང་ཐ་དད་མ་མཆིས་པས། ། དག་པའི་གདུལ་བྱ་རྣམས་ཀྱི་སྣང་བ་ལའང་། བྱམས་མགོན་ཉིད་དུ་སྣང་ལ་གུས་ཕྱག་འཚལ། ། ཡང་།
རྗེ་གྲུབ་ཆེན་གྱིས་ལུང་བསྟན་ཞིང་བྱིན་གྱིས་བརླབས་ཏེ་རྗེས་སུ་བཟུང་བའི་ཆོས་ཀྱི་རྒྱལ་པོ་ཆེན་པོ་འཕགས་རྒོད་ཁྱུང་རམ་དཔལ་བཟང་པོའི་ཞལ་སྔ་ནས། དགུང་ལོ་བཅུ་གསུམ་བཞེས་པའི་ཚེ། ཡུམ་གྱིས་རང་ལ་ལྟོས་པའི་འཁོར་དང་། ཉེ་དུ་དམ་པའི་ཆོས་ལ་སྦྱོར་བ་ཕན་བཏགས་པའི་མཆོག་དུ་ལེགས་པར་དགོངས་ནས། བདག་ཉིད་ཆེན་པོའི་དྲུང་དུ། སྲས་ལ་ལམ་ཟབ་ཀྱི་ཁྲིད་གསན་པར་བསྐུལ་ཞིང་། གསོལ་བ་བཏབ་ནས། སྲས་ཀྱིས་ཀྱང་གསན་ནོ། ། དེ་ནས་དགུང་ལོ་བཅུ་དྲུག་བཞེས་པའི་བྱི་ལོའི་དུས་སུ། ཡུམ་གྱི་ཞལ་ནས།
སྔར་ཡང་། བླ་མའི་བྱིན་བརླབས་གྱི་དབང་གིས། འོད་གསལ་གྱི་འཆར་སྒོ་མི་འདྲ་བ་འགའ་རེ་བྱུང་འདུག་ནའང་། སྐུ་ན་ཕྲ་བའི་སྟོབས་ཀྱིས། བོགས་ཆེན་རང་བྱུང་བ་དཀའ་བས། ད་ལོ་ཟབ་ལམ་བསྐྱར་མ་གཅིག་ཅིས་ཀྱང་གསན་དགོས་ཞེས་གསུངས་ནས། གསན་པས་ཐུགས་དམ་བཟང་པོ་འཁྲུངས་ཏེ། ཡིད་ཆེས་གསུམ་ལྡན་དུ་གྱུར་ཏོ། ། ངོ་སྤྲོད་ཀྱི་དུས་སུ། སྒོམ་ཆེན་པ་གཞན་མང་པོ་ཡང་ཡོད་པའི་སྟོབས་ཀྱིས།
ལུས་ཉམས། ངག་ཉམས་སོགས་ཀྱིས། ལུང་པ་འུར་དིར་ལ་འགྲོ་བ་དང་། གཟིམ་ཁང་མེར་མེར་ཤིག་ཤིག་ལ་འགྲོ་བ་བྱུང་ངོ་། ། དེའི་ཚེ། བཀའ་བཅུ་པ་བཀྲ་ཤིས་རྒྱལ་བ་ཞེས་བྱ་བ། ཉམས་རྟོགས་བཟང་པོ་ཅན་གཅིག་ཡོད་པ་དེ། བླ་མའི་སྐུ་སྐྱེ་བ་སྔ་མ་གཅིག་དྲན། ཁོང་རང་གི་སྐྱེ་བ་གསུམ་དྲན། བདག་ཆེན་འཕགས་རྒོད་པའི་སྐུ་སྐྱེ་བ་སྔོན་མ་དྲན་ཞེས་ཟེར་རོ། །
དེ་དུས་བཀའ་བཅུ་པ་བཀྲ་ཤིས་རྒྱལ་བས། བླ་མ་རྡོ་རྗེ་འཆང་སྐུ་མདོག་སྔོན་པོར་དངོས་སུ་བཞུགས་པ་ལ། རྣལ་འབྱོར་དབང་ཕྱུག་བིརྺ་པ་དང་། ཌོཾ་བྷི་ཧེ་རུ་ཀ་གཉིས་ཀྱིས་ཆོས་ཉན་པ་གཅིག་དངོས་སུ་མཐོང་ངོ་ཞེས་གྲག་གོ ། དུས་གསུམ་རྒྱལ་བ་ཀུན་དངོས་རྡོ་རྗེ་འཆང་། ། རྒྱ་གར་གྲུབ་ཆེན་རྣམས་ཀྱིས་ཡོངས་བསྐོར་ནས། ། ཡིད་ཆེས་གསུམ་ལྡན་གདུལ་བྱའི་ཚོགས་རྣམས་ལ། ། འཇམ་དབྱངས་ཟབ་ལམ་སྟོན་ལ་གུས་ཕྱག་འཚལ། ། ཞེས་སོ། ། བླ་མ་འདི་ཡི་མཁས་བཙུན་བཟང་གསུམ།
འཆད་རྩོད་རྩོམ་གསུམ། ཐོས་བསམ་བསྒོམ་གསུམ་གྱི་ཡོན་ཏན་གྱི་སྙན་པའི་གྲགས་པས། ས་སྟེང་མ་ལུས་པ་ཁྱབ་པས། དབུས་གཙང་ཁམས་གསུམ་ནས་འདུས་པའི་གསུང་ཆོས་དོན་གཉེར་བའི་ཚོགས་དཔག་ཏུ་མེད་པ་རྣམས་ལ། ཆོས་དང་ཟང་ཟིང་གི་སྒོ་ནས་ཕན་འདོགས་མཛད་པ་བསམ་གྱིས་མི་ཁྱབ་བོ། ། ཡང་ཁྱི་ལོ་ལ། ཚུལ་ཁྲིམས་སྨོན་ལམ་དག་པས་དལ་བའི་རྟེན། ། རིགས་རུས་དང་ལྡན་དད་མོས་ནོར་གྱིས་ཕྱུག ། སངས་རྒྱས་བསྟན་དང་བླ་མ་དམ་པ་ལ། ། མི་ཕྱེད་དད་པ་དང་ལྡན་བྱང་སེམས་ཆེ། །
སྒྲོལ་མ་ལྷ་ཁང་པ་དཔལ་ལྡན་བདེ་བ་བཟང་མོ་བས། ཞལ་སྔ་ནས་ཀྱི་དྲུང་དུ། དངུལ་སྤྱད། གོས་ཡུག ན་བཟའ། གསོལ་ཆས་སོགས་ཕུལ་ཏེ། ཆོས་འཁོར་བསྐོར་བར་གསོལ་བ་བཏབ་ནས། ཆོས་སྡེ་ཡར་མར་གྱི་ཆོས་བར་བ་བརྒྱད་བརྒྱ་ཙམ་ལ་ཆོས་ཞག་བཞི་བཅུའི་བར་གྱི་ཕོགས། བཞེས་ཆགས་ཀྱིས་མང་ཇ། སོགས་ཀྱི་བདག་རྐྱེན་སྦྱར་ནས།
རྩེ་ཆེན་ཆོས་སྡེར་ཆོས་འཁོར་བསྐོར་བའི་ཚེ། སྔ་དྲོའི་དུས། འདུལ་བ་མདོ་རྩ། ལུང་སྡེ་བཞིའི་གླེང་གཞི་དང་སྦྱར་ནས་གསུངས། དེ་ཡང་བཤད་པ་མཛད་པའི་ཚེ། འབྱམ་ཀླས་ནས་འགྲོ་ཞིང་ཆོས་ཀྱི་མཚམས་དྲུང་ན་ཡོད་པའི་གྲྭ་པ་རྣམས་ཀྱིས་འཛིན་དགོས་པ་ཡོད། བསྡུ་ན་ཚིགས་སུ་བཅད་པ་རེ་རེ་ལའང་ཉམས་ལེན་ཚང་བར་བསྡུས་ནས་འཆད་པ་ཡིན། གསུང་རབ་གང་འཆད་ཀྱང་། སྐྱེ་བ་ཀུན་ཏུ་འདི་ཁོ་ནའི་ཚིག་དོན་ལ་སྦྱངས་པ་ཡིན་པ་འདྲ་སྙམ་པ་འབྱུང་། མདོ་རྒྱུད་བསྟན་བཅོས་ཅི་བཤད་ཀྱང་རྩོམ་པ་པོ་རང་རང་དང་གཉིས་སུ་མ་མཆིས་ཞིང་།
ཚིགས་སུ་བཅད་པ་རེ་རེ་ཡང་། གྲུབ་མཐའ་སྨྲ་བ་བཞི་དང་སྦྱར་ན་འདི་ལྟར་འཆད། བཤད་ཐབས་ཀྱི་མན་ངག་ལྔའི་སྒོ་ནས་འདི་ལྟར་འཆད། དགོས་སོགས་ཆོས་བཞི་ཡི་སྒོ་ནས་འདི་ལྟར་འཆད། གཞི་ལམ་འབྲས་གསུམ་གྱི་སྒོ་ནས་འདི་ལྟར་འཆད། ལྟ་སྒོམ་སྤྱོད་འབྲས་ཀྱི་སྒོ་ནས་འདི་ལྟར་འཆད། ངོ་བོ་ཉིད་གསུམ་གྱི་སྒོ་ནས་བཤད་ན་འདི་ལྟར་ཡིན། བདེན་པ་གཉིས་ཀྱི་སྒོ་ནས་བཤད་ན་འདི་བཞིན་ཡིན། འདི་ཡི་ཐད་ཀྱི་རྒྱ་འགྲེལ་ན་འདི་ཡོད། བླ་མ་གོང་མ་དག་གི་གསུང་བསྒྲོས་ལ་འདི་སྐད་གསུངས།
རང་རེའི་གོ་ཚོད་ལ་འདི་ཡིན། ཞེས་བྱ་བ་ལ་སོགས་པ་གསུངས་ཏེ། མདོར་ན་ཆོས་གཅིག་ལན་དུ་མར་ཉན་ནའང་། དུབ་པ་མི་འོང་བ་དང་། སྐུ་མདུན་ཉེ་མོར་ཉན་པས་རྣ་བ་གཟེར་བ་མེད་ཅིང་། འགྱངས་པས་མི་གསལ་བ་མེད་པར་ཤིན་ཏུ་གསལ་བ། དག་པ། ཚིག་གི་ཟུར་ཕྱིན་པ། སྙན་ལ་ངེས་ཤེས་སྐྱེ་བ། གསུང་རབ་ཀྱི་དོན་རྣམས།
ལག་མཐིལ་དུ་གཏད་པ་ལྟ་བུ་འོང་བ་ནི་ཚངས་པའི་དབྱངས་ཞེས་བྱ་བ་དང་། སངས་རྒྱས་ཀྱི་གསུང་དབྱངས་དང་མཐུན་པ་ཡིན་ཏེ། མདོ་སྡེ་རྒྱན་ལས། རྒྱ་ཆེ་ཐེ་ཚོམ་སྤོང་བ་དང་། ། བཟུང་འོས་དེ་ཉིད་གཉིས་སྟོན་པ། ། དེ་ནི་བྱང་ཆུབ་སེམས་དཔའ་ཡི། ། སྟོན་པ་ཕུན་ཚོགས་ཡིན་ཞེས་བྱ། ། ཞེས་གསུངས་པ་ལྟར་རོ། ། ཕྱི་དྲོའི་དུས། ཆོས་རྗེ་དགའ་ལྡན་པ་སོགས་རྡོ་རྗེ་འཛིན་པའི་སློབ་དཔོན་མང་དག་ལ།
རྒྱུད་འབུམ་གྱི་ལུང་། དབང་རྗེས་གནང་སོགས་མཛད་དུས། གུང་ཚིགས་གྲོལ་རྗེས་སུ། སློབ་དཔོན་ཀུན་དགའ་བས། གསོལ་ཇ་གཅིག་ཞུ་ཡིན་ཡོད་ཙ་ན། གསུང་ཆོས་ཚུགས་ཡོད། ། ཆོས་ཉན་ལ་བྱོན་ཟེར་བའི་བརྡ་བྱུང་། ཅི་ཡིན་ནམ། ཞལ་སྔ་ནས། ད་ལྟ་འདི་ན་བཞུགས་ཡོད།
འོན་ཀྱང་། དྲེད་ཐབས་སུ་ཕྱིན་པས། ཞལ་སྔ་ནས། ཚོགས་ཁང་ན་རྒྱུད་འབུམ་གྱི་ལུང་ཚུགས་འདུག ཐེ་ཚོམ་ཟོས་ནས་བལྟས་པས་ཀྱང་། དེ་བཞིན་དུ་འདུག་པ་དང་། ཁོང་གི་བསམ་པ་ལ། བདག་གི་བླ་མ་དམ་པ་འདི། གྲུབ་ཆེན་ཁྱུང་པོ་རྣལ་འབྱོར་བཞིན་དུ། སྐུ་ལུས་སྤྲུལ་བསྒྱུར་ལ་དབང་ཐོབ་པ་ཡིན་པ་འདུག་སྙམ་པ་བྱུང་གསུངས་སོ། །
ལུས་བརྒྱར་སྤྲུལ་པ་ལ་སོགས་པའི་ཡོན་ཏན་བརྒྱ་ཕྲག་བཅུ་གཉིས་ལ་མངའ་བརྙེས་པ། ས་དང་པོ་ཐོབ་པ་ནས་འབྱུང་བར་བཤད་ལ། བདག་ཉིད་ཆེན་པོ་འདི། རྡོ་རྗེ་འཆང་ཆེན་པོའི་ངོ་བོར་བཞུགས་པ་ཡིན་པས། དེ་ཙམ་ལ་ངོ་མཚར་དུ་ཅི་ཞིག་བདོག འོན་ཀྱང་གདུལ་བྱ་ལས་དག་པ་ལ། དེ་ལྟར་དུ་སྣང་བ་ཡིན་ཏེ། དམ་པ་འདི་ཉིད་གདུལ་བྱ་ལ་ལ་དག་ལ། རྡོ་རྗེ་འཆང་སྐུ་མདོག་སྔོན་པོར་བྱས་པར་སྣང་། ལ་ལ་དག་ལ་རྡོ་རྗེ་འཆང་སྐུ་མདོག་སེར་པོར་སྣང་།
ལ་ལ་དག་ལ་ཐུབ་པའི་དབང་པོར་སྣང་། ། ལ་ལ་དག་ལ་ཕྱག་ན་རྡོ་རྗེར་སྣང་། ། ལ་ལ་དག་ལ་སྤྱན་རས་གཟིགས་སུ་སྣང་། ། ལ་ལ་དག་ལ་འཇམ་པའི་དབྱངས་སུ་སྣང་། ། ལ་ལ་དག་ལ་ཀྱཻ་རྡོ་རྗེར་སྣང་། ། ལ་ལ་དག་ལ་དུས་ཀྱི་འཁོར་ལོར་སྣང་། ། ལ་ལ་དག་ལ་འོད་གསལ་ཆོས་སྐུར་སྣང་། ། ལ་ལ་དག་ལ་འཇའ་འོད་འཁྱིལ་པར་སྣང་བ་སོགས། སྦྱོར་དྲུག་གི་སྒོམ་ཆེན་རྣམས་ཀྱིས་མྱོང་བས་གྲུབ་པ་ཡིན་ནོ། ། འགྱུར་མེད་བདེ་ཆེན་ངང་ལས་མ་གཡོས་ཀྱང་། །
ཞིང་འདིར་སྣ་ཚོགས་གཟུགས་ཀྱི་སྐུར་སྤྲུལ་སྟེ། ། གང་ལ་གང་འདུལ་དེ་ལ་དེར་སྟོན་པའི། ། འཇམ་དབྱངས་འགྲོ་དོན་རྒྱས་མཛད་དེ་ལ་འདུད། ། སྐུ་ཡི་སྣང་བ་སྟོན་པ་བརྒྱ་བྱིན་དང་། ། གསུང་གི་གསང་བ་ལྷ་ཡི་རྔ་བོ་ཆེ། ། ཐུགས་ཀྱི་གསང་བ་ཡིད་བཞིན་ནོར་བུ་སྟེ། ། འཇམ་དབྱངས་མཆོག་གི་སྤྲུལ་སྐུ་དེ་ལ་འདུད། ། ཅེས་སོ། ། འདི་ནི་རྒྱུད་བླ་མས། ཇི་ལྟར་བཻཌཱུརྻ་ས་གཞི་གཙང་མ་ལས། །
ལྷ་དབང་ལུས་ཀྱི་གཟུགས་བརྙན་སྣང་བ་ལྟར། ། དེ་བཞིན་འགྲོ་སེམས་ས་གཞི་གཙང་མ་ལ། ། ཐུབ་པའི་དབང་པོའི་སྐུ་ཡི་གཟུགས་བརྙན་འཆར། ། ཞེས་དང་། མདོ་སྡེ་རྒྱན་ལས། ཇི་ལྟར་ཆུ་ནི་དང་བ་ལ། ། ཟླ་བའི་གཟུགས་བརྙན་སྣང་བ་ལྟར། ། དེ་བཞིན་སེམས་ནི་དག་པ་ལ། ། སངས་རྒྱས་གཟུགས་ནི་སྣང་བ་ཡིན། ། ཞེས་གསུངས་པ་ལྟར་རོ། །
ཡང་། དམ་པ་འདི་ཉིད། ཆོས་གསུངས་པའི་འཕྲོ་ལ། དགེ་འདུན་གཅིག་གདུལ་བྱ་ལ་འགྲོ་བ་གཟིགས་ཏེ། འོ་རང་གི་སེམས་རྒྱུད་མ་ཐུལ་བར། གཞན་གྱི་ཡར་འདྲེན་ལ། ཆོས་ཉན་པ་སོགས་ཀྱི་བྱ་བ་ལ་གལ་ཆུང་བྱས། འཇིག་རྟེན་འདི་ཡི་ཟས་གོས་བློ་ལ་བཞག་ནས། ཁ་ཕྱོགས་བཞིར་བལྟས་ནས་རྒྱུགས་འགྲོ། དགོང་མོ་ཟན་ལྷག་ནག་རིལ་ལེ་བ་དེ་གལ་ཏེར་ཁུར།
སློན་པོ་རེ་སྙིང་ལ་བཀབ་ནས་ལོག་ཡོང་བར་གདའ་སྟེ། སྙིང་རེ་རྗེ། དགེ་བསྙེན་ཡིན་ན། སྤང་བྱ་ལྔ་ཤེས་པར་བྱས་ནས་སྤོང་དགོས། བསྙེན་གནས་པ་ཡིན་ན། སྤང་བྱ་བརྒྱད་ཤེས་པར་བྱས་ནས་སྤོང་དགོས། དགེ་ཚུལ་ཡིན་ན་སྤང་བྱ་བཅུ་ཤེས་པར་བྱས་ནས་སྤོང་དགོས། དགེ་སློང་ཡིན་ན། ཁྲིམས་ཉིས་བརྒྱ་ལྔ་བཅུ་རྩ་གསུམ་ཤེས་ནས་སྤོང་དགོས། དེ་དག་ཤེས་པ་ལ་བླ་མ་སློབ་དཔོན་མཚན་ཉིད་དང་ལྡན་པ་དེ་ཚུལ་བཞིན་དུ་བསྟེན་ནས།
བྱ་བ་ཕལ་ཆེར་རང་ཉམས་སུ་མི་གཏང་བར། བླ་མ་སློབ་དཔོན་ལ་ཞུས་ནས་བྱེད་དགོས་པ་ཡིན། དེ་བཞིན་མི་བྱེད་པར། དགེ་བའི་བཤེས་གཉེན་གྱི་ཐུགས་རྒྱུད་ནི་རིང་དུ་བསྲིང་། རང་ལ་ལེགས་ཉེས་འབྱེད་པའི་ཤེས་རབ་ཀྱི་མིག་ནི་མེད། ཚུལ་ཁྲིམས་ཀྱི་གོས་དང་ནི་བྲལ། ངོ་ཚ་ཁྲེལ་ཡོད་ཀྱི་སྐེ་རགས་ནི་ལྷོད། དད་པ་དང་ངེས་འབྱུང་གི་ནོར་གྱིས་ནི་དབུལ། སྙོམ་ལས་དང་ལེ་ལོའི་གཞན་དབང་དུ་ནི་སོང་། འདོད་པ་དང་གནོད་སེམས་ཀྱིས་ཉིན་མཚན་འདའ་བ་ནི།
འཆི་བར་ནི་ངེས། ནམ་འཆི་ཆ་ནི་མེད། ཤི་ནས་ངན་སོང་གསུམ་པོ་གང་རུང་དུ་སྐྱེ་བ་ཡིན་ཏེ། འདུལ་བ་ལུང་ལས། རང་མ་སྨིན་པར་གཞན་སྨིན་པར་བྱེད་པ་ནི་གནས་མ་ཡིན་ཏེ། གོ་སྐབས་མེད་ཅེས་དང་། ལུས་ལ་ངུར་སྨྲིག་གྱོན་ཡང་སེམས་ཀྱི་སྐྱོན་མ་སྤངས། ། སྐྲ་དང་ཁ་སྤུ་དྲེགས་ཀྱང་དགེ་སྦྱོང་ཚུལ་མ་ཞུགས། ། ལག་ན་ལྷུང་བཟེད་ཐོགས་ཀྱང་ཡོན་ཏན་སྣོད་མ་གྱུར། ། དེ་འདྲའི་དགེ་སློང་དེ་ནི་དགེ་སྦྱོང་མ་ཡིན་ཁྱིམ་པའང་མིན། །
ཞེས་གསུངས་ཤིང་། སྤྱན་ཆབ་བསིལ་བར་མཛད་དོ། ། གཞན་ཡང་དམ་པ་རྣམས་ཀྱི་སྙིང་རྗེ་སྐྱེ་བའི་ཡུལ་ནི། ཕར་ཕྱིན་དྲུག་གི་མི་མཐུན་ཕྱོགས་དང་ལྡན་པ་རྣམས་ཡིན་ཏེ། མདོ་སྡེ་རྒྱན་ལས། བཀྲེན་ལ་བརྩེ་དང་མ་རུངས་རྣམས་ལ་བརྩེ། ། ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་རྗེ་དང་། ། ལོག་པར་མངོན་པར་ཞེན་ལ་སྙིང་རྗེའོ། ། ཞེས་གསུངས་པ་ལྟར་རོ། །
ཚད་མེད་བཞིའི་ལྗོན་ཤིང་ལ། ། བྱང་ཆུབ་སེམས་ཀྱི་ལོ་འདབ་རྒྱས། ། གཞན་ཕན་འབྲུའི་ཁུར་གྱི་ལྕི། ། སྐལ་ལྡན་གདུལ་བྱའི་རེ་བ་སྐོང་། ། ཞེས་སོ། ། ཡང་གཞུང་བཤད་མཛད་པའི་སྐབས་སུ་ཆོས་ཉན་པའི་གྲྭ་པ་རྣམས་ལ་འདི་ལྟར་གསུངས་ཏེ། ཁྱེད་སློབ་གཉེར་བ་ཁ་ཅིག ད་ལྟ་དང་ཚུགས་ཙམ་མ་བྱུང་རུང་། སློབ་གཉེར་གང་ཡོང་བྱས་ལ། ཕྱིས་དང་ཚུགས་བྱེད་སྙམ་པ་གདའ་སྟེ།
ད་ལྟ་གཞོན་ནུ་ནས་དཀའ་བ་སྤྱད་ལ། བློ་གོམས་པར་བྱས་ཏེ། སློབ་གཉེར་དང་། དང་ཚུགས་ཐབས་ཤེས་ཟུང་འཇུག་དུ་བྱེད་དགོས་པ་ཡིན་ཏེ། ཕ་དམ་པའི་ཞལ་ནས། གཞོན་པའི་དུས་སུ་དཀའ་ཐུབ་རེམ་ལས་གྱིས། ། རྒས་ནས་འབྱུང་བས་མི་འཆུན་དིང་རི་བ། ། ཞེས་གསུངས་པ་ལྟར་རོ། ། ཡང་ལ་ལ་དག ད་ལྟ་ཐོས་པ་བྱས་ལ།
ཉམས་ལེན་གཅིག་ཕྱིས་ནས་བྱེད་སྙམ་པ་ཡོད་དེ། དེ་ཡང་མ་ཡིན། ཐོས་པའི་དུས་ཉིད་ནས་ཉམས་སུ་ལེན་དགོས་ཏེ། ཕྱིས་སྡོད་པའི་གདེང་ནི་སུ་ལའང་མེད་པའི་ཕྱིར་ཏེ། སྤྱོད་འཇུག་ལས། དེ་རིང་ཁོ་ན་མི་འཆི་ཞེས། ། བདེ་བར་འདུག་པ་རིགས་མ་ཡིན། ། བདག་ནི་མེད་པར་འགྱུར་བའི་དུས། ། དེ་ནི་གདོན་མི་ཟ་བར་འབྱུང་། ། ཅེས་གསུངས་སོ། །
དེས་ན་འཆི་ཁར་འགྱོད་པ་མེད་པ་མ་ཅིག་རེ་མ་ལྟ་བུ་གཅིག་དགོས་ཏེ། འཆི་ཁར་བཞད་དགའ་ཡལ་ལེ། བློ་བདེ་འབོལ་ལེ། བག་དྲོ་ཧུ་རེ་བ་གཅིག་དགོས་པ་ཡིན་པས། ཐམས་ཅད་ཀྱིས་ཐོས་པའི་དོན་ཉམས་སུ་ལེན་པ་ལ་འབད་འཚལ་གསུངས། ཡང་ཁ་ཅིག་གི་བསམ་པ་ལ། ད་ལྟ་འཁོར་དང་ལོངས་སྤྱོད་ནི་ཡོད། ཁ་དྲག་དང་རང་དབང་ནི་ཡོད། གང་ལྟར་བྱས་ཀྱང་སླ་སྙམ་པ་འདུག་སྟེ། འཆི་བའི་ཚེ་དམ་པའི་ཆོས་མ་ཡིན་པ་གང་གིས་ཀྱང་ཕན་པ་མེད་དེ།
རྒྱལ་སྲས་ཆོས་རྫོང་པའི་ཞལ་ནས། ནོར་ལྡན་ལག་སྟོང་སྒྲེན་མོར་འགྲོ་འགྱུར་ཞིང་། ། ཁ་དྲག་ཙམ་ལ་ཡུད་ཙམ་སྡོད་དབང་མེད། ། འཁོར་མང་ནང་ནས་གྲོགས་མེད་གཅིག་པུར་འགྲོ། ། དེ་དུས་ཆོས་མིན་ཕན་པ་ཅི་འདུག་སོམས། ། ཞེས་གསུངས་སོ། ། ཡང་ཁྱེད་སློབ་དཔོན་པ་ཁ་ཅིག་འཆད་ཉན་མི་མཛད་པ་འདུག་སྟེ། འཆད་ཉན་ལས་གྲག་པའི་གཞན་དོན་ཡང་མེད། དེ་ལས་གྲག་པའི་ཁུར་ཡང་མེད་པ་ལ། གཞན་གྱིས་བསྐུལ་དགོས་པ་ནི་ངོ་ཚ་སྟེ།
མདོ་སྡེ་རྒྱན་ལས། མགོ་ལ་སེམས་ཅན་ཁུར་ཆེན་ཁྱེར་བ་ཡིས། ། སེམས་དཔའ་མཆོག་ནི་དལ་གྱིས་འགྲོ་མི་མཛེས། ། གཞན་གྱི་བྱ་བ་ཉེ་བར་གནས་པ་ལ། ། གཞན་གྱི་བསྐུལ་བ་ཤིན་ཏུ་ངོ་ཡང་ཚ། ། ཞེས་བཤད་དོ་གསུངས། དེ་ལྟ་བུ་ལས་སོགས་པ་གཞུང་འཆད་པའི་སྐབས་སྐབས་སུ་གསུངས་པ་ནི། བླ་མ་གཞན་ལ་ལོ་ཟླ་བར་ཆོས་ཉན་པ་བས་ཀྱང་། སེམས་ལ་ཕན་པ། འཚང་ལ་འཕོག་པ་གཅིག་ཡོང་གི་འདུག་པ་ནི།
དྲི་མེད་གཞུང་ལས་ཇི་སྐད་བཤད་པ་བཞིན། ། རང་གི་ལེགས་པར་ཉམས་སུ་བླངས་པའི་མཐུས། ། གཞན་ལ་མཆོག་ཏུ་གྱུར་པའི་ངེས་ཤེས་སྐྱེ། ། འཇམ་དབྱངས་གཞན་ཕན་མཐར་ཕྱིན་དེ་ལ་འདུད། ། ཅེས་སོ། ། ཡང་ཕག་ལོ་ལ། དྲུང་ཆེན་ལྷ་པས། དཔྱིད་ཆོས་ཆེན་མོའི་བདག་རྐྱེན་མཛད་ནས། སྤྱོད་འཇུག་དང་རྒྱུད་བླ་ཆོས་ཀྱི་གཙོ་བོར་གསུངས། གཞན་རྣམས་ཞར་ཆོས་སུ་གསུངས།
ལྷ་རྣམས་ཀྱིས་མེ་ཏོག་གི་ཆར་ཕབ། དེའི་དུས། བླ་མ་འཇམ་པའི་དབྱངས་ཀྱི་ཞལ་ནས། ཁྱེད་ལ་ལ་དག་གི་བསམ་པ་ལ། བལྟ་བ་དང་མྱོང་བ་བཟང་པོ་བྱུང་ན། སྤྱོད་པ་གང་ལྟར་བྱས་ཀྱང་སླ་སྙམ་པ་འདུག་སྟེ། དེ་ཡང་མ་ཡིན་ཏེ། ལྟ་བ་མཐོ་ལ། སྤྱོད་པ་བག་ཕྱེའི་རྡུལ་བས་ཀྱང་ཞིབ་པ་གཅིག་དགོས་སོ། དེ་ཡང་ལྟ་བ་ནི་མི་མཐོ་རུ།
ཀུན་རྫོབ་ཀྱི་ཆོས་རྣམས་ནི། རྨི་ལམ་ལྟ་བུ། སྒྱུ་མ། སྨིག་རྒྱུ། སྒྲ་སྙན། མིག་ཡོར། ཆུ་ཟླ་ལྟ་བུ འཁྲུལ་སྣང་། སྒྲོ་བཏགས། བསོག་བསོབ་སྙིང་པོ་མེད་པ། རྣམ་ཤེས་འཁྲུལ་པའི་ངོ་བོར་ཅིར་ཡང་སྣང་ལ།
ཡེ་ཤེས་མ་འཁྲུལ་བའི་ངོར་ཅུང་ཟད་ཀྱང་སྣང་བ་མེད་དོ། དོན་དམ་འོད་གསལ་བདེ་གཤེགས་སྙིང་པོ་ནི། དྲི་མ་མེད་ཅིང་རང་བཞིན་གྱི་འོད་གསལ་བ། ནམ་མཁའ་ལྟར་ཡངས་པ། ཀུན་ལ་ཁྱབ་པ། འགྱུར་མེད་བདེ་ཆེན་མཆོག་གྲུབ། གཞོམ་མེད་གཡུང་དྲུང་ཆེན་པོ། ཡེ་ཤེས་མ་འཁྲུལ་བ་ལ། རྣམ་པ་ཀུན་དང་ལྡན་པར་སྣང་ལ། རྣམ་ཤེས་འཁྲུལ་པ་ལ་གཏན་མི་སྣང་བ་ཡིན་པས་སོ། །
སྤྱོད་པ་ཞིབ་མོ་མི་བྱེད་དུ། དམ་ཆོས་འདུལ་བ་ལ་རབ་ཏུ་བྱུང་ནས། བསླབ་པའི་གནས་ཕྲ་ཞིང་ཕྲ་བ་རྣམས་ཀྱང་ཁྱད་དུ་མ་བསད་པར་ཉམས་སུ་མ་བླངས་པར། ཉེས་པ་འདི་ཙམ་གཅིག་ལས་མ་བྱུང་ན་དང་ཟེར་ནས། སྐྱེ་བ་གཅོད་པའི་ལྟུང་བྱེད་ལྟ་བུ་གཅིག་ཁྱད་དུ་བསད་ནའང་། ཤི་ནས་ངན་སོང་དུ་སྐྱེ་བ་ཡིན་ཏེ། འདུལ་བ་ལུང་ལས། ཇི་སྙེད་ཆོས་ཀྱི་རྣམ་པས་བྱང་ཆུབ་ཀྱང་། ། ཐོས་པས་རྒྱགས་པ་ཚུལ་ཁྲིམས་མི་བསྲུངས་ན། ། ཚུལ་ཁྲིམས་འཆལ་པ་ངན་འགྲོ་དེར་འགྲོ་སྟེ། །
དེ་ལ་ཐོས་པ་མང་པོས་སྐྱོབ་མི་ནུས། ། ཞེས་བཤད་པས་སོ། ། དེ་བས་ན། ཀུན་མཁྱེན་ས་སྐྱ་པས། ཐུབ་པ་དགོངས་གསལ་དུ་བཤད་པ་ལྟར། དགེ་བའི་བཤེས་གཉེན་བྱ་བ། སྤྱོད་པ་འདུལ་བ་དང་མཐུན་པ། བཤད་པ་མངོན་པ་དང་མཐུན་པ། ལྟ་བ་མདོ་སྡེ་དང་མཐུན་པ། གསང་སྔགས་རྒྱུད་སྡེ་དང་མཐུན་པ།
གཉེན་པོ་གཞུ་བཟང་པོའི་རྒྱུད་འདྲ་བ་དང་ངེ་སྒྲིང་ངེ་བ་ཡོད་པ། སྦྱོར་བ་ཙན་དན་གྱི་ལེ་འདྲ་བ་ཚ་བ། བསྐུར་ཡང་ལ། བརྗིད་ཆེ་བ། འདོད་པ་ཆུང་ཞིང་ཆོག་ཤེས་པ། བསོ་སླ་བ། རྒང་སླ་བ། ཆོས་བཤད་པ་ན་འབྱམ་ཀླས་ནས་འགྲོ་བ། ཉམས་སུ་ལེན་པ་ན། ཚིགས་བཅད་གཅིག་ལ་དྲིལ་ནས་ཉམས་སུ་ལེན་ཤེས་པ་གཅིག་དགོས་པ་ཡིན་ནོ་གསུངས་སོ། །
ལྟ་བས་སྤྱོད་པ་ཁྱད་དུ་མི་གསོད་ཅིང་། ། སྤྱོད་པས་ལྟ་བ་ཁྱད་དུ་མི་གསོད་པ། ། ལྟ་སྤྱོད་ཟུང་དུ་འབྲེལ་བའི་རྣལ་འབྱོར་པ། ། འཇམ་དབྱངས་དཀོན་མཆོག་བཟང་པོའི་ཞབས་ལ་འདུད། ། ཅེས་སོ། ། བདག་ཅག་གི་བླ་མ་དམ་པ་འདི་ལ། རང་གི་ལྟ་བ་ལ་ཆགས་པ་དང་གཞན་གྱི་ལྟ་བ་ལ་ཞེ་སྡང་བ་མི་མངའ་སྟེ། འཇམ་དབྱངས་བླ་མའི་ཞལ་ནས། ལྟ་གྲུབ་ཀྱི་ཆགས་སྡང་འདི་ཡང་། རང་རེ་རབ་ཏུ་བྱུང་བ་རྣམས་ཀྱི་ཆགས་སྒོར་འདུག་པས།
འབད་པས་སྤང་དགོས་པ་ལགས་སོ། ། དེ་ཡང་རང་གི་ལྟ་བ་ལ་ལྷག་པར་ཆགས་པར་མི་བྱ་སྟེ། ཆགས་ཞེན་འཁོར་བའི་རྒྱུ་ཡིན་པས་སོ། ། དེ་ལྟར་བྲམ་ཟེ་ཆེན་པོ་ས་ར་ཧའི་ཞལ་ནས། གང་ལ་ཞེན་པ་ཡོད་པ་དེ་ཐོང་ཞིག ། རྟོགས་པར་གྱུར་ན་ཐམས་ཅད་དེ་ཡིན་ནོ། ། ཞེས་དང་། མཛོད་ལས། རྩོད་པའི་རྩ་བར་གྱུར་པ་དང་། འཁོར་བར་སྐྱེ་བའི་རྒྱུར་བཤད་དོ། །
དེ་ལྟར་དུ་གང་ལའང་མངོན་ཞེན་མི་བྱ་སྟེ། དེ་བཞིན་གཤེགས་པ་ལ་སྐྱབས་གནས་སུ་བདེན་པར་ཞེན་ནས། ཕྱག་འཚལ་བ་ལ་སོགས་པ་ཡང་ཆགས་པ་ཕྲ་མོར་བཤད་པ་དང་། གཟུགས་ནས་རྣམ་མཁྱེན་གྱི་བར་གྱི་ཀུན་རྫོབ་ཀྱི་ཆོས་རྣམས་བདེན་མེད་དུ་ཞེན་པ་དང་། སྦྱིན་སོགས་ཕར་ཕྱིན་དྲུག་བདེན་ཞེན་གྱི་སྒོ་ནས་སྒྲུབ་པ་དང་། དུས་གསུམ་ཐ་དད་དུ་བདེན་པར་ལྟ་བ་སོགས། བྱང་སེམས་ལམ་གྱི་མི་མཐུན་ཕྱོགས་སུ་བཤད་པས་སོ། ། དེ་ལྟར། མངོན་རྟོགས་རྒྱན་ལས། གཟུགས་སོགས་ཕུང་པོ་སྟོང་ཉིད་དང་། །
དུས་གསུམ་རྟོགས་པའི་ཆོས་རྣམས་དང་། ། སྦྱིན་སོགས་བྱང་ཆུབ་ཕྱོགས་རྣམས་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་དང་། སྦྱིན་ལ་སོགས་ལ་ངར་འཛིན་མེད། ། གཞན་དག་དེ་ལ་སྦྱོར་བྱེད་པ། ། དེ་ནི་ཆགས་པའི་མཐའ་འགོག་པས། ། རྒྱ་ལ་སོགས་ལ་ཆགས་པ་ཕྲ། ། ཞེས་བཤད་དོ། ། དེས་ན་ཕ་རོལ་ཚུ་རོལ་དང་།
འཁོར་འདས་གཉིས་ཀྱང་། མཚན་འཛིན་གྱི་འདུ་ཤེས་འདི་ཡོད་མེད་ཀྱི་ཁྱད་པར་ཡིན་ཏེ། མདོ་སྡུད་པ་ལས། འདུ་ཤེས་ཚུ་རོལ་ཡིན་ཞེས་འདྲེན་པས་ཡོངས་སུ་བསྒྲགས། ། འདུ་ཤེས་རྣམ་པར་བཤིག་ནས་སྤོང་བ་ཕ་རོལ་འགྲོ། ། ཞེས་དང་། ཇི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན། ། བདག་དང་བདག་གིར་མི་དམིགས་རྣམ་པར་བྱང་བར་གསུངས། ། ཞེས་བཤད་དོ། ། གཞན་གྱི་ལྟ་གྲུབ་དང་།
གང་ཟག་ལ་ཞེ་སྡང་བར་མི་བྱ་སྟེ། ཞེ་སྡང་ཁོང་ཁྲོ་ཞེས་བགྱི་བ། ། རྩ་ཉོན་དྲུག་གི་ནང་ནས་ཀྱང་། ཉོན་མོངས་རགས་ཤོས་ཡིན་པས། རང་གི་སེམས་རྒྱུད་མ་རུང་བར་བྱེད་པས་སོ། ། དེ་ཡང་། སྤྱོད་འཇུག་ལས། ཞེ་སྡང་ལྟ་བུའི་སྡིག་པ་མེད། ། བཟོད་པ་ལྟ་བུའི་དཀའ་ཐུབ་མེད། ། དེ་བས་བཟོད་པ་ནན་ཏན་དུ། །
སྣ་ཚོགས་ཚུལ་གྱིས་སྒོམ་པར་བྱ། ། ཞེས་དང་། གང་དག་ཁྲོ་བ་བདེར་གནས་པ། ། དེ་ནི་གང་ནའང་ཡོད་མ་ཡིན། ། ཞེས་དང་། དབུ་མ་འཇུག་པ་ལས། མི་སྡུག་གཟུགས་སུ་བྱེད་ཅིང་དམ་པ་མིན་པར་དཀྲི། ། ཚུལ་དང་ཚུལ་མིན་ཤེས་པའི་རྣལ་འབྱོར་འཕྲོག་བྱེད་ཅིང་། ། མི་བཟོད་པ་ཡིས་མྱུར་དུ་ངན་འགྲོར་བསྒྱུར་བར་བྱེད། ། བཟོད་པས་བཤད་ཟིན་དང་འགལ་ཡོན་ཏན་རྣམ་བྱེད་དོ། །
ཞེས་དང་། ཁོང་ཁྲོས་བསྐལ་པ་བརྒྱར་བསགས་པའི་དགེ་བ་འཇོམས་པར་བྱེད་དེ། འཇམ་དཔལ་རྣམ་པར་རོལ་པའི་མདོ་ལས། ཁོང་ཁྲོ་བ་ཞེས་བྱ་བ་ནི། བསྐལ་པ་བརྒྱར་བསགས་པའི་དགེ་བ་འཇོམས་པར་བྱེད་པས་ན། ཁོང་ཁྲོ་བ་ཞེས་བྱའོ། ། ཞེས་དང་། གང་ཕྱིར་རྒྱལ་སྲས་རྣམས་ལ་ཁྲོས་པ་ཡིས། ། སྦྱིན་དང་ཁྲིམས་དང་དགེ་བ་བསྐལ་པ་བརྒྱར། ། བསགས་པ་སྐད་ཅིག་ལ་འཇོམས་དེའི་ཕྱིར། །
མི་བཟོད་ལས་གཞན་སྡིག་པ་ཡོད་མ་ཡིན། ། ཞེས་དང་། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི། ། སྦྱིན་དང་བདེ་གཤེགས་མཆོད་ལ་སོགས། ། ལེགས་སྤྱད་གང་ཡིན་དེ་དག་ཀྱང་། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་བཤད་དོ། ། བསྐལ་པ་བརྒྱ་དང་སྟོང་གི་དགེ་རྩ་འཇོམས་པའི་ཁྱད་པར་ནི། ཁོང་ཁྲོ་སྐྱེ་བའི་ཡུལ་དམན་མཆོག་གི་ཁྱད་པར་རོ། །
ཡང་། ཞེ་སྡང་ཁོང་ཁྲོའི་གོང་ན་སྡིག་གཞན་མེད། ། མནར་མེད་དམྱལ་བར་འཕེན་ནའང་འདི་ཀས་འཕེན། ། ཞེས་སོ། ། དེ་བས་ན། བདག་གི་ཕ་ཀུན་མཁྱེན་ཆོས་རྗེ་ལྟ་བུ། ཕྱོགས་སུ་ལྷུང་བ་མེད་པ། རིས་སུ་ཆད་པ་མེད་པ། ཕྱོགས་མེད་རིས་མེད་ཀྱི་རྒྱལ་ཁམས་པ། སྟོན་པ་བཞི་ལྡན་གྱི་དགེ་སློང་དེའི་རྗེས་སུ་འཇུག་པར་བྱ་སྟེ།
དབུ་མ་འཇུག་པ་ལས། རང་གི་ལྟ་བ་ཆགས་དང་དེ་བཞིན་དུ། ། གཞན་གྱི་ལྟ་བ་འཁྲུལ་གང་རྟོགས་པ་ཉིད། ། དེ་ཕྱིར་འདོད་ཆགས་ཁོང་ཁྲོ་རྣམས་བསལ་ཏེ། ། རྣམ་དཔྱོད་པ་ནི་མྱུར་དུ་གྲོལ་བར་འགྱུར། ། ཞེས་བཤད་དོ་གསུངས་སོ། ། མཁྱེན་བརྩེའི་འཕྲིན་ལས་དབང་གི་རྒྱལ་པོ་དེ། ། ཆགས་སྡང་གཏི་མུག་ཆུ་ཡིས་མ་གོས་པར། ། ཐོས་བསམ་བསྒོམ་པའི་རྒྱལ་མཚན་རྩེར་བཟུང་སྟེ། ། འཇམ་དབྱངས་འགྲོ་ལ་འདོད་དགུ་སྩོལ་ལ་འདུད། །
ཅེས་སོ། ། བྱ་ལོ་གཡུལ་ཐོན་རྗེས་སུ། དཔལ་འཁོར་སྡེ་ཆེན་དུ་ཕེབས་དུས། ཕྱི་རོལ་སྣང་བ་དག་ལ་ཕར་བལྟས་པས། ། ལྗོན་ཤིང་ལོ་འདབ་རྒྱས་པ་ས་ལ་འབྲུལ། ། དབྱར་སྔོན་པོའི་ནེ་སིང་ཟངས་ཀྱི་མདོག ། སྟོན་ལོ་ཐོག་རྒྱས་པའི་རྗེས་མི་མངོན། ། སོས་བཀྲ་བའི་མེ་ཏོག་སད་ཀྱིས་ཁྱེར། ། དེ་ལ་འཁོར་བའི་བུང་བའང་གཞན་དུ་དེངས། ། ཆུ་སྔོན་པོ་ཤེལ་གྱི་མདོག་ལྟར་སོང་། །
དེ་ལ་འཁོར་བའི་བྱ་ཡང་ཡིད་མི་ཆགས། ། སྒྲ་མེད་ལུས་ཀྱི་ཆོས་སྟོན་རང་རྒྱལ་བཞིན། ། ནང་རང་གི་ལུས་ལ་ཚུལ་བལྟས་པས། ། ལང་འཚོ་རྒས་པའི་ཉིན་བྱེད་ནུབ་ལ་ཡོལ། ། ལུས་ཀྱི་རི་ཀླུང་རྒས་པའི་གྲིབ་མས་ནོན། འཆི་བའི་མུན་ནག་དག་ནི་མྱུར་དུ་འབྱུང་། དེ་ལ་གྲོས་པས་ཐར་རམ་རཏྣ་བྷ་དྲས་བསམས། ། ཞེས་དགོངས་ཏེ་གཡེང་བ་སྤངས་ཏེ། དགེ་སྦྱོར་ལ་རྩེ་གཅིག་བཞུགས་པར་བཞེད་ནས། སྒོ་ཡིག་འདི་ལྟར་མཛད་དེ།
རྩེ་གོང་འོག་གི་དཔོན་ས། དཔོན་སྐྱ། སྐྱ་སེར་མི་མང་དང་བཅས་པ་རྣམས་ཀྱི་དགོངས་རྒྱུ་ལ། བདག་དགེ་སློང་རཏྣ་བྷ་དྲ་ཞེས་བགྱི་བ། ན་སོ་རྒས། འཆི་བས་གཏུགས། སྐྱེ་བ་ལ་འཚེར། རེ་ཞིག་མཚམས་དམ་པོ་གཅིག་བྱེད་པ་ལ་ལོ་འདོད་དང་། གྲགས་འདོད། གཞན་ལ་བསྟུན་འདོད་སོགས་ཅི་ཡང་མེད་པས།
ཁྱེད་སུ་གང་གིས་ཀྱང་དགེ་སྦྱོར་ལ་གཙེ་བར་འགྲོ་བ་མི་མཛད་འཚལ། རྩེ་གོང་འོག་གི་དཔོན་ས་སྐུ་ངོ་བྱོན་ན་མཇལ་བ་དང་། ས་རྩི་གཏོང་བ་དང་། ཐིག་ཚགས་གཏོང་མཁན་གྱི་མི། འཁྱུག་རེ་གཏོང་རྒྱུ་ཡིན། གཞན་གཡོག་བྱེད་མཁན་གྱི་མི་གཉིས་ཙམ་མ་གཏོགས་ངོ་གསར་པ་གྲག་ཞན་སུ་ཡང་རེ་ཞིག་མི་འཕྲད་པས། དགོངས་འཚལ། འདིའི་སྐུ་དཔང་དང་། གཉེར་གཏད་ལ། དཔལ་ལྡན་གུར་གྱི་མགོན་པོས་ཐོག་དྲངས།
ཆོས་སྐྱོང་བསྲུང་མ་རྣམས་བཞུགས་སོ། ། ཅེས་སྒོ་ལ་བསྒྲགས་ནས། བུག་སྒོ་མཛད། ལོ་མཚམས་ལ་བཞུགས་སོ། ། གསོལ་ཇ་ཡང་སྦྱོར་རེ་མ་མཛད་ནས། ཐུགས་དམ་སྤྲོས་མེད་ཀྱི་ངང་ལ་རྩེ་གཅིག་ཏུ་བཞུགས་དུས། ཡི་དམ་ལྷའི་ཞལ་གཟིགས་ཚུལ་ལ་སོགས་པའི་སྤང་རྟོགས་ཀྱི་ཡོན་ཏན་ནས་དཔག་མེད་གཅིག་འཁྲུངས་ཚོད་འདུག་སྟེ། གབ་པའི་ཚུལ་གྱིས་གཞན་ལ་མི་གསུང་བར་གདའ། ཆེད་དུ་གཏད་ནས་ཞུས་པའི་དུས་སུ་ཡང་། དུས་ཞབས་སྙན་རྒྱུད་ལས།
དེ་ཕྱིར་བླ་མ་དམ་པས་གནང་བ་ཡི། ། ལམ་ཟབ་རིན་ཆེན་འདི་ནི་སློབ་མ་ཡི། ། ཆོམ་རྐུན་རྩ་ལག་དག་ལ་གསང་བྱ་སྟེ། ། འབད་པས་ཤིན་ཏུ་ལེགས་པར་སྦ་བར་བྱ། ། ཞེས་དང་། རྗེ་ཨ་ཏི་ཤའི་ཞལ་ནས། རང་གི་ཡོན་ཏན་སྦ་བར་བྱ། ། གཞན་གྱི་སྐྱོན་རྣམས་སྦ་བར་བྱ། ། རང་གི་སྐྱོན་རྣམས་བསྒྲག་བྱ་ཞིང་། ། གཞན་གྱི་ཡོན་ཏན་བསྒྲག་པར་བྱ། །
ཞེས་དང་། ཇོ་བོའི་ཞལ་ནས། བོད་འདིར་གྲུབ་ཐོབ་ཉུང་བའི་རྒྱུ་མཚན་འདུག་སྟེ། རྨི་ལམ་རྣོ་བ་ཙམ་གྱི་ཡོན་ཏན་ཡང་གསང་མི་ཐུབ་པར་འདུག ངེད་རྒྱ་གར་ན་ཡོན་ཏན་གསང་ཐུབ་པ་ལ་གཙོ་བོར་བྱེད་པས། གྲུབ་ཐོབ་མང་བའི་རྒྱུ་མཚན་ཡང་དེ་ཡིན། ཞེས་གསུངས་པ་རྣམས་ལུང་ཁུངས་སུ་མཛད་ནས། དམ་པ་འདི་ཡང་ཡོན་ཏན་གསང་ཐུབ་པ་གཙོ་བོར་མཛད་པ་ཡིན་ནོ། ། དེ་ལྟ་ན་ཡང་ཕྱི་ལུས་ངག་གི་ཐ་སྙད་ལས། ནང་གི་བསམ་སྦྱོར་གྱི་ཡོན་ཏན་དཔོག་པ་ནི།
གསུང་རབ་ཀྱི་བརྡ་ཆད་ཡིན་པས། དམ་པ་འདི་ཡང་། བསམ་པའི་ཡོན་ཏན་བྱམས་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་དང་ཡང་ལྡན་པ་ཡིན་ཏེ། སེམས་ཅན་སྡུག་བསྔལ་གྱིས་གཟིར་བ་གཟིགས་པའི་ཚེ། སྐུ་ལུས་ཀྱི་བ་སྤུ་ལྡང་བ་དང་། སྤྱན་ཆབ་རང་དབང་མེད་པར་བསིལ་བ་དང་། ཟས་གོས་ལ་སོགས་པ་ཕངས་པ་མེད་པ་གཏེར་བས་སོགས། སྦྱོར་བའི་ཡོན་ཏན། མཉམ་བཞག་གི་རྟོགས་པ་ཁྱད་པར་ཅན་དང་ལྡན་པ་ཡིན་ཏེ། རྗེས་ཐོབ་ཏུ་ཆོས་ཐམས་ཅད།
རྨི་ལམ་ལྟ་བུ། སྒྱུ་མ་ལྟ་བུར་སྣང་བའི་སྤྱོད་པ་ཁྱད་པར་ཅན་དང་ལྡན་པའོ། ། འོན་ཀྱང་སྐུ་མཚམས་གྲོལ་དུས། བདག་གིས་སྐུ་དྲུང་དུ་ཕྱིན་པས། ད་འདི་ནས་ཤི་འཕོས་ནས། འདིར་སྐྱེའི་ངེས་པ་ཏིག་གེ་བ་གཅིག་བྱུང་ངོ་། ། སྐྱེས་རབས་ལས། བཟོད་བྱ་ཐོས་པ་བཙལ་བར་བྱ། ། དེ་ནས་ནགས་སུ་གནས་པར་བྱ། ། ཞེས་དང་།
སོ་ཐར་གྱི་མདོར། མང་དུ་ཐོས་པ་ནགས་ཀྱི་ནང་དག་ཏུ། ། ལང་ཚོ་ཡོལ་བ་རྣམས་ཀྱིས་གནས་པ་བདེ། ། ཞེས་གསུངས་པ་ལྟར། རྒས་ཁར་དབེན་པ་བརྟེན་ནས། དགེ་སྦྱོར་བྱས་ན་རང་ལ་ཕན་པར་གདའ་སྟེ། འོ་སྐོལ་གྱི་སྲུང་མ་འདི་རྣམས། གཅིག་པོར་བསྡད་པ་ལ་ཅུང་མི་དགེས། སྦྱོར་དྲུག་རེ་བཤད་ན་དགེས་པའི་ཚུལ་སྟོན་གྱི་འདུག ཁྱད་པར།
བྱི་ལོའི་ནག་པ་ཟླ་བའི་ཚེས་བཅོ་ལྔའི་ཐོ་རངས་ཀྱང་། ཤམ་བྷ་ལ་ནས་བྱོན་ཟེར་བའི་རིགས་ལྡན་གྱི་རྒྱལ་པོ་རྣམས་དང་། དུས་འཁོར་གྱི་སྲུང་མ་དྲུག་ཅུ་རྣམས་བྱོན་ནས། ད་ལྟ་འདི་ན་ཟབ་ལམ་འདོམ་པ་ལ་ཁྱེད་ཆོས་ཀྱི་གཎྜི། ཆོས་ཀྱི་དུང་། ཆོས་ཀྱི་རྔ་བོ་ཆེ་ཡིན་པས་ཤོད་ཅིག་གསུངས། སྦྱོར་དྲུག་གི་བཤད་ཉན་ལ་བསྐུལ་མ་མཛད་ཀྱི་འདུག་པས། མྱུར་ཐབས་སུ་སྦྱོར་དྲུག་འཛུགས་གསུངས། བཀའ་ལུང་བཞིན་དུ་ལྷུན་གྲུབ་བདེ་ཆེན་དུ། སྦྱོར་དྲུག་དོན་གཉེར་བའི་སྒོམ་ཆེན་སྐྱ་སེར་ཕོ་མོ་སུམ་བརྒྱ་ཙམ་ལ།
འཁྲིད་ཆེན་གནང་། བློ་བཟང་འདི་ཡི་བྱིན་རླབས་དང་ཐུགས་རྗེ་ལ་བརྟེན་ནས། སྒོམ་ཆེན་ལ་ལ་དག་ལ། འོད་གསལ་རྟགས་བཅུ་རྫོགས་པར་ཤར་བར་བྱུང་། ལ་ལ་དག་གིས་ལུས་ཀྱི་རྩ་གནས་ཐམས་ཅད་མཐོང་བ་བྱུང་། ལ་ལ་དག་གིས་འོད་གསལ་གྱི་ངང་ནས་དབུས་གཙང་ཁམས་གསུམ་མཐོང་བ་བྱུང་། ལ་ལ་དག་སྒོམ་ཚང་གི་ཕྱིར། གྱང་ལ་ཐོགས་མེད་དུ་དོན་པ་བྱུང་། དེའི་སྟོབས་ཀྱིས། ཁ་ཅིག་སེར་སྣའི་མདུད་པ་ལས་གྲོལ་ནས།
བདོག་པའི་དངོས་པོ་སྦྱིན་པར་གཏོང་བར་བྱེད། ཁ་ཅིག་འཁོར་བ་ལས་ཡིད་འབྱུང་ནས། རབ་ཏུ་བྱུང་བའི་བསླབ་པ་ནོད་པར་བྱེད་པ་སོགས། སེམས་ཅན་ལ་གནོད་འཚེ་སྤོང་བར་བྱེད། ཁ་ཅིག་དཀའ་སྤྱད་ཀྱི་སྡུག་བསྔལ་ལ་བཟོད་ཅིང་། གཞན་གྱི་གནོད་པ་ལ་བཟོད་པར་བྱེད། ཁ་ཅིག་གཉིད་དང་རྨུགས་པ་དང་། ལེ་ལོ་སྤངས་ནས། དགེ་བའི་ཕྱོགས་ལ་སྤྲོ་བ་ལྷུར་ལེན། ཁ་ཅིག་རྣམ་གཡེང་གི་ཉེས་དམིགས་མཐོང་སྟེ།
རི་ཁྲོད་འགྲིམས་ནས། མི་རྟོག་པའི་ཏིང་འཛིན་སྒོམ་པར་བྱེད། ཁ་ཅིག་བདེན་གཉིས་ཀྱི་རྣམ་དབྱེ་ལ་མ་རྨོངས་པའི་སྒོ་ནས། བདེ་གཤེགས་སྙིང་པོ་རྟག་པ། བརྟན་པ་ཐེར་ཟུག གཙང་བ་དང་བདེ་བ་དང་། རྟག་པ་དང་། བདག་དམ་པའི་ཕ་རོལ་ཏུ་ཕྱིན་པའི་གནས་ཚུལ་ལ་མཁས་པར་བྱེད། ཁ་ཅིག་རྒྱན་དང་ཆ་ལུགས་སྤངས་ནས། བླ་མ་ལ་དད་པས་འབུལ་བར་བྱེད།
ཞལ་སྔ་ནས་ཀྱང་། རེ་ཤིག་གདུལ་བྱའི་བློ་འཁྲིད་པའི་ཕྱིར་དུ། བཞེས་པའི་ཚུལ་བརྟན་ནས། འཁྲིད་གྲོལ་ཁར། ཕར་གནང་སྦྱིན་དང་བཅས་ནས། བུད་མེད་ཀྱི་གནས་སྒོར། སྤྱི་ཁེབས་དང་། སྐྱེས་པའི་རྣ་གཡུ་ལ་སོགས་པ་རྣམས་གནང་བར་མཛད་པ་ཡིན་ནོ། ། དེའི་ཚེ། ངོ་སྤྲོད་ཀྱི་དུས་སུ།
མེ་ཏོག་སྣ་ལྔའི་ཆར་བབས་པ། ཐོག་ལའང་མི་ཐོགས་པར། ཞག་སྦྲེལ་ནས་བྱུང་དུས། སྒོམ་ཆེན་དཔའ་བོ་རྣམས་གཡས་ནས་འཁྲབ་ཅིང་གར་བྱེད། དཔའ་མོ་རྣམས་གཡོན་ནས་འཁྲབ་ཅིང་གར་བྱེད། ལུས་ཀྱི་ཉམས་འཁྲུལ་འཁོར་རིགས་མི་གཅིག་པ་མང་པོ་རང་ཤར་དུ་བྱེད། ངག་ཉམས་ལ། སཾསྐྲི་ཏའི་སྐད་དང་། ཧཱུྃ་དང་ཕཊ་ཀྱི་སྒྲས། ལུང་པ་འུར་དིར་ལ་འགྲོ་བ་དང་།
སེམས་ཉམས་ལ་འོད་གསལ་གྱི་རིགས་མི་གཅིག་པ་དུ་མ། རང་རང་གི་བློ་དང་འཚམས་པར་ཤར་ནས། ལུས་ངག་ཡིད་གསུམ་གྱི་སྒྲིབ་པ་སྦྱོང་བར་བྱེད་དེ། གྲུབ་ཆེན་ཨུ་རྒྱན་པའི་ཞལ་ནས། ལུས་ཉམས་ཀྱིས་ལུས་ཀྱི་སྒྲིབ་པ་སྦྱོང་། ལུས་ཉམས་ཀྱི་རྒྱལ་པོ་འཕར་གཡོ་ཡིན། ངག་ཉམས་ཀྱིས་ངག་གི་སྒྲིབ་པ་སྦྱོང་། ངག་ཉམས་ཀྱི་རྒྱལ་པོ་སྨྲ་བརྗོད་ཡིན། སེམས་ཉམས་ཀྱིས་སེམས་ཀྱི་སྒྲིབ་པ་སྦྱོང་། སེམས་ཉམས་ཀྱི་རྒྱལ་པོ་འོད་གསལ་ཡིན།
ཞེས་གསུངས་པ་ལྟར་རོ། ། དབང་གི་ཡེ་ཤེས་འབེབས་པའི་སྐབས་སུ། བྱིན་རླབས་ཀྱི་ཚན་ཀ་ཤིན་ཏུ་ཆེ་བས། ཡེ་ཤེས་མ་ཕེབས་པ་གཏན་མི་འོང་སྟེ། ཡེ་ཤེས་ཕེབས་པའི་རྒྱུ་ཚོགས་གྲངས་ཚང་བས་སོ། ། རྒྱུ་ཚོགས་རྣམས་གང་ཡིན་སྙམ་ན། དུས་འཁོར་དབང་ལེའི་འགྲེལ་ཆེན་དུ། ད་ནི་དབབ་པ་ཞེས་བྱ་བ་ལ་སོགས་པས། ལྷ་དབབ་པ་བསྐྱེད་པའི་མཚན་ཉིད་གསུངས་པ། འདིར་ལྷ་དབབ་པ་གང་ཡིན་པ་དེ་ནི་ངེས་པར་ཞེས་པ་མཐའ་ཅིག་ཏུ་འགྱུར་ཏེ།
སྔགས་པ་སློབ་དཔོན་རྣམས་ཀྱིས་སྒོམ་པའི་སྟོབས་དང་། སྔོན་དུ་བསྙེན་པའི་དབྱེ་བ་དང་ནི་ཞེས་པ། ཆོ་ག་སྣ་ཚོགས་པ་དང་རྣམ་མང་དམ་ཚིག་སྟེ། བྱང་ཆུབ་ཀྱི་སེམས་ཐིག་ལེ་ལ་སོགས་པ་བསྲུང་བ་དང་། དེ་བཞིན་དུ་སྔགས་ཀྱི་བཟླས་པ་ལ་སོགས་པ་རྣམས་ཀྱིས་ཀྱང་ཕེབས་པར་འགྱུར་གྱི། རྣམ་པ་གཞན་དུ་མི་འགྱུར་རོ། ། ཞེས་གསུངས་པ་ལྟར། སློབ་དཔོན་གྱིས་ལྷའི་རྣལ་འབྱོར་སྒོམ་པ་དང་། རྫོགས་རིམ་ཟབ་མོ་ཉམས་སུ་བླངས་པ་དང་། བཟླས་བསྙེན་སྦྱིན་སྲེག་བྱས་པ།
ཐིག་ལེ་མ་ཉམས་པར་བསྲུང་བ་ལ་སོགས་པ་བསྲུང་བྱའི་དམ་ཚིག་རྣམས་བསྲུང་བ་ནི། རྡོ་རྗེ་སློབ་མ་ལ་དབང་དུས་ཀྱི་ཡེ་ཤེས་ཕེབས་པའི་རྒྱུ་ཚོགས་སོ། ། དཀྱིལ་འཁོར་ཀྱི་བསྒྲུབ་མཆོད་མཛད་པ་དང་། དབང་བསྐུར་དུས། སྔར་བས་ཀྱང་གསུམ་འགྱུར་གྱིས་བཀྲག་མདངས་ཆེ་བར་གྱུར་པ་དང་། གང་དུ་ཕེབས་པའི་ཡུལ་ཕྱོགས་དེ་བྱིན་ཆེ་ཞིང་བག་དྲོ་བ་དང་། བཞུགས་པའི་གཟིམ་ཁང་ཀུན་ཡང་སྣུམ་ཕྱིལ་ཏེ་འགྲོ་བ། ས་ཕྱོགས་དེ་ནད་ཉུང་ཞིང་ལོ་ལེགས་པ་དང་། ཞལ་སྔ་ནས་ཀྱི་ན་བཟའ། གཞན་གྱིས་གོན་ནས་ལོ་སོང་ནས་ཀྱང་།
ཚུལ་ཁྲིམས་ཀྱི་དྲི་ངད་ཕུན་སུམ་ཚོགས་པ་དང་ལྡན་པ་ཀུན་གྱིས་མཐུན་སྣང་དུ་གྲུབ་པ་འོང་བ་འདི་ཡང་། ཡེ་ཤེས་ཕེབས་པའི་རྒྱུ་དང་མཚུངས་སོ། ། རིམ་པ་གཉིས་ཀྱི་རྣལ་འབྱོར་མཐར་ཕྱིན་ཞིང་། ། བཟླས་བསྙེན་སྦྱིན་སྲེག་ཆོ་ག་དག་པར་མཛད། ། ཁམས་ནི་འཛག་མེད་སྐུ་ལ་རབ་བཅིངས་པས། ། ཡེ་ཤེས་ཕེབས་ངེས་ཁྱོད་ལ་སྙིང་ནས་འདུད། ། གཞན་ཡང་། དམ་པ་འདི་ཉིད་ཀྱིས་སྐུ་གསུང་ཐུགས་ཀྱི་མཛད་པ་ཐམས་ཅད་སེམས་ཅན་གྱི་དོན་ལ་སྦྱོར་བ་མཛད་པ་ཡིན་ཏེ། རྗེ་བཙུན་བྱམས་པས། འཇིག་རྟེན་ཀུན་ལ་ཉིན་མཚན་དུ། །
ལན་དྲུག་དུ་ནི་སོ་སོར་གཟིགས། ། ཐུགས་རྗེ་ཆེན་པོ་དང་ལྡན་པས། །

ཕན་དགོངས་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར། ཡུལ་འཇིག་རྟེན་ཀུན་ལ། དུས་ཉིན་མཚན་གཅིག་གི་བར་ལ། ལན་དྲུག་གི་སྒོ་ནས་གཟིགས་ཚུལ་དང་། གང་ཟག་སུ་ནི་སྨིན། སུ་ནི་མ་སྨིན་སོ་སོར་གཟིགས་ཏེ། ཐམས་ཅད་ལ་ཐུགས་རྗེས་ཕན་པའི་ཐབས་འབའ་ཞིག་མཛད་པས། དེ་ཡང་སྐུ་མཐོང་བ་དང་། རེག་པ་དང་། དྲན་པ་ཐམས་ཅད་ཀྱང་ངན་སོང་དུ་མི་ལྟུང་བར།
མཐོ་རིས་དང་། ཐར་པ་ཐམས་ཅད་མཁྱེན་པ་ཐོབ་པར་གྱུར་ཅིག་པའི་སྨོན་ལམ་འདེབས་པ་དང་། གནས་སྐབས་རྣམས་སུ་ཡང་། རང་རང་གི་མོས་པ་དང་སྐལ་བར་འཚམས་པར། གདུལ་བྱ་འགའ་ཞིག་ནི་སྐྱབས་སུ་འགྲོ་བ་དང་། མ་ཎི་སོགས་ལ་འགོད། འགའ་ཞིག་ནི་བསྙེན་གནས་ཡན་ལག་བརྒྱད་ལྡན་སོགས་ལ་འགོད། འགའ་ཞིག་ནི་དགེ་ཚུལ་དགེ་སློང་ལ་སོགས་པ་སོ་སོར་ཐར་པའི་སྡོམ་པ་མཐའ་དག་ལ་འགོད། ལ་ལ་དག་བྱང་ཆུབ་སེམས་དཔའི་སྡོམ་པ་ལ་སྦྱོར། འགའ་ཞིག་གསང་སྔགས་ཀྱི་བསླབ་པ་ལ་འགོད།
འགའ་ཞིག་སྡོམ་པ་མཐའ་དག་དང་ལྡན་པར་བྱེད། འགའ་ཞིག་ནི་འཆི་བདག་དང་ལོག་འདྲེན་ལས་བསྐྱབས་ནས། ཚེ་དང་རིགས་རྒྱུད་བཟང་པོའི་དངོས་གྲུབ་ལ་སྦྱོར། འགའ་ཞིག་ནི་འཁོར་བ་སྤྱི་དང་བྱེ་བྲག་གི་ཉེས་དམིགས་གོ་ནས། མཐོ་རིས་དང་ཐར་པ་ལ་མདུན་པར་བྱེད། འགའ་ཞིག་ནི་མཁན་སློབ་དང་། དཀོན་མཆོག་གསུམ་ལ་མོས་པར་བྱེད། འགའ་ཞིག་ནི་སེམས་ཅན་ལ་བྱམས་སྙིང་རྗེ་འཕེལ་བར་བྱེད། འགའ་ཞིག་ནི་སྣང་གྲགས་ཀྱི་ཆོས་རྣམས་ལ་དག་སྣང་དང་ཞིང་སྦྱོང་བར་བྱེད། འགའ་ཞིག་ནི་ཐོས་བསམ་གྱི་ཕྱིར་དུ།
སྙིང་རུས་དང་དཀའ་སྤྱད་བཟོད་པ་ལ་འགོད། འགའ་ཞིག་ནི་ཚེ་བློས་བཏང་ནས། སྒྲུབ་པ་བྱ་བའི་ཕྱིར་དུ་དབེན་གནས་བརྟེན་པ་ལ་སྦྱོར། འགའ་ཞིག་ཉམས་རྟོགས་ཀྱིས་རྒྱན་ཏེ་འཁྲིད་སྐྱོང་བ་ལ་སྦྱོར། འགའ་ཞིག་ནི་འཆད་རྩོད་རྩོམ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་གསལ་བར་མཛད་པ་ལ་སྦྱོར། འགའ་ཞིག་ནི་ལོངས་སྤྱོད་གཡོ་བ་སྙིང་པོ་མེད་པ་ལ། སྙིང་པོ་ལེན་པའི་ཐབས། སྦྱིན་པ་གཏོང་བ་ལ་སྦྱོར། ལ་ལ་བརྟེན་གསུམ་བཞེངས་པ་དང་། མཆོད་པ་འབུལ་བ་སོགས་ལ་འགོད།
འགའ་ཞིག་ནི་རྗེ་རང་ཉིད་ལ་ཆེ་བའི་ཡོན་ཏན་བརྗོད་པ་དང་། གསོལ་བ་འདེབས་པ་ལ་འཇུག འགའ་ཞིག་ནི། དམ་པ་འདི་ཉིད་ཀྱི་སྐུ་ལ་ན་བཟའ་འབུལ་བ་དང་། ཞལ་དུ་གསོལ་བ་གང་འཕྲོད། དགེས་པའི་ཐབས་ཅི་ཡོད་སྙམ་དུ་སེམས་པ་ལ་འཇུག་པར་མཛད་དོ། ། དེ་ཡང་བླ་མ་དང་ཟབ་ལམ་གྱི་བྱིན་རླབས་ཡིན་པས། ཟབ་ལམ་འདི་ལ་བརྟེན་ནས། གྲུབ་ཐོབ་རྒྱུན་མ་ཆད་པ་བྱུང་ཞིང་། མཁའ་འགྲོའི་ཁ་རླངས་ཐུལ་ལེ་བའི་ལམ་འདི་འདྲ་བ་ཉམས་ལེན་བྱེད་པ་དང་།
འདི་འདྲ་བའི་བརྒྱུད་པའི་བླ་མ་ལ་གསོལ་བ་འདེབས་པའི་སྐལ་པ་ཡོད་པ་འདི་སྔོན་ཚོགས་བསགས་པ་ཡིན་ཏེ། མངོན་རྟོགས་རྒྱན་ལས། སངས་རྒྱས་རྣམས་ལ་ལྷག་པར་བྱས། ། དེ་ལ་དགེ་བའི་རྩ་བ་བསྐྲུན། ། དགེ་བའི་བཤེས་ཀྱི་མགོན་བཅས་པ། ། འདི་མཉན་པ་ཡི་སྣོད་ཡིན་ནོ། ། ཞེས་གསུངས་པ་ལྟར་རོ། ། གཞན་ཡང་། དམ་པ་འདི་ཉིད། སྣང་བ་བདེན་མེད་སྒྱུ་མ་ལྟ་བུར་རྟོགས་པས།
འཇིག་རྟེན་གྱི་ཆོས་བརྒྱད་དང་བྲལ་ཏེ། ཆོས་ཡང་དག་པར་སྡུད་པའི་མདོ་ལས། སྟོང་པ་ཉིད་སྨྲ་བ་ནི་མི་གནས་པའི་ཕྱིར། འཇིག་རྟེན་གྱི་ཆོས་རྣམས་ཀྱིས་མི་འཕྲོག་སྟེ། རྙེད་པས་དགའ་བ་ཡང་མེད་ལ། མ་རྙེད་པས་མ་དགའ་བ་ཡང་མེད། གྲགས་པས་ཡིད་སོས་པ་ཡང་མེད་ལ། མ་གྲགས་པས་ཡིད་ཤི་བ་ཡང་མེད། སྨད་པས་ཞུམ་པ་ཡང་མེད་ལ། བསྟོད་པས་དགའ་བར་སེམས་པ་ཡང་མེད།
བདེ་བས་ཆགས་པར་འགྱུར་བ་ཡང་མེད་ལ། སྡུག་བསྔལ་བས་ཡིད་འབྱུང་བར་འགྱུར་བ་ཡང་མེད་དེ། གང་དེ་ལྟར་འཇིག་རྟེན་གྱི་ཆོས་རྣམས་ཀྱིས་མི་འཕྲོག་པ་དེ་ནི་སྟོང་པ་ཉིད་ཤེས་པ་སྟེ། དེ་ལྟར་མི་འཕྲོག་པས་སྟོང་པ་ཉིད་སྨྲ་བར་ཁོང་དུ་ཆུད་པར་བྱའོ། ། ཞེས་གསུངས་པ་དང་། བཤེས་སྤྲིང་ལས་ཀྱང་། འཇིག་རྟེན་མཁྱེན་པ་རྙེད་དང་མ་རྙེད་དང་། ། བདེ་དང་མི་བདེ་སྙན་དང་མི་སྙན་དང་། ། བསྟོད་སྨད་ཅེས་བྱ་འཇིག་རྟེན་ཆོས་བརྒྱད་པོ། ། བདག་གི་ཡིད་ཡུལ་མིན་པར་འགོ་སྙོམས་མཛོད། །
ཅེས་དང་། སྤྱོད་འཇུག་ལས་ཀྱང་། དེ་ལྟར་སྟོང་པའི་དངོས་རྣམས་ལ། ། ཐོབ་པ་ཅི་ཡོད་ཤོར་ཅི་ཡོད། ། གང་གི་རིམ་གྲོ་བྱས་པའམ། ། ཡོངས་སུ་བརྙས་པའང་ཅི་ཞིག་ཡོད། ། བདེ་བའམ་སྡུག་བསྔལ་གང་ལས་ཡིན། ། མི་དགའ་ཅི་ཡོད་དགར་ཅི་ཡོད། ། ཅེས་གསུངས་པ་ལྟར། རྙེད་མ་རྙེད་ལ་སོགས་པ་ལ་དགའ་མི་དགའི་རྣམ་པ་མི་འབྱུང་སྟེ།
རྙེད་བཀུར་ཕུན་སུམ་ཚོགས་པ་བྱུང་བ་ལ་ལྷག་པར་མཉེས་པར་ཡང་མི་མངོན་ལ། ངན་ངོན་ལས་མ་བྱུང་ནའང་མི་མཉེས་པར་ཡང་མི་མངོན་ནོ། ། སྣང་གྲག་ཆོས་ཀུན་སྒྱུ་མར་རྟོགས་པའི་ཕྱིར། ། བསྟོད་སྨད་ལ་སོགས་འཇིག་རྟེན་ཆོས་བརྒྱད་ལ། ། མཚན་འཛིན་སྤངས་པའི་འཛམ་གླིང་རྒྱན་གཅིག་པུ། ། འཇམ་དབྱངས་ཆོས་རྗེའི་ཞབས་ལ་སྙིང་ནས་འདུད། ། ཅེས་སོ། ། དགུ་པ་ཡོན་ཏན་དགུ་སོགས་ལྡན་ཚུལ་ནི། ཡང་སྤྱོད་འཇུག་ལས། བསོད་ནམས་ཀྱིས་ནི་ལུས་བདེ་ལ། །
མཁས་པ་ཡིས་ནི་སེམས་བདེ་ན། ། གཞན་དོན་འཁོར་བར་གནས་ཀྱང་ནི། ། སྙིང་རྗེ་ཅན་དག་ཇི་ལྟར་སྐྱོ། ། ཞེས་གསུངས་པ་ལྟར། དམ་པ་འདི་ཉིད་ཀྱི་བསོད་ནམས་ཀྱི་ཚོགས་དཔག་མེད་ལས་གྲུབ་པའི་སྐུའི་ཡོན་ཏན་ནི། ཤིང་ནྱ་གྲོ་ཏ་ལྟར་ཆུ་ཞེང་གབ་པ་དང་། ཡན་ལག་དང་ཉིང་ལག་ཐམས་ཅད་ཚད་དང་ལྡན་ཞིང་། གསེར་གྱི་མདོག་ལྟར་མཛེས་ཤིང་ཀུན་གྱིས་ལྟ་ན་སྡུག་པ་ཡིད་དུ་འོང་བ། གཟི་བརྗིད་དང་ལྡན་པ། ཟིལ་ཆེ་བ།
བྱང་ཆུབ་ཀྱི་སེམས་བརྟན་པར་བྱེད་པ་ཉིད་ཀྱིས། བུ་ཆུང་གི་ཤ་ལྟར་གཞོན་ཤ་ཆགས་པ། བཀྲག་མདངས་ཆེ་བ། འོད་དང་འོད་ཟེར་འཕྲོ་བ། རོ་སྟོད་སེང་གེ་འདྲ་བ། དབུ་གདུགས་ལྟར་རྒྱས་པ། དཔྲལ་བའི་དབྱེས་ཆེ་བ། འགྲམ་པ་སེང་གེའི་འགྲམ་པ་འདྲ་བ། ཐལ་གོང་རྒྱས་པ། དཔུང་མགོ་ཟླུམ་པ།
སྐུ་ཡི་མདུན་མཐོ་བ། ཕྱག་དང་ཞབས་ཀྱི་ལོང་བུ་མི་མངོན་པ། ཤིང་བལ་ལྟར་འཇམ་པ། རྟིང་པ་ཡངས་པ། ཕྱལ་འཕྱང་ངེ་བ་དང་། ལྟེ་བ་ཟབ་པ་ལ་སོགས་པའི་མཚན་དཔེ་དང་ལྡན་པ། སྐུའི་དབྱིབས་ཁ་དོག་བཀོད་པ་ལ་སོགས་པ་གདུལ་བྱའི་མོས་པའི་དབང་གིས་སོ་སོར་སྣང་བ། ཁྱད་པར་ཚུལ་ཁྲིམས་ཀྱི་དྲི་མ་པདྨའིི་དྲི་བསུང་ཅན་ཉམས་དགའ་བ། རྫི་ཕྱོགས་དང་རྫི་ཕྱོགས་མ་ཡིན་པར་ཡང་རྒྱུ་བའི་དབང་གིས། སྐུ་མདུན་ནས་འབྲལ་བར་མི་ཕོད་པ།
ཡེ་ཤེས་ཀྱི་མཁའ་འགྲོ་མ་སྤྲིན་བཞིན་འདུ་བ། ཆོས་སྐྱོང་སྲུང་མ་རྣམས་བྲན་བཞིན་དུ་ཁོལ་བ་ཡོད་དོ། ། གཞན་ཡང་གཉེར་མ་མེད་པ་དང་། རྩ་མི་མངོན་ཞིང་མདུད་པ་མེད་པ་དང་། གསང་བའི་གནས་བལྟར་མི་མངོན་པ་དང་། ཕྱིའི་སྲིན་བུ་ཤིག་དང་། ནང་གི་སྲིན་བུ་མི་འབྱུང་བ་སོགས་ཕྱིར་མི་ལྡོག་པའི་རྟགས་དང་། སྤྱོད་ལམ་མཆོང་བ་དང་། རྒྱུག་པ་དང་། ཉལ་བ་དང་།
བསྙེས་པ་སོགས་ཀྱི་སྐྱོན་སྤངས་ནས། ཞི་ཞིང་དུལ་བ་ལ་སོགས་པའི་སྒོ་ནས། གཞན་གྱི་ཡིད་འཕྲོག་པར་བྱེད་པ་ནི། མདོ་སྡུད་པ་ལས། བཟོད་པས་གཟུགས་བཟང་དམ་པ་དགེ་བ་རྒྱ་ཆེན་ཐོབ་པར་འགྱུར་ཏེ། གསེར་མདོག་སྡུག་ཅིང་འགྲོ་བས་ལྟ་བའི་འོས་སུ་འགྱུར། ཞེས་དང་། སོ་ཐར་གྱི་མདོ་ལས། འཇུག་ངོགས་བདེ་བའི་ཆུ་ཀླུང་བདེ། ། ཆོས་ལ་གོམས་པའི་སྐྱེ་བོ་བདེ། །
ང་འོ་ང་རྒྱལ་ཟད་པ་བདེ། ། ཚུལ་ཁྲིམས་ལྡན་པ་མཐོང་ན་བདེ། ། མང་དུ་ཐོས་པ་མཐོང་ན་བདེ། ། ཞེས་དང་། ཚུལ་ཁྲིམས་རྣམ་དག་གི་མདོ་ལས། དེའི་ཕྱིར་སྟོན་པས་ཚུལ་ཁྲིམས་རབ་བསྔགས་བཤད། ། ཚུལ་ཁྲིམས་ལྡན་པ་སངས་རྒྱས་འབྱུང་དང་འཕྲད། ། ཚུལ་ཁྲིམས་ལྡན་པ་དགའ་བ་ཀུན་གྱི་གནས། ། ཚུལ་ཁྲིམས་ལྡན་པ་གདུང་བ་བསིལ་བའི་ཆུ། ། ཚུལ་ཁྲིམས་ལྡན་པ་དྲི་དང་བྱུག་པ་ཡིན། །
ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། ། ཚུལ་ཁྲིམས་དག་གིས་འགྲོ་བ་དམ་པ་ནོས། ། ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང་། ། ཚུལ་ཁྲིམས་ལྡན་ལ་གནོད་མེད་གཞན་ཅི་སྨོས། ཚུལ་ཁྲིམས་ལྡན་པའི་དགེ་སློང་འོད་དང་ལྡན། ། ཞེས་གསུངས་པ་ལྟར་རོ། ། བསོད་ནམས་ལས་གྲུབ་མཚན་དཔེའི་རྒྱན་གྱིས་མཛེས། ། ལྟ་ན་སྡུག་ཅིང་ཀུན་གྱི་ཡིད་འཕྲོག་པ། ། དྲི་ཞིམ་མེ་ཏོག་ལ་ནི་བུང་བ་བཞིན། ། འཇམ་དབྱངས་འབྲལ་མི་ཕོད་ལ་ཕྱག་འཚལ་ལོ། །
ཞེས་དང་། གསུང་གི་ཡོན་ཏན་ནི། གསལ་བ། དག་པ། དོད་པ། སྙན་པ། འཇམ་པ། མཉེན་པ། འཁྲིལ་ཆགས་པ་དང་ལྡན་པ་ཡིན་གྱིས། བརྫུན།
ཕྲ་མ། ཚིག་རྩུབ། ངག་འཁྱལ་ཏེ། མི་དགེ་བའི་ངག་གི་ལས་སྤངས་ཞིང་། ཚོངས། སོ་ནམ། སྐྱེས་པ་བུད་མེད་ལ་སོགས་པའི་བྲེ་མོའི་གཏམ་ལུང་མ་བསྟན་རྣམས་ཀྱང་མི་གསུང་སྟེ། སྤྱོད་འཇུག་ལས། བྲེ་མོའི་གཏམ་ནི་སྣ་ཚོགས་དང་། ། ངོ་མཚར་ལྟད་མོ་སྣ་མང་པོས། །
ཀུན་ལ་འཇུག་པར་གྱུར་པས་ན། ། ཆགས་པ་མེད་པར་གནས་པར་བྱ། ། ཞེས་དང་། གཞན་གྱི་སྐྱོན་བརྗོད་པ་དང་། ཡོན་ཏན་སྦས་པ་ལ་སོགས་པའི་ངག་གི་ཉེས་པ་དང་བྲལ་སྟེ། དེ་ཉིད་ལས། གལ་ཏེ་སྐྱོན་འཛིན་སླུ་སེམས་བསམ། ། རྒོད་དང་ག་ཞར་བཅས་པའམ། ། སྨྲ་བར་འདོད་པའི་སེམས་བྱུང་ཚེ། ། དེ་ཚེ་ཤིང་བཞིན་གནས་པར་བྱ། །
ཞེས་གསུངས་པ་ལྟར་རོ། ། གལ་ཏེ་གྲུབ་མཐའ་ལ་ལོག་པ་ཞུགས་པ་དང་། མི་དགེ་བ་ཆེར་སྤྱོད་པ་དང་། དྲུང་ན་ཡོད་པའི་ཆགས་ཕྱི་བ། བག་དང་མི་ལྡན་པ་རྣམས་ལ། ཅུང་ཟད་བཀའ་བཀྱོན་པ་ལྟར་གནང་ཡང་། ཐུགས་བརྩེ་བས་མ་ཕོད་པས། བྱ་སྟོང་དང་གྲོས་འདེབས་མཛད་པ་མ་གཏོགས། ཁྲོ་བའི་བསམ་པ་ཅུང་ཟད་ཀྱང་མི་མངའ་བ། ཞུན་མར་ལྟར་ཡོད་པ་ཡིན་ནོ། །
དེས་ན། དམ་པ་འདི་ཉིད་ཀྱི་གསུང་ནི། ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་དག་པ། ཡོང་དུ་བྱང་བ།
བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་འདུལ་བ་ལ་ངེས་པར་འབྱུང་བ། མི་མཐུན་པ་མེད་ཅིང་། མཐུན་པ་དང་ལྡན་པ། རྟེན་པ་ཡོད་པ། རྒྱུ་བ་གཅད་པ་ཡིན་ཏེ། འདི་ཉིད་ཀྱི་ཆབ་ཀློག་དང་། བསྔོ་བ་མཛད་པའི་ཡོན་ཏན་གཅིག་པུ་ལའང་། མཁས་རློམ་གཞན་གྱིས་ཡོན་ཏན་རིལ་པོས། ཆར་མི་ཕོད་པའི་ཕྱིར་རོ། ། མི་དགེ་བ་དང་ལུང་མ་བསྟན་གྱི་ངག །
ནམ་ཡང་མི་སྨྲ་བརྩེ་བས་ཚངས་དབྱངས་ཀྱི། ། འགྲོ་ལ་ཐར་ལམ་སྟོན་པའི་མཁྱེན་པ་ཅན། ། འཇམ་དབྱངས་ངག་གི་དབང་ཕྱུག་དེ་ལ་འདུད། ། ཅེས་སོ། ། ཐུགས་ཀྱི་ཡོན་ཏན་ནི། ཐོག་མར་དད་པའི་ཡོན་ཏན་ལ། འཁོར་བ་ལ་ངེས་པར་འབྱུང་བའི་དད་པ། ལས་འབྲས་ལ་མི་སླུ་བའི་དད་པ། དཀོན་མཆོག་ལ་ཡིད་ཆེས་པའི་དད་པ་གསུམ་ལས། དཀོན་མཆོག་ལ་ཡིད་ཆེས་པའི་དད་པ་ནི།
སྤྱིར་ཆོས་འབྲེལ་ཡོད་པའི་བླ་མ་རྣམས་ལ་དད་ཅིང་། བྱེ་བྲག་ཏུ་ཀུན་མཁྱེན་འཇམ་པའི་དབྱངས་ཤེས་རབ་རྒྱལ་མཚན་གྱི་རྣམ་ཐར་གཟིགས་པའི་ཚེ། སྤྱན་ཆབ་ཆར་བཞིན་དུ་འབབ་པ་དང་། གྲུབ་ཆེན་ཀུན་དགའ་བློ་གྲོས་རྒྱལ་མཚན་དཔལ་བཟང་པོའི་རྣམ་ཐར་དངོས་གྲུབ་ཀྱི་རྒྱ་མཚོ་ཞེས་བྱ་བ་མཛད་ཅིང་། གཞན་ལ་འཆད་པའི་ཚེ་སྤྱན་ཆབ་བསིལ་ཞིང་། རྗེ་འགྲན་གྱི་དོ་མེད་རྣམ་གཉིས་ཀྱི་སྐུ་འདྲ་ཁྱད་པར་ཅན། རྒྱུ་གསེར་ཟངས་ལས་གྲུབ་པ། མཚར་དུ་མངར་བ། ཁྲུ་ཚད་མ་རེ་བཞེངས་སུ་གསོལ་ནས། གསོལ་བ་རྩེ་གཅིག་ཏུ་འདེབས་པར་མཛད་ཅིང་།
དགོངས་པ་རྫོགས་ཐབས་ཀྱི་དུས་མཆོད། དེ་གཉིས་ཀྱི་བསྟན་པ་དར་རྒྱས་སྤེལ་བའི་སླད་དུ། གསུང་རབ་ལ་འཆད་ཉན། མན་ངག་ལ་ཉམས་ལེན་སོགས་རྩེ་གཅིག་ཏུ་མཛད་དོ། ། དཀོན་མཆོག་གསུམ་གྱི་རྟེན་གསུམ་གཟིགས་པའི་ཚེ། རྒྱུ་བཟང་ངན་དབྱིབས་མཚར་མི་མཚར་ཅི་འདུག་ཀྱང་། སྟོན་པའི་འདུ་ཤེས་དངོས་ཀྱིས་ཕྱག་དང་མཆོད་པ་མཛད། གཞན་ལ་ཡང་འོ་སྐོལ་གྱི་སྐྱབས་གནས་དངོས་ཡིན་པས། འོ་བརྒྱལ་བར་མི་བཞག གང་བྱུང་མ་བྱེད་པར་གུས་པའི་ཚུལ་གྱིས་ཕྱག་དང་མཆོད་པ་གྱིས་ཞེས་གསུངས་སོ། །
ཁྱད་པར་དུ་སྟོན་པའི་ཡོན་ཏན་ལ་ཤེས་ནས་དད་པ་ཐོབ་པ་དང་། བདག་ཅག་རྣམས་ཀྱི་དོན་དུ་དཀའ་སྤྱོད་དཔག་མེད་མཛད་ནས། བླ་མེད་རྫོགས་པའི་བྱང་ཆུབ་མཉེས་པར་མཛད་དེ། གང་ལ་གང་འཚམས་ཀྱི་ཆོས་ཀྱི་འཁོར་ལོ་བསྐོར་ནས། གདུལ་བྱ་མང་པོ་སྨིན་གྲོལ་ལ་བཀོད་པ་དང་། འགྲོ་བ་ཀུན་གྱི་ཕན་བདེ་མ་ལུས་པའི་འབྱུང་གནས་མཛད་པའི་བཀའ་དྲིན་རྗེས་སུ་དྲན་པའི་ཕྱིར་དུ། སྟོན་པ་སངས་རྒྱས་ཀྱི་སྐུ། ཇོ་བོའི་སྐུ་ཚད་ལས། ཕྱག་མཐོ་གང་གིས་ཆེ་བ། རྒྱུ་རིན་པོ་ཆེ་གསེར་ཟངས་ལས་གྲུབ་པ།
དེ་བཞིན་གཤེགས་པ་རྣམས་ཀྱི་སྐུ་གདུང་རིང་བསྲེལ་དང་། རྗེ་བཙུན་བླ་མ་གོང་མ་སྐྱེས་བུ་དམ་པ་རྣམས་ཀྱི་སྐུ་གདུང་རིང་བསྲེལ་དང་། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་བྱིན་རླབས་ཅན་མང་པོའི་རྟེན་རྫོང་གིས་ཕྱུར་བྱུར་བཏམས་པའི་མཚར་དུ་མངར་བ་བཞེངས་ཏེ། རྗེ་བཙུན་དམ་པ་ཉིད་ཀྱིས་ཐོག་དྲངས། དགེ་འདུན་ཚོགས་པ་རྒྱ་མཚོ་ལྟ་བུས། རབ་གནས་དང་བཀྲ་ཤིས་ཀྱི་མངའ་དབུལ་ལ་སོགས་པ་རྒྱས་པར་མཛད་ནས། འགྲོ་བ་ཀུན་གྱི་མགོན་སྐྱབས་དང་དཔུང་གཉེན་དམ་པར་བཞུགས་སོ། ། འདི་ཡི་ཆེད་དུ་གསེར་ཟངས་ཕུལ་བ། མཆོད་ཆ་ཕུད་དང་ན་བཟའ་ཕུལ། མཆོད་རྫས་དང་སྙན་དར་ཕུལ་བ།
བཀའ་རུ་མ་ཕུལ་བ་ལ་སོགས་པའི་སྦྱིན་བདག་རྣམས་དང་། བུ་སློབ་མང་པོས་ཀྱང་། ཡུལ་ཁྱད་པར་ཅན་ལ་བརྟེན་པའི་ཚོགས་རྒྱ་ཆེན་པོ་འདུམས་པར་མཛད་དོ། སྟོན་པའི་ཡོན་ཏན་ཤེས་ནས་དད་པ་ཐོབ། ། སྐུ་དྲིན་རྗེས་སུ་དྲན་དང་རང་གཞན་གྱིས། ། ཚོགས་གཉིས་རྒྱ་ཆེར་སྤེལ་ཕྱིར་འདི་བཞེངས་པས། ། འགྲོ་བ་ཀུན་གྱི་མགོན་སྐྱབས་དམ་པར་འགྱུར། ། ཞེས་སོ། ། བདེ་བར་གཤེགས་པའི་སྐུའི་རྟེན་རི་མོར་བྲིས་པ་དང་། ལུགས་སུ་བླུག་པ་ལ་སོགས་པ་གཞན་ཡང་མང་པོ་བཞེངས་ནས།
མཆོད་རྟེན་དམ་པར་བཞུགས་སོ། ། གཞན་ཡང་བྱམས་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་མངའ་བའི་རྒྱུ་མཚན་གྱིས། གདུལ་བྱ་གཞན་ལ་ཚད་མེད་བཞི་དང་། བྱང་ཆུབ་ཀྱི་སེམས་བསྐྱེད་པའི་དམིགས་པ་འབོགས་པའི་ཚེ། མྱོང་བ་ཁྱད་པར་ཅན་རྒྱུད་ལ་སྐྱེས་པ་འོང་བ་ནི། བྱང་ཆུབ་སེམས་གཉིས་ལེགས་པར་འབྱོངས་པའི་མཐུས། ། ཆོས་ཀྱི་གསུང་གིས་གདུལ་བྱའི་ཤེས་རྒྱུད་ལ། ། མཆོག་ཏུ་གྱུར་པའི་ངེས་ཤེས་བསྐྱེད་མཛད་པའི། ། ཆོས་རྗེ་རིན་པོ་ཆེ་ལ་གསོལ་བ་འདེབས། ། ཞེས་པ་ལྟར་རོ། །
ལྷག་པར་ནད་པ་ལ་ཐུགས་བརྩེ་བ་ཡིན་པས། ནད་པ་ལ་སྨན་དང་། རིམ་གྲོའི་ཆོས་དང་། ལྷ་རྗེ་དང་ནད་གཡོག་པ་ལའང་། འདི་བཞིན་གྱི་བཀའ་ལུང་ནན་ཆེ་བ་གནང་ཞིང་། ཕལ་ཆེར་ལ་གཟིགས་ཐོག་མཛད་པ་ལ། ཞལ་སྔ་ནས་རང་ཕེབས། ཐུགས་མ་སྐབས་པའི་དུས། ཕྱག་ཕྱི་བ་རྣམས་སྐོར་བ་ལ་གཏོང་ངོ་། ། བླ་མ་གཙང་པ་ལ་སོགས་པའི་དབུལ་ཕོངས་རྣམས་ཀྱང་།
ཟས་གོས་ཀྱི་ཚིམ་པར་མཛད་དོ། ། ལུང་དང་མངོན་པར་རྟོགས་པའི་ཡོན་ཏན་ལ། ལུང་གི་ཡོན་ཏན་ནི། མདོ་རྒྱུད་བསྟན་བཅོས་ཀུན་གྱི་གླེགས་བམ་གཅིག་ཏུ་གྱུར་པ་ལྟ་བུ་ཡིན་པ་ནི་གོང་དུ་བརྗོད་ཟིན་ལ། མངོན་པར་རྟོགས་པའི་ཡོན་ཏན་ནི། བར་སྲིད་གཟིགས་པ་ལ་སོགས་པའི་ལྷའི་མིག་གི་མངོན་ཤེས་དང་། ལུས་ཀྱི་བཀོད་པ་དུ་མ་སྟོན་པ་ལ་སོགས་པའི་རྫུ་འཕྲུལ་གྱི་མངོན་ཤེས་དང་། དོན་དམ་པའི་སྒྲ་ཕྲ་རགས་ཅི་རིགས་སུ་ཐོས་པ་ལ་སོགས་པའི་ལྷའི་རྣ་བའི་མངོན་ཤེས་དང་། གཞན་གྱི་སྒོམ་བྱེད་ཚུལ་དང་། རྣམ་རྟོག་འགྱུ་ཚུལ་ལ་སོགས་པ་ཇི་ལྟ་བ་བཞིན་མཁྱེན་པའི་གཞན་སེམས་ཤེས་པའི་མངོན་ཤེས་དང་།
གང་ཟག་འདི་ཞེས་བྱ་བ་རྟེན་དེ་ནས་ཤི་འཕོས་ནས། འདིར་སྐྱེས་པ་ཡིན་པ་འདུག འདི་ནས་ཤི་འཕོས་ནས་འདི་འདྲར་སྐྱེ་བ་སོགས། རྣལ་ལམ་དུ་བྱུང་བ་ལྟར་གསུངས་པས་ཀྱང་། འཆི་འཕོ་དང་། སྐྱེ་བ་རིག་པའི་མངོན་ཤེས་ཡོད་པར་གྲུབ་བོ། ། དེ་ལྟར། མདོ་སྡེ་རྒྱན་ལས། བསམ་གཏན་བཞི་པ་ཤིན་ཏུ་དག་ཐོབ་ནས། ། མི་རྟོག་ཡེ་ཤེས་ཡོངས་སུ་བཟུང་བ་དང་། །
ཇི་ལྟར་རྣམ་གནས་ཡིད་ལ་བྱེད་པ་ལས། ། མཐུ་གྲུབ་པ་ཡི་དམ་པ་ཐོབ་པར་འགྱུར། ། ཞེས་གསུངས་པ་ལྟར་རོ། ། འཆད་རྩོད་རྩོམ་གསུམ་གྱི་ཡོན་ཏན་ལ། དང་པོ་གཉིས་བརྗོད་ཟིན་ལ། དམ་པ་འདི་ཉིད་ཀྱིས་རྩོམ་པ་མཛད་པ་ལ། འདུལ་བའི་གླེང་འབུམ་ཐེག་བསྡུས་ཀྱི་ཊཱི་ཀ ཕར་ཕྱིན་གྱི་སྦྱོར་ཊཱིཀ དབུ་མའི་སྟོང་ཐུན། གྲུབ་ཆེན་གྱི་རྣམ་ཐར་ཆེན་མོ།
གསང་དོན་རབ་གསལ་གསལ་བྱེད། སློབ་དཔོན་ཀླུ་སྒྲུབ་ཀྱིས་མཛད་པའི་སྨོན་ལམ་འཁོར་བ་འཁོར་ཚེ་མའི་ཊཱི་ཀ ཉེས་གསུམ་སྤོང་བའི་བསྟན་བཅོས་མཚུངས་མེད་ཆོས་བློའི་བསྟོད་པ། སྦྱོར་དྲུག་རྒྱུད་པའི་གསོལ་འདེབས། དབེན་པའི་ཡོན་ཏན་བརྗོད་པའི་བསྟན་བཅོས་ལ་སོགས་མང་དུ་མཛད་དོ། ། ཐོས་བསམ་སྒོམ་གསུམ་གྱི་ཡོན་ཏན་ལ། དང་པོ་གཉིས་བརྗོད་ཟིན་ལ་སྒོམ་པའི་ཡོན་ཏན་ནི། སྦས་པའི་ཚུལ་དུ་མཛད་ནས། དངོས་སུ་ནི་སུ་ལའང་མི་གསུང་ལ། འོན་ཀྱང་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས།
མཉམ་བཞག་དང་རྗེས་ཐོབ་ཀྱི་རྟོག་པ་ཁྱད་པར་ཅན་གཉིས་དང་ལྡན་པའམ། ཐབས་ཤེས་ཁྱད་པར་ཅན་གཉིས་དང་ལྡན་པ་ཡིན་ལ། དེ་ཡང་ནང་ན་མཉམ་བཞག་གི་ཤེས་རབ་ཁྱད་པར་ཅན་དང་ལྡན་པ་ཡིན་ཏེ། རྗེས་ཐོབ་ཀྱི་གནས་སྐབས་ན། གཟུགས་སོགས་ཕྱི་ནང་གི་དངོས་པོ་གང་ལའང་ཞེན་པ་དང་བྲལ་ནས། རྨི་ལམ་དང་སྒྱུ་མ་ལྟ་བུའི་ཉམས་ཤར། རང་ཉིད་དེ་ལྟར་དུ་ལོངས་སྤྱད་ཅིང་། གཞན་ལའང་ཞེན་པ་འདི། འོ་སྐོལ་རྣམས་འཆིང་བའི་རྒྱུ་ཡིན་པས། གང་ལའང་ཞེན་པ་ཆུང་བར་མཛོད།
ཅེས་ངག་གི་སྒོ་ནས་འདོམ་པའི་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའོ། ། ཡང་ནང་ན་ཐབས་ཁྱད་པར་ཅན་བྱང་ཆུབ་ཀྱི་སེམས་དང་ལྡན་ཏེ། སེམས་ཅན་འདོད་ཆགས་ལ་སོགས་པའི་ཉོན་མོངས་དྲག་པོས་གཟིར་བ་དང་། བཀྲེས་སྐོམ་ལ་སོགས་པ་དང་། ཚ་གྲང་ལ་སོགས་པ་དང་། ནད་དང་མྱ་ངན་ལ་སོགས་པའི་སྡུག་བསྔལ་དྲག་པོས་གཟིར་བ་གཟིགས་པའི་ཚེ་ན། སྐུ་ལུས་ཀྱི་བ་སྤུ་ལྡང་བ་དང་། སྤྱན་ཆབ་བསིལ་བ་དང་། རེ་སྡུག་སྙིང་རེ་རྗེ་ཞེས་པ་ལ་སོགས་པའི་སྨྲེ་སྔགས་གསུང་བས་སོ། ། དེ་ལྟར་ས་བཅུ་པའི་མདོ་ལས།
དུ་བ་ལས་ནི་མེར་ཤེས་དང་། ། ཆུ་སྐྱར་ལས་ནི་ཆུར་ཤེས་ལྟར། ། བྱང་ཆུབ་སེམས་དཔའ་བློ་ལྡན་གྱི། ། རིགས་ནི་མཚན་མ་དག་ལས་ཤེས། ། ཞེས་དང་། ཡུམ་གྱི་མདོ་ལས། རྣམ་པ་དེ་དག་དང་། རྟགས་དེ་དག་དང་། མཚན་མ་དེ་དག་དང་ལྡན་པའི་བྱང་ཆུབ་སེམས་དཔའ་ཕྱིར་མི་ལྡོག་པ་ཉིད་དུ་རིགས་པར་བྱའོ། ། ཞེས་དང་།
མདོ་སྡུད་པ་ལས། འཚོ་བའི་ཕྱིར་ནི་ཡ་ངས་ལོངས་སྤྱོད་ཚོལ་མི་བྱེད། ། དྲག་ཤུལ་སྦྱོར་སྔགས་མི་བྱེད་བུད་མེད་སྦྱོར་སྔགས་མིན། ། འདོད་པའི་ལས་ཅན་ཕོ་མོར་འགྱུར་ཞེས་སྟོན་མི་བྱེད། ། རབ་ཏུ་དབེན་པའི་ཤེས་རབ་ཕ་རོལ་ཕྱིན་མཆོག་བརྩོན། ། འཐབ་དང་རྩོད་དང་བྲལ་ཞིང་བྱམས་པའི་སེམས་དང་ལྡན། ། ཀུན་མཁྱེན་འདོད་ཅིང་བསྟན་ལ་རྟག་ཏུ་གཞོལ་སེམས་ལྡན། ། མཐའ་འཁོབ་སྐྱེ་བོ་ཀླ་ཀློའི་ཡུལ་དག་རྣམ་པར་སྤངས། ། རང་གི་ས་ལ་རྟག་ཏུ་དགོས་མེད་རི་རབ་འདྲ། ། ཆོས་ཕྱིར་སྲོག་ཀྱང་འདོར་ཅིང་རྣལ་འབྱོར་རབ་ཏུ་བརྩོན། །
མི་ལྡོག་རྟགས་ནི་འདི་དག་ཡིན་པར་ཤེས་པར་བྱ། ། ཞེས་གསུངས་པས། ཁྱབ་པ་གྲུབ་བོ། ། མཁས་བཙུན་བཟང་གསུམ་གྱི་ཡོན་ཏན་ལ། དང་པོ་ནི་བརྗོད་ཟིན་ལ། བཙུན་པའི་ཡོན་ཏན་ཁྱད་པར་ཅན་ནི། བཅས་པ་དང་རང་བཞིན་གྱི་ཁ་ན་མ་ཐོ་བའི་ཉེས་པ་ཕྲ་ཞིང་ཕྲ་བ་རྣམས་ཀྱིས་མ་གོས་པར་མཛད་དེ། དམ་ཆོས་འདུལ་བའི་གནང་བཀག་ལ་ཤིན་ཏུ་མཁས་པའི་སྒོ་ནས། ཕམ་ལྷག་གི་ཉེས་པས་གོས་པ་ལྟ་སྨོས་ཅི་དགོས། འཆང་བྲལ་འཇོག་གསུམ་ལ་སོགས་པའི་སྤང་བ་དང་།
སྐྱེ་བ་གཅོད་པ་ལ་སོགས་པའི་ལྟུང་བྱེད་དང་། རྩ་ལྟུང་ལ་སོགས་པའི་ཉེས་བྱས་ཀྱིས་ཀྱང་མ་གོས་པར་མཛད་ཅིང་། དཔེར་ན་སློབ་དཔོན་ལས་འཛིན་རྣམས་གྲལ་སྒྲིག་པའི་ཚེ་ནའང་། ལོ་རྒན་རིམ་གྱིས་གྲལ་ལ་བཞུགས། རྒན་པ་འདི་ལའང་། འདུལ་བ་ལུང་ནས་ལྔ་བཤད་དེ། ། མི་གང་རིགས་ཀྱི་རྒན་པ་དང་། ། ལོ་ཡིས་རྒན་དང་ནོར་གྱིས་རྒན། ། ཐོས་པས་རྒན་དང་བསླབ་པས་རྒན། ། ལྔ་ལས་ཕྱི་མ་གཙོ་བོ་ཡིན། །
ཞེས་བཤད་པས། བསླབ་གྲལ་བྱེད་དགོས་པ་ནི། རབ་ཏུ་བྱུང་མ་ཐག་ཏུ་གྲིབ་ཚོད་གཞལ་བའི་དགོས་པ་ཡིན་པ། གླང་པོ་ཆེ་དང་རི་བོང་དང་བྱ་གོང་མ་སྲེག་ལ་སོགས་པའི་དཔེའི་སྒོ་ནས་གསུངས་པས། སྤྱིར་བཏང་དུ་དེ་ལྟར་གྲལ་སྒྲིག་དགོས་སོ། ། འོན་ཀྱང་དམིགས་བསལ་དུ་ཐོས་པས་རྒན་པ་གྲལ་མགོར་འཇོག་པ་ཡང་ཡོད་དེ། སྟོན་པའི་དྲུང་དུ། གནས་བརྟན་འོད་སྲུང་ཆེན་པོ་དང་། འཕགས་པ་འཇམ་དཔལ་གྲལ་མགོར་འདི་བཞུགས་མ་འཆམ་པའི་ཚེ། སྟོན་པའི་ཞལ་ན།
འོད་སྲུང་ཆེན་པོ་བསླབ་པས་རྒན་ཡང་། འཕགས་པ་འཇམ་དཔལ་ཐོས་པས་རྒན་པས། ད་ལན་འཇམ་དཔལ་གྲལ་མགོར་བཞུགས་ཞེས་གསུངས། དེ་ལ་བརྟེན་ནས་དེང་སང་དཔལ་ལྡན་ས་སྐྱ་པ་ཕྱོགས་ཀྱི་དགེ་བཤེས་རྣམས་ལ་སྟོན་གྲལ་ཞེས་བྱ་བ་འདུག་པས། དེ་བཞིན་གྱི་གྲལ་བསྒྲིག་ལུགས་བྱེད་དགོས་ཀྱིས། འགྲོགས་གྲལ་དུ་མ་སོང་བ་བྱེད་དགོས་གསུང་སྟེ། རང་རེས་ཉན་ཤེས་ན། གྲལ་བསྒྲིག་པའི་དུས་སུའང་བློ་བསྐྱེད་རེ་འོང་། དེ་ནས་ཟས་ཀྱི་བྱ་བ་མཛད་པའི་ཚེ། འོ་དུས་རུང་གི་ཟས་ལ་དུས་སུ་ལོངས་སྤྱོད་པས་ཆོག་པ་འདི་ཡང་དཀོན་མཆོག་གི་བཀའ་དྲིན་ཡིན་པས།
དཀོན་མཆོག་གསུམ་རྗེས་སུ་དྲན་པ་རེ་ཐོན་གསུངས། དེ་ནས་ཟས་ཟ་ལུགས་འདི་ལ། སྤྱོད་འཇུག་ལས། ཆ་བཞིར་བགོས་ནས་ཆ་གཅིག་རང་གིས་ཟ། ཆ་གསུམ་ནི་རིམ་པ་བཞིན། ལོག་པར་ལྟུང་བའི་དུད་འགྲོ་དང་། མགོན་མེད་པ་ཡི་སྤྲང་པོ་དང་། བརྟུལ་ཞུགས་འཛིན་པའི་རབ་བྱུང་སོགས་འཚོ་བས་ཕོངས་པ་རྣམས་ལ་སྦྱིན་དགོས་ཏེ། དེ་ཉིད་ལས། ལོག་པར་ལྟུང་དང་མགོན་མེད་དང་། །
བརྟུལ་ཞུགས་གནས་ལ་བགོ་བྱ་ཞིང་། ། རན་པ་ཙམ་དུ་བཟའ་བྱ་སྟེ། ། ཆོས་གོས་གསུམ་མ་གཏོགས་པ་སྦྱིན། ། ཞེས་གསུངས་པ་ལྟར་རོ། ། འདུལ་བ་ནས། འབུ་བ་དང་། འགྱུར་བ་དང་། ། ཞེས་བྱ་བ་ལ་སོགས་པ་གསུངས་པ་ལྟར། འདུ་ཤེས་བཅུ་ཡིད་ལ་བྱས་ནས་ཟ་བར་བཤད་དོ། ། བཤེས་སྤྲིང་ལས།
རང་ལ་ནད་པའི་འདུ་ཤེས་དང་། ཟས་ལ་སྨན་གྱི་འདུ་ཤེས་ཉེ་བར་བཞག་ནས་ཟ་བར་བཤད་དེ། དེ་ཉིད་ལས། ཁ་ཟས་སྨན་དང་འདྲ་བར་རིགས་ནས་ནི། ། འདོད་ཆགས་ཞེ་སྡང་མེད་པར་བརྟེན་བགྱིད་དེ། ། རྒྱགས་ཕྱིར་མ་ལགས་སྙེམ་པའི་ཕྱིར་མ་ལགས། ། འཚགས་ཕྱིར་མ་ལགས་ལུས་གནས་འབའ་ཞིག་ཕྱིར། ། ཞེས་གསུངས་པ་ལྟར། བཟའ་བར་བྱ་བ་ཡིན་ལ། ཟ་ཚུལ་ནི།
སོ་ཐར་གྱི་མདོ་ལས། ཟས་ལ་ལེགས་པར་བྱ་བ་དྲུག ། ཅེས་གསུངས་པ་ལྟར། ཅག་ཅག་མི་བྱེད། ཅུག་ཅུག་མི་བྱ། ཁམ་འཕྲོ་ལ་མི་གཅད། མཁུར་བ་མི་སྤོ། རྐན་མི་གཏོགས། ཁ་ཁམ་གྱིས་བཀང་སྟེ་སྨྲ་བར་མི་བྱ། ཞེས།
དམ་པ་རང་ཉིད་ཀྱང་དེ་ལྟར་མཛད་ཅིང་། གཞན་ལའང་དེ་ལྟར་འདོམས་པར་མཛད་པ་སོགས། སྤྱོད་ལམ་རྣམ་པ་བཞི། ཞི་ཞིང་དུལ་བའི་སྒོ་ནས་ཀྱང་། གཞན་གྱི་ཡིད་འཕྲོག་པར་མཛད་ཅིང་། བློ་བསྐྱེད་ཡོང་བ་གཅིག་ཡོད་དོ། ། ཡང་ཟབ་ལམ་གྱི་འཁྲིད་སྐྱོང་བའི་དུས་ཤིག བཀའ་བཅུ་པ་ཡོན་ཏན་དཔལ་བཟང་གིས། ཟན་གྱི་ཕུད་ནས། མཐེབ་ཀྱུ་མང་པོ་རང་གཅད།
ཇ་ལའང་ཕུད་ཐོར་ཐོར་མང་པོ་བྱེད་པའི་ཚེ། ཞལ་སྔ་ནས། འོ་རྣལ་འབྱོར་པ་བྱ་བ། རང་ཉིད་ལྷར་ལམ་ཏེ་བསྒོམས་ནས། ཟས་ཀྱི་བྱ་བ་བྱེད་པ་ཡིན་མོད། རྣམ་རྟོག་གི་སྤྲོ་བསྡུ་མང་པོ་ལ་དགོས་པ་མེད། ཁྱད་པར་དུ་རང་རེ་པ། སྤྲོས་མེད་ཀྱི་དམིགས་རྣམ་སྐྱོང་དགོས་པའི་སྐབས་སུའང་། ཆོས་ཉིད་སྤྲོས་དང་བྲལ་བ་ལ། ཤེས་པའང་སྤྲོས་དང་བྲལ་བར་བཞག་དགོས་པ་ལ།
ཆོས་ཅན་སྤྲོས་དང་བཅས་པ་ལ། བློ་ཡང་སྤྲོས་དང་བཅས་པ་ཞིག་གིས། བཟོ་ལུམ་དང་རྟོག་བཏགས་མང་པོ་བྱེད་ཀྱིན་འདུག་ཏེ། གྲུབ་ཐོབ་རྒྱུན་མ་ཆད་པར་བྱོན་པའི་ལམ། མཁའ་འགྲོའི་ཁ་རླངས་ཐུལ་ལེ་བའི་ཆོས་འདི་ལ་དེ་ལྟ་བུའི་རྣམ་རྟོག་གི་བཟོ་བྱས་ན། བར་ཆད་ཀྱི་དབང་དུ་སོང་དོགས་འདུག་གོ་གསུངས་སོ། ། ཞལ་ཏ་དེ་ལྟར་གནང་དུས། གྲལ་ལ་ཕྱོགས་གཅིག་བཞུགས་པ་ཀུན་ཡང་། སྐྲག་ཆུམས་པ་བྱུང་བ་ལ། བླ་མ་ལ་ཤིན་ཏུ་མོས་པ་རེ་བྱུང་མོད།
ཞལ་ཏ་གནང་བ་ལྟར། ཁོང་པ་ཕྱིས་བར་ཆད་ཀྱི་དབང་དུ་སོང་བ་གཅིག་བྱུང་ངོ་། ། ཁ་ན་མ་ཐོའི་ཉེས་རྣམས་ཀྱིས། ། ནམ་ཡང་གོས་པ་མི་མངའ་ཞིང་། ། སྒོ་གསུམ་ཞི་ཞིང་དུལ་བ་ཡིས། ། གཞན་ལའང་དེ་ལྟར་འདོམས་ལ་འདུད། ། ཅེས་སོ། ། བཟང་བའི་ཡོན་ཏན་ནི། བདག་གཞན་རྗེ་བར་ནུས་པའི་ཀུན་རྫོབ་བྱང་ཆུབ་ཀྱི་སེམས་སྦྱོང་བ་དང་། གཙོ་བོར་ཆོས་ཉིད་ལ་མཉམ་པར་འཇོག་པའི་དོན་དམ་བྱང་ཆུབ་གྱི་སེམས་སྦྱོང་ལ་ལེགས་པར་གོམས་པའི་མཐུས།
གཞན་གྱིས་སྐུར་བ་ལ་སོགས་གསན་པའི་ཚེ། འོ་སྐོལ་བློ་སྦྱོང་པ་རྒད་པོ་ཡིན་པས། རྐྱེན་ངན་བྱང་ཆུབ་ཀྱི་ལམ་དུ་སྒྱུར་གསུངས་ནས། སྐུར་བ་འདེབས་མཁན་ལ་ལྷག་པར་ཡང་སྙིང་རྗེ་ཆེ་ཆེར་འཕེལ་བར་མཛད་དེ། ངག་ཏུ་ཡང་། གང་དག་བདག་ལ་ཁ་ཟེར་རམ། ། གཞན་དང་གནོད་པ་བྱེད་པའམ། ། དེ་བཞིན་འཕྱར་ཁ་གཏོང་ཀྱང་རུང་། ། ཐམས་ཅད་བྱང་ཆུབ་སྐལ་ལྡན་ཤོག ། ཅེས་པའི་སྨོན་ལམ་འདེབས་པར་མཛད་དོ། །
གཞན་དག་གནོད་ལན་གནོད་པས་འཇལ། ། ཕོ་རྒོད་པོ་དེས་རང་གཞན་ཕུང་། ། ཁྱོད་ནི་གནོད་ལེན་ཕན་པས་སྒྲུབ། ། དོན་གཉིས་མཐར་ཕྱིན་དེ་ལ་འདུད། ། ཅེས་སོ། ། སྦྱིན་སོགས་ཕ་རོལ་ཏུ་ཕྱིན་པ་དྲུག་ལ་སྤྱོད་ཚུལ་ནི། ཐོག་མར་སྦྱིན་པ་ལ་སྤྱོད་ཚུལ་མདོ་ཙམ་བརྗོད་ན། དམ་པ་འདི་ཉིད་ཀྱིས། ཡོ་བྱད་ཀྱི་དངོས་པོ་ཐམས་ཅད་ཞིང་རྣམ་པ་གསུམ་གྱི་ཕྱོགས་སུ་གཏོང་བར་མཛད་ཅིང་། ཞིང་གསུམ་ནི།
མཛོད་ལས། ཕན་འདོགས་པ་དང་སྡུག་བསྔལ་དང་། ། ཡོན་ཏན་རྣམས་ཀྱི་ཞིང་ཁྱད་འཕགས། ། ཞེས་པ་ལྟར་རོ། ། ཞིང་གི་མཆོག་དགེ་འདུན་ཡིན་པར་དགོངས་ཏེ། ཆོས་སྡེ་གོང་འོག་གཉིས་ན་ཡོད་པའི་དགེ་འདུན་ཚོགས་པ་རྣམས་ལ། ནམ་གཟས་ཐོག་དྲངས་སྐུ་ཆས་ཚང་མའི་གནང་སྦྱིན་མང་ཇ་དང་བཅས་པ། ལོ་རེ་ལ་ལན་གཉིས་གསུམ་རེ་མ་ཆག་པ་མཛད་ནས། དགེ་རྩ་བླ་མ་གོང་མའི་དགོངས་པ་རྫོགས་ཐབས་དང་། ཚེ་འདི་ཡི་ཕ་མས་ཐོག་དྲངས།
སེམས་ཅན་ཐམས་ཅད་ལ་བདེ་སྐྱིད་ཀྱི་དཔལ་འབྱོར་འབྱུང་བའི་ཕྱིར་དུ། ཚོགས་ཀྱི་དབུ་མཛད་ལ་གནང་སྦྱིན་བསྔོ་རྟེན་ཆེན་པོ་གནང་ནས་བསྔོ་རུ་འཇུག་གོ ། གཞན་སྦྱིན་པ་ལ་བསྐུལ་བའི་ཚེ། སེར་སྣ་ཤིན་ཏུ་ཆེ་བའི་གང་ཟག་དེ། རང་གི་ལག་པ་གཡས་པས། ལག་པ་གཡོན་པ་ལ་སྦྱིན་དུ་འཇུག དེ་ལ་གོམས་ནས། ཚོད་མ་ཕོར་གང་ཙམ་གཞན་ལ་སྦྱིན་དུ་འཇུག དེ་ལ་གོམས་ནས། ཟན་གོང་རེ་ཙམ་སྦྱིན་དུ་འཇུག
དེ་ལ་གོམས་ནས་ཡོ་བྱད་ཀྱི་དངོས་པོ་ཐམས་ཅད་སྦྱིན་པ་གཏོང་བ་ཡོད། དེ་ལ་གོམས་ནས། ཕྱིས་རིམ་གྱིས་རང་གི་ཤ་ཡང་སྦྱིན་པར་གཏོང་བ་ལ་སྤྲོ་བ་འབྱུང་སྟེ། སྤྱོད་འཇུག་ལས། ཚོད་མ་ལ་སོགས་སྦྱིན་པ་ལ། ། འདྲེན་པས་ཐོག་མར་སྦྱོར་བར་མཛད། ། དེ་ལ་གོམས་ནས་ཕྱིས་ནས་ནི། ། རིམ་གྱིས་རང་གི་ཤ་ཡང་གཏོང་། ། ཞེས་བཤད་པ་ལྟར་རོ་གསུངས། སྦྱིན་ཡུལ་གྱི་ཁྱད་པར་ནི།
དུད་འགྲོ་བརྒྱ་ལ་བྱིན་པ་བས། མི་གཅིག་ལ་བྱིན་པ་ཕན་ཡོན་ཆེ། མི་ཕལ་བརྒྱ་ལ་བྱིན་པ་བས། དགེ་སློང་རྣམ་དག་གཅིག་ལ་བྱིན་པ་ཕན་ཡོན་ཆེ། ཉན་ཐོས་ཀྱི་དགེ་སློང་བརྒྱ་ལ་བྱིན་པ་བས། བྱང་ཆུབ་སེམས་དཔའི་དགེ་སློང་གཅིག་ལ་བྱིན་པ་ཕན་ཡོན་ཆེ། བྱང་ཆུབ་སེམས་དཔའ་བརྒྱ་ལ་བྱིན་པ་བས། སངས་རྒྱས་གཅིག་ལ་ཕུལ་བ་ཕན་ཡོན་ཆེ། སངས་རྒྱས་བརྒྱ་ལ་ཕུལ་བ་བས། རང་ལ་ཆོས་སྟོན་པའི་རྩ་བའི་བླ་མ་དམ་པ་གཅིག་ལ་ཕུལ་བ་ཕན་ཡོན་ཆེ་བར་བཤད་དོ། །
བླ་མ་ལྔ་བཅུ་པ་ལས་ཀྱང་། མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པ་ཡང་དག་བརྩམ། ། ཞེས་སོགས་གསུངས་པ་ལྟར་གྱིས་ཤིག་གསུངས་སོ། སྦྱིན་འབྲས་ཀྱི་དབང་དུ་བགྱིས་ན། སྦྱིན་སོགས་བསོད་ནམས་ཀྱི་ཚོགས་ཀྱིས་འབྲས་བུ་མཐར་ཐུག་ནི། གཙོ་བོར་གཟུགས་སྐུའི་བྱེད། གནས་སྐབས་སུ། ལོངས་སྤྱོད་འཕེལ། སྐྱེ་བོ་ཁུངས་སུ་འདུ།
འཁོན་ཞི་བར་བྱེད་པ་སོགས་ཡིན་ཏེ། དེ་ལྟར་སྔོན་ཐུབ་པའི་དབང་པོ་ལ་དད་པས་ཀུན་ནས་བསླངས་ཏེ། སྲན་མ་སྤར་གང་གཏོར་བས། སྲན་རྡོ་ལྔ་ལྷུང་བཟེད་ཀྱི་ནང་དུ་ལྷུང་བའི་སྦྱིན་འབྲས་ལ་གླིང་བཞི་དང་། སུམ་ཅུ་རྩ་གསུམ་མན་ཆད་ལ་དབང་འགྱུར་བའི། སྔོན་གྱི་རྒྱལ་པོ་གྲགས་པ་མཐའ་ཡས་ཀྱི་གཏམ་རྒྱུད་སོགས་དང་། མངའ་རིས་ཀྱི་རྒྱལ་པོ་ལྷ་བླ་མ་བྱང་ཆུབ་འོད་ཀྱང་། སྔོན་དགེ་སློང་གཅིག་ལ་འབྲས་ཕུལ་གང་བྱིན་པའི་སྦྱིན་འབྲས་ལ་ལོངས་སྤྱོད་པ་ཡིན་ཞེས། རྗེ་བཙུན་སྒྲོལ་མ་གསུངས་སོ། ། དེས་ན་ནང་གི་བློ་འདིས་བཅག་ན།
སྦྱིན་པའི་དངོས་པོས་མ་བཅག་རྒྱུ་གང་ཡང་མེད་པ་གཅིག་ཡིན་གསུངས་ཏེ། ཤིན་ཏུ་མིད་པར་གདའོ། ། ཆོས་ཀྱི་སྦྱིན་པ་ནི། རྒྱ་ཆེར་གཏོང་བར་མཛད་དོ། ། ཕ་རོལ་ཏུ་ཕྱིན་པ་ཕྱི་མ་རྣམས་ལའང་། རང་ཉིད་ཀྱིས་སྤྱོད་ཚུལ་དང་། གཞན་དེ་རྣམས་ལ་སྦྱོར་ཚུལ་སོགས་ནི། ཡི་གེ་མང་བས་འཇིགས་ནས་མ་བྲིས་སོ། ། ཕྲིན་ལས་རྣམ་པ་བཞིའི་སྒོ་ནས་འགྲོ་དོན་མཛད་ཚུལ་ནི། ཕལ་ཆེར་ནི་ཞི་རྒྱས་གཉིས་ཀྱི་སྒོ་ནས་འགྲོ་དོན་མཛད་ལ།
རྟེན་ལ་རབ་གནས་མཛད་པའི་བགེགས་སྐྲད་དང་། ནད་པ་གདོན་དྲག་པོས་གཟིར་བའི་བགེགས་སྐྲད་སོགས་དྲག་པོའི་སྒོ་ནས་མཛད་པའི་ཚེ། ལ་ལ་དག་ལ་རྡོ་རྗེ་འཆང་དུ་སྣང་། ལ་ལ་དག་ལ་ཕྱག་ན་རྡོ་རྗེར་སྣང་། ལ་ལ་དག་ལ་ཀྱཻ་རྡོ་རྗེར་སྣང་། ལ་ལ་དག་ལ་གུར་གྱི་མགོན་པོར་སྣང་། ལ་ལ་དག་ལ་དམར་ནག་འཇིགས་གསུམ་དུ་སྣང་། ལ་ལ་དག་ལ་འོད་གསལ་དུ་སྣང་། ལ་ལ་དག་ལ་མཚོན་ཆར་སྣང་། ལ་ལ་དག་ལ་མེ་དཔུང་དུ་སྣང་།
བསྟན་པའི་སྦྱིན་བདག་ཆེན་མོ། བདག་མོ་ཚེ་བརྟན་རྒྱལ་མོ་སྐུ་ཁམས་བསྙེལ་དུས། བགེགས་སྐྲོད་མཛད་པའི་ཚེ། བླ་མ་དང་གཏོར་མ་གཉིས་ཀ་ཡང་མེ་དཔུང་དུ་འབར་བར་གཟིགས་པའི་ཕྱིར་རོ། ། བསྡུ་བའི་དངོས་པོ་བཞིའི་སྒོ་ནས་འགྲོ་དོན་མཛད་ཚུལ་ནི། བདག་གི་བླ་མ་ཁམས་གསུམ་ཆོས་ཀྱི་རྒྱལ་པོ་འདི་ཡིས་སྙན་པའི་གྲགས་པས་ས་སྟེང་མ་ལུས་པ་ཁྱབ་པས། དབུས་གཙང་ཁམས་གསུམ་ནས་འདུས་པའི་གསུང་ཆོས་དོན་གཉེར་བའི་ཚོགས་དཔག་ཏུ་མེད་པ། པདྨས་ཁེབས་པའི་མཚོ་ལ་ངང་པའི་ཚོགས་རང་དབང་མེད་པར་འདུ་བ་ལྟར་འདུས་ནས། དེ་དག་རྣམས་ལ་ཆོས་དང་ཟང་ཟིང་སོགས་ཀྱི་སྒོ་ནས་ཕན་འདོགས་མཛད་པ་ནི་བསམ་གྱིས་མི་ཁྱབ་བོ། ། དེ་ཡང་།
སྦྱིན་པའི་གཡབ་མོས་ལེགས་བོས་ནས། ། སྙན་པར་སྨྲ་བའི་གཏམ་བྱས་ཏེ། ། དོན་སྤྱོད་པ་ཡིས་བག་ཕེབ་ནས། ། དོན་མཐུན་གྲོས་ཆེན་ངེས་པར་གདབ། ། ཅེས་གསུངས་པ་ལྟར། ཁམས་ཡུལ་སོགས་ནས་འོངས་པའི་གསུང་ཆོས་དོན་གཉེར་བ། འཚོ་ཆས་མེད་པ་རྣམས་ལ། རྒྱགས་དང་ཆུ་རྡོར་གྱི་གནང་སྦྱིན་སོགས། མཁོ་བའི་ཡོ་བྱད་མེད་པ་རྣམས་ལ། གོས་གདན་གྱི་གནང་སྦྱིན།
གང་དག་ནད་སྣ་ཚོགས་ཀྱིས་གཟིར་བ། སྐྱབས་མེད་པ། མགོན་མེད་པ། འཚོག་ཆས་དང་། སྨན་མི་བདོག་པ། དཔུང་གཉེན་མེད་པ། དབུལ་བ་སྡུག་བསྔལ་བ་རྣམས་ལ། མགོན་སྐྱབས་དང་དཔུང་གཉེན། སྨན་དང་། འཚོ་བའི་གནང་སྦྱིན།
ཁྱད་པར་ཆོས་ཀྱི་འཇུག་སྟོན། བར་སྟོན། གྲོལ་སྟོན་རྣམས་བླ་བྲང་ནས་ངེས་པ་ཅན་མཛད་ལ། སྒོམ་ཆེན་པ་རྣམས་ལ་དམིགས་པ་འབོགས་དུས། སྦྱིན་བདག་ཟུར་པ་མེད་ན། བླ་བྲང་ནས་ཇ་སོགས་མཛད་པས་ཁྱབ་བོ། ། གཞན་ཡང་དབུལ་ཕོངས་ཀྱིས་གཟིར་བའི་སློང་མོ་པ་དག་ལ། བྱིན་ཞིག བཀུར་ཞིག སེར་སྣ་མ་བྱེད་པར་ཆེན་པོ་བྱིན་ཞིག
མང་པོ་བཀུར་ཞིག་གསུང་། སྐུ་དྲུང་དུ་འོངས་པའི་སྦྱིན་བདག་རྣམས་ནི། མཚན་དཔེས་སྤྲས་པའི་སྐུ་མཐོང་བས་དད་པ་སྐྱེས། ཚངས་པའི་དབྱངས་ལྟར་སྙན་པའི་གསུང་ཐོས་པས། མྱ་ངན་དང་ཡིད་མི་བདེ་བ་སོགས་ཀྱི་སྡུག་བསྔལ་ཞི། ཚུལ་ཁྲིམས་ཀྱི་པད་མ་དྲི་གསུང་ཉམས་དགའ་བས། ཉོན་མོངས་པའི་ཚད་པ་སེལ། ཤ་མར་ཐུད་གསུམ་བུ་རམ་སོགས་ཀྱི་གནང་སྦྱིན་ཁུར་པོར་ལོངས་པ་གནང་བས་ཡིད་དགའ་བར་མཛད་དོ། ། འདི་ནི་སྦྱིན་པའི་གཡབ་མོ་བརྡ་མཚོན་ཙམ་བཀོད་པའོ། ། བསྡུ་བའི་དངོས་པོ་ཕྱི་མ་གསུམ་དང་།
འཕྲིན་ལས་ཉེར་བདུན་གྱི་སྒོ་ནས་སེམས་ཅན་གྱི་དོན་བྱེད་ཚུལ་ཡང་། དམ་པ་འདི་ཉིད་ལ་མངོན་གྱུར་དུ་མངའ་ནའང་། ཡི་གེ་ལ་འཇིགས་པས་མ་བྲིས་སོ། ། པད་མའི་དྲི་བསུང་ཆེ་ལྡན་མཚོ་དག་ལ། ། ངང་པ་དབང་མེད་རྒྱུ་བ་སུ་ཡིས་ལྡོག ། ཁྱོད་ཀྱི་ཡོན་ཏན་རྒྱ་མཚོའི་དྲི་བསུང་ལ། ། སྐལ་ལྡན་གདུལ་བྱ་འདུ་བ་སུ་ཡིས་ཁེགས། ། བརྩེ་བས་ཟང་ཟིང་སྦྱིན་པས་འཁོར་བསྡུས་ནས། ། ཆོས་ཀྱི་སྦྱིན་པས་སྨིན་གྲོལ་ལམ་ལ་བཀོད། ། མཁར་ལྟར་ཁྱོད་ཀྱི་ཕྲིན་ལས་རྒྱུན་མི་འཆད། །
འཇམ་དབྱངས་འགྲོ་དོན་མཛད་ལ་སྙིང་ནས་འདུད། ། ཅེས་སོ། ། ཡང་གླང་ལོའི་སྟོན་སེར་ཁ། བདག་ཉིད་ཆེན་པོའི་དྲུང་དུ། རིགས་རུས་དཔལ་འབྱོར་ཕུན་ཚོགས་དང་ལྡན་པ། ། དད་སོགས་འཕགས་པའི་ནོར་བདུན་རྒྱན་གྱིས་སྤྲས། ། བསྟན་པའི་སྦྱིན་བདག་བདག་ཆེན་སོགས་འཕགས་པས། ། ཟབ་དོན་ཆོས་འཁོར་བསྐོར་བར་གསོལ་བཏབ་ནས། ། དཔལ་འཁོར་སྡེ་ཆེན་དུ། སྡེ་པ་ཆེན་པོ་ནས།
བདག་ཉིད་ཆེན་པོའི་དྲུང་དུ། སྐུ་ཆས་འབུལ་བ་ལ་སོགས་པའི་བདག་རྐྱེན་ཕུན་སུམ་ཚོགས་པ་མཛད་ནས། བདག་ཆེན་གྱིས་ཐོག་དྲངས། སྐལ་ལྡན་གྱི་གདུལ་བྱ་མང་པོ་ལ། ཟབ་ལམ་གྱི་ཁྲིད་གསུངས་དུས། སྒོམ་ཆེན་པ་ལ་ལ་དག་ལ། སྐྱབས་འགྲོ་སེམས་བསྐྱེད་དུས། སྙིང་རྗེ་བཅོས་མ་མ་ཡིན་པ་སྐྱེས་ནས། ངུ་བའི་སྒྲ་སྐད་དིར་རི་རི། ལ་ལ་དག་ལ།
རྡོ་རྗེ་སེམས་དཔའི་སྒོམ་བཟླས་ཀྱི་དུས། སྡིག་པ་དག་པའི་རྟགས་ཤར་ར་ར། བྱིན་རླབས་ཀྱི་ཚན་ཤིན་ཏུ་ཆེ་བའི་སྟོབས་ཀྱིས། ལ་ལ་དག་ལ་དབང་གོང་མའི་དུས། ལུས་ངག་ཡིད་གསུམ་གྱི་ཉམས་བུན་བུན། ལ་ལ་དག་ལ་སོར་བསམ་གྱི་དུས། འོད་གསལ་རྟགས་བཅུ་གསལ་ལ། ལ་ལ་དག་གིས་སྲོག་རྩོལ་གྱི་དུས། རང་གི་ལུས་ཀྱི་རྩ་གནས་ཐམས་ཅད་མཐོང་བ་དང་། རླུང་ལྔའི་ཁ་དོག་མཐོང་བ་ལ་སོགས་པ་བྱུང་།
ཁྱད་པར་དུ། བདག་པོའི་དྲུང་ནས། ཐུགས་དམ་ཁྱད་པར་ཅན་འཁྲུངས་ཏེ། འཁོར་བའི་བདེ་འབྲས་ལ་རྒྱབ་ཀྱིས་ཕྱོགས་ནས། ཐར་པ་དང་ཐམས་ཅད་མཁྱེན་པའི་གོ་འཕང་དོན་དུ་གཉེར་ཞིང་། ཡིད་ཆེས་གསུམ་ལྡན་དུ་གྱུར་ཏོ། ། དེ་ནས་ཐུགས་མྱོང་གི་སྟེང་ནས། བདག་ཆེན་ཆོས་ཀྱི་རྒྱལ་པོ་བཀྲ་ཤིས་རབ་བརྟན་དཔལ་བཟང་པོའི་དྲུང་དུ། རང་རེའི་རི་ཁྲོད་དགའ་ལྡན་ན་བཞུགས་པའི་སྒྲུབ་པ་བ་རྣམས་ལའང་། ཞལ་སྔ་ནས།
ཟབ་ལམ་གྱི་ཁྲིད་ཆེན་གཅིག་གནང་བ་བྱུང་ན་ཤིན་ཏུ་ཁྱད་ཆེ་བར་འདུག་པས། གསོལ་བ་བཏབ་ན་ལེགས་པའི་རྒྱུ་མཚན་ཕུལ་བས། དེ་དེ་བཞིན་ནོའི་གནང་བ་མཛད་ཅིང་། གསོལ་བ་བཏབ་པས། ཞལ་སྔ་ནས། ཞལ་གྱིས་བཞེས་ནས། སྟག་ལོ་དགུན་ཆོས་གྲོལ་རྗེས་སུ། རི་ཁྲོད་ཆེན་པོར་བྱོན་ནས། རི་ཁྲོད་ན་བཞུགས་པའི་སྒོམ་ཆེན་པ་བགྲེས་གཞོན་ཐམས་ཅད་ཀྱིས། རྡོ་རྗེ་རྣལ་འབྱོར་གསན་པས།
བསྒྲུབ་པ་བསམ་གཏན་པ་རྣམས་འོད་མེར་དུ་མཛད་པའི་བདག་རྐྱེན་རྣམས་ཀྱང་སྦྱིན་བདག་ཆེན་པོ་ནས་མཛད་ནས། རང་གཞན་གྱི་ཚོགས་རྒྱ་ཆེན་པོ་འདུམ་པར་གྱུར་ཏོ། ། རྒྱུད་སྡེ་རྒྱ་མཚོའི་པད་ཚལ་ནས། ། ཟབ་ལམ་རྡོ་རྗེ་སྦྲང་རྩིའི་བཅུད། ། ཟབ་ལམ་སྦྲང་རྩི་འདོད་ལ་སྟེར། ། འཇམ་དབྱངས་བུང་བ་ལས་གཞན་སུ། ། ཞེས་སོ། ། ངོ་སྤྲོད་མཛད་པའི་དུས། ལྷ་རྣམས་ཀྱིས་མེ་ཏོག་གི་ཆར་ཕབ་བོ། ། ངོ་སྤྲོད་གྲོལ་ཁར།
བཀའ་ལུང་ལ། ཁྱེད་རྣམས་ཀྱིས་འདུ་འཚོགས་དང་ཕྱོགས་ལྷུང་སོགས་མ་མཛད་པར། རང་གཅིག་པོར་འདུག་པའི་གོ་ཆ་བསྐྱེད་ནས། སྒྲུབ་པའི་རྒྱལ་མཚན་ལེགས་པར་ཚུགས་ཤིག དེ་བཞིན་མ་མཛད་ན། སྦྱིན་བདག་གི་དད་རྫས་འཇུ་བར་དཀའ་བས། འོ་སྐོལ་རྣམས་ལ་བུ་ལོན་དུ་འགྱུར་རོ་ཞེས་གསུངས་པས། སྒོམ་ཆེན་པ་རྣམས་དྲེད་ལ་མོས་པ་བྱུང་ཟེར་རོ། ། དེ་ནས་སྔ་གོང་དུ་སྒོམ་ཆེན་པ་ལོ་གསུམ་ཕྱོགས་གསུམ་སོང་བ་རྣམས། ཕན་ཚུན་མཐུན་བསྡེབས་ནས།
ཕྱོགས་གཅིག་ཏུ་སྒྲུབ་མཆོད་དང་། བླ་མའི་དུས་མཆོད་རེ་ཙམ་བྱེད་པའི་སྲོལ་ཡོད་ནའང་དེང་ཕྱིན་ཆད། གཅིག་པུར་དགེ་སྦྱོར་བྱེད་པ་མ་གཏོགས། དེ་ལྟ་བུའི་ཚོགས་འདུ་བྱེད་པ་མེད་པ། བཀའ་གནང་ངོ་། ། རྣམ་གཡེང་འདུ་འཛི་དག་གི་ཉེས་དམིགས་མཐོང་། ། གཅིག་པུར་དབེན་པའི་གནས་སུ་བསྒྲུབ་ལ་བརྩོན། ། འདུ་འཚོགས་དེ་འང་ཆགས་སྡང་སྐྱེ་བའི་རྒྱུ། ། འཇམ་དབྱངས་བསྒྲུབ་པའི་རྒྱལ་མཚན་གཙུག་ལ་འདུད། ། ཡང་།
དམ་པ་འདི་ཉིད་ཡུལ་ཤིན་ཏུ་གཉན་པའི་སྟོབས་ཀྱིས། འདི་ལ་ཕན་གནོད་བྱས་པའི་འབྲས་བུ་མཐོང་ཆོས་ཚེ་འདི་ལ་མྱོང་བ་མཐོང་སྟེ། དམ་པ་འདི་ལ་ན་བཟའ་གསོལ་ཆས་ཕུལ་བ། ཞབས་ཏོག་དང་བཀུར་སྟི་བགྱིས་པ། དད་པ་སྒོམ་པ་དང་། གསོལ་བ་ནར་མ་གཅིག་དྲངས་པ་ཡན་ཆད་ཀྱང་། ཚེ་རིང་ཞིང་ནད་ཉུང་བ་དང་། ལོངས་སྤྱོད་ལ་འཕེལ་ཞིང་། ཆོས་འཕེལ་བ་མངོན་སུམ་དུ་མཐོང་། ཡང་བདག་ཉིད་ཆེན་པོ་འདི།
དགེ་བཤེས་གཞོན་ནུ་མའི་དུས། བསིང་བཤོངས་སུ་སློབ་གཉེར་མཛད་པའི། གནས་པ་རྣམས་ལ་མེ་ཤིང་བླངས་པས། འབུལ་མཁན་ཆེར་མ་བྱུང་བས། གྲྭ་པ་འགའ་ཞིག་གིས། མེ་ཤིང་ལ་མ་བྱིན་ལེན་ཅུང་ཟད་བྱས་པས། ཁོང་རྣམས་ཀྱིས་འཐབ་མོ་བྱས། དམ་པ་འདིའི་དབུ་ལ་རྡོ་ཕོག་པ། རྩ་ཐོག་ཏུ་འཁེལ་ནས་ཁྲག་བྱུང་། གནས་པའི་དཔོན་པོ་དཔོན་བཙུན་པས་ཀྱང་།
སྤྱན་འདོན་པ་ཡིན་ཟེར་ནས། སྤྱན་གྱི་ཐད་དཀར་ཐུར་མ་འཛུགས་པའི་ཛར་སྡིགས་བྱས་པས། ཕྱིས་ཁོང་རང་གི་མིག་གཉིས་བཏོན་ཞིང་། དབུ་ལ་རྡོ་བརྡེག་མཁན་དེ་ཡང་། མགོ་ལ་འཇོར་ཕོག་ནས་ཤི་ཞེས་ཟེར། འདི་དག་གི་དོན་མཛོད་ལས། གང་དག་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་འབྲས་ལངས་པ། ། དེ་ལ་ཕན་གནོད་བྱས་པ་ཡི། ། འབྲས་བུ་འཕྲལ་དུ་སྨིན་པར་འགྱུར། །
ཞེས་གསུངས་པ་ལྟར་རོ། ། ཡང་རྟ་ལོ་ལ། ཤར་ཕྱོགས་ལ་ཆོས་བར་ཆེན་མོ་ལ་ཕེབས་པར་བཞེད་ནས། སྡེ་པ་ཆེན་པོ་གཉིས་ལ་རྒྱུ་མཚན་ཕུལ་བས། སྡེ་པ་གཉིས་ཀྱིས། ད་སྐུ་ན་བགྲེས་པ་དང་། སྐུ་ཤ་བརྫིས་པའི་སྟོབས་ཀྱི་འོ་རྒྱལ་དང་། སྐུ་ཚེའི་བར་ཆད་དུའང་སོང་དོགས་ཡོད་པས། ཅིས་ཀྱང་མི་ཕེབས་པར་ཞུས་དུས། ཞལ་སྔ་ནས་འདི་ལྟར་དགོངས་སྟེ།
མདོ་སྡེ་རྒྱན་ལས། གཞན་དོན་བརྩོན་ལྡན་སྙིང་རྗེའི་བདག་ཉིད་འདི། ། གང་ཚེ་མནར་མེད་ལ་ཡང་དགར་འཛིན་པ། ། དེ་ལྟ་བས་ན་སྲིད་ན་གཞན་རྟེན་ཅན། ། སྡུག་བསྔལ་འབྱུང་བ་རྣམས་ཀྱིས་ག་ལ་འཇིགས། ། སློབ་དཔོན་བརྩེ་བདག་རྟག་ཏུ་བརྟེན་པའི་བདག ། ཕ་རོལ་སྡུག་བསྔལ་དག་གིས་སེམས་གདུངས་པ། ། གཞན་གྱི་བྱ་བ་ཉེ་བར་གནས་པ་ལ། ། གཞན་གྱིས་བསྐུལ་བ་ཤིན་ཏུ་ངོ་ཡང་ཚ། ། མགོ་ལ་སེམས་ཅན་ཁུར་ཆེན་ཁྱེར་བ་ཡི། །
སེམས་ཅན་མཆོག་ནི་དལ་གྱིས་འགྲོ་མི་མཛེས། ། བདག་གཞན་སྣ་ཚོགས་འཆིང་བས་རབ་བཅིངས་པ། ། བརྩོན་པ་བརྒྱ་འགྱུར་དུ་ནི་བྱ་བའི་རིགས། ། ཞེས་དང་། གཞན་དང་བདག་དུ་མཉམ་པའི་སེམས་ཉིད་དམ། བདག་པས་གཞན་ཞེས་སྡུག་པ་རྙེད་ནས་ནི། ། དེ་ལྟར་བདག་པས་གཞན་དོན་མཆོག་ཏུ་ཤེས། ། རང་གི་དོན་གང་གཞན་གྱི་དོན་གང་ཡིན། ། ཇི་ལྟར་སྙིང་རྗེའི་བདག་ཉིད་གཞན་གྱི་དོན་གྱི་ཕྱིར། ། བདག་ལ་སྡུག་བསྔལ་མི་ཟད་གདུང་བ་རབ་བྱེད་པ། །
དེ་ལྟར་འཇིག་རྟེན་གདུང་བའི་ལས་ཀྱི་དགྲ་གཞན་ལ། ། ཤིན་ཏུ་བརྩེ་བ་མེད་པར་རབ་ཏུ་འཇུག་མ་ཡིན། ཞེས་དང་། སྐྱེ་བོ་རྨོངས་པ་རང་གི་བདེ་དོན་བརྩོན། ། དེ་མ་ཐོབ་པར་རྟག་ཏུ་སྡུག་བསྔལ་འགྱུར། ། བསྟན་པ་རྟག་ཏུ་གཞན་དོན་བརྩོན་པ་ནི། ། གཉིས་ཀའི་དོན་བྱས་མྱ་ངན་འདའ་བར་འགྱུར། ། ཞེས་དང་། ཇི་ལྟར་རྒྱལ་སྲས་ཕན་བའི་བསམ་པས་འདིར། ། འགྲོཀུན་རྣམ་པར་སྨིན་བྱེད་གནས་པ་ལྟར། །
དེ་བཞིན་ཕ་དང་མ་དང་གཉེན་བཤེས་རྣམས། ། བུ་དང་གཉེན་པ་རྣམས་ལ་ལེགས་མི་གནས། ། ཇི་ལྟར་བརྩེ་བདག་བདེ་དང་ཕན་སྦྱོར་ཕྱིར། ། སེམས་ཅན་གཞན་ལ་བྱམས་འདོད་དེ་ལྟར་ནི། ། སྐྱེ་བོ་བདག་ལའང་བྱམས་པར་མི་འདོད་ན། ། རབ་སྡུག་སྐྱེ་བོ་གཞན་རྟེན་སྨོས་ཅི་དགོས། ། བྱང་ཆུབ་སེམས་དཔའི་ལུས་དང་ལོངས་སྤྱོད་དག ། གཞན་ལ་མི་སྦྱིན་པར་ནི་ཡོངས་མེད་དེ། ། ཕན་འདོགས་རྣམ་པ་གཉིས་ཀྱིས་གཞན་སྨིན་བྱེད། ། མཉམ་པར་སྦྱིན་པའི་ཡོན་ཏན་ངོམས་མི་འགྱུར། །
ཞེས་དང་། རྒྱལ་སྲས་བརྩོན་འགྲུས་མཆོག་ལ་བརྟེན་པ་དེ། ། སེམས་ཅན་ཚོགས་རབ་སྨིན་པར་བྱེད་པ་ན། ། ཕ་རོལ་སེམས་དགེ་གཅིག་གི་ཕྱིར་ཡང་ནི། ། བསྐལ་པ་བྱེ་བ་སྟོང་དུ་སྐྱོ་མི་འགྱུར། ། ཞེས་གསུངས་པ་ལྟར། གདུལ་བྱ་མང་པོ་ཞིག་གི་དོན་བྱེད་པའི་དུས་ལ་བབ་པར་གཟིགས་པ་དང་། སྙིང་རྗེ་ཆེན་པོའི་གཞན་དབང་དུ་གྱུར་པའི་ཕྱིར། རྟ་ལོའི་དགུན་ཆོས་སྔ་མ་གྲོལ་བར་མཛད་ནས་རྩེ་ཆེན་ཆོས་སྡེ་བའི་སྔགས་མཚན་ཉིད་ཀྱི་གྲྭ་ཚང་རྣམས་དང་། ཆོས་སྡེ་གོང་ནས་ཁང་གསར་བའི་གྲྭ་ཚང་དང་བཅས་པ་ཕྱག་ཕྱིར་ཁྲིད་དེ།
སེང་གེ་རྩེར་ཕེབས། དུས་ཚོད་ཤིན་ཏུ་གྲང་བའི་སྐབས་ཡིན་ནང་། དམ་པ་འདི་ཉིད་ནང་དུ་རླུང་སེམས་ལ་དབང་ཐོབ་པའི་རྒྱུ་མཚན་གྱིས། ཕྱི་རུ་འབྱུང་བ་བྱིན་གྱིས་བརླབས་ནས། ནམ་མཁའ་ལ་སྤྲིན་མེད་ཅིང་། རླུང་འཚུབ་སོགས་ཀྱང་གཏན་མེད་པར་བྱིན་གྱིས་བརླབས་སོ། ། དེ་ནས་ཞལ་སྔ་ནས། ཆོས་ཞག་བཞི་བཅུའི་བར་ལ། སེང་གེ་རྩེར་བཞུགས་ནས། སྡེ་པ་ཡབ་ཡུམ་གཉིས་ལ།
གཟུངས་གྲས་ལྔ། འཁོར་ཆེན། ཚེ་དཔག་མེད་སོགས་ཀྱི་དབང་བཀའ་གནང་། སྲད་ཤབ་ཕྱོགས་ཀྱི་དགོན་པ་སོ་སོ་ནས་བྱོན་པའི་བླ་མ་སློབ་དཔོན། གྲྭ་བུ་སློབ་དང་བཅས་པ་རྣམས་དང་། སྐྱེ་བོ་མི་ནག་པའི་ཚོགས་དུ་མ་དང་བཅས་པ་རྣམས་ལ། སྦྱོར་དྲུག སྙིང་པོ་དོན་གསུམ། ཚེ་ཁྲིད། སྐྱིད་སྡུག་ལམ་ཁྱེར།
ཞེན་པ་བཞི་བྲལ། མ་ཎིའི་ལུང་སོགས་དུ་མ་གནང་ནས། སྨིན་གྲོལ་ལ་བཀོད་དོ། ། དེའི་བར་ལ་ཆོས་བར་བ་རྣམས་སྡེ་ཆེན་རྩེར་བཞུགས་ནས། ཞབས་ཏོག་སེང་གེ་རྩེ་ནས་སྡེ་པ་ཆེན་པོས་མཛད་ཅིང་། ཆོས་ཡང་ཤིན་ཏུ་འཕེལ་བར་བྱུང་ངོ་། ། དེ་ནས་བསིང་བཤོངས་སུ་ཕེབས་ནས། ཆོས་ཐོག་གཉིས་ཀྱི་བར་ལ། རི་ཁྲོད་ཆེན་པོ་ཇོ་ནང་པའི་གདན་ས་པ། མཁྱེན་རབ་དང་ཐུགས་རྗེ་ཚད་མེད་པ་མངའ་བའི་བདག་ཉིད།
ཆོས་རྗེ་བསོད་ནམས་རྒྱལ་མཚན་པས་ཐོག་དྲངས། ཇོ་ནང་པའི་སྒྲུབ་པ་བ་ཕོ་མོ་བརྒྱད་ཅུ་ཙམ་དང་། ཆོས་རྗེ་ཚོགས་ཁང་པ་དཔོན་སློབ་སུམ་ཅུ་ཙམ་དང་། གཞན་ཡང་བཟང་ལྡན། བདེ་ཆེན། བསམ་ལྡིང་། དཔལ་ལྡན་ས་སྐྱ། འཛིམས་ཆོས་ལུང་། བོ་དོང་ཨེ། ཕུ་སུམ།
རྒྱས་སོགས་ནས་བྱོན་པའི་གསུང་ཆོས་དོན་གཉེར་བ། སྟོང་ཕྲག་མང་པོ་ལ། ཟབ་ལམ་རྡོ་རྗེའི་རྣལ་འབྱོར་ཡན་ལག་དྲུག་གི་འཁྲིད་གནང་། ལུས་ཉམས། ངག་ཉམས། སེམས་ཉམས་ལ་སོགས་པ་ཉམས་རྟོགས་བཟང་པོ་འཁྲུངས་པ་མང་དུ་བྱུང་། ཇོ་ནང་ཆོས་རྗེ་ལ་ཨུ་རྒྱན་སྙན་དྲུག་གནང་། བླ་མ་རྡོ་རྗེ་འཆང་དུ་དངོས་སུ་གཟིགས་པ་བྱུང་གསུངས། ཆོས་བར་བ་རྣམས་དང་། ཤར་སྒོ་ལྔ་གཞུང་གི་སྐྱེ་བོ་མི་ནག་པའི་ཚོགས་སྟོང་ཕྲག་དུ་མ་ལ་བློ་སྦྱོང་གསུང་དུས།
སྔོན་འགྲོའི་འཁོར་བའི་ཉེས་དམིགས་འཆད་པའི་སྐབས་སུ། ཞལ་སྔ་ནས་ཀྱང་སྤྱན་ཆབ་ཆར་བཞིན་བསིལ། གཞན་རྣམས་ངུ་བའི་སྒྲ་འུར་དིང་པ་མང་དུ་བྱུང་། བསྟན་པ་ལ་དགའ་བའི་ལྷ་རྣམས་ཀྱིས། སེང་གེ་རྩེ་དང་། བསིང་བཤོངས་རྣམས་སུ་གསུང་ཆོས་གནང་བའི་དུས། སྤྲིན་དང་རླུང་འཚུབ་ཞི་བར་བྱས་ནས། མེ་ཏོག་གི་ཆར་ཁ་བ་འབབ་པ་བཞིན་བྱུང་ནས། བསྐོར་ལམ་རྣམས་ནས་ལྷའི་མེ་ཏོག་བཏུས་པས་ཆོག་པ་བྱུང་ངོ་། ། གཞན་ཡང་སྙིང་པོ་དོན་གསུམ།
སྐྱིད་སྡུག་ལམ་ཁྱེར། ཞེན་པ་བཞི་བྲལ། རབ་བྱུང་བསྙེན་རྫོགས། མ་ཎིའི་ལུང་། ཡི་གེ་བརྒྱ་པའི་ལུང་ལ་སོགས། གང་ལ་གང་འཚམས་ཀྱི་ཆོས་ཀྱི་འཁོར་ལོ་བསྐོར་བ་མཛད་དེ། དེ་དག་གི་སྐབས་སུ། མང་པོ་ཞིག་སྲོག་མི་གཅོད་པ་ལ་སོགས་པ་དགེ་བ་བཅུའི་ལས་ཀྱི་ལམ་ལ་བཀོད། མང་པོ་ཞིག་སངས་རྒྱས་རྗེས་སུ་དྲན་པ་སོགས་རྗེས་དྲན་དྲུག་ལ་བཀོད། མང་པོ་ཞིག་བྱམས་པ་ཚད་མེད་ལ་སོགས་པ་ཚད་མེད་བཞི་ལ་བཀོད།
མང་པོ་ཞིག་ལུས་དྲན་པ་ཉེར་བཞག་ལ་སོགས་པ། དྲན་པ་ཉེར་བཞག་བཞི་ལ་བཀོད། མང་པོ་ཞིག་སྡིག་པ་མ་སྐྱེས་པ་མི་སྐྱེད་པ་ལ་སོགས་པ། ཡང་དག་སྤོང་བ་བཞི་ལ་བཀོད། མང་པོ་ཞིག་སྟོང་པ་ཉིད་ཀྱི་རྣམ་པར་ཐར་པ་ལ་སོགས་པ། རྣམ་པར་ཐར་པ་བཞི་ལ་བཀོད། མང་པོ་ཞིག དད་པ་ལ་སོགས་པ་འཕགས་པའི་ནོར་བདུན་ལ་བཀོད། མང་པོ་ཞིག་བག་ཡོད་པ་དང་། དྲན་པ་དང་ཤེས་བཞིན་དང་ལྡན་པ་ལ་བཀོད།
མང་པོ་ཞིག་བྱང་ཆུབ་ཏུ་སེམས་བསྐྱེད་པས། བསམ་པ་རྣམ་དག་ལ་བཀོད། མང་པོ་ཞིག་བདག་ཏུ་འཛིན་པ་དང་། བདག་གིར་འཛིན་པ་སྤོང་བ་སྟེ། རྩ་བ་གསུམ་ལ་བཀོད། མང་པོ་ཞིག་ལྷག་པ་ཚུལ་ཁྲིམས་ཀྱི་བསླབ་པ་སོགས་བསླབ་པ་རིན་པོ་ཆེ་གསུམ་ལ་བཀོད། མང་པོ་ཞིག་འདོད་པ་ཆུང་ཞིང་ཆོག་ཤེས་པ་ལ་སོགས་པ་འཕགས་པའི་རིགས་ལ་བཀོད། མང་པོ་ཞིག་ཁྲོ་ཡང་སླར་མི་ཁྲོ་བ་ལ་སོགས་པ་དགེ་སྦྱོང་གི་ཆོས་བཞི་ལ་བཀོད། མང་པོ་ཞིག་སྦྱིན་པ་ལ་སོགས་པའི་ཕ་རོལ་དུ་ཕྱིན་པ་དྲུག་ལ་བཀོད། མང་པོ་ཞིག་ཐོས་པ་དང་།
བསམ་པ་དང་། སྒོམ་པ་རྣམ་པར་དག་པ་ལ་བཀོད་དེ། དབེན་པར་རྩེ་གཅིག་ཏུ་སྒྲུབ་དུ་བཅུག མང་པོ་ཞིག་ལྟ་བ་རྣམ་པར་དག་པ་ལ་བཀོད་དེ། ངེས་དོན་གྱི་བསྟན་པ་གསལ་བར་བྱེད་དུ་བཅུག མང་པོ་ཞིག་སྤྱོད་པ་རྣམ་པར་དག་པ་ལ་བཀོད་དེ། ལུས་དང་ངག་དང་ཡིད་ཀྱི་དགེ་བ་ཡང་དག་པར་ལེན་དུ་བཅུག མང་པོ་ཞིག་ལུས་ཀྱི་བསྐོར་བ། ངག་གི་མ་ཎི་བགྲང་བ། སེམས་ཀྱིས་དད་པ་སྒོམ་པ་ལ་བཅུག
མང་པོ་ཞིག་དགེ་བའི་བཤེས་གཉེན་བསྟེན་ཚུལ་མཁས་པར་བྱས་ནས། ལམ་གྱི་རྩ་བ་བཤེས་གཉེན་བསྟེན་དུ་བཅུག་སྟེ། རིགས་ཅན་གསུམ་གྱི་གང་ཟག་སྨིན་གྲོལ་ལ་བཀོད་པ་སོགས་འགྲོ་དོན་རྒྱ་ཆེན་པོ་བྱུང་ངོ་། ། ནས་བརྒྱ་འབུལ་ལ་སོགས་པའི་ཟང་ཟིང་གི་ལོངས་སྤྱོད་ནི་དཔག་ཏུ་མེད་པ་བྱུང་། དེ་རྣམས་ཀྱང་དགེ་འདུན་ཆོས་བར་བ་རྣམས་ལ་གནང་སྦྱིན་མཛད། ལུང་དང་མངོན་པར་རྟོགས་པའི་ཡོན་ཏན་དུ་མའི་རྒྱན་གྱིས་མཛེས་པ། ཆོས་རྗེ་ཆོས་རིན་དཔལ་བའི་ཞལ་སྔ་ནས་དང་། ཇོ་ནང་རིན་པོ་ཆེ་དཀོན་མཆོག་རྒྱལ་མཚན་པའི་དྲུང་ནས་དང་། མཁན་ཆེན་རིན་པོ་ཆེ་ལ་སོགས་པ། དགེ་བའི་བཤེས་གཉེན་ཆེན་པོ་མང་པོ་ཕེབས་ནས།
དགེ་འདུན་གྱི་ཚོགས་པ་ལ། གདན་གནོན། མང་ཇ། སྤྱི་འབུལ་དང་། ཞལ་སྔ་ནས་ཀྱི་དྲུང་དུ་འབུལ་བ་ལ་སོགས་པ་བསམ་གྱིས་མི་ཁྱབ་པ་མཛད་དེ། དགེ་རྩ་སེམས་ཅན་གྱི་དོན་དུ་བསྔོ་བར་ཞུ་བ་དང་། ཕྱི་མ་དག་པའི་གནས་སུ་མཇལ་བའི་སྨོན་ལམ་ཞུས་ནས། རང་སར་གྱེས་ནས་བྱོན་ནོ། ། སྙིང་རྗེའི་གཞན་དབང་གྱུར་པ་དང་། ། གདུལ་བྱ་འདུལ་བའི་དུས་མཁྱེན་ནས། །
ལུས་སྲོག་ཡལ་བར་དོར་ནས་ནི། ། གཞན་དོན་ཕུན་ཚོགས་སྒྲུབ་ལ་འདུད། ། ལ་ལ་མངོན་མཐོའི་བདེ་ལ་བཀོད། ། ཁ་ཅིག་སྐྱེས་བུ་འབྲིང་པོར་བྱས། ། གཞན་དག་སྐྱེས་བུ་ཆེན་པོའི་ལམ། ། ཉམས་སུ་ལེན་ལ་སྤྲོ་བར་མཛད། ། མཆོག་གི་དངོས་སྒྲུབ་དོན་གཉེར་རྣམས། ། ཟབ་ལམ་དག་ལ་རབ་ཁྲིད་ནས། ། བཅུ་གསུམ་རྡོ་རྗེ་འཛིན་པ་ཡི། ། ཁང་བཟང་མཆོག་ཏུ་སྐྱེལ་ལ་འདུད། །
ཅེས་སོ། ། ཡང་ལན་གཅིག སྒྲོལ་མ་ལྷ་ཁང་པ། སྙུང་གཞི་དྲག་པོ་གཅིག་གིས་སྐུ་ཁམས་སྙེལ་དུས། ཞལ་སྔ་ནས་ཀྱི་ཉམས་ཀྱི་སྣང་བ་ལ། སེམས་མའི་ཆལ་གྱི་དཀྱིལ་ནས། ཉ་ཆེན་པོ་རང་གཅིག་བཏོན་ནས། ཞལ་དུ་གསོལ་བའི་རྣམ་པ་བྱུང་བའི། སང་ཉིན་འཁོར་ཆེན་གྱི་བཀའ་གནང་བས། སྙུང་གཞི་ལས་གྲོལ་ལོ། །
ཡང་ལན་གཅིག ཆོས་རྗེ་དགའ་ལྡན་པ་གྲིབ་ཤས་ཀྱི་རྣམ་པ་ལ་བརྟེན་པའི། སྤྱན་གྱི་རྒྱལ་མོ་འདལ་ནས་སྙེལ་བའི་ཚེ། ཞལ་སྔ་ནས། འཁོར་ཆེན་གྱི་དབང་བཀའ་གནང་བའི་མཚན་མོ། ཆོས་རྗེ་རང་གི་རྣལ་ལམ་དུ། སྤྱན་གཉིས་ནས་བསེ་མོ་རེ་འཐོན་ནས་སོང་བ་རྨི། སང་ཉིན་ནས་སྤྱན་གསལ་པོར་གྱུར་ཏོ། ། མདོར་ན། དམ་པ་འདི་ཡིས།
ནད་པ་རྣམས་ལ། དབང་བཀའ་གནང་བ། དམིགས་པ་གནང་བ། བྱིན་བརླབས་གནང་བ། སྔས་སྲུང་ལ་ན་བཟའ་དང་ཐུགས་དམ་གནང་བ། གསོལ་རས་གནང་བ། གསང་ཆབ་གནང་བ་སོགས་ཀྱིས་ཀྱང་། ནད་པ་རྣམས་ནད་རིམས་དང་། གདོན་བགེགས་དང་གཟའ་ནད་ལས་གྲོལ་བ་སོགས་བརྗོད་ཀྱིས་མི་ལང་བ་ཡིན་ནོ། ། ལུག་ལོ་དཔྱིད་ཁ།
གནས་གསར་བའི་ཆོས་མཛད་མ་ལ་སོགས་པའི་ཁྲིད་པ་གསར་རྙིང་སུམ་བརྒྱ་ཙམ་ལ་སྦྱོར་དྲུག་གནང་། དབེན་གསུམ་གྱི་དམིགས་པ་ལ་ཡང་ཞག་བཅུ་གཉིས་ཙམ་བྱས་པས། མྱོང་བ་ཁྱད་པར་ཅན་རྒྱུད་ལ་སྐྱེས་པ་མང་དུ་བྱུང་ནས། ལུས་ཉམས་ངག་ཉམས་སེམས་ཉམས་ལ་སོགས་པས། ཞལ་སྔ་ནས་གསུང་ཆོས་གསུང་རེས་ཀྱི་འུར་དིང་དིང་ལ་འགྲོ་བ་བྱུང་ལ། གཞན་དག་སྐྱོན་དུ་ལྟ་བའི་ཉམས་སྐྱོང་བ་རྣམས་ལ། གེགས་སེལ་དང་། བོགས་འདོན་དང་། སྤོགས་ཆོགས་ལ་སོགས་པ་གནང་ནས། དེ་རྣམས་ཡོན་ཏན་ཁྱད་པར་ཅན་དུ་བསྒྱུར་བ་ལ།
དེང་སང་དམ་པ་འདི་ཉིད་ལས་ལྷག་པ་མེད་དེ། ཀུན་མཁྱེན་ཆེན་པོའི་ཞལ་ནས། དུས་ད་ལྟ་གསང་སྔགས་ཀྱི་གདམས་ངག་དང་། གེགས་སེལ་ལ་མཁས་རློམ་མང་ན་ཡང་། ། ཉམས་འདི་འདྲ་བྱུང་ན་རང་མཚན་སྟོན། ། མཁས་མི་མཁས་དེ་དུས་ཤེས་པ་ཡིན། ། དཔའ་མི་དཔའ་གཡུལ་ངོ་སྤྲད་ན་མངོན། ། ལར་དྲང་པོར་སྨྲས་ན་གཞན་མི་དགའ། ། གཞན་གང་ཟེར་བྱས་ན་སློབ་མ་བསླུ། ། དུས་ད་ལྟའི་སློབ་དཔོན་བྱ་བར་དཀའ། །
དེ་ཡང་ཁྱེད་ལ་དྲང་པོར་སྨྲ། ། བྱང་ཤམ་བྷ་ལ་རིགས་ལྡན་བཞུགས་པའི་གནས། ། དཔལ་ཀ་པ་ལ་ཆོས་ཀྱིས་ཕོ་བྲང་ན། ། ཉམས་འདི་འདྲ་མཁྱེན་པ་མང་དུ་བཞུགས། ། བོད་ཁ་བ་ཅན་གྱི་རྒྱལ་ཁམས་ནས། ། ཉམས་འདི་འདྲ་ཤེས་པ་ཁོ་བོ་ཙམ། ། ཞེས་གསུངས་པ་ལྟར་རོ། ། དེ་དུས་ཞལ་སྔ་ནས། ང་འོ་སྐོལ་ཡང་ན་སོ་སོང་ཡང་ཡང་ཁྲིད་སྐྱོང་བ་དཀའ་བར་འདུག་པས། ད་ལན་ངོ་སྤྲོད་རྒྱས་པ་གཅིག་བྱེད་པས།
ངོ་སྤྲོད་ཞུ་མཁན་གྱི་དགེ་བཤེས་འདྲ་འདུག་ནའང་། འོང་དུ་འཇུག་དགོས་སོ་གསུང་། ངོ་སྤྲོད་ཀྱི་གསུང་ཆོས་ཉི་མ་བཅུའི་བར་དུ་གནང་། བདག་གི་ཀྱང་ངོ་སྤྲོད་ཀྱི་ཆོས་ཉན་ལ་ཕྱིན་དུས། ཉམས་མྱོང་སྔར་སྐྱེས་པ་རྣམས་དང་། ད་སྐྱེ་འགྱུར་རྣམས། གསང་དོན་རབ་གསལ་ན་ཡོད་པ་རྣམས་དང་། རྒྱུད་འགྲེལ་ཆེན་མོ་ནས་ཁ་སྐོང་དགོས་པ་རྣམས་དང་། བདེ་མཆོག་བསྟོད་འགྲེལ། རྡོ་རྗེ་སྙིང་པོའི་འགྲེལ་པ།
ན་རོ་འགྲེལ་ཆེན་གྱི་བཤད་པ་དང་སྦྱར་བའི་བཤད་པ་ཡིད་ཆེས་པ་གསུངས་རྗེས་སུ། འོ་སྐོལ་གྱི་གྲུབ་མཐའ་འདི་ལ། དགེ་བཤེས་རྣམས་ཀྱིས་འདི་ལྟར་ཤེས་པར་བྱ་སྟེ། གཟུགས་ནས་རྣམ་མཁྱེན་བར་གྱི་ཆོས། ། མཚན་ཉིད་གསུམ་དུ་ཕྱེ་བ་དང་། ། བདེན་པ་གཉིས་སུ་ཕྱེ་བ་དང་། ། ཆོས་དང་ཆོས་ཉིད་གཉིས་སུ་ནི། ། ཕྱེ་ནས་འཆད་པ་རྫོགས་ལྡན་ལུགས། མཐར་ཐུག་དོན་དམ་གཅིག་ཏུ་གྲུབ། མཐར་ཐུག་མྱང་འདས་གཅིག་ཏུ་གྲུབ། །
བྲལ་འབྲས་འགོག་པ་ཐར་པ་གསུམ། ། མཐར་ཐུག་ཆོས་ཉིད་གཅིག་པུ་ཉིད། ། མཐར་ཐུག་ཐེག་པ་གཅིག་ཏུ་གྲུབ། ། མཐར་ཐུག་སྐྱབས་གནས་གཅིག་ཏུ་གྲུབ། ། མཐར་ཐུག་སྐུ་ཡང་གཅིག་ཏུ་གྲུབ། ། དོན་དམ་ཡེ་ཤེས་གཅིག་ཉིད་ཡིན། ། དོན་དམ་སེམས་ཀྱང་གཅིག་ཉིད་ཡིན། ། དོན་དམ་ཡེ་ཤེས་གཅིག་ཉིད་ཡིན། ། དོན་དམ་ཕྲིན་ལས་གཅིག་ཉིད་ཡིན། ། རྡོ་རྗེ་ཡི་ནི་གནས་བདུན་ལ། །
དོན་དམ་རྡོ་རྗེའི་གནས་བདུན་དང་། ། ཀུན་རྫོབ་རྡོ་རྗེའི་གནས་བདུན་གཉིས། ། དོན་དམ་རྡོ་རྗེའི་གནས་བདུན་གཅིག ། ཡུལ་ལའང་བདེན་པ་གཉིས་སུ་བྱེད། ། མངོན་པར་རྟོགས་པ་བརྒྱད་པོ་ལ། ། བདེན་པ་གཉིས་སུ་ཕྱེ་བ་ཡི། ། དོན་དམ་མངོན་རྟོགས་བརྒྱད་པོ་གཅིག ། ཀུན་རྫོབ་བརྒྱད་པོ་ཐ་དད་དོ། ། དེ་བཞིན་ལའང་ཤེས་པར་བྱ། ། བདེན་གཉིས་དབྱེར་ཡོད་དབྱེར་མེད་དང་། །
འཁོར་འདས་དབྱེར་ཡོད་དབྱེར་མེད་དང་། ། སྤང་གཉེན་དབྱེར་ཡོད་དབྱེར་མེད་དང་། ། གཞི་འབྲས་དབྱེར་ཡོད་དབྱེར་མེད་དང་། ། ཐབས་ཤེས་དབྱེར་ཡོད་དབྱེར་མེད་དང་། ། བདེ་སྟོང་དབྱེར་ཡོད་དབྱེར་མེད་དང་། ། དབྱིངས་རིག་དབྱེར་ཡོད་དབྱེར་མེད་དང་། ། མཉམ་རྗེས་དབྱེར་ཡོད་དབྱེར་མེད་དང་། ། བསྐྱེད་རྫོགས་དབྱེར་ཡོད་དབྱེ་མེད་དང་། ། ཕྱི་ནང་དབྱེར་ཡོད་དབྱེར་མེད་དང་། ། རྒྱུ་འབྲས་དབྱེར་ཡོད་དབྱེར་མེད་དང་། །
བླང་དོར་དབྱེར་ཡོད་དབྱེར་མེད་དང་། ། དགེ་སྡིག་དབྱེར་ཡོད་དབྱེར་མེད་དང་། ། ཡབ་ཡུམ་དབྱེར་ཡོད་དབྱེར་མེད་དང་། ། སྤང་རྟོགས་དབྱེར་ཡོད་དབྱེར་མེད་དང་། ། སྲིད་གསུམ་དབྱེར་ཡོད་དབྱེར་མེད་དང་། ། དུས་གསུམ་དབྱེར་ཡོད་དབྱེར་མེད་དང་། ། བསླབ་གསུམ་དབྱེར་ཡོད་དབྱེར་མེད་དང་། ། སྐུ་གསུམ་དབྱེར་ཡོད་དབྱེར་མེད་དང་། ། ཐེག་གསུམ་དབྱེར་ཡོད་དབྱེར་མེད་དང་། ། སྐྱབས་གསུམ་དབྱེར་ཡོད་དབྱེར་མེད་དང་། །
རིགས་གསུམ་དབྱེར་ཡོད་དབྱེར་མེད་སོགས། ། འགལ་འདུ་སྐྱོན་མེད་ཤེས་པར་བྱ། ། དང་པོ་རྣམས་ནི་ཐ་དད་ལ། ། ཕྱི་མ་ཆོས་ཉིད་གཅིག་པུ་ཉིད། ། མིང་གི་སྒོ་ནས་བསྟན་པ་ཡིན། ། འདི་ལ་དྲི་བཅས་དྲི་མེད་དང་། ། ཟག་བཅས་ཟག་པ་མེད་ཆོས་དང་། ། སྐྱོན་བཅས་སྐྱོན་མེད་རྣམ་པ་གཉིས། ། སངས་རྒྱས་རྒྱུད་དང་སངས་རྒྱས་གཉིས། ། སྦྱང་བའི་གཞི་དང་སྦྱང་འབྲས་གཉིས། །
དག་དང་མ་དག་རྣམ་པ་གཉིས། ། སངས་རྒྱས་སེམས་ཅན་ཆོས་ཉིད་གཉིས། ། ཐེག་པ་ཆེ་ཆུང་ཆོས་ཉིད་གཉིས། ། འགལ་བ་ལྟ་བུར་བཤད་པ་རྣམས། ། བརྟེན་པའི་སྒོ་ནས་ཐ་དད་བཤད། ། རྟེན་གཞིའི་ཆོས་ལ་ཁྱད་པར་མེད། ། ཁྱད་པར་འབྱེད་ན་ཨ་ཐང་ཆད། ། ཆགས་པ་མེད་ཅིང་ཆགས་པ་ཆེ། ། རྟེན་འབྲེལ་མ་ཡིན་རྟེན་འབྲེལ་ཆེ། ། རྣམ་པ་ཀུན་ལྡན་རྣམ་པ་མེད། །
གཟུགས་མེད་གཟུགས་བཟང་དམ་པ་སྟེ། ། འགལ་འདུས་སྐྱོན་མེད་ཤེས་པར་བྱ། ། ཀུན་གཞི་ལ་ནི་རྣམ་ཤེས་དང་། ། ཡེ་ཤེས་རྣམ་པ་གཉིས་སུ་ཡོད། ། སངས་རྒྱས་ས་ན་རྣམ་ཤེས་དང་། ། ཕུང་པོ་ལྔ་མེད་གནས་གྱུར་ཐོབ། ། བདེ་བ་དང་ནི་ནུས་པ་དང་། ། བྱིན་རླབས་དང་ནི་རིག་པ་དང་། ། ས་ལམ་དང་ནི་ཡོན་ཏན་ལའང་། འདུས་བྱས་འདུས་མ་བྱས་པ་གཉིས། །
ཆོས་ཉིད་མཉམ་བཞག་ཡེ་ཤེས་ལའང་། ། ཤེས་དང་ཤེས་བྱ་གཅིག་པའི་སྐུ། ། ཤེས་དང་ཤེས་བྱ་ཐ་དད་སྐུ། ། སངས་རྒྱས་ས་ན་གཉིས་ཀ་ཡོད། ། སློབ་པའི་ལམ་ནའང་གཉིས་ཀ་ཡོད། ། རིགས་གཅིག་དང་ནི་རིགས་གསུམ་དང་། ། རིགས་ལྔ་དང་ནི་རིགས་བརྒྱ་དང་། ། བླ་མ་དང་ནི་ཡི་དམ་ལའང་། ། ཀུན་རྫོབ་དོན་དམ་གཉིས་སུ་ཡོད། ། དེ་སྐད་དུ་ཡང་ཀླུ་སྒྲུབ་ཀྱིས། །
སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བསྟན། ། འཇིག་རྟེན་ཀུན་རྫོབ་བདེན་པ་དང་། ། དམ་པའི་དོན་གྱི་བདེན་པའོ། ། ཞེས་གསུངས་འདི་ལ་ཚད་མ་ཡིན། ། ཡུལ་ལ་དོན་དམ་ཀུན་རྫོབ་གཉིས། ། ཁ་ཚོན་ཆོད་ཀྱིས་ཕུང་གསུམ་མེད། ། བློ་ལ་རྣམ་ཤེས་ཡེ་ཤེས་གཉིས། ། ཁ་ཚོན་ཆོད་ཀྱིས་ཕུང་གསུམ་མེད། ། ཀུན་རྫོབ་རྣམ་ཤེས་སྣང་ཡུལ་ཉིད། །
དོན་དམ་ཡེ་ཤེས་སྣང་ཡུལ་ཉིད། ། ཡིན་གྱིས་རྣམ་ཤེས་སྣང་ཡུལ་ཡིན། ། ཆོས་ཕུང་བརྒྱད་ཁྲི་གསུངས་པ་དང་། ། གསང་སྔགས་རྒྱུད་སྡེ་བཞི་པོ་ཡང་། ། དོན་དམ་མངོན་དུ་འགྱུར་ཕྱིར་གསུངས། ། ཕ་རོལ་ཕྱིན་པའི་ཉམས་ལེན་དང་། ། རྡོ་རྗེ་ཐེག་པའི་ཉམས་ལེན་ཀྱང་། ། དོན་དམ་གནས་སུ་བགྲོད་པའི་ལམ། ། གཙང་མའི་གནས་ལྔ་རྣམ་སྤངས་པའི། ། འོག་མིན་ཉམས་དགའ་འང་འདི་ཉིད་ཡིན། །
ཆོས་དབྱིངས་ཕོ་བྲང་ལྷུན་གྲུབ་དང་། ། རང་བཞིན་གནས་ཀྱང་འདི་ཉིད་དེ། ། གཞན་དུ་འཚོལ་བ་ཨ་ཐང་ཆད། ། དུས་གསུམ་སངས་རྒྱས་ཐམས་ཅད་ཀྱང་། ། འདི་ལ་བརྟེན་ནས་སངས་རྒྱས་པས། ། འདི་ཉིད་དུས་གསུམ་སངས་རྒྱས་ཡུམ། ། རྡོ་རྗེ་བཙུན་མོའི་བྷ་གའང་འདི། ། ཨེ་ཝཾ་དང་ནི་སྣ་ཚོགས་ཡུམ། ། མཚན་གྱི་རྣམ་གྲངས་བསམ་ལས་འདས། ། གྲུབ་ཆེན་བརྒྱད་ཅུ་རྩ་བཞི་ཡང་། །
འདི་ཉིད་རྟོགས་ནས་གྲོལ་བ་ཡིན། ། རིགས་ལྡན་སུམ་ཅུ་རྩ་བཞི་ཡང་། ། འདི་ཉིད་རྟོགས་ནས་གྲོལ་བ་ཡིན། ། བདག་གི་ཡོངས་འཛིན་གོང་མ་རྣམས། ། འདི་ཉིད་སྒོམ་པས་གྲོལ་བ་ཡིན། ། ཆོས་ཟབ་པ་དང་མི་ཟབ་པ། ། འདི་ཉིད་བརྗོད་བྱར་བྱེད་མི་བྱེད། ། ལམ་ཟབ་པ་དང་མི་ཟབ་པ། ། འདི་ལ་མཉམ་པར་འཇོག་མི་འཇོག ། བླ་མ་ཡང་ནི་བཟང་མི་བཟང་། །
འདི་ཡི་གནས་ཚུལ་སྟོན་མི་སྟོན། ། གདུལ་བྱའང་སྐལ་བ་ལྡན་མི་ལྡན། ། འདི་ལ་མོས་དང་མ་མོས་ཡིན། ། ཕོ་གྲུང་མོ་གྲུང་ཡོད་ན་ཡང་། ། འདི་ཉིད་སྒོམ་ན་གྲུང་པོ་ཡིན། ། ནོར་བསོག་མཁས་པ་གྲུང་པོ་མིན། ། ཕོ་རྒོད་མོ་རྒོད་ཡོད་ནའང་། ། རྣམ་རྟོག་དགྲ་འཇོམས་རྒོད་པོ་ཡིན། ། ཕ་རོལ་དགྲ་འཇོམས་རྒོད་པོ་མིན། ། དབང་པོ་རྣོ་དང་མི་རྣོ་ཡང་། །
འདི་ལ་མོས་དང་མི་མོས་ཡིན། ། དབང་པོ་རྣོ་རྟུལ་ད་ལན་ཤེས། ། དྲང་པོ་ཡིན་མིན་ད་ལན་ཤེས། ། རྒོད་པོ་ཡིན་མིན་ད་ལན་ཤེས། ། སྤྱང་པོ་ཡིན་མིན་ད་ལན་ཤེས། ། དགོས་འདོད་ཐམས་ཅད་འབྱུང་བ་ཡི། ། ཡིད་བཞིན་ནོར་བུ་ད་ལན་རྙེད། ། ཆོམ་རྐུན་ལག་ཏུ་མ་ཤོར་བར། ། དབེན་པའི་གནས་སུ་ཡང་ཡང་ལྟོས། ། ཞེས་གསུངས་སོ། །
ཞལ་སྔ་ནས། ད་ལན་འདིར་འཚོགས་པ་རྣམས་ཀྱི་དཀྱིལ་ན། སློབ་དཔོན་པ་ཡང་འགའ་ཟུང་འདུག་པས། སེམས་ཅན་གྱི་བདེ་སྐྱིད། སངས་རྒྱས་ཀྱི་བསྟན་པ་ལ་རག་ལས་པ་ཡིན་ལ། བསྟན་པ་ལ། ལུང་དང་རྟོགས་པའི་བསྟན་པ་གཉིས་ལས། རྟོགས་པའི་དམ་ཆོས་རྒྱུད་ལ་འབྱུང་བའང་། ལུང་གི་ཆོས་ལ་ཐོས་བསམ་བསྒོམ་གསུམ་བྱེད་པ་ལ་རག་ལས། དེ་འཆད་ཉན་བྱེད་པ་ལ་རག་ལས།
འཆད་ཉན་ཚུལ་བཞིན་བྱེད་མཁན་དེ། བསྟན་འཛིན་གྱི་སྐྱེས་བུ་ཡིན་ཞིང་། དེའི་བདག་རྐྱེན་བྱེད་པ་དེ། བསྟན་པའི་སྦྱིན་བདག་ཡིན་པས། སློབ་དཔོན་པ་རྣམས་ཀྱིས་འཆད་ཉན་ལ་འབད་དགོས་པ་ཡིན་གྱིས། དབེན་པ་རེར་བསྡད་ནས། མ་ཎི་རེ་ཙམ་བགྲངས་བ་དང་། གཏོར་མ་རེ་ཙམ་གཏོང་བ་དེ་ཡིན་བསམ་པ་རང་མི་བདོག གྲྭ་པ་སློབ་གཉེར་བ་རྣམས་ཀྱིས་ཀྱང་། སློབ་གཉེར་གྱི་འཕྲོ་སྐྱོང་དགོས་པ་ཡིན།
ཐམས་ཅད་མཁྱེན་པ་ཐོབ་པ་ལ་ཤེས་བྱ་ཕྱོགས་རེ་ཙམ་ཤེས་པས་མི་ཆོག་པ་ཡིན་གསུངས་སོ། ། མདོ་སྡེ་རྒྱན་ལས། དེ་བཞིན་དུ་ནི་ཚོགས་བསགས་པའི། ། རྒྱལ་སྲས་བཟོད་ནས་དག་པ་པོ། ། ལེགས་པར་ཤེས་ཞིང་སེམས་དགེ་བ། ། སྒོམ་པ་ལ་ནི་རབ་ཏུ་སྦྱོར། ། ཞེས་དང་། མཛོད་ལས། ཚུལ་གནས་ཐོས་དང་བསམ་གཏན་པས། ། སྒོམ་པ་ལ་ནི་རབ་ཏུ་སྦྱོར། །
ཞེས་དང་། སོ་སོར་ཐར་པའི་མདོ་ལས། ། མང་དུ་ཐོས་པ་ནགས་ཀྱི་ནང་དག་དུ། ། ལང་འཚོ་ཡོལ་བ་རྣམས་ཀྱིས་གནས་པ་བདེ། ། ཞེས་དང་། སྤྱོད་འཇུག་ལས། ནགས་ན་རི་དྭགས་བྱ་དག་དང་། ། ཤིང་ནི་མི་སྙན་བརྗོད་མི་བྱེད། ། འགྲོགས་ན་བདེ་བ་དེ་དག་དང་། ། ནམ་ཞིག་ལྷན་ཅིག་བདག་གནས་འགྱུར།
ཞེས་དང་། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱ་སྟེ། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཞེས་དང་། སེམས་ནི་རྣམ་པར་གཡེངས་པའི་མི། ། ཉོན་མོངས་ཆེ་བའི་ཕྲག་ན་གནས། ། ལུས་དང་སེམས་ནི་དབེན་པ་ཡིས། ། རྣམ་པར་རྟོག་པ་མི་འབྱུང་ངོ་། །
ཞེས་དང་། བསླབ་བཏུས་ལས། བཟོད་བྱ་ཐོས་པ་བཙལ་བར་བྱ། ། དེ་ནས་ནགས་སུ་གནས་པར་བྱ། ། ཞེས་དང་། སྐྱེས་རབས་ལས། ཐོས་པའི་རྗེས་འཇུག་བསྒྲུབ་པ་སྙིང་པོར་བྱེད། ། སྐྱེ་བའི་རྫོང་ལས་ཚེགས་ཆུང་ཐར་པར་འགྱུར། ། ཞེས་དང་། ཆོས་ལ་གནས་པའི་མདོར།
ཐོས་པ་དང་བསམ་པ་ལ་མ་བརྟེན་པར་སྒོམ་པའི་སྦྱོར་བ་འབའ་ཞིག་གིས་ཆོས་ལ་གནས་པ་མ་ཡིན་ལ། སྒོམ་པ་ལ་མ་བརྟེན་པར་ཐོས་པ་དང་བསམ་པའི་སྦྱོར་བ་འབའ་ཞིག་གིས་ཀྱང་ཆོས་ལ་གནས་པ་མ་ཡིན་ཏེ། གཉིས་ཀ་ལ་བརྟེན་ཏེ་གཉིས་ཀ་ལ་གནས་ན་ཆོས་ལ་གནས་པ་ཞེས་བྱའོ། ། ཞེས་དང་། དེ་དང་མཐུན་པར། མདོ་སྡེ་རྒྱན་ལས། དེ་ལྟས་རྣལ་འབྱོར་ཅན་གྱིས་སྒོམ་པ་གང་ཡིན་དེ་ནི་དོན་མེད་མིན། ། དེ་ལྟས་བདེ་བར་གཤེགས་ཀྱི་བསྟན་པ་གང་ཡིན་དེ་ནི་དོན་མེད་མིན། ། གལ་ཏེ་ཐོས་པ་ཙམ་གྱིས་དོན་མཐོང་འགྱུར་ན་བསྒོམ་པ་དོན་མེད་འགྱུར། ། གལ་ཏེ་མ་ཐོས་པར་ཡང་སྒོམ་འཇུག་འགྱུར་ན་བསྟན་པ་དོན་མེད་འགྱུར། །
ཞེས་ཐོས་བསམ་སྒོམ་གསུམ་ཟུང་འབྲེལ་དུ་དགོས་པར་གསུངས་པ་དང་། ཟླ་བ་སྒྲོན་མའི་མདོ་ལས། གང་ཞིག་བྱང་ཆུབ་རབ་ཏུ་འདོད་བྱེད་ཅིང་། ། འདུ་བྱས་ངན་ལས་ཡིད་འབྱུང་སེམས་ཅན་གྱི། ། དོན་དུ་དགོན་པར་ཕྱོགས་ཏེ་གོམ་བདུན་བོར། ། འདི་ནི་དེ་བས་བསོད་ནམས་ཁྱད་པར་འཕགས། ། ཞེས་དང་། ཡང་དེ་ཉིད་ལས། གང་དག་དགའ་དང་མི་དགའ་ཅུང་ཟད་མེད། ། དེ་དག་མི་ཡི་འཇིག་རྟེན་རྟག་རབ་བདེ། །
གང་དག་གནས་དང་རི་སུལ་ལ་དགའ་བ། ། དགེ་སྦྱོང་ཉིད་ཀྱི་རབ་བདེ་མྱོང་བར་འགྱུར། ། གང་དག་བདག་གིར་བྱེད་པ་ཅི་ཡང་མེད། ། གང་དག་ཡོངས་འཛིན་རྣམ་པ་ཀུན་དུ་མེད། ། བསེ་རུ་ལྟ་བུ་འཇིག་རྟེན་འདིར་གནས་པ། ། དེ་དག་ནམ་མཁའ་ལ་ནི་རླུང་ལྟར་འགྲོ། ། གང་དག་འཇིག་རྟེན་ལ་ནི་ཡིད་མི་གནས། ། དེ་དག་མི་ཡི་འཇིག་རྟེན་རབ་ཏུ་བདེ། ། གང་དག་མི་དག་ལ་ནི་ཆགས་མེད་པ། ། དེ་དག་འདི་ན་རྟག་ཏུ་སེམས་རླུང་འདྲ། །
གང་དག་མི་སྡུག་དེ་ཕྲད་སྡུག་བསྔལ་ཏེ། ། དེ་དག་སྡུག་དེ་དང་བྲལ་སྡུག་བསྔལ་ཡིན། ། མཐའ་དེ་གཉིས་ཀ་རབ་ཏུ་སྤངས་ནས་སུ། ། མི་གང་ཆོས་ལ་དགའ་བ་དེ་དག་བདེ། ། ཞེས་དང་། ཡང་དེ་ཉིད་ལས། ཉེས་པའི་ཚོགས་རྣམས་ཐམས་ཅད་སྤངས་ནས་སུ། ། རྣལ་འབྱོར་ཅན་ནི་རྟག་ཏུ་བྱེད་པ་ཉུང་། ། རྣལ་འབྱོར་ཅན་བརྩོན་ནམ་ཡང་རྩོད་པ་མེད། ། རྟག་ཏུ་ཞི་ཞིང་དགའ་ལ་དབེན་པར་རྒྱུ། །
ལུས་དང་ངག་དང་ཡིད་ཀྱང་རབ་གདམས་འགྱུར། ། དགོན་པར་གནས་པ་འདི་ལ་ཡོན་ཏན་མང་། ། དེ་ནི་ཐར་པའི་རྗེས་སུ་མཐུན་པ་ཡིན། ། དེ་ནི་རྣམ་གྲོལ་ཞི་བ་མྱུར་རྟོགས་བྱེད། ། ནགས་ན་གནས་ཞིང་རྣམ་གྲོལ་བསྟེན་བྱེད་ན། ། དགོན་གནས་དེ་ལ་ཡོན་ཏན་འདི་ཀུན་འབྱུང་། ། ཞེས་དང་། ཡང་དེ་ཉིད་ལས། གྲོང་དང་གྲོང་ཁྱེར་དག་ལ་དགའ་སྤོངས་ལ། ། རྟག་ཏུ་དབེན་ཞིང་ནགས་ཁྲོད་བསྟེན་པར་གྱིས། །
བསེ་རུ་ལྟ་བུར་རྟག་ཏུ་གཉིས་མེད་བྱོས། ། རིང་པོར་མི་ཐོགས་ཏིང་འཛིན་མཆོག་ཐོབ་འགྱུར། ། ཞེས་གསུངས་པ་ལྟར། དབེན་པའི་ཕན་ཡོན་དང་། ། ལྷག་བསམ་བསྐུལ་བའི་མདོ་ལས། ཡུན་རིང་དུས་ན་སྨྲ་ལ་དགའ་བས་ན། ། དེ་ནི་བདག་ཉིད་དགའ་བ་མི་ཐོབ་བོ། ། ཚིག་གང་དགའ་བ་མཐའ་ཡས་ཐོབ་འགྱུར་བ། ། ཚིག་གཅིག་ཙམ་ཞིག་བསམ་ཀྱང་མཆོག་ཡིན་ནོ། ། བུ་རམ་ཤིང་ཤུན་སྙིང་པོ་ཅི་ཡང་མེད། །
མངར་བར་བྱ་བའི་རོ་ནི་ནང་ན་འདུག ། ཤུན་པ་ཐོབ་པའི་མིས་ནི་བུ་རམ་རོ། ། ཞིམ་པོ་རྙེད་པར་ནུས་པ་མ་ཡིན་ནོ། ། ཇི་ལྟར་ཤུན་པ་དེ་ནི་སྨྲ་བ་སྟེ། ཇི་ལྟ་བུར་ནི་འདི་ལ་དོན་སེམས་ཡིན། ། དེ་ལྟ་བས་ན་སྨྲ་ལ་དགའ་སྤོངས་ལ། ། རྟག་ཏུ་བག་ཡོད་གྱིས་ལ་དོན་སོམས་ཤིག ། ཅེས། སྨྲ་བ་ལ་དགའ་བ་སྤོངས་ལ། དབེན་པའི་གནས་སུ་ཆོས་ཀྱི་དོན་བསམ་དགོས་པར་བསྟན་པ་དང་།
དུས་འཁོར་རྩ་རྒྱུད་ལས། གང་ན་ས་སྐྱོང་ཆོས་ལྡན་ཞིང་། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པ། ། དེར་ནི་རྣལ་འབྱོར་རྩམ་པར་བྱ། ། ཞེས་དང་། འཕགས་པ་དཀོན་མཆོག་སྤྲིན་ལས། གནས་གང་ན་བསོད་སྙོམས་བསླང་བའི་སྤྱོད་ཡུལ་དང་ཧ་ཅང་ཡང་མི་རིང་། ཧ་ཅང་ཡང་མི་ཉེ་བ་དང་། གནས་གང་དག་ན་ཆུ་དྭངས་ཤིང་རྙོག་མ་མེད་པ།
གཙང་ཞིང་དྲི་མ་མེད་པ་ཚེགས་ཆུང་བ་ཡོད་པ་དང་། གནས་གང་ན་ཤིང་ཕུན་སུམ་ཚོགས་པ། མེ་ཏོག་ཕུན་སུམ་ཚོགས་པ། འབྲས་བུ་ཕུན་སུམ་ཚོགས་པ། ལོ་མ་ཕུན་སུམ་ཚོགས་པ། གཅན་གཟན་ཁྲོ་བོ་མེད་པ། ཕུག་དང་ལྡན་པ། སྨན་ལྗོངས་དང་ལྡན་པ། ཐག་ཐུག་མེད་པ། འགྲོ་ན་བདེ་བ་ཞི་བ་གཉིས་སུ་མེད་པའི་གནས་དེ་འདྲ་བ་དག་ན་གནས་སོ་ཞེས་གསུངས།
དེ་དང་མཐུན་པར། མདོ་སྡེ་རྒྱན་ལས། བློ་ལྡན་གང་དུ་སྒྲུབ་པའི་ཡུལ། ། ལེགས་པར་རྙེད་དང་གནས་བཟང་དང་། ། ས་བཟང་བ་དང་གྲོགས་བཟང་དང་། ། རྣལ་འབྱོར་བདེ་བའི་ཡོན་ཏན་ལྡན། ། ཞེས་གསུངས་པ་ལྟར། གནས་ཀྱི་ཁྱད་པར་དང་། ཡང་རྒྱན་ལས། རྟོག་གེ་བསྟེན་ཞིང་མ་ངེས་ལ། །
མ་ཁྱབ་ཀུན་རྫོབ་སྐྱོ་བ་ཅན། ། བྱིས་པ་ལ་ནི་བསྟེན་པར་འདོད། ། དེ་ཕྱིར་དེ་ནི་སྤྱོད་ཡུལ་མིན། ། ཞེས་གསུངས་པར་ལྟར། ཆོས་ཉིད་ཟབ་མོ་རྟོག་གེའི་ཡུལ་མ་ཡིན་པ་དང་། རྒྱུད་བླ་མ་ལས། སོ་སོ་རང་གིས་རྟོག་བྱའི་ཕྱིར། ། གཞན་གྱི་རྐྱེན་གྱིས་རྟོགས་མིན་པ། ། ཞེས་དང་། ཡང་དེ་ཉིད་ལས།
ཐོག་མ་དབུས་མཐའ་མེད་ཅིང་རྣམ་དབྱེར་མེད། ། གཉིས་མེད་གསུམ་བྲལ་དྲི་མེད་རྣམ་རྟོག་མེད། ། ཆོས་དབྱིངས་རང་བཞིན་གང་ཡིན་དེ་རྟོགས་པ། ། མཉམ་པར་བཞག་པའི་རྣལ་འབྱོར་པ་ཡིས་མཐོང་། ། ཞེས་དང་། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཞེས་གསུངས་པ་ལྟར།
ཆོས་ཉིད་ཟབ་མོ་དེ། མཉམ་བཞག་སོ་སོར་རིག་པའི་ཡེ་ཤེས་ཀྱི་སྤྱོད་ཡུལ་ཡིན་ལ། དེ་ཡང་དབེན་པར་མཉམ་པར་བཞག་པ་ལས་བྱུང་བས། དབེན་པར་མཉམ་པར་བཞག་པའི་ཕན་ཡོན་ནི། སྡོང་པོ་བཀོད་པ་ལས། ཡང་དག་སངས་རྒྱས་བསྟན་པ་འདི། ། ཐོས་པ་ཙམ་གྱིས་མི་འགྲུབ་བོ། ། དཔེར་ན་ལ་ལ་ཆུ་ཀླུང་གིས། ། སྟོབས་མེད་ནན་གྱིས་ཁྱེར་བ་དག ། སྐོམ་ནས་ཤི་བར་གྱུར་པ་བཞིན། །
ཞེས་དང་། དཔེར་ན་མཚོ་ཆེན་མཉན་པ་བཞིན། ། སྐྱེ་བོ་ཐམས་ཅད་སྒྲོལ་བྱེད་ཀྱང་། ། བདག་ཉིད་དེ་ནང་མཆི་འགྱུར་བ། ། མ་སྒོམ་ཆོས་ཀྱང་དེ་བཞིན་ནོ། ། ཞེས་བསམ་གྱིས་མི་ཁྱབ་པ་བཤད་འདུག་པས། ཐོས་པ་བྱས་ནས་མཐར་སྒོམ་བྱེད་དགོས་པས། རང་རེ་རྣམ་པས་ཀྱང་མཐར་བསྒོམ་པའི་ཆོས་ལ་ནན་ཏན་མཛད་འཚལ་གསུངས་སོ། ། ཞལ་སྔ་ནས་རང་ཡང་། བྱ་སྐྱུངས་ལ་སོགས་པའི་དབེན་གནས་བརྟེན་ནས།
སྐུ་མཚམས་བཅད་དེ། ཐུགས་དམ་ལ་བརྩོན་པར་མཛད་དོ། ། ཡང་ཞལ་སྔ་ནས། འཇིག་རྟེན་འདི་ན། ལ་ལ་དག་རིགས་ཀྱིས་ང་རྒྱལ། ལ་ལ་དག་ནོར་གྱིས་ང་རྒྱལ། ལ་ལ་དག་འཁོར་འདབ་ཀྱིས་ང་རྒྱལ། ལ་ལ་དག་ཐོས་པས་ང་རྒྱལ་བྱེད་པར་གདའ་སྟེ། རང་གི་ནང་གི་སེམས་འདི་ལ་བརྟན་པ་ཐོབ་དགོས་པ་ཡིན་ལ། དེ་ཡང་རང་གི་སེམས་ཉིད་འོད་གསལ་ལ་ཐིམ་གྱི་བར་དུ།
འདུས་བྱས་ཀྱི་ཆོས་གང་གིས་ཀྱང་རྟག་མི་ཐུབ། རིགས་མཐོ་ཡང་རྟག་མི་ཐུབ་སྟེ། འཁོར་ལོས་བསྒྱུར་རྒྱལ་ཉིད་དུ་གྱུར་ནས་ཀྱང་། ། ལས་ཀྱི་དབང་གིས་སླར་ཡང་ས་སྟེང་ལྷུང་། ། ཞེས་གསུངས། ནོར་གྱིས་ཀྱང་རྟག་མི་ཐུབ་སྟེ། བསག་དང་བསྲུང་དང་བརླག་པའི་སྡུག་བསྔལ་ཅན། ། ནོར་ནི་ཕུང་གྲོལ་མཐའ་ཡས་ཤེས་པར་བྱ། ། ཞེས་དང་། བསགས་པའི་མཐའ་ནི་འཛད་པ་ཡིན། །
ཞེས་གསུངས། གཉེན་བཤེས་ཀྱིས་ཀྱང་རྟག་མི་ཐུབ་སྟེ། འབྱོར་བའི་ཚེ་ན་ཀུན་ཀྱང་གཉེན། ། རྒུད་པའི་ཚེ་ན་ཀུན་ཀྱང་དགྲ། ། ཞེས་དང་། འདུས་པའི་མཐའ་ནི་འབྲལ་བ་ཡིན། ། ཞེས་གསུངས། ། མདོར་ན་རྟག་ཐུབ་པའི་འདུས་བྱས་ཅི་ཡང་མེད། ལོ་ཕྱི་མ་བས། སྐྱེ་བ་ཕྱི་མ་སྔ་བའམ།
ཟླ་བ་ཕྱི་མ་བས། སྐྱེ་བ་ཕྱི་མ་སྔ་བའམ། ཞག་ཕྱི་མ་བས། སྐྱེ་བ་ཕྱི་མ་སྔ་བ་སྲིད་པ་ཡིན་ཏེ། ཚེ་འདིའི་སྣང་བ་ནུབ་ནས། ཕྱི་རོལ་མུན་པའི་དམག་རུམ་འཐིབས་ནས། ཆ་མེད་ཀྱི་ཡུལ་དུ་རྒྱུས་མེད་ལག་སྟོང་གཅེར་བུར་འགྲོ་བའི་དུས་སུ། དམ་པའི་ཆོས་མ་ཡིན་པ་གང་གིས་ཀྱང་མི་ཕན། དེ་ལ་ཡང་ཚིག་ཤེས་ལོ། དོན་གོ་ལོ།
སྔགས་བགྲང་ལོ། བསྐྱེད་རིམ་བསྒོལ་ལོ་སོགས་ཀྱིས་ཀྱང་ཕན་པ་བཀའ་བས། ཟླ་གྲོགས་སྐྱབས་གནས་སྐྱེལ་མ་ཐམས་ཅད་རང་སེམས་འོད་གསལ་འདི་ཁོ་ན་ཡིན་པས། ཐམས་ཅད་ཀྱིས་ཀྱང་འདིའི་གནས་ཚུལ་མངོན་སུམ་དུ་མཐོང་ནས། བརྟན་པ་ཐོབ་པ་ལ་འབད་པ་ཐོན། དེ་ཡང་བླ་མ་དམ་པའི་དྲུང་དུ་གདམས་ངག་ཞུས་ཏེ། དབེན་གནས་ཁྱད་པར་ཅན་གོང་དུ་བཤད་པ་དེ་ལྟ་བུ་བསྟེེན་དགོས། སྒོམ་རྣམ་དག་རེ་མ་བྱུང་ན། གནས་ལུགས་ཀྱི་དོན་མངོན་སུམ་དུ་མི་མཐོང་བས། མཐར་དབེན་པ་བསྟེན་ནས་སྒོམ་པ་ལ་བརྩོན་དགོས་པ་ཡིན་ནོ། །
གསུམ། རྣམ་གཡེང་འདུ་འཛི་དག་གི་ཉེས་དམིགས་དང་། ། ནགས་ཁྲོད་དབེན་པ་བསྟེན་པའི་ཡོན་ཏན་དག ། གཟིགས་ནས་བདག་གི་རྗེས་འཇུག་དམ་པ་རྣམས། ། འཇམ་དབྱངས་དབེན་པ་བསྟེན་ཞེས་འདོམས་ལ་འདུད། ། འདུས་བྱས་བསླུ་བའི་ཆོས་ལ་ཡིད་འབྱུང་ནས། ། ནམ་ཡང་བསླུ་བ་མེད་པ་བརྟན་གྱི་སྐྱབས། ། རང་བཞིན་འོད་གསལ་འགྱུར་མེད་བདེ་བ་ཆེ། ། རླུང་སེམས་དབུ་མར་ཆུད་ནས་རྫོགས་པར་གསལ། ། ཞེས་སོ། །
བཅུ་པ་ཟབ་མོའི་བསྟན་པ་ཉིན་མོ་ལྟར་གསལ་བར་མཛད་ཚུལ་ནི། དམ་པ་འདི་ཉིད་ཀྱི་ཞལ་ནས། ཟབ་དོན་ཉམས་སུ་ལེན་པའི་དུས་འདིར། གཞི་ལམ་འབྲས་གསུམ་གྱི་རྣམ་གཞག་ཤེས་དགོས་པ་ཡིན་པས། དེ་ལ་གཞིའི་རྣམ་གཞག་དང་། ལམ་གྱི་རྣམ་བཞག་དང་། འབྲས་བུའི་རྣམ་གཞག་དང་གསུམ། དེ་ཡང་དྲི་མ་སྦྱང་བར་བྱ་བའི་གཞི་ནི། མཐར་ཐུག་གི་སངས་རྒྱས་ཆོས་ཀྱི་སྐུ་དེ་བཞིན་གཤེགས་པའི་སྙིང་པོ་རང་བཞིན་འོད་གསལ་ཆོས་ཀྱི་དབྱིངས་རང་བྱུང་ཡེ་ཤེས། དང་པོའི་སངས་རྒྱས་ངོ་བོ་ཉིད་སྐུ།
དོན་དམ་བདེན་པ། སྐུ་བཞིའི་ཡེ་ཤེས་ཆོས་དབྱིངས་ཡེ་ཤེས། ལྷན་ཅིག་སྐྱེས་པའི་ཡེ་ཤེས། བདེ་བ་ཆེན་པོ། ཆ་མེད་ཀུན་འགྲོ་ཁྱབ་པ་པོ། ། རང་བཞིན་གནས་རིགས་སོགས་ཀྱི་མཚན་གྱི་རྣམ་གྲངས་དུ་མ་དང་ལྡན་པའི་གཞན་སྟོང་ཟབ་མོ་དེ་ཡིན་ལ། དེ་ཉིད་ཆོས་ཐམས་ཅད་ཀྱི་གནས་དང་གཞི་དང་རྟེན་ཡང་ཡིན། ཀུན་རྫོབ་ཀྱི་ཆོས་ཐམས་ཅད་ཀྱིས་སྟོང་པའི་གཞི་དང་། དབེན་པའི་གཞི་དང་། དྲི་མ་ཐམས་ཅད་དག་པའི་གཞིར་ཡང་གསུངས་ལ།
ཆོས་སྐུའི་ཡོན་ཏན་གངྒཱའི་ཀླུང་གི་བྱེ་མ་སྙེད་ལས་འདས་པ་རྣམས་རང་བཞིན་དབྱེར་མེད་དུ་ལྡན་པར་ཡང་གསུངས་སོ། ། དེ་ཉིད་ཆོས་ཐམས་ཅད་ཀྱི་གནས་ཡིན་ཏེ། ཆོས་མངོན་པའི་མདོ་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པ་ཐོབ་པར་འགྱུར། ། ཞེས་དང་། རྒྱུད་བླ་མ་ལས། ལས་དང་ཉོན་མོངས་ཚུལ་བཞིན་མིན། །
ཡིད་ལ་བྱེད་ལ་རབ་ཏུ་གནས། ། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། ། ཞེས་སོགས་གསུངས་སོ། ། དེ་ཉིད་ཆོས་ཐམས་ཅད་ཀྱི་གཞི་ཡང་ཡིན་ཏེ། རྒྱན་སྟུག་པོ་བཀོད་པའི་མདོ་ལས། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། ། དེ་བཞིན་གཤེགས་རྣམས་སྟོན་པར་མཛད། །
ཅེས་དང་། བློ་སྦྱོང་དོན་བདུན་མར་ཡང་། སེམས་ནི་ཀུན་གཞིའི་ངང་ལ་བཞག ། ཅེས་སོགས་གསུངས་པས་སོ། ། དེ་ཉིད་ཆོས་ཐམས་ཅད་ཀྱི་རྟེན་ཡང་ཡིན་ཏེ། མདོ་ལས། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་བརྟེན་ནས་མངོན་པར་རྫོགས་པར་སངས་རྒྱས་སོ། ། ཞེས་དང་། མངོན་རྟོགས་རྒྱན་ལས། སྒྲུབ་པ་ཡི་ནི་རྟེན་གྱུར་པ། །
ཆོས་ཀྱི་དབྱིངས་ཀྱི་རང་བཞིན་དང་། ། ཞེས་དང་། འཇུག་པའི་རྟེན་ལ་རིགས་ཞེས་བྱ། ། ཞེས་དང་། རྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཅེས་སོགས་གསུངས་པའོ། ། ཆོས་ཉིད་ཆོས་ཐམས་ཅད་ཀྱི་ས་བོན་དང་རྒྱུ་ཡང་ཡིན་ཏེ། བྲམ་ཟེ་ཆེན་པོ་ས་ར་ཧ་པའི་ཞལ་ནས། སེམས་ཉིད་གཅིག་པུ་ཀུན་གྱི་ས་བོན་ཏེ། །
གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་གཏེར་བར་བྱེད་པ་ཡི། ། རིན་ཆེན་ནོར་འདྲའི་སེམས་ལ་ཕྱག་འཚལ་ལོ། ། ཞེས་བཤད་པ་ཡང་། ཆོས་ཉིད་ཀྱི་སེམས་ལ་དགོངས་སོ། ། དེ་བཞིན་གཤེགས་པའི་སྙིང་པོའི་མདོར་ཡང་། རིགས་ཀྱི་བུ་དག་འདི་ནི་ཆོས་རྣམས་ཀྱི་ཆོས་ཉིད་དེ། དེ་བཞིན་གཤེགས་པ་རྣམས་བྱུང་ཡང་རུང་། མ་བྱུང་ཡང་རུང་། སེམས་ཅན་འདི་དག་ནི་རྟག་ཏུ་དེ་བཞིན་གཤེགས་པའི་སྙིང་པོ་ཅན་ཡིན་ནོ། །
ཞེས་བདེ་གཤེགས་སྙིང་པོ་དེ། འཁོར་འདས་ཀྱི་ཆོས་ཐམས་ཅད་ཀྱི་གཞི་དང་གནས་དང་། རྟེན་དང་། ས་བོན་དང་། རྒྱུ་བྱེད་པ་ཡིན་ཞིང་། དེ་ཡང་མ་དག་པའི་གནས་སྐབས་སུ་དྲི་མ་རྟེན་པའི་གཞི། དག་ལ་མ་དག་གི་གནས་སྐབས་སུ་དྲི་མ་སྦྱོང་བའི་གཞི་དང་། ཤིན་ཏུ་རྣམ་དག་གི་གནས་སྐབས་སུ་དྲི་མ་དག་པའི་གཞི་དང་། སངས་རྒྱས་ཀྱི་ཡོན་ཏན་ཐམས་ཅད་ཀྱི་རྟེན་གཞིར་བཞུགས་པས་ནམ་མཁའ་ལྟར་ཀུན་ཁྱབ་ཏུ། དུས་ནམ་ཡང་བཞུགས་པ་ཡིན་ནོ། །
ཆོས་ཉིད་དེ་སངས་རྒྱས་ཀྱང་ཡིན་ཏེ། ཀྱཻ་རྡོ་རྗེའི་རྒྱུད་ལས། སེམས་ཅན་ཐམས་ཅད་སངས་རྒྱས་ཉིད། ། འོན་ཀྱང་གློ་བུར་དྲི་མས་སྒྲིབས། ། དེ་ཉིད་བསལ་ན་སངས་རྒྱས་ཉིད། ། ཅེས་པ་དང་། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བརྟེན་དུ་མེད།
ཞེས་དང་། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་ལ་གནས་ཀྱང་ལུས་སྐྱེས་མིན། ། ཞེས་སེམས་ཅན་ཐམས་ཅད་ཀྱི་ལུས་ལ་བཞུགས་པའི་རང་འབྱུང་ཡེ་ཤེས་བདེ་གཤེགས་སྙིང་པོ་དེ་ཉིད་ནམ་མཁའ་ལྟར་དངོས་པོ་ཀུན་ལ་ཁྱབ་པར་བཞུགས་ཀྱང་། དངོས་པོ་གང་ལས་ཀྱང་མ་སྐྱེས་པར་གསུངས་པ་དང་། དཔལ་སམ་བུ་ཊིར་ཡང་། རང་གི་ལུས་ལ་སངས་རྒྱས་བཞུགས། །

གཞན་དུ་གང་ནའང་སངས་རྒྱས་མེད། ། མི་ཤེས་མུན་པས་སྒྲིབ་པ་རྣམས། ། ལུས་ལས་གཞན་དུ་སངས་རྒྱས་འདོད། ། རྟོག་པ་ཐམས་ཅད་རྣམ་སྤངས་པའི། ། ཡེ་ཤེས་ཆེན་པོ་ལུས་ལ་གནས། ། དངོས་པོ་ཀུན་ལ་ཁྱབ་པ་སྟེ། ། ལུས་ལ་གནས་ཀྱང་ལུས་མི་སྐྱེ། ། ཞེས་སོགས་དང་། གསང་འདུས་ཀྱི་བཤད་རྒྱུད་རྡོ་རྗེ་ཕྲེང་བར་ཡང་། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། །
དང་པོ་སྐུ་ཡི་རྡོ་རྗེ་ནི། ། གཟུགས་ཕུང་ལ་ནི་ཡང་དག་གནས། ། རྗེས་སུ་ཆགས་པའི་རྡོ་རྗེ་ནི། ། ཚོར་བ་ཡི་ནི་ཕུང་པོར་བཞུགས། ། བཅོམ་ལྡན་གསུང་གི་རྡོ་རྗེ་ནི། ། འདུ་ཤེས་ཀྱི་ནི་ཕུང་པོར་བཞུགས། ། མཆོད་པ་ཀུན་གྱི་རྡོ་རྗེ་ནི། ། འདུ་བྱེད་ཀྱི་ནི་ཕུང་པོར་བཞུགས། ། བཅོམ་ལྡན་ཐུགས་ཀྱི་རྡོ་རྗེ་ནི། ། རྣམ་ཤེས་ཕུང་པོར་ཡང་དག་བཞུགས། །
ཞེས་སོགས་ལུས་ལ་གནས་པའི་དོན་དམ་པའི་སངས་རྒྱས་རིགས་ལྔ། ཡུམ་བཞི་སྲས་ཆེན་བརྒྱད། ཁྲོ་བོ་ཁྲོ་མོ་ལ་སོགས་པ་རྣམས་དོན་དམ་པའི་དཀོན་མཆོག་གསུམ་ཀ་ཡིན་པས། དོན་དམ་པའི་དཀོན་མཆོག་གསུམ་དབྱེར་མེད་དུ་ཤེས་དགོས་སོ། ། འདི་དག་ལ་དགོངས་ནས། ལྷག་པའི་བསམ་པ་བསྟན་པའི་ལེའུར། ཀུན་དགའ་བོ་དེ་བཞིན་གཤེགས་པ་ནི་བསྟན་དུ་མེད་པ་སྟེ། དེ་ནི་མིག་གིས་བལྟ་བར་མི་ནུས་སོ། ། ཀུན་དགའ་བོ། ཆོས་ནི་བརྗོད་དུ་མེད་པ་སྟེ།
དེ་ནི་རྣ་བས་ཉན་པར་མི་ནུས་སོ། ། ཀུན་དགའ་བོ། དགེ་འདུན་ནི་འདུས་མ་བྱས་པ་སྟེ། དེ་ནི་ལུས་དང་ངག་དང་སེམས་ཀྱི་བསྙེན་བཀུར་བྱ་བར་མི་ནུས་སོ། ། ཞེས་དང་། རྡོ་རྗེ་ཕྲེང་བའི་རྒྱུད་དུ་ཡང་། དྲི་མེད་སེམས་ནི་སངས་རྒྱས་ཏེ། ། ཆོས་ནི་ངག་དུ་ཡང་དག་གསུངས། ། སྐུ་ནི་དགེ་འདུན་ཞེས་བྱ་སྟེ། ། བྱང་ཆུབ་སེམས་དཔའི་ཚོགས་ཀྱི་གནས། །
ཞེས་སོ། ། དོན་དམ་པའི་དཀོན་མཆོག་གསུམ་ནི་ཆོས་ཀྱི་དབྱིངས་ཉིད་ཡིན་པས། དཀོན་མཆོག་གསུམ་ལ་བདེན་གཉིས་ཀྱི་རྣམ་དབྱེ་ཤེས་དགོས་སོ་གསུངས་སོ། ། དེ་ཉིད་དགེ་བ་ཡིན་ཏེ། ལང་ཀར་གཤེགས་པ་ལས། དེ་བཞིན་གཤེགས་པའི་སྙིང་པོ་དགེ ། རྟོག་གེ་ཅན་གྱི་སྤྱོད་ཡུལ་མིན། ། ཞེས་དང་། སེམས་ནི་རང་བཞིན་འོད་གསལ་ཏེ། ། དེ་བཞིན་གཤེགས་པའི་སྙིང་པོ་དགེ །
ཞེས་སོགས་གསུངས་ཞིང་། དབུས་མཐར། དགེ་གཉིས་ཐོབ་པར་བྱ་བའི་ཕྱིར། ཞེས་འདུས་མ་བྱས་ཀྱི་དགེ་བ་བཤད་པ་དང་། ཀུན་ལས་བཏུས་ལས། དོན་དམ་པའི་དགེ་བ་གང་ཞེ་ན། དེ་བཞིན་ཉིད་དོ་གསུངས་པ་དང་། ཆོས་དབྱིངས་བསྟོད་པར། དགེ་ལེགས་སེམས་ལས་སངས་རྒྱས་འབྱུང་། ། རང་སེམས་དེ་ལ་ཕྱག་འཚལ་ལོ། །
ཞེས་པ་དང་། མྱང་འདས་ཆེན་མོར། རིགས་ཀྱི་བུ་ངས་མདོ་སྡེ་འདི་ལས། སངས་རྒྱས་ཀྱི་རང་བཞིན་ནི་དངོས་པོ་དྲུག་དང་ལྡན་ཏེ། རྟག་པ་དང་། ཡང་དག་པ་དང་། བདེན་པ་དང་། དགེ་བ་དང་། རྣམ་པར་དག་པ་དང་། མཐོང་བའོ། །
ཞེས་པ་ལ་སོགས་པ་བཤད་པས། འོ་ན་སྡོམ་གསུམ་རབ་དབྱེར། ཆོས་དབྱིངས་དགེ་བ་ཡིན་པ་བཀག་པ་མ་ཡིན་ནམ་ཞེ་ན། འབྲས་བུ་བདེ་བ་བསྐྱེད་པ་ཡི། ། དགེ་བ་དངོས་ནི་མ་ཡིན་ནོ། ། ཞེས་དང་། དེས་ན་དགེ་སྡིག་ལས་ལས་གྲོལ། ། ཞེས་འབྲས་བུ་བདེ་བ་བསྐྱེད་པའི་དགེ་བའི་ལས་མ་ཡིན་པར་བཤད་པས་སོ་གསུངས་སོ། ། ཡང་བདེ་གཤེགས་སྙིང་པོ་ནི། ནམ་མཁའ་ལྟར་བརྟན་གཡོ་ཀུན་ལ་ཁྱབ་པར་བཞུགས་ཏེ།
གསང་བ་བསམ་གྱིས་མི་ཁྱབ་པའི་མདོ་ལས། ཞི་བའི་བློ་གྲོས་འདི་ལྟ་སྟེ། དཔེར་ན། ནམ་མཁའ་ནི་གཟུགས་སུ་སྣང་བ་ཐམས་ཅད་དུ་ཞུགས་པའོ། ། ཞི་བའི་བློ་གྲོས་དེ་བཞིན་དུ། དེ་བཞིན་གཤེགས་པའི་སྐུ་ཡང་སེམས་ཅན་དུ་སྣང་བ་ཐམས་ཅད་དུ་བཞུགས་པའོ། ། ཞི་བའི་བློ་གྲོས་འདི་ལྟ་སྟེ། དཔེར་ན། ནམ་མཁའི་ནང་དུ་ནི་གཟུགས་སུ་སྣང་བ་ཐམས་ཅད་དུ་འདུས་སོ། ། ཞི་བའི་བློ་གྲོས་དེ་བཞིན་དུ།
དེ་བཞིན་གཤེགས་པའི་སྐུ་ཡི་ནང་དུ་ཡང་སེམས་ཅན་དུ་སྣང་བ་ཐམས་ཅད་འདུས་སོ། ། ཞེས་གསུངས་ལ། མདོ་སྡེ་རྒྱན་དུ་ཡང་། ཇི་ལྟར་ནམ་མཁའ་གཟུགས་གྱུར་ཀུན་དུ་སོང་། ། དེ་བཞིན་འདི་ཡང་རྟག་ཏུ་ཀུན་སོང་འདོད། ། ཇི་ལྟར་ནམ་མཁའ་གཟུགས་གྱུར་ཀུན་དུ་སོང་། ། དེ་བཞིན་འདི་ཡང་སེམས་ཅན་ཚོགས་ཀུན་སོང་། ། ཞེས་དང་། རྒྱུད་བླ་མ་ལས། ཇི་ལྟར་རྟོག་མེད་བདག་ཉིད་ཅན། །
ནམ་མཁའ་ཀུན་ཏུ་རྗེས་སོང་ལྟར། ། སེམས་ཀྱི་རང་བཞིན་དྲི་མེད་དབྱིངས། ། དེ་བཞིན་ཀུན་ཏུ་འགྲོ་བ་ཉིད། ། ཅེས་གསུངས་སོ། ། སེམས་ཅན་གྱི་ཆོས་ཉིད་ནི། ཆོས་སྐུའི་ཡོན་ཏན་ཚད་མེད་པ་གངྒཱའི་ཀླུང་གི་བྱེ་མ་ལས་འདས་པ་རྣམས་ཆོས་ཉིད་ཀྱི་ཚུལ་དུ་ཡིན་ལྡན་དུ་གྲུབ་སྟེ། མངོན་རྟོགས་རྒྱན་དུ། ངོ་བོ་ཉིད་སྐུ་ཟག་མེད་ཀྱི་ཡོན་ཏན་སྡེ་ཚན་ཉེར་གཅིག་དང་ལྡན་པར་བཤད་པ་དང་དོན་གཅིག་པ་དང་། རྒྱུད་བླ་རྩ་འགྲེལ་ལས། དེ་ལ་སྟོང་པ་ཉིད་ཀྱི་ཚུལ་དུ་བརྗོད་པའི་དེ་བཞིན་གཤེགས་པའི་སྙིང་པོ་གང་ཡིན་ཞེ་ན།
འདི་ལ་བསལ་བྱ་ཅི་ཡང་མེད། ཅེས་སོགས་ནས། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གི་ཁམས་སྟོང་གིས། ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱི་སྟོང་མ་ཡིན། ། འདིས་ཅི་བསྟན་ཞེ་ན། གང་གི་ཕྱིར་རང་བཞིན་ཡོངས་སུ་དག་པའི་དེ་བཞིན་གཤེགས་པའི་ཁམས་འདི་ལ་བསལ་བར་བྱ་བ་ཀུན་ནས་ཉོན་མོངས་པའི་རྒྱུ་མཚན་ནི་འགའ་ཡང་མེད་དེ། གློ་བུར་བའི་དྲི་མ་དང་བྲལ་བ་ནི་འདི་ཡི་རང་བཞིན་ཡིན་པའི་ཕྱིར་རོ། ། འདི་ལ་རྣམ་པར་བྱང་བའི་རྒྱུ་མཚན་བཞག་པར་བྱ་བ་ཅུང་ཟད་ཀྱང་ཡོད་པ་མ་ཡིན་ཏེ།
རྣམ་པར་དབྱེ་བ་མེད་པའི་ཆོས་དག་པའི་ཆོས་ཉིད་ནི་རང་བཞིན་ཡིན་པའི་ཕྱིར་རོ། ། དེས་ན་དེ་བཞིན་གཤེགས་པའི་སྙིང་པོ་ནི། རྣམ་པར་དབྱེ་བ་ཡོད་པ། བྲལ་ཤེས་པ། ཉོན་མོངས་པའི་སྦུབས་ཐམས་ཅད་ཀྱིས་ནི་སྟོང་པ་ཡིན་ལ། རྣམ་པར་དབྱེ་བ་མེད་པ། བྲལ་མི་ཤེས་པ། བསམ་གྱིས་མི་ཁྱབ་པའི་སངས་རྒྱས་ཀྱི་ཆོས་གངྒཱའི་ཀླུང་གི་བྱེ་མ་ལས་འདས་པས་ནི་མི་སྟོང་ངོ་། ། ཞེས་དང་། སངས་རྒྱས་ཕལ་པོ་ཆེར།
སྟོང་གསུམ་དར་ཡུག་ཆེན་པོའི་མདོ་བཤད་པའི་དོན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་རི་མོ་རྫོགས་པར་བྲིས་པའི་དར་ཡུག་ཆེན་པོ། ། རྡུལ་ཕྲ་རབ་གཅིག་གི་ནང་ཏུ་བཅུག་གོ ། དེ་བཞིན་དུ་རྡུལ་ཕྲ་རབ་ཐམས་ཅད་ཀྱི་ནང་དུ་རྫོགས་པར་བཅུག་པ་དེ། ལྷའི་མིག་དང་ལྡན་པ་ཞིག་གིས་མཐོང་ནས། རྡོ་རྗེའི་རྩེ་མོས་རྡུལ་ཁ་ཕྱེ་སྟེ། དར་ཡུག་ཆེན་པོ་དེ་བསྟན་ནས་འགྲོ་བ་ཀུན་གྱི་ཉེར་མཚོར་གྱུར་པ་དཔེར་བྱས་ནས། དེ་བཞིན་གཤེགས་པའི་སྙིང་པོ་ཡོན་ཏན་ཚད་མེད་པ་དང་ལྡན་པ་དེ། སེམས་ཅན་ཐམས་ཅད་ལ་ཡོད་པར་གཟིགས་ནས། དེ་དྲི་མའི་སྦུབས་ལས་གྲོལ་བའི་ཕྱིར་དུ།
སངས་རྒྱས་འཇིག་རྟེན་དུ་བྱོན་ནས་འགྲོ་བ་རྣམས་ལ་ཆོས་སྟོན་ཏོ་ཞེས་བཤད་པ་ལ། ཁ་ཅིག་དེ་འདྲའི་དཔེ་མ་གྲུབ། དེ་ལྟ་ན་དོན་དེ་ཡང་མ་གྲུབ་པས། དེ་ལྟར་བསྟན་པ་དྲང་དོན་ཡིན་སྙམ་ན། སངས་རྒྱས་རྣམས་ཀྱི་ནུས་མཐུ་དང་བྱིན་རླབས་དང་། རྫུ་འཕྲུལ་བསམ་གྱིས་མི་ཁྱབ་པ་དང་། སེམས་ཅན་རྣམས་ཀྱི་ལས་དང་སྨོན་ལམ་ཡང་བསམ་གྱིས་མི་ཁྱབ་པས་དཔེ་གྲུབ་བོ། ། གཞན་ཡང་སྒྱུ་མ་མཁན་གྱི། སྔགས་དང་སྨན་དང་རྫས་ཀྱི་ནུས་པ་ལ་བརྟེན་ནས་རྡེའུ་ཤིང་བུ་ལ་སོགས་པ་ལ་སྣང་ཚུལ་སྣ་ཚོགས་འོང་བའི་དཔེས་ཀྱང་གྲུབ་བོ། ། དབུ་མ་འཇུག་པ་ལས།
དག་པ་འདི་ནི་བཞེད་པ་འཇུག་པ་ཡི། ། རྡུལ་གཅིག་ཡུལ་ལ་མཁའ་གཏུགས་འཇིག་རྟེན་གྱི། ། འཇིག་རྟེན་མཐའ་ཡས་ཕྱོགས་ཁྱབ་རྡུལ་སྟོན་མོད། ། རྡུལ་རགས་མི་འགྱུར་འཇིག་རྟེན་ཕྲ་མི་འགྱུར། ། ཞེས་དང་། དེའི་འགྲེལ་པར། སངས་རྒྱས་བཅོམ་ལྡན་འདས་རྣམས་ནི་བཞེད་པའི་སྒོ་ནས། ནམ་མཁའི་མཐས་གཏུགས་པའི་འཇིག་རྟེན། རྡུལ་ཕྲ་རབ་གཅིག་གི་ཡུལ་ལ་སྟོན་པར་བྱེད་དེ། འཇིག་རྟེན་ཕྲ་བར་ཡང་མི་འགྱུར་ཞིང་།
རྡུལ་རགས་པར་ཡང་མི་འགྱུར་ལ། བཞེད་པ་ཉིད་ཀྱིས་རང་གི་ངོ་བོ་ཇི་ལྟར་གནས་པ་ཡང་དག་པར་སྟོན་ཏོ། ། འཇིག་རྟེན་མཐའ་ཡས་ཕྱོགས་ཁྱབ་རྡུལ་ཡང་སྟོན་ཏེ། སངས་རྒྱས་བཅོམ་ལྡན་འདས་རྣམས་ནི་བཞེད་པ་ཙམ་གྱིས་མཐའ་ཡས་ཕྱོགས་ཏེ། འཇིག་རྟེན་མ་ལུས་པའི་རྟེན་རྡུལ་རབ་གཅིག་གིས་ཁྱབ་པར་ཡང་སྟོན་པར་མཛད་དོ། ། ཅེས་སོགས་གསུངས་པས། དེ་ལྟ་ན་ནམ་མཁའི་མཐས་གཏུགས་པའི་འཇིག་རྟེན་ཐམས་ཅད་རྡུལ་ཕྲན་གཅིག་གི་ནང་དུ་འཇུག་པ་དང་། རྡུལ་ཕྲན་གཅིག་གིས་འཇིག་རྟེན་གྱི་ཁམས་ཐམས་ཅད་ལ་ཁྱབ་པར་སྟོན་ནུས་ན། སྟོང་གསུམ་གྱི་རི་མོ་བྲིས་པའི་རས་ཡུག་རྡུལ་ཕྲན་གཅིག་གི་ནང་དུ་འཇུག་ནུས་པ་ལྟ་ཅི་སྨོས། བློ་ཆུང་ཁྱེད་ལྟ་བུ་ལ་དེ་འདྲའི་ནུས་པ་ཡོད་པར་འདོད་པ་མ་ལགས།
ཞེས་གསུངས་སོ། ། གཞན་ཡང་འགྲེལ་ཆེན་དྲི་མེད་འོད་དུ། འདིར་ཕུག་འཕྲུ་ལྔ་པའི་ཚད་གང་དུ་འདོད་ཆགས་དང་བྲལ་བའམ། བྱང་ཆུབ་སེམས་དཔའ་གནས་པའི་ཕུག་དེར། བསོད་ནམས་དང་ཡེ་ཤེས་བརྟེན་པ་དེའི་མཐུ་དང་། རྫུ་འཕྲུལ་གྱི་སྟོབས་ཀྱིས། འཁོར་ལོས་བསྒྱུར་བ་སྡེ་དང་བཅས་པ་འོངས་ཤིང་རབ་ཏུ་འཇུག་སྟེ། དེ་སུས་ཀྱང་མ་སྐྱེད་ཅིང་ཕུག་དེར་བཞུགས་པའི་འཁོར་ལོས་བསྒྱུར་བའི་སྡེ་ཡང་དོགས་པ་ཉིད་མ་ཡིན་ནོ། ། དོན་དམ་པར་ན་འཇིག་རྟེན་གྱི་ཁམས་ཀྱི་ཚད་ཀྱང་དེ་བཞིན་དུ་རིག་པར་བྱའོ། ། ཞེས་སོགས་གསུངས་པས་དཔེ་གྲུབ་བོ། །
དོན་ཡང་གྲུབ་སྟེ། སེམས་ཅན་གྱི་རྒྱུད་ཀྱི་བདེ་གཤེགས་སྙིང་པོ་དེ། བྲལ་མི་ཤེས་པ། རྣམ་པར་དབྱེ་བ་མེད་པ། བསམ་གྱིས་མི་ཁྱབ་པའི་སངས་རྒྱས་ཀྱི་ཡོན་ཏན་རྣམས་དང་ལྡན་པར་གསུངས་པས་སོ། ། གལ་ཏེ་སེམས་ཅན་གྱི་རྒྱུད་ལ་མཚན་དཔེས་སྤྲས་པའི་སངས་རྒྱས་ཡོད་པ་དེ་དྲང་དོན་དགོངས་པ་ཅན་ཡིན་ཏེ། དགོངས་གཞི་སེམས་ཅན་གྱི་རྒྱུད་ལ་སྟོང་ཉིད་ཡོད་པ་ལ་དགོངས། དགོས་པ་སྐྱོན་ལྔ་སྤང་ཕྱིར་གསུངས། དངོས་ལ་གནོད་བྱེད་ནི། དེ་ལྟ་ན་མུ་སྟེགས་ཀྱི་བདག་རྟག་པ་ཡོད་པར་འགྱུར་སྙམ་ན།
སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པ་དྲང་དོན་དང་། དེ་སྟོན་པའི་མདོ་དྲང་དོན་ཡིན་ན། སེམས་ཅན་གྱི་རྒྱུད་ལ་སྟོང་ཉིད་དང་ཆོས་ཉིད་ཡོད་པའང་དྲང་དོན་དང་། དེ་ཡོད་པར་སྟོན་པའི་མདོ་དྲང་དོན་གྱི་མདོར་འགྱུར་དགོས་པས་མི་ལེགས་སོ། ། འོ་ན་དཔལ་ལྡན་ཟླ་གྲགས་དང་། ཆོས་རྗེ་ས་པཎ་གྱིས་དྲང་དོན་དུ་བསྟན་པ་མ་ཡིན་ནམ་ཞེ་ན། དེ་ནི་བདེ་གཤེགས་སྙིང་པོ་འདུས་བྱས་ཀྱི་མཚན་དཔེས་སྤྲས་པ་དྲང་དོན་དུ་བསྟན་པ་ཡིན་ཏེ། བདེ་གཤེགས་སྙིང་པོ་རྟག་པ་ལ། འདུས་བྱས་ཀྱི་ཡོན་ཏན་ཆོས་ཉིད་ཀྱི་ཚུལ་དུ་དབྱེར་མེད་དུ་ལྡན་ན། རྟག་པ་དང་འདུས་བྱས་ཀྱི་གཞི་མཐུན་ཁས་ལེན་དགོས།
དེ་ལྟར་ན་བདག་རྟག་པ་དང་། འཇིག་རྟེན་གྱི་བྱེད་པ་པོའི་གཞི་མཐུན་ཡོད་པར་འགྱུར་ལ། དེ་ལྟར་ན་མུ་སྟེགས་བྱེད་ཀྱི་བདག་རྟག་པ་ཡོད་པར་འགྱུར་ཞེས་པའི་དོན་ཡིན་ནོ། ། གལ་ཏེ་རྒྱུད་བླ་མར་ལས། སྤྲིན་དང་རྨི་ལམ་སྒྱུ་བཞིན་དེ་དང་དེར། ཞེས་དོགས་པ་བཀོད་ནས། དེའི་ལན་ལ། སེམས་ཞུམ་སེམས་ཅན་དམན་ལ་བརྙས་པ་དང་། ཞེས་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པར་བསྟན་པའི་དགོས་པ་བསྟན་པས་དྲང་དོན་ནོ། ། སྙམ་དུ་མི་བསམ་སྟེ།
ཤེར་ཕྱིན་གྱི་མདོ་ལས། ཤེར་ཕྱིན་གྱི་དགོས་པ་བསྟན་པས་དྲང་དོན་དུ་འགྱུར་དགོས་པ་ལས། དེ་ལྟར་དུ་ཁྱེད་རང་རྣམས་ཀྱང་མི་འདོད་པས་སོ། ། ཡང་ཤེར་ཕྱིན་གྱི་མདོ་ལས། ཆོས་ཐམས་ཅད་བདེན་མེད་དུ་བཤད་པས་བདེ་གཤེགས་སྙིང་པོ་བདེན་མེད་ཡིན་སྙམ་དུ་མི་བསམ་སྟེ། དེ་བདེན་པ་ཡིན་པ་དང་། མི་སླུ་བ་ཡིན་པ་དང་། གཤིས་ལུགས་ཡིན་པ་དང་། དེ་ཁོ་ན་ཉིད་ཡིན་པ་དང་། ཆོས་ཉིད་ཡིན་པ་སོགས་སུ་ཚད་མས་ལེགས་པར་གྲུབ་པས་སོ། །
གལ་ཏེ་ཆོས་ཉིད་བདེན་པར་གྲུབ་ན། ཆོས་ཉིད་བདེན་འཛིན་གྱི་བློ་སྤང་དུ་མི་རུང་བ་དང་། རྟག་པའི་མཐར་ལྷུང་དུ་འགྱུར་སྙམ་དུ་མི་རྟོག་སྟེ། འདི་ལ་མཉམ་བཞག་ལ་ཟློ་བ་དང་། རྗེས་ཐོབ་ཤན་འབྱེད་པའི་གནས་སྐབས་གཉིས་ལས། མཉམ་བཞག་གི་གནས་སྐབས་སུ། ཆོས་ཉིད་བདེན་པར་བཟུང་ན། རྟག་པའི་མཐར་ལྷུང་དུ་འགྱུར་ནའང་། དེ་ལྟར་འཛིན་པར་མི་འདོད་ལ། རྗེས་ཐོབ་ཤན་འབྱེད་པའི་སྐབས་སུ།
བདེན་པ་ལ་བདེན། རྟག་པ་ལ་རྟག གཙང་བ་ལ་གཙང་། བདེ་བ་ལ་བདེ་ཞེས་སོགས། ཡིན་པ་ལ་ཡིན། མ་ཡིན་པ་ལ་མ་ཡིན། ཡོད་པ་ལ་ཡོད། མེད་པ་ལ་མེད་བྱས་པས་མཐར་ལྷུང་དུ་འགྲོ་ན། ཐ་སྙད་ཐམས་ཅད་རྒྱུན་ཆད་པར་མི་འགྱུར་རམ། ལེགས་པར་སོམས་ཤིག་གསུངས་ཏེ།
ཤིན་ཏུ་མད་པར་མཆིས་སོ། ། གལ་ཏེ་སེམས་ཅན་གྱི་རྒྱུད་ཀྱི་ཆོས་ཉིད་སངས་རྒྱས་ཡིན་ན། སྤངས་རྟོགས་མཐར་ཐུག་ཏུ་ཐལ་བ་དང་། ཚོགས་གཉིས་བསགས་པར་ཐལ་བ་དང་། སྒྲིབ་གཉིས་སྤངས་པར་ཐལ་བ་དང་། སེམས་ཅན་རྣམས་ལམ་ལ་འབད་མི་དགོས་པར་གྲོལ་བར་ཐལ་ལོ་སྙམ་ན། འདི་ལ་རྣམ་པར་ཕྱེ་དེ་ལན་གདབ་པར་བྱ་སྟེ། སྤང་བ་ལ། རང་བཞིན་རྣམ་དག་གི་སྤང་བ་དང་། གློ་བུར་དྲི་བྲལ་གྱི་སྤང་བ་གཉིས་ལས།
གདོད་མ་ནས་དྲི་མས་དག་པ་ཡིན་པས་རང་བཞིན་རྣམ་དག་གི་སྤང་བྱ་ཡིན། གློ་བུར་གྱི་དྲི་མ་གཉེན་པོས་ཟད་པ་ནི་མ་ཡིན་ཏེ། མདོ་ལས། དྲི་མ་གཉེན་པོས་ཟད་པས་ཟད་པ་མིན། དྲི་མ་གདོད་ནས་ཟད་པས་ཟད་པ་ཡིན། ། ཞེས་སོ། ། རྟོགས་པ་ལ་ཡང་། རང་འབྱུང་ལྷན་ཅིག་སྐྱེས་པའི་ཡེ་ཤེས་ནི་ཡིན། གཞན་བྱུང་ལམ་སྒོམ་པས་སྐྱེས་པའི་ཡེ་ཤེས་ནི་མ་ཡིན་ནོ། ། དེ་བཞིན་དུ་ཀུན་རྫོབ་ཀྱི་ཚོགས་གཉིས་བསགས་པ་ནི་མ་ཡིན།
དོན་དམ་གྱི་ཚོགས་གཉིས་བསགས་པ་ནི་ཡིན་ཏེ། ཚོགས་གཉིས་ཚོགས་ནི་བསགས་པ་པོ། ། ཞེས་གསུངས་པས་སོ། ། དེ་བཞིན་དུ་གདོད་མ་ནས་སྒྲིབ་གཉིས་སྤངས་པ་ནི་ཡིན། གཉེན་པོའི་སྟོབས་ཀྱིས་སྒྲིབ་གཉིས་སྤངས་པ་ནི་མ་ཡིན་ནོ། ། སེམས་ཅན་གྱི་རྒྱུད་ལ་སངས་རྒྱས་ཡོད་ཀྱང་ལམ་ལ་འབད་དགོས་ཏེ། ཡོད་ཀྱང་དེའི་གནས་ཚུལ་མངོན་སུམ་དུ་མཐོང་ཕྱིར་དུ་འབད་དགོས་པས་སོ། ། དཔེར་ན་མི་དབུལ་པོའི་ཁྱིམ་གྱི་འོག་ན་རིན་པོ་ཆེའི་གཏེར་ཡོད་ཀྱང་། ཕོངས་པའི་སྡུག་བསྔལ་མ་གྲོལ་བས། གཏེར་དེ་འདོན་པའི་ཕྱིར་དུ་ས་རྐོ་བ་སོགས་ལ་འབད་དགོས་པ་བཞིན།
དེ་སྐད་དུ་རྒྱུད་བླ་ལས། ཇི་ལྟར་མི་དབུལ་ཁྱིམ་ནང་ས་འོག་ན། ། མི་ཟད་པ་ཡི་གཏེར་ནི་ཡོད་གྱུར་ཏེ། ། མི་དེས་དེ་མི་ཤེས་ཞིང་གཏེར་དེས་ཡང་། ། དེ་ལ་ང་འདིར་ཡོད་ཅེས་མི་སྨྲ་ལྟར། ། དེ་བཞིན་ཡིད་ཀྱི་ནང་ཆུད་རིན་ཆེན་གཏེར། ། དྲི་མེད་བཞག་དང་བསལ་མེད་ཆོས་ཉིད་ཀྱང་། ། མ་རྟོགས་པས་ན་དབུལ་བའི་སྡུག་བསྔལ་ནི། ། རྣམ་མང་རྒྱུན་དུ་སྐྱེ་དགུ་འདིས་མྱོང་ངོ་། ། ཞེས་སོགས།
དཔེ་དགུའི་སྒོ་ནས་དོན་གཅིག་ལེགས་པར་བཤད་པ་ཡིན་ནོ་གསུང་ངོ་། ། གལ་ཏེ་སེམས་ཅན་བདེན་པར་མེད་ཙམ་གྱི་མེད་དགག སེམས་ཅན་གྱི་ཆོས་ཉིད་དང་། བདེ་གཤེགས་སྙིང་པོ། དོན་དམ་བདེན་པ་སོགས་སུ་འདོད་པ་ནི་རྣམ་པར་འཁྱམས་ཏེ། དེ་ལ་དེ་དང་དེའི་ཡོན་ཏན་གང་ཡང་མེད་པས་སོ། ། གལ་ཏེ་གཞི་དུས་སུ་ཡོན་ཏན་གང་ཡང་མེད་ཀྱང་། འབྲས་དུས་སུ་ངོ་བོ་ཉིད་སྐུར་གྱུར་པའི་ཚེ་སྟོབས་སོགས་ཡོན་ཏན་ཚད་མེད་པ་མངའ་བ་ཡིན་སྙམ་ན། དེ་ཡང་མ་ཡིན་ཏེ། ངོ་བོ་ཉིད་སྐུ་ནི་གདོད་མ་ནས་སྟོབས་སོགས་བྲལ་བའི་ཡོན་ཏན་དབྱེར་མེད་དུ་ལྡན་པ་ཡིན་གྱིས།
ཡོན་ཏན་སྔར་མེད་གསར་དུ་སྒྲུབ་དགོས་པ་མ་ཡིན་ཏེ། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཅེས་དང་། ཇི་ལྟར་སྔར་དེ་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་བཤད་དོ། ། ཡང་བདེ་གཤེགས་སྙིང་པོའི་ངོ་བོ་ནི། རྒྱུད་བླ་མ་ལས། རིན་ཆེན་ནམ་མཁའ་ཆུ་དག་བཞིན། །
རྟག་ཏུ་རང་བཞིན་ཉོན་མོངས་མེད། ། ཅེས་བཤད་པ་ལྟར། དྲི་མ་རང་བཞིན་གྱིས་དག་པའི་ཆོས་དབྱིངས་གང་ཞིག བསམ་པའི་དོན་སྒྲུབ་པའི་མཐུ་དང་ལྡན་པའི་སོགས་ཀྱི་ཆོས་གསུམ་ལྡན་དུ་དམིགས་པ་དེ་ཡིན་ནོ། ། ཆོས་གསུམ་ནི། རིན་པོ་ཆེས་མཚོན་པའི་མཐུ་དང་། ནམ་མཁའ་མཚོན་པའི་མི་འགྱུར་བ། ཆུ་ཡིས་མཚོན་པའི་སྙིང་རྗེའི་བརླན་དང་གསུམ་མོ། ། མཚན་གྱི་རྣམ་གྲངས་ནི། མདོ་ཕྱོགས་ནས།
དང་པོའི་སྐུ། ངོ་བོ་ཉིད་སྐུ། འགོག་བདེན་མཐར་ཐུག ཆོས་སྐུ། ཆོས་དབྱིངས་ཡེ་ཤེས། ཀུན་གཞིའི་ཡེ་ཤེས། བདེ་གཤེགས་སྙིང་པོ། རང་བཞིན་གནས་རིགས། སེམས་ཀྱི་ཁམས། མྱང་འདས།
ཐར་པ། བྲལ་བ། དེ་བཞིན་གཤེགས་པ། དོན་དམ་བདེན་པ། ཆོས་ཉིད། ཆོས་ཀྱི་དབྱིངས། སྟོང་པ་ཉིད། དེ་བཞིན་ཉིད། མཚན་མ་མེད་པའི་དབྱིངས། བསམ་གྱིས་མི་ཁྱབ་པའི་དབྱིངས།
རང་བཞིན་འོད་གསལ། ཡང་དག་པའི་མཐའ། ཞེས་སོགས་རྣམ་པ་དུ་མ་ཞིག་གསུངས་ལ། རྒྱུད་སྡེ་རྣམས་སུ། དོན་དམ་པའི་ལྷ་དང་། སྔགས་དང་། ཕྱག་རྒྱ་དང་། རྡོ་རྗེ་དང་། བྷ་ག་དང་། སངས་རྒྱས་ཐམས་ཅད་ཀྱི་བཙུན་མོ་དང་།
ཡུམ་དང་། ཆོས་འབྱུང་དང་། རྡོ་རྗེ་བདག་མེད་མ་དང་། རྡོ་རྗེ་ཕག་མོ་དང་། དོན་དམ་པའི་གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་དང་། དོན་དམ་པའི་འཕགས་པ་འཇམ་དཔལ་ལ་སོགས་པའི་སྲས་བརྒྱད་དང་། དོན་དམ་པའི་རྟ་མགྲིན་ལ་སོགས་པའི་ཁྲོ་བོ་རྣམས་དང་། དོན་དམ་པའི་རིགས་གཅིག རིགས་གསུམ། རིགས་བཞི།
རིགས་ལྔ། རིག་དྲུག རིགས་བརྒྱད་དང་། དང་པོའི་སངས་རྒྱས། སངས་རྒྱས་ཀུན་པས་སྔར་སངས་རྒྱས་པ། དང་པོའི་མགོན་པོ། དང་པོའི་རྡོ་རྗེ། རང་བྱུང་ཡེ་ཤེས། ལྷན་ཅིག་སྐྱེས་པའི་ཡེ་ཤེས། ཡེ་ཤེས་ཆེན་པོ།
ཡེ་ཤེས་སྣང་བ་ལྷམ་མེ་བ། དོན་དམ་པའི་ས་བཅུ་གཉིས། དགའ་བ་བཞི། དགའ་བ་བཅུ་དྲུག རང་བཞིན་གྱི་གནས། རང་བཞིན་གྱི་དཀྱིལ་འཁོར། ཆོས་དབྱིངས་ཕོ་བྲང་ལྷུན་གྲུབ། གཙང་མའི་གནས་ལྔ་རྣམ་སྤངས་པའི། འོག་མིན་གྱི་གནས་ཉམས་དགའ་བ་ལ་སོགས་པ་རྣམས་སུ་གསུངས་ལ། འདི་རྣམས་མཚན་གྱི་རྣམ་གྲངས་ཡིན་པས།
ཕལ་ཆེར་ཡིན་ཁྱབ་མཉམ་ཡིན་ནོ་གསུང་ངོ་། ། སྟོང་པ་ཉིད་ལའང་། ཀུན་རྫོབ་ཀྱི་སྟོང་པ་ཉིད་དང་། དོན་དམ་པའི་སྟོང་པ་ཉིད། ཕུང་པོ་རྣམ་གཅད་ཀྱང་སྟོང་པ་ཉིད་དང་། རྣམ་ཀུན་མཆོག་ལྡན་གྱི་སྟོང་པ་ཉིད། རང་གི་ངོ་བོ་སྟོང་པ་ཉིད་དང་། གཞན་གྱི་ངོ་བོ་སྟོང་པ་ཉིད། དངོས་པོ་མེད་པ་སྟོང་པ་ཉིད་དང་། དངོས་པོ་མེད་པའི་ངོ་བོ་སྟོང་པ་ཉིད།
མེད་པའི་སྟོང་པ་ཉིད་དང་། ཡོད་པའི་སྟོང་པ་ཉིད། བརྟགས་པའི་སྟོང་པ་ཉིད་དང་། ཡོངས་སུ་གྲུབ་པའི་སྟོང་པ་ཉིད་རྣམས་ལས། གཉིས་ཚན་དྲུག་གི་དང་པོ་རྣམས་རང་སྟོང་ཡིན་པས། སྟོང་ཉིད་མཚན་ཉིད་པ་མ་ཡིན་ལ། ཕྱི་མ་རྣམས་གཞན་སྟོང་ཟབ་མོ་ཡིན་པས། མཚན་ཉིད་པའོ། ། སྟོང་ཚུལ་ཡང་ཀུན་རྫོབ་རྣམས་རང་གི་ངོ་བོ་བདེན་པས་སྟོང་བས་ན། རང་སྟོང་ངོ་། །
དོན་དམ་རྣམས་གཞན་ཀུན་རྫོབ་གྱིས་སྟོང་བས་ན་གཞན་སྟོང་ངོ་། ། གལ་ཏེ་དབུ་མ་རྩ་ཤེར། རྟེན་ཅིང་འབྲེལ་འབྱུང་མ་ཡིན་པའི། ཆོས་འགའ་ཡོད་པ་མ་ཡིན་པས། ཆོས་ཀྱི་དབྱིངས་ལས་མ་གཏོགས་པའི། ཆོས་འགའ་ཡོད་པ་མ་ཡིན་ནོ། ། ཞེས་གཞི་གྲུབ་ན་རྟེན་འབྲེལ་དང་། ཆོས་དབྱིངས་ཡིན་པས་ཁྱབ་པར་གསུངས་པ་མ་ཡིན་ནམ་ཞེ་ན། ལུང་དེའི་དོན་ནི། རྟེན་འབྲེལ་མ་གཏོགས་པའི་འདུས་བྱས་ཀྱི་ཆོས་འགའ་ཡང་ཡོད་པ་མིན།
ཆོས་ཀྱི་དབྱིངས་ལས་མ་གཏོགས་པའི། ཆོས་ཀྱི་གཤིས་ལུགས་འགའ་ཡང་ཡོད་པ་མ་ཡིན་ཞེས་པའི་དོན་ཡིན་ནོ་གསུང་ངོ་། ། གལ་ཏེ་རང་སྟོང་ལས་མ་གཏོགས་པའི་གཞན་སྟོང་མེད་པས། རང་སྟོང་ཉིད་དང་དེ་བཞིན་ཉིད་ལ་སོགས་པ་དང་མིང་གི་རྣམ་གྲངས་ཡིན་ནོ་སྙམ་ན། དེ་ནི་ཤིན་ཏུ་མི་རིགས་པ་ཆེན་པོ་ལགས་ཏེ། ལོག་སྲེད་ཅན་གྱི་སེམས་ཅན་དེ་ཡང་རང་སྟོང་ཡིན་པའི་ཕྱིར། དེ་བཞིན་ཉིད་དུ་འགྱུར་ལ། དེ་ལྟར་ན་སངས་རྒྱས་སུ་འགྱུར་སྟེ། ཁྱབ་པ་ནི། ཐུགས་རྗེ་ཆེན་པོ་བསྟན་པའི་མདོར།
དེ་བཞིན་ཉིད་ཀྱི་དོན་གང་ཡིན་པ་དེ་དེ་བཞིན་གཤེགས་པའི་དོན་ཏོ། ། ཞེས་དང་། རྗེ་བཙུན་བྱམས་པས། དེ་བཞིན་ཉིད་ནི་སངས་རྒྱས་འདོད། ། ཅེས་དང་། འཕགས་པ་བརྒྱད་སྟོང་པ་ལས། དེ་བཞིན་ཉིད་ལ་ནི་འགྲོ་བའམ་འོང་བ་མེད་དེ། དེ་བཞིན་ཉིད་གང་ཡིན་པ་དེ་ནི་དེ་བཞིན་གཤེགས་པའོ། ། ཞེས་སོགས་གསུངས་པས་གྲུབ་བོ། ། གཞན་ཡང་གཞན་དང་གཞན་དུ་འགྱུར་བའི་དངོས་པོ་རྣམས་ཀྱང་།
རང་རང་ངོ་བོས་སྟོང་པའི་ཕྱིར་དེ་བཞིན་ཉིད་དུ་འགྱུར་ལ། དེ་ལྟར་ན་གཞན་དང་གཞན་དུ་མི་འགྱུར་བར་ཐལ་ཏེ། རྗེ་བཙུན་གྱིས། གཞན་མིན་ཞེས་གསུང་ངོ་། ། འཕགས་པ་ཐོགས་མེད་ཀྱི་ཞལ་ནས། ཅིའི་ཕྱིར་དེ་བཞིན་ཉིད་ལ་དེ་བཞིན་ཉིད་ཅེས་བྱ་ཞེ་ན། གཞན་དུ་མི་འགྱུར་བ་ཉིད་ཀྱི་ཕྱིར། ཞེས་དང་། གཞན་ཡང་མི་དགེ་བ་རྣམས་ཀྱང་། རང་སྟོང་ཡིན་པའི་ཕྱིར་དེ་བཞིན་ཉིད་དུ་འགྱུར་ལ།
འདོད་ན་དོན་དམ་པའི་དགེ་བར་ཐལ་ཏེ། དོན་དམ་པའི་དགེ་བ་གང་ཞེ་ན། དེ་བཞིན་ཉིད་དོ་ཞེས་གསུངས་པས་སོ། ། གལ་ཏེ་རང་སྟོང་དང་ཡང་དག་མཐའ་རྣམ་གྲངས་ཡིན་ན། ཕྱིན་ཅི་ལོག་རྣམས་ཀྱང་རང་སྟོང་ཡིན་པའི་ཕྱིར་ཡང་དག་མཐར་འགྱུར་ལ། འདོད་ན། ཕྱིན་ཅི་མ་ལོག་པར་འགྱུར་ཏེ། རྗེ་བཙུན་བྱམས་པས། ཕྱིན་ཅི་ལོག་མ་ཡིན་ཞེས་ཡང་དག་པའི་མཐའ་དེ་ཕྱིན་ཅི་མ་ལོག་པར་བཤད་པས་སོ། ། དེ་བཞིན་དུ་རང་སྟོང་དང་།
མཚན་མ་མེད་པའི་དབྱིངས་རྣམ་གྲངས་སུ་འདོད་ན། མཚན་མ་ལ་འགགས་པའི་དངོས་པོ་རྣམས་ཀྱང་རང་སྟོང་ཡིན་པའི་ཕྱིར་མཚན་མ་མེད་པའི་དབྱིངས་སུ་འགྱུར་ལ། འདོད་ན། མཚན་མ་འགགས་པ་ཡིན་པར་འགྱུར་ཏེ། རྗེ་བཙུན་བྱམས་པའི་ཞལ་ནས། དེ་འགགས་ཞེས་མཚན་མ་མེད་པའི་དབྱིངས་ཀྱི་དོན་མཚན་མ་འགགས་པའི་གཞི་ལ་གསུངས་པའི་ཕྱིར་དང་། འཕགས་པ་ཐོགས་མེད་ཀྱིས། ཅིའི་ཕྱིར་མཚན་མ་མེད་པ་ཞེས་བྱ་ཞེ་ན། མཚན་མ་ཉེ་བར་ཞི་བའི་ཕྱིར་རོ། ། ཞེས་གསུངས་པའི་ཕྱིར།
དེ་བཞིན་དུ་རང་སྟོང་དང་དོན་དམ་བདེན་པ་རྣམ་གྲངས་སུ་འདོད་ན། སྒྲིབ་པ་གཉིས་ཀྱང་རང་སྟོང་ཡིན་པའི་ཕྱིར། དོན་དམ་བདེན་པར་འགྱུར་ལ། འདོད་ན། གཉེན་པོས་སྤང་དུ་མི་རུང་བ་དང་། འཕགས་པའི་མཉམ་བཞག་ཡེ་ཤེས་ཀྱི་སྤྱོད་ཡུལ་དུ་འགྱུར་ཏེ། རྗེ་བཙུན་གྱིས། འཕགས་པའི་སྤྱོད་ཡུལ། ཞེས་དང་། འཕགས་པ་ཐོགས་མེད་ཀྱིས།
ཅིའི་ཕྱིར་དོན་དམ་པ་ཞེས་བྱ་ཞེ་ན། འཕགས་པའི་ཡེ་ཤེས་དམ་པའི་སྤྱོད་ཡུལ་ཡིན་པའི་ཕྱིར་རོ། ། ཞེས་གསུངས་སོ། ། གལ་ཏེ་རང་སྟོང་དང་ཆོས་དབྱིངས་རྣམ་གྲངས་ཡིན་ན། ལས་དང་ཉོན་མོངས་པ་ཡང་རང་སྟོང་ཡིན་པའི་ཕྱིར། ཆོས་དབྱིངས་ཡིན་པར་འགྱུར་ལ། འདོད་ན་འཕགས་པའི་ཆོས་ཀྱི་རྒྱུ་ཡིན་པར་འགྱུར་ཏེ། རྗེ་བཙུན་བྱམས་པས། འཕགས་པའི་ཆོས་ཀྱི་རྒྱུ་ཡི་ཕྱིར། ། ཞེས་དང་།
སློབ་དཔོན་སེང་གེ་བཟང་པོས། ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་འདོགས་སོ། ། ཞེས་གསུངས་སོ། གལ་ཏེ་རང་སྟོང་དང་བདེ་གཤེགས་སྙིང་པོ་རྣམ་གྲངས་ཡིན་ན། ཟག་བཅས་ཀྱི་དངོས་པོ་རྣམས་ཀྱང་རང་སྟོང་ཡིན་པའི་ཕྱིར། བདེ་གཤེགས་སྙིང་པོར་འགྱུར་ལ། འདོད་ན་ཟག་མེད་ཀྱི་ཤེས་པར་འགྱུར་ཏེ། རྗེ་བཙུན་གྱིས། ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ཞེས་དང་།
དེ་བཞིན་ཀུན་མཁྱེན་དག་པའི་གསེར་འདྲ་དྲི་མེད་ཡིད་ནི་མཁྱེན་གྱུར་ནས། ཞེས་གསུངས་སོ། ། གལ་ཏེ་རང་སྟོང་དང་རང་བཞིན་གནས་རིགས་རྣམ་གྲངས་ཡིན་ན། མི་དགེ་བའི་ཆོས་རྣམས་ཀྱང་རང་སྟོང་ཡིན་པའི་ཕྱིར། རང་བཞིན་གནས་རིགས་སུ་འགྱུར་ལ། འདོད་ན་ངོ་བོ་ཉིད་སྐུ་ཐོབ་བྱེད་ཀྱི་རྒྱུར་འགྱུར་ཏེ། རྗེ་བཙུན་གྱིས། རིགས་འདི་གཉིས་ལས་སངས་རྒྱས་ཀྱི། ། སྐུ་གསུམ་ཐོབ་པར་འདོད་པ་ཡིན། ། དང་པོས་སྐུ་ནི་དང་པོ་དང་། །
གཉིས་པ་ཡིས་ནི་ཕྱི་མ་གཉིས། ། ཞེས་གསུངས་སོ། ། གལ་ཏེ་རང་སྟོང་དང་རང་བཞིན་འོད་གསལ་རྣམ་གྲངས་ཡིན་ན། གློ་བུར་བའི་དྲི་མ་རྣམས་ཀྱང་རང་སྟོང་ཡིན་པའི་ཕྱིར་རང་བཞིན་འོད་གསལ་དུ་འགྱུར་ལ། འདོད་ན་འགྱུར་མེད་དང་། གངྒཱའི་ཀླུང་གི་བྱེ་མའི་གྲངས་ལས་འདས་པའི་ཡོན་ཏན་དབྱེར་མེད་དུ་ལྡན་པར་འགྱུར་ཏེ། རྒྱུད་བླ་ལས། འོད་གསལ་བྱས་མིན་དབྱེར་མེད་པ། ། འཇུག་ཅན་གངྒཱའི་ཀླུང་གིས་ནི། ། རྡུལ་ལས་འདས་པའི་སངས་རྒྱས་ཀྱི། །
ཆོས་རྣམས་ཀུན་དང་ལྡན་པ་ཉིད། ། ཅེས་གསུངས་པས་སོ། ། གལ་ཏེ་གཞན་སྟོང་ཟབ་མོ་དང་། ། རྡོ་རྗེ་བཙུན་མོའི་བྷ་ག་དང་དོན་དམ་བྱང་ཆུབ་ཀྱི་སེམས་སོགས་མིང་གི་རྣམ་གྲངས་ཡིན་པར་གསུངས་ལ། རང་སྟོང་ལས་མ་གཏོགས་པའི་གཞན་སྟོང་མེད་ན། གློ་བུར་གྱི་དྲི་མ་རྣམས་ཀྱང་རང་སྟོང་ཡིན་པའི་ཕྱིར། རྡོ་རྗེ་བཙུན་མོའི་བྷ་གར་འགྱུར་ལ། འདོད་ན་དེ་དབང་ཕྱུག་ལ་སོགས་པའི་ཡོན་ཏན་ཚང་བའི་སངས་རྒྱས་རིན་ཆེན་ཟ་མ་ཏོག་ཡིན་པར་འགྱུར་ཏེ། ཕྱག་རྒྱ་ཆེན་པོ་ཐིག་ལེའི་རྒྱུད་དུ། ཇི་ལྟར་ཏིལ་སོན་ཏིལ་མར་དང་། །
ཇི་ལྟར་ཤིང་ལ་གནས་པའི་མེ། ། དེ་བཞིན་ཆོས་རྣམས་ཐམས་ཅད་ལ། ། ཡང་དག་གནས་ཀྱང་མི་མཐོང་བ། ། ཆོས་ཀྱི་དབྱིངས་ནི་བྷ་གར་བཤད། ། བྷ་ག་རིན་ཆེན་ཟ་མ་ཏོག ། དེ་ཕྱིར་དབང་ཕྱུག་སོགས་ཡོན་ཏན། ། ལྡན་པ་དེ་ཕྱིར་བྷ་གར་བཤད། ། ཆོས་ནི་བྷ་ག་ཞེས་བྱར་གྲགས། ། དབྱིངས་ནི་སེམས་སུ་ཤེས་པར་སྨྲ། ། ཞེས་གསུངས་སོ། །
དེ་བཞིན་དུ་སྟོང་པ་ཉིད་ཀྱི་རྡོ་རྗེ་དང་། དོན་དམ་པའི་ལྷ་དང་སྔགས་དང་ཕྱག་རྒྱ་དང་དཀྱིལ་འཁོར་དང་བྱིན་རླབས་དང་། ནུས་པ་དང་། བདེ་བ་དང་། དགའ་བ་དང་། བྱང་ཆུབ་དང་། ཡོན་ཏན་དང་། འཕྲིན་ལས་དང་། དོན་དམ་པའི་སྐུ་དང་གསུང་དང་ཐུགས་དང་། དོན་དམ་པའི་སྐུ་གསུམ་དང་།
དཀོན་མཆོག་གསུམ་དང་། ཤེར་ཕྱིན་དང་། ཡེ་ཤེས་ཆེན་པོ་ལ་སོགས་པ་རྣམས་དང་། རང་སྟོང་མིང་གི་རྣམ་གྲངས་ཡིན་ན། ཧ་ཅང་ཐལ་བའི་སྐྱོན་དུ་མ་གནས་པས། བདག་ལེགས་སུ་འདོད་པ་དག་གིས་དེ་ལྟ་བུའི་འདོད་ཚུལ་དེ་རིང་དུ་དོར་བར་གྱིས་ཤིག་གསུངས་སོ། ། དེ་བས་ན་དྲི་མ་སྦྱང་བར་བྱ་བའི་གཞི་ནི་རང་གཞན་ཀུན་གྱི་རྒྱུད་ལ་ཡོད་པའི་ཆོས་ཉིད་དེ་བཞིན་ཉིད་འདི་ཡིན་ནོ། ། མཁའ་ལྟར་ཀུན་ལ་ཁྱབ་པ་ཡི། ། ཆོས་ཉིད་དེ་བཞིན་ཉིད་འདི་ནི། ། འཁོར་འདས་ཀུན་གྱི་གཞི་དང་ནི། །
གནས་དང་རྟེན་དང་ས་བོན་དུ། ། གསུང་ཕྱིར་མིང་གི་རྣམ་གྲངས་ནི། ། མདོར་རྒྱུད་རྣམས་ལས་ཡང་དག་བཤད། ། མི་འགྱུར་ཡོན་ཏན་དབྱེར་མེད་དང་། ། མི་སླུ་བདེན་དང་དོན་དམ་དང་། ། ངེས་དོན་ཡང་དག་ཉིད་དུ་ཡོད། ། རྟག་ཆད་མཐའ་ལས་རྣམ་པར་གྲོལ། ། རང་སྟོང་ལས་གཞན་ཟབ་མོ་ཡི། ། སྟོང་པ་ཉིད་ནི་གཞན་མེད་ན། ། ཧ་ཅང་ཐལ་བའི་སྐྱོན་གྱི་ཕྱིར། །
གཞི་ལ་བཞུགས་པའི་ཆོས་ཉིད་འདི། ། དྲི་མ་སྦྱོང་བའི་གཞིར་སྟོན་པའི། ། འཇམ་དབྱངས་ཆོས་རྗེས་གུས་ཕྱག་འཚལ། ། ཞེས་སོ། ། སྦྱང་བྱའི་དྲི་མ་ནི། གསུང་རབ་རྣམས་ལས། ཕྱག་རྒྱས་ཉོན་མོངས་བརྒྱད་ཅུ་རྩ་དགུ་དང་། ། རྣམ་རྟོག་བརྒྱ་རྩ་བརྒྱད་ལ་སོགས་པ་རྣམས། ། བསྡུས་ན་ཉོན་སྒྲིབ་དང་ཤེས་སྒྲིབ་གཉིས་སུ་འདུས་སོ། ། རྒྱུད་སྡེ་ཟབ་མོ་རྣམས་སུ།
ཐ་མལ་གྱི་སྣང་ཞེན་དང་། རང་ཉིད་ལྷར་ཞེན་པའི་རྣམ་རྟོག་འགོག་ཕྱིར་དུ། བསྐྱེད་རྫོགས་གཉིས་བཤད་དོ། ། གང་ལྟར་ཡང་། ཟག་བཅས་ཉེར་ལེན་གྱི་ཕུང་ཁམས་སྐྱེ་མཆེད་དང་། རྟེན་འབྲེལ་ཡན་ལག་བཅུ་གཉིས་ལ་སོགས་པ་འདི་རྣམས་སྦྱང་བྱའི་དྲི་མ་ཡིན་ནོ་གསུང་ངོ་། ། གང་དང་ལྡན་ན་འཁོར་བ་དང་། ། དམན་པའི་གནས་སུ་ལྟུང་བ་ཡི། ། ལས་དང་ཉོན་མོངས་ཚུལ་བཞིན་མིན། ། བག་ཆགས་བཅས་པ་སྦྱང་བྱ་ཞེས། །
ལེགས་འདོམས་ཁྱེད་ལ་གུས་ཕྱག་འཚལ། ། གཉིས་པ་དྲི་མ་སྦྱོང་བྱེད་ཀྱི་ལམ་ནི། སྟོན་པས་ཆོས་ཕུང་བརྒྱད་ཁྲི་བཞི་སྟོང་གསུངས་པ་དང་། དེའི་དགོངས་འགྲེལ་གྱི་བསྟན་བཅོས་དེ་རྣམས་ཀྱིས་བརྗོད་བྱའི་ལམ་དང་བཅས་པ་རྣམས། བདེ་གཤེགས་སྙིང་པོའི་གནས་ཚུལ་མངོན་སུམ་དུ་མཐོང་བ་ལ་གེགས་བྱེད་ཀྱི་དྲི་མ་སྦྱོང་བྱེད་ཀྱི་ཐབས་སུ་གཅིག་སྟེ། ཏིང་ངེ་འཛིན་རྒྱལ་པོ་ལས། འཇིག་རྟེན་ཁམས་ནི་སྟོང་ཕྲག་ཏུ། ། ང་ཡི་ཆོས་ནི་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། དངོས་པོ་གཅིག་ནི་བསམ་བྱས་ན། །
དེ་དག་ཐམས་ཅད་སྒོམ་འགྱུར་ཏེ། ཅེས་སོགས་དང་། བཞི་སྟོང་གསུངས་པ་ཐམས་ཅད་ཀྱང་། ། ཆོས་ཉིད་འདི་ལ་གཞོལ་ཞིང་འབབ། ། ཅེས་གསུངས་པ་དང་། ཐེག་པ་གསུམ་གྱི་ངེས་འབྱུང་ལ། ཐེག་པ་གཅིག་གི་འབྲས་བུར་གནས། ། ཞེས་དང་། ཀྱཻ་རྡོ་རྗེའི་རྒྱུད་དུའང་། དང་པོར་གསོ་སྦྱོང་སྦྱིན་པར་བྱ། །
དེ་རྗེས་བསླབ་པའི་གནས་བཅུ་སྦྱིན། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ཏེ། ། རྣལ་འབྱོར་སྤྱོད་པ་དེ་ལས་ཕྱིས། ། དེའི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བསྟན། ། ཅེས་གསུངས་པ་ལྟར་རོ། ། དེ་ལྟར་ན་ལམ་ལ་ཐུན་མོང་གི་ལམ་དང་། ཐུན་མོང་མ་ཡིན་པའི་ལམ་གཉིས།
དང་པོ་ལ་ཡང་། ཉན་རང་དང་ཐུན་མོངས་པའི་ལམ། ཕར་ཕྱིན་ཐེག་པ་དང་ཐུན་མོང་པའི་ལམ་གཉིས། དང་པོ་ལ། དལ་འབྱོར་རྙེད་དཀའ་བསམ་པ། འཆི་བ་མི་རྟག་པ་བསམ་པ། ལས་རྒྱུ་འབྲས་བསམ་པ། འཁོར་བའི་ཉེས་དམིགས་བསམ་པ་རྣམས་སྔོན་འགྲོར་བྱས་ནས། དངོས་གཞི་ལ། བདེན་བཞིའི་གནས་ཚུལ་རྟོགས་པའི་གང་ཟག་གི་བདག་མེད་རྟོགས་པའི་ཤེས་རབ་སྒོམ་པར་བྱེད་དོ། །
དེ་ལ་དབྱེ་ན། ཚོགས་ལམ་ལ་སོགས་པ་ལྔའོ། ། གཞི་ཚུལ་ཁྲིམས་རྣམ་དག་གི་སྟེང་དུ། འདོད་ཆུང་ཆོག་ཤེས་བྱས་ནས། ལམ་འདི་ཙམ་ཞིག་ཉམས་སུ་བླངས་པ་ལ་བརྟེན་ནས། ཁམས་གསུམ་གྱི་ཉོན་མོངས་པ་སྤངས་པའི་དགྲ་བཅོམ་པའི་གོ་འཕང་ཐོབ་གསུང་ངོ་། ། ཕར་ཕྱིན་ཐེག་པ་དང་ཐུན་མོང་གི་ལམ་ནི། སྔོན་འགྲོ་གོང་དང་འདྲ་བའི་སྟེང་དུ། བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ། ཞི་ལྷག་ཟུང་འབྲེལ་གྱི་ཏིང་ངེ་འཛིན་སྒོམ་པ།
སྤྱོད་པ་ཕ་རོལ་ཏུ་ཕྱིན་པ་དྲུག་ཉམས་སུ་ལེན་ནོ། ། རིགས་པའི་གནས་ལྔ་དག་ལ་མཁས་པའི་སྟེང་དུ། ལམ་འདི་ཙམ་ཞིག་ཉམས་སུ་བླངས་པས་རྫོགས་པའི་སངས་རྒྱས་ཀྱི་གོ་འཕང་ཐོབ་གསུངས་སོ། ། ཐུན་མོང་མ་ཡིན་པ་གསང་སྔགས་ཀྱི་ལམ་ནི། དེ་ལྟར་ན་ཕར་ཕྱིན་ཐེག་པ་མན་ཆད་ཀྱི་ཐེག་པ་གསུམ་བསྟན་པས་ཆོག་མོད། ཕ་རོལ་ཏུ་ཕྱིན་པའི་དབུ་མ་ལས་གོང་དུ། སྔགས་ཀྱི་ཐེག་པའི་ཅིའི་ཕྱིར་བསྟན་དགོས་ཅེ་ན། དེའི་གོང་དུ་སྔགས་ཀྱི་ཐེག་པ་བསྟན་དགོས་ཏེ། གང་ཟག་དེས་སྔགས་རྫོགས་པར་ཉམས་སུ་མ་བླངས་པར། རྫོགས་པའི་སངས་རྒྱས་མི་ཐོབ་པའི་ཕྱིར།
དེའི་རྒྱུ་མཚན་ཡང་ཐབས་ཤེས་རྫོགས་པར་ཉམས་སུ་མ་བླངས་པར་སངས་རྒྱས་མི་ཐོབ་ལ། ཕར་ཕྱིན་ཐེག་པ་ནས་ཐབས་ཤེས་རྫོགས་པར་མ་བསྟན་པའི་ཕྱིར་ཏེ། བདེ་སྟོང་ཟུང་འཇུག་གི་ཐབས་བདེ་ཆེན་དང་། ཨེ་ཝཾ་ཟུང་འཇུག་གི་ཐབས་ཝཾ་ཡིག་དང་། ཧེ་བཛྲ་ཟུང་འཇུག་གི་ཐབས་ཧེ་དང་། དེ་བཞིན་དུ་འདུས་པ་དང་། སྡོམ་པ་ལ་སོགས་པའི་དོན་རྫོགས་པར་མ་བསྟན་པའི་ཕྱིར། དེ་དག་རྫོགས་པར་མ་བསྟན་པར་ཤེས་རབ་ཀྱི་དོན་རྫོགས་པར་མ་བསྟན་དགོས་པས་སོ། ། དེའི་རྒྱུ་མཚན་ཡང་། ཤེས་རབ་ཁྱད་པར་ཅན་ལ།
ཐབས་དེ་དག་དང་མ་བྲལ་དགོས་པས་སོ། ། འོ་ན་ཕར་ཕྱིན་ཐེག་པར་དབུ་མ་མ་བསྟན་པར་འགྱུར་སྙམ་ན། དབུ་མ་ཙམ་བསྟན་ཀྱང་དབུ་མ་རྫོགས་པར་མ་བསྟན་ནོ། ། དེ་བས་ན་རྣལ་འབྱོར་ཆེན་པོ་ལ་ཞུགས་ནས། ། དེ་བཞིན་གཤེགས་པའི་སྙིང་པོ་རྫོགས་པར་མངོན་སུམ་དུ་བྱེད་དགོས་པ་ཡིན་པས་དེ་བསྟན་ནོ། ། དེ་ལ་ཡང་ཕར་ཕྱིན་ཐེག་པར་བསྟན་པའི་དབུ་མ་མན་ཆད་ལ་སྦྱང་པ་མངོན་དུ་བཏང་ནས། རྣལ་འབྱོར་ཆེན་པོ་ལ་འཇུག་པའི་སྔོན་དུ། རྒྱུད་སྡེ་འོག་མ་གསུམ་གྱི་ལམ་རིམ་ལ་འཇུག་དགོས་ཏེ། གང་ཟག་དེས་མི་འགྱུར་བའི་བདེ་ཆེན་མངོན་དུ་བྱེད་པ་ལ། ཞུ་བདེའི་བདེ་བ་སྔོན་དུ་འགྲོ་དགོས།
དེ་ལ་འདོད་པའི་འདོད་ཆགས་ཀྱི་བདེ་བ་རིགས་བཞི་ཕྱག་རྒྱ་ལས་སྤེལ་ནས། ཐབས་ཤེས་ཁྱད་པར་ཅན་གྱི་ལམ་དུ་སྒྱུར་ནས། ཉམས་སུ་ལེན་པ་སྔོན་དུ་འགྲོ་དགོས་པས་སོ། ། དོན་དེ་ཡང་། སམ་བུ་ཊའི་རྒྱུ་ལས། རྒོད་པ་དང་ནི་ལྟ་བ་དང་། གཉིས་གཉིས་འཁྱུད་དང་ལག་འཆངས་ཏེ། ། སྲིན་བུའི་ཚུལ་གྱིས་རྒྱུད་བཞིར་གནས། ཅེས་སོགས་འབྱུང་བས་སོ། ། དེ་ནས་རྣལ་འབྱོར་ཆེན་པོ་ལ་འཇུག་པ་ལ།
སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་གཉིས་ལས། དང་པོར་བླ་མ་མཚན་ཉིད་དང་ལྡན་པའི་དྲུང་དུ། སྨིན་བྱེད་ཀྱི་དབང་སྔོན་དུ་འགྲོ་དགོས་ཏེ། དབང་མེད་པར་གྲོལ་ལམ་སྒོམ་པའི་སྣོད་དུ་མི་རུང་བས་སོ། ། འོ་ན་ཁྱེད་སྦྱོར་དྲུག་འབོགས་པའི་གོང་དུ་དུས་འཁོར་གྱི་དབང་ཡོངས་རྫོགས་མི་བྱེད་པར། དབང་གོང་མ་ཙམ་རེ་བྱས་ནས། སྦྱོར་དྲུག་འབོགས་པ་མི་འཐད་སྙམ་ན། སྐྱོན་མེད་དེ། རྐང་མགྱོགས་དང་མིག་སྨན་རིལ་བུ་ལ་སོགས་པའི་ཐུན་མོང་གི་དངོས་གྲུབ་དོན་དུ་གཉེར་བ་རྣམས་ལ།
བྱིས་པ་འཇུག་པའི་དབང་བདུན་ལ་སོགས་པ་དགོས་ཀྱིས། མཆོག་གི་དངོས་གྲུབ་དོན་དུ་གཉེར་བ་ལ། དབང་གོང་མ་ཉིད་བསྐུར་ནས། སྦྱོར་དྲུག་ཕོག་པས་ཆོག་སྟེ། འཕགས་པ་སྤྱན་རས་གཟིགས་པདྨ་དཀར་པོས། འགྲེལ་ཆེན་དྲི་མེད་དུ། འདིར་དབང་བསྐུར་བའི་གང་ཟག་ནི་རྣམ་པ་གཉིས་ཏེ། གཅིག་ནི་ཐུན་མོང་གི་དངོས་གྲུབ་དོན་དུ་གཉེར་བ་དང་། གཞན་ནི་མཆོག་གི་དངོས་གྲུབ་དོན་དུ་གཉེར་བའོ། ། དང་པོ་རྗེས་སུ་བཟུང་བའི་ཕྱིར།
རྐང་མགྱོགས་དང་མིག་སྨན་རིལ་བུ་ལ་སོགས་པ་སྒྲུབ་པའི་དོན་དུ་དཀྱིལ་འཁོར་གྱི་འཁོར་ལོ་སྒོམ་པའི་ཕྱིར། བྱིས་པ་འཇུག་པའི་དབང་བདུན་ལ་སོགས་པས་བསྡུ་བར་བྱའོ། ། གཉིས་པ་མཆོག་གི་དངོས་གྲུབ་དོན་དུ་གཉེར་བའི་གང་ཟག་རྗེས་སུ་བཟུང་བའི་ཕྱིར། དབང་གོང་མ་ཉིད་ཀྱིས་བསྡུ་བར་བྱའོ། ། འདི་ལ་ཡང་བུམ་པ་ལ་སོགས་པའི་དབང་བཞི་ཡོད་པར་ཤེས་པར་བྱའོ། ། ཞེས་གསུངས་པའོ། ། གྲོལ་བྱེད་ཀྱི་ལམ་ལ་ཡང་། བསྐྱེད་རིམ་དང་། རྫོགས་རིམ་གཉིས་ཡོད་དེ། འགྲེལ་ཆེན་དྲི་མེད་འོད་དུ།
རྡོ་རྗེ་ཅན་བདག་བསྟན་པ་ནི། ། རིམ་པ་གཉིས་ལ་ཡང་དག་བརྟེན། ། གཅིག་ནི་བསྐྱེད་པའི་རིམ་པ་སྟེ། གཞན་ནི་རྫོགས་པའི་རིམ་པའོ། ། ཞེས་དང་། འཕགས་པ་ཀླུ་སྒྲུབ་ཀྱིས། བསྐྱེད་པའི་རིམ་པ་ལེགས་གནས་ཤིང་། ། རྫོགས་པའི་རིམ་པ་འདོད་རྣམས་ལ། ། ཐབས་ནི་རྫོགས་པའི་སངས་རྒྱས་ཀྱིས། ། སྐས་ཀྱི་རྡང་བུ་ལྟ་བུར་གསུངས།
ཞེས་གསུངས། དེ་གཉིས་ཀར་ཡང་། དེ་བཞིན་གཤེགས་པའི་སྙིང་པོ་རྫོགས་པར་རྟོགས་པའི་ཆེད་དུ་སྒོམ་པ་ཡིན་ཏེ། བདེ་སྟོང་མཐར་ཕྱིན་པར་མ་གྱུར་བར་ལ། དེ་བཞིན་གཤེགས་པའི་སྙིང་པོ་རྟོགས་པ་མཐར་ཕྱིན་པར་མི་འགྱུར་ལ། དེ་གཉིས་ཀ་ཡང་བདེ་སྟོང་རྟོགས་པ་མཐར་ཕྱིན་པར་བྱ་བའི་ཆེད་དུ་སྒོམ་པ་ཡིན་པས་སོ། ། འོ་ན་བདེ་གཤེགས་སྙིང་པོ་ལ། བདེ་བ་དང་དགའ་བར་བཤད་པ་ཡོད་དམ་ཞེ་ན། ཡོད་དེ། བརྟག་གཉིས་སུ།
གཞན་གྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་པ། ། བླ་མས་དུས་ཐབས་བསྟན་པ་དང་། ། བདག་གི་བསོད་ནམས་ལས་ཤེས་བྱ། ། ཞེས་དང་། འགྲེལ་ཆེན་དྲི་མེད་འོད་དུ། གཞོན་ནུ་མའི་མེ་ལོང་ལ་པྲ་ཕབ་པ་བཞིན། རང་གི་སེམས་ཀྱི་མངོན་སུམ་དུ་མཐོང་བའི་ཡིད་ཆེས་པའི་དོན་ཅན་རྣམ་པ་ཐམས་ཅད་པ། ནམ་མཁའ་ལས་བྱུང་བ་ཀུན་ཏུ་བཟང་པོ་ཐམས་ཅད་པ། སེམས་ཅན་ཐམས་ཅད་ཀྱི་བདག་ཉིད་དུ་གནས་པ།
ལྷན་ཅིག་སྐྱེས་པའི་དགའ་བ། གཏན་ཚིགས་དང་དཔེ་སྤངས་པ། ཞེས་སོགས་ཀྱིས། ལྷན་ཅིག་སྐྱེས་པའི་བདེ་བ་དང་། དགའ་བར་གསུངས་སོ། ། འོ་ན་དེ་བཞིན་གཤེགས་པའི་སྙིང་པོ་དེ། བློ་གང་གིས་མངོན་སུམ་དུ་མཐོང་བ་ཡིན་སྙམ་ན། རྣམ་ཤེས་དང་ཡེ་ཤེས་གཉིས་ལས་ཡེ་ཤེས་ཀྱིས་མངོན་སུམ་དུ་མཐོང་གིས། རྣམ་ཤེས་ཀྱིས་མ་ཡིན། ཡེ་ཤེས་ལ་ཡང་མཉམ་རྗེས་ཀྱི་ཡེ་ཤེས་གཉིས་ལས།
མཉམ་བཞག་ཡེ་ཤེས་ཀྱིས་མངོན་སུམ་དུ་མཐོང་། དེ་ལ་ཡང་ཆོས་ཅན་ལ་མཉམ་པར་བཞག་པའི་ཡེ་ཤེས་དང་། ཆོས་ཉིད་ལ་མཉམ་པར་བཞག་པའི་ཡེ་ཤེས་གཉིས་ལས། ཕྱི་མ་འདིས་མཐོང་བ་ཡིན་ཏེ། རྒྱུད་བླ་ལས། བསམ་མེད་རྟག་བརྟན་ཞི་བ་གཡུང་དྲུང་ཉིད། ། གཉིས་མེད་གསུམ་བྲལ་དྲི་མེད་རྣམ་རྟོག་མེད། ། ཆོས་དབྱིངས་རང་བཞིན་གང་ཡིན་རྟག་གནས་པ། ། མཉམ་པར་བཞག་པའི་རྣལ་འབྱོར་པ་ཡིས་མཐོང་། ། ཞེས་གསུངས་པ་དང་།
དོན་དམ་བློའི་སྤྱོད་ཡུལ་མིན། ། ཞེས་བློ་རྣམ་ཤེས་ཀྱི་སྤྱོད་ཡུལ་མིན་པར་བཤད་དོ། ། དེ་བས་ན། རྟོག་སྒོམ་དང་། དཔྱད་སྒོམ་དང་བསལ་སྒོམ་སོགས་ཀྱིས། མངོན་སུམ་དུ་མཐོང་བ་མི་སྲིད་པས། བདག་བདེ་ལེགས་སུ་འདོད་པ་དག་གིས་རྣམ་པར་མི་རྟོག་པའི་ཏིང་ངེ་འཛིན་སྒོམ་པ་ལ་འབད་དགོས་གསུང་ངོ་། ། དྲི་མ་སྦྱོང་བྱེད་ཐེག་པ་གསུམ་གྱི་ལམ། ། ཁྱད་པར་བསྐྱེད་རྫོགས་ཟབ་མོའི་ཏིང་ངེ་འཛིན། ། ཐབས་ཤེས་རྫོགས་པའི་མི་རྟོག་ཏིང་འཛིན་གྱིས།
མངོན་སུམ་མཐོང་ཞེས་སྟོན་པ་དེ་ལ་འདུད། འབྲས་བུའི་རྣམ་གཞག་ལ། སྐུ་གཅིག་དུ་བཤད་པ་ཡོད་དེ། གཅིག་པུ་སྲ་མཁྲེགས་རྡོ་རྗེའི་སྐུ། ། ཞེས་དོན་དམ་པར་ཆོས་སྐུ་གཅིག་ཏུ་གྲུབ་པས་སོ། ། སྐུ་གཉིས་སུ་བཤད་པ་ཡང་ཡོད་དེ། རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པ་ཀུན་རྫོབ་སྐུ་གཉིས་ཏེ། ། ཞེས། རང་དོན་དོན་དམ་པའི་སྐུ་དང་།
གཞན་དོན་ཀུན་རྫོབ་པའི་སྐུ་གཉིས་སོ། ། སྐུ་གསུམ་དུ་བཤད་པ་ཡང་ཡོད་དེ། སྐུ་གསུམ་དག་གི་སངས་རྒྱས་ཀྱི། ། སྐུ་བསྡུས་པར་ནི་ཤེས་པར་བྱ། ། ཞེས་ཆོས་སྐུ་ལོངས་སྐུ་སྤྲུལ་སྐུ་གསུམ་མོ། ། སྐུ་བཞིར་བཤད་པ་ཡང་ཡོད་དེ། ངོ་བོ་ཉིད་ལོངས་རྫོགས་བཅས་དང་། ། ཞེས་གོང་གི་གསུམ་གྱི་སྟེང་དུ། ངོ་བོ་ཉིད་སྐུ་དང་བཞིའོ། ། སྐུ་ལྔར་བཤད་པ་ཡང་ཡོད་དེ།
སངས་རྒྱས་སྐུ་ལྔའི་བདག་ཉིད་ཅན། ། ཞེས་གོང་གི་བཞིའི་སྟེང་དུ། ལྷན་ཅིག་སྐྱེས་པའི་སྐུ་དང་ལྔའོ། ། མདོར་བསྡུས་ན་བསྐྱེད་འབྲས་ཆོས་སྐུ་དང་། བྲལ་འབྲས་ཆོས་སྐུ་གཉིས་སོ། ། དེ་བས་ན་སྐུ་གསུམ་ལ་ཡང་བདེན་གཉིས་ཀྱི་རྣམ་དབྱེ་ཤེས་ན། ཐུབ་པའི་བཀའ་ལ་མ་རྨོངས་པར་འགྱུར་རོ་གསུང་ངོ་། ། སྦྱང་གཞིའི་ཆོས་ཉིད་སྤྲིན་བཅས་ནམ་མཁའ་འདྲ། ། སྦྱང་བྱའི་དྲི་མ་གློ་བུར་སྤྲིན་དང་མཚུངས། ། སྦྱོང་བྱེད་ལམ་ནི་དེ་འཐོར་རླུང་བཞིན་ཏེ། །
སྦྱངས་འབྲས་ཆོས་སྐུ་སྤྲིན་སངས་ནམ་མཁའ་བཞིན། ། གཞི་ལམ་འབྲས་གསུམ་གཤིས་ལུགས་དེ་བཞིན་ཉིད། ། དོན་ལ་ཁྱད་མེད་མདོ་རྒྱུད་རྣམས་སུ་བཤད། ། མ་ནོར་ཇི་བཞིན་སྐལ་ལྡན་འགྲོ་བ་ལ། ། སྟོན་མཛད་སྨྲ་བ་ཟླ་མེད་ཁྱོད་ལ་འདུད། ། དེ་བཞིན་དུ་ཕྲིན་ལས་ལ་ཡང་། བདེན་གཉིས་སུ་ཕྱེ་ནས་ཤེས་འཚལ་ཏེ། རྒྱུད་བླ་མ་ལས། བརྒྱ་བྱིན་ལྔ་སྤྲིན་ཚངས་པ་དང་། ། ཉི་མ་ནོར་བུ་རིན་ཆེན་བཞིན། །
དེ་བཞིན་གཤེགས་པ་སྒྲ་བརྙན་བཞིན། ། ནམ་མཁའ་དང་ནི་ས་བཞིན་ནོ། ། ཞེས་ཉི་མས་འོད་ཟེར་འགྱེད་པ་རྩོལ་བ་མེད་པ་ལྟར། སངས་རྒྱས་ཀྱི་ཕྲིན་ལས་ཀྱང་། གདུལ་བྱའི་སྨོན་ལམ་གྱི་དབང་གིས། རྩོལ་མེད་དུ་འབྱུང་བར་ཤེས་པར་བྱེད་དགོས་སོ་གསུངས་སོ། ། ཆོས་སྟོན་པའི་བླ་མ་ལ། ཕྱི་ནང་གཞན་གསུམ་གྱི་བླ་མ་གསུམ་མོ། ། ཕྱིའི་བླ་མ་ནི། ཕྱི་ནས་ཆོས་སྟོན་པའི་བླ་མ་མིག་ཤེས་ལ་སྣང་བ་འདི་ཡིན།
ནང་གི་བླ་མ་ནི། རང་གི་སྤྱི་གཙུག་དང་། སྙིང་ཁར་སྒོམ་པའི་རྟོག་པ་ལ་སྣང་བ་འདི་ཡིན། གཞན་གྱི་བླ་མ་ནི། འོད་གསལ་བླ་མའི་རྣམ་པར་བྱོན་ནས། རང་ལ་གནས་ལུགས་ཀྱི་དོན་སྟོན་པའི་མཉམ་བཞག་ཡེ་ཤེས་ལ་སྣང་བ་འདི་ཡིན་ནོ། ། ཡང་ན་ཀུན་རྫོབ་གྱི་བླ་མ་དང་། དོན་དམ་གྱི་བླ་མ་གཉིས་ལས། ཀུན་རྫོབ་གྱི་བླ་མ་ནི། ཕྱི་ནས་སེམས་ངོ་སྤྲོད་པའི་བླ་མ་འདི་ཡིན།
དོན་དམ་གྱི་བླ་མ་ནི། ཆོས་ཉིད་བླ་མའི་རྣམ་པར་བྱོན་ནས། སེམས་ངོ་སྤྲོད་པའི་བླ་མ་དེ་ཡིན་པས། དད་ལྡན་གྱི་སློབ་མ་སྐལ་བ་དང་ལྡན་པ་ཡིད་གཞུང་པ་རྣམས་ལ། བདེན་པ་གཉིས་ཀའི་བླ་མས། ཟབ་མོའི་དོན་སྟོན་པ་ཡིན་པ་ལ། མོས་གུས་དྲག་པོའི་སྒོ་ནས་གསོལ་བ་ཐོབ་ཅིག འབྲལ་མེད་དུ་ཡོང་གསུང་ངོ་། ། བཅུ་གཅིག་པ་བརྒྱད་ཅུའི་དུས་སུ་འདའ་ཚུལ་སྟོན་པ་ནི། རྒྱུད་བླ་མ་ལས།
ཇི་བཞིན་ཡང་དག་མཐོང་བའི་ཕྱིར། ། སྐྱེ་སོགས་རྣམས་ལ་འདས་གྱུར་ཡང་། ། སྙིང་རྗེའི་བདག་ཉིད་སྐྱེ་བ་དང་། ། རྒ་དང་ན་དང་འཆི་བ་སྟོན། ། ཞེས་གསུངས་པ་ལྟར། བདག་ཉིད་ཆེན་པོ་འདིས། འོད་གསལ་ཆོས་སྐུ་མངོན་སུམ་དུ་མཛད་པའི་ཕྱིར། ལས་ཉོན་གྱི་སྐྱེ་རྒ་ན་འཆིའི་སྡུག་བསྔལ་ལས་གྲོལ་ཡང་། སྙིང་རྗེའི་དབང་གིས། བདག་སོགས་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་དུ།
མྱ་ངན་ལས་འདའ་བའི་ཚུལ་སྟོན་པ་ནི། ཤིང་མོ་ལུག་ལོ་ཧོར་ཟླ་དྲུག་ནས། ཕྱག་ཅུང་ཟད་མཉེལ་བའི་ཚུལ་བསྟན་པའི་སྐབས་སུ། ཕྱག་ཕྱིར་ཡོད་པ་རྣམས་ཀྱིས། མཎྜལ་ཕུལ་ནས། སྤྲུལ་པའི་སྐུ་བརྟན་པར་བཞུགས་པའི་གསོལ་བ་བཏབ་ཅིང་། སྐུ་རིམ་སོགས་ཇི་ལྟར་བགྱིད་ལགས་ཞུས་པས། བདག་ཉིད་ཆེན་པོའི་ཞལ་ནས། པཎ་ཆེན་ཤཱཀྱ་ཤྲཱི་ལ། དམ་བཅའ་ཆེན་པོ་བཞི་འདུག་སྟེ།
ཉིན་རེ་ལ། ཆོས་སྤྱོད་བཅུ་ཁ་ཚར་རེ་མ་ཆག་པར་མཛད་པ་དང་། རང་དོན་དུ་བྲེ་གང་ལས་ལྷག་པ་ཞག་གསུམ་ལས་ལྷག་པ་མི་འཆང་བ་དང་། གནོད་ལན་དུ་ཕན་འདོགས་པ་དང་། ན་ཚ་བདེ་སྡུག་ཅི་བྱུང་ཡང་། ཆོས་ཉིད་ཟབ་མོ་སྒོམ་པ་མ་གཏོགས། སྨན་བཅོས་རིམ་གྲོ་ཅི་ཡང་མི་མཛད་པ་ནི། སྐྱེས་བུ་དམ་པའི་རྣམ་ཐར་དུ་འདུག་གོ ། ཆོས་རྗེ་ས་པཎ་གྱིས། ཆགས་ཞེན་གྱི་གཉེན་པོར།
སྤོང་ཐག་བྱེད་པ། ནད་ཀྱི་གཉེན་པོར་སྨན་གཏོང་བ། གདོན་བགེགས་ཀྱི་གཉེན་པོར་དམིགས་པ་ཡིད་ལ་བྱེད་པ་གསུམ་གསུངས་པ་རྣམས་ནི། གང་ཟག་ཕལ་པ་རྣམས་ལ་དགོངས་པ་ཡིན། གང་ལྟར་ཡང་། འོ་སྐོལ་གྱི་སྔ་མོའི་དུས་ཀྱི་བློ་རྩེའི་གཏོད་མཚམས་ལ། ཟས་བསོད་སྙོམས་པ། གོས་ཕྱག་དར་ཁྲོད་པ། གནས་ཤིང་དྲུང་པ་སོགས་སྦྱངས་པའི་ཡོན་ཏན་བཅུ་གཉིས་ལ་རྟེན་པ་གཅིག་བྱེད་སྙམ་པ་བདོག་སྟེ། དུས་ཕྱིས།
སྡེ་པ་ཆེན་པོ་རྣམས་ཀྱི་གཞན་དབང་དུ་སོང་ནས། གོང་དུ་བཤད་པ་རྣམས་བྱེད་པའི་རང་དབང་མ་ཐོབ་པས། ཡོ་བྱད་ཀྱི་དངོས་པོའང་མང་པོ་ཚགས་བྱེད་དགོས་པ་བྱུང་། འོན་ཀྱང་ཆགས་ཞེན་ནི་ཆེར་མེད་པས། མ་ཞེན་པར་ལོངས་སྤྱོད་པ་ལ། ཁང་བུ་རྩེགས་པ་ལྔ་བརྒྱ་པ་དང་། ཁ་ཟས་རོ་བརྒྱ་པ། གོས་གསེར་སྲང་སྟོང་རི་བ་རྣམས་ལོངས་སྤྱོད་པས་ཆོག་པའི་དམིགས་བསལ། དམ་ཆོས་འདུལ་བ་ནས་གསུངས་འདུག དེང་སང་དགེ་སློང་རྒན་པོ་འདས་པའི་རྗེས་ན།
ཡོ་བྱད་ཀྱི་དངོས་པོ་མང་པོ་ཡོད་པ། ཕྱིས་ཀྱི་མིག་ལྟོས་ལ་གནོད་པ་དང་། ལོངས་སྤྱོད་གཡོ་བ་སྙིང་པོ་མེད་པས། སྙིང་པོ་བླངས་པའི་ཕྱིར་དུ་སྦྱིན་གཏོང་ཅུང་ཟད་བགྱིས་པས་ཆོག ཡུལ་གྱི་མཆོག་ཀྱང་དགེ་འདུན་ཡིན་པས། དགེ་འདུན་གྱི་བསྙེན་བཀུར་གྱི་གྲབས་གྱིས་གསུངས་ནས། དཔལ་ལྡན་ས་སྐྱ། རི་ཁྲོད་ཇོ་ནང་། ཞ་ལུ། སྣར་ཐང་།
གནས་སྙིང་། ཆོས་སྡེ་གོང་འོག་རྣམས་སུ་དགེ་འདུན་ཚོགས་པ་ལ་བསྙེན་བཀུར། མང་ཇ། འགྱེད་རྒྱབ་དང་བཅས་པ་སོགས་མཛད། ལྷ་སའི་ཇོ་བོ། ངུར་མིག་གི་སྒྲོལ་མ། ཞྭ་ལུའི་ཐུགས་རྗེ་ཆེན་པོ། ཁྲོ་ཕུའི་བྱམས་ཆེན་སོགས་རྟེན་ཁྱད་པར་ཅན་རྣམས་ལ་གསེར་ཆབ་གསོལ་བ། དཀར་མེ་འབུལ་བ་སོགས་ཀྱང་མཛད་དོ། ། དེ་ནས་ཧོར་ཟླ་བཅུ་པའི་དུས།
རྩེ་གོང་འོག་གི་སྡེ་པ་ཆེན་པོ་རྣམས་ཀྱིས་ཐོག་དྲངས། སྦྱིན་བདག་ཆེན་པོ་རྣམས་དང་། གྲགས་བུ་སློབ་རྣམས་ཀྱིས་ཀྱང་སྐུ་རིམ་བསྒྲུབས་ནས། འཇིག་རྟེན་ཁམས་འདིར་ཡུན་རིང་དུ་བཞུགས་པར་གསོལ་བ་རྩེ་གཅིག་ཏུ་བཏབ་ཀྱང་། སངས་རྒྱས་ཀྱི་བསྟན་པ་ཉམས་དམའ་བའི་ཕྱིར་རམ། སྙིགས་མའི་དུས་ཀྱི་སེམས་ཅན་རྣམས་ཀྱི་བསོད་ནམས་ལ་མ་རན་པའི་ཕྱིར་རམ། སྤྲུལ་པའི་སྐུ་དེ་ཉིད་ཀྱིས་འདུལ་བའི་གདུལ་བྱ་རྣམས་ཀྱི་འཕྲིན་ལས་རེ་ཞིག་གྲུབ་པའི་ཕྱིར་རམ། སྐུ་རྟེན་དེ་ལ་བརྟེན་ནས་འཇིག་རྟེན་གྱི་ཁམས་འདིར་བཞུགས་པའི་སྨོན་ལམ་གྱི་འཕེན་པ་རྫོགས་པའི་ཕྱིར་རམ། ཐུབ་མཆོག་དམ་པ་བརྒྱད་ཅུའི་དུས་སུ་གཤེགས་པ་དང་། རང་གི་རྩ་བའི་བླ་མ་གྲུབ་ཆེན་བློ་ཡང་བརྒྱད་ཅུའི་དུས་སུ་གཤེགས་པ་སོགས་ལ་དགོངས་ནས།
རང་ཉིད་ཀྱང་བརྒྱད་ཅུའི་དུས་སུ་གཤེགས་པར་བཞེད་ནས། བླ་བྲང་གི་སྟོད་ཀྱི་རྫས་རྣམས་དང་། གློ་བུར་དུ་བྱུང་བའི་ཕྱག་རྫས་རྣམས་སོ་སོར་ཕྱེ་བའི་ཐོ་ཡིག་དང་། བླ་བྲང་ན་ཡོད་པའི་སྐུ་འཁོར་རྣམས་ལ་གནང་སྦྱིན། སྡེ་པ་ཆེན་པོའི་འབུལ་སྐལ། དགེ་འདུན་གྱི་བསྙེན་བཀུར་གྱི་ཆས་རྣམས་སོ་སོར་ཕྱེ་བའི་ཐོ་ཡིག་གསལ་པོར་མཛད་དེ། རྗེས་ཀྱི་ཞལ་བཀོད་པ་རྣམས་ལའང་མཛད་བདེ་བ་སྣང་ནས། ཧོར་ཟླ་བཅུ་གཅིག་པའི་ཚེས་གཅིག་ནས་གསོལ་བ་ཡང་མ་མཛད། སྙུང་ཟུག་གི་རྣམ་པ་ནི་ཅུང་ཟད་ཀྱང་མེད་དོ། ། དེ་དུས།
དེ་རིང་གྲྭ་ཚང་འདི་ཞེས་བྱ་བས། སྐུ་རིམ་གྱི་མང་ཇ་སྒྲུབ་ཀྱི་གདའ། དེ་རིང་སྦྱིན་བདག་འདི་ཞེས་བྱ་བས། སྐུ་རིམ་གྱི་རྣམ་རྒྱལ་སྒྲུབ་པར་གདའ་ལགས་ཞེས་ཞུས་དུས། འོ་སྐོལ་ལ་ཕན་པར་དཀའ་ནའང་། ཆོས་ཟབ་མོས་སྦྲེལ་བའི་དཔོན་སློབ་ཡིན་པས། ཁོང་རང་རྣམས་ཀྱི་ཚོགས་རྫོགས་ཏེ་མཆི། རྗེས་སུ་ཡི་རང་ཞེས་གསུངས། ཚེ་ལྔ་དྲུག་གི་དུས། གཟིམ་དཔོན་གྱིས་དེ་ལྟར་ཞུས་པས།
ཞལ་སྔ་ནས། ད་ལུས་ཀྱི་སྟོབས་ནི་ཞན། ངག་སྨྲ་བརྗོད་ལ་ནི་དགའ་བ་མེད། སེམས་ལ་འཇིག་རྟེན་འདི་ཡི་སྣང་བ་ཕལ་ཆེར་ནུབ་ནས། འོད་གསལ་གྱི་སྣང་བ་རབ་འབྱམས་སུ་འདུག་པས། ཕྱི་ནས་གཞན་གྱི་ལན་ཁྱེར་འོང་བ་སོགས་མ་བྱེད་ཅིག ལོ་འདོད་ལྗོན་ཤིང་ཆགས་ནས་འདུག ། བ་གླང་བརྟུལ་ཞུགས་ཉམས་ནས་འདུག ། ཁྱི་ཕག་སྤྱོད་པ་ནུབ་ནས་འདུག ། མི་གཙང་རྐྱལ་པ་རལ་ནས་འདུག །
དཀོན་མཆོག་གསུམ་ལ་བློ་གཏད་བཅས། ། བསླབ་གསུམ་རྒྱན་ལ་བྱི་དོར་བྱས། ། གཞན་ཕན་རྒྱ་ཆེན་སེམས་བསྐྱེད་ནས། ། བསྐྱེད་རྫོགས་ལམ་ལ་རབ་ཞུགས་ཏེ། འོད་གསལ་ཆོས་སྐུའི་ཕོ་བྲང་འགྲོ། ། ཉམས་ང་བག་ཚ་ཅི་ཡང་མེད། ། བདག་གི་རྗེས་འཇུག་དམ་པ་རྣམས། ། ང་བཞིན་འདོད་ན་གདམས་བཞིན་མཛོད། ། ཚེ་འདིའི་འགྲོག་ལམ་དེ་ཙམ་གྱིས། ། ཕྱི་མ་དག་པའི་གནས་སུ་མཇལ། །
ཆོས་ཀྱི་ལྷག་མ་ཞིང་དེར་སྤྱོད། ། ཉམས་དགའ་སྐྱོང་ན་ཞིང་དེར་སྐྱོང་། ། གླུ་གར་རྩེ་ན་ཞིང་དེར་རྩེ། ། རྒྱན་ཆ་འདོགས་ན་ཞིང་དེར་འདོགས། ། མི་ཡི་རྒྱན་གྱི་དཔེར་མི་ཕོད། ། ཅེས་གསུངས་སོ། ། ཀུན་རྫོབ་གཟུགས་སྐུའི་བཀོད་པ་རྣམས། འོད་ཀྱི་གོང་བུ་གཅིག་ཏུ་གྱུར་ནས། དོན་དམ་འོད་གསལ་ཆོས་སྐུའི་ཕོ་བྲང་དུ་བསྡུས་ཏེ། སྔོན་ཆད་མ་ཚོར་བའི་ལྷའི་དྲི་བཟང་གིས་ཁྱབ་པ་དང་།
རོལ་མོའི་སྒྲ་གྲགས་པ་དང་། མེ་ཏོག་སྣ་ལྔའི་ཆར་དང་། འཇའ་འོད་ཀྱི་གུར་ཕུབ་པ་ལ་སོགས་པའི་ངོ་མཚར་བའི་ལྟས་ཁྱད་པར་ཅན་དང་བཅས་ནས། ལུག་ལོ་ཧོར་ཟླ་བཅུ་གཅིག་པ། དམ་ཆོས་འདུལ་བའི་ལུགས་ཀྱིས། སྤྲེའུའི་ལོ་ཟླ་བ་དང་པོའི་ཚེས་བཅུ་བཞི་ལ། བདེ་བར་གཤེགས་པའི་ཚུལ་བསྟན་ནོ། ། དེ་ནས་ཚེས་བཅུ་བདུན་གྱི་ཉིན། སྐུ་གདུང་མཆོད་རྟེན་གྱི་ནང་དུ་བཞུགས་སུ་གསོལ་བའི་དུས། མི་འཇིགས་པ་བཞི་བརྙེས་པའི་རྟགས་སུ།
ཤར་ཕྱོགས་ཀྱི་ནམ་མཁའ་ལ། འཇའ་དཀར་སེང་གེ་མཁའ་ལ་འཕྱོ་བ་ལྟ་བུའི་མཇུག་མའི་རྩེ་དང་། གཡུ་རལ་གྱི་རྩེ་ལ། འཇའ་ཁ་དོག་སྣ་ལྔ་འཕྲོ་བ། རྫུ་འཕྲུལ་གྱི་རྐང་པ་བརྙེས་པའི་རྟགས་སུ། ལྷོ་ཕྱོགས་ཀྱི་མཁའ་ལ། འཇའ་དཀར་རྟ་མཆོག་མཁའ་ལ་འཕྱོ་བ་ལྟ་བུའི་ཟེ་བ་དང་རྔ་མའི་རྩེ་ལ། འཇའ་ཁ་དོག་སྣ་ལྔ་འཕྲོ་བ། བདེན་གཉིས་ཀྱི་གནས་ལུགས་རྟོགས་པའི་རྟགས་སུ། ནུབ་ཕྱོགས་ནས་འཇའ་དཀར་རྨ་བྱ་མཁའ་ལ་འཕུར་བ་ལྟ་བུའི།
གཤོག་སྒྲོའི་རྩེ་ལ་འཇའ་ཁ་དོག་སྣ་ལྔ་འཕྲོ་བ། སྟོབས་བཅུ་བརྙེས་པའི་རྟགས་སུ། བྱང་ཕྱོགས་ནས་འཇའ་དཀར་གླང་ཆེན་མཁའ་ལ་འཕྱོ་བ་ལྟ་བུའི་མཆེ་བའི་རྩེ་གཉིས་ལ། འཇའ་སྣ་ལང་འཕྲོ་བ། སྲོག་ཆགས་དེ་རྣམས་ཀྱི་ཁ་ནས། འཇའ་དཀར་གདུགས་དང་། རྒྱལ་མཚན་དང་། བ་དན་དང་། བླ་རེ་དང་། ཡོལ་བ་དང་།
རྔ་ཡབ་དང་། བཀྲ་ཤིས་རྟགས་བརྒྱད་ལ་སོགས་པའི་རྣམ་པ་རྣམས་ཀྱིས། ནུབ་ཀྱི་ཕྱོགས་ལ་བསུ་བའི་རྣམ་པ་མཛད་དོ། ། དེ་དུས་ཇོ་ནང་པའི་སྒོམ་ཆེན་ཉམས་རྟོགས་བཟང་བ་ཁ་ཅིག་གི་མཐོང་སྣང་ལ། ཤར་ཕྱོགས་ནས་འོད་དཀར་པོ་རྫ་མ་ཙམ་གཅིག་བྱུང་ནས། ཇོ་ནང་གི་སྐུ་འབུམ་མཐོང་གྲོལ་ཆེན་མོ་ལ་བསྐོར་བ་ལན་གསུམ་བྱས་ནས། ཀུན་མཁྱེན་ཆེན་པོའི་སྐུ་ལྡེར་གྱི་དྲུང་ན། ཞག་གསུམ་གྱི་བར་བཞུགས་ནས། སླར་ཡང་ནུབ་ཀྱི་ཕྱོགས་ལ་ཐེགས་སོང་བས། ཉང་སྟོད་དུ་འཇམ་དབྱངས་ཆོས་རྗེ་སྐུ་གཤེགས་པ་ཡིན་ནམ་ཟེར།
དུས་དེའི་ཚེ་ན། དགོན་པ་བསམ་ལྡིང་གི་ལྷ་ཁང་ན། ཞལ་སྔ་ནས་ཀྱི་ཕྱག་ནས་བཞུགས་པའི་རྗེ་བཙུན་མ་སྒྲོལ་མའི་སྐུ་གཅིག་བཞུགས་པ་དེ། སྤྱན་ཆབ་རློན་ཚ་རེ་འདུག་པ། དཀོན་གཉེར་གྱིས་མཐོང་ནས། ནན་ལྟར་མ་བཟང་བའི་ལྟས་འདི་བཞིན་འདུག་པས། ཉང་སྟོང་དུ་འཇམ་དབྱངས་ཆོས་རྗེ་གཤེགས་སམ། བདེ་ཆེན་དུ་ཆོས་རྗེ་དཀོན་མཆོག་རྒྱལ་མཚན་པ་གཤེགས་མས་ཞེས་ཟེར་ཏེ། ཆོས་རྗེ་དཀོན་རྒྱལ་བ། ཟླ་བ་རྗེས་མའི་ཚེས་བཅུ་བཞི་ལ་སྐུ་གཤེགས་པ་ལགས་སོ། །
འོད་གསལ་ཆོས་སྐུ་མངོན་དུ་མཛད་པའི་མཐུས། ། སྐྱེ་རྒ་ན་འཆིའི་སྡུག་བསྔལ་ལས་གྲོལ་ཡང་། ། བརྩེ་བས་བདག་སོགས་ཆོས་ལ་བསྐུལ་བའི་ཕྱིར། ། འཇམ་དབྱངས་མྱ་ངན་འདའ་ཚུལ་བསྟན་ལ་འདུད། ། ལྷའི་དྲི་བཟང་མེ་ཏོག་སྣ་ལྔའི་ཆར། ། རོལ་མོའི་སྒྲ་དང་གདུགས་དང་རྒྱལ་མཚན་སོགས། ། འཇའ་འོད་རྣམས་ཀྱིས་ནུབ་ཀྱི་ཕྱོགས་ལ་བསུས། ། འཇམ་དབྱངས་བདེ་བ་ཅན་དུ་གཤེགས་ལ་འདུད། ། ཅེས་སོ། ། འཇམ་དབྱངས་སྨྲ་བའི་ཉི་མ་གཞན་དུ་གཤེགས། །
བདག་སོགས་གདུལ་བྱའི་པདྨོའི་ཁ་ནི་ཟུམ། ། ལོག་ལྟ་འབྱུང་པོའི་བྱ་རྣམས་ཅ་ཅོ་སྒྲོག ། ཟབ་མོའི་བསྟན་པ་གང་གིས་གསལ་བར་བྱེད། ། འཇམ་དབྱངས་སྨྲ་བའི་ཟླ་བ་གཞན་དུ་གཤེགས། ། བདག་སོགས་ཀུ་མུ་ད་རྣམས་ཁ་ནི་ཟུམ། ། གླིང་འདིར་མི་ཤེས་མུན་ནག་སྤྲིན་རུམ་འཐིབས། ། ད་ནི་མི་ཤེས་སྤྲིན་ནག་གང་གིས་སེལ། ། འཇམ་དབྱངས་སྨྲ་བའི་སེང་གེ་གཞན་དུ་གཤེགས། ། ལོག་སྨྲའི་ཝ་ཚོགས་གང་གིས་སྐྲག་པར་བྱེད། ། འཇམ་དབྱངས་ལུང་རིག་རྒྱ་མཚོ་དེ་རིང་བསྐམས། །
བདག་ཅག་ཆུ་ཕྲན་རྣམས་ནི་གང་དུ་འདུས། ། འཇམ་དབྱངས་རི་དབང་ལྷུན་པོ་དེ་རིང་འགྱེལ། ། ཆོས་སྡེ་གླིང་བཞིའི་དབུས་འདི་སུ་ཡིས་འཛིན། ། བདག་གི་ཡིད་བཞིན་ནོར་བུ་རྐུན་པོས་ཕྲོགས། ། བདག་གི་བློའི་དབུལ་བ་གང་གིས་སེལ། ། བཤེས་གཉེན་དཔག་བསམ་སྡོང་པོ་དེ་རིང་འགྱེལ། ། གདུལ་བྱའི་བྱ་ཚོགས་རྣམས་ནི་གང་དུ་འདུད། ། བདག་གི་ཆོས་ཀྱི་དུང་ཆེན་དེ་རིང་ཆག ། ད་ནི་ཆོས་ཀྱི་དུང་ཆེན་སུ་ཡིས་འབུད། ། བདག་གི་ཆོས་ཀྱི་རྔ་ཆེན་དེ་རིང་རྡིབ། །
ད་ནི་ཆོས་ཀྱི་རྔ་ཆེན་སུ་ཡིས་བརྡུང་། ། བདག་གི་ཆོས་ཀྱི་དར་ཆེན་དེ་རིང་རལ། ། ད་ནི་ཆོས་ཀྱི་དར་ཆེན་སུ་ཡིས་འཕྱར། ། དེ་རིང་ཆོས་ཀྱི་གཎྚི་མེ་ཡིས་ཚིག ། ད་ནི་ཆོས་ཀྱི་གཎྚི་སུ་ཡིས་སྒྲོག ། ངུར་སྨྲིག་རྒྱལ་མཚན་ཆེན་པོ་དེ་རིང་འགྱེལ། ། ད་ནི་ཚུལ་ཁྲིམས་རྒྱལ་མཚན་སུ་ཡིས་སློང་། ། བླ་མ་འགྲོ་བའི་མི་གཅིག་གཞན་དུ་གཤེགས། ། བདག་ཅག་ལོང་བའི་ཚོགས་ཀུན་གང་དུ་བགྲོད། ། བླ་མ་དེད་དཔོན་དབང་པོ་གཞན་དུ་གཤེགས། །
འཁོར་བའི་རྒྱ་མཚོར་བྱིངས་རྣམས་གང་གིས་སྒྲོལ། ། བླ་མ་སྨན་པའི་རྒྱལ་པོ་གཞན་དུ་གཤེགས། ། དུག་གསུམ་ནད་ཀྱིས་གཟིར་རྣམས་སུ་ཡིས་གསོ། ། བླ་མ་རྒྱ་མཚོའི་གོས་ཅན་གཞན་དུ་གཤེགས། ། ཕན་བདེའི་ལོ་ཐོག་རྣམས་ནི་གང་ལ་བརྟེན། ། བླ་མ་དག་བྱེད་དབང་པོ་གཞན་དུ་གཤེགས། ། ད་ནི་ཉོན་མོངས་དྲི་མ་གང་གིས་འཁྲུད། ། བླ་མ་སྲེག་བྱེད་དབང་པོ་གཞན་དུ་གཤེགས། ། ད་ནི་རྣམ་རྟོག་བུད་ཤིང་སུ་ཡིས་སྲེག ། བླ་མ་རླུང་ཆེན་རྒྱལ་པོ་གཞན་དུ་གཤེགས། །
བྱམས་དང་སྙིང་རྗེའི་ཆུ་འཛིན་གང་གིས་སྡུད། ། ངེས་དོན་ལུང་རིག་རྡོ་རྗེ་གཞན་དུ་གཤེགས། ། སྣ་ཚོགས་ལྟ་བའི་བྲག་རི་གང་གིས་འཇོམས། ། འདི་འདྲའི་གནས་ཚུལ་ངན་པ་གཟིགས་པའི་ཚེ། ། ཡི་དམ་ལྷ་མོ་སྤྱན་ཆབ་བསིལ་ཞིང་བཞུགས། ། བསྟན་སྲུང་རྣམས་ཀྱང་བསྟན་པ་བཏང་སྙོམས་མཛད། ། སྟོང་ཕྲག་དགེ་འདུན་རྣམས་ནི་བཞིན་རས་ནག ། མགོན་སྐྱབས་དཔུང་གཉེན་སུ་ལ་རེ་ཞེས་བཤུམ། ། ཉི་ཟླ་གཟའ་སྐར་རྣམས་ཀྱང་འོད་མི་འབྱིན། ། བག་ཕེབས་རི་དྭགས་རྣམས་ཀྱང་ཐོམ་ཐོམ་རྒྱུག །
བྱའི་ཚོགས་ཀྱང་གཞན་དུ་འཕུར་ལྡིང་བྱེད། ། བདག་ཅག་མྱ་ངན་མེ་ཡིས་གདུངས་པ་རྣམས། ། སྐད་ནི་འཛེར་ཞིང་གདོང་ནི་མཆི་མས་གང་། ། སྙིང་མི་དགའ་ཞིང་ཡིད་ནི་གཞན་དུ་འཕྱོ། ། བསིལ་བའི་གནས་གཅིག་ག་ན་ཡོད་ཅེས་རྟོག ། བདག་ཅག་ཉམས་དག་ང་རོ་འོ་དོད་འབོད། ། འདི་འདྲ་ཕོད་པར་གདའ་ཡེ་བླ་མ་རྗེ། ། ད་དུང་གནས་འདིར་བྱོན་ལ་གདན་ས་ཟུང་། ། ད་དུང་གནས་འདིར་བྱོན་ལ་ཆོས་འཁོར་བསྐོར། ། བླ་མ་འོད་གསལ་འགྲོ་འོང་མ་མཆིས་ཀྱང་། །
སྐྱེ་འགག་སྣང་བ་རང་གི་སེམས་སྣང་ཡིན། ། བླ་མས་སྐྱེ་འཆིའི་རྩེད་མོ་མཛད་པ་ལ། ། བདེན་བཟུང་བྱིས་པ་བདག་ཀྱང་ཨ་ཐང་ཆད། ། བདག་ཅག་སྐྱེ་བར་འཇམ་དབྱངས་བླ་མ་ཡིས། ། རྗེས་བཟུང་སྡིག་པའི་གྲོགས་དང་བྲལ་བ་དང་། ། བླ་མའི་རྣམ་ཐར་ཕྱོགས་མེད་འབྱོངས་པ་དང་། ། སྐྱབས་གནས་བླ་མ་དྲན་པར་བྱིན་གྱིས་རློབས། ། ཞེས་སོ། ། དེ་ནས་རྩེ་གོང་འོག་གི་སྡེ་པ་ཆེན་པོ་གཉིས་ཀྱི་ཐོག་དྲངས། སྦྱིན་བདག་རྣམས་དང་།
ཆོས་སྡེ་གོང་འོག་གི་གྲྭ་ཚང་སོ་སོ་རྣམས་དང་། བླ་བྲང་གོང་འོག་གི་ཕྱག་རྫས་སོགས་ཀྱི་སྟེང་ནས། བདག་རྐྱེན་སྦྱར་ནས། ཐུགས་དམ་གསལ་འདེབས་ལ་དམིགས་ནས། རྒྱུད་སྡེ་བཞིའི་དཀྱིལ་འཁོར་མང་པོའི་སྒྲུབ་མཆོད་ཞག་མང་པོའི་བར་དུ་མཛད་པ་དང་། སྡེ་པ་ཆེན་པོ་གཉིས་ཀྱིས་ཕྱི་རྟེན། ནང་རྟེན་ཁྱད་པར་ཅན་བཞེངས་ཏེ། དེ་དག་གི་དྲུང་དུ་མཆོད་པའི་ཚོགས་བསམ་གྱིས་མི་ཁྱབ་པ་དང་། ཟླ་བའི་མཆོད་པ། དུས་ཀྱི་མཆོད་པ་ལ་སོགས་པ་ལ་དམིགས་པའི་གཞི་རྟེན་བཙུགས་ནས།
མ་ཆག་པར་མཛད་པ་སོགས་ཡུལ་ཁྱད་པར་ཅན་ལ་དམིགས་པའི་ཚོགས་རྒྱ་ཆེན་པོ་འདུམ་པར་མཛད་དོ། ། ཐུབ་མཆོག་དམ་པ་བརྒྱད་ཅུའི་དུས་སུ་གཤེགས། ། ཀླུ་སྒྲུབ་སྙིང་པོ་དྲུག་བརྒྱ་ལོན་ནས་གཤེགས། ། ཟླ་བ་གྲགས་པ་བཞི་བརྒྱ་ལོན་ནས་གཤེགས། ། རིག་པའི་ཁུ་བྱུག་སུམ་བརྒྱ་ལོན་པ་སོགས། ། རྒྱ་གར་མཁས་གྲུབ་རྣམས་ཀྱང་འདའ་ཚུལ་བསྟན། ། བོད་ཀྱི་མཁས་གྲུབ་རྣམས་ཀྱང་རིམ་གྱིས་གཤེགས། ། འཆི་མེད་བདུད་རྩིའི་མཆོག་རྙེད་དེ་དག་ཀྱང་། ། མི་རྟག་ཆོས་ལ་བསྐུལ་ཕྱིར་འདའ་ཚུལ་སྟོན། ། བདག་ཅག་འཆིང་བ་ཀུན་ལྡན་བྱིས་པ་རྣམས། །
རྟག་ཏུ་སྡོད་གྲབས་བྱེད་པ་མ་འཁྲུལ་ལམ། ། ནོར་ལྡན་སྒྲེན་མོ་ལག་སྟོང་དག་དུ་འགྲོ། ། ཁ་དྲག་ཅན་ལ་སྐད་ཅིག་སྡོད་དབང་མེད། ། འཁོར་མང་ནང་ནས་གྲོགས་མེད་གཅིག་པུར་འགྲོ། ། འཁོར་དང་ལོངས་སྤྱོད་སྒྲུབ་པ་མ་འཁྲུལ་ལམ། ། ལང་འཚོའི་ཉིན་བྱེད་ནུབ་རིའི་རྩེ་ལ་བྱོལ། ། ལུས་ཀྱི་རི་ཀླུང་གཉེར་མའི་གྲིབ་མས་ནོན། ། འཆི་བའི་མུན་ནག་ཆེན་པོ་མྱུར་དུ་འབྱུང་། ། བག་མེད་གཉིད་དུ་ལོག་པ་མ་འཁྲུལ་ལམ། ། རྒྱབ་ནས་ལོ་ཟླ་མང་པོའི་དམག་གིས་བདས། །
མདུན་ན་ཐར་མེད་འཆི་བའི་གཡང་ལ་ཐུག ། གང་དུ་བལྟས་ཀྱང་འགྲོ་ས་གཞན་མེད་པས། ། དོན་མེད་ལོང་གཏམ་སྨྲ་བ་མ་འཁྲུལ་ལམ། ། ཚེ་འདི་སྣུམ་ཟད་རླུང་ནང་མར་མེ་དང་། ། བསོད་སར་ཁྲིད་པའི་དུད་འགྲོ་ཇི་བཞིན་དུ། ། ལོང་མེད་སྐད་ཅིག་རེས་ཀྱང་འཆི་ལ་ཉེ། ། ཚེ་འདིའི་ཆེ་ཐབས་སྒྲུབ་པ་མ་འཁྲུལ་ལམ། ། རྙེད་དཀའི་དལ་འབྱོར་སྟོན་ཁའི་སྤྲིན་ལྟར་གཡོ། ། དཀར་ནག་ལས་འབྲས་མི་སླུ་ཕྱི་བཞིན་འབྲང་། ། ཐར་མེད་འཁོར་བའི་རྒྱ་མཚོ་གཏིང་རེ་ཟབ། །
དཀོན་མཆོག་ཡོན་ཏན་དྲན་པར་བྱིན་གྱིས་རློབས། ། ཉེས་དམིགས་མང་ལ་བདེ་བའི་མནོག་ཆུང་བའི། ། ཕྱི་ཡི་འདོད་ཡོན་ལྔ་ལ་ཆགས་སྤངས་ནས། ། ཏིང་འཛིན་བདུད་རྩིའི་རོ་ལྡན་ཟས་ཀྱི་མཆོག ། བདེ་ཐབས་ནང་ནས་རྙེད་པར་བྱིན་གྱིས་རློབས། ། གང་ལ་ཞེན་པ་ཀུན་ནས་ཉོན་མོངས་ཕྱོགས། ། ཞེན་པ་བྲལ་བ་རྣམ་པར་བྱང་བའི་ཆོས། ། མི་རྟོག་ཏིང་འཛིན་ཉམས་སུ་ལེན་པ་ལ། ། ཚེ་དང་སྒྲུབ་པ་སྙོམས་པར་བྱིན་གྱིས་རློབས། ། གནས་སྐབས་སུ་ཡང་དམ་ཆོས་སྒྲུབ་པའི་གྲོགས། །
ཚེ་དང་བསོད་ནམས་གནས་དང་ཡོ་བྱད་འཕེལ། ། འགལ་རྐྱེན་ཕྱི་ནང་ཉེར་འཚེ་ཞི་བྱེད་པའི། ། ཆོས་སྐྱོང་སྲུང་མས་བུ་བཞིན་སྐྱོང་དུ་གསོལ། ། བདག་ཀྱང་འདི་ནས་ཤི་འཕོས་གྱུར་མ་ཐག ། བདེ་བ་ཅན་གྱི་ཞིང་དུ་རྫུས་སྐྱེས་ནས། ། བླ་མའི་སྲས་ཀྱི་ཐུ་བོར་འགྱུར་བ་དང་། ། ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། ། སྐྱེ་བར་བླ་མའི་ཡོན་ཏན་རྗེས་སུ་དྲན། ། ཉིན་མཚན་ཀུན་དུ་ཁྱོད་ཉིད་འབའ་ཞིག་སེམས། རྩེ་ཅིག་གདུང་བ་དྲག་པོས་གསོལ་འདེབས་ཀྱིས།
ཚད་མེད་ཐུགས་རྗེས་རྗེས་སུ་བཟུང་དུ་གསོལ། ། ཞེས་སོ། ། བཅུ་གཉིས་པ་དགེ་བ་བསྔོ་བ་གསུམ་ལས། བླ་མ་མཉེས་པའི་ཕན་ཡོན། ། མ་མཉེས་པའི་ཉེས་དམིགས། མཉེས་པར་གདམས་ཏེ་དགེ་བ་བསྔོ་བའོ། ། དང་པོ་ནི། བདག་ཉིད་འཁོར་བའི་སྡུག་བསྔལ་ལས་ཐར་ནས། གཞན་དོན་རྒྱ་ཆེན་འབྱུང་བ་དང་། བླ་མའི་རྣམ་ཐར་སྐྱོང་བ་སོགས་ལ།
སྒོ་དུ་མ་ནས་བླ་མ་མཉེས་པར་བྱེད་དགོས་ཏེ། དུས་འཁོར་རྩ་རྒྱུད་ལས། བསྐལ་པ་དུས་གསུམ་ཐམས་ཅད་དུ། ། དཀོན་མཆོག་གསུམ་ལ་མཆོད་པ་དང་། ། སྲོག་ཆགས་བྱེ་བའི་ཚེ་བསྐྱབས་པས། ། ཚེ་འདིར་སངས་རྒྱས་མི་ཐོབ་སྟེ། ། ཡོན་ཏན་རྒྱ་མཚོའི་བླ་མ་ལ། ། དང་བའི་ཡིད་ཀྱིས་ཕྱག་བྱས་ན། ། མཆོག་དང་ཐུན་མོང་དངོས་གྲུབ་ནི། ། ཚེ་འདི་ཉིད་ལ་ཐོབ་པར་འགྱུར། །
ཞེས་གསུངས། སྒྱུ་འཕྲུལ་དྲྭ་བ་ལས། རྡོ་རྗེ་འཛིན་པ་དེ་ཡང་ཉོན། ། སློབ་དཔོན་ལ་ནི་དུས་གསུམ་དུ། ། གསོང་པོར་སྨྲ་བ་ཐམས་ཅད་རིགས། ། ལུས་ངག་སྤྱོད་པ་རབ་བསྡམས་ཏེ། ། ཧ་ཅང་ཉེ་མིན་རིང་པོ་མིན། ། རྟག་ཏུ་བྲལ་བ་མ་ཡིན་ཏེ། ། དུས་གསུམ་དུ་ནི་མེ་ཏོག་དབུལ། ། བློ་ལྡན་ནང་ནུབ་ཕྱག་བྱས་ཏེ། །
ཟས་ལ་སོགས་པས་དང་པོར་མཆོད། ། གལ་ཏེ་དུས་འདུས་རིང་གྱུར་ན། ། དེ་ལ་རྟག་ཏུ་མངོན་པར་ཕྱོགས། ། དེ་སྤུན་གྲོགས་དང་བླ་མ་ལ། ། རྟག་ཏུ་དེ་དང་འདྲ་བར་མཆོད། ། དེ་ཡི་རིགས་ཀྱིས་རྟག་ཏུ་བཟུང་། ། ལྷམ་དང་སྟན་ཡང་སྤྱི་བོར་བླངས། ། ཐུགས་ཁར་ཕོ་བྲང་བཅའ་བ་བརྟན། ། རྟག་ཏུ་དེའམ་གཞན་དུ་མིན། ། དེ་ཡི་བཀའ་ལས་འདའ་མི་བྱ། །
ཞེས་གསུངས། ཨ་ཏི་བཀོད་པ་ཆེན་པོ་ཞེས་བྱ་བའི་རྒྱུད་ལས། གསང་སྔགས་སྔགས་ལས་བྱུང་བ་ཡི། ། བླ་མ་དྲན་དང་ལྡན་པ་ཉིད། ། སྙིང་གི་དཀྱིལ་ལམ་ལག་པའི་མཐིལ། ། སྤྱི་བོའི་གཙུག་ཏུ་སུས་སྒོམ་པ། ། སངས་རྒྱས་སྟོང་གི་ཡོན་ཏན་ཡང་། ། གང་ཟག་དེ་ཡིས་འཛིན་པར་འགྱུར། ། ཞེས་གསུངས། ཀྱཻ་རྡོ་རྗེ་ལས།
གཞན་གྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་རྟེན་པ་དང་། ། རང་གི་བསོད་ནམས་ལས་ཤེས་བྱ། ། ཞེས་སོགས་གསུངས་སོ། ། གཉིས་པ་མ་མཉེས་པའི་ཉེས་དམིགས་ནི། བླ་མའི་ཡོན་ཏན་ཡོངས་བཟུང་ལས། ། བླ་མ་མཉེས་པར་མི་བྱེད་གང་། ། བསྐལ་པ་བྱེ་བར་ཚོགས་བསགས་ཤིང་། ། ཤེས་རབ་གསུམ་ལ་བློ་སྦྱངས་ཀྱང་། །
ཧེ་རུ་ཀ་ལས་རིང་འགྱུར་ཞིང་། ། དོན་གྱི་དེ་ཉིད་རྟོགས་མི་འགྱུར། ། ལྷ་མིའི་མཆོད་པ་ལས་རིང་འགྱུར། ། བླ་མ་བརྙས་ཤིང་རྒྱབ་ཕྱོགས་ན། ། ཤིན་ཏུ་འཇིགས་པའི་དམྱལ་བསྲུངས་ཀྱིས། ། མཚོན་ཆ་དུ་མས་སྡིགས་བྱེད་ཅིང་། ། དྲག་ཅིང་རྩུབ་པའི་སྒྲ་སྒྲོག་པའི། ། སོག་ལེ་འབར་བས་བཤོག་ལས་སོགས། ། སྡུག་བསྔལ་མི་ཟད་མྱོང་བར་འགྱུར། ། ཞེས་དང་།
བླ་མ་ལྔ་བཅུ་པ་ལས། དེ་འདྲའི་མགོན་ལ་བསམ་བྱས་ནས། ། སློབ་མར་གྱུར་ནས་བརྙས་ན་ནི། ། སངས་རྒྱས་ཐམས་ཅད་བརྙས་པར་འགྱུར། ། དེས་ནི་སྡུག་བསྔལ་རྟག་ཏུ་ཐོབ། ། སློབ་དཔོན་ལ་ནི་སྨོད་པ་དེ། ། ཡམས་དང་འཚེ་བའི་ནད་རྣམས་དང་། ། གདོན་དང་རིམས་དང་དུག་རྣམས་ཀྱིས། ། རྨོངས་ཆེན་དེ་ནི་འཆི་བར་འགྱུར། ། རྒྱལ་པོ་མེ་དང་སྦྲུལ་གདུག་དང་། །
ཆུ་དང་མཁའ་འགྲོ་རྐུན་པོ་དང་། ། གདོན་དང་ལོག་འདྲེན་དག་གིས་ནི། ། བསད་ནས་སེམས་ཅན་དམྱལ་བར་འགྲོ། ། ཞེས་དང་། དམ་ཚིག་ཆེན་པོའི་རྒྱུད་ལས། དམ་ཚིག་དང་ནི་མི་ལྡན་ན། ། བསྒྲུབས་ཀྱང་འགྲུབ་པར་མི་འགྱུར་ཏེ། ། རྒྱུ་མེད་པ་ཡི་འབྲས་བུ་བཞིན། ། ཚེའི་དུས་བྱས་དམྱལ་བར་འགྲོ། ། ཞེས་སོགས་གསུངས་སོ། །
གསུམ་པ་མཉེས་པར་གདམས་ཏེ་དགེ་བ་བྱང་ཆུབ་ཏུ་བསྔོ་བ་ནི། སམ་བུ་ཊི་ལས། གང་གིས་ཕྱོགས་བཅུའི་སངས་རྒྱས་དང་། ། བྱང་ཆུབ་སེམས་དཔའི་བསོད་ནམས་པས། ། སློབ་དཔོན་བ་སྤུ་གཅིག་མཆོད་དེ། ། དེ་ཕྱིར་སློབ་དཔོན་མཆོད་པ་ལ། ། སངས་རྒྱས་བྱང་ཆུབ་སེམས་དཔའ་མཉེས། ། ཞེས་དང་། སྡོམ་པ་འབྱུང་བའི་རྒྱུད་ལས། མཆོད་པ་ཀུན་གྱི་ཐོག་མར་ནི། །
བླ་མའི་མཆོད་པ་བརྩམ་པར་བྱ། ། དེ་མཉེས་པ་ལས་དངོས་གྲུབ་ནི། ། ཀུན་མཁྱེན་ཉིད་ཀྱང་ཐོབ་པར་འགྱུར། ། ཞེས་དང་། བླ་མའི་ཡོན་ཏན་ཡོངས་བཟུང་ལས། ། བདག་ལ་བླ་མའི་དྲིན་ཁྱབ་པས། ། བླ་མ་མཉེས་པར་ཅིས་མི་བྱ། ། བླ་མ་དཀོན་མཆོག་གསུམ་ཡིན་པས། ། དེ་ལ་མཆོད་པ་ཅིས་མི་བྱ། ། ཞེས་དང་།
ཆུ་ཟླ་ལྟ་བུའི་རྡོ་རྗེ་སློབ་དཔོན་ལ། ། རྨི་ལམ་ལྟ་བུའི་སློབ་མ་གུས་ལྡན་གྱིས། ། སྒྱུ་མ་ལྟ་བུའི་ཡོན་གྱིས་བསྙེན་བཀུར་ནས། ། སྒྲ་སྙན་ལྟ་བུའི་གསུང་གིས་ཆོས་བསྟན་པས། ། འཇའ་ཚོན་མིག་ཡོར་ལྟ་བུའི་དོན་རྟོགས་ནས། ། སྣ་ཚོགས་སྤྲུལ་པ་ལྟ་བུའི་ཕྲིན་ལས་ཀྱིས། ། དྲི་ཟའི་གྲོང་ཁྱེར་ལྟ་བུའི་སེམས་ཅན་རྣམས། ། མིག་སྒྱུ་ལྟ་བུའི་སྲིད་པའི་མཚོ་ལས་སྒྲོལ། ། དེ་ཕྱིར། བླ་མ་མཉེས་བྱ་མི་བདག་ཀྱེ། །
ཞེས་དང་། ཇོ་བོའི་ཞལ་ནས། བརྒྱ་དང་ལྔ་བཅུ་བླ་མ་ཁོ་བོས་བརྟེན། ། བདག་གིས་ཚབ་ཚོབ་བླ་མ་བརྟེན་མ་མྱོང་། ། བརྟེན་ནས་སྐད་ཅིག་ཡལ་བར་འདོར་མ་མྱོང་། ། ཐམས་ཅད་མགོ་བོའི་ཐོད་བཞིན་སྤྱི་བོར་ཁུར། ། ཞེས་གསུངས་པ་ལྟར་བླ་མ་དམ་པ་མཉེས་པའི་ཐབས་ལ་འབད་དགོས་སོ། ། སྐྱབས་གནས་ཀུན་འདུས་ཁྱོད་ལ་གུས་ཕྱག་འཚལ། ། དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་འབུལ། ། སྒོ་གསུམ་ཉེས་པའི་ཚོགས་རྣམས་འགྱོད་པས་བཤགས། །
སྐྱེ་འཕགས་དུས་གསུམ་དགེ་ལ་རྗེས་ཡི་རང་། ། རིགས་ཅན་གསུམ་ལ་ཆོས་འཁོར་བསྐོར་དུ་གསོལ། ། ཞིང་འདིར་མྱ་ངན་མི་འདའ་རྟག་བཞུགས་ནས། ། རང་གཞན་ཚོགས་གཉིས་དགེ་བ་ཅི་བསགས་པ། ། ཕ་མས་བླ་མེད་རྫོགས་བྱང་ཐོབ་ཕྱིར་བསྔོ། ། བླ་མ་སངས་རྒྱས་ཀུན་དངོས་རྡོ་རྗེ་འཆང་། ། དེ་ཕྱིར་སངས་རྒྱས་བྱང་སེམས་རྣམས་ཀྱིས་ཀྱང་། ། ཡོན་ཏན་མ་ལུས་བརྗོད་པར་མི་ནུས་ན། ། བདག་ལྟ་བློ་གྲོས་ཞན་པས་སྨོས་ཅི་འཚལ། ། འོན་ཀྱང་བླ་མའི་རྣམ་ཐར་རྒྱ་མཚོ་ལས། །
ཆུ་ཐིགས་ཙམ་ཞིག་དད་པའི་དབང་གིས་བརྗོད། ། ཉེས་པར་ཟིན་གང་དེ་འདིར་བདག་གིས་ཉེས། ། ཡི་དམ་སྲུང་མ་མཁའ་འགྲོ་རྣམས་ལ་བཤགས། ། བརྙེད་བཀུར་གྲགས་འདོད་གཞན་ལ་འགྲན་སེམས་དང་། ། མཁས་པའི་ང་རྒྱལ་དག་གིས་འདི་མ་བགྱིས། ། སེམས་མ་ཆེན་མོས་བཀའ་ཡི་ལེགས་བསྐུལ་ནས། ། བླ་མའི་ཡོན་ཏན་གནས་ཚུལ་ཇི་བཞིན་བརྗོད། ། དེ་ལས་བྱུང་བའི་དགེ་ཚོགས་རླུང་ཆེན་གྱིས། ། མོས་གུས་དྲག་པོའི་ཆུ་འཛིན་རབ་འཁྲིགས་ཏེ། ། བྱམས་དང་སྙིང་རྗེའི་ཆར་རྒྱུན་ལེགས་ཕབ་ནས། །
དད་པའི་ལྗོན་ཤིང་ཆེན་པོ་རྒྱས་པར་ཤོག ། ཅེས། མཁྱེན་རབ་དང་ཐུགས་རྗེ་ཚད་མེད་པ་མངའ་བའི་བདག་ཉིད། ཁམས་གསུམ་ཆོས་ཀྱི་རྒྱལ་པོ། འཇམ་པའི་དབྱངས་དཀོན་མཆོག་བཟང་པོ་ཞེས་བྱ་བ། ས་གསུམ་ན་སྙན་པའི་བ་དན་གཡོ་བ་གང་དེའི་རྣམ་པར་ཐར་པ་རྒྱ་མཚོ་ལྟ་བུ་ལས། བླ་མའི་ཡོན་ཏན་རགས་རིམ་འགའ་ཞིག་རང་གིས་མངོན་སུམ་དུ་མཐོང་བ་དང་། ཐོས་པ་དང་། མྱོང་བ་དང་། རྟགས་ལ་བརྟེན་ནས།
རང་བཟོ་དང་། མཁས་ཕྱུག་སྤངས་ཏེ། ཆུ་ཐིག་ཙམ་ཞིག་དད་པའི་ལྕེས་བླངས་ནས་བརྗོད་པ། དད་པའི་ལྗོན་ཤིང་རྒྱས་བྱེད་ཅེས་བྱ་བའི་འདི་ནི། རིགས་རུས་ཀྱི་ཡོན་ཏན་དུ་མ་དང་ལྡན་ཞིང་། དད་པ་དང་ངེས་འབྱུང་དང་། བརྩོན་འགྲུས་དང་། ཏིང་ངེ་འཛིན་དང་། ངོ་ཚ་ཁྲེལ་ཡོད་སོགས་ཀྱིས་ཉེ་བར་མཛེས་པ། ཁྱད་པར་དུ།
རྗེས་དམ་པ་འདི་ཉིད་ལ་མི་ཕྱེད་པའི་དད་པ་བརྟན་པོ་དང་ལྡན་པ། རྡོ་རྗེའི་རྣལ་འབྱོར་མ་ཆེན་མོ་དཔལ་ལྡན་བདེ་བ་བཟང་མོའི་དྲུང་གིས་བདག་རྐྱེན་ལེགས་པར་སྦྱར་ནས། ཐུབ་པའི་བསྟན་པ་རིན་པོ་ཆེ་དར་བའི་ས་ཕྱོགས། ཐེག་པ་ཆེན་པོའི་ཆོས་ཀྱི་སྒྲ་དབྱངས་སྒྲོག་པའི་མཁས་པ་དུ་མའི་འབྱུང་གནས། ཁྱད་པར་དུ། དཔལ་ལྡན་ཤར་དགའ་བ་དབུ་བརྙེས་པའི་ཡུལ། བསིལ་དྲོད་སྙོམས་པའི་རླུང་གིས་གཉིད་དང་སྨུགས་པ་དང་ཚད་པའི་ནད་ཞི་བར་བྱེད་པའི་ཕོ་བྲང་རྩེ་ཆེན་ཞེས་བྱ་བ། མཐའ་གངས་རི་དཔལ་དང་ལྡན་པའི་ཕྲེང་བས། ཡོལ་བའི་ཚུལ་གྱིས་ཕྱོགས་ཀུན་ནས་བསྐོར་བ། ལུང་པའི་སུལ་དག་ནས་ཆུ་ཕྲན་རྣམས་ནི།
ཡོན་ཏན་སྒྲོག་པའི་ཚུལ་གྱིས་འབབ་ཅིང་། གྲོང་དང་གྲོང་ཁྱེར། གྲོང་བརྡལ་དང་། ལྗོངས་དག་ནི་ཞལ་ཟས་ཀྱི་ཚུལ་དུ་གནས་པ། བྱ་དང་རི་དྭགས་རྣམས་ནི་བག་ཕེབས་པར་རྒྱུ་བའི་དྲི་ཞིམ་ཡིད་དུ་འོང་བའི་ནགས་ཚལ་དག་གིས་ཀུན་ནས་བསྐོར་བ། གཡོན་ཕྱོགས་ནས་ཉང་ཆུ་སྔོན་མོ་ཡོན་ཆབ་ཀྱི་ཚུལ་གྱིས་དལ་གྱིས་འབབ་པ། མདུན་རྒྱབ་གཉིས་ན་བཻཌཱུརའི་ནེའུ་སིང་སྔོན་པོ་དང་། དེའི་དབུས་ན་ཉི་མའི་འོད་ཀྱིས། གནམ་སྔོན་མོ་བཞུ་བ་འཁྱིལ་བ་དང་འདྲ་བའི་མཚོ་དང་རྫིང་བུ། དྲི་ཞིམ་པོའི་པདྨའིི་དྲ་བས་ཀུན་ནས་ཁེབས་པ།
ཆུ་བྱ་སྣ་ཚོགས་སྐད་སྙན་པར་སྒྲོག་པས་བརྒྱན་པའི་དབུས་ན། བྲག་རི་སེང་གེ་མཁའ་ལ་འཕྱོ་བ་ལྟ་བུའི་ལྷོ་ཕྱོགས་ན། མཚོ་ལས་སྐྱེས་པའི་པད་མ་དཀར་པོ་ཁ་ཕྱེ་བ་ལྟ་བུའི་མོ་དབེན་གྱིས་བརྒྱན་པ། ཟེ་འབྲུ་འགོད་པའི་རྩེའི་སྒྲོལ་མ་ལྷ་ཁང་དུ། འཇམ་དབྱངས་བླ་མ་དེ་ཉིད་ཀྱིས་དངོས་སུ་རྗེས་སུ་བཟུང་ཞིང་། གསུང་གི་བདུད་རྩིའི་བཅུད་ཀྱིས་ཤེས་རབ་ཀྱི་དབང་པོ་རྒྱས་པ། དཔལ་དུས་ཀྱི་འཁོར་ལོའི་རྣལ་འབྱོར་པ། བློ་གྲོས་རྒྱ་མཚོས། ས་ཕོ་ཁྱི་ལོའི་ཧོར་ཟླ་ལྔ་པའི་ཉེར་གཉིས་ལ་རྫོགས་པར་སྦྱར་བའི་ཡི་གེ་པ་ནི་བློ་གྲོས་འབྱུང་གནས་ཀྱིས་མཛད་པ་ལས། དུས་ཕྱིས།
ཡོས་བུའི་ལོ་ཧོར་ཟླ་ལྔ་པའི་ཉེར་གཉིས་ལ། དཔལ་ལྡན་བླ་མའི་རྣམ་ཐར་རང་ལ་ཕན་ཕྱིར་བསོད་ནམས་རིན་ཆེན་གྱིས་བྲིས་པའོ། ། ཕྱོགས་དུས་ཀུན་ཏུ་བཀྲ་ཤིས་དང་། བདེ་ལེགས་ཀྱི་ཁྱབ་པར་ཤོག། PAGE * MERGEFORMAT 114 བློ་གྲོས་རྒྱ་མཚོ། དཀོན་མཆོག་བཟང་པོའི་རྣམ་ཐར་དད་པའི་ལྗོན་ཤིང་རྒྱས་བྱེད། PAGE * MERGEFORMAT 113
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
