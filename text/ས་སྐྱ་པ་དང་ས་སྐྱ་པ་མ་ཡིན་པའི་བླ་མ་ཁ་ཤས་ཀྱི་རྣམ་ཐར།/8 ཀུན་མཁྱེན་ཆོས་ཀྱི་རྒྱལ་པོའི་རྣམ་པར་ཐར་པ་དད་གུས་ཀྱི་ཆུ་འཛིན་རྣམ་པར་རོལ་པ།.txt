ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༨
ཀུན་མཁྱེན་ཆོས་ཀྱི་རྒྱལ་པོའི་རྣམ་པར་ཐར་པ་དད་གུས་ཀྱི་ཆུ་འཛིན་རྣམ་པར་རོལ་པ།
༄༅། །ཀུན་མཁྱེན་ཆོས་ཀྱི་རྒྱལ་པོའི་རྣམ་པར་ཐར་པ་དད་གུས་ཀྱི་ཆུ་འཛིན་རྣམ་པར་རོལ་པ་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ། ཁམས་གསུམ་ཆོས་ཀྱི་རྒྱལ་པོ་རབ་འབྱམས་ཆོས་ཀྱི་རྗེ་ཞེས། ཡོངས་སུ་གྲགས་པའི་མཚན་གྱིས་སྙན་པས། ཉི་འོག་གི་རྒྱལ་ཁམས་མཐའ་དག་ཁྱབ་པ་དེའི་རྣམ་པར་ཐར་པ། དད་གུས་ཀྱི་ཆུ་འཛིན་རྣམ་པར་རོལ་པ་ཞེས་བྱ་བ། དཔལ་ལྡན་བླ་མ་དམ་པ་རྣམས་དང་། རྗེ་བཙུན་འཇམ་པའི་དབྱངས་ལ་གུས་པས་ཕྱག་འཚལ་ལོ། ། ཕུན་ཚོགས་ཆོས་སྐུའི་གོ་འཕང་རབ་བརྙེས་པས། །
ཕུན་ཚོགས་གཟུགས་སྐུའི་བཀོད་པ་སྣ་ཚོགས་སྟོན། ། ཕུན་ཚོགས་མཆོག་སྐུ་མཐོང་བས་དང་འདྲེན་པའི། ། ཕུན་ཚོགས་སྐུ་གསུམ་མཐར་ཕྱིན་གང་དེ་རྒྱལ། ། གསུང་རབ་ལེགས་བཤད་མ་ལུས་ཀུན་འདུས་ནས། ། གསུང་གི་ཟེར་གྱིས་འགྲོ་བའི་སྙིང་མུན་སེལ། ། གསུང་མཆོག་ཡན་ལག་དྲུག་ཅུའི་དབྱངས་ལྡན་པའི། ། གསུང་གི་དབང་ཕྱུག་བླ་མའི་ཞབས་ལ་འདུད། ། ཐུགས་རྒྱུད་བྱམས་དང་སྙིང་རྗེས་རབ་མཛེས་ཤིང་། ། ཐུགས་ཀྱི་དགོངས་པ་རྨད་བྱུང་མངའ་བའི་མཐུས། ། ཐུགས་ལ་བཞེད་པའི་འགྲོ་དོན་བསྒྲུབ་མཛད་པའི། །
ཐུགས་རྗེའི་མངའ་བདག་བླ་མའི་ཞབས་ལ་འདུད། ། རྒྱ་ཆེན་ལུང་གི་ལྷ་ལམ་ཡངས་པ་དེར། ། རྣམ་དག་རིགས་པའི་སྤྲིན་ཚོགས་རབ་བསྡུས་ནས། ། མན་ངག་བདུད་རྩིའི་ཆར་རྒྱུན་རབ་འབེབས་པའི། ། ལུང་རིགས་མངའ་བདག་བླ་མའི་ཞབས་ལ་འདུད། ། བསླབ་གསུམ་རྟོགས་པའི་རྩ་བ་རབ་ཏུ་བརྟན། ། ཐོས་བསམ་སྒོམ་པའི་ཡལ་འདབ་ཕྱོགས་བཅུར་རྒྱས། ། འཆད་རྩོད་རྩོམ་པའི་འབྲས་བུ་མཆོག་སྩོལ་བའི། ། དཔལ་ལྡན་བླ་མ་དཔག་བསམ་དབང་པོར་འདུད། ། འདིར་བདག་ཅག་རྣམས་ཀྱི་དཔལ་ལྡན་བླ་མ་དམ་པ་ལྷ་དང་བཅས་པའི་འགྲོ་བ་མ་ལུས་པའི་མགོན་སྐྱབས་དམ་པར་གྱུར་པ་འདི་ཉིད།
དུས་གསུམ་སངས་རྒྱས་ཐམས་ཅད་ཀྱི་ཕན་བདེའི་ཕྲིན་ལས་ཀྱི་ངོ་བོ་གདུལ་བྱ་ཡོངས་ཀྱི་དོན་དུ་དགེ་བའི་བཤེས་གཉེན་དུ་སྐུ་སྤྲུལ་ཏེ། ཡོངས་སུ་རྫོགས་པའི་བསྟན་པ་རིན་པོ་ཆེའི་རྒྱལ་སྲིད་མཐའ་དག་ལ་མངའ་མཛད་ནས། བཤད་པ་དང་སྒྲུབ་པའི་ཁྲིམས་གཉིས་ཀྱི་མཛད་པ་བསམ་གྱིས་མི་ཁྱབ་པས། ཐུབ་པའི་དབང་པོའི་ལུང་རྟོགས་ཀྱི་རྒྱལ་ས་མཛེས་པར་བྱེད་པས་ན། ཆོས་ཀྱི་འཁོར་ལོས་སྒྱུར་བ་ཆེན་པོ་ཞེས་ཀྱང་བྱའོ། ། རྒྱུ་འབྲས་ནད་ཀྱི་ཟུག་རྔུས་ལུས་སེམས་སྡུག་བསྔལ་བར་གྱུར་བའི་འཁོར་བ་པ་རྣམས་ལ་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་བདུད་རྩི་ཟག་མེད་ཀྱི་བདེ་བ་ཕུན་སུམ་ཚོགས་པ་སྩོལ་བར་མཛད་པས་ན། སྨན་པའི་རྒྱལ་པོ་བླ་ན་མེད་པ་ཞེས་ཀྱང་བྱའོ། ། སྲིད་པའི་རྒྱ་མཚོ་ཆེན་པོའི་ཕ་རོལ་ཏུ་འགྲོ་བར་འདོད་པ་རྣམས་ཐར་པའི་གླིང་དུ་བདེ་བླག་ཏུ་འཁྲིད་པར་བྱེད་པས་ན། དེད་དཔོན་བླ་ན་མེད་པ་ཞེས་ཀྱང་བྱའོ། ། བདག་དང་བདག་གིར་ལྟ་བའི་ལིང་ཏོག་མཐུག་པོས་བློ་གྲོས་ཀྱི་མིག་ལོང་སྟེ།
ཕྱིན་ཅི་ལོག་གི་གཡང་ས་གོམ་པ་ཆས་པ་རྣམས་ཡང་དག་པའི་ལམ་ལ་བཀྲི་བར་མཛད་པའི་སྒོ་ནས། རྣམ་གྲོལ་མཆོག་གི་གྲོང་ཁྱེར་དུ་ཕྱིན་པར་བྱེད་པས་ན། ས་མཁན་བླ་ན་མེད་པ་ཞེས་ཀྱང་བྱའོ། ། སེམས་རྒྱུད་དམ་པའི་ཆོས་ཀྱིས་ཕོངས་ཤིང་ཡོན་ཏན་གྱི་འབྱོར་པ་དང་བྲལ་བ་རྣམས་ལ། ལུང་རྟོགས་ཀྱི་དཔལ་འབྱོར་ཕུན་སུམ་ཚོགས་པ་སྦྱིན་པར་བྱེད་པས་ན། ཆོས་ཀྱི་སྦྱིན་བདག་ཆེན་པོ་ཞེས་ཀྱང་བྱའོ། ། རྒྱལ་བ་སྲས་དང་བཅས་པས་ལེགས་པར་གསུངས་པའི་མདོ་སྡེ་དང་། རྒྱུད་སྡེ་དགོངས་འགྲེལ་དང་བཅས་པ་མ་ལུས་པའི་མངའ་བདག་ཏུ་གྱུར་ཅིང་། འཛམ་གླིང་མཁས་པ་ཀུན་གྱིས་བསྟེན་པའི་གནས་སུ་གྱུར་པས་ན། རྒྱ་བོད་ཀྱི་གསུང་རབ་མཐའ་དག་གི་གླེགས་བམ་གཅིག་པོ་ཞེས་ཀྱང་བྱའོ། །
མདོར་ན་འཇིག་རྟེན་དང་འཇིག་རྟེན་ལས་འདས་པའི་དགེ་ལེགས་མ་ལུས་པ་བསྐྲུན་པར་མཛད་པའི་བདག་ཉིད། སའི་གཞི་ལ་འགྲན་ཟླ་མ་མཆིས་པ་རྗེ་བཙུན་བླ་མ་དམ་པ་དེའི་རྣམ་པར་ཐར་པ་ཇི་ལྟ་བ་ནི་དུས་གསུམ་གྱི་རྒྱལ་བ་རྣམས་དང་དབྱེར་མ་མཆིས་པས་ན། སུ་ཞིག་གིས་བརྗོད་པར་སྤོབས། འོན་ཀྱང་གདུལ་བྱ་ཐ་མལ་པ་རྣམས་ལ་ཇི་ལྟར་སྣང་བའི་ཚུལ་ལས་ཆེ་ལོང་ཙམ་ཞིག་བརྗོད་པར་བྱའོ། ། དེ་ཡང་རྒྱལ་བ་ཉིད་ཀྱི་ཞལ་སྔ་ནས་ང་མྱ་ངན་ལས་འདས་ནས་ལོ་སྟོང་དང་ལྔ་བརྒྱ་འདས་པ་ན། བྱང་ཕྱོགས་ནས་བྱང་ཕྱོགས་གདོང་དམར་ཅན་གྱི་ཡུལ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་དར་ཞིང་རྒྱས་པར་འགྱུར་རོ། ། ཞེས་བཀའ་སྩལ་བ་དེ་ཉིད་དུས་ལ་བབ་པར་དགོངས་ཏེ། ཇི་སྐད་དུ། འཕགས་པའི་སྤྱོད་ཡུལ་ཐོབ་པ་གང་། ། བྱིས་པའི་སྤྱོད་ཡུལ་དུ་བསྟན་ཏེ། །
དེ་ཉིད་ཕྱིར་ན་འགྲོ་བ་ཡི། ། གཉེན་གྱི་ཐབས་དང་སྙིང་རྗེ་མཆོག ། ཅེས་གསུངས་པ་ལྟར། དུས་གསུམ་སངས་རྒྱས་ཐམས་ཅད་ཀྱི་ཕན་བདེའི་ཕྲིན་ལས་དགེ་བའི་བཤེས་གཉེན་དུ་སྐྱེ་བ་སྤྲུལ་སྐུའི་ཚུལ་བསྟན་པ། རབ་འབྱམས་ཆོས་ཀྱི་རྒྱལ་པོའི་རྣམ་པར་ཐར་པ་ལ། སྡོམ་ཚིག་དང་། དེའི་དོན་བཤད་པ་གཉིས། དང་པོ་ནི། བལྟམས་དང་ཁྲིམས་མནོས་སྦྱང་དང་མཁས། ། འཕོ་དང་བསྟན་པ་སྤེལ་ཚུལ་དྲུག །
རབ་འབྱམས་ཆེས་རྗེའི་ངོ་མཚར་གཏམ། ། ལེགས་པར་བཤད་བྱ་གུས་པར་རིགས། ། གཉིས་པ་ལ། སྡོམ་ཚིག་ལྟར། དོན་དྲུག་སྟེ། ཀུན་གྱི་བཀུར་གནས་སུ་གྱུར་པའི་སླད་དུ་ཆོ་རིགས་བཙུན་པོར་སྐུ་འཁྲུས་པའི་ཚུལ། རང་སྨིན་ནས་གཞན་རྗེས་སུ་གཟུང་བའི་སླད་དུ་བསྟན་པའི་རྩ་བ་ཚུལ་ཁྲིམས་ཇི་ལྟར་ནོད་པའི་ཚུལ། དམ་པ་རྣམས་དང་མཐུན་པར་བསྟན་ནས་གཞན་སྨིན་པར་བྱ་བའི་སླད་དུ་ཡོངས་སུ་འཛིན་པ་བསྟན་ནས་སྦྱངས་པ་མཛད་པའི་ཚུལ། མཁས་པའི་གོ་འཕངས་བརྙེས་ནས་ཐུབ་པའི་རྒྱལ་སྲིད་གཟུང་བའི་སླད་དུ་འཆད་རྩོད་རྩོམ་པས་བསྟན་པ་སྤེལ་ཚུལ། རྟག་འཛིན་བཟློག་ནས་འཕྲད་དཀའི་འདུ་ཤེས་སྐྱེད་པའི་སླད་དུ་སྐུའི་འཕོ་བ་བསྟན་ཚུལ།
གདུལ་བྱའི་ཁམས་བརྟགས་ནས་མཛད་པ་བསམ་གྱིས་མི་ཁྱབ་པ་བསྟན་པའི་སླད་དུ་བསྟན་པ་རྒྱུན་དུ་གནས་པའི་ཚུལ་ལོ། ། དང་པོ་ལ། གང་དུ་སྐུ་འཁྲུངས་པའི་གནས། གང་གིས་བསྐྱེད་པའི་ཡབ་ཡུམ། བརྒྱུད་གང་དུ་འཁྲུངས་པའི་རིགས་རུས། རིགས་དེར་འཁྲུངས་པའི་ཡོན་ཏན་གྱི་ཁྱད་པར་རོ། ། དང་པོ་ནི། ཡོངས་སུ་གྲགས་པའི་མཁས་གྲུབ་ཆེན་པོ་དུ་མ་སྐུ་འཁྲུངས་ཤིང་བྱིན་གྱིས་བརླབས་པའི་རོང་གི་སའི་ཆ། ཕུན་སུམ་ཚོགས་པ་མཐའ་དག་བརྐྱང་ཞིང་བསྣར་བ་ལྟ་བུར་གྱུར་པ་བསྣར་རྡོ་བེ་ཞེས་བྱ་བར་སྐུ་བལྟམས་སོ། ། གཉིས་པ་ནི།
ཡབ་སྐྱེས་པའི་ཡོན་ཏན་དུ་མས་བརྒྱན་པ། དཔོན་སྨིན་དྲུག་བཟང་ཞེས་བྱ་བ་དང་། ཡུམ་ཡེ་ཤེས་ཀྱི་མཁའ་འགྲོ་མའི་མཚན་རྟགས་ཅན། དུས་གསུམ་གྱི་རྒྱལ་བས་བྱིན་གྱིས་བརླབས་ཤིང་། རྒྱལ་བ་བསྐྱེད་པའི་དངོས་གྲུབ་ཐོབ་པ། མཚན་ཡང་བྱིན་རླབས་དངོས་གྲུབ་ཏུ་གྲགས་པ་ལ། ཉི་མའི་དཀྱིལ་འཁོར་འོད་ཟེར་རབ་ཏུ་འབར་བ་ཞིག རང་གི་ལུས་ལ་ཐིམ་པ་སོགས་ངོ་མཚར་བའི་ཆོ་འཕྲུལ་གྱི་ལྟས་དུ་མ་དང་ལྷན་ཅིག ཡུམ་བདེ་བའི་ཁྱད་པར་དང་བཅས་པའི་ངང་ནས། ལྕགས་མོ་ཡོས་ཀྱི་ལོ་ལ་བཀྲ་ཤིས་པའི་དགེ་མཚན་དུ་མའི་དཔལ་དང་ལྡན་པར་སྐུ་འཁྲུངས་པ་ལས།
སྐུ་མཆེད་བཞི་ཡོད་པའི་བདག་ཉིད་ཆེན་པོ་འདི་ཚིགས་གཉིས་པ་ཡིན་ལ། དུས་དེ་ཉིད་ནས་ཡབ་ཡུམ་སྐུའི་དབོན་པོ་དང་བཅས་པ་རྣམས་དཔལ་འབྱོར་ཇེ་མཐོར་གྱུར་པ་ཡིན་ཞེས་ཐོས་སོ། ། གསུམ་པ་ནི། ཁ་བ་ཅན་གྱི་ཞིང་ཁམས་འདི་འདུལ་བའི་སླད་དུ། འཕགས་པ་འཇིག་རྟེན་དབང་ཕྱུག་གི་སྐུའི་སྤྲུལ་པ། སྲོང་བཙན་སྒམ་པོའི་ཆོས་ཀྱི་དོན་མ་ལུས་པར་བསྒྲུབ་པའི་ནང་བློན་འགར་རིག་པ་ཅན་ཞེས་གྲགས་པ་འཇམ་པའི་དབྱངས་ཀྱི་སྤྲུལ་པ་དེའི་རྒྱུད་དུ་སྐུ་འཁྲུངས་ཤིང་། སྐུ་རྩེད་ཀྱི་རྣམ་པས་གདུང་རུས་འདིའི་ཁ་འཛིན་ཡང་ལེགས་པར་མཛད། ངེད་ཚོའི་བརྒྱུད་པ་འདི་ལ་ཁྱིམ་ན་གནས་ན་མ་སངས་དང་། དེད་དཔོན་ཡོང་། མཚལ་པ་ཁྲི་དཔོན་ལ་སོགས་ངེད་ཚོའི་བརྒྱུད་པ་ཡིན།
ཁྱིམ་སྤངས་ཏེ་རབ་ཏུ་བྱུང་ན་མཁས་གྲུབ་འབྱུང་། རོང་པ་འགར་དགེ་ལ་སོགས་ངེད་ཚོའི་བརྒྱུད་པ་ཡིན་གསུང་ངོ་། ། བཞི་པ་རིགས་དེར་འཁྲུངས་པའི་ཡོན་ཏན་གྱི་ཁྱད་པར་ནི། སྐུའི་ཡོན་ཏན། དབུ་གདུགས་ལྟར་རྒྱས་པ་སོགས་མཚན་དཔེ་ཕལ་ཆེར་གསལ་པོར་མངའ། གསུང་གི་ཡོན་ཏན་ཇི་སྐད་དུ། རྒྱས་སྲས་ཚིག་ནི་མི་ཞན་པ། ། སྙན་ཅིང་ལེགས་བཤད་གྲགས་པ་དང་། ། ཅི་རིགས་པ་དང་ཟང་ཟིང་མེད། ། རན་ཅིང་དེ་བཞིན་ཡངས་པ་ཡིན། །
ཞེས་པ་ལྟར་ཡན་ལག་བརྒྱད་ཀྱི་ཡོན་ཏན་མངའ་བའོ། ། ཐུགས་མཁྱེན་བརྩེའི་ཡོན་ཏན་ནི། སྐུ་ནས་ཕྲ་མོའི་དུས་ཉིད་ནས། རང་བཞིན་གྱིས་དབང་པོ་རྣོ་བ། བློ་གསལ་ཞིང་ཡིད་གཞུངས་པ། བླང་དོར་གྱི་བདག་རིགས་རབ་ཏུ་ཕྱེད་པས་སྤང་བླང་མ་འཛོལ་བ། ཁོང་འཛངས་ཤིས། ཡ་རབས་པས་གཞན་གྱི་སེམས་བསྲུང་བ་དང་། མགུ་བར་བྱེད་པའི་ཐབས་ལ་རབ་ཏུ་བརྩོན་པ། མངོན་པར་ཤེས་པ་ཐོལ་བྱུང་དུ་སྨྲ་བ་ལ།
ཕ་མས་ཀྱང་ཡིད་བརྟན་བཅས་ཏེ་སྤང་བླང་བགྱིས་པས་བྱ་བ་གང་དང་གང་ལ་ཡང་། ཐལ་སོང་དང་ནོར་འཕྱུག་མི་ཡོང་བ་དང་། ཁྱད་པར་སྐྱེ་བ་དཔག་ཏུ་མེད་པ་ནས་ཆོས་ལ་གོམས་པའི་ངང་ཚུལ་ཅན་ཡིན་པས། རབ་ཏུ་བྱུང་བ་ཐོས་བསམ་མཛད་པ་གཟིགས་ནས། དེ་ལ་ཐུགས་ཡིད་ཆགས་ནས་འབྲལ་མི་ཕོད་པས། བཀྲེས་སྐོམ་ཀྱང་མི་དྲན་པར་དེའི་དྲུང་དུ་གནས་པ་ཞིག་ཡོད་དོ་ཞེས་གསུང་ལས་ཐོས་ཤིང་། ཀློག་ཡིག་སོགས་ཀྱང་འབད་པ་ཆུང་ངུས་ཀུན་ཆུབ་པར་མཛད་དོ། ། ཇི་སྐད་དུ། གདོད་ནས་གོམས་པའི་དགེ་ཚོགས་ཤར་རིའི་རྩེར། ། སྨོན་ལམ་རྟ་བདུན་གྱིས་དྲངས་ཉི་གཞོན་ཞིག །
དགེ་ལེགས་ཕན་བདེའི་འོད་ཟེར་འབུམ་ལྡན་འདི། ། མཐའ་ཡས་འགྲོ་བ་ཡོངས་ཀྱི་དཔལ་དུ་ཤར། ། གཉིས་པ་རང་སྨིན་ནས་གཞན་རྗེས་སུ་འཛིན་པའི་སླད་དུ། ཡོན་ཏན་གྱི་རྩ་བ་ཚུལ་ཁྲིམས་ཇི་ལྟར་ནོས་པའི་ཚུལ་ལ། ངེས་འབྱུང་སོ་ཐར་གྱི་ཚུལ་ཁྲིམས་ཇི་ལྟར་ནོས་པའི་ཚུལ། གཞན་ཕན་བྱང་སེམས་ཀྱི་ཚུལ་ཁྲིམས་ཇི་ལྟར་ནོས་པའི་ཚུལ། ཐབས་ཆེན་རིག་འཛིན་གྱི་ཚུལ་ཁྲིམས་ཇི་ལྟར་ནོས་པའི་ཚུལ་ལོ། ། དང་པོ་ལ། ཚིག་སྔ་མ་གཉིས་བསྣོས་པའི་ཚུལ་དང་། ཕྱི་མ་བསྙེན་པར་རྫོགས་པའི་ཚུལ་ལོ། །
དང་པོ་ནི་བདག་ཉིད་ཆེན་པོ་དགུང་ལོ་བདུན་བཞེས་པའི་ཚེ། ཆོས་དང་འབྲེལ་བའི་ཞབས་ཏོག་ལྷག་པར་ཆེ་བ། ཁོ་བོ་དད་པའི་མཚན་ཅན་གྱིས། དཔལ་ཆོས་འཁོར་སྒང་གི་གདན་ས་ཆེན་པོར་སྤྱན་དྲངས་ཏེ། འདུལ་བ་རྒྱ་མཚོའི་དབུས་ན་བསླབ་གསུམ་ནོར་བུས་མཛེས་པ་མཁན་ཆེན་རིན་པོ་ཆེ་སེང་གེ་རྒྱལ་མཚན་པ་དང་། སློབ་དཔོན་ནམ་མཁའ་འོད་ཟེར་ལ་སོགས་པ། རིགས་གྲོལ་འདུས་པའི་དབུས་སུ། དགེ་བསྙེན་དང་། དགེ་ཚུལ་གྱི་བསླབ་པ་ལེགས་པར་མནོས། ཐུགས་དགྱེས་སྤྲོ་ཆེན་པོ་དང་ལྡན་པས་གཅེས་པར་བསྐྱངས་ཤིང་གསན་སྦྱོང་ཀྱང་ཅི་རིགས་པ་གནང་ངོ་། །
ཇི་སྐད་དུ། སྐུ་ཡི་ལྷུན་པོ་གུར་གུམ་སྐྱེངས་བྱེད་བཞིན། ། དམར་པོར་མདངས་ལྡན་ཆོས་གོས་སྤྲིན་གྱིས་ཀླུབས། ། ཐུགས་ཀྱི་ལྷུན་པོ་གངས་རི་སྐྱངས་བྱེད་བཞིན། ། རབ་དཀར་ཚུལ་ཁྲིམས་དཔལ་གྱིས་བྱུག་པར་གྱུར། ། གཉིས་པ་ནི། སྐུའི་ལང་ཚོ་ཉེས་མེད་ཕུན་ཚོགས་ཀྱིས་ནར་སོན་ཅིང་དུས་ལ་བབ་པ་ན། རྡོ་རྗེ་ཐེག་པ་མཐའ་དག་གི་འབྱུང་ཁུངས་ནུབ་ཕྱོགས་ཨུ་རྒྱན་དང་དབྱེར་མ་མཆིས་པ། དཔལ་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོར་ཕྱག་ཕེབས་ཏེ། རིགས་མ་ལུས་པའི་ཁྱབ་བདག་ཆེན་པོ་རྡོ་རྗེ་འཆང་དེ་ཉིད།
དགེ་སློང་རྡོ་རྗེ་འཛིན་པར་སྐུ་སྤྲུལ་ནས། སྐལ་བ་དང་འཚམ་པར་གདུལ་བྱ་རྣམས་སྡོམ་པ་གསུམ་གྱི་ཁྲིམས་ལ་འགོད་པའི་བཀའ་དྲིན་སྩོལ་བ་ལ་མཁས་ཤིང་། ཟབ་པ་ལས་ཀྱང་ཆེས་ཟབ་པའི་སྣོད་དུ་འོས་པ་རྣམས་ལ། རྒྱུད་སྡེ་མཐའ་དག་གི་གསང་བ་བསམ་གྱིས་མི་ཁྱབ་པའི་བང་མཛོད་ཀྱི་སྒོ་ཕྱེས་ཏེ། སྨིན་པར་བྱེད་པའི་དབང་བཞི། གྲོལ་བར་བྱེད་པའི་ལམ་རིམ་པ་གཉིས་ལ་སོགས་པ་འདོད་དགུའི་དགའ་སྟོན་གྱིས་ཐ་མལ་སྣང་ཞེན་གྱི་འཁྲུལ་པ་ཐམས་ཅད་ལྷག་པའི་ལྷ་དང་། དག་པའི་ཞིང་དུ་འཆར་བའི་ས་ལ་འགོད་པས། རྡོ་རྗེ་ཐེག་པ་མཐའ་དག་གི་མངའ་བདག་ཏུ་བཞུགས་ལ། བྱང་ཆུབ་སེམས་དཔའི་སྡེ་སྣོད་མ་ལུས་པ་ལ་ཐུགས་རང་དབང་དུ་གྱུར་པས། བྱང་སེམས་ཀྱི་སྤྱོད་པ་རླབས་པོ་ཆེ་ལྷུར་བཞེས་པ་ལ་བྱང་ཆུབ་སེམས་དཔའ་ཀུན་ཏུ་བཟང་པོ་ལྟར།
ཟབ་ཅིང་ཡངས་ལ་གཏིང་དཔག་དཀའ་བའི་སྤྱོད་པ་ཅན། འདུལ་བ་རྒྱ་མཚོའི་ཕ་རོལ་དུ་ཕྱིན་པས། སོ་སོ་ཐར་པའི་བརྟུལ་ཞུགས་མཆོག་གི་གཅེས་སྤྲས་ལ་ནི། དགྲ་བཅོམ་པ་ཉེ་བར་འཁོར་དང་། འཕགས་པ་རྟ་ཐུལ་ལྟར་བཅས་པ་དང་རང་བཞིན་གྱི་ཁ་ན་མ་ཐོ་བ་ཕྲ་མོའི་ཕྲ་མོས་ཀྱང་མ་གོས་པར་བཞུགས་པ་ཡོངས་སུ་རྫོགས་པའི་བསྟན་པ་རིན་པོ་ཆེའི་མངའ་བདག མཁས་གྲུབ་མཐའ་དག་གི་གཙུག་རྒྱན། རྡོ་རྗེ་འཆང་ཀུན་དགའ་བཟང་པོས་མཁན་པོ། ཟབ་པ་དང་རྒྱ་ཆེ་བའི་ལུང་རྟོགས་ཀྱི་ཡོན་ཏན་དུ་མའི་དཔལ་འབྱོར་མངའ་ཞིང་། བྱང་སེམས་ཀྱི་སྤྱོད་པ་མཆོག་ལ་གཅིག་ཏུ་གཞོལ་བ་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱིས་ལས་ཀྱི་སློབ་དཔོན་དང་གསང་སྟོན་གཉིས་ཀ་མཛད། མཁྱེན་བརྩེའི་མངའ་བདག་མཁན་ཆེན་ཁ་ཆར་པར་གྲགས་པས་དུས་བསྒོ་བ་མཛད།
མདོ་སྡེ་དང་། རྒྱུད་སྡེ་དང་རྒྱ་མཚོའི་ཕ་རོལ་ཏུ་ཕྱིན་ཏེ། མངོན་སྤྱོད་ལ་སོགས་པའི་ཕྲིན་ལས་བཞི་ལ་ཐོགས་པ་མི་མངའ་བ། ཆོས་རྗེ་གཞོན་ནུ་སེང་གེ་བ་སོགས་དགེ་འདུན་འདུས་པ་རྒྱ་མཚོའི་དབུས་ན་བསྙེན་པར་རྫོགས་པ་དགེ་སློང་གི་དངོས་པོ་བརྙེས་པར་མཛད་དོ། ། ནམ་ཞིག་བརྟན་མཁས་ཀྱི་ཡོན་ཏན་གཉིས་དང་ལྡན་པར་ཕེབས་པའི་ཚེ། ཐབས་དེས་གཞན་རྗེས་སུ་བཟུང་བའི་ཚུལ་ནི། སྟོད་མངའ་རིས་སྐོར་གསུམ། བར་དབུས་གཙང་རུ་བཞི། སྨད་མདོ་ཁམས་སྒང་གསུམ་ཞེས་གྲགས་པའི་ས་ཡི་ཁྱོན་མཐའ་དག་ནས་ལྷག་པའི་གདུལ་བྱ་སོ་སོས་བདག་ཉིད་ཆེན་པོ་འདི་ལ། སོ་ཐར་གྱི་བཀའ་དྲིན་ཐོབ་པའི་དགེ་སློང་།
དགེ་ཚུལ། དགེ་བསྙེན་ལ་སོགས་པའི་ཁྲིམས་ལྡན་ནི། ས་ཆེན་པོའི་རྡུལ་ལྟར་རབ་ཏུ་གྲངས་མང་བར་བཞུགས་པ་ཡིན་ནོ། ། གཉིས་པ། གཞན་ཕན་བྱང་སེམས་ཀྱི་ཚུལ་ཁྲིམས་ཇི་ལྟར་ནོས་པའི་ཚུལ་ནི། བྱང་ཆུབ་སེམས་དཔའི་སྡེ་སྣོད་མཐའ་དག་གི་བཅུད་ཀྱི་སྙིང་པོ། སྨོན་འཇུག་གི་སྡོམ་པ་ཡང་། མཁན་རིན་པོ་ཆེ་རྡོ་རྗེ་འཆང་ཀུན་དགའ་བཟང་པོ་ཉིད་ཀྱི་དྲུང་དུ། ཤིང་རྟའི་སྲོལ་ཆེན་གཉིས་ལས་འོངས་པའི་ཆོ་གའི་ཁྱད་པར་མི་འདྲ་བ་དབུ་སེམས་སུ་གྲགས་པ་གཉིས་ཆར་གསན་ནས། ཐབས་དེས་གཞན་རྗེས་སུ་བཟུང་བའི་ཚུལ་ཡང་།
གདུལ་བྱའི་ཚོགས་བརྒྱ་ཕྲག་མང་པོ་ལ་ཡང་དང་ཡང་དུ་གནང་བས་རིན་པོ་ཆེ་འདི་ལས་སེམས་ཀྱི་སྡོམ་པ་དང་བློ་སྦྱོང་གི་འཁྲིད་ལ་སོགས་པའི་བཀའ་དྲིན་ཐོབ་ནས། ཉམས་སུ་ལེན་པ་ཡང་གྲངས་ལས་འདས་པ་བཞུགས་པ་ཡིན་ནོ། ། གསུམ་པ་ཐབས་ཆེན་རིག་པ་འཛིན་པའི་ཚུལ་ཁྲིམས་ཇི་ལྟར་ནོས་པའི་ཚུལ་ནི། ཐོག་མར་མཁས་གྲུབ་ཆེན་པོ་ཀུན་དགའ་བཟང་པོའི་དྲུང་དུ། དཔལ་གསང་བ་འདུས་པ་དང་། བཅོམ་ལྡན་འདས་གཤིན་རྗེ་གཤེད་དམར་པོ་ལྷ་ལྔ་ལ་སོགས་དཀྱིལ་འཁོར་དུ། སྨིན་བྱེད་ཀྱི་དབང་བཞི་རྫོགས་པར་གསན་ཏེ། དེའི་གྲོལ་བྱེད་ཀྱི་ལམ་རིམ་པ་གཉིས། རྫོགས་རིམ་ཟབ་མོ་སྤྲོས་མེད་ཀྱི་འཁྲིད། ཉམས་འཁྲིད་དུ་གསན་ནས་མཁྱེན་རབ་ཀྱི་ཁང་བཟང་ཟབ་དོན་བསྐྱེད་རྫོགས་ཀྱི་མཚོན་རིས་མཆོག་ཏུ་བཀྲ་བའི་དག་སྣང་དང་མ་བྲལ་བར།
རྡོ་རྗེ་ཐེག་པའི་བརྟུལ་ཞུགས་མཆོག་ལ་དབང་འབྱོར་བར་བཞུགས་པ་ཡིན་ནོ། ། ཐབས་དེས་གདུལ་བྱ་གཞན་རྗེས་སུ་བཟུང་བའི་ཚུལ་ཡང་། སྐལ་ལྡན་གྱི་གདུལ་བྱ་གྲངས་མང་པོ་ལ། ཕ་རྒྱུད་གསང་བ་འདུས་པ། གཤིན་རྗེ་གཤེད་སྐོར། མ་རྒྱུད་འཁོར་ལོ་བདེ་མཆོག དགྱེས་པ་རྡོ་རྗེ་ལ་སོགས་པའི་སྨིན་བྱེད་དབང་གི་ཆུ་རྒྱུན་གྱིས་ཐ་མལ་སྣང་ཞེན་གྱི་འཁྲུལ་བའི་དྲི་མ་མཐའ་དག་བཀྲུས་ཏེ། ལམ་འབྲས། སྤྲོས་མེད། ནི་གུ་ཆོས་དྲུག་ལ་སོགས་པ།
ཟབ་རྒྱས་འཁྲིད་ཀྱི་དགའ་སྟོན་རྒྱ་ཆེན་པོ་སྩལ་ཏེ། གདུལ་བྱ་སོ་སོའི་བློ་གྲོས་ཀྱི་བུམ་བཟང་ཟབ་དོན་རྟོགས་པའི་བཅུད་ཀྱིས་ལེགས་པར་གང་བར་མཛད་པ་ཡིན་ནོ། ། དེས་ན་བདག་ཉིད་ཆེན་པོ་འདི་ནི། སྡོམ་པ་གསུམ་གྱི་ཕྱོགས་ལ། ཉེས་སྤྱོད་སྡོམ་པའི་ཚུལ་ཁྲིམས་ཀྱི་གོ་ཆ་བཙན་པོ་དང་སྐད་ཅིག་ཀྱང་མི་འབྲལ་བར་གནས་པས། ཉེས་ལྟུང་ཕྲ་མོའི་ཕྲ་མོ་ལས་རྒྱང་རིང་དུ་གྱུར་ཅིང་། བསམ་སྦྱོར་རྣམ་པར་དག་པའི་སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་མཚོན་ཆ་རྣོན་པོས། སྲིད་ཞི་གཉིས་ཀྱི་རྒུད་པ་མཐའ་དག་ལས་རྣམ་པར་རྒྱལ་བ་དང་། དགེ་བའི་ཆོས་མཐའ་དག་བསྡུད་པའི་ཚུལ་ཁྲིམས་དང་། ཐབས་ཆེན་རིག་པ་འཛིན་པའི་ཚུལ་ཁྲིམས་གཉིས་ཀྱིས་རྣམ་པར་གྲོལ་བར་མཆོག་གི་ཡོན་ཏན་རིན་པོ་ཆེའི་རྒྱལ་སྲིད་ལ་དབང་དུ་གྱུར་ཏེ།
ལྷག་པ་ཚུལ་ཁྲིམས་ཀྱི་བསླབ་པ་མཐར་ཕྱིན་པའི་སྒོ་ནས། བཙུན་པ་ལ་འགྲན་ཟླ་མེད་པར་བཞུགས་པ་ཡིན་ནོ། ། ཇི་སྐད་དུ། ངེས་འབྱུང་ཚུལ་ཁྲིམས་ཤེལ་གྱི་མཆོད་རྟེན་མཆོག ། གཞན་ཕན་ལྷུར་ལེན་བྱང་སེམས་མཚོན་གྱིས་མཛེས། ། ཐབས་ཆེན་རིག་འཛིན་རྒྱན་གྱིས་རབ་ཏུ་བརྗིད། ། སྐལ་བཟང་དང་ལྡན་ལྷ་མིའི་སྟི་སྟངས་གནས། ། གང་གི་དད་བརྩོན་ཚ་ཟེར་རྒྱས་པ་ཡིས། ། མཁས་གྲུབ་མཁན་སློབ་གངས་རི་ཞུ་བ་ལས། ། རྙོག་བྲལ་ཚུལ་ཁྲིམས་ཆུ་ཀླུང་འབུམ་ཕྲག་གིས། །
མཁྱེན་རབ་མ་དྲོས་རྒྱ་མཚོ་གང་བར་གྱུར། ། ཆུ་གཏེར་དེ་ལས་སླར་ཡང་ཆུ་ཆེན་བཞི། ། གྲངས་མེད་མཚམས་ལས་རྒལ་བ་གདུལ་བྱ་ཡི། ། ཞིང་གིས་དཔལ་དུ་བབས་པས་རྣམ་གྲོལ་གྱི། ། འབྲས་བུ་མཐའ་དག་རྒྱས་པའི་དགེ་ལེགས་བསྒྲུབས། ། གསུམ་པ་ཡོངས་འཛིན་བསྟེན་ནས་སྦྱངས་པ་མཛད་ཚུལ་ལ། དུལ་བ་ལྷུར་ལེན་པ་ནང་གི་གཞུང་ལུགས་ལ་སྦྱངས་པའི་ཚུལ། མཁས་པ་ལྷུར་ལེན་པ་ཕྱིའི་གཞུང་ལུགས་ལ་སྦྱངས་པའི་ཚུལ། དེ་དག་གི་དོན་ཐུགས་ཉམས་སུ་བཞེས་པའི་ཚུལ་ལོ། ། དང་པོ་ལ།
རྒྱ་ཆེན་ཕ་རོལ་ཏུ་ཕྱིན་པ་ལ་སྦྱངས་པའི་ཚུལ་དང་། ཟབ་དོན་སྔགས་ལ་སྦྱངས་པའི་ཚུལ་ལོ། ། དང་པོ་ལ། འཆད་བྱེད་དགོངས་འགྲེལ་ལ་སྦྱངས་པའི་ཚུལ་དང་། བཤད་བྱ་བཀའ་ལ་སྦྱངས་པའི་ཚུལ་ལོ། ། དང་པོ་ལ། གང་ལ་ཇི་ལྟར་གསན་པའི་ཚུལ་དང་། མཁྱེན་ནས་བསྟན་པ་གསལ་ཕྱིར་གྲགས་པ་སྤེལ་ཚུལ་ལོ། ། དང་པོ་ནི། གང་ལ་ཐོས་བསམ་བྱ་བའི་ཡུལ་དེ་དག་ཀྱང་།
རྒྱ་ཆེན་སྤྱོད་པའི་ཕྱོགས་དང་། མཐའ་བྲལ་ལྟ་བའི་ཕྱོགས་གཉིས་སུ་འདུས་པ་ལས། ཅི་རིགས་པར་གསན་པའི་གོ་རིམ་དང་སྦྱར་ནས་འཆད་དོ། ། དེ་ཡང་སྐུ་ན་ཕྲ་མོའི་དུས་སུ། ལུང་རྟོགས་དུ་མས་བརྒྱན་པ། སྟག་ཚང་པ་སངས་རྒྱས་དཔལ་པ། མངོན་པར་རྟོགས་པའི་རྒྱན་འགྲེལ་པ་དང་བཅས་པ་ཞིབ་ཏུ་གསན་པས་འདི་ཡི་རྣམ་སྤྱོད་ཀྱི་མཐུ་ཐོགས་པ་མེད་པའི་རྩལ་གྱིས། ཚིག་དོན་རྣམས་མྱུར་དུ་ཀུན་ཆུབ་པར་གྱུར་ཏོ། ། དེ་ནས་རྒྱལ་བའི་དབང་པོ་མ་ཕམ་པ་དང་། འཕགས་པ་ངག་གི་དབང་ཕྱུག་ཆོས་ཀྱི་འགྲོ་བ་མཛད་པའི་ཚུལ་གྱིས་བྱིན་གྱིས་བརླབས་པས།
མཁས་གྲུབ་མ་ལུས་པའི་བྱུང་ཁུངས། དཔལ་རྡོ་རྗེ་གདན་གཉིས་པ་གསང་ཕུ་ནེའུ་ཐོག་གི་ཆོས་གྲྭ་ཆེན་པོར་ཕྱག་ཕེབས་ཏེ། དྲི་མེད་ལུང་རིགས་ཀྱི་བང་མཛོད། ཤངས་སྟོན་མཁས་པ་རིན་ཆེན་གྲུབ་ལ། དགུང་ལོ་བཅུ་གསུམ་ཙམ་བཞེས་པའི་དུས་སུ། བཀའ་བཞི་ཡོངས་སུ་རྫོགས་པ་གསན་ཅིང་། དགུང་ལོ་བཅུ་བདུན་བཅོ་བརྒྱད་ཀྱི་དུས་སུ། བཀའ་བཅུ་ཡོངས་སུ་རྫོགས་པ་གསན་ནས། གྲྭ་སྐོར་ཡང་མཐར་ཕྱིན་པར་མཛད་དོ། ། དེའི་ཚེ་བདག་ཉིད་ཆེན་པོ་འདི་ལང་འཚོའི་དཀྱིལ་འཁོར་རབ་ཏུ་གཞོན་ན་ཡང་།
མཁྱེན་རབ་ཚ་ཟེར་ལྷག་པར་རྒྱས་པའི་སྒོ་ནས། རྣམ་དག་རིག་པའི་ཚ་ཟེར་གཞན་གྱིས་བཟོད་པར་མི་ནུས་པའི་སྤོབས་པ་མངའ་བས། འདི་ཡི་རིག་པའི་མེ་ལྕེ་རྣོན་པོས། ལྟ་གྲུབ་ངན་པའི་ཚང་ཚིང་མཐའ་དག་བསྲེགས་ནས། རྒོལ་བ་མི་སྨྲ་བའི་བརྟུལ་ཞུགས་འཛིན་དུ་འཇུག་པའི་ཚུལ་དེས་མཁས་པ་རྣམས་ཡིད་ཕྲོགས་ཏེ། བདག་ཉིད་ཆེན་པོ་གང་དུ་རྩོད་པའི་གྲྭ་དེར་ཐམས་ཅད་འདུས་ནས། ཨེ་མ་ཧོ། འདི་འདྲ་བའི་མཁས་པ་སུ་ཞིག་གོ་ཟེར་བ་སོགས། ངོ་མཚར་གྱི་བསྔགས་པ་ཕན་ཚུན་གཅིག་ལ་གཅིག་གླེང་ཞིང་སྒྲོག་པ་དང་། འདི་ཡིས་མཁྱེན་རབ་ཀྱི་ནམ་མཁའ་ལས་འོངས་པའི་རིག་པའི་གནམ་ལྕགས་དེ་དག་མཁས་པ་རྣམས་ཀྱི་གཅེས་སྤྲས་སུ་འཆང་ཞིང་།
དུས་དེ་ཉིད་ནས་ཕྱོགས་ལས་རྣམ་པར་རྒྱལ་བའི་རྩོད་པ་རྣམ་པར་དག་པས་རྒྱལ་བའི་བསྟན་པ་ཆེས་ཆེར་གསལ་བར་མཛད་པ་ཡིན་ནོ། ། སྐབས་དེར་རྒྱལ་བ་ཤཱཀྱ་སེང་གེའི་བསྟན་པའི་ཁང་བཟང་གང་གི་བཤད་སྒྲུབ་ཀྱི་རྒྱལ་མཚན། མངོན་པར་མཐོ་བས་མཛེས་པར་བྱེད་པའི་མཁས་གྲུབ་ཆེན་པོ་ཤར་རྒྱལ་མོ་རོང་པ་དེའི་མཁྱེན་བརྩེའི་སྤྱན་ཟུར་གྱིས་ཉེ་བར་འཚོ་ཞིང་བསྐྱངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་དགོངས་འགྲེལ་དང་བཅས་པ་མང་པོ་ཞིག་གི་བཀའ་བབས་བརྙེས་ནས། དགོངས་དོན་ཡིད་བཞིན་ནོར་བུའི་དཔལ་ལ་དབང་འབྱོར་མཛད་པ་ཡིན་ནོ། ། དེ་ནས་ཟབ་ཡངས་ཤེས་བྱའི་ནམ་མཁའ་ལ། མཐའ་ཡས་ཡོན་ཏན་གྱི་རྒྱུ་སྐར་བྱེ་བས་བཀྲ་བའི་དཔལ་མངའ་བ། ཆོས་ཀྱི་རྗེ་རོང་ཆུང་ཤེས་རབ་དཔལ་བའི་དྲུང་དུའང་། རྗེ་བཙུན་བྱམས་པའི་ཆོས་ལྔ་དང་། མངོན་པ་སོགས་མང་པོ་ཞིག་གསན་ཞིང་མཁྱེན་པར་མཛད་དོ། །
གཞན་ཡང་མཁས་གྲུབ་དགེ་བའི་མཚན་ཅན་ལ། དངོས་སྟོབས་རིག་པའི་གཞུང་ལ་སོགས་པ་མང་པོ་དང་། ཡོན་ཏན་རོལ་མཚོའི་དབུས་ན་གྲུབ་པ་གསེར་རིས་སྐོར་བ་ཆོས་ཀྱི་རྗེ་དོན་ཡོད་དཔལ་བ་ལ། མངོན་པ་དང་འབྲེལ་བའི་ཕར་ཕྱིན་གྱི་བཀའ་གནས་ཕྲན་ཚེགས་ཀྱང་གསན་ནོ། ། གཞུང་ལུགས་རྒྱ་མཚོའི་དབུས་ནས་རླབས་ཆེན་སྤྱོད་པའི་གདེངས་ཀས་བརྗིད་པ། རྒྱལ་བའི་སྲས་ཀྱི་ཐུ་བོ། བདག་པས་གཞན་གཅེས་པར་འཛིན་པའི་བྱང་ཆུབ་ཀྱི་སེམས་རིན་པོ་ཆེས་འགྲོ་བ་མ་ལུས་པ་བདག་ཏུ་མཛད་ནས། ཕན་བདེ་མཆོག་ལ་འགོད་པར་མཛད་པའི་བདག་ཉིད་སེམས་དཔའ་ཆེན་པོ་གཞོན་ནུ་རྒྱལ་མཆོག་པའི་དྲུང་དུ། རྒྱལ་བའི་ཡུམ་སྟོང་ཕྲག་ཉི་ཤུ་ལྔ་པ་ལ་སོགས་པའི་གསུང་རབ་རྒྱ་ཆེ་བ་གསན་ཞིང་ཐུགས་སུ་ཆུད་པར་མཛད་དོ། ། དེའི་དུས་སྐུ་ན་ཕྲ་ཡང་མཁས་གྲགས་ཆེ་བས།
ཆོས་གྲྭ་བྱམས་ཆེན་གྱི་མཁན་སློབ་སོགས། བཀའ་ནན་ཆེ་བ་དང་། སྐུ་ཉེ་རྣམས་ཀྱི་བློ་བྲིད་པའི་ངོར། དགེ་རྒྱས་གྲྭ་ཚང་གི་སློབ་དཔོན་དུ་བསྐོ་བཞག་ཙམ་ཡང་ཞལ་གྱིས་བཞེས་སོ། ། དེ་ནས་རྒྱ་ཆེན་ཐོས་པས་མི་ངོམ་པའི་བྱང་སེམས་ཀྱི་སྤྱོད་པ་སྤྱད་པའི་སླད་དུ། མཁྱེནཾ་རབཾ་ཀྱི་ནམ་མཁའ་ཕ་མཐའ་ཡངས་པའི་ཁྱོན་ལ། ལུང་རྟོགས་ཉི་ཟླ་ཟུང་གིས་བགྲོད་པ་ཐོགས་པ་མེད་པས། ཐུབ་བསྟན་གླིང་བཞི་གསལ་བར་མཛད་པའི་དབངཾ་ཕྱུགཾ་ཅེས། རབ་སྙན་གྲགས་པའི་བ་དན་དཀར་པོ་སྐལ་བཟང་རྣ་བའི་དཔལ་དུ་གཡོ་བས་མཁས་པ་ཆེན་པོ་དེའི་ཕྲིན་ལས་ཀྱི་དྲི་བསུང་ཞིམ་པོས། བདག་ཉིད་ཆེན་པོ་འདིའི་ཐུགས་ཡིད་འཕྲོགས་ཏེ།
མཁས་པ་དེའི་ཆོས་ཀྱི་མདུན་སར་ཕེབས་ནས། སྔར་གསན་པ་དང་། མ་གསན་པའི་གཞུང་ལུགས་ཕྲ་རགས་བསམ་གྱིས་མི་ཁྱབ་པ་ཞིག་གསན་ཏེ། དགུང་ལོ་བཅུ་གསུམ་གྱི་བར་དུ་བཞུགས་ནས། ཚིག་དང་དོན་གྱི་ཆ་ལ་འཁྲུལ་པའི་སྒྲོ་སྐུར་མེད་པར་མཐར་ཕྱིན་པར་མཛད་དོ། ། སླར་ཡང་བསྟན་པ་འབའ་ཞིག་ལ་དགོངས་པའི་ལྷག་བསམ་ཅན་འདིས། འདུལ་འཛི་རྒྱུ་སྐར་གྱི་དབུས་ན་ཉེས་ལྟུང་ཕྲ་མོའི་ནག་ནོག་མི་མངའ་ཞིང་། ལེགས་བཤད་འོད་དཀར་འཕྲོ་བས་ཐུབ་བསྟན་ཀུ་མུད་ཀྱི་ཚལ་མཛེས་པར་མཛད་པ་དམར་སྟོན་རྒྱ་མཚོ་རིན་ཆེན་པའི་དྲུང་དུ། འདུལ་མཛོད་ལུང་སྡེ་བཞི་དང་བཅས་པ་ཡོངས་སུ་རྫོགས་པར་གསན་ཞིང་། དེ་ཡང་རྗེ་མཁྱེན་རབ་དབང་ཕྱུག་གི་དྲུང་དུ།
འདུལ་བ་ཚར་བཅུ་གཉིས་གསན་པ་ལས་རྟོགས་པ་འཕེལ་རྒྱུ་ཆེར་མི་འདུག་ནའང་། དིང་སང་གི་དུས་སུ་དམར་སྟོན་པ་འདུལ་བའི་བདག་པོར་གྲགས་འདུག་པས། བསྟན་པའི་རྩ་བ་འདུལ་བ་འདི་ལ་གཞན་ཕན་ཕྲིན་ལས་རྒྱ་ཆེན་པོ་ཡོངས་ལ་རེ་ཕྱིན་པ་ཡིན་གསུང་ངོ་། ། གཉིས་པ་བསྟན་པ་གསལ་ཕྱིར་སྙན་གྲགས་སྤེལ་བའི་ཚུལ་ལ། མཁས་པས་བསྔགས་པའི་གྲྭ་སྐོར་ཇི་ལྟར་མཛད་པའི་ཚུལ་དང་། དེ་ལྟར་མཛད་པའི་དགོས་པ་བཤད་པའོ། ། དང་པོ་ནི། ཐོག་མར་ཕར་ཚད་འདུལ་མཛོད་བཞིའི་ཚིག་དོན་ལེགས་པར་དགོངས་ནས། དགུང་ལོ་བཅུ་བཞི་པ་ལ། དཔལ་མངོན་དགའི་ཆོས་གྲྭ་མཁས་མང་འདུས་པའི་དབུས་སུ།
རབ་བརྗིད་མཁྱེན་རབ་ཀྱི་གངས་རི་ལས། ལེགས་པར་བཤད་པའི་ཆུ་ཀླུང་ཅི་ཡང་ཕབ་པས། དེའི་མཁས་པ་བློ་གྲོས་ཡངས་པར་རློམ་པའི་བགྲེས་པོ་རྣམས་ཀྱང་། ཁེངས་པའི་ཁུར་བོར་ཏེ། འདི་ཡི་མཁྱེན་རབ་ཀྱི་མཐུ་ལ་ཆེས་ངོ་མཚར་དུ་གྱུར་ཅིང་། མཚན་ཡང་ཀྱོག་པོ་བཀའ་བཞི་པར་གྲགས་ཏེ། དུས་དེ་ཉིད་ནས་བསྟན་པ་རིན་པོ་ཆེ་ལ་ཕན་པ་རྒྱ་ཆེན་པོ་མཛད་པ་ཡིན་ནོ། ། དེ་ནས་སླར་ཡང་གསང་ཕུར་ཕྱག་ཕེབས་ཏེ། དགུང་ལོ་བཅོ་བརྒྱད་པའི་དུས་སུ། གཞུང་ལུགས་ཆེན་པོ་པོ་ཏི་བཅུ་སྐོར་གྱི་ཚིག་དོན་མཐའ་དག་ཀུན་ཆུབ་པར་མཛད་ནས་རྩེ་ཐང་དང་།
གཉལ་ལ་སོགས་པའི་དབུས་ཕྱོགས་སུ་གྲ་ས་ཕལ་ཆེ་བའི་མཁས་མང་འདུས་པའི་གྲྭར་ལེགས་པར་བཤད་པའི་ཆོས་ཀྱི་དགའ་སྟོན་རྒྱ་ཆེར་མཛད་པས། མཁས་པ་ཐམས་ཅད་ཀྱི་ཡིད་ཕྲོགས་ཏེ། ཆེས་ཆེར་བསྔགས་ཤིང་། གསང་ཕུའི་ཆོས་ལུང་སྤྱི་ཁང་དུ་བཞུགས་པ་གནང་བས། མཚན་ཡང་ཆོས་ལུང་བཀའ་བཅུ་པར་གྲགས་ཤིང་། ཐུབ་བསྟན་རིན་པོ་ཆེའི་ཞབས་ཏོག་ཏུ་ཆེ་བ་མཛད་དོ། ། དེ་ནས་དགུང་ལོ་བཅུ་དགུ་པ་ལ། རྗེ་མཁྱེན་རབ་དབང་ཕྱུག་པའི་གྲྭ་སར་ཕྱག་ཕེབས་ཏེ། ལོ་བཅུའི་བར་དུ་གསུང་རབ་རྒྱ་ཆེ་བ་ལ་གསན་སྦྱོང་མཐར་ཕྱིན་པར་མཛད་དོ། ། དགུང་ལོ་ཉི་ཤུ་རྩ་བརྒྱད་པ་ལ།
རྒྱ་བོད་ན་གཞུང་ལུགས་ཆེན་པོར་གྲགས་པ་པོ་ཏི་བཞི་བཅུ་རྩ་ལྔས་གཙོ་བྱས་པའི་གཞུང་ལུགས་རབ་འབྱམས་ཀྱི་ཚིག་དང་དོན་གྱི་ཆ་ཕྲ་མོ་ཙམ་ལ་ཡང་། རྒྱ་བོད་ཀྱི་འགྲེལ་པ་འགྲེལ་བཤད་དང་བཅས་པའི་འགྲེལ་ཚུལ་དང་། འཆད་ཚུལ་མི་འདྲ་བའི་ཁྱད་པར་ཡོད་པ་རྣམས་སོ་སོར་ཕྱེ་སྟེ། འདི་དང་འདིའོ་ཞེས་འཆད་པ་ལ་འཇིགས་པ་དང་བྲལ་བའི་སྤོབས་པའི་དཔལ་ཐོབ་ནས། ཐོག་མར་གདན་ས་ཆེན་པོ་དཔལ་ལྡན་ས་སྐྱར། དར་གདུགས་ཀྱི་བསུ་བ་དང་བཅས་ཏེ་ཕྱག་ཕེབས་པ་ནས། མཁས་མང་འབུམ་ཕྲག་འཚོགས་པའི་དབུས་སུ། ལེགས་པར་བཤད་པའི་གསུང་རབ་མཐའ་དག་ལ། ཚིག་དོན་འཁྲུལ་པ་མེད་པའི་དགའ་སྟོན་རྒྱ་ཆེན་མཛད་པས། མཁས་པ་དེ་དག་གི་ང་རྒྱལ་དང་ཁེངས་པའི་དྲི་མ་ཐམས་ཅད་སྦྱངས་ནས།
ངོ་མཚར་དང་ཡ་མཚན་གྱི་དགའ་སྤྲོ་ཅི་ཡང་རྒྱས་པར་མཛད་དེ། དཔལ་མཁས་པའི་དབང་པོ་བྱམས་ཆེན་རབ་འབྱམས་པ་ཞེས་སྙན་པའི་གྲགས་པས་ཕྱོགས་ཀུན་ཁྱབ་པར་གྱུར་ཏོ། ། དེའི་ཚེ་ཕན་བདེའི་འབྱུང་གནས་རྒྱལ་བའི་ལུང་རྟོགས་ཀྱི་བསྟན་པ་རིན་པོ་ཆེ་སྟོབས་ཀྱིས་འཛིན་པ་ལ་འགྲན་པའི་ཟླ་མ་མཆིས་པ། ཆོས་ཀྱི་རྒྱལ་པོ་དཀོན་མཆོག་ལེགས་པའི་ཆོས་གྲྭ་ཆེན་པོ་དཔལ་ངམ་རིངས་སུའང་། གྲྭ་སྐོར་ལ་ཕྱག་ཕེབས་པར་འདུག་གོ ། ཞེས་ས་སྐྱོང་དེས་གསན་ནས། རང་གི་བཀའ་སྤྱི་བོས་ལེན་པའི་སའི་གཞི་ལ་ཕོ་ཉ་བཀྲམ་སྟེ། རྒྱ་ཆེན་པོའི་གཞུང་ལུགས་ལ་གོམས་འདྲིས་ཡོད་པ་དང་། སྟོན་པ་དང་རྩོད་པ་བཟང་བར་གྲགས་པ་ཐམས་ཅད་བསྡུས་ནས། བདག་ཉིད་ཆེན་པོ་འདི་ལ།
བརྩད་ཅིང་དྲི་བ་ལ་སོགས་པའི་སྟ་གོན་གྱི་ཐུགས་རྩོལ་ཆེན་པོ་མཛད་དོ། ། དེ་ནས་མཚུངས་མེད་སྨྲ་བའི་ཟླ་བ་འདིས། མཁས་མང་རྒྱུ་སྐར་ཚོགས་པའི་གྲྭ་ས་དཔལ་ངམ་རིངས་ཀྱི་ཆོས་སྡེ་ཆེན་པོར་ཕྱག་ཕེབས་ཏེ། གཞུང་ལུག་ཆེན་པོ་དེ་དག་ལ། རང་ལུགས་དང་། གཞན་ལུགས་རྣམ་པར་ཕྱེ་བའི་བཤད་པ་དང་། དགག་སྒྲུབ་ཀྱི་འོད་དཀར་གྲངས་མེད་པ་སྤྲོས་པས། མཁས་མང་འདུས་པའི་སྐར་ཚོགས་དེ་དག་གི་རློམ་དྲེགས་འོད་ཀྱི་སྣང་བ་མི་མངོན་པར་བྱས་ནས། འགྲན་ཟླ་མེད་པར་དད་པ་དང་ཡ་མཚན་གྱི་བསམ་གཏན་བསྒོམ་པ་ལ་སྦྱར་ཏེ། དུས་དེ་ཉིད་ནས་མཁས་པ་མཁས་པ་ཞེས་བྱ་བའི་གྲངས་སུ་བགྲང་བ་ལ།
འགྲན་ཟླ་མེད་པར་བྱང་ཕྱོགས་གངས་རིས་སྐོར་བའི་རྒྱུད་འདིར། བཀའ་རབ་འབྱམས་པ་བསྟན་པའི་ཉི་མ་ཕྱོགས་ཐམས་ཅད་ལས་རྣམ་པར་རྒྱལ་བ་ཞེས། རབ་སྙན་གྲགས་པའི་སྤྲིན་གྱི་རྔ་སྒྲས་ཚངས་པའི་འཇིག་རྟེན་ལས་ཀྱང་འདས་པར་བཞུགས་པ་ཡིན་ནོ། ། ཇི་སྐད་དུ། འདི་ཡི་མཁྱེན་པའི་ཏིང་མཐའ་ཚོལ་འདོད་པ། ། དེ་ཡིས་རང་གི་ངང་ཚུལ་གསལ་བར་བྱས། ། ནམ་མཁའི་ཕ་མཐའ་མཐོང་བར་འདོད་པ་ཡི། ། བུང་བས་གཤོག་སྟོབས་བསྐྱེད་པ་ཇི་བཞིན་ནོ། ། གཉིས་པ་སྙན་གྲགས་སྤེལ་བའི་དགོས་པ་ནི། སྤྱིར་རློམ་དྲེགས་ཀྱི་ང་རྒྱལ་དང་།
རྙེད་གྲགས་ལ་སྲེད་པའི་ཆོས་བརྒྱད་ཀྱི་བསམ་པས་ཀུན་ནས་བསླང་བའི་གྲྭ་སྐོར་ནི་མཁས་པ་རྣམས་ཀྱིས་རྒྱང་རིང་དུ་སྤང་དགོས་ལ། བདག་ཉིད་ཆེན་པོ་འདི་ཡིས། གྲྭ་ས་ཆེན་པོ་རྣམས་སུ་གྲྭ་སྐོར་མཛད་པའི་དགོས་པ་ནི། གྲྭ་ས་དེ་དང་དེར་བཞུགས་པའི་མཁས་པ་རྣམས་ལ་མ་རྟོགས་ལོག་རྟོག་ཐེ་ཚོམ་གྱི་དྲི་མ་བསལ་ཏེ། གསུང་རབ་མཐའ་དག་ལ་བློ་གྲོས་ཐོགས་མེད་དུ་རྒྱས་པའི་ཆེད་དང་། སྐལ་ལྡན་གྱི་གདུལ་བྱ་གྲངས་མེད་པ་འཁོར་དུ་བསྡུས་ནས། ཁྱད་པར་གྱི་ཆོས་ལྔ་དང་ལྡན་པའི་སྒོ་ནས། རྒྱལ་བའི་བསྟན་པ་ཆེས་ཆེར་གསལ་བར་མཛད་པའི་ཆེད་ཁོ་ནར་གྲྭ་སྐོར་མཛད་པ་ཡིན་ནོ། ། ཁྱད་པར་ལྔ་ནི། ཇི་ལྟ་བ་དང་།
ཇི་སྙེད་པ་གསལ་བར་གཟིགས་པའི་བློ་གྲོས་བཟང་པོ། དཀའ་སྤྱད་ལོག་སྒྲུབ་ལ་སྐྱོ་བ་མེད་པའི་སྙིང་སྟོབས། སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བའི་སྙིང་རྗེ། ཤེས་བྱ་ཐམས་ཅད་ལ་མཁས་ཤིང་མཁས་པ་ལྟར་གྱི་སྙན་པའི་གྲགས་པས་ཀུན་ལ་ཁྱབ་པ། གདུལ་བྱ་གང་ལ་ཐབས་གང་གིས་ཇི་ལྟར་འཆད་པའི་ཆོ་ག་བཟང་པོ་ཤེས་པ་དག་ཡིན་ཏེ། དེ་སྐད་དུ། རྗེ་བཙུན་གྱི་ཞལ་སྔ་ནས། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། སྙན་པ་རབ་གྲགས་ཆོ་ག་བཟང་ཤེས་ལྡན་པ་ཡི། ། བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། །
བཤད་པས་སྐྱེ་བོའི་ནང་ན་ཉི་མ་བཞིན་དུ་བལྟམས། ། ཞེས་པ་ལྟར་རོ། ། གཉིས་པ་བཤད་བྱ་བཀའ་གསན་པའི་ཚུལ་ནི། འཁོར་ལོ་དང་པོ་ལུང་སྡེ་བཞི་དང་། བར་པ་ཤེར་ཕྱོགས་ཀྱི་མདོ་ནི་སྔར་གསན་པ་ལྟར་ཡིན་ཞིང་། གཞན་ཡང་བདེ་བར་གཤེགས་པའི་བཀའ་འགྱུར་རོ་ཅོག་གིས། སྐལ་བཟང་རྣམས་ལ་ཆོས་ཀྱི་དགའ་སྟོན་རླབས་པོ་ཆེ་སྐྱེ་བར་བྱའོ་དགོངས་ཏེ། རྒྱ་ཆེན་ལུང་གི་ཆུ་གཏེར་ཉམས་རྟོགས་ཡིད་བཞིན་ནོར་བུས་གང་བའི། རྣལ་འབྱོར་གྱི་དབང་ཕྱུག་ཆེན་པོ་ཆོས་རྗེ་བཀའ་འགྱུར་བ་སྤྱན་དྲངས་ཏེ། ཡོངས་སུ་རྫོགས་པ་གསན་ནས།
ལེགས་པར་དགོངས་ཤིང་ཐུགས་སུ་ཆུད་པར་མཛད་དོ། ། ཇི་སྐད་དུ། གང་ཡང་ཁྱོད་ཀྱི་མཁྱེན་རབ་འདབ་བརྒྱའི་ཚལ། ། མཁས་མང་ཉི་མའི་ཟེར་གྱིས་ཕྱེ་བ་ལས། ། ཟབ་དོན་སྦྲང་རྩིའི་བཅུད་ཀྱིས་ཡོངས་སུ་གང་། ། ལེགས་བཤད་དྲི་བསུང་འཛུམ་མདངས་ཅི་ཡང་གཡོ། ། ཆུ་ལ་གནས་པའི་འོ་མ་ངང་པས་འབྱེད། ། པད་ཚལ་སྦྲང་རྩིའི་བཅུད་ནི་བུང་བས་མྱང་། ། རབ་བརྗིད་ཉི་ཟླའི་དཔལ་ནི་ནམ་མཁས་འཛིན། ། བདེན་གཉིས་ཟབ་མོའི་བཅུད་ནི་ཁྱོད་ཀྱིས་འཐུངས། །
མི་ཤེས་སྒྲིབ་པའི་རྙོག་པ་དང་བྲལ་བའི། ། གང་གི་མཁྱེན་རབ་ཆུ་གཏེར་ཡངས་པ་ལ། ། ལེགས་བཤད་དགོངས་དོན་གཟུགས་བརྙན་མ་ལུས་པ། ། མ་ནོར་ཇི་བཞིན་གསལ་བར་འཕོས་པར་གྱུར། ། དེ་ལྟར་ལུང་རིགས་ཆུ་འཛིན་འཁྲིགས་པ་ལས། ། ལེགས་བཤད་རྣམ་སྤྱོད་ཀློག་འཕྲེང་གཡོ་བ་ཅན། ། རབ་སྙན་གྲགས་པའི་འབྲུག་སྒྲ་ཟབ་མོ་ནི། ། ངང་གིས་གཡོ་བ་ཤེས་བྱའི་གནས་ཚུལ་ཡིན། ། གཉིས་པ་ཟབ་པ་སྔགས་ཀྱི་ཐེག་པ་ལ་སྦྱང་ཚུལ་ལ། གང་ལ་ཇི་ལྟར་གསན་པའི་ཚུལ་དང་།
མཁྱེན་ནས་གཞན་ལ་བཤད་པའི་ཚུལ་ལོ། ། དང་པོ་ནི། རྒྱུད་བཞི་ཡོངས་སུ་རྫོགས་པའི་ལུང་དང་། རྒྱུད་འགའ་ཟུང་གི་བཤད་པ་དང་བཅས་པ། རྒྱུད་སྡེ་མཐའ་དག་གི་མངའ་བདག་སེམས་དཔའ་ཆེན་པོ་དཀོན་མཆོག་རྒྱལ་མཚན་པའི་དྲུང་དུ་གསན་ཅིང་། འཆད་བྱེད་དགོངས་འགྲེལ་ལ། རྒྱུད་སྡེའི་རིམ་པ་དང་། སྨིན་གྲོལ་གྱི་རིམ་པ་ལ་སོགས་པ་མང་དུ་ཡོད་ཀྱང་། ཅི་རིགས་པར་གསན་པའི་རིམ་པ་དང་སྦྱར་ནས་འཆད་དོ། ། དེ་ཡང་བདག་ཉིད་ཆེན་པོ་འདི།
སྐུ་སྐྱེ་བ་དཔག་ཏུ་མེད་པ་ནས་ཆོས་ལ་གོམས་ཤིང་། ཁྱད་པར་སྐུ་སྐྱེ་བ་སྔ་མ་འདི། སྤྱིར་གསང་བསྔགས་དང་། བྱེ་བྲག་འཁོར་ལོ་བདེ་མཆོག་ལ་མཁས་པའི་མདོ་སྔགས་ཡོངས་སུ་རྫོགས་པའི་པཎ་ཆེན་མཁས་པ་ཞིག་ཡིན་ཀྱང་། མཁས་པའི་ང་རྒྱལ་གྱིས་ཅུང་ཟད་དྲེགས་པས་སྐུ་ཚེ་འདི་ལ། བདེ་མཆོག་ལས་ཕྲིན་ལས་ཆེན་པོ་མ་བྱུང་པ་ཡིན་ཞེས། ལྷག་པའི་ལྷས་རྗེས་སུ་བཟུང་བའི་རྣལ་འབྱོར་གྱི་དབང་ཕྱུག་དག་གིས་བརྟག་པ་མཛད་པ་ལ་ཤར་རོ། ། དེས་ན་སྐུ་ན་ཕྲ་མོའི་དུས་སུ་བག་ཆགས་ཀྱི་དབང་གིས་གསང་སྔགས་ཕྱོགས་མང་པོ་ཞིག་གསན་པར་ངེས་ཀྱང་། དེའི་དུས་ཀྱི་གསན་ཡིག་མི་སྣང་བས། འདིར་མ་སྤྲོས་སོ། །
ཕྱིས་ཀྱི་གསན་ཡིག་དང་སྒོ་བསྟུན་ནས་རགས་རིམ་ཙམ་བརྗོད་ན། རྗེ་བཙུན་ཀུན་དགའ་བཟང་པོའི་དྲུང་དུ་སྔར་བཤད་པ་ལྟར། ཕ་རྒྱུད་ཀྱི་སྐོར་མང་རབ་གསན་ཤིང་། རྒྱལ་བ་དེའི་རྒྱལ་ཚབ་ཆེན་པོ་དཀོན་མཆོག་རྒྱལ་མཚན་པའི་དྲུང་དུ། རྩ་རྒྱུད་གསང་བ་འདུས་པ། འགྲེལ་ཆེན་སྒྲོན་གསལ། མཐའ་དྲུག་རབ་གསལ་དང་སྦྱར་བའི་བཤད་པ། སྒྲུབ་ཐབས་མདོ་བཅས། མདེ་བསྲེ། རྣམ་བཞག་རིམ་པ་གསུམ་དང་སྦྱར་བའི་བསྐྱེད་རིམ་གྱི་བཤད་པ།
ཟུང་འཇུག་གསལ་བ། དཀྱིལ་ཆོག་ཉི་ཤུ་པ་དང་སྦྱར་བའི་དཀྱིལ་ཆོག་གི་བཤད་པ། རྫོགས་རིམ་རིམ་ལྔ་མན་ངག་ཞལ་ཤེས་དང་བཅས་པ། དེའི་རྒྱབ་ཆོས་སྤྱོད་བསྡུས་སྒྲོན་མེའི་བཤད་པ། ཐམས་ཅད་ལ་ཐུན་མོང་དུ་ཉེ་བར་མཁོ་བ། འགོས་ཀྱི་སྟོང་ཐུན་ཆེན་མོ་རྣམས་གསན་ཞིང་། ཡང་གཤིན་རྗེ་གཤེད་སྐོར་གྱི་བསྐྱེད་རྫོགས་ཀྱི་བཤད་པ། ཀྱཻ་རྡོ་རྗེ་ལུགས་བཞི་རྒྱུད་དང་བཅས་པ། བདེ་མཆོག་ལོ་ནག་དྲིལ་གསུམ་རྩ་རྒྱུད་དང་བཅས་པ། ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་དུ་སྣང་བ་གསུམ་གྱི་ཁྲིད།
མདོ་སྔགས་མཚམས་སྦྱོར་བར་བྱེད་པ་ཐེག་པ་ཆེན་པོའི་སེམས་བསྐྱེད། དམ་ཚིག་མ་ཐོབ་པ་ཐོབ་པར་བྱེད་པ་ཀྱཻ་རྡོར་ཡབ་ཀྱི་དབང་བཀའ་དང་ཡུམ་གྱི་དབང་བཀའ། དམ་ཚིག་ལ་གཅེས་སྤྲས་སུ་བྱེད་པའི་ཐབས་རྩ་ལྟུང་བཅུ་བཞི་པའི་བཤད་པ། དབང་དུས་སུ་ཐོབ་པའི་ལྟ་བ་གོང་འཕེལ་དུ་བྱེད་པ་འཁོར་འདས་དབྱེར་མེད། སྣང་བ་ལྷར་འཆར་བའི་ཐབས་བསྐྱེད་རིམ་གྱི་བཤད་པ། དེའི་དམིགས་པ་དང་བཅས་པ། ལམ་དུས་ཀྱི་དབང་གི་ཆུ་བོ་མ་ནུབ་པའི་ཉམས་ལེན་རྒྱུན་ཆགས་སུ་བྱེད་པའི་ཐབས་ལམ་དུས་ཀྱི་དབང་། ལུས་དཀྱིལ་གྱི་བཤད་པ་དང་བཅས་པ། བྱིན་རླབས་ཀྱི་རྒྱུད་པ་མ་ཉམས་པའི་ཡན་ལག་ཏུ་བདག་མེད་མའི་བྱིན་རླབས། གསང་དབང་གི་ལམ་རླུང་དང་གཏུམ་མོའི་རྣལ་འབྱོར།
དབང་གསུམ་པའི་ལམ། དཀྱིལ་འཁོར་འཁོར་ལོའི་ལམ། བཞི་པའི་ལམ། རྡོ་རྗེ་རྦ་རླབས་ཀྱི་ལམ་གྱི་ཁྲིད་ཡོངས་སུ་རྫོགས་པ་དང་། དེ་དག་གི་གཞུང་བཤད་གཉག་མ། དེ་ལས་འཕྲོས་པའི་ལམ་འབྲས་ཀྱི་ཆོས་སྣ་དྲུག་ཅུ་རྩ་བཞི། རྡོ་རྗེ་ཚིག་རྐང་གི་རྒྱ་ཆེར་བཤད་པ་གཞུང་བཤད་སྲས་དོན་ལ། བདག་ཉིད་ཆེན་པོ་ས་སྐྱ་པཎ་ཆེན་གྱི་གསུང་སྒྲོས། དམར་ཆོས་ཀྱི་རྒྱལ་པོའི་ཟིན་བྲིས་སུ་བཀོད་པའི་གཞུང་བཤད་དམར་མ། རྗེ་བླ་མས་མཛད་པའི་གཞུང་བཤད་པོད་ནག་མ།
ཐུན་མོང་མ་ཡིན་པའི་མན་ངག་པོད་དམར་མ་སོགས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཆ་ལག་ཡོངས་སུ་རྫོགས་པ། ཀླུ་གྲུབ་ཀྱི་མཆོད་རྟེན་དྲུང་ཐོབ། པདྨ་བཛྲ་གྱི་རྫོགས་རིམ་མར་མེའི་རྩེ་མོ། གྲུབ་ཆེན་ཏོག་རྩེ་བའི་བསམ་གྱིས་མི་ཁྱབ། ངག་དབང་གྲགས་པའི་ཕྱག་རྒྱ་ཆེན་པོ་ཡི་གེ་མེད་པ། ནག་པོ་སྤྱོད་པའི་གཏུམ་མོ་ལམ་རྫོགས་དང་། ཡོན་པོ་བསང་བའི་མན་ངག ཌོཾ་བྷི་ཧེ་རུ་ཀའི་ལྷན་ཅིག་སྐྱེས་སྒྲུབ། ཨིནྡྲ་བོ་དྷིའི་ཁ་སྦྱོར་ཡན་ལག་བདུན་ལྡན་ཏེ་ལམ་སྐོར་ཕྱི་མ་བརྒྱད་པོ་འདིའི་བྱིན་རླབས།
འཁྲིད། མན་ངག་དང་བཅས་པ། བདེ་མཆོག་རིམ་ལྔ། ནག་པོ་རིམ་བཞི། བདེ་མཆོག་དཀར་པོའི་འཁྲིད། རྩ་དབུ་མ་སོགས་མན་ངག་ཞལ་ཤེས་ལ་སོགས་ལ་མ་ལུས་པ་དང་། བསྙེན་པ་རྒྱས་པ་དང་སྦྱར་བའི་རྣལ་འབྱོར་རྒྱུད་ཀྱི་བཤད་པ། སྤྱོད་རྒྱུད་སྤྱི་རྣམ། བྱ་རྒྱུད་སྤྱི་རྣམ་གཉིས་ཀྱི་བཤད་པ། གཞན་ཡང་སྒྲུབ་ཐབས་བརྒྱ་རྩ་ལ་སོགས་པའི་དབང་རྗེས་གནང་བསམ་གྱིས་མི་ཁྱབ་པ་བུམ་པ་གང་བྱོའི་ཚུལ་དུ་གསན་ནོ། །
རྗེ་བཙུན་དམ་པ་དེ་དག་གི་ཐུགས་སྲས་ལམ་རིམ་པ་གཉིས་ལ་འགྱུར་མེད་ཀྱི་བརྟན་པ་མངའ་བས། ཐ་མལ་སྣང་ཞེན་གྱི་འཁྲུལ་པ་རིང་དུ་གྱུར་པ། རྣལ་འབྱོར་གྱི་དབང་ཕྱུག་སེམས་དཔའ་ཆེན་པོ་བློ་གྲོས་རིན་ཆེན་པ་སྤྱན་དྲངས་ཏེ། གསང་འདུས་འཇམ་རྡོར་ལྷ་བཅུ་གསུམ་མ། མི་བསྐྱོད་པ་སོ་གཉིས་མ། རྣམ་སྣང་སྒྱུ་དྲྭ་ནས་བཤད་པའི་རྡོ་རྗེ་སེམས་དཔའ་སོ་བདུན་མ། སྒྲ་ནག་བཅུ་གསུམ་མ་སྟེ། ཕ་རྒྱུད་བཞི། རྩ་རྒྱུད་བརྟག་གཉིས་ནས་བཤད་པའི་ཐུགས་གསུང་སྐུ་སྙིང་པོ་ཀྱཻ་རྡོ་རྗེ་བཞི་ལ་ལྷ་མོ་བརྒྱད་བརྒྱད་ཀྱིས་བསྐོར་བ་བཞི། བདག་མེད་ལྷ་མོ་བཅོ་ལྔ་མ།
ཀུ་རུ་ཀུལླེ་བཅོ་ལྔ་ལ། གུར་རིགས་སྡུད་པ་ང་གསུམ་མ། གུར་ནས་བཤད་པའི་རྡོ་རྗེ་སྒྲོལ་མ་ལྷ་བཅུ་གཅིག་མ། སཾ་བུ་ཊི་ནས་བཤད་པའི་སྐུ་གསུང་ཐུགས་སྙིང་པོ་ཀྱཻ་རྡོ་རྗེ་ལྷ་བཅུ་བདུན་མ་བཞི། རྡོ་རྗེ་དབྱིངས་ལྷ་སོ་བདུན་མ། བདག་མེད་མ་ཉེར་གསུམ་མ་སྟེ། རྒྱུད་གསུམ་ནས་བཤད་པ་བཅུ་བཞི། འཁོར་ལོ་བདེ་མཆོག་ལོ་ཧི་པ། བདེ་མཆོག་སྔོན་པོ་ཞལ་གཅིག་ཕྱག་གཉིས་པ། སེར་པོ་ཞལ་གཅིག་ཕྱག་གཉིས་པ།
རྩ་རྒྱུད་ནས་བཤད་པའི་དྲུག་ཅུ་རྩ་གཉིས་མ། ཕག་མོ་དམར་མོ། སྔོན་མོ། སེར་མོ་ལྷ་སོ་བདུན་མ་གསུམ། ཁྲོ་བོ་བཅུའི་དཀྱིལ་འཁོར། འཁོར་ལོས་སྒྱུར་དྲུག་ལྷ་དྲུག་ཅུ་རྩ་གསུམ་མ། རྡོ་རྗེ་བདུད་རྩི་ལྷ་སོ་གཅིག་མ། ཉེར་ལྔ་མ། ཉེར་གཅིག་མ། བཅུ་གསུམ་མ་སྟེ་བཞི།
རྣལ་འབྱོར་ནམ་མཁའ་ལྷ་ང་བརྒྱད་མ། ཡེ་ཤེས་མཁའ་འགྲོ་བཅུ་གསུམ་མ། སངས་རྒྱས་ཐོད་པ་ཉེར་ལྔ་མ། སངས་རྒྱས་ཐོད་པ་ལྷ་དགུ་མ། སྒྱུ་མ་ཆེན་མོ་ལྷ་ལྔ་མ་སྟེ་བདེ་མཆོག་གི་བསྐོར་བཅུ་བདུན། དུས་ཀྱི་འཁོར་ལོ་ལྷ་སྟོང་དང་བཞི་ཡོད་པ། དེ་ལྟར་ན་བླ་མེད་ཀྱི་དཀྱིལ་འཁོར་སོ་དྲུག ཡོ་ག་རྡོ་རྗེ་དབྱིངས་ང་གསུམ་མ། ཆོས་དབྱིངས་གསུང་དབང་ལྷ་བརྒྱ་དང་བཅུ་གསུམ་མ། གཙུག་དགུ་ལྷ་སོ་བདུན་མ་སྟེ་གསུམ།
སྤྱོད་རྒྱུད་ནས་བཤད་པའི་འབྱུང་པོ་འདུལ་བྱེད་སོ་གསུམ་མ། འོད་ཟེར་ཅན་ཉེར་ལྔ་མ། བྱ་རྒྱུད་ནས་བཤད་པའི་གཟུངས་གྲྭ་ལྔ་བཅུ་གསུམ་མ་སྟེ། ཨ་བྷྱས་གསུངས་པའི་དཀྱིལ་འཁོར་ཞེ་གཉིས། སློབ་དཔོན་དར་པན་ཨ་ཙརྻས་གསུངས་པའི་གནོད་ཚེ་ཐམས་ཅད་སེལ་བར་བྱེད་པ་གཟའ་ཡུམ། དབུལ་བ་ཐམས་ཅད་སེལ་བ་ནོར་རྒྱུན་མ། ཚེའི་དངོས་གྲུབ་སྟེར་བ། རྣམ་རྒྱལ་ལྷ་མང་སྟེ། དཀྱིལ་འཁོར་ཞེ་ལྔའི་དབང་འཕྲེང་བསྐོར་བ་གསུམ་གྱི་ལུང་མན་ངག་དང་བཅས་པ། ཀུན་རིག་རྩ་བའི་དཀྱིལ་འཁོར།
ཤཱཀྱ་ཐུབ་པ་སྐུའི་དཀྱིལ་འཁོར། འོད་དཔག་མེད་གསུང་གི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁར། འཁོར་ལོས་སྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་ཕྲིན་ལས་ཀྱི་དཀྱིལ་འཁོར་ཏེ་འཇིག་རྟེན་ལས་འདས་པའི་དཀྱིལ་འཁོར་དྲུག ཕྱག་ན་རྡོ་རྗེ་ལ། རྒྱལ་ཆེན་སྡེ་བཞིས་བསྐོར་བ། ལྷ་ཆེན་བརྒྱད་ཀྱིས་བསྐོར་བ། ཀླུ་ཆེན་བརྒྱད་ཀྱིས་བསྐོར་བ། ཕྱོགས་སྐྱོང་བཅུས་བསྐོར་བ།
གཟའ་བརྒྱད་རྒྱུད་སྐར་དང་བཅས་པས་བསྐོར་བ། འཇིགས་བྱེད་ཆེན་པོ་དགུས་བསྐོར་བའི་འཇིག་རྟེན་པའི་དཀྱིལ་འཁོར་དྲུག་སྟེ་སྦྱོང་རྒྱུད་ཀྱི་དཀྱིལ་འཁོར་བཅུ་གཉིས་པོ་འདི་ཡི་དབང་། ལག་ལེན་བཤད་པ། སྣུར་དང་། རྩ་སྐྱ་པའི་ཡིག་ཆའི་ལུང་དང་བཅས་པ། བདེ་མཆོག་མཁའ་འགྲོ་རྒྱ་མཚོ། གུར་རིགས་བསྡུས། སྒྲུབ་ཐབས་རྒྱ་མཚོ་ལ་སོགས་པ། མདོར་ན་རྡོ་རྗེ་ཐེག་པའི་དབང་རྗེས་གནང་། འཁྲིད་ལག་ལེན་ཕྲ་མོའི་ཕྲ་མོ་རྣམས་ཀྱང་ལེགས་པར་གསན་ནས་ཐུགས་སུ་ཆུད་པར་མཛད་དོ། །
དེའི་ཚེ་དམ་པ་དེ་ཉིད་སྦས་པའི་རྣལ་འབྱོར་དུ་བཞུགས་པ་དང་། བདག་ཉིད་ཆེན་པོ་འདི་འཛམ་གླིང་མཁས་པའི་གཙུག་རྒྱན་དུ་གྲགས་པས། གཞན་གྱི་བློ་ལ་མ་རན་པའི་སྒྲོ་བཀུར་ཀྱང་ཡོད་མོད། ཁོ་བོས་ནི་འདི་ལྟ་བུའི་རྣམ་པར་ཐར་པ་ཆེས་ངོ་མཚར་བའི་གནས་སུ་མཐོང་སྟེ། དེ་ཡང་དམ་པའི་ཆོས་ལས་གུས་པ་མཆོག་ཏུ་གྱུར་པ་དང་། ཁེངས་དྲེགས་དང་ང་རྒྱལ་གྱི་རི་བོ་རྨང་ནས་འགྱེལ་ཏེ། དངོས་འཛིན་གྱི་འཁྲུལ་པ་རང་སར་ཞིག་པ་དང་། རྗེས་འཇུག་གི་གདུལ་བྱ་རྣམས་ལ་ང་རྒྱལ་དང་། ཁེང་དྲེགས་ཀྱི་གཞན་དབང་དུ་མ་སོང་བར། ཆོས་སྨྲ་བའི་དགེ་བའི་བཤེས་གཉེན་དང་།
དམ་པའི་ཆོས་ལ་གཅེས་སྤྲས་སུ་གྱིས་ཤིག་པ་དང་། མདོར་ན། ཆོས་བརྒྱད་ཀྱི་འཁྲི་ཤིང་རྩ་བ་ནས་བཅད་དེ། མ་དག་འཁྲུལ་སྣང་རང་སར་ཞིག་པའི་ཟབ་དོན་གྱི་ལྟ་བ་བཟང་པོ་ཐུགས་སུ་ཆུད་པའི་རྟགས་སོ། ། མཁྱེན་བརྩེ་མཚུངས་པ་མེད་པ་བདག་ཆེན་ཆུ་མིག་པའི་དྲུང་དུ་ཡང་། རྗེ་ས་སྐྱ་པ་ཡབ་སྲས་ཀྱི་བཀའ་འབུམ་ཡོངས་སུ་རྫོགས་པ་དང་། དཔལ་ལྡན་མགོན་པོའི་ཆོས་སྐོར་མཐའ་ཡས་པ་གསན་ནོ། ། མཐུ་སྟོབས་ཀྱི་དབང་ཕྱུག་བདག་ཆེན་ཞ་ལུ་བ་ལ། དཔལ་གདོང་བཞི་པའི་ཆོས་སྐོར་ཡོངས་སུ་རྫོགས་པ་གསན་ཞིང་། ཆོས་རྗེ་གཞོན་ནུ་སེང་གེ་བ་ལ་ཡང་།
དབང་མན་ངག་མང་པོ་དང་། ཁྱད་པར་མགོན་པོའི་ཆོས་སྐོར་ཡོངས་སུ་རྫོགས་པ་གསན་པའི་ཚེ། བདག་ཉིད་ཆེན་པོ་འདི་ཡི་མཁྱེན་རབ་ཀྱི་རྩལ་ལ་ཐུགས་ལྷག་པར་དགྱེས་སྤྲོ་ཆེན་པོས་བཀའ་བསྒོ་མཛད་དེ། དཔལ་ལྡན་མགོན་པོ། བསྟན་པའི་གསལ་བྱེད་བྱམས་ཆེན་རབ་འབྱམས་པའི་བར་ཆད་སྲུངས་ཤིག མཐུན་རྐྱེན་སྒྲུབས་ཤིག དེ་ལྟར་མི་བྱེད་ན་ཁྱེད་ལ་བྱ་རྒྱུ་ཅི་འདུག་གསུང་བ་སོགས་གསེ་འབག་ནག་པོ་དབུ་ལ་བཞག་ནས། ལྷ་ངོ་མི་ངོ་སྤྲད། དུས་དེ་ཉིད་ནས་སྐུ་དང་གྲིབ་མ་བཞིན་དུ་འགྲོགས་པར་གྲགས་པ་ཡིན་ནོ། ། གཞན་ཡང་ཆོས་ཀྱི་རྗེ་དགེ་བའི་མཚན་ཅན་ལ།
འཇིགས་བྱེད་ལ་སོགས་པའི་གཤེད་སྐོར་དང་། ཐམས་ཅད་མཁྱེན་པ་ཤེས་བྱ་ཀུན་རིག་གི་རྒྱལ་ཚབ། ཤར་དྭགས་པོའི་པཎྜི་ཏ་མཁས་གྲུབ་ཆེན་པོ་བཀྲ་ཤིས་རྣམ་རྒྱལ་ལ་ཡང་། མགོན་པོའི་ཆོས་སྐོར་མང་དུ་གསན་ཞིང་། རིས་མེད་པའི་ཤེས་བྱའི་དཀྱིལ་འཁོར་མ་ལུས་པར་གཟིགས་པའི་རྒྱ་ཆེན་ཆོས་ཀྱི་སྤྱན་དང་ལྡན་པ་ཡོངས་སུ་རྫོགས་པའི་བསྟན་པ་རིན་པོ་ཆེའི་མངའ་བདག གནས་ལྔ་རིག་པའི་པཎྜི་ཏ་ཆེན་པོ་ཕྱོགས་ཐམས་ཅད་ལས་རྣམ་པར་རྒྱལ་བའི་དྲུང་དུ། དམ་ཚིག་གསུམ་བཀོད། རྗེ་བཙུན་འཇམ་དབྱངས། ལྷ་མོ་དབྱངས་ཅན་མའི་རྗེས་སྣང་སོགས་མང་དུ་གསན་ཞིང་། མཁས་གྲུབ་ཆེན་པོ་དེའི་ཐུགས་མཁྱེན་བརྩེའི་ཡོན་ཏན་ལ།
ཐུགས་མཐོང་ལྷག་པར་ཆེ་བས། དད་གུས་དང་། བསྟོད་བཀུར་བསྔགས་གསུམ་ཡང་དང་ཡང་དུ་མཛད་དོ། ། གཞན་ཡང་ཚུལ་ཁྲིམས་ཀྱི་གླང་པོ་མདོ་སྔགས་ཡོན་ཏན་གྱི་ཁུར་གྱིས་ལྕི་བ། ཆོས་རྗེ་རྒྱལ་བ་ཕྱག་ནའི་དྲུང་དུ། ཕྱག་ན་རྡོ་རྗེ་འཁོར་ལོ་ཆེན་པོ་རྣམ་སྲས་དམར་སེར་གྱི་སྐོར། དུར་ཁྲོད་བདག་པོའི་ཆོས་སྐོར། ཐེག་པ་ཆེན་པོ་བློ་སྦྱོང་གི་རིགས་མཐའ་དག་དང་བཅས་པ་གསན་ནོ། ། མདོར་ན་སྔར་བཤད་པའི་དཔལ་ལྡན་བླ་མ་དེ་རྣམས་ལ། བསྟན་པའི་བདག་པོ་དཔལ་ལྡན་ས་སྐྱ་པའི་བཤད་བསྒྲུབ།
དབང་ལུང་མན་ངག་དང་བཅས་པ་ཡོངས་སུ་རྫོགས་པ་བུམ་པ་གང་བྱོའི་ཚུལ་དུ་གསན་ཞིང་། ཐུགས་སུ་ཆུད་པར་མཛད་དོ། ། གཞན་ཡང་རྨད་བྱུང་མཁྱེན་རབ་ཀྱི་སྡོང་པོ། ཟབ་རྒྱས་མདོ་སྔགས་ཀྱི་མེ་ཏོག་དང་འབྲས་བུའི་ཁུར་གྱི་ལྕི་བ་མཁན་ཆེན་པདྨ་བཟང་པོའི་དྲུང་དུ། དཔལ་དུས་ཀྱི་འཁོར་ལོའི་དབང་རྒྱུད་འགྲེལ་དང་བཅས་པ། སྒྲུབ་པ་བཀའ་བརྒྱད་སོགས་གསང་སྔགས་རྙིང་མའི་ཆོས་སྐོར་ཡང་མང་དུ་གསན་ནོ། ། སྙན་རྒྱུད་བདུད་རྩིའི་བཅུད་ཀྱི་ཉམས་དང་། རྟོགས་པའི་ལུས་སྟོབས་རབ་ཏུ་རྒྱས་ཏེ། གྲུབ་པའི་ས་བརྙེས་པའི་རྣལ་འབྱོར་གྱི་དབང་ཕྱུག་ཆེན་པོ་བཟང་ཚེ་རི་བ་ནམ་མཁའ་རྒྱལ་པོའི་དྲུང་དུ། དཔལ་ལྡན་ཤངས་པ་བཀའ་བརྒྱུད་ཀྱི་ཆོས་སྐོར་ཡོངས་སུ་རྫོགས་པ།
དབང་ལུང་མན་ངག་ཞལ་ཤེས་སོགས་མ་ལུས་པ་དང་། ཡེ་ཤེས་ཀྱི་མགོན་པོ་ཕྱག་དྲུག་པའི་ཆོས་སྐོར་ཡོངས་སུ་རྫོགས་པར་གསན་ཞིང་། དེའི་ཚེ་ཆོས་དྲུག་ཉམས་འཁྲིད་དུ་མཛད་ཅིང་། ཐུགས་ཉམས་སུ་བཞེས་པས་རྨི་ལམ། སྦྱོང་སྤེལ་སྤྲུལ་བསྒྱུར་ལ་སོགས་པའི་ཉམས་ཇི་ལྟར་བཤད་པ་བཞིན་སྐྱེ་བ་འབྱུང་སྟེ། བུ་སློབ་ཀྱི་མགོ་འདོན་དགོས་པ་དང་། བསྟན་པའི་བཤད་ཉན་གྱི་ཁུར་ཆེས་པས། འཕྲོ་སྐྱོང་ཆེན་པོ་ལོང་མ་བྱུང་གསུང་ཡང་། བདག་ཉིད་ཆེན་པོ་འདི་ཤེས་རབ་དང་། བརྩོན་འགྲུས་ཀྱི་མཐུ་བསམ་གྱིས་མི་ཁྱབ་པས།
གཞན་གྱིས་བསྐལ་པར་བསྒོམས་ཀྱང་སྐྱེ་དཀའ་བའི་ཉམས་རྟོགས་ཁྱད་པར་ཅན་ཐུགས་རྒྱུད་ལ་འཁྲུངས་པར་གོར་མ་ཆགས་སོ། ། གཞན་ཡང་འཕགས་པའི་ཡུལ་གྱི་མཁས་གྲུབ་ཆེན་པོ། པཎ་ཆེན་ནགས་རིན་པའི་དྲུང་དུ་འཁོར་ལོ་བདེ་མཆོག་གི་དབང་། མན་ངག་དང་བཅས་པ་གསན་ཞིང་ཐུགས་ཉམས་སུ་བཞེས་པར་མཛད་དེ། འདིར་ནི་རགས་པ་དེ་ཙམ་ཞིག་བརྗོད་ཀྱི། རྒྱས་པར་ནི་གསན་ཡིག་ལས་རྟོགས་པར་བྱའོ། ། གཉིས་པ་དེ་ལྟར་མཁྱེན་ནས་གཞན་ལ་བཤད་པའི་ཚུལ་ནི། བདེ་མཆོག་རྩ་བའི་རྒྱུད། རྩ་རྒྱུད་བརྟག་པ་གཉིས་པ། གསང་འདུས་རྩ་རྒྱུད་ལ་སོགས་པ་རྒྱུད་ཀྱི་སྐོར་འགའ་ཞིག་དང་།
མ་རྒྱུད་ཀྱཻ་རྡོ་རྗེ་ལ་སོགས་པའི་བསྐྱེད་རྫོགས་ཡན་ལག་དང་བཅས་པ། ཕ་རྒྱུད་གསང་བ་འདུས་པའི་བསྐྱེད་རྫོགས་ཡན་ལག་དང་བཅས་པ། མཁས་མང་འདུས་པའི་ཚོགས་ལ་མང་དུ་གསུངས་ཤིང་། མདོ་སྔགས་ཡོངས་སུ་རྫོགས་པའི་དགོངས་འགྲེལ། སྡོམ་པ་གསུམ་གྱི་རབ་ཏུ་དབྱེ་བ། ལེགས་པར་བཤད་པ་ལས་བརྩམས་ཏེ། རྡོ་རྗེ་ཐེག་པའི་དབང་། ལུང་རྗེས་གནང་ལ་སོགས་པ་གདུལ་བྱ་རང་རང་གི་བློ་དང་འཚམས་པར་རྒྱ་ཆེར་གསུངས་པ་ཡིན་ནོ། ། དེས་ན་མཁས་གྲུབ་ཆེན་པོ་འདིས། ཕར་ཕྱིན་ཐེག་པའི་སྡེ་སྣོད་དང་།
རྡོ་རྗེ་ཐེག་པའི་སྡེ་སྣོད་རྣམས་སྐལ་ལྡན་གྱི་གདུལ་བྱ་གྲངས་མེད་པ་ལ། ཚིག་དོན་འཁྲུལ་མེད་དུ་བཤད་པའི་སྒོ་ནས། རྒྱལ་བའི་བསྟན་པ་ཆེས་ཆེར་གསལ་བར་མཛད་པ་ཡིན་ནོ། ། གཉིས་པ་མཁས་པ་ལྷུར་ལེན་པ་ཕྱིའི་གཞུང་ལུགས་ལ་སྦྱངས་པ་མཛད་པའི་ཚུལ་ནི། ནང་ཟབ་དོན་བདུད་རྩིས་འཚོ་ཞིང་། ཕྱི་བརྡ་སྤྲོད་ཀྱི་གཞུང་ལུགས་ལ་མཁས་པ། ལོ་ཆེན་ཐུགས་རྗེ་དཔལ་པའི་དྲུང་དུ། ཀ་ལ་པ། ཙནྡྲ་པ། ཚིག་གི་རྒྱན།
མིང་གི་མངོན་བརྗོད། སྡེབ་སྦྱོར་ལ་སོགས་པའི་ཐ་སྙད་ཀྱི་གཞུང་རྣམས་ཐུགས་ལ་བྱང་པར་མཛད་ནས། སྒྲའི་བྱིངས་སྒྲུབ་པ་བྱེད་པའི་ཚིག་སྒྲུབ་པ་སོགས་དཔྱིས་ཕྱིན་པ་ཐུགས་ལ་ཆུད་པར་མཛད་དོ། ། དེའི་ཚེ་དཔོན་སློབ་རྣམས་ཉང་སྟོད་དུ་ཕྱག་ཕེབས་པ་དང་། དུས་མཚུངས་པར་པཎ་ཆེན་ཕྱོགས་ལས་རྣམ་རྒྱལ་ཡང་ཕྱག་ཕེབས་ཏེ། བདག་ཉིད་ཆེན་པོ་འདིས་ཐ་སྙད་ཀྱི་གཞུང་ལུགས་དེ་དག་གི་ཚིག་དོན་ཐུགས་ལ་ཐོགས་པ་མེད་པར་གཏོན་ནས། འབེལ་གཏམ་གྱི་སྐབས་ཕྱེ་བས། མཁས་པ་ཆེན་པོ་དེ་ཉིད་ཀྱང་། བདག་ཉིད་ཆེན་པོ་འདི་ཡི་རྣམ་སྤྱོད་ཀྱི་མཐུ་ལ་ངོ་མཚར་དུ་གྱུར་ཏེ། ཨཱ་ལ་ལ།
བོད་དུ་འགྱུར་བའི་གཞུང་ལས་སྒྲ་མདོ་སོགས་ཐ་སྙད་ཀྱི་གཞུང་འདི་དག་ལས་གྱོང་པ་མེད་པ་ལ། འདི་འདྲ་ཡ་མཚན་ཆེ་གསུང་བ་སོགས་བསྔགས་པ་ཆེས་ཆེར་མཛད་དོ། ། དེས་ན་གཞུང་ལུགས་གང་དང་གང་ལ་གཞན་གྱིས་བསྐལ་པར་སྦྱངས་ཀྱང་གཏིང་དཔག་པར་དཀའ་བ་དེ། བདག་ཉིད་ཆེན་པོ་འདི་ཡི་སྤྱན་ཟུར་རོལ་ཙམ་གྱིས་ཚིག་དང་དོན་གྱི་ཆ་ལ་འཁྲུལ་བ་མེད་པར་ཚེགས་དང་འབད་པ་ཆུང་ངུས་ཤིན་ཏུ་མཁས་པར་གྱུར་ཏོ། ། འོན་ཀྱང་བདག་ཉིད་ཆེན་པོ་འདི་ཐུགས་ངེས་དོན་ཁོ་ན་ལ་གཞོལ་བས། ཐ་སྙད་ཀྱི་གཞུང་དེ་དག་གཞན་ལ་འཆད་པ་སོགས་ཀྱི་སྤྲོས་པ་ཆེར་མ་མཛད་དོ། ། ཇི་སྐད་དུ། ཟབ་རྒྱས་ངེས་དོན་མདོ་རྒྱུད་བདུད་རྩི་ཡི། ། བཅུད་ཀྱི་དགའ་སྟོན་སྩོལ་བས་བྲེལ་གྱུར་ནས། ། ཐ་སྙད་གཙུག་ལག་དྲན་དོན་ཟས་སྦྱོར་གྱི། །
ངལ་བ་བརྟེན་པའི་འབད་པས་ཅི་ཞིག་བྱ། ། ཁྱོད་ཀྱི་མཁྱེན་རབ་ལག་པའི་འཁྲི་ཤིང་གིས། ། རྒྱ་ཆེན་མདོ་དོན་གཟུགས་མཛེས་ལ་འཁྱུད་པས། ། རྒྱུད་དོན་འཆི་མེད་བུ་མོ་ཕྲག་དོག་སྟེ། ། འདི་ཡི་གམ་དུ་མྱུར་འགྱོགས་འོངས་པ་སྙམ། ། སྡེ་སྣོད་ལང་འཚོ་གསར་པས་སྒེག་ན་ཡང་། ། ཟབ་མཆོག་རྡོ་རྗེ་ཐེག་པས་མ་བརྒྱན་ན། ། ཡོངས་རྫོགས་བསྟན་པའི་བདག་པོར་མི་འོས་ཞེས། ། མཐའ་ཡས་རྒྱུད་སྡེའི་དཔལ་ནི་ཁྱོད་ཀྱིས་བསླངས། ། རྣམ་མང་ཤེས་བྱའི་ཚོགས་ལ་མཁས་ན་ཡང་། །
བསྐྱེད་རྫོགས་ཟུང་དུ་འཇུག་པའི་ཟབ་ལམ་གྱིས། ། ཐ་མལ་སྣང་ཞེན་འཁྲུལ་པ་མ་བཟློག་ན། ། ཚེ་འདི་ཉིད་ལ་མྱུར་དུ་གྲོལ་དཀའ་བས། ། དེ་ཕྱིར་ཁྱོད་ཀྱི་ཕ་རོལ་ཕྱིན་པ་ཡིས། ། རིན་ཆེན་ལས་གྲུབ་ཡོན་ཏན་ལྷུན་པོ་དེ། ། བསྐྱེད་རྫོགས་ཉི་ཟླ་ཟུང་གི་དག་སྣང་དང་། ། ནམ་ཡང་འབྲལ་མེད་ཉམས་ལེན་བརྟན་པར་མཛད། ། གསུམ་པ་དེ་དག་གི་དོན་ཐུགས་ཉམས་སུ་བཞེས་ཚུལ་ལ། ཉིན་ཞག་ཕྲུག་གཅིག་ལ་དམ་པ་ཆོས་ཀྱི་ཉམས་ལེན་ཇི་ལྟར་མཛད་པའི་ཚུལ། ནང་གི་རྟོགས་པའི་སྟོབས་ཀྱིས་ཕྱི་རོལ་དུ་བྱིན་རླབས་ཀྱི་རྣམ་འཕྲུལ་བྱུང་ཚུལ།
མནལ་ལམ་སོགས་སུ་དག་པའི་སྣང་བ་ཇི་ལྟར་ཤར་ཚུལ་ལོ། ། དང་པོ་ནི། བདག་ཉིད་ཆེན་པོ་འདིས། བསྐྱེད་རྫོགས་ཀྱི་ཉམས་བཟང་པོ་སྣང་ལ་རང་བཞིན་མེད་པར་ལྟ་བ་དང་མ་བྲལ་བའི་ངང་ནས་སྤྲོས་བཅས་སྤྲོས་མེད་ཀྱི་ཆོས་ཀྱི་མཛད་པ་བསམ་གྱིས་མི་ཁྱབ་ཀྱང་། བདག་ཅག་རྣམས་ལ་མངོན་གྱུར་ནི། ཉིན་ཞག་ཕྲུགས་གཅིག་ལ། ནམ་གྱི་གུང་ཐུན་རྣམས་ལེགས་པར་གྲུབ་ནས། སླར་ཡང་ཐོ་རངས་ཀྱང་ཆག་མེད་མཐའ་ཡས་པ་དེ་དག་སྔ་ཐུན་ཆུག་པར་མཛད་དེ། ཐོར་ཆོས་གསུང་བ་ལ་ཁྲི་ཐོག་ཏུ་ཕེབས། ཚ་གོང་དུ་ཆོས་ཐུན་བཅུ་ལྷག་རེ་གནང་།
དེ་ནས་ཟས་ཀྱི་རྣལ་འབྱོར་གྱིས་གསོལ་བ་མཛད་པ་སོགས་ཆོས་ལྡན་གྱི་འགྲིགས་རྣམས་གནང་། ཡང་དེ་མ་ཐག་ཁྲི་ཐོག་ཏུ་ཕེབས་ཏེ། སྔ་ཆོས་ཐུན་བཅོ་ལྔ་ལྷག་ཙམ་རེ་གནང་། ཡང་གུང་ཐུན་རྣམས་མཛད། དེ་ནས་གུང་ཚིགས་གྲུབ་འཕྲལ་ཆོས་ཁྲིར་ཕེབས། དགོང་ཆོས་ཀྱང་ཆོས་ཐུན་བཅོ་ལྔ་ལྷག་པ་རེ་གནང་། ཡང་དགོང་ཐུན་རྣམས་དང་གསོལ་ཇ་སྦྲག་པ་ཞིག་གྲུབ་མ་ཐག འདུས་པ་རྒྱ་མཚོའི་དབུས་སུ་ཕེབས། སྤྱིའི་ཆོས་སྤྱོད་རྣམས་དང་། དེ་སྒྲོལ་ནས་ཚོགས་པ་སྤྱི་ལ་འདུལ་བའི་བསླབ་བྱ་སོགས་ཇི་ལྟར་རིགས་པའི་ཚོགས་ཆོས་ཅིག་གསུངས།
དེ་ནས་བློ་གསར་བ་རྣམས་ལ་སྒོས་སུ་བློ་མཐོ་སྨན་དང་བསྟུན་པའི་ཆོས་ཐུན་གཅིག་གཉིས་རེ་གནང་། སླར་ཡང་སྲོད་ཐུན་རྣམས་དང་། གཏོར་མའི་རིམ་པ་ལ་ཐོ་རངས་དཀར་ཆ་བཞི་ཛམ་སེར་ནག ཆུ་སྦྱིན་སོགས་མང་པོ་ཞིག་དང་། གུང་ཚིགས་གྲོལ་འཕྲལ། ཡོན་ཆབ། ཁྲུས་གསོལ། ཆུ་སྦྱིན། གཞི་བདག བརྒྱ་རྩ།
དབྱུག་གུ། སྒྲོལ་མ། མི་གཡོ་བ། སྦྲུལ་གཏོར། ཆ་གསུམ་ལ་སོགས་པ་རྣམས་དང་། སྐབས་སུ་ཆོས་གཏོར། ཐུན་གཏོར་སོགས་དང་། ཡི་དམ་ཆོས་སྐྱོང་ལ་སོགས་པའི་ནང་གི་གཏོར་མ་བཅུ་ཚར་ཞིག་བཤམས་ཏེ་གཏོར་བསྔོས་རྒྱས་པ་མཛད། དེ་ཡང་ཡི་དམ་ལྷའི་སྒོམ་བཟླས། དབང་བཞེས་པ་སོགས་བསྐྱེད་རྫོགས་ཀྱི་ཆག་མེད་བསྐོར་ལ།
དཔལ་ལྡན་ས་སྐྱ་པའི་ཆག་མེད་བཞི་ཞེས་ཡོངས་སུ་གྲགས་པ་འདི་དག་དང་། བདེ་མཆོག་གཤེད་དམར། འཇིགས་བྱེད། མགོན་པོའི་སྐོར། ཚེ་སྒྲུབ་ལ་སོགས་པ་ཆག་མེད་རབ་ཏུ་མང་པོ་དེ་དག ཐུན་བཞི་དང་། གསུམ་མམ། གཉིས་ལས་མི་ཉུང་བར་མཛད་ཅིང་། ཡི་དམ་དེ་དག་གི་རྩ་སྔགས་སྙིང་པོ། ཉེ་སྙིང་ལ་སོགས་པའི་བསྙེན་པ་གྲངས་མེད་པ་ཞིག་དང་།
མཐར་ཉལ་བའི་རྣལ་འབྱོར་གྱིས་གཟིམས་ཏེ། ཐོག་མར་གཅོད་ཀྱི་དམིགས་པ་ཟབ་མོ་རྣམས་ཀྱང་མཛད་པར་ངེས་ཏེ། གཟིམས་གཡོག་པ་ལ། ཁྱེད་རང་ཡང་གཅོད་དམིགས་སྒོམས་ཤིག ངེད་ཀྱང་བསྒོམ་གྱིན་ཡོད་ཅེས་ལན་འགའ་གསུང་ཟེར། མནལ་དུས་སུ་ནེ་གུའི་རྨི་ལམ་སྦྱོང་སྤེལ། སྤྲུལ་བསྒྱུར་སོགས་ཀྱི་ཉམས་ལེན་ཟབ་མོ་རྣམས་ལ་རྩལ་འདོན་མཛད། དེ་ནས་ཞུ་བ་གླུས་བསྐུལ་བ་སོགས་བཞེངས་པའི་རྣལ་འབྱོར་གྱིས་བཞེངས་ནས། སླར་ཡང་ཆོས་ཀྱི་རིམ་པ་དེ་དག་ལ་འཇུག་ཅིང་། སྐབས་སུ་མདོ་རྒྱུད་དགོངས་འགྲེལ་དང་བཅས་པའི་གཞུང་ལུགས་རྒྱ་ཆེན་པོ་རྣམས་ལ་གཟིགས་རྟོག་ཀྱང་རྒྱུན་མ་ཆད་པར་མཛད་པ་དང་།
དགོངས་འགྲེལ་གྱི་བརྩོམས་པ་ཡང་བསྒྲིགས་སུ་བཅུག་པར་མཛད་པའི་ཐུན་དང་། རིམ་པ་དེ་དག་ལས་གཞན་པའི་གསོལ་བ་དང་གསོལ་ཇ་སོགས་ཀྱི་ཚེ་ཡང་། གསུང་རབ་ཀྱི་ཚིག་དང་དོན་གྱི་ཆ་ངེས་པར་དཀའ་བ་རྣམས། དྲི་ཞིང་རྩད་པའི་སྐབས་ཕྱེ་ནས་བདེ་བླག་ཏུ་རྟོགས་པར་མཛད་པ་སོགས་བདག་ཉིད་ཆེན་པོ་འདི་ཡི་སྒོ་གསུམ་ཐ་མལ་དུ་གནས་པ་ལྟ་ཅི་སྨྲོས། གཞན་དོན་དུ་མི་འགྱུར་བའི་སྐབས་སྐད་ཅིག་ཙམ་ཡང་མ་མཆིས་པ་ཡིན་ནོ། ། དེས་ན་བདག་ཉིད་ཆེན་པོ་འདིས་ཡོངས་སུ་རྫོགས་པའི་ཐུབ་བསྟན་རིན་པོ་ཆེ་འདེགས་པའི་ཁུར་ཆེན་འདི་བཞེས་ནས། ཐོས་བསམ་སྒོམ་གསུམ། འཆད་རྩོད་རྩོམ་གསུམ་རྣམས་མཁས་བཙུན་བཟང་གསུམ་གྱི་རྒྱན་དང་སྐད་ཅིག་ཀྱང་མ་བྲལ་བར་མཐར་ཕྱིན་ཏེ། དོན་གཉིས་ལྷུན་གྱིས་གྲུབ་པར་མཛད་པའི་ཚུལ་འདི་ནི། ཚུལ་རོལ་མཐོང་བ་རྣམས་ཀྱི་བློའི་སྤྱོད་ཡུལ་ལས་རིང་དུ་རྒལ་བ་ཡིན་ནོ། །
ཇི་སྐད་དུ། རིན་ཆེན་རྒྱན་གོས་དུ་མས་ཀླུབས་ན་ཡང་། ། བཟར་མེད་ཕོངས་པའི་གདུང་བ་བསྟེན་བྱེད་ལྟར། ། མཐའ་ཡས་ཤེས་བྱའི་ཚོགས་ལ་མཁས་ན་ཡང་། ། ཉམས་ལེན་བཅུད་དང་བྲལ་ན་མི་རུང་ཞེས། ། རབ་འབྱམས་གཞུང་ལུགས་རྒྱན་གྱིས་བརྗིད་པ་ཁྱོད། ། ཉམས་ལེན་བདུད་རྩིའི་བཅུད་ལ་རྟག་རོལ་ཅིང་། ། བྱང་ཕྱོགས་མཁས་གྲུབ་ཅོད་པན་ཁྲིར་བཞུགས་ནས། ། བསྟན་པའི་རྒྱལ་སྲིད་སྐྱོང་འདི་ཉིད་ཀྱི་ཚུལ། ། གཉིས་པ་ནི།
བདག་ཉིད་ཆེན་པོ་འདིས། ནང་གི་ཐུགས་དམ་རྟོགས་པའི་ཟིལ་གྱིས་ཕྱི་རོལ་དུ་བྱིན་རླབས་ཀྱི་མཐུ་བསྟན་པ་ཡང་བསམ་གྱིས་མི་ཁྱབ་སྟེ། བདག་ཉིད་ཆེན་པོ་གང་དུ་བཞུགས་པའི་ཡུལ་ཕྱོགས་དེ་དང་དེར་ལོ་ལེགས་པ་དང་། ནད་དང་འཐབ་རྩོད་དཀོན་པ་སོགས་འཇིག་རྟེན་གྱི་དགེ་ལེགས་མ་ལུས་པ་རང་གི་ངང་གིས་འབྱུང་ཞིང་། ཁྱད་པར་མཁས་གྲུབ་ཆེན་པོ་འདི་ཉིད་ཀྱི་བསྟན་པ་དར་རྒྱས་སྤེལ་བའི་མཐུན་རྐྱེན། ཞབས་ཏོག་ལ་བརྩོན་པའི་ས་སྐྱོང་རྒྱལ་པོ་སོགས་གང་དང་གང་ཡིན་པ་དེ་རྣམས་ཀྱི། ཕུན་ཚོགས་དཔལ་འབྱོར་དང་ཡར་ངོའི་ཟླ་བ་འགྲན་པ་བཞིན་དུ། ཡོངས་སུ་རྫོགས་པར་གང་བར་འགྱུར་བ་སོགས་གངས་ཅན་ཀུན་ལ་གསལ་བར་གྱུར་བ་དང་། བདག་ཉིད་ཆེན་པོའི་སྲུང་མདུད་བཏགས་པ་དང་། ཕྱག་དབང་ཞུས་པ་དང་།
ཕྱག་དང་། བཞུགས་གདིང་ལ་སོགས་པའི་བྱིན་རླབས་ཐོབ་མ་ཐག མི་དང་དུད་འགྲོ་སོགས་ནད་དང་གདོན་གྱིས་གཙེས་པ་དེ་དག དེ་མ་ཐག་ནད་དང་གདོན་ལས་གྲོལ་ནས། མི་ཕྱེད་པའི་དད་པ་ཐོབ་པ་སོགས་ནི་གྲངས་ལས་འདས་ཤིང་། རིན་པོ་ཆེ་ལ་ལྷག་པར་དད་པའི་ཆུ་འདུས་པའི་གྲྭ་པ་གཅིག་ལ། རྡེའུའི་ནད་ཀྱི་གཅོང་དམ་པོས་གཟིར་ཏེ། སྨན་དཔྱད་སོགས་ཐབས་གང་གིས་ཀྱང་མ་ཕན་པར་ཟུག་གཟེར་བཟོད་ཐབས་མེད་པས་འགུམ་པ་ལ་ཉེ་བ་ན། རྗེ་ཉིད་ཕེབས་ཏེ་བྱིན་རླབས་མཛད་པས། སྐུ་མདུན་དེ་ཉིད་དུ་རྡེའུ་མཐེ་བོ་ཙམ་ཞིག་རྩོལ་མེད་དུ་འཐོན་ཏེ།
སྐུ་མདུན་ཐམས་ཅད་ཆུས་བཀང་། དུས་དེ་ཉིད་གཅོང་ལས་གྲོལ་བ་དང་། མཁས་པའི་དབང་པོ་མེ་ཏོག་དཔལ་བ། ཚད་རིམས་བབས་ལྕི་བ་ཞིག་གིས་གཉེལ་ཏེ། ཐབས་དུ་མས་ཀྱང་ཕན་བསྐྱེད་མེད་པར། ཞལ་ལྐུགས་ཏེ་ཞག་གསུམ་བཞི་ཙམ་སོང་ནས། ཀུན་གྱིས་གྲོངས་པ་ཐག་བཅད་པའི་ནུབ་གཅིག རིན་པོ་ཆེ་ཉིད་ཕེབས་ཏེ། བྱིན་རླབས་དང་སེམས་གསོ་མཛད། ཐུགས་རབ་ཏུ་བརྩེ་བས་ཐུགས་དམ་སྐྱབས་འོག་ཏུ་འབྲལ་མེད་བཅུག་པས་དེ་ནུབ་ཁོང་ལ་གཉིད་ཟ་ཟེ་ཞིག་ལ།
མི་ནག་པོ་རབ་ཏུ་རྔམ་ཞིང་མི་སྡུག་པ་ཞིག་གིས། ཁོང་གི་ཕྱག་དཔེ་རྣམས་ཁྱེར། ཁྱོད་ངའི་ཟླ་ལ་འོང་ངམ་མི་འོང་ཟེར་བ་སྡིགས་པ་ན་ཁོང་གིས་ཀྱང་དེའི་ཟླ་ལ་བྱོན་པས། རྗེ་རིན་པོ་ཆེ་ཆོས་གོས་ངུར་སྨྲིག་རབ་ཏུ་མཛེས་པ་ཞིག་བཞེས། སྐུ་གཟི་མདངས་དང་ལྡན་པར་ཕེབས་ནས། ཁོང་གིས་ཕྱག་ནས་བཟུང་སྟེ། མེ་ཏོག་དཔལ། ཁྱོད་ལ་ཅི་བྱུང་། ཁྱོད་གང་དུ་འགྲོ་གསུང་སྟེ་མ་བཏང་བ་ལ། ན་བ་དང་།
ལྷགས་པ་དང་། གཞན་གྱི་འདི་བཞིན་ཁྲིད་པ་སོགས་ཀྱི་རྒྱུ་མཚན་རྣམས་ཞུས་པས། འོ་ན་ལྕེ་རྐྱོང་དང་། ངས་ལྕེ་མཐོང་མ་ཐག་ཤེས་གསུངས་ནས། ལྕེ་ནས་འཐེན་པ་སྙམ་བྱེད་པའི་མོད་ལ་གཉིད་སད་དེ། ལྕེ་སྔར་ལྟར་གྱུར། ནད་ལས་ཀྱང་གྲོལ་འདུག་པ་དང་། རབ་ཏུ་དགའ་ཞིང་། ཡིད་ཆེས་པས། བསྙུང་གཡོགས་པ་རྣམས་བོས་ཏེ།
ལོ་རྒྱུས་བཤད། དུས་དེ་ཉིད་ནས་རིན་པོ་ཆེ་ལ། བདུད་དཔུང་བྱེ་བའི་རླུང་གིས་མི་གཡོ་བའི། ། དྲི་མེད་དད་པའི་ལྷུན་པོ་ལ་དབང་འབྱོར་བ་སོགས། ཚུལ་དེ་ལྟ་བུ་བྱུང་ཚུལ་མཐའ་ཡས་པ་ཞིག་ཡོད་དོ། ། དེ་ལྟར་ན་བྱིན་རླབས་ཀྱིས་སྣང་བ་ཟིལ་གྱིས་གནོན་པའི་ཚུལ་འདི་ཡང་འགྲན་ཟླ་མ་མཆིས་པ་ཡིན་ནོ། ། ཇི་སྐད་དུ། ཟབ་ཡངས་བློ་ཆེན་སྤྱོད་པའི་ཆུ་གཏེར་ཆེ། ། བློ་ཆུན་བཀོད་མའི་འཕར་འགྲོ་རང་སྤྱོད་ཀྱི། ། འདོམ་གྱིས་ཚད་འཇལ་རབ་ཏུ་བླུན་པ་ཉིད། །
ཁྲོན་པའི་སྦལ་པ་ལྔ་པར་མནལ་ཞེས་ཐོས། ། སྐལ་བཟང་དང་བའི་མཚོ་ལ་དམ་པ་ཡི། ། བྱིན་རླབས་རྣམ་འཕྲུལ་གཟུགས་བརྙན་ཅི་ཡང་འཆར། ། རྙོག་བཅས་རྫིང་བུར་ཟླ་གཟུགས་མི་སྣང་བ། ། དེ་ཉིད་ཟླ་བའི་སྐྱོན་མིན་རང་སྐྱོན་ནོ། ། གསུམ་པ་མནལ་ལམ་སོགས་སུ་དག་པའི་སྣང་བ་འཆར་ཚུལ་ནི། བདག་ཉིད་ཆེན་པོ་འདིས་མནལ་ལམ་སོགས་སུའང་། ཡི་དམ་གྱིས་བྱིན་གྱིས་བརླབས་པ་དང་། མཐའ་ཡས་པའི་གདུལ་བྱ་རྣམས་ལ། སྡུག་བསྔལ་ལས་སྒྲོལ་བའི་དམིགས་པ་མེད་པའི་ཐུགས་རྗེ་རྒྱུན་མི་འཆད་དུ་མངའ་བ་ཡིན་ཏེ།
དེ་ཡང་སྐུ་ན་འཕྲ་མོའི་དུས་སུ། ལས་འགྲོ་དཔལ་ལྡིངས་སུ། མཁས་གྲུབ་ཤཱཀྱ་བཟང་པོ་ལ། ཚེ་དཔག་མེད་ལྷ་དགུ་མའི་དབང་གསན་པའི་ནུབ་མོ། བཅུད་ཀྱིས་གང་བའི་བུམ་པ་ཡིད་དུ་འོང་བ་ཞིག་ནས། བདུད་རྩི་ཡིན་སྙམ་པའི་ཆུ་རྒྱུན་བཏུང་པ་དང་། གོས་ཆེན་དམར་པོ་ལས་གྲུབ་པའི་ཆོས་གོས་རབ་ཏུ་བཟང་བ་གཅིག་གྱོན་པའི་རྨི་ལམ་བྱུང་། ཕྱིས་ཚེ་ཡང་ལེགས་པོ་ཡིན། དོན་དུ་གཉེར་བའི་གཙོ་བོ་བསྟན་པ་རིན་པོ་ཆེའི་བཤད་ཉན་ལ། བར་ཆད་ཀྱིས་མི་ཚུགས་པ་འདི་ལ་ལྟ་བ་འདྲ་གསུངས།
ཡང་ངེད་ལ་གཞོན་དུས། མཆོད་རྟེན་ཆེན་པོ། དེ་འདྲ་རྙིང་པ་མང་པོ་གསོས་པ་དང་། གསར་པ་བཞེངས་པ་དེ་དག་ལ་སྐུ་དཀར་གསོལ། རྒྱན་བཏགས་ཏེ་མཛེས་པར་བྱས་པ་ཡང་རྨིས། ཕྱིས་བསྟན་པ་རིན་པོ་ཆེའི་བཤད་ཉན་ལེགས་པོ་འབྱུང་བ་འདི་ལ་ལྟ་བ་འདྲ་གསུངས། ཡང་ངེད་ཀྱིས་རི་རབ་ཏུ་མཐོ་བ་ཞིག་གི་རྩེའི་ཕྱོགས་བཞིར། དར་པོ་ཆེ་རེ་རེ་ལེགས་པར་འཕྱར་བ་རྨིས། ཕྱིས་དེའི་དུས་ཀྱི་རི་མཐོན་པོ་དེ་འབྲས་ཡུལ་གྱི་རི་མཐོ་བ་འདིའི་རྣམ་པ་ཁོ་ནར་འདུག ལུང་པ་འདིར་ངེད་རང་གི་གདུལ་བྱ་ཕྱོགས་ཀུན་ནས་འདུ་བ་འདི་ལ་ལྟ་བ་འདྲ་གསུངས་པ་དང་།
ཡང་ངེད་ཆུ་ཤུལ་ན་ཡོད་དུས་གྲྭ་ཚང་དེ་ལ་མཐུ་ཡོད་ཟེར་བ་བདེན་པ་འདྲ། ནུབ་རེ་བཞིན་ཁང་སྟོང་སྒོ་མེད་རབ་ཏུ་འཇིགས་ཤིང་སྐྱི་གཡའ་ལ་ཉམ་ང་བའི་ནང་དུ་ཚུད་ནས། གང་དུ་ལྟས་ཀྱང་ཐར་པའི་གོ་སྐབས་མ་རྙེད་པས་རྐྱེན་བྱས་ཏེ། འདི་དག་བདེན་མེད་ཡིན་སྙམ་དུ། སྣང་བ་བདེན་མེད་དུ་བསྒྲུབས་པའི་གཏན་ཚིགས་བཟང་པོ་རེ་བཀོད་ནས། དེ་མ་ཐག་སྣང་བ་འདི་བདེ་ཕྱམ་གྱིས་སོང་ནས། སྐྲག་པ་དང་འཇིགས་པ་དེ་རང་གྲོལ་དུ་གྱུར་པ་ཡང་བྱུང་། ངེད་ལ་དེ་དུས་ཡེ་མ་ཚུགས་གསུང་། ཡང་ངེད་ལ་སྐབས་སུ་གཞོན་ནུའི་དུས་སུ་སྲོག་ཆགས་ཀྱི་ཚོགས་ཉམ་ཐག་པ་མང་པོ་མཐོང་ནས། དེ་དག་ལ་བརྩེ་བས་མི་བཟོད་པས།
གོས་དང་ཕྱིང་བ་གཡོགས་པ་དང་། ཟས་སྐོམ་བྱིན་པ་སོགས་སྡུག་བསྔལ་དེ་དང་དེ་ལས་གྲོལ་བར་བྱའོ་སྙམ་པའི་རྨི་ལམ་ཡང་ཡང་འོང་བ་གཅིག་ཡོད་དེ། ཕྱིས་སེམས་ཅན་མང་པོ་ལ་ཕན་ཐོགས་བྱུང་བ་འདི་ལ་ལྟ་བ་འདྲ་གསུང་བ་དང་། ཡང་ངེད་ལ་ལན་གཅིག་གངས་རི་འཇིགས་པའི་སུལ་ཐམས་ཅད་ཀྱང་འཁྱགས་སྦུགས་སེར་ཁ་ཤིག་གེ་བ། བར་སྣང་ལ་བུ་ཡུག་རླུང་གིས་བསྐྱོད་པའི་ཁ་རླུང་ཆེར་འབབ་པ། རབ་ཏུ་ཉམ་ང་བས་སྐྲག་པ་དང་། འཇིགས་པའི་གོ་སྐབས་ཅི་ཡང་འབྱེད་པ། གྲང་བའི་དམྱལ་བ་ཡིན་ཟེར་བ་གཅིག་གིས་གངས་རིའི་ཁོང་གསེང་ནས། ངེད་རང་ལ་སྙིང་བརྩེ་བ་གཅིག་ཡིན་སྙམ་བྱེད་པའི་སྨྲེ་སྔགས་ཉམ་ཐག་པའི་ཆོ་ངེས་ལྷང་ལྷང་བ་གཅིག་ཚོར་བ་དང་། སྙིང་རྗེ་བཟོད་ཐབས་མེད་པས།
རྗེ་བཙུན་མ་སྒྲོལ་མ་ལ། གདུང་ཤུགས་དྲག་པོས་གསོལ་བ་བཏབ་སྟེ། རྗེ་བཙུན་མ། སེམས་ཅན་གྲང་བའི་དམྱལ་བ་འདི་ལས་བསྐྱབ་ཏུ་གསོལ་ཞེས་གསོལ་བ་བཏབ་པའི་མོད་ལ། ཚ་ཟེར་དཔག་མེད་འཕྲོ་བའི་ཉི་མ་རབ་ཏུ་དྲོ་བ་ཞིག་ཤར་ཏེ། གངས་དང་འཁྱག་སྦུབས་དེ་ཐམས་ཅད་རང་དབང་མེད་པར་ཞུ། ས་ཕྱོགས་དེ་ཐམས་ཅད་ཀྱང་བསོད་ནམས་ལྡན་པའི་བཟའ་ཤིང་གི་ར་བ། དབྱར་གྱི་དུས་ལ་བབ་པ་ལྟར་ལྗོན་ཤིང་མེ་ཏོག་མངོན་པར་བཀྲ་བ་སྣ་ཚོགས་ཀྱིས་ཡོངས་སུ་ཁེབས་པས། ཉམས་དགའ་ཞིང་ཡིད་དུ་འོང་བའི་ཚལ། ཕུན་སུམ་ཚོགས་པར་གྱུར་པའི་མོད་ལ།
སེམས་ཅན་དེ་ཡང་འདོན་པ་སྙམ་བྱེད་པ་གཅིག་རྨིས་གསུང་བ་དང་། ཡང་ངེད་ལ་ལན་གཅིག་གཅོང་རོང་རབ་ཏུ་མི་ཟད་པ་ཞིག་ན། ཆུ་བོ་ཆེན་པོ་ཁ་དོག་དམར་སེར་དུ་འདུག་པ། མཐའ་མི་མངོན་པའི་འཁོར་བའི་རྒྱ་མཚོ་ཡིན་ཟེར་བ་གཅིག་གི་འགྲམ་ན། ངེད་དཔོན་སློབ་ཀྱང་མང་པོ་འདུག གཞན་ཡང་ངོ་ཤེས་པ་དང་མི་ཤེས་པ་མང་པོ་འདུག ཆུ་བོ་དེ་ལ་ངེད་ཀྱིས་ཟམ་པ་གཙུག་ནས་སྒྲོལ་བའི་ལུགས་སུ་བྱེད་པ་དང་། ཉམ་ང་བའི་གཅོང་རོང་དེ་ནས། ངེད་ཀྱིས་རི་མཐོན་པོ་ཞིག་གི་རྩེ་ལ་ཕྱིན། དེའི་རྗེས་ལ་མང་པོ་བྱུང་ན་སྙམ་པ་ལ་མ་བྱུང་།
རྗེ་ས་སྐྱ་པའི་རྣམ་ཐར་ན་བཞུགས་པ་དེ་ཆ་འདྲ་བ་གཅིག་ངེད་ལ་རྨིས། རྒོད་བྲོ་གསུང་བ་སོགས་བསམ་གྱིས་མི་ཁྱབ་པ་ཞིག་གསུང་བར་འདུག་ཀྱང་། འདིར་དྲན་པའི་མེ་ལོང་ལ་གསལ་བ་འདི་ཙམ་བཀོད་པས་མཚོན་པ་ཙམ་མོ། ། ཇི་སྐད་དུ། དམིགས་མེད་ཐུགས་རྗེ་རིང་དུ་གོམས་པའི་མཐུས། ། རྨི་ལམ་ན་ཡང་མཐའ་ཡས་གདུལ་བྱའི་ཚོགས། ། སྡུག་བསྔལ་གསུམ་ལས་བསྒྲོལ་བར་མཛད་པ་ཡི། ། དམིགས་མེད་ཐུགས་རྗེའི་ཚུལ་འདི་རྒྱུན་མི་འཆད།། །། བཞི་པ་ཐུབ་པའི་རྒྱལ་ས་གཟུང་བའི་སླད་དུ་འཆད་རྩོད་རྩོམ་པས་བསྟན་པ་སྤེལ་བའི་ཚུལ་ལ། ཐབས་གང་ལ་བརྟེན་ནས་བསྟན་པ་སྤེལ་ཚུལ་དང་།
གཞན་སྤྲོ་བ་བསྐྱེད་པའི་ཆེད་དུ་བསྟན་པའི་ཆེ་བ་བསྟན་ཚུལ་ལོ། ། དང་པོ་ལ། འཆད་པ་ཡིད་བཞིན་ནོར་བུས་ཆོས་ཀྱི་འཕོངས་པའི་དབུལ་བ་གསལ་ནས་བསྟན་པ་སྤེལ་ཚུལ། རྩོད་པ་སེང་གེའི་ང་རོས་ཕས་རྒོལ་ཟིལ་གྱིས་མནན་ནས་བསྟན་པ་སྤེལ་ཚུལ། རྩོམ་པ་སྡེབས་ལེགས་རིན་ཆེན་ཕྲེང་བས་བློ་གྲོས་ལུས་བཟང་བརྒྱན་ནས་བསྟན་པ་སྤེལ་ཚུལ་ལོ། ། དང་པོ་ལ། གང་ལ་བརྟེན་ནས་འཆད་པ་རྒྱུའི་ཁྱད་པར། ཡུལ་གང་ལ་འཆད་པ་གདུལ་བྱའི་ཁྱད་པར། ཇི་སྲིད་དུ་བཤད་པ་དུས་ཀྱི་ཁྱད་པར། གང་ཞིག་བཤད་པར་བྱ་བ་ཆོས་ཀྱི་ཁྱད་པར།
གང་གིས་འཆད་པ་ཐབས་མཁས་ཀྱི་ཁྱད་པར། དེ་ལྟར་བཤད་པས་མཁས་པ་སྐྲུན་པ་ཕྲིན་ལས་ཀྱི་ཁྱད་པར་རོ། ། དང་པོ་ལ། བསམ་པ་བརྩེ་བའི་ཁྱད་པར། མཁས་པ་ཤེས་རབ་ཀྱི་ཁྱད་པར། སྦྱོར་བ་བཟོད་ལྡན་གྱི་ཁྱད་པར་རོ། ། དང་པོ་ནི། བདག་ཉིད་ཆེན་པོ་འདི་དམ་པའི་ཆོས་འཆད་པ་སོགས་སྐུ་གསུང་ཐུགས་ཀྱི་མཛད་པ་མཐའ་དག་བརྙེད་བཀུར་སོགས་ལ་ཆགས་པ་མེད་པའི་སྙིང་རྗེ་ཆེན་པོ་འབའ་ཞིག་གིས་ཉེ་བར་བསྐུལ་ནས་མཛད་པ་ཡིན་ཏེ། ཇི་སྐད་དུ། སློབ་དཔོན་བརྩེ་ཆེན་རྟག་ཏུ་བསྟེན་པའི་བདག །
ཕ་རོལ་སྡུག་བསྔལ་དག་གིས་སེམས་གདུངས་པ། ། གཞན་གྱི་བྱ་བ་ཉེ་བར་གནས་པ་ལ། ། གཞན་གྱིས་བསྐུལ་བ་ཤིན་ཏུ་ངོ་ཡང་ཚ། ། ཞེས་གསུངས་པ་ལྟར། ཕ་རོལ་པོ་ནད་ཀྱིས་གཟིར་བ་དང་། ཟས་གོས་ཀྱིས་འཕོངས་པ་དང་། ཕན་ཚུན་མི་མཐུན་པའི་རྩོད་པ་བྱེད་པ་དང་། ཉོན་མོངས་པའི་གཞན་དབང་དུ་གྱུར་ནས་སྡིག་པ་ཁམ་པོ་ཆེ་ལ་འཇུག་པ་སོགས་གཟིགས་པ་དང་། གསན་པའི་མོད་ལ་སྙིང་རེ་རྗེ་སྙིང་རེ་རྗེ་གསུང་བ་སོགས་བཟོད་ཐབས་མེད་པའི་སྐུ་གསུང་ཐུགས་ཀྱི་རྣམ་འགྱུར་ཅི་ཡང་གཡོ་བ་དང་། སྡུག་བསྔལ་དེ་དང་དེ་ལས་གྲོལ་བའི་འབད་པ་ལྷུར་བཞེས་པ་དང་།
ནད་པ་ལ་སྨན་དང་ནད་གཡོག འཕོངས་པ་ལ་ཟས་གོས་རྩོལ་བ། མི་མཐུན་པ་བསྡུམ་པ། སྡིག་པ་ཁམ་པོ་ཆེ་ལ་འཇུག་པ་ལ། དངོས་དང་བརྒྱུད་པས་ཉེས་སྤྱོད་ལ་བཟློག་པའི་ཐབས་ལ་ནན་ཏན་གྱིས་འབད་པ་མཛད་ཅིང་། ནད་པ་སོགས་འཕོངས་པ་རྣམས་གསོལ་རས་ཀྱིས་གསོ་བ་དང་། གསོལ་བ་མཛད་པ་ན་དྲུང་དུ་ལྷགས་པའི་སེམས་ཅན་བརྐམ་ཆགས་ཅན་བྱ་རོག་དང་། བྱ་བྱི་ལ་སོགས་པ་ལ་གསོལ་བ་བགོ་བཤའ་མཛད་པ་དང་། གསུང་ཆོས་གནང་བ་སོགས་ལ་འབྱོན་དུས། གསོལ་རས་རྣམས་ལ་ཞལ་ཆབ་དང་།
བྱིན་རླབས་མཛད་དེ་སྦྱིན་ཡུལ་འཕོངས་པ་དེ་དག སྡུག་བསྔལ་རྒྱུ་བཅས་ལས་གྲོལ་བར་མཛད་པའི་བརྩེ་བས་འཕྲལ་དང་ཡུན་དུ་ཕན་བདེ་ལ་སྦྱོར་བ་དང་། གློ་བུར་དུ་ཕྱོགས་གཞན་ལ་ཐེགས་དགོས་ཤར་ན། བཀའ་དྲིན་རྩོལ་བའི་སེམས་ཅན་དེ་དག་ལ་ལྷག་པར་བརྩེ་བས་འདི་དག་གི་ལྟོ་སྐལ་འཆད་དོ་གསུང་ནས། ངན་ལོང་མཛེ་སྤྲང་། ཁྱི། བྱ་བྱི་སོགས་ལ་ཇི་ལྟར་རིགས་པའི་ཕོགས་བཏབ། གཉེར་པ་བསྐོས་ནས་མགོན་མེད་པའི་སེམས་ཅན་དེ་དག་བཀྲེས་སྐོམ་དང་འབྲལ་བའི་བདེ་བ་ལ་འགོད་པར་མཛད་དོ། ། ཁྱད་པར་སྐུ་དངོས་ཀྱི་གདུལ་བྱ་གྲྭ་པའི་ཚོགས་ལ། ངེད་ཀྱི་ལུས་ལོངས་སྤྱོད།
དགེ་བ་རྒྱུ་འབྲས། བདེ་སྐྱིད་ཐམས་ཅད་བསྟན་པ་དང་གྲྭ་པ་སོགས་སེམས་ཅན་ཀྱི་ཆེད་དུ་བསྔོས་པ་ཡིན་པས། ངེད་ཀྱི་བླ་བྲང་ལ་གཅོད་པའི་སྒོ་མེད། བསྲུང་བའི་ཁྱི་མེད། ཐམས་ཅད་ཀྱང་གང་འདུག་ཟོ། འཐུང་། ཉེ་བར་མཁོ་བ་གང་འདུག་ལ་ལོངས་སྤྱད་པས་ཆོག་གསུང་ཞིང་། ཞབས་རྡུལ་ན་གནས་པ་རྣམས་ལ་ཡང་དེ་ཁོ་ན་ལྟར་འདོམས་པ་དང་། སྦྱིན་བདག་དང་འབྱོར་ཅན་རྣམས་ཀྱི་ཕུལ་བའི་ན་བཟའ་དཔག་མེད་བྱུང་བ་རྣམས་ཀྱང་། ཆོས་ཀྱི་དཀའ་སྤྱད་དང་དུ་བཞེས་པའི་དགེ་བའི་བཤེས་གཉེན་གོས་ཀྱིས་འཕོངས་པ་རྣམས་ལ་ཁྱབ་པར་མཛད་པ་དང་།
ཕྱག་རྫས་ནས་བོར་སྟོར་ཕྲན་ཚེགས་བྱུང་བའི་སྐད་ཆ་གསན་ན་སྙིང་རེ་རྗེ། ངེད་ཀྱིས་བདག་ཏུ་བཟུང་བ་ཆེར་མེད་པས་སྡིག་པ་ཆེན་པོ་མི་འོང་། དེ་དག་ལ་ཅི་ནས་ཀྱང་ཕན་ཐོགས་པར་གྱུར་ཅིག་གསུང་བ་སོགས་བརྩེ་བའི་ཁྱད་པར་བསམ་གྱིས་མི་ཁྱབ་བོ། ། གཞན་ཡང་། སྦྱིན་པ་པོ་ནི་ལོངས་སྤྱོད་མི་འདོད་ཀྱང་། ། ལོངས་སྤྱོད་ཤིན་ཏུ་བཟང་ལ་མང་དང་ཕྲད། ། བདག་ནི་བདེ་བ་དེ་འདོད་མ་ཡིན་ཏེ། ། ཇི་ལྟར་བདག་ནི་སྦྱིན་པར་བརྒྱུད་དང་ལྡན། ། ཞེས་པ་ལྟར། ཕྱག་ཏུ་ལེགས་པར་བབས་པའི་ལོངས་སྤྱོད་ཀྱི་དངོས་པོ་རྣམས།
དཀོན་མཆོག་མཆོད་པ་དང་། འགྱེད་མང་ཇ་སོགས་དགེ་འདུན་གྱི་ཞབས་ཏོག ལོངས་སྤྱོད་ཀྱིས་འཕོངས་པའི་གདུལ་བྱ་སོ་སོ་ལ། གང་ལ་གང་འཚམ་གྱི་སྦྱིན་པ་རྩོལ་བ་སོགས། དམིགས་སུ་གང་འགྲོ་འཕྲལ་འཕྲལ་དུ་མཛད། དེ་དག་དགོངས་པ་བཞིན་གྲུབ་པའི་ཚེ། རླབས་པོ་ཆེའི་དགེ་བ་རྣམས། བསྟན་པ་དང་སེམས་ཅན་གྱི་ཆེད་ཁོ་ནར་བསྔོ་བ་མཛད། སྦྱིན་ཡུལ་དེ་དག་གིས་ལོངས་སྤྱོད་ཀྱི་དངོས་པོ་རྒྱ་ཆེན་པོ་ཐོབ་པའི་ཚེ། བདག་ཉིད་ཆེན་པོ་འདི་ཐུགས་དགྱེས་པའི་ཟག་མེད་ཀྱི་དགའ་བས།
སྦྱིན་ཡུལ་རྣམས་ཀྱི་འདོད་པ་རྫོགས་པའི་དགའ་བ་ཟིལ་གྱིས་གནོན་པ་ནི། སར་གནས་ཀྱི་བྱང་ཆུབ་སེམས་དཔའ་ཁོ་ནའི་སྤྱོད་ཡུལ་ཏེ། རྗེ་བཙུན་གྱིས། ཇི་ལྟར་བློ་ལྡན་འདི་ན་བདོག་པ་ཀུན་གཏོང་བས། ། དོན་གཉེར་སྐྱེ་བོ་དགའ་བས་དགའ་བ་ལྟར། ། དེ་ལྟར་སློང་མོ་བ་དག་སླང་བྱ་བ། ། འདོད་དགུ་ཐོབ་པ་དག་གིས་དགར་མི་གྱུར། ། ཅེས་གསུངས་པ་ལྟར་རོ། ། དེས་ན་བརྩེ་བ་སྙིང་རྗེ་ཆེན་པོས་ཀུན་ནས་བླངས་ནས། ཟང་ཟིང་གི་སྦྱིན་པ་ཕྱོགས་མེད་དུ་གཏོང་བ་འདི་རྙེད་པ་དང་བཀུར་སྟི་ལ་ཅུང་ཟད་ཀྱང་ཆགས་པ་མེད་པར།
ཟབ་རྒྱས་ཀྱི་ཆོས་ཀྱི་སྦྱིན་པ་རྒྱ་ཆེན་པོ་འབྱུང་བའི་ཆོས་ཀྱི་རྒྱུའི་གཙོ་བོར་ཤེས་པར་བྱའོ། ། ཇི་སྐད་དུ། གང་གིས་སྙིང་རྗེའི་སྤྲིན་ཚོགས་གཡོ་བ་ལས། ། རབ་སྙན་གསུང་གི་འབྲུག་སྒྲ་སྒྲོག་པ་དང་། ། འདོད་དགུའི་ཆར་རྒྱུན་དཔག་ཡས་སྩོལ་བ་ཡིས། ། གདུལ་བྱའི་རེ་བ་བལྟས་པའི་དགའ་སྟོན་སྒྲུབ། ། དེ་ཚེ་གཞན་དག་དགའ་བས་དགའ་བ་ཡི། ། ཟག་མེད་བདུད་རྩིའི་བཅུད་ཀྱི་རོ་མཆོག་འདི། ། བདག་ཉིད་ཆེན་པོས་ལེགས་པར་གསོལ་གྱུར་པས། ། འདོད་ཡོན་སྲེད་པ་ཟད་ལ་ངོ་མཚར་ཅི། །
རྒྱལ་སྲས་རྣམས་ཀྱིས་བདག་བདེ་གཞན་སྦྱིན་ནས། ། གཞན་གྱི་སྡུག་བསྔལ་བདག་གིར་མཛད་པ་རྫུན། ། གལ་ཏེ་བདེན་ན་ཟག་མེད་བདེ་བ་ཀུན། ། ཁྱོད་ཉིད་གཅིག་པོས་གསོལ་བ་ཇི་ལྟར་ལགས། ། དམིགས་མེད་སྙིང་རྗེའི་ཉི་གཞོན་འདི་ཤར་ནས། ། རྩུབ་སེམས་ཞེ་སྡང་ཀུ་མུད་ཟུམ་པ་དང་། ། ལུང་རྟོགས་ཕན་བདེའི་པད་ཚལ་རྒྱས་པ་གཉིས། ། ཕན་ཚུན་ཀུན་ནས་འདྲེན་པ་བཞིན་དུ་གྱུར། ། དམིགས་མེད་སྙིང་རྗེའི་འོད་ཟེར་འབུམ་ལྡན་པའི། ། ལུང་རྟོགས་བསྟན་པའི་འོད་སྟོང་འདི་མཐོང་ནས། །
ནམ་མཁའི་ནོར་བུ་རབ་ཏུ་སྐྱེངས་པ་ཡིས། ། ནུབ་རིའི་ཕག་ཏུ་ཡང་ཡང་འབྲོས་པ་སྙམ། ། གཉིས་པ། མཁས་པའི་ཤེས་རབ་ནི། བཤད་བྱའི་དོན་ལ་མཁས་པ། འཆད་བྱེད་ཀྱི་ཚིག་ལ་མཁས་པ། ཇི་ལྟར་འཆད་པའི་ཚུལ་ལ་མཁས་པ་སོགས། གང་ནས་བཤད་ཀྱང་འབྲེལ་ཆགས་པ། གང་ལ་བཤད་ཀྱང་དོན་གོ་བ། ཇི་ཙམ་བཤད་ཀྱང་རན་པ་སོགས་གཞན་ལས་ཁྱད་ཞུགས་པའི་སྤོབས་པ་མངའ་བས།
གསུང་རབ་མཐའ་དག་ལ། མ་རྟོགས། ལོག་རྟོག ཐེ་ཚོམ་གྱི་དྲི་མ་བསལ་ཏེ། གདུལ་བྱ་སོ་སོ་ལ་ཚིག་དོན་འཁྲུལ་མེད་དུ་རྟོགས་པའི་བློ་གྲོས་ཀྱི་སྣང་བ་བསྐྱེད་པར་མཛད་པ་ནི། མཁས་པའི་ཤེས་རབ་ཀྱི་ཁྱད་པར་རོ། ། གསུམ་པ། སྦྱོར་བ་བཟོད་ལྡན་ནི། བདག་ཉིད་ཆེན་པོ་འདིས། ཐུབ་པའི་དབང་པོའི་རྒྱལ་ས་བཟུང་ནས།
བཤད་སྒྲུབ་གཉིས་ཀྱི་བཀའ་ཁྲིམས་ཆེན་པོ་བཅས་ཏེ། ལུང་དང་རྟོགས་པའི་རྒྱལ་ཁམས་རབ་ཏུ་ཡངས་པ་དགེ་བར་བསྐྱངས་པ་ལ། ཆུ་སྲིན་རྒྱལ་མཚན་ཅན་གྱི་སྲིད་དུ་གཏོགས་པའི་ནག་པོའི་སྡེ་མཐའ་དག་གི་དངོས་དང་། བརྒྱུད་པས་ཐོ་འཚམས་པའི་བར་ཆད་རྒྱུན་རིང་དུ་བརྩམས་ཀྱང་། ཕྱོགས་ཐམས་ཅད་ལས་རྣམ་པར་རྒྱལ་བའི་བདག་ཉིད་ཆེན་པོ་འདི་ཡི། ལུང་རྟོགས་ཀྱི་བསྟན་པ་དར་ཞིང་རྒྱས་པའི་ཉི་མའི་དཀྱིལ་འཁོར་ལ། ཅུང་ཟད་ཀྱང་སྒྲིབ་པར་མི་ནུས་པ་འདི་ནི་བཟོད་པ་བླ་ན་མེད་པ་མངའ་བའི་མཐུ་ཡིན་ཏེ། གནོད་པ་ལ་ཇི་མི་སྙམ་པའི་བཟོད་པས་བརྟན་པའི་ཁུར་ཆེན་འདེགས་པའི་ཚེ། དཀའ་སྤྱད་ཀྱི་ངལ་དུབ་ཏུ་མི་འགྱུར། སྡུག་བསྔལ་དང་ལེན་གྱི་བཟོད་པས།
གཞན་དོན་རྒྱ་ཆེན་པོ་ལ་འཇུག་པའི་ཚེ། གཞན་གྱི་ལོག་སྒྲུབ་ཀྱི་སྐྱོ་བར་མི་འགྱུར། ཆོས་ལ་ངེས་རྟོག་གི་བཟོད་པས། གསུང་རབ་ཀྱི་ཚིག་དོན་ལ་འཇུག་པའི་ཚེ། སྤྲོས་བཅས་ཀྱི་མཚན་མས་འཆིང་བར་མི་ནུས་ཤིང་། སྤྲོས་བྲལ་རྟོགས་པའི་ལྟ་བ་གོང་དུ་འགྱུར་བ་ཡིན་ནོ། ། དེ་ལྟར་འབྱུང་བའི་རྒྱུ་མཚན་ཡང་། བདག་ཉིད་ཆེན་པོ་འདི་ལ། ཐོས་པས་མི་ངོམས་ཉིད་དང་ནི། ། ཟང་ཟིང་མེད་པར་ཆོས་སྦྱིན་དང་། །
སངས་རྒྱས་ཞིང་ཀུན་སྦྱོང་བ་དང་། ། འཁོར་བས་ཡོངས་སུ་མི་སྐྱོ་དང་། ། ངོ་ཚ་ཁྲེལ་མེད་ཅེས་བྱ་བ། ། རློམ་མེད་བདག་ཉིད་དེ་རྣམས་ལྔ། ། ཞེས་པ་ལྟར། ས་གསུམ་པའི་ཡོན་ཏན་རྣམས་གསལ་བར་མངའ་བ་ཡིན་ཏེ། དམ་པའི་ཆོས་རྒྱ་ཆེན་པོ་ཐོས་པས་ངོམས་པ་མེད་པའི་ཡོན་ཏན་དང་། ཟབ་རྒྱས་ཆོས་ཀྱི་སྦྱིན་པ་རླབས་པོ་ཆེ་རྣམས་ཀྱང་། ཟང་ཟིང་གི་རྙེད་པ་དང་། བཀུར་སྟིའི་ཆེད་མ་ཡིན་པར་སྦྱིན་པ་དང་།
བདག་ཉིད་ཆེན་པོ་འདི་ལ། གང་དུ་བཞུགས་པའི་གནས། སྐུ་ལུས་འཚོ་བའི་ཟས་གོས་སོགས་འཕྲལ་གྱི་འཚོ་བའི་ཡོ་བྱད་རྣམས་ལ། བླང་དོར་བཟང་ངན། སྐྱིད་ཆོས་ཀྱི་དབང་དུ་སྐད་ཅིག་ཀྱང་མ་སོང་བར་སྐུ་ཚེ་རིལ་པོ་བསྟན་པ་འབའ་ཞིག་གི་ཁུར་བསྣམས་པ་འདི་ཡང་། ཡུལ་ལ་བཟང་ངན་གྱི་བླང་དོར་མེད་པར་དག་པ་ཁོ་ནར་སྣང་བའི་ཞིང་སྦྱོང་བའི་ཡོན་ཏན་མངའ་བ་ཡིན་ཏེ། རྗེ་བཙུན་གྱིས། སེམས་ཅན་འཇིག་རྟེན་དེ་བཞིན་དུ། ། སྣོད་ཀྱི་འཇིག་རྟེན་མ་དག་པ། ། དེ་ལ་དག་པར་སྒྲུབ་པ་ཡི། །
སངས་རྒྱས་ཞིང་ནི་དག་པ་ཉིད། ། ཅེས་གསུངས་པ་ལྟར་རོ། ། འཁོར་བས་ཡོངས་སུ་མི་སྐྱོ་བའི་དོན་ཡང་། འགྲེལ་པར། ཕན་བཏགས་པའི་སེམས་ཅན་མི་མཐུན་པ་ལ་སོགས་པ་མཐོང་བས་ཡོངས་སུ་མི་སྐྱོ་བ་དང་།

ཞེས་གསུངས་པ་ལྟར། བདག་ཉིད་ཆེན་པོ་འདི་ལ་ཡང་། ལུགས་གཉིས་ཀྱི་བཀའ་དྲིན་འཁོར་ཐབས་མེད་པས་བསྐྱངས་པ་རྣམས་ཀྱིས། ཆོས་དང་འགལ་བའི་ལོག་སྒྲུབ་མི་འཚམས་པ་སྣ་ཚོགས་བྱས་པ་ན། ཐོག་མར་དངོས་དང་བརྒྱུད་པའི་གཞམ་སྒོའི་ཐབས་དུ་མ་ནས་དེ་ལས་བཟློག་པའི་ཐབས་ལ་ནན་ཏན་མཛད་ཅིང་། དེས་ཀྱང་བཟློག་པར་ནུས་ཤིང་། བསྟན་པ་རིན་པོ་ཆེ་ལ་འཕྲལ་ཕུགས་སུ་གནོད་པར་འགྱུར་བའི་དགག་བྱ་ཆེན་པོ་དང་། གདུལ་བྱ་དེ་ཉིད་ཀྱང་ཞི་བའི་ཐབས་ཀྱིས་ཆོས་ཀྱི་སྲོལ་དུ་མ་ཚུད་ཅིང་། སྡུག་བསྔལ་གྱི་རྒྱུ། སྡིག་པའི་རྒྱུན་རྗེ་འཕེལ་དུ་འགྱུར་བར་གཟིགས་ནས། གནས་སྐབས་སུ་བཀའ་བཀྱོན་པ་དང་།
གནས་ནས་སྐྲོད་པ་སོགས་མཛད་ཀྱང་། དེ་ཉིད་ལ་ལྷག་པར་བརྩེ་བའི་ཚུལ། གཞན་ལས་ཀྱང་ཆེས་ཆེ་བ་མངའ་བ་ཡིན་ཏེ། རྗེ་བཙུན་གྱིས། རྟག་ཏུ་ཉེས་པས་རང་མེད་བྱ་སེམས་ཀྱིས། ། སྐྱེ་བོ་ལ་ནི་བློ་ལྡན་ཉེས་པར་མི་འཛིན་ཏེ། ། མི་འདོད་བཞིན་དུ་ལོག་པར་སྒྲུབ་པ་འགྱུར་རོ་ཞེས། ། སྐྱེ་བོ་དག་ལ་སྙིང་རྗེ་རྣམ་པར་འཕེལ་ཕྱིར་རོ། ། ཞེས་དང་། ཞི་བ་ལྷས།
ཉོན་མོངས་སྐྱེས་པས་དེ་ལྟ་བུར། ། བདག་གསོད་ལ་སོགས་ཞུགས་པ་ལ། ། སྙིང་རྗེ་བརྒྱ་ལ་མ་སྐྱེས་ན། ། ཁྲོ་བར་གྱུར་པ་ཅི་ཐ་ཚིག ། ཅེས་པ་ལྟར་རོ། ། དེས་ན། ཁོང་ཁྲོ་བ་མེད་ཀྱང་། ཕྱི་རོལ་དུ་ཁྲོ་བའི་རྣམ་པར་སྟོན་པ་ནི། བྱང་ཆུབ་སེམས་དཔའི་གཞན་དོན་བྱེད་པ་ཐབས་ལ་མཁས་པའི་ཁྱད་པར་ཡིན་ཏེ། ཞི་བ་ལྷས།
མི་སྲུན་འགྲོ་ལ་བྱང་སེམས་བསྐྱེད། ། ཙུབ་སྤྱོད་ཁོ་ནས་འདུལ་བར་གསུངས། ཞེས་དང་། བུ་དང་སློབ་མ་མི་འཆོས་དང་། ། བསྲུང་བའི་འཁོར་ལོ་མི་སྒོམ་ཞིང་། ། ཁྲོ་བོའི་བཟླས་པ་འགོག་པ་སོགས། ། སྙིང་རྗེའི་དབང་གིས་བྱེད་ན་ཡང་། ། མ་དག་པ་ཡི་སྙིང་རྗེ་ཡིན། ། ཞེས་པ་ལྟར་རོ། ། འདིར་ཐེག་པ་ཆེན་པོའི་མདོ་སྡེ་དང་།
རྒྱུད་སྡེ་ཟབ་མོ་རྣམས་ཀྱི་ཐབས་ལ་མཁས་པའི་ཁྱད་པར། འཕྲུལ་གྱི་སྒོ་མཐའ་ཡས་པ་ཞིག་ཕྱེས་ཏེ། བཤད་དུ་ཡོད་ཀྱང་མ་སྤྲོས་སོ། ། བདག་གཞན་རྒྱུ་མཚན་དུ་བྱས་ནས། མི་དགེ་བའི་ཆོས་ལ་མི་འཇུག་ཅིང་། དགེ་བའི་ཆོས་གོང་འཕེལ་དུ་མཛད་པས་ན། ངོ་ཚ་ཤེས་པ་དང་། ཁྲེལ་ཡོད་པའི་ཡོན་ཏན་མངའ་བ་ཡིན་ནོ། ། དེ་ལྟར་ཡོངས་སྦྱོང་གི་ཆོས་ལྔ་པོ་དེ་དག་ཀྱང་། ཆོས་ཐམས་ཅད་རང་བཞིན་མེད་པར་རྟོགས་པའི་ལྟ་བ།
དངོས་པོ་དང་མཚན་མར་འཛིན་པའི་རློམ་པ་མེད་པས་རྒྱས་བཏབ་སྟེ། དུས་ནམ་ཡང་འབྲལ་བ་མེད་པར་གནས་པ་འདི། མཁས་པར་སྦྱངས་པ་དང་། བཙུན་པར་བསྲུང་བའི་མཐར་ཐུག་གི་དགོས་པའི་མཆོག བཟང་བའི་ཚུལ་ལ་འགྲན་ཟླ་མེད་པར་བཞུགས་པ་ཡིན་ནོ། ། ཇི་སྐད་དུ། རྒྱལ་སྲས་རླབས་ཆེན་སྤྱོད་ལ་ཞུགས་རྣམས་ལ། ། ཇི་ཙམ་གནོད་པ་དེ་ཙམ་སྤྱོད་པའི་གྲོགས། ། ལྷུན་སྟུག་ནགས་ཚལ་ཞུགས་ཀྱིས་བསྲེག་པའི་ཚེ། ། སྟོབས་ཆེན་རླུང་ལ་གེགས་ཞེས་བྱ་མི་རུང་། །
གང་གིས་ཐུབ་བསྟན་དགེ་བར་སྐྱོང་བ་ཡི། ། རབ་བརྟན་ལྷུན་པོ་གཡོ་བར་སེམས་བྱེད་པའི། ། ནག་ཕྱོགས་གཞན་འཕྲུལ་དབང་བྱེད་སྲིད་བཅས་ནི། ། རེ་བའི་འབྲས་མེད་ངལ་བར་མ་གྱུར་ཏམ། ། གཉིས་པ་གང་ལ་བརྟེན་ནས་གདུལ་བྱའི་ཁྱད་པར་ནི། བདག་ཉིད་ཆེན་པོ་འདིའི་ཆོས་ཀྱི་མདུན་སར་ལྷགས་པའི་གདུལ་བྱ་ཡོངས་ནི། དད་པ་དང་ཡིད་ཆེས་ཀྱི་དད་པ་ཆེ་བ། སྐྱེ་སྟོབས་དང་སྦྱངས་སྟོབས་ཀྱི་ཤེས་རབ་ཆེ་བ། གུས་སྦྱོར་དང་རྟག་སྦྱོར་གྱི་བརྩོན་འགྲུས་ཆེ་བ། སྙིང་རུས་དང་དཀའ་སྤྱད་ཀྱི་བཟོད་སྲན་ཆེ་བ།
མཐུན་རྐྱེན་དང་ལོངས་སྤྱོད་ཀྱི་དཔལ་འབྱོར་ཆེ་བ། ཕོ་རུས་དང་གུས་ཞེན་གྱི་ཞབས་ཏོག་ཆེ་བ། རྙེད་པ་དང་བཀུར་སྟིའི་གཏོང་ཕོད་ཆེ་བ་སོགས། མདོར་ན་མཁས་གྲུབ་ཀྱི་རྒྱུ་ཚོགས་གྲངས་ཚང་ཞིང་། འགལ་རྐྱེན་གེགས་མེད་པ་ཤ་སྟག་འདུས་ཤིང་། ཁྱད་པར་ས་སྐྱོང་རྒྱལ་པོའི་སྲས་ལ་སོགས་པ། རིགས་རུས་དང་དཔལ་འབྱོར་ཕུན་སུམ་ཚོགས་པ་མངའ་བ་རྣམས་ཀྱང་། བདག་ཉིད་ཆེན་པོ་འདི་ཉིད་ཀྱི་ཆོས་ཀྱི་མདུན་སར་རང་གི་ངང་གིས་འདུ་བ་སོགས། རྒྱལ་བ་ལོངས་སྤྱོད་རྫོགས་པའི་སྐུ་ལ། ཐེག་པ་ཆེན་པོའི་འཕགས་པ་ཤ་སྟག་གི་འཁོར་དང་ལྡན་པ་བཞིན་ནོ། །
རྣམ་དཀར་ཕྲིན་ལས་དྲི་བསུང་ཆེར་འཕྲོ་ཞིང་། ། དམིགས་མེད་སྙིང་རྗེའི་པད་དཀར་མདངས་གསལ་བའི། ། ལུང་རྟོགས་ཡོན་ཏན་པད་མཚོ་རྒྱས་པ་ཡིས། ། དད་ལྡན་སྐལ་བཟང་དང་བའི་ཚོགས་འདི་བསྡུས། ། ཟབ་དོན་པདྨའི་རྩ་བས་འཚོ་བྱེད་ཅིང་། ། ལེགས་བཤད་གསུང་སྙན་སྒྲོགས་པའི་འགྱུར་ཁུགས་དང་། ། ལུང་རྟོགས་ནོར་བུའི་མཚོ་ལ་རྩེ་བ་ཡིས། ། ཐུབ་བསྟན་འཛིན་མའི་ཁྱོན་འདི་མཛེས་པར་བྱས། ། གསུམ་པ་ཇི་སྲིད་དུ་བཤད་པ་དུས་ཀྱི་ཁྱད་པར་ལ། བཤད་ཉན་མཛད་ཚུལ་གྱི་དུས་ཀྱི་ཁྱད་པར་སྤྱིར་བསྟན་པ་དང་།
དཀོན་མཆོག་གི་ལུང་བསྟན་ནས་བཤད་ཉན་ཁྱད་པར་ཅན་ཇི་ལྟར་མཛད་པའི་ཚུལ་ལོ། ། དང་པོ་ནི། དགུང་ལོ་བཅོ་བརྒྱད་པ་ལ་བཀའ་བཅུའི་གྲྭ་སྐོར་མཛད་པའི་དུས་དེ་ནས། མཐར་དགུང་ལོ་དོན་ལྔའི་བར་དུ་རྒྱུན་མ་ཆད་པར་ཟབ་རྒྱས་ཆོས་ཀྱི་འཁོར་ལོ་སྐོར་བའི་མཛད་པ་ཁོ་ནས་དུས་འདའ་བ་ཡིན་ལ། དེ་ཡང་གསང་ཕུ་ལ་སོགས་པར་གདུལ་བྱ་ཉུང་ཤས་ལ་གྲོགས་ལྡན་མཛད། མཁས་པའི་གྲགས་པ་ཡང་ཆེས་ཆེར་འཕེལ། དགུང་ལོ་བཅུ་དགུ་པ་ལ་རོང་དུ་ཕེབས། སྔར་གསན་སྦྱོང་མཛད་པའི་པོ་ཏི་ཆེ་བ་མང་པོ་ཞིག་གི་གཞུང་ལ་གཟིགས་རྟོག་གི་དགོངས་པས་དཀར་པོ་ཆོས་ལུང་དུ་དཔེ་མཚམས་ལ་ཕེབས། དེ་དུས་སང་ཞོགས་འཛིན་རྒྱུའི་གཞུང་དེ། དེ་དུས་ཚར་གཉིས་གསུམ་རེ་ཀློག་པར་མཛད།
སང་མཐོང་འཕྲལ་ནས་བཟུང་བས། ཚ་གོང་དུ་ཤོག་བུ་བཅོ་ལྔ་ཙམ་རེ་བཟུང་། གྲགས་པ་གཞུང་ཤོག་བཅོ་བརྒྱད་མ་རེ་བཟུང་བར་གྲགས་གསུང་། དེ་ནས་རྗེ་མཁྱེན་རབ་དབང་ཕྱུག་གི་གྲྭ་ཚང་དུ་ཕེབས། མཁས་པ་དེའི་འཆད་པའི་ཁུར་མ་ལུས་པ་མཁས་གྲུབ་འདི་ཉིད་ཀྱིས་བཞེས་ཏེ། ལོ་ངོ་བཅུ་གསུམ་གྱི་བར་དུ་འདོད་དགུའི་ལེགས་པར་བཤད་པའི་ཆར་གྱིས། བློ་གསལ་འདུས་པའི་ཚོགས་དེ་དག་ཆོས་ཀྱི་འབྱོར་པ་དང་ལྡན་པའི་མཁས་བཙུན་གྱི་གོ་འཕང་བླ་ན་མེད་པ་ལ་བཀོད་པར་མཛད་དོ། ། དེའི་ཚེ་གྲྭ་ས་དེ་ན། བདག་ཉིད་ཆེན་པོ་འདིའི་གསུང་གི་བདུད་རྩིས་མི་འཚོ་བ་ནི། གསུམ་བཞི་ལས་མེད་དོ་ཞེས་ཟུར་གནས་དག་གསུང་ངོ་། །
དེ་ནས་ཐམས་ཅད་མཁྱེན་པ་ཤེས་བྱ་ཀུན་རིག་གི་ཆོས་གྲྭ་ཆེན་པོ་དཔལ་ན་ལེནྡྲར་ཕེབས་ཏེ། དེར་འདུས་པའི་ཚོགས་རབ་ཏུ་ཆེ་བ་ཞིག་གི་ཡོངས་སུ་འཛིན་པར་ཕེབས་ནས། ལེགས་པར་བཤད་པའི་ཆོས་སྦྱིན་ལོ་བདུན་གྱི་བར་དུ་མཛད་དོ། ། གཉིས་པ་ལ། དཀོན་མཆོག་གི་བཤད་ཉན་གྱི་སྒོ་ནས་བསྟན་པ་ལ་ཕན་པར་ལུང་བསྟན་ཚུལ་དང་། ལུང་བསྟན་ནས་བསྟན་པ་དར་རྒྱས་སུ་མཛད་ཚུལ་ལོ། ། དང་པོ་ནི། དེ་ནས་བདག་ཉིད་ཆེན་པོ་འདི་ངེས་འབྱུང་དང་སྐྱོ་ཤས་ནི་དྲི་གཞོན་པ་ལྟར་དུ་གཡོ། བརྩེ་བའི་གདུང་ཤུགས་དྲག་པོ་ནི་རི་གཟར་གྱི་ཆུ་ཀླུང་ལྟར་འབབ། བསྟན་པའི་གཅེས་སྤྲས་དང་ཁུར་ནི་རང་འཚོ་བའི་སྲོག་ལྟར་དུ་གཅེས།
བསམ་སྦྱོར་གྱི་དམ་བཅའ་དང་སྙིང་སྟོབས་ནི་རི་རྒྱལ་ལྷུན་པོ་ལྟར་དུ་བརྟན། རྒྱ་ཆེན་མཁྱེན་རབ་ཀྱི་ཁྱོན་ནི་ནམ་མཁའ་ལྟར་ཡངས། གཞན་ཕན་ལྷག་བསམ་གྱི་གོ་ཆ་ནི་གངས་རི་ལྟར་དུ་བརྗིད་པས། འདི་སྙམ་དུ་དགོངས་སོ། ། ཁོ་བོས་ཡང་ན་ནི་རིའི་བུ་བྱས། ན་བུན་གྱི་གོས་གྱོན། འདུ་འཛིའི་གཡེང་བ་ཐམས་ཅད་རྒྱང་རིང་དུ་དོར་ནས། ཚེ་འདི་ཉིད་ལ་མཆོག་གི་གོ་འཕང་བརྙེས་པ་མི་ལ་རས་པ་ལྟ་བུ་གཅིག་བྱ། ཡང་ན་ནི་བོད་ཡུལ་མཁས་པའི་དབང་པོ། ལོ་ཆེན་བློ་ལྡན་ཤེས་རབ་ལྟར་ཐུབ་བསྟན་ཡིད་བཞིན་ནོར་བུ་བཤད་སྒྲུབ་རྒྱལ་མཚན་གྱི་རྩེ་མོར་བཀོད་དེ།
ལུང་རྟོགས་འདོད་དགུའི་ཆར་གྱིས་སྡུག་བསྔལ་མེ་འོབས་ན་གནས་པའི་སེམས་ཅན་འདི་དག ཐར་པ་དང་ཐམས་ཅད་མཁྱེན་པའི་བསིལ་བའི་དངོས་པོ་ཐོབ་པར་བགྱིས་ལ། རྣམ་པར་གྲོལ་བ་མཆོག་ལ་འགོད་པར་བྱའོ་སྙམ་དུ་དགོངས་ནས། དཀོན་མཆོག་ལ་གསོལ་བ་བཏབ་པའི་ལུང་བསྟན་ཞུ་བ་དང་། བདག་ཉིད་ཆེན་པོས་ཐུགས་དམ་ལ་མཉམ་པར་བཞག་སྟེ། བསྟན་པ་ལ་གང་ཕན་གྱི་བརྟག་པ་མཛད་པས། དུས་གསུམ་ཐོགས་མེད་དུ་གཟིགས་པ་དེ་དག་གིས་ཀྱང་། བདག་ཉིད་ཆེན་པོ་འདི་བཤད་ཉན་གྱི་སྒོ་ནས་ཡོངས་སུ་རྫོགས་པའི་བསྟན་པའི་བདག་པོ་འབའ་ཞིག་ཏུ་ལུང་བསྟན་ཞིང་། ཁྱད་པར་དེའི་དུས་མནལ་ལམ་དུ། ལ་སྟོད་རྒྱལ་གྱི་ཤྲཱི་རི་ཡིན་ཟེར་བའི་རི་རབ་ཏུ་མཐོ་ཞིང་ཉམས་དགའ་ལ་ཡིད་དུ་འོང་བ་ཞིག་གི་ངོས་ལ།
བྲག་ཕུག་ཤིན་ཏུ་ཡངས་པ་རང་བཞིན་གྱིས་དང་བ་འདྲེན་ཅིང་། བག་ཕེབས་པ་ཞིག་གི་ལོགས་ཐམས་ཅད་ལ། ལུང་གི་པོ་ཏི་བྲག་རི་བསྒྲིགས་པ་ལྟར་ཕ་མཐའ་མི་མངོན་པ། རྒྱ་ཆེ་བ་གཅིག་འདུག་པའི་བདག་པོར་བསྐོ་གཞག་བྱས། གཉེར་གཏད་པ་གཅིག་རྨིས་པས། དགོངས་པ་ལ་པོ་ཏི་འདི་ཤིན་ཏུ་མང་བས་བཤད་ཉན་བསྟན་པ་ལ་ཕན་པའི་བརྡ་ཆོས་སུ་གོ་གསུང་ཞིང་། དེ་དུས་ངོ་མཚར་གྱི་གཏམ་དུ་བྱ་བའི་མནལ་ལམ་གྱི་ལྟས་ཁྱད་པར་ཅན་མང་པོ་ཞིག་བྱུང་འདུག་ཀྱང་། སྐུ་དྲུང་དུ་རྒྱས་པར་ཞུ་མ་ནུས་ཤིང་། དྲན་པའི་དབང་པོ་ལ་གསལ་མི་གསལ་ཅི་རིགས་པ་ལས་མི་འདུག་པས་འདིར་བཀོད་མ་ནུས་སོ། ། དེས་ན།
དུས་གསུམ་ལ་ཆགས་ཐོགས་མི་མངའ་བའི་རྒྱལ་བ་རྣམས་ཀྱིས་ཀྱང་། བདག་ཉིད་ཆེན་པོ་འདིས། བཤད་ཉན་གྱི་སྒོ་ནས་རྒྱལ་བའི་བསྟན་པ་ལ་བྱ་བ་བྱེད་དགོས་པར་ལུང་བསྟན་པར་མཛད་དོ། ། གཉིས་པ་རྒྱལ་བས་ལུང་བསྟན་ན་བསྟན་པ་རྒྱས་པར་མཛད་ཚུལ་ནི། དེ་ལྟར་ལུང་བསྟན་པའི་ཚེ། བསྟན་པ་འབའ་ཞིག་གི་གཞན་དབང་དུ་གྱུར་པའི་ལྷག་བསམ་དང་སྙིང་སྟོབས་ཅན་འདིས། ཆགས་སྡང་མེད་པའི་ཆོས་མཐུན་གྱི་བཤད་ཉན་འགྲན་ཟླ་མ་མཆིས་པ། ནམ་ལངས་པའི་ཁར་ཉི་མ་ཤར་བ་ལྟ་བུ་ཞིག་གིས། ཐུབ་པའི་རིང་ལུགས་ཆེན་པོ་འདི་རྨངས་ནས་བསླངས་ཏེ། རྒྱལ་བ་སྲས་བཅས་ཀྱི་གདུང་གསོས་པས་དགྱེས་པ་ཆེན་པོ་བསྐྱེད་པར་བྱའོ་སྙམ་དུ་དགོངས་ནས།
མཁའ་རེག་བོད་འབྲུག་ཏུ་བསྟན་པའི་གཞི་གཏིང་བའི་ཚེ། དུས་གསུམ་ལ་ཆགས་ཐོགས་མི་མངའ་བའི་ཡེ་ཤེས་བརྙེས་པ། མཁས་གྲུབ་ཆེན་པོ་རོང་སྟོན་ཤེས་བྱ་ཀུན་རིག་གི་ལེགས་པར་གསན་ནས། ཐུགས་ལྷག་པར་དགྱེས་སྤྲོ་ཆེན་པོ་དང་བཅས་ཏེ། ཨཱ་ལ་ལ། ཨེ་མ་ཧོ། རབ་འབྱམས་པ་ཁོས། ལོ་འབྲུག་ལོ་ལ། གནས་བོད་འབྲུག་ཏུ། བཤད་ཉན་འབྲུག་ལྡིར་བ་ལྟ་བུ་གཙུག་ནས།
འབྲུག་གསུམ་འཛོམས་འདུག་པས། བོད་ཡུལ་འདི་ཁོའི་སྙན་གྲགས་ཀྱིས་ལེགས་པར་འགེངས་ཤིང་། བཤད་ཉན་ཡང་ལེགས་པོ་འོང་ཞེས་གསུངས་ནས་ལུང་བསྟན་ཞིང་། ལུང་བསྟན་པ་ཇི་ལྟ་བ་བཞིན་ཐམས་ཅད་ལ་མངོན་དུ་གྱུར་པ་ཡིན་ནོ། ། དེ་ནས་བསྟན་པ་རིན་པོ་ཆེ་ལ་མི་ཕྱེད་པའི་དད་གུས་ཅན། རིགས་རུས་ཆོ་འབྲང་ཕུན་སུམ་ཚོགས་ཤིང་། བསོད་ནམས་ཆེན་པོའི་དཔལ་གྱིས་མངོན་པར་མཐོ་བ། ས་སྐྱོང་མིའི་དབང་པོ་ཁྲི་དཔོན་ཀུན་དགའ་རྒྱལ་མཚན་པས། རང་གི་ཆོས་སྡེ་དཔལ་མངོན་དགར་སྤྱན་དྲངས་ཏེ། ཟླ་བ་གསུམ་བཞི་ཙམ་གྱི་ཞབས་ཏོག་མཛད་ནས་བཞུགས།
སླར་ཡང་མཁའ་རེག་དང་། བུ་སྡེ་སྐོར་དུ་ཕྱག་ཕེབས་ཆོས་ཐོག་གསུམ་བཞི་ཙམ་བཞུགས། དེའི་བར་ལ་དག་པའི་འཁོར་ཚོགས་ཉིས་བརྒྱ་ཙམ་འདུས་པར་གྱུར་ཏོ། ། དེ་ནས་སྐུ་ཚེ་དཔག་ཏུ་མེད་པ་ནས་ལེགས་བྱས་དང་སྨོན་ལམ་རླབས་པོ་ཆེས་མཚམས་སྦྱར་བའི། བསྟན་པ་རིན་པོ་ཆེའི་སྦྱིན་བདག སྔོན་ཐུབ་པའི་དབང་པོ་ཉིད་ཆོས་ཀྱི་འཁོར་ལོ་བསྐོར་བའི་གཞི་རྟེན་མཛད་པའི་སྤྲུལ་པའི་ཆོས་རྒྱལ་ཆེན་པོ་དེ་དག་དང་ཀུན་ནས་ཚུལ་མཚུངས་ཤིང་། གང་གི་ཡན་ལག་བཅུ་གཉིས་པའི་དཔུང་གི་སྟོབས་བསྐྱོད་པས། སུམ་ཅུ་རྩ་སུམ་གྱི་བདག་པོ་ཡང་ཁེངས་པ་དང་བྲལ་ནས་གུས་པས་འདུད་པར་བྱེད་ཅིང་། སའི་གཞི་ལ་འཁོད་པའི་རྒྱལ་ཕྲན་རྣམས་ཀྱིས་ཀྱང་། བཀའི་གཅོད་པན་སྤྱི་བོར་འཆིང་བའི་བཀའ་དྲིན་ཞུས་ཏེ།
ཡན་ལག་མཆོག་གིས་གུས་པས་འདུད་པའི་སླད་དུ། ཁྲིམས་ཆེན་པོའི་ཐབས་བླ་ན་མེད་པ་ལ་མངའ་མཛད་ནས། ཡངས་པའི་རྒྱལ་ཁམས་ཆེན་པོ་འདི་བདེ་སྐྱིད་ཀྱིས་སྐྱོང་བའི་ཚུལ་ལ་འགྲན་ཟླ་མ་མཆིས་པ། སའི་བརྒྱ་སྦྱིན་ཆེན་པོ་གཞིས་ཁ་རིན་སྤྲུངས་པ་ཞེས་རབ་སྙན་གྲགས་པའི་འོད་དཀར་གྱིས་ཕྱོགས་ཐམས་ཅད་ལ་ཁྱབ་པ། དཔལ་མིའི་དབང་པོ་དྲུང་ཆེན་ནོར་བུ་བཟང་པོ་དང་། གང་གི་དྲི་མ་མེད་པའི་དད་གུས་ཀྱི་གསེར་རི་མངོན་པར་འབར་བའི་འོད་ཟེར་གྱིས། ཐུབ་བསྟན་ལྷུན་པོའི་དཔལ་དུ་ཡོངས་སུ་བསྐོར་བའི་མཛེས་པ་བསྐྱེད་ཅིང་། དཔལ་འབྱོར་ཕུན་སུམ་ཚོགས་པའི་རོལ་མཚོ་སྐྱིལ་བས་བསྟན་འཛིན་ཀླུ་དབང་ཀུན་གྱིས་ཉེ་བར་མཆོད་པའི་གཞིར་གྱུར་པ། སེམས་ཅན་ཐམས་ཅད་ལ་རྒྱུ་མེད་པར་གཉེན་བཞིན་པའི་བརྩེ་བ་ཆེན་པོས། སྔོན་གྱི་རྒྱལ་པོ་བྱམས་པའི་སྟོབས་དང་།
ཐམས་ཅད་སྒྲོལ་ལ་སོགས་པ་དང་དབྱེར་མ་མཆིས་པ། ས་སྐྱོང་མིའི་དབང་པོ་ཆོས་ཀྱི་རྒྱལ་པོ་དཔལ་བཟང་རིན་ཆེན་པ་དང་། རྒྱལ་བའི་བསྟན་པ་དད་པས་མཆོད་ཅིང་། ཡངས་པའི་རྒྱལ་ཁམས་བྱམས་པས་སྐྱོང་བའི་སླད་དུ། ཡེ་ཤེས་ཀྱི་མཁའ་འགྲོ་མ་གནམ་སའི་བདག་མོར་སྐུ་སྤྲུལ་བ། ལྷ་ལྕམ་ཡེ་ཤེས་མཚོ་རྒྱལ་ཡབ་ཡུམ་བཀའ་བགྲོས་ཏེ། བཀའ་ཡིག་རིམ་པར་ཕེབས་པའི་མཐུ་ལས། ཇི་སྐད་དུ། བློ་ལྡན་གང་དུ་བསྒྲུབ་པའི་ཡུལ། ། ལེགས་པར་རྙེད་དང་གནས་བཟང་དང་། །
ས་བཟང་པ་དང་གྲོགས་བཟང་དང་། ། རྣལ་འབྱོར་བདེ་བའི་ཡོན་ཏན་ལྡན། ། ཞེས་པའི་ཁྱད་ཆོས་ལྔ་དང་ལྡན་ཞིང་། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་དང་ཚུལ་མཚུངས་པ། འབྲས་ཡུལ་རྫོང་དཀར་གྱི་སྐྱེད་མོད་ཚལ་ཞེས་ཡོངས་སུ་གྲགས་པ་འདི་ཉིད་དུ། བདག་ཉིད་ཆེན་པོ་དགུང་ལོ་སོ་དགུ་བཞེས་པ། དགེ་འདུན་འདུས་པའི་ཚོགས་དང་བཅས་ས་མོ་སྦྲུལ་གྱི་ཟླ་བ་དང་པོ་ལ་ཕྱག་ཕེབས་ཏེ། དགུང་ལོ་དོན་ལྔའི་བར་དུ་ཟབ་རྒྱས་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བར་མཛད་དོ། ། དེས་ན། དགུང་ལོ་བཅོ་བརྒྱད་པ་ནས།
དོན་ལྔའི་བར་ལོ་ངོ་ལྔ་བཅུ་རྩ་བརྒྱད་དུ་བཤད་སྒྲུབ་ཀྱི་ཟླ་བའི་དཀར་ཆ་གོང་འཕེལ་གྱུར་པས། ཐུབ་བསྟན་གྱི་ཆ་ཤས་ཡོངས་སུ་རྫོགས་པའི་ལུང་རིགས་ཀྱི་དཔལ་གྱིས་གང་བའི་དཀྱིལ་འཁོར། མི་མཇེད་འཇིག་རྟེན་གྱི་ཁམས་འདིར་ལྷམ་མེ་ལྷན་ནེ་ལྷང་ངེར་བཞུགས་པ་སྟེ། བཞེངས་པའི་དགོངས་པ་མཐར་ཕྱིན་པར་མཛད་པ་ཡིན་ནོ། ། ཇི་སྐད་དུ། དམ་པ་གང་གི་ཐུགས་ལ་འདི་ལྟར་དགོངས། ། རང་གི་འོད་ཀྱི་སྣང་བས་རང་ལུས་ཙམ། ། གསལ་བ་འདི་ནི་མེ་ཁྱེར་སྲིན་བུ་ཡི། ། ངང་ཚུལ་ཡིན་གྱི་བདག་གི་ཆ་མ་ཡིན། ། འོད་སྟོང་རབ་ཏུ་རྒྱས་པའི་མཁས་མཆོག་འདིས། །
ཐུབ་བསྟན་པད་ཚལ་བཞད་པའི་དགའ་སྟོན་གྱིས། ། བློ་གསལ་བུང་བ་ཚིམ་པར་མ་བྱས་ན། ། བཤེས་གཉེན་རྒྱུ་སྐར་གཞན་དང་ཁྱད་ཅི་ཡོད། ། ཟླ་བ་མཁའ་ལ་རྒྱུ་བས་མཛེས་པ་བཞིན། ། འདི་ཡིས་སྙིང་སྟོབས་བསྟན་པའི་མཁའ་ལ་རྒྱུ། ། ཆགས་སྡང་ཆུ་འཛིན་ལས་གྲོལ་མཚན་མོའི་མགོན། ། སྐལ་བཟང་སྒྱུ་སྐར་དབུས་ན་མཛེས་པར་གྱུར། ། དེ་ནས་དེ་ཡི་གྲགས་པའི་འོད་དཀར་གྱིས། ། ས་སྐྱོང་སྙིང་གི་ཀུ་མུད་ཕྱེ་བ་ལས། ། དད་པའི་འཛུམ་མདངས་ཅི་ཡང་གསལ་བ་ཡིས། །
གསུང་གི་དྲི་བསུང་སྤྲོ་བའི་གོ་སྐབས་ཕྱེ། ། དེ་ཚེ་དམ་པ་འདི་ཡི་དགོངས་པ་ལ། ། ཐུབ་བསྟན་པད་ཚལ་ཟུམ་ནས་གནས་པ་དེ། ། ཁོ་བོའི་ལེགས་བཤད་ལུང་རིགས་ཚ་ཟེར་དང་། ། མི་དབང་གང་གིས་དཔལ་འབྱོར་རླན་དྲོད་གཉིས། ། ཟུང་དུ་འཇུག་པའི་ཐབས་མཁས་ཕུན་ཚོགས་ལས། ། བྱང་ཕྱོགས་གངས་རིའི་རྒྱུད་འདི་མ་ལུས་པ། ། མཁས་གྲུབ་མེ་ཏོག་འབྲས་བུས་ཁྱབ་པ་ཡིས། ། ཐུབ་བསྟན་པད་ཚལ་རབ་ཏུ་རྒྱས་བྱེད་དགོངས། ། ཨེ་མ་མཁས་པ་ཉིན་མོའི་དབང་ཕྱུག་དང་། །
ས་སྐྱོང་རྒྱུ་སྐར་བདག་པོ་གཉིས་བགྲོས་ནས། ། འཇིག་རྟེན་གསལ་བའི་འོད་དཀར་འདི་འདྲ་ན། ། མཁའ་ལ་སྒྱུ་བའི་ཉི་ཟླ་ཅི་ཞིག་བྱ། ། བཞི་པ་གང་བཤད་པར་བྱ་བ་ཆོས་ཀྱི་ཁྱད་པར་ནི། ཡང་དག་པར་རྫོགས་པའི་སངས་རྒྱས་ཀྱིས་གསུང་བཀའ་བསྡུ་བ་པོ་རྣམས་ཀྱིས་བསྡུས། གྲུབ་ཐོབ་རྣམས་ཀྱིས་ཐུགས་ཉམས་སུ་བཞེས་པས་གྲོལ། པཎ་ཆེན་མཁས་པ་རྣམས་ཀྱིས་ཉན་བཤད་ཀྱི་སྒོ་ནས་གཏན་ལ་ཕབ། འཁྲུལ་པ་ཟད་པའི་ལོ་ཙཱ་བ་ཆེན་པོ་རྣམས་ཀྱིས་ལེགས་པར་བསྒྱུར་བའི་མདོ་སྡེ་དང་། རྒྱུད་སྡེ་དག་གི་དགོངས་འགྲེལ་རྒྱན་དྲུག་དང་། མཆོག་གཉིས་ལ་སོགས་པ་གཞུང་ལུགས་ཆེན་པོ་འགྱུར་རོ་ཅོག་ནི་དམ་པ་འདི་ཉིད་ཀྱི་བཤད་པར་བྱ་བའི་ཆོས་ཡིན་ཞིང་།
གདུལ་བྱ་སོ་སོའི་བློ་དང་འཚམས་པར། གང་ལ་གང་འདོད་ཀྱི་སྒོ་ནས་འཆད་པར་མཛད་དོ། ། ལྔ་པ་ཇི་ལྟར་འཆད་པ་ཐབས་མཁས་ཀྱི་ཁྱད་པར་ནི། བཤད་བྱའི་གཞུང་ལུགས་དེ་དག་གི་ཚིག་དོན་མ་ལུས་པ་ཀུན་ཆུད་པར་མཛད་ནས། ཉིན་ནུབ་ཀྱི་དབྱེ་བ་མེད་པར་ཐུགས་ཁོ་ན་ལས་གསུང་བའི་ཚུལ་འདི་ནི། འཕགས་པ་གཟུངས་ཐོབ་པ་འབའ་ཞིག་གི་སྤྱོད་ཡུལ་དུ་སྣང་ལ། དེ་ཡང་རྒྱུད་སྡེ་འཆད་པ་ན། མཐའ་དྲུག ཚུལ་བཞི། རྒྱན་དྲུག་ལ་སོགས་པས་སྐབས་ཕྱེ་སྟེ་འཆད།
མདོ་སྡེ་འཆད་པ་ན། ཕུན་སུམ་ཚོགས་པ་ལྔས་གླེང་བསླངས་ཏེ་འཆད། བསྟན་བཅོས་འཆད་པ་ན། འཆད་ཐབས་ཀྱི་མན་ངག་ལྔ་ལ་སོགས་པའི་ཐབས་མཁས་ཀྱི་སྒོ་ནས་འཆད་དོ། ། འཆད་ཚུལ་དེ་དག་ཀྱང་ཁྱད་པར་གྱི་ཆོས་བཞི་དང་ལྡན་པའི་སྒོ་ནས་འཆད་དོ། ། ཇི་སྐད་དུ། རྒྱ་ཆེན་ཐེ་ཚོམ་སྤོང་བ་དང་། ། གཟུང་འོས་དེ་ཉིད་གཉིས་སྟོན་པ། ། འདི་ནི་བྱང་ཆུབ་སེམས་དཔའ་ཡི། ། སྟོན་པ་ཕུན་ཚོགས་ཡིན་ཞེས་བྱ། །
ཞེས་གསུངས་པ་ལྟར། ཕྱི་ནང་གི་གྲུབ་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་པས་རྒྱ་ཆེ་བ། ཚིག་དོན་མཐའ་དག་ཕྱིན་ཅི་མ་ལོག་པར་རྟོགས་པའི་ཤེས་རབ་མངའ་བས། གདུལ་བྱའི་ཐེ་ཚོམ་སྤོང་བ། ཇི་སྐད་བསྟན་པ་བཞིན་དུ། ཐུགས་ཉམས་སུ་བཞེས་པས་གཟུང་བར་འོས་པ། བླང་དོར་གྱི་གནས་ཀུན་ནས་ཉོན་མོངས་ཀྱི་དེ་ཁོ་ན་ཉིད་དང་། རྣམ་བྱང་གི་དེ་ཁོ་ན་ཉིད་ཕྱིན་ཅི་མ་ལོག་པར་སྟོན་པར་མཛད་པའོ། ། མདོར་ན་སྔོན་ཐུབ་པའི་དབང་པོ་དེ་ཉིད་སེང་གེའི་ཁྲི་ལ་མངོན་པར་ཕྱོགས་ཏེ། ཟབ་རྒྱས་ཆོས་ཀྱི་འཁོར་ལོ་བསྐོར་བ་ཇི་ལྟ་བར།
གདུལ་བྱ་ལ་མགོ་སྨྲས་པས་གོ་བ་དང་། ། རྣམ་པར་སྤྲོས་པས་གོ་དགོས་པ་རྣམས་ལ། དེ་དང་དེའི་སྐལ་བ་དང་འཚམས་པར་དུས་གསུམ་རྒྱལ་བའི་དགོངས་པ་ཇི་ལྟ་བ་བཞིན་དུ་འཆད་པས། མཁས་པ་གཞན་དག་ལ་ཚར་གྲངས་མེད་ཉན་པ་ལས། བདག་ཉིད་ཆེན་པོ་འདི་ལ། ཚར་རེ་རེ་གཉིས་གཉིས་ཉན་པ་གནས་སྐབས་སུ་བོགས་དང་བློ་བསྐྱེད་ཆེ་ལ། མཐར་སྙན་གྲགས་དང་གཞན་ཕན་ཕྲིན་ལས་ཆེ་བ་འདི་ནི། ནང་གི་མཁྱེན་བརྩེའི་ལྷག་བསམ་གཞན་ལས་ཆེས་མཆོག་ཏུ་གྱུར་པ་ཞིག་གི་མཐུ་ཡིན་པར་རིག་པར་བྱའོ། ། དེ་ཡང་རྒྱལ་བའི་ཡུམ་དགོངས་འགྲེལ་དང་བཅས་པ་གསུང་བའི་ཚེ། འདོད་པ་དང་གཟུགས་ན་སྤྱོད་པའི་ལྷ་རྣམས་དང་།
ཕྱོགས་བཅུའི་སངས་རྒྱས་ཀྱི་ཞིང་ཁམས་གྲངས་མེད་པ་དག་ནས། ལྷ་རྫས་ཀྱི་མེ་ཏོག་གི་སྐྱེས་འབུལ་བ་ནི་ཡུམ་གྱི་གླེང་གཞི་ནས་ཇི་སྐད་འབྱུང་བ་དང་ཚུལ་མཚུངས་པས། མེ་ཏོག་གི་ཆར་གངས་རིའི་སྟོད་གཡོགས་ཉིལ་བ་ལྟར་ས་གཞི་ཆག་ཆག་འདེབས་པ་དང་། མཛེས་པར་བྱེད་པ་སོགས་དད་པའི་རྒྱ་མཚོ་མངོན་པར་འཕེལ་བ་ནི། གྲོང་པའི་སྐྱེ་བོ་བྱིན་ལ་ཐུན་མོང་དུ་གྱུར་པས་འཇིག་རྟེན་ཀུན་ལས་ཆེས་ཆེར་གྲགས་པ་ཡིན་ནོ། ། དྲུག་པ་དེ་ལྟར་བཤད་པས་མཁས་པ་བསྐྲུན་པ་ཕྲིན་ལས་ཀྱི་ཁྱད་པར་ནི། ཁ་བ་ཅན་གྱི་ལྗོངས་འདི་ན། བདག་ཉིད་ཆེན་པོ་འདི་ཡི་གསུང་གི་བདུད་རྩི་ལས་འཁྲུངས་པའི་ཐུགས་སྲས། ཡོངས་སུ་རྫོགས་པའི་བསྟན་པ་རིན་པོ་ཆེ་མཐའ་དག་ལ་དབང་འབྱོར་བ། གཞུང་ལུགས་རབ་འབྱམས་ཀྱི་དོ་ཤལ་བཟང་པོས་མཛེས་པར་བྱས་པ།
རབ་འབྱམས་པ། བཀའ་བཅུ་པ། བཀའ་བཞི་པ་ལ་སོགས་པའི་མཚན་གསོལ་བ་དང་མ་གསོལ་བ། ལུང་རིགས་ཀྱི་ཡོན་ཏན་དུ་མས་རྒྱན་ཅིང་། རང་རང་གི་གདུལ་བྱ་རྒྱ་མཚོ་ལྟ་བུའི་དབུས་ན། ཡོན་ཏན་ནོར་བུའི་གདེངས་ཀས་མཐོ་ཞིང་། ལེགས་བཤད་ཀྱི་ཕུད་སྒྲ་སྒྲོག་པའི་བསྟན་འཛིན། ཀླུའི་དབང་པོའི་གྲངས་ཀྱི་མཐའ་ལས་འདས་པར་བཞུགས་པ་ཡིན་ནོ། ། མདོར་ན་ཤར་རྒྱ་ནག་དང་འདབས་འབྱར་བའི་མདོ་ཁམས་ནས། ནུབ་ཕྱོགས་ཁ་ཆེ་དང་ཁད་ཉེ་བའི་གུ་གེ་མང་ཡུལ་གྱི་བར་བྱང་ཕྱོགས་ཀྱི་རྒྱུད་འདི་ཡི་མཁས་པ་དང་གྲུབ་ཐོབ། །
བླ་མ་དང་ཆོས་རྗེ། མཁན་པོ་དང་གདན་ས་པ། ཆེན་པོ་དང་སློབ་དཔོན། བཤད་ཉན་པ་དང་ཟུར་ཆོས་པ་སོགས་ལུང་རྟོགས་ཀྱི་ཡོན་ཏན་མཐོན་པོ་ལ་བཞུགས་པའི་དགེ་བའི་བཤེས་གཉེན་ཕལ་ཆེ་བ་རྣམས། དངོས་དང་བརྒྱུད་པའི་སྒོ་ནས་བདག་ཉིད་ཆེན་པོ་འདིས། དང་པོ་བསྟན་པའི་སྒོར་ཞུགས་པ་ནས། མཐར་བསྟན་པའི་བདག་པོར་མ་གྱུར་གྱི་བར་དུ། ལུགས་གཉིས་ཀྱི་བཀའ་དྲིན་ཆེན་པོས་ཉེ་བར་བསྐྱངས་པ་ཤ་སྟག་ཏུ་གནས་པ་ཡིན་ནོ། ། དེ་ན་གཟུ་བོའི་བློས་ལེགས་པར་དཔྱད་ན། བདག་ཉིད་ཆེན་པོ་འདི་དང་མིང་ལ་མཉམ་ཡང་དོན་ལ་མཉམ་པ་སུ་ཞིག་ཡོད།
དེ་ཡང་ཡུལ་བྱང་ཕྱོགས་ཀྱི་རྒྱུད་འདིར། ཐུབ་བསྟན་གསལ་བར་མཛད་པའི་མཁས་གྲུབ་ཆེན་པོ་ཇི་སྙེད་ཅིག་བྱོན་པ་དེ་དག་གི་རྣམ་པར་ཐར་པ་རྒྱ་མཚོ་ལྟ་བུ་མཐོང་ཞིང་ཐོས་མོད་ཀྱང་། རང་ཉིད་ཀྱི་ཤིང་རྟའི་སྲོལ་ཕྱེ་ནས་ཐུབ་བསྟན་རྨངས་ནས་སླང་བའི་དར་རྒྱས་ཇི་ལྟར་མཛད་པའི་ངོ་བོ། དུས་ཇི་སྲིད་མཛད་པའི་རྒྱུན། དུས་དེ་ནས་ཇི་སྲིད་དུ་བར་ཆད་མེད་པར་བཤད་སྒྲུབ་ལུགས་གཉིས་ཐད་ནས་གོང་འཕེལ་དང་། ཇེ་མཐོར་གྱུར་བས་སྐུ་ཚེ་མཐར་ཕྱིན་པ་འདི་ནི། བདག་ཉིད་ཆེན་པོ་འདི་ཉིད་ཁོ་ནའི་ཁྱད་པར་དུ་གསལ་བ་ཡིན་ནོ། ། ཇི་སྐད་དུ། མཁྱེན་པའི་མཁའ་ལ་གཟུངས་ཀྱི་ཆུ་འཛིན་འཁྲིགས། ། གསུང་དབྱངས་སྤྲིན་གྱི་རྔ་སྒྲ་གཡོ་བ་དང་། །
མདོ་རྒྱུད་དགོངས་འགྲེལ་མན་ངག་ཆུ་ཆར་གྱིས། ། ཐུབ་བསྟན་དབྱར་གྱི་དཔལ་འདི་རྒྱས་པར་མཛད། ། དེ་ཚེ་ཕྱོགས་བཅུའི་རྒྱལ་དང་དེ་སྲས་རྣམས། ། རིང་ནས་སྨོན་པའི་ཕན་བདེའི་ཕྲིན་ལས་དེ། ། ཇི་བཞིན་འདི་ཡིས་བསྒྲུབ་སྙམ་མེ་ཏོག་སྐྱེས། ། རབ་འབྱམས་ཞིང་ནས་ཁྱེད་ཉིད་སྒྲུབ་མཆོད་བྱེད། ། རྣམ་དཔྱོད་དེད་དཔོན་སྙིང་སྟོབས་རླུང་ངར་ཅན། ། ཁྱོད་ཀྱིས་ཐབས་མཁས་རྩོམ་པའི་གཟིངས་བཅས་ཏེ། ། གཞུང་ལུགས་རིན་ཆེན་གླིང་དུ་བགྲོད་པ་ལ། ། དགོངས་དོན་ནོར་བུའི་དཔལ་མང་མ་ལུས་བླངས། །
གང་ཡང་འདི་ཡི་ལྷག་བསམ་རྒྱལ་མཚན་རྩེར། ། ལུང་རྟོགས་དབང་གི་རྒྱལ་པོ་བཀོད་གྱུར་ཏེ། ། བཤད་སྒྲུབ་འདོད་དགུའི་ཆར་ཆེན་ཕབ་པ་ལས། ། བསྟན་འཛིན་མཁས་པས་ས་འདི་ཁེབས་པར་བྱས། ། གཉིས་པ་རྩོད་ལ་སེང་གེའི་ང་རོས་ཕས་རྒོལ་ཟིལ་གྱིས་མནན་ནས་བསྟན་པ་སྤེལ་བའི་ཚུལ་ནི། རྒྱ་བོད་ཀྱི་མཁས་པ་རྣམས་ཀྱི་རྩོད་པའི་རྣམ་གཞག་ཇི་སྙེད་གསུངས་པའི་ཡོན་ཏན་གྱིས་ནི་བརྒྱན། མ་རྟོགས་ལོག་རྟོག་ཐེ་ཚོམ་གྱི་དྲི་མའི་སྐྱོན་ཐམས་ཅད་ནི་སྤངས། ཕྱི་ནང་གི་གྲུབ་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་པས། ཚར་བཅད་དང་རྗེས་འཛིན་གྱི་སྤོབས་པ་ནི་བརྙེས། ལུང་དང་རིགས་པས་ཐུབ་པའི་བསྟན་པ་མཐའ་དག་བསྲུང་བའི་ལྷག་བསམ་རྣམ་པར་དག་པ་ནི་མངའ།
ལྟ་བ་དང་གྲུབ་མཐའ་ངན་པས་བཅིངས་པ་དེ་དག་བརྩེ་བ་ཆེན་པོས་མ་བཟོད་དེ། ཇི་སྐད་དུ། བདག་གི་མུ་སྟེགས་ཅན་གཞན་དག ། ལྟ་བའི་ཆུ་ལས་བསྒྲལ་བྱས་ཤིང་། ། ཡང་དག་ལྟ་ལ་བཀོད་གྱུར་པས། ། བདག་གི་བསྟན་པ་འབར་གྱུར་ཅིག ། ཅེས་གསུངས་པ་ལྟར་དུ། རྒྱལ་བ་ཤཱཀྱ་སེང་གེའི་བསྟན་པ་ལ། ལྟ་གྲུབ་ངན་པ་ཕྱིན་ཅི་ལོག་གིས་བཅིངས་པའི་ཚང་ཚིང་མཐའ་དག བདག་ཉིད་ཆེན་པོ་འདི་ཡི་ཐལ་འགྱུར་དང་།
རང་རྒྱུད་ལ་སོགས་པའི་རིགས་པའི་མེ་ལྕེ་རྣོན་པོས་བསྲེགས་ཏེ། ཡིད་ཆེས་པའི་ལུང་གི་ཆུ་ཀླུང་འབུམ་ཕྲག་དུ་མ་ཕབ་ནས། ལོག་རྟོག་གི་དྲི་མ་མཐའ་དག་སྦྱངས་པ་དང་། གཞན་ལུགས་ཀྱི་གྲུབ་མཐའ་ངན་པ་ལུང་རིགས་ཀྱི་སྒོ་ནས་སུན་ཕྱུང་སྟེ། ཐུབ་པའི་དབང་པོའི་དགོངས་པ་ལུང་རིགས་ཀྱི་སྒོ་ནས་བསྒྲུབས་པའི་རྩོད་པའི་བསྟན་བཅོས་སོགས་མཛད་པའི་སྒོ་ནས། རྒྱལ་བའི་བསྟན་པ་ཆེས་ཆེར་གསལ་བར་མཛད་པ་ཡིན་ནོ། ། དེས་ན། བདག་ཉིད་ཆེན་པོ་འདི་ལ། ཆོས་དང་མཐུན་པར་རྒོལ་བ་དང་། རྒོལ་ནུས་སོ་སྙམ་དུ་སེམས་པ་ཙམ་ཡང་དཀའ་ན།
དངོས་སུ་རྩོད་པའི་དྲིལ་བསྒྲགས་ཏེ། གཟུར་གནས་ཀྱི་མཁས་པའི་དབང་པོ་དང་བཅས་པའི་གྲྭར་དྲུང་དུ་འཁོད་ནས་རྩོད་པར་ནུས་པ་ནི་སུ་ཞིག རྒྱུ་མཚན་དེའི་ཕྱིར་ན་བདག་ཉིད་ཆེན་པོ་འདིས་ཐུབ་པའི་རྒྱལ་ཚབ་ཏུ་བཞུགས་ནས། རྩོད་པའི་འགྲན་ཟླ་འདི་དང་། རྩོད་པ་འདི་བྱས་སོ་ཞེས་པའི་བརྩོད་ཡིག་དང་། ཟེར་སྒྲོས་ཙམ་ཡང་མེད་པ་འདི་ནི། ཉི་མའི་དཀྱིལ་འཁོར་ལ་འགྲན་སེམས་པའི་འོད་ཅན་གཞན་མེད་པས། དེའི་ལོ་རྒྱུས་ཙམ་ཡང་མེད་པ་བཞིན་ནོ། ། ཇི་སྐད་དུ། ཕྱོགས་ལས་རྣམ་པར་རྒྱལ་བའི་བརྩོད་པ་ཡིས། །
བརྙེངས་བྲལ་སྨྲ་བའི་དབང་པོ་མཚུངས་མེད་འདིས། ། རྟག་ཆད་ངན་སྨྲ་མ་ལུས་མཐར་བྱེད་ཅིང་། ། ཐུབ་བསྟན་ཀཻ་ལ་ཤ་ནི་དགེ་བར་བསྐྱངས། ། འཕགས་ཡུལ་བདག་ལྟ་མ་ལུས་ཚར་བཅད་ནས། ། བྱང་ཕྱོགས་མཐར་འཛིན་སྨྲ་རྣམས་རྗེས་གཟུང་ཕྱིར། ། ཆོས་ཀྱི་གྲགས་པས་སླར་ཡང་འདི་ཉིད་དུ། ། སྨྲ་ངན་མུན་པ་བསལ་སླད་འོངས་པ་འམ། ། ཡང་ན་ལུང་རིགས་རྡོ་རྗེའི་མེ་ཆར་གྱིས། ། འཁྲུལ་བའི་བྲག་རི་མ་ལུས་བཤིག་བྱེད་པ། ། འདི་མཐོང་ཆོས་གྲགས་རིག་འཛིན་མཁའ་སྤྱོད་དུ། །
ཞི་བའི་སྙོམས་འཇུག་བརྟེན་པ་ཐེ་ཚོམ་འགྱུར། ། གསུམ་པ་སྡེབས་ལེགས་རིན་ཆེན་ཕྲེང་པས་བློ་གྲོས་ལུས་བཟང་བརྒྱན་ནས་བསྟན་པ་སྤེལ་བའི་ཚུལ་ལ་ཡང་། སྤྱིར་རང་ཉིད་ལ་མངོན་དུ་གྱུར་པའི་ཇི་ལྟ་ཇི་སྙེད་ཀྱི་གནས་ཟབ་རྒྱས་དེ་དག་གཞན་ལ་བསྟན་པའི་སླད་དུ་རྩོམ་པ་ལ་འཇུག་ལ། དེ་ཡང་རབ་ཆོས་དབྱིངས་ཀུན་འགྲོའི་བདེན་པ་མངོན་སུམ་དུ་གཟིགས་པ། འབྲིང་ལྷག་པའི་ལྷས་རྗེས་སུ་བཟུང་བ། ཐ་མ་ཤེས་བྱ་རིག་པའི་གནས་མཐའ་དག་ལ་མ་རྨོངས་པ་གཅིག་དགོས་པ་ལས། བདག་ཉིད་ཆེན་པོ་འདི་ལ་ནི་དེ་ཐམས་ཅད་མ་ལུས་པར་མངའ་བའི་ཚུལ་ཡང་། བཤད་ཅིང་འཆད་པ་ལས་རྟོགས་པས་ཆོས་ཐམས་ཅད་ལ་མངའ་སྒྱུར་བའི་ཡེ་ཤེས་མངའ་བདག་ལ། བརྒྱད་ཁྲི་བཞི་སྟོང་གི་ཆོས་སྒོ་ཇི་སྙེད་གཅིག་འབྱེད་པ་ལ་ཡང་ངོ་མཚར་མེད་མོད། རིན་པོ་ཆེ་འདིས་ནི་དགོངས་འགྲེལ་གྱི་བསྟན་བཅོས་མང་པོ་མཛད་ན།
བདག་ཉིད་ཆེན་པོའི་གྲགས་པ་དང་ཕྲིན་ལས་ཀྱི་ཟིལ་ཆེས་པས། རང་གི་བཀའ་བརྒྱུད་ཀྱི་མཁས་གྲུབ་ཆེན་པོ་གོང་མ་དེ་དག་གིས་མཛད་པའི་འགྲེལ་པ། འགྲེལ་བཤད་རྣམས་ཀྱི་ཕྲིན་ལས་ལ་གནོད་པར་འགྱུར་དུ་དོགས་ནས། བརྒྱུད་པའི་བླ་མ་རྣམས་ལ་ཆེས་ཆེར་གུས་ཤིང་དད་པའི་གཅེས་སྤྲས་ཀྱི་གཞན་དབང་ཁོ་ནས། རང་དགའ་དང་གཞན་འགྲེལ་གྱི་རྩོམ་པ་རྒྱ་ཆེན་ནི་མ་མཛད་ལ། འོན་ཀྱང་གདུལ་བྱས་ནན་ཏན་གྱིས་གསོལ་བ་འདེབས་པ་དེ་དག་གི་བསམ་ངོ་དང་བསྟུན་པའི་མདོ་སྔགས་ཀྱི་གཞུང་ལུགས་ཆེན་པོ་འགའ་ཞིག་ལ་དགོངས་འགྲེལ་མཛད་པ་ལས། མདོ་ཕྱོགས་ལ། འདུལ་མཛོད། ཕར་ཚད། དབུ་མ།
སྤྱོད་ཕྱོགས་ལ། ཐེག་པ་ཆེན་པོ་བསྡུས་པ་ལ་སོགས་པ་དང་། གཞན་ཡང་། བཟང་སྤྱོད། རྗེས་དྲན། ལྟུང་བཤགས་སོགས་མདོ་ཕྲན་འགའ་ཞིག་དང་བཅས་པའི་དགོངས་འགྲེལ་དང་། རྒྱུད་ཕྱོགས་ལ། མཚན་ཡང་དག་པར་བརྗོད་པའི་འགྲེལ་པ། རྩ་བའི་རྒྱུད་བརྟག་པ་གཉིས་པའི་འགྲེལ་པ། འགྲེལ་པ་སྒྲོན་གསལ་གྱི་འགྲེལ་བཤད།
རྡོ་རྗེ་ཕྲེང་བའི་ཆོག་སྒྲིགས། མདོ་སྔགས་ཐུན་མོང་དུ་སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན་ལ་སོགས་པ་མཛད་ཅིང་། བསྟོད་པ་སྨོན་ལམ་ལ་སོགས་པ་ཕྲན་ཚེགས་འགའ་རེ་མཛད་ལ། དེ་ཐམས་ཅ་ཀྱང་རྗོད་བྱེད་ཀྱི་ཚིག་སྡེབས་ལེགས། བརྗོད་བྱའི་དོན་ཟབ། གདུལ་བྱའི་བློ་ཡུལ་དུ་གོ་བདེ། དེ་བཞིན་གཤེགས་པའི་དགོངས་པ་བཞིན་དུ་གནས་པ་ཡིན་ཏེ། ཇི་སྐད་དུ། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ།
ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། ཞེས་གསུངས་པ་ལྟར། དང་པོར་ཐོས་པའི་ཚེ། བརྗོད་བྱ་ལ་ལྷག་པར་དད་པའི་རྒྱུ་བྱེད་པས།
ཐོག་མར་དགེ་བ། བསམ་པའི་ཚེ། ཟབ་རྒྱས་ཀྱི་གནས་དེ་དག་བདག་ཉིད་ཀྱིས་ཀྱང་མྱུར་དུ་མངོན་དུ་བྱེད་པར་ནུས་སོ་སྙམ་དུ་དགའ་བ་བསྐྱེད་པས། བར་དུ་དགེ་བ། སྒོམ་པའི་ཚེ། སྒྲིབ་པ་གཉིས་ཀྱི་འཆིང་བ་ལས་རྣམ་པར་གྲོལ་བའི་མཆོག་གི་བདེ་བ་ལ་སྦྱོར་བས། ཐ་མར་དགེ་བ། བདེན་གཉིས་བརྗོད་བྱར་སྟོན་པས། དོན་བཟང་པོ། གདུལ་བྱ་རྣམས་ཀྱི་ཚིག་དོན་ངེས་སླ་བས།
ཚིག་འབྲུ་བཟང་པོ། ངོ་བོ་ཚངས་པར་སྤྱོད་པའི་ཡོན་ཏན་བཞི་ལྡན་ཏེ། ཕྱི་རོལ་པ་ལ་སོགས་པ་དང་ཐུན་མོང་མ་ཡིན་པས། མ་འདྲེས་པ། ཁམས་གསུམ་ན་སྤྱོད་པའི་ཉོན་མོངས་པ་མ་ལུས་པར་སྤོང་བའི་གཉེན་པོ་བྱེད་པས། ཡོངས་སུ་རྫོགས་པ། རང་བཞིན་གྱི་དྲི་མ་རྣམ་པར་དག་པས། ཡོངས་སུ་དག་པ། གློ་བུར་གྱི་དྲི་མ་གཉེན་པོའི་སྟོབས་ཀྱིས་སྦྱང་དུ་རུང་བས་ན། ཡོངས་སུ་བྱང་བ་ཞེས་བྱའོ། །
ཇི་སྐད་དུ། རྗེ་བཙུན་གྱིས། དད་དང་དགའ་དང་བློ་རྣམས་ཀྱི། ། རྒྱུ་ཕྱིར་ཆོས་འདི་དགེ་བ་ཡིན། ། དོན་རྣམས་གཉིས་ལྡན་བཟུང་སླ་ཞིང་། ། ཡོན་ཏན་བཞི་ལྡན་ཚངས་སྤྱོད་སྟོན། ། གཞན་དང་ཐུན་མོང་མ་ཡིན་ལྡན་པ་དང་། ། ཁམས་གསུམ་ཉོན་མོངས་རྣམས་ཡོངས་རྫོགས་བྱེད་དང་། ། ངོ་བོ་ཉིད་དག་དྲི་མ་དག་པ་སྟེ། ། ཚངས་སྤྱོད་ཡོན་ཏན་བཞི་ལྡན་ཡིན་པར་འདོད། །
ཅེས་པ་ལྟར་རོ། ། ཇི་སྐད་དུ། བརྒྱད་ཁྲི་ཞི་སྟོང་ཆོས་ཀྱི་བང་མཛོད་རྣམས། ། མཐའ་དྲུག་རྒྱ་ཡིས་བཅིངས་པས་གབ་གྱུར་པ། ། སྔོན་བྱུང་མཁས་པ་ཡོངས་ལ་སྦས་འདྲ་བའི། ། ལེགས་བཤད་རིན་ཆེན་གཏེར་གྱི་སྒོ་ཕྱེ་ནས། ། གང་གི་སྡེབས་ལེགས་བརྩོམ་པའི་སྲད་བུ་ལ། ། དགོས་འདོད་ནོར་བུའི་ཕྲེང་བ་འདི་བརྒྱུས་ཏེ། ། བསྐལ་བཟང་བློ་གསལ་བྱེ་བ་མཛེས་ཕྱིར་དང་། ། ཐུབ་བསྟན་གདུལ་བྱའི་དཔལ་དུ་གསལ་ཕྱིར་བཀོད།། །།
གཉིས་པ་བསྟན་པའི་ཆེ་བ་བསྟན་ནས་གཞན་དག་སྤྲོ་བ་བསྐྱེད་པའི་ཚུལ་ནི། བློ་གསལ་བདག་ཉིད་ཆེན་པོ་འདིས། དང་པོར་བསྟན་པ་རིན་པོ་ཆེའི་སྒོར་ཞུགས། བར་དུ་རིས་མེད་ཀྱི་ཤེས་བྱ་ཐམས་ཅད་ལ་མཁས་པར་སྦྱངས། མཐར་འགྲན་ཟླ་མེད་པའི་མཁས་གྲུབ་ཀྱི་གོ་འཕང་ཆེན་པོ་བརྙེས་ནས། བསྟན་པ་རིན་པོ་ཆེའི་མངའ་བདག་ཏུ་གྱུར། རིགས་རུས་དང་འབྱོར་སྟོབས་ཀྱི་དྲེགས་ལྡན་འཇིག་རྟེན་མཆོད་འོས་ལྷ་མིའི་དབང་པོ་ཀུན་གྱིས་ཀྱང་། རང་རང་གི་གཙུག་རྒྱན་ནོར་བུའི་ཁྲི་ལ། བདག་ཉིད་ཆེན་པོའི་ཞབས་ཟུང་རྣམ་པར་རོལ་པའི་བཀའ་དྲིན་གྱི་དགའ་སྟོན་ནམ་ཞིག་ཐོབ་སྙམ་དུ་སེམས་པས། སོ་སོའི་ཕོ་བྲང་དང་།
གདན་ས་ཆེན་པོ་རྣམས་སུ་སྤྱན་འདྲེན་པའི་ཐབས་དང་། འབད་པ་ལྷུར་ལེན་པའི་བརྩོན་པ་བྱས་ཀྱང་། ལེགས་སྤྱད་བསོད་ནམས་ཀྱི་མཐུ་རླབས་པོ་ཆེའི་དཔལ་གྱིས་མངོན་པར་མཐོ་བ། གཞིས་ཁ་རིན་སྤུངས་པའི་དགེ་ལེགས་ཆེན་པོའི་ཉེར་འཚོར་བཞུགས་པའི་ངང་ནས། ཡོངས་སུ་གྲགས་པའི་མཁས་པ་ཆེན་པོ་དབྱར་ཉི་མ་བརྩོན་འགྲུས་དང་། རྒྱ་འདུལ་བ་འཛིན་པ་ལ་སོགས་པའི་གདན་ས་དགའ་བ་གདོང་དུ་ཕྱག་ཕེབས་ཏེ། ཁྲིམས་གཉིས་ཀྱི་རིང་ལུགས་འཛིན་པའི་ས་སྐྱོང་ལུགས་གཉིས་ཀྱི་དཔལ་འབྱོར་རླབས་པོ་ཆེ་མངའ་བས། ཐུབ་པའི་བསྟན་པ་མཆོད་པའི་ཚུལ་ལ་གཅིག་ཏུ་གཞོལ་བའི་ངང་ཚུལ་ཅན། ནང་སོ་ལྷུན་གྲུབ་བརྩེ་བའི་དགེ་ལེགས་ཆེན་པོའི་སྣང་བ་ཆེས་ཆེར་རྒྱས་པར་མཛད་པ་ཡིན་ནོ། ། དེ་ནས་མཁས་གྲུབ་དམ་པ་དུ་མ་དང་།
ཁྱད་པར་ཇོ་བོ་རྗེ་དཔལ་ལྡན་ཨ་ཏི་ཤ་དང་། རོང་པ་མགར་དགེ་བ་རབ་གསལ་ལ་སོགས་པས། ཆོས་ཀྱི་འཁོར་ལོ་བསྐོར་ཏེ་བྱིན་གྱིས་བརླབས་པའི་གནས། རྗེ་བཙུན་བརྩེ་བ་ཆེན་པོ་དགེ་སློང་དུ་སྐུ་སྤྲུལ་པ། སེམས་དཔའ་ཆེན་པོ་གཞོན་ནུ་རྒྱལ་མཆོག་པས་བཏབ་པའི་གདན་ས། ས་ལ་སྤྱོད་པའི་བརྒྱ་བྱིན་ཆེན་པོ་གཞིས་ཁ་རིན་སྤུངས་པའི་དཔལ་འབྱོར་ཕུན་སུམ་ཚོགས་པས་མཆོད་པའི་གནས། གངས་ཅན་ངུར་སྨྲིག་འཛིན་པའི་སྤྱི་བོར་ཆོས་ཀྱི་བཀའ་ཁྲིམས་ཆེན་པོའི་ཅོད་པན་འཆིང་བའི་རྒྱལ་ས། རྒྱལ་བ་མ་ཕམ་པའི་ཞིང་ཁམས་དགའ་ལྡན་ཆོས་ཀྱི་ཕོ་བྲང་དང་དབྱེར་མ་མཆིས་པ་ཆོས་གྲྭ་ཆེན་པོའི་སེང་གེའི་ཁྲི་ལ་ཕྱག་ཕེབས་ཏེ། དཀོན་མཆོག་གསུམ་ལ་སྐྱབས་སུ་ཁས་འཆེ་བ་ཡོངས་ཀྱི་མགོན་སྐྱབས་སུ་བཞུགས་ནས། ལུགས་གཉིས་རྣམ་པར་དཀར་བའི་མཛད་ཕྲིན་གྱིས།
རྒྱལ་བའི་བསྟན་པ་སླར་ཡང་རྒྱས་པར་མཛད་པ་ཡིན་ནོ། ། དེ་དག་གི་གནས་སྐབས་སུ། སྔོན་སྐུ་ཚེ་དཔག་ཏུ་མེད་པ་ནས་ལེགས་སྤྱད་རླབས་པོ་ཆེ་བསྐྲུན་པའི་མཐུ་ལས། སའི་བརྒྱ་བྱིན་ཆེན་པོར་སྐུ་འཁྲུངས་ཏེ་གང་གི་བཀའ་ལ་འགལ་བར་སེམས་པའི་མི་སྲུན་པ་དེ་དག ཡན་ལག་བཅུ་གཉིས་པའི་དཔུང་གི་སྟོབས་བསྐྱེད་པས་ཚར་བཅད་ནས། ཡངས་པའི་རྒྱལ་ཁམས་བདེ་བར་སྐྱོང་བའི་དཔལ་འབྱོར་མངའ་ཞིང་། ཁྱད་པར་དད་གུས་ཀྱི་ལྷག་བསམ་བསམ་གྱིས་མི་ཁྱབ་པས། ཕན་བདེའི་འབྱུང་གནས་རྒྱལ་བའི་བསྟན་པ་བསྟན་འཛིན་དང་བཅས་པ། གུས་པས་སྤྱི་བོར་བསྟེན་པའི་སྒོ་ནས་བསྟན་པ་སྟོབས་ཀྱིས་འཛིན་པའི་ཆོས་ཀྱི་རྒྱལ་པོ་ཆེན་པོ་རྡོ་རྗེ་ཚེ་བརྟན་དཔལ་བཟང་པོའི་ཞལ་སྔ་ནས་དང་། ས་སྐྱོང་འཁོར་ལོས་སྒྱུར་བའི་རྒྱལ་པོ་དོན་ཡོད་རྡོ་རྗེའི་ཞལ་སྔ་ནས།
མཁས་གྲུབ་ཆེན་པོ་འདི་ཡི་དྲུང་དུ། དཔལ་ཀྱཻ་རྡོ་རྗེའི་དབང་། ལུང་མན་ངག་དང་བཅས་པ། དཔལ་ལྡན་མགོན་པོའི་ཆོས་སྐོར་མན་ངག་དང་བཅས་པ། གཤིན་རྗེ་གཤེད་དམར་པོའི་དབང་སྤྲོས་མེད་ཀྱི་འཁྲིད་དང་བཅས་པ། ཟབ་ལམ་ནེ་གུ་ཆོས་དྲུག་གི་བཀའ་ལུང་འཁྲིད་དང་བཅས་པ་གསན་ནས། ཐུགས་ཉམས་སུ་བཞེས་པ་མཛད་ཅིང་། བདུད་དཔུང་བྱེ་བའི་དཔུང་གིས་ཀྱང་བསྐྱོད་པར་མི་ནུས་པའི་དད་པའི་ལྷུན་པོ་རབ་ཏུ་བརྟན་པའི་སྒོ་ནས་རྙེད་པ་དང་བཀུར་སྟི་རྒྱ་ཆེན་པོས་ཡང་དང་ཡང་དུ་མཆོད་པར་མཛད་དོ། ། ཇི་སྐད་དུ། མཁའ་ལ་རབ་འཕྲོའི་རྒྱུ་སྐར་གྲངས་མེད་ཀྱང་། །
མཚན་མོའི་མགོན་དུ་བཞུགས་པ་བསིལ་ཟེར་ཅན། ། རབ་གསལ་མཁས་པའི་སྒྱུ་སྐར་གྲངས་མེད་ཀྱང་། ། ཆེ་མཆོག་གཙུག་ཏུ་དམ་པ་ཁྱེད་ཉིད་བཞུགས། ། སྐབས་དེར་འཛམ་གླིང་ཞི་ལ་འཁོད་པ་ཡི། ། དམར་སེར་བླ་གོས་འཛིན་པ་ཀུན་འདུས་ནས། ། གཙུག་གི་ཅོད་པན་ཁྱོད་ཉིད་ཁོ་ན་ཞེས། ། སྤྱི་བོར་ཁྲི་ལ་འདོད་པའི་བཀའ་དྲིན་ཞུས། ། སྐྱེ་དགུའི་ཕན་བདེ་སྩོལ་བའི་མཐུ་མངའ་ན། ། མཐོན་པོའི་གཙུག་ཏུ་བཀུར་བའི་ངང་ཚུལ་ཏེ། ། དགོས་འདོད་སྩོལ་བའི་རིན་ཆེན་བཻ་ཌཱུརྻ། །
ཀླུ་དབང་གཙུག་ཏུ་འཆང་བ་རང་དོན་ཡིན། ། དེ་སླད་དམ་པའི་ས་མཁས་ལ་བརྟེན་ནས། ། ཐོས་བསམ་སྐས་ལ་བརྩོན་པའི་མཐུས་འཛེགས་ཏེ། ། མཆོད་འོས་མཐོན་པོའི་གོ་འཕངས་རྙེད་སླ་ཡི། ། ལྷག་བསམ་རྙིང་སྟོབས་གོ་ཆ་ལྷོད་མི་བྱ།། །། ལྔ་པ་རྟག་འཛིན་བཟློག་ནས་འཕྲད་དཀའི་འདུ་ཤེས་བསྐྱེད་པའི་སླད་དུ་སྐུ་འཕོ་བ་བསྟན་ཚུལ་ལ། སྐུ་འཕོ་བ་བསྟན་པའི་དགོས་པ་ལུང་དང་སྦྱར་བ། ཇི་ལྟར་འཕོ་བ་བསྟན་པའི་ཚུལ་དངོས་བཤད་པ་གཉིས་ལ། དང་པོ་ནི། བདག་ཉིད་ཆེན་པོ་འདི་ནི།
མཐའ་ཡས་པའི་གདུལ་བྱའི་དོན་དུ། དུས་གསུམ་གྱི་སངས་རྒྱས་ཀྱི་ཕྲིན་ལས། དགེ་བའི་བཤེས་གཉེན་དུ་སྐུ་སྤྲུལ་བའི་སྐྱེ་བ་སྤྲུལ་སྐུ་ཉིད་དུ་ངེས་དོན་ལ་གནས་པས། སྐྱེ་རྒ་ན་འཆིའི་སྡུག་བསྔལ་མཐའ་དག་ལས་གྲོལ་བར་གནས་མོད། འོན་ཀྱང་ཐ་སྙད་དྲང་དོན་དུ་མྱ་ངན་ལས་འདའ་བའི་ཚུལ་བསྟན་པའི་དགོས་པ་ནི། ཐེག་པ་ཆེན་པོའི་དགེ་བའི་བཤེས་གཉེན་དང་། དེས་གསུངས་པའི་དམ་པའི་ཆོས་ལ་བདེན་པའི་འདུ་ཤེས་དང་། ཡོངས་སུ་བཟུང་བའི་འདུ་ཤེས་སྐྱེད་ཅིང་དང་དུ་ལེན་པར་འགྱུར་བ་དང་། དེས་གསུངས་པའི་དམ་པའི་ཆོས་ལ་དཀོན་པ་དང་ཕྲད་པར་དཀའ་བའི་འདུ་ཤེས་བསྐྱེད་ཅིང་གུས་པས་འཇུག་པར་འགྱུར་བ་དང་། ཐེག་པ་ཆེན་པོའི་དགེ་བའི་བཤེས་གཉེན་གྱིས་གསུངས་པའི་གསུང་རབ་དེ་དག
གཞན་དག་གིས་མྱུར་དུ་འཛིན་པ་དང་། ཀློག་པ་དང་། ཀུན་ཆུབ་པར་བྱེད་པ་དང་། གཞན་དག་ལ་རྒྱ་ཆེར་སྟོན་པར་བྱེད་པ་ལ་བཀུར་པ་མི་འདེབས་ཤིང་། རྗེས་སུ་ཡི་རང་གི་དགའ་སྤྲོ་འཕེལ་བའི་ཆེད་དུ་ཡིན་ཏེ། གལ་ཏེ་མྱ་ངན་ལས་འདའ་བའི་ཚུལ་མ་བསྟན་པར་རྟག་ཏུ་བཞུགས་ན། གོང་གི་འདུ་ཤེས་དེ་དག་མི་འབྱུང་ཞིང་། རྟག་འཛིན་གྱི་བློ་གོང་འཕེལ་དུ་འགྱུར་བའི་ཕྱིར་རོ། ། དཔེར་ན་མཉམ་མེད་ཤཱཀྱའི་རྒྱལ་པོས། གདུལ་བྱ་རྣམས་ལ་འཕྲད་པར་དཀའ་བའི་འདུ་ཤེས་ལ་སོགས་པ་དང་།
རྟག་འཛིན་གྱི་འདུ་ཤེས་བཟློག་པའི་ཕྱིར་དུ། ཐ་སྙད་དྲང་དོན་དུ་མྱ་ངན་ལས་འདའ་བའི་ཚུལ་བསྟན་པ་བཞིན་ནོ། ། དེ་སྐད་དུ། གསེར་འོད་ལས་བྱང་ཆུབ་སེམས་དཔའ་མཛེས་པའི་ཏོག་འདི་སྙམ་དུ་སེམས་ཏེ། སྟོན་པ་ཤཱཀྱ་ཐུབ་པ་འདི། སྐུ་ཚེའི་ཚད་ནི་ལོ་བརྒྱ་བཅུར་ངེས་ཤིང་། ཚེ་རིང་བའི་རྒྱུ་ནི། སྲོག་གཅོད་པ་སྤོང་བ། འཚོ་བའི་ཁ་ཟས་བྱིན་པར་གསུངས་ལ། སྟོན་པ་འདི་བསྐལ་པ་གྲངས་མེད་པར་རྒྱུ་དེ་དང་དེ་ལ་རང་གི་ཤ་ཁྲག་ལ་སོགས་པའི་ལུས་ལོངས་སྤྱོད་མ་ལུས་པ་སྦྱིན་པ་ལ་གོམས་པར་བྱས་ཤིང་སེམས་པས་ཐེ་ཚོམ་དུ་གྱུར་པ་ན།
སྔོན་གྱི་བསོད་ནམས་ཀྱི་མཐུ་ལས། ཕྱོགས་བཞི་ནས། དེ་བཞིན་གཤེགས་པ་མི་འཁྲུག་པ་དང་། དེ་བཞིན་གཤེགས་པ་རིན་ཆེན་ཏོག་དང་། དེ་བཞིན་གཤེགས་པ་ཚེ་དཔག་མེད་དང་། དེ་བཞིན་གཤེགས་པ་རྔ་སྒྲ་བཞི་བྱོན་པ་ལ། ཐེ་ཚོམ་གྱི་དོན་དེ་ཞུས་པས། དེ་བཞིན་གཤེགས་པ་དེ་དག་གིས་སྟོན་པ་ཐུབ་པའི་དབང་པོའི་སྐུ་ཚེ་མི་མངོན་པར་བརྟན་པ་ན། འོ་ན་སྐུ་ཚེ་ཐུང་ངུར་བསྟན་པའི་དགོངས་པ་ཇི་ལྟ་བུ་ཞེས་ཞུས་པའི་ཚེ། བཀའ་སྩལ་པ།
བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་དེ་ནི། སྙིགས་མ་རྣམ་པ་ལྔའི་འཇིག་རྟེན་དུ་སྐྱེ་དགུའི་ཚེ་ཚད་ཚེ་ལོ་བརྒྱ་ཐུབ་པའི་དུས་སུ་བལྟམས་ནས། སེམས་ཅན་ལ་མོས་པ་དམན་པ། དགེ་བའི་རྩ་བ་དང་དད་པ་ཆུང་བའི་སེམས་ཅན་དེ་དག་བདག་ཏུ་ལྟ་བ་དང་། རྟག་པ་དང་ཆད་པར་ལྟ་བ་ལ་སོགས་པའི་བྱིས་པ་སོ་སོའི་སྐྱེ་བོ་རྣམས་ལ་ཕན་གདགས་པ་དང་། གཞན་ཡང་རིགས་ཀྱི་བུ་མུ་སྟེགས་ཅན་རྣམས་ཡང་དག་པའི་ལྟ་བ་བསྐྱེད་པས་མྱུར་དུ་བླ་ན་མེད་པ་བྱང་ཆུབ་ཐོབ་པར་བྱ་བའི་ཕྱིར། དེ་བཞིན་གཤེགས་པ་ཤཱཀྱ་ཐུབ་པ་དེས། སྐུ་ཚེའི་ཚད་ཐུང་པར་བསྟན་ཏོ། ། གཞན་ཡང་རིགས་ཀྱི་བུ་དེ་བཞིན་གཤེགས་པ་དེས་མྱ་ངན་ལས་འདའ་བ་བསྟན་པས། སེམས་ཅན་དེ་རྣམས་ལ་དཀོན་པ་དང་ཕྲད་པར་དཀའ་བའི་འདུ་ཤེས་དང་།
མྱ་ངན་དང་། སྡུག་བསྔལ་གྱི་འདུ་ཤེས་བསྐྱེད་པས། སངས་རྒྱས་བཅོམ་ལྡན་འདས་ཀྱིས་གསུངས་པའི་མདོ་འདི་དག་མྱུར་དུ་འཛིན་པ་དང་། ཀློག་པ་དང་། ཀུན་ཆུབ་པར་བྱེད་པ་དང་། གཞན་དག་ལ་རྒྱ་ཆེར་ཡང་དག་པར་སྟོན་པ་ལ་བཀུར་པ་འདེབས་པ་མེད་པར་འགྱུར་བས། དེའི་ཕྱིར་དེ་བཞིན་གཤེགས་པས་སྐུ་ཚེ་ཐུང་བར་བསྟན་ཏོ། ། དེ་ཡང་དེ་བཞིན་གཤེགས་པ་རྟག་ཏུ་བཞུགས་ཤིང་མྱ་ངན་ལས་མི་འདའ་ན། སེམས་ཅན་རྣམས་གུས་པ་མེད་པ་དང་། ཕྲད་པར་དཀའ་བའི་འདུ་ཤེས་མི་བསྐྱེད་པས།
དེ་བཞིན་གཤེགས་པས་གསུངས་པའི་མདོ་ཟབ་མོ་དག་འཛིན་ཅིང་ཀློག་པ་དང་། ཀུན་ཆུབ་པར་བྱེད་པ་དང་། གཞན་དག་ལ་རྒྱ་ཆེར་ཡང་དག་པར་སྟོན་པར་མི་བྱེད་དོ། ། དེ་ཅིའི་ཕྱིར་ཞེན། དེ་ནི་བཅོམ་ལྡན་འདས་རྟག་ཏུ་འཇིག་རྟེན་ན་བཞུགས་པར་འཛིན་པའི་ཕྱིར་རོ། ། རིགས་ཀྱི་བུ་དཔེར་ན། གང་ལ་ལ་ཞིག་ཕ་མ་ལ། ནོར་རིན་པོ་ཆེ་རྒྱས་པ་མང་དུ་ཡོད་པ་མཐོང་ན། ནོར་དེ་ལ་དཀོན་པ་དང་། ངོ་མཚར་ཅན་གྱི་འདུ་ཤེས་མི་བསྐྱེད་དོ། །
ཅིའི་ཕྱིར་ཞེ་ན། ཕ་མའི་ནོར་རྫས་དེ་ལ་རྟག་ཏུ་ཡོད་པའི་འདུ་ཤེས་བསྐྱེད་པའི་ཕྱིར་རོ། ། དེ་བཞིན་དུ་བཅོམ་ལྡན་འདས་རྟག་ཏུ་མྱ་ངན་ལས་མི་འདའ་ན། དེ་ལ་དཀོན་པ་དང་ཕྲད་པར་དཀའ་བའི་འདུ་ཤེས་མི་འབྱུང་བའི་ཕྱིར་རོ། ། རིགས་ཀྱི་བུ་གཞན་ཡང་དཔེར་ན། ལ་ལ་ཞིག་ཕ་མ་དབུལ་ཞིང་ནོར་དང་མི་ལྡན་པ་ཞིག དེ་རྒྱལ་པོའམ། བློན་པོ་ཞིག་གི་གནས་སུ་ཕྱིན་ཏེ། དེ་དག་གི་བང་མཛོད་དང་། ནོར་དང་།
རིན་པོ་ཆེ་ལ་སོགས་པ་རྒྱས་པ་མང་པོ་མཐོང་ན་དེ་ལ་དཀོན་པ་དང་། རྙེད་པར་དཀའ་བ་འབའ་ཞིག་གི་འདུ་ཤེས་སྐྱེས་ཏེ། དབུལ་པོ་དེས་ནོར་དེ་བཙལ་པ་བསྒྲུབ་པ་ལ་བརྩོན་པར་བྱེད་དོ། ། དེ་ནི་དབུལ་བ་དང་འཕོངས་པ་སྤངས་ཏེ་བདེ་བ་དང་འབྱོར་བ་བསྒྲུབ་པར་འདོད་པའི་ཕྱིར་རོ། ། རིགས་ཀྱི་བུ་དེ་བཞིན་དུ། དེ་བཞིན་གཤེགས་པ་མྱ་ངན་ལས་འདའ་བ་མཐོང་ན། དེ་ལ་དཀོན་པ་དང་ཕྲད་པར་དཀའ་བ་དང་། མྱ་ངན་དང་སྡུག་བསྔལ་གྱི་འདུ་ཤེས་ཀྱང་བསྐྱེད་ཅིང་བཅོམ་ལྡན་འདས་དེ་བཞིན་གཤེགས་པ་འཇིག་རྟེན་དུ་འབྱུང་བའང་བསྐལ་པ་གྲངས་མེད་པ་ན། ལན་གཅིག་ཏུ་འབྱུང་སྟེ། མེ་ཏོག་ཨུ་དུམ་ཝ་ར་བརྒྱ་ལམ་ན་ལན་འགའ་ཞིག་འབྱུང་བ་བཞིན་པས།
སེམས་ཅན་དེ་ལ་དཀོན་པ་དང་ཕྲད་པར་དཀའ་བའི་འདུ་ཤེས་བསྐྱེད་ཅིང་། བཅོམ་ལྡན་འདས་དེ་ལ་གུས་པ་སྐྱེ་བར་འགྱུར། ཞལ་ནས་གསུངས་པའི་མདོ་རྣམས་ལ་ཡང་བདེན་པའི་འདུ་ཤེས་དང་། ཡོངས་སུ་བཟུང་བའི་འདུ་ཤེས་བསྐྱེད་ཅིང་། བཀུར་པ་འདེབས་པར་མི་བྱེད་དོ། ། རིགས་ཀྱི་བུ་དེ་བས་ན་དེ་བཞིན་གཤེགས་པ་རྒྱུ་དེ་དང་རྐྱེན་དེའི་ཕྱིར། འཇིག་རྟེན་ན་ཡུན་རིང་དུ་མི་བཞུགས་ཤིང་། མྱུར་དུ་མྱ་ངན་ལས་འདའ་བར་མཛད་པས། དེ་བཞིན་གཤེགས་པ་རྣམས་ནི་ཐབས་ལ་མཁས་པ་ཕུན་སུམ་ཚོགས་པ་དེ་ལྟ་བུས་སེམས་ཅན་ཡོངས་སུ་སྨིན་པར་མཛད་དོ། ། ཞེས་དང་།
གཞན་ཡང་མྱང་འདས་ཆེ་ཆུང་གི་མདོ་རྣམས་ལས་ཚུལ་དེ་དང་མཚུངས་པར་བཤད་པ་རྣམས་ཁོང་དུ་ཆུད་པར་བྱའོ། ། ཇི་སྐད་དུ། རྟག་འཛིན་འཁྲུག་པ་སྨིག་རྒྱུའི་ཆུས་བསླུས་ཏེ། ། ཉམ་ང་འཁོར་བའི་ཐ་ལ་འཁྱམས་པ་རྣམས། ། བརྩེ་ཆེན་འདི་ཡིས་མ་བཟོད་སྨིག་རྒྱུ་ཡི། ། རང་བཞིན་གསལ་ཕྱིར་ཚུལ་འདི་བསྟན་པར་གྱུར། ། དད་བརྩོན་ལྡན་པའི་རྣམ་མང་གདུལ་བྱ་ལ། ། དམ་ཆོས་མཆོག་ལ་འཕྲད་དཀའི་འདུ་ཤེས་དང་། ། ཏིང་མཐའ་མེད་པ་འཁོར་བའི་སྡུག་བསྔལ་ལ། ། ངེས་འབྱུང་བསྐྱེད་ཕྱིར་ཚུལ་འདི་བསྟན་པར་གྱུར། །
ཐོགས་མེད་དུས་ནས་ལོག་པར་གོམས་པ་ཡི། ། ཡུལ་ལ་སྲེད་པའི་དུག་གི་མྱོས་པ་རྣམས། ། སྡུག་བསྔལ་བཟོད་དཀའི་ནད་འདི་མ་བཟོད་ནས། ། དམ་ཆོས་བདུད་རྩིའི་སྨན་མཆོག་བསྟན་ན་ཡང་། ། དུག་དང་སྨན་གཉིས་བླང་དོར་གོ་ལོག་སྟེ། ། ཚེ་འདིའི་འབད་པ་ལྷུར་ལེན་དེ་དག་ལ། ། ཉོན་མོངས་ནད་ལ་འཚོ་བའི་ཐབས་དཀའ་བས། ། བཤད་སྒྲུབ་ཆོས་ལ་བརྩོན་པ་ཆེར་བསྐྱེད་མཛོད། ། བདག་ཀྱང་འཁྲུལ་པའི་བློ་བྲིད་རིང་དོར་ཏེ། ། དམ་པའི་མགོན་དེས་རྟག་ཏུ་རྗེས་བཟུང་ནས། །
དེས་བསྟན་རྒྱལ་བ་ཀུན་གྱི་བགྲོད་གཅིག་ལམ། ། མྱུར་ཟབ་མཆོག་དེ་རྩེ་གཅིག་བསྒྲུབ་པར་ཤོག ། གཉིས་པ་ཇི་ལྟར་འཕོ་བའི་ཚུལ་དངོས་བཤད་པ་ལ། མ་འོངས་པ་ལུང་བསྟན་པས་ལྐོག་གྱུར་མི་མངའ་བའི་ཚུལ། སྐུ་འཕོ་བའི་ལྟས་ཤར་ནས་གསོལ་བ་བཏབ་པའི་ཚེ། དགྱེས་སྤྲོའི་གསུང་བྱོན་ནས་སྤྲོ་བ་བསྐྱེད་པའི་ཚུལ། དབྱིངས་སུ་ཐིམ་ནས་སྐྱེ་བ་བསྐྱེད་པའི་ཚུལ། ངོ་མཚར་གྱི་རྟགས་ཤར་ནས་དད་པ་བསྐྱེད་པའི་ཚུལ། ཡེ་ཤེས་ཀྱི་གཟིགས་པ་འཇུག་ཕྱིར་དགོངས་པ་བསྐང་བའི་ཚུལ། དོན་ལ་འཕོ་འགྱུར་མི་མངའ་བར་སྟོན་ནས་མྱ་ངན་བསལ་བའི་ཚུལ་ལོ། །
དང་པོ་ནི། བདག་ཉིད་ཆེན་པོ་འདི་སྐུ་ན་འཕྲ་མོའི་དུས་ཉིད་ནས། ཡབ་ཡུམ་ལ་མངོན་ཤེས་ཐོལ་བྱུང་དུ་སྨྲས་ནས། ཡབ་ཡུམ་གྱིས་ཀྱང་དེ་ལྟར་དུ་སྤང་བླང་བྱེད་པ་དང་། བསྟན་པ་ལ་བཤད་ཉན་མཛད་པའི་དུས་སུ། ཞབས་རྡུལ་ན་གནས་པ་རྣམས་ལ། བྱ་བ་འདི་དང་འདི་འོང་བ་ཡོད་དོ། ། འདི་དང་འདི་བྱེད་ཀྱི་འདུག་གོ་གསུངས་པ་རྣམས་ཇི་ལྟ་བ་བཞིན་ཐོག་ཏུ་འབབ་པ་དང་། ཕྱིས་བསྟན་པའི་མངའ་བདག་ཏུ་ཕེབས་པའི་ཚེ། ཐུགས་བརྩེ་བའི་གྲྭ་བུ་སློབ་དང་སྦྱིན་བདག་སོགས་ལ།
འདི་དང་འདི་ཡོང་པར་འགྱུར་རོ་ཞེས་གསུངས་པ་རྣམས་ཇི་ལྟ་བ་བཞིན་དུ་མངོན་དུ་འགྱུར་བ་དང་། གཞན་གྱི་སེམས་ཀྱི་འགྱུར་བ་དང་། འཆར་སྒོ་སོགས་ཅི་རིགས་པ་རྣམས་ཀྱང་མངོན་དུ་གྱུར་བས། དེའི་སེམས་ཀྱི་འཆར་སྒོ་དང་མཐུན་པའི་གསུང་དེ་མ་ཐག་ཏུ་འབྱོན་པ་སོགས་བསམ་གྱིས་མི་ཁྱབ་པ་ཡོད་ཀྱང་འདིར་རྒྱས་པར་མ་སྤྲོས་སོ། ། ཅུང་ཟད་རེ་ཙམ་མཚོན་ན། དེ་ཡང་ས་ཕོ་ཁྱི་ལོ་ལ་ལུགས་གཉིས་ཀྱི་བཀའ་དྲིན་ཤིན་ཏུ་ཆེ་བའི་སྐུ་འཁོར་དུ་གཏོགས་པ་འགའ་ཟུང་གིས། ལོག་སྒྲུབ་སྣ་ཚོགས་བྱས་པའི་ཚེ། བདག་ལ། འོ་བར་ཆད་ལ་བར་ཆད་དུ་ངོ་ཤེས་པར་བྱས་ལ། དེའི་གཞན་དབང་དུ་མ་སོང་བར་ཕན་བདེའི་སྒོ་གཅིག་པོ་བསྟན་པ་རིན་པོ་ཆེའི་བཤད་ཉན།
སྔར་ལས་ཀྱང་ཆེས་ལྷག་པ་གཅིག་རྩལ་དུ་འདོན་པའི་འབད་པ་ལྷུར་ལེན་དགོས་གསུང་བ་ཕེབས། བདག་གིས་བདག་ཀྱང་བློ་སྣ་ཐུང་བ་སོགས་ནས་བཤད་ཉན་རྒྱུན་རིང་མི་ཕེར། སྐུ་ཁམས་བཟང་རིན་བཀའ་བཞིན་བསྒྲུབ་པ་ལགས། དེ་རྗེས། རི་ཕུག་སོགས་སུ་སྟབས་གང་བདེ་བྱས་པས་ཆོག་པ་དགོས་ཞུས་པས། ཁམས་བཟང་རིན་ལོ་བདུན་བརྒྱད་ཙམ་ཡིན། དེ་བར་གང་བྱས་ཀྱང་སླ། དེ་ནས་ཀ་བཤད་ཉན་དགོས་པ་ཡིན་མོད་གསུང་བ་དང་། ཟབ་རྒྱས་རྡོ་རྗེ་ཐེག་པའི་མངའ་བདག ཆོས་རྗེ་དྲུང་བཙུན་པ་སྐྱེད་ཚལ་ན་བཞུགས་པ་ལ།
བྱམས་ཆེན་ནས་བཀའ་ཤོག་ཕེབས་པ་ལའང་། ད་ངེད་རང་གི་ལོ་བདུན་བརྒྱད་ཙམ་ཞིག་བསྟན་པ་ལ་ཕན་པའི་བཤད་ཉན་བྱེད་པར་དམ་བཅས་ཡོད། དེའི་ཟང་ཟིང་གི་དངོས་པོ་རྣམས། ཆོས་སྡེར་འགྱེད་ལ་གཏོང་བས་བསྐུར་གསུངས་པ། ཇི་ལྟ་བ་བཞིན་ཁྱི་ལོ་ནས་སྦྲུལ་ལོའི་བར་ལོ་ཁོ་ན་བཞུགས་པ་དང་། མདོ་སྔགས་བསྟན་པའི་མངའ་བདག་འཕགས་མཆོག་ཆོས་རྗེ་བྱ་ཡུལ་ནས། སྤྱན་འདྲེན་པའི་འབད་རྩོལ་ཆེན་པོ་གནང་བའང་། བདག་ཉིད་ཆེན་པོ་འདིའི་རྒྱལ་ཚབ་ཏུ་དེ་མ་ཐག་བཀོད་པ་ལ་དགོངས་པ་ཡིན་པ་དང་། སྐུ་མཉེལ་ཚུལ་མི་མངའ་ཙམ་གྱི་དུས་སུ། བདག་ལ་ས་སྐྱོང་ཆེན་པོ་སྐུ་མཆེད་ཡབ་སྲས་ཁུ་དབོན་དང་བཅས་པས་རིམས་སུ་གནང་བའི་སྐྱེད་ཚལ་ལ་གཏན་པའི་གཏན་འཁྲ་ཡིག་རིགས།
བསྟན་པ་སྤྱི་སྒོས་ཀྱི་བཤད་ཉན་ལ་གནས་འདིར་བཞུགས་པའི་རྒྱུ་མཚན་ཞིག་ཏུ་ཡོད་པ་རྣམས་ཁྱེར་ལ། གཞིས་ཁར་དཔོན་པའི་དྲུང་དུ་གཟིགས་ཕུལ། གསོལ་ཇ་ཞུས། འབུལ་བ་གྱིས་གསུང་ནས་གློ་བུར་དུ་བཀའ་ནན་ཏན་གྱིས་ཕེབས། བདག་གིས་དེ་དག་བསྒྲུབས་ནས་རིང་དུ་མ་ཐོགས་པར་སྐུ་མཉེལ་ཚུལ་བསྟན་ཞིང་། གཞན་ཡང་ཡོས་ལོའི་དུས། ཆོས་སྡེ་འི་ཟུར་ཆོས་པ་འགའ་ཞིག་གིས་བཤད་ཉན་འབུལ་བཞེས་ཀྱི་ཞུ་བ་ཕུལ་བས། ད་ངེད་ཀྱང་ལོ་གཉིས་གསུམ་ཞིག་ཡིན། དེ་བར་ལ་བློ་སྣ་སྲིངས་གསུང་བ་དང་། འབྲུག་ལོའི་རིགས་གྲྭ་ཆེན་མོ་གྲོལ་བའི་དགའ་སྟོན་གྱི་དགོངས་ཇ་དུས།
གཞི་བྱེས་འདུས་པའི་ཚོགས་ཀྱི་དབུས་སུ། འོ་བྱ་ལོ་ཧོར་ཟླ་དང་པོ་ནས། དེ་རིང་འབྲུག་ལོའི་དབྱར་ཆོས་ཧོར་ཟླ་བདུན་པའི་ཉེར་བརྒྱད་ཀྱི་བར་དུ་ཆོས་སྡེའི་ཁུར་ཁུར། ལུགས་གཉིས་ཐད་ནས་ཞབས་ཏོག་ཀྱང་ལེགས་པོ་འགྲུབ་པའི་ལུགས་ཡིན། ད་ཆོས་སྡེ་ལ་དབང་རིས་རིགས་གྲྭ་སྒྲུབ་མཆོད་ལ་སོགས་པའི་གཞི་རྟེན་དང་བཅས་ཏེ། ཁྱེད་རང་ཆོས་སྡེ་པའི་ཕྱག་ཏུ་ལེགས་པར་འཕྲོད་པ་ཡིན་ནོ། ། ཞེས་པའི་བཀའ་སྩལ་ཕེབས་པའི་མོད་ལ་བདག་སེམས་ཁོང་དུ་ཆུད་ཅིང་བློང་བློང་པོར་ཡང་གྱུར། དེ་ནས་སྦྲུལ་ལོའི་དབྱར་ཆོས་ལ་མ་ཕེབས་པ་དང་། སྦྲུལ་ལོ་ཤར་བ་ན། དོན་ལྔའི་ཁར་འདས་གྲོངས་ཀྱི་ཚུལ་བསྟན་པའི་རྒྱ་བོད་ཀྱི་མཁས་གྲུབ་མང་པོ་རྣམས་ཡང་དང་ཡང་དུ་བགྲང་བར་མཛད་པ་དང་།
སྐུ་མདུན་ན་གནས་པ་རྣམས་ཐེ་ཚོམ་དུ་གྱུར་ཅིང་ཡིད་མི་དགའ་བ་དང་། ཁྱད་པར་ས་ག་ཟླ་བའི་ཉེར་གཅིག་གི་ཉིན་བཀའ་ལུང་ངེས་པ་ཅན་ཕེབས་པའི་ཚུལ་ནི། དཔལ་མིའི་དབང་པོ་གནམ་སའི་དབང་ཕྱུག་ཆོས་ཀྱི་རྒྱལ་པོ་ཆེན་པོ་དཔལ་ལྡན་ཀུན་ཏུ་བཟང་པོའི་དྲུང་དུ། དུས་ཐ་མའི་བཀའ་ཤོག་འདི་ལྟར་ཕེབས་ཏེ། མི་དབང་ཆོས་ཀྱི་རྒྱལ་པོའི་དྲུང་དུ་ཞུ་བ། བདག་ན་སོ་ཡང་མཐར་ཕྱིན། འཇིག་རྟེན་གྱི་བྱ་བ་སྣ་ཚོགས་སྣང་ཚུལ་འདིས་ཀྱང་། ཡིད་སུན་བྱུང་བའི་རྣམ་པ་ལྟ་བུ་འདུག་པ་དང་། ཁྱད་པར་ནད་བབས་ལྕི་བའི་འཚོ་སྐྱོང་དཀའ་བ་ཞིག་འདུག་པས། ད་སྒོས།
སངས་རྒྱས་ཀྱི་བསྟན་པ་སྤྱི་སྒོས་ཀྱི་ཁུར། འཛིན་སྐྱོང་གི་སྒོར་འཇམ་དབྱངས་པ་ཉིད་ཀྱིས་ཐེག་པ་ཡོད་ལགས་པ། བཀའ་ལུང་ཕེབས་འོས་རིམ་པར་ཕེབས་པ་དང་། ཐུགས་རྗེའི་སྤྱན་གྱིས་གཟིགས་པ་མཁྱེན་ཞིང་། རྒྱལ་ཁམས་བདེ་བའི་ཐབས་འབའ་ཞིག་ལ་དགོངས་པའི་ལུགས་གཉིས་ཀྱི་ཐབས་ལ་གཡེལ་བ་མེད་པ་ཞུ། གསུང་བའི་བཀའ་སྩལ་ཕེབས་པ་དང་། ཞབས་དྲུང་ན་འཁོད་པ་རྣམས་ལའང་། བྱམས་ཆེན་ཆོས་སྡེ་སོགས་ཀྱི་འཛིན་སྐྱོང་ལའང་གཙོ་ཆེར་བསྟན་པའི་སྦྱིན་བདག དཔོན་ས་སྐུ་མཆེད་ཁུ་དབོན་རྣམས་དང་། ལུགས་གཉིས་ཀྱི་མཁྱེན་དགོངས་ཅན།
ཆོས་རྗེ་དྲུང་ཆེན་ལྟ་བུ་བཞུགས་པ་དང་། དེ་ནས་དཔོན་ས་སྐུ་སྐྱེ་ཡོན་ཏན་དང་སྐུ་ན་སྨིན། བསྟན་པ་ལ་ཕན་ཐོགས་ཕུན་སུམ་ཚོགས་པ་ཡོང་བ་ཡིན་ཞིང་། བསྐྱེད་ཚལ་གྱི་གྲྭ་པ་འདི་ཡང་སྤྱིར་བྱ་བྲལ་བཤད་ཉན་དང་། སྒོས་སུ་ཆོས་མཐུན་ཁོ་ན་ཚོགས་ནས་སློབ་གཉེར་བྱེད་པའི་གྲྭ་པ་ཡིན་པས། འཇིག་རྟེན་འདིར་སྣང་གི་བློ་སྲིད་ཀྱི་གཞན་དབང་དུ་མ་སོང་བར། བཤད་ཉན་ཁོ་ན་ལ་འབད་པ་འདོན་དགོས་ཤིང་། གཙོ་ཆེར་འཇམ་དབྱངས་པ་ཉིད། ངེད་རང་གི་བཀའ་གང་གསུངས་དང་དུ་ལེན་ཞིང་། མཁས་བཙུན་བཟང་གསུམ་འཛོམས་པའི་དགེ་བའི་བཤེས་གཉེན་ཡང་དག་པ་ཡིན་པ་དང་།
འགལ་རྐྱེན་སེལ་ཞིང་མཐུན་རྐྱེན་བསྒྲུབ་པ་ལ་དཀོན་མཆོག་གིས་རྒྱུད་བྱིན་གྱིས་བརླབས་པའི་དྲུང་བཙུན་པ་ལྟ་བུའང་ཡོད་ཅིང་། གཞན་ཡང་ལུགས་གཉིས་ལ་མ་རྨོངས་པའི་རིག་གྲོལ་གྱི་ཡོན་ཏན་དུ་མ་དང་ལྡན་པའི་དགེ་བའི་བཤེས་གཉེན་དུ་མ་ཡོད་པས། བསྟན་པ་ལ་ཕན་པའི་བཤད་ཉན་ལེགས་པོ་ཡོང་། གང་ལྟར་ཡང་དཀོན་མཆོག་ལ་བློ་བཀལ་བའི་བསྟན་པ་ལ་བསམས་པ་གྱིས་གསུང་བའི་བཀའ་ལུང་རྣམས་གནང་ནས། ད་ནི་ངེད་ཀྱི་མདུན་དུ་འཇིག་རྟེན་འདི་ནང་གི་གཏམ། ཚིག་གཅིག་ནས་གཉིས་སུ་བརྒྱུད་པ་སུ་གང་གིས་མ་གླེང་ཞིག གལ་ཏེ་ཆོས་དང་མི་མཐུན་པའི་འཇིག་རྟེན་འདི་ནང་གི་གཏམ་སྨྲ་བར་བརྩམས་ན། དམ་ཚིག་གི་སེལ་དུའང་འགྱུར་སྲིད་པས་ཆོས་ལྡན་གྱི་འབེལ་གཏམ་དང་། དགེ་སྦྱོར་སོགས་ལ་སྦྱོར་བ་གྱིས་ཤིག་ཅེས་པའི་བཀའ་ལུང་གསེར་གྱི་གཉའ་ཤིང་ལྟར་ལྕི་བ་ཕེབས་སོ། ། དེ་ནས་བདག་ཉིད་ཆེན་པོ་འདིས་ནི།
དུས་གསུམ་ལ་སྒྲིབ་ཐོགས་མི་མངའ་བའི་མ་འོངས་པར་ལུང་བསྟན་པར་བཀའ་སྩལ་རྣམས་ཕེབས་ནས། འཇིག་རྟེན་འདི་སྣང་གི་བྱ་བ་ཐམས་ཅད་ཐལ་བའི་ཕུང་པོ་བཞིན་དུ་སྙིང་པོ་གང་ཡང་མེད་པར་གཟིགས་ཏེ། ཟག་མེད་ཆོས་ཀྱི་དབྱིངས་སུ་གཤེགས་པ་ལ་མངོན་དུ་ཕྱོགས་པར་གྱུར་ཏོ། ། ཇི་སྐད་དུ། གཞན་ལ་ལྐོག་ཏུ་གྱུར་པ་ཇི་སྙེད་པ། ། གང་གི་ཡེ་ཤེས་བཻ་ཌཱུར་ས་གཞི་ལ། ། མ་ནོར་ཇི་བཞིན་གསལ་བར་སྣང་བ་ཡིན། ། དེ་ལྟར་ལུང་བསྟན་ཇི་བཞིན་མངོན་དུ་གྱུར། ། རྒྱ་ཆེན་མཁས་མང་ཚོགས་པའི་སྐྱེད་མོས་ཚལ། ། ལེགས་བཤད་རྒྱུད་མང་བསྒྲེང་བའི་མདུན་ས་འདི། །
སྔོན་ཆད་འཕགས་ཡུལ་རྡོ་རྗེའི་གདན་དང་མཚུངས། ། ད་དུང་ཁོ་བོའི་ཐུགས་རྗེའི་སྤྱན་ཟུང་གིས། ། ལེགས་པར་འཚོ་ཡི་བསྟན་པ་ཡིད་བཞིན་ནོར། ། ཐོས་བསམ་རྒྱལ་མཚན་རྩེ་ལ་བཞུགས་གསོལ་ཏེ། ། ལུང་རིགས་བྱི་དོར་དག་གིས་གསལ་བར་གྱིས། ། ཁོ་བོའི་དགོངས་པ་འདི་ཡིས་འགྲུབ་བོ་གསུང་། ། ད་ནི་ཁོ་བོ་རིང་པོར་མི་ཐོགས་པར། ། ཆོས་དབྱིངས་ཟབ་གསལ་ངང་འདིར་འཇུག་འདོད་ཀྱི། ། ཆགས་སྡང་ཚིག་གི་འཕྲེང་བ་ཇི་སྙེད་པ། ། རྣ་བའི་ལམ་དུ་འགྲོ་འོང་མེད་པར་གྱིས། །
ཞེས་བཀའ་སྩལ་ཏོ། ། གཉིས་པ་འཕོ་བའི་ལྟས་བྱུང་ནས་གསོལ་བ་བཏབ་ཚུལ་ལ། མི་རུང་བའི་མཚན་མ་གཞན་གྱིས་མཐོང་ཚུལ་དང་། མཉེལ་ཚུལ་བསྟན་ནས་གསོལ་བ་བཏབ་ཚུལ་ལོ། ། དང་པོ་ནི། བདག་ཉིད་ཆེན་པོ་འདི། ཞིང་ཁམས་གཞན་དུ་ཕེབས་པ་ལ་མངོན་དུ་ཕྱོགས་པ་དེའི་ཚེ། ཆེས་མི་རུང་བའི་ལྟས་ཆོས་ཀྱི་ཕོ་བྲང་གཡུ་ལོ་བཀོད་པ་ལ། མཚན་མོ་འཇའ་ཚོན་དཀར་པོ་ཟླ་བ་ཞུ་བའི་ཆུ་རྒྱུན་ལྟ་བུ་འཛུགས་པ་དང་། གཡའ་དང་གངས་ཀྱི་ཁྲོད་ན་ཉམས་དང་རྟོགས་པའི་ཟས་ཀྱིས་འཚོ་བའི་བསམ་གཏན་པ་དག་ལ།
རྗེ་ཉིད་རིན་པོ་ཆེའི་ཁྲི་སེང་གེས་བཏེགས་པ་རབ་ཏུ་བཀྲ་བའི་རྒྱན་སྣ་ཚོགས་ཀྱིས་སྤྲས་པ། མཛེས་ཤིང་མཐོ་ལ་ཡིད་དུ་འོང་བ་གཅིག་ལ་བཞུགས་པའི་ཉེ་ལོགས་ན། རིན་པོ་ཆེ་མཁའ་སྤྱོད་དུ་སྤྱན་འདྲེན་པའི་ཕོ་ཉ་བ་ཡིན་ཟེར་བའི་དཔའ་བོ་དང་། མཁའ་འགྲོའི་ཚོགས། རུས་པའི་རྒྱན་དྲུག་དང་། ཌཱ་མ་རུ་དང་། ཁ་ཊྭཱཾ་ཀ་ལ་སོགས་པས་བརྒྱན་པ་མང་པོས་ཕེབས་དགོས་པའི་གསོལ་བ་ནན་ཏན་ཏུ་འདེབས་པའི་སྤྱན་འདྲེན་པ་བྱུང་ཟེར་བའི་ཞུ་ཡིག་དང་། ཕོ་ཉ་བ་རྐང་གཙུགས་སུ་སླེབ་པ་དང་། ཡང་བསམ་གཏན་པ་འགའ་ཞིག་ལ། ནམ་མཁར་འཇའ་འོད་རྣམ་པར་བཀྲ་བ་པདྨ་འདབ་མ་བརྒྱད་ཀྱི་དབྱིབས་སུ་གནས་པ་ལ།
ཕྱོགས་བཞི་ནས་འཛའ་བུམ་ཤིན་ཏུ་མཛེས་པས་བཏེགས་པའི་དབུས་ན། རྗེ་ཉིད་ཉིན་མོར་བྱེད་པའི་དཀྱིལ་འཁོར་ལ་བཞུགས་པ། གཞན་དུ་སྤྱན་འདྲེན་པའི་སྣང་བ་བྱུང་བ་དང་། འགའ་ཞིག་ལ། རྗེ་རིན་པོ་ཆེ་སྐུ་གཟི་མདངས་དང་ལྡན་པ། འདོ་བ་སྤྲིན་གྱི་ཤུགས་ཅན་ལ་བཅིབས་ཏེ། རབ་ཏུ་མཐོ་བའི་ལྷུན་པོའི་རྩེ་ལ་གཤེགས་པའི་རྗེས་སུ་གསོལ་བ་འདེབས་བཞིན་རྒྱུག་པའི་སྣང་བ་དང་། ཟབ་མོའི་བསྐྱེད་རྫོགས་དང་ལྡན་པའི་རྣལ་འབྱོར་པ་འགའ་ཞིག་ལ་ཆོས་གྲྭ་ཆེན་པོ་བྱམས་ཆེན་གྱི་རྗེ་བཙུན་བྱམས་པའི་དབུ་ལྷུང་བ་དང་། གཙུག་ལག་ཁང་ཆེན་པོའི་གསེར་འབྲུ་དང་། གཡུ་ལོ་བཀོད་པའི་རྒྱལ་མཚན་ས་ལ་བོག་པ་དང་།
གདུལ་བྱ་རབ་ཏུ་མང་པོ་དག་ལ་ཉི་ཟླ་ནུབ་པ་དང་། སྒྲ་ཅན་གྱིས་བསྒྲིབས་པ་དང་། གཎྜི་དང་། ཆོས་དུང་ཆག་པ་ལ་སོགས་པའི་མཚན་མ་སྣ་ཚོགས་ཤར་བ་དང་། མཉེལ་ཚུལ་མི་མངའ་ཙམ་གྱི་གོང་རོལ་ནས། བདག་ཉིད་ཆེན་པོ་གང་དུ་གཤེགས་བཞུགས་མཛད་པའི་གནས་དེ་དང་དེར་འཇའ་འོད་རྣམ་པར་བཀྲ་བ་སྣ་ཚོགས་འཕྲོ་བ་དང་། སྔོན་མེད་པའི་དྲི་བསུང་ཞིམ་པོ་འཐུལ་བ་དང་། མེ་ཏོག་གི་ཆར་འབབ་པ་སོགས་ཡ་མཚན་གྱི་ལྟས་དུ་མ་བྱུང་བར་སྣང་ངོ་། ། གཉིས་པ་མཉེལ་ཚུལ་བསྟན་ནས་གསོལ་བ་བཏབ་ཚུལ་ནི། བདག་ཉིད་ཆེན་པོ་འདི།
བསྟན་པའི་དཔལ་དུ་བཞུགས་པ་ན། ཐུབ་བསྟན་ཟླ་བའི་དཀྱིལ་འཁོར་གདུལ་བྱ་སྐར་ཚོགས་ཀྱི་དབུས་ན། ལུང་རྟོགས་ཀྱི་ཆ་ཤས་ཡོངས་སུ་རྫོགས་པའི་ཚུལ་དུ་བཞུགས་པ་ཡིན་ལ། འདི་ཉིད་གཞན་དུ་འཕོ་བ་ན། དེ་ལས་བཟློག་པར་མཚོན་པས་ནག་པ་ཟླ་བའི་ཚེས་བཅུ་དྲུག་ནས་ཅུང་ཟད་མཉེལ་བར་གྱུར་ཏོ། ། དེ་ནས་སྨན་པ་རྣམས་ཀྱིས་གསོལ་སྨན་ཞུ་བ་དང་། བླ་བྲང་ནས་མང་ཇ་འགྱེད་བཅས། གྲྭ་བུ་སློབ་འབྱོར་ལྡན་རྣམས་ཀྱིས་ཀྱང་མང་ཇ་སོགས་ཞབས་ཏོག་བགྱིས་ཏེ། ཚུལ་ཁྲིམས་ཀྱི་ལང་ཚོ་མང་ཐོས་ཡོན་ཏན་གྱི་རྒྱན་གྱིས་མཛེས་པའི་དད་ལྡན་འདུས་པའི་ཚོགས་རྣམས་ལ། ཆོས་དང་ཟང་ཟིང་གིས་མཆོད་སྤྲིན་རྒྱ་ཆེན་པོས་མཆོད་དེ།
རྗེ་བཙུན་བླ་མ་དམ་པ་གངས་ཅན་བསྟན་པའི་དཔལ་དུ་ཡུན་རིང་དུ་བཞུགས་པའི་སྐུའི་རིམ་འགྲོ། ཉིན་མཚན་བར་མེད་པར་རྩེ་གཅིག་ཏུ་བསྒྲུབ་པ་དང་། ཟབ་མོ་བསྐྱེད་རྫོགས་ཀྱི་ཏིང་ངེ་འཛིན་མཐའ་ཡས་པ་མངའ་བ་རྣམས་ཀྱིས་གང་ལ་གང་འཚམ་གྱི་སྐུའི་རིམ་གྲོ། གཞན་ཡང་བསྟན་སྲུང་རྒྱ་མཚོ་རྣམས་ལ་མཆོད་གཏོར་རྒྱ་ཆེན་པོ་བཤམས་ཏེ་བསྟན་པའི་རྩ་ལག་དམ་པ། བསྟན་པ་དར་རྒྱས་ཀྱི་དཔལ་དུ་ཞབས་བརྟན་པའི་བཀའ་བསྒོ་ཕྲིན་ལས་གཞོལ་བའི་འབད་པ་དྲག་པོ་དང་། སའི་བརྒྱ་བྱིན་ཆེན་པོ་དཔལ་ལྡན་ཀུན་ཏུ་བཟང་པོའི་ཞལ་སྔ་ནས་ཀྱིས་ཀྱང་། རྗེ་བཙུན་རིན་པོ་ཆེའི་སྐུ་རིམ་ཁོ་ན་ལ་དམིགས་པའི་དགེ་འདུན་གྱི་གསོལ་ཕོགས་ཟླ་བ་གསུམ་སྦྲེལ་དུས་གཅིག་ཏུ་ཕུལ་ཏེ། སྐུ་རིམ་བར་མཚམས་མེད་པར་རྩེ་གཅིག་ཏུ་བསྒྲུབས་པ་ཡིན་ནོ། ། ཇི་སྐད་དུ། ཕན་བདེའི་ཉི་མ་ནུབ་ཏུ་ཉེ་བ་ན། །
མི་རུང་ལྟས་ཀྱི་མཚན་ལ་རིངས་པ་བཞིན། ། དགེ་ལེགས་པད་མོའི་ཚལ་བརྒྱ་ཉམས་བྱེད་ཅིང་། ། མྱ་ངན་འདའ་བའི་ཟེར་དང་ལྷན་ཅིག་འོངས། ། དེ་ཚེ་ནག་ཕྱོགས་ལ་དགའི་འབྱུང་པོའི་བྱ། ། ཉིན་མོ་ལོང་རྣམས་གད་མོ་ཆེར་སྒྲོག་ཅིང་། ། བསྟན་པ་རབ་དགའ་དཀར་ཕྱོགས་ལྷ་མིའི་ཚོགས། ། སྡུག་བསྔལ་ལམ་དུ་མྱ་ངན་གཉིད་ཀྱིས་མྱོས། ། གསུང་གི་བདུད་རྩི་ལས་འཁྲུངས་འདུས་པའི་ཚོགས། ། དད་གུས་གདུང་ཤུགས་ལྡན་པ་འབུམ་ཕྲག་གིས། ། ཟོལ་མེད་ལྷག་བསམ་རབ་ཏུ་ལྡན་པ་ཡིས། །
ཉིན་མཚན་བར་མེད་རྩེ་ཅིག་གསོལ་བ་བཏབ། ། གསུམ་པ་དགྱེས་སྤྲོའི་གསུང་བྱོན་ནས་སྤྲོ་བ་བསྐྱེད་པའི་ཚུལ་ནི། ས་ག་ཟླ་བའི་ཉི་ཤུ་གསུམ་གྱི་ཉིན། བཞེངས་བཞུགས་སོགས་ཀྱི་ཕྱག་ཕྱི་བྱེད་པའི་དུས་སུ། འོ་རྣམ་སྨིན་གྱི་ལུས་འདི་ལ་ཁྱེར་ཁ་ཆེན་པོ་མེད། དགྲ་བཅོམ་པ་ཆོས་ཀྱི་སྤྱན་དང་ལྡན་པ་རྣམས་ཀྱང་། ཐུགས་ལ་ཚོར་བ་སྡུག་བསྔལ་གྱི་གནོད་པ་མེད་ཀྱང་། རྣམ་སྨིན་གྱི་ལུས་ལ་འབྱུང་བཞི་འཁྲུག་པ་སོགས་ཀྱི་མཉེལ་ཚུལ་ཡོང་པ་ཡིན། ད་འཇིག་རྟེན་གྱི་བྱ་བ་ལ་སྙིང་པོ་གང་ཡང་མེད། ཚངས་པ་དང་བརྒྱ་བྱིན་ཡང་ངན་སོང་དུ་སྐྱེ་བ་ཡོད་པ་དང་།
ད་ལྟའི་བདེ་སྡུག་འདི་འདྲ་རྨི་ལམ་ཐུན་གཅིག་གི་བདེ་སྡུག་དང་ཁྱད་པར་མེད། ཁྱེད་རང་རྣམས་ཀྱང་དལ་འབྱོར་རྙེད་པར་དཀའ་བ་འདི་འཇིག་པ་ལ་ཚེགས་མེད་ཀྱི། ཇི་ཙམ་གནས་ཀྱི་བར་ལ་སྒོ་གསུམ་ཆོས་དང་མཐུན་པར་གྱིས་ལ། འཇིག་རྟེན་འདི་ནང་གི་སྤྲོས་པ་དང་རྣམ་གཡེང་གི་གཞན་དབང་དུ་མ་སོང་བ་གྱིས་ཨང་གསུང་བ་དང་། ཁྱད་པར་དམ་པ་ཆོས་ཀྱི་ལག་ལེན་གྱི་སྙིང་པོ་ནི། བླ་མའི་ཕྱག་ཅི་ཞབས་ཏོག་བྱེད་པ་འདི་ཁོ་ན་ཡིན་པར་གསུང་རབ་མཐའ་དག་ལས་མཐུན་པར་གསུངས་པ་ཡིན་ནོ། ། དེ་ཡང་གང་ཟག་དབང་པོ་རབ་བླ་མའི་རྣལ་འབྱོར་གྱིས་གྲོལ། འབྲིང་དམ་ཚིག་དང་སྡོམ་པ་ཚུལ་བཞིན་བསྲུང་བས་གྲོལ། ། ཐ་མ་ལུས་སོ་སོར་བརྟགས་པའི་འགོག་པ་ཞེས་བྱ་བ་ལུས་ལ་གནད་དུ་བསྣུན་པས་སེམས་ལ་རྟོགས་པ་འཆར་བ་དེས་གྲོལ་བ་ཡིན། དེས་ན་རྒྱ་བོད་ཀྱི་གང་ཟག་དམ་པ་རྣམས་ཀྱང་བླ་མ་ཁོ་ནའི་མོས་གུས་དང་།
བཀུར་སྟི་ཞབས་ཏོག་གིས་གྲོལ་ཞིང་དེ་ཉིད་ལ་རྣལ་འབྱོར་དུ་མཛད་པ་ཡིན་ཏེ། ནཱ་རོ་པས། ཏེ་ལོ་པ་མཉེས་པའི་ཕྱིར་དུ། གཡང་ལ་འཆོང་པ་དང་། མེས་བསྲེགས་པ་དང་། དཀའ་ཐུབ་ཀྱི་སྡུག་ལ་སོགས་པའི་དཀའ་བ་ཚད་མེད་པ་སྤྱད་པས་མཆོག་གི་དངོས་གྲུབ་མཉེས་པ་ཡིན། བོད་དུའང་འབྲོམ་སྟོན་པས། ཇོ་བོ་རྗེ་ལ་ཟང་ཟིང་སྒྱུ་མའི་ནོར་རྫས་ཀྱིས་མཆོད། ། སྒྲུབ་པ་རྩེ་གཅིག་པའི་ཉམས་ལེན་གྱིས་མཆོད། ། ལུས་ངག་ཡིད་གསུམ་གུས་པས་འབུལ་བ་སོགས་བྱས་ནས།
ཇོ་བོ་མྱ་ངན་ལས་འདའ་ཁར། བདག་གིས་བྱས་པའི་ཆོས་རྣམས་ཀྱི་ནང་ནས། གང་བྱང་ཆུབ་ཀྱི་ལམ་དུ་སོང་ཞུས་པས། ཁྱོད་ཀྱིས་བླ་མའི་ཞབས་ཏོག་བྱས་པ་འདི་ཁོ་ན་བྱང་ཆུབ་ཀྱི་ལམ་དུ་སོང་འདུག་ཅེས་གསུངས་ནས། ང་ནི་མི་སྡོད་དགའ་ལྡན་གནས་སུ་འགྲོ། ། སྦྲུལ་གྱི་ལྤགས་པ་བརྗེས་ཀྱང་སྦྲུལ་མི་བརྗེ། ། ཁོ་བོ་འཆི་ཚུལ་བསྟན་ཀྱང་ཨ་ཏི་ཤ། ། དེ་བས་དགའ་ལྡན་གནས་དེར་ཡོང་བ་གྱིས། ། གསུང་ངོ་། ། རྗེ་བཙུན་མི་ལས་ཀྱང་།
རྗེ་མར་པའི་ཞབས་ཏོག་ཏུ། མཁར་གོར་མོ། ཟླ་ཁམ། གྲུ་བཞི། གྲུ་གསུམ་སོགས་མང་དུ་བརྩིགས། ཡང་བསྒྱེལ་བས་སྐུ་རྒྱབ་རྨ་རུ་སོང་། རྒལ་ཕུག་བཅུ་གཉིས་རྡོལ་རྡོལ་མཛད་པས་མཐར་མཆོག་གི་དངོས་གྲུབ་མཉེས་ཏེ། བོད་ཀྱི་མཁས་གྲུབ་ལ་ངོ་མཚར་བ་ཞིག་བྱུང་བ་ཡིན། ངེད་རང་དཔལ་ལྡན་ས་སྐྱ་པ་འདི། རྗེ་ས་ཆེན་དེ་ཉིད།
རྣལ་འབྱོར་དབང་ཕྱུག་བིརྺ་པའི་ཞལ་དངོས་སུ་གཟིགས་ནས། བིརྺ་པ། ཞང་སྟོན་ཆོས་འབར། འཁོན་དཀོན་མཆོག་རྒྱལ་པོ། གནམ་ཁའུ་པ། བླ་མ་མལ་ལ་སོགས་པ་ལུས་ངག་ཡིད་གསུམ་གྱིས་མཉེས་པར་མཛད་པས། ལམ་ཟབ་བླ་མའི་རྣལ་འབྱོར་འདི་ཉིད་ཀྱིས་གྲོལ་ཏེ། སྐུ་ཚེའི་སྐྱིལ་ཙམ་ནས་མངོན་པར་རྫོགས་པར་སངས་རྒྱས། སྐུ་ཚེའི་བཀོད་པ་དུ་མ་བསྟན་ནས་སེམས་ཅན་གྱི་དོན་མཛད་པ་ཡིན། དེའི་སློབ་མ་མཆོག་གི་དངོས་གྲུབ་ཐོབ་པ་གསུམ།
བཟོད་ཐོབ་བདུན་ལ་སོགས་པ་བླ་མའི་རྣལ་འབྱོར་ཁོ་ནས་གྲོལ་བར་བཤད། ཁྱད་པར་རྗེ་བཙུན་རྩེ་མོས་ཀྱང་། བླ་མ་ཁོ་ནའི་རྣལ་འབྱོར་དང་། ཞབས་ཏོག་གིས་མཆོག་གི་དངོས་གྲུབ་བརྙེས་ཏེ། བདེ་བ་ཅན་དུ་སྐུ་ལུས་མ་སྤངས་པར་གཤེགས། རྗེ་བཙུན་གྲགས་པས་ཀྱང་། ས་ཆེན་ཡབ་སྲས་ལ། ལུས་ངག་ཡིད་གསུམ་འབུལ་བའི་ཞབས་ཏོག བླ་མའི་རྣལ་འབྱོར་ལ་བརྩོན་པར་མཛད་པས། ད་ལྟ་གངས་ཅན་དུ་འགྲན་ཟླ་མེད་པའི་མཁས་གྲུབ་དུ་མ་བཞུགས་པ་ཡིན།
རྗེ་བཙུན་ས་སྐྱ་པཎྜི་ཏས་ཀྱང་། རྗེ་བཙུན་རིན་པོ་ཆེ་ལ། ལུས་ངག་ཡིད་གསུམ་རྩེ་གཅིག་པའི་སྒོ་ནས་ཞབས་ཏོག་སྐུའི་དྲི་མ་མི་སྐྱོད་པ་དང་། རྣམ་སྣང་། མགུར་ལུང་ལ་སོགས་པའང་ཡིད་བཞིན་གྱི་ནོར་བུ་ཐོབ་པ་ལྟར་རྒྱུན་དུ་བཞེས་པས། དཔལ་ལྡན་བླ་མ་དེ་ཉིད་འཇམ་པའི་དབྱངས་སུ་དངོས་སུ་གཟིགས་ནས། གསུང་རབ་མཐའ་དག་ལ་བློ་གྲོས་ཐོགས་མེད་དུ་འཇུག་པ་དང་། མཆོག་གི་དངོས་གྲུབ་བརྙེས་ཏེ། རྒྱ་བོད་མཐའ་དག་གི་སྐྱབས་གནས་མཐར་ཐུག་ཏུ་བཞུགས་པ་ཡིན། དེས་ན་ཁྱེད་རྣམས་ཀྱང་སྐལ་པ་བཟང་པོ་དང་ལྡན་པ་ཡིན་པས།
བླ་མའི་ཞབས་ཏོག་ལ་འབད་པ་ཐོན། གསོལ་བ་རྩེ་གཅིག་ཐོབ། དགེ་སྦྱོར་གྱི་གཙོ་བོ་ཡིན་ཨང་གསུངས། ཡང་སྐབས་སུ། མི་གཞན་མེད་པའི་དུས་སུ་རྒྱུན་དུ་ཞལ་འཛུམ་འཛུམ་མཛད་ཅིང་། སྤྱན་ནམ་མཁའ་ལ་ཆེར་རེ་གཟིགས་ནས། མཆོད་པ་འབུལ་བའི་ཕྱག་རྒྱ་དང་ཐུགས་དཀར་ཐལ་མོ་སྦྱོར་བ་སོགས་གནང་བ་ནི། བླ་ན་མེད་པའི་དག་པའི་སྣང་བ། རབ་འབྱམས་ཀྱི་གཟིགས་སྣང་ཡོད་པར་གོར་མ་ཆགས་མོད། འོན་ཀྱང་འདི་དང་འདིའོ་ཞེས་མི་གསུང་བ་ནི།
ཐུགས་ཀྱི་ཏིང་དཔག་པར་དཀའ་བ་དང་། དགག་དགོས་ཁྱད་པར་ཅན་གཞན་ཡང་ཡོད་པར་དགོངས་སོ། ། ཇི་སྐད་དུ། འཇིག་རྟེན་འཁོར་བ་འདི་ལ་སྙིང་པོ་མེད། ། ཚངས་དང་བརྒྱ་བྱིན་འཁོར་ལོས་སྒྱུར་བ་ཡང་། ། ངན་སོང་གནག་དཀའི་སྡུག་བསྔལ་མྱོང་གྱུར་ཅིང་། ། འཁོར་བར་ཡང་བྲན་ཉིད་དུ་སྐྱེ་བར་འགྱུར། ། ད་ལྟའི་བདེ་སྡུག་རྨི་ལམ་ཐུན་གཅིག་གི ། འབྱོར་རྒུད་འདུ་འབྲལ་དག་དང་དབྱེར་མ་མཆིས། ། དད་ལྡན་ཁྱེད་ཀྱང་ཤིན་ཏུ་རྙེད་དཀའ་བའི། །
དལ་འབྱོར་རིན་ཆེན་མི་ལུས་ཐོབ་དུས་འདིར། ། རྟག་པར་འཛིན་པའི་བློ་བྲིད་རིང་དོར་ལ། ། སྒོ་གསུམ་དམ་པའི་ཆོས་དང་མཐུན་པར་གྱིས། ། འཇིག་རྟེན་སྤྲོས་པའི་བྱ་བ་རིང་དུ་དོར། ། དམ་ཆོས་འོ་མ་བསྲུབས་པའི་ཉིང་ཁུ་ནི། ། ཟབ་ལམ་བླ་མའི་རྣལ་འབྱོར་འདི་ཉིད་ཡིན། ། རྒྱུད་སྡེ་རྒྱ་མཚོའི་བཅུད་ཀྱང་འདི་ཉིད་ཡིན། ། དེ་བས་རྒྱ་བོད་མཁས་གྲུབ་མ་ལུས་པ། ། མཆོག་གི་གོ་འཕང་མཐོན་པོ་དེར་གཤེགས་པའི། ། གཤེགས་ཤུལ་བླ་ན་མེད་པའི་ལམ་དེ་ཡིན། །
དེ་ཕྱིར་ཁྱེད་ཀྱང་སྐལ་བ་དང་ལྡན་གྱི། ། རྙེད་དང་བཀུར་སྟིའི་སྒྲུབ་པས་མཉེས་པར་གྱིས། ། ཞེས་བཀའ་སྩལ་ཏོ། ། ཟླ་བ་དེའི་ཉེར་ལྔ་ནས། སྐུ་མཚམས་ཤིན་ཏུ་དམ་པ་ལ་བཞུགས་པའི་སྐུ་འཁོར་རྣམས་ལ་ཡང་ཡང་དུ། ཐུགས་བག་ཕེབས་ཤིང་རབ་ཏུ་དགྱེས་སྤྲོ་དང་ལྡན་པས། སྐུ་རྩེད་དང་ཞལ་བཀུར་ཁོ་ན་གསུང་། སྐབས་སུ། ཨཱ་ལ་ལ། སྐྱིད་པ་ལ།
ཁོ་བོས་གཞོན་ནུ་ལོ་བདུན་བརྒྱད་པ་ནས་སློབ་གཉེར་བྱེད་པའི་དུས། བཙུན་ཆུང་ཤེས་རབ་བརྩོན་འགྲུས་ཆེ་ཟེར་ཀུན་གྱིས་སྨོན་པ་གཅིག་བྱས། ལོ་བཅུ་གསུམ་སྐོར་ནས། རིགས་ལུང་གི་གྲྭ་བཤགས། གྲྭ་ཤར་བློ་གསལ་སྟོན་པ་བཟང་ཟེར་སྨོན་པ་གཅིག་བྱས། ལང་འཚོ་མགོ་སྨིན་ནས་འཁོར་མང་ལ་ཆོས་བཤད། བློ་སྐྱེད་དང་ཕྲིན་ལས་ཆེ། བསྟན་པ་ལ་ཕན་ཟེར་སྨོན་པ་གཅིག་བྱས། དེ་དག་གི་སྐབས་སུ་ཡང་བསྟན་པ་དང་ཆོས་ལྡན་གྱི་བྱ་བ་ཐམས་ཅད་གང་བསམ་འབད་མེད་ལྷུན་གྲུབ་ཏུ་མཐར་ཕྱིན། ཆོས་ཀྱི་མཐུན་རྐྱེན་གྲུབ་པའི་སྦྱིན་བདག་གང་དང་གང་ཡིན་པ།
ས་སྐྱོང་རྒྱལ་པོ་ལ་སོགས་པ་ཐམས་ཅད་ཀྱང་འབྱོར་སྟོབས་གོང་འཕེལ་དང་ཇེ་མཐོར་གྱུར། འབྲེལ་ཚད་དོན་དང་ལྡན་པས། འཇིག་རྟེན་དང་སྒོ་བསྟུན་པའི་སྐུ་བསོད་ཆེ་ཟེར་སྨོན་པ་གཅིག་བྱས། ད་མི་ལ་རས་པ་གསུང་བ་དེ་ང་ཡིན། ། ཁྱུང་སྒོ་ངའི་ནང་དུ་གཤོག་སྒྲོ་རྒྱས། ། ཕྲུག་གུའི་ལོ་ལ་ཚང་མགོ་བསྲུངས། ། ཐོང་པའི་ལོ་ལ་ནམ་འཕངས་བཅད། ། དར་མའི་ལོ་ལ་ཁྱུང་སྣ་དྲངས། ། ཞེས་གསུངས་པ་ལྟར་ཡིན། སངས་རྒྱས་ཀྱི་བསྟན་པ་ལ་ཡང་བྱ་བ་བྱས་པ་ཡིན།
ཁྲོམ་ཐོག་ཆོད་པའི་རྟ་ཕོ་ཡིན། ད་ཇི་ལྟར་བྱས་ཀྱང་ལེགས་པར་འདུག་གསུང་བ་སོགས་དགོངས་པ་ལ་ཞུགས་པ་ལ་དགྱེས་སྤྲོ་འབའ་ཞིག་གི་བཀའ་ལུང་མཛད་པ་འདི་ཡང་། ནང་ན་རྟོགས་པའི་གདེང་བསམ་གྱིས་མི་ཁྱབ་པ་ཞིག་ཡོད་པར་གོར་མ་ཆགས་ཏེ། འཆི་འཕོ་བ་ལ་སོགས་པའི་འཇིགས་པ་ནི། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། ཞེས་ས་ཆེན་པོ་ལ་བཞུགས་པའི་འཕགས་པ་ཁོ་ནའི་ཁྱད་ཆོས་སུ་གསུངས་ཤིང་། འཇིགས་པ་མི་མངའ་བར་མ་ཟད། དགྱེས་སྤྲོ་ཆེན་པོ། སྐྱེད་མོད་ཚལ་བཟང་པོ་གཅིག་ནས་གཅིག་ཏུ་རྩེ་བ་ལ་འཕོ་བའི་དགའ་བ་ལ་སྤྱོད་པ་ལྟ་བུར་གྱུར་པ་འདི་ཡང་། ཆོས་ཐམས་ཅད་སྣང་ལ་རང་བཞིན་མེད་པར་རྟོགས་པས།
ཕུན་སུམ་ཚོགས་པས་འབྱོར་པའི་ཚེ། དེ་ལ་ཆགས་པའི་ཉོན་མོངས་པས་མི་འཆིང་། མི་འདོད་པ་སྣ་ཚོགས་ཀྱིས་རྒུད་པའི་ཚེ། སྡུག་བསྔལ་གྱིས་སེམས་རྒྱུད་མི་གདུང་བར། དེ་གཉིས་ཟག་མེད་ཀྱི་བདེ་བའི་ངོར་རོ་མཉམ་པར་རྟོགས་པའི་མཐུ་ལས་རིག་པར་བྱ་སྟེ། ཇི་སྐད་དུ། རྗེ་བཙུན་གྱིས། འདི་ཡིས་ཆོས་ཀུན་སྒྱུ་མ་ལྟ་བུ་དང་། ། སྐྱེ་བ་སྐྱེད་མོད་ཚལ་འགྲོ་ལྟར་རྟོགས་ནས། ། འབྱོར་བའི་དུས་དང་རྒུད་པའི་དུས་ནའང་འདི། །
ཉོན་མོངས་སྡུག་བསྔལ་དག་གིས་གདུང་བ་མེད། ། ཅེས་གསུངས་པ་བཞིན་ནོ། ། འཛུམ་པའི་མདངས་གསལ་ཞལ་གྱི་དཀྱིལ་འཁོར་ལས། ། རབ་སྙན་གསུང་གི་འོད་དཀར་འཕྲོ་བ་ཡིས། ། མྱ་ངན་མུན་པ་རིང་དུ་བསྐྲད་པ་དང་། ། དགའ་བའི་ཀུ་མུད་རྒྱས་པ་མཉམ་དུ་བྱས། ། ཡང་སྐབས་སུ། ཞལ་ཅུང་ཟད་སྐྱེམ་པ་ལ། སྨན་པ་རྣམས་ཀྱིས། རྒྱལ་ཀར་གངས་ཆུ་དང་སྦྱར་བ་ཅུང་ཟད་ཞུས་པ་ལ།
དེ་དུས་ཆར་རབ་ཏུ་དཀོན་པས་ཐན་པ་མེ་ལྟར་འབར་ཏེ་ཉི་མའི་འོད་ཟེར་གྱིས་ཆུ་ཀླུང་ཆེན་པོ་འདི་དག་སྐེམ་པ་ལྟ་བུར་བྱེད་ཅིང་། རི་ཀླུང་གི་རྩི་ཤིང་ནགས་ཚལ་དང་། ནས་ལ་སོགས་པ་ཆེད་དུ་བསྐྲུན་པའི་མྱུ་གུ་རྣམས་ཀྱང་རླན་དང་བྲལ་བའི་རྐྱེན་གྱིས་ཁ་དོག་གཞན་དུ་གྱུར་ཏེ། སྐམ་པ་ལ་མངོན་དུ་ཕྱོགས་པའི་ཚེ། ཞིང་པ་ལ་སོགས་པའི་འཇིག་རྟེན་པ་རྣམས་ཡིད་གདུང་སྟེ། གདོང་ནམ་མཁའ་ལ་ཕྱོགས་ནས། ཆར་བབ་ན་ཅི་མ་རུང་སྙམ་དུ་ཡིད་ལ་བྱེད་ཅིང་ངག་ཏུ་བརྗོད་པའི་ཚེ། ཡང་སྔར་བཞིན་རྒྱལ་ཀར་གངས་ཆུ་དང་སྦྱར་བ་ཞུས་པས། སྐུ་རྩེད་ཀྱི་ཚུལ་དུ། ཁྱེད་ཚོའི་ཆུ་ཉུང་ཉུང་འདི་འདྲ་ལ་བལྟོས་མི་དགོས་པ་བྱས་པས་ཆོག
ཆོས་ཐམས་ཅད་སེམས་སྣང་ཡིན་པས་སྣང་བ་ཐམས་ཅད་ཆུར་སྔོ་མེར་གྱིས་ཞུ་ནས། ཟད་པར་ཆུའི་ཏིང་ངེ་འཛིན་བསྒོམས་པས། ལུང་པ་ཐམས་ཅད་ཆུས་གང་བ་གཅིག་བྱས་ཆོག་ཨང་གསུང་པའི་ནུབ་མོ་ནས། ཨིནྡྲ་ནི་ལ་ལྟར་སྔོ་བ་དང་། མརྒད་གསར་པ་ལྟར་ལྗང་བའི་ཆར་སྤྲིན་ཆུའི་ཁུར་ཅན་རྣམས་ནི་འཁྲིགས། རབ་ཏུ་གསལ་བའི་ཀློག་གི་འདུ་བཀོད་ནི་ཞགས་པ་ལྟར་དུ་གཡོ་ཞིང་འཁྲུག ཆར་འདོད་སྐྱེ་བོའི་སྙིང་ལ་བདེ་བ་སྟེར་བའི་འབྲུག་སྒྲ་སྙན་པོ་ནི་བསྒྲོག ཞིང་པ་རྣམས་ད་ནི་བདག་ཅག་རྣམས་ཀྱི་རེ་བ་འབྲས་བུ་དང་བཅས་པར་འགྱུར་རོ་སྙམ་དུ་སེམས་པའི་ཚེས་ཉེར་དགུ་དང་གནམ་གང་ལ་རབ་ཏུ་འཇམ་པའི་ཆར་ཆེན་པོ་དལ་བུས་བབ་པས། ཡུལ་ལྗོངས་ཐམས་ཅད་ནི་ནེ་ཙོ་གཞོན་ནུའི་གཤོག་པས་ཁེབས་པ་བཞིན་དུ་མཛེས་པར་གྱུར། ནགས་ཚལ་འཁྲིགས་པའི་ལྗོན་པ་རྣམས་ནི།
མཐོ་བས་དམའ་བ་ལ་འདོད་དགུ་རྩོལ་བ་ལྟར་གྱུར། ས་འཛིན་གྱི་ལྷུན་པོ་རྣམས་ནི་དར་དཀར་གྱིས་སྟོད་གཡོགས་ཤིང་ན་བུན་གྱི་རྐེད་དཀྲིས་བཅིངས་པ་ལྟར་དུ་གྱུར། ཞིང་པ་རྣམས་ནི་ཟག་མེད་ཀྱི་དགའ་བདེས་རྒྱུད་ལ་ཁྱབ་པ་ལྟར་དུ་གྱུར་ཏེ། སྐྱེ་དགུའི་བསམ་པ་ཚིམ་ཞིང་རེ་བ་ལྟས་པར་མཛད་པ་འདི་ཡང་། སྣང་བ་དབང་དུ་འདུས་པའི་ཏིང་ངེ་འཛིན་བསམ་གྱིས་མི་ཁྱབ་པ་མངའ་བའི་མཐུ་ནུས་ཡིན་པར་ཤེས་པར་བྱའོ། ། ཇི་སྐད་དུ། བརྒྱ་ཕྲག་ཏིང་འཛིན་སྒོ་མང་མངའ་བའི་མཐུས། ། ཅིང་སྣང་དབང་དུ་སྒྱུར་བའི་ཆོ་འཕྲུལ་བསྟན། ། རྣམ་མང་སྐྱེ་བོའི་ཚོགས་འདི་མ་ལུས་པ། ། ཟག་མེད་དགའ་བདེའི་དཔལ་གྱིས་ཁྱབ་པར་མཛད། །
ཐུན་ཕྱོགས་ཉི་མའི་འོད་ཟེར་རབ་འབར་བས། ། ཆེད་དུ་བསྐུན་པའི་ལོ་ཐོག་འདི་བསྲེགས་པས། ། སྐྱེ་བོའི་ཚོགས་ཀྱི་སྡུག་བསྔལ་མ་བཟོད་ནས། ། ཏིང་འཛིན་བདུད་རྩིའི་ཆར་གྱིས་བསིལ་བར་བྱས། ། དེ་ནས་གནམ་གང་གི་དགོང་མོ། གསོལ་བ་མི་ཐེབས་པའི་མཚན་མ་མངོན་དུ་གྱུར་པའི་ཚེ། གཟིམས་མལ་ཕྱག་དཔེ་ཁང་པར་སྤོ་བའི་སྙན་ཞུས་ཕུལ་བས། བཀས་གནང་སྟེ། གཟིམས་མལ་དུ་ཕྱག་ཕེབས་མ་ཐག་ཏུ། ཨཱ་ལ་ལ་སྐྱིད་པ་ལ་སྐྱིད་པ་ལ།
དོ་ནུབ་སྐྱིད་པོ་རང་གཅིག་བྱུང་། ངེད་རང་ཚོས་གྲོས་ཐོན་འདུག་གསུངས་ནས་ཐུགས་དགྱེས་སྤྲོ་ཆེན་པོ་མཛད་དོ། ། ཀུན་མཁྱེན་ཆོས་ཀྱི་རྒྱལ་པོའི་གཟིམས་ཁྲི་ནི་བཤམས་པའི་ཐ་མ་དེ་ལྟར་གྱུར་པ་ལགས། སྐྱེས་ཆེན་དམ་པ་གང་གིས་གཟིམས་ཁྲི་ནི། སླན་ཆད་བཤམས་པའི་སྐལ་པ་མ་མཆིས་སོ། ། ཀྱེ་མ་འདུ་བྱེད་ཐམས་ཅད་མི་རྟག་སྟེ། ། བདག་གི་བླ་མ་ཀུན་མཁྱེན་ཆོས་ཀྱི་རྗེ། ། སྐྱེ་རྒ་ན་འཆིའི་སྡུག་བསྔལ་ཡོངས་སྤངས་ཀྱང་། ། དམིགས་མེད་ཆོས་སྐུའི་ངང་དུ་བཞུགས་ཚུལ་བསྟན། ། དེ་ནས་ཚེས་གཅིག་གི་སྔ་དྲོ་སྐུ་འཁོར་བ་རྣམས་ལ་འོ་ང་བསྟན་པའི་བྱ་བ་རྒྱ་ཆེན་པོ་བསྒྲུབ་མི་ནུས་པའི་ཡུན་རིང་པོ་གསོན་པ་ལ་དགོས་པ་ཆེན་པོ་མེད།
ཆོས་མི་བྱེད་པའི་མི་ལུས་འདི་སྡིག་གསོག་པ་ལ་དུད་འགྲོ་ལས་ཀྱང་མཐུ་ཆེ། ད་ངེད་ཀྱང་དལ་འབྱོར་གྱི་ལུས་རྣམ་པར་དག་པ་གཅིག་བླངས། བཙུན་ཆུང་ཤེས་རབ་ཅན་གཅིག་བྱས། སློབ་གཉེར་བྱེད། དེ་ནས་ཡོངས་སུ་རྫོགས་པའི་མཁས་པ་བྱས། བློ་གསལ་མཐའ་ཡས་པ་ལ། བཤད་སྒྲུབ་ཟབ་རྒྱས་ཀྱི་ཆོས་འཆད་པ་སོགས་བསྟན་པ་རིན་པོ་ཆེའི་དར་རྒྱས་སྤེལ་བ་གཅིག་ཁོ་ན་ལ་ཤི་འདོད་ཡོད་པས། སྨོན་ལམ་དེ་ཀ་འདེབས་ཀྱི་ཡོད། ཁྱེད་རང་ཚོའང་སྨོན་ལམ་དེ་བཞིན་ཐོབ་ཨང་གསུངས་ཏེ། དེ་ནས་བཀའ་སྩལ་ཆེར་མ་གནང་ངོ་། །
འགྲོ་བའི་དོན་ལ་བརྩེ་གཅིག་བརྩོན་པ་རྣམས། ། བསྟན་པའི་ཁུར་ཆེན་འདེགས་པའི་ལྷག་བསམ་གྱིས། ། གླང་པོའི་མཆོག་དང་བྲལ་བའི་སྐབས་མེད་པས། ། རླབས་ཆེན་སྨོན་ལམ་ཤུགས་དྲག་མྱུར་དུ་འཁོར།། །། བཞི་པ་དབྱིངས་སུ་ཐིམ་ནས་སྐྱེ་བ་བསྐྱེད་པའི་ཚུལ་ནི། དེ་ཡང་མི་མཇེད་ཀྱི་ཞིང་འདིའི་ལེགས་སྤྱད་ཀྱི་མཐུ་ནི་ཟད། ཕན་བདེའི་སྣང་བ་ནི་དུས་ཀྱི་ཐ་མར་ནུབ་ཏུ་ཉེ། ལུས་ཅན་རྣམས་ཀྱི་དགའ་བའི་དཔལ་ནི་འཕྲོག་པ་བཞིན་དུ་འགྱུར། མཁའ་སྤྱོད་ཕོ་ཉའི་ཚོགས་ནི་དྲིའི་བཞོན་པ་ལྟར་བྲེལ། གང་དུ་ཕེབས་པའི་ཞིང་ཁམས་དེ་དང་དེ་དག་ནི་མཆོད་པའི་སྤྲིན་གྱི་བཀོད་པས་མཛེས།
ཞིང་ཁམས་གང་དུ་གཤེགས་པའི་གདུལ་བྱ་དེ་དག་ལ། ལུང་རྟོགས་ཀྱི་བསྟན་པ་གོང་འཕེལ་དུ་བྱེད་པར་དགོངས་ཏེ། ཤིང་མོ་སྦྲུལ་གྱི་ལོ་སྣྲོན་གྱི་ཟླ་བའི་ཡར་ཚེས་དང་པོའི་ཉི་མ་སྔ་ཕྱེད་ལ་ཉེ་བ་ན། ནམ་མཁའ་ལ་འཇའ་འོད་སྣ་ཚོགས་ཀྱིས་གང་ཞིང་། ཁྱད་པར་ཉི་མའི་དཀྱིལ་འཁོར་འཇའ་མཚོན་ཁ་དོག་སྣ་ལྔ་པའི་གུར་ཁྱིམ་མཛེས་པའི་དབུས་ན་རྒྱུ་བའི་མཐའ་ལ། སྤྲིན་གཞའ་རབ་ཏུ་དཀར་བའི་མདངས་གསལ་བ་རྣམས་ནི། ལྷ་རྫས་ཀྱི་མཆོད་པའི་དབྱིབས་སུ་གནས་པའི་བཀོད་པས་གང་། སངས་རྒྱས་ཀྱི་ཞིང་གྲངས་མེད་པ་དང་། འདོད་པ་དང་། གཟུགས་ན་སྤྱོད་པའི་ལྷ་དག་གིས་མེ་ཏོག་སྣ་ཚོགས་ཀྱི་ཆར་འབེབས་པ་སོགས།
ངོ་མཚར་བའི་ཆོ་འཕྲུལ་གྱི་བཀོད་པ་བསམ་གྱིས་མི་ཁྱབ་པས་བསུས་ཏེ། ཟབ་གསལ་གཉིས་མེད་ཀྱི་དབྱིངས་སུ་ཐིམ་པའི་སྐལ་པ་ངན་པས་ནི་བས། མི་མཇེད་འཇིག་རྟེན་གྱི་ཁམས་འདི་དག བརྒྱ་ཕྲག་ཉི་ཟླའི་འོད་ཀྱི་སྣང་བས་གསལ་བར་མི་ནུས་པའི་མུན་པ་མུན་ནག་ཆེན་པོས་ཁེབས་པར་གྱུར། བདག་ཅག་རྣམས་རེ་ཞིག་བླང་དོར་གྱི་གནས་མེད། རྟོགས་སྤྱོད་ཀྱི་གོ་སྐབས་དང་བྲལ། ཅི་བྱའི་གཏོལ་མེད་པས་སེམས་ཀྱིས་སྤངས་པའི་ལུས་ལྟ་བུར་གྱུར་ཏོ། ། ཇི་སྐད་དུ། དེ་ཚེ་དད་ལྡན་སྐྱེ་བོའི་ཚོགས་རྣམས་ཀྱིས། ། ཀུན་མཁྱེན་བསྟན་པའི་ཉི་མ་ནུབ་བོ་ཞེས། །
ངག་གི་སྨྲེ་བསྔགས་སྣ་ཚོགས་སྒྲོགས་བྱེད་ཅིང་། ། མིག་ནས་མཆི་མའི་ཐིགས་པ་ཆར་བཞིན་འབབ། །

ལ་ལ་ལྕུག་ཕྲན་རྩ་ནས་བཅད་པ་བཞིན། ། ས་ལ་མངོན་པར་འགྱེལ་ཏེ་འགྲེ་ལྡོག་བྱེད། ། ཁ་ཅིག་མི་རྟག་སྡུག་བསྔལ་སྟོང་པ་དང་། ། བདག་མེད་དོན་ལ་སེམས་དཔའི་ངང་ཚུལ་གྱུར། ། དེ་ཚེ་ལྷ་དང་ལྷ་མིན་དད་ལྡན་གྱིས། ། སྣ་ཚོགས་མཆོད་པའི་སྤྲིན་ཚོགས་མཐའ་ཡས་དང་། ། ཡིད་འོང་རོལ་མོའི་སྒྲ་དབྱངས་སྣ་ཚོགས་ཀྱིས། ། ས་དང་བར་སྣང་མ་ལུས་ཁྱབ་པར་གྱུར། ། ཀྱེ་མ་མཁའ་སྤྱོད་ནུབ་ཀྱི་ས་འཛིན་རྩེར། ། ཐུབ་བསྟན་མཁའ་ཡི་མཛེས་བྱེད་ནུབ་པར་གྱུར། ། ཀྱི་ཧུད་མྱ་ངན་མུན་པས་ཁྱབ་པ་དང་། །
དགའ་བའི་པདྨོ་ཟུམ་འདི་འགྲན་པ་བཞིན། ། ཀྱེ་མ་མཁའ་ལ་འོད་ཅན་མང་ན་ཡང་། ། རབ་གསལ་ཉི་མས་སྤངས་ན་མཚན་མོར་ཟད། ། ས་ལ་བསྟེན་པའི་གསལ་བྱེད་མང་ན་ཡང་། ། སྨྲ་བའི་ཉི་མ་ཁྱོད་མེད་མུན་པའི་བཞད། ། ཀྱེ་མ་འཁོར་བའི་འབྲོག་དགོན་ཉམས་ངའི་གནས། ། བརྩེ་མེད་འཇིགས་རུང་འཆི་བདག་རྒྱུ་བ་འདིར། ། ཀྱི་ཧུད་བདག་ཅག་མགོན་མེད་རིང་བོར་ནས། ། མགོན་ཁྱེད་དབྱིངས་སུ་བཞུགས་འདི་རིགས་ལགས་སམ། ། ཀྱེ་མ་མ་རིག་ལོང་རྣམས་སྐྱེ་འཆི་ཡི། །
གཡང་སར་གོམ་པ་ཆས་རྣམས་འདིར་བོར་ནས། ། རྣམ་གྲོལ་གྲོང་དུ་བཀྲི་བའི་མིག་བུ་ཁྱེད། ། མ་ཕམ་དྲུང་དུ་གཤེགས་འདི་རིགས་ལགས་སམ། ། ཀྱི་ཧུད་འཁོར་བའི་མལ་དུ་ཐོགས་མེད་ནས། ། སྡུག་ཀུན་རྒྱུ་འབྲས་གཅོང་གིས་གཟིར་བ་རྣམས། ། དམ་ཆོས་བདུད་རྩིའི་འཚོ་བྱེད་སྨན་པ་ཁྱེད། ། དགའ་ལྡན་གནས་སུ་གཤེགས་པ་འདི་རིགས་ལགས་སམ། ། ཐབས་ཤེས་རླུང་དར་གྲུ་ཆེན་ཁ་ལོ་ཡིས། ། རྣམ་མང་ཐར་འདོད་འགྲོན་པོའི་ཚོགས་རྣམས་ཀུན། ། ཐར་པ་ནོར་བུའི་གླིང་དུ་འཁྲིད་བྱེད་པ། །
མཚུངས་མེད་དེད་དཔོན་མཆོག་དེས་བདག་ཅག་བོར། ། ཀྱི་ཧུད་མྱ་ངན་དུས་མཐའི་མེ་ཆེན་འདིས། ། ལུས་སེམས་དགའ་བདེ་མ་ལུས་བསྲེགས་པ་ཡིས། ། སྲོག་གི་གྲོང་ཡང་དེ་ཡིས་ཚིག་དོགས་ནས། ། མིག་གིས་མཆི་མའི་ཆུ་ཀླུང་ཕབ་པར་གྱུར། ། ས་ལ་གནས་པའི་དཔལ་འབྱོར་མ་ལུས་པ། ། བསྐྱེད་པའི་བཅུད་དེ་མཁའ་ལ་སྤྱན་དྲངས་པས། ། བདེ་སྐྱིད་རླན་དང་བྲལ་འདི་མ་བཟོད་ནས། ། འཛིན་མའི་ཁྱོན་འདི་མཆི་མས་གཤེར་བར་བྱས། ། དེ་ལྟའི་སྡུག་བསྔལ་གྲགས་ལ་རྩུབ་པ་དེས། །
སེམས་ཀྱི་ཁྱེའུ་ཆུང་བར་མེད་གཙེས་པའི་ཚེ། ། དེ་ཉིད་བྲིད་ཕྱིར་ལྷ་ཡུལ་མཆོད་རྫས་རྣམས། ། མཁའ་ལ་བཀྲམ་སྟེ་མཛེས་པར་བྱས་པ་སྙམ། ། དེ་བས་དམ་པ་ཁྱེད་ཀྱི་ཐུགས་རྗེ་ཡིས། ། བདག་སོགས་འགྲོ་བ་ཡོངས་ལ་བརྩེར་གཟིགས་ནས། ། དམིགས་པ་མེད་པའི་ཐུགས་རྗེའི་ལྕགས་ཀྱུ་ཡིས། ། བདེ་ཆེན་ཐར་པའི་གནས་སུ་དྲང་དུ་གསོལ། ། ལྔ་པ་ངོ་མཚར་རྟགས་ཀྱི་བཀོད་པས་དད་པ་སྐྱེ་བའི་ཚུལ་ལ། ཀུན་ལ་ཐུན་མོང་དུ་གྱུར་པའི་ངོ་མཚར་བའི་བཀོད་པ་ཤར་ཚུལ་དང་། སྐལ་བཟང་དག་ལ་ཐུན་མོང་མ་ཡིན་པའི་ངོ་མཚར་བའི་བཀོད་པ་ཤར་ཚུལ་གཉིས།
དང་པོ་ནི། དེ་ནས་ཚེས་བཞིའི་ཉིན། བདག་གིས་གདུང་རིན་པོ་ཆེའི་དྲུང་དུ་བྱིན་རླབས་ཞུ་བ་ལ་ཕྱིན་དུས། ཞལ་གྱི་དཀྱིལ་འཁོར་དཀར་ལ་དམར་བའི་མདངས་ཆགས་པ་ལ། གཉེར་མ་སོགས་ཀྱི་རྣམ་པ་མེད་པར། འོད་ཟེར་འཕྲོ་བ། གཞོན་ནུ་ལོ་བརྒྱད་གཉིས་ལོན་པའི་གཞོན་ཤ་ཅན། ལྟ་བས་ཆོག་མི་ཤེས་པའི་ཡ་མཚན་ཅན་ཞིག་ཏུ་མཐོང་བས། རང་ཉིད་ཀྱིས་ཀྱང་བདེ་བར་གཤེགས་པའི་གསུང་རབ་ཀྱི་བཤད་ཚོད་དང་། དགོངས་པ་ལ་དཔྱད་ཅིང་།
ཟབ་མོའི་དོན་ལ་གོ་འདྲིས་ཅན། ཆོས་རྗེ་དྲུང་བཙུན་པ་ལ་སོགས་པ་ལའང་དོན་དེ་ཉིད་བསྙད་པས། ཉམས་ལེན་གྱི་མན་ངག་ཟབ་མོའི་གཞུང་ལས། ནང་དུ་རྩ་དབུ་མའི་མདུད་པ་རྣམས་གྲོལ་བ་དང་། ས་ལམ་མཐོན་པོ་བགྲོད་པའི་རྟོགས་པའི་སྟོབས་ལས། ཕྱི་རོལ་དུ་དེ་ལྟ་བུའི་མཚན་མ་འབྱུང་བའི་ངེས་པ་བརྙེད་པ་ཡིན་ནོ། ། རྣལ་འབྱོར་གྱི་དབང་ཕྱུག་ཆེན་པོ་མུས་ཆེན་དཀོན་མཆོག་རྒྱལ་མཚན་ལ་ཡང་། ཕྱི་རོལ་གྱི་མཚན་མ་དེ་ཁོ་ན་ལྟར་བྱུང་བའི་གཏམ་རྒྱུད་སྣང་ངོ་། ། དེ་ནས་ཚེས་དྲུག་གི་ཉིན། སྔར་གྱི་གཟི་མདངས་དེ་དག་ཉམས་པ་ལྟ་བུར་བསྟན་ཅིང་།
དག་པ་མཁའ་སྤྱོད་ཀྱི་ཞིང་དུ་རྫུ་འཕྲུལ་ཞབས་ཀྱིས་ཕེབས་པའི་ལྟས། ནམ་མཁའ་འཇའ་འོད་སྣ་ཚོགས་ཀྱིས་རྣམ་པར་བཀྲ་བ། མཚོན་རིས་མཁན་མཁས་པས་ཆེད་དུ་བཀོད་པ་ལྟ་བུའི་རྒྱན་གོས་ཀྱིས་ཀླུབས་ཤིང་། ཉི་མའི་དཀྱིལ་འཁོར་ནི། འཇའ་འོད་ཁ་དོག་སྣ་ཚོགས་པའི་གུར་ཁྱིམ་དང་། འཇའ་ཁ་དོག་མི་འདྲ་བ་ལྔ་རིམ་དང་། བདུན་རིམ་ལ་སོགས་པས་བསྐོར་ཅིང་། འཁྱུད་ནས་མཛེས་པར་སྤྲས་པ་དང་། སླར་ཡང་དེ་ཀའི་ངང་ནས་ནུབ་ཀྱི་གླིང་དུ་བཞུད་པ་དང་། ཟླ་བའི་དཀྱིལ་འཁོར་ཡང་རྒྱན་དེ་ལྟ་བུ་དང་མ་བྲལ་བར་འཆར་ནུབ་བྱེད་པ་དང་།
སྤྲིན་གཞའ་མཆོད་རྫས་ཀྱི་དབྱིབས་སུ་བཀོད་པ་རྣམས་ནི། དཔག་བསམ་ཡོངས་འདུའི་ཤིང་ལྗོན་པ་རྣམས། སྐུ་གདུང་རིན་པོ་ཆེའི་ཕྱོགས་སུ་མགོ་བོ་འདུད་པ་དང་། གཞན་ཡང་དར་དཀར་གྱི་ཡོལ་བ་བཀྲམ་པ་དང་། བླ་བྲེས་ཕུབ་པ་དང་། གདུགས་དང་། རྒྱལ་མཚན་དང་། བ་དན་བགྲེང་བའི་རྣམ་པར་གནས་པ་དང་། དེ་བཞིན་དུ་བུམ་པ་བཟང་པོ་དང་། དཔལ་བེའུ་དང་།
གཡས་སུ་འཁྱིལ་བའི་དུང་དང་། རལ་གྲི་དང་། གྲི་གུག་དང་། ཌཱ་མ་རུ་དང་། ཁ་ཊྭཱཾ་ཀ་དང་། ཏྲི་ཤུ་ལ་དང་། ནོར་བུ། རིན་པོ་ཆེའི་དབྱིབས་མི་འདྲ་བ་དུ་མའི་རྣམ་པ་ཅན་དང་། པདྨ་དཀར་པོ་དང་པུནྡྷ་རི་ཀ་ལ་སོགས་པའི་མེ་ཏོག་གི་དབྱིབས་སྣ་ཚོགས་པ་རྣམས། བྱེད་པ་པོ་དག་གིས་ཆེད་དུ་བཀོད་པ་ལྟ་བུའི་མཆོད་རྫས་རྣམས་ཀྱིས།
གདུང་རིན་པོ་ཆེ་ལ་ཡོངས་སུ་སྐོར་ནས་གནས་པ་དང་། ལྷའི་མེ་ཏོག་གི་ཆར་མངོན་པར་བབ་པས། ས་གཞི་གངས་ཀྱི་གཡོགས་པ་ལྟར་གྱུར་པ་དང་། ཉི་མ་གླིང་གི་ཕྱེད་ན་བབ་པ་ན། སྒྲ་ཆེན་པོ་རྣམ་པར་མི་འཚམ་པ། འུར་ལ་བརྗིད་པ་ལན་འགའ་ཟུང་བསྒྲགས་ནས་བྱང་ཤར་མཚམས་སུ་ཡལ་བ་དང་། སྣོད་ཀྱི་འཇིག་རྟེན་ས་ཆེན་པོ་འདི་ཡང་། ཕུན་སུམ་ཚོགས་པ་མ་ལུས་པར་འབྱུང་བའི་བཅུད་ཀྱི་སྙིང་པོ་དཔལ་ལྡན་བླ་མ་མཆོག་དེས་སྤངས་པའི་ཁུར་ལྕི་བ་དེ་མ་ཐེག་ནས། ཆུ་ནང་གི་ཟླ་བའི་གཟུགས་བརྙན་མྱུར་མགྱོགས་རླབས་ཀྱི་ཆུ་ཀླུང་དྲག་པོ་བསྐྱོད་པ་བཞིན་དུ་གཡོས་པ་དང་། རབ་ཏུ་གཡོས་པ་དང་།
ཀུན་ཏུ་གཡོས་པ་ལ་སོགས་པའི་ལྟས་ཆེན་བཅོ་བརྒྱད་ཀྱི་ཆོ་འཕྲུལ་སྣ་ཚོགས་སྟོན་པར་བྱེད་པ་དང་། གདུང་རིན་པོ་ཆེ་གང་དུ་བཞུགས་པའི་གནས་དེ་ཉིད་དུ་དྲི་རོ་ཞིམ་པོ་རྒྱུན་ཆགས་སུ་འཐུལ་བས། སྐལ་བཟང་རྣམས་ཀྱི་དབང་པོ་སིམ་པར་བྱེད་པ་དང་། གདུང་རིན་ཆེན་བཞུགས་པའི་སྟེང་གི་བར་སྣང་དང་། མཐའ་སྐོར་རྣམས་རབ་ཏུ་སྙན་པའི་རོལ་མོའི་སྒྲ་སྣ་ཚོགས་འཁྲོལ་བ་དང་། གཞན་ཡང་ཕྱོགས་བཞི་ནས། འཇའ་འོད་རྣམ་པར་བཀྲ་བའི་དར་ཐག་རྐྱང་པ་ལྟ་བུ་མཐོང་བ་སོགས། མདོར་ན་གངས་ཅན་གྱི་རྒྱུད་འདིར་འདས་གྲོངས་ཀྱི་ཚུལ་བསྟན་པའི་མཁས་གྲུབ་གཅིག་ལ། གྲོངས་རྟགས་ཀྱི་ཁྱད་པར་ཡ་མཚན་ཆེ་བའི་དཔེར་འོས་སོ་ཞེས་ཟུར་གནས་ཀྱི་མཁས་མང་ཀུན་གྱི་གཏམ་དུ་བྱེད་པ་ཡིན་ཞིང་། ཕྱི་རོལ་གྱི་བཀོད་པ་དེ་དག་ཀྱང་སྐུའི་སྣང་བ་དུད་པ་ལ་མངོན་དུ་ཕྱོགས་པ་ལ་མངོན་དུ་ཕྱོགས་པ་ནས།
གསོལ་བཏབ་མ་གྲུབ་ཀྱི་བར་དེ་སྲིད་དུ། ཉིན་རེ་བཞིན་ཕལ་ཆེར་སྣང་ལ། མེ་ཏོག་གི་ཆར་འགའ་ཞིག་ནི་ད་ལྟའང་། སྐུ་གདུང་རིན་པོ་ཆེ་ལ་རྒྱུན་ཆགས་སུ་འབབ་པ་ཡིན་ནོ། ། དེ་ལྟ་བུའི་ལྟས་ཁྱད་པར་ཅན་དེ་དག་ཀྱང་། དག་པ་མཁའ་སྤྱོད་ཀྱི་ཕོ་བྲང་དུ་ཇི་ལྟར་བཞེད་པའི་སྐུའི་སྣང་བ་སྣ་ཚོགས་བསྟན་ནས། གདུལ་བྱ་མཐའ་ཡས་པ་སྨིན་གྲོལ་གྱི་ལམ་ལ་དགོད་པར་མཛད་པའི་ངེས་པ་ཅན་གྱི་རྟགས་སུ། གསང་བ་མཆོག་གི་རྒྱུད་སྡེ་ཟབ་མོ་ལས་བཤད་པ་ཡིན་ཏེ། བདེ་མཆོག་རྩ་རྒྱུད་ལས། རྣལ་འབྱོར་པ་རྣམས་འཕོ་བའི་ཚེ། །
དཔལ་ལྡན་ཁྲག་འཐུང་མཁའ་འགྲོ་སོགས། ། ལག་ན་མེ་ཏོག་སྣ་ཚོགས་ཐོགས། ། རྒྱལ་མཚན་བ་དན་སྣ་ཚོགས་དང་། ། རོལ་མོའི་སྒྲ་ནི་སྣ་ཚོགས་དང་། ། སྣ་ཚོགས་གླུ་ཡི་མཆོད་པས་མཆོད། ། འཆི་བ་ཞེས་བྱའི་རྣམ་རྟོག་འདི། ། མཁའ་ལ་སྤྱོད་པའི་གནས་སུ་འཁྱེར། ། ཅེས་གསུངས་པ་ལྟར་རོ། ། གཞན་ཡང་། སྐུའི་ཆབ་སེར་ལས་བྱོན་པའི་རིང་བསྲེལ་མང་པོ་ཡོད་འདུག་པ་དང་།
སྐུའི་རྣམ་པའི་ཞལ་སྐྱུགས་ཀྱི་དུམ་བུ་ལ། ཕྱིས་རིང་བསྲེལ་དངུལ་ཆུ་ལྟར་དཀར་ལ་འཚེར་བ་འཕུངས་ནས་བྱོན་འདུག་ཟེར་བ་ཡང་ཐོས་སོ། ། ཞལ་བཞུགས་དུས་ཚེམས་བྱོན་པ་འགའ་རེ་ལ་སྣང་བ་རྣམས་ལའང་། ཕྱིས་རིང་བསྲེལ་བརྩོད་མེད་དུ་བྱོན་པ་ཡིན་ནོ། ། ཇི་སྐད་དུ། ས་ཡི་ཐིག་ལེ་བཅུད་ཀྱི་གཏེར་ཕྱེ་སྟེ། ། བརྩེ་མེད་ཕོ་ཉས་མཁའ་ལ་སྤྱན་དྲངས་པས། ། དེ་ཡི་རིན་དུ་མཁའ་ཡི་མཛེས་པ་རྣམས། ། མ་ལུས་བཀྲམ་སྟེ་དབུགས་འབྱིན་སྟེར་བ་བཞིན། ། ཡང་ན་མཁའ་སྤྱོད་བདག་པོ་ཀུན་བགྲོས་ནས། །
བདག་ཅག་དཔོན་དུ་འདི་ཉིད་འོས་སོ་ཞེས། ། ངོ་མཚར་མཆོད་པའི་བྱེ་བྲག་ཀུན་བཀང་ནས། ། དཔག་མེད་ཆོ་འཕྲུལ་བཀོད་པས་བསུས་པར་གྱུར། ། དེ་ཚེ་ནོར་འཛིན་བུ་མོ་མཛེས་པའི་རྒྱན། ། མཁའ་ཡིས་ཕྲོགས་པས་ཡིད་གདུང་སྨྲེ་བསྔགས་སྒྲ། ། ཆོ་ངེ་ངུ་འབོད་ཆེས་ཆེར་རབ་སྒྲོག་ཅིང་། ། ལུས་ཀྱི་རྣམ་འཕྲུལ་མཁའ་ལ་བསྐྱོད་བཞིན་གཡོས། ། མཁའ་ཡང་དེ་ལ་བརྩེ་བས་མ་བཟོད་ནས། ། དེ་ཉིད་མཛེས་ཕྱིར་ལྷ་ཡུལ་མེ་ཏོག་རྣམས། ། མ་ལུས་དེ་ཡི་རྒྱན་དུ་གཏེར་བ་ཡིས། །
གངས་རིའི་གོས་ཀྱི་ས་ལ་གཡོགས་པ་འདྲ། ། གཉིས་པ་བསྐལ་བཟང་ལ་ཐུན་མོང་མ་ཡིན་པའི་བཀོད་པ་ཤར་ཚུལ་ནི། བདག་ཉིད་ཆེན་པོ་ལས། ཟབ་རྒྱས་ཆོས་ཀྱི་ཆུ་ཀླུང་འབུམ་ཕྲག་བབ་པས་བློ་གྲོས་ཀྱི་རྒྱ་མཚོ་གང་བ། དད་གུས་ནོར་བུའི་དཔལ་མངའ་བ་ཞིག་ལ། རྗེ་བཙུན་དམ་པ་དེའི་ཟག་མེད་ཀྱི་དགོངས་པ་བསྐང་བའི་གསོལ་གདབ་དང་། མཆོད་སྤྲིན་རྒྱ་ཆེར་བསྒྲུབས་པའི་ཚེས་ཉི་ཤུའི་གུང་སང་དུས། མོས་དགེ་མཆོག་གི་སྐལ་ལྡན་དེས་ལྷག་པར་དད་པའི་གདུང་ཤུགས་དྲག་པོས་གསོལ་བ་འདེབས་པ་དང་། ཡིད་ཀྱིས་བླ་མའི་རྣལ་འབྱོར་སྒོམ་ཞིང་། བླ་བྲང་ལ་སྐོར་བ་བྱེད་བཞིན་པས།
ནམ་མཁའི་འཇའ་འོད་ཆེས་ངོ་མཚར་བ་དེ་ལ་ཡང་ཡང་བལྟས་པ་དང་། མངོན་པར་བཀྲ་བའི་འཇའི་གུར་ཁྱིམ་དེའི་དབུས་ན། རྗེ་བཙུན་བླ་མ་དུས་གསུམ་རྒྱལ་བའི་ཁྱབ་བདག་ཆེན་པོ་དེ། ཡི་དམ་ཀྱཻ་རྡོ་རྗེའི་དཔའ་བོ་གཅིག་པ། ཞལ་ཕྱག་སོགས་སྐུའི་ཆ་ཤས་དང་རྒྱན་ཆ་ལུགས་ཡོངས་སུ་རྫོགས་ཤིང་གསལ་ལ་བཀྲ་བ། རབ་ཏུ་སྒེག་པའི་ཉམས་ཅན། འཇའ་འོད་རྣམ་པར་འཕྲོ་བ། བདུད་བཞི་བཀྲམ་པའི་སྟེང་ན་གར་སྟབས་ཀྱི་རོལ་ཅིང་ཉི་མ་འབུམ་གྱི་མདངས་དང་གཟི་བརྗིད་འབར་བ། དཔལ་ལྡན་བླ་མ་ཡི་དམ་གྱི་རྣམ་པར་སྣང་བའི་སྐུ་དེ་ཉིད་ཀྱང་། སྣང་ལ་རང་བཞིན་མེད་པ།
འཇའ་འོད་དེ་དག་དང་དབྱེར་མེད་དུ་འཇུག་པ་ལ། སེམས་རྩོལ་མེད་དུ་ཟིན་ཏེ་རེ་ཞིག་གནས་པ་ན། རྐྱེན་ཞིག་གིས་སད་པའི་ཚེ། ལུས་སེམས་ལ་དགའ་བ་དེའི་ཁྱད་པར་བསམ་མི་ཁྱབ་པའི་འགྱུར་བ་ཆེར་འདུག་པས་མཚམས་སྦྱར་ཏེ། སླར་ཡང་བླ་མ་དང་ལྷག་པའི་ལྷ་དབྱེར་མི་ཕྱེད་པ་ཉིད་མཐོང་བར་འདོད་པའི་དད་འདུན་གྱིས། གདུང་ཤུགས་དྲག་པོས་བལྟས་པས། ཡང་འཇའ་འོད་རྣམ་པར་བཀྲ་བའི་གུར་ཁྱིམ་དེའི་དབུས་ན། རྗེ་བཙུན་རིན་པོ་ཆེ་དེ་ཉིད། ཨཱརྻ་མེ་ཏྲི་བཟང་པོའི་འདུག་སྟངས་ཅན། རབ་ཏུ་བཀྲ་བའི་འཇའ་འོད་རྣམ་པར་འཕྲོ་བ།
རིན་པོ་ཆེའི་རྒྱན་གོས་དུ་མས་མཛེས་པར་སྤྲས་པ་ལ། སྐུ་སྟོད་ཀྱི་ཆ་ཅུང་ཟད་མི་གསལ་བ་སྙམ་བྱེད་པ་ཞིག་ལ་སྔར་ལྟར་སེམས་ཟིན། ཟག་པ་མེད་པའི་དགའ་བདེའི་ཁྱད་པར་གྱིས་ཁྱབ་པ་ལྟར། དེའི་ཉིན་མཚན་འཁོར་ཡུག་ལ་ལུས་སེམས་ལ་འགྱུར་བ་མང་དུ་བྱུང་ཟེར་ཏེ། དེ་དུས་སྐལ་བ་ཅན་དེ་ལ་ཡོན་ཏན་གྱི་ཁྱད་པར་མང་པོ་ཞིག་གིས་བྱིན་གྱིས་བརླབ་པ་འདྲའོ། ། འདི་ནི་འདུ་ཤེས་བསྒྱུར་བའི་གྱ་གྱུས་སྨྲ་བའི་གོ་སྐབས་རིང་དུ་གྱུར་བའི་དྲང་སོང་ཞིག་ཡིན་པས་ཡིད་བརྟན་གྱི་གནས་སུ་བྲིས་ལ། གཞན་ཡང་བཟང་དང་པའི་བློ་མིག་དག་པ་མང་པོ་ལ། རང་རང་སོ་སོའི་མཐོང་སྣང་གི་ངོ་མཚར་མཐའ་ཡས་པ་བྱུང་མོད་ཀྱང་། བྲིར་མ་ལང་བས་འདིར་མ་སྨྲོས་སོ། ། ཇི་སྐད་དུ།
རབ་བརྗིད་ཨིནྡྲ་ནི་ལའི་ལྷུན་པོ་ཞིག ། རབ་བཀྲ་འཇའ་ཚོན་གསར་པས་ཀླུབས་པ་བཞིན། ། རབ་མཛེས་ཡིད་དམ་གཟུགས་སུ་གསལ་བ་ཡི། ། རབ་ཡངས་དད་པའི་རྒྱ་མཚོ་འཕེལ་བར་གྱུར། ། གཞན་ཡང་བདག་ཉིད་ཆེན་པོ་འདི་དུས་གསུམ་གྱི་རྒྱལ་བ་ཀུན་ལས་གཞན་མ་ཡིན་པས། ཡི་དམ་དང་ལྷག་པའི་ལྷ་དུ་མར་ཡང་ཡང་སྟོན་ཅིང་སྣང་བ་ནི། གསུང་ལས་ཀྱང་ངེད་བརྩད་ན་རྗེ་མཁྱེན་རབ་དབང་ཕྱུག་གི་ཕྱག་ཕྱིར་ཡོང་དུས། ངེད་ཀྱི་གྲྭ་པ་གཅིག་ཟླ་ལ་ཁྲིད། རྒྱུ་འགྲུལ་ཞིག་ལ་ཕྱིན་པས། སྣར་ཐང་དུ་ཞག་ས་གཡར་པོ་དགོས་པ་བྱུང་སྟེ།
བྲང་ཁང་ཞིག་ཏུ་གནས་མལ་གཡོར་བའི་བརྡ་སྤྲད་མ་ཐག སྔར་འདྲིས་ཤིང་ལྷག་པར་བརྩེ་བའི་ཡུལ་དུ་སླེབས་པ་ལྟར། དགེ་ཚུལ་ཞིག་གིས་དགའ་སྤྲོ་ཆེན་པོས་ནང་དུ་གདན་དྲངས། སྐས་མགོ་དེ་ནས་གནས་བརྟན་བགྲེས་པོ་མཁས་བཙུན་འཛོམས་པ། མཐོང་བ་ཙམ་གྱིས་དད་པ་འདྲེན་པ་གཅིག་གིས་བསུ་བ་བྱས། ནང་གི་གུང་ལ་མཆོད་བཤོམས་ཀྱི་བཀོད་པ་ཕུན་སུམ་ཚོགས་པ་མཛེས་པར་སྤྲལ་བའི་འགྲམ་ན། གདན་བཀུར་མཐོན་པོ་གཟབ་པ་གཅིག་བྱས་འདུག་པ་ལ། ངེད་བཞུགས་དགོས་པའི་ནན་ཏན་ཆེར་མཛད་དེ། མདང་ངེད་ལ་རྨི་ལྟས་ཀྱི་རྟེན་འབྲེལ་ཞིག་ཡོད་པས། བཀོད་པ་འདི་ད་ནང་སྔ་མོ་ནས་བྱས་པ་ཡིན།
ད་ལན་ཅིས་ཀྱང་བཞུགས་དགོས་ཟེར་ནས། ཇ་བཟང་པོ་བསྐོལ། རྙེད་བཀུར་ཕུན་སུམ་ཚོགས་པ་བྱས། མདང་ངེད་ལ་རྨི་ལམ་ལ། སང་ཁྱོད་ཀྱི་འདིར། རྗེ་བཙུན་འཇམ་པའི་དབྱངས་ཕེབས་པ་ཡོད་པས་གྲབས་བགྱིས་ཟེར་བ་གཅིག་རྨིས་པ་ཡིན། དེ་ལན་ཁྱེད་དཔོན་སློབ་ཕྱག་ཕེབས་བྱོན། ཁྱེད་ལ་བསྟན་པ་རིན་པོ་ཆེ་དང་། སེམས་ཅན་མཐའ་ཡས་པ་རྣམས་ལ་ཕན་ཐོགས་ཆེར་ཡོང་པ་ཞིག་ཡོང་པར་འདུག་པས། ཆོས་ཕྱོགས་ཀྱི་མཛད་པ་རྣམས་ལ་ཐུགས་རྒྱ་དཔང་མཐོ་བ་གནང་བ་ཞུ་ཟེར་བྱུང་།
རྒོད་བྲོ་ཞེས་ལན་མང་དུ་གསུང་ངོ་། ། ཇི་སྐད་དུ། རལ་པའི་ཁུར་དང་རིན་ཆེན་རྒྱན་བོར་ནས། ། ཆོས་གོས་ལྷུང་བཟེད་བཞེས་པའི་ཟོལ་མཛད་ཀྱང་། ། དྲི་མེད་དད་པའི་མིག་ལྡན་སྐལ་བཟང་ལ། ། འཇམ་དཔའི་དབྱངས་ཀྱི་ངང་ཚུལ་གསལ་པོར་གྱུར།། །། དྲུག་པ་གཟིགས་པ་འཇུག་ཕྱིར་དགོངས་པ་བསྐང་བའི་ཚུལ་ནི། དད་ལྡན་འདུས་པའི་ཚོགས་མང་དུ་ཐོས་པའི་ལུང་རིགས་ཀྱི་རྒྱན་དང་། རྡུལ་བྲལ་ཚུལ་ཁྲིམས་ཀྱི་གོས་བཟང་པོས་མཛེས་པ་ལྔ་བརྒྱ་ཙམ་གྱིས། རྗེ་བཙུན་དམ་པ་དེའི་བྱང་སེམས་ཀྱི་སྤྱོད་པ་སྤྱད་པར་དགོངས་པའི་དགོངས་པ་ཟབ་མོ་མཐར་ཕྱིན་པའི་སྨོན་ལམ་དང་།
གསོལ་གདབ་རྒྱ་ཆེར་བསྒྲུབས་ཏེ། དེ་དུས་ཇ་སྤུས་རབ་ཏུ་དཀོན་ཀྱང་། བདག་ཉིད་ཆེན་པོ་འདིའི་ཐུགས་རྗེ་བླ་ན་མེད་པའི་བྱིན་རླབས་དང་། ཆོས་ཀྱིས་བསྐྱེད་པའི་ཐུགས་སྲས་བུ་སློབ་རྣམས་ཀྱང་། དད་གུས་ཀྱི་དམ་ཚིག་རྣམ་པར་དག་པའི་མཐུ་ལས། རང་རང་སོ་སོ་ནས་མང་ཇ་བསྒྲུབ་པ་རྣམས་ཀྱང་། ཚེགས་དང་འབད་པ་ཆུང་ངུས་བར་ཆད་མེད་པར་ལེགས་པར་བསྒྲུབས་ནས། སླར་ཡང་དད་པ་དང་གུས་པ་མི་ཕྱེད་པ་འཕེལ་བ་འདིའང་། བདག་ཉིད་ཆེན་པོའི་ཐུགས་རྗེ་ཚད་མེད་པས་བྱིན་གྱིས་བརླབས་ཤིང་རྗེས་སུ་བཟུང་བ་ཉིད་ལས་གཞན་མ་ཡིན་པར་གོ་བར་བྱའོ། ། དེ་ལྟར་གྲྭ་ཚང་འདི་ཉིད་དུ།
གནམ་སའི་དབང་ཕྱུག ས་སྐྱོང་ཆེན་པོ་དཔལ་ལྡན་ཀུན་ཏུ་བཟང་པོའི་ཞལ་སྔ་ནས་དང་། གཞན་ཡང་སྦྱིན་བདག་དྲག་གཞན་སོ་སོ་རྣམས་དང་། བུ་སློབ་དང་འབྱོར་ཅན་རྣམས་དང་བཅས་པས་ཟླ་ངོ་གསུམ་ཙམ་གྱི་བར་དུ། དཀོན་མཆོག་སྤྱིར་མཆོད་པ། དགེ་འདུན་གྱི་རྙེད་བཀུར། སྐྱེ་བོ་དང་། ངན་ལོང་གི་སྦྱིན་གཏོང་། ཕྱོགས་གཞན་དུ། ཆོས་སྡེ་ཆེན་པོ་རྣམས་སུའང་མང་ཇ་འགྱེད་བཅས།
བཤད་གྲྭ་ཆེན་པོ་རྣམས་དང་སྐབས་སུ་བབ་པའི་དགོན་ཆེ་ཆུང་ལ་སོགས་པ་རྣམས་སུའང་། ཇི་ལྟར་རིགས་པའི་ཞབས་ཏོག་བགྱིས་ཏེ། བདག་ཅག་ཁམས་གསུམ་པ་རྣམས་ཀྱི་སླད་དུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་གསོལ་གདབ་དང་། སྨོན་ལམ་གྱིས་ཟག་མེད་ཀྱི་དགོངས་པ་བསྐང་ཞིང་། གདན་ས་ཆེན་པོ་བྱམས་ཆེན་དུ་ཉེ་གནས་ཆེན་པོ་བ་རང་གི་ཐུགས་ཁུར་བཞེས་པའི་དགོངས་རྫོགས་རྒྱ་ཆེན་པོ་དང་། ཕྱོགས་གཞན་ན་ཡོད་པའི་བདག་ཉིད་ཆེན་པོའི་ཆོས་སྡེ་ཆེ་ཆུང་དང་། དགོན་པ་རྣམས་སུའང་དེ་དང་དེའི་ཉེ་གནས་སོགས། ལས་ཀྱི་སྣ་མོར་བཞུགས་པ་རྣམས་ཀྱིས་ཇི་ལྟར་རིགས་པ་ལེགས་པར་བསྒྲུབས་ཤིང་། དེ་ནས་ས་ལ་རྒྱུ་བའི་ཉི་ཟླ་ཟུང་གཅིག་དགེ་ལེགས་འོད་ཀྱི་སྣང་བ་འགྱེད་པས་འགྲོ་བའི་བདེ་སྐྱིད་དང་། བསྟན་པའི་ཕན་བདེ་ཆེས་གསལ་བར་མཛད་པའི་ཆོས་ཀྱི་འཁོར་ལོས་སྒྱུར་བ་དང་།
རྡོ་རྗེ་ཚེ་བརྟན་དཔལ་བཟང་པོ་དང་། དོན་ཡོད་རྡོ་རྗེ་ཕྱོགས་ལས་རྣམ་པར་རྒྱལ་བའི་དབང་པོ་ཞེས་སྙན་གྲགས་བ་དན་དཀར་པོ་གླ་ངམ་བཞི་པའི་ཁྱོན་ལ་རྣམ་པར་གཡོ་ཞིང་གསལ་བ། སྐུ་མཆེད་ཀྱིས་ཕོ་བྲང་ལྷུན་པོ་རྩེ་ཆེན་ནས། གདུང་རིན་པོ་ཆེའི་དྲུང་དུ། མཆོད་སྤྲིན་མཁས་བཙུན་འདུས་པའི་ཚོགས་ལ་ཕུན་ཚོགས་ལོངས་སྤྱོད་ཀྱི་རྒྱ་མཚོ་མངོན་པར་བསྐྱིལ་ཏེ། རྗེ་བཙུན་བླ་མའི་ཟག་མེད་ཀྱི་དགོངས་པ་བསྐང་ནས། ཚད་མེད་མཁྱེན་བརྩེའི་སྤྱན་ཟུང་གིས་འཚོ་བ་དང་འབྲལ་བ་མེད་པའི་བཀའ་དྲིན་ཞུས་པ་ཡིན་ནོ། ། ཇི་སྐད་དུ། དད་གུས་གདུང་ཤུགས་ལྡན་པའི་ཚོགས་རྣམས་ཀྱིས། ། ཆོས་དང་ཟང་ཟིང་མཆོད་སྤྲིན་རྒྱ་མཚོས་མཆོད། །
རླབས་ཆེན་དགོངས་པ་གཞན་དོན་མཐར་ཕྱིན་པའི། ། སྨོན་ལམ་རྣམ་དག་གསོལ་གདབ་རྒྱ་ཆེན་བསྒྲུབས།། །། བདུན་པ་འཕོ་འགྱུར་མི་མངའ་བར་བསྟན་པས་མྱ་ངན་བསལ་བ་ནི། བདག་ཉིད་ཆེན་པོ་འདི། ཐོག་མ་མེད་པ་ནས་ཚོགས་གཉིས་རླབས་པོ་ཆེ་ལ་གོམས་པར་བྱས་པས། བདུད་བཞིའི་ཡུལ་ལས་རྣམ་པར་རྒྱལ་བའི་མཆོག་གི་གོ་འཕང་བརྙེད་པ་དག་ལ་སྲོག་གི་དབང་པོ་འགག་པའི་འཆི་འཕོ་སོགས་ག་ལ་མངའ། འོན་ཀྱང་དེ་ལྟར་སྟོན་པ་ཡང་ཐབས་མཁས་ཀྱི་ཁྱད་པར་ཡོད་དེ་རྗེ་བཙུན་གྱིས། ཇི་བཞིན་ཡང་དག་མཐོང་བའི་ཕྱིར། ། སྐྱེ་སོགས་རྣམས་ལས་འདས་གྱུར་ཀྱང་། ། སྙིང་རྗེའི་བདག་ཉིད་སྐྱེ་བ་དང་། །
འཆི་དང་ན་དང་རྒ་བར་སྟོན། ། ཞེས་དང་། བཟོད་དང་སྐྱེ་དང་བྱང་ཆུབ་ཆེ། ། མྱ་ངན་འདས་པ་རྟག་སྟོན་པ། ། སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་པོ། ། ཞེས་དང་། གང་ཞིག་གང་གིས་ཇི་ལྟར་འདུལ། ། དེས་དེ་དེ་ལྟ་ཉིད་དུ་ཤེས། ། ཞེས་རྒྱས་པར་གསུངས་པ་ལྟར་ཚུལ་འདི་བསྟན་པ་ཡིན་གྱི།
དོན་རང་ངོས་ནས་སྐུ་ཚེའི་ཕ་མཐའ་གཟུང་མི་ནུས་ཏེ། གསེར་འོད་ལས། ས་ལ་གང་དག་ཡོད་པ་ཡི། ། རབ་ཏུ་ཕྲ་རྡུལ་ཇི་སྙེད་པ། ། ཐམས་ཅད་བགྲང་བར་ནུས་སྲིད་ཀྱི། ། རྒྱལ་བའི་སྐུ་ཚེའི་ཚད་མི་ནུས། ། ཞེས་སོགས་གོང་དུ་ཇི་སྐད་བཤད་པ་ལྟར་དུ་ཤེས་པར་བྱའོ།། །། དྲུག་པ་གདུལ་བྱའི་ཁམས་ལ་བརྟགས་ནས་མཛད་པ་བསམ་གྱིས་མི་ཁྱབ་པ་བསྟན་པའི་སླད་དུ། བསྟན་པ་རྒྱུན་དུ་གནས་ཚུལ་ནི། སྲས་བཅས་རྒྱལ་བ་མ་ལུས་པའི་མཛད་པ་དང་།
བདག་ཉིད་ཆེན་པོ་འདིའི་མཛད་པ་གཉིས་ཕྲིན་ལས་ཀུན་འགྲོའི་ངོ་བོར་གནས་པས། དེ་དག་གི་ཕྲིན་ལས་ཡུལ་གང་ལ་འཇུག་པ་དང་། ངོ་བོ་ཇི་ལྟར་འཇུག་པ་དང་། དུས་ཇི་སྲིད་དུ་འཇུག་པ་སོགས་ཇི་ལྟ་བ་དེ་སྲིད་དུ། བདག་ཉིད་ཆེན་པོ་འདི་ཉིད་ཀྱི་ཕྲིན་ལས་ཀྱང་འཇུག་ངེས་ཏེ། ཇི་སྐད་དུ། རྗེ་བཙུན་གྱིས། ཇི་ལྟར་ཉི་མའི་དཀྱིལ་འཁོར་ནི། ། འོད་ཟེར་དཔག་ཏུ་མེད་འདྲེས་ཤིང་། ། རྟག་ཏུ་བྱ་བ་གཅིག་ལ་འཇུག །
འཇིག་རྟེན་ན་ལ་ཡང་སྣང་བར་བྱེད། ། དེ་བཞིན་ཟག་མེད་དབྱིངས་ན་ཡང་། ། སངས་རྒྱས་དཔག་ཏུ་མེད་འདྲེས་ཤིང་། ། མཛད་པ་གཅིག་ནི་མཛད་པ་ལ། ། ཡེ་ཤེས་སྣང་བ་མཛད་པར་འདོད། ། དཔེར་ན་ཉི་མའི་འོད་ཟེར་གཅིག ། བྱུང་ན་འོད་ཟེར་ཀུན་འབྱུང་བ། ། དེ་བཞིན་སངས་རྒྱས་རྣམས་ཀྱི་ཡང་། ། ཡེ་ཤེས་འབྱུང་བར་ཤེས་པར་བྱ། ། ཞེས་སོགས་དང་།
གཞན་ཡང་སྐུའི་བཀོད་པ་གྲངས་མེད་པས། སངས་རྒྱས་ཀྱི་ཞིང་ཁམས་གྲངས་མེད་པར། གདུལ་བྱའི་ཚོགས་གྲངས་མེད་པ་ལ། བསྐལ་པ་གྲངས་མེད་པར་ཆོས་ཀྱི་འཁོར་ལོ་གྲངས་མེད་པར་བསྐོར་ནས། སེམས་ཅན་འཁོར་དུ་མ་བསྡུས་པ་རྣམས་བསྡུས། བསྡུས་པ་རྣམས་སྨིན། སྨིན་པ་རྣམས་གྲོལ། གྲོལ་བ་རྣམས་མཐར་ཕྱིན་གོ་འཕང་མཆོག་ལ་བཀོད། བཀོད་པ་དེ་དག་གིས་ཀྱང་མར་མེ་གཅིག་ལ་གཉིས་ཆད་ཀྱི་ཚུལ་དུ། ཇི་སྲིད་འཁོར་བ་གནས་པ་དེ་སྲིད་དུ།
བདག་ཉིད་ཆེན་པོ་འདིའི་ཕན་བདེའི་ཕྲིན་ལས་ཀྱང་ངོ་བོ་བཟང་ཞིང་རླབས་ཆེ་བ་འབད་མེད་ལྷུན་གྲུབ་གོང་ནས་གོང་དུ་འཕེལ་ཞིང་རྒྱས་པར་འགྱུར་ཏེ། རྗེ་བཙུན་གྱིས། ཇི་ལྟར་མེ་ལྕེ་གཅིག་ལས་མར་མེའི་ཚོགས་རབ་མང་། ། དཔག་མེད་གྲངས་མེད་བྱུང་ཡང་དེ་ལ་ཟད་པ་མེད། ། དེ་བཞིན་སྨིན་པ་གཅིག་པ་ལས་སྨིན་པའི་ཚོགས་རབ་མང་། ། དཔག་མེད་གྲངས་མེད་བྱུང་ཡང་དེ་ལ་ཟད་པ་མེད། ། ཅེས་དང་། ཇི་ལྟར་དབྱར་གྱི་དུས་ན་སྤྲིན། ། ལོ་ཏོག་ཕུན་སུམ་ཚོགས་པའི་རྒྱུ། ། ཆུ་ཡི་ཕུང་པོ་འབད་མེད་པར། །
ས་ལ་མངོན་པར་འབེབས་པ་ལྟར། ། དེ་བཞིན་ཐུགས་རྗེའི་ཕྲིན་ལས་ནི། ། རྒྱལ་བའི་དམ་ཆོས་ཆུ་ཡི་ཆར། ། འགྲོ་བའི་དགེ་བའི་ལོ་ཏོག་རྒྱུ། ། རྣམ་པར་རྟོག་པ་མེད་པར་འབེབས། ། ཞེས་དང་། ཇི་ལྟར་ཡིད་བཞིན་ནོར་བུ་ནི། ། རྟོག་པ་མེད་ཀྱང་ཅིག་ཅར་དུས། ། སྤྱོད་ཡུལ་གནས་པ་རྣམས་ཀྱིས་ནི། ། བསམ་ཀུན་སོ་སོར་རྫོགས་བྱེད་ལྟར། །
དེ་བཞིན་སངས་རྒྱས་ཡིད་བཞིན་ལ། ། བརྟེན་ནས་སངས་རྒྱས་དེ་རྣམས་ལ། ། སྣ་ཚོགས་ཆོས་ནི་ཐོས་གྱུར་ཀྱང་། ། དེ་ནི་དེ་ལ་མི་རྟོག་གོ ། ཞེས་དང་། ཇི་ལྟར་རྔ་དག་མ་བརྡུངས་པར། ། སྒྲ་ནི་ཀུན་ཏུ་འབྱུང་བ་ལྟར། ། དེ་བཞིན་རྒྱས་བ་བཟོ་མེད་པར། ། བཤད་པ་དག་ཀྱང་ཀུན་ཏུ་འབྱུང་། ། ཇི་ལྟར་ནོར་བུ་འབད་མེད་པར། །
རང་གི་འོད་ནི་སྟོན་པ་ལྟར། ། སངས་རྒྱས་རྣམས་ཀྱང་བཟོ་མེད་པར། ། དེ་བཞིན་མཛད་པར་ངེས་པར་སྟོན། ། ཞེས་སོ། ། དུས་གསུམ་རྒྱལ་བའི་མཛད་པ་ལྷུན་གྱིས་གྲུབ་པར་གསུངས་པ་ལྟར། ཁྱབ་བདག་ཆེན་པོ་འདིའི་སྐུ་གསུང་ཐུགས་ཀྱི་མཛད་པ་ཡང་ལྷུན་གྱིས་གྲུབ་པར་ཤེས་པར་བྱའོ། ། གཞན་ཡང་། རྗེ་བཙུན་དམ་པ་འདི་ཡི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ། དུས་རྒྱུན་ཆད་མེད་པར་འཁོར་བས་ན། སྐུ་མཚན་དཔེས་བརྒྱན་པ་མིག་གི་དཔལ་དུ་སྤྱོད་པ་དང་།
གསུང་ཡན་ལག་དྲུག་བཅུའི་དབྱངས་ལྡན། རྣ་བའི་པད་མོས་བསྟེན་ཅིང་། ཐུགས་མཁྱེན་བརྩེ་ལས་བྱུང་བའི་ཕྲིན་ལས། ཡིད་ཀྱི་དཔལ་ལ་སྤྱོད་པའི་ངང་ནས། ནམ་ཞིག་ཁྱབ་བདག་ཆེན་པོ་དེའི་གསང་བ་གསུམ་དང་། བདག་ཅག་རྣམས་ཀྱི་ལུས་ངག་ཡིད་གསུམ་དབྱེར་མེད་གཅིག་ཏུ་དག་པའི་ས་ནས་འདྲེས་ཏེ། ཆོས་སྐུའི་རང་བཞིན་གཅིག་ཏུ་གྱུར་ནས། སླར་ཡང་འཁོར་བ་མ་སྟོངས་ཀྱི་བར་དུ་སྐུ་གསུང་ཐུགས་ཀྱི་དག་པའི་སྣང་བ་བསྐྱེད་དེ། ཆོས་ཀྱི་འཁོར་ལོ་རླབས་པོ་ཆེ་བསྐོར་བའི་རྣམ་དཀར་གཞན་དོན་གྱི་མཛད་པ། གོང་ནས་གོང་དུ་འཕེལ་ཞིང་རྒྱས་པར་འགྱུར་བ་ཡིན་ཏེ།
རྗེ་བཙུན་གྱིས། མི་སྐྱེའི་ཆོས་ལ་བཟོད་ཐོབ་པས། ། ང་རྒྱལ་རྩོལ་བ་སྤངས་པ་དང་། ། སངས་རྒྱས་སྲས་བཅས་ཐམས་ཅད་དང་། ། ངོ་བོ་གཅིག་ཏུ་གྱུར་པ་ལས། ། ཞེས་དང་། ཇི་ལྟར་ཚངས་པ་ཚངས་པ་ཡི། ། གནས་ནས་འཕོ་བ་མེད་བཞིན་དུ། ། ལྷ་ཡི་གནས་ནི་ཐམས་ཅད་དུ། ། སྣང་བ་འབད་མེད་སྟོན་པ་ལྟར། །
དེ་བཞིན་ཐུབ་པའི་ཆོས་སྐུ་ལས། ། བསྐྱོད་པ་མེད་པར་ཁམས་གསུམ་དུ། ། བསྐལ་ལྡན་རྣམས་ལ་འབད་མེད་པར། ། སྤྲུལ་པ་དག་ནི་སྟོན་པར་མཛད། ། ཅེས་དང་། དེ་ནི་ཅིག་ཅར་ལ་ལར་སྒོ་མང་བརྒྱ་ནས་ཆོས་ཀྱི་འཁོར་ལོ་དང་། ། ལ་ལར་སྐྱེ་བ་མི་སྣང་ལ་ལར་སྐྱེ་བའི་སྤྱོད་པ་སྣ་ཚོགས་དང་། ། ལ་ལར་བྱང་ཆུབ་ལ་ལར་དེ་ནི་མྱ་ངན་འདས་སྟོན་ཀྱང་། ། དེ་ནི་གནས་དེ་ལས་ཀྱང་རྣམ་པར་གཡོ་མི་མངའ་ལ་ཐམས་ཅད་མཛད། ། ཅེས་དང་།
སྟོབས་སོགས་སངས་རྒྱས་ཆོས་རྣམས་ལ། ། བྱང་ཆུབ་རིན་ཆེན་འབྱུང་གནས་འདྲ། ། འགྲོ་བའི་དགེ་བའི་ལོ་ཐོག་ལ། ། སྤྲིན་ཆེན་དང་ཡང་འདྲ་བར་འདོད། ། བསོད་ནམས་ཡེ་ཤེས་རབ་རྫོགས་ཕྱིར། ། ཟླ་བ་ཉ་བ་ལྟ་བུར་འདོད། ། ཡེ་ཤེས་སྣང་བ་བྱེད་པའི་ཕྱིར། ། ཉི་མ་ཆེན་པོ་འདྲ་བར་འདོད། ། ཅེས་དང་། དུས་གསུམ་གྱི་རྒྱལ་བས་སྐུའི་བཀོད་པ་སྣ་ཚོགས་བསྟན་པའི་སྒོ་ནས་མཛད་པ་རྒྱུན་མི་ཆད་པ་ལྟར།
བདག་ཉིད་ཆེན་པོ་འདི་ཡང་། སྐུའི་བཀོད་པ་སྣ་ཚོགས་བསྟན་པའི་སྒོ་ནས། རྣམ་དཀར་གྱི་མཛད་པ་རྒྱུན་མི་ཆད་པར་གནས་པར་ཡིན་ཏེ། ཇི་སྐད་དུ། གང་གི་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་དང་། ཇི་ལྟར་མཁའ་ལ་འཇིག་རྟེན་གྱི། །
བྱ་བ་རྒྱུན་མི་ཆད་པར་སྣང་། ། དེ་བཞིན་ཟག་མེད་དབྱིངས་ན་ཡང་། ། རྒྱལ་བའི་མཛད་པ་རྒྱུན་མི་ཆད། ། ཅེས་དང་། དེ་ལྟར་ནམ་མཁའ་མཐས་ཀླས་པའི། ། འགྲོ་ལ་རྟག་ཏུ་ལྷུན་གྲུབ་པར། ། ཐོགས་མེད་བློ་ལྡན་དེ་ཡི་ནི། ། སེམས་ཅན་དོན་ནི་ཡང་དག་འཇུག ། ཅེས་དང་། དེ་བཞིན་འཁོར་བ་ཇི་སྲིད་འདི། །
ལས་ནི་རྒྱུན་མི་ཆད་པར་འདོད། ། ཅེས་གསུངས་པ་ལྟར་ཤེས་པར་བྱའོ།། །། ཕུན་ཚོགས་བསྟན་པའི་མངའ་བདག་ཆོས་ཀྱི་རྗེ། ། ཕུན་ཚོགས་རྣམ་ཐར་མདོ་ཙམ་བཀོད་པ་ལས། ། ཕུན་ཚོགས་དགེ་བ་རྒྱ་ཆེན་གང་ཐོབ་དེས། ། ཕུན་ཚོགས་རྒྱལ་བའི་གོ་འཕང་མྱུར་ཐོབ་ཤོག ། ཕུན་ཚོགས་རྒྱལ་བ་ཀུན་གྱིས་ལེགས་གསུང་པའི། ། ཕུན་ཚོགས་ཕན་བདེ་ཀུན་གྱི་གཞི་གྱུར་པ། ། ཕུན་ཚོགས་ཆོས་རྣམས་ཀུན་ནས་མ་ཉམས་པར། ། ཕུན་ཚོགས་བསྐལ་བ་ཀུན་ཏུ་གནས་གྱུར་ཅིག །
ཕུན་ཚོགས་ཚུལ་ཁྲིམས་རྣམ་པར་དག་གྱུར་པའི། ། ཕུན་ཚོགས་དགེ་འདུན་ཚོགས་ཀུན་ཞབས་བརྟན་ཞིང་། ། ཕུན་ཚོགས་དམ་ཆོས་ལེགས་བཤད་སྒྲོག་པ་དང་། ། ཕུན་ཚོགས་བསྟན་པ་ཡུན་རིང་གནས་པར་ཤོག ། བདག་ཀྱང་དེང་ནས་ཚེ་རབས་ཐམས་ཅད་དུ། ། དཔལ་ལྡན་བླ་མའི་ཞབས་པད་བསྟེན་བྱེད་ཅིང་། ། རྒྱ་ཆེན་ལྷུན་གྱིས་གྲུབ་པའི་མཛད་པ་ཡིས། ། མཁའ་མཉམ་འགྲོ་བའི་རེ་འདོད་བསྐོང་བར་ཤོག ། ཅེས་དུས་གསུམ་སངས་རྒྱས་ཐམས་ཅད་ཀྱི་ཕན་བདེའི་ཕྲིན་ལས་དགེ་བའི་བཤེས་གཉེན་གྱི་ཚུལ་དུ་བཞེངས་ནས། གདུལ་བྱ་མཆོག་དམན་ཀུན་ལ་སྐུའི་སྣང་བ་བསྐྱེད་པ་རབ་འབྱམས་ཆོས་ཀྱི་རྒྱལ་པོ་ཞེས་མཚན་གྱི་སྙན་པ།
སྟོང་གསུམ་མི་མཇེད་ཀྱི་ཞིང་མཐའ་དག་ལ་གཡོ་བ་དེའི་ཐུན་མོང་གི་རྣམ་པར་ཐར་པ་དགེ་ལེགས་དད་གུས་ཀྱི་ཆུ་འཛིན་རྣམ་པར་རོལ་པ་ཞེས་བྱ་བ་འདི་ནི། རྗེ་བཙུན་དམ་པ་དེའི་ཞབས་རྡུལ་ལོ་སུམ་ཅུ་རྩ་ལྔའི་བར་དུ་དད་གུས་བསམ་གྱིས་མི་ཁྱབ་པས་སྤྱི་བོར་བླངས་ནས། གཞན་གྱིས་འཕྲོག་པར་མི་ནུས་པའི་དད་པ་རྒྱ་མཚོ་ལྟ་བུའི་དབུས་ན་གནས་པ། ཤཱཀྱའི་བཙུན་པ་ཀུན་དགའ་ཆོས་བཟང་གིས། མཁས་གྲུབ་ཆེན་པོ་དེ་ལ་མི་ཕྱེད་པའི་དད་ལྡན་དུ་མས་ཡང་ཡང་བསྐུལ་བའི་ངོར། ཟིལ་གནོན་ཅེས་བྱ་བ་མེ་ཕོ་རྟའི་ལོ། སྣྲོན་གྱི་ཟླ་བ་ཡར་འཕེལ་བ་ལ་ཕྱོགས་པའི་དགའ་བ་དང་པོ་འཕྲོད་སྦྱོར་ཤིས་པའི་དུས་དགེ་བ་ལ་འབྲས་ཡུལ་རྫོང་དཀར་གྱི་སྐྱེད་མོས་ཚལ་ཞེས་གྲགས་པའི་ཆོས་གྲྭར་སྦྱར་བའོ། ། འདིས་ཀྱང་རྗེ་བཙུན་བླ་མ་མཆོག་དེའི་ཕན་བདེའི་ཕྲིན་ལས་དང་། མཐའ་ཡས་འགྲོ་བའི་དགེ་ལེགས་དང་། དད་པ་རྒྱ་མཚོ་ཕན་ཚུན་འགྲན་པ་བཞིན་དུ་ནམ་མཁའི་ཕ་རོལ་དུ་ཡང་འཕེལ་ཞིང་རྒྱས་པར་གྱུར་ཅིག།
༈ །།ཤྲཱི་ཡ་ས་སྟུ། ཀུན་མཁྱེན་དབང་པོའི་སྤྱོད་ཚུལ་རྨད་བྱུང་པ། ། ཕྱོགས་བཅུར་བསྒྲག་ཕྱིར་པར་གྱི་རྡ་གསང་འདི། ། འཇམ་དབྱངས་སྐབས་གསུམ་དབང་པོའི་བཀའ་བཞིན་དུ། ། ཀུན་དགའ་རྒྱལ་མཚན་འཁོར་བཅས་ཉེ་དབང་གིས། ། ལྷུན་གྲུབ་ཆོས་སྡིངས་ཡོངས་འདུའི་ཚལ་བསྒྲུབས་ནས། ། ཆོས་བཟང་འདུ་བའི་ཆོས་གྲྭ་ཆེན་པོར་ཕུལ། ། དེ་ཡི་དགེ་བས་ཀུན་མཁྱེན་ཡབ་སྲས་དང་། ། མཁས་གྲུབ་ཆེན་པོ་རྒྱལ་བཟང་ཁུ་དབོན་སོགས། ། ཇི་ལྟར་བཞེད་པའི་དགོངས་པ་རྫོགས་པ་དང་། །
ཆོས་ཀྱི་དབང་ཕྱུག་ཆོས་ཀྱི་གྲགས་པའི་དཔལ། ། བསྟན་པའི་གསལ་བྱེད་མཆོག་ཏུ་མཛེས་འབར་བར། ། བསྟན་པར་བཞུགས་ཤིང་སྦྱིན་བདག་ལ་སོགས་པའི། ། འགྲོ་བ་མ་ལུས་ཚེ་དབང་རབ་རྒྱས་ཤིང་། ། དམ་པས་རྗེས་བཟུང་མི་མཐུན་རྐྱེན་བྲལ་ནས། ། ཆོས་ཀྱི་རྒྱལ་པོའི་གོ་འཕང་མྱུར་ཐོབ་ཤོག ། བཀྲ་ཤིས་བཟང་པོས་ལེགས་བསྐོས་བཀྲ་ཤིས་གྱུར། ། མངྒལཾ།། ། PAGE * MERGEFORMAT 70 འཇམ་དབྱངས་ཀུན་དགའ་ཆོས་བཟང་། སངས་རྒྱས་འཕེལ་གྱི་རྣམ་ཐར།
PAGE * MERGEFORMAT 69
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
