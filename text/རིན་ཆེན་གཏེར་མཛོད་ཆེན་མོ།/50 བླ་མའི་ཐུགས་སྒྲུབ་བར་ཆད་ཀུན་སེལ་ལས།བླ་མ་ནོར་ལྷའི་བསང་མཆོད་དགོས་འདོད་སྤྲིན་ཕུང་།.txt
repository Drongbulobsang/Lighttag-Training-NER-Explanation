རིན་ཆེན་གཏེར་མཛོད་ཆེན་མོ།
པོད ༥༠
བླ་མའི་ཐུགས་སྒྲུབ་བར་ཆད་ཀུན་སེལ་ལས།བླ་མ་ནོར་ལྷའི་བསང་མཆོད་དགོས་འདོད་སྤྲིན་ཕུང་།
1$0000250བླ་མའི་ཐུགས་སྒྲུབ་བར་ཆད་ཀུན་སེལ་ལས། བླ་མ་ནོར་ལྷའི་བསང་མཆོད་དགོས་འདོད་སྤྲིན་ཕུང་ཞེས་བྱ་བ་བཞུགས་སོ། ། 1$0000300ན་མཿཔདྨ་སཾ་བྷ་བ་ཡ།
གཙང་ཞིང་དག་པར་སྦྱར་བའི་བསང་གི་མཆོད་རྫས་ཅི་འབྱོར་པ་རྣམས། རཾ་ཡཾ་ཁཾ་ གིས་སྦྱང༌། ཨོཾ་ཨཱཿཧཱུྃ་བསང་རྫས་རྡོ་རྗེ་བདུག་སྤོས་ལས་བྱུང་བའི་མཆོད་པའི་ཁྱད་པར་ཀུན་བཟང་རྣམ་པར་རོལ་པའི་འོད་ཟེར་སྤྲིན་གྱི་དྲྭ་བ་ཞིང་ཁམས་རྒྱས་པར་བཀོད་པ་ལས་དགོས་འདོད་ནམ་མཁའ་མཛོད་ཀྱི་ཆར་རྒྱུན་ཟད་མེད་དུ་འཇོ་བར་གྱུར། ཨོཾ་བཛྲ་སྥ་ར་ཎ་ཁཾ། ཞེས་བྱིན་བརླབས། ཧྲཱིཿ དུས་གསུམ་སངས་རྒྱས་ཡོན་ཏན་མཛོད། །
འདོད་རྒུའི་མཆོག་སྩོལ་ཡིད་བཞིན་ནོར། ། དབུལ་བའི་འཇིགས་སྐྱོབ་ནོར་གྱི་ལྷ། ། སྐྱེས་མཆོག་ཚུལ་བཟང་དབྱིངས་ནས་བཞེངས། ། སྤྱན་འདྲེན་གཤེགས་བཞུགས་མི་མངའ་ཡང༌། ། ཐུགས་རྗེས་ཡུལ་ལ་འཇུག་པའི་རྩལ། ། འདས་དང་མ་འདས་སྣང་ཚུལ་ལས། ། ནོར་བདག་བྱེ་བ་འབུམ་དང་བཅས། ། བཀྲ་ཤིས་གཙང་ཞིང་དགེ་བའི་གནས། ། དད་མོས་གདུང་བའི་མཁའ་དབྱིངས་སུ། ། དགྱེས་པས་དགོངས་ལ་བརྟན་པར་བཞུགས། །
སྟོང་གསལ་ཐབས་དང་ཤེས་རབ་ལས། ། རང་བྱུང་མཆོད་པའི་ཕྱག་རྒྱ་ཆེ། ། ལྷུན་གྲུབ་བདུད་རྩི་ཅན་གྱི་ཤིང༌། ། འབྱུང་བ་མེ་རླུང་སྦྱོར་བ་ལས། ། དྲི་མ་གཙང་བྱེད་ཤུགས་ལས་གྲུབ། ། མཆོད་པའི་སྤྲིན་ཕུང་མཁའ་ལ་འཕྲོ། ། འདོད་རྒུའི་ཆར་པ་ཅི་ཡང་འབེབ། ། འོད་གསལ་ཐིག་ལེ་ཆེན་པོའི་མདངས། ། རྡོ་རྗེ་བདུག་སྤོས་རྣམ་ཐར་གྱི། ། བཀོད་པའི་ཁྱད་པར་བསམ་མི་ཁྱབ། །
ཟག་མེད་ཡེ་ཤེས་རོལ་པ་ལས། ། དངོས་གྲུབ་ཆར་འབེབ་ལྷ་ཚོགས་རྣམས། ། མཆོད་དོ་བསང་ངོ་མངའ་གསོལ་ལོ། ། ཧྲཱིཿ དཀོན་མཆོག་རྩ་གསུམ་འདུས་པའི་སྐུ། ། རྗེ་བཙུན་པདྨ་སཾ་བྷ་བ། ། ཡིད་བཞིན་ནོར་བུ་དངོས་གྲུབ་གཏེར། ། རང་སྣང་མཁའ་འགྲོའི་ཚོགས་བཅས་ལ། ། བདུད་རྩི་བསང་གི་མཆོད་སྤྲིན་འབུལ། ། བདག་དང་མཁའ་མཉམ་སེམས་ཅན་ཀུན། །
དབུལ་བའི་འཇིགས་ལས་བསྐྱབ་ཏུ་གསོལ། ། མཆོག་ཐུན་དངོས་གྲུབ་ཆར་ལྟར་ཕོབ། ། དམིགས་མེད་ཐུགས་རྗེ་ཆེན་པོའི་སྟོབས། ། འདོད་རྒུར་སྒྱུར་བའི་ནོར་གྱི་ལྷ། ། སྐུ་ཡི་ནོར་བདག་ཛཾ་ལྷ་དཀར། ། བདེ་གཤེགས་རིགས་ཀྱི་ཚོགས་བཅས་བསང༌། ། ཡོན་ཏན་ནོར་བདག་ཛཾ་ལྷ་སེར། ། རིན་ཆེན་རིགས་ཀྱི་ཚོགས་བཅས་བསང༌། ། གསུང་གི་ནོར་བདག་ཛཾ་ལྷ་དམར། ། པདྨ་རིགས་ཀྱི་ཚོགས་བཅས་བསང༌། །
ཕྲིན་ལས་ནོར་བདག་ཛཾ་ལྷ་ལྗང༌། ། ལས་ཀྱི་རིགས་ཀྱི་ཚོགས་བཅས་བསང༌། ། འཁོར་འདས་བརྟན་གཡོའི་ཕྱྭ་དང་གཡང༌། ། སྒྲུབ་པའི་གནས་འདིར་འདུ་བར་མཛོད། ། ཚོགས་རྗེ་ཚོགས་བདག་གླང་པོའི་གདོང༌། ། ལྷ་ཡི་ནོར་ལྷའི་ཚོགས་བཅས་བསང༌། ། བྱང་ཆུབ་སེམས་མ་ནོར་གྱི་རྒྱུན། ། གནས་ཡུལ་ཞིང་སྐྱོང་ཚོགས་བཅས་བསང༌། ། དབང་མཛད་བཅོམ་ལྡན་རིག་བྱེད་མ། ། ཀླུ་ཡི་ནོར་ལྷའི་ཚོགས་བཅས་བསང༌། །
ས་བརྒྱད་དབང་ཕྱུག་ངལ་གསོས་པོ། ། གནོད་སྦྱིན་ནོར་ལྷའི་ཚོགས་བཅས་བསང༌། ། ལྷ་ཀླུ་མི་དང་གནོད་སྦྱིན་གྱི། ། ཕྱྭ་གཡང་དཔལ་འབྱོར་འདིར་སྩོལ་ཅིག ། དབྱིག་གི་ནོར་བདག་ནོར་བུ་བཟང༌། ། ཅང་ཤེས་ནོར་བདག་རེ་མནྟ། ། ཟས་གོས་ནོར་བདག་གནོད་སྦྱིན་དམར། ། རྐང་བཞིའི་ནོར་བདག་ཀུ་བེ་ར། ། རང་རང་སྡེ་དཔུང་བཅས་པ་བསང། ། ནོར་དབྱིག་ཅང་ཤེས་ཟས་དང་གོས། །
རྐང་བཞི་ཕྱུགས་ཀྱི་དངོས་གྲུབ་སྩོལ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། འཇིག་རྟེན་སྐྱོང་བའི་ཚོགས་བཅས་བསང༌། ། ཕྱོགས་བཞིའི་གཡང་དང་ལེགས་པའི་དཔལ། ། དམུ་ཡང་བཅུད་ཀུན་འདིར་འདུས་མཛོད། ། གཞན་ཡང་རྩ་གསུམ་ནོར་གྱི་ལྷ། ། ལྷ་ཀླུ་གནོད་སྦྱིན་གཞི་གནས་བདག ། དགེ་བའི་གྲོགས་མཛད་དཀར་ཕྱོགས་སྐྱོང༌། ། ལེགས་པའི་དོན་སྒྲུབ་འཁོར་བཅས་བསང༌། །
འཁོར་འདས་བརྟན་གཡོའི་ཕུན་ཚོགས་དཔལ། ། གནས་འདིར་སྡུས་ལ་གོང་དུ་སྤེལ། ། བཀྲ་ཤིས་དགེ་ལེགས་རབ་རྒྱས་མཛོད། ། ཏིང་འཛིན་བྱིན་བརླབས་བསང་མཆོད་ཀྱིས། ། སྣོད་ཀྱི་ཉེས་སྐྱོན་རྒུད་པ་བསངས། ། རྣམ་དག་པདྨ་དྲྭ་བའི་ཞིང༌། ། བཀོད་པ་ཕུན་ཚོགས་གཡང་དུ་འཁྱིལ། ། འཕོ་མེད་སྡོམ་པའི་གཙང་བྱེད་ཀྱིས། ། བཅུད་ཀྱི་སེམས་ཅན་ཉོན་མོངས་བསངས། ། རྣམ་དག་སྐུ་དང་ཡེ་ཤེས་ངང༌། །
འགྱུར་མེད་བདེ་ཆེན་གཡང་དུ་འཁྱིལ། ། རང་རིག་རྟོག་བྲལ་འོད་གསལ་གྱིས། ། མཚན་འཛིན་འཁྲུལ་པའི་དྲི་མ་བསངས། ། རྣམ་དག་ཐིག་ལེ་ཁྱབ་བརྡལ་ཆེ། ། སྲིད་ཞི་མཉམ་ཉིད་གཡང་དུ་འཁྱིལ། ། རང་སྣང་དབྱིངས་སུ་ཤར་པའི་མགྲོན༌། ། དངོས་གྲུབ་ནོར་བུའི་ཆར་རྒྱུན་བཅས། ། འགྲོ་འོང་རྟག་ཆད་བྲལ་བའི་ཀློང༌། ། མཉམ་ཉིད་ཆེན་པོར་བརྟན་པར་བཞུགས། ། སྣོད་བཅུད་དྭངས་མ་རྫོགས་ལྡན་གྱི། །
དཔལ་འབར་བཀྲ་ཤིས་ཀུན་ཁྱབ་ཤོག ། ཅེས་པ་འདིའང་སྙིགས་དུས་ཀྱི་སྐྱོབ་པ་པདྨ་སཾ་བྷ་བའི་ཞལ་སྐྱིན་གཏེར་ཆེན་བླ་མའི་གསུང་བསྐུལ་ནོར་བུའི་ཅོད་པན་སྤྱི་བོར་བསྩལ་བའི་མོད་ལ། སྔགས་རིགས་ཀྱི་རྟགས་ཙམ་འཛིན་པ་པདྨ་གར་དབང་བདེ་བའི་རྡོ་རྗེས་དཔལ་སྤུངས་ཡང་ཁྲོད་ཙ་འདྲ་རིན་ཆེན་བྲག་གི་སྒྲུབ་གནས་སུ་བྲིས་པ་དགེ་ལེགས་འཕེལ། ། སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
