རིན་ཆེན་གཏེར་མཛོད་ཆེན་མོ།
པོད ༣༣
དམོད་པ་དྲག་སྔགས་མཐུའི་སྤྱི་སྡོམ་སྲིད་པའི་གཏེར་ཁྱིམ་ཆེན་མོ༔
"!# ༄༅༔ དམོད་པ་དྲག་སྔགས་མཐུའི་སྤྱི་སྡོམ་སྲིད་པའི་གཏེར་ཁྱིམ་ཆེན་མོ་བཞུགས་སོ༔
མངའ་བདག་ཉང་གི་གཏེར་མའོ། ། ྈྈྈྈྈ ྈྈྈྈྈ ྈྈྈྈ ྈྈྈྈྈྈྈྈ རྒྱ་གར་སྐད་དུ༔ ལོ་ཀ་པྲ་ཏི༔ བོད་སྐད་དུ༔ སྲིད་པའི་གཏེར་ཁྱིམ་ལས༔ འཇིག་རྟེན་པའི་གནད་བསྟན་པའོ༔ ངན་སྔགས་ཀྱི་ཕུགས༔ དགོངས་པའི་མདོ༔
མན་ངག་གི་གཟེར༔ གབ་པའི་ཐུགས་བརྟོལ་བའོ༔ རྒྱ་རྒྱ་རྒྱ༔ ྈྈྈྈྈྈྈྈ སྲིད་པའི་གཏེར་ཁྱིམ་ནས༔ འཇིག་རྟེན་པའི་ཐ་རམས་ལས༔ སྤྱིར་ལོ་ཀ་པ་གང་བསྒྲུབ་ཀྱང༔ མི་བསྒོམ་དུ་མི་རུང་བའི་ལྷ་གསུམ་ཡོད༔ མི་གསག་ཏུ་མི་རུང་བའི་རྫས་གསུམ་ཡོད༔ མི་བཟླས་སུ་མི་རུང་བའི་སྔགས་གསུམ་ཡོད༔ མི་ཤེས་སུ་མི་རུང་བའི་གནད་གསུམ་ཡོད༔
མི་བསྐུལ་དུ་མི་རུང་བའི་ཕོ་ཉ་གསུམ་ཡོད༔ མི་མཆོད་དུ་མི་རུང་བའི་མཆོད་ཐབས་གསུམ་ཡོད༔ མི་བཅའ་རུ་མི་རུང་བའི་རྟེན་གསུམ་ཡོད༔ མི་གཅད་དུ་མི་རུང་བའི་སྲོག་གསུམ་ཡོད༔ མི་གཅུད་དུ་མི་རུང་བའི་གཅུད་གསུམ་ཡོད༔ མི་བསྐོར་དུ་མི་རུང་བའི་འཁོར་ལོ་གསུམ་ཡོད༔ མི་བཅའ་རུ་མི་རུང་བའི་དཀྱིལ་འཁོར་གསུམ་ཡོད༔ མི་སྲུང་དུ་མི་རུང་བའི་དམ་ཚིག་གསུམ་ཡོད༔ མི་བྲབ་དུ་མི་རུང་བའི་ཐུན་གསུམ་ཡོད༔ མི་བྱར་མི་རུང་བའི་ལས་གསུམ་ཡོད༔
མེད་དུ་མི་རུང་བའི་ཐབས་གསུམ་ཡོད༔ མི་གཏད་དུ་མི་རུང་བའི་གནས་གསུམ་ཡོད༔ མི་བསྒྲལ་དུ་མི་རུང་བའི་བསྒྲལ་ཐབས་གསུམ་ཡོད༔ མི་བརྟེན་དུ་མི་རུང་བའི་རྟེན་ཐབས་གསུམ་ཡོད༔ མི་གཏད་དུ་མི་རུང་བའི་གཏད་ཐབས་གསུམ་ཡོད་དོ༔ རྒྱ་རྒྱ་རྒྱ༔ ལྷ་གསུམ་ལ༔ ལྟ་བ་གྱབ་ཀྱི་ལྷ༔ གཉེན་པོ་སྟོབས་ཀྱི་ལྷ༔ མངགས་པ་ལས་ཀྱི་ལྷའོ༔
རྫས་གསུམ་ལ༔ ཕྱི་རྟེན་ཡོ་བྱད་ཀྱི་རྫས༔ ནང་རྟེན་དཔེ་རྒྱུད་ཀྱི་རྫས༔ གསང་བ་འཇིག་རྟེན་པའི་རྫས་སོ༔ སྔགས་གསུམ་ལ༔ སྲོག་ནས་དྲངས་པའི་སྔགས༔ དབང་དུ་སྡུད་པའི་སྔགས༔ ལས་ལ་མངགས་པའི་སྔགས་སོ༔ གནད་གསུམ་ལ༔ ཡི་དམ་སེམས་ཀྱི་གནད༔
འཇིག་རྟེན་ལས་ཀྱི་གནད༔ དགྲ་སྲོག་ཡུལ་གྱི་གནད་དོ༔ ཕོ་ཉ་གསུམ་ལ༔ དམོད་པ་སྐོས་ལ་འདེབས་པའི་ཕོ་ཉ༔ རྦད་པ་གནད་ལ་འདེབས་པའི་ཕོ་ཉ༔ གང་འདོད་ལས་ལ་མངགས་པའི་ཕོ་ཉའོ༔ མཆོད་གསོལ་གསུམ་ལ༔ ལོ་དུས་ངར་གདགས་རྒྱ་ཆེན་གྱི་གསོལ་ཁ༔ ཉ་སྟོང་དུས་དྲུག་བཅོལ་གཏམ་གྱི་གསོལ་ཁ༔ ནང་ནུབ་དུས་བཞི་རྒྱུན་གྱི་གསོལ་ཁའོ༔
རྟེན་གསུམ་ལ༔ མོས་པ་དད་པའི་རྟེན༔ ཤེས་རབ་གདམས་ངག་གི་རྟེན༔ གསག་པ་རྫས་ཀྱི་རྟེན་ནོ༔ སྲོག་གསུམ་ལ༔ རང་བཞིན་རྣལ་འབྱོར་གྱི་སྲོག༔ མངགས་པ་འཇིག་རྟེན་པའི་སྲོག༔ བསད་པ་དགྲ་བོའི་སྲོག་གོ༔ འཁོར་ལོ་གསུམ་ལ༔ ལོག་ནོན་སྲོག་གི་འཁོར་ལོ༔
སྐུ་རྟེན་བླ་རྡོའི་འཁོར་ལོ༔ ཡང་དག་དོན་གྱི་འཁོར་ལོའོ༔ དཀྱིལ་འཁོར་གསུམ་ལ༔ སྒྲུབ་པ་རྟེན་གྱི་དཀྱིལ་འཁོར༔ མངགས་པ་ཐུན་གྱི་དཀྱིལ་འཁོར༔ ལས་སྦྱོར་བསད་པའི་དཀྱིལ་འཁོར་རོ༔ དམ་ཚིག་གསུམ་ལ༔ མཐུན་པ་སྤྱིའི་དམ་ཚིག༔ ཁྱད་པར་སྒོས་ཀྱི་དམ་ཚིག༔ དམིགས་པ་གཟེར་གྱི་དམ་ཚིག་གོ༔
ཐུན་གསུམ་ལ༔ གཅོད་བྱེད་མཚོན་གྱི་ཐུན༔ མངགས་པ་ཕོ་ཉའི་ཐུན༔ བྲབ་པ་རྫས་ཀྱི་ཐུན་ནོ༔ ལས་གསུམ་ལ༔ དང་པོ་སྒྲུབ་པའི་ལས༔ བར་པ་རྦད་པའི་ལས༔ ཐ་མ་གང་འདོད་པའི་ལས་སོ༔ རྩོལ་བ་གསུམ་ལ༔ ལུས་ཕྱག་རྒྱའི་རྩོལ་བ༔
ངག་སྔགས་ཀྱི་རྩོལ་བ༔ སེམས་ཏིང་ངེ་འཛིན་གྱི་རྩོལ་བའོ༔ ཐབས་གསུམ་ལ༔ དང་པོ་ལོ་ཀ་སྒྲུབ་པའི་ཐབས༔ བར་དུ་དབང་དུ་བསྡུ་བའི་ཐབས༔ ཐ་མ་ལས་ལ་མངགས་པའི་ཐབས་སོ༔ གནས་གསུམ་ལ༔ རང་སེམས་སྐྱེ་བ་མེད་པ་དབེན་པའི་གནས༔ སྟེགས་བུ་འཇིག་རྟེན་པ་ཆགས་པའི་གནས༔ བྲུབ་ཁུང་དགྲ་སྲོག་གཅོད་པའི་གནས་སོ༔
བརྟེན་ཐབས་གསུམ་ལ༔ ཇོ་བོ་ལྟར་བརྟེན་པ༔ གྲོགས་པོ་ལྟར་བརྟེན་པ༔ བྲན་ལྟར་བརྟེན་པའོ༔ གཏད་ཐབས་གསུམ་ལ༔ རང་སེམས་སྐྱེ་བ་མེད་པར་གཏད་པ༔ འཇིག་རྟེན་པ་སྒྱུ་མའམ་སྤྲུལ་པ་ལྟ་བུར་གཏད་པ༔ དགྲ་འཇིག་རྟེན་པའི་ཟས་སྐལ་དུ་གཏད་པའོ༔ ལོ་ཀ་བ་གསུམ་ཚོ་བཅོ་བརྒྱད་ ་་བཅུ་དགུ་སྣང་མཆན། ཀྱི་དཀའ་གཟེར༔
ལྷ་མ་སྲིན་སྡེ་བརྒྱད་ཀྱི་ཁོག་སྟོན་པའོ༔ རྫོགས་སོ༔ རྒྱ་རྒྱ་རྒྱ༔ ྈྈྈྈྈྈྈྈྈྈྈ ྈྈྈྈྈྈ སྲིད་པའི་གཏེར་ཁྱིམ་ནས༔ ལོ་ཀ་གསུམ་ཚོ་བཅོ་བརྒྱད་ཀྱི་དཀའ་འགྲེལ༔ དེ་ལ་ལྟ་བ་གྱབ་ཀྱི་ལྷ༔ སྣང་སྲིད་འཁོར་འདས་ཀྱི་ཆོས་ཐམས་ཅད་རང་གི་སེམས་སུ་ཤེས་དགོས༔ དེ་མ་ཤེས་ན་རང་འཁོར་བར་ལྷུང༔ གཉེན་པོ་སྟོབས་ཀྱི་ལྷ༔ གང་ཤེས་པར་བསྒོམ༔
དེ་མ་ཤེས་ན་ལོ་ཀ་དབང་དུ་མི་འདུ༔ མངགས་པ་ལས་ཀྱི་ལྷ༔ ཆོས་སྐྱོང་གང་ཡིན་མངགས་དགོས༔ དེ་མ་ཤེས་ན་ཕྲིན་ལས་ཀྱི་དམིགས་མི་འགྲུབ༔ ཕྱི་རྟེན་ཡོ་བྱད་ཀྱི་རྫས༔ ཕུན་སུམ་ཚོགས་པ་བཞི་དང་ལྡན་དགོས༔ དེ་མ་ལྡན་ན་སྒྲུབ་པ་མཐར་མི་ཕྱིན༔ ནང་དཔེ་རྒྱུད་ཀྱི་རྫས༔ མན་ངག་གནད་དང་ལྡན་པ་དགོས༔ དེ་མ་ཤེས་ན་བསྒྲུབ་ཀྱང་དོན་མེད༔
གསང་བ་ལོ་ཀ་པའི་དམ་རྫས༔ རྟེན་རྫས་སྐོང་རྫས་མཆོད་རྫས་རྣམས་ཚོགས་དགོས༔ དེ་མ་ཚོགས་ན་ལས་མི་འགྲུབ༔ སྲོག་ནས་དྲངས་པའི་སྔགས་ཀྱིས་གནད་ནས་འགུགས་དགོས༔ དེས་མ་ཁུག་ན་རྦད་པ་ལ་དོན་མེད༔ དབང་དུ་བསྡུ་བའི་སྔགས་ཀྱིས་དྲེགས་པ་ཅན་དབང་དུ་བསྡུ་དགོས༔ དེ་མ་ཤེས་ན་འཁོར་དང་གཡོག་ལ་འཆའ༔ ལས་ལ་མངགས་པའི་སྔགས་ཀྱིས་རང་དབང་མེད་པར་གཏང་དགོས༔ དེ་མ་ཤེས་ན་ལས་འགྱང༔ ཡི་དམ་སེམས་ཀྱི་གནད༔
རང་སེམས་ལྷའི་སྐུར་གསལ་དགོས༔ དེ་མ་གསལ་ན་དབང་དུ་མི་འདུས༔ འཇིག་རྟེན་ལས་ཀྱི་གནད༔ ཡི་དམ་གྱི་བྲན་དུ་འཁོལ་དགོས༔ དེ་མ་འཁོལ་ན་ལས་ལ་འགྲོར་མི་བཏུབ༔ དགྲ་སྲོག་ཡུལ་གྱི་གནད༔ དགྲ་བོའི་མིང་རུས་ཡུལ་ཞིང་ལ་གཤེད་དུ་བསྒོ་དགོས༔ དེ་མ་ཤེས་ན་འབྱམས་ཏེ་ལས་མི་འགྲུབ༔ འདིར་ རྦད་པ་གནས་ནས་བཏོན་ ་་གནད་ལ་འདེབས་ཟེར་བ་སྣང༌། པའི་ཕོ་ཉས་ལོ་ཀ་པ་ལས་ལ་བསྐུལ་ཞིང་རྦད་དགོས༔
དེ་མ་ཤེས་ན་ལས་ལ་འགྲོར་མི་བཏུབ༔ གང་འདོད་ལས་ལ་གཏོང་བའི་ཕོ་ཉས་འཕྲིན་ལས་ཀྱི་དམིགས་བཟུང༔ དེ་མ་ཤེས་ན་ལས་ཀྱི་ངོ་ལེན་མི་བཏུབ༔ ལོ་དུས་ངར་བཏགས་རྒྱ་ཆེན་གྱི་གསོལ་ཀ༔ ལོ་དུས་སུ་གསོལ་ཀ་བཟང་པོས་བསྐང༔ དེ་མ་བྱས་ན་ཕྱིས་བསྐངས་ཀྱང་མི་སྐོང༔ ཉ་སྟོང་དུས་དྲུག་བཅོལ་གཏམ་གྱི་གསོལ་ཀ༔ དུས་བཟང་པོ་ལ་གཏོར་མ་མི་བཅག༔ དེ་ཆག་ན་ནོར་རྫས་ལ་ངན༔ ནང་ནུབ་རྒྱུན་གྱི་གསོལ་ཀ༔
ཅི་ཟ་ཅི་འཐུང་ཕུད་ཀྱིས་མཆོད༔ དེ་མ་བྱས་ན་ལུས་དང་གྲིབ་མ་བཞིན་མི་ཡོང༔ མོས་པ་དད་པའི་རྟེན༔ བླ་མ་ཡི་དམ་ཆོས་སྐྱོང་གསུམ་ལ་བློ་གཏད༔ དེ་མ་ཤེས་ན་བྱིན་རླབས་ལ་འཕེལ་འགྲིབ་འོང༔ ཤེས་པ་གདམས་ངག་གི་རྟེན༔ ཡིད་ཆེས་ཤིང་ཐེ་ཚོམ་མེད་པ་དགོས༔ དེ་མ་ཤེས་ན་བསྒྲུབས་ཀྱང་ཚི་ཆད༔ གསག་པ་རྫས་ཀྱི་རྟེན༔ ཐུན་རྫས་མ་ནོར་བར་གསོག་དགོས༔
དེ་མ་ཤེས་ན་ཉེས་པ་སྣ་ཚོགས་འོང༔ རང་བཞིན་སེམས་ཀྱི་སྲོག༔ རང་གི་སེམས་ཉིད་སྐྱེ་བ་མེད་པར་ཤེས་དགོས༔ དེ་མ་ཤེས་ན་འཁོར་བར་ལྟུང་ཞིང་དོན་མེད༔ མངགས་པ་འཇིག་རྟེན་པའི་སྲོག༔ སྲོག་རྩ་ནས་རྦད་ཅིང་འདུལ་དགོས༔ དེ་མ་ཤེས་ན་ལས་ཀྱི་ཁ་གཡེལ༔ བསད་པ་དགྲ་བོའི་སྲོག༔ སྙིང་གི་དཀྱིལ་ནས་ཡི་གེ་ནྲྀ་འདུག་པ་དེ་བཀུག་ལ་བསད་དགོས༔ དེ་མ་ཤེས་ན་ཁུག་ཀྱང་སྲོག་མི་ཆོད༔
རང་སེམས་དམིགས་པའི་གཅུད༔ ཏིང་ངེ་འཛིན་རྩེ་གཅིག་ཏུ་བྱ་དགོས༔ དེ་མ་ཤེས་ན་ཡིད་ཀྱི་འཛིན་ཕུར་མི་ཐེབས༔ འཇིག་རྟེན་པ་དབང་གི་གཅུད༔ སྔགས་དང་ཏིང་འཛིན་གྱིས་གཅུད་ལ་འཁོར་དགོས་ཏེ༔ དེ་མ་ཤེས་ན་ལས་བྱེད་དབལ་ཞེན༔ དགྲ་སྲོག་འགུགས་འདྲེན་གྱི་གཅུད༔ བླ་བཀུག་ན་ལིང་ག་ལ་བསྟིམ་དགོས༔ དེ་མ་ཤེས་ན་བླ་ཁུགས་ཀྱང་མི་སོད༔ ལོག་ནོན་སྲོག་གི་འཁོར་ལོ༔
གནད་ལ་དབབ་པའི་ཐབས་ཤེས་དགོས༔ དེ་མ་ཤེས་ན་ཚུར་ཟློག་ཅིང་བཀྲ་མི་ཤིས༔ སྐུ་རྟེན་སྲོག་གི་འཁོར་ལོ༔ བྲིས་དང༔ རཱུ་པ༔ ལྡེར་སོ་ལ་སོགས་པ་ལ་སྲོག་གི་འཁོར་ལོ་ཤེས་དགོས༔ དེ་མ་ཤེས་ན་གནད་ལ་མི་འཁུལ༔ ཡང་དག་དོན་གྱི་འཁོར་ལོ༔ ཐམས་ཅད་རང་གི་སེམས་ལས་བྱུང་བའི་འཁོར་ལོར་ཤེས་དགོས༔ དེ་མ་ཤེས་ན་སྤྱིའི་གནད་མི་ཤེས༔
སྒྲུབ་པ་རྟེན་གྱི་དཀྱིལ་འཁོར༔ རང་གང་བྱེད་ཀྱི་དཀྱིལ་འཁོར་འབྲི་ཤེས་དགོས༔ དེ་མ་ཤེས་ན་སྒྲུབ་པའི་དམིགས་མེད༔ མངགས་པ་ཐུན་གྱི་དཀྱིལ་འཁོར༔ དྲག་པོའི་རྫས་རྣམས་ཀྱིས་ཐུན་དུ་བྱས་ཏེ་བསད་དགོས༔ དེ་མ་ཤེས་ན་སྔགས་ཀྱི་དབལ་མེད་དེ་ལས་མི་འགྲུབ༔ ལས་སྦྱོར་བསད་པའི་དཀྱིལ་འཁོར༔ འབྲུབ་ཁུང་འཁོར་བའི་བཙོན་ཁང་དུ་འཕེན་དགོས༔ དེ་མ་ཤེས་ན་བཙོན་པ་བཙོན་ཁང་མེད་པ་དང་འདྲ་སྟེ་འཆོར༔ མཐུན་པ་སྤྱིའི་དམ་ཚིག༔
གསང་སྔགས་དམ་ཚིག་མ་ཉམས་པར་བསྲུང་དགོས༔ དེ་མ་བསྲུངས་ན་མེ་ཏོག་སད་ཀྱིས་ཁྱེར་བ་དང་འདྲ་སྟེ༔ ཕྱི་མ་དམྱལ་བར་འགྲོ༔ ཁྱད་པར་སྒོས་ཀྱི་དམ་ཚིག༔ ལོ་ཀ་པ་རང་སྒྲུབ་པའི་དམ་ཚིག་གང་ཡིན་པ་བསྲུང་དགོས༔ དེ་མ་བསྲུངས་ན་བར་ཆད་གློ་བུར་དུ་འོང༔ དམིགས་པ་གཟེར་གྱི་དམ་ཚིག༔ མ་འགྲུབ་བར་དུ་སེམས་རྩེ་གཅིག་བྱེད་དགོས༔ དེ་མ་བྱས་ན་ལས་མཐར་མི་ཕྱིན༔ གཅོད་བྱེད་མཚོན་གྱི་ཐུན༔
མི་བསད་པའི་མཚོན་གྱིས་གཏུབས་དགོས༔ དེ་མ་ཤེས་ན་དགྲ་སྲོག་མི་ཆོད༔ མངག་པ་ཕོ་ཉའི་ཐུན༔ འཇིག་རྟེན་པ་རྦད་དེ་བླ་འགུགས་དགོས༔ དེ་མ་ཤེས་ན་དགྲ་བོའི་བླ་མི་ཁུག༔ བྲབ་པ་རྫས་ཀྱི་ཐུན༔ དྲག་པོའི་རྫས་ཀྱིས་ལིངྒ་ལ་བྲབ་དགོས༔ དེ་མ་ཤེས་ན་ནད་ཀྱི་ཆར་མི་འབེབ༔ དང་པོ་སྒྲུབ་པའི་ལས༔ ལོ་ཀ་པ་གང་བསྒྲུབ་དགོས་པ་དེ་བསྒྲུབ་དགོས༔
དེ་མ་ཤེས་ན་དམིགས་པའི་བདག་པོ་མེད་དེ་ལས་མི་འགྲུབ༔ བར་དུ་རྦད་པའི་ལས༔ དགྲ་ལ་ཁུགས་སུ་ཚུད་པར་རྦད་དགོས༔ དེ་མ་ཤེས་ན་འཕྲིན་ལས་ཀྱི་དབྱུང་ས་མི་ཐེབས༔ ཐ་མ་གང་འདོད་ཀྱི་ལས༔ བསད་གསོའི་དབབ་གཅད་ཀྱི་ཁ་ཚར་ཤེས་དགོས༔ དེ་མ་ཤེས་ན་ཕྲིན་ལས་མཇུག་རྡུམ་དང་སྒབ་མེད་དུ་འགྲོ༔ ལུས་ཕྱག་རྒྱའི་རྩོལ་བ༔ རང་ལུས་ལྷའི་སྐུར་བསྒོམ་དགོས༔ དེ་མ་ཤེས་ན་རང་ཐ་མལ་དུ་ལུས་ཏེ་དམན་སར་ལྟུང༔
ངག་སྔགས་ཀྱི་རྩོལ་བ༔ ངག་བཟླས་བརྗོད་དང་མ་བྲལ་བར་བྱེད་དགོས༔ དེ་མ་ཤེས་ན་ངག་ལ་ནུས་པ་མི་ཡོང༔ སེམས་ཏིང་ངེ་འཛིན་གྱི་རྩོལ་བ༔ སྐྱེ་མེད་ཀྱི་དོན་གསལ་ལ་མ་ཡེངས་པར་བསྒོམ་དགོས༔ དེ་མ་ཤེས་ན་སེམས་ཐ་མལ་དུ་འགྲོ་སྟེ་སངས་མི་རྒྱ༔ དང་པོ་སྒྲུབ་པ་གང་ཡིན་འགྲུབ་པར་བྱེད་དགོས༔ དེ་མ་བྱས་ན་ལས་གཏིང་ནས་མི་ཕྱིན༔ བར་དུ་སྔགས་དང་ཏིང་ངེ་འཛིན་གྱིས་དབང་དུ་འདུས་པར་བྱེད་དགོས༔ དེ་མ་བྱས་ན་སྣ་ཚོགས་བྱེད་ཅིང་འཁུ་ལྡོག་འོང༔
ཐ་མ་ལས་ལ་མངགས་ཐབས༔ དགྲ་ལ་ཡིད་རྩེ་གཅིག་པས་བརྣག་ཅིང་རྦད༔ དེ་མ་ཤེས་ན་ལས་ཀྱི་འབྲས་བུ་མི་འབྱུང༔ རང་སེམས་སྐྱེ་མེད་དབེན་པའི་གནས༔ ཕྲིན་ལས་ཐམས་ཅད་སེམས་ཀྱི་ཆོ་འཕྲུལ་དུ་ཤེས་དགོས༔ དེ་མ་ཤེས་ན་ངལ་བ་དོན་མེད་ཡིན༔ སྟེགས་བུ་འཇིག་རྟེན་པ་ཆགས་པའི་གནས༔ རྟེན་གྱི་ཁང་བུ་བཅའ་ཞིང་གཏའ་བསྡམ༔ དེ་མ་ཤེས་ན་ཁ་གཡེལ་ཏེ་ཕྱིས་བསྒྲུབ་དཀའ༔ བྲུབ་ཁུང་དགྲ་སྲོག་གཅོད་པའི་གནས༔
འཁོར་བའི་བཙོན་ཁང་དུ་ཤེས་དགོས༔ དེ་མ་ཤེས་ན་བླ་ཁུག་དཀའ་འོ༔ རྗེ་བོ་ལྟར་བསྟེན་པ་ནི༔ ལྷའི་བསྙེན་པ་མ་རྫོགས་བར་དུ་རང་བས་ལྷག་པར་བཀུར༔ དེ་མ་ཤེས་ན་འགོ་བའི་སྟོབས་ཆུང༔ སྤུན་ཟླའམ་གྲོགས་ལྟར་བསྟེན་པ་ནི༔ རྟགས་ཅུང་ཞིག་བྱུང་ནས་རང་དང་མཉམ་པར་བལྟ་དགོས༔ དེ་མ་ཤེས་ན་སྙིང་རིང༔ བྲན་ལྟར་བརྟེན་པ་ནི༔ བསྙེན་སྒྲུབ་རྫོགས་ནས་བྲན་ལྟར་ལས་བཅོལ་བས་དེ་ལྟར་བྱེད་པའོ༔
དེ་མ་ཤེས་ན་རང་ལ་འཁུ་ལྡོག་འོང༔ རང་སེམས་སྐྱེ་མེད་དབེན་པར་གཏད་པ་ནི༔ སེམས་ཉིད་ཀྱི་ཆོས་ཇི་ལྟར་སྣང་བ་སྐྱེ་མེད་ངང་དུ་གཏད༔ དེ་མ་ཤེས་ན་མཐུ་རང་ལ་ལྡོག༔ ལོ་ཀ་པ་སྒྱུ་མའི་སྤྲུལ་པར་གཏད་པ་ནི༔ ལྷ་འདྲེ་ཐམས་ཅད་སྐྱེ་མེད་ཆོ་འཕྲུལ་དུ་ཤེས་དགོས༔ དེ་མ་ཤེས་ན་གཞན་སྣང་ཟིལ་གྱིས་མི་ནོན༔ དགྲ་བོ་འཇིག་རྟེན་པའི་ཟས་སུ་གཏད་པ༔ དགྲ་ཐམས་ཅད་ལོ་ཀའི་ལྷ་མ་སྲིན་སྡེ་བརྒྱད་དང་སྲུང་མའི་ཟས་སུ་བསྔོའོ༔ དེ་མ་ཤེས་ན་ཕྱིས་འཁྲེན་ལྡང༔
གསུམ་ཚོ་བཅོ་བརྒྱད་ལོ་ཀ་པ་གནད་ལ་དབབ་པའི་དཀའ་གཟེར༔ ༔ ས་མ་ཡ༔ རྒྱ་རྒྱ་རྒྱ༔ ྈྈྈྈྈྈྈྈྈྈྈྈ སྲིད་པའི་གཏེར་ཁྱིམ་ལས༔ ལོ་ཀ་པ་གང་བསྒྲུབ་ཀྱང༔ དཀའ་བ་སུམ་ཅུའི་གཟེར་ཤེས་དགོས༔ དེ་ཡང་སྣང་སྲིད་དྲེགས་པ་ཅན་གང་ལ་ཡང༔ བསྙེན་པའི་དུས་སུ་ཆུ་བོའི་གཞུང་ཚུལ་དུ་བསྒྲུབ༔ རྦད་པའི་དུས་སུ་གབ་པ་མངོན་ཕྱུང་དུ་བསྒྲུབ༔ བསད་པའི་དུས་སུ་ཙིཏྟ་དམར་འབྱིན་དུ་བསྒྲུབ་པ་དང་གསུམ༔
བསྙེན་པའི་དུས་སུ་ཉེར་མ་འདོད་ན༔ རེངས་པ་ཁུགས་སུ་བཅུག་སྟེ་བསྒྲུབ༔ རྦད་པའི་དུས་སུ་འགྲོར་མ་བཏུབ་ན༔ འཁྱིལ་བ་ལམ་དུ་བཅུག་སྟེ་བསྒྲུབ༔ བསད་པའི་དུས་སུ་དགྲ་སྲོག་གཅོད་དུ་མ་འདོད་ན༔ ལོག་རྡུགས་མཐའ་ལ་གཏད་དེ་བསྒྲུབ་པ་དང་གསུམ་མོ༔ དེ་ལ་བསྙེན་པའི་དུས་སུ་ཡི་དམ་ལྷ་ལ་གཅུད༔ རྦད་པའི་དུས་སུ་ལས་མཁན་འདྲེ་ལ་གཅུད༔ བསད་པའི་དུས་སུ་དགྲ་བོའི་སྲོག་གཅུད་ཐབས་དང་གསུམ་མོ༔ རྩུབ་ན་མགོ་མེད་མགོ་བོ་གདགས་ཏེ་བསྒྲུབ་པ༔
འཇམ་ན་མགོ་བོ་ཅན་མགོ་བོ་བཅད་དེ་བསྒྲུབ་པ༔ རྡུགས་ན་སྲོག་འདྲིལ་སྔགས་ཀྱིས་གཅུན་ཏེ་བསྒྲུབ་པ་དང་གསུམ་མོ༔ ཚན་ཆུང་ན་མང་པོ་དམག་ཏུ་སྦགས་ཏེ་བསྒྲུབ་པ༔ ཉུང་ན་འུར་བ་གཅིག་ཏུ་བསྒྲིལ་ཏེ་བསྒྲུབ་པ༔ བརྟུལ་ན་རྣོ་བ་ངར་གྱིས་བཏགས་ནས་བསྒྲུབ་པ་དང་གསུམ་མོ༔ ཕྲིན་ལས་སྒོས་ཀྱི་དུས་སུ་འཆོལ་བུ་ཀུན་ལས་བཏུས་ཏེ་བསྒྲུབ་པ༔ ལས་ཕྲན་ཚེགས་ཀྱི་དུས་སུ་རྒྱལ་པོའི་བང་མཛོད་ལྟར་བསྒྲུབ་པ༔ ཕྲིན་ལས་ཀྱི་སྤྱི་འབྱམས་ཀྱི་དུས་སུ་གནམ་ས་ཁ་སྦྱོར་དུ་བསྒྲུབ་པ་དང་གསུམ་མོ༔ ཕོ་སྐྱུར་ལ་བྲིད་དེ་བསྒྲུབ་པ༔ མོ་དམར་ལ་དབབ་སྟེ་བསྒྲུབ་པ༔
ལས་མཁན་ཆས་སུ་བཅུག་སྟེ་བསྒྲུབ་པ་དང་གསུམ་མོ༔ སྤྱིར་གནད་སྒོས་སུ་བསྐུལ་ཏེ་བསྒྲུབ་པ༔ སྒོས་གནད་སྤྱིར་བསྐུལ་ཏེ་བསྒྲུབ་པ༔ གདགས་སྲིབ་གཉིས་སུ་སྦྲགས་ཏེ་སྒྲུབ་པ་དང་གསུམ་མོ༔ ཕོ་རྐྱང་གིས་ལས་མ་འགྲུབ་ན་ཕོ་གནད་མོ་ལ་བསྐུལ་ཏེ་བསྒྲུབ་པ༔ མོ་རྐྱང་གིས་ལས་མ་འགྲུབ་ན་མོ་གནད་ཕོ་ལ་བསྐུལ་ཏེ་བསྒྲུབ་པ༔ བསྒྲུབས་པས་མ་འགྲུབ་པའམ་ལས་བྱེད་དུ་མ་བཏུབ་ན་རང་དབང་མེད་པར་སྲིད་པ་དཀྲུགས་ཏེ་སྒྲུབ་པ་དང་གསུམ་མོ༔ བསྒྲུབས་ཀྱང་ཉེར་མ་འདོད་ན་དྲེགས་པ་ཅན་གནད་ལ་དབབ་པའི་ཆེད་དུ་བྱ་བ༔ གཞན་གྱི་རྦོད་གཏོང་ཟུག་ན་རང་གཤེད་རང་ལ་དབབ་པའི་ཆེད་དུ་བྱ་བ༔ ལོག་པར་ལྟ་བའི་རུ་དྲ་སྐུ་ལ་བསྡོ་ན་ང་རྒྱལ་ཅན་ལྟག་པ་བཅག་པའི་ཆེད་དུ་བྱ་བ་དང་གསུམ་མོ༔
གསུམ་ཚོ་བཅུའི་དཀའ་གཟེར་ས་མ་ཡ༔ རྒྱ་རྒྱ་རྒྱ༔ ྈྈྈྈྈྈྈ སྲིད་པའི་གཏེར་ཁྱིམ་ལས༔ གསུམ་ཚོ་བཅུའི་དཀའ་འགྲེལ༔ བསྙེན་པའི་དུས་སུ་ཆུ་བོའི་གཞུང་ཚུལ་དུ་སྒྲུབ་པ་ནི༔ ལོ་ཀ་པ་གང་ཡིན་པའི་བསྙེན་པ་ལ་ཡུན་རིང་བ་གལ་ཆེ༔ ཡུན་ཐུང་ན་རྦད་བསད་ལ་དོན་མེད་པའི་སྐྱོན་དུ་འགྱུར༔ རྦད་པའི་དུས་སུ་གབ་པ་མངོན་ཕྱུང་དུ་སྒྲུབ་པ་ནི༔ དམ་ཅན་ལས་ལ་ཚུད་ངེས་པ་གལ་ཆེ༔ དེ་མ་ཚུད་ན་བསད་པ་བྱས་ཀྱང་དགྲ་མི་འཆི༔
བསད་པའི་དུས་སུ་ཙིཏྟ་དམར་འབྱིན་དུ་སྒྲུབ་པ་ནི༔ དགྲ་རྟགས་གློ་སྙིང་མ་བྱུང་བར་དུ་བསྒྲུབ༔ དེ་མ་བྱུང་ན་བླ་འགྱུར་ཉེན་ཡོད་པས་བསྒྲུབ་དགོས༔ བསྙེན་པ་ལ་རེངས་པ་ཁུགས་སུ་གཞུག་པ་ནི༔ འདྲེན་སྔགས་ལ་ཛཿགདགས༔ དེ་མ་བྱས་ན་རང་དབང་མེད་པར་མི་འདུ༔ རྦད་པའི་དུས་སུ་འཁྱིལ་བ་ལམ་དུ་གཞུག་པ་ནི༔ རྦད་སྔགས་ལ་བྷྱོ་གདགས༔ དེ་མེད་ན་རྦད་པ་གནས་སུ་མི་སྐྱོལ༔ བསད་པའི་དུས་སུ་ལོག་རྡུགས་མཐའ་ལ་གཏད་པ་ནི༔
བསད་སྔགས་ལ་མཱ་ར་ཡ་བཏགས༔ དེ་མ་བྱས་ན་དགྲ་མི་འཆི༔ བསྙེན་པ་ལ་ཡི་དམ་ལྷ་གཅུད་པ་ནི༔ ལྷ་གསལ་བར་བསྒོམ༔ དེ་མ་ཤེས་ན་ལྷ་ཉེར་མི་བཏུབ༔ རྦད་པའི་དུས་སུ་ལས་མཁན་འདྲེ་གཅུད་པ་ནི༔ ཡི་དམ་གྱི་ལྷས་སྲུང་མ་རང་དབང་མེད་པར་བསྐུལ་ལ་བཏང༔ དེ་མ་བྱས་ན་ལས་ལ་འགྲོར་མི་བཏུབ༔ བསད་པའི་དུས་སུ་དགྲ་བོའི་སྲོག་གཅུད་པ་ནི༔ དགྲ་བོའི་བླ་རང་དབང་མེད་པར་འགུགས་དགོས༔
དེ་མ་བྱས་ན་དགྲ་སྲོག་མི་ཆོད༔ རྩུབ་ན་མགོ་མེད་མགོ་གདགས་པ་ནི༔ སྔགས་ཀྱི་མགོ་ལ་ཨོཾ་གདགས༔ དེ་མ་ཤེས་ན་ཆོ་འཕྲུལ་ཆེན་པོ་འོང༔ འཇམ་ན་མགོ་བོ་བཅད་པ་ནི༔ ཨོཾ་འདུག་ན་ཧཱུྃ་དུ་བསྒྱུར༔ དེ་མ་ཤེས་ན་ལས་མི་འགྲུབ༔ རྡུགས་ན་སྲོག་འདྲིལ་སྔགས་ཀྱིས་གཅུན་པ་ནི༔ སྔགས་མགོ་མཇུག་ལྡོག༔ དེ་མ་ཤེས་ན་དམ་ཅན་གནད་ལ་མི་འབེབ༔
ཚན་ཆུང་ན་མང་པོ་དམག་ཏུ་བྱ་བ་ནི༔ ལྷ་འདྲེའི་སྔགས་མང་པོ་གཏོར་མའི་རྗེས་ལ་བཟླ༔ དེ་མ་བྱས་ན་མཐུ་ཚན་ཆུང༔ ཉུང་ན་འུར་བ་གཅིག་ཏུ་སྒྲིལ་བ་ནི༔ འབོད་རྦད་བསད་གསུམ་གཅིག་ཏུ་སྒྲིལ༔ དེ་མ་བྱས་ན་མཐུ་ཁ་འགྱང༔ རྣོ་ལ་ངར་གྱིས་གདགས་པ་ནི༔ མོ་གཤམ་ཕོ་ལ་གདགས༔ ཕོ་གཤམ་མོ་ལ་གདགས༔ ཕྲིན་ལས་སྒོས་ཀྱི་དུས་སུ་འཆོལ་བུ་ཀུན་ལས་བསྡུ་བ་ནི༔
ཞི་བར་ཤཱནྟིཾ་ཀུ་རུ་གདགས༔ རྒྱས་པར་པུཥྚིཾ་ཀུ་རུ་གདགས༔ དབང་ལ་པཱ་ཤཾ་ཀུ་རུ༔ དྲག་པོར་མཱ་ར་ཡ་ཕཊ༔ ཞེས་རྩ་སྔགས་ལ་གདགས༔ དེ་མ་བྱས་ན་ཕྲིན་ལས་རྣམ་པ་བཞི་མི་འགྲུབ༔ ལས་ཕྲན་ཚེགས་ཀྱི་དུས་སུ༔ རྒྱལ་པོའི་བང་མཛོད་ལྟར་སྒྲུབ་པ་ནི༔ ལས་ཚོགས་ནོར་ལ་སོགས་པ་གང་འདོད་ལས་ལ་སྦྱོར་ཤེས་དགོས༔ དེ་མ་ཤེས་ན་འདོད་པའི་ལས་ཀ་མི་རྫོགས༔
སྤྱི་འབྱམས་ཀྱི་དུས་སུ་གནམ་ས་ཁ་སྦྱོར་བ་ནི༔ ཕོ་མོ་སྤེལ་མ་བསྒྲུབ༔ དེ་མ་བྱས་ན་ལས་ལ་སྦྱོར་མི་ནུས༔ ཕོ་སྐྱུར་ལ་བྲིད་པ་ཆང་ཕུད་ནར་མར་མཆོད་པའོ༔ དེ་མ་ཤེས་ན་འགོར་མི་བཏུབ༔ མོ་དམར་ལ་དབབ་པ་ནི༔ ཁྲག་སྣ་མང་པོ་མཆོད༔ དེ་མ་བྱས་ན་ཆགས་སུ་མི་བཏུབ༔ ལས་མཁན་ཆས་སུ་གཞུག་པ་ནི༔ སྔགས་འབོད་རྦད་བསད་གསུམ་གཅིག་ཏུ་བཟླ༔
དེ་མ་བྱས་ན་ཆགས་ཀྱང་མཐུ་མི་འོང༔ སྤྱི་གནད་སྒོས་སུ་བསྐུལ་བ་ནི༔ སྤྱིར་སྒྲུབ་པ་ལ་འཇུག་ཀྱང་ལྷ་སྲིན་གང་ཤིས་ལ་གཏད༔ དེ་མ་ཤེས་ན་ལས་ཀྱི་མཇུག་མི་ཆོད༔ སྒོས་གནད་སྤྱིར་བསྐུལ་བ་ནི༔ ལྷ་སྲིན་སྡེ་བརྒྱད་ལ་དཔང་བཙུགས༔ དེ་མ་ཤེས་ན་མཐུ་ཚན་ཆུང༔ གདགས་སྲིབ་གཉིས་སྦྲགས་པ་ནི༔ ཕོ་མོ་གང་ཡིན་སྤེལ་ཏེ་བསྒྲུབ་བོ༔ དེ་མ་བྱས་ན་བཀྲ་མི་ཤིས༔
ཕོ་རྐྱང་གིས་ལས་མ་འགྲུབ་ན་མོ་གནད་ལ་བསྐུལ་བ་ནི༔ མོ་གང་ཤིས་ཕོ་ལ་གདགས༔ དེ་མ་ཤེས་ན་མཐུ་བུལ༔ མོ་རྐྱང་གིས་ལས་མ་འགྲུབ་ན༔ ཕོ་གནད་ལ་བསྐུལ་བ་ནི༔ ཕོ་གང་ཤིས་མོ་ལ་གདགས༔ དེ་མ་ཤེས་ན་ལས་འགྱང༔ མ་འགྲུབ་ན་སྲིད་པ་དཀྲུགས་པ་ནི༔ སྲོག་སྔགས་དཀྲུགས་ལ་བཟླ༔ དེ་མ་ཤེས་ན་མཐུ་ལ་སྤོབས་པ་མི་ཐོན༔
བསྒྲུབས་ཀྱང་ཉེར་མ་འདོད་ན༔ དྲེགས་པ་ཅན་གནད་ལ་དབབ་པ་ནི༔ ལྷ་འདྲེ་ཤི་ས་བསྟན་པ་ཤེས་དགོས༔ དེ་མ་ཤེས་ན་ལྷ་འདྲེ་གནད་ལ་མི་ཕེབས༔ གཞན་གྱི་རྦོད་གཏོང་བྱུང་ན༔ རང་གཤེད་རང་ལ་དབབ་པ་ནི༔ ཁོ་རང་གི་སྲུང་མ་གཤེད་དུ་དབབ༔ དེ་མ་ཤེས་ན་མཐུ་བྱ་བ་དཀའ༔ ལོག་ལྟ་ཅན་སྐུ་ལ་བསྡོ་ན༔ ང་རྒྱལ་ཅན་ལྟག་པ་བཅག་པ་ནི༔
དཀའ་བ་རྣམ་པ་བདུན་གྱི་གསོད་ཐབས་ཤེས་དགོས༔ དེ་མ་ཤེས་ན་མཐུ་པའི་རུས་མི་ཐོན༔ གསུམ་ཚོ་བཅུའི་དཀའ་འགྲེལ༔ རྒྱ་རྒྱ་རྒྱ༔ ྈྈྈྈྈྈྈ སྲིད་པའི་གཏེར་ཁྱིམ་ལས༔ གསང་བའི་ལྷ་གསུམ་གྱི་བཅུད་ཕུར་བསྟན་པ་ནི༔ དྲེགས་པ་ཅན་ཐམས་ཅད་བསྡུ་ན་རྣམ་པ་གསུམ༔ ཕོ་རྒྱུད་མོ་རྒྱུད་ཀླུ་རྒྱུད་གསུམ༔ ཕོ་རྒྱུད་ལ་ཡེ་ཤེས་ཀྱི་ཕོ་རྒྱུད་གིང་བཅོ་བརྒྱད༔ རང་རྒྱུད་ཀྱི་ཕོ་རྒྱུད་དྲེགས་པ་ཅན་ཐམས་ཅད༔
སྤྲུལ་པའི་ཕོ་རྒྱུད་གཅིག་ལས་སྣ་ཚོགས་སུ་བྱུང་བ་དེ་ཡིན༔ མོ་རྒྱུད་ཡེ་ཤེས་ཀྱི་མོ་རྒྱུད་ལ་དབྱིངས་ཀྱི་ཡུམ་དྲུག༔ ལས་ཀྱི་མོ་རྒྱུད་མོ་རྒྱུད་ཙམ༔ སྤྲུལ་པ་གཅིག་ལས་སྣ་ཚོགས་སུ་བྱུང་བ་དེ་ཡིན༔ ཀླུ་ཡང་ཡེ་ཤེས་ཀྱི་ཀླུ་ཀླུ་ཆེན་བརྒྱད༔ རང་རྒྱུད་ཀྱི་ཀླུ་ཀླུ་ཙམ་མོ༔ སྤྲུལ་པའི་ཀླུ་གཅིག་ལས་སྣ་ཚོགས་སུ་བྱུང་བ་དེ་ཡིན༔ འདི་གསུམ་དུ་མ་གཏོགས་པའི་འཇིག་རྟེན་པ་གང་ཡང་མེད་དོ༔ ལས་བྱེད་པ་འདི་གསུམ་ཡིན༔ གང་འཁོལ་ཡང་ལྷ་གསུམ་དེ་ཤེས་དགོས༔
དེ་ལ་ལྷ་གསུམ་ནི༔ ལྟ་བ་གྱབ་ཀྱི་ལྷ་ནི༔ དྲེགས་པ་ཅན་འདི་རྣམས་རང་གི་སེམས་ལས་བྱུང་ཞིང༔ སྣང་བ་ལས་ལོགས་སུ་ཡོད་པ་མ་ཡིན་ཏེ༔ བསྒྲུབ་ཏུ་མེད༔ བསྒོམ་དུ་མེད༔ རང་དང་གཉིས་སུ་མེད་པར་ཐག་བཅད་དེ༔ དེ་ལྟར་གོ་ན་ལྟ་བ་ཆོས་ཉིད་ཀྱིས་དབང་དུ་འདུས་པའི་གདིང་ངོ༔ གཉེན་པོ་སྟོབས་ཀྱི་ལྷ་ནི༔ ཕོ་རྒྱུད་ལ་གཤིན་རྗེ་ཤིས༔
མོ་རྒྱུད་ལ་ཆེ་མཆོག༔ ཀླུ་ལ་རྟ་མགྲིན་ཤིས་སོ༔ མངགས་པ་ལས་ཀྱི་ལྷ་ནི༔ ལས་མྱུར་བ་ཕོ་རྒྱུད༔ བཀྲ་ཤིས་པ་མོ་རྒྱུད༔ ཚན་ཆེ་བ་ཀླུ་ཡིན་ནོ༔ གསང་བ་ལྷ་གསུམ་གྱི་གཅུད་དོ༔ ས་མ་ཡ༔ རྒྱ་རྒྱ་རྒྱ༔ ྈྈྈྈྈྈྈྈྈ སྲིད་པའི་གཏེར་ཁྱིམ་ལས༔
གཅུད་ཕུར་ལྔ་ཡིས་གཅུད་པ་ནི༔ ངན་སྔགས་གང་བསྒྲུབས་ཀྱང་དགོས་ཏེ༔ དང་པོ་ཆོས་ཉིད་དོན་གྱི་གཅུད་ཕུར་གསུམ༔ ཀུན་རྫོབ་སྒོམ་པའི་གཅུད་ཕུར་གསུམ༔ མི་འགྱུར་སྔགས་ཀྱི་གཅུད་ཕུར༔ མཐུན་པ་རྫས་ཀྱི་གཅུད་ཕུར༔ གཟུང་བ་ཐབས་ཀྱི་གཅུད་ཕུར་དང་ལྔའོ༔ དེ་ལ་ཆོས་ཉིད་དོན་གྱི་གཅུད་ཕུར་ནི༔ སྲིད་པའི་ཕོ་མོ་ནི༔ དང་པོ་གང་ནས་ཀྱང་མ་བྱུང༔
ཐ་མ་འདིར་འགྲོ་ཡང་མེད༔ ད་ལྟ་ཡང་ངོ་བོར་མ་གྲུབ་པར་གནས་པ་སྟེ༔ དེ་ལྟར་ཤེས་ན་ལྷ་སྲིན་སྡེ་བརྒྱད་ཀྱི་སྲོག་དབང་དུ་འདུའོ༔ ཀུན་རྫོབ་སྒོམ་པའི་གཅུད་ཕུར་ལ༔ བདག་དཔལ་ཆེན་པོའི་ཐུགས་དང་དབྱེར་མེད༔ འཇིག་རྟེན་པ་ཡང་བདག་གི་སེམས་དང་དབྱེར་མེད་པའོ༔ དེས་རང་གིས་རང་གསོད་མི་སྲིད་པའོ༔ མི་འགྱུར་བ་སྔགས་ཀྱི་གཅུད་ཕུར་ལ༔ ལྷ་འདྲེ་ངོ་བོ་མང་ཡོད་ཀྱང༔ སྲོག་གི་སྒྲ་དང་མིང་ཅི་ཡིན༔
ཡི་གེ་སྔགས་སུ་སྡེབས་པ་འདིས༔ རང་དབང་མེད་པར་གནས་ནས་འགུགས༔ མཐུན་པ་རྫས་ཀྱི་གཅུད་ཕུར་ནི༔ ལྷ་སྲིན་ལུས་ནི་སྒྱུ་མ་འདྲ༔ སྒྱུ་མ་གཟུགས་བརྙན་འཇའ་ཚོན་འདྲ༔ མིག་ཡོར་ལྟ་བུའི་རྫས་ལ་བརྟེན༔ རང་དབང་མེད་པར་མངོན་དུ་འབྱུང༔ གཟུང་བ་ཐབས་ཀྱི་གཅུད་ཕུར་ནི༔ ལྷ་སྲིན་སྡེ་བརྒྱད་གྲངས་མང་ཡང༔ རྩ་བ་བསྡུས་པ་གཅིག་ལས་མེད༔
གཅིག་ཀྱང་སེམས་ཉིད་ངང་ལ་འདུས༔ སྤྱིར་ནི་སྲིད་པ་ཁུགས་སུ་གཞུག་པ་དང༔ སྲིད་པར་ཐེར་ལ་བོར་བ་དང༔ སྐབས་སུ་བདའ་དང་བྱོལ་ལ་བཏང༔ བསྐྱར་ལ་འདོན་དང་སྐྱེ་རྒྱུད་བཅད༔ ཟིལ་གྱིས་མནན་དང་གཤེད་དུ་བཀོལ༔ འདི་དག་སྡང་བའི་དགྲ་ལ་བྱ༔ གཅུད་ཕུར་ལྷ་ཡི་གནད་ཤེས་ན༔ ལྷ་སྲིན་སྡེ་བརྒྱད་བྲན་བཞིན་འཁོལ༔ ཚེ་འདིར་མཐུ་ཆེ་བསམ་པ་འགྲུབ༔
ཕྱི་མ་འབྲས་བུ་སངས་རྒྱས་ཐོབ༔ གཅུད་ཕུར་ལྔ་ཡི་གནད་་ཡོད༔ དེས་ཆོ་འཕྲུལ་རྩུབ་པ་ཞིའོ༔ ཅི་བྱས་ཀྱང་བཟློག་པས་མ་ཚུགས་ན༔ སྔགས་པ་དེ་རང་ཉིད་དུ་བསྒོམས་པས༔ ཁོའི་སྲུང་མས་ཁོ་རང་གསོད་ངེས་སོ༔ རང་རང་གི་གཞུང་ནས་བཤད་པའི་དམ་རྫས་རྣམས་ཚང་ན་ལས་མྱུར་རོ༔ ཡིད་ཀྱི་འཛིན་ཕུར་རྩེ་གཅིག་ཏུ་མ་ཡེངས་ན་ཟློག་པས་མི་བཟློག་གོ༔ ལས་སྦྱོར་དུས་སུ་སྔགས་ཀྱི་འོད་ཟེར་ཁ་རླངས་དང༔ ཐུན་རྣམས་དུག་ནད་གཟེར་ཆར་དུ་བསམ༔
དེས་ལས་མྱུར་བས་ལྡོག་མི་སྲིད་དོ༔ འཕྲལ་དུ་ཅི་བྱུང་ཡང་འཇིགས་ཤིང་དངངས་པར་མི་བྱའོ༔ སྒྲུབ་པའི་གཞུང་མི་ལེགས་པ་ལ་ལེགས་སོ་སྙམ་པའི་འཕྱོར་དུ་མ་སོང་བ་གཅེས་སོ༔ ལེགས་པ་རྣམས་ལ་མི་ལེགས་སྙམ་པའི་རས་ཆོད་དུ་མ་སོང་བ་གཅེས་སོ༔ ལག་ལེན་འོལ་ཚོད་དུ་མ་སོང་བ་གཅེས་སོ༔ ནང་རྟགས་རྣམས་ལོག་པར་མ་སོང་བ་གཅེས་སོ༔ སྒྲུབ་པ་ཐེ་ཚོམ་སྤང་བ་གཅེས༔ སྐྱོན་གསུམ་སྤངས་ན་འགྲུབ་ངེས་སོ༔ སྤྱིར་སྒྲུབ་པ་ལན་གསུམ་བསྐྱར་ཡང་ལས་བྱེད་མ་ཉན་ན༔ ཤི་ས་བསྟན་པའི་ལས་བྱས་པས་དགྲ་འཆིའོ༔
དང་པོ་ནས་ཤི་ས་བསྟན་ན་རང་འཆིའོ༔ སྔགས་ཀྱི་ཤི་ས་བསྟན་པ་ནི༔ སྔགས་མགོ་ཞབས་བཟློག་ལ་བཟླའོ༔ རྫས་ཀྱི་ཤི་ས་བསྟན་པ་ནི༔ མི་ཁྱི་གཉིས་ཀྱི་རྐྱག་པས་སྔགས་དེ་བྲུབ་ཁུང་དུ་མགོ་ཞབས་བཟློག་ལ་དུད་པས་བདུག་གོ༔ རང་ཡང་གཉེན་པོ་སྟོབས་ཀྱི་ལྷར་བསྒོམས་ལ༔ ཁམས་གསུམ་དབང་དུ་བསྡུས༔ སྲིད་གསུམ་ཟིལ་གྱིས་མནན་ནས་གཟིར་བར་བསྒོམ༔ རང་ལ་ཕྱག་འཚལ༔ ཞུ་བ་འབུལ༔
ཉམ་ཐག་པ་བྱུང་ན༔ བཟོད་པར་གསོལ༔ ལས་སྦྱོར་བྱས་པས་དགྲ་བོ་མྱུར་དུ་འཆིའོ༔ སྤྱིར་གཅུན་པ་དང་ཤི་ས་བསྟན་དགོས་པ་བརྒྱ་ལ་རེ་རེ་ཙམ་ཡིན་ནོ༔ རང་དང་འབྲེལ་བ་མེད་དམ་ཚིག་ཉམས་ནས་ལས་མི་བྱེད་ན་དགོས་སོ༔ འབོད་པའི་དུས་སུ་ནང་རྟགས་བྱུང་བ༔ རྦད་པའི་དུས་སུ་བླ་རྟགས་བྱུང་བ༔ བསད་པའི་དུས་སུ་སོད་རྟགས་བྱུང་བ་གཅེས༔ རྦད་པ་དང་བསད་པའི་དུས་སུ་སྔགས་ལ་དགྲ་བོའི་མིང་རུས་བཅུག་གོ༔ དེས་ཤོར་མི་སྲིད་དོ༔
འབོད་པའི་དུས་སུ་མཆོད་བསྟོད་བསྐང་བཤགས་བྱ༔ རྦད་པའི་དུས་སུ་བསྐུལ་དང་དམོད་པ་བྱ༔ དགྲ་ལ་ཁྱི་བཞིན་རྦད༔ གཏོར་མ་དུམ་བུ་གཅིག་དང་ཁྲག་དགྲའི་ཁང་པའི་རྨིང་ངམ་ཁྱིམ་ལ་གཏོར༔ དེས་ཁྱི་རྦད་པ་བཞིན་འགྲོ༔ འུར་རྡོ་མའི་ ་་གཞུང་ནས་བཤད་པ་བཞིན། ཟོར་དགྲ་ཕྱོགས་སུ་འཕང་ངོ༔ དེས་བླ་འཁྱམས་མི་སྲིད༔ སྒྲུབ་པ་ཡར་ངོ་ལ་ཞུགས༔ ལས་སྦྱོར་མར་ངོ་ལ་བྱ༔
ཡི་དམ་ལྷ་བསྙེན་བྱེད་པའི་ཚེ༔ དཔལ་གྱི་གཏོར་མ་ལ་བརྟེན་ཏེ༔ ལོ་གསུམ་བསྙེན་པ་བྱ༔ སྔགས་ཀྱི་གྲངས་ནི་ས་ཡས་འགྲུབ་བོ༔ རྟགས་ནི་རབ་དངོས༔ འབྲིང་ཉམས༔ ཐ་མ་རྨི་ལམ་དུ༔ རབ་ཞལ་མཐོང༔ འབྲིང་མེ་དང༔ འོད་དང༔
སྒྲ་དང༔ ས་གཡོས་འོང༔ ཐ་མ་ལུང་བསྟན་དང་དངོས་གྲུབ་སྟེར༔ དེ་རྣམས་རྟགས་ཀྱི་དྲོད་ཚད་ཡིན༔ དེས་ནི་གྲུབ་པ་ཐོབ་པ་ཡིན༔ ལྷ་བསྙེན་ཚད་ལས་མང་ན་ཡོན་ཏན་འབྱུང་ངོ༔ དེ་ནས་ལས་གང་བསྒྲུབ་ཀྱང༔ བསྙེན་པ་ཐོན་ནས་འབུམ་ཚོ་རེས་འགྲུབ༔ ཞག་ཉི་ཤུ་རྩ་གཅིག་གིས་འགྲུབ་བོ༔ ལས་ཁ་ཚར་རྣམས་ལ་སྔགས་ཁྲི་ཚོ་རེས་འགྲུབ་བོ༔
ཞི་བ་དང་རྒྱས་པ་ལ་སྔགས་གྲངས་ལས་མང་ཡང་གནོད་པ་མེད་དོ༔ དབང་དུ་སྡུད་པ་དང་འགུགས་པའི་སྔགས་ལ་གྲངས་ལས་མང་ན་ཚེ་ལ་གནོད་པ་ཡིན༔ ནད་མང༔ འཕྲལ་ལ་དགྲ་བགེགས་ཡོང༔ བསད་སྔགས་ཚད་ལས་མང་ན་སྔགས་པ་གྲི་རུ་འཆི༔ ཚད་ལས་ཉུང་ན་དགྲ་མི་འཆི་བས་བསད་པའི་ནང་རྟགས་དང་བསྟུན་པ་གལ་ཆེ༔ ལས་ཁ་ཚར་གང་སྒྲུབ་ཀྱང༔ སྔགས་ཚད་ལས་མང་ན་རང་གི་ནུས་པ་ཡལ༔ རྒྱུན་དུ་འདི་ལྟར་ཤེས་པར་བྱ༔ རྒྱུན་དུ་ཡི་དམ་དང་མི་འབྲལ་བར་བྱ༔
ཡི་དམ་གྱི་སྔགས་རྒྱུན་དུ་སྟོང་ངམ་བརྒྱ་བརྒྱ་བཟླ༔ ཆོས་སྐྱོང་སྔགས་ལ་དེ་དང་འདྲ༔ རང་གིས་གང་སྒྲུབ་ལས་གང་བྱེད་དེའི་སྔགས་ཀྱང་དེ་དང་འདྲ༔ རྒྱུན་དུ་གཏོར་མ་གཏང་ཞིང་དགྲ་ལ་རྦད་ན༔ མ་བསྒྲུབ་ཀྱང་དགྲ་ལ་རྟགས་ཡོང་ངོ༔ ཕྱིར་དགྲ་ལ་རྟགས་བྱུང་ན༔ གཏང་རག་མྱུར་དུ་གཏང་ངོ༔ དེ་མ་གཏང་ན་ཕྱིས་ནས་མཐུ་ཡོང་དཀའ་འོ༔ སྤྱིར་གཏོར་མ་གཏན་ནས་མ་གཏང་ན་ལྷ་འདྲེས་ཟ་འདྲེ་བྱེད༔ དེས་རང་ཉིད་བརླག༔
རྒྱུན་དུ་གཏོར་མ་གཏང་ཞིང་སྔགས་བཟླས་ན་མཐུ་དང་ནུས་པ་ཆེ༔ མི་ནོར་དར་ལ་མཐའ་ནས་རྒྱས་སོ༔ དགྲ་བགེགས་རང་སར་ཞི་ནས་འགྲོ༔ སྤྱིར་ན་གཏོར་མ་ལས་རབ་ཀུན་གྱི་མཆོག༔ རྣལ་འབྱོར་བསམ་པ་གཏོར་མས་འགྲུབ༔ གཏོར་མ་མེད་པའི་སྒྲུབ་པ་བཀྲ་མི་ཤིས་སོ༔ གཏོར་མ་ལ་བརྩོན་ན་བར་ཆད་སུས་ནུས༔ རྣལ་འབྱོར་པ་གཏོར་མ་ལ་མི་བརྩོན་ན༔ དེའི་བར་ཆད་སུས་སེལ༔ ཅེས་གསུངས་སོ༔
ཡང་སྒྲུབ་པ་ལ་ཞུགས་པའི་དུས་སུ༔ འབོད་པའི་དུས་སུ་སེམས་འཕྱོ་ཞིང་སྙིང་མི་དགའ༔ བློ་མང་ཞིང་ངུ་སྙིང་འདོད༔ འདུག་མི་ཚུགས་ཤིང་སྔགས་བཟླས་ཆད་ལྷག་མང༔ དེའི་དུས་སུ་བླ་རྟགས་བྱུང་ན༔ རང་དང་སྲུང་མའི་བླ་རྟགས་ཡིན་པས་མི་སྒྲོལ་ལོ༔ རང་ཕུང་བརླག་པ་དེ་ཡིས་ལན༔ བླ་འཁྱམས་ནི་རང་ཉིད་སེམས་ཀྱང་མི་བརྟན་ཏེ༔ བླ་རྟགས་བྱུང་ན་བླ་འཁྱམས་ཡིན་པས་མི་བསྒྲལ་ལོ༔ རྦད་པའི་དུས་སུ་རང་ཡང་རྔམ་རྔམ་གཙིག་གཙིག་ཁྲོ་སྙིང་འདོད༔
དེ་དུས་བླ་རྟགས་བྱུང་ན་དགྲ་བོའི་བླ་ཡིན་པས་མྱུར་དུ་ལས་སྦྱོར་བྱའོ༔ མྱུར་དུ་དགྲ་འཆིའོ༔ བླ་ནི་རབ་དགྲ་བོ་དངོས་སུ་འོང༔ འབྲིང་བླ་རྟགས་དངོས་སུ་འོང༔ ཐ་མ་རྨི་ལམ་དུ་དགྲའི་བླ་རྟགས་རྣམས་གསལ་པོར་འོང༔ བླ་རྟགས་ནི་བླ་ཆེན་དྲུག༔ སྤྲུལ་པ་དྲུག་་་ བླ་ཆུང་དྲུག་ཟེར། དང་བཅུ་གཉིས་སུ་འོང༔ རྟ་ གླང་ ཤ་བ་ ལུག་ ཁྱི་ ཕག་ བླ་ཆེན་དྲུག་ཡིན༔ དེ་དྲུག་གི་སྤྲུལ་པ་དྲུག་ནི༔
བོང་བུ་འམ་དྲེའུ་ གཡག་ བྱ་དང་ རི་དྭགས་གནའ་བ་ སྤྱང་ཀི་ ར་དང་དྲུག་གོ༔ དེ་ཡང་བ་གླང་བྱུང་ན་མྱུར་བ་ཡིན་ཏེ་རབ༔ བྱ་དང་རི་དྭགས་བྱུང་ན་ཤིན་ཏུ་མྱུར༔ གཡག་དང་ལུག་བྱུང་ན་འབྲིང་པོ་ཡིན༔ རྟ་དང་རྐྱང་བོང་བུ་བྱུང་ན་སྒྲུབ་པ་བསྐྱར་རོ༔ དེ་ལྟར་བླ་རྟགས་ནམ་བྱུང་ན༔ རང་ཡང་སྐྲ་བརྫེས་གཅེར་བུ་བྱ༔ གདོང་དང་ལག་པ་ལ་ཁྲག་བྱུག༔ ཤིན་ཏུ་ཁྲོས་པའི་སེམས་ཀྱིས་བསྒྲལ་ལོ༔ ཞེ་སྡང་མེད་ན་སྒྲོལ་མི་ནུས༔
རྦད་པའི་དུས་སུ་དགྲ་བོའི་བླ་དེ་ཉིན་ཕྱེད་ནམ་ཕྱེད་ལ་འཁྱམས་པས་གོང་བཞིན་བཀུག་ནས་ལིང་ག་ལ་ཡང་ཡང་བསྟིམ་མོ༔ བླ་འགུགས་པའི་སྔགས་འདི་ཐུན་མཚམས་ལ་བརྒྱ་བརྒྱ་བཟླས་པས་མྱུར་དུ་ཁུག་གོ༔ ཤེལ་ཤེལ་དགྲ་བོའི་བླ་ལ་ཤེལ༔ ཤག་ཤག་དགྲ་བོའི་བླ་ལ་ཤག༔ ཕུང་ཕུང་དགྲ་བོའི་བླ་ལ་ཕུང༔ ཐུན་ཐུན་དགྲ་བོའི་བླ་ལ་ཐུན༔ མུག་མུག་དགྲ་བོའི་བླ་ལ་མུག༔ དགྲ་བོའི་བླ་ཁུག་ཨངྐུ་ཤ་ཛཿཛ༔ ཉི་མ་ཤར་ནས་དྲོས་ཆུང་ཚུན་ཆོད་ལ་དགྲ་བོའི་བླ་འགྱུ་བས༔ སྔགས་བཟླའོ༔
བླ་ཁུག་པའི་རྟགས་བྱུང་ནས༔ ཚེ་ལུང་ཁྲུས་ལུང་གི་སྒོ་ནས་ཕུར་པ་གདབ་ཅིང་བསྒྲལ་ལོ༔ དེས་མྱུར་དུ་འཆིའོ༔ དེ་ལྟར་བྱས་པས་ལྟ་བ་རྟོགས་པའི་རྣལ་འབྱོར་པ་དང༔ དགྲ་ཚངས་པའི་ཚེ་དང་ལྡན་ཡང་སྒྲོལ་ངེས་སོ༔ བླ་མ་ཁུག་ནས་ལས་ལ་སྦྱོར་བ་ཀུན་འཁྲུལ་པ་ཆེན་པོ་ཡིན༔ སྤྱང་ཀི་སྒོ་ཁྱིར་རེ་བ་སྙིང་རེ་རྗེ༔ སེམས་ཅན་གྱི་རིགས་ལ་ཁྱུ་མང་པོ་བྱུང་ན་བླ་འཁྱམས་ཡིན༔ གསལ་པོ་གཅིག་བྱུང་ན་དགྲ་བོའི་བླ་ཡིན༔ བླ་མ་ཁུག་པར་ལས་ལ་སྦྱོར་ན་དགྲ་མེད་པར་མཚོན་ཆ་འདེབས་པ་དང་འདྲ༔
བླ་ཁུག་ནས་ལས་ལ་མ་སྦྱར་ན་བསྒུག་ར་ནས་དགྲ་ཤོར་བ་དང་འདྲའོ༔ སྒྲུབ་པ་བྱེད་པའི་དུས་སུ་དྲི་ཞིམ་ཞིང་སྒྲུབ་ཁང་བག་དྲོ་ན་འགྲུབ་པའི་རྟགས་སོ༔ དྲི་མི་ཞིམ་ཞིང་སྒྲུབ་ཁང་ཡང་བག་མི་དྲོ་ན་མི་འགྲུབ་པའི་རྟགས་སོ༔ བླ་མ་ཁུག་ན་བསད་ལས་བྱས་ཀྱང་དོན་མེད་དོ༔ བླ་ཁུག་བཞིན་དུ་དགུག་ན༔ ལྷ་སྲིན་ཁྲོས་ནས་རང་ལ་ལྡོག་གོ༔ དགྲ་སྔོན་མའི་ས་ནས་ཟ་ཁ་ཟུག་ནས༔ ཕྱི་མ་རྦད་པའི་སར་འགྲོ་མ་ཉན་ན༔ ཐུན་ཁྲག་ལྒང་ཕུག་ཏུ་བླུགས་ནས་ཞབས་ཁབ་ཀྱིས་གཙགས་ནས༔ རང་གི་སྒྲུབ་ཁང་ནས་ཁོའི་ཁང་པའི་བར་སྦྲེངས་པས༔
ཁྱི་རྦད་པ་བཞིན་འགྲོའོ༔ བླ་རྡོ་གཟུང་བ་ནི༔ གང་སྒྲུབ་དེའི་བླ་རྡོ་གཞུང་ནས་བཤད་པ་བཞིན་གཟུང་ངོ༔ ལུས་དང་གྲིབ་མ་བཞིན་འོང་ངོ༔ དགྲའི་བླ་རྡོ་གཟུང་བ་ནི༔ དགྲ་བོ་དེའི་ཟག་རྫས་གང་ཐོབ་དང༔ བག་ཟན་ནམ༔ ས་སྤྱིན་ལ་ལིངྒ་བྱའོ༔ དེས་གཞན་ལ་འབྱམས་མི་སྲིད་དོ༔ ཕྲ་མ་བཅུག་པ་ནི༔
བདག་གིས་མ་ལན༔ དམ་ཉམས་དགྲ་ཆེ་གེ་་་ དམ་ཉམས་འདིས་ནི་མི་ཁྱོད་ལ་ལྷ་མེད། སྲུང་མ་ཁྱོད་ལ་མཐུ་མེད་ཟེར་བས། འདི་ཡིས༔ བདག་དང་སྲུང་མ་ལ་བསྡོས་སོ༔ མྱུར་དུ་སྒྲོལ་ཅིག་བྱའོ༔ དེས་ཕྲ་མ་ཚུད་ནས་མྱུར་དུ་གསོད་དོ༔ ཟ་ཁ་དགྲ་ལ་བསྒྱུར་བ་ནི༔ ཚོགས་དང་གཏོར་མ་ལིངྒ་དགྲ་བོའི་ཤ་ཁྲག་ཏུ་བསྒོམས་ལ༔ ལིངྒ་དེ་རྟག་ཏུ་གཏོར་མར་བཅུག་ལ་གཏོར་མ་བསྔོས་པས༔
སྲུང་མ་རྣམས་ཀྱིས་ཤ་ཟོས་ཁྲག་འཐུང་བར་བསམ༔ རང་ལ་མི་ལྡོག་དགྲ་ལ་འགྲོ༔ དགྲ་བོ་མི་ནོར་བརླག་པར་བྱེད༔ ལྷ་འདྲེའི་ཕོ་བྲང་དགྲ་ལ་འདེབས་པ་ནི༔ ཕུང་སེལ་ལ་སོགས་དགྲ་བོའི་ཁང་ཁྱིམ་མམ༔ ཡུལ་ལ་གོང་བཞིན་མནན་པས་ཕུང་ངེས་སོ༔ དགྲ་ལ་མཐུ་བྱུང་ནས་གཏང་རག་བཟང་པོ་གཏང༔ དགྲ་སོད་རྟགས་བྱུང་ནས་དགྲ་མ་ཤི་ན༔ ཡང་གཏང་རག་བཏང་བས་མྱུར་དུ་འཆིའོ༔ སྐུལ་ལྟོ་བྱིན་པ་དང་འདྲ་བས་དགྲ་མྱུར་དུ་འཆིའོ༔
མཚམས་ཐོན་པའམ་གཏང་རག་གཏོང་བའི་དུས་སུ༔ ཟན་གྱི་ཉ་བོ་བྱས་ལ་གཏོར་མ་འབུལ༔ ཕུད་གཏོར་བྱའོ༔ དེས་དམག་ལྟོ་བྱིན་པ་དང་འདྲའོ༔ དགྲ་བོའི་ཤ་ཟོས་ཁྲག་འཐུང་ཡུལ་བཅོམ་རླུང་གིས་ཕྱགས་ནས་གཅིག་ཀྱང་མེད་པར་བསྒོམ༔ ནང་རྒྱས་ན་ཤིང་ལེབ་ཅིག་ལ་ཁོའི་མིང་རུས་བླ་དྭགས་བྲིས་ལ༔ ཁོ་འབོད་པའི་ས་ལ་སྦའོ༔ ཟློག་པ་གཞན་ཡང་བྱའོ༔ དེས་ཁོ་རང་གི་སྲུང་མས་མྱུར་དུ་གསོད་དོ༔ འབོད་རྦད་བསད་གསུམ་གྱི་རྟགས་འོང་འཕྲོ་ལ་ཆད་ན༔
གཞན་ལ་བཤད་དམ༔ མི་གཙང་བ་བྱུང་ངམ༔ དམ་སེལ་ཅན་བྱུང་ངམ༔ ཁྱིམ་དུ་འཁོན་བྱས་སམ༔ ཐེ་ཚོམ་བྱས་པས་ལན༔ ཁྲུས་དང་སྐོང་བཤགས་བྱའོ༔ ཡང་སྲུང་མ་ལ་གཞན་གཅིག་གིས་བསྒྲུབས་པས་མཐུ་བྱུང་ནས༔ རང་གིས་མ་བྱུང་ན༔ རང་གིས་གོང་དུ་སྐུར་བ་བཏབ་བམ༔ དམ་ཚིག་ཉམས་སམ༔
བླ་མ་ལ་མ་ཞུས་པར་བརྐུས་སམ༔ དམ་ཉམས་ལག་ནས་བྱུང་ངམ༔ རང་གིས་སྲུང་མ་དེ་ལ་ངན་སེམས་བྱས་པས་ལན༔ སྐོང་བཤགས་བྱས་ནས་བསྒྲུབ་བོ༔ སྤྱིར་སྒྲུབ་པ་གང་བྱེད་ཀྱང༔ མཚམས་ཐོན་ནས་ལོ་དུས་ཚུན་ཆད་ལ༔ དགྲ་གཞན་བྱུང་རུང་རྦད་མི་ཉན་ནོ༔ གཞན་གཅིག་རྦད་དོ༔ མདའ་གཅིག་གིས་ཤ་བ་གཉིས་མི་སོད་པ་དང་འདྲའོ༔ སྤྱིར་མན་ངག་སྣ་འདྲེས་མང་ན་སྲིས་མི་སྨེའོ༔
རྣོ་མྱུར་མང་ན་ཕྱུག་པོ་གཉེན་མང་པོ་དང་འདྲའོ༔ ཁས་ཉན་བྱེད་མི་དགོས༔ མཐུ་ཆེ་བར་བྱུང་ཡང་རང་ལ་ལྡོག་ན༔ ཚོགས་དང་གཏོར་མས་སྐོང་བཤགས་ལ་བརྩོན་པར་བྱའོ༔ བེ་སྲོག་གཙང་གསུམ་བརྟེན་པས་རྩུབ་དྲགས་བྱུང་ན༔ གཏོར་མ་ཕུལ་ལ་གཞན་ལ་བྱིན༔ ཡང་ན་ཐག་རིང་བྲག་ལ་སྦའོ༔ དེས་ནུས་པ་མི་འཕེལ༔ རང་ལ་མི་གནོད་དོ༔ སྒྲུབ་པའི་དུས་སུ་ངན་རྟགས་བཟང་པོར་སྟོན་པ་དང༔
བཟང་རྟགས་ངན་པར་སྟོན་པ་ནི༔ མི་སྡུག་པའི་ཆོ་འཕྲུལ་ཅི་སྟོན་ཡང༔ རང་ཉིད་དགའ་ཞིང་ཁམས་བདེ་བསྐྱེད་རིམ་གསལ་ན༔ ངན་རྟགས་བཟང་པོར་སྟོན་པ་ཡིན༔ གཟུགས་མཛེས་པར་སྟོན་ཅིང༔ རྟགས་མཚན་བཟང་པོར་བསྟན་ཡང༔ རང་སྙིང་མི་དགའ་ཞིང་གཉིད་བྲོ༔ བསྐྱེད་རིམ་མི་གསལ་ན༔ བཟང་རྟགས་ངན་དུ་སྟོན་པ་ཡིན་པས༔ གཅུན་ཞིང་ཤི་ས་བསྟན་ནོ༔
སྒྲུབ་པའི་དུས་སུ་རང་གྲོད་པ་ཆེ་ལ་སྙིང་ཚོལ་འཕྲོས་ཁྱེར་ན༔ དམ་རྫས་མ་ཚང་བ་དང་གཏོར་ཚོགས་ཞན་པའི་རྟགས་སོ༔ དེ་བཟང་པོར་བྱའོ༔ དམ་ཚིག་ཉམས་ན་བཀྲ་མི་ཤིས་སོ༔ རང་གི་སྲུང་མ་གཞན་ལ་བྱིན་ན་མཐུ་དང་ནུས་པ་ཆུང་དུ་འགྲོའོ༔ གསང་མ་ཐུབ་ན་དངོས་གྲུབ་མི་འོང༔ གཞན་གྱི་ཟློག་པ་དང་རིམ་གྲོ་མང་དུ་བྱས་ན་རང་ཚེ་ཐུང་ངོ༔ ཡང་རྟགས་མཚན་ནི༔ བསྐྱེད་རིམ་མ་གསལ་ན་མེ་ལོང་མི་གསལ་བ་ལ་ལྟ་བ་དང་འདྲ༔ ཤེས་པ་མི་གསལ་བ་འོང༔
ལུང་སྟོང་དང་ཐང་སྟོང་དུ་ཕྱིན་པ་འོང༔ མཚོན་ཆས་ཕར་ལ་རྒྱབ་པས་རྨ་མེད་པ་འོང༔ གཏོར་མ་འདོད་ན་རང་ལ་ཟས་སྟེར་བ་འོང༔ རང་ལྟོ་ཆེ་བ་དང༔ སྟོན་མོ་བྱེད་པ་ཡོང་བས་གཏོར་མ་བཏང་ངོ༔ ཡང་བསྒྲུབས་ཀྱང་མི་འགྲུབ་པའི་རྟགས་ནི༔ གླུ་ལེན་པ་དང༔ རྟ་རྐྱང་བོང་བུའི་ཁྱུ་དང༔ ལག་རྡུམ་དང༔ དུད་འགྲོ་དང༔
མཆེ་བ་མེད་པ་དང༔ དེ་འདྲ་བྱུང་ན་མི་འགྲུབ་པའི་རྟགས་སོ༔ རང་ལ་ཁྲོ་ཞིང་སྡིག་པ་བྱུང་ན་ནང་ལ་ལྡོག་པའི་རྟགས་སོ༔ གཅུན་སྔགས་བྱའོ༔ ཡུགས་ས་ཕོ་མོ་དང༔ མཛེ་ཕོ་དང༔ ཁ་བ་བུ་ཡུག་འཚུབས་པ་དང༔ ལུང་དང་རྫབ་དོང་རྨིས་ན་ཉམས་གྲིབ་ཕོག་པའི་རྟགས་སོ༔ སེར་བ་དང་འབྲུག་དང་རྦབ་དང་རང་ལ་མཚོན་རྒྱེབ་པ་བྱུང་ན་ཟློག་པ་ཡོད་པའི་རྟགས་སོ༔ རང་བས་ཆེ་བ་བྱུང་ན་མ་ཆུན་པའི་རྟགས་སོ༔
གཉེན་པོ་སྒོམ་ཞིང་གཅུན་པའི་ལས་བྱའོ༔ འབངས་བྲན་དང་དུད་འགྲོས་བསྐོར་ན་ཉན་པའི་རྟགས་སོ༔ ཡང་འབོད་པའི་སྔགས་མ་ཚང་ན༔ མཚོན་ཆ་ལ་ཡུ་བ་མེད་པ་དང༔ མཚོན་ཆ་ཆག་པ་བྱུང་ན༔ སྔགས་མ་ཚང་བའམ༔ མ་དག་པ་ཡིན་ནོ༔ རྦད་པའི་སྔགས་མ་ཚང་ན༔ ལས་བྱེད་འདོད་པ་ལ་ལག་ཆ་མེད་པ་དང༔ ལས་བྱེད་འཕྲོ་ལ་ལུས་པ་དང༔
གཞན་ལ་ལས་བཅོལ་བས་མི་ཉན་པ་དང༔ དེ་བྱུང་ན་རྦད་སྔགས་མ་ཚང་བའམ༔ མ་དག་པ་ཡིན་ནོ༔ བསད་སྔགས་མ་ཚང་ན༔ མདའ་དང་མདུང་ལ་ལྕགས་མེད་པའམ༔ གྲི་ལ་སོ་མེད་པ་བྱུང་ན༔ བསད་སྔགས་མ་ཚང་བའམ༔ མ་དག་པ་ཡིན་ནོ༔ སྔགས་ནོར་ན་རང་ལ་རྒོལ་བ་དང༔ ཨ་ཙ་ར་ཁྲིམས་ཟེར་བ་འོང༔
རྫས་མ་ཚང་ན༔ ཀ་ཅ་སྟོར་བ་ལ་སོགས་པ་འོང་ངོ༔ མདའ་དང་མཚོན་ཆ་རྣོན་པོ་བྱུང་ན་སྔགས་ཚང་བ་ཡིན་ནོ༔ ཕོ་བསྒྲུབས་པས་མོ་བྱུང་ན་མི་ནོར་ཟས་གསུམ་འཕེལ་ལོ༔ མོ་བསྒྲུབས་པས་ཕོ་བྱུང་ན༔ རང་ཆང་སྨྱོ་བྱེད་ཅིང་འཐབ་འདོད༔ གཞན་ལ་མི་འཇིགས་པ་འོང༔ མཐུ་ཆེ་བར་འོང༔ ནུས་པ་ཆེའོ༔ ཕོ་མོ་རིས་སུ་མ་ཕྱེ་བར་བསྒྲུབ་ན་གང་བསྒྲུབ་གཉིས་ཀ་འགྲུབ་པ་ཡིན༔
མཐུ་ཟློག་པས་མི་བཟློག༔ ཚན་ཆེ་བར་བསྒྲུབ་ན༔ སྲུང་མ་དཔུང་ཚན་ཆེ་བ་ཞིག་ལ༔ འབོད་རྦད་བསད་གསུམ་གྱི་སྔགས་ཚན་ཆེ་བ་ཞིག་བསྒྲངས་ན༔ གཞན་གྱིས་ཅི་ཙམ་བཟློག་ཀྱང་མི་བཟློག་སྟེ་ཚན་ཆེའོ༔ རྣོ་མྱུར་རྣམས་ནི་བཟློག་པས་སླའོ༔ ཚན་ཚུང་ངོ༔ ཚན་ཆེ་བ་ནང་རྒྱས་ཕེར་བ་དགོས་སོ༔ ཚན་ཆུང་བ་རྣམས་ནི་འཇབ་མདའ་དང་འདྲའོ༔ ཡང་རང་གིས་གང་སྒྲུབ་ཀྱང་བདུད་བཙན་གིང་གསུམ་འདི་གསོལ་ཀའི་དུས་སུ་མཆོད་དོ༔
རྦད་པའི་དུས་སུ༔ བདུད་སྔགས་ཡིན།་་་ དུ་དུ་རུ་ཏྲ་དུན་ཏིང་རྦད་བྷྱོ༔ བཙན།་་་ ཙ་ཙ་ཤུ་ལ་ཙ་རྦད་བྷྱོ༔ གིང་ཀ་ར་གིང་ཀ་ར་རྦད་བྷྱོ༔ ཞེས་རྦད་སྔགས་ལ་བཏགས་ལ་རྦད༔ དུ་དུ་རུ་ཏྲ་དུན་ཏིང་ཆེ་གེ་མོ་མཱ་ར་ཡ་རྦད་སོད༔ ཙ་ཙ་ཤུ་ལ་ཙ་ཆེ་གེ་མོ་མཱ་ར་ཡ་རྦད༔ གིང་ཀ་ར་གིང་ཀ་ར་ཆེ་གེ་མོ་མཱ་ར་ཡ་རྦད་སོད༔
ཅེས་བསད་པའི་སྔགས་ལ་ཤམ་བུར་བཏགས་པས་བསད་པ་གྲི་མཚོན་རྣམས་ཀྱི་ངར་དང་འདྲའོ༔ མྱུར་ལ་ཚན་ཆེའོ༔ ཟློག་པས་མི་བཟློག་གོ༔ བདུད་བཙན་གིང་གསུམ་ཤམ་བུ་འདི༔ རྣོ་ཞིང་མྱུར་ལ་ཚན་ཆེ་མན་ངག་རྣམས་ཀྱི་ཁྱད་ཆོས་ཡིན༔ ཡང་ཆོ་འཕྲུལ་རྩུབ་པ་རྣམས་ལ༔ དགྲ་བོ་བཀུག་ལིངྒ་ལ་ཡང་ཡང་བསྟིམས་ལ༔ རྦད་པའི་སྔགས་ཀྱིས་ཐུན་བྲབ་ཅིང༔ ཆོ་འཕྲུལ་རྩུབ་པ་གང་བྱུང་རྣམས༔ ལིངྒ་ལ་ཐིམ་པར་བསྒོམས་པས༔
ཆོ་འཕྲུལ་ལོག་པས་དགྲ་ལ་ཆེ་བ་འོང༔ མན་ངག་གོ༔ ལས་སྦྱོར་དུས་སུ་འབོད་རྦད་བསད་གསུམ་དྲིལ་ནས་གསོད༔ དེས་རང་བཀྲ་ཤིས་མྱུར་ལ་ཚན་ཆེའོ༔ ལས་སྦྱོར་དུས་སུ་སོ་སོར་ཕྲལ་ནས་བྱེད་པ་ནི་མྱུར་ཏེ་བཀྲ་མི་ཤིས་སོ༔ བདག་ཉིད་གཉེན་པོའི་ལྷར་བསྒོམ༔ བྲུབ་ཁུང་སྟེང་དུ་ལས་མཁན་བསྒོམ༔ དེས་ནི་བག་ཙམ་བུལ་ཏེ་བཀྲ་ཤིས་ལ་ཚན་ཆེའོ༔ ལས་མཁན་དེ་རང་སྒོམ་ན་མྱུར་ཤིང་བཀྲ་ཤིས་སོ༔ འབོད་རྦད་བསད་གསུམ་གྱི་ནང་རྟགས་མི་ཤེས་པར་ནུབ་ཀྱི་རེས་ཀྱིས་མཆོད་པ་དང་བཤགས་པ་བྱེད༔
ལས་མི་འགྲུབ་པར་རྒྱུད་ནས་གསུངས༔ ནང་རྟགས་དང་བསྟུན་པའི་རིམ་པ་གོང་དུ་གསུངས་པ་བཞིན་བྱའོ༔ འབོད་པའི་དུས་སུ་མཆོད་བསྟོད་དབྱངས་སྙན་པོས་བསྟོད་ན་དྲི་ཟའི་གླུ་དང་འདྲ་སྟེ་འདུའོ༔ རྦད་པའི་དུས་སུ་དྲག་ཏུ་རྦད་ཅིང་ང་རོ་ཆེ་ན་ཕྱི་བཞིན་འགྲོའོ༔ བསད་པའི་དུས་སུ་སྔགས་རྣམས་གཅིག་ཏུ་དྲིལ་བ་ཐུན་གྱིས་བྲབ་བོ༔ ཞེ་སྡང་དྲག་པོས་བསྒྲལ་བས་དགྲ་བོ་མྱུར་དུ་འཆིའོ༔ དམ་རྫས་ཚོགས་ན་གཅན་གཟན་ཤ་ལ་འདུ་བ་བཞིན་དུ་འོང་ངོ༔ གཏོར་ཚོགས་བཟང་ན་ཤ་ལ་སྦྲང་མ་འདུ་བ་བཞིན་འོང་ངོ༔ བླ་རྟགས་བྱུང་ན་ལས་སྦྱོར་བསྟུད་ནས་བྱའོ༔ སོད་པའི་ནང་རྟགས་རྣམས་བྱུང་ནས་ཡིད་ཙམ་ངལ་གསོའོ༔
དེ་མ་ཤེས་ན་སྲུང་མ་བང་ཟད་ནས་ཕར་ལ་མི་འགྲོ༔ རང་ལ་ལྡོག༔ སོད་པའི་ནང་རྟགས་བྱུང་བཞིན་དུ༔ ད་རུང་རྦད་ཅིང་བསད་ལས་བྱས་ན༔ དམག་གིས་དགྲ་སོད་ནས་བསྐྱར་ནས་ག་ལ་འགྲོ༔ ཕར་ལ་མི་འགྲོ་རང་ཉིད་གྲི་རུ་འཆིའོ༔ སོད་པའི་ནང་རྟགས་མེད་པར་མནན་སྲེག་འཕང་གསུམ་བྱས་ན་དགྲ་མི་འཆིའོ༔ སོད་པའི་ནང་རྟགས་བྱུང་ནས་སྦྱིན་སྲེག་མནན་པ་བྱའོ༔ བསད་ལས་ཐལ་ན་རང་ཉིད་གྲི་རུ་འཆིའོ༔ རྦད་པའི་དུས་སུ་བླ་རྟགས་མེད་པར་དགྲ་བོ་སོད་རྟགས་བྱུང་ན༔
ཕར་ལ་མི་འགྲོ་ཚུར་ལ་རང་ལ་ལྡོག༔ དེ་དུས་ལས་སྦྱོར་བསྟུད་ལ་བྱའོ༔ བན་བོན་རྣམས་ཀྱི་བཀའ་ལ་མ་ཉན་པར་ཡས་གླུད་མ་ལེན་ཅིག་བྱས་པས་མི་ལེན་ནོ༔ མན་ངག་མྱུར་ལ་ཚན་ཆེན་གཞུ་དང་འདྲའོ༔ དྲོད་ཚད་ལ་མཁས་ན་མདའ་དང་འདྲའོ༔ སྒྲུབ་པ་པོ་དམ་ཚིག་དང་ལྡན་པ་ན་དཔའ་བོ་དང་འདྲའོ༔ དགྲའི་ས་ནས་ཟས་ནོར་བྱུང་ན་ཁ་ཅིག་དེ་ལ་རྣམ་རྟོག་བྱེད༔ མན་ངག་ཡོད་པས་དེ་ཕྱིར་ན་འགུགས་པར་སླའོ༔ གྲི་བོ་གྲི་མོ་རྗེས་ས་ལ་བསྟེན་པ་རྣམས་བཀྲ་མི་ཤིས་པར་འདུག་གོ༔ སྲུང་མ་རྣམས་ལ་ཕྲ་མ་ ་་ངས་མ་ལན་དམ་ཉམས་དགྲ་འདིས་ལན་ཟེར་བ་སོགས་སོ།
ཚུད་པར་སྣང༔ གཏོར་མ་ལ་བརྩོན་ན་གང་བསམ་འགྲུབ་པར་འདུག་གསུང༔ དྲོད་ཚད་ལ་མཁས་ན་དགྲ་བོ་ལ་དུས་བཏབ་པས་མི་ཤོར་རོ༔ དྲོད་ཚད་མེད་ན་དགྲ་ལ་དུས་བཏབ་ཀྱང༔ རང་ལ་མི་ཁ་ངན་པ་ཕོག་ཡོང༔ སྔགས་པ་ནང་རྒྱས་ཤོར་ན༔ དང་པོ་ནས་གཉིས་ཀ་མཉམ་པོར་བསྒྲུབས་པས་གཉིས་ཀ་འཕུང་བ་དེ་ཡིས་ལན༔ ཁོའི་སྲུང་མ་གང་ཡིན་པ་དེ་བདག་གིས་ཀྱང་མཆོད༔ རང་མ་ལན་པའི་ཤག་གདབ་བོ༔ ངག་མནན་ལ་བརྩོན་པར་བྱའོ༔
ཕར་ལ་ཁོ་རང་བརྟེན་པའི་ ་་མི་བརྟེན་པའི་ཟེར་བའང་སྣང༌། སྲུང་མ་རྦད༔ ཁོ་རང་གི་སྲུང་མ་དེ་ཁོའི་བདུད་གཤེད་དུ་ཕབ༔ དེས་ཁོ་རང་མྱུར་དུ་འཆིའོ༔ སྤྱིར་ཟླ་བའི་ཐེབས་དང་རྒྱུ་དུས་ལས་གང་བྱེད་དེ་དང་བསྟུན་ལ་བྱའོ༔ ཟློག་སྔགས་དེ་དུས་བཟླའོ༔ ཁྱད་པར་དགུ་སྟོང་ལ་ཟློག་སྔགས་བཟླས་ཤིང་ཐལ་མོ་བརྡབ་བོ༔ དེས་ངེས་པར་བཟློག་གོ༔ ཁྱད་པར་རྦད་འདྲེན་ལ་འོང་དུས་སུ་ཟློག་པ་གོང་བཞིན་བྱའོ༔ དེས་ངེས་པར་བཟློག་གོ༔
ཡང་ཕོ་རྒྱུད་གྲིབ་སོ་ཞོན་ནས་འོང༔ མནན་གཏད་དམར་ཐག་ཙེ་རེ་ལ་བྱའོ༔ མོ་རྒྱུད་ནུབ་མོ་ལ་རྒྱུ་སྟེ༔ ལས་སྦྱོར་ ་་མནན་གཏད། ནམ་ཕྱེད་བྱའོ༔ གཤིན་རྗེ་ཉིན་མོ་རྒྱུ་སྟེ༔ འཁོར་ལོ་དགོང་ཀ་བསྐོར༔ སྟག་མོ་གཟན་ལ་འཚོལ་བ་ཉི་མ་རི་རྩེ་ལ་རང་གང་བྱེད་བསྐུལ་ཞིང་རྦད་སྔགས་རྦད་དོ༔ ཐོ་རངས་སྐྱ་རེངས་ཤར་ནས་ཉི་ཤར་ཚུན་ཆོད་རྒྱལ་པོ་རྒྱུའོ༔ ཉི་མ་ཤར་ནས་དྲོས་ཚུན་ལ་དགྲ་བོའི་བླ་རྒྱུའོ༔
དེ་དུས་བླ་བཀུག་གོ༔ ཉིན་ཕྱེད་ལ་ཀླུ་རྒྱུའོ༔ ཉིན་ཕྱེད་ཡོལ་ནས་ཉི་མ་རྒས་ཀ་ཚུན་ཆད་ལ་གནོད་སྦྱིན་རྒྱུའོ༔ སྲོད་ལ་བདུད་དང་བཙན་རྒྱུའོ༔ ནམ་ཕྱེད་ལ་མ་མོ་རྒྱུའོ༔ ནམ་ཕྱེད་ཡོལ་ལ་བགེགས་རིགས་ཕོ་མོ་རྒྱུའོ༔ དེ་རྣམས་ཀྱི་དུས་ལ་ལས་སྦྱོར་བྱའོ༔ རྒྱུ་དུས་དང་བསྟུན་པས་ལས་མི་འགྱང་ངོ༔ ཆུ་སྲིན་མཇུག་མ་གཡོ་བ་གྲིབ་སོ་དྭངས་ཁ་ལ་བྱ༔ འབོད་པའི་སྔགས་རྣམས་དེ་དུས་བསྒྲིལ་ལ་བཟླའོ༔
རུ་སྦལ་ལྟོ་བ་རུབ་པ་སྲོད་དང་ནམ་ཕྱེད་ལ་བྱ༔ ལས་སྦྱོར་དུས་ཡིན་པས་བསད་ལས་བསྟུད་ལ་བྱའོ༔ ཉི་མ་ཟླ་བ་ཟེར་ཁ་དང་ཉིན་ཕྱེད་ནམ་ཕྱེད༔ སྐར་མའི་དམག་ནི་ཐོ་རངས་སྐྱ་རེངས་ཤར་དུས་སུ་ལས་སྦྱོར་དུས་ཡིན་པས་བསྟུད་ལ་བྱའོ༔ ཉི་ཟླ་གཟའ་བཟུང་དང་ས་གཡོས་འདོམས་ན༔ དེ་དུས་བླ་རྟགས་མེད་ཀྱང་ལིངྒ་ལ་ཐུན་བྲབ་བོ༔ འབོད་རྦད་བསད་གསུམ་དྲིལ་ལ་བཟླའོ༔ སྤྱིར་རྣལ་འབྱོར་པ་ལུས་ལྷ་དང་མ་བྲལ༔ ངག་སྔགས་དང་མ་བྲལ༔ ཡིད་ཆོས་ཉིད་སྟོང་པ་ཉིད་དང་མ་བྲལ་ན༔
སྔགས་པ་ངག་ནུས་པ་དང་ལྡན༔ བསམ་པའི་དོན་རྣམས་འགྲུབ༔ མི་ནོར་ཟས་གསུམ་འཕེལ༔ རིགས་རྒྱུད་མཐའ་ནས་རྒྱས་སོ༔ སྔགས་པ་ཕལ་ཆེར་དཀོན་མཆོག་གསུམ་གཙོ་བོར་མི་བརྟེན་མི་འཛིན༔ རྣམ་སྨིན་ལ་མི་འཛེམ་ན་འཇིག་རྟེན་པ་རྣམས་འགོ་ཞིང་མཐུ་ཆེ་ཡང༔ ཕུགས་སུ་ཚེ་ཐུང་ཞིང་སྔགས་པ་གློ་བུར་འཆིའོ༔ མི་མཐུན་པའི་ཡེ་ཤེས་པ་དང་འཇིག་རྟེན་པ་བསྡེབས་ན༔ ནོར་ལ་གང་སྟོང་ཆེ་ཞིང་རིགས་རྒྱུད་རྩ་བ་ནས་བརླག་གོ༔ སྤྱིར་སྒྲུབ་པ་ཡང་དྲོད་ཚད་ལ་མཁས་ན༔
སྒྲུབ་པ་ཆུད་མི་ཟ༔ བཀྲ་ཤིས་ནོར་ཟས་འཕེལ་ལོ༔ ཡང་མན་ངག་གང་ཟབ་ངོས་འཛིན་ནི༔ ཅོག་རྡུང་རྣམས་ལས་བདུད་བཙན་གིང་གསུམ་ཟབ༔ ཤན་པ་དམར་པོ་ཟབ༔ མདའ་འདྲ་རྣམས་ལས་མ་ར་སྒང་ཚལ་དང༔ གཟའ་རྒོད་སྲོག་གི་སྤུ་གྲི་ཟབ་བོ༔ ཐོག་འདྲ་རྣམས་ལས་ཕུང་བྱེད་མ་མོ༔ སྲོག་སྒྲུབ་རྣམས་ཀྱི་མཐར་ཐུག་པ༔ མུ་སྟེགས་ནག་པོའི་གྲིབ་གཟུགས་སུ་གསོད་པ་ཟབ་བོ༔
བསོད་ནམས་ཅན་དུ་གཅོད།་་་ གྲི་འདྲ་རྣམས་ལས་མཐོན་པོ་དམའ་རུ་འབེབ་པ་སེར་སྐྱ་ནག་པོ༔ མུ་སྟེགས་མདུང་དམར༔ ཉེ་འབྱེད་གྲི་ཐོགས་མ་ ་་ཕོ་མོ་འཛིང་བའི་གཟུགས། ཟབ་བོ༔ མཐར་ཐུག་རྣམས་ལས་སེར་བའི་མཐར་ཐུག་རྫས་སེར་ནག་པོ༔ ཟློག་པའི་མཐར་ཐུག་ཨུར་མོ༔ ལྟས་ངན་མཐར་ཐུག་བྱ་རོག་འུག་འདུས༔ གཏད་ཀྱི་མཐར་ཐུག་སྦལ་ནག་ལྟོ་སྦྱོར་ཟབ་བོ༔ དེ་རྣམས་ཟབ་པའི་ངོས་འཛིན་ཡིན༔
དེ་རྣམས་མི་བསླུ་བ་ངེས་པའི་མན་ངག་ཡིན༔ ཡང་སྔགས་ཁྱིམ་ནི༔ དང་པོ་ཕྲེང་བའི་བྱེ་བྲག་ནི༔ རིན་པོ་ཆེ་སྣ་ཚོགས་ཀྱི་ཕྲེང་བ་ནི་ལས་རྣམས་ཀུན་ལ་ཤིས༔ ཞི་བ་དག་ལ་དུང་ཕྲེང་ཤིས༔ རྒྱས་པ་དག་ལ་གསེར་དང་བོ་དྷི་ཙི༔ དབང་ལ་པདྨ་ལུང་ཏང་ངོ༔ དྲག་པོ་དག་ལ་རཀྴ་ཚེར་ནག་གོ༔ རྟའི་རུས་པས་སྐྲོད་པར་བྱེད་དོ༔ རྐང་གི་ཕྲེང་བས་རླག་པར་བྱེད༔
ཐོད་པའི་ཕྲེང་བས་མཁའ་འགྲོ་ཕོ་མོ་འདུ༔ གཞན་རྣམས་ལུང་མ་བསྟན་གྱི་ཕྲེང་བ་ཡིན༔ འདྲེན་སྔགས་བཟླ་ལུགས་ནི༔ རྒྱུན་དུ་ཡིད་ཀྱི་བཟླས་པ་བྱེད་པ་རབ་ཡིན༔ རྒྱུན་དུ་ཤུབ་བུར་བྱེད་པ་འབྲིང་ཡིན༔ རྒྱུན་དུ་གཞན་གྱིས་ཐོས་པ་གཡེལ་བ་ཅན་ཐ་མ་ཡིན༔ ་་་ དངོས་གྲུབ་རིང་ངོ༌། ། དེ་ཡང་ལས་ལ་སྦྱོར་ཞིང་འདྲེ་རྒོད་འདུལ་ན་དྲག་པོར་བཟླའོ༔ སྒྲུབ་པའི་དུས་སུ་ཡུན་རིང་ཉལ་ཞིང་རྒྱུན་དུ་བཟླའོ༔ གང་ལ་ཡང་སྨྲ་བ་གཅོད་པར་གཅེས་སོ༔
གླལ་དང་སྦྲིད་པ་བྱུང་ན་གྲངས་སུ་མི་ཐེའོ༔ ལུས་ངག་ཡིད་གསུམ་གཡེང་བ་གྲངས་སུ་མི་ཐེའོ༔ མཆོག་དང་ཐུན་མོང་གི་དངོས་གྲུབ་གཉིས་ཀ་སྔགས་ཀྱིས་འགྲུབ༔ དེ་ཡང་མནྟྲ་ཞེས་བྱ་བ་རང་བཞིན་གྱིས་བདེ་བ་ཆེན་པོ་ཡིན༔ རང་གི་རྟོག་པ་ངན་པ་འཇོམས་པ་ལ་བསྔགས་པས་དྲག་སྔགས་ཞེས་བྱའོ༔ དེ་འཇོམས་ནས་མཐུ་དང་ལྡན་ཅིང་ནུས་པ་ཆེ་བ་ལ་སྔགས་པ་ཞེས་བྱའོ༔ གསང་ཞིང་བཟླས་པས་གསང་སྔགས་ཟེར༔ མ་རིག་པ་འཇོམས་པས་རིག་སྔགས་ཟེར༔ ཡང་དག་པའི་ཡེ་ཤེས་ཤར་བས་རིག་སྔགས་ཟེར༔ མི་བརྗེད་པར་སེམས་ལ་གཟུང་བས་གཟུངས་སྔགས་ཟེར༔
ཡེ་ཤེས་པ་དང་འཇིག་རྟེན་པའི་སྙིང་པོ་ཡིན་པས་སྙིང་པོ་ཟེར༔ སྲིད་གསུམ་ཟིལ་གྱིས་གནོན་པས་ཕྱག་རྒྱ་ཟེར༔ རྒྱུན་དུ་གསལ་བར་སྒོམ་པས་ཏིང་འཛིན་ཟེར༔ གཞན་ལ་ཕན་པའི་སེམས་བསྐྱེད་ཡོད་པས༔ བདག་གི་བསམ་པ་རྣམ་དག་ཟེར༔ དེ་ལྟར་ཉམས་སུ་བླངས་པའི་འབྲས་བུ་ནི༔ མཆོག་གི་དངོས་གྲུབ་ཐོབ་པའི་རྟགས་སུ༔ ཕྱིའི་རྟགས་ནི་སེམས་ཀྱི་རང་བཞིན་གཉིས་སུ་མེད་པར་རྟོགས༔ ཚེ་འདི་ལ་བར་ཆད་གང་གིས་ཀྱང་མི་ཚུགས་སོ༔ ལུས་བདེ་བ་དང་འཇམ་པ་ཁ་དོག་དཀར་དུ་འགྱུར༔
ཤིག་སྲོ་དང་སྲིན་བུའི་རིགས་རྣམས་ཞི༔ ནད་ཀྱི་རིགས་ཀྱིས་མི་ཚུགས༔ ནང་གི་རྟགས་སུ་ཤེས་པ་དགའ་བ་དང༔ བསྐྱེད་རིམ་གསལ་བ་དང༔ ཉམས་པ་གང་གིས་ཀྱང་གནོད་མི་ཚུགས་སོ༔ གསང་བའི་རྟགས་སུ༔ སྣང་སྲིད་འཁོར་འདས་ཀྱི་ཆོས་ཐམས་ཅད་གཉིས་སུ་མེད་པར་རྟོགས་པའོ༔ དེ་ལྟར་ཉམས་སུ་ལེན་པའི་རྣལ་འབྱོར་པ་དེ་ལ་སེམས་དང་པོ་རྒྱུ་མེད༔ བར་དུ་རྐྱེན་མེད༔ ཐ་མ་ལས་ཀྱི་རྣམ་སྨིན་མེད༔
སེམས་ཀྱི་དངོས་པོ་རང་བྱུང་ཆེན་པོ་ཡིན༔ དེ་ལྟར་གནས་པའི་སེམས་ཉིད་རང་བྱུང་གི་བདེ་བ་ཆེན་པོ་དེ་ལ༔ རྟོགས་པ་དང་གཟུང་འཛིན་གང་ཡང་མ་གྲུབ་པས༔ སྡུག་བསྔལ་མེད་པའི་བདེ་བ་ཆེན་པོ༔ གཟུང་འཛིན་མེད་པའི་གསལ་བ་ཆེན་པོ༔ མཐའ་དབུས་མེད་པའི་སྤྲོས་བྲལ་ཆེན་པོ༔ དངོས་པོ་མེད་པའི་སྟོང་ཉིད་ཆེན་པོ༔ རྩིས་བཏབ་མེད་པའི་ཡངས་པ་ཆེན་པོ༔ སྤྲོ་བསྡུ་མེད་པའི་ཆོས་ཉིད་ཆེན་པོ༔ འཁོར་འདས་མེད་པའི་རྣལ་འབྱོར་ཆེན་པོ༔
ཞེན་ཆགས་མེད་པའི་བྱ་བྲལ་ཆེན་པོ༔ ཡངས་དོག་མེད་པའི་ནམ་མཁའ་ཆེན་པོ༔ དགོས་འདོད་འབྱུང་བའི་ཡིད་བཞིན་གྱི་ནོར་བུ་ཆེན་པོ་ཡིན་ནོ༔ དེ་ལྟར་རྟོགས་པའི་རྣལ་འབྱོར་པས༔ རང་གི་སེམས་ལ་རང་གི་སེམས་ཀྱིས་བལྟ་བའི་དུས་སུ༔ རྟོགས་པར་བྱེད་པའི་ཆོས་ཉིད་ཀྱི་གཞི་མ་གྲུབ༔ རྟོགས་པར་བྱ་བའི་སེམས་ཀྱི་དོན་མ་མཐོང༔ རྟོགས་བྱ་དང་རྟོགས་བྱེད་གཉིས་ཀའི་དོན་འཛིན་པ་མ་གྲུབ༔ རྟོགས་པ་གང་གིས་ཀྱང་མ་བསླད་པ་ན༔ ལས་ངན་དང་བག་ཆགས་ཅིས་ཀྱང་མ་གོས་པ༔
མ་བཅོས་པའི་སེམས་ཉིད་དེ་དྭངས་སེང་ངེ༔ འབོལ་ལེ་ཤིག་གེ་རང་བཞིན་གྱིས་སྟོང་པ༔ ཕྱི་སྣང་བའི་ཡུལ་ལ་མ་ཤོར་བ༔ ནང་ཤེས་པའི་གཞི་ལ་མི་གནས་པ༔ རྒྱ་ཡན་ཆེན་པོ༔ རང་ལུགས་ཆེན་པོ༔ དེ་ལྟ་བུ་ཞིག་རང་གི་རྒྱུད་ལ་སྐྱེས་ཙ་ན༔ འབྲས་བུ་སངས་རྒྱས་དེ་ཀ་ཡིན་ནོ༔ ཆོས་སྐུ་བདེ་བ་ཆེན་པོ་ཡང་དེ་ཀ་ཡིན་ནོ༔ འཆི་མེད་ཀྱི་དོན་ཡང་དེ་ཀ་ཡིན་ནོ༔
སེམས་ཀྱི་དངོས་པོ་དེ་གང་དུ་བཙལ་ཡང་རྙེད་པར་མི་འགྱུར་རོ༔ སེམས་ཉིད་རྟོགས་ན་སངས་རྒྱས་ཡིན༔ རང་ལ་གནས་པའི་སེམས་ཉིད་དེ༔ མ་རིག་པ་སངས་ནས་རྟོགས་པ་རྒྱས་ལས་གཞན་ལས་འབྱུང་བ་ག་ལ་འགྱུར༔ རེ་དོགས་བྲལ་ན་སངས་རྒྱས་ཀུན་གྱི་རྗེ༔ གསུངས་སོ༔ སངས་རྒྱས་པའི་འབྲས་བུ་སེམས་ཅན་ཀུན་ལ་ཡོད་པས་གཞི་ལྷུན་གྲུབ་ཀྱི་སངས་རྒྱས༔ སེམས་ཉིད་རྟོགས་པའི་ཚེ་དེ་ལས་གཞན་དུ་སངས་རྒྱས་མེད་པས་རྟོགས་པ་མངོན་གྱུར་གྱི་སངས་རྒྱས༔ གཞན་སྣང་ཅི་བསམ་དང་འདས་མ་འོངས་ད་ལྟ་དུས་གསུམ་མཁྱེན་པས་རྣམ་མཁྱེན་གྱི་སངས་རྒྱས༔ རང་སེམས་སྟོང་པར་ཤེས་ནས་གཞན་སེམས་དང་གཉིས་སུ་མེད་པར་མི་ཤེས་པར༔
གཞན་དག་སྨིན་ཅིང་གྲོལ་བར་མི་ནུས་པ་རྣམས་རང་སངས་རྒྱས་ཡིན་ནོ༔ གནོད་པའི་དམྱལ་བའི་དེད་དཔོན་ཆེན་པོ་དེ༔ དེ་ནི་སེམས་ཅན་ཡིན་ན་ནི༔ དེ་ཡི་སྡིག་པ་གང་དུ་འགྲོ་ཞེས་བྱ༔ གང་དང་གང་དུ་དེ་ཡི་རྣམ་སྨིན་ནི༔ དུས་གསུམ་རྒྱལ་བས་མ་གསུངས་སོ༔ དེ་ཉིད་སེམས་ཅན་ཡིན་ན་ནི༔ ཐུག་པ་མེད་པར་ཅིས་མི་འགྱུར༔ ཅེས་སོ༔ རང་སེམས་འཁྲུལ་པ་ཡིན་པར་ངེས༔
ཐམས་ཅད་སེམས་ཀྱི་ཆོ་འཕྲུལ་མ་གཏོགས་པ༔ དམྱལ་བའི་རྒྱུ་མེད་མིང་མེད་དངོས་པོ་མེད༔ ཅེས་གསུངས་སོ༔ རང་སེམས་རྟོགས་ན་སངས་རྒྱས་ཡིན་པས༔ སངས་རྒྱས་ལོགས་ནས་མ་བཙལ་ཅིག༔ ཅེས་གསུངས་སོ༔ དེས་ན་སེམས་ཉིད་རྟོགས་ན་སངས་རྒྱས་རྣམས་ཀྱི་རྒྱལ་པོ་ཡིན་གསུངས་སོ༔ སྐལ་པ་དང་ལྡན་པའི་གང་ཟག་རྣམས༔ གསང་སྔགས་ཐེག་པ་ཆེན་པོའི་སྒོར་ཞུགས་ནས༔ སྒོམ་སྒྲུབ་བྱེད་པ་ལ་ལམ་གཉིས་ཏེ༔
རྒྱུ་ལམ་དུ་ཁྱེར་བ་དང༔ འབྲས་བུ་ལམ་དུ་ཁྱེར་བ་གཉིས་སོ༔ མཚན་ཉིད་དང་ཉན་ཐོས་ཀྱིས་རྒྱུ་ལམ་དུ་ཁྱེར་བ་ཡིན༔ འབྲས་བུ་ཕྱི་མ་ལ་ཐོབ་པར་འདོད༔ གསང་སྔགས་པས་འབྲས་བུ་ལམ་དུ་ཁྱེར་བས་ཚེ་འདི་ཉིད་ལ་འབྲས་བུ་ཐོབ་པར་འདོད༔ འབྲས་བུ་སྐུ་གསུམ་ཚང་དགོས་ཏེ༔ སྐུ་གསུམ་མ་ཚང་ན་གསང་སྔགས་ཀྱི་ཆོས་མ་ཡིན་ནོ༔ སྐུ་གསུམ་ད་ལྟ་མྱུར་དུ་ཤར་དགོས་པས་ཁྱད་འཕགས་སོ༔ འབྲས་བུ་སྐུ་གསུམ་ད་ལྟ་ཉིད་དུ་འཆར་བ་ལ༔ བླ་མ་མཚན་ཉིད་དང་ལྡན་པ་དེས་སློབ་མ་ལ་གདམས་པ་བསྟན་པའི་དུས་ན༔
ཡིད་ཆེས་ཤིང་ངོ་མཚར་སྐྱེས་ཏེ༔ སྒོམ་པའི་དུས་ན་ཕྱིའི་སྣང་བ་དྲན་རིག་རྣམས་འགགས༔ ནང་གི་འཛིན་པ་ནི་མ་སྐྱེས༔ གཟུང་འཛིན་གཉིས་ཀའི་མཐའ་དང་བྲལ་བ༔ ཤེས་པ་ཅིར་ཡང་མ་ཆགས་པ༔ དྭངས་སངས་ངེ་བ་དེ་ཆོས་སྐུ་ཡིན་པས་ཐག་བཅད་དོ༔ དེའི་ངང་ལས་རང་ལུས་ཡི་དམ་གྱི་ལྷ་གང་མོས་སུ༔ ནམ་མཁའི་འཇའ་ཚོན་ནམ༔ ཆུ་ནང་གི་ཟླ་བའམ༔ མེ་ལོང་གི་གཟུགས་བརྙན་ལྟ་བུར་རྒྱུན་དུ་བསྒོམ་པ་ནི༔
ལོངས་སྐུ་ཡིན་པར་ཐག་བཅད་དོ༔ དེ་ལས་སེམས་ཅན་རྣམས་ལ་གང་ལ་གང་མོས་ཀྱི་ཆོས་སྟོན་ཅིང་འཕྲིན་ལས་རྣམ་བཞིས་འགྲོ་དོན་བྱེད་པ་ནི༔ སྤྲུལ་སྐུ་ཡིན་པར་ཐག་བཅད་དོ༔ དེ་ལྟར་སྐུ་གསུམ་དང་ལྡན་པའི་བླ་མ་སེམས་ཅན་གྱི་དོན་བྱེད་པ་ལ༔ སངས་རྒྱས་དངོས་ཡིན་པར་ཐག་བཅད་དོ༔ དེ་ལྟར་ཉམས་སུ་ལེན་པ་དེ་ལ་སངས་རྒྱས་ཟེར༔ དེ་ལྟར་ཉམས་སུ་ལེན་ཅིང་སེམས་རྟོགས་པ་དེ་ལ་གྲུབ་པ་ཐོབ་པ་ཟེར༔ ཨོ་རྒྱན་གྱི་གུ་རུ་རིན་པོ་ཆེའི་ཐུགས་ཀྱི་གསང་མཛོད་བརྟོལ་བའི་ཆོས་ཀྱི་ཉིང་ཁུ་ཡིན་ནོ༔ འདི་སྔགས་ཁྱིམ་ཡིན་ནོ༔ ཡང་པྲ་ཁྱིམ་བསྟན་པ་ནི༔
དང་པོ་གཏོར་ཟན་རྫི་བའི་དུས་སུ༔ ཆུ་མང་དུ་བླུགས་ཀྱང་ལག་པའི་འོག་ཏུ་འཁྲང་ཐེན་ཐིན་བྱུང་ན༔ དངོས་གྲུབ་མི་འབྱུང་ངན་ནོ༔ ཆུ་ཉུང་ཙམ་བླུག་ཀྱང་ལག་པའི་འོག་ཏུ་རླན་ཉལ་ཉལ་བྱུང་ན༔ སྲུང་མ་རྣམས་འདུ་བ་ཡིན་ནོ༔ དངོས་གྲུབ་ཡོང་བའི་རྟགས་སོ༔ གཏོར་རྒྱན་མང་བར་ཡོད་ཀྱང་མ་ལངས་ན་བར་ཆད་འོང་བས་ངན་ནོ༔ མི་ལངས་པར་ཡོང་སྙམ་པ་ལ་ཁེངས་པར་ལངས་ན་དངོས་གྲུབ་འབྱུང་བའི་བཟང་པྲ་ཡིན་ནོ༔ གཏོར་རྒྱན་ཁ་གང་བར་སླ་ན་བཀྲ་ཤིས་སོ༔ ཁ་མ་གང་ན་བཀྲ་མི་ཤིས་སོ༔
གཏོར་རྣམས་ཚར་ནས།་་་ གཏོར་མ་ལ་ཁྲག་བྱུགས་པས་སྨུག་ཅེམ་བྱུང་ན་དངོས་གྲུབ་འོང་བས་བཟང་ངོ༔ ཁྲག་མི་ཆགས་ན་བར་ཆད་འོང་བས་ངན༔ གཏོར་མ་ཚར་ནས་བག་དྲོ་ན་སྲུང་མ་རྣམས་འདུ༔ གཏོར་མ་ཞུམ་དང་ཤམ་ཁུ་བ་ཆེ་ན་བཟང་ངོ༔ གཏོར་མ་མི་ཞུམ་ཞིང་ཁུ་ཆུང་ན་མི་ནོར་མི་འཕེལ་བས་ངན་ནོ༔ གཏོར་ཚོགས་མགོ་ནས་འཛུག་དུས་བག་དྲོ་ཞིང་དྲི་ཞིམ་ན་བཀྲ་ཤིས་སོ༔ བག་གྲང་ཞིང་དྲི་མི་ཞིམ་ན་ངན་ནོ༔ གཏོར་མ་བྱི་བས་ཟོས་ན་མི་ཁ་དང༔ དགྲ་དང༔
རྐུན་མ་དང༔ ཁ་མཆུ་འོང་བས་ངན་ནོ༔ མཎྜལ་སྟེང་དང་གཏོར་སྟེགས་ཁར་བྱི་བ་དང་ཕོ་རོག་སོགས་བྱའི་རྟུག་པ་མང་པོ་བྱུང་ན་བར་ཆད་འོང་བས་ངན་ནོ༔ གྲིབ་ཕོག་པས་ཁྲུས་བྱའོ༔ གཏོར་ཕོར་གས་ན་ནང་འཁོར་ལ་ཉེས་སྐྱོན་འོང་བ་ཡིན་པས་ངན་ནོ༔ སྒྲུབ་ཁང་དང་མཎྜལ་སྟེང་ན་ཁྲག་བོ་ན་ནོར་ལ་གོད་ཁ་དང་རིམས་ནད་འོང་བས་ངན་ནོ༔ གཏོར་མ་རྨིང་ནས་མེད་ན་རང་དང་བླ་མ་འགྲོངས་སོ༔ གཏོར་ཕོར་འདུག་ན་རིམ་གྲོས་ཟློག་གོ༔ གཏོར་མ་ཁྱིས་ཟོས་ན་བར་ཆད་འོང་བས་ངན་ནོ༔ གཏོར་མ་བཏང་ནས་ཞག་གསུམ་ཚུན་ཆོད་ལ༔
རྨི་ལམ་དུ་ཆེས་བཟང་ཞིང་བཀྲ་ཤིས་པའི་རྟགས་བྱུང་ན་བཟང༔ ཆེས་ངན་ཞིང་བཀྲ་མི་ཤིས་པའི་རྟགས་བྱུང་ན་ངན་ནོ༔ སྟེགས་ཁར་གཏོར་མ་བཏང་ན༔ ཕོ་རོག་གཉིས་ཕོ་སྐད་མོ་སྐད་དུ་སྒྲོག་ཅིང་གཏོར་མ་ལེན་ཞིང་ཟོས་ན༔ ཆག་སྒོ་བཟློག་སྟེ་བཟང་ངོ༔ སྦོམ་ལ་དྲག་ན་ཕོ་སྐད་ཡིན༔ ཐུང་ལ་ཕྲ་ན་མོ་སྐད་ཡིན༔ གཞི་སྤྲུགས་བྱེད་ཅིང་ཡུན་རིང་སྡོད་ན་བཟང་ངོ༔ འདྲོགས་ནས་གཏོར་མ་མི་ལེན་ན་ངན་ནོ༔ བསྐྱར་ལ་གཏོང༔
དེས་བཟློག་གོ༔ ཕོ་རོག་གི་སེམས་ཅན་རོ་བོར་ན༔ ཆག་སྒོ་ཆེ་བའི་རྟགས་སོ༔ གཏོར་ཟློག་བྱའོ༔ དེས་བཟློག་གོ༔ ཡང་ན་དགྲ་བགེགས་ཐུལ་བས་བཟང་ངོ༔ གཏོར་མ་ཡུན་རིང་ལ་མི་ལེན་ན་སྲུང་མ་མ་མཉེས་ཤིང་ཆག་སྒོ་ཆེ་བའི་པྲ་ཡིན༔ གཏོར་ཚོགས་བཟང་དུ་བཤམས་ལ་སྐོང་བཤགས་བྱའོ༔ རིམ་གྲོའི་གཏོར་མ་ཁྱི་དང་བྱ་ཡིས་མི་ཟ་ན༔ ཆག་སྒོ་ཆེ་བས་བསྐྱར་ལ་གཏང་ངོ༔
ཕོ་རོག་གིས་རང་ལ་མཇུག་མ་བསྟན་ནས་གྲོག་གྲོག་ཟེར་ན༔ ནོར་ལ་གོད་ཁ་འོང་བའི་རྟགས་སོ༔ ཕྱུགས་གླུད་གཏང༔ ཆབ་གཏོར་ཡང་གཏང༔ ཕོ་རོག་གསུམ་ཙམ་སྒྲུབ་ཁང་དང་ཁྱིམ་ལ་གཤོག་རྩེ་སྐྲད་ཅིང་སྐད་མང་པོ་སྒྲོག་ན༔ རང་ངམ་འཁོར་ལ་དགྲ་འོང་བའི་རྟགས་ཡིན༔ གཏོར་ཟློག་དང་དགྲ་ཟློག་བྱ༔ སྒྲུབ་པ་པོ་ལ་ཕོ་རོག་ཡུན་རིང་དུ་མི་འཁོར་ན་སྲུང་མ་མ་མཉེས་ཆག་སྒོ་ཆེ་བའི་པྲ་ཡིན༔ རིམ་གྲོ་གོང་བཞིན་བྱའོ༔ ཡང་རྨི་ལམ་དུ་བླ་མ་རྡོ་རྗེ་སློབ་དཔོན་ཞང་ཉེ་དང༔
བན་བོན་སྔགས་པ་མང་པོས་ཆས་བཟང་པོ་གྱོན་ནས༔ འཆམ་བྲོ་བྱེད་པ་དང༔ དེ་རྣམས་ཀྱི་འཁོར་དུ༔ སྐྱེས་བུ་ཆས་བཟང་པོ་གོ་ཁྲབ་ཅན་མང་པོ་དང༔ དེ་རྣམས་ཀྱི་གསེབ་དུ་རང་ཆས་བཟང་པོ་གོན་ནས་བདག་རང་རྟེན་ནས༔ རང་ལ་ཕྱག་འཚལ་ཟས་སྐོམ་སྟེར༔ གླུ་ལེན་གསོལ་བ་འདེབས༔ བྲོ་བརྡུང་གཡས་སྐོར་བྱེད་པ་རྨིས་ན་ཅི་བསམ་འགྲུབ་བོ༔ ཡབ་ཀྱི་བཟང་པྲ་ཡིན་ནོ༔ ཡང་བུད་མེད་ཆས་བཟང་པོ་མང་པོ་དང༔
མ་དང༔ སྲིང་མོ་དང༔ བུ་མོ་དང༔ གཉེན་བཤེས་དང༔ མཛའ་མོ་དང༔ འཁོར་དུ་བྲན་མོ་མང་པོས་བསྐོར་ནས་ཆས་བཟང་པོ་སྣ་ཚོགས་ཐོགས་པ་དང༔ དེའི་དཀྱིལ་དུ་བདག་ཉིད་ལ་གོང་བཞིན་བྱེད་ན་ཅི་བསམ་འགྲུབ་བོ༔ ཡུམ་གྱི་བཟང་པྲ་ཡིན་ནོ༔ གཏོར་སྟེགས་ཁར་ཕོ་རོག་སྒྲོ་གཡས་པ་བྱུང་ན་རང་ལ་ངན་ནོ༔ གཡོན་པ་བྱུང་ན་འཁོར་ལ་ངན༔
གཏོར་ཟློག་བྱའོ༔ དེས་བཟློག་གོ༔ གཏོར་སྟེགས་ཁར་ཕོ་རོག་ཤི་ ་་བཞིའང་སྣང༌། འདུག་ན༔ བྲུབ་ཁ་ཡོད་ཟེར་བ་ཡིན་པས་གཏོར་ཟློག་བྱ༔ ཟློག་པ་དང་ངག་མནན་བྱའོ༔ ཁ་གདངས་ནས་འདུག་ན༔ རྦད་འདྲེ་རང་ལ་ཟུག་པ་ཡིན་པས༔ གོང་བཞིན་བྱའོ༔ ཕོ་རོག་གིས་གཞན་གྱི་ཡས་ཁྱེར་ནས་བྱུང་ན༔
བྱོལ་ཁ་ཡིན་པས་གཏོར་ཟློག་བྱའོ༔ ཡང་རང་གི་བསམ་པ་འགྲུབ་མི་འགྲུབ་ཀྱི་པྲ་རྟགས་བསྟན་པ་ནི༔ གཏོར་མ་ནངས་པར་སྔ་མོར་གཏོར་སྟེགས་ཁར་བཏང་ལ༔ དོན་འགྲུབ་ན་གཏོར་མ་ལོངས་ཤིག༔ མི་འགྲུབ་ན་མ་ལེན་ཅིག༔ འགྲུབ་མི་འགྲུབ་ཕྱེད་ཙམ་ཡིན་ན་ཁ་ཕྱེད་ཙམ་གྱིས་ཤིག༔ བྱས་ལ་དམོད་བཙུགས་ལ༔ ནངས་མོར་བལྟས་པས་མི་འཆོལ་ལོ༔ ཕོ་རོག་མ་བྱུང་ན་མི་འགྲུབ་བོ༔ རང་གར་འགྲོ་བའི་ཕྱོགས་སུ་ཕོ་རོག་སྣ་དྲངས་ནས་སོང་ན་བར་ཆད་མེད་པས་བཟང་ངོ༔
མདུན་ནས་བསུ་ན་སྲུང་མས་བསུ་བ་ཡིན་པས་བཟང་ངོ༔ འདི་པྲ་ཁྱིམ་ཡིན༔ ཕོ་རོག་མངོན་ཤེས་ཡོད་པས་པྲ་རྟགས་འདི་གཅེས་སོ༔ ཕོ་རོག་མི་མཉེས་པར་བྱེད་མི་རུང་ངོ༔ ཡང་བླ་ཁྱིམ་བསྟན་པ་ནི༔ སྡེ་དཔོན་བཅོ་བརྒྱད་ཀྱི་བླ་རྡོ་གཟུང་བ་ནི༔ ཕ་བང་ལོང་བུ་གྲུ་བཞི་ལ་ལོགས་སུ་སྲེ་མོང་ཁྲག་གིས༔ ཏྲི་དུ་ཛ༔ ཞེས་བྲིས་ལ་སྲེ་མོང་གི་སྙིང་དུ་བཅུག་ལ་དར་མཐིང་ནག་གིས་དྲིལ༔ སྔོ་དམར་སྐུད་པས་བཅིངས་ཏེ་ལུས་ལ་བཅངས་ན༔
སྣང་སྲིད་ལྷ་འདྲེ་རྣམས་ཀྱིས།་་་ གར་རྦད་ལས་བྱེད་དོ༔ ཡང་གཟའི་བླ་རྡོ་བཟུང་བ་ནི༔ དར་དམར་པོ་ལ༔ ཛ་པ་ཏི་རཱ་ཧུ་ལ་ཛ༔ ཞེས་བྱ་ཕོ་མཚལ་ལུའི་ཁྲག་གིས་བྲིས་ལ་བྱ་ཕོ་མཚའ་ལུའི་སྙིང་ནང་དུ་བཅུག༔ དར་དམར་གྱིས་དྲིལ་ཏེ་ཟངས་ཀྱི་ཕུར་པ་སོར་བཞི་པ་བསྡེབ༔ སྐུད་པ་སྔོ་དམར་སྐུད་པས་བཅིངས་ཏེ་ལུས་ལ་བཅངས་ན་གཟའ་ཐམས་ཅད་ཀྱིས་ལས་བྱེད་དོ༔ ཡང་བདུད་ཀྱི་བླ་རྡོ་གཟུང་བ་ནི༔ དར་མཐིང་ནག་ལ༔
དུ་རུ་ཛ༔ ཞེས་པ་མཚལ་གྱིས་བྲིས་ལ་སྐྱུང་ཀའི་སྙིང་དུ་བཅུག༔ དར་ནག་གིས་དྲིལ་ལ་ཆུ་ཤིང་ཕུར་པ་སོར་བཞི་པ་དང་བསྡེབ༔ སྐུད་པ་སྔོ་དམར་གྱིས་བཅིངས་ནས་ལུས་ལ་བཅངས་ན༔ བདུད་རྣམས་བྲན་བཞིན་དུ་ལས་བྱེད་དོ༔ དམུའི་བླ་རྡོ་གཟུང་བ་ནི༔ དར་སྨྱུག་ཁ་ལ༔ པ་མུན་མུན་ཛ༔ ཞེས་བྲིས་ལ་ཕུག་རོན་གྱི་སྙིང་དུ་བཅུག༔ དར་སྨྱུག་ཁས་དྲིལ་ལ་ལྕགས་ཀྱི་ཕུར་པ་སོར་བཞི་དང་བསྡེབ༔
སྐུད་པ་སྔོ་དམར་གྱིས་བཅིངས་ནས་ལུས་ལ་བཅངས་ན༔ དམུ་རྣམས་ཀྱིས་བྲན་བཞིན་དུ་ལས་བྱེད་དོ༔ ཡང་བཙན་གྱི་བླ་རྡོ་གཟུང་བ་ནི༔ དར་དམར་ལ༔ ཙ་ཙ་ཙ་ར་ཛ༔ ཞེས་བྲིས༔ སྐྱེར་པའི་ཕུར་པ་སོར་བཞི་པ་དང་བསྡེབས་ལ་དར་དམར་གྱིས་དྲིལ༔ སྐུད་པ་སྔོ་དམར་གྱིས་བཅིངས་ཏེ་ལུས་ལ་བཅངས་ན༔ བཙན་རྣམས་བྲན་བཞིན་དུ་ལས་བྱེད་དོ༔ ཡང་རྒྱལ་པོའི་བླ་རྡོ་གཟུང་བ་ནི༔
དར་དམར་ལ༔ རཱ་ཙ་ཤག་ཏྲི་ཛ༔ ཞེས་བྱ་ཕོ་དཀར་པོའི་ཁྲག་གིས་བྲིས་ལ་བྱི་ལའི་སྙིང་ནང་དུ་བཅུག༔ ཤེལ་དང་བསྡེབས་ནས་དར་དམར་དུ་དྲིལ་ལ༔ སྔོ་དམར་སྐུད་པས་བཅིངས་ཏེ་ལུས་ལ་བཅངས་ན༔ རྒྱལ་པོ་རྣམས་བྲན་བཞིན་དུ་ལས་བྱེད་དོ༔ ཡང་ཡུལ་ལྷའི་བླ་རྡོ་གཟུང་བ་ནི༔ དར་དཀར་པོ་ལ༔ ཨ་དྷེ་མ་ཀ་ཏྲི་ཛ༔ ཞེས་པ་གཡག་དཀར་པོའི་ཁྲག་གིས་བྲིས་ལ༔
གཡག་དཀར་པོའི་སྙིང་ནང་དུ་བཅུག་ལ་དར་དཀར་པོས་དྲིལ༔ སྐུད་པ་སྔོ་དམར་གྱིས་བཅིངས་ནས་ལུས་ལ་བཅངས་ན༔ ཡུལ་ལྷ་རྣམས་བྲན་བཞིན་ལས་བྱེད་དོ༔ ཡང་མ་མོ་རྣམས་ཀྱི་བླ་རྡོ་གཟུང་བ་ནི༔ བྱ་མོ་ནག་མོའི་པགས་པ་ལ༔ མ་མ་རུ་ལུ་མ་བྷྱོ་ཛ༔ ཅེས་བྱ་མོ་ནག་མོའི་ཁྲག་གིས་བྲིས་ལ༔ བྱ་མོ་ནག་མོའི་སྙིང་ནང་དུ་བཅུག་ནས་སེང་ལྡེང་གི་ཕུར་པ་སོར་བཞི་པ་དང་བསྡེབས་ལ་དར་མཐིང་ནག་གིས་དྲིལ༔ སྐུད་པ་སྔོ་དམར་གྱིས་བཅིངས་ཏེ་ལུས་ལ་བཅངས་ན༔ མ་མོ་རྣམས་ཀྱིས་བྲན་བཞིན་དུ་ལས་བྱེད་དོ༔
ཡང་ཐེའུ་རང་གི་བླ་རྡོ་གཟུང་བ་ནི༔ ཕ་ཝང་ལོང་བུ་གྲུ་བཞི་ལ་ར་ཁྲག་གིས༔ ཏྲིའུ་ཤ་ཀུ་རུ་ཛ༔ ཞེས་བྲིས་ལ་རའི་སྙིང་ནང་དུ་བཅུག༔ སྒོམ་ཁྱེར་ཕ་ཝང་གི་མགོ་དང་བསྡེབས་ལ་དར་དཀར་པོས་དྲིལ༔ སྐུད་པ་སྔོ་དམར་གྱིས་བཅིངས་ཏེ་ལུས་ལ་བཅངས་ན༔ ཐེའུ་རང་བྲན་བཞིན་དུ་འགྱུར་རོ༔ ཡང་རྡོ་རྗེ་ལེགས་པའི་བླ་རྡོ་གཟུང་བ་ནི༔ ར་རོག་པགས་པ་ལ་ར་ཁྲག་གིས༔ བཛྲ་སཱ་དྷུ་ཏྲི་ཛ༔
ཞེས་བྲིས་ལ་ཕ་ཝང་ལོང་བུ་གྲུ་བཞི་དང་བསྡེབས་ལ་ར་རོག་གི་སྙིང་ནང་དུ་བཅུག༔ དར་ནག་པོས་དྲིལ་ལ་སྔོ་དམར་སྐུད་པས་བཅིངས་ཏེ་ལུས་ལ་བཅངས་ན༔ རྡོ་རྗེ་ལེགས་པ་དང་འགོང་པོ་རྣམས་བྲན་བཞིན་དུ་འགྱུར་རོ༔ ཡང་ཀླུའི་བླ་རྡོ་གཟུང་བ་ནི༔ སྦྲུལ་ལམ་ཉའི་པགས་པ་ལ་ཉ་ཁྲག་གིས༔ ཕུ་ནཱ་ག་རཱ་ཙ་ཧུ་ཡ་ཛ༔ ཞེས་བྲིས་ནས་ཉའི་མགོ་ནང་དུ་བཅུག༔ གླང་མའི་ཕུར་པ་སོར་བཞི་པ་དང་བསྡེབས་ལ་དར་སྔོན་པོས་དྲིལ༔ སྐུད་པ་སྔོ་དམར་གྱིས་བཅིངས་ཏེ་ལུས་ལ་འཆང་ན༔ ཀླུ་རྣམས་བྲན་བཞིན་དུ་ལས་བྱེད་དོ༔
རང་རང་གི་སྙིང་པོ་བརྒྱ་བརྒྱ་རེ་བཏབ་ལ་བཏགས་གོ༔ རང་གང་བསྒྲུབ་ཀྱང་བླ་རྡོ་ལུས་ལ་བཅངས་ན་ལུས་དང་གྲིབ་མ་བཞིན་འགྲོག་གོ༔ ཅི་བཅོལ་ལས་རྣམས་བྱེད་དོ༔ ཡང་ལས་བྱེད་མ་ཉན་ན་ཤི་ས་བསྟན་པ་ནི༔ སྒྲུབ་པའི་ལས་བྱེད་མ་ཉན་ཅིང་ནང་རྒྱས་ན༔ ཁོའི་སྲུང་མ་དེ་ངོ་ཤེས་ན༔ ཤི་ས་བསྟན་པས་ཁོ་རང་ལ་ལྡོག་གོ༔ ཁོ་རང་གི་སྲུང་མ་གཤེད་དུ་འབེབ་ངེས་སོ༔ ལས་མགོན་རྣམས་ཀྱི་ཤི་ས་ནི༔ གཟུགས་དང་དམ་རྫས་བླ་རྡོ་རྣམས༔
བྲུབ་ཁུང་ནང་དུ་དུག་ཚེར་ཤིང༔ མཛོ་མོ་ཤིང་གི་མེ་བུས་ལ༔ མི་དང་ཁྱིའི་བྲུན་གྱི་དུད་པས་བདུག༔ སྐུ་གཟུགས་མགོ་མཇུག་ལྡོག་ལ་བདུག་གོ༔ རང་ཡི་དམ་དུ་བསྒོམས་ལ་སྔགས་འདི་སྟོང་བཟླས་ལ་ཐུན་གྱིས་བྲབ་བོ༔ ནག་པོ་ ་་ནཱ་ག་ཡང་སྣང༌། ཏེ་དུ་ས་མ་ཡ་རཾ༔ ཡཾ་ཧེ་ ་་བྷིའང༌། རཾ༔ དམ་ཚིག་ནག་པོ་སྲོག་ལ་རཾ་རཾ༔
རང་ལ་ཕྱག་འཚལ་གུས་པ་ཕུལ་བ་བྱུང་ན༔ བཟོད་པར་གསོལ་ནས་བསྒྲུབས་པས་ད་ལྟ་ཉིད་དུའང༔ ཅི་བཅོལ་བའི་ལས་བྱེད་དོ༔ ཡང་དམ་སྲི་ཕོ་མོའི་ཤི་ས་བསྟན་པ་ནི༔ དར་དམར་པོ་ལ་དུག་ཁྲག་གིས་སྔགས་འདི་བྲིའོ༔ ཨོཾ་བཛྲ་རཀྴ་རཱ་ཙའི་ཙིཏྟ་ཟུངས༔ ཁ་རག་སྨེ་ཤ་རཀྴ་རཱ་ཙའི་ཙིཏྟ་རྦད༔ འཁུ་ན་དུམ་བུ་རཱ་ཙའི་ཙིཏྟ་ཤིགས༔ འདའ་ན་རཀྴ་རཱ་ཙའི་ཙིཏྟ་ཕྱུངས༔ ལྡོག་ན་རཀྴ་རཱ་ཙའི་ཙིཏྟ་རྦད༔
ཏྲིའུ་གཏུབས་གཏུབས་རྦད་རྦད༔ ཙིཏྟ་ཧུ་ལུ་ཧུ་ལུ་རྦད༔ ཙིཏྟ་རཀྴ་གཏུབས་གཏུབས༔ ཏྲིའུ་དུ་ཏྲིའུ་དུ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་ཛཿམཱ་ར་ཡ་རྦད༔ ཅེས་བྲིས་ནས་སྲེ་མོང་ཐོད་པར་བཅུག་ལ༔ སྐུད་པ་སྔོ་དམར་གྱིས་བཅིངས་ལ༔ སྔགས་སྟོང་བཟླས་ལ་ཐོད་པ་ཐུན་གྱིས་བྲབ༔ མལ་འོག་ཏུ་མནན་ནོ༔
རྒྱལ་འགོང་དང་དམ་སྲིས་གནོད་མི་ནུས་སོ༔ ཡང་མ་མོའི་ཤི་ས་བསྟན་པ་ནི༔ བྱ་མོ་ནག་མོའི་པགས་པ་ལ༔ གྲི་ཁྲག་གིས་སྔགས་འདི་བྲི༔ མ་མ་རུ་ལུ་ཏྲག་པ་ཙ་དམ་ལ་འདུས༔ སྙིང་ལ་འདུས༔ སྲོག་ལ་འདུས་འདུས༔ ས་མ་ཡ་ ་་མཱ་ར་ཡ་ཟེར། རཀྨོ་དམ་ལ་འདུས་འདུས༔ ཛ་ཡུ་ནག་མོ་ལིང་ཛ༔
མ་སྙིང་ཁ་རག་མ་མ་ས་མ་ཡ་དམ་ཛ༔ མ་མ་རུ་ལུ་རུ་ལུ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་མཛོ་རུར་བཅུག༔ སྐུད་པ་སྔོ་དམར་གྱིས་བཅིངས་ལ་སྔགས་སྟོང་བཟླས་ལ་ཐུན་གྱིས་བྲབ་བོ༔ གཏོར་སྟེགས་འོག་གམ་མལ་འོག་ཏུ་མནན་ནོ༔ མ་མོ་རྣམས་ཀྱིས་ ་་འཁུ་ལྡོག་བྱེད་མི་ནུས། ཅི་བཅོལ་གྱི་ལས་བྱེད་དོ༔ ཡང་གཟའི་ཤི་ས་བསྟན་པ་ནི༔
མེ་ལོང་ལ་ཆུ་བཏབ་ལ་མེ་ལ་བསྲོས་པའི་ཟིལ་བ་དང༔ བྱ་མཚལ་ལུའི་ཁྲག་དང་བསྲེས་ལ་ཤོག་གུ་ལ་བྲིའོ༔ ཨོཾ་ཨཱཿཧཱུྃ་པ་ཤེ་མུ་ཀེ་དུ་རུ་མ་ཤི་ཀ་ཛ༔ པ་ཏི་རཱ་ཧུ་ལ་ཛ༔ ཧྲི་ཤོ་ས་མ་ཡེ༔ འུར་འུར་སོད་སོད༔ ཡཾ་ཡཾ༔ གར་བྷ་ནག་པ་ལ༔ རཱ་ཧུ་ལ་ས་མ་ཡ༔ ཏྲི་རྦད་ ་་ཏྲིག་རྦུད་ཟེར།
ཁུག་ཛ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་བྱ་མཚལ་ལུའི་ཐོད་པར་བཅུག་ལ༔ སྐུད་པ་སྔོ་དམར་གྱིས་བཅིངས་ལ་སྔགས་སྟོང་བཟླས་ལ་ཐུན་གྱིས་བྲབ་བོ༔ དེ་ཐབ་འོག་ཏུ་མནན་ན༔ གཟའ་རྣམས་ལས་མི་བྱེད་པའི་དབང་མེད་དོ༔ རང་ལ་གནོད་མི་ནུས་སོ༔ ཡང་བདུད་ཀྱི་ཤི་ས་བསྟན་པ་ནི༔ སྐྱུང་ཀའི་ཁྲག་གིས་སྔགས་འདི་བྲིས༔
ཨ་ཡང་འདྲེ་ཡང་སད་དྷ་ལི་ཤི་ཤམ་ཛ༔ དུ་དུ་རུ་ཏྲ་རྦད༔ རུ་ཏྲ་དམ་ལ་འདུས༔ ས་མ་ཡ༔ ཙ་པ་ལ་ནག་པོ་ཛ༔ དུན་དུན་རྦད༔ དམ་དམ་ཡཾ་ཡཾ་དུམ་བུ་ཡཾ་ས་མ་ཡ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་སྐྱུང་ཀའི་ཐོད་པར་བཅུག་ནས་སྐུད་པ་སྔོ་དམར་གྱིས་བཅིངས་ལ་སྔགས་སྟོང་བཟླས་ལ་ཐུན་གྱིས་བྲབ་བོ༔
ཐེམ་པའི་འོག་ཏུ་མནན་པས་བདུད་ཀྱིས་གནོད་མི་ནུས་ལས་བྱེད་ངེས་སོ༔ ཡང་ཟ་འདྲེ་བསེ་རག་རྣམས་ཀྱི་ཤི་ས་བསྟན་པ་ནི༔ དར་ནག་ལ་སྔགས་འདི་མཚལ་གྱིས་བྲི༔ དུ་ཐུན་ཁ་ཐུན་པྲ་མ་ཐུན་གམ་པ་ཛ༔ ཏྲི་ཡཾ་ཏྲི་ཡཾ༔ དུ་པ་ཡེད་ཁ་ཆིངས༔ ཁ་ཐམ་ཁ་ཐམ་རྦད༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་རྩངས་པའི་གསོབ་ཀྱི་ནང་དུ་སྡིག་པའི་རོ་བཅུག་ལ་བོང་བུའི་མཇུག་སྤུ་དང༔
ཁྱི་རྒྱ་བོའི་མཇུག་སྤུས་བཅིངས་ལ༔ སྔགས་སྟོང་བཟླས་ལ་ཐུན་གྱིས་བྲབ༔ ཐེམ་པའི་འོག་ཏུ་མནན་ན་གནོད་མི་ནུས་སོ༔ ཡང་བཙན་གྱི་ཤི་ས་བསྟན་པ་ནི༔ བསེ་ཀོ་དམར་པོའི་བྱང་བུ་ལ་མཚལ་གྱིས་ཏྲི་གཅིག་བྲི༔ ཐ་མར་རཾ་བཅུ་གཅིག་གིས་བསྐོར༔ དེའི་ཐ་མར་སྔགས་འདིས་བསྐོར༔ ཙ་ཤོ་སི་པ་ར་དུ་རི་ཡ་ཛ༔ རན་ཏེ་ཙ་དུར་མ་ཏྲི་པྲ་མ་ནི་ཛ༔ ཙ་ཙ་ཙ་ར་ནན༔
ཏྲི་པྲ་མ་ཡ༔ ས་མ་ཡ༔ དཾ་ཐི་ལི་མྱོག་རྦད༔ ཤུ་ཏྲི་རྦུད༔ ་་་་ ཤོ་ཏྲི་ཟེར། རུ་ཏྲི་རྦུད༔ ཛ་ཡ་དམ་ཐི་ལི་མྱོགས་རྦད༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་རྟ་མཚལ་ལུའི་ཐོད་པར་བཅུག་ལ༔
སྐུད་པ་སྔོ་དམར་གྱིས་བཅིངས་ལ༔ མི་ཁྱི་ར་རྟ་ཡི་ཚིལ་གྱི་དུད་པས་བདུག་ཅིང༔ སྔགས་སྟོང་བཟླས་ལ་ཐུན་གྱིས་བྲབ་བོ༔ བཙན་གནས་པའི་རི་ཟུར་ལ་མནན་ན༔ གནོད་མི་ནུས་ཅིང་ཅི་བཅོལ་བྱེད་དོ༔ ཡང་རྒྱལ་པོའི་ཤི་ས་བསྟན་པ་ནི༔ ལྕགས་ཀྱི་སྡིག་པ་ནག་པོ་གཉིས་བརྡུངས་ལ༔ རྒྱ་ཤོག་ལ་བྱ་ཕོ་དཀར་པོའི་ཁྲག་གིས་སྔགས་འདི་བྲིའོ༔ ཏྲི་ཛ་ཡ་ཏྲི་ཛ་ཡ༔ སན་ཏྲི་ཛཿམཱ་ར་ཡ་ཏྲི་ཛ༔
ཡཀྴ་ཏྲི་པཀྴ༔ དྷ་ཤ་གྷྲི་ཝ་དྷ་ཤ་གྷྲི་ཝ༔ སྲོག་འདྲིལ༔ བླ་འདྲིལ༔ རཱ་ཙ་ཟློག་ནན་རྦད༔ ཡཀྴ་ཀྲོ་དྷ་ཤར་ཤར༔ ཛ་ལ་ཏྲི་ཡ་རྦད༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་སྡིག་པ་གཉིས་ཀྱི་བར་དུ་བཅུག་ལ༔
སྐུད་པ་སྔོ་དམར་གྱིས་བཅིངས་ནས༔ མཛོ་རྭ་གཡས་པར་བཅུག་ལ་རོ་སོལ་ནག་པོས་དྲིལ༔ རྒྱུས་ཆེན་གྱིས་བཅིངས་ལ༔ སྔགས་སྟོང་བཟླས་ལ་ཐུན་གྱིས་བྲབ་བོ༔ དེ་རང་གི་སྔས་འོག་ཏུ་མནན༔ མནན་ལུགས་སྤྱི་དང་འདྲའོ༔ དེའི་སྟེང་དུ་སཱཙྪ་སྔོན་པོས་མནན༔ རྒྱལ་པོ་རྣམས་ཀྱིས་འཁུ་ལྡོག་དང་གནོད་པ་བྱེད་མི་ནུས་སོ༔ ཅི་བཅོལ་བའི་ལས་བྱེད་དོ༔ ཡང་ཐེའུ་རང་རྣམས་ཀྱི་ཤི་ས་བསྟན་པ་ནི༔
ཤོག་བུ་ལ་ར་ཁྲག་གིས་སྔགས་འདི་བྲིའོ༔ ཨོཾ་ཏྲིའུ་ ་་ཏྲི་ཏྲི་ཁོ་ནའང་སྣང༌། ཤ་ཀུ་ ་་ཆུ་མ་སྣང༌། ཏྲི་ར་ཏྲི་ར་ཏྲི་ཛ༔ དམ་ལ་འདུས༔ ཏྲི་ཛཿཛ༔ ཧཾ་ཤཾ་ཏྲི་ཛ༔ ཏྲིའུ་ཏྲིའུ་ཛ་ཏྲི༔ ཁ་ཤི་ཏྲིའུ་ཛ༔ བཛྲ་སརྦ་དུཥྚཱན་ཏྲིག་ནན༔
ཧུར་ཐུམས་མཱ་ར་ཡ་རྦད༔ ཅེས་བྲིས་ནས་ར་རྒྱ་བོའི་ཐོད་པར་བཅུག་ལ༔ ཤིང་ཤོ་གསུམ་བྱས་པའང་བཅུག་གོ༔ སྐུད་པ་སྔོ་དམར་གྱིས་བཅིངས་ལ་སྔགས་སྟོང་བཟླས་ལ་ཐུན་གྱིས་བྲབ་བོ༔ གྲོག་པོ་ཕུགས་རྡུག་གམ༔ ཐེམ་པའི་འོག་ཏུ་མནན་ན་གནོད་མི་ནུས་སོ༔ ཅི་བཅོལ་བའི་ལས་རྣམས་བྲན་བཞིན་དུ་བྱེད་དོ༔ ཡང་མུ་སྟེགས་རྣམས་ཀྱི་ཤི་ས་བསྟན་པ་ནི༔ སྔགས་འདི་ཤོག་གུ་ལ་བྲི༔ མ་ཧཱ་དེ་ཝ་ཙིཏྟ་ཧྲིང་ཧྲིང་ཛ༔
ཏིར་ཏི་ཀ་རྦད༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་མཛོ་རུ་གཡས་པར་བཅུག་ལ་སྐུད་པ་སྔོ་དམར་གྱིས་བཅིང༔ སྔགས་སྟོང་བཟླས་ཐུན་གྱིས་བྲབ་ལ༔ མཎྜལ་འོག་ཏུ་མནན་ན་འཁུ་ལྡོག་བྱེད་མི་ནུས་སོ༔ ཅི་བཅོལ་བའི་ལས་བྱེད་དོ༔ གནོད་སྦྱིན་གྱི་ཤི་ས་བསྟན་པ་ནི༔ སྔགས་འདི་ཤོག་གུ་ལ་བྲི༔ ཡཀྴ་ཏྲི་ཡ༔
ས་མ་ཡ་ཛ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་མཛོ་རུ་གཡས་པར་བཅུག་ལ༔ ལ་ཕུག་དང༔ བཙོང་དང༔ ཤ་སྣ་རྙེད་ཚད་བཅུག༔ རེ་བ་ནག་པོས་དྲིལ་ལ་སྐུད་པ་སྔོ་དམར་གྱིས་བཅིངས༔ སྔགས་སྟོང་བཟླས་ལ་ཐུན་གྱིས་བྲབ༔ མཎྜལ་འོག་ཏུ་མནན་ན་ཅི་བཅོལ་བའི་ལས་བྱེད་ཅིང་འཁུ་ལྡོག་མི་ནུས་སོ༔
ཡང་རྡོ་རྗེ་ལེགས་པའི་ཤི་ས་བསྟན་པ་ནི༔ ར་ཁྲག་གིས་ཤོག་བུ་ལ་སྔགས་འདི་བྲི༔ ཨ་ཏྲི་སེམས་དཔའ་པ་ར་ཧོ༔ ་་་ ཨར་ཏྲི་སེམས་པ་བར་ཧོ༔ ཟེར་བའང་སྣང༌། ས་མ་ཡ་ཏྲི་ཤད་ཛ༔ བཛྲ་སཱ་དྷུ་ས་མ་ཡ༔ བཛྲ་འབར་བའི་སྲོག་ལ་ལྷན་ལྷན༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔
ཅེས་བྲིས་རའི་ཐོད་པར་བཅུག༔ སྐུད་པ་སྔོ་དམར་གྱིས་བཅིངས་སྔགས་སྟོང་བཟླས་ལ་ཐུན་གྱིས་བྲབ༔ གུ་གུལ་དུད་པས་བདུགས་ནས་མཎྜལ་འོག་ཏུ་མནན་ན༔ འཁུ་ལྡོག་བྱེད་མི་ནུས་ཤིང༔ ཅི་བཅོལ་བའི་ལས་རྣམས་བྱེད་དོ༔ ཡང་ཡུལ་ལྷའི་ཤི་ས་བསྟན་པ་ནི༔ མཁར་སྒོང་སྲིན་ཟོས་ལ༔ ལུག་ཐུག་དཀར་པོའི་ཁྲག་གིས་ཡ་གཅིག་བྲིས་ལ༔ དབུས་སུ་ཡུལ་ལྷའི་མིང་བྲིས༔ ཤོག་གུ་ལ་སྔགས་འདི་བྲིས་ལ་བསྟུམ༔
ཏྲི་ས་ན་ས་མ་ཡ་རཱ་ཙ་ས་ར་ཛ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་བྲིས་ལ་བསྟུམ༔ སྐུད་པ་སྔོ་དམར་གྱིས་བཅིངས་སྔགས་སྟོང་བཟླས་ལ་ཐུན་གྱིས་བྲབ་བོ༔ དེ་རང་གི་གཏོར་སྟེགས་སམ༔ ལྷ་ཡུལ་ལྷ་དེའི་གདན་གྱི་འོག་ཏུ་མནན་ན༔ དམ་ལ་ཐོགས་ཏེ་ཅི་བཅོལ་བའི་ལས་བྱེད་དོ༔ ཡང་སྲིན་པོའི་ཤི་ས་བསྟན་པ་ནི༔ ཤོག་གུ་ལ་ར་ཁྲག་གིས་སྔགས་འདི་བྲི༔
རག་ཤ་ར་ཏྲི་ཛ༔ བྷ་ཤ་ཧྲཱི༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔ ཅེས་ར་ཁམ་པའི་སྙིང་ནང་ངམ༔ ཕོ་རོག་གི་སྙིང་ནང་དུ་བཅུག་ལ་སྐུད་པ་སྔོ་དམར་གྱིས་བཅིངས་ཏེ་ཐུན་གྱིས་བྲབ་བོ༔ མཎྜལ་འོག་ཏུ་མནན༔ དེས་ཅི་བཅོལ་བའི་ལས་བྱེད་འཁུ་ལྡོག་མི་ནུས་སོ༔ ཡང་ཀླུའི་ཤི་ས་བསྟན་པ་ནི༔ ཉའི་ཁྲག་གིས་ཤོག་བུ་ལ་སྔགས་འདི་བྲི༔
ནཱ་ག་དུམ་ཧུ་ཡ་ཀར་ཀོ་ཛ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད་སོད༔ ཅེས་ས་སྤྱིན་པོ་ལ་སྦལ་པ་གཉིས་བྱས་ལ་བར་དུ་བཅུག་གོ༔ སྐུད་པ་སྔོ་དམར་གྱིས་བཅིངས་ལ་སྔགས་སྟོང་བཟླས་ལ་ཐུན་གྱིས་བྲབ༔ ཆུ་མིག་ཀླུ་གནས་པའི་འོག་ཏུ་མནན༔ དེས་ཀླུ་གནོད་པ་དང་འཁུ་ལྡོག་མི་ནུས་ལ་བཅོལ་བའི་ལས་བྱེད་དོ༔ ཡང་རྒྱལ་པོ་ལ་སོགས་གནོད་སྦྱིན་ཕོ་མོ་རྣམས་གཅུན་པའི་སྔགས་ནི༔ ཨོཾ་ག་དུ་དྷ་ར་དྷ་ཀ་རཀྴ༔ ར་ཏྲི་ས་ ་་ཡའང་འདུག།
མ་ཡ༔ ཛ་ལི་ཐར་ཕྲོཾ་རྦད༔ བཛྲ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད་སོད༔ རང་ལ་ལྡོག་པའི་རྟགས་ནི༔ རང་སྙིང་མི་དགའ་ཞིང་ངུ་སྙིང་འདོད་པ་དང༔ ཁང་སྟོང་དུ་ཕྱིན་པ་དང༔ རླུང་འཚུབས་ཆེན་པོ་བྱུང་བ་དང༔ ལུད་སྐྱེལ་བ་རྨིས་པ་དང༔ ཁྲོ་སྙིང་འདོད་པ་དང༔
འཐབ་སྙིང་འདོད་པ་དང༔ ཕར་ལ་ཕྱག་འཚལ་བ་དང༔ བྱིན་རླབས་ཞུས་པ་དང༔ རང་བས་ཆེ་བའི་མི་བྱུང་བ་དང༔ ཆུས་ཁྱེར་བ་དང༔ རྒྱང་གླུ་ལེན་པ་དང༔ ཐུར་དུ་རྒྱུག་པ་དང༔ བུ་ཆུང་ཐོགས་པ་དང༔ ཁྱི་དང༔ སྤྲེའུ་ཨ་ལི་དང༔
རྨ་དང་རྐུབ་དང་སྟུ་སྟོན་པ་དང༔ དབང་པོ་སྟོན་པ་དང༔ མཛེ་ཕོ་དང༔ སྤྲང་པོ་དང༔ བུད་མེད་དང་ཉལ་བ་རྨིས་པ་དང༔ དེ་རྣམས་རྨིས་ན་ནི་སྔགས་དྲག་ཏུ་བཟླ༔ ཡི་དམ་དུ་བསྒོམ༔ དེས་གནོད་མི་ནུས་སོ༔ སྔགས་བརྒྱའམ་སྟོང་ཙམ་བཟླས་པས་ཆུན་པའི་རྟགས་ནི་ཕྱག་འཚལ་བ་དང༔ གུས་པ་འབུལ་བ་དང༔
ཉམ་ཐག་པར་འདུག་ན་འཕྲོ་བཅད༔ སྔགས་དེ་བཟླས་པ་ཙམ་གྱིས་ཞི་བར་འགྲོའོ༔ ཡང་ལས་ཀྱི་གཤིན་རྗེ་ནག་པོའི་ཤི་ས་བསྟན་པ་ནི༔ བྲུབ་ཁུང་དུ་མཛོ་མོ་ཤིང་དང་ཚེར་ནག་གི་མེ་ལ༔ མི་ཁྱི་ཕག་བྲུན་དུད་པས་བདུག་གོ༔ ཙཀ་ལི་མགོ་ཞབས་ལྡོག་ལ་མེ་འོད་དང་དུད་པས་བདུག་གོ༔ རང་ཡེ་ཤེས་ཀྱི་གཤིན་རྗེ་གཤེད་བསྒོམས་ལ༔ རང་གི་ཐུགས་ཀ་ནས་རཾ་དམར་པོ་གཅིག་འཕྲོས་པས་ཁོ་ཚིག་པར་བསམ༔ ཨོཾ་ཡ་མཱནྟ་ཀ་ཧག་ནན་རྦད༔ སྲིན་རྩུག་སྡོག་གཡུ་བྷེ་ ་་སྟེང༌།
མའམ༔ ཨུ་ཤ་ཁྲག་བྲམ་ ་་ནན། ནན༔ ཧྲིག་མུག་མྱོགས་སུག་ཡིག་ཤོག༔ བི་ཡིག་ཁཾ་ཡིག་བྷ་ཧ་ ་་དྷ་ནི་ཟེར། ཏྲི་ནན༔ ཡག་པ་ཡ༔ ཡ་མ་རཱ་ཙ་ཛ༔ བཛྲ་སརྦ་དུཥྚཱན་ཏྲིག་ནན༔ ཧུར་ཐུམས་མཱ་ར་ཡ་རྦད༔
སྟོང་བཟླས་ལ་ཐུན་གྱིས་བྲབ༔ དེ་ནས་བཟོད་པར་གསོལ༔ འདི་བསྒྲུབས་པས་འཁུ་ལྡོག་མི་ནུས༔ ཅི་བཅོལ་བའི་ལས་བྱེད་དོ༔ འདི་རྣམས་ལྷ་སྲིན་གཅུན་པའི་གཅུན་སྔགས་ཡིན༔

གནད་ལ་མི་མཁས་ལྷ་སྲིན་གཅུན་འདོད་ན༔ རྗེ་ངན་གཡོག་པོ་བཀོལ་བ་འདྲ༔ ཕར་ལ་གཅུད་པས་ཚུལ་ལ་རྒོལ༔ གནད་ལ་མཁས་ན༔ རྒྱལ་པོ་འཁོར་འབངས་བསྐོལ་བ་ན༔ ཅི་བཅོལ་བཀའ་ལ་ཉན་པ་འདྲ༔ སྒྲུབ་པ་གང་བྱེད་ལ་གཅུན་ཐབས་གཅེས་སོ༔ ད་སྒྲུབ་པའི་ལག་ལེན་བསྟན་པ་ནི༔ རང་དགྲ་ཕྱོགས་སུ་ཁ་བསྟན་ལ༔ མཎྜལ་མདའ་གང་གྲུ་བཞི་བྱ༔ ཐལ་ཆེན་དུར་ཁྲོད་ཀྱི་རོ་སོལ་གྱིས་ནག་པོར་བྱུགས༔
དབུས་སུ་གྲུ་གསུམ་ཁྲུ་གང་མཐོ་གང་སོར་བཞི་བྲུ༔ འབྲུབ་ཁུང་མི་གྲིར་ཤི་བའི་ས་དང༔ ཐལ་ཆེན་དང༔ དུར་ཁྲོད་ཐལ་བ་དང༔ རྫ་ས་སྤྱིན་པོ་བསྲེས་ལ༔ འབྲུབ་ཁུང་གྲུ་གསུམ་ཁྲུ་གང་བྱ༔ ཁ་ཁྱེར་སོར་གསུམ་ཕྱིར་ལ་བསྐྱེད༔ དེ་ནས་ཡར་ལ་སོར་བཞི་བརྩིག༔ གས་ཆག་མེད་པ་གཅེས་པ་ཡིན༔ གྲི་ཁྲག་དུག་ཆུ་ཁྲག་དང་དུར་ཁྲོད་ཐལ་བ་སོལ་ཆེན་དང༔
དུར་ཁྲོད་རོ་སོལ་གྱིས་ནག་པོར་བྱུག་གོ༔ ཐ་མར་སྐྱེར་པའི་རྩང་སྲིན་མོ་འགྲོས་སུ་བཙུགས༔ རྩང་རྣམས་སྟོད་སྨད་ཁྲག་གིས་དམར་པོར་བྱུག༔ རྩེ་ལ་ཤ་ཡིས་བརྒྱན༔ དབུས་ནག་པོར་བྱུག་གོ༔ དེ་ནི་འབྲུབ་ཁུང་མན་ངག་ཡིན་ནོ༔ ལིངྒ་བྲི་བ་ནི༔ དགྲ་དེའི་ཟག་རྫས་དང་བསྲེས་ལ་གཟུགས་བྱ༔ བགེགས་ལ་བྱེད་ན་འདྲེ་འཚུབས་ཀྱི་ས་དང༔ རང་ལ་གང་གནོད་དེའི་ཕྱོགས་ནས་ས་བླངས་པ་དང་བསྲེས་ལ་གཟུགས་བྱ༔
དེ་ཡང་བག་ཕྱེ་དང་བསྲེས་ལ་ཉ་བོ་བྱའོ༔ ད་མིང་བྱང་བྲི་བ་ནི༔ ཤོག་གུ་ལ་གྲི་ཁྲག་དང་ར་ཁྲག་གིས་བྲིའོ༔ བྱ་ཤ་ཟན་གྱི་སྒྲོ་རྐང་ལ་སྨྱུག་གུ་བྱས་ལ་བྲི༔ ཕོ་རོག་ཁྱད་པར་ཤིས་པ་ཡིན༔ བྲི་དུས་ཐེབས་དང་བསྟུན་པ་ཡིན༔ དམར་ཐག་དང་འགྲོགས་ལ་བྲིའོ༔ དགྲ་བོ་རེ་རེ་ལ་ལིངྒ་རེ་རེ་བྲིའོ༔ རང་གི་ལག་པ་བཀྲུས་ལ་ཁ་རླངས་དང་གྲིབ་མ་མ་ཕོག་པར་བྱའོ༔ གདོང་དང་ལག་པ་ཁྲག་གིས་བྱུགས༔
ཤ་ཆེན་མུར་ལ་ལྷོའམ་ནུབ་ཏུ་ཁ་བསྟན་ལ་བྲིའོ༔ འཁོར་ལོ་རྩིབས་དྲུག་ལྟེ་བ་ཆེ་བར་བསྐོར༔ རྩིབས་དྲུག་ལ་མགོ་དང་ཡན་ལག་མཚན་རྣམས་བརྒྱངས་ལ་བྲི༔ ཡན་ལག་བཞི་ལ་ཛཿཧཱུྃ་བཾ་ཧོཿབྲི༔ སྤྱི་བོར་ཧ་ས་ཡ་ར་ཧྲི་ད་ཡ་ན་བྲིས༔ དབང་པོ་ལྔ་ལ་ཏ་ཐ་ཡ་བྲི༔ ལྕེ་ལ་ཛྭ་ལ་པ་ཡ༔ ཡན་ལག་བཞི་ལ་ཤྲི་ཏྲི་བྱི་ཏྲི་ཨ་ན་ཡ༔ སྙིང་ཁར་ཨཱ་བྷེ་ཤ་ཡ༔ འདོམས་ལ་བྷི་དྷི་ཡ༔
དཔྲལ་བར་རུས༔ སྙིང་ཁར་མི་ལ་ནྲྀ༔ འདྲེ་ལ་ཏྲི་བྲིའོ༔ བརླ་ལ་གླ་བའི་ཁྲག་གིས་བླ་དྲུག་གི་མིང་བྲི༔ ལིངྒའི་ཐ་མར་རྒྱ་གྲམ་བསྐོར༔ ཐ་མལ་སྤྱི་བོ་ནས་སྔགས་མགོ་ནང་དུ་བསྟན་ནས་བོན་བསྐོར༔ སྤྱིར་བསད་པ་དང་དབང་དུ་བསྡུ་བ་ལ་སྔགས་མགོ་ནང་དུ་བསྟན་ནོ༔ ཞི་བ་དང་མནན་པའི་འཁོར་ལོ་སྔགས་མགོ་ཕྱིར་བསྟན་ལ་བྲི༔ དེ་ནི་ལིངྒའི་བྲི་ལུགས་ཡིན༔ དམར་པོ་སྲོག་གི་འཁོར་ལོ་ཡིན་པས་གཟུངས་དང་སྔགས་ལ་གྲི་ཁྲག་དང་དུག་ཆུས་བྱུག་གོ༔
ལིང་ག་རྣམས་བརྩེགས་ལ་ཤི་ལྤགས་ཀྱིས་བསྟུམ་པ་བཞིན་བྱས་ལ༔ ཉ་བོའི་སྙིང་གར་བཅུག་གོ༔ ལིང་ག་དང་ཉ་བོ་ཁྱི་ནག་དང་ར་རོག་གི་སྤུ་ཤི་སྐྲའི་སྐུད་པས་ཕྱིན་ཀ་ལོག་ཏུ་རྒྱ་གྲམ་དུ་བསྡམས་ལ༔ སྔོ་དམར་སྐུད་པས་བཅིང་ངོ༔ ཉ་བོ་ལ་བྱུག་པའི་རྫས་ནི༔ དུར་ཁྲོད་ཐལ་བ༔ རང་འཐག་ཡས་ཁེབས་རྡོ་ཕྱེ༔ མི་བསད་པའི་ལྕགས་ཕྱེ༔ ཟངས་ཕྱེ༔ དུག་སྣ༔
གྲི་ཁྲག༔ ནད་ཁྲག༔ མཛེ་ཁྲག་འདི་རྣམས་ཀྱི་ཁུ་བས་བྱུག་གོ༔ དེ་ནས་ལིང་ག་རླུང་ལ་ཕྱར༔ མེ་ལྕེ་ལ་བཤུར༔ ཆུ་ལ་བཀྲུས༔ དེས་རང་གི་དྲི་མ་ཁ་རླངས་དག་གོ༔ རྫས་དེ་རྣམས་ཀྱི་ཁུ་བས་ཐུན་སྦོལ་བས་ནུས་མཐུ་ཆེའོ༔ དེ་ནས་ཉ་བོ་ལྷ་དང་ཕྱེ་བ་ལ༔ རབས་ཆད་ཐོད་པ་ཁ་སྦྱོར་ནང་དུ་བཅུག༔
འོག་ཏུ་རོ་རས་ནག་པོ་བཏིང༔ ཐོད་པ་ཡང་གོང་གི་སྐུད་པས་བཅིངས་ལ༔ འབྲུབ་ཁུང་ནང་དུ་ཁ་ཚུར་བསྟན་ལ་བཅུག་གོ༔ ཤིང་གྲུ་གསུམ་གྱིས་བྲུབ་ཁུང་ཁ་བཅད་ལ་རླུང་མི་ཤོར་བར་བྱའོ༔ རོ་གཡམ་ལ་རྡོ་རྗེ་རྒྱ་གྲམ་དང༔ རི་རབ་གླིང་བཞི་བྲིས་ལ་མནན༔ དེའི་སྟེང་དུ་ཚ་ཚ་ནག་པོ་ལྔས་དབུས་དང་ཕྱོགས་བཞི་ལ་མནན་ནོ༔ གཏོར་མ་གཞུང་བཞིན་བཤམས་ལ༔ ཆང་ཕུད་མ་ཉམས་པ་བླུག་གོ༔ ཤ་ཁྲག་གིས་ཕྱུག་པོར་བརྒྱན་ལ་མདུན་དུ་བཤམ༔
དར་ནག་གིས་མི་མཐོང་བར་བྱའོ༔ མཚམས་མ་ཐོན་བར་དེ་ལ་མི་རེག་གོ༔ ཟུར་གཏོར་གཅིག་མདུན་དུ་བཤམས་ལ༔ འབོད་པའི་ནང་རྟགས་མ་བྱུང་བར་གཏའ་རུ་གཟུང༔ ནང་རྟགས་བྱུང་ནས་དགོང་གི་རེས་ལ་དགྲ་ཕྱོགས་སུ་བཏབ་བོ༔ གཞན་ཡང་ཡི་དམ་དང་ཆོས་སྐྱོང་གང་བྱེད་དེའི་བྲིས་སྐུ་རྣམས་བཀྲམ༔ ཡོལ་བ་དང་བཀོད་པ་ལོགས་སུ་བཤམ༔ རང་ཡང་དོམ་ལྤགས་བཏིང༔ གཡག་ཐོད་རྔ་མ་གྱོན༔ ཤ་ཆེན་མུར༔
དྲི་ཆུ་འཐུང༔ ཆས་གོས་ནག་པོ་གྱོན༔ གཞི་བདག་ལ་གཏོར་མ་བཏང་ལ་བར་ཆད་མེད་པའི་བདེན་པ་བདར༔ ཆང་ཕུད་དང་ཁྲག་བུམ་མདུན་དུ་བཞག་ལ༔ ཕུད་གཏོར་བྱ༔ ཁྲག་ཕྱར་རོ༔ ཐུན་སྣོད་དུ་ཁྲག་ཐུན་ནི༔ གྲི་ཁྲག༔ ནད་ཁྲག༔ མཛེ་ཁྲག༔
ཉུངས་ཐུན་ནི༔ ཉུངས་དཀར༔ ཉུངས་ནག༔ ཀེ་ཙེ༔ དུག་ཐུན་ནི་དུག་སྣ་ཚོགས༔ ཕུར་ཐུན་ནི་རབ་ལྕགས་ཕུར༔ སེང་ལྡེང་ཕུར་པ༔ མེད་ན་སྐྱེར་པའི་ཕུར་པ༔ མདའ་ཐུན་ནི་གྲིར་ཤི་བའི་རྩིབས་མ་ལ་གཞུ་བྱས༔ ཡུགས་ས་མོའི་ཤི་སྐྲ་ལ་རྒྱུད་བྱས༔
སྐྱེར་པའི་མདའ་ལ་འུག་པའི་སྒྲོ་བསྐྱོན༔ མི་བསད་པའི་མདེའུ་བསྐྱོན༔ ཉུངས་ཐུན་ལ་སྔགས་བཏབ་པའི་དུས་ན༔ སྔགས་ཕུར་ལ་དམར་མདངས་བྱུང་ན་ནུས་པ་ཆེའོ༔ ནག་ལ་མདངས་མེད་ན་ནུས་པ་ཆུང་ངོ༔ སྒྲུབ་པ་ཞུགས་ནས་ནུབ་དང་པོ་ལ་འཕྲིན་ལས་ཀྱི་གཞུང་བསྲང་སྟེ༔ དེ་ནུབ་གཉེན་པོ་སྟོབས་ཀྱི་ལྷའི་བསྙེན་པ་བྱའོ༔ དེ་ནས་འབོད་རྦད་བསད་གསུམ་གྱི་སྔགས་རྣམས་དྲོད་ཚད་དང་བསྟུན་ལ་བཟླའོ༔ གཏད་དང་སྒྲུབ་པ་གང་བྱེད་ཀྱང་གནད་འདི་གཅེས་སོ༔ དགྲ་ལ་མི་ཐེབས་མི་སྲིད་པའི་གནད་ནི༔
དང་པོ་ལིང་ག་བྲིས་ལ༔ རང་འཐག་གི་མིག་ཏུ་ལན་གསུམ་ཆོས་སྐོར་དུ་བསྐོར༔ གཞན་ལ་འབྱམས་མི་སྲིད་པའི་གནད་ནི༔ གཡག་ཤིང་བུག་པ་ལ་ལན་གསུམ་བསྐོར༔ རང་ལ་ལྡོག་མི་སྲིད་པའི་གནད་ནི༔ རང་གི་བརླ་གཡས་ལ་ལན་གསུམ་བསྐོར༔ རང་གི་འཁོར་གཡོག་ལ་ལྡོག་མི་སྲིད་པའི་གནད་ནི༔ མ་ཐེམ་ལ་ལན་གསུམ་ཆོས་སྐོར་དུ་བསྐོར༔ སྔགས་ནི༔ སརྦ་རྦད་ཀ་ཤི་རྦད་ཀ་ཤི༔
ཅེས་བརྒྱ་བརྒྱ་བཟླས་ལ་བསྐོར༔ དེས་ནི་དགྲ་བོ་རྣམས་ཚེ་ཟད་རྒྱགས་ཟད་ཀྱི་མན་ངག་གོ༔ ཀུན་ལ་གཅེས་སོ༔ ཡང་ལྕགས་ཀྱི་ཕུར་པ་དྲག་པོ་ཡིན༔ ཚེར་མ་ཅན་གྱི་ཕུར་པ་རྩུབ་མོ་ཡིན༔ ཤིང་གི་ཕུར་པ་འཇམ་པོ་ཡིན༔ ལིངྒ་ཁྲག་གིས་བྲིས་ན་དྲག་པོ་ཡིན༔ ནད་ཁྲག་གིས་བྲིས་ན་རྩུབ་མོ་ཡིན༔ མཚལ་གྱིས་བྲིས་ན་འཇམ་པོ་ཡིན་ནོ༔ མཛེ་ཁྲག་གིས་བྲིས་ན་མཛེས་འཆིའོ༔
གྲི་ཁྲག་གིས་བྱུགས་ན་གྲིས་འཆིའོ༔ ནད་ཁྲག་གིས་བྱུགས་ན་ནད་ཀྱིས་འཆིའོ༔ ཡུགས་ས་མའི་ཤི་སྐྲས་བཅིངས་ན་དྲག་པོ་ཡིན༔ ཁྱི་ནག་དང་ར་རོག་གི་སྤུས་བཅིངས་ན་རྩུབ་མོ་ཡིན༔ སྣ་ལྔས་བཅིངས་ན་འཇམ་པོ་ཡིན༔ ད་ལྷ་དང་ཕྱེ་བ་ནི༔ དང་པོ་རྫས་ཀྱི་དུད་པས་ཕྱེ་བ་ནི༔ ཡུགས་ས་མོའི་ཞབས་མའམ༔ ་་་ དམ་ཉམས་ལ་སྲུང་མ་ཉེ་མི་ཕོད་པའི་རྫས་ཡིན། མེད་ན་དྲི་མས་ཡོང༔
ནལ་བུའི་ཤ་དང༔ ར་ཐུག་ལུག་ཐུག་གི་རྨང་ཁའི་གཞོབ་དང༔ དམེ་ཕོའི་ཁྲག་དང༔ ཡུགས་སའམ་རྨེ་ཅན་གྱི་ལྷྭམ་ཀྲད༔ ཚིལ་ཆེན༔ ར་རུའི་གཞོབ༔ གུ་གུལ༔ རྟ་བོན༔ ཁྱི་ལུད༔ མི་བྲུན༔
ཕག་བྲུན༔ མུ་ཟི༔ སྒོག་པ༔ ཐང་ཕྲོམ༔ མཛེ་ཕོའི་ཁྲག་གམ་བྲུན༔ ཕག་ཚིལ༔ རི་ཤོའི་རྩ་བ༔ སྤྲུ་ནག་རྩ་བ༔ དུག༔ ཤ་ཆེན༔
རམ་གྱི་སྐྱོ་མ༔ བོང་བུའི་བྲུན༔ དེ་རྣམས་ལྷ་སྲིན་ཉེ་ཐག་གཅད་པའི་རྫས་ཡིན༔ རྫས་རྣམས་སྦྱོར་ལ་ཚགས་བྱ༔ རང་སྟོབས་ཀྱི་ལྷ་གང་ཤིས་བསྒོམས་ལ༔ ་་་ ཕོ་རྒྱུད་ལ་གཤིན་རྗེའམ་མོ་རྒྱུད་ལ་ཆེ་མཆོག་ཧེ་རུ་ཀ་བསྒོམ། རང་དང་ལས་མཁན་གྱི་ཐུགས་ཀ་ནས་ཁྲོ་བོ་དང་ཁྲོ་མོ་གྲངས་མེད་པ་སྤྲོས་ཏེ༔ ཛཿལས་ལྕགས་ཀྱུ་ཅན་འཕྲོས་པས༔ དགྲ་བོའི་ནྲྀ་ལ་འཁྱུད་ནས་རང་དབང་མེད་པར་བཀུག་ནས༔ མདུན་གྱི་ལིངྒ་ལ་ཡང་ཡང་བསྟིམ་མོ༔
བདེན་པས་བཀུག་པ་ནི༔ ན་མོ་སངས་རྒྱས་ཀྱི་བཀའ་བདེན་པ་དང༔ ཆོས་ཀྱི༴ དགེ་འདུན་གྱི༴ གསང་སྔགས་དང་རིག་སྔགས་དང་གཟུངས་སྔགས་དང༔ སྙིང་པོ་དང༔ ཕྱག་རྒྱ་དང༔ ཏིང་ངེ་འཛིན་དང༔ བདག་གི་བསམ་པ་རྣམ་པར་དག་པའི་བདེན་པ་དང༔ བདེན་པ་ཆེན་པོའི་བྱིན་རླབས་ཀྱིས༔
དམ་ཉམས་དགྲ་བོ་འདིས་ ་་དམ་ཉམས་དགྲ་བོ་ཟེར་བ་འདི་ལ་མི་འདིས། སངས་རྒྱས་ཀྱི་བསྟན་པ་བཤིགས༔ དཀོན་མཆོག་གི་དབུ་འཕང་སྨད༔ སྔགས་འཆང་བདག་ལ་བསྡོས༔ བསྒྲལ་བའི་ཞིང་བཅུ་ཚང་བ་འདི༔ ཛཿཧཱུྃ་བཾ་ཧོ༔ ནྲྀ་ཨཾ་ཀུ་ཤ་ཛཿཛ༔ བགེགས་ལ་ཏྲི་ཨངྐུ་ཤ་ཛཿཛ༔ ཞེས་ལྕགས་ཀྱུའི་ཕྱག་རྒྱ་དང༔ ཡང་ཡང་བཀུག་ལ་ལིངྒ་ལ་བསྟིམ་མོ༔
དང་པོ་ལིང་ག་བྲིས་ཚར་ནས་ལྷ་དང་ཕྱེའོ༔ དེ་ནས་རྦད་པའི་དུས་སུ་ལྷ་དང་ཕྱེའོ༔ དེ་ནས་བསད་པའི་དུས་སུ་ལྷ་དང་ཕྱེའོ༔ སྒྲུབ་པའི་ཁང་པ་མིན་པའི་ས་གཞན་གྱི་འོག་ཏུ་དོང་བྲུས་ལ་མི་མཐུན་པའི་རྫས་ཀྱི་དུད་པས་བདུག༔ དེའི་སྟེང་དུ་ལིངྒ་ཁ་སྦུབ༔ སྣོད་ཅིག་གིས་ཁ་བཅད་ལ་དུད་པ་མི་ཤོར་བར་བྱས་ལ༔ བོན་ལེ་གུའི་སྲུང་མ་དང་ཕྱེ༔ རང་གི་ལག་པ་གཡས་སུ་ཕོ་རོག་གི་ཕུང་སྒྲོ་ཐོགས༔ གཡོན་དུ་འུག་པའི་ཕུང་སྒྲོ་ཐོགས་ལ༔ ཕྱེ་བའི་སྔགས་འདི་ཡིས་ཕྱེའོ༔ ་་་
ཕྱག་རྒྱ་བྱ་ཞིང༌། རུ་ཏྲ་ཧབ་ལེ་ཧོབ་ལེ་ཤག་ ་་ཆོས་སྲུང༌། ཕྱེས༔ རུ་ཏྲ་ནི་མཱ་མ་ས་ཤག་ ་་བོན་གྱི་སྲུང་མ། ཕྱེས༔ མ་མཏྲག་རཀྴ་ཤག་ ་་མཁར་གྱི་རྩེ་ལྷ། ཕྱེས༔ དྷེ་ཝ་ནི་མཱ་ར་ཡ་ཤག་ ་་ལྷན་ཅིག་སྐྱེས་པའི་ལྷ། ཕྱེས༔ དེ་ཝ་ཙིཏྟ་ཤག་ ་་ཡུལ་ལྷ།
ཕྱེས༔ དྷེ་བ་ཤག་ཤག་ ་་མ་ལྷ། ཕྱེས༔ བྷ་རི་ཤག་ ་་དགྲ་ལྷ། ཕྱེས༔ ཙིཏྟ་ཤག་ ་་སྲོག་ལྷ། ཕྱེས༔ ་་་ མ་ལེ་ཡང་སྣང༌། ན་སུ་ཡེ་ཤག་ ་་ཞང་ལྷ། ཕྱེས༔
ན་ག་ཕུས་པ་ཤག་ ་་ལས་ལྷ། ཕྱེས༔ ཀ་ཁ་ག་གྷ་ང་ལམ༔ དགྲ་བོ་སྐྱོབ་བྱེད་ལྷ་བཅུ་དང་ཤག་ཕྱེས༔ གྷ་ཛྷ་ཌྷ་དྷ་བྷ་ཡམ་ཤག་ཕྱེས༔ དམ་ཉམས་དགྲ་བོ་ལིང་ག་ལ་བྲིས་པ་འདི་རྣམས་ཆོས་ཀྱི་སྲུང་མ་དང་ཤག་ཕྱེས་ཤིག༔ ཅེས་གོང་གིས་འགྲེའོ༔ སྐྱོབ་བྱེད་ཀྱི་ལྷ་བཅུས་དམ་ཉམས་དགྲ་བོ་ལིངྒ་ལ་བཏབ་པ་འདིའི་གཤེད་དང་བདུད་དུ་ཕོབ་ཅིག༔ ས་མ་ཡ༔ ཅེས་བརྗོད་དོ༔
དེ་ནས་བྲུབ་ཁུང་དུ་བཅུག་ལ༔ ཕྱེ་བའི་རྫས་ཀྱི་ཐུམ་བུ་ལིང་གའི་སྙིང་གའི་སྟེང་དུ་བཞག་གོ༔ དེས་ལྷ་དང་འབྲལ་ངེས་སོ༔ དང་པོ་ལིངྒ་རང་གི་ཐེམ་འོག་ཏུ་ཞག་གསུམ་མནན་ནས་བཞག་པས་ལྷ་དང་འབྲལ་ངེས་སོ༔ ཡང་རྦད་པའི་དུས་སུ་སྒྲོ་གཉིས་གོང་བཞིན་ཐོགས་ལ༔ དམར་ཐག་ ་་དགོང་གི་རེས་ལ་བྱའོ། ཙེ་རེ་ལ་གོང་གི་དབྱེ་བའི་སྔགས་རྒྱ་བྱ་ཞིང་ཕྱེའོ༔ དགྲ་བོ་ལྷ་དང་བྲལ་བས་གསོད་པར་སླའོ༔ ཚངས་པའི་ཚེ་དང་ལྡན་པ་ཡང་མྱུར་དུ་འཆིའོ༔ ལྷ་དང་ཕྱེ་ཞིང་རྦད་པའི་དུས་སུ༔
དངོས་སམ་ཉམས་སམ་རྨི་ལམ་དུ༔ སློབ་དཔོན་དང་སྔགས་པ་བྱུང་ན་ཆོས་སྐྱོང་ཡིན༔ དེ་དང་ནན་ཆེར་ཕྱེའོ༔ བོན་པོ་དང་བྱ་ཝང་བྱུང་ན་བོན་སྲུང་ཡིན༔ དེ་དང་ཕྱེའོ༔ བྱ་ཆེན་བྱུང་ན་མཁར་གྱི་རྩེ་ལྷ་ཡིན༔ དེ་དང་ཕྱེའོ༔ མི་དཀར་བྱུང་ན་ལྷན་ཅིག་སྐྱེས་པའི་ལྷ་ཡིན༔ དེ་དང་ཕྱེའོ༔ ལུག་དང་གཡག་དཀར་པོ་བྱུང་ན་ཡུལ་ལྷ་ཡིན༔
དེ་དང་ཕྱེའོ༔ སྐྱེས་པ་འཁོར་གསུམ་ཅན་བྱུང་ན་ཕོ་ལྷ་ཡིན༔ དེ་དང་ཕྱེའོ༔ ཁྲའམ་སྤྱང་ཀིའམ་གཡག་བྱུང་ན་དགྲ་ལྷ་ཡིན༔ དེ་དང་ཕྱེའོ༔ རྟ་དཀར་པོ་དང་རང་ཁྱིས་རྨུག་པ་བྱུང་ན་སྲོག་ལྷ་ཡིན༔ དེ་དང་ཕྱེའོ༔ བྱ་གོ་བོ་བྱུང་ན་ཞང་ལྷ་ཡིན་པས་དེ་དང་ཕྱེའོ༔ བུད་མེད་དང་ཤ་བ་ཡུ་མོ་བྱུང་ན་མ་ལྷ་ཡིན་པས་དེ་དང་ཕྱེའོ༔ ཡང་འབོད་རྦད་བསད་གསུམ་གྱི་དྲོད་ཚད་བསྟན་པ་ནི༔
སློབ་དཔོན་ཤྲཱི་སིཾ་ཧ་དང༔ ཨོ་རྒྱན་པདྨ་འབྱུང་གནས་དང༔ ཕུང་བྱེད་ཤཱནྟིཾ་གརྦྷ་དང༔ རོཾ་བུ་གུ་ཧྱ་ཙནྡྲ་དང༔ བླ་མ་ཉམས་ཅན་རྣམས་ཀྱི་མན་ངག་འདི་རྣམས་སེམས་ལ་ཆོངས་ཤིག༔ ཡིད་ཆེས་སོ༔ སྒྲུབ་པ་གང་བྱེད་པ་ནི་གསེར་དང་འདྲའོ༔ བླ་མའི་ཉམས་ཀྱི་དྲོད་ཚད་སྲང་དང་འདྲའོ༔ སྒྲུབ་པ་བྱེད་པའི་རྣལ་འབྱོར་པས༔ སྒྲུབ་པ་ཉམས་སུ་ལེན་པའི་དུས་ན༔
ཚད་དང་ལྡན་པའི་སྲང་ལ་གསེར་བཀྱགས་པས་གཏན་ལ་ཕེབས་ཤིང་ཡིད་ཆེས་པ་དང་འདྲ་བར༔ བླ་མ་ཉམས་མྱོང་ཅན་གྱི་མན་ངག་འདི་ལྟ་བུ་འཆང་བ་དང་བསྟན་པས་ཡིད་ཆེས་པར་འགྱུར་རོ༔ དེ་ཡང་བསྟན་པ་འཇིག་ཅིང་བསྟན་པ་ལ་གནོད་པ་དང༔ སྔགས་འཆང་བདག་ལ་བསྡོ་བ་དང༔ དམ་ཉམས་དགྲ་བོ་སྒྲོལ་ན་འདི་ལྟར་བྱའོ༔ རང་སྒྲུབ་པ་གང་བྱེད་ཀྱང་འབོད་རྦད་བསད་གསུམ་གྱི་དྲོད་ཚད་གཅེས་སོ༔ དེ་ཡང་ཡེ་ཤེས་ལྷའི་བསྙེན་པ་ཐེམས་ནས་རང་ཉིད་ལྷའི་ང་རྒྱལ་དང་ལྡན་པས་བཀོལ་བ་ལས༔ རྣམ་རྟོག་གི་ཕུང་པོ་རྟོག་པ་ལ་ཞེན་པས་ལྷ་འདྲེ་ཡིད་ཀྱི་གཟུགས་ཅན་བཀོལ་དུ་མི་བཏུབ་པ༔ འབངས་ཀྱིས་རྗེ་བཀོལ་བ་དང་འདྲའོ༔ བཅོལ་ཡང་ལས་མི་བྱེད་རང་ལ་ལྡོག་གོ༔
དེའི་ཕྱིར་ན་གཉེན་པོ་སྟོབས་ཀྱི་ལྷ་གང་ཤིས་སུ་བསྒོམས་ལ༔ གནས་དབེན་པར་དམ་རྫས་དཔལ་གྱི་གཏོར་མ་ལ་བརྟེན་ནས་འབོད་པའི་སྔགས་རྣམས་བཟླས་པས༔ རབ་ཞག་གསུམ༔ འབྲིང་ལྔ༔ ཐ་མ་བདུན་ཚུན་ཆོད་ལ༔ རྟགས་མཚན་ཅི་དང་ཅིར་ཡང་སྟོན་དུ་འོང༔ དགའ་བའི་རྟགས་མཚན་སྟོན་ཡང་ཡིད་ཆེས་པར་མི་བྱའོ༔ མི་དགའ་བའི་རྟགས་མཚན་སྟོན་ཡང་འཇིགས་ཤིང་དངངས་པར་མི་བྱའོ༔ བར་དེར་རང་དང་མཐུན་པའི་རྫས་ཀྱིས་མཆོད་དོ༔ ཏིང་ངེ་འཛིན་མ་ཡེངས་པར་བྱའོ༔
བསྙེན་པ་རྒྱུན་མ་བཅད་ན༔ ལྷ་འདྲེ་ཕོ་མོ་ཉེ་བའི་ནང་རྟགས་ནི་རབ་དངོས༔ འབྲིང་ཉམས༔ ཐ་མ་རྨི་ལམ་དུ་སྨན་དང༔ ཟང་ཟིང་མང་པོ་དང༔ ལྟང་མོ་ཁྲོམ་ཆེན་འདུས་པ་དང༔ ཕོ་མོ་མང་པོ་འདུས་པ་དང༔ ངོ་མི་ཤེས་པའི་ཕོ་མོ་དང་མཛའ་བོ་བྱེད་པ་དང༔ རྟག་ཏུ་གྲོགས་བྱེད་པ་དང༔ དེ་ལྟར་བྱུང་ན་ལྷ་འདྲེ་ཉེ་བའི་རྟགས་ཡིན་ནོ༔
དེ་བྱུང་ན་འབོད་པའི་དྲོད་ཚད་གཏན་ལ་ཕེབས་པ་ཡིན༔ དེ་དུས་ཚོགས་ཀྱིས་བསྐང་ཞིང་གསོལ་མཆོད་བྱའོ༔ ཏིང་འཛིན་གསལ་པོ་བསྒོམ་ཞིང་བསྙེན་པ་རྒྱུན་མི་གཅད༔ རང་ལ་ཕྱག་འཚལ༔ མོས་པས་ཆོས་ཞུ་གུས་པ་ཕུལ་བ་དང༔ རྫས་ཁྱད་པར་ཅན་སྟེར་བ་དང༔ ཟས་སྐོམ་དང་ནོར་སྟེར་བ་དང༔ བཀའ་ལ་ཉན་པ་དང༔ རྟགས་དེ་རྣམས་ནི་གྲོགས་པོ་བྱས་ནས་ངོ་སོ་སོར་བསྲུང་བ་དང་འདྲའོ༔ དེ་རྣམས་བྱུང་ན་དམ་ལ་ཐོགས་པའི་རྟགས་ཡིན་ནོ༔
དེ་རྣམས་བྱུང་ན་རྦད་དོ༔ ཡང་རང་ལ་ཆེ་བཅོལ་མི་བྱེད་པ་དང༔ ཕྱག་མི་འཚལ༔ ཟས་ནོར་སྟོན་ཞིང་མི་སྟེར་བ་དང༔ རང་དང་མི་ནོར་ལ་འཁུ་ལྡོག་བྱེད་པ་དང༔ དེ་བྱུང་ན་དབང་དུ་མ་འདུས་ཤིང་མ་ཆུན་པ་ཡིན་པས༔ དཔལ་ཆེན་པོའི་ང་རྒྱལ་བྱ༔ བསྙེན་སྔགས་ལ་གཅུན་སྔགས་བཏགས་ལ་བཟླའོ༔ མཛེ་ཕོ་མོ་དང༔ ཡུགས་ས་ཕོ་མོ་དང༔
རྨ་དང་རྐུབ་སྟོན་པ་དང༔ དེ་རྣམས་བྱུང་ན་བར་ཆད་འོང་བའི་རྟགས་སོ༔ ་་་ སྔགས་དྲགས་པས་གློད་ལ་བཟླའོ། ། གཏོར་ཚོགས་བཤམས་ནས་བསྐང་བཤགས་བྱའོ༔ དེ་རྣམས་འབོད་པའི་དྲོད་ཚད་ཡིན༔ འདི་རྣམས་གཏན་ལ་ཕེབས་ན་རྦད་ལས་བྱའོ༔ བསྙེན་སྔགས་ལ་རྦད་སྔགས་བཏགས་ལ་བཟླའོ༔ རབ་ཞག་གསུམ༔ འབྲིང་ལྔ༔ ཐ་མ་བདུན་ཚུན་ཆོད་ལ་རང་གིས་དམག་འདྲེན་གཡུལ་འགྱེད་པ་དང༔
ལིངས་བྱེད༔ རི་དྭགས་གཤོར་བ་དང༔ མཚོན་ཐོགས་པ་དང༔ མིག་མང་རྩེས་ནས་རང་རྒྱལ་བ་དང༔ ཤག་ཁ་རང་རྒྱལ་བ་དང༔ སྙི་བཙུགས་ནས་བྱ་བཟུང་བ་དང༔ བླ་རྟགས་རྣམས་བྱུང་ནས་གཅན་གཟན་གྱིས་སེམས་ཅན་གསོད་པ་དང༔ རང་སྙིང་ལ་ཤ་འདོད་པ་དང༔ རང་ངམ་གཞན་གྱིས་ལས་བྱེད་པ་དང༔ རྨི་ལམ་དུ་དགྲ་བོ་དེ་ཡང་ཡང་བྱུང་ན་མྱུར་དུ་འཆིའོ༔
རང་གི་མ་དང་ཆུང་མ་དང་སྲིང་མོ་དང་མཛའ་མོ་རྣམས་བྱུང་ན་ལས་སྦྱོར་ངན༔ རང་བས་ཆེ་བ་བྱུང་ན་མ་ཆུན་པས་གཅུན་ནོ༔ གོང་དུ་བཤད་པའི་བླ་རྟགས་གལ་ཆེའོ༔ བླ་རྟགས་ནམ་བྱུང་ལས་སྦྱོར་རན༔ དེ་རྣམས་བྱུང་ན་རྦད་པའི་དྲོད་ཚད་ཡིན༔ སྲུང་མ་དེ་ལས་ལ་ཚུད་པ་ཡིན་པས༔ ཞེ་སྡང་དྲག་པོས་སྒྲོལ་བའི་ལས་ལ་སྦྱར་རོ༔ འབོད་རྦད་བསད་གསུམ་སྔགས་རྣམས་དྲིལ་ལ་ལས་སྦྱོར་བྱའོ༔ རབ་ཞག་གསུམ༔ འབྲིང་ལྔ༔
ཐ་མ་བདུན་ཚུན་ཆོད་ལ་ལིངྒ་དྲག་པོའི་ཐུན་གྱིས་བྲབ་ཅིང་བསད་པས༔ སེམས་ཅན་གྱི་རིགས་མང་པོ་བསད་པ་དང༔ ཤ་རིགས་མང་པོ་ཁྱེར་ནས་བྱུང་བ་དང༔ ཐུན་སྣོད་དང་བྲུབ་ཁུང་ནང་དུ་སེམས་ཅན་གྱི་རིགས་ཤི་བ་དང༔ སེམས་ཅན་གྱིས་ལིངྒ་ཟོས་པ་དང༔ བྱ་དང་རི་དྭགས་བ་ལང་གཡག་དང་གླ་བའི་རིགས་རྣམས་བསད་པ་དང༔ བྲུབ་ཁུང་ནང་དུ་སྐད་ངན་ཆེན་པོ་འདོན་པ་དང༔ སེམས་ཅན་བསད་པ་དང༔ ཤིང་སྡོང་བཅད་པ་རྨིས་ན་མཚམས་ཐོན་ནས་ལོ་དུས་ལས་ཕྱིར་མི་འགྱང༔ མགོ་དང་ནང་ཁྲོལ་དང་དེ་ཡང་བཙོས་པ་བྱུང་ན་ཟླ་བ་གསུམ་ལས་མི་འགྱང༔
དགྲ་དངོས་སུ་བསད་པ་རྨིས་པ་དང༔ གློ་སྙིང་དྲོན་མོར་ཁྱེར་བ་བྱུང་བ་དང༔ དེ་ཡང་བཙོས་པ་བྱུང་ན་ཟླ་གཅིག་ལས་ཕྱིར་མི་འགྱང་ངོ༔ རུས་པ་བརྡུང་ཞིང་ལྤགས་པ་མཉེད་ན༔ རིམ་གྲོས་ཀྱང་མི་ལྡོག་གོ༔ དགྲ་སོད་པའི་ནང་རྟགས་འདི་རྣམས་དང་མ་བསྟུན་ན༔ དགྲ་ལ་དུས་བཏབ་པས་མི་ཁ་ངན་པ་འོང༔ ནང་རྟགས་འདི་རྣམས་བྱུང་ནས༔ དུས་བཏབ་པས་ཐེབས༔ གྲགས་པ་ཅན་དུ་འོང༔
དགྲ་བོ་བསད་པའི་ལས་བྱའོ༔ དེ་རྣམས་དགྲ་བོ་སོད་པའི་དྲོད་ཚད་ཡང་དག་པར་བསྟན་པའོ༔ འབོད་རྦད་བསད་གསུམ་གྱི་དྲོད་ཚད་སྦས་པའི་མིག་འབྱེད་བལྟས་ཆོག་མ་ཁྱད་པར་འཕགས་སོ༔ སྒྲུབ་པ་གང་བྱེད་ཀྱང་འབོད་པའི་བསྙེན་སྔགས་ལ་ནང་རྟགས་ཡེ་རང་མ་བྱུང་ན༔ བསྙེན་སྔགས་ལ་འདི་ཤམ་བུ་བཏགས་ལ་བཟླས་པས༔ ནང་རྟགས་མོད་ལ་ཡོང་ངོ༔ མི་འོང་མི་སྲིད་དོ༔ ཡེ་ཤེས་ལྷ་ཡི་གནད་ལ་དབབ་པ།་་་ ཨོཾ་ཧྲཱིཿཧ་ཧ་ཧུྃ་ཧཱུྃ་ཕཊ༔ སུ་ཏྲི་པ་ཤི་ནི་ས་མ་ཡ༔ ་་་
དམ་ཚིག་གཅིག་ཏུ་བསྡུ་བའི་སྔགས། ཏྲི་བཛྲ་ཏྲི་བཛྲ་ཏྲི་བཛྲ༔ མ་ཐ་མ་ཐ་མ་ཐ༔ ཏྲག་རུ་རུ་མ་ཧུར་ཐུམས༔ ་་་ མོ་རྒྱུད་བྱེད་ན་འདི་བཅུག ། མོ་རྒྱུད་ཐམས་ཅད་འདུས་སོ། ། དུ་ཏྲི་ཙ་ཧུར་ཐུམས༔ ་་་ ཕོ་རྒྱུད་འདུས་སོ། ། བཛྲ་ཨཾ་གུ་ཤ་ཛཿཛ༔ དམ་ཚིག་ལ་དུ་དུ༔ ་་་
འབོད་རྦད་བསད་གསུམ་གྱི་རྟགས་མ་བྱུང་ན། དམ་ཚིག་གཅིག་ཏུ་སྡུད་པའི་སྔགས་འདི་ལ་རྟགས་མ་བྱུང་བར་བརྒྱ་རེ་ཙམ་བཟླས་པས་ནང་རྟགས་མོད་ལ་འོང་ངེས་སོ། ། དྷ་ཀ་དྷ་ཀ་དྷ་ཀ༔ ཨུ་ནེ་ཨུ་ནེ་ཨུ་ནེ༔ ཨ་ཨཱ་ཨཱ༔ ཨི་ཨཱི་ཨཱི༔ ཨུ་ཨུ་ཨཱུ༔ ཨཱ་ཀར་ཤ་ཡ༔ ་་་ གང་བྱེད་དེའི་འབོད་སྔགས་བཅུག ། ས་མ་ཡ་ཛཿཛ༔
ཅེས་བཟླས་པས་མེ་ལོང་ལ་བལྟ་བ་དང་འདྲ༔ སྲིད་པ་གསུམ་ཡང་གསལ་པོར་སྟོན༔ ཅི་ཙམ་རྦད་ཀྱང་ནང་རྟགས་མ་བྱུང་ན༔ རྦད་སྔགས་གཤམ་ལ་འདི་བཏགས་ནས་བཟླས་པས་གོང་བཞིན་སྟོན་ངེས་སོ༔ བཛྲ་ཁ་དྷ་ཁ་དྷ༔ ་་་ དྲག་པོ་སྔགས་ཀྱིས་རྦད་པའི་སྔགས། དྷ་དྷ་དྷ་ནི་སྭཱ་ཧཱ༔ ཡང་ཕོ་རིགས་གང་སྒྲུབ་ཀྱང་བསད་པའི་དུས་སུ་སོད་པའི་ནང་རྟགས་མ་བྱུང་ན༔ བསད་སྔགས་ཤམ་བུ་བཏགས་ལ་བཟླས་ན་གོང་བཞིན་སྟོན་ངེས་སོ༔ རག་ཤ་པྒྴ༔
ཁ་རག་དུན་ཏྲི་ཐ་ཏྲི་དུ༔ མཱ་ར་ཡ་རག་ཤ་འདར༔ ཨུ་ཏྲ་གཟེར་ཡ༔ རྒྱུག་ཡ་ཁུག་དྲོངས༔ ཏྲི་བཛྲ་ཡ་ཏྲི་བཛྲ་ཡ༔ བསད་སྔགས་རིགས་ཐམས་ཅད་ལ་སྔགས་འདི་ཤམ་བུར་གདགས།་་་ ཏ་ཏ་ཏ་མོ་ཐུམ་རིལ་རྦད་ཡ་ཆེ་གེ་མོ་མ་བཏང་མཱ་ར་ཡ་རྦད་སོད༔ ཨཾ་གུ་ཤ་ཛཿཛ༔ ཅེས་བཟླས་པས་སོད་རྟགས་གོང་བཞིན་འོང་ངོ༔ ཡང་མོ་རིགས་གང་སྒྲུབ་རུང་བསད་པའི་དུས་སུ་སོད་རྟགས་མ་བྱུང་ན༔
བསད་སྔགས་ལ་འདི་ཤམ་བུ་བཏགས་ལ་བཟླས་པས་སོད་རྟགས་མོད་ལ་འོང་ངེས་སོ༔ མ་མོ་རཀ་མོ་རཀ་མོ༔ མ་གཟེར་ནན་ནན་ཡ༔ རྒྱུག་ཡ་ཁུག་དྲོངས༔ ཏྲི་བཛྲ་ཡ་ཏྲི་བཛྲ་ཡ༔ ཏ་ཏ་ཏཱ་མུག་ཐུམ་རིལ་རྦད་ཡ༔ ཆེ་གེ་མོ་མ་བཏང་ཞིག་མཱ་ར་ཡ་རྦད་སོད༔ ཨཾ་གུ་ཤ་ཛཿཛ༔ བསད་སྔགས་ཀྱི་རིགས་ཐམས་ཅད་ལ་ཤམ་བུ་འདི་གདགས་སོ༔ བསད་སྔགས་ཡང་དག་པ།་་་
ཏྲ་ཏ་ཏྲ་ཏ༔ མྱུར་དུ་སོད་ཅིག།་་་ ཀྲོ་ཏ་ཡ་ཀྲོ་ཏ་ཡ༔ མེད་པར་གྱིས་ཤིག།་་་ གྷ་ཏ་གྷ་ཏ༔ མྱུར་དུ་མེད་པར་གྱིས།་་་ ས་མ་ག་ཏ་ས་མ་གྷ་ཏ་ཡ༔ ཚོས་ཤིག།་་་ པ་ཙ་པ་ཙ༔ མྱུར་དུ་ཚོས་ཤིག།་་་
པ་ཙ་ཡ་པ་ཙ་ཡ༔ དགྲ་བོ་ཐམས་ཅད་དུས་ལས་མ་འདའ་ཞིག།་་་ སརྦ་ཨ་མུ་ཀ་ཆེ་གེ་མོ་ནྲྀ་ཧུར་ཐུམས་ཛཿམཱ་ར་ཡ་རྦད་སོད༔ ལིངྒ་སྲེག་པའི་སྔགས་ནི༔ ཧ་ར་ཧ་ར༔ ་་་ མྱུར་དུ་སྲེགས་ཤིག ། དྷ་ཧ་དྷ་ཧ༔ ་་་ མྱུར་དུ་སྲེགས་ཤིག ། ས་ར་ས་ར༔ ་་་ ངེས་པར་སྲེགས་ཤིག །
ཛྭ་ལ་རཾ་ཛྭ་ལ་རཾ༔ ་་་ འབར་བ་མེ་ལ་སྲེགས་ཤིག ། ཆེ་གེ་མོ་ནྲྀ་ཧུར་ཐུམས་ཛཿམཱ་ར་ཡ་རྦད་སོད༔ མནན་པའི་ཤམ་བུ་ནི༔ སརྦ་ཤཱ་ཏྲུན་རྦད་ནན༔ ལས་འགྱངས་པ་ཐམས་ཅད་སྔགས་ཀྱི་ཤམ་བུ་མེད་པས་ལན༔ འདི་བཟླས་པས་སོད་རྟགས་འོང་ངེས་སོ༔ ཡང་ཟས་ནོར་སྒྲུབ་པའི་སྔགས་བཟླས་ཀྱང་དངོས་གྲུབ་མ་བྱུང་ན༔ ཟས་ནོར་སྒྲུབ་པའི་སྔགས་ཤམ་ལ་འདི་བཏགས་ལ་བཟླའོ༔ ཨུ་ཀ་ལེ༔
ཨ་ས་ཡེ༔ ཀ་ས་ཡེ༔ བཛྲ་སིདྡྷི་སིདྡྷི་ཧཱུྃ་ཛཿཛ༔ ཅེས་བཟླས་པས་མི་ནོར་ཟས་གསུམ་འདུའོ༔ ཡང་ཟས་ནོར་དང་སྐམ་ནོར་ཕྱི་ལ་ཟ་འདྲེ་བྱུང་ན༔ ཟས་ནོར་དབང་དུ་སྡུད་པ་གང་སྒྲུབ་ཀྱང་ཡི་དྭགས་འགབ་འདྲེ་ཁ་འཆིང་བ་ནི༔ ཟས་ནོར་སྒྲུབ་པ་གང་བྱེད་དེའི་སྔགས་ཤམ་ལ་འདི་བཏགས་ལ་བཟླའོ༔ ཏྲི་མཱ་ར་ཡ་ཐུམ་རིལ་རྦད་ཡ༔ རུ་ལུ་རུ་ལུ༔ མ་མ་ནི་ཐུམ་རྦད༔
བཛྲ་ཡཀྴ་ཏྲི་ཐུམ་རིལ་རྦད༔ གུ་ལིང་བཛྲ་ནཱ་ག་རཱ་ཙ༔ ནཱ་ག་ཕུ་ཏྲི་ཐུམ་རིལ་གནོད་བྱེད་ཁ་ཐམ་ཁ་ཐམ༔ མཆུ་ཆིངས་མཆུ་ཆིངས༔ རྦད་སོད༔ ཅེས་བཟླས་པས་ཟ་འདྲེ་རྣམས་གནོད་མི་སྲིད༔ སྔགས་ཀྱི་ཤམ་བུ་འདི་རྣམས་གཏེར་ཁྱིམ་དུ་སྦས་པས༔ ཟབ་པ་སྔགས་ཀྱི་སྦས་ཁྱིམ་ཡིན༔ ད་ཚེ་ལུང་ཁྲུས་ལུང་གི་མན་ངག་གདབ་ལས་ ་་སྟོད་ལས་ཀུན་གྱིས་ཤེས་ཏེ་སྔགས་པ་རྣམས་གདབ་ལས་ལ་རྡུགས་པ་མང་ངོ༌། བསྟན་པ་ནི༔
དམ་ཉམས་དགྲ་བགེགས་སྒྲོལ་བའི་ལས་བསྟན་པ་སྟེ༔ དེ་ཡང་འབོད་རྦད་བསད་གསུམ་གྱི་དྲོད་ཚད་བྱུང་བ་དང༔ ཁྱད་པར་རྦད་པའི་དུས་སུ་བླ་རྟགས་བྱུང་བ་ན༔ ལས་སྦྱོར་གདབ་ལས་བྱའོ༔ གཏོར་ཟློག་གི་དུས་སུ༔ སྟོད་ལས་ཚར་ནས༔ སྨད་ལས་གདབ་ལས་ཉ་བོ་བསྒྲལ་བའི་ལས་བྱའོ༔ དེ་ཡང་སྟོད་ལས་ཉི་མ་ཤར་བ་དང་འདྲ་སྟེ༔ སྨད་ལས་གྲུ་གུ་འཐུལ་བ་དང་འདྲ༔ གང་ལ་གདབ་ལས་ལ་སྦྱོར་བའི་དུས་སུ༔
ཏིང་ངེ་འཛིན་མེད་པའི་ཐབས་མེད་དོ༔ བསྐུལ་པ་མེད་པའི་ཐབས་མེད་དོ༔ སྔགས་མེད་པའི་ཐབས་མེད་དོ༔ ཏིང་ངེ་འཛིན་ནི་རང་གཉེན་པོ་སྟོབས་ཀྱི་ལྷ༔ གཤིན་རྗེའམ༔ ཕུར་པའམ༔ ཆེ་མཆོག་ཧེ་རུ་ཀ་བསྒོམ༔ ཕུར་པའི་སྟོད་ཁྲོ་རྒྱལ་ ་་གཤིན་རྗེའམ་ཆེ་མཆོག་ཧེ་རུ་ཀ་བསྒོམ་པ། ལྟ་བུ་ལ༔ སྐུ་སྨད་ལྕགས་ཀྱི་ཕུར་པ་ཟུར་གསུམ་པ་ལ༔
མགར་གྱི་སོལ་མལ་ནས་བཏོན་པ་ལྟ་བུ་རྩེ་ལ་ཚྭ་ཚྭ་འཕྲོ་བར་བསྒོམ༔ རྒྱ་མདུད་སྟེང་དུ་ཁྲོ་བོ་ཧཱུྃ་ཀཱ་ར་ཡབ་ཡུམ་བསྒོམ༔ རྩེ་མོ་ལ་ཁྲོ་བོ་སྟོབས་པོ་ཆེ་བསྒོམ༔ ཕུར་པའི་ཁོང་སེང་ལ་དཔལ་ཆེན་པོ་ཡབ་ཡུམ་བསྒོམ༔ ཧཱུྃ་ཀཱ་རའི་སྟེང་དུ་ཨ་དཀར་པོ་སྐར་མ་རྒྱལ་ལྟ་བུ་བསྒོམ༔ དེ་ལྟར་བསྐྱེད་པའི་ཕུར་པ་དེ་རང་ལྷར་གསལ་བའི་ལག་པ་གཡས་པའི་མཐིལ་དུ་ཨ་ལས་ཟླ་བར་བསམ་མོ༔ སོར་མོ་ལྔ་ལ་ཨོཾ་ཨཱཿཧཱུྃ་སྭཱ་ཧཱ་ལས་རིགས་ལྔ་ཡབ་ལྔར་བསམ༔ གཡོན་པའི་མཐིལ་དུ་མ་ལས་ཉི་མའི་དཀྱིལ་འཁོར་དུ་བསམ༔ སོར་མོ་ལྔ་ལ་མཱུཾ་ལཱཾ་མཱཾ་པཱཾ་ཏཱཾ་ལས་ཡུམ་ལྔར་བསྐྱེད་ལ༔ ལག་པ་གཉིས་ཡབ་ཡུམ་གཉིས་ཞལ་སྦྱོར་བསམ་ལ༔
ཛཿཧཱུྃ་བཾ་ཧོ༔ ས་མ་ཡ་ཛཿཛ༔ ཞེས་ཕུར་པ་བླངས་ལ༔ དེ་ལྟར་བསྐྱེད་པའི་ཕུར་པ་དེ་བསྒྲིལ་ཅིང་དམ་ཉམས་དགྲ་བོའི་སྙིང་ཁར་གདབ་བོ༔ གང་ལ་བཏབ་པ་དེ་གཞོབ་ཏུ་སོང་བར་བསམ༔ ལིངྒ་གང་ལ་བྱེད་ཀྱང་དགྲ་བགེགས་དངོས་སུ་བསམ༔ བསྐུལ་པ་ནི་དམ་ཚིག་ཆེན་པོས་བསྐུལ་དང་བསྟོད་པ་རྫོགས་པར་བྱ༔ སྔགས་འབོད་རྦད་གསུམ་དྲིལ་ལ་གང་དགོས་ཤམ་བུར་བཏགས་ལ་གསོད༔ སྔགས་རྙིང་མ་བ་རང་རང་སྔགས་སྤྱི་དྲིལ་གྱིས༔ ཕུར་པ་གདབ་ཅིང་གསད་པར་བྱ༔
སྔགས་གསར་མ་བ་རྣམས་རང་རང་གི་མགོན་པོའི་སྔགས་བཞི་སྙིང་གཅིག་ཏུ་དྲིལ་བས་བསད་དོ༔ དང་པོ་སྲུང་མ་དང་ལྷ་སྲིན་རྣམས་ལ་རང་མ་ལན་པའི་དཔང་པོ་འཛུགས་པ་ནི༔ ལག་ཏུ་ཆང་ཕུད་ཐོགས་ལ༔ ཕྱོགས་རྣམས་ཀུན་ཏུ་གཏོར་ཞིང་འདི་སྐད་བརྗོད་དོ༔ ཧཱུྃ༔ སྟེང་ཕྱོགས་ལྷ་ཡི་སྤྱན་ལམ་ན༔ འཇིགས་པའི་ཕུར་པ་ཆེན་པོ་ནི༔ ཁྱེད་ལྷ་ཡི་ཚོགས་རྣམས་དངངས་པར་གྱུར༔ དམ་ཉམས་དགྲ་བགེགས་འདི་ནི་མ་གཏོགས་པ༔ ཁྱེད་ལྷ་ཡི་ཚོགས་ལ་མི་འདེབས་སོ༔
ལྷ་སྲིན་སྡེ་བརྒྱད་རྣམས་ལ་མི་འདེབས་སོ༔ སྐྱོབ་བྱེད་ལྷ་སྲུང་རྣམས་ལ་མི་འདེབས་སོ༔ དམ་ཉམས་དགྲ་ཡི་སྐྱབས་མགོན་མ་བྱེད་ཅིག༔ འདི་ཡི་སྐྱབས་དང་མགོན་ནི་བྱས་གྱུར་ན༔ སངས་རྒྱས་བསྟན་པ་ཁྱོད་ཀྱིས་བཤིག༔ དཀོན་མཆོག་དབུ་འཕང་ཁྱོད་ཀྱིས་སྨད༔ ང་སྔགས་འཆང་ཡོངས་ལ་ཁྱོད་ཀྱིས་བསྡོས༔ སྔགས་འཆང་ངས་ནི་མ་ལན་ནོ༔ དམ་ཉམས་དགྲ་བགེགས་འདི་ཡིས་ལན་པ་ཡིན༔ བདག་ནི་མ་ལན་དཔང་པོ་མཛོད༔
དམ་ཉམས་དགྲ་འདི་ཆོས་ཀྱི་སྲུང་མ་རྣམས་དང་ཕྲོལ་ཅིག༔ བོན་ལེ་གུའི་སྲུང་མ་དང་ཕྲོལ་ཅིག༔ ལྷན་ཅིག་སྐྱེས་པའི་ལྷ་དང་ཕྲོལ་ཅིག༔ མཁར་གྱི་རྩེ་ལྷ་དང་ཕྲོལ་ཅིག༔ ཡུལ་ལྷ་གཉན་པོ་དང་ཕྲོལ་ཅིག༔ ཕོ་ལྷ་དང་ཕྲོལ་ཅིག༔ དགྲ་ལྷ་དང་ཕྲོལ་ཅིག༔ སྲོག་ལྷ་དང་ཕྲོལ་ཅིག༔ ཞང་ལྷ་དང་ཕྲོལ་ཅིག༔ མ་ལྷ་དང་ཕྲོལ་ཅིག༔
སྐྱོབ་བྱེད་ཀྱི་ལྷ་བཅུ་དང་ཕྲོལ་ཅིག༔ དམ་ཉམས་དགྲའི་གཤེད་དུ་ཕོབ་ཅིག༔ བདུད་དུ་ཕོབ་ཅིག༔ དང་པོ་སངས་རྒྱས་ཀྱི་བདེན་པ་དང་བཅས་པས་བདེན་པ་བརྡར་རོ༔ དེ་ནས༔ ཛ༔ དམ་ཚིག་ཆེན་པོས་བསྐུལ་ལོ༔ བདག་ལ་སྡང་བའི་དམ་ཉམས་དགྲ་བོ་ལིངྒ་ལ་བཏབ་པ་འདིས༔ སངས་རྒྱས་ཀྱི་བསྟན་པ་བཤིག༔ དཀོན་མཆོག་གི་དབུ་འཕང་སྨད༔
སེམས་ཅན་ཡོངས་ལ་གནོད་པ་བྱས༔ སྔ་དགྲ་ལག་གིས་བརྡར་བ༔ ཕྱི་དགྲ་ཡིད་ལ་བསམ་པ༔ ད་དགྲ་མདུན་ན་སྡོད་པ༔ བླ་མའི་སྐུ་ལ་བསྡོ་བ༔ སྔགས་འཆང་བདག་ལ་བསྡོ་བ༔ ཐེག་པ་ཆེན་པོའི་ཆོས་ལ་སྨད་པ༔ བསྟན་པའི་སྤྱི་དགྲ༔ རྣལ་འབྱོར་གྱི་སྒོས་དགྲ༔ བསྒྲལ་བའི་ཞིང་བཅུ་ཚང་བའི་དགྲ་བོ་འདི་དྲུ་གུ་བཞིན་དུ་ཆིངས་ཤིག༔
སྡུག་ཅིང་ངལ་དུ་ཆུག་ཅིག༔ རིངས་པར་ཁུག་ལ་མྱུར་དུ་སྒྲོལ་ཅིག༔ སྨྱོ་འབོག་བརྒྱལ་ནད་ཐོངས་ཤིག༔ ལས་ངན་བྱས་པའི་རྣམ་སྨིན་རྣམས་དུས་ད་ལྟ་ཉིད་དུ་དྲན་དུ་ཆུག་ཅིག༔ ཚེ་ཕྱི་མའི་སྣང་བ་ད་ལྟ་ཉིད་དུ་སྟོན་ཅིག༔ དཔལ་ཡེ་ཤེས་ཀྱི་མགོན་པོ་མ་ཧཱ་ཀཱ་ལ་ཁྲག་འཐུང་གི་རྒྱལ་པོ༔ ནག་པོ་སྟོང༔ ཤ་ཟ་འབུམ༔ མ་མོ་བྱེ་བའི་ཚོགས་ཀྱིས་བསྐོར་བ༔ སངས་རྒྱས་བསྟན་པའི་སྲུང་མ༔
ལས་བྱེད་ཀྱི་ཕོ་ཉ༔ དམ་ཉམས་དགྲ་བོའི་སྲོག་གཅོད༔ སྔགས་འཆང་བདག་གི་དགྲ་བླ་ལྷ༔ དུག་གསུམ་ནད་ཀྱི་སྨན་པ༔ གཙུག་ལག་ཁང་རྣམས་ཀྱི་སྲུང་མ་ཁྱེད་རྣམས་ཀྱིས༔ རྣལ་འབྱོར་པ་བདག་ཅག་འཁོར་དང་བཅས་པ་སྲུངས་ཤིག༔ ཚེ་དང་བསོད་ནམས་སྤེལ་ཅིག༔ འཁོར་དང་བསྟན་པ་སྲུངས་ཤིག༔ དཔལ་དང་གྲགས་པ་སྒྲུབས་ཤིག༔ སངས་རྒྱས་ཀྱི་བསྟན་པ་སྲུངས་ཤིག༔
དཀོན་མཆོག་གི་དབུ་འཕང་བསྟོད་ཅིག༔ རྣལ་འབྱོར་བདག་གི་བསམ་པ་སྒྲུབས་ཤིག༔ ད་དྲང་སྲོང་དམོད་པ་ནི༔ ང་ནི་སྲིད་གསུམ་ཀུན་གྱི་བདག༔ ང་ནི་སྲོག་གཅོད་ཀུན་གྱི་བདག༔ ང་ནི་སྲོག་སྙིང་ཀུན་གྱི་བདག༔ ཁྱེད་ལྷ་སྲིན་སྡེ་བརྒྱད་སྲོག་སྙིང་ང་ལ་ཡོད༔ བཅོལ་པའི་ལས་རྣམས་ཁྱེད་ཀྱིས་སྒྲུབས་ཤིག༔ གལ་ཏེ་བཀའ་ལ་མི་ཉན་ཅིང་དམ་ལ་མི་གནས་ན་ན་རཀ་དམྱལ་བ་ཆེན་པོར་སྐྱེ་ངེས་སོ༔ དེ་བས་དམ་ལ་མ་འདའ་ཞིག༔
ཡང་དམ་ཉམས་པའི་དགྲ་བོ་འདི་ཡི་སྲིད་པ་སྤྱི་ནས་ཤིགས་ཤིག༔ སྲིད་གསུམ་རྨང་ནས་སྒྱེལ་ཅིག༔ འཁོར་བ་གཏིང་ནས་ཕྱུངས་ཤིག༔ བསྐལ་པའི་མེས་སྲེགས་ཤིག༔ དྲང་སྲོང་བཀའ་ཡི་དམོད་པས་སྡིགས་ཤིག༔ བཀའ་ཡི་ཆད་པ་ནམ་མཁའི་དབྱིངས་ནས་ཆོད་ཅིག༔ གནམ་ལྕགས་ཀྱི་ཐོག་དང་སེར་བ་རལ་གྲིས་སྤྱི་གཙུག་ལ་རྒྱོབ་ཅིག༔ མགོ་ཚལ་པ་བརྒྱ་རུ་ཐོངས་ཤིག༔ སྙིང་དུམ་བུ་སྟོང་དུ་ཐོངས་ཤིག༔ ལུས་དུམ་བུ་སྟོང་དུ་གཏུབས་ཤིག༔
རྡོ་རྗེའི་སེར་བ་ཆེན་པོ་ཕོབ་ཅིག༔ དགྲ་བོ་མི་ནོར་འཁོར་དང་བཅས་པ་ཕུང་དུ་ཆུག་ཅིག་ཡ༔ དམ་ཉམས་པའི་དགྲ་བོ་འདི་རྣམས་ལ༔ དམོད་པ་དྲག་སྔགས་ཀྱི་ལྷ་ཚོགས༔ བཀའི་ཕོ་ཉ་ལས་བྱེད་ཕོ་མོ་ཁྱེད་རྣམས་ཀྱིས༔ འཇིགས་པའི་གཟུགས་ལ་རྔམས་པའི་ཞལ༔ རྩུབ་པའི་མཚོན་ཆ་སྣ་ཚོགས་ལག་ན་ཐོགས༔ ཁ་གདངས་མཆེ་གཙིགས་ཤ་དང་ཁྲག་ལ་རྔམས༔ བདག་ལ་སྡང་བའི་དགྲ་བོ་འདིའི༔ བླ་དང་རྫུ་འཕྲུལ་ཁུག་ལ་ཤོག༔
གློ་སྙིང་དམར་པོ་ཕྱུང་ལ་ཤོག༔ ཁ་ནས་ཁྲག་སྐྱུགས་ཤིག༔ གནམ་གྱི་འཇུ་ཐག་ཆོད་ཅིག༔ སའི་རྟེན་ཕུར་ཕུད་ཅིག༔ བར་གྱི་དམུ་ཐག་ཆོད་ཅིག༔ ལྟག་ནས་བདུད་གཡོས་ཤིག༔ མདུན་ནས་འོད་འཕྲོག་ཅིག༔ ལས་ཀྱི་རླུང་དམར་གྱིས་རྒྱབ་ནས་དེད་ཅིག༔ འཇིགས་པའི་མུན་ནག་གིས་མདུན་ནས་བསུས་ཤིག༔ ཉེ་འབྲེལ་མི་ནོར་དང་ཕྲོལ་ཅིག༔
གོང་གི་ཕུ་བོ་དང་ཕྲོལ་ཅིག༔ འོག་གི་ནུ་བོ་དང་ཕྲོལ་ཅིག༔ མཆན་གྱི་བུ་དང་ཕྲོལ་ཅིག༔ གློ་བུར་ཡེ་འདྲོག་ཐོངས་ཤིག༔ མི་ནད་ཕྱུགས་ནད་ཐོངས་ཤིག༔ ཀླད་ཁྲག་སྙིང་ཁྲག་དཀྲུགས་ཤིག༔ མདའ་གྲི་དང་མདུང་གྲིར་སོད་ཅིག༔ རྨེ་གྲི་དང་ཆུ་གྲི་རྦབ་གྲིར་སོད་ཅིག༔ འགག་གྲི་དང་ལྕེབ་གྲིར་སོད་ཅིག༔ ལོ་ནད་ཟླ་གཅོང་གིས་སོད་ཅིག༔
མཛེ་ནད་རིམས་ནད་ཀྱིས་སོད་ཅིག༔ རང་སྲོག་རང་གིས་ཆོད་ཅིག༔ ཡ་ཐོད་ཉི་མ་འདེ་རུ་ཆུག་ཅིག༔ མ་ཐོད་ས་འགམ་དུ་ཆུག་ཅིག༔ མཁར་རྨེང་དང་དུར་རྨེང་དཀྲུགས་ཤིག༔ ཕུང་གསུམ་གཡབ་ཀྱིས་ཐོབ་ཅིག༔ དྲག་པོའི་འདྲེ་དམག་ཐོངས་ཤིག༔ བདུན་རྒྱུད་རྩད་ནས་ཆོད་ཅིག༔ ཐལ་བ་རླུང་ལ་ཕྱོར་ཅིག༔ ལོ་དང་ཟླ་བ་ཞག་དང་ཟ་མར་མ་བཞག་ཅིག༔
སྔགས་འཆང་བདག་ལ་བསམ་གཏན་བསྒོམ་དུ་མ་སྟེར༔ རྣལ་འབྱོར་ང་ལ་བདེ་རུ་མ་སྟེར༔ སྲུང་མ་མཐུ་རྩལ་ཅན་རྣམས་དང༔ སྣང་སྲིད་ལྷ་སྲིན་སྡེ་བརྒྱད་རྣམས༔ བདག་གི་ར་མདར་ལྡོག་གོ༔ མཐུན་རྐྱེན་རྣམས་ལེགས་པ་ཕར་ལ་བྱས་པས་ཉེས་པ་ཚུར་ལ་བྱེད་དུ་བྱུང་ངོ༔ ཡག་ལེན་ངན་གྱིས་འཇལ༔ མགོ་ཐོག་ཏུ་གཡམ་པ་བྱེད་དུ་བྱུང་ངོ༔ མི་ཁྱོད་ལ་ལྷ་མེད་ཟེར༔ ཆོས་སྐྱོང་ཁྱེད་ལ་མཐུ་མེད་ཅེས་ཟེར་དུ་བྱུང་ངོ༔
དམ་ཉམས་པའི་དགྲ་བོ་རྣམས་མ་བཞག་ཅིག༔ མ་བཞག་ཅིག༔ བཞེས་ཤིག༔ བཞེས་ཤིག༔ ས་མ་ཡ༔ དུས་ལ་བབ་བོ་ས་མ་ཡ༔ དམ་ཉམས་དགྲ་བོ་རྣམས་མཱ་ར་ཡ་ཧུར་ཐུམས་རྦད་སོད་ཡ༔ གསེར་སྐྱེམས་གཏོར་ཞིང་རང་མ་ལན་པའི་དཔང་བཙུགས༔ བསྐུལ་དང་དམོད་པ་རྫོགས་པར་བྱ་ཞིང༔ རྦད་པས་ཁྱི་རྦད་པ་བཞིན་འགྲོའོ༔
མ་ལན་པའི་དཔང་པོ་བཙུགས་པ་གཅེས་སོ༔ དེ་ནས་གདབ་ལས་རྒྱས་བསྡུས་གཉིས་ཀས་བསྒྲལ་ལོ༔ རྒྱས་པ་གཏོར་ཟློག་དུས་སུ་ཉ་བོ་བཅུ་བསྒྲལ་ལོ༔ བསྡུས་པ་ཚོགས་དང་གཏོར་མའི་དུས་སུ་གྲུབ་པའི་ཐ་མ་ཕུར་ཚུགས་སུ་གདབ་བོ༔ བླ་རྟགས་བྱུང་ན་ལིངྒ་བསྒྲལ་ལོ༔ ་་་་ ཚེ་ལུང་ཁྲུས་ལུང་གི་སྒོ་ནས་བསྒྲལ་བ། ལིངྒ་བྲི་ཞིང་ལྷ་དང་དབྱེ་བ་ཁྲུས་ལུང་ཡིན། ཕུར་པ་བཏབ་པ་ཚེ་ལུང་ཡིན། སྔོན་ལ་ཁྲུས་ལུང་གི་སྒོ་ནས་ལིངྒ་གོང་དུ་བསྟན་པ་བཞིན་ལྷ་དང་ཕྱེ༔ མདུན་དུ་ལིངྒ་དགྲ་བོ་དངོས་སུ་བསམ༔
འགུགས་གཞུག་ཡང་ཡང་བྱ་བར་གཅེས་སོ༔ སྔོན་དུ་ལིངྒ་ཐུན་གྱིས་བྲབ༔ དེ་ནས་ཁྲག་ཐུན་བྲབ༔ དེ་ནས་དུག་ཐུན་བྲབ༔ དེ་ནས་མདའ་ཐུན་དུག་ཁྲག་བྲབ༔ དགྲ་བོ་མུག་མྱོགས་མྱོགས༔ ཅེས་བརྗོད་ལ༔ ཁ་རུ་དུག་ཆུ་བཏིག་གོ༔ དེ་ནས་ཕུར་པ་གདབ་བོ༔ དེ་ནས་འདིས་བསྐུལ་ལོ༔
ཧཱུྃ༔ དཔལ་ཆེན་གསང་བའི་བཀའ་ལས་ནི༔ སྡིག་ཅན་གང་ཞིག་འདའ་བྱེད་ན༔ སྟོབས་ཆེན་ཁྲོ་བོ་ཐུགས་ཁྲོས་ནས༔ རྡོ་རྗེ་མེ་ཡི་སེར་བ་དང༔ དྲག་པོ་སྔགས་ཀྱི་འབྲུག་སྒྲ་ཡིས༔ བརླག་པར་འགྱུར་བ་གདོན་མི་ཟ༔ དགྲ་བགེགས་སྲོག་རྩ་ལེན་པར་བྱེད༔ ཛ༔ དམ་ཚིག་ཆེན་པོའི་དུས་ལ་བབ༔
མཐུ་རྩལ་འདོན་པའི་དུས་ལ་བབ༔ དངོས་གྲུབ་བར་ཆད་རྩོམ་པ་དང༔ བདག་ལ་སྡང་བའི་དགྲ་བོ་འདི༔ གཏོགས་ཤིག་སྲོག་དང་ཕྲོལ་ལ་ཤོག༔ གློ་སྙིང་དམར་པོ་ཕྱུངས་ལ་ཤོག༔ མ་གཡེལ་མ་གཡེལ་ལས་མཛོད་ཅིག༔ དུས་ལ་བབ་བོ་ས་མ་ཡ༔ ཅེས་བསྐུལ་ལོ༔ དེ་ནས་ཕུར་པ་གོང་དུ་བསྟན་པ་བཞིན་བསྒོམས་ལ༔ ལག་ཏུ་བླངས་ལ་བསྒྲིལ་ཞིང་འདི་སྐད་བརྗོད་དོ༔
ཧཱུྃ༔ སངས་རྒྱས་ཀྱི་ནི་ཡེ་ཤེས་སྐུ༔ ང་ནི་དཔལ་ལྡན་ཁྲག་འཐུང་རྒྱལ༔ དུས་གསུམ་སངས་རྒྱས་རྣམས་ཀྱིས་དབང་སྐུར་ཅིག༔ སྐུ་ཡི་དབྱིག་ཏུ་བདག་བསྐྱེད་དོ༔ ཅེས་གསོལ་བ་བཏབ༔ དེ་ནས་འདི་ཡིས་བསྐུལ་ལོ༔ ཧཱུྃ༔ སྟོང་གསུམ་སྟོང་གི་འཇིག་རྟེན་ན༔ བྱང་ཕྱོགས་སྟོང་གི་འཇིག་རྟེན་ན༔
ལྕགས་སམ་དྲག་པོའི་ཤིང་དག་ལ༔ དྲག་པོའི་ཕུར་པ་ཟུར་གསུམ་པ༔ རྩེ་མོ་གྲུ་གསུམ་རྒྱ་མདུད་ལྡན༔ ལོགས་ལ་དྲག་པོའི་ལྷ་བསྒོམས་ནས༔ བཏབ་པས་དགྲ་བགེགས་ཐལ་བར་བརླག༔ བརླགས་པར་མ་གྱུར་གང་ཡང་མེད༔ མངོན་སྤྱོད་ལྷ་ལ་ཕྱག་འཚལ་ལོ༔ ཧཱུྃ༔ སྐུ་སྟོད་ཁྲོ་རྒྱལ་འབར་བ་ལ༔ སྐུ་སྨད་ལྕགས་ཕུར་ཟུར་གསུམ་པ༔
རྒྱ་མདུད་རྩེ་ནས་འབྲུག་སྒྲ་སྒྲོག༔ བཅུམ་གཞོག་སྟེང་ནས་རྦབ་ལྟར་འགྲིལ༔ ཆུ་སྲིན་ཁ་ནས་ཚྭ་ཚྭ་འཕྲོ༔ རྩེ་མོའི་ཕྱོགས་ནས་འོད་ཟེར་འཕྲོ༔ འོད་ཟེར་འཕྲོས་པའི་ནུས་མཐུ་ཡིས༔ ལྷ་ཡང་རུང་སྟེ་དགྲ་བགེགས་སྒྲོལ༔ དགྲ་བོའི་སྲོག་རྩ་ལེན་པར་བྱེད༔ བཏབ་པ་མེད་ཀྱང་བརྒྱལ་བར་འགྱུར༔ བསྒྲིལ་ཞིང་བསྒྲིལ་ཞིང་བཏབ་ཙ་ན༔ རྣམ་ཤེས་ཚོགས་བརྒྱད་དབྱིངས་སུ་སྤར༔
ཅེས་ཕུར་པ་བཏབ་བོ༔ དེ་ལ་དང་པོ་ཕུར་པ་བླ་གནས་སར་གདབ༔ དེ་ནས་སྙིང་གི་རྣྲྀ་ལ་གདབ༔ སྙིང་གི་དཀྱིལ་ན་ཁྲག་གི་སྦལ་པ་བྱིའུའི་སྙིང་ཙམ་གཅིག་ཡོད༔ དེ་ལ་ཡིད་ཀྱི་རྣམ་ཤེས་གནས་ཡོད་པས་གདབ་བོ༔ དེ་ནས་ལུས་ཀྱི་རྣམ་ཤེས་གནས་པའི་ས་ལྟེ་བ་ལ་གདབ་བོ༔ ངག་གི་རྣམ་ཤེས་ཁ་ལ་གདབ་བོ༔ མིག་གི་རྣམ་ཤེས་མིག་ལ་གདབ་བོ༔ སྣའི་རྣམ་ཤེས་སྣ་ལ་གདབ་བོ༔ རྣ་བའི་རྣམ་ཤེས་རྣ་བ་གཉིས་ལ་གདབ་བོ༔
ལྕེའི་རྣམ་ཤེས་ལྕེ་ལ་གདབ་བོ༔ ཀུན་གཞིའི་རྣམ་ཤེས་གསང་བ་ལ་གདབ་བོ༔ སྤྱི་བོ་དང་རྐང་མཐིལ་གཉིས་ལ་རེ་རེ་བཏབ་པས་བཅུའོ༔ ཁྲོ་བོ་ཡབ་ཡུམ་གྱི་སྔགས་བརྗོད་ཅིང་གདབ་པ་ནི༔ རང་རང་གི་སྔགས་ཀྱི་གཤམ་ལ་གདབ་བོ༔ ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ༔་་་ ཁྲོ་བོ་རྣམ་པར་རྒྱལ་བ། ཧ་ན་ཧ་ན་ཧཱུྃ་ཕཊ༔ ་་་ ཁྲོ་མོ་སྙེམས་མ། ཤར་རྣམ་པར་རྒྱལ་བ་ཡབ་ཡུམ་སྣ་ལ་གདབ་བོ༔
ཨོཾ་བཛྲ་ཀྲོ་ཏ་ནཱི་ལམ་དཎྜ་ཧཱུྃ༔ ་་་ ཁྲོ་བོ་དབྱུག་པ་སྔོན་པོ། ད་ཧ་ད་ཧ་ཧཱུྃ་ཕཊ༔ ་་་ ཁྲོ་མོ་སྡེར་མོ། ཤར་ལྷོ་དབྱུག་པ་སྔོན་པོ་ཡབ་ཡུམ་མིག་གཉིས་ལ་གདབ་བོ༔ ཨོཾ་བཛྲ་ཀྲོ་དྷ་ཡ་མཱནྟ་ཀ་ཧཱུྃ༔ ་་་ གཤིན་རྗེ་གཤེད། པ་ཙ་པ་ཙ་ཧཱུྃ་ཕཊ༔ ་་་་ ཁྲོ་མོ་དུར་ཁྲོད། ལྷོ་གཤིན་རྗེ་གཤེད་ཡབ་ཡུམ་རྣ་བ་གཉིས་ལ་གདབ་བོ༔
ཨོཾ་བཛྲ་ཀྲོ་དྷ་ཨཱརྱ་ཨ་ཙ་ལ་ཧཱུྃ༔ ་་་་ ཁྲོ་བོ་མི་གཡོ། བན་དྷ་བན་དྷ་ཧཱུྃ་ཕཊ༔ ་་་་ ཁྲོ་མོ་གཏུན་ཁུང༌། ལྷོ་ནུབ་མི་གཡོ་མགོན་པོ་ཡབ་ཡུམ་ལྟེ་བ་ལ་གདབ་བོ༔ ཨོཾ་བཛྲ་ཀྲོ་དྷ་ཧ་ཡ་གྷྲཱི་ཝ་ཧཱུྃ༔ ་་་ ཁྲོ་བོ་རྟ་མགྲིན། ཧུ་ལུ་ཧུ་ལུ་ཧཱུྃ་ཕཊ༔ ་་་ ཁྲོ་མོ་གཏུམ་མོ། ནུབ་རྟ་མགྲིན་རྒྱལ་པོ་ཡབ་ཡུམ་ལྕེ་ལ་གདབ་བོ༔
ཨོཾ་བཛྲ་ཀྲོ་དྷ་ཨ་པ་ར་ཛི་ཏ་ཧཱུྃ༔་་་ ཁྲོ་བོ་འདོད་རྒྱལ། ཏིཥྛ་ཏིཥྛ་ཧཱུྃ་ཕཊ༔ ་་་ ཁྲོ་མོ་མདའ་སྙེམས། ནུབ་བྱང་འདོད་པའི་རྒྱལ་པོ་ཡབ་ཡུམ་ངག་ལ་གདབ་བོ༔ ཨོཾ་བཛྲ་ཀྲོ་དྷ་ཨ་མྲྀཏ་ཀུཎྜ་ལཱི་ཧཱུྃ་ཕཊ༔ ་་་ བདུད་རྩི་འཁྱིལ་བ། ཚིནྡྷ་ཚིནྡྷ་ཧཱུྃ་ཕཊ༔ ་་་ ཁྲོ་མོ་རླུང་འབྱིན། བྱང་བདུད་རྩི་འཁྱིལ་བ་ཡབ་ཡུམ་སྙིང་གར་གདབ་བོ༔
ཨོཾ་བཛྲ་ཀྲོ་དྷ་ཏྲཻ་ལོཀྱ་བི་ཛ་ཡ་ཧཱུྃ༔ ་་་ ཁམས་གསུམ་རྣམ་རྒྱལ། བྷིན་དྷ་བྷིན་དྷ་ཧཱུྃ་ཕཊ༔ ་་་ ཁྲོ་མོ་གསོད་བྱེད་མ། བྱང་ཤར་ཁམས་གསུམ་རྣམ་རྒྱལ་ཡབ་ཡུམ་ནུ་མ་གཉིས་ལ་གདབ་བོ༔ ཨོཾ་བཛྲ་ཀྲོ་དྷ་ཧཱུྃ་ཀཱ་ར་ཧཱུྃ༔ ་་་ ཁྲོ་བོ་ཧཱུྃ་ཀཱ་ར། གརྫ་གརྫ་ཧཱུྃ་ཕཊ༔ ་་་ ཁྲོ་མོ་རྡོ་རྗེ་སྒྲ་འབྱིན། སྟེང་ཕྱོགས་ཧཱུྃ་ཀཱ་ར་ཡབ་ཡུམ་སྤྱི་བོར་གདབ་བོ༔
ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུྃ༔ ་་་་ ཁྲོ་བོ་སྟོབས་པོ་ཆེ། སྥོ་ཏ་སྥོ་ཏ་ཧཱུྃ་ཕཊ༔ ་་་ ཁྲོ་མོ་རྡོ་རྗེ་སྐུལ་བྱེད་མ། འོག་ཕྱོགས་སྟོབས་པོ་ཆེ་ཡབ་ཡུམ་རྐང་མཐིལ་གཉིས་ལ་གདབ་བོ༔ ཕུར་པ་གར་བཏབ་བཏབ་ལ་དབལ་ནུབ་པར་བསམ༔ ་་་ གདབ་ཟེར། ཡང་ཕུར་པ་སྙིང་ཁར་བཏབ་ནས་འབྱུང་བ་ལ་འབྱུང་བ་བསྟིམས་ནས་བསད་པ་ནི༔ ས་ཆུ་ལ་ཐིམ༔ ཆུ་མེ་ལ་ཐིམ༔
མེ་རླུང་ལ་ཐིམ༔ རླུང་རྣམ་པར་ཤེས་པ་ལ་ཐིམ༔ ཁོའི་བཀྲག་དང་མདངས་རྣམས་ཕུར་པ་ལ་ཐིམ་ནས༔ ཕུར་པའི་ཁོང་སེང་ལས་ཡར་དོན༔ རང་གི་སྙིང་གའི་ནྲྀ་ལ་ཕོག་པས༔ རང་གི་ཚེ་དང་བསོད་ནམས་རྒྱས་པར་བསམ༔ ཡང་ཕུར་པ་བཏབ་པས་ཁོའི་རྣམ་པར་ཤེས་པ་ཚོགས་བརྒྱད་པོ་ཡང་ཕུར་པ་ལ་འདུས་ནས་གོང་བཞིན་དུ་བསམ་མོ༔ ཡང་ཕུར་པ་བཏབ་པས་ཁོའི་རྣམ་པར་ཤེས་པ་ཕུར་པ་ལ་འདུས༔ ཕུར་པ་འོད་དུ་ཞུ་ནས་ཧཱུྃ་ཀཱ་ར་ལ་འདུས༔ ཧཱུྃ་ཀཱ་ར་ཨ་ལ་འདུས༔
ཨ་དེ་རང་གི་སྙིང་ཁར་འདུས་པས༔ རང་བཀྲག་དང་གཟི་མདངས་དང་ལྡན་ཏེ་ཚེ་དང་བསོད་ནམས་རྒྱས་པར་བསམ༔ ཡང་ཕུར་པ་སྙིང་ཁར་བཏབ་པས༔ སྙིང་གི་དཀྱིལ་ན་ཁྲག་གི་སྦལ་པ་ལ་བཏབ་པས༔ ཁོའི་རྣམ་ཤེས་ཀྱི་རྟེན་དངུལ་ཞུན་མ་འདྲ་བ་བྱེའུའི་སྙིང་ཙམ་གཅིག་ཡོད༔ དེ་ལ་ཕུར་པ་བཏབ་པས༔ ཁོའི་རྣམ་ཤེས་ཕུར་པས་འུབ་སྟེ་བསྡུས་པར་བསམ༔ ཕུར་པ་དེ་འོ་མའི་རྐྱལ་པ་བཞིན་དཀར་མེར་གྱིས་སོང༔ ཕུར་པ་ཙེར་གྱིས་བཏོན་པས་དགྲ་བོ་འུབ་ཀྱིས་སོང་བར་བསམ༔ ཕུར་པ་རང་གི་སྙིང་གར་གཏད་ལ༔
ཨཱ་བེ་ཤ་ཡ་ཨཱ༔ ཞེས་བརྗོད་པས་ཁོའི་བཀྲག་དང་གཟི་མདངས་ཚེ་དང་བསོད་ནམས་རང་གི་སྙིང་གར་ཐིམ་པས་རང་ཚེ་དང་བསོད་ནམས་རྒྱས་པར་བསམ༔ ཡང་ཕུར་པ་ཁོའི་སྙིང་ཁར་བཏབ་པས༔ ཁོའི་རྣམ་ཤེས་ཧཱུྃ་དུ་གྱུར་ནས༔ ཡཾ་ལས་རླུང་གིས་བཏེགས་ནས་འོག་མིན་གནས་ན་དཔལ་ཆེན་པོ་ཡབ་ཡུམ་གྱི་སྦྱོར་མཚམས་སུ་འཕངས་ནས་བཏང་བས་རྒྱལ་བའི་སྲས་སུ་སྐྱེས་པར་བསམ༔ མན་ངག་འདི་དང་ལྡན་ན་སེམས་ཅན་གྲངས་མེད་བསྒྲལ་ཡང་ལས་ཀྱི་སྒྲིབ་པ་རྣམ་སྨིན་ཏིལ་འབྲུ་ཙམ་ཡང་མེད་པར་རྒྱལ་བས་གསུངས༔ མན་ངག་འདི་འདྲ་མི་ཤེས་པར་ལས་སྦྱོར་བྱེད་པ་ནི༔ གླེན་པ་བབ་ཅོལ་བྱེད་པ་ཡིན༔ འོལ་ཚོད་ཀྱི་ལས་སྦྱོར་གྱིས་དགྲ་མི་འཆིའོ༔ དེ་བས་བླ་མ་མཉེས་པར་བྱས་ནས༔
མན་ངག་གཏིང་ནས་ལོན་པ་གཅེས་སོ༔ འདི་ནི་མིག་འབྱེད་སྒྲོན་མ་ཡིན༔ འདི་ནི་སྦས་པ་མངོན་དུ་ཕྱུང་བ་ཡིན༔ འདིས་ནི་ལུས་མི་གསོད༔ སེམས་མི་གསོད༔ དགྲའི་བླ་གསོད་པའི་སྔགས་ཡིན༔ འདི་ནི་ཚེ་ལུང་ཁྲུས་ལུང་གི་སྒོ་ནས་ཕུར་པ་འདེབས་པ་བསྟན་པའོ༔ ད་གསོ་བ་རྣམ་པ་གསུམ་བསྟན་པ་ནི༔ བདག་གསོ་བ༔ ཕུར་པ་གསོ་བ༔
དགྲ་བོ་གསོ་བ་དང་གསུམ༔ བདག་གསོ་བ་ནི༔ དཔལ་ཆེན་པོའི་སྔགས་བརྒྱ་བཟླ༔ དེ་ནས་ཧཱུྃ་བརྒྱ་བཟླས་པས༔ ཁམས་གསུམ་ཧཱུྃ་གིས་གང་བར་བསམ༔ ཧཱུྃ་དེ་རྣམས་རང་གི་ཐུགས་ཀར་ཐིམ་པས༔ བདག་ཉིད་སྐུ་ཆེ་ལ་ཡན་ལག་རགས་པར་བསམ༔ ད་ཕུར་པ་གསོ་བ་ནི༔ གོང་བཞིན་དཔལ་ཆེན་པོའི་སྔགས་བཟླས་ལ༔ ཕུར་པ་དེ་ལས་ཕུར་པ་གྲངས་མེད་འཕྲོས་པར་བསམ༔
ཚུར་འདུས་ཕུར་པ་ལ་ཐིམ༔ ཕུར་པ་དེ་བཀྲག་གཟི་མདངས་དང་ལྡན་པར་བསམ༔ ད་དགྲ་བོ་གསོ་བ་ནི༔ དཔལ་ཆེན་པོའི་སྔགས་བརྒྱ་བཟླས་པས༔ སྔགས་ཀྱི་འོད་ཟེར་ཁོའི་སྙིང་གར་ཐིམ་པས་ཚོགས་གཉིས་རྫོགས་ཤིང་སྒྲིབ་པ་བྱང་ནས༔ ཁོ་དཔལ་ཆེན་པོ་ཚོན་གང་དུ་གྱུར་པར་བསམ༔ དེ་རླུང་རྡོ་རྗེ་རྒྱ་གྲམ་གྱིས་བཏེགས་ནས་དཔལ་ཆེན་པོ་ཡབ་ཡུམ་གྱི་སྦྱོར་མཚམས་སུ་ཕོག་པས༔ རྒྱལ་བའི་སྲས་སུ་སྐྱེས་པར་བསམ༔ ཨོཾ་ཨོཾ་ཞེས་བརྒྱ་བཟླས་པས་ཆོས་སྐུ་ཐོབ་པར་བསམ༔ ཨཱཿཨཱཿཞེས་བརྒྱ་བཟླས་པས་ལོངས་སྤྱོད་རྫོགས་པའི་སྐུ་ཐོབ་པར་བསམ༔
ཧཱུྃ་ཧཱུྃ་ཞེས་བརྒྱ་བཟླས་པས་སྤྲུལ་སྐུ་ཐོབ་པར་བསམ༔ མན་ངག་འདི་འདྲ་ཤེས་པ་ན༔ སེམས་ཅན་གྲངས་མེད་བསྒྲལ་ཡང་བླ་མེད་འབྲས་བུ་ཐོབ༔ རང་དང་དགྲ་བོ་དམྱལ་བར་མི་ལྟུང་ངོ༔ དོན་འདི་དང་ལྡན་ན་ཞེ་སྡང་སྲིན་པོའི་མཐུ་མ་ཡིན༔ བྱང་ཆུབ་སེམས་ཀྱི་སྔགས་པ་ཡིན་ནོ༔ དེ་ནས་ལིངྒ་བརྡུང་བ་ནི༔ ཉའོ་ནས་ལིངྒ་བཏོན་ལ༔ ཉའོ་ནས་དུམ་གཅིག་དང༔ ཟན་གྱི་ཉའོ་གཅིག་བྱའོ༔
ལིང་རོ་དེ་གཏུན་གྱི་ནང་དུ་བཅུག་ལ༔ གཏུན་ནི་དབང་ཆེན་གསེར་གྱི་ས་གཞིར་བསམ༔ རྡོ་རྗེ་ནི་རྡོ་རྗེ་ཕ་ལམ་བསམ༔ ཛ༔ ཞེས་གོང་བཞིན་བཀུག་ལ༔ ཧཱུྃ༔ རྡོ་རྗེ་འབར་བའི་གཏུན་ཁུང་དུ༔ རྡོ་རྗེ་ཕ་ལམ་ཐོ་བས་བརྡུང༔ ལྷ་ཡང་རུང་སྟེ་བགེགས་ཀྱང་སྒྲོལ༔ དམ་ཉམས་དགྲ་བོའི་ཚེ་སྲོག་ཆོད༔
ཁ་ཐམ་ཁ་ཐམ་མཆུ་ཆིངས་མཆུ་ཆིངས༔ ཞེས་ཉེར་གཅིག་བཟླས་ལ་བརྡུང་ངོ༔ དེ་ནས་ལིང་རོ་ཞལ་དུ་བསྟབ་པ་ནི༔ ལིང་རོ་ནས་དུམ་གཅིག་དང་གོང་གི་ཉའོ་བསྒྲལ་ལ༔ ཚོགས་ཕུད་དང་ཆང་ཕུད་ཁྲག་ཕུད་བླུགས་ལ༔ མི་རྐང་གཟར་བུའི་ནང་དུ་བླུགས་ལ༔ ཞལ་དུ་སྟོབ་པའི་ཚུལ་བྱ་ཞིང་འདི་སྐད་བརྗོད་དོ༔ ཧཱུྃ༔ གྲུ་གསུམ་མཐིང་ནག་འབར་བའི་དཀྱིལ་འཁོར་དུ༔ བཅོམ་ལྡན་དཔལ་ཆེན་ཡབ་ཡུམ་འཁོར་དང་བཅས༔
སྒྲུབ་པ་བཀའ་བརྒྱད་ལྷ་ཚོགས་འཁོར་དང་བཅས༔ བཀའ་བརྒྱུད་ལྷ་ཚོགས་འཁོར་དང་བཅས་པ་དང༔ རྒྱུད་སྡེ་བཞི་ཡི་ལྷ་ཚོགས་འཁོར་དང་བཅས༔ དཔལ་ཆེན་མགོན་པོ་ཡབ་ཡུམ་འཁོར་དང་བཅས༔ མ་མོ་མཁའ་འགྲོའི་ལྷ་ཚོགས་འཁོར་དང་བཅས༔ ཁྲོ་ཆེན་ཕ་བཅུའི་ལྷ་ཚོགས་འཁོར་དང་བཅས༔ ཁྲོ་མོ་མ་བཅུའི་ལྷ་ཚོགས་འཁོར་དང་བཅས༔ ཟ་བྱེད་གསོད་བྱེད་འཁོར་དང་བཅས༔ སྤྲུལ་པ་ཡང་སྤྲུལ་འཁོར་དང་བཅས༔ ནག་པོ་སྟོང་དང་ཤ་ཟ་འབུམ༔
མ་མོ་བྱེ་བ་འཁོར་དང་བཅས༔ ལྕགས་ཀྱུ་ལ་སོགས་སྒོ་མ་བཞི༔ དམ་ཅན་སྡེ་བཞི་འཁོར་དང་བཅས༔ ཆོས་སྐྱོང་སྲུང་མ་འཁོར་དང་བཅས༔ ལྷ་སྲིན་སྡེ་བརྒྱད་འཁོར་དང་བཅས༔ གནམ་ས་ཙམ་གྱི་ཞལ་ཕྱེས་ཤིག༔ གངས་རི་ཙམ་གྱི་མཆེ་གཙིགས་ཤིག༔ ཉི་ཟླ་ཙམ་གྱི་སྤྱན་གཟིགས་ཤིག༔ གློག་དམར་ཙམ་གྱི་ལྗགས་རྐྱོངས་ཤིག༔ བསྟབ་བོ་བསྟབ་བོ་ཞལ་དུ་བསྟབ༔
བསྟབ་བོ་དཔལ་ཆེན་ཡབ་ཡུམ་ཞལ་དུ་བསྟབ༔ གསོལ་ཅིག་རོལ་ཅིག་ཁ་རཾ་ཁཱ་ཧི༔ སྟོང་གསུམ་ཧཱུྃ་སྒྲ་དི་རི་རི༔ ཁམས་གསུམ་ཕཊ་སྒྲ་དི་རི་རི༔ སྲིད་གསུམ་ཧ་སྒྲ་དི་རི་རི༔ མ་ཧཱ་མཱཾ་ས་ལ་ཁཱ་ཧི༔ མ་ཧཱ་རཀྟ་ལ༴ མ་ཧཱ་ཀིཾ་ནི་རི་ཏི་ལ༴ མ་ཧཱ་གོ་རོ་ཙ་ན་ལ༴ མ་ཧཱ་ཙིཏྟ་ལ༴
མ་ཧཱ་བ་སུ་ཏ་ལ༴ མ་ཧཱ་ཞིང་ཆེན་ལ་ཁཱ་ཧི༔ ཞེས་ལན་བདུན་བཟླས་ལ་ཞལ་དུ་བསྟབ་བོ༔ ཡབ་ཡུམ་འཁོར་དང་བཅས་པས་གསོལ་བར་བསམ༔ ཡི་དམ་སྔགས་ལ་ཁ་ཁ་ཁཱ་ཧི་བཏགས་ལ་འབུལ་ལོ༔ ལིང་རོ་བསྲེག་པ་ནི༔ སླ་ངའི་ནང་དུ་དུག་ཤིང་སྐྱེར་པའི་ཚེར་མ་ལ༔ གྲུ་གསུམ་ཁྲུ་གང་བརྩིགས་ལ༔ མེ་སྦར་ལ་མེ་ལྷ་རང་གིས་ཡི་དམ་གང་བྱེད་ལས་མཁན་དུ་བསྐྱེད་ལ༔ ཛྭ་ལ་རཾ་ཞེས་གཞུང་ནས་བཤད་པ་བཞིན་བྱས་ལ་སྔགས་བཟླས་ཤིང༔
ལིངྒ་རྣམས་ཞལ་དུ་བསྟབ་པར་བསམ་ལ༔ ལིང་རོ་རྣམས་བསྲེག་གོ༔ ལིངྒའི་ཐལ་བ་དེ་མནན་པ་ནི༔ ཐལ་བ་དེ་རབས་ཆད་དམ༔ གླེན་ལྐུག་གམ༔ ཁོལ་པོའམ༔ མོན་ཐོད་དུ་བཅུག༔ ཡང་ན་ཐལ་བ་ལ་ཉའོ་བྱས་ལ་བཅུག་གོ༔ ཐོད་པ་མ་འཛོམ་ར་རུ་གཡས་པའམ༔ ཁྱི་ཐོད་དུ་བཅུག་གོ༔
ཁ་ལ་ལ་ཆའི་ཐེལ་ཚེ་བཏབ་ལ༔ རོ་རས་ནག་པོས་བསྟུམས་ལ༔ ར་ཁྱི་ནག་པོའི་སྐུད་པས་ཕྱིན་ཀ་ལོག་ཏུ་བཅིང་ངོ༔ མནན་པའི་ས་བརྒྱད་ནི༔ བརྒྱ་ལམ་ཆེན་པོ་རྒྱ་གྲམ་མམ༔ བརྒྱ་ལམ་ཁ་གཉིས་སམ༔ བརྒྱ་ཟམ་འོག་གམ༔ ཕུང་ཤུལ་འོག་གམ༔ ཤིང་གཉན་རྐང་གཅིག་གམ༔ དུར་ཁྲོད་རོ་མང་པོ་བསྲེགས་པའི་ས་འོག་གམ༔
མ་ཐེམ་འོག་གམ༔ ལྷ་ཁང་མཆོད་རྟེན་རྙིང་པའི་མ་ཐེམ་འོག་གམ༔ ཆུ་མིག་གཉན་པོ་ཁ་བྱང་དུ་བསྟན་པའི་ས་འོག་གམ༔ བྲག་དང་ཆུ་འཐབ་པའི་འོག་ཏུ་མནན་ནོ༔ བྲུབ་ཁུང་འོག་གམ༔ རང་གི་སྒོ་ཐེམ་འོག་གམ༔ རང་གི་ཐེམ་འོག་ཏུ་མནན་ནོ༔ མནན་པའི་ས་ཚད་ནི༔ ཁྲུ་གང་ཡན་ཆད་ཕན་གནོད་མེད་པའི་ས་རོ་ཡིན༔ དེ་ནས་སོར་དགུ་མ་མོའི་གནས་ཡིན༔
འགོང་ཆོག་མནན་ནོ༔ དེ་ནས་སོར་བཅུ་གཉིས་ལ་སའི་ལྷ་མོ་བརྟན་མའི་གནས་ཡིན༔ དགྲ་བགེགས་རྣམས་དེ་རུ་མནན་ནོ༔ དེ་ནས་སོར་ཉི་ཤུ་རྩ་བཞི་ལ་ཀླུའི་གནས་ཡིན༔ དེ་ལ་གཏད་ན་དགྲ་རྣམས་འཕུང་ངོ༔ ཆགས་ཚད་འདི་རྣམས་དང་བསྟུན་ན་མི་ཐེབས་མི་སྲིད་དོ༔ ཆགས་ཚད་འདི་རྣམས་མེད་ན་མནན་པ་འོལ་ཚོད་ཡིན༔ ཆགས་ཚད་འདི་གཅེས་སོ༔ ཟུར་གསུམ་ཐོད་པ་ཤོང་བ་བྲུའོ༔ དོང་དེ་བས་རིང་ན་རྩུབ་པ་ཡིན་པས་རང་ལ་ལྡོག་གོ༔
དེ་བས་ཐུང་ན་འཇམ་པ་ཡིན་པས་དགྲ་མི་འཆིའོ༔ རོ་གཡམ་ལ་རྡོ་རྗེ་རྒྱ་གྲམ་བྲིས༔ དེའི་སྟེང་དུ་རི་རབ་གླིང་བཞི་བྲིས་ལ་མནན་དོང་ཁ་བཅད་དོ༔ དེའི་སྟེང་དུ་སས་བྱིབས༔ མེ་དང་ཆུ་བླུག་གོ༔ མི་དང་ཁྱི་ཕག་གསུམ་གྱི་བྲུན་དང་མི་ཁའི་རྫས་རྣམས་བླུག་གོ༔ མནན་སྔགས་བཟླས་ལ་འཕྲིན་ལས་བཞིའི་བྲོ་བརྡུང་ངོ༔ མནན་ལུགས་སྤྱི་དང་མཐུན་པར་བྱ༔ མནན་ཡང་མི་ནོན་པའི་ཐོད་པ་ནི༔ སྔགས་པའི་ཐོད་པ༔
རྒྱལ་པོའི་ཐོད་པ༔ བུད་མེད་བུ་མང་པོ་སྐྱེས་པའི་ཐོད་པའོ༔ སེམས་ཉིད་རྟོགས་པའི་ཐོད་པ༔ འཕགས་པའི་ཐོད་པ་ ་་སེལ་བཅུག་ན་བཟང༌། རྣམས་མནན་དུ་མི་རུང་བའི་ཐོད་པའོ༔ ད་ཟོར་དུ་འཕང་བ་ནི༔ གོང་གི་སླ་ངའི་ནང་གི་ཐལ་བ་དང༔ གཏོར་མ་དགྲ་ཕྱོགས་སུ་འཕང་ངོ༔ མནན་བསྲེག་འཕང་གསུམ་མི་ཤེས་ན༔ ཕྲིན་ལས་གཞུག་རྡུམ་ཡིན༔
ཡང་སྤྱིར་བན་དྷེ་ཕྱི་བའི་ཐོད་པར་མནན༔ བོན་པོ་ལ་གྲུམ་པའི་ཐོད་པར་མནན༔ སྐྱེ་བོ་ལ་རབས་ཆད་ཐོད་པ༔ ནོར་ལ་མཛོ་དྲེའུའི་ཐོད་པ༔ རང་གཤེད་རང་དབབ་ཀྱི་ཐོད་པ་ཡིན༔ ཡང་ན་དགྲ་བོའི་ལོ་དང་གཤེད་རྩིས་ལ་མནན་པ་མན་ངག་གོ༔ ད་ནི་དགྲའི་བླ་གནས་བརྩི་བ་ནི༔ ཚེས་གཅིག་བྱ་ཟེར་ནས་ཉི་མ་མ་ཤར་བར་ལ་རྐང་མཐིལ་ལ་གནས་སོ༔ ཚེས་གཉིས་ལ་ཉི་མ་ཤར་ནས་དྲོས་ཆེན་ཚུན་ཆད་བྱིན་པའི་དཀྱིལ་ལ་གནས་སོ༔ ཚེས་གསུམ་ཉི་མ་དྲོས་ཆེན་ཚུན་ཆོད་ལ་བརླའི་དཀྱིལ་ན་གནས་སོ༔
ཚེས་བཞི་ནམ་ལངས་སྐེད་ལ་གནས་སོ༔ ལྔ་ལ་ཉི་མ་ཤར་ནས་ཉི་ཤུར་ ་་ཉི་མྱུར། ཚུན་ཆད་ཁའི་ནང་ལ་གནས་སོ༔ ཚེས་དྲུག་ཉི་མ་དྲོས་མ་དྲོས་ལ་ལག་པའི་མཐིལ་ལ་གནས་སོ༔ བདུན་གྱི་ཉི་མ་ཤར་ནས་ནམ་ལངས་ཚུན་ཆད་ལ་རྐང་པའི་བོལ་གཉིས་ལ་གནས་སོ༔ ཚེ་བརྒྱད་ནམ་ཕྱེད་ལ་ལག་པ་གཉིས་ཀྱི་གྲུ་འཇོང་ཁུགས་ལ་གནས་སོ༔ དགུ་ལ་ནམ་ལངས་མཚན་མ་ལ༔ བཅུའི་སྲོད་འཁོར་རྐེད་པ་ལ༔ བཅུ་གཅིག་སྲོད་ལ་སྣ་དང་རྣ་བ་ལ༔ བཅུ་གཉིས་བྱ་ཟེར་ཕོ་བ་དང་དཔྲལ་མདོའི་སྐྲ་མཚམས་ལ༔
བཅུ་གསུམ་ཉི་མ་མྱུར་བ་ལ་སོ་ལ༔ བཅུ་བཞིའི་ནམ་ཕྱེད་སྙིང༔ བཅོ་ལྔ་ཉི་མ་མྱུར་བ་ལ་ལུས་བྱིངས་ལ་གནས་སོ༔ ཁྱད་པར་བྱིན་པའི་དཀྱིལ་དུ་གནས་སོ༔ བཅུ་དྲུག་ཉི་མ་མྱུར་བ་ལ་རྐེ་དང་བྲང་གཞུང་ལ༔ བཅུ་བདུན་སྲོད་འཁོར་མགུལ་བ་གཡོན་ཟུར་ལ༔ བཅོ་བརྒྱད་ཉི་མ་དྲོས་ཆེན་ཕོ་བ་དང་བརླ་གཉིས་ཀྱི་ནང་ན་གནས་སོ༔ བཅུ་དགུ་ནི་བརླ་གཉིས་ཀྱི་ཁུགས་དང་རྐང་པའི་ལོང་གཉིས་ལ་གནས་སོ༔ ཉི་ཤུའི་ཉི་མ་ཕྱེད་ངར་གདོང་གཉིས་ལ་གནས་སོ༔ ཉེར་གཅིག་ལ་ཉི་མ་དྲོས་ཆུང་རྐང་པའི་མཐིལ་གཉིས་ལ༔
ཉེར་གཉིས་ལ་ནམ་ལངས་མཁལ་ཁུང་གཉིས་ལ་གནས་སོ༔ ཉེར་གསུམ་ཉིན་ཕྱེད་ལ་བྱིན་པ་གཉིས་ལ༔ ཉེར་བཞི་ཉི་མ་ཕྱེད་ལ་ལག་མཐིལ་གཉིས་ལ༔ ཉེར་ལྔ་ནམ་ཕྱེད་ལྕེ་ལ༔ ཉེར་དྲུག་སྐྱ་རེངས་ཤར་བ་ལ་མཇིང་པ་ལ༔ ཉེར་བདུན་ནམ་ལངས་ལ་པུས་མོ་གཉིས་ལ༔ ཉེར་བརྒྱད་ཉི་ཤར་མཚན་མ་དང་ལྟེ་བ་གཉིས་ལ༔ ཉེར་དགུ་ཉི་མ་ཕྱེད་ཡོལ་མིག་གཉིས་ལ་གནས་སོ༔ སྟོང་ཆེན་ཉིན་ཕྱེད་ལ་ལུས་ཁྱབ་པར་གནས་སོ༔ ཁྱད་པར་རྒྱུ་མ་ལ་གནས་སོ༔
ཡང་ནམ་ལངས་རྐང་པ་གཉིས་ལ་གནས་སོ༔ ཉི་ཤར་མཇིང་པ་ལ་གནས་སོ༔ དྲོས་ཆུང་ལྟག་ཁུང་ལ༔ དྲོས་ཆེན་མཆུ་ལ༔ ཉི་ཕྱེད་བྲང་གཞུང་ལ༔ ཕྱེད་ཡོལ་ལྟེ་བ་ལ༔ མྱུར་བ་སྙིང་ལ༔ མྱུར་ཆུང་རྒྱབ་ལ༔ ཉི་ནུབ་རྐང་པ་གཉིས་ལ༔ སྲོད་ནས་ནམ་ལངས་བར་ལྟེ་བ་མན་ཆད་ཁྱབ་པར་གནས་སོ༔
ཁྱད་པར་མཚན་ལ་གནས་སོ༔ བླ་གནས་པའི་སར་ཕུར་པ་བཏབ་ན་དགྲ་བོ་མྱུར་དུ་འཆིའོ༔ བླ་སོད་ནས་དགྲ་མི་འཆི་བའི་དབང་མེད་དོ༔ བླ་གནས་མི་ཤེས་པར་ཕུར་པ་འོལ་ཚོད་ལ་བཏབ་པས་དགྲ་མི་འཆིའོ༔ བླ་གནས་ཤེས་ན་ཤན་པས་སེམས་ཅན་གསོད་པ་དང་འདྲའོ༔ དགྲ་མི་འཆི་བའི་དབང་མེད་དོ༔ བླ་གནས་ཀྱི་མན་ངག་ཁྱད་པར་ཅན་འདི་བླ་ཁྱིམ་ཡིན་ནོ༔ ཡང་རྣལ་འབྱོར་པས་སྒྲུབ་པ་བྱེད་པའི་ཚེ༔ ཟློག་པ་མཁན་བྱུང་གིས་དོགས་ན༔ མཚམས་ལ་མ་ཞུགས་པའི་གོང་དུ༔
རང་གཤེད་རང་ལ་བསྐོལ་བའི་ལས་རྣམས་བྱ༔ ཡང་ན་མཚམས་ཐོན་ནས་ཟློག་པ་དང༔ ཡང་ཟློག་རྣམས་ལ་འབད་པར་བྱའོ༔ ཟློག་པ་མཁན་ཡོད་པའི་རྟགས་ནི༔ བན་བོན་དམག་ཚོགས་དང༔ སྐྱེ་བོའི་དམག་ཚོགས་དང༔ རྦབ་དང་རླུང་འཚུབས་དང༔ སེར་བ་དང༔ ཤག་འདེབས་དང༔ མདའ་དང༔
སྒྱོགས་རྒྱབ་པ་དང༔ གཞན་གྱིས་རང་གསོད་དུ་བྱུང་བ་དང༔ དེ་ལྟར་བྱུང་ན་ཟློག་མཁན་ཡོད་པའི་རྟགས་སོ༔ ཡང་སྒྲུབ་པ་གང་བྱེད་ཀྱང༔ དམ་ཚིག་སྲུང་བ་ནི༔ གཞན་གྱི་ཕྱེ་ཕུད་སྲུང༔ འབག་བཙོག་རྣམས་སྲུང༔ དམེ་ཡུགས་དང་མི་གཙང་བ་རྣམས་སྲུང༔ གཞན་དང་ཁ་མི་བསྲེ༔ ནང་དུ་འཁོན་མི་བྱ༔
རང་གི་གོས་མི་ལ་མི་བསྐོན༔ རང་གི་ལུས་དང་ཕོར་སྡེར་མི་བཀྲུའོ༔ ཡུགས་ས་མོ་དང་མི་ཉལ༔ སྐྲ་དང་སེན་མོ་མི་འབྲེག༔ གདན་མི་སྤྲུགས༔ ཁྱི་ལྤགས་མི་འདིང༔ ཁྱི་ལ་ཟན་མི་སྟེར༔ སྨྲ་བཅད་དམ་དུ་བྱ༔ མཚམས་གཡོག་བུད་མེད་ལ་མི་འཆོལ༔ གྲིབ་ལ་འཛེམ་པ་གཅེས་སོ༔
རྩ་བའི་བླ་མ་མ་གཏོགས་པ༔ གཞན་ལ་ཕྱག་མི་འཚལ༔ རང་གི་གྲིབ་མ་ལ་གཞན་གྱིས་འགོམ་མི་བཅུག༔ དམ་ཚིག་འདི་རྣམས་བསྲུངས་ན༔ མཐུ་དང་ནུས་པར་ལྡན་ནོ༔ མན་ངག་འདི་རྣམས་གཏེར་ཁྱིམ་ནང་ནས་ཡང་ཁྱིམ་ཡིན་ནོ༔ མན་ངག་སྲིད་པའི་གཏེར་ཁྱིམ་ཞེས་བྱ་བ་རྫོགས་སོ༔ རྒྱ་རྒྱ་རྒྱ༔ སྣང་སྲིད་རྣམས་ཀྱི་རྒྱ་རྒྱ༔ ཁ་ཐམ་ཁ་ཐམ༔
གཏེར་རྒྱ༔ མཁའ་འགྲོ་རྣམས་ཀྱི་རྒྱ༔
མངའ་བདག་ཉང་གི་གཏེར་མ་ཡིན། ། སྤྲུལ་སྐུ་སྔགས་འཆང་ཆོས་ཀྱི་སྤྱན། ། དབོན་པོ་བསོད་ནམས་རྡོ་རྗེ་པས། ། མ་ནོར་ཕྱོགས་སུ་བསྡེབས་པ་ལགས། ། མུ་ཏིག་ཕྲེང་བ་དང་འདྲ༔ སྦས་པའི་མིག་འབྱེད་མན་ངག་ཡིན༔ དཔེ་མཐོང་ཐོས་ཆོག་མན་ངག་ཡིན༔ དང་པོ་ལས་འབྲས་མེད་ན་ཟབ་མོའི་གདམས་ངག་འདི་རྣམས་དང་མི་འཕྲད༔
བླ་མ་མ་མཉེས་ན་མན་ངག་གི་སྙིང་རྣམས་མི་ལོན༔ དམ་ཚིག་མ་བསྲུངས་ན་ཚེ་ཐུང་བར་ཆད་འོང༔ དམ་རྫས་མ་ཚང་ན་ལྷ་མི་འདུ༔ སྲོག་སྙིང་གནད་ནས་མ་ཟིན་ན་རྟགས་དང་མཚན་མ་ལོག་པར་འགྲོ༔ གཉེན་པོ་སྟོབས་ཀྱི་ལྷ་མ་གསལ་ན་དབང་དུ་མི་འདུ༔ དམ་ཚིག་ཉམས་ན་བསྒྲུབས་ཀྱང་ངལ་བ་དོན་མེད་ཡིན༔ སྨྲ་བཅད་མ་བྱས་ན་ཉམས་རྟགས་མི་གསལ༔ སྔགས་རྣམས་ནོར་ན་ཆོ་འཕྲུལ་རྩུབ་མོ་ཡོང༔ ལས་སྦྱོར་དུས་སུ་འབོད་རྦད་བསད་གསུམ་མ་དྲིལ་ན་དགྲ་མི་འཆིའོ༔ ཕྲིན་ལས་ཀྱི་གཞུང་མ་བསྲང་ན་ལས་སྦྱོར་གྱི་རྣོ་མི་ཐེབ༔
ཐེ་ཚོམ་ཟོས་ན་དོན་མི་འགྲུབ༔ གདུང་བ་མེད་ན་ཡལ་ནས་འགྲོ༔ ཞེ་སྡང་མེད་ན་སྒྲོལ་མི་ནུས༔ ཏིང་འཛིན་མི་གསལ་ན་འཁུ་ལྡོག་ཆེ༔ བསྟེན་ཐབས་མ་ཤེས་ན་འཁོར་ལ་གནོད༔ ལྟ་བ་མེད་ན་དབང་དུ་མི་འདུས༔ རིང་བ་རྣམས་བསྐྱལ་ལ་བསྒྲུབ༔ དགའ་བ་མེད་ན་ལས་མི་འགྲུབ༔ ཐེ་ཚོམ་ཅན་ལ་འབྲས་བུ་མེད༔ དམ་རྫས་ཆུང་ན་ཁྲོས་པར་འགྱུར༔
སྐོང་བཤགས་གསོལ་ཀ་ལོ་ཟླ་འདས་ན་ཉམས་པའི་གནས༔ དྲོད་ཚད་མེད་ན་ལས་མི་འགྲུབ༔ བླ་རྟགས་མེད་ན་ལས་སྦྱོར་སྟོང་པ་ཡིན༔ དབང་དུ་མ་འདུས་ན་མི་ནོར་ཀུན་ལ་གནོད༔ ཐུན་རྫས་མ་ཚོགས་ན་འགྲོར་མི་བཏུབ༔ བཟླས་པ་མ་རྫོགས་ན་ལས་སྦྱོར་སྟོང་པ་ཡིན༔ དང་པོ་འབོད་པའི་དུས་སུ་གྲུབ་ངེས་པ་བྱས་པས་སྒྲུབ་པ་ཆུད་མི་ཟའོ༔ དམ་ཚིག་གཙང་ན་རྣལ་འབྱོར་པ་ཚེ་རིང་བུ་ནོར་འཕེལ་ལོ༔ དབང་དུ་འདུས་ན་བུ་ནོར་འཁོར་ལ་བྱམས༔ གཉེན་པོ་གསལ་ན་རྦད་སླ་ཚུར་ལ་མི་ལྡོག༔
ཐུན་རྫས་རྣམས་ཚོགས་ན་རྦད་སླ༔ དེའང་ཡུངས་ཐུན་མདའ་ཐུན་ཁྲག་ཐུན་ཕུར་ཐུན་ནོ༔ བཟླས་པ་ཐེམས་ན་ལས་སྦྱོར་ཕྲིན་ལས་རྫོགས༔ ཡང༔ སེམས་ཀྱི་གནས་ལུགས་མ་རྟོགས་པར༔ སྤྱོད་པ་རྩིང་པོ་བྱེད་པ་དེ༔ རྐྱལ་མེད་ཆུ་བོར་མཆོངས་པ་འདྲ༔ རང་སེམས་ཆོས་སྐུར་མ་རྟོགས་པར༔ སངས་རྒྱས་ཡིན་ཞེས་ཁས་ལེན་པ༔ སེང་འབག་ཁྱི་ལ་བསྐོན་པ་འདྲ༔
རྟོགས་པའི་གདིང་དང་མ་ལྡན་ན༔ ལྷ་སྲིན་དྲག་པོའི་སྲོག་འཕྲོག་པ༔ བྱིས་པས་ནོར་རྫས་ཁས་ལེན་འདྲ༔ ཡི་དམ་བསྙེན་པ་མ་རྫོགས་པར༔ ཁ་ཚར་ལས་ལ་སྦྱོར་བ་དེ༔ མི་རྒན་དཔའ་བོར་ཁས་ལེན་འདྲ༔ བླ་རྟགས་མེད་པར་ལས་སྦྱོར་ན༔ དགྲ་མེད་མཚོན་ཆ་འདེབས་དང་འདྲ༔ རྦད་པའི་ནང་རྟགས་མེད་པར་ལས་སྦྱོར་ན༔ ཁྱི་མེད་ཤ་བར་རྦད་པ་འདྲ༔
སྲུང་མ་མ་འགྲུབ་ལས་སྦྱོར་ན༔ དཔོན་མེད་གཡོག་ལས་བཅོལ་བ་འདྲ༔ བཏང་བའི་སར་དེ་འགྲོ་མི་བཏུབ༔ ལིངྒ་མེད་པར་འགུགས་འདྲེན་བྱས་པ་ན༔ རི་དྭགས་མེད་པར་ཁྱི་ནི་འགྱེད་པ་འདྲ༔ དམ་རྫས་མ་ཚང་ལྷ་སྲིན་འབོད༔ རྒྱུ་མེད་མགྲོན་པོ་བོས་པ་འདྲ༔ ཕོ་མོ་མི་སྦྲགས་བཀྲ་མི་ཤིས༔ ་་་ ཕོ་མོ་བསྡེབས་ནས་བསྒྲུབ་ན་ཤིས། ཟླ་བོ་མེད་པའི་ཡུགས་ས་ཕོ་མོ་འདྲ༔
ཕྱི་སྐོར་ནང་སྐོར་མི་ཤེས་པར༔ ཟ་འདྲེ་སྲོག་གི་འཁོར་ལོ་བསྐོར་བ་དེ༔ ་་་ གཡས་བསྐོར་ལ། ཕྱེ་ལེབ་མེ་ལ་མཆོངས་པ་འདྲ༔ སྔགས་ཀྱི་བཟླ་ཐབས་མི་ཤེས་པར༔ མཐུ་ཡི་བཟླས་པ་བྱེད་པ་དེ༔ ཅོལ་ཆུང་གིས་འཇའ་ཚོན་དེད་པ་འདྲ༔ ལྷ་སྲིན་འཁོར་མེད་སྒྲུབ་པ་དེ༔ འཁོར་གཡོག་མེད་པའི་རྒྱལ་པོ་འདྲ༔ ཟློག་པའི་འཁོར་ལོ་མི་ཤེས་པར༔
སྔགས་པ་ནང་རྒྱས་བྱེད་པ་དེ༔ དམག་དཔོན་གཅེར་བུར་འཐབས་པ་འདྲ༔ དམ་མེད་རྣམས་ལ་མན་ངག་སྤེལ༔ སྤང་ལ་མེ་ལྕེ་མཆེད་པ་འདྲ༔ སྔགས་ཀྱི་བཟླ་ལུགས་མི་ཤེས་པར༔ མཐུ་ཡི་སྔགས་རྣམས་བཟླ་བ་དེ༔ རླུང་ནག་འཚུབ་མ་འཚུབ་པ་འདྲ༔ སྲུང་མ་དབང་དུ་མ་འདུས་པར༔ གནད་ལ་ཕབ་ཅིང་བསྐུལ་བ་ནི༔ ཡུས་མེད་ཤགས་ཁ་འདེབས་པ་འདྲ༔
དམ་ཚིག་མི་བསྲུང་འདྲེ་རྒོད་བསྟེན༔ དབུགས་མེད་མཚོན་ཆ་ཁྱེར་བ་འདྲ༔ བླ་མ་མཉེས་པར་མ་བྱས་པར༔ མན་ངག་ཉམས་སུ་ལེན་འདོད་པ༔ ཁ་གཉིས་ལམ་ལ་ཕྱིན་པ་འདྲ༔ མན་ངག་འདི་འདྲ་གཞན་ལ་སྤེལ་པ་དེ༔ སྤང་གི་ལོགས་ལ་མེ་ཤོར་འདྲ༔ སྡེ་བརྒྱད་གནས་ལུགས་མི་ཤེས་པར༔ མཐུ་ཤེས་ཟེར་བར་ཁས་ལེན་པ༔ རྒྱུས་མེད་མི་རབས་བཤད་པ་འདྲ༔
ཐམས་ཅད་གཅིག་ཏུ་མི་ཤེས་པར༔ གསང་སྔགས་ཤེས་པར་ཁས་ལེན་པ༔ མི་ལྟོགས་ནོར་རྫས་ཁས་ལེན་འདྲ༔ ལྷ་སྲིན་སྡེ་བརྒྱད་སེམས་ཀྱི་ཆོ་འཕྲུལ་ཡིན་པར་མི་ཤེས་པ༔ དངོས་པོ་གཟུགས་སུ་གཟུང་བ་ནི༔ ཕྱུག་པོ་སེར་སྣས་བཅིངས་པ་འདྲ༔ སེམས་ཀྱིས་བདེ་བ་ཆེན་པོའི་དོན་གཅིག་མ་རྟོགས་པར༔ ཁ་ཡིས་ལས་སྦྱོར་བྱེད་པ་དེ༔ ལས་ཀྱི་མུན་ནག་འཐིབས་པ་འདྲ༔ ལྟ་བ་ཐེག་ཆེན་གྱི་གདིང་མེད་པར༔
བསད་གསོ་གདབ་ལས་བྱེད་པ་དེ༔ གོ་མཚོན་མེད་པའི་དཔའ་བོ་འདྲ༔ སྲིད་པའི་གཏེར་ཁྱིམ་མི་ཤེས་པའི༔ སྔགས་ལ་ང་མཁས་ཟེར་བ་དེ༔ མུན་པའི་ནང་དུ་རྫས་འཚོལ་འདྲ༔ སྲིད་པའི་གཏེར་ཁྱིམ་ཤེས་པ་ནི༔ མུན་ལ་ཉི་མ་ཤར་བ་འདྲ༔ སྲིད་པའི་གཏེར་ཁྱིམ་མཐུའི་སྤྱི་སྡོམ་ཆེན་པོ༔ མན་ངག་རྣམས་ཀྱི་ལྡེ་མིག་ལགས༔ གྲུབ་ཐོབ་གོང་མ་རྣམས་ཀྱི་ཞལ་གདམས༔
ཕྱི་རབས་རྣལ་འབྱོར་རྣམས་ཀྱི་མ་རིག་མུན་སེལ༔ སྔགས་པ་རྣམས་ཀྱི་ཁོང་སྙིང༔ མན་ངག་རྣམས་ཀྱི་ཉིང་ཁུ་ཡིན༔ མན་ངག་འདི་རིགས་ནས་རིགས་སུ་བརྒྱུད་པར་ཤོག༔ སངས་རྒྱས་བསྟན་པ་དར་བར་ཤོག༔ དཀོན་མཆོག་དབུ་འཕང་མཐོ་བར་ཤོག༔ བུ་སློབ་རིགས་རྒྱུད་འཕེལ་བར་ཤོག༔ སྔགས་ཀྱི་བསྟན་པ་དར་བར་ཤོག༔ ནོར་དང་བསོད་ནམས་འཕེལ་བར་ཤོག༔ རིགས་དང་ལོངས་སྤྱོད་མཐའ་ནས་རྒྱས་པར་ཤོག༔
སློབ་དཔོན་གསང་ཞིང་རང་ཆེ་འདོད་པ་ཡི༔ དམ་ཉམས་རྣམས་ལ་བཀའ་རྒྱ་མང་དུ་ཐོབས༔ ཤོར་ར་རེ༔ བསྟན་སྲུང་རྣམས་ཀྱི་བཙས་སུ་ཤོག༔ མུ་སྟེགས་ལོག་ལྟ་ཐུལ་བར་ཤོག༔ སྔགས་འཆང་བསམ་པ་འགྲུབ་པར་ཤོག༔ རྣལ་འབྱོར་སྐུ་ཚེ་རིང་བར་ཤོག༔ ལྟ་སྒོམ་སྤྱོད་གསུམ་སེམས་ལ་དབང་ཐོབ་ཤོག༔ འབྱུང་བཞིའི་ནད་ཀྱི་བར་ཆད་སེལ་བར་ཤོག༔ ཏིང་འཛིན་སེམས་ལ་རང་དབང་ཐོབ་པར་ཤོག༔
རྒྱུད་སྡེ་བཞི་ཡི་དགོངས་པ་ཐུགས་ལ་ཤར་བར་ཤོག༔ ཨོ་རྒྱན་ཐུགས་ཀྱི་ཉིང་ཁུ་འདི༔ དམ་མེད་ལོག་ལྟ་ཅན་ལ་མ་སྟོན་གསང་བར་གཅེས༔ ཕྱི་རབས་ལས་འཕྲོ་ཅན་དང་འཕྲད་པར་ཤོག༔ ཟབ་རྒྱ༔ ཟབ་རྒྱ༔ ཟབ་རྒྱ༔ ཕྱོགས་དུས་ཀུན་ཏུ་བཀྲ་ཤིས་ཤིང༔ དགྲ་དང་བགེགས་ཀྱི་དཔུང་འཇོམས་ཤོག༔ བུ་རྒྱུད་རྣམས་ཀྱི་དཔལ་དུ་ཤར༔
ཤིན་ཏུ་གཅེས་པར་མཛད་འཚལ་ལོ༔ གཞན་ལ་ཟུར་ཙམ་ཡང་མ་སྟོན་པར་མཛོད་ཅིག༔
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
