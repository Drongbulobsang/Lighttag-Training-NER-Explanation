ཚད་མ་རིགས་གཞུང་རྒྱ་མཚོ
པོད ༡
ཆུ་བོ་ཡོངས་སུ་འདུ་བ་རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ་ལས་དང་པོ་ཚད་མ་གྲུབ་པའི་ལེའུ།
༄༅། །ཚད་མ་ལེགས་པར་བཤད་པ་ཐམས་ཅད་ཀྱི་ཆུ་བོ་ཡོངས་སུ་འདུ་བ་ རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ་ལས་ དང་པོ་ཚད་མ་གྲུབ་པའི་ལེའུ་ བཞུགས་སོ། ། $$ ༄༅། །ཚད་མ་ཀུན་ལས་བཏུས་པ་སྡེ་བདུན་དང་རིགས་པའི་གཞུང་མཐའ་དག་གི་སྒོ་ནས་བཤད་པ། ཚད་མ་རྗོད་པར་བྱེད་པ་ཐམས་ཅད་ཀྱི་ཆུ་བོ་ཡོངས་སུ་འདུ་བ་རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ། གསུང་གི་དབང་ཕྱུག་འཇམ་པའི་དབྱངས་ལ་ཕྱག་འཚལ་ལོ། ། འགྲོ་བ་ཀུན་ལ་བསླུ་མེད་རྟག་པར་བརྩེ། ། ཤེས་བྱ་ཀུན་ལ་སྒྲིབ་མེད་མཁྱེན་ཅིང་སྟོན། ། བདེ་བར་གཤེགས་པ་འཇིག་རྟེན་ཀུན་གྱི་སྐྱོབ། ། ཚད་མར་གྱུར་པ་དེ་ལ་ཕྱག་འཚལ་ལོ། ། མི་ཤེས་མུན་སེལ་ཡེ་ཤེས་ཉི་མའི་སྐུ་མངའ་ཞིང༌། །
འགྲོ་ལ་རབ་བརྩེ་མཛད་པའི་༼༢ན༽འོད་ཟེར་ཀུན་ལ་འཕྲོ། ། འཇམ་པའི་དབྱངས་ཀྱིས་འགྲོ་དབུགས་འབྱིན་མཛད་མགོན་དེ་དང༌། ། རྒྱལ་ཚབ་མ་ཕམ་མགོན་ལ་ཕྱག་འཚལ་རྟག་པར་འདུད། ། ཚད་མར་གྱུར་པས་ལེགས་གསུངས་ཚད་མ་གང༌། ། རྣམ་པར་དབྱེ་བས་རིགས་གཞུང་རྣམས་མཛད་པ། ། ཕྱོགས་ཀྱི་གླང་པོ་ཆོས་ཀྱི་གྲགས་པ་སོགས། ། བརྒྱུད་པར་བཅས་པ་རྣམས་ལ་བཏུད་བྱས་ཏེ། ། འཇིག་རྟེན་གསུམ་ན་ཚད་མར་ཡོངས་སུ་གྲགས། ། སྟོན་པ་ཟླ་མེད་དེས་གསུངས་ཚད་མའི་དོན། ། རྗོད་བྱེད་ཚད་གཞུང་ཆུ་བོ་ཇི་སྙེད་པ། །
སྔོན་མེད་རིགས་གཞུང་རྒྱ་མཚོ་འདིར་གཅིག་བྱ། ། འཕགས་པའི་ཡུལ་དང་གངས་རིའི་ཁྲོད་འདིར་ཡང༌། ། རིགས་གཞུང་སོ་སོའི་རྣམ་འགྲེལ་མཛད་པ་མང༌། ། མདོ་དང་སྡེ་༼༢བ༽བདུན་འགྲེལ་པར་བཅས་པ་ཀུན། ། ཚིག་དོན་གཉིས་ཆར་གླེགས་བམ་གཅིག་ཉིད་དུ། ། ཧ་ཅང་མང་དང་ཉུང་སོགས་སྐྱོན་མེད་ཅིང༌། ། གཞུང་དོན་འཁྱོགས་དང་ཕྱིན་ཅི་ལོག་མེད་པར། ། ཇི་བཞིན་བཤད་འདི་རྒྱལ་བ་སྲས་བཅས་མཐུས། ། ཡིན་གྱི་གཞན་དུ་བློ་ཡི་སྤྱོད་ཡུལ་མིན། ། རྒྱལ་བ་ཐམས་ཅད་ཀྱི་ཤེས་བྱ་མཐའ་དག་སྒྲིབ་པ་མེད་པར་མངོན་སུམ་དུ་མཁྱེན་པའི་ཡེ་ཤེས་ཀྱི་སྐུ་རྒྱལ་བའི་སྲས་ཀྱི་ཚུལ་དུ་སྟོན་པ་འཇམ་པའི་དབྱངས་ཀྱིས་བྱིན་གྱིས་བརླབས་པའི་མཐུ་དབང་ལས་བྱུང་ཞིང༌།
ལུང་བསྟན་པ་དང་རྗེས་སུ་གནང་བའི་བསྟན་བཅོས་ཚད་མ་ཀུན་ལས་བཏུས། སློབ་དཔོན་ཕྱོགས་ཀྱི་གླང་པོ་རང་གི་འགྲེལ་པ་དང་སྡེ་བདུན་ལ་སོགས་པའི་རིགས་གཞུང་ཐམས་ཅད་དང་སྦྱར་ནས་ལྷན་ཅིག་ཏུ་བཤད་པར་བྱའོ། ། འདི་ལ་གཉིས། རིགས་གཞུང་འགྲེལ་པ་དང་བཅས་པ་བརྩམས་པའི་དགོས་པ། དགོས་པ་དེ་ལྡན་གྱི་གཞུང་འགྲེལ་པ་དང་བཅས་པ་བཤད་པ་དངོས་སོ། ། དང་པོ་ནི། འཇིག་རྟེན་གྱི་ཁམས་ཐམས་ཅད་དུ་དཔེ་ཟླ་ཐམས་ཅད་དང་བྲལ་བས་ཀུན་ཏུ་མཚུངས་པ་མེད་པའི་ཐུགས་རྗེ་ཆེན་པོ་དང་ལྡན་ཞིང༌། མི་ཤེས་པའི་སྒྲིབ་པ་ཐམས་ཅད་སྤངས་པས་ཤེས་བྱའི་དཀྱིལ་འཁོར་མ་ལུས་ཤིང་ལུས་པ་མེད་པ་ལ་ཡེ་ཤེས་ཀྱི་སྤྱན་གྱིས་ཁྱབ་པར་གྱུར་པས། སེམས་ཅན་ཐམས་ཅད་ཀྱི་ཁམས་དང༌། དབང་པོ་དང༌།
བག་ལ་ཉལ་ཐམས་ཅད་མཁྱེན་ཅིང་གཟིགས་པ། ལྷ་དང་དྲང་སྲོང་དང༌། ཕྱི་རོལ་པའི་ཐུབ་པ་དང་སྟོན་པར་གྲགས་པ་དག་དང་བཅས་པའི་འགྲོ་བ་ཐམས་ཅད་ཀྱི་དབང་པོ་དང་༼༣ན༽ཚད་མར་གྱུར་པའི་སངས་རྒྱས་བཅོམ་ལྡན་འདས་དེ་ཉིད་ཀྱིས་མཐའ་ཡས་པ་མཐའ་ཡས་པའི་སེམས་ཅན་རྣམས་ལ་དེ་དག་དང་འཚམ་པར་མཐའ་ཡས་པ་མཐའ་ཡས་པའི་སྐུའི་བཀོད་པས། མཐའ་ཡས་པ་མཐའ་ཡས་པའི་འགྲོ་བ་ཀུན་གྱི་སྐད་ཀྱིས་མཐའ་ཡས་པ་མཐའ་ཡས་པའི་ཆོས་ཀྱི་འཁོར་ལོ་གནས་སྐབས་དང་མཐར་ཐུག་གི་དོན་ལ་བསླུ་བ་མེད་ཅིང་སྔར་མ་ཤེས་པའི་ཡང་དག་པའི་དོན་ཕྱིན་ཅི་མ་ལོག་པ་གསལ་བར་ཤེས་པའི་སླད་དུ་བསྐོར་བར་མཛད་ལ། དེའང་གདུལ་བྱ་སོ་སོའི་དབང་གིས་དྲང་བའི་དོན་དང༌། ངེས་པའི་དོན་དང༌། སྒྲ་ཇི་བཞིན་པ་དང༌། ཇི་བཞིན་མ་ཡིན་པ་དང༌། དགོངས་པ་ཅན་དང༌། ལྡེམ་པོར་དགོངས་པ་ཅི་རིགས་པའི་ཚུལ་གྱིས་གནས་པ་ལས།
དེའི་དོན་གདུལ་བྱ་རྣམས་ཀྱིས་རྟོགས་དཀའ་བར་གཟིགས་ནས་གཏན་ཚིགས་རིགས་པའི་སྒོ་ནས་བདེ་བླག་ཏུ་རྟོགས་པར་བྱ་བ་དང༌། མ་རྟོགས་པ་དང༌། ལོག་པར་རྟོག་པ་དང༌། ཐེ་ཚོམ་ལ་སོགས་པ་བསལ་བའི་སླད་དུ་བདག་ཉིད་ཆེན་པོ་ཕྱོགས་ཀྱི་གླང་པོས་བདེ་བར་གཤེགས་པའི་གསུང་རབ་མ་ལུས་པ་ཚད་མ་གསུམ་གྱིས་ལེགས་པར་གཏན་ལ་ཕབ་སྟེ། རིགས་པའི་སྒོ་ལ་སོགས་པ་ཚད་མའི་བསྟན་བཅོས་བརྒྱ་རྩ་བརྒྱད་མཛད་དོ་ཞེས་གྲགས་སོ། ། དེ་དག་ཀྱང་རྗོད་བྱེད་ཀྱི་ཚིག་དང་གཞུང་སོ་སོར་དོན་ཐོར་བུར་གྱུར་པ་གཟིགས་ནས་བསྟན་བཅོས་ཀྱི་ལུས་གཅིག་ཏུ་བྱ་བར་དགོངས་ཏེ། ཚད་མའི་མདོ་ཀུན་ལས་བཏུས་པ་འདི་མཛད་དོ། ། དེ་ཡང་ཇི་སྐད་དུ་བཅོམ་ལྡན་འདས་ཀྱིས་མདོ་ལས། དགེ་སློང་དག་གམ་མཁས་༼༣བ༽རྣམས་ཀྱིས། ། བསྲེགས་བཅད་བདར་བའི་གསེར་བཞིན་དུ། །
ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཅེས་གསུངས་ཏེ། དཔེར་ན་རྟོག་དཔྱོད་དང་ལྡན་པ་དག་གསེར་དོན་དུ་གཉེར་བ་ན་གསེར་བརྟག་སླ་བ་རྣམས་ལེགས་པར་བསྲེགས་ནས་བརྟག་པ་དང༌། ཅུང་ཟད་བརྟག་དཀའ་བ་རྣམས་བཅད་ནས་བརྟག་པ་དང༌། ཤིན་ཏུ་བརྟག་དཀའ་བ་རྣམས་བདར་བས་བརྟག་པར་བྱེད་པ་དེ་བཞིན་དུ་སློབ་དཔོན་ཕྱོགས་ཀྱི་གླང་པོས་ཀྱང་བཅོམ་ལྡན་འདས་ཀྱི་མདོ་སྡེ་རྣམས་ལས་གང་དག་མངོན་གྱུར་སྟོན་པའི་མདོ་སྡེ་རྟོགས་པར་སླ་བ་རྣམས་མངོན་སུམ་གྱིས་གཏན་ལ་ཕབ་སྟེ་དཔྱད་པས་དག་པར་མཛད་ཅིང༌། མདོ་སྡེ་གང་དག་ཅུང་ཟད་ལྐོག་ཏུ་གྱུར་པའི་དོན་ཅན་རྟོགས་པར་དཀའ་བ་རྣམས་དངོས་པོ་སྟོབས་ཞུགས་ཀྱི་རྗེས་དཔག་གིས་གཏན་ལ་ཕབ་ནས་དཔྱད་པས་དག་པར་མཛད་ལ། ཤིན་ཏུ་ལྐོག་ཏུ་གྱུར་པའི་དོན་ཅན་གྱི་མདོ་སྡེ་ཤིན་ཏུ་རྟོགས་པར་དཀའ་བ་རྣམས་ཡིད་ཆེས་པའི་རྗེས་དཔག་གིས་གཏན་ལ་ཕབ་སྟེ་དཔྱད་པས་དག་པར་མཛད་ནས། སངས་རྒྱས་ཀྱི་གསུང་རབ་ཇི་སྙེད་པའི་དགོངས་པ་གཏན་ཚིགས་རིགས་པའི་སྒོ་ནས་འགྲེལ་བར་བྱེད་པའི་བསྟན་བཅོས་ཚད་མའི་མདོ་ཀུན་ལས་བཏུས་པ་འདི་མཛད་མོད་ཀྱི། དེ་ལྟར་ནའང་རྗོད་བྱེད་ཀྱི་ཚིག་ཉུང་ཞིང་བརླིང་བ་དང༌།
བརྗོད་བྱ་ཟབ་པ་དང་རྒྱ་ཆེ་བས་མཁས་ཤིང་མཁས་པར་གྲགས་པའི་སྐྱེ་བོ་ཕལ་ཆེར་གྱི་སྤྱོད་ཡུལ་དུ་མ་གྱུར་ཏོ། ། དེ་དག་ལ་ཕན་གདགས་པར་བཞེད་པའི་ཐུགས་རྗེ་ཅན་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་འཕྲུལ་པར་གྲགས་༼༤ན༽པ་དཔལ་ཆོས་ཀྱི་གྲགས་པས་མདོ་མཛད་པའི་དགོངས་པ་ཕྱིན་ཅི་མ་ལོག་པར་ཐུགས་སུ་ཆུད་ནས། དེའི་དགོངས་པ་འགྲེལ་བར་བྱེད་པའི་བསྟན་བཅོས་ཚད་མ་སྡེ་བདུན་མཛད་པ་ལས། རྒྱས་པའི་བསྟན་བཅོས་ཚད་མ་རྣམ་འགྲེལ། འབྲིང་རྣམ་ངེས། བསྡུས་པ་རིགས་པའི་ཐིགས་པ་སྟེ་གཙོ་བོ་ལུས་ལྟ་བུའི་བསྟན་བཅོས་གསུམ་དང༌། མངོན་སུམ་གྱི་ལེའུ་ལས་འཕྲོས་པ་རྒྱུད་གཞན་བསྒྲུབ་པ། རང་དོན་རྗེས་དཔག་གི་ལེའུ་ལས་འཕྲོས་པ་གཏན་ཚིགས་ཐིགས་པ་དང་འབྲེལ་བ་བརྟག་པ། གཞན་དོན་རྗེས་དཔག་གི་ལེའུ་ལས་འཕྲོས་པ་རྩོད་པའི་རིགས་པ་སྟེ། འཕྲོས་པ་ཡན་ལག་ལྟ་བུའི་བསྟན་བཅོས་བཞིའོ་ཞེས་གྲགས་སོ། །
གཉིས་པ་དགོས་པ་དེ་ལྡན་གྱི་གཞུང་འགྲེལ་པ་དང་བཅས་པ་བཤད་པ་དངོས་ནི། བདུན་པོ་དེ་དག་དང༌། གཞན་ཡང་རྒྱ་འགྲེལ་ཚད་མ་དང་ལྡན་པ་རྣམས་བཤད་པའི་སྒོ་ནས་ཚད་མའི་མདོ་ཀུན་ལས་བཏུས་པ་འཆད་དེ། དེའང་རེ་ཞིག ། དང་པོར་རྒྱས་པའི་བསྟན་བཅོས་ཚད་མ་རྣམ་འགྲེལ་གྱིས་འཆད་པ་ལ་གསུམ། སྒྱུར་བྱེད་ལོ་ཙཱ་བས་བསྒྱུར་བ་ལ་འཇུག་པའི་ཡན་ལག་ཏུ་མཛད་པ། བསྒྱུར་བྱ་བསྟན་བཅོས་ཀྱི་རང་བཞིན། འགྱུར་མཐར་ཕྱིན་པའི་བྱ་བའོ། ། དང་པོ་ལ། བསྟན་བཅོས་ཀྱི་མཚན།
འགྱུར་གྱི་ཕྱག་གོ ། དང་པོ་ལ། མཚན་བསྒྱུར་བ་དང༌། མཚན་དོན་བཤད་པའོ། ། དང་པོ་ནི། རྒྱ་གར་སྐད་དུ། པྲ་མཱ་ཎ་བཱ་རྟི་ཀ་ཀཱ་རི་ཀཱ། བོད་སྐད་དུ། ཚད་མ་རྣམ་འགྲེལ་གྱི་ཚིག་ལེའུར་བྱས་པ། ཞེས་སྨོས་ཏེ།
རྒྱ་གར་ནི་འཕགས་པའི་ཡུལ་གྱི་མིང་སྟེ་འདོད་༼༤བ༽རྒྱལ་གྱི་སྒྲའོ། ། དེ་ན་སྐད་རིགས་དུ་མ་ཡོད་པའི་ནང་ནས་ལེགས་པར་སྦྱར་བའི་སྐད་དུ་བསྟན་བཅོས་འདིའི་མིང་ལ་པྲ་མཱ་ཎ་བཱ་རྟི་ཀ་ཀཱ་རི་ཀཱ་ཞེས་ཟེར་རོ། ། རྒྱ་སྐད་སྨོས་པའི་དགོས་པ་ནི་ཆོས་ཁུངས་བཙུན་པར་སྟོན་པ་དང༌། སྒྱུར་བྱེད་ལ་དྲིན་དྲན་པའི་ཆེད་དུའོ། ། དེ་བོད་ཁ་བ་ཅན་པ་རྣམས་ཀྱི་སྐད་དུ་བསྒྱུར་ན་པྲ་ནི་འོད་ཟེར་དང༌། དང་པོ་དང༌། རབ་དང་སོ་སོ་ལ་སོགས་པ་དུ་མ་ལ་འཇུག་ཀྱང༌། འདིར་དང་པོར་འཇུག་པའི་དབང་དུ་བྱས་པའོ། ། མཱ་ཎ་འཇལ་བ། བཱ་རྟི་ཀ་རྣམ་འགྲེལ།
ཀཱ་རི་ཀཱ་ནི་ཚིག་ལེའུར་བྱས་པ་སྟེ། འདིར་དོན་འགྱུར་དུ་མཛད་དོ། ། དང་པོར་འཇལ་བ་ཚད་མར་བསྒྱུར་ནས་ཚད་མ་རྣམ་འགྲེལ་གྱི་ཚིག་ལེའུར་བྱས་པ་ཞེས་བྱ་བ་ཡིན་ནོ། ། གཉིས་པ་མཚན་དོན་བཤད་པ་ནི། མཱ་ཎའི་བྱིངས་ལ་ཉེར་བསྒྱུར་པྲ་ཡིག་སྔོན་དུ་བྱིན་པས་དང་པོར་འཇལ་བ་སྟེ། ཤེས་པ་རྣམས་ཀྱི་ནང་ནས་དང་པོར་འཇལ་བ་ཚད་མ་ཡིན་ནོ་ཞེས་པའོ། ། དེའང་མཚོན་བྱ་དོན་དམ་པའི་ཚད་མས་གཏན་དུ་མི་བསླུ་བ་དང༌། མཚོན་བྱེད་ཐ་སྙད་པའི་ཚད་མ་མངོན་སུམ་དང༌། རྗེས་སུ་དཔག་པ་གཉིས་གནས་སྐབས་སུ་འཇུག་ཡུལ་ལ་མི་བསླུ་བས་ན་ཚད་མ་སྟེ། ཚད་མ་དེ་གཉིས་སྟོན་པའི་མདོ་ཀུན་ལས་བཏུས་པ་ལ་བརྗོད་བྱའི་མིང་གིས་རྗོད་བྱེད་ལ་བཏགས་ཏེ་ཚད་མ་ཞེས་བྱའོ། །
མདོ་ནི་ཟབ་པ་དང་རྒྱ་ཆེ་བའི་དོན་ཚིག་ཉུང་ངུས་བསྡུས་པའོ། ། ཀུན་ལས་བཏུས་པ་ནི་བཅོམ་ལྡན་འདས་ཀྱི་གསུང་རབ་དང་རང་གཞན་གྱི་རིགས་པའི་གཞུང་ཐམས་ཅད་ལས་བཏུས་པས་ན་བརྗོད་ཚུལ་གྱི་སྒོ་ནས་དེ་ལྟར་མིང་དུ་འདོགས་པར་མཛད་དོ། ། ༼༥ན༽དེ་ཉིད་འདིས་རྣམ་པར་བཀྲོལ་ཏེ་རྒྱས་པར་འགྲེལ་བས་ཚད་མ་རྣམ་འགྲེལ་ཏེ། བྱེད་ལས་ཀྱི་སྒོ་ནས་བཏགས་སོ། ། གྱི་ནི་དེའི་ཞེས་པའོ། ། ཡི་གེ་བརྒྱད་པ་རྗེས་སུ་བསྔགས་པའི་སྡེབ་སྦྱོར་གྱི་བྱེ་བྲག་ཁ་སྒོ་ཕན་པ་ཞེས་བྱ་བའི་ཚིགས་སུ་བཅད་པ་ཡོད་པས་ཚིག་ལེའུར་བྱས་པའོ། ། མིང་འདོགས་པའི་རྒྱུ་མཚན་དང་བཏགས་པའི་དགོས་པ་ཡང་ཤེས་པར་བྱའོ། ། གཉིས་པ་འགྱུར་གྱི་ཕྱག་ནི། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་སྨོས་ཏེ།
སོ་སོ་སྐྱེ་བོའི་ས་དང༌། ཉན་རང་གི་ས་དང༌། མ་དག་ས་བདུན་ལས་གོང་ནས་གོང་དུ་རིང་དུ་འཕགས་པ་སྐུ་གསུང་ཐུགས་མི་དགེ་བའི་རྩུབ་པ་དང་ཡུན་རིང་པོ་ནས་བྲལ་ཞིང་འགྲོ་བ་མ་ལུས་པ་བྱམས་པ་ཆེན་པོས་རྟག་ཏུ་སྐྱོབ་པར་མཛད་པའི་འཇམ་པ་དང་ལྡན་ལ་སྟོང་པ་ཉིད་དང་སྙིང་རྗེ་ཆེན་པོ་གཉིས་སུ་མེད་པའི་ཡེ་ཤེས་ཀྱི་དཔལ་མངའ་བ་ལོ་བཅུ་དྲུག་ལོན་པའི་ན་ཚོད་ལྟར་གཞོན་ནུའི་ཚུལ་འཛིན་པར་གྱུར་པ་དེ་ལ་སྒྱུར་བྱེད་ཀྱི་ལོ་ཙཱ་བས་འགྱུར་མཐར་ཕྱིན་ཅིང་བར་ཆད་ཞི་བ་དང་སྐྱེས་བུ་དམ་པའི་སྤྱོད་པ་དང་མཐུན་པའི་དོན་དུ་སྒོ་གསུམ་གུས་པས་ཕྱག་འཚལ་ལོ་ཞེས་འདུད་པའོ། ། གཉིས་པ་བསྒྱུར་བྱ་བསྟན་བཅོས་ཀྱི་རང་བཞིན་བཤད་པ་ལ། ཐོག་མར་དགེ་བ་མཆོད་པར་བརྗོད་ཅིང་རྩོམ་པར་དམ་བཅའ་བ། བར་དུ་དགེ་བ་གཞུང་གི་དོན། མཐའ་མར་དགེ་བ་རྩོམ་པ་མཐར་ཕྱིན་པའི་བྱ་བའོ། ། དང་པོ་ལ་གཉིས། མཆོད་པར་བརྗོད་པ་དང༌། རྩོམ་པར་དམ་བཅའ་བའོ། །
དང་པོ་ནི། རྟོག་པའི་དྲྭ་བ་རྣམ་བསལ་ཅིང༌། ། ༼༥བ༽ཟབ་ཅིང་རྒྱ་ཆེའི་སྐུ་མངའ་བ། ། ཀུན་ཏུ་བཟང་པོའི་འོད་ཟེར་དག ། ཀུན་ནས་འཕྲོ་ལ་ཕྱག་འཚལ་ལོ། ། ཞེས་སྨོས་ཏེ། འདི་ལ་བསྡུས་དོན། དགོས་དོན། ཚིག་གི་དོན་དང་གསུམ། དང་པོ་ནི།
ཚིགས་སུ་བཅད་པ་འདིས་ནི་རྫོགས་པའི་སངས་རྒྱས་ལ་རྒྱུ་བསམ་སྦྱོར་ཕུན་སུམ་ཚོགས་པ་དང༌། འབྲས་བུ་རང་དོན་ཕུན་སུམ་ཚོགས་པ་དང༌། གཞན་དོན་ཕུན་སུམ་ཚོགས་པའི་སྐུའི་ཆེ་བའི་ཡོན་ཏན་ཇི་སྙེད་ཡོད་པ་བརྗོད་པར་མཛད་པ་ཡིན་ལ། གཉིས་པ་ནི། དཔལ་ཆོས་ཀྱི་གྲགས་པ་རང་ཉིད་སྐྱེས་བུ་དམ་པའི་སྤྱོད་པ་དང་མཐུན་པར་བྱ་བ་དང༌། གདུལ་བྱ་གཞན་དག་ཀྱང་རྫོགས་པའི་སངས་རྒྱས་ཀྱི་ཆེ་བའི་ཡོན་ཏན་ཐོས་ནས་དེ་ལ་དད་ཅིང་གུས་པ་བསྐྱེད་ནས་འཇུག་པའི་ཡན་ལག་ཏུ་སངས་རྒྱས་ཀྱི་ཡོན་ཏན་བརྗོད་པའི་སྒོ་ནས་ཕྱག་འཚལ་བའི་ཚིགས་སུ་བཅད་པ་འདི་སྦྱར་བ་ཡིན་ནོ། ། གསུམ་པ་ཚིག་གི་དོན་ལ། ཤཱཀྱ་བློའི་འགྲེལ་བཤད་ལས་འབྱུང་བ་ལྟར་སྐུ་བཞི་དང་སྦྱར་ནས་བཤད་པ། སྐུ་གསུམ་དང་སྦྱར་ནས་བཤད་པ། དོན་ལ་གནས་པ་མདོའི་མཆོད་བརྗོད་དང་སྦྱར་ནས་བཤད་པའོ། །
དང་པོ་ནི། ཇི་སྐད་དུ་བདེན་གཉིས་ལས། སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་ཡིན། ། དེ་དག་འཆིང་བའི་རྒྱུ་ཉིད་དུ། ། ཞེས་གསུངས་པ་ལྟར། ཁམས་གསུམ་གང་རུང་གི་སས་བསྡུས་པའི་སེམས་དང་སེམས་ལས་བྱུང་བ་གཟུང་བ་དང་འཛིན་པ་གཉིས་སུ་སྣང་བའི་རྣམ་པར་རྟོག་པའི་ཚོགས་ནི་རང་གང་ལ་ལྡན་པའི་སྐྱེས་བུ་འཁོར་བར་འཆིང་བར་བྱེད་པའི་དྲྭ་བ་ཡིན་ལ། དེ་ཉིད་བག་ཆགས་དང་༼༦ན༽བཅས་པའི་གློ་བུར་གྱི་དྲི་མ་རྣམས་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་རྣམ་པར་བསལ་བའི་ཆོས་ཉིད་ནི་ངོ་བོ་ཉིད་ཀྱི་སྐུ་ཡིན་ཅིང༌། གློ་བུར་དྲི་བྲལ་གྱི་ཆོས་ཉིད་དེ་དང་གཉིས་སུ་མེད་པའི་སངས་རྒྱས་ཀྱི་ཡེ་ཤེས་ནི་གཞན་གྱི་སྤྱོད་ཡུལ་དུ་མ་གྱུར་པས་ཟབ་པ་ཆོས་ཀྱི་སྐུ་དང༌། ཡེ་ཤེས་དེ་ཉིད་བྱང་སེམས་འཕགས་པ་རྣམས་དང༌།
དག་པ་དང་མ་དག་པ་སྣ་ཚོགས་པའི་གདུལ་བྱ་ལ་གོ་རིམ་བཞིན་དུ་སྐུ་རྒྱ་ཆེ་བ་ལོངས་སྤྱོད་རྫོགས་པ་དང༌། མཛད་པ་རྒྱ་ཆེ་བ་སྤྲུལ་པའི་སྐུའི་སྣང་བ་འབྱུང་བ་སྟེ་སྐུ་བཞི་མངའ་བའི་ཀུན་ཏུ་བཟང་པོ་དང༌། དེའི་མཛད་པ་གདུལ་བྱ་ལམ་གྱི་རྟེན་ལ་འགོད་པ་དང༌། ལམ་གྱི་ངོ་བོ་ལ་འགོད་པ་དང༌། ལམ་གྱི་འབྲས་བུ་ལ་འགོད་པའི་ཕྲིན་ལས་ཀྱི་འོད་ཟེར་དག་གདུལ་བྱའི་སྐལ་བ་དང་འཚམ་པར་ཀུན་ནས་འཕྲོ་བ་དེ་ལ་རྣམ་འགྲེལ་བརྩམ་པའི་བར་ཆད་ཞི་ཞིང་མཐུན་རྐྱེན་ཚོགས་གཉིས་རྫོགས་པ་དང༌། རང་ཉིད་སྐྱེས་བུ་དམ་པའི་སྤྱོད་པ་དང་མཐུན་པར་བྱ་བའི་དོན་དུ། དཔལ་ཆོས་ཀྱི་གྲགས་པ་བདག་ཕྱག་འཚལ་ལོ་ཞེས་པའོ། ། གཉིས་པ་སྐུ་གསུམ་དང་སྦྱར་ནས་བཤད་པ་ནི། འཁོར་བར་འཆིང་བྱེད་ཀྱི་རྟོག་པའི་དྲྭ་བ་བག་ཆགས་དང་བཅས་པ་གཉེན་པོས་རྣམ་པར་བསལ་ཅིང་གཏན་བཅོམ་པའི་དབྱིངས་རིག་འབྱེད་མ་མཆིས་པ་ངོ་བོ་ཉིད་ཀྱི་སྐུ་དང༌། དེ་ཉིད་ཉན་རང་རྣམས་དང་ཐུན་མོང་མ་ཡིན་པར་ས་ལ་གནས་པའི་བྱང་ཆུབ་སེམས་དཔའ་ལ་སྣང་བས་ཟབ་པ་ལོངས་སྤྱོད་རྫོགས་པའི་སྐུ་དང༌།
གདུལ་བྱ་དག་པ་དང་མ་དག་པ་སྣ་ཚོགས་ལ་རྒྱ་ཆེ་བར་སྟོན་པ་སྤྲུལ་པའི་སྐུ་སྟེ་སྐུ་༼༦བ༽གསུམ་མངའ་བའི་ཀུན་ཏུ་བཟང་པོ་དང༌། དེའི་མཛད་པའི་འོད་ཟེར་དག་ཀུན་ནས་འཕྲོ་བ་ལ་ཆོས་ཀྱི་གྲགས་པ་བདག་ཕྱག་འཚལ་ལོ་ཞེས་སོ། ། གསུམ་པ་མདོའི་མཆོད་བརྗོད་དང་སྦྱར་ནས་བཤད་པ་ནི། ཕྱག་འཚལ་ལོ། ། གང་ལ་ན། ཚད་མར་གྱུར་པའི་བཅོམ་ལྡན་འདས་དེ་ལའོ། ། དེ་ཇི་ལྟར་ན་ཚད་མར་གྱུར་ཅེ་ན། རྒྱུ་འབྲས་ཕུན་སུམ་ཚོགས་པས་སོ། ། རྒྱུ་ནི་བསམ་པ་དང་སྦྱོར་བ་ཕུན་སུམ་ཚོགས་པའོ། ། འབྲས་བུ་ནི་རང་དང་གཞན་གྱི་དོན་ཕུན་སུམ་ཚོགས་པའོ། །
དེ་ལ་བསམ་པ་ཕུན་སུམ་ཚོགས་པ་ནི་འགྲོ་བ་རྣམས་འབྲས་བུ་སྡུག་བསྔལ་ལས་སྐྱོབ་པར་བཞེད་པའི་ཐུགས་རྗེ་ཆེན་པོས་ཀུན་ནས་བླངས་ཏེ། རྒྱུ་ལས་དང་ཉོན་མོངས་པའི་ཀུན་འབྱུང་གིས་བསྡུས་པ་བདག་གཉིས་སུ་འཛིན་པའི་རྟོག་པའི་དྲྭ་བས་འཁོར་བར་བཅིངས་པའི་འགྲོ་བ་དེ་དག་ལ་གཉེན་པོ་བདག་མེད་པའི་ལམ་རང་གིས་མངོན་སུམ་དུ་རྟོགས་པ་ལྟར་སྟོན་པའི་སྒོ་ནས་འཆིང་བ་དེ་དག་རྣམ་པར་བསལ་བར་མཛད་པའི་སྦྱོར་བ་ཕུན་སུམ་ཚོགས་པ་སྟེ། བསམ་སྦྱོར་གཉིས་ནི་རིམ་པ་ལྟར་གཞན་དོན་སྐྱོབ་པ་དང༌། རང་དོན་བདེ་བར་གཤེགས་པའི་རྒྱུ་ཡིན་ནོ། ། བསལ་བའི་སྒྲས་སྦྱོར་བ་དངོས་སུ་བསྟན་ལ་བསམ་པ་ཤུགས་ལ་བསྟན་ཏོ། ། ཅིང་ནི་སྔ་ཕྱི་བསྡུ་བའོ། ། སྒྲུབ་བྱེད་དེ་གཉིས་ཀྱི་འབྲས་བུ་ནི་དོན་གཉིས་ཕུན་སུམ་ཚོགས་པ་སྟེ། དེའང་རང་དོན་ལ་སྤངས་རྟོགས་གཉིས་ལས། དང་པོ་ནི། དག་པ་གཉིས་ལྡན་གྱི་ཆོས་ཉིད་དེ།
དེ་སངས་རྒྱས་ཀྱི་ཡེ་ཤེས་ཁོ་ནའི་ཡུལ་ཡིན་པས་ཟབ་པ་བདེ་བའི་དོན་སྤངས་པ་ཕུན་ཚོགས་ངོ་བོ་ཉིད་ཀྱི་སྐུ་དང་ལྡན་ཅིང༌། ཡུལ་རྒྱ་ཆེ་བ་༼༧ན༽ཆོས་ཉིད་དང་ཆོས་ཅན་ཤེས་བྱ་ཐམས་ཅད་ཡུལ་ཅན་རྒྱ་ཆེ་བ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་ཀྱིས་མངོན་སུམ་དུ་རྟོགས་པས་གཤེགས་པའི་དོན་རྟོགས་པ་ཕུན་ཚོགས་ཆོས་ཀྱི་སྐུ་སྟེ། ཟབ་པ་དང་རྒྱ་ཆེ་བའི་ཚིག་རྐང་པ་དང་པོ་འདི་གཉིས་ཀྱི་རང་དོན་ཕུན་ཚོགས་བདེ་བར་གཤེགས་པ་བསྟན་ཏོ། ། རང་དོན་གྱི་སྐུ་དེ་མངའ་བས་སེམས་ཅན་ཀུན་ལ་དུས་ཀུན་ཏུ་ལེགས་པའམ་ཕན་པར་བྱེད་པ་དང་ལེགས་པ་མ་ཡིན་པ་དང་མ་འདྲེས་པ་དང༌། རྒྱུན་མ་ཆད་པར་ལེགས་པའི་རིགས་ཐམས་ཅད་རྫོགས་པས་བཟང་པོ་ཞེས་མཚན་གང་ལ་བཏགས་པའི་ལོངས་སྐུ་དང་སྤྲུལ་སྐུས་རང་ཉིད་ཀྱིས་གཟིགས་པའི་ལམ་གསུང་བའི་ཆོས་ཀྱི་འཁོར་ལོས་སྒྲིབ་གཉིས་ཀྱི་མུན་པ་འཇོམས་པའི་འོད་ཟེར་དག་གདུལ་བྱའི་སྐལ་བ་དང་འཚམ་པར་ཀུན་ནས་འཕྲོ་བ་སྟེ་བསྐོར་བའོ། ། ཚིག་རྐང་པ་ཕྱི་མ་གཉིས་པོ་འདིས་ནི་གཞན་དོན་ཕུན་ཚོགས་སྐྱོབ་པ་བསྟན་ཏོ། ། དེས་གདུལ་བྱ་རྣམས་ཀྱི་དོན་སྔར་མ་ཤེས་པའི་བདེན་བཞི་སོགས་གསར་དུ་ཤེས་པ་དང༌། གནས་སྐབས་དང་མཐར་ཐུག་གི་དོན་བསླུ་བ་མེད་པར་འགྲུབ་པར་མཛད་པས་ཚད་མའོ། ། གདུལ་བྱའི་དོན་མཛད་པའི་སྐྱོབ་པ་ནི་བསམ་པ་ཕུན་ཚོགས་ཀྱི་རྒྱུ་ལས་ཡིན་ལ། དོན་བསྒྲུབ་ནུས་པའི་བདེ་གཤེགས་ནི་སྦྱོར་བ་ཕུན་ཚོགས་ཀྱི་རྒྱུ་ལས་གྱུར་པ་ཡིན་ནོ། །
ཀུན་ཏུ་བཟང་པོ་ནི་སངས་རྒྱས་ཀྱི་མིང་གི་མངོན་བརྗོད་དུ་འཆི་མེད་མཛོད་ལས་བཤད་དོ། ། གཉིས་པ་རྩོམ་པར་དམ་བཅའ་བ་ནི། སྐྱེ་བོ་ཕལ་ཆེར་ཕལ་ལ་ཆགས་ཤིང་ཤེས་རབ་རྩལ་མེད་པས་ན་༼༧བ༽ལེགས་བཤད་རྣམས། ། དོན་དུ་མི་གཉེར་ཁོ་ནར་མ་ཟད་ཕྲག་དོག་དྲི་མ་དག་གིས་སྡང་བར་ཡང༌། ། ཡོངས་གྱུར་དེས་ན་བདག་ལ་འདི་ནི་གཞན་ལ་ཕན་པ་ཡིན་ཅེས་བསམ་པའང་མེད། ། སེམས་ནི་ཡུན་རིང་ལེགས་བཤད་གོམས་པ་ལྷུར་ལེན་བསྐྱེད་ཕྱིར་འདི་ལ་དགའ་བ་སྐྱེས། ། ཞེས་སྨོས་ཏེ། ཕྱི་ནང་གི་སྐྱེ་བོ་མཁས་པར་རློམ་པ་ཕལ་ཆེར་ནི་ལྟ་བ་དང་སྤྱོད་པ་ཕྱིན་ཅི་ལོག་ཏུ་སྟོན་པའི་བསྟན་བཅོས་ཕལ་པ་དང༌། བྱ་བ་ཕལ་པ་ལ་ཆགས་ཤིང་ཞེན་པའི་དབང་གིས་ལེགས་བཤད་ཀུན་ལས་བཏུས་ཐོས་ཀྱང་འདོར་བར་བྱེད་པ་སྣོད་ཞབས་རྡོལ་ལྟ་བུའི་སྐྱོན་དང༌། ལེགས་བཤད་དང་ཉེས་བཤད་རྣམ་པར་འབྱེད་པའི་ཤེས་རབ་ཀྱི་རྩལ་མེད་པས་ན་ལེགས་པར་བཤད་པ་ཀུན་ལས་བཏུས་ལ་སོགས་པ་རྣམས་ལ་ཉེས་བཤད་དུ་བཟུང་ནས་དོན་དུ་མི་གཉེར་བས་ཉན་པ་ཙམ་ཡང་མི་བྱེད་པ་སྣོད་ཁ་སྦུབས་ལྟ་བུའི་སྐྱོན་དང༌།
སྐྱོན་དེ་དག་ཁོ་ནར་མ་ཟད་བློ་གཟུ་བོར་མི་གནས་པས་སློབ་དཔོན་ཕྱོགས་ཀྱི་གླང་པོ་ལ་སོགས་ལེགས་བཤད་མཛད་པ་པོ་རྣམས་ལ་ཕྲག་དོག་གི་དྲི་མ་དག་གིས་ཞེ་སྡང་བར་ཡང་འབྱུང་བ་སྣོད་དུག་ཅན་ལྟ་བུ་སྣོད་དུ་མི་རུང་བའི་སྐྱོན་གསུམ་དང༌། བཞི་བརྒྱ་པར། གཟུར་གནས་བློ་ལྡན་དོན་གཉེར་བ། ། ཉན་པོ་སྣོད་ཅེས་བྱ་བར་བརྗོད། ། ཅེས་པ་ལས་བཟློག་པའི་ཤེས་རབ་མེད་པ་དོན་དུ་མི་གཉེར་བ་གཟུ་བོར་མི་གནས་པ་སྟེ་སྐྱོན་གསུམ་དང་ལྡན་པར་ཡོངས་སུ་གྱུར་པར་མཐོང་བ་དེས་ན་ཆོས་ཀྱི་གྲགས་པ་བདག་ལ་རྣམ་འགྲེལ་འདི་ཡང་ནི་ཇི་སྐད་བཤད་པའི་སྐྱོན་གསུམ་དང་༼༨ན༽ལྡན་པའི་གཞན་ལ་ཕན་པ་ཆེན་པོར་འགྱུར་བ་ཡིན་ཅེས་བསམ་པ་མེད་ལ། འོན་ཀྱང་བདག་གིས་ཀུན་ལས་བཏུས་འདིའི་རྟོགས་དཀའ་བའི་དོན་རྣམ་པར་བཀྲོལ་ན་སྐྱོན་གསུམ་དང་བྲལ་བའི་སྐྱེ་བོ་ལ་ནི་ཕན་པ་ཆེན་པོར་འགྱུར་བའང་སྲིད་པས། དེ་དག་ཀུན་ལས་བཏུས་ལ་ཐོས་བསམ་གཙོ་བོར་ལྷུར་ལེན་ཅིང་རྟོགས་པ་བསྐྱེད་པའི་ཕྱིར་དུ་ཀུན་ལས་བཏུས་ཀྱི་རྣམ་འགྲེལ་བརྩམ་པ་འདི་ལ་དགའ་བ་སྐྱེས་པས་འདི་བརྩམ་པར་བྱའོ། ། རྩོམ་ནུས་པའི་རྒྱུ་ཅི་ཡོད་ཅེ་ན། ཆོས་ཀྱི་གྲགས་པ་བདག་གི་སེམས་ནི་དུས་ཡུན་རིང་པོ་ཞིག་ནས་ལེགས་བཤད་ཀུན་ལས་བཏུས་ལ་ཐོས་བསམ་གྱིས་གོམས་ཤིང་འདྲིས་པར་བྱས་པས་དེའི་དོན་ཕྱིན་ཅི་མ་ལོག་པར་རྟོགས་པའི་ཉེར་ལེན་ཤེས་རབ་དང༌། ལྷན་ཅིག་བྱེད་པའི་རྐྱེན་གཞན་ལ་ཕན་པར་འདོད་པའི་སྙིང་རྗེ་ཡོད་པ་ལ་བརྟེན་ནས་རྩོམ་མོ་ཞེས་བྱ་བའི་དོན་ཏོ། །
དོན་འདི་ཚད་མ་འབྲིང་པོ་ལས་ཀྱང་གསལ་བར་གསུངས་ཏེ། ཇི་སྐད་དུ། གང་ལ་འཕགས་པ་ཉིད་བྱོན་རྗེས་གཟུང་དེ་ན་དཔལ་ལྡན་དྲི་མེད་བློ་མངའ་སྟེ། ། འཇིག་རྟེན་བློ་གྲོས་བླུན་པོ་འདིས་ནི་དེ་ཚིག་བརླིང་བ་གསལ་པོར་མི་ཤེས་པས། ། ཉེར་བརྟེན་འཇིག་རྟེན་རྒྱས་མཛད་དེ་ལ་རྨོངས་པས་ཅུང་ཟད་སྨད་བྱས་ནས། ། དོན་མིན་སྐྱེ་བར་འགྱུར་བ་ཡིན་པས་བརྩེ་བས་དེ་ཡི་ལུགས་འདི་གསལ་བར་བྱ། ། ཞེས་གསུངས་ལ། དེ་བཞིན་དུ་མདོར་བསྡུས་པ་ལས་ཀྱང༌། ཡང་དག་པའི་ཤེས་པ་ནི་སྐྱེས་བུའི་དོན་ཐམས་ཅད་འགྲུབ་པའི་སྔོན་དུ་འགྲོ་བས་ན་དེ་བསྟན་པའི་ཕྱིར་འདི་རྩོམ་མོ། ། ཞེས་གསུངས་སོ། །
དེ་ལ་ཚད་མ་༼༨བ༽རྒྱས་འབྲིང་བསྡུས་པ་གསུམ་གྱི་བཤད་པར་དམ་བཅའ་བའི་ཚིག་འདིས་ནི་བསྟན་བཅོས་ཀྱི་བརྗོད་པར་བྱ་བ་དང༌། དགོས་པ་དང༌། དགོས་པའི་ཡང་དགོས་པ་དང༌། འབྲེལ་བ་ཤུགས་ལ་ཡོད་པ་རྣམས་བསྟན་ཏེ། ཚད་མའི་མདོ་ཀུན་ལས་བཏུས་དང༌། དེའི་བརྗོད་པར་བྱ་བ་ཡང་དག་པའི་ཤེས་པ་འཁོར་དང་བཅས་པ་གང་ཡིན་པ་དེ་རྒྱས་འབྲིང་བསྡུས་པ་གསུམ་གའི་བརྗོད་པར་བྱ་བ་ཡིན་ལ། དེ་ཉིད་རྗོད་པར་བྱེད་པའི་ཕྱིར་རྒྱས་པ་ལ་སོགས་པ་ནི་དེ་དག་གི་རྗོད་པར་བྱེད་པ་ཡིན་པས་བརྗོད་བྱ་རྗོད་བྱེད་དུ་འབྲེལ་བ་ནི་འབྲེལ་བ་སྟེ་དོན་གྱིས་བསྟན་པའོ། ། འདི་ལ་ཐོས་བསམ་གྱིས་ཞུགས་པས་ཚད་མའི་མདོ་ཀུན་ལས་བཏུས་ལ་འཇུག་ཅིང་དོན་ཕྱིན་ཅི་མ་ལོག་པར་རྟོགས་པར་གྱུར་པ་ནི་དགོས་པ་ཡིན་ལ། འབྲས་བུ་ཚད་མའི་སྐྱེས་བུ་ཐོབ་པ་ནི་དགོས་པའི་ཡང་དགོས་པ་སྟེ། སྔ་མ་སྔ་མ་མེད་ན་ཕྱི་མ་ཕྱི་མ་མི་འབྱུང་བ་ནི་ཐབས་དང་ཐབས་ལས་བྱུང་བའི་འབྲེལ་བའོ་ཞེས་གྲུབ་བོ། །
གཉིས་པ་བར་དུ་དགེ་བ་གཞུང་གི་དོན་བཤད་པ་ལ། ལེའུའི་འབྲེལ། འབྲེལ་བ་ཅན་ལེའུ་སོ་སོའི་གཞུང་བཤད་པའོ། ། དང་པོ་ལ། སློབ་དཔོན་ལྷ་དབང་བློ་ནི་ཚད་མ་མདོའི་གོ་རིམ་དང་མཐུན་པར་བྱེད་ན་ཚད་མ་གྲུབ་པའི་ལེའུ་དང་པོར་འབྱུང་རིགས་ནའང་འདིར་དགོས་པའི་དབང་གིས་རང་དོན་རྗེས་དཔག་གི་ལེའུ་དང་པོར་བཤད་པ་ཡིན་ཏེ། དཔལ་ཆོས་ཀྱི་གྲགས་པ་རང་གི་འགྲེལ་པ་ལས། དོན་དང་དོན་མ་ཡིན་པ་རྣམ་པར་འབྱེད་པ་ནི་རྗེས་སུ་དཔག་པ་ལ་བརྟེན་པའི་ཕྱིར་ཡིན་ལ། དེ་ལའང་ལོག་པར་རྟོག་པས་དེ་རྣམ་པར་བཞག་པ། ཞེས་གསུངས་༼༩ན༽པས་སོ་ཞེས་བཤད་དོ། ། སློབ་དཔོན་རྒྱན་མཛད་པ་དཔོན་སློབ་ནི།
ལུང་དེས་རང་དོན་ལེའུ་ལ་རང་འགྲེལ་མཛད་དགོས་པའི་རྒྱུ་མཚན་ཙམ་སྟོན་གྱི། རང་དོན་ལེའུའི་རྩ་བ་དང་པོར་སྟོན་པའི་ལུང་མ་ཡིན་ནོ། ། དེས་ན་ལྷ་དབང་བློ་ནི་ལེའུའི་གོ་རིམ་ཙམ་ལའང་འཁྲུལ་བར་ཟད་དོ་ཞེས་དགག་པ་མཛད་ནས་ཚད་མ་གྲུབ་པའི་ལེའུ་འདི་ཉིད་དང་པོའོ་ཞེས་བཤད་དོ། ། ལུགས་གཉིས་ཀའང་འགལ་བ་མེད་དེ། རང་དོན་ལེའུ་ལ་རང་འགྲེལ་མཛད་པས་དགོས་པའི་དབང་གིས་རང་དོན་ལེའུའི་གླེགས་བམ་དང་པོར་བཞུགས་ནའང་མདོ་མཛད་པའི་དགོས་པ་དང་འགལ་བ་མེད་ལ། མདོའི་བརྗོད་བྱའི་གོ་རིམ་དང་མཐུན་པར་ཚད་མ་གྲུབ་པ་དང་པོར་བཤད་ཀྱང་དཔལ་ཆོས་ཀྱི་གྲགས་པའི་དགོངས་པ་དང་འགལ་བ་མེད་དོ། ། དོན་ལ་གནས་པ་ནི་འདི་ཡིན་ཏེ། རང་དོན་ལེའུ་ལ་རང་འགྲེལ་ཡོད་པའི་དབང་གིས་གླེགས་བམ་དུ་གནས་པའི་ཚེ་དང་པོར་ཡོད་ཀྱང༌། བསྟན་བཅོས་རྩོམ་པའི་གོ་རིམ་ནི་ཀུན་ལས་བཏུས་དང་རྗེས་སུ་མཐུན་པར་མཛད་པས་ཚད་མ་གྲུབ་པའི་ལེའུ་དང་པོའོ་ཞེས་པ་ནི་ཆོས་ཀྱི་གྲགས་པའི་དགོངས་པའོ། ། དེས་ན་ཚད་མ་མདོའི་བརྗོད་བྱའི་གོ་རིམ་དང་མཐུན་པར་འཆད་ན།
དང་པོ་ཚད་མ་གྲུབ་པ། དེ་ནས་མངོན་སུམ། དེ་ནས་རང་དོན། དེ་ནས་གཞན་དོན་དང་བཞིའོ། ། དཔེ་དང་དཔེ་ལྟར་སྣང་བརྟག་པ་ནི་རྒྱས་པར་གཞན་དོན་ལེའུར་འཆད་ཅིང༌། གཞན་སེལ་བརྟག་པ་ནི་རང་དོན་ལེའུར་བསྟན་ལ། ལྟག་ཆོད་བརྟག་པ་ནི་རྒྱས་པར་རྩོད་རིགས་སུ་སྟོན་པས་ལེའུ་མ་ཚང་བའི་སྐྱོན་དུའང་མི་འགྱུར་རོ། ། ༼༩བ༽ གཉིས་པ་འབྲེལ་བ་ཅན་ལེའུ་སོ་སོའི་གཞུང་བཤད་པ་ལ། ཚད་མ་མདོ་རྩོམ་པ་ལ་འཇུག་པའི་ཡན་ལག་མཆོད་བརྗོད་དང་བཤད་པར་དམ་བཅའ་བ་བཤད་པ། ཚད་མ་མདོའི་མངོན་སུམ་ལེའུ་བཤད་པ།
ཚད་མ་མདོའི་རང་དོན་ལེའུ་བཤད་པ། ཚད་མ་མདོའི་གཞན་དོན་ལེའུ་བཤད་པའོ། ། དང་པོ་ལ། མཆོད་པར་བརྗོད་པ་དང༌། བཤད་པར་དམ་བཅའ་བ་གཉིས། དང་པོ་ལ། བཤད་བྱའི་མདོ་དགོད། མདོའི་དོན་རྣམ་འགྲེལ་གྱིས་རྒྱས་པར་བཤད་པའོ། ། དང་པོ་ནི། ཚད་མར་གྱུར་པ་འགྲོ་ལ་ཕན་བཞེད་པ། །
སྟོན་པ་བདེ་གཤེགས་སྐྱོབ་ལ་ཕྱག་འཚལ་ནས། ། ཞེས་བྱ་བ་གསུངས་སོ། ། རྒྱུ་དང་འབྲས་བུ་ཕུན་སུམ་ཚོགས་པས་བཅོམ་ལྡན་འདས་ནི་དོན་དམ་པའི་ཚད་མར་གྱུར་པ་ཡིན་ནོ། ། རྒྱུ་ཕུན་སུམ་ཚོགས་པ་ནི་གང༌། འབྲས་བུ་ཕུན་སུམ་ཚོགས་པ་ནི་གང་ཞེ་ན། རྒྱུ་ནི་བསམ་པ་ཕུན་སུམ་ཚོགས་པ་འགྲོ་བ་ལ་ཕན་པར་བཞེད་པའི་ཐུགས་རྗེ་ཆེན་པོ་དང༌། སྦྱོར་བ་ཕུན་སུམ་ཚོགས་པ་གཞན་ལ་ལམ་སྟོན་པ་གཉིས་སོ། ། འབྲས་བུ་ཕུན་སུམ་ཚོགས་པ་ནི་སྤངས་པ་དང་རྟོགས་པ་ཕུན་སུམ་ཚོགས་པའི་རང་དོན་བདེ་བར་གཤེགས་པ་དང༌། བདེན་པ་བཞི་གསུང་བའི་གཞན་དོན་སྐྱོབ་པ་སྟེ་དོན་གཉིས་ཕུན་སུམ་ཚོགས་པའི་སངས་རྒྱས་ལ་ཕྱག་འཚལ་ལོ་ཞེས་བྱ་བ་སྟེ། ཇི་སྐད་དུ་མདོའི་རང་འགྲེལ་ལས།
འདིར་ཡང་རབ་ཏུ་བྱེད་པའི་དང་པོར་རྒྱུ་དང་འབྲས་བུ་ཕུན་སུམ་ཚོགས་པས་ཚད་མར་གྱུར་པ་ཉིད་ཀྱི་བཅོམ་ལྡན་འདས་ལ་བསྟོད་པ་བརྗོད་པ་ནི་གུས་པ་བསྐྱེད་པའི་དོན་དུའོ། ། དེ་ལ་རྒྱུ་ནི་བསམ་པ་དང་སྦྱོར་བ་ཕུན་སུམ་ཚོགས་པའི་༼༡༠ན༽འགྲོ་བ་ལ་ཕན་པར་བཞེད་པའི་འབྲས་བུ་ནི་རང་གཞན་གྱི་དོན་ཕུན་སུམ་ཚོགས་པའོ། ། རང་དོན་ཕུན་སུམ་ཚོགས་པ་ནི་བདེ་བར་གཤེགས་པ་ཉིད་ཀྱིས་ཏེ། དོན་གསུམ་ཉེ་བར་བླང་བར་བྱའོ། ། རབ་ཏུ་མཛེས་པའི་དོན་ནི་སྐྱེས་བུའི་གཟུགས་ལེགས་པ་བཞིན་ནོ། ། ཕྱིར་མི་ལྡོག་པའི་དོན་ནི་རིམས་ནད་ལེགས་པར་བྱང་བ་བཞིན་ནོ། ། མ་ལུས་པའི་དོན་ནི་བུམ་པ་ལེགས་པར་གང་བ་བཞིན་ཏེ། དོན་གསུམ་པོ་དེ་ཡང་ཕྱི་རོལ་པའི་འདོད་ཆགས་དང་བྲལ་བ་དང༌། སློབ་པ་དང་མི་སློབ་པ་རྣམས་ལས་རང་དོན་ཕུན་སུམ་ཚོགས་པ་ཁྱད་པར་དུ་བྱ་བའི་ཕྱིར་རོ། ། གཞན་དོན་ཕུན་སུམ་ཚོགས་པ་བསྒྲུབ་པའི་དོན་གྱིས་ན་སྐྱོབ་པ་ཉིད་དེ།
དེ་ལྟ་བུའི་ཡོན་ཏན་གྱིས་སྟོན་པ་ལ་ཕྱག་འཚལ་ཏེ། ཞེས་གསུངས་སོ། ། གཉིས་པ་མདོའི་དོན་རྣམ་འགྲེལ་གྱིས་རྒྱས་པར་བཤད་པ་ལ་གསུམ། མདོའི་མཆོད་བརྗོད་ཀྱི་དོན་ལུགས་འབྱུང་དུ་བཤད་པ། ལུགས་ལས་ལྡོག་སྟེ་བཤད་པ། བཅོམ་ལྡན་འདས་ལ་ཚད་མའི་སྒོ་ནས་བསྟོད་པའི་རྒྱུ་མཚན་བཤད་པའོ། ། དང་པོ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ།
འབྲས་བུ་ཚད་མ་མདོར་བསྟན་པ། འབྲས་བུ་དེའང་རྒྱུ་ལས་གྱུར་པའི་ཚུལ་དུ་བཤད་པའོ། ། དང་པོ་ལ། ཚད་མའི་མཚན་ཉིད། མཚན་ཉིད་དེ་དང་ལྡན་པའི་བཅོམ་ལྡན་འདས་ཚད་མར་གྲུབ་པའོ། ། དང་པོ་ལ། སྤྱིའི་དོན་དང༌། ཚིག་གི་དོན་གཉིས། དང་པོ་ལ། མཚན་མཚོན་གཞི་གསུམ་གྱི་རྣམ་གཞག་སྤྱིར་བསྟན་པ།
ཚད་མའི་མཚན་ཉིད་བྱེ་བྲག་ཏུ་བཤད་པའོ། ། དང་པོ་ནི། བྱེ་བྲག་པ་ན་རེ། འདི་ལྟར་༼༡༠བ༽བུམ་པ་དང་སྣམ་བུ་ལ་སོགས་པའི་རྫས་རྣམས་ནི་རང་གི་ངོ་བོ་གཞན་ལ་ཐ་དད་པར་མཚོན་པར་མི་ནུས་ཀྱང་སྤྱི་དང་ཡོན་ཏན་དང་ལས་ལ་སོགས་པ་ཁྱད་པར་ཐ་དད་པའི་སྒོ་ནས་རྫས་ཐ་དད་ཀྱི་ངོ་བོ་མཚོན་པར་བྱེད་པས་ན། མཚན་ཉིད་དང་མཚོན་བྱ་རྫས་ཐ་དད་དོ་ཞེས་ཟེར་རོ། ། དེ་ནི་མ་ཡིན་ཏེ། བུམ་པ་དང་སྣམ་བུ་ལ་སོགས་པ་རང་གི་ངོ་བོ་ཐ་དད་མེད་པའི་རྫས་རྣམས་ནི་སྤྱི་དང་ཡོན་ཏན་ལ་སོགས་པ་ཁྱད་པར་གྱི་སྒོ་ནས་ཐ་དད་པར་དབྱེ་མི་ནུས་པའི་ཕྱིར་དང༌། རྫས་རྣམས་ཐ་དད་པར་འཇོག་པར་བྱེད་པའི་སྤྱི་དང་ཡོན་ཏན་ལ་སོགས་པ་ཁྱད་པར་དེ་རྣམས་ཀྱང་ཐ་དད་པར་འཇོག་དགོས་ལ། དེ་དག་ཀྱང་ཁྱད་པར་གཞན་ཐ་དད་པའི་སྒོ་ནས་འཇོག་ན་ཐུག་པ་མེད་པར་འགྱུར་རོ། ། སེར་སྐྱ་བ་དང་གྲངས་ཅན་པ་ཕལ་མོ་ཆེ་དག་ན་རེ།
འདི་ལྟར་མེ་ནི་རང་དང་རྫས་གཅིག་པའི་ཚ་ཞིང་བསྲེགས་པས་མཚོན་པར་བྱེད་པས་ན་མཚན་ཉིད་དང་མཚོན་བྱ་རྫས་གཅིག་གོ་ཞེས་ཟེར་རོ། ། དེ་ནི་མ་ཡིན་ཏེ། རྫས་ཀྱི་ཆོས་རྣམས་ལ་འདི་ནི་མཚན་ཉིད་དོ། ། འདི་ནི་མཚོན་བྱའོ་ཞེས་ཐ་དད་དུ་དབྱེར་མི་ནུས་པའི་ཕྱིར་རོ། ། གལ་ཏེ་རྫས་ཐ་མི་དད་ཀྱང་ལྡོག་པ་ཐ་དད་དོ་ཞེ་ན། ལྡོག་པ་ཐ་དད་པ་དག་ནི་རྟོག་པས་བཏགས་པའི་ཕྱིར་རྫས་གཅིག་པའང་མ་ཡིན་ལ། རྫས་གཅིག་པའི་ཆོས་དག་ནི་རྟོག་པ་ལ་མི་སྣང་བས་ལྡོག་པ་ཐ་དད་ཙམ་དུ་ཡང་མ་གྲུབ་བོ། ། དེས་ན་རྫས་གཅིག་ལ་ལྡོག་པ་ཐ་དད་པ་ཞེས་བྱ་བ་ནི་རྟོག་པས་བཏགས་པ་སྟེ་ཡང་དག་པར་ན་གྲུབ་པ་མེད་དོ། ། དེས་ན་མཚན་ཉིད་དང་མཚོན་བྱ་དག་ནི་རྫས་གཅིག་དང་རྫས་ཐ་༼༡༡ན༽དད་གང་དུའང་མ་གྲུབ་སྟེ། ཇི་སྐད་དུ།
བྱ་བ་བྱེད་པའི་ཐ་སྙད་དང༌། ། ཐམས་ཅད་དེ་ལྟར་རྣམ་པར་གནས། ། ཤེས་བྱ་ཤེས་བྱེད་ཐམས་ཅད་རྟོག་པས་བཏགས་པ་ཙམ་དུ་བཤད་པའི་ཕྱིར་རོ། ། དེས་ན་མཚན་མཚོན་གྱི་རྣམ་པར་བཞག་པ་ནི་འདི་ཡིན་ཏེ། རྣམ་པར་རྟོག་པ་ལ་ཚ་ཞིང་བསྲེག་པ་དང༌། རླན་ཞིང་གཤེར་བ་ལ་སོགས་པའི་དོན་གྱི་རྣམ་པ་སྣང་བ་གང་ཡིན་པ་དེ་ལ་མཚན་ཉིད་ཅེས་བྱ་ལ། དེ་ཉིད་ལ་རང་མཚན་དུ་མངོན་པར་ཞེན་ནས་དོན་གྱི་ངོ་བོར་འཇོག་པར་བྱེད་དོ། ། མེ་དང་ཆུ་ལ་སོགས་པ་མིང་གི་ཐ་སྙད་སྒྲ་སྤྱིའི་རང་བཞིན་ལ་མཚོན་བྱ་ཞེས་བྱ་སྟེ། མེ་དང་ཆུ་ལ་སོགས་པའི་སྒྲ་སྤྱི་ཙམ་ཞིག་བློ་ཡུལ་དུ་ཤར་བ་ན་འདི་ཡི་རང་བཞིན་ཅི་ཡིན་ཅེས་དེ་མཚོན་པར་བྱེད་པའི་མཚན་ཉིད་འཚོལ་བའི་ཕྱིར་རོ། ། དེ་བས་ན་མིང་དོན་གྱི་འབྲེལ་བ་མི་ཤེས་པ་དག་ལ་མཚན་ཉིད་དང་མཚོན་བྱ་ཐ་དད་པར་སྣང་བར་འགྱུར་ལ།
མིང་དོན་གྱི་འབྲེལ་བ་ཤེས་པའི་ཚེ་ངོ་བོ་ཐ་མི་དད་དུ་སྣང་བར་འགྱུར་རོ། ། དེའང་མིང་དོན་གྱི་འབྲེལ་བ་མ་ཤེས་པ་དག་ལ་མིང་དེ་ཉིད་མཚན་ཉིད་ཀྱིས་མཚོན་པར་བྱེད་པ་ཡིན་གྱི། འབྲེལ་བ་ཤེས་པ་ལ་ནི་དགོས་པ་མེད་པའི་ཕྱིར་མཚོན་པར་བྱེད་པ་མ་ཡིན་ནོ། ། དེའང་མ་ཁྱབ་ཁྱབ་ཆེས་མི་སྲིད་པའི་སྐྱོན་གསུམ་དང་བྲལ་བའི་མཚན་ཉིད་ཀྱིས་མིང་དོན་གྱི་འབྲེལ་བ་ལེགས་པར་འགྲུབ་པའི་ཕྱིར་མཚན་ཉིད་སྐྱོན་མེད་པ་ཡིན་ལ། མཚན་ཉིད་ཀྱི་སྐྱོན་གསུམ་དང་ལྡན་པས་ནི་མིང་དོན་གྱི་འབྲེལ་བ་བསྒྲུབ་པར་མི་ནུས་སོ། ། འོ་ན་ནི་མཚན་ཉིད་ལ་མཚན་ཉིད་གཞན་ཡོད་ན་དེ་ལའང་མཚན་ཉིད་གཞན་ཞིག་དགོས་༼༡༡བ༽པས་ཐུག་མེད་དུ་འགྱུར་ལ། མེད་ན་མཚོན་བྱ་ལའང་མཚན་ཉིད་མི་དགོས་པར་འགྱུར་རོ་ཞེ་ན། མཚན་ཉིད་ནི་ཚ་ཞིང་བསྲེགས་པ་ལ་སོགས་པའི་དོན་ཡིན་ལ། དེ་དག་བློ་ཡུལ་དུ་ཤར་བ་ན་འདིའི་མཚན་ཉིད་གང་ཡིན་ཅེས་འཚོལ་བར་མི་བྱེད་པར་འདི་ཡི་མིང་ལ་ཅི་ཟེར་ཞེས་འཚོལ་བར་བྱེད་པ་སྲིད་པས་མཚན་ཉིད་ལ་མཚན་ཉིད་གཞན་མི་དགོས་སོ། ། མཚོན་བྱ་ནི་མིང་དང༌།
མཚན་ཉིད་ནི་མིང་དེའི་དོན་ཡིན་པས་མིང་དོན་ལྷན་ཅིག་ཏུ་དམིགས་པར་མ་ངེས་པའི་ཕྱིར། མཚོན་བྱ་ནི་མཚན་ཉིད་མ་བསྟན་པར་རང་དབང་དུ་དེའི་དོན་ཤེས་པ་མ་ཡིན་ནོ། ། དེའང་མེའི་མིང་དོན་མི་ཤེས་པའི་སྐྱེས་བུ་དག་ཙན་དན་གྱི་ཚ་ཞིང་བསྲེག་པས་ལུས་བསྲེགས་པ་ན། འདིའི་མིང་ཅི་ཡིན་ཅེས་འཚོལ་བའི་ཚེ་མེ་དང་ཚ་ཞིང་བསྲེག་པའི་མིང་དོན་གྱི་འབྲེལ་བ་ཤེས་པ་ཞིག་གིས་ཙན་དན་གྱི་ཚ་ཞིང་བསྲེག་པ་མཚན་གཞིར་བྱས་ནས། མེ་ཡིན་པར་མཚོན། ཚ་ཞིང་བསྲེག་པ་ཡིན་པས་སོ་ཞེས་བརྗོད་པ་ན། དེས་མེ་དང་ཚ་ཞིང་བསྲེག་པའི་མིང་དོན་གྱི་འབྲེལ་བ་ཙན་དན་གྱི་ཚ་ཞིང་བསྲེག་པའི་སྟེང་དུ་ཤེས་པར་འགྱུར་རོ། ། དེའི་ཕྱིར་མཚན་མཚོན་གྱི་འབྲེལ་བ་ནི་རྟོག་པས་སྒྲོ་བཏགས་ནས་བཞག་པ་ཡིན་གྱི། དོན་ལ་གྲུབ་པ་མེད་པས་མཚན་མཚོན་གཉིས་ཐ་དད་དུ་ཡོད་པ་ནི་མངོན་སུམ་གྱིས་མ་མཐོང་ངོ༌། ། དཔེར་ན་ཀ་བ་གཅིག་ཁོ་ན་དང་ལྡན་པའི་ཁང་པའི་ནང་དུ་གདུང་འདེགས་པའི་དོན་བྱེད་ནུས་པ་དང༌།
ཀ་བ་གཉིས་ཐ་དད་དུ་མངོན་སུམ་གྱིས་མ་མཐོང་བ་བཞིན་ནོ། ། དེ་བས་ན་མཚན་མཚོན་གཉིས་ཐ་དད་པ་དང༌། དེའི་འབྲེལ་བ་ནི་མེད་བཞིན་དུ་རྟོག་པ་ལ་སྣང་བའི་ཆོས་ཡིན་པར་རིག་༼༡༢ན༽པར་བྱའོ། ། གཉིས་པ་ཚད་མའི་མཚན་ཉིད་བྱེ་བྲག་ཏུ་བཤད་པ་ལ། ཚད་མ་ནི་ཤེས་པའི་ཁྱད་པར་ཡིན་པས་ཐོག་མར་ཤེས་པའི་མཚན་ཉིད་ནི་ཡུལ་རིག་པ་ཞེས་བྱ་སྟེ། རྒྱས་པ་ལས། རྣམ་ཤེས་ཡུལ་འཛིན་པ་ཡི་ཆོས། ། ཞེས་བཤད་པས་སོ། ། འོ་ན་དུང་དཀར་སེར་སྣང་གི་དབང་ཤེས་ལ་སོགས་པ་རྟོག་མེད་ལོག་ཤེས་ཐམས་ཅད་ཤེས་པ་མ་ཡིན་པར་འགྱུར་ཏེ། ཡུལ་རིག་པ་མེད་པའི་ཕྱིར་ཞེ་ན།
རྟོག་མེད་ལོག་ཤེས་ཐམས་ཅད་ལ་རྣམ་པ་ཐམས་ཅད་དུ་ཡུལ་མེད་པ་ནི་མ་ཡིན་ཏེ། དོན་དམ་པར་ཤེས་པ་ཀུན་རང་གི་ངོ་བོ་ལ་མངོན་སུམ་ཡིན་པའི་ཕྱིར་ཏེ། མདོ་ལས། རྟོག་པའང་རང་རིག་ཉིད་དུ་འདོད། ། ཅེས་དང༌། རྒྱས་པ་ལས། དེ་ཕྱིར་དེ་ལ་ཀུན་མངོན་སུམ། ། ཞེས་གསུངས་པས་སོ། ། དེས་ན་དུང་དཀར་སེར་སྣང་གི་དབང་ཤེས་ནི་རང་གིས་གཟུང་བའི་སེར་པོ་ལ་ཤེས་པ་མ་ཡིན་པར་ཐལ་བ་ནི་འདོད་པ་ཡིན་ཏེ། སེར་པོ་ལ་བལྟོས་ནས་རང་དང་གཞན་གྱི་ངོ་བོར་གྱུར་པའི་ཡུལ་ཅུང་ཟད་ཀྱང་མ་རིག་པའི་ཕྱིར་དང༌།
སེར་པོའི་རྣམ་པ་ལ་བལྟོས་ནས་ཡུལ་རིག་པ་ཡིན་ཏེ། དེ་ལ་རང་རིག་པའི་མངོན་སུམ་ཡིན་པའི་ཕྱིར་རོ། །
ཁ་བ་ཅན་པ་ལ་ལ་དག་གསལ་ཞིང་རིག་པ་ཤེས་པའི་མཚན་ཉིད་དུ་འདོད་པ་ལ་ནི་སྐྱོན་འདི་ཡོད་དེ། རྟོག་པ་ཐམས་ཅད་རང་བཞིན་ཡུལ་དང་འཇུག་ཡུལ་ལ་ཤེས་པ་མ་ཡིན་པའམ། དེ་ལ་གསལ་ཞིང་རིག་པ་ཡིན་པ་གང་རུང་དུ་འགྱུར་རོ། ། ཅིས་ཏེ་རང་གི་ངོ་བོ་ལ་གསལ་ཞིང་རིག་པ་ཡིན་པས་སྐྱོན་མེད་ཅེ་ན། འོ་ན་གསལ་ཞིང་རིག་པ་དེས་རྟོག་པ་ཐམས་ཅད་རང་གི་ངོ་༼༡༢བ༽བོ་ལ་ཤེས་པ་ཡིན་པ་ཙམ་ཞིག་མཚོན་པར་ནུས་ཀྱང་ཡུལ་གཞན་ལ་ཤེས་པ་ཡིན་པར་མཚོན་པར་མི་ནུས་པས་མཚན་ཉིད་ལ་མ་ཁྱབ་པའི་སྐྱོན་ཆགས་པ་དང་རྣམ་པ་གཅིག་ཏུ་ན་རྟོག་པ་ཐམས་ཅད་རང་གི་ངོ་བོ་ལ་མངོན་སུམ་ཡིན་པའི་ཕྱིར་ཞེ་ན། ཡུལ་དང་གཟུང་བའི་ཡུལ་ལའང་མངོན་སུམ་དུ་འགྱུར་རོ། ། ཤེས་པ་ལ་དབྱེ་ན། ཚད་མ་དང་ཚད་མ་མ་ཡིན་པའི་བློ་གཉིས།
དང་པོ་ལ་ཡུལ་རང་དབང་དུ་ཡོངས་སུ་དཔྱོད་པའི་ཡང་དག་པའི་ཤེས་པ་གཅིག་ལ་ཚད་མ་ཞེས་བྱ་ལ། དེ་མཚོན་པར་བྱེད་པའི་མཚན་ཉིད་ནི་དང་པོར་རང་གིས་ཡོངས་སུ་དཔྱད་པའི་དོན་ལ་མི་བསླུ་བར་བྱེད་པའི་རིག་པའོ། ། རྒྱས་པ་ལས། ཚད་མ་བསླུ་མེད་ཅན་ཤེས་པ། ། ཞེས་གསུངས་ལ། དེ་བཞིན་དུ་འབྲིང་དང༌། མདོར་བསྡུས་པ་ལས་ཀྱང༌། འདི་དག་གི་དོན་ཡོངས་སུ་དཔྱད་ནས་འཇུག་པ་ན་དོན་བྱ་བ་ལ་བསླུ་བ་མེད་པའི་ཕྱིར་རོ། ། ཞེས་གསུངས་སོ། ། མི་བསླུ་བའི་དོན་ཡང་ཚད་མ་རང་གིས་བསྟན་པ་ལྟར་གྱི་དོན་དང་སྐྱེས་བུ་འཕྲད་པར་བྱས་པ་ལ་མི་བསླུ་བར་ཐ་སྙད་བྱས་པའོ། །
དེའི་དོན་ཡང་གནས་ལུགས་རྟོགས་པའི་ངེས་པ་བསྐྱེད་པའི་སྒོ་ནས་སྐྱེས་བུས་ཡུལ་དེ་ཕྱིན་ཅི་མ་ལོག་པར་ཁོང་དུ་ཆུད་པར་བྱས་པ་ལས་གཞན་མེད་དོ། ། འོ་ན་ནི་ནོར་བུའི་འོད་ལ་ནོར་བུར་འཛིན་པའི་ཤེས་པ་འཁྲུལ་པའང་ནོར་བུ་ལ་མི་བསླུ་བར་འགྱུར་ཏེ། དེས་རང་གིས་བསྟན་པའི་དོན་ནོར་བུ་དང་སྐྱེས་བུ་འཕྲད་པར་བྱས་པའི་ཕྱིར་རོ། ། མ་གྲུབ་ན་མར་མེའི་འོད་ལ་ནོར་བུར་འཛིན་པ་དང༌། ནོར་བུའི་འོད་ལ་ནོར་བུར་འཛིན་པ་གཉིས་ལ་ནོར་བུ་ཐོབ་པ་དང་མི་འཐོབ་པའི་ཁྱད་པར་མེད་པར་འགྱུར་རོ་ཞེ་ན། ༼༡༣ན༽དེ་གཉིས་ཀྱིས་དངོས་སུ་ནོར་བུ་མི་ཐོབ་པར་མཚུངས་ཀྱང་ནོར་བུ་ཐོབ་བྱེད་ཀྱི་རྐྱེན་གཞན་གྱི་རྒྱུ་བྱེད་པ་དང་མི་བྱེད་པའི་ཁྱད་པར་ཡོད་དོ། ། དེས་ན་ནོར་བུའི་འོད་ལ་ནོར་བུར་འཛིན་པའི་ཤེས་པས་དཔྱད་པའི་དོན་ནོར་བུ་ཐོབ་པར་བྱེད་པ་མ་ཡིན་ཏེ། རང་གིས་ནོར་བུ་དཔྱད་པའི་ཡུལ་དེར་ནོར་བུ་མ་ཐོབ་ལ། ཕྱིས་ནོར་བུ་ཐོབ་པའི་ཡུལ་དེར་མ་དཔྱད་པས་ཡུལ་ལ་འཁྲུལ་པའི་ཕྱིར་རོ། ། དེའང་འདིས་མཛོད་ཀྱི་སྒོ་དྲུང་ལྟ་བུ་ནོར་བུའི་འོད་ལ་དཔྱད་ནས་དོན་གཉེར་གྱིས་ཞུགས་པ་ན།
དེ་ལས་གཞན་པའི་ཡུལ། མཛོད་ཕུགས་སུ་ནོར་བུ་རྙེད་པའི་ཕྱིར་རོ། ། འདིར་དོགས་པ་འདི་ཡོད་དེ། ཚད་མ་བསླུ་མེད་ཅན་ཤེས་པ། ། ཞེས་དང༌། མ་ཤེས་དོན་གྱི་གསལ་བྱེད་ཀྱང༌། ། ཞེས་པ་འདི་གཉིས་ཀྱིས་ཚད་མའི་མཚན་ཉིད་རྫོགས་པ་རེ་རེ་བསྟན་པའམ། ཡང་ན་གཉིས་ཀས་མཚན་ཉིད་གཅིག་བསྟན་པ་ཡིན་ཅེས་དཔྱོད་པ་ན། འདི་ལ་སློབ་དཔོན་ལྷ་དབང་བློ་ན་རེ། དང་པོར་བསླུ་བ་མེད་པའི་ཤེས་པ་འདི་ཚད་མའི་མཚན་ཉིད་གཅིག་ཡིན་ལ།
མ་ཤེས་དོན་གསལ་གྱི་རིག་པ་འདི་ཡང་ཚད་མའི་མཚན་ཉིད་གཉིས་པ་ཡིན་ནོ་ཞེས་ཟེར་རོ། ། དེ་ལ་རིགས་གཏེར་ལས། མཚན་ཉིད་གཉིས་ཀྱིས་འཇོག་ན་ནི། ། མཚོན་བྱ་དེ་ཡང་གཉིས་སུ་འགྱུར། ། ཞེས་འབྱུང་ཡང༌། སློབ་དཔོན་ལྷ་དབང་བློའི་བཞེད་པ་དེ་ལ་སྐྱོན་མེད་དེ། དང་པོར་མི་བསླུ་བའི་རིག་པ་དང༌། མ་ཤེས་དོན་གསལ་གྱི་རིག་པ་གཉིས་མཚན་ཉིད་དོན་གཞན་མ་ཡིན་པའི་ཕྱིར་དང༌། གཞན་དུ་ན་སློབ་དཔོན་ཕྱོགས་ཀྱི་གླང་པོས་ཀྱང་ཚད་མ་རིག་པའི་སྒོར་བསྒྲུབ་བྱར་༼༡༣བ༽ཁས་བླངས་པ་ཕྱོགས་ཀྱི་མཚན་ཉིད་དུ་བཤད་པ་དང༌། ཀུན་ལས་བཏུས་སུ།
ངོ་བོ་ཁོ་ན་རང་ཉིད་དང༌། ། ཞེས་སོགས་མཚན་ཉིད་ཟུར་ལྔ་ལྡན་དུ་བཤད་པའང་སྐྱོན་དུ་འགྱུར་རོ། ། ཡང་སློབ་དཔོན་རྒྱན་མཛད་པ་ན་རེ། དང་པོར་མི་བསླུ་བའི་རིག་པ་ཐ་སྙད་པའི་ཚད་མའི་མཚན་ཉིད་དང༌། མ་ཤེས་དོན་གསལ་གྱི་རིག་པ་དོན་དམ་པའི་ཚད་མའི་མཚན་ཉིད་ཡིན་ལ། དེའང་མྱོང་བ་གཉིས་མེད་ཀྱི་ཤེས་པ་འཕགས་པ་རྣམས་ཀྱི་སོ་སོ་རང་གི་རིག་པའི་ཡེ་ཤེས་ཀྱི་ཡུལ་དུ་གྱུར་པ་དེ་གསལ་བར་མྱོང་བ་ཡིན་ཏེ། དེ་ནི་དོན་དམ་པའང་ཡིན་ལ་ཚད་མའང་ཡིན་པས་དོན་དམ་པའི་ཚད་མའོ། ། ཐ་སྙད་པའི་ཚད་མ་ནི་སོ་སོ་སྐྱེ་བོའི་རྒྱུད་ཀྱི་གཟུང་བ་དང་འཛིན་པ་གཉིས་སྣང་གི་ཚད་མ་རྣམས་ཡིན་ནོ་ཞེས་ཟེར་རོ། ། དེ་ནི་ཡང་དག་པ་མ་ཡིན་ཏེ། དོན་དམ་པའི་ཚད་མ་ནི་དང་པོར་མི་བསླུ་བའི་རིག་པ་ཡིན་པའི་ཕྱིར་ཐ་སྙད་པའི་ཚད་མར་འགྱུར་ལ།
ཐ་སྙད་པའི་ཚད་མ་ཡང་མ་ཤེས་དོན་གསལ་གྱི་རིག་པ་ཡིན་པས་དོན་དམ་པའི་ཚད་མར་འགྱུར་རོ། ། ལ་ལ་ན་རེ། གཞུང་སྔ་ཕྱི་གཉིས་བསྡོམས་ནས་ཚད་མའི་མཚན་ཉིད་གཅིག་སྟོན་པས་སྐྱོན་མེད་དོ་ཞེས་ཟེར་རོ། ། དེའང་མ་ཡིན་ཏེ། མ་ཤེས་དོན་གྱི་གསལ་བྱེད་ཀྱང༌། ། ཞེས་པའི་སྔ་རོལ་ཏུ་མཚན་ཉིད་སྔ་མ་ལ་མ་ཁྱབ་པ་དང༌། ཁྱབ་ཆེས་པ་དང༌། མི་སྲིད་པའི་སྐྱོན་སྤངས་པའི་ཕྱིར་རོ། ། སློབ་དཔོན་གྱིས་ཚད་མའི་མཚན་ཉིད་གཉིས་གསུངས་པའི་དོན་དང་དགོས་པ་ནི་འདི་ཡིན་ཏེ། དབང་ཕྱུག་པ་དག་དབང་ཕྱུག་རྟག་པ་རང་བྱུང་གི་ཚད་མར་འདོད་པས།
དེ་དག་སུན་དབྱུང་བར་བྱ་བའི་༼༡༤ན༽ཕྱིར་དུ་ངེད་ཀྱི་བཅོམ་ལྡན་འདས་ནི་སྔར་མ་ཤེས་པའི་དོན་གསལ་བར་བྱེད་པའི་ཚད་མ་དང་ལྡན་པའང་ཡིན་ཏེ། སྔར་སོ་སོ་སྐྱེ་བོའི་དུས་ན་མ་ཤེས་པའི་དོན་བདེན་པ་བཞིའི་གནས་ལུགས་སྒོམ་སྟོབས་ཀྱིས་གསར་དུ་ཤེས་པའི་ཕྱིར་ན་ཁོ་བོ་ཅག་གི་སྟོན་པ་ཚད་མའི་སྐྱེས་བུའོ་ཞེས་བསྟན་པའི་ཕྱིར་མ་ཤེས་དོན་གསལ་སྨོས་ལ། དེ་ལྟར་བསྟན་པས་དབང་ཕྱུག་རང་བྱུང་གིས་རྟག་པའི་ཚད་མར་འདོད་པ་ལས་བཅོམ་ལྡན་འདས་ཁྱད་པར་དུ་འཕགས་པར་བསྟན་པར་འགྱུར་ཏེ། དབང་ཕྱུག་གིས་དེ་ཁོ་ན་ཉིད་སྔར་མ་ཤེས་པ་གསར་དུ་ཤེས་པར་མི་འདོད་པའི་ཕྱིར་རོ། ། བསླུ་མེད་ཅན་སྨོས་པས་ནི་དེ་ལྟ་བུའི་ལོག་རྟོག་སེལ་བར་མི་ནུས་ཏེ། དབང་ཕྱུག་ཀྱང་བསླུ་བ་མེད་པར་འདོད་པའི་ཕྱིར་རོ། ། སྔ་མ་ནི་རིགས་མི་མཐུན་སེལ་བའི་དབང་དུ་བྱས་ནས། ཚད་མ་ནི་བསླུ་བ་མེད་པ་ཅན་དུ་རིགས་པས་གྲུབ་ཅིང༌། འཇིག་རྟེན་དུ་ཡང་གྲགས་པའི་ཕྱིར་འཇིག་རྟེན་གྲགས་པ་དང་མཐུན་པའི་མཚན་ཉིད་བསྟན་པ་ཡིན་ལ། ཕྱི་མ་ནི་ལོག་རྟོག་སེལ་བའི་དབང་དུ་བྱས་ནས།
པྲ་མཱ་ཎ་དང་པོར་འཇལ་བ་ལ་འཇུག་པས་སྒྲ་བཤད་དང་མཐུན་པའི་མཚན་ཉིད་བསྟན་པ་ཡིན་པས་གང་རུང་རེ་ངེས་ཀྱང་མཚོན་པར་ནུས་སོ། ། ཚད་མ་དེ་ལ་ངོ་བོའི་སྒོ་ནས་རང་ལས་ངེས་པའི་ཚད་མ་དང༌། གཞན་ལས་ངེས་པའི་ཚད་མ་གཉིས། ཡུལ་ལ་འཇུག་ཚུལ་གྱི་སྒོ་ནས་མངོན་སུམ་དང༌། རྗེས་དཔག་གི་ཚད་མ་གཉིས་ཏེ། རྒྱས་པར་ནི་གཞུང་སོ་སོའི་སྐབས་སུ་བཤད་པས་ཆོག་པར་བསམས་ཏེ་འདིར་མ་བྲིས་སོ། ། གཉིས་པ་ཚད་མ་༼༡༤བ༽མ་ཡིན་པའི་བློའི་མཚན་ཉིད་ནི། རང་གིས་ཡོངས་སུ་དཔྱད་པའི་ཡུལ་ལ་བསླུ་བའི་རིག་པའོ། ། དབྱེ་བ་ལ། རིགས་པའི་དབང་ཕྱུག་ཕྱྭ་པ་ན་རེ།
ཡིད་དཔྱོད། སྣང་ལ་མ་ངེས་པ། བཅད་ཤེས། ལོག་ཤེས། ཐེ་ཚོམ་སྟེ་ཚད་མིན་གྱི་བློ་ནི་ལྔའོ་ཞེས་བཤད། དེ་ལ་རིགས་གཏེར་ལས། ཡིད་དཔྱོད་སྣང་ལ་མ་ངེས་དང༌། ། བཅད་ཤེས་ལོག་ཤེས་ཐེ་ཚོམ་ལྔ། ། ཞེས་ཟེར་རོ། ། ཞེས་ཕྱོགས་སྔ་མ་བརྗོད་ནས།
ཡིད་དཔྱོད་རྟགས་ལ་གཏན་མི་ལྟོས། ། དམ་བཅའ་ཙམ་ཡིན་ཐེ་ཚོམ་འགྱུར། ། ཞེས་དང༌། གལ་ཏེ་སྣང་ལ་མ་ངེས་པ། ། ཚད་མ་མིན་ན་མངོན་སུམ་ཀུན། ། ཚད་མ་མིན་འགྱུར་མངོན་སུམ་ལ། ། ངེས་པ་ཉིད་ནི་བཀག་ཕྱིར་རོ། ། ཞེས་དང༌། མངོན་སུམ་རྟོག་བྲལ་ད་ལྟར་བ། ། བཅད་ཤེས་འདས་པ་དྲན་པ་ཡིན། །
ཡུལ་དུས་འཛིན་སྟངས་འགལ་བ་ལ། ། གཞི་མཐུན་པ་ནི་ག་ལ་སྲིད། ། ཅེས་བཀག་ནས། རང་གི་ལུགས་ནི། མ་རྟོགས་ལོག་རྟོག་ཐེ་ཚོམ་སྟེ། ། ཚད་མའི་འགལ་ཟླ་རྣམ་པ་གསུམ། ། ཞེས་གསུངས་སོ། ། དེ་ལ་ཡིད་དཔྱོད་དང་བཅད་ཤེས་གཉིས་མ་རྟོགས་པའི་བློ་ལས་གཞན་མ་ཡིན་པ་དང༌། མངོན་སུམ་དང་བཅད་ཤེས་ཀྱིས་གཞི་མཐུན་མེད་པ་ནི་བདེན་མོད་ཀྱི། མངོན་སུམ་ཐམས་ཅད་ཡུལ་ད་ལྟར་བ་ཁོ་ན་ལ་འཇུག་པར་མ་ངེས་ཏེ།
དོན་རིགས་མངོན་སུམ་གྱི་གཟུང་ཡུལ་ནི་མངོན་སུམ་རང་གི་དུས་སུ་འདས་ཟིན་པར་ཞལ་གྱིས་བཞེས་པ་དང་འགལ་བའི་ཕྱིར་དང༌། མ་རྟོགས་པའི་བློ་ནི་དབྱེ་གཞི་ཡིན་པས་དབྱེ་བའི་ཡ་གྱལ་དུ་མི་རིགས་པའི་ཕྱིར་དང༌། མ་རྟོགས་པའི་བློ་ལ་དབྱེ་ན་ཐེ་ཚོམ་དང་ལོག་ཤེས་གཉིས་༼༡༥ན༽སུ་ཡོད་པའི་ཕྱིར་དང༌། ཐེ་ཚོམ་དང་ལོག་ཤེས་གཉིས་མ་རྟོགས་པའི་བློ་མིན་པར་འགྱུར་བའི་ཕྱིར་རོ། ། དེས་ན་ཚད་མིན་གྱི་བློ་ཐམས་ཅད་ཐེ་ཚོམ་དང་ལོག་ཤེས་གཉིས་སུ་གྲངས་ངེས་སོ། ། གལ་ཏེ་བཅད་ཤེས་ནི་ཚད་མིན་གྱི་བློ་མ་ཡིན་པར་འགྱུར་ཏེ། ཐེ་ཚོམ་དང་ལོག་པའི་ཤེས་པ་གང་ཡང་མིན་པའི་ཕྱིར། ངེས་ཤེས་ཡིན་པའི་ཕྱིར་ཞེ་ན། བཅད་ཤེས་དེ་ཉིད་གང༌། ཡུལ་སྔ་ཕྱི་འདྲ་བའམ་འབྲེལ་བའི་རྒྱུ་མཚན་གྱིས་གཅིག་ཏུ་ཞེན་པ་ནི་ཐེ་ཚོམ་ཅན་ཡང་ལྟ་ཞོག་ལོག་པའི་ཤེས་པ་ཡིན་ལ།
རྟགས་ལ་མ་བརྟེན་པ་ཐམས་ཅད་ནི་ཐེ་ཚོམ་ཉིད་ཡིན་ཏེ། འཐད་ལྡན་ཆེན་པོ་ལས། རྟགས་ལ་མ་བརྟེན་པའི་རྣམ་པར་རྟོག་པ་ཐམས་ཅད་ནི་དྭོགས་པའི་གནས་མ་ལྡོག་པའི་ཕྱིར་ཐེ་ཚོམ་ཉིད་ཡིན་ནོ། ། ཞེས་གསུངས་ཤིང་རྒྱན་ལས་ཀྱང་གསུངས་སོ། ། ཅི་སྟེ་ཡང་སྒྲ་མི་རྟག་པར་འཛིན་པའི་མངོན་སུམ་མམ་རྗེས་དཔག་གིས་དྲངས་ནས་སྐྱེས་པའི་སྒྲ་མི་རྟག་པར་ངེས་པའི་ཤེས་པ་ནི་བཅད་ཤེས་སོ་ཞེ་ན། དེ་ལྟ་བུའི་ངེས་ཤེས་དེ་ལ་མིང་ཇི་སྐད་དུ་བཏགས་ཀྱང་རུང་ཚད་མ་ཉིད་ཡིན་ཏེ། རྒྱུ་མཚན་ནམ་རྟགས་ལ་བརྟེན་ནས་རང་གི་གཞལ་བྱ་གསར་དུ་ངེས་པའི་ཕྱིར། གལ་ཏེ་རང་གི་ཉེར་ལེན་ཚད་མ་སྔ་མས་བཟུང་བའི་དོན་འཛིན་པ་མ་ཡིན་ནམ་ཞེ་ན། རང་གི་ཉེར་ལེན་ཚད་མ་སྔ་མའི་སྟོབས་ཀྱིས་སྒྲ་མི་རྟག་པ་ཙམ་ཞིག་ངེས་པ་ཡིན་གྱི། རང་གི་ཉེར་ལེན་དུ་གྱུར་པའི་ཚད་མའི་ཡུལ་ཡིན་མིན་གང་དུའང་མ་ངེས་པའི་ཕྱིར་རོ། །
གལ་ཏེ་གཏན་ཚིགས་ལྟར་སྣང་ཐམས་ཅད་འགལ་བ་དང་མ་ངེས་པར་འགྱུར་ཏེ། ཚད་མིན་གྱི་བློ་ཐམས་ཅད་ཐེ་ཚོམ་དང་ལོག་ཤེས་༼༡༥བ༽གཉིས་སུ་གྲངས་ངེས་པའི་ཕྱིར་ཞེ་ན། འགལ་བ་དང་མ་ངེས་པའི་གཏན་ཚིགས་ནི་ཕྱོགས་ཆོས་ཅན་ཡིན་ལ། མ་གྲུབ་པའི་གཏན་ཚིགས་ལ་ཕྱོགས་ཆོས་མེད་པས། ཕྱོགས་ཆོས་ཡོད་པ་དང་མེད་པའི་ཁྱད་པར་ཡོད་ཅིང་ཐེ་ཚོམ་དང་ལོག་ཤེས་ནི་མ་རྟོགས་པའི་བློ་ཉིད་དུ་ཁྱེད་རང་ཡང་བཞེད་པའི་ཕྱིར། དེས་ན་ག་ལ་མཚུངས། རྣམ་པ་གཅིག་ཏུ་ན། གཏན་ཚིགས་ལྟར་སྣང་ཐམས་ཅད་མ་གྲུབ་པའི་གཏན་ཚིགས་ཡིན་པར་ཐལ། ཚད་མིན་གྱི་བློ་ཐམས་ཅད་མ་རྟོགས་པའི་བློ་ཡིན་པའི་ཕྱིར་ཞེས་བརྗོད་ན། འཁོར་གསུམ་ཀ་ལ་ལན་མེད་པར་འགྱུར་རོ། །
གཉིས་པ་གཞུང་གི་དོན་བཤད་པ་ལ། འཇིག་རྟེན་གྱི་གྲགས་པ་དང་མཐུན་པའི་ཚད་མའི་མཚན་ཉིད་བཤད། སྒྲ་བཤད་པ་དང་མཐུན་པའི་ཚད་མའི་མཚན་ཉིད་བཤད་པའོ། ། དང་པོ་ལ། མཚན་ཉིད་དངོས། དེ་ལ་སྐྱོན་གསུམ་སྤང་བ། དེས་ན་ཚད་མའི་བསྟན་བཅོས་ལ་དོན་ཡོད་པའོ། ། དང་པོ་ནི། ཕྱོགས་ཀྱི་གླང་པོས་བཅོམ་ལྡན་འདས་ལ་ཚད་མར་གྱུར་པ་ཞེས་བསྟོད་པ་མཛད་ན། དེ་ཚད་མ་ཡིན་པར་རིགས་པ་གང་གིས་གྲུབ་ཅེ་ན།
བཤད་པ། ཚད་མ་བསླུ་མེད་ཅན་ཤེས་པ། ། དོན་བྱེད་ནུས་པར་གནས་པ་ནི། ། མི་བསླུ། ཞེས་སྨོས་ཏེ། ཤེས་བྱ་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་མངོན་སུམ་དུ་མཁྱེན་པ་ལ་བསླུ་བ་མེད་པ་ཅན་གྱི་ཤེས་པ་ཁྱད་པར་ཅན་དང་ལྡན་པས་ན་འགྲོ་བ་མ་ལུས་པ་འཁོར་བ་ལས་སྒྲོལ་བའི་དོན་བྱེད་ནུས་པ་དངོས་པོའི་གནས་ཚུལ་ལ་གྲུབ་པ་དེ་ནི་བཅོམ་ལྡན་འདས་མི་བསླུ་བའི་སྐྱབས་གནས་ཚད་མར་སྒྲུབ་པའི་རིགས་པ་ཡིན་ནོ། ། ཡང་ན་བཅོམ་༼༡༦ན༽ལྡན་འདས་ནི་ཚད་མ་ཡིན་ཏེ། འགྲོ་བ་ཐམས་ཅད་ལ་ཕན་པར་བཞེད་པའི་ཐུགས་རྗེ་ཆེན་པོ་གོམས་པའི་དབང་གིས་འགྲོ་བ་རྣམས་བསླུ་བ་མེད་པར་རང་ཉིད་ཀྱིས་སྒྲིབ་གཉིས་སྤངས་ཤིང་གནས་ལུགས་རྟོགས་པའི་བདེ་བར་གཤེགས་པ་དེ་ཐོབ་པའི་ཐབས་མངོན་མཐོ་ངེས་ལེགས་ཀྱི་ལམ་བསྟན་ནས་དེའི་མི་མཐུན་ཕྱོགས་ལས་སྐྱོབ་པར་ནུས་པ་ཅན་གྱི་ཤེས་པ་ཁྱད་པར་ཅན་དང་ལྡན་ཅིང་བསམ་པ་ཕུན་སུམ་ཚོགས་པའི་སྒོ་ནས་འགྲོ་བའི་གནས་སྐབས་དང་མཐར་ཐུག་གི་དོན་ཐམས་ཅད་བྱེད། ལམ་སྦྱོར་བ་ཕུན་ཚོགས་ཀྱི་རྒྱུ་ལས་དོན་དེ་ཐོབ་ནུས་པར་གནས་པ་དེ་ནི་གཏན་དུ་མི་བསླུ་བའི་སྐྱོབ་པར་གྲུབ་པའི་ཕྱིར། བསྒྲུབ་བྱ་དོན་གྱི་ཚད་མ་དེ་ཉིད་སྒྲུབ་བྱེད་ཐ་སྙད་པའི་ཚད་མ་དང་སྦྱར་ན།
གཟུགས་འཛིན་མིག་ཤེས་མ་འཁྲུལ་བ་མཚན་གཞི་ཚད་མར་མཚོན། གཟུགས་ལ་དང་པོར་བསླུ་བ་མེད་པ་ཅན་གྱི་ཤེས་པ་ཡིན་པས་སོ། ། དེ་ཇི་ལྟར་ན་མི་བསླུ་བ་ཡིན་ཅེ་ན། གཟུགས་དོན་བྱེད་ནུས་པར་གནས་པ་དེ་ནི་ཇི་ལྟར་གནས་པ་དེ་ལྟར་དུ་རྟོགས་པས་ན་ཡུལ་དེ་ལ་མི་བསླུ་བ་ཡིན་ནོ། ། གཉིས་པ་དེ་ལ་སྐྱོན་གསུམ་སྤང་བ་ལ། མ་ཁྱབ་པ། ཁྱབ་ཆེས་པ། མི་སྲིད་པའི་སྐྱོན་སྤང་བའོ། ། དང་པོ་ནི། གལ་ཏེ་མི་བསླུ་བར་མ་གྲུབ་པའི་ཕྱིར།
སྒྲ་བྱུང་གི་ཚད་མ་ལ་མ་ཁྱབ་བོ་ཞེ་ན། བཤད་པ། སྒྲ་ལས་བྱུང་བ་ཡང༌། ། མངོན་པར་འདོད་པ་སྟོན་ཕྱིར་རོ། ། སྨྲ་བ་པོ་ཡི་བྱེད་པའི་ཡུལ། ། དོན་གང་བློ་ལ་རབ་གསལ་བ། ། དེ་ལ་སྒྲ་ནི་ཚད་མ་ཉིད། ། ཅེས་སྨོས་ཏེ། ངག་སྨྲ་བའི་རྟགས་ལས་ལྷ་སྦྱིན་སེམས་ཡོད་དུ་རྟོགས་པའི་སྒྲ་ལས་༼༡༦བ༽བྱུང་བའི་རྗེས་དཔག་དེ་ཡང་དོན་དུ་གཉེར་བྱ་འཇུག་ཡུལ་མངོན་པར་འདོད་པའི་ལྷ་སྦྱིན་ལ་སེམས་ཡོད་པར་སྟོན་པའི་ཕྱིར་ན། དེ་རང་གི་འཇུག་ཡུལ་ལ་མི་བསླུ་བར་གྲུབ་སྟེ།
རང་སྨྲ་བ་པོའི་ངག་གི་བྱེད་པའི་ཡུལ་བརྗོད་དོན་གང་ཡིན་པ་དེ་བློ་ལ་རབ་ཏུ་གསལ་བར་སྣང་བ་ཡོད་པར་སྒྲུབ་པ་དེ་ལ་རྗོད་བྱེད་ཀྱི་སྒྲ་རྣམས་ནི་ཚད་མ་དང་ལྡན་པའི་སྒྲུབ་བྱེད་ཡང་དག་ཉིད་དུ་འདོད་པ་ཡིན་ནོ། ། དེ་ལྟར་ཡིན་ན་རྗོད་བྱེད་ཀྱི་ངག་དེ་ཉིད་བརྗོད་བྱའི་དོན་གྱི་སྒྲུབ་བྱེད་དུ་ཡང་འགྱུར་རོ་ཞེ་ན། དེ་ལྟར་ཡང་མ་ཡིན་ནོ་ཞེས་བསྟན་པའི་ཕྱིར། དོན་གྱི་དེ་ཉིད་རྒྱུ་ཅན་མིན། ། ཅེས་སྨོས་ཏེ། བརྗོད་བྱའི་དོན་གྱི་དངོས་པོ་རྣམས་རྗོད་བྱེད་ཉིད་ཀྱི་རྒྱུ་ཡང་མ་ཡིན་ལ། རྗོད་བྱེད་ཀྱང་བརྗོད་བྱའི་རྒྱུ་ཅན་འབྲས་བུ་མིན་ཀྱང་བརྗོད་འདོད་ཙམ་གྱིས་འཇུག་པའི་ཕྱིར། རྗོད་བྱེད་ཀྱི་ངག་རྣམས་གཞི་འགའ་ཞིག་ཏུ་རང་གི་བརྗོད་དོན་སྒྲུབ་པ་ལ་འཁྲུལ་བ་ཡིན་ནོ། ། གཉིས་པ་ཁྱབ་ཆེས་པའི་སྐྱོན་སྤང་བ་ནི། གལ་ཏེ་མི་བསླུ་བའི་ཤེས་པ་ཚད་མའི་མཚན་ཉིད་ཡིན་ན།
གཟུགས་འཛིན་མངོན་སུམ་གྱི་རྗེས་སུ་སྐྱེས་པའི་གཟུགས་འཛིན་རྟོག་པ་ལ་ཁྱབ་ཆེས་པས་སྐྱོན་ནོ་ཞེ་ན། བཤད་པ། གཟུང་བ་འཛིན་ཕྱིར་ཀུན་རྫོབ་ནི། ། མི་འདོད། ། ཅེས་སྨོས་ཏེ། གཟུགས་འཛིན་མངོན་སུམ་གྱི་རྗེས་སུ་སྐྱེས་པའི་བློ་ཀུན་རྫོབ་པ་གཟུགས་འཛིན་རྟོག་པ་ནི་ཆོས་ཅན། གཟུགས་ལ་མི་བསླུ་བར་མི་འདོད་དེ། ཉེར་ལེན་ཚད་མ་སྔ་མས་གཟུང་བའི་དོན་ལ་སྔ་ཕྱི་གཅིག་ཏུ་ཞེན་ནས་འཛིན་པ་ཙམ་ཡིན་པའི་ཕྱིར། གསུམ་པ་མི་སྲིད་པའི་སྐྱོན་སྤང་བ་ནི། གལ་ཏེ་མིག་གི་དབང་པོ་ལ་སོགས་པ་མི་༼༡༧ན༽བསླུ་བའི་ཤེས་པར་མ་གྲུབ་ཅིང་ཚད་མར་ཡང་འདོད་པས་མཚན་ཉིད་མཚན་གཞི་ལ་མི་སྲིད་པའི་སྐྱོན་ནོ་ཞེ་ན།
མིག་སོགས་དབང་པོ་ཚད་མ་མ་ཡིན་ནོ་ཞེས་བསྟན་པའི་ཕྱིར། བློ་ནི་ཚད་མ་ཉིད། ། བླང་དང་དོར་བྱའི་དངོས་པོ་ཡི། ། འཇུག་ལ་དེ་གཙོ་ཡིན་ཕྱིར་དང༌། ། ཡུལ་རྣམ་ཅན་ནི་ཐ་དད་པས། ། བློ་ཡི་རྟོགས་པ་ཐ་དད་ཕྱིར། ། དེ་ཡོད་ན་འདི་ཡོད་ཕྱིར་རོ། ། ཞེས་སྨོས་ཏེ། དང་པོར་བསླུ་བ་མེད་པ་ཅན་གྱི་བློ་ནི་ཚད་མ་ཉིད་ཡིན་པ་དང༌། མིག་སོགས་དབང་པོ་རྣམས་ཚད་མ་མ་ཡིན་པའི་ཁྱད་པར་འདི་ཡོད་དེ།
སྐྱེས་བུའི་བླང་བྱ་དང་དོར་བྱའི་དངོས་པོ་ཡི་དོན་ལ་འཇུག་ལྡོག་བྱེད་པ་ལ་དང་པོར་མི་བསླུ་བའི་ཤེས་པ་དེ་རྒྱུའི་གཙོ་བོ་ཡིན་པའི་ཕྱིར་དང༌། མིག་སོགས་ནི་དེ་མ་ཡིན་པའི་ཕྱིར་དང༌། དང་པོར་མི་བསླུ་བའི་ཤེས་པ་ལ་སྔོ་སེར་སོགས་ཡུལ་གྱི་རྣམ་པ་ཅན་གྱི་བློ་ནི་ཐ་དད་དུ་ཡོད་པས་སྔོ་སེར་འཛིན་པའི་བློ་ཡི་རྟོགས་པར་བྱ་བ་སྔོ་སེར་ཡང་ཐ་དད་པའི་ཕྱིར་དང༌། སྔོ་སེར་ཐ་དད་པ་དེ་ཡོད་ན་སྔོ་སེར་གྱི་རྣམ་པ་ཐ་དད་པ་འདི་ཡང་ཡོད་དགོས་པའི་ཕྱིར་རོ། ། གསུམ་པ་ཚད་མའི་བསྟན་བཅོས་བརྩམས་པ་དོན་ཡོད་པ་ལ། སྤྱིའི་དོན་དང༌། ཚིག་གི་དོན་གཉིས། དང་པོ་ནི། གལ་ཏེ་དང་པོར་བསླུ་བ་མེད་པའི་ཤེས་པ་ཚད་མའི་མཚན་ཉིད་ཡིན་ན། མི་བསླུ་བར་ཚད་མ་རང་ལས་ངེས་པའམ་གཞན་ལས་ངེས་པ་གང་ཡིན།
དང་པོ་ལྟར་ན་འགའ་ཡང་ཚད་མ་དང་ཚད་མ་མ་ཡིན་པའི་མཚན་ཉིད་ལ་རྨོངས་པ་མེད་པའི་ཕྱིར་ཚད་མའི་མཚན་ཉིད་སྟོན་པའི་བསྟན་བཅོས་དོན་མེད་པར་འགྱུར་རོ། ། གཉིས་པ་ལྟར་ན་ཡང་༼༡༧བ༽རང་མི་བསླུ་བར་ངེས་བྱེད་ཀྱི་ཚད་མ་དེ་ལ་ཡང་ངེས་བྱེད་གཞན་ཞིག་དགོས་ལ། ཕྱི་མ་དེ་ལ་ཡང་ངེས་བྱེད་གཞན་ཞིག་དགོས་པས་ཐུག་མེད་དུ་འགྱུར་བའི་ཕྱིར་མཐར་གང་ཡང་མི་བསླུ་བར་ངེས་པར་མི་འགྱུར་རོ་ཞེ་ན། འདི་ལ་མཐའ་གཅིག་ཏུ་རང་ལས་ངེས་པའམ་གཞན་ལས་ངེས་པར་འགྱུར་བའི་ངེས་པ་ནི་མེད་ཀྱི། ཁ་ཅིག་ནི་རང་ལས་ངེས་པར་འགྱུར་ལ། འགའ་ཞིག་ནི་གཞན་ལས་ངེས་པར་གྱུར་རོ། ། དེ་ལ་རང་རིག་པའི་མངོན་སུམ་རྣམས་ནི་རང་ཁོ་ན་ལས་ངེས་པར་འགྱུར་ཏེ། ཤེས་པ་རང་གི་ངོ་བོ་ཉམས་སུ་མྱོང་བ་ལ་རྨོངས་པ་མེད་ཅིང་མྱོང་བའི་ཆ་དེ་ཡང་རང་རིག་པའི་ཡུལ་ཡིན་པའི་ཕྱིར་རོ། ། ཅིའི་ཕྱིར་མ་རྨོངས་ཞེ་ན། ཡུལ་འགའ་ཞིག་ལ་ཕྱིན་ཅི་ལོག་ཏུ་སྒྲོ་འདོགས་པའི་སྒོ་ནས་ཡུལ་དེ་ལ་རྨོངས་པ་ནི་ཡུལ་དེའི་ཐུན་མོང་མ་ཡིན་པའི་རང་གི་ངོ་བོ་ཤིན་ཏུ་གསལ་བར་ཉམས་སུ་མ་མྱོང་བ་ལས་ཡིན་ཏེ།
དཔེར་ན་མིག་ཤེས་ཀྱིས་ཉ་ཕྱིས་ཀྱི་ཐུན་མོང་མ་ཡིན་པའི་ངོ་བོ་གསལ་བར་ཤིན་ཏུ་ཉམས་སུ་མ་མྱོང་བས་ཉ་ཕྱིས་ལ་དངུལ་དུ་སྒྲོ་འདོགས་པ་སྐྱེ་བ་བཞིན་ནོ། ། དེས་ན་རང་གི་ངོ་བོ་ཤིན་ཏུ་གསལ་བར་ཉམས་སུ་མ་མྱོང་བའི་ཤེས་པ་ནི་མེད་དེ། ཡོད་ན་ཤེས་པ་མ་ཡིན་པར་ཐལ་བའི་ཕྱིར་རོ། ། དེས་ན་ཤེས་པའི་ངོ་བོ་མྱོང་བ་མ་ཡིན་པར་སྒྲོ་འདོགས་པ་དང་ཐེ་ཚོམ་ཟ་བའི་སྐྱེས་བུ་སུ་ཡང་མེད་དོ། ། དེའི་ཕྱིར། རང་ལས་རང་གི་ངོ་བོ་རྟོགས། ། ཞེས་གསུངས་པ་ཡིན་ནོ། ། དེ་ལྟར་ན་སེར་སྐྱ་བས་བདེ་བ་དང་སྡུག་བསྔལ་བེམ་པོར་སྒྲོ་འདོགས་པར་མི་རིགས་སོ་ཞེ་ན། དེ་དག་རང་གི་གྲུབ་པའི་མཐའ་ལ་མངོན་པར་ཞེན་པའི་དབང་༼༡༨ན༽ལས་མྱོང་བ་ལ་ཤེས་པའི་ཐ་སྙད་མ་ཐོགས་པས་བདེ་བ་དང་སྡུག་བསྔལ་ལ་བེམ་པོར་སྒྲོ་འདོགས་པ་ཡིན་གྱི། མྱོང་བ་མ་ཡིན་པར་སྒྲོ་འདོགས་པ་ཅུང་ཟད་ཀྱང་མེད་དེ།
བདེ་བ་དང་སྡུག་བསྔལ་སིམ་པ་དང་གདུང་བར་ཤིན་ཏུ་གསལ་བར་ཉམས་སུ་མྱོང་བའི་ཕྱིར་རོ། ། དེས་ན་སེར་སྐྱ་བ་ལ་བདེ་སོགས་ཤེས་པའི་ཐ་སྙད་ཙམ་བསྒྲུབ་དགོས་ཀྱི་དོན་སྒྲུབ་དགོས་པ་མེད་དོ། ། རྗེས་སུ་དཔག་པ་ཡང་རང་ལས་ངེས་པ་ཁོ་ན་སྟེ། རང་ཉིད་ངེས་པའི་བདག་ཉིད་ཡིན་པའི་ཕྱིར་རོ། ། དབང་པོའི་མངོན་སུམ་ནི་རྣམ་པ་གཉིས་ཏེ། དོན་བྱེད་པར་སྣང་བ་དང༌། འཇུག་པར་བྱེད་པའི་མངོན་སུམ་མོ། ། དང་པོ་ནི། བསྲེག་པ་དང་འཚེད་པ་དང་ཁྲུས་དང་བཏུང་བ་ལ་སོགས་པ་རང་གི་འཇུག་ཡུལ་གྱིས་ཐུན་མོང་མ་ཡིན་པའི་འབྲས་བུ་བསྐྱེད་པའི་ནུས་པ་གསལ་པོར་རྟོགས་པའི་མེ་དང་ཆུའི་ཁ་དོག་མཐོང་བའི་མངོན་སུམ་ལྟ་བུ་སྟེ། དེ་དག་ནི་རང་ལས་ངེས་པ་ཁོ་ན་ཡིན་ཏེ།
རང་གི་འཇུག་ཡུལ་གྱིས་ཐུན་མོང་མ་ཡིན་པའི་འབྲས་བུ་བསྐྱེད་པའི་ནུས་པ་གསལ་པོར་མཐོང་བའི་ཕྱིར་རོ། ། ཇི་སྐད་དུ་འཐད་ལྡན་ལས། ནུས་པ་ངེས་པར་ཡང་རྗེས་སུ་དཔག་པ་དང་དོན་བྱེད་པར་སྣང་བའི་མངོན་སུམ་ནི་རང་ཁོ་ན་ལས་འགྱུར་རོ། ། ཞེས་གསུངས་སོ། ། འཇུག་པར་བྱེད་པའི་མངོན་སུམ་དེ་ཡང་གཉིས་ཏེ། གོམས་པ་ཅན་དང༌། འཁྲུལ་རྒྱུ་ཅན་ནོ། ། དང་པོ་ནི། རང་གི་འཇུག་ཡུལ་ངེས་པའི་འགལ་རྐྱེན་ཕྱི་ནང་གི་འཁྲུལ་རྒྱུ་དང༌། གསལ་བྱེད་མི་མཐུན་པ་ལ་སོགས་པ་མེད་ཅིང༌།
མཐུན་རྐྱེན་ཡུལ་དེ་ཉེ་བར་ཡོད་པ་དང༌། ཡུལ་དེ་ལན་གཅིག་༼༡༨བ༽མིན་པར་མཐོང་ཞིང་དེའི་ཐ་སྙད་ཡང་དང་ཡང་དུ་གོམས་པར་བྱས་པ་སྟེ། དཔེར་ན་རང་རིག་པ་གསལ་པོར་མཐོང་བའི་མངོན་སུམ་ལྟ་བུའོ། ། དེ་དག་ནི་རང་ལས་ངེས་པར་འགྱུར་ཏེ། ཇི་སྐད་བཤད་པའི་འགལ་རྐྱེན་མེད་ཅིང་མཐུན་རྐྱེན་ཚང་བའི་ཕྱིར་རོ། ། ཇི་སྐད་དུ་འཐད་ལྡན་ལས། འཇུག་པར་བྱེད་པའི་མངོན་སུམ་ཡང་ལ་ལ་ནི་རང་ཁོ་ན་ལས་གྱུར་ཏེ། འཁྲུལ་བར་དྭོགས་པ་མཐའ་དག་བསལ་ནས་རང་བཞིན་གྱི་ཁྱད་པར་ཁོང་དུ་ཆུད་པ་གང་ཡིན་པའོ། ། ཞེས་གསུངས་སོ། ། འཁྲུལ་རྒྱུ་ཅན་ནི་ཕྱི་ནང་གི་འཁྲུལ་རྒྱུ་འགའ་ཞིག་ལས་རང་གི་ཐུན་མོང་མ་ཡིན་པའི་འཇུག་ཡུལ་ངེས་པའི་གེགས་སུ་གྱུར་པའི་ཐེ་ཚོམ་བསྐྱེད་པའི་མངོན་སུམ་སྟེ།
དེ་དག་ཐམས་ཅད་ནི་རང་ལས་ཕྱིས་འབྱུང་བའི་དོན་བྱེད་སྣང་ཅན་གྱི་མངོན་སུམ་མམ། རང་གི་འཇུག་ཡུལ་ལ་མི་འཁྲུལ་བའི་རྟགས་ལ་བརྟེན་པའི་རྗེས་དཔག་ལས་རང་གི་འཇུག་ཡུལ་ངེས་པས་གཞན་ལས་ངེས་པ་ཁོ་ན་ཡིན་ནོ། ། དེ་ལྟ་བུའི་མངོན་སུམ་ཡང་གང་ཞེ་ན། མེའམ་འོན་ཏེ་ཀེམ་ཤུ་ཀའི་ཕུང་པོ་ཡིན་ནམ་སྙམ་དུ་ཐེ་ཚོམ་སྐྱེད་པར་བྱེད་པའི་མེའི་ཁ་དོག་འཛིན་པའི་མངོན་སུམ་ལྟ་བུ་སྟེ། དེའང་ཕྱིས་རང་གིས་མཐོང་བའི་དམར་འབར་བ་དེ་བསྲེག་འཚེད་སོགས་མེའི་དོན་བྱེད་པར་མཐོང་བའི་མངོན་སུམ་མམ། དུ་བ་ལ་སོགས་པ་མེ་ལ་མི་འཁྲུལ་བའི་རྟགས་འགའ་ཞིག་མཐོང་བ་ལས་རང་ཉིད་མེ་ལ་མི་བསླུ་བའི་ཚད་མར་ངེས་པར་འགྱུར་རོ། ། འོ་ན་ཐེ་ཚོམ་སྐྱེད་བྱེད་ཀྱི་མངོན་སུམ་དང་པོས་འཇུག་ཡུལ་ཐོབ་པར་བྱས་སམ། འོན་ཏེ་ངེས་པ་སྐྱེད་བྱེད་ཀྱི་མངོན་སུམ་ཕྱི་མས་ཐོབ། ༼༡༩ན༽དང་པོ་ལྟར་ན་མངོན་སུམ་ཕྱི་མ་ཚད་མ་མ་ཡིན་པར་འགྱུར་ལ། གཉིས་པ་ལྟར་ན་དང་པོ་ཚད་མ་མ་ཡིན་པར་འགྱུར་རོ་ཞེ་ན།
ཕྱི་མ་ལ་མི་བལྟོས་པར་དང་པོ་ཁོ་ནས་ཐོབ་པར་བྱས་པ་ཡང་མ་ཡིན་ཏེ། དེས་ནི་མེའམ་འོན་ཏེ་མེ་མ་ཡིན་སྙམ་པའི་མཐའ་གཉིས་སུ་དྭོགས་པའི་ཐེ་ཚོམ་ཙམ་ཞིག་བསྐྱེད་ལ། དེ་ལྟ་བུའི་ཐེ་ཚོམ་ལས་ཀྱང་མེ་ཐོབ་པར་མི་ནུས་ཏེ། མེ་ཡིན་པ་དང་མ་ཡིན་པའི་མཐའ་གཉིས་སུ་གནས་པའི་དོན་ནི་འགའ་ཡང་སྐྱེས་བུས་ཐོབ་པ་མེད་པའི་ཕྱིར་རོ། ། སྔ་མ་ལ་བལྟོས་པ་མེད་པར་ཕྱི་མ་ཁོ་ནས་ཀྱང་མེ་ཐོབ་པ་མ་ཡིན་ཏེ། སྔ་མས་ཐེ་ཚོམ་བསྐྱེད་ནས་མེ་དོན་གཉེར་གྱི་སྐྱེས་བུ་ཡུལ་དེར་འཇུག་པར་འགྱུར་ཞིང༌། དེར་ཞུགས་པས་མེ་དང་ཉེ་བའི་སྟོབས་ཀྱིས་མེའི་རང་བཞིན་ཤིན་ཏུ་གསལ་བར་རྟོགས་པའི་མངོན་སུམ་སྐྱེ་ལ། དེའི་སྟོབས་ཀྱིས་ངེས་པ་སྐྱེ་ཞིང་ངེས་པའི་དབང་གིས་མེ་ཐོབ་པའི་ཕྱིར་རོ། ། དེ་ལྟར་ན་སྔ་མས་བརྒྱུད་ནས་ངེས་པ་བསྐྱེད་ལ། ཕྱི་མས་དངོས་སུ་ངེས་པ་བསྐྱེད་པས་གཉིས་ཀས་ཀྱང་ངེས་པ་ཐུན་མོང་དུ་བསྐྱེད་པས་ཚད་མའི་བྱ་བ་རྫོགས་པའི་ཕྱིར་གཉིས་ཀའང་ཚད་མར་འགྱུར་བ་ཁོ་ནའོ། །
དེ་ལ་སྔ་མ་ནི་ཇི་སྲིད་ངེས་པ་མ་སྐྱེས་པ་དེ་སྲིད་དུ་ཚད་མའི་བྱ་བ་མ་རྫོགས་པའི་ཕྱིར་ཚད་མར་མི་འགྱུར་ལ། ཕྱིས་ངེས་པ་སྐྱེས་པ་ན་འགགས་ཟིན་པས་རང་གི་ངོ་བོ་ཉེ་བར་མི་གནས་པའི་ཕྱིར་དོན་དམ་པར་ཚད་མར་མི་རིགས་མོད། འོན་ཀྱང་ཕྱིས་ངེས་པ་སྐྱེས་པ་ན་ཚད་མའོ་ཞེས་ཐ་སྙད་དུ་བྱས་པ་ཙམ་ཡིན་ཏེ། དེའི་དབང་དུ་མཛད་ནས། ཐ་སྙད་ལས་ནི་ཚད་མ་ཉིད། ། ཅེས་གསུངས་པ་ཡིན་༼༡༩བ༽ནོ། ། དང་པོ་བའི་མངོན་སུམ་ནི་གཏན་མ་མཐོང་བའི་བ་མེན་གསར་དུ་མཐོང་བའི་མངོན་སུམ་ལྟ་བུ་སྟེ། ཡིད་གཟུགས་མཛེས་ལ་ལྷག་པར་ཆགས་པའི་སྒྲ་འཛིན་མངོན་སུམ་ནི་ཡིད་མ་གཏད་པའི་མངོན་སུམ་ཡིན་ནོ། ། འདི་ལ་རིགས་གཏེར་ལས། དོན་རིག་གཉིས་དང་རང་རིག་དང༌། །
རྗེས་སུ་དཔག་རྣམས་རང་ལས་ངེས། ། དང་པོ་བ་དང་ཡིད་མ་གཏད། ། འཁྲུལ་རྒྱུ་ཅན་རྣམས་གཞན་ལས་ངེས། ། ཞེས་འབྱུང་ཡང༌། མངོན་སུམ་དང་པོ་བ་ནི་མཐའ་གཅིག་ཏུ་གཞན་ལས་ངེས་ཀྱི་ཚད་མར་གནས་པ་མེད་དེ། དཔེར་ན་སྔར་གཏན་མ་མཐོང་བའི་བ་མེན་གསར་དུ་མཐོང་བའི་མངོན་སུམ་དེས་འདི་ནི་བ་གླང་ཡིན་ནམ། འོན་ཏེ་བ་མེན་ཡིན་སྙམ་པའི་ཐེ་ཚོམ་བསྐྱེད་ན་གཞན་ལས་ངེས་སུ་འགྱུར་ལ། བ་མེན་དང་ཉེ་བའི་སྟོབས་ཀྱིས་བ་མེན་གྱི་ཐུན་མོང་མ་ཡིན་པའི་རང་བཞིན་ཤིན་ཏུ་གསལ་བར་མཐོང་ཞིང་མཐོང་བ་ལྟར་ངེས་པ་སྐྱེས་ན་བ་མེན་གྱི་ཐ་སྙད་མ་ཐོགས་སུ་ཟིན་ཀྱང་རང་ལས་ངེས་པ་ཁོ་ན་ཡིན་ནོ། ། ཡིད་མ་གཏད་པའི་མངོན་སུམ་ཡང་འཁྲུལ་རྒྱུ་ཅན་མ་རྟོགས་པའི་གཞན་ལས་ངེས་སུ་མི་འགྱུར་ཏེ། དེ་དག་གིས་རང་སྟོབས་ཀྱིས་མ་ངེས་པ་ཡང་སྒྲོ་འདོགས་དང་ཐེ་ཚོམ་བསྐྱེད་པའི་སྒོ་ནས་ཡིན་ལ།
སྒྲོ་འདོགས་དང་ཐེ་ཚོམ་དག་སྔར་བཤད་པའི་ཕྱི་ནང་གི་འཁྲུལ་རྒྱུ་དེ་དག་ལས་མ་འདས་པའི་ཕྱིར་རོ། ། གཉིས་པ་ཚིག་གི་དོན་ནི། རང་ལས་རང་གི་ངོ་བོ་རྟོགས། ། ཐ་སྙད་ལས་ནི་ཚད་མ་ཉིད། ། བསྟན་བཅོས་རྨོངས་པ་ཟློག་བྱེད་ཡིན། ། ཅེས་སྨོས་ཏེ། ཚད་མ་འགའ་ཞིག་ནི་རང་ཉིད་ལས་རང་གི་ངོ་བོ་མི་བསླུ་བར་རྟོགས་པའང་༼༢༠ན༽ཡོད་ལ། འགའ་ཞིག་ནི་ཐ་སྙད་བསྒྲུབ་པའི་རྟགས་ལས་ནི་རང་གི་ངོ་བོ་མི་བསླུ་བར་ངེས་དགོས་པའི་ཚད་མ་ཉིད་ཀྱང་ཡོད་པས་ཚད་མའི་མཚན་ཉིད་བསྟན་པའི་བསྟན་བཅོས་ནི་གང་དག་རང་རིག་པའི་མངོན་སུམ་དང་རྗེས་སུ་དཔག་པ་ལ་སོགས་པ་ཚད་མར་རང་ལས་ངེས་པ་རྣམས་ཀྱིས་ཚད་མའི་ཐ་སྙད་མི་ཤེས་པའི་རྨོངས་པ་ཟློག་བྱེད་དུ་བྱས་པ་ཡིན་པས་ཚད་མའི་མཚན་ཉིད་སྟོན་པའི་བསྟན་བཅོས་དོན་མེད་པ་མ་ཡིན་ནོ། ། གཉིས་པ་སྒྲ་བཤད་པ་དང་མཐུན་པའི་ཚད་མའི་མཚན་ཉིད་བཤད་པ་ནི། གལ་ཏེ་དང་པོར་མི་བསླུ་བའི་ཤེས་པ་ཁོ་ནའམ་མཚན་ཉིད་གཞན་ཡོད་ཅེ་ན།
བཤད་པ། མ་ཤེས་དོན་གྱི་གསལ་བྱེད་ཀྱང༌། ། ཞེས་བྱ་བ་སྨོས་ཏེ། སྔ་མ་ཁོ་ནར་མ་ཟད་བཅོམ་ལྡན་འདས་ནི་སྔོན་སོ་སོ་སྐྱེ་བོའི་གནས་སྐབས་སུ་མ་ཤེས་པ་བདེན་པ་བཞིའི་དོན་གྱི་གནས་ཚུལ་གསར་དུ་མངོན་སུམ་དུ་གསལ་བར་མཁྱེན་ཅིང་གཟིགས་པར་བྱེད་པའི་ཚད་མ་དང་ལྡན་པས་ཀྱང་ཚད་མར་གྲུབ་བོ། ། འདི་ནི་མཚོན་བྱ་མཚོན་བྱེད་དཔེའི་ཚད་མ་ལ་ཡང་སྦྱར་བར་བྱ་སྟེ། དཔེར་ན་གཟུགས་འཛིན་མིག་ཤེས་མ་འཁྲུལ་བས་སྔར་མ་ཤེས་པའི་དོན་གཟུགས་ཀྱི་དངོས་པོ་གསལ་བར་བྱེད་པ་དེ་དག་ཀྱང་ཚད་མ་ཡིན་པ་བཞིན་ནོ་ཞེས་པའོ། ། ཀྱང་ཞེས་པ་ནི་དང་པོར་མི་བསླུ་བ་ཚད་མའི་མཚན་ཉིད་ཡིན་པར་མ་ཟད་ཅེས་པའོ། ། གཉིས་ཀ་མཚན་ཉིད་དོན་གཞན་མ་ཡིན་ནོ། ། འདི་ཡི་རྣམ་དཔྱད་ནི། མ་ཤེས་པ་དང་དོན་དང་གསལ་བྱེད་གསུམ་གྱིས་རིམ་པ་ལྟར་ཀུན་རྫོབ་པའི་ཤེས་པ་དང༌།
རྟོག་མེད་འཁྲུལ་ཤེས་༼༢༠བ༽དང༌། དབང་པོ་གཟུགས་ཅན་སོགས་ཚད་མ་ཡིན་པ་གཅོད་དོ། ། གཞན་དག་ན་རེ། རང་གི་ངོ་བོ་རྟོགས་འོག་ཏུ། ། སྤྱི་ཡི་རྣམ་པར་ཤེས་པ་ཐོབ། ། ཅེས་སྨོས་ཏེ། མ་ཤེས་དོན་གྱི་གསལ་བྱེད་ཚད་མའི་མཚན་ཉིད་ཡིན་ན། འོ་ན་གཟུགས་རང་གི་ངོ་བོ་རྟོགས་པའི་འོག་ཏུ་གཟུགས་ཀྱི་སྤྱི་འཛིན་པ་ཡི་རྣམ་པར་ཤེས་པ་ཡང་ཚད་མར་རིགས་པས་ཐོབ་སྟེ། དེས་སྔར་མ་ཤེས་པའི་སྤྱི་གསར་དུ་ཤེས་པའི་ཕྱིར་ཞེ་ན། བཤད་པ།
རང་གི་མཚན་ཉིད་མི་ཤེས་པ། ། ཤེས་པ་གང་ཡིན་ཞེས་དགོངས་ཕྱིར། ། རང་གི་མཚན་ཉིད་དཔྱད་ཕྱིར་རོ། ། ཞེས་སྨོས་ཏེ། གཟུགས་ཀྱི་སྤྱི་འཛིན་པའི་རྣམ་པར་ཤེས་པ་ནི་ཚད་མར་མི་འགྱུར་ཏེ། རང་གི་མཚན་ཉིད་སྔར་མི་ཤེས་པ་གསར་དུ་ཤེས་པ་གང་ཡིན་པ་ཁོ་ན་ཚད་མའོ་ཞེས་དགོངས་ནས་སྤྱི་འཛིན་རྣམ་ཤེས་ཚད་མར་མི་བཞེད་པའི་ཕྱིར་ཏེ། འབྲས་བུ་དོན་གཉེར་གྱི་སྐྱེས་བུ་ཐམས་ཅད་འཇུག་ཡུལ་རང་གི་མཚན་ཉིད་ཁོ་ན་ལ་དཔྱད་ནས་འཇུག་པའི་ཕྱིར་རོ། ། གཉིས་པ་མཚན་ཉིད་དེ་དག་དང་ལྡན་པའི་བཅོམ་ལྡན་འདས་ཚད་མར་གྲུབ་པ་ནི། དེ་ལྡན་བཅོམ་ལྡན་ཚད་མ་ཉིད། ། ཅེས་སྨོས་ཏེ།
དང་པོར་བསླུ་བ་མེད་པའི་ཤེས་པ་དང་མ་ཤེས་དོན་གྱི་གསལ་བྱེད་དེ་ཚད་མའི་མཚན་ཉིད་དེ་གཉིས་དང་ལྡན་པས་ན་བཅོམ་ལྡན་འདས་ཚད་མ་ཉིད་དུ་གྲུབ་བོ། ། བསྒྲུབ་བྱ་དོན་གྱི་ཚད་མ་ལ་སྦྱར་ནས་འགྲོ་བ་ཐམས་ཅད་ལ་བསླུ་བ་མེད་པར་ཕན་པར་བཞེད་པའི་བསམ་པ་ཕུན་སུམ་ཚོགས་པའི་རྒྱུ་ལས་གནས་སྐབས་མངོན་མཐོ་དང༌། མཐར་ཐུག་ངེས་པར་ལེགས་པའི་ལམ་གསུངས་པས། ངན་འགྲོ་དང་སྲིད་པ་དང་དམན་༼༢༡ན༽པ་ལས་སྐྱོབ་པར་མཛད་པའི་ཕྱིར་དང༌། སྔར་ལམ་དེ་ལྟ་བུ་མ་ཤེས་པ་སྦྱོར་བ་ཕུན་སུམ་ཚོགས་པ་སྟོན་པས་རང་ཉིད་ཀྱིས་དང་པོར་མཁྱེན་པའི་བདེ་བར་གཤེགས་པ་གདུལ་བྱ་ལ་གསར་དུ་གསལ་བར་ཤེས་པར་མཛད་པས་ཚད་མའི་མཚན་ཉིད་དེ་གཉིས་ཀ་དང་ལྡན་པའི་ཕྱིར་བཅོམ་ལྡན་འདས་ཚད་མ་ཉིད་དུ་གྲུབ་བོ། ། ཇི་སྐད་དུ་རྒྱན་ལས། མཚན་ཉིད་གཉིས་པོ་འདི་ནི་བཅོམ་ལྡན་འདས་ལ་ཡང་མ་གོད་པར་སྣང་སྟེ། ཇི་ལྟར་ཉེ་བར་བསྟན་པས་མཐོ་རིས་དང་བྱང་གྲོལ་གྱི་ལམ་མཐོང་བར་མཛད་པའི་ཕྱིར་དང༌། ཁྱབ་འཇུག་དང་དབང་ཕྱུག་ལ་སོགས་པས་མ་མཐོང་བ་དེ་ཁོ་ན་སྟོན་པར་མཛད་པའི་ཕྱིར་རོ། ། ཞེས་སོ། །
གཉིས་པ་འབྲས་བུ་དེ་ཡང་རྒྱུ་ལས་གྱུར་པའི་ཚུལ་བཤད་པ་ལ། དངོས་དང༌། དབང་ཕྱུག་རྟག་པ་ཚད་མར་འདོད་པ་དགག་པ་དང༌། རང་ལ་མཚུངས་པ་སྤང་བའོ། ། དང་པོ་ནི། མ་སྐྱེས་པ་ནི་བཟློག་དོན་དུ། ། གྱུར་པ་ཉིད་གསུངས་དེ་ཡི་ཕྱིར། ། སྒྲུབ་བྱེད་ལ་ལྟོས་ཚད་ཡིན་རིགས། ། ཞེས་སྨོས་ཏེ། བཅོམ་ལྡན་འདས་དེ་རྒྱུ་ཕུན་སུམ་ཚོགས་པ་ལས་མ་སྐྱེས་པར་རྟག་པ་རང་བྱུང་གི་ཚད་མ་ཡིན་ནམ་སྙམ་པའི་ལོག་རྟོག་དེ་ནི་བཟློག་པའི་དོན་དུ་ཀུན་ལས་བཏུས་ཀྱི་མཆོད་བརྗོད་དུ་གྱུར་པ་ཉིད་གསུངས་པ་དེའི་ཕྱིར་འབྲས་བུ་ཚད་མ་དེའི་སྒྲུབ་བྱེད་རྒྱུ་བསམ་སྦྱོར་ཁྱད་པར་ཅན་ལ་བལྟོས་ནས་ཚད་མ་ཉིད་ཡིན་པར་རིགས་པ་ཡིན་ནོ། །
གཉིས་པ་དབང་ཕྱུག་རྟག་པ་ཚད་མར་འདོད་པ་དགག་པ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། རིན་པོ་ཆེ་ཀརྨ་པཀྴིའི་ཚད་མ་རྒྱ་མཚོ་མཐའ་༼༢༡བ༽ཡས་ལས་འབྱུང་བ་ལྟར་ཤེས་པར་བྱ་སྟེ། འདི་ལ་ཕྱོགས་སྔ་མ་དགོད་པ་དང༌། དེ་དགག་པ་གཉིས་ལས། དང་པོ་ལ། དབང་ཕྱུག་གི་མཚན་ཉིད་དང༌། དེའི་གཞུང་སྨྲ་བ་བྱེ་བྲག་པའི་འདོད་པ་དང༌།
རིགས་པ་ཅན་པའི་འདོད་པ་རྣམ་པར་བཞག་པའོ། ། དང་པོ་ནི། དབང་ཕྱུག་ཡོན་ཏན་བརྒྱད་དང་ལྡན་པ་སྟེ། ཕྲ་བ་དང༌། ཡང་བ་དང༌། མཆོད་པར་བྱ་བ་དང༌། བདག་པོར་གྱུར་པ་དང༌། དབང་དུ་གྱུར་པ་དང༌། གར་ཡང་ཕྱིན་པ་དང༌། འདོད་དགུ་ལྡན་པ་དང༌།
དགའ་མགུར་གནས་པ་སྟེ། སེམས་ཅན་གྱི་འཇིག་རྟེན་སྐྱེ་འཇིག་བྱེད་པ་དང༌། སྣོད་ཀྱི་འཇིག་རྟེན་སྐྱེ་འཇིག་བྱེད་པ་དང༌། འབྱུང་པོ་ཐམས་ཅད་ཀྱིས་མཆོད་པར་བྱ་བ་དང༌། སྣོད་བཅུད་གཉིས་ཀ་སྐྱེ་འཇིག་བྱེད་པ་དང༌། འབྱུང་པོ་ཐམས་ཅད་ལ་ཕན་གནོད་བྱེད་པའི་དབང་བྱེད་པ་དང༌། ཡིད་ཀྱིས་ཐམས་ཅད་འགྲུབ་པ་དང༌། ཡོན་ཏན་ཐམས་ཅད་འདོད་དགུར་བྱེད་པ་དང༌། མཐོ་རིས་དང་ཐར་པ་གང་འདོད་ཐོས་པ་རྣམས་དང་རིམ་པ་བཞིན་དུ་སྦྱར་རོ། ། ཡོན་ཏན་དེ་དག་མདོར་བསྡུ་ན།
གང་ཞིག་ཕྲ་ཞིང་གཅིག་པུ་སྐྱེ་གནས་འདུག ། དེ་ཡིས་འདི་ཀུན་སྐྱེ་ཞིང་འཇིག་པར་བྱེད། ། དེ་ནི་དབང་བདག་མཆོག་སྦྱིན་ལྷ་མཆོད་བྱ། ། ཡོན་ཏན་བྱེད་པ་ཤིན་ཏུ་ཞི་བ་ཐོབ། ། བྱེད་པ་པོ་ལ་ཤེས་པ་ཡོད་མིན་ཏེ། ། བདག་གི་བདེ་སྡུག་བདག་ལ་རང་དབང་མེད། ། དབང་ཕྱུག་གིས་བསྐུལ་ཡང་ན་གཡང་སའམ། ། ཡང་ན་མཐོ་རིས་དག་ཏུ་འབྱུང་བར་འགྱུར། ། ཞེས་དང༌། དབང་ཕྱུག་བསྒོམས་པས་ཐར་པ་ཐོབ་པ་དང༌། །
ཕྲ་ཞིང་རབ་སྲབ་ཀུན་རིག་བྱེད་པ་ཐམས་ཅད་བྱེད། ། བསམ་གཏན་གོམས་པས་༼༢༢ན༽རྣལ་འབྱོར་པ་ཡི་བསམ་གཏན་ཡུལ། ། ཞི་བའི་བདེ་བ་འདོད་པ་རྣམས་ཀྱིས་དབང་ཕྱུག་རྟག་ཏུ་བསྒོམ། ། ཞེས་བཤད་པ་ཡིན་ནོ། ། གཉིས་པ་དེའི་གཞུང་སྨྲ་བ་བྱེ་བྲག་པའི་འདོད་པ་བཤད་པ་ནི། ཤེས་བྱའི་གནས་ལུགས་ཚིག་དོན་དྲུག་ཁས་ལེན་ཏེ། རྫས་དང༌། ཡོན་ཏན་དང༌། ལས་དང༌། སྤྱི་དང༌།
བྱེ་བྲག་དང༌། འདུ་བའོ། ། རྫས་ནི་དགུ་སྟེ། ས་དང༌། ཆུ་དང༌། མེ་དང༌། རླུང་དང༌། ནམ་མཁའ་དང༌། དུས་དང༌། ཕྱོགས་དང༌།
བདག་དང༌། ཡིད་དོ། ། དེའང་དང་པོ་བཞི་ནི། རགས་པ་མི་རྟག་བྱ་བ་དང་བཅས་པ་ཀུན་ལ་ཁྱབ་པར་འདོད་ཅིང༌། ནམ་མཁའ་ལ་སོགས་པ་གསུམ་ནི་ཀུན་ལ་ཁྱབ་པ། བྱ་བ་མང་ལ་བྱེ་བྲག་པ་ཕལ་ཆེ་བས་འདོད་ཀྱང༌། ཁ་ཅིག་གིས་དུས་རྒྱུར་སྨྲ་བས་བྱ་བ་དང་བཅས་པར་འདོད་པའང་ཡོད་དེ། དུས་ཀྱིས་སྐྱེ་རྒུ་སྡུད་པར་བྱེད། ། དུས་ཀྱིས་འབྱུང་བ་སྨིན་པར་བྱེད། ། དུས་ཀྱིས་གཉིད་ལོག་སད་པར་བྱེད། །
དུས་འདའ་བར་ནི་དཀའ་བ་ཡིན། ། ཅེས་དང༌། འོབས་ནི་རྒྱ་མཚོ་བསྲུང་བ་སུམ་བརྩེགས་དང༌། ། དམག་མི་སྲིན་པོ་ནོར་ནི་གནོད་སྦྱིན་བྱེད། ། དེ་ཡི་བསྟན་བཅོས་པ་སངས་ཚད་མེད་ཉམས། ། སྒྲ་སྒྲོག་བུ་དེའང་དུས་ཀྱི་དབང་གིས་ཉམས། ། ཞེས་བཤད་པ་ཡིན་ནོ། ། བདག་ནི་རྟག་པ་ཐམས་ཅད་དུ་འགྲོ་བ་དགེ་བ་དང་མི་དགེ་བ་ལ་སོགས་པའི་ལས་བྱེད་པ་པོར་རང་ཉིད་སེམས་མེད་ཀྱང་སེམས་པ་དང་འབྲེལ་བར་འདོད་ཅིང༌། ཡིད་ནི་བྱ་བ་དང་བཅས་པས་ཡོངས་སུ་མ་ཁྱབ་པར་འདོད་པ་ཡིན་ནོ། ། རྫས་དེ་དག་གི་ཡོན་ཏན་ནི་ཁ་དོག་ལ་སོགས་པ་ཉི་ཤུ་རྩ་ལྔ་སྟེ།
ཁ་དོག་༼༢༢བ༽དྲི་རོ་རེག་བྱ་སྟེ་ལྔ་ནི་འབྱུང་བ་བཞི་དང༌། ནམ་མཁའི་ཡོན་ཏན་ནི། མིག་གི་བློ་ལ་སོགས་པ་བློ་ལྔ་བདེ་བ་སྡུག་བསྔལ་འདོད་པ། སྡང་བ་འབད་པ་ཆོས་དང་ཆོས་མ་ཡིན་པ་དང་འདུ་བྱེད་པ་སྟེ་བཅུ་གསུམ་ནི་བདག་གི་ཡོན་ཏན། གྲངས་དང་བོང་ཚོད་དང༌། སོ་སོ་བ་དང༌། ཕྲ་རགས་དང༌། དབྱེ་བ་དང༌། གཞན་དང༌། གཞན་མ་ཡིན་པ་ཞེས་བྱ་བ་བདུན་ནི་དུས་ཀྱི་ཡོན་ཏན་ཏེ་ཉི་ཤུ་རྩ་ལྔ།
དེ་དག་ནི་ལ་ལ་རྟག་པ་ཡིན་ལ། ལ་ལ་མི་རྟག་པའོ། ། ལ་ལ་ནི་ལྔ་སྟེ། འདེགས་པ་དང༌། འཇོག་པ་དང༌། བསྐུམ་པ་དང༌། བརྐྱང་བ་དང༌། འགྲོ་བའོ། ། སྤྱི་ནི་གཉིས་ཏེ། ཁྱབ་པའི་སྤྱི་དང༌།
ཉི་ཚེ་བའི་སྤྱིའོ། ། བྱེ་བྲག་ནི་ཉི་ཚེ་བ་བ་ལང་རྟ་ལས་ལྡོག་པ་ལྟ་བུའོ། ། འདུ་བ་ནི་རྒྱུ་དང་འབྲས་བུ་ཕྲད་པའོ་ཞེས་ཟེར་རོ། ། འཇིག་རྟེན་ཆགས་པའི་ཚུལ་དེ་དག་ཀྱང༌། འཇིག་རྟེན་སྟོངས་པའི་ཚེ་འབྱུང་བ་བཞིའི་རྡུལ་ཆ་ཤས་མེད་པ་སོ་སོར་གནས་པ་ལས་དབང་ཕྱུག་གིས་འཇིག་རྟེན་སྤྲུལ་པར་འདོད་ལ། དེའི་རྗེས་ལ་སེམས་ཅན་གྱིས་ཆོས་དང་ཆོས་མ་ཡིན་པས་བདས་པའི་དབང་གིས་འབྱུང་བ་བཞིའི་རྡུལ་འབྱར་བ་ལས། ཡང་ཞིང་གཡོ་བ་རླུང་གི་དཀྱིལ་འཁོར་དང༌། དེའི་སྟེང་དུ་ཆུ་ཡང་དང་ཡང་དུ་འཁྱིལ་བ་དང༌། དེའི་སྟེང་དུ་སའི་དཀྱིལ་འཁོར་ཆེན་པོ་དང༌། དེའི་སྟེང་དུ་མེའི་ཕུང་པོ་ཆེན་པོ་འབར་བ་རབ་ཏུ་འབར་བ་ཀུན་ཏུ་འབར་བ་མེ་ལྕེ་གཅིག་ཏུ་འབར་བ་ཆགས་སོ། །
དེའི་ནང་དུ་དབང་ཕྱུག་ཆེན་པོ་འདོད་པ་ཙམ་ལས་ཚངས་པའི་སྒོ་ང་ཆེན་པོ་གསལ་ཞིང་རབ་ཏུ་འབར་བར་འདུག་ལ། དེ་སྨིན་ཅིང་འཁྲུགས་པའི་ནང་ནས་ཚངས་པ་གདོང་བཞི་པ་རལ་༼༢༣ན༽པ་ཅན་པདྨ་ལ་གནས་པ་བྱུང་སྟེ། དེ་འཇིག་རྟེན་གྱི་མེས་པོ་ཡིན་པས། དེས་སྐྱེ་རྒྱུ་ཐམས་ཅད་བྱས་ནས་འཇིག་རྟེན་ཐམས་ཅད་ཆགས་ཤིང་གནས་པར་འགྱུར་ལ། ཚངས་པའི་ཁ་ནས་བྲམ་ཟེ་དང༌། དཔུང་པ་ལས་རྒྱལ་རིགས་དང༌། བརླ་ལས་རྗེའུ་རིགས་དང༌། རྐང་པ་ལས་དམངས་རིགས་སྐྱེས་པར་ཁས་ལེན་ཅིང༌། རེ་ཞིག་གདོལ་པའི་རིགས་ནི་གང་ལས་སྐྱེས་མི་ཤེས་སོ་ཞེས་ཟེར་རོ། ། འདིས་འབྲེལ་བ་ནི་ལྔ་ཁས་ལེན་པར་བྱེད་དེ།
མེ་དང་དུ་བ་ལྟ་བུ་ནི་འབྱེར་པའི་འབྲེལ་བའོ། ། ལྡན་པའི་འབྲེལ་བ་ནི་མེ་དང་གཟུགས་ལྟ་བུའོ། ། འཕྲོད་པ་འདུ་བའི་འབྲེལ་བ་ནི་མེ་དང་གཟུགས་དང་ལྡན་པ་ཉིད་ལྟ་བུའོ། ། འདུ་བ་དང་ལྡན་པའི་མཚན་ཉིད་ཀྱི་འབྲེལ་བ་ནི་མེ་དང་དུ་བ་ལ་ཡོད་པའི་གཟུགས་ལྟ་བུའོ། ། ལྡན་པ་དང་འཕྲོད་པ་འདུ་བའི་མཚན་ཉིད་ཀྱི་འབྲེལ་བ་ནི་མེ་དང་དུ་བ་ལ་ཡོད་པའི་གཟུགས་དང་ལྡན་པ་ཉིད་ལྟ་བུའོ། ། ཚད་མ་ནི་གསུམ་སྟེ། འཕྲད་པའི་ཚད་མ། མངོན་སུམ། རྗེས་དཔག་གོ་ཞེས་ཟེར་རོ། །
རིགས་པ་ཅན་པ་ཕལ་ཆེར་བྱེ་བྲག་པ་དང་མཐུན་མོད་ཀྱི།
ཚད་མ་ལ་མངོན་སུམ་དང༌། རྗེས་དཔག་དང༌། ཉེར་འཇལ་དང༌། སྒྲ་ལས་བྱུང་བའི་ཚད་མ་དང་བཞིར་འདོད་ཅིང༌། མངོན་སུམ་ཡང་དོན་ཉེ་བར་ངེས་པའི་རྟོག་པ་ཡིན་པར་འདོད་དོ། ། དེའང་ཡོན་ཏན་ལ་དམིགས་པ་ཁྱད་པར་ཅན་གྱི་ཤེས་པ་ནི་ཚད་མ། རྫས་ལ་དམིགས་པ་ཁྱད་པར་ཅན་གྱི་ཤེས་པ་ནི་ཚད་མའི་འབྲས་བུ་ཡིན་ནོ་ཞེས་ཟེར་རོ། ། དེ་དག་གིས་ཀྱང་རྡུལ་ཕྲ་རབ་དང་དུས་ལ་སོགས་པ་རྟག་པར་ཁས་ལེན་པས་འདུས་བྱས་༼༢༣བ༽སྐད་ཅིག་མར་མི་འདོད་ལ། བདག་དང་དབང་ཕྱུག་བྱེད་པ་པོར་སྨྲ་བས་ཆོས་ཐམས་ཅད་བདག་མེད་པར་ཡང་ཁས་མི་ལེན་ནོ། ། གཉིས་པ་དེ་དགག་པ་ལ།
བྱེ་བྲག་པ་དགག་པ་དང༌། རིགས་པ་ཅན་པ་དགག་པའོ། ། དང་པོ་ནི། རྡུལ་ཕྲན་རྣམས་སོ་སོར་བརྟགས་ཏེ་ཕྱོགས་ཆའི་དབྱེ་བས་གཞིགས་ནས་རགས་པར་འགྱུར་བ་མི་སྲིད་ཅིང༌། རགས་པ་ཆ་ཤས་མེད་པར་ཡན་ལག་ཅན་གྱི་རྫས་ཡིན་ན། བསྒྲིབས་པའི་ཡན་ལག་དང༌། ཁ་བསྒྱུར་བའི་ཡན་ལག་རྣམས་མ་བསྒྲིབས་པ་དང༌། ཁ་མ་བསྒྱུར་བའི་ཡན་ལག་ཅན་གྱི་རྫས་ཡིན་པས་མ་བསྒྲིབས་པ་དང༌། ཁ་མ་བསྒྱུར་བར་འགྱུར་རོ། ། ཕྱོགས་དུས་གཉིས་འབྱུང་བ་བཞི་ལས་རྫས་གཞན་ཡིན་ན་ས་ལ་སོགས་པ་འབྱུང་བ་བཞི་ལ་ཤར་ལ་སོགས་པའི་ཕྱོགས་དང༌།
འདས་པ་ལ་སོགས་པའི་དུས་མེད་པར་འགྱུར་རོ། ། རྫས་གཞན་མ་ཡིན་ན། ས་ལ་སོགས་པ་རགས་པ་མི་རྟག་པ་བཞིན་དུ་ཕྱོགས་དང་དུས་ཀྱང་མི་རྟག་པར་འགྱུར་བས་རྟག་པར་ཅི་ལྟར་རུང༌། ཡང་དབང་ཕྱུག་རྟག་པ་འབྲས་བུ་འགྲོ་བ་རིམ་གྱིས་བསྐྱེད་པའི་རྒྱུར་མི་འགྱུར་ལ། འགྲོ་བ་རིམ་གྱིས་བསྐྱེད་ན་རྟག་པའི་དངོས་པོར་མི་རུང་ངོ༌། ། ཚད་མས་ཡུལ་འཕྲད་ནས་འཛིན་ན། དངོས་སུ་འཕྲད་ནས་འཛིན་ནམ། བརྒྱུད་ནས་འཕྲད་པས་འཛིན། དང་པོ་ལྟར་ན་གཟུགས་སྒྲ་རྟོགས་པའི་ཚད་མ་མི་སྲིད་པར་འགྱུར་ལ། གཉིས་པ་ལྟར་ན་མིག་ཤེས་ཀྱིས་ཀྱང་དྲི་ལ་སོགས་པ་རྟོགས་པར་འགྱུར་རོ། །
གཞན་ཡང་བྲམ་ཟེ་རྣམས་ཚངས་པའི་ཁ་ལས་སྐྱེས་ན་བྲམ་ཟེ་མོ་རྣམས་ཀྱང་དེ་ལས་སྐྱེས་པར་༼༢༤ན༽འགྱུར་ལ། དེ་ལྟར་ན་ནི་སྐྱེ་གནས་གཅིག་ལ་སྐྱེས་པའི་ཕྱིར་བྲམ་ཟེ་རྣམས་སྲིང་མོ་དག་བག་མར་ལེན་པར་འགྱུར་རོ། ། མ་དང་སྲིང་མོ་ལ་བགྲོད་པ་ལས་ནི་རིགས་ཉམས་པས་དམྱལ་བར་སྐྱེ་བར་འགྱུར་རོ་ཞེས་པའི་རིག་བྱེད་ཀྱི་གཞུང་དང་འགལ་ལོ། ། གཉིས་པ་རིགས་པ་ཅན་པ་དགག་པ་ནི་མངོན་སུམ་གྱི་ལེའུ་ལས་ཤེས་པར་བྱའོ། །

གཉིས་པ་ཚིག་གི་དོན་ལ། སྤྱིར་ཚད་མ་རྟག་པ་ཡོད་པ་དགག ། སྣོད་བཅུད་དབང་ཕྱུག་གིས་བློ་སྔོན་དུ་བཏང་ནས་བྱས་པ་དགག ། དབང་ཕྱུག་སྣོད་བཅུད་ཀྱི་རྒྱུ་ཡིན་ན་ཧ་ཅང་ཐལ་བས་དགག ། ཚད་མ་ཡིན་ན་ལྐོག་གྱུར་གྱི་དོན་ཐམས་ཅད་ཤེས་པ་དགོས་དགག་པའོ། ། དང་པོ་ནི། དབང་ཕྱུག་པ་དག་ན་རེ། དབང་ཕྱུག་རྟག་པ་རང་བྱུང་གི་ཚད་མ་ཡིན་པས་ཚད་མའི་མཆོག་ཡིན་ནོ་ཞེས་ཟེར་རོ། ། དེ་ནི་རིགས་པ་མ་ཡིན་ནོ་ཞེས་བཤད་པ། ཚད་མ་རྟག་པ་ཉིད་ཡོད་མིན། ། དངོས་ཡོད་རྟོགས་པ་ཚད་ཕྱིར་དང༌། །
ཤེས་བྱ་མི་རྟག་པ་ཉིད་ཀྱིས། ། དེ་ནི་མི་བརྟན་ཉིད་ཕྱིར་རོ། ། ཞེས་སྨོས་ཏེ། ཚད་མ་རྟག་པ་ཉིད་ནི་ཡོད་པ་མིན་ཏེ། ཚད་མ་ནི་ཡུལ་ཤེས་བྱ་དངོས་པོར་ཡོད་པ་རྟོགས་པ་ལ་ཚད་མར་འདོད་པའི་ཕྱིར་དང༌། ཡུལ་ཤེས་བྱ་དེ་མི་རྟག་པ་ཡིན་པ་ཉིད་ཀྱིས་ཡུལ་ཅན་ཚད་མ་དེ་ཡང་ནི་མི་བརྟན་པ་ཉིད་ཡིན་པའི་ཕྱིར་རོ། ། གལ་ཏེ་ཚད་མ་མི་རྟག་ཀྱང་ཚད་མ་ཅན་གྱི་དབང་ཕྱུག་རྟག་གོ་ཞེ་ན། དེ་ཉིད་རིགས་པས་མི་འཐད་ཅེས་བསྟན་པའི་ཕྱིར། རིམ་བཞིན་སྐྱེ་བ་ཅན་དག་ནི། ། རྟག་ལས་སྐྱེ་བ་མི་འཐད་ཕྱིར། །
ལྟོས་པ་མི་རུང་བ་ཡི་ཕྱིར། ། རྣམ་འགས་ཕན་གདགས་བྱ་༼༢༤བ༽མིན་ཕྱིར། ། ཞེས་སྨོས་ཏེ། རྒྱུ་ལས་རིམ་བཞིན་སྐྱེ་བ་ཅན་གྱི་ཆོས་དག་ནི་དབང་ཕྱུག་རྟག་པ་ལས་སྐྱེ་བ་མི་འཐད་པའི་ཕྱིར་དང༌། འབྲས་བུ་ནི་རྐྱེན་རྟག་པ་ལ་བལྟོས་པར་མི་རུང་བའི་ཕྱིར་དང༌། དབང་ཕྱུག་ནི་འབྲས་བུ་ལ་རྣམ་པ་འགས་ཀྱང་ཕན་གདགས་པར་བྱ་བ་མིན་པའི་ཕྱིར་དབང་ཕྱུག་རྟག་པ་ནི་ཚད་མ་མ་ཡིན་ནོ། ། གལ་ཏེ་དབང་ཕྱུག་མི་རྟག་ཀྱང་རང་བྱུང་གི་ཚད་མ་ཡིན་ནོ་ཞེ་ན། བཤད་པ། མི་རྟག་ན་ཡང་ཚད་མེད་ཉིད། ། ཅེས་སྨོས་ཏེ།
དབང་ཕྱུག་མི་རྟག་པ་ཡིན་ན་ཡང་རང་བྱུང་གི་ཚད་མ་མ་ཡིན་ཏེ། རང་བྱུང་གི་ཚད་མར་སྒྲུབ་བྱེད་ཀྱི་ཚད་མ་མེད་པ་ཉིད་ཀྱི་ཕྱིར། ། གཉིས་པ་སྣོད་བཅུད་ཀྱི་འཇིག་རྟེན་དབང་ཕྱུག་གིས་བློ་སྔོན་དུ་བཏང་ནས་བྱས་པ་དགག་པ་ལ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། དབང་ཕྱུག་པ་དག་ན་རེ། སྡོད་འཇུག་དབྱིབས་ཀྱི་ཁྱད་པར་དང༌། ། དོན་བྱེད་པ་ལ་སོགས་པ་དག །
ཅེས་ཟེར་རོ། ། སྣོད་བཅུད་ཀྱི་འཇིག་རྟེན་ཐམས་ཅད་སྐྱེས་བུས་བློ་སྔོན་དུ་བཏང་ནས་བྱས་ཏེ། སྡོད་ཅིང་འཇུག་པའི་ཕྱིར་སྟེའུ་བཞིན། དབྱིབས་ཀྱི་ཁྱད་པར་དང་ལྡན་པའི་ཕྱིར་ཁང་བཟང་བཞིན། དོན་བྱེད་པའི་ཕྱིར་དགྲ་སྟྭ་བཞིན་ལ་སོགས་པ་དག་ཅེས་པས་རྟགས་གཞན་ཡང་ཡོད་དེ་ཞེས་སྨྲའོ། ། དེའི་ལན་བསྟན་པའི་ཕྱིར། འདོད་པ་གྲུབ་པའམ་དཔེ་མ་གྲུབ། ། ཡང་ན་ཐེ་ཚོམ་ཟ་བ་ཡིན། ། ཅེས་སྨོས་ཏེ། སྣོད་བཅུད་ཀྱི་སྔོན་དུ་བློ་ཙམ་སོང་བ་ནི་ཁོ་བོ་ཅག་ཀྱང་འདོད་པས་སངས་རྒྱས་པའི་འདོད་པ་གྲུབ་སྟེ།
འཇིག་རྟེན་ཐམས་ཅད་སེམས་པའི་ལས་ལས་སྐྱེས་པར་འདོད་པའི་ཕྱིར་ཞེས་པའམ། ༼༢༥ན༽དབང་ཕྱུག་རྟག་པས་བྱས་པར་བསྒྲུབས་ན་ནི་དཔེ་མ་གྲུབ་སྟེ། དབང་ཕྱུག་རྟག་པ་ཉིད་མ་གྲུབ་པའི་ཕྱིར། ཡང་ན་རྟགས་མི་མཐུན་ཕྱོགས་ལ་ཞུགས་པས་ལྡོག་ཁྱབ་ལ་ཐེ་ཚོམ་ཟ་བ་ཡིན་ཏེ། དབང་ཕྱུག་ཉིད་ཀྱང་སྡོད་ཅིང་འཇུག་པ་དང༌། དབྱིབས་དང༌། དོན་བྱེད་པ་ཡིན་པས་དབང་ཕྱུག་གིས་བྱས་པར་འགྱུར་རོ། ། གཉིས་པ་རྒྱས་པར་བཤད་པ་ལ། དབྱིབས་སོགས་ལ་བརྟགས་ཏེ་དགག ། ཧ་ཅང་ཐལ་བས་དགག །
འབྲས་མཚུངས་ཀྱི་ལྟག་ཆོད་དུ་ཐལ་བ་སྤང༌། སྒྲ་མཚུངས་པ་རྟགས་སུ་མི་འཐད་པས་དགག ། དེས་གཞན་ཡང་ཁེགས་པར་བསྟན་པའོ། ། དང་པོ་ནི། དབྱིབས་ཁྱད་པར་རྟགས་སུ་འགོད་དམ། དབྱིབས་ཙམ་རྟགས་སུ་འགོད། དང་པོ་ལྟར་ན་དེ་ནི་རིགས་སོ་ཞེས་བཤད་པ། བྱིན་རློབ་ཡོད་མེད་རྗེས་འཇུག་ཅན། ། དབྱིབས་སོགས་ཅི་འདྲ་རབ་བསྒྲུབ་པ། ། དེ་ལས་རྗེས་སུ་དཔོག་གང་ཡིན། །
དེ་ནི་རིགས་པ་ཉིད་ཡིན་ནོ། ། ཞེས་སྨོས་ཏེ། རྩོལ་བས་བྱིན་གྱིས་རློབ་པ་པོ་སྐྱེས་བུ་ཡོད་མེད་ཀྱི་རྗེས་སུ་འཇུག་པ་ཅན་གྱི་དབྱིབས་སོགས་ཅི་འདྲ་བ་དེ་ལས་ཁང་བཟང་སྐྱེས་བུས་བྱས་པར་རབ་ཏུ་སྒྲུབ་ཅིང་རྗེས་སུ་དཔོག་པ་གང་ཡིན་པ་དེ་ནི་ཚུལ་གསུམ་ཚང་བས་རྟགས་ཡང་དག་ཏུ་རིགས་པ་ཉིད་ཡིན་ནོ། ། གཞན་དག་ན་རེ། ཐ་དད་དངོས་ལ་རབ་གྲུབ་པ། ། སྒྲ་མཚུངས་ཐ་དད་མེད་པའི་ཕྱིར། ། ཞེས་ཟེར་ཏེ། དྲི་བ་གཉིས་པ་ལྟར་ལྷུན་པོ་དང་ཐ་དད་པའི་དངོས་པོ་ཁང་བཟང་སོགས་ལ་སྐྱེས་བུས་བྱས་པར་རབ་ཏུ་གྲུབ་པས་ལྷུན་པོ་ཡང་སྐྱེས་བུས་བྱས་པར་གྲུབ་སྟེ། ཁང་བཟང་དང་དབྱིབས་ཀྱི་སྒྲ་གཅིག་གིས་བརྗོད་༼༢༥བ༽པར་མཚུངས་པས་དབྱིབས་ཙམ་དུ་ཐ་དད་མེད་པའི་ཕྱིར་ཞེ་ན། བཤད་པ།
རྗེས་དཔོག་རིགས་པ་མ་ཡིན་ཏེ། ། སྐྱ་བོའི་རྫས་ལས་མེ་བཞིན་ནོ། ། ཞེས་སྨོས་ཏེ། དབྱིབས་ཙམ་དུ་ཐ་དད་མེད་པ་དེ་ནི་ལྷུན་པོ་སྐྱེས་བུས་བྱས་པར་རྗེས་སུ་དཔོག་པའི་རྟགས་ཡང་དག་ཏུ་རིགས་པ་མ་ཡིན་ཏེ། ཁྱབ་པ་མ་ངེས་པའི་ཕྱིར། དཔེར་ན་སྐྱ་བོའི་རྫས་ལས་མེ་ཡོད་པར་བསྒྲུབ་མི་ནུས་པ་བཞིན་ནོ། ། གཉིས་པ་ཧ་ཅང་ཐལ་བས་དགག་པ་ནི། དེ་ལྟར་མིན་ན་རྫ་མཁན་གྱིས། ། བུམ་པ་ལ་སོགས་འཇིམ་པ་ཡི། ། རྣམ་འགྱུར་འགའ་ཞིག་བྱེད་པའི་ཕྱིར། །
གྲོག་མཁར་ཡང་དེས་བྱས་གྲུབ་འགྱུར། ། ཞེས་སྨོས་ཏེ། ཁྱབ་པ་མ་ངེས་པ་དེ་ལྟར་མིན་ན། རྫ་མཁན་གྱིས་བྱས་པའི་བུམ་པ་ལ་སོགས་པ་དང༌། གྲོག་མཁར་གཉིས་འཇིམ་པ་ཡི་དབྱིབས་ཀྱི་རྣམ་འགྱུར་འགའ་ཞིག་བྱེད་པར་འདྲ་བའི་ཕྱིར། གྲོག་མཁར་ཡང་རྫ་མཁན་དེས་བྱས་པར་གྲུབ་པར་འགྱུར་རོ། ། གསུམ་པ་འབྲས་མཚུངས་ཀྱི་ལྟག་ཆོད་དུ་ཐལ་བ་སྤང་བ་ནི། གལ་ཏེ་དབྱིབས་ཙམ་རྟགས་སུ་བཀོད་པ་ལ་དབྱིབས་ཀྱི་ཁྱད་པར་ལ་བརྟགས་ནས་སྐྱོན་བརྗོད་པ་འབྲས་མཚུངས་ཀྱི་ལྟག་ཆོད་ཡིན་ནོ་ཞེ་ན། བཤད་པ། བསྒྲུབ་བྱའི་རྗེས་འགྲོ་ཕྱིར་འབྲས་བུ། །
སྤྱིས་ཀྱང་སྒྲུབ་པར་བྱེད་པ་ལ། ། འབྲེལ་བ་ཅན་ཉིད་ཐ་དད་ཕྱིར། ། ཐ་དད་སྐྱོན་བརྗོད་འབྲས་མཚུངས་འདོད། ། ཅེས་སྨོས་ཏེ། གང་གི་ཕྱིར་བྱས་པའི་རྟགས་ལས་སྒྲ་མི་རྟག་པར་སྒྲུབ་པའི་ཕྱོགས་ཆོས་དང་རྟགས་བསྒྲུབ་བྱའི་ཆོས་ཀྱི་རྗེས་སུ་འགྲོ་བ་དང་ལྡོག་པའི་ཁྱབ་པ་ཚད་མས་ངེས་པ་དེའི་ཕྱིར། སྒྲ་བུམ་གཉིས་ཀ་ལ་རྗེས་སུ་འགྲོ་བའི་འབྲས་བུ་སྤྱི་༼༢༦ན༽བྱས་ཙམ་དེས་ཀྱང་སྒྲ་མི་རྟག་པར་སྒྲུབ་པར་བྱེད་པའི་གཏན་ཚིགས་ཡང་དག་ཡིན་ལ། འབྲེལ་བ་ཅན་སྒྲ་བུམ་ཉིད་ཐ་དད་པའི་ཕྱིར། སྒྲ་ཡི་བྱས་པ་བུམ་པ་ལ་རྗེས་སུ་མི་འགྲོ་ལ། བུམ་པའི་བྱས་པ་སྒྲ་ལ་རྗེས་སུ་མི་འགྲོ་བས་བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་སུ་མི་འགྱུར་ཞེས་ཁྱད་པར་ཐ་དད་དུ་བརྟགས་ནས་སྐྱོན་བརྗོད་པ་ནི་འབྲས་མཚུངས་ཀྱི་ལྟག་ཆོད་དུ་འདོད་དེ། སྒྲ་མི་རྟག་པར་སྒྲུབ་ནུས་ཀྱིས་བྱས་པ་ཙམ་རྟགས་སུ་བཀོད་པ་ལ་བྱས་པའི་ཁྱད་པར་ལ་བརྟགས་ནས་སྐྱོན་བརྗོད་པའི་སུན་འབྱིན་ཡིན་པའི་ཕྱིར་རོ། །
འདིར་སྒྲུབ་བྱེད་དུ་བཀོད་པའི་དབྱིབས་ཙམ་གྱིས་ནི་བསྒྲུབ་བྱ་སྒྲུབ་པར་མི་ནུས་པས་དབྱིབས་ཙམ་གྱིས་ཁྱད་པར་ལ་བརྟགས་ནས་སྐྱོན་བརྗོད་པའི་སུན་འབྱིན་ནི་འབྲས་མཚུངས་ཀྱི་ལྟག་ཆོད་མ་ཡིན་ནོ། ། བཞི་པ་སྒྲ་མཚུངས་པ་རྟགས་སུ་མི་འཐད་པས་དགག་པ་ལ། གཞན་དག་ན་རེ། དབྱིབས་ཙམ་སྒྲུབ་བྱེད་དུ་མི་རུང་བའི་རྒྱུ་མཚན་ཅི་ཡོད་ཅེ་ན། བཤད་པ། རིགས་ཀྱི་ཁྱད་པར་ལ་གྲུབ་པ། ། སྒྲ་ཡི་སྤྱི་ནི་མཐོང་བ་ལས། ། སྒྲུབ་བྱེད་མི་རིགས་ངག་ལ་སོགས། ། གཽ་ཉིད་ཕྱིར་ན་རྭ་ཅན་བཞིན། ། ཞེས་སྨོས་ཏེ།
དབྱིབས་དང་ལྡན་པའི་རིགས་ཀྱི་ཁྱད་པར་ཁང་བཟང་གི་དབྱིབས་ལ་རང་བྱེད་པ་པོའི་བློ་སྔོན་དུ་བཏང་ནས་བྱས་པར་གྲུབ་པ་དང༌། དབྱིབས་ཤེས་པའི་སྒྲའི་སྤྱི་ཙམ་ནི་འཇུག་པར་མཚུངས་པར་མཐོང་བ་ལས་ལྷུན་པོའི་དབྱིབས་ཀྱང་རང་བྱེད་པ་པོའི་བློ་སྔོན་དུ་བཏང་ནས་བྱས་པར་སྒྲུབ་པར་བྱེད་པ་མི་རིགས་ཏེ། དེའི་ཁྱབ་པ་མ་ངེས་པའི་ཕྱིར། དཔེར་ན་ངག་དང་ཕྱོགས་ལ་སོགས་པ་ལ་གཽ་ཞེས་པའི་སྒྲ་ཉིད་༼༢༦བ༽འཇུག་པའི་ཕྱིར་ན་རྭ་ཅན་ཡིན་ནོ་ཞེས་པའི་ཁྱབ་པ་འཁྲུལ་བ་བཞིན་ནོ། ། དེས་ན་གཽ་ཞེས་པའི་སྒྲ་ནི་དོན་ཐམས་ཅད་ལ་འཇུག་ཏུ་རུང་བར་བསྟན་པའི་ཕྱིར། བརྗོད་པར་འདོད་པའི་གཞན་དབང་ཕྱིར། ། སྒྲ་རྣམས་གང་ནའང་མེད་མ་ཡིན། ། དེ་ཡོད་པས་ནི་དོན་གྲུབ་ན། ། ཐམས་ཅད་ཀྱིས་ནི་ཐམས་ཅད་གྲུབ། ། ཅེས་སྨོས་ཏེ།
སྒྲ་ཐམས་ཅད་སྐྱེས་བུའི་བརྗོད་པར་འདོད་པའི་གཞན་དབང་ཙམ་གྱིས་འཇུག་པའི་ཕྱིར་ན། གཽ་ཞེས་བྱ་བ་ལ་སོགས་པའི་སྒྲ་རྣམས་ཀྱིས་བརྗོད་དུ་རུང་བའི་དོན་ནི་གང་ནའང་མེད་པ་མ་ཡིན་ནོ། ། དེ་ལྟར་མ་ཡིན་པར་རྗོད་བྱེད་ཀྱི་སྒྲ་དེ་ཡོད་པ་ཙམ་གྱིས་ནི་བརྗོད་བྱའི་དོན་གྲུབ་ན། སྐྱེས་བུ་ཐམས་ཅད་ཀྱིས་ནི་འདོད་པའི་དོན་ཐམས་ཅད་འབད་མེད་དུ་འགྲུབ་པར་འགྱུར་རོ། ། ལྔ་པ་དེས་གཞན་ཡང་ཁེགས་པར་བསྟན་པ་ནི། འདིས་ནི་སེར་སྐྱ་ལ་སོགས་ཀྱིས། ། མི་རྟག་སོགས་ཕྱིར་ཡང་སེམས་མེད། ། སོགས་དང་ཤུན་པ་བཤུས་ན་ནི། ། འཆི་ཕྱིར་སེམས་ལྡན་དཔྱད་པ་ཡིན། ། ཅེས་སྨོས་ཏེ།
སྒྲ་ཙམ་གྲུབ་པས་དོན་མི་འགྲུབ་པར་བསྟན་པའི་རིགས་པ་འདིས་ནི་སེར་སྐྱ་བ་དང་གཅེར་བུ་བ་ལ་སོགས་པ་རྣམས་ཀྱིས་བློ་དང་བདེ་བ་མི་རྟག་པ་དང་སྐྱེ་འཇིག་ཅན་ལ་སོགས་པ་ཡིན་པའི་ཕྱིར་ཡང་སེམས་མེད་དང་ནད་མ་ཡིན་པ་སོགས་ཡིན་ཅེས་པ་དང༌། ཤུན་པ་བཤུས་ན་ནི་འཆི་བའི་ཕྱིར་ན། སེམས་དང་ལྡན་པ་ཡིན་ཅེས་པའི་རྟགས་རྣམས་ལ་དཔྱད་པ་བྱས་ནས་བཀག་པ་ཡིན་ནོ། ། སྐྱེ་འཇིག་ཅན་ཆོས་ཅན། བློ་དང་བདེ་བ་སེམས་མེད་དུ་སྒྲུབ་པའི་རྟགས་ཡང་དག་པ་མ་ཡིན་པར་ཐལ། སྔ་རྒོལ་དང་ཕྱི་རྒོལ་གཉིས་ཀྱིས་ཁྱོད་ཀྱི་མིང་༼༢༧ན༽གི་དོན་ཆོས་ཅན་གྱི་སྟེང་དུ་མཐུན་སྣང་དུ་མ་གྲུབ་པའི་ཕྱིར། དེ་བཞིན་དུ་ཤུན་ལྤགས་བཤུས་ན་འཆི་བ་ལ་ཡང་འཆི་བའི་སྒྲ་གྲུབ་ཀྱང་དོན་མཐུན་སྣང་དུ་མ་གྲུབ་བོ། ། གསུམ་པ་དོན་བསྡུ་བ་ནི། དངོས་པོའི་ངོ་བོ་མ་གྲུབ་ན། ། ཚུལ་འདི་གྲུབ་ན་མ་གྲུབ་ཀྱང༌། །
ཁྱད་པར་གནོད་བྱེད་མ་ཡིན་ཏེ། ། སྒྲ་ཡི་ནམ་མཁའ་ལ་བརྟེན་བཞིན། ། ཞེས་སྨོས་ཏེ། རྟགས་སུ་བཟུང་བྱའི་དངོས་པོའི་ངོ་བོ་དེ་ཆོས་ཅན་གྱི་སྟེང་དུ་རྒོལ་བ་གཉིས་ཀས་མཐུན་སྣང་དུ་མ་གྲུབ་ན། སྒྲ་ཙམ་གྲུབ་པས་གཏན་ཚིགས་ཡང་དག་ཏུ་མི་འགྱུར་ལ། རྟགས་ཀྱི་ཚུལ་འདི་ཡི་དོན་རྒོལ་བ་གཉིས་ཀ་ལ་མཐུན་སྣང་དུ་གྲུབ་ན་སྒྲ་ཙམ་མ་གྲུབ་ཀྱང་ཆོས་ཅན་རང་གིས་ཁྱད་པར་སྒྲུབ་པ་ལ་གནོད་བྱེད་མ་ཡིན་ཏེ། དཔེར་ན་སྒྲའི་སྟེང་དུ་རྟག་པ་ནམ་མཁའི་ཡོན་ཏན་ལ་བརྟེན་པའི་བྱས་པ་མ་གྲུབ་ཀྱང་བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་འགྱུར་བ་བཞིན་ནོ། ། དེའི་དཔེ་བསྟན་པའི་ཕྱིར། སྒྲ་མ་གྲུབ་ཀྱང་དངོས་པོ་ནི། ། གྲུབ་ན་གྲུབ་པར་འགྱུར་ཏེ་དཔེར། །
འུག་པ་བ་ལ་སངས་རྒྱས་པས། ། ལུས་སོགས་སྒྲུབ་བྱེད་བཤད་པ་བཞིན། ། ཞེས་སྨོས་ཏེ། རྒོལ་བ་གཉིས་ཀས་རྟགས་དེའི་སྒྲ་མཐུན་སྣང་དུ་མ་གྲུབ་ཀྱང༌། རྟགས་དེའི་དངོས་པོའི་དོན་ནི་མཐུན་སྣང་དུ་གྲུབ་ན་རྟགས་དེའི་ཕྱོགས་ཆོས་གྲུབ་པར་འགྱུར་ཏེ། དཔེར་ན་རྡུལ་ཕྲན་རྟག་པར་འདོད་པའི་ཕྱིར་རྒོལ་འུག་པ་བ་ལ་སྔ་རྒོལ་སངས་རྒྱས་པས་རྡུལ་ཕྲན་ཆོས་ཅན། མི་རྟག་སྟེ། ལུས་ཅན་ཡིན་པའི་ཕྱིར་དང༌། ཐོགས་བཅས་ཡིན་པའི་ཕྱིར་ཞེས་བྱ་བ་ལ་སོགས་པའི་སྒྲུབ་བྱེད་ཡང་དག་བཤད་པ་༼༢༧བ༽བཞིན་ནོ། ། དེའང་སངས་རྒྱས་པས་ལུས་ཅན་གྱི་དོན་དུ་འདོད་པའི་འབྱུང་བཞིའི་རྡུལ་ཕྲན་ལ་སོགས་པའི་རེག་བྱ་ཅན་ལ་ལུས་ཅན་གྱི་མིང་དུ་འུག་པ་བ་ལ་མ་གྲུབ།
འུག་པ་བས་ལུས་ཅན་གྱི་སྒྲའི་དོན་དུ་འདོད་པ་ཐམས་ཅད་དུ་སོང་བ་མ་ཡིན་པའི་རྫས་ཀྱི་ཚད་ལུས་ཅན་གྱི་མིང་དུ་སངས་རྒྱས་པ་ལ་མ་གྲུབ་ཀྱང་དོན་རེག་བྱ་ཅན་དེ་འབྱུང་བཞིའི་རྡུལ་ཕྲན་དང་བུམ་པ་ལ་འུག་པ་བ་དང་སངས་རྒྱས་པ་གཉིས་ཀ་ལ་མཐུན་སྣང་དུ་གྲུབ་པས་སྒྲུབ་བྱེད་ཡང་དག་ཏུ་འགྱུར་བ་ཡིན་ནོ། ། དེས་ན་རྟགས་སུ་གཟུང་བྱའི་དོན་དེ་བསྒྲུབ་བྱའི་ཆོས་ལ་མ་འཁྲུལ་བར་དགོས་པར་བསྟན་པའི་ཕྱིར། དེ་ཉིད་འཁྲུལ་ལ་སོགས་ཡིན་ན། ། སྒྲ་ནི་འཁྲུལ་བ་མེད་ན་ཡང༌། ། སྒྲུབ་བྱེད་སྐྱོན་ལྡན་ཤེས་བྱ་སྟེ། ། དངོས་ལས་དངོས་ནི་གྲུབ་ཕྱིར་རོ། ། ཞེས་སྨོས་ཏེ། རྟགས་སུ་གཟུང་བྱའི་དོན་དེ་ཉིད་བསྒྲུབ་བྱའི་ཆོས་ལ་འབྲེལ་བ་འཁྲུལ་བ་དང་ཕྱོགས་ཆོས་མ་གྲུབ་པ་ལ་སོགས་པ་ཡིན་ན། རྟགས་དེའི་མིང་ངམ་སྒྲ་ནི་འཁྲུལ་བ་མེད་ན་ཡང་སྒྲུབ་བྱེད་སྐྱོན་དང་ལྡན་པར་ཤེས་པར་བྱ་སྟེ། རྟགས་སུ་གཟུང་བྱའི་དངོས་པོ་གང་ཡིན་པ་དེ་ལས་ཆོས་ཀྱི་སྟེང་དུ་བསྒྲུབ་བྱའི་ཆོས་ཀྱི་དངོས་པོ་ནི་གྲུབ་པ་གཅིག་དགོས་པའི་ཕྱིར་རོ། །
མིང་མ་འཁྲུལ་ཡང་དོན་འཁྲུལ་ན་རྟགས་སྐྱོན་ཅན་དུ་འགྱུར་བའི་དཔེར་བསྟན་པའི་ཕྱིར། འགྲོ་བའི་ཕྱིར་དང་ལག་ལྡན་ཕྱིར། ། རྭ་ཅན་གླང་པོ་ཞེས་སྒྲུབ་བྱེད། ། འདི་ཡི་སྒྲ་ཡི་བརྗོད་བྱ་ནི། ། གྲགས་པས་ཡིན་གྱི་བརྗོད་འདོད་མིན། ། ཞེས་སྨོས་ཏེ། བ་ལང་འདི་ནི་འགྲོ་བའི་ཕྱིར་ན་རྭ་ཅན་ནོ་ཞེས་པ་དང༌། གླང་པོའི་ཕྲུ་གུ་འདི་ལག་ལྡན་ཡིན་པའི་ཕྱིར་ན་གླང་པོ་ཆེ་ཡིན་ནོ། ། ཞེས་༼༢༨ན༽སྒྲུབ་བྱེད་དུ་བཀོད་པ་ལྟར་མིང་མ་འཁྲུལ་ཀྱང་དོན་འཁྲུལ་ན་རྟགས་སྐྱོན་ཅན་དུ་འགྱུར་ལ། འགྲོ་བ་དང་ལག་ལྡན་འདི་ཡི་སྒྲའི་བརྗོད་བྱ་ནི་རྭ་ཅན་དང་གླང་པོ་ཆེ་གཉིས་ལ་གྲགས་པས་འཇུག་པ་ཙམ་ཡིན་གྱི།
བརྗོད་པར་འདོད་པའི་དོན་རྭ་ཅན་དང་གླང་པོ་ཆེ་གཉིས་ལ་དངོས་པོའི་དབང་གིས་འཇུག་པ་མིན་པའི་ཕྱིར་རོ། ། གསུམ་པ་དབང་ཕྱུག་སྣོད་བཅུད་ཀྱི་རྒྱུ་ཡིན་ན་ཧ་ཅང་ཐལ་བས་དགག་པ་ལ། རྒྱུ་དང་རྒྱུ་མིན་མཚུངས་པར་ཐལ་བ། ཁྱད་པར་མེད་པའི་དཔེ་དགག ། དོན་བསྡུ་བའོ། ། དང་པོ་ནི། དབང་ཕྱུག་རྟག་པ་སྣོད་བཅུད་ཐམས་ཅད་ཀྱི་རྒྱུ་ཡིན་པའང་རྒྱུར་འགྱུར་ཞེས་བསྟན་པའི་ཕྱིར། ཇི་ལྟར་དངོས་དེ་རྒྱུ་ཡིན་པ། ། དེ་ལྟར་དེ་ཉིད་གང་གི་ཚེ། ། རྒྱུ་མིན་གང་གིས་དེ་ནི་རྒྱུར། །
འདོད་ལ་རྒྱུ་མ་ཡིན་མི་འདོད། ། ཅེས་སྨོས་ཏེ། དབང་ཕྱུག་པ་ཁྱེད་ཇི་ལྟར་ན་དབང་ཕྱུག་གི་དངོས་པོ་དེ་སྣོད་བཅུད་བསྐྱེད་པའི་རྒྱུ་ཡིན་པ་དེ་ལྟར་ན་དབང་ཕྱུག་དེ་ཉིད་གང་གི་ཚེ་སྣོད་བཅུད་འཇིག་པ་དེའི་ཚེ་འཇིག་པའི་རྒྱུ་མིན་པར་སྐྱེད་པའི་རྒྱུར་འགྱུར་ཏེ། དབང་ཕྱུག་ནི་སྣོད་བཅུད་བསྐྱེད་པ་ལ་སྔ་ཕྱི་ཁྱད་པར་མེད་པའི་རྟག་པ་ཡིན་པའི་ཕྱིར་རོ། ། དེ་ལྟར་མ་ཡིན་ན་རྒྱུ་མཚན་གང་གིས་སྣོད་བཅུད་བསྐྱེད་པའི་གནས་སྐབས་ཀྱི་དབང་ཕྱུག་དེ་ནི་སྣོད་བཅུད་བསྐྱེད་པའི་གནས་སྐབས་ཀྱི་རྒྱུར་འདོད་ལ། གནས་སྐབས་གཞན་དུ་རྒྱུ་མ་ཡིན་པར་ཡང་ཅིའི་ཕྱིར་མི་འདོད་དེ་འདོད་རིགས་པར་ཐལ། སྣོད་བཅུད་འཇིག་པའི་གནས་སྐབས་ཀྱི་རང་བཞིན་དང་ཁྱད་པར་མེད་པའི་ཕྱིར་རོ། ། གལ་ཏེ་ཁྱབ་པ་མ་ངེས་སོ་ཞེ་ན། བཤད་པ། མཚོན་དང་སྨན་སོགས་འབྲེལ་བ་ལས། །
༼༢༨བ༽ནག་པའི་རྨ་དང་འདྲུབ་ཡིན་ན། ། འབྲེལ་མེད་སྡོང་དུམ་ཅི་ཡི་ཕྱིར། ། རྒྱུ་ཉིད་དུ་ནི་རྟོག་མི་བྱེད། ། ཅེས་སྨོས་ཏེ། མཚོན་དང་འབྲེལ་བ་ལས་ནག་པའི་ལུས་ལ་རྨ་འབྱུང་བ་དང༌། སྨན་དང་སོགས་པ་སྔགས་དང་འབྲེལ་བ་ལས་ནག་པའི་རྨ་འདྲུབ་པ་ཡིན་པ་དེའི་ཚེ་ན་དབང་ཕྱུག་རྟག་པ་ཡང་ནག་པའི་རྨ་སོས་བསྐྱེད་ཀྱི་རྒྱུ་ཉིད་དུ་ཡོད་ན། རྨ་སོས་བསྐྱེད་དུ་འབྲེལ་བ་མེད་པའི་སྡོང་དུམ་ཡང་ཅིའི་ཕྱིར་ནག་པའི་རྨ་སོས་བསྐྱེད་ཀྱི་རྒྱུ་ཉིད་དུ་ནི་རྟོག་པར་མི་བྱེད་དེ་བྱེད་པར་ཐལ་ལོ། ། དེས་ན་སྡོང་དུམ་ནག་པའི་རྨ་སོས་བསྐྱེད་དུ་མ་གྲུབ་པ་དེ་བཞིན་དུ་དབང་ཕྱུག་སྣོད་བཅུད་ཀྱི་སྐྱེད་བྱེད་དུ་མ་གྲུབ་བོ་ཞེས་བསྟན་པའི་ཕྱིར། རང་བཞིན་ཁྱད་པར་མེད་པར་ནི། ། བྱེད་པར་ཡང་ནི་མི་རུང་ངོ༌། །
རྟག་ལ་ལྡོག་པ་མེད་པའི་ཕྱིར། ། ནུས་པ་ཉིད་ཀྱང་རྟོགས་པར་དཀའ། ། ཞེས་སྨོས་ཏེ། སྣོད་བཅུད་འཇིག་པའི་རང་བཞིན་དང་གནས་སྐབས་གཞན་དུ་ཁྱད་པར་མེད་པར་གནས་པའི་དབང་ཕྱུག་ནི་སྣོད་བཅུད་སྐྱེད་པར་བྱེད་པར་ཡང་ནི་མི་རུང་ངོ༌། ། ཅིའི་ཕྱིར་ཞེ་ན། དབང་ཕྱུག་རྟག་པ་ལ་སྣོད་བཅུད་ཀྱི་ཕན་འདོགས་བྱེད་དུ་རྗེས་སུ་འགྲོ་ལྡོག་བྱེད་པའི་ནུས་པ་མེད་པའི་ཕྱིར་དང༌། སྣོད་བཅུད་བསྐྱེད་པར་ནུས་པ་དེ་ཉིད་ཀྱང་ཚད་མས་རྟོགས་པར་དཀའ་བའི་ཕྱིར་རོ། ། གལ་ཏེ་ཁྱབ་པ་མ་ངེས་ཤེ་ན། བཤད་པ། གང་དག་ཡོད་ན་གང་འགྱུར་ཉིད། །
དེ་དག་ལས་གཞན་དེ་ཡི་རྒྱུར། ། རྟོག་པ་ཡིན་ན་ཐམས་ཅད་ལ། ། རྒྱུ་རྣམས་ཐུག་པ་མེད་པར་འགྱུར། ། ཞེས་སྨོས་ཏེ། རྒྱུ་གང་དག་སྣོད་བཅུད་ལ་ཕན་འདོགས་བྱེད་དུ་ཡོད་ན་སྐྱེ་ཞིང༌། གང་ཕན་འདོགས་བྱེད་དུ་མེད་ན་སྣོད་བཅུད་ལྡོག་པར་༼༢༩ན༽འགྱུར་བ་ཉིད་ཀྱི་རྒྱུ་དེ་དག་ལས་གཞན་སྣོད་བཅུད་ལ་ཕན་འདོགས་པའི་ནུས་པ་མེད་པའི་དབང་ཕྱུག་ཀྱང་སྣོད་བཅུད་དེའི་རྒྱུར་རྟོག་པ་ཡིན་ན་འབྲས་བུ་ཐམས་ཅད་ལ་སྐྱེད་བྱེད་ཀྱི་རྒྱུ་རྣམས་ཐུག་པ་མེད་པར་འགྱུར་ཏེ། ཕན་འདོགས་པའི་ནུས་པ་མེད་པའི་དངོས་པོ་རྣམས་རྒྱུ་ཡིན་པ་ལ་གནོད་བྱེད་ཀྱི་ཚད་མ་མེད་པའི་ཕྱིར་རོ། ། གཉིས་པ་ཁྱད་པར་མེད་པའི་དཔེ་དགག་པ་ལ། གལ་ཏེ་སྣོད་བཅུད་མི་བསྐྱེད་པའི་གནས་སྐབས་དང་ཁྱད་པར་མེད་ཀྱང་དབང་ཕྱུག་སྣོད་བཅུད་ཀྱི་རྒྱུ་ཡིན་ཏེ། དཔེར་ན་མྱུ་གུའི་རྒྱུ་ས་བོན་ཀྱང་མ་ཚོགས་པའི་ས་སོགས་དང་ཁྱད་པར་མེད་ཀྱང་མྱུ་གུའི་རྒྱུ་ཡིན་པ་བཞིན་ནོ་ཞེ་ན།
དཔེ་དེ་ཉིད་མི་འཐད་དོ་ཞེས་བསྟན་པའི་ཕྱིར། མྱུ་གུ་བསྐྱེད་ལ་ས་ལ་སོགས། ། རང་བཞིན་ཡོངས་སུ་འགྱུར་ན་ནི། ། རྒྱུ་ཡིན་དེ་ལེགས་བྱས་པ་ན། ། དེ་ཡི་ཁྱད་པར་མཐོང་ཕྱིར་རོ། ། ཞེས་སྨོས་ཏེ། མྱུ་གུ་དངོས་སུ་བསྐྱེད་པ་ལ་ས་ལ་སོགས་པ་རྒྱུའི་རང་བཞིན་དུ་ཡོངས་སུ་འགྱུར་ན་ནི་མྱུ་གུའི་རྒྱུ་ཡིན་ཏེ། ཞིང་ས་དེ་ཆུ་ལ་སོགས་པ་རྐྱེན་གྱིས་ལེགས་པར་འདུས་བྱས་པ་མྱུ་གུ་ལ་སོགས་པ་འབྲས་བུ་དེའི་ཁྱད་པར་བཟང་བ་དང་མང་བ་ཚད་མས་མཐོང་བའི་ཕྱིར་རོ། ། གཞན་དག་ན་རེ། གལ་ཏེ་ཇི་ལྟར་ཡུལ་དབང་པོ། །
ཚོགས་པ་ཁྱད་མེད་བློ་རྒྱུ་ཡིན། ། དེ་ལྟར་འདི་ཡིན་ཅེ་ན། ། ཞེས་སྨོས་ཏེ། གལ་ཏེ་དཔེ་ཇི་ལྟར་ན་ཡུལ་དང་དབང་པོ་དང་ཡིད་བྱེད་ལ་སོགས་པ་མ་ཚོགས་པའི་རེ་རེ་བ་དང༌། ཚོགས་པ་ལ་ཁྱད་པར་མེད་ཀྱང་དབང་བློའི་རྒྱུ་ཡིན་པ་དེ་ལྟར་དུ་དབང་ཕྱུག་འདི་ཡང་སྣོད་བཅུད་མི་བསྐྱེད་པའི་གནས་སྐབས་དང་ཁྱད་པར་མེད་ཀྱང་༼༢༩བ༽སྣོད་བཅུད་ཀྱི་རྒྱུ་ཡིན་ནོ་ཞེ་ན། བཤད་པ། མིན། ། དེ་ལའང་ཁྱད་པར་ཡོད་ཕྱིར་རོ། ། ཞེས་སྨོས་ཏེ། དབང་བློ་བསྐྱེད་པ་ལ་ཡུལ་དབང་ཡིད་བྱེད་ཚོགས་པ་དང་མ་ཚོགས་པ་ལ་ཁྱད་པར་མེད་པ་མིན་ཏེ།
ཡུལ་སོགས་ཚོགས་པ་དང་མ་ཚོགས་པ་དེ་ལའང་དབང་ཤེས་བསྐྱེད་པ་དང་མི་བསྐྱེད་པའི་ཁྱད་པར་ཡོད་པའི་ཕྱིར་རོ། ། གཏན་ཚིགས་མ་གྲུབ་བོ་ཞེ་ན། བཤད་པ། སོ་སོ་སོ་སོར་ནུས་མེད་རྣམས། ། རང་བཞིན་ཁྱད་པར་མེད་པ་ན། ། ཚོགས་ཀྱང་ནུས་པ་མེད་འགྱུར་བས། ། དེ་ཕྱིར་ཁྱད་པར་གྲུབ་པ་ཡིན། ། ཅེས་སྨོས་ཏེ། ཡུལ་དབང་ཡིད་བྱེད་མ་ཚོགས་པའི་སོ་སོ་བ་དབང་ཤེས་སོ་སོར་བསྐྱེད་པའི་ནུས་པ་མེད་པ་རྣམས་དང༌། དེ་དག་ཚོགས་པ་ལ་རང་བཞིན་ཁྱད་པར་མེད་པ་ཡིན་ན་ཡུལ་དབང་ཡིད་བྱེད་ཚོགས་པས་ཀྱང་དབང་ཤེས་བསྐྱེད་པའི་ནུས་པ་མེད་པར་འགྱུར་བས་ན།
དེ་ལྟར་འདོད་པར་མི་ནུས་པ་དེའི་ཕྱིར་ཡུལ་དབང་ཡིད་བྱེད་ཚོགས་པ་དང༌། མ་ཚོགས་པ་ལ་དབང་ཤེས་བསྐྱེད་པ་དང་མི་བསྐྱེད་པའི་ཁྱད་པར་གྲུབ་པ་ཡིན་ནོ། ། གསུམ་པ་དོན་བསྡུ་བ་ནི། དེ་ཕྱིར་སོ་སོར་གང་ནུས་མེད། ། ཚོགས་ན་ཡོན་ཏན་སྲིད་འགྱུར་བ། ། དེ་དག་རྒྱུ་ཡིན་དབང་ཕྱུག་སོགས། ། མ་ཡིན་ཁྱད་པར་མེད་ཕྱིར་རོ། ། ཞེས་སྨོས་ཏེ། ཡུལ་དབང་ཡིད་བྱེད་ཚོགས་པ་ལས་དབང་ཤེས་དངོས་སུ་སྐྱེ་བ་དེའི་ཕྱིར་ཡུལ་དབང་ཡིད་བྱེད་སོ་སོར་གང་ཡང་རུང་བ་རེ་རེ་ལ་དབང་ཤེས་བསྐྱེད་པའི་ནུས་པ་མེད་ལ། ཡུལ་སོགས་ཚང་བར་ཚོགས་ན་དབང་ཤེས་ལ་ཕན་འདོགས་པའི་ཡོན་ཏན་སྲིད་པར་འགྱུར་བས་ཡུལ་སོགས་ཚོགས་པ་དེ་དག་དབང་ཤེས་ཀྱི་རྒྱུ་ཡིན་ཅིང༌།
དབང་༼༣༠ན༽ཕྱུག་དང་བདག་སོགས་ནི་སྣོད་བཅུད་ཀྱི་རྒྱུ་མ་ཡིན་ཏེ། སྣོད་བཅུད་མི་བསྐྱེད་པའི་གནས་སྐབས་ཀྱི་དབང་ཕྱུག་དང་ཁྱད་པར་མེད་པའི་ཕྱིར་རོ། ། བཞི་པ་ཚད་མ་ཡིན་ན་ལྐོག་གྱུར་གྱི་དོན་ཐམས་ཅད་ཤེས་དགོས་པ་དགག་པ་ལ། འདོད་པ་བརྗོད་པ། དེ་དགག་པའོ། ། དང་པོ་ནི། ཚད་མ་ལྐོག་གྱུར་དོན་ཤེས་ཡིན། ། དེ་སྒྲུབ་བྱེད་ཀྱང་མེད་པའི་ཕྱིར། ། ནན་ཏན་བྱེད་པ་ཡོད་མ་ཡིན། ། ཞེས་ནི་ཁ་ཅིག་རབ་ཏུ་བརྗོད། །
ཅེས་སྨོས་ཏེ། རྒྱང་འཕེན་པ་དང༌། རྒྱལ་དཔོག་པ་དག་ན་རེ། སྒྲུབ་བྱེད་ལ་བལྟོས་ཚད་ཡིན་རིགས། ། ཞེས་ཟེར་བ་མི་འཐད་དེ། ཚད་མའི་སྐྱེས་བུ་ཡིན་ན་སྲིན་བུའི་གྲངས་སོགས་དང་རྒྱང་རིང་པོའི་ལྐོག་གྱུར་གྱི་དོན་མ་ལུས་པ་ཤེས་པ་ཞིག་དགོས་པ་ཡིན་ལ། དེ་ཤེས་པ་སྒྲུབ་བྱེད་ཀྱི་ཐབས་ཀྱང་མེད་པའི་ཕྱིར་དང༌། ཐབས་དེ་ལ་ནན་ཏན་དུ་བྱེད་པ་སུ་ཡང་ཡོད་པ་མ་ཡིན་དེའི་ཕྱིར་ཞེས་ནི་རྒྱང་འཕེན་སོགས་ཁ་ཅིག་རབ་ཏུ་བརྗོད་པར་བྱེད་དོ། ། གཉིས་པ་དེ་དགག་པ་ལ། སྤྱི་ཡི་དོན་དང༌།
ཚིག་གི་དོན་གཉིས་ལས། དང་པོ་ནི། འདིར་སློབ་དཔོན་གྱིས་ཆོས་ཐམས་ཅད་མཁྱེན་པ་འགོག་པར་མཛད་དམ་ཞེ་ན། དེ་ནི་མ་ཡིན་ཏེ། ཕྱི་རོལ་པ་དག་ཐར་པ་ཐོབ་པའི་ཐབས་མི་ཤེས་ཀྱང་ལྐོག་གྱུར་གྱི་དོན་ཉི་ཚེ་བ་ཙམ་ཤེས་པ་ལ་སྟོན་པར་ཁས་འཆེ་བ་དག་ཡོད་པས་དེ་འགོག་པར་མཛད་ཀྱི། ཐམས་ཅད་མཁྱེན་པའི་ཡེ་ཤེས་ནི་མ་དག་པ་བྱིས་པའི་བློ་ཅན་རྣམས་ལ་ཤིན་ཏུ་ལྐོག་ཏུ་གྱུར་པའི་ཕྱིར་བསམ་གྱིས་མི་ཁྱབ་པས་འདིར་དཔྱད་པར་མ་མཛད་དེ། ཇི་སྐད་དུ། གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་༼༣༠བ༽དཔྱོད་པ་འདི། ། མ་དག་བློ་ཅན་ལ་ཡིན་གྱི། །
རྣལ་འབྱོར་རྟོགས་པ་བསམ་མི་ཁྱབ། ། ཅེས་དང༌། རྒྱུད་གཞན་གྲུབ་པ་ལས་ཀྱང༌། བཅོམ་ལྡན་འདས་ཀྱིས་དོན་ཐུགས་སུ་ཆུད་པ་ནི་བསམ་གྱིས་མི་ཁྱབ་སྟེ། རྣམ་པ་ཐམས་ཅད་ཤེས་པ་དང་བརྗོད་པའི་ཡུལ་ལས་འདས་པའི་ཕྱིར་རོ། ། ཞེས་གསུངས་པས་སོ། ། འོ་ན་སོ་སོའི་སྐྱེ་བོས་རྣམ་པ་ཐམས་ཅད་དུ་ཐམས་ཅད་མཁྱེན་པའི་ཡུལ་ལ་དཔྱོད་པར་མི་ནུས་སམ་ཞེ་ན། ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལ་འཇུག་ཚུལ་ནི་བྱིས་པ་སོ་སོའི་སྐྱེ་བོས་དངོས་པོ་སྟོབས་ཞུགས་ཀྱི་ཚད་མས་རྟོགས་དཀའ་བ་ལ་དགོངས་ནས་དེ་སྐད་དུ་གསུངས་ཀྱི། ཡིད་ཆེས་པའི་ལུང་ཚད་མ་ལ་བརྟེན་ནས་ནི་རྟོགས་པར་ནུས་ཏེ། ཇི་སྐད་དུ་རྒྱས་པ་ལས།
གནས་གསུམ་པར་ནི་འཕོ་བ་ན། ། བསྟན་བཅོས་ལེན་པ་རིགས་ལྡན་ཡིན། ། ཞེས་གསུངས་སོ། ། འོ་ན་ཡིད་ཆེས་པའི་ལུང་ལས་ཇི་ལྟར་རྟོགས་ཞེ་ན། འདི་ལ་ཆོས་ཇི་སྙེད་པ་མཁྱེན་པའི་ཡེ་ཤེས་ནི། རྣམ་རྟགས་མཚན་མས་བསྡུས་པའི་ཆོས་ཐམས་ཅད་ཐུགས་སུ་ཆུད་པའི་ཡེ་ཤེས་ཏེ། ཇི་སྐད་དུ་རྒྱལ་བའི་ཡུམ་བར་མ་ལས། རབ་འབྱོར་རྣམ་པ་གང་དག་དང༌། རྟགས་གང་དག་དང༌། མཚན་མ་གང་དག་གིས་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང༌།
རྟགས་དེ་དག་དང༌། མཚན་མ་དེ་དག་དེ་བཞིན་གཤེགས་པས་ཐུགས་སུ་ཆུད་དོ། ། ཞེས་གསུངས་པས་སོ། ། ཆོས་ཇི་ལྟ་བ་མཁྱེན་པའི་ཡེ་ཤེས་ནི། ཆོས་གཅིག་གི་ཆོས་ཉིད་དང༌། ཆོས་ཐམས་ཅད་ཀྱི་ཆོས་ཉིད་དབྱེར་མེད་པར་མཁྱེན་པའི་ཡེ་ཤེས་ཏེ། ཇི་སྐད་དུ་ཡུམ་སྟོང་ཕྲག་བརྒྱ་༼༣༠ན༽པ་ལས། ཆོས་གཅིག་གི་མདོ་དང་རྒྱས་པ་ཤེས་ན། ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། ། ཞེས་གསུངས་ལ།
སློབ་དཔོན་འཕགས་པ་ལྷས་ཀྱང༌། དངོས་གཅིག་དངོས་པོ་ཀུན་གྱི་ངོ་བོ་ཉིད། ། དངོས་ཀུན་དངོས་པོ་གཅིག་གི་ངོ་བོ་ཉིད། ། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང༌། ། ཞེས་གསུངས་སོ། ། ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་ཀས་ཀྱང་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་མཁྱེན་ན། ཡེ་ཤེས་གཉིས་སུ་དབྱེ་བ་མི་འཐད་ལ། མི་མཁྱེན་ན་གང་ཡང་རུང་བ་གཅིག་ཐམས་ཅད་མཁྱེན་པའི་ཡེ་ཤེས་སུ་མི་འགྱུར་རོ། ། ཞེས་འགའ་ཞིག་སེམས་པར་གྱུར་ན།
དེའི་ཕྱིར་བརྗོད་པར་བྱའོ། ། ཆོས་ཀྱི་སྐྱེ་མཆེད་པའི་ནམ་མཁའ་རྗེས་སུ་མ་ཞུགས་པའི་ཕྲ་རགས་ཀྱི་དངོས་པོ་འགའ་ཡང་མེད་པ་ལྟར་དེ་བཞིན་གཤེགས་པའི་དེ་བཞིན་ཉིད་རྗེས་སུ་མ་ཞུགས་པའི་ཆོས་ནི་འགའ་ཡང་མེད་དོ། ། དེའི་ཕྱིར་ཆོས་གཅིག་གི་དེ་བཞིན་ཉིད་གང་ཡིན་པ་དེ་ནི་ཆོས་ཐམས་ཅད་ཀྱི་དེ་བཞིན་ཉིད་ཡིན་ལ། ཆོས་ཐམས་ཅད་ཀྱི་དེ་བཞིན་ཉིད་གང་ཡིན་པ་དེ་ནི་དེ་བཞིན་གཤེགས་པའི་དེ་བཞིན་ཉིད་ཡིན་ཏེ། ཡུམ་སྟོང་ཕྲག་བརྒྱ་པ་ལས། རབ་འབྱོར་གཟུགས་ཀྱི་དེ་བཞིན་ཉིད་གང་ཡིན་པ་དེ་ནི་དེ་བཞིན་གཤེགས་པའི་དེ་བཞིན་ཉིད་དེ། དེ་བཞིན་གཤེགས་པའི་དེ་བཞིན་ཉིད་གང་ཡིན་པ་དེ་ནི་དེ་བཞིན་གཤེགས་པས་ཐུགས་སུ་ཆུད་དེ། ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། དེ་བས་ན་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་༼༣༡བ༽གཉིས་ནི་གདུལ་བྱའི་བློས་ལྡོག་པ་ཐ་དད་པ་ཕྱེ་བ་ཙམ་དུ་ཟད་ཀྱི་དོན་ལ་ཐ་དད་པ་ནི་མེད་དེ། ཆོས་ཐམས་ཅད་ཀྱི་དེ་བཞིན་ཉིད་མཁྱེན་པའི་ཡེ་ཤེས་དེ་ཉིད་ཀྱིས་ཆོས་ཐམས་ཅད་ཀྱི་ཆོས་ཉིད་མཁྱེན་པ་ན།
དེ་དང་གཉིས་སུ་མེད་པའི་ཆོས་ཐམས་ཅད་ཀྱང་མཁྱེན་པའི་ཕྱིར་ཏེ། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་གསུངས་སོ། ། དེ་བས་ན་སློབ་དཔོན་གྱིས་ཐམས་ཅད་མཁྱེན་པ་འགོག་པར་མཛད་པ་ནི་མ་ཡིན་ནོ། ། འོ་ན། འདི་ཡིས་སྲིན་བུའི་གྲངས་མཁྱེན་པ། ། ངེད་ལ་འགའ་ཡང་ཉེར་མཁོ་མེད། ། ཅེས་གསུངས་པ་མ་ཡིན་ནམ་ཞེ་ན། དེ་ནི་དབང་ཕྱུག་པ་དག་སྡུག་བསྔལ་ཞི་བའི་ཐབས་མི་ཤེས་པའི་དབང་ཕྱུག་སྟོན་པར་ཁས་ལེན་ཅིང༌།
བདེ་སྡུག་ཐམས་ཅད་ཀྱི་བྱེད་པ་པོ་དབང་ཕྱུག་ཡིན་པས་དེ་ཉིད་སྲོག་གི་མཆོད་སྦྱིན་ལ་སོགས་པས་མཉེས་པར་བྱས་པས་མཐོ་རིས་ཀྱི་བདེ་བ་ལ་ལོངས་སྤྱོད་པར་འགྱུར་རོ། ། ཞེས་ཚད་མ་དང་ཚད་མིན་གྱི་རྣམ་དབྱེ་ལ་མི་མཁས་པས། རིགས་པ་ལྟར་སྣང་འགའ་ཞིག་ལ་བརྟེན་ནས་མཐོ་རིས་ཀྱི་ཐབས་སུ་ཕྱུགས་ཀྱི་མཆོད་སྦྱིན་དང༌། ཐར་པའི་ཐབས་སུ་འཇུག་ངོགས་ཀྱི་ཁྲུས་ལ་སོགས་སྟོན་པའི་ལུང་དང༌། ལུང་དེ་ལྟ་བུ་བྱེད་པ་པོའི་སྐྱེས་བུ་སྟོན་པར་ཁས་ལེན་པར་བྱེད་དོ། ། གཞན་ཡང་ཚུ་རོལ་མཛེས་པ་བ་དང༌། དཔྱོད་པ་བ་དག་ཕྱི་ནང་གི་དངོས་པོ་ཐམས་ཅད་འཇིག་རྟེན་འདིར་རྒྱུ་མེད་དུ་བྱུང་བ་ཙམ་ཞིག་ཡིན་གྱི། སྐྱེ་བ་སྔ་མར་བྱས་པའི་ལས་ཀྱི་རྣམ་པར་སྨིན་པ་སྐྱེ་བ་འདིར་རམ། སྐྱེ་བ་འདིར་བྱས་པའི་ལས་ཀྱི་རྣམ་པར་སྨིན་པ་མྱོང་བར་འགྱུར་བའི་འཇིག་རྟེན་སྔ་ཕྱི་ཐམས་ཅད་༼༣༢ན༽དང༌། མཐོ་རིས་དང༌།
ཐར་པ་དང༌། ཐམས་ཅད་མཁྱེན་པ་ལ་སོགས་པ་ཤིན་ཏུ་ལྐོག་ཏུ་གྱུར་པའི་ཆོས་རྣམས་མེད་དེ་ཞེས་སྐུར་བ་འདེབས་པར་བྱེད་ལ། དེ་ལྟར་འདོད་པ་དག་གི་ངོར་དངོས་པོ་སྟོབས་ཞུགས་ཀྱི་ཚད་མ་ཤིན་ཏུ་ལྐོག་ཏུ་གྱུར་པའི་དོན་ཅན་ཐར་པ་དང་ཐམས་ཅད་མཁྱེན་པའི་སྒྲུབ་བྱེད་དུ་མི་འགྱུར་ལ། ཡིད་ཆེས་པའི་ལུང་ཚད་མར་ཁས་མི་ལེན་པས་རེ་ཞིག་ལ་ཆོས་ཐམས་ཅད་མཁྱེན་པ་བཏང་སྙོམས་སུ་མཛད་དེ། དགོས་པའི་དོན་ཀུན་མཁྱེན་པ་ཙམ་ཞིག་ཐར་པ་དོན་གཉེར་གྱི་སྐྱེས་བུ་རྣམས་ལ་ཉེ་བར་མཁོ་བའི་དབང་དུ་མཛད་ནས་འདིར་བསྟན་པ་ཡིན་ནོ། ། དབང་ཕྱུག་ལ་སོགས་པས་ཐར་པ་དོན་གཉེར་གྱི་སྐྱེས་བུ་ལ་དགོས་པའི་དོན་ཇི་ལྟར་མི་མཁྱེན་ཞེ་ན། དབང་ཕྱུག་གིས་ནི་མཐོ་རིས་དང་ཐར་པའི་དོན་དུ་སྲོག་གི་མཆོད་སྦྱིན་བྱེད་དགོས་པར་བསྟན་ལ། དེས་ནི་ཐར་པ་ཐོབ་པ་ལྟ་སྨོས་ཀྱང་ཅི་དགོས། མཐོ་རིས་ཀྱང་མི་ཐོབ་སྟེ། ངན་སོང་གི་རྒྱུ་ལས་མཐོ་རིས་འབྱུང་བ་འགལ་བའི་ཕྱིར་རོ། །
དེ་བཞིན་དུ་ཚུ་རོལ་མཛེས་པ་བ་ལ་སོགས་པས་ཀྱང་ཐར་པ་དོན་གཉེར་ལ་དགོས་པའི་དོན་མི་ཤེས་ཏེ། ལས་རྒྱུ་འབྲས་ལ་སྐུར་བ་འདེབས་པ་སོགས་ལམ་ཕྱིན་ཅི་ལོག་ཏུ་སྟོན་པའི་ཕྱིར་རོ། ། དེས་ན་དབང་ཕྱུག་ལ་སོགས་པ་ནི་ཐར་པ་དོན་གཉེར་གྱི་སྐྱེས་བུ་ལ་ཚད་མར་མི་རིགས་ལ། བདེན་བཞིའི་གནས་ཚུལ་ཕྱིན་ཅི་མ་ལོག་པར་རང་ཉིད་ཀྱི་ཐུགས་སུ་ཆུད་ནས་གཞན་ལ་སྟོན་པར་ནུས་པ་ནི་སྲིན་བུའི་གྲངས་དང་རྒྱང་རིང་པོའི་དོན་ཤེས་ཀྱང་རུང༌། མི་ཤེས་ཀྱང་རུང་ཐར་པ་དོན་གཉེར་གྱི་སྐྱེས་བུ་ལ་ཚད་མར་རིགས་པ་ཡིན་ནོ། ། ༼༣༢བ༽ གཉིས་པ་ཚིག་གི་དོན་བཤད་པ་ལ། ཉེ་བར་མི་མཁོ་བ་ཤེས་པ་ཚད་མ་མ་ཡིན་པར་བསྟན། ཉེ་བར་མཁོ་བ་མཁྱེན་པ་ཚད་མར་བསྟན་པའོ། ། དང་པོ་ནི། སྡུག་བསྔལ་ཞི་བའི་ཐབས་ཤེས་པ་སྟོན་པར་འཚོལ་གྱི།
སྲིན་བུའི་གྲངས་སོགས་ཤེས་པ་སྟོན་པར་མི་འཚོལ་ལོ་ཞེས་བསྟན་པའི་ཕྱིར། མི་ཤེས་སྟོན་པར་བྱེད་པ་ལ། ། འཁྲུལ་པར་དྭོགས་པ་ཅན་རྣམས་ཀྱིས། ། དེ་བཤད་ནན་ཏན་བྱ་བའི་ཕྱིར། ། ཤེས་ལྡན་འགའ་ཞིག་འཚོལ་བར་བྱེད། ། དེ་ཕྱིར་དེ་ཡི་བསྒྲུབ་བྱ་རུ། ། གྱུར་པའི་ཡེ་ཤེས་རྣམ་དཔྱད་བྱའི། ། འདི་ཡིས་སྲིན་བུའི་གྲངས་མཁྱེན་པ། ། ངེད་ལ་འགར་ཡང་ཉེར་མཁོ་མེད། ། ཅེས་སྨོས་ཏེ།
སྡུག་བསྔལ་ཞི་བའི་ཐབས་མི་ཤེས་བཞིན་དུ་སྟོན་པར་བྱེད་པ་དེ་ལ་འཁྲུལ་བར་དྭོགས་པ་ཅན་སྡུག་བསྔལ་ཞི་བར་འདོད་པ་རྣམས་ཀྱིས་སྡུག་བསྔལ་ཞི་བའི་ཐབས་མཁྱེན་པར་སྟོན་པ་དེས་བཤད་པའི་ཐབས་ལ་ནན་ཏན་གྱིས་བསླབ་པར་བྱ་བའི་ཕྱིར་དུ་སྡུག་བསྔལ་ཞི་བའི་ཐབས་ཤེས་པ་དང་ལྡན་པ་འགའ་ཞིག་སྟོན་པར་འཚོལ་བར་བྱེད་ཀྱི། སྲིན་བུའི་གྲངས་མཁྱེན་པ་སྟོན་པར་འཚོལ་བར་མི་བྱེད་པ་དེའི་ཕྱིར་ན། ཞི་བ་དོན་གཉེར་དེའི་བསྒྲུབ་བྱ་རུ་གྱུར་པའི་སྡུག་བསྔལ་ཞི་བའི་ཐབས་མཁྱེན་པའི་ཡེ་ཤེས་ཡོད་དམ་མེད་ཅེས་རྣམ་པར་དཔྱད་ནས་བརྟེན་པར་བྱའི། འདི་ཡིས་སྲིན་བུའི་གྲངས་མཁྱེན་པ་ནི་ཞི་བ་དོན་གཉེར་ངེད་ལ་འགར་ཡང་ཉེར་མཁོ་མེད་དོ། ། གཉིས་པ་ཉེ་བར་མཁོ་བ་མཁྱེན་པ་ཚད་མར་བསྟན་པ་ནི། བླང་དང་དོར་བྱའི་དེ་ཉིད་ནི། ། ཐབས་དང་བཅས་པ་རིག་མཛད་པ། ། གང་དེ་ཚད་མ་ཉིད་འདོད་ཀྱི། ། ཐམས་ཅད་རིག་མཛད་མ་༼༣༣ན༽ཡིན་ནོ། ། ཞེས་སྨོས་ཏེ།
ཁོ་བོ་ཅག་གི་དགོས་པའི་དོན་ཀུན་མཁྱེན་པའི་སྟོན་པ་ནི་བླང་བྱ་འགོག་པའི་བདེན་པ་དང་དེ་ཐོབ་པའི་ཐབས་ལམ་བདེན་དང༌། དོར་བྱ་སྡུག་བསྔལ་བདེན་པའི་དེ་ཉིད་ནི་ཤེས་པར་བྱ་བ་དང༌། དེ་ཞི་བའི་ཐབས་ཀུན་འབྱུང་སྤོང་བ་དང་བཅས་པ་རིག་པར་མཛད་པ་གང་ཡིན་པ་དེ་ཚད་མ་ཉིད་དུ་འདོད་ཀྱི། བདེན་བཞིའི་གནས་ཚུལ་མི་ཤེས་ན་སྲིན་བུའི་གྲངས་སོགས་ཐམས་ཅད་རིག་པར་མཛད་ཀྱང་ཐར་པ་དོན་གཉེར་ལ་ཉེ་བར་མཁོ་བ་ནི་མ་ཡིན་ནོ། ། དེའི་ཕྱིར། རིང་པོ་མཐོང་བའམ་མིན་ཡང་རུང༌། ། འདོད་པའི་དེ་ཉིད་མཐོང་བ་ཡིན། ། གལ་ཏེ་རིང་མཐོང་ཚད་ཡིན་ན། ། ཚུར་ཤོག་བྱ་རྒོད་བརྟེན་པར་གྱིས། ། ཞེས་སྨོས་ཏེ།
འདིར་དགོས་པའི་དོན་ཀུན་མཁྱེན་པ་ནི་རྒྱང་རིང་པོར་མཐོང་བའི་སྲིན་བུའི་གྲངས་མཁྱེན་པ་མིན་ཡང་རུང་ཐར་པ་དོན་གཉེར་གྱི་སྟོན་པར་འོས་པ་ཡིན་ཏེ། ཐར་པ་དོན་གཉེར་གྱི་འདོད་པའི་དོན་བདེན་བཞིའི་བླང་དོར་ཐབས་དང་བཅས་པ་དེ་ཉིད་རང་གིས་ཕྱིན་ཅི་མ་ལོག་པར་མཐོང་ནས་གཞན་ལ་སྟོན་པའི་ཐུགས་རྗེ་ཅན་ཡིན་པའི་ཕྱིར་རོ། ། གལ་ཏེ་འདོད་པའི་དོན་མི་མཁྱེན་ཡང་ཐག་རིང་པོར་མཐོང་བ་དང་སྲིན་བུའི་གྲངས་ཤེས་པ་ཙམ་ཚད་མ་ཡིན་ན། འོ་ན་རྒྱང་འཕེན་དང་དཔྱོད་པ་བ་ཁྱེད་རྣམས་ཚུར་ཤོག་ལ་སྡུག་བསྔལ་ཞི་བའི་ཐབས་མཁྱེན་པ་དོར་ལ་ཐག་རིང་པོར་མཐོང་བའི་བྱ་རྒོད་སྟོན་པར་བརྟེན་པར་གྱིས་ཤིག ། གཉིས་པ་རྒྱས་པར་བཤད་པ་ལ། རྒྱུ་ཕུན་ཚོགས་རྒྱས་པར་བཤད། འབྲས་བུ་ཕུན་ཚོགས་རྒྱས་པར་བཤད་པའོ། ། དང་པོ་ལ། བསམ་པ་ཕུན་ཚོགས་༼༣༣བ༽འགྲོ་ལ་ཕན་བཞེད་བཤད། སྦྱོར་བ་ཕུན་ཚོགས་སྟོན་པ་བཤད་པའོ། །
དང་པོ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། ཚད་མ་བསླུ་མེད་ཅན་ཤེས་པ། ། ཞེས་བཤད་པའི་འབྲས་བུ་ཚད་མ་དེ། སྒྲུབ་བྱེད་ལ་བལྟོས་ཚད་ཡིན་རིགས། ། ཞེས་སྒྲུབ་བྱེད་ཀྱི་རྒྱུ་ཕུན་སུམ་ཚོགས་པ་སྔོན་དུ་སོང་བ་ལ་བལྟོས་པར་བཤད་ན། རྒྱུ་ཕུན་སུམ་ཚོགས་པ་དེའང་ཅི་ལྟ་བུ་ཞེ་ན། འདི་ལ་རང་གི་ལུགས་བཞག་པ་དང༌།
རྒྱུ་འབྲས་ལ་ཆད་པར་ལྟ་བའི་མཐའ་སྤང་བ་གཉིས་ལས། དང་པོ་ནི། སྔར་ཇི་སྐད་བཤད་པའི་མཆོད་བརྗོད་ཀྱི་ཡུལ་དུ་གྱུར་པའི་ཚད་མ་དེ་ནི་རྒྱུ་བསམ་པ་ཕུན་སུམ་ཚོགས་པ་འགྲོ་ལ་ཕན་པར་བཞེད་པའི་ཐུགས་རྗེ་ཆེན་པོ་ཡང་ནས་ཡང་དུ་གོམས་པར་བྱས་པ་ལས་འཁྲུངས་པ་ཡིན་ལ། སྙིང་རྗེ་ཆེན་པོ་དེའང་འགྲོ་བ་མ་ལུས་པ་སྡུག་བསྔལ་གྱི་རྒྱ་མཚོ་ཆེན་པོ་ལས་སྒྲོལ་བར་བཞེད་པའི་རྣམ་པ་ཅན་གྱིས་སེམས་ཅན་ལ་དམིགས་པའི་སྙིང་རྗེ་ཆེན་པོ་དང༌། ཆོས་ལ་དམིགས་པའི་སྙིང་རྗེ་ཆེན་པོ་དང༌། དམིགས་པ་མེད་པའི་སྙིང་རྗེ་ཆེན་པོ་དང་གསུམ་སྟེ། སྐྱེས་བུ་ཆེན་པོ་རྣམས་སྙིང་རྗེ་གསུམ་པོ་དེ་དག་གི་གཞན་དབང་དུ་གྱུར་པ་ལས་སེམས་ཅན་རྣམས་སྡུག་བསྔལ་གྱི་རྒྱ་མཚོ་ཆེན་པོ་ལས་སྒྲོལ་བར་འདོད་པའི་བློ་སྐྱེ་ལ། དེའང་རྫོགས་པའི་སངས་རྒྱས་མ་ཡིན་པ་སུས་ཀྱང་མི་ནུས་པར་ཤེས་ནས་འགྲོ་བ་ཡོངས་ཀྱི་གཉེན་དུ་གྱུར་པ་སངས་རྒྱས་ཉིད་ཡང་དག་པར་ཐོབ་པར་འདོད་པའི་ལྷག་པའི་བསམ་པ་སྐྱེ་ཞིང༌། དེ་ཐོབ་པའི་ཐབས་ཀྱང་སྦྱོར་བས་ལམ་ཉམས་སུ་ལེན་པ་ལས་གཞན་མེད་དོ། ། ལམ་ཉམས་སུ་༼༣༤ན༽ལེན་པའང་སེམས་ཅན་གྱི་དོན་ཁོ་ན་ལས་གཞན་མ་ཡིན་ཏེ།
རྫོགས་པའི་སངས་རྒྱས་ཐོབ་པ་ནི་བྱང་ཆུབ་ཏུ་སེམས་བསྐྱེད་པའི་རྩ་བ་ཅན་ཡིན་ལ། བྱང་ཆུབ་ཏུ་སེམས་བསྐྱེད་པའང་སྙིང་རྗེ་ཆེན་པོའི་རྩ་བ་ཅན་ཡིན་ཅིང༌། སྙིང་རྗེ་དེའང་སྡུག་བསྔལ་བའི་སེམས་ཅན་རྣམས་ལ་དམིགས་ནས་སྐྱེ་བའི་ཕྱིར་རོ། ། དེའི་དབང་དུ་མཛད་ནས་འཇིགས་བྲལ་གྱི་སློབ་དཔོན་ཟླ་བ་གྲགས་པས་ཀྱང༌། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། ། སྙིང་རྗེའི་སེམས་དང་གཉིས་སུ་མེད་བློ་དང༌། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཞེས་དང༌། དེ་བཞིན་གཤེགས་པའི་གསང་བའི་མདོ་ལས་ཀྱང༌།
བཅོམ་ལྡན་འདས་བྱང་ཆུབ་ཏུ་སེམས་བསྐྱེད་པ་སུའི་ལགས། རྒྱལ་པོ་ཆེན་པོ་གང་གིས་ལྷག་པའི་བསམ་པ་མ་འཁྲུགས་པའོ། ། གསོལ་པ། བཅོམ་ལྡན་འདས་སུའི་བསམ་པ་མ་འཁྲུགས། བཀའ་སྩལ་པ། རྒྱལ་པོ་ཆེན་པོ་གང་གིས་སྙིང་རྗེ་ཆེན་པོ་སྐྱེ་བའིའོ། ། གསོལ་པ། བཅོམ་ལྡན་འདས་སུའི་སྙིང་རྗེ་ཆེན་པོ་སྐྱེ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་གང་གིས་སེམས་ཅན་ཐམས་ཅད་ལ་ཡོངས་སུ་མི་གཏོང་བའི་སེམས་སྐྱེ་བའིའོ། །
ཞེས་དང༌། ཇི་སྐད་དུ་ཆོས་བཅུ་པའི་མདོ་ལས་ཀྱང༌། རིགས་ཀྱི་བུ་འདི་ལ་བྱང་ཆུབ་སེམས་དཔའི་རིགས་ལ་གནས་པ་བྱང་ཆུབ་ཏུ་སེམས་བསྐྱེད་ན། དེ་བཞིན་གཤེགས་པའམ་དེ་བཞིན་གཤེགས་པའི་ཉན་ཐོས་ཀྱིས་བསྐུལ་ཞིང་སྐྱོབ་པར་བྱས། ཡང་དག་པར་འཛིན་དུ་བཅུག་སྟེ། བླ་ན་མེད་པ་ཡང་དག་པར་རྫོགས་༼༣༤བ༽པའི་བྱང་ཆུབ་ཏུ་སེམས་བསྐྱེད་པ་འདི་ནི་བྱང་ཆུབ་ཀྱི་སེམས་ལ་མོས་པའི་རྒྱུ་དང་པོའོ། ། རྫོགས་པའི་བྱང་ཆུབ་བམ་བྱང་ཆུབ་ཀྱི་སེམས་ཀྱི་བསྔགས་པ་བརྗོད་པ་ཐོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་རྒྱུ་གཉིས་པའོ། ། སེམས་ཅན་མགོན་མེད་པ་དང་སྐྱབས་མེད་པ་དང་དཔུང་གཉེན་མེད་པ་རྣམས་མཐོང་ནས་སྙིང་རྗེའི་སེམས་ཉེ་བར་བཞག་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་རྒྱུ་གསུམ་པའོ། ། དེས་དེ་བཞིན་གཤེགས་པའི་རྣམ་པ་ཐམས་ཅད་ཀྱི་མཆོག་ཡོངས་སུ་རྫོགས་པ་མཐོང་ནས་དགའ་བ་བསྐྱེད་དེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་རྒྱུ་བཞི་པའོ། ། ཞེས་གསུངས་སོ། ། བསྟན་བཅོས་འདིར་ཡང་བསམ་པ་ཕུན་སུམ་ཚོགས་པ་འགྲོ་བ་ལ་ཕན་པར་བཞེད་པའི་ཐུགས་རྗེ་ཆེན་པོ་དང༌། སྦྱོར་བ་ཕུན་སུམ་ཚོགས་པ་འཁོར་བའི་རྩ་བ་འཇོམས་པར་བྱེད་པའི་བདག་མེད་པ་རྣམ་པ་གཉིས་ལ་རང་ཉིད་ཀྱིས་མཉམ་པར་འཇོག་ཅིང་ལམ་དེ་ལྟ་བུ་གཞན་དག་ལ་ཡང་སྟོན་པའི་སྒོ་ནས་རང་དོན་བདེ་བར་གཤེགས་པ་དང༌། གཞན་དོན་སྐྱོབ་པའི་སྐུ་ཟུང་དུ་འཇུག་པའི་རང་བཞིན་ཅན་གྱི་ཚད་མའི་སྐྱེས་བུ་ཐོབ་པར་འགྱུར་བ་ཡིན་ནོ་ཞེས་བྱ་བ་ནི་རིགས་པའི་དབང་ཕྱུག་རྣམ་པ་གཉིས་ཀའི་དགོངས་པ་བླ་ན་མེད་པའོ། ། གཉིས་པ་རྒྱུ་འབྲས་ལ་ཆད་པར་བལྟ་བའི་མཐའ་བསལ་བ་ལ། རྒྱང་འཕེན་པའི་ལུགས་བརྗོད། དེ་དགག་པ། བཀག་པའི་དགོས་པ་བཤད་པའོ། ། དང་པོ་ནི།
ཚད་མ་རྒྱ་མཚོ་མཐའ་༼༣༥ན༽ཡས་ལས་བཤད་པ་ལྟར་ཤེས་པར་བྱ་སྟེ། རྒྱུ་ལ་སྐུར་བ་འདེབས་པ་དང༌། འབྲས་བུ་ལ་སྐུར་བ་འདེབས་པ་དང༌། མ་མཐོང་བའི་དོན་ལ་སྐུར་བ་འདེབས་པ་དང༌། ཚད་མ་ལ་སྐུར་བ་འདེབས་པ་དང༌། ཚད་མའི་སྐྱེས་བུ་ལ་སྐུར་བ་འདེབས་པ་སྟེ་རྒྱང་འཕེན་པས་སྐུར་བ་རྣམ་པ་ལྔ་འདེབས་པ་ཡིན་ནོ། ། དང་པོ་ནི། ཆོས་ཐམས་ཅད་ལ་རྒྱུ་མེད་པར་འདོད་དེ། སེམས་ཅན་སྐྱེ་བ་ལས་གཞན་དུ་དགེ་བ་དང་མི་དགེ་བའི་ལས་བསགས་པའི་རྒྱུ་ཅན་མ་ཡིན་པའི་ཕྱིར་ཏེ། འདས་པའི་འཇིག་རྟེན་དེ་ནས་འདིར་འོང་བ་མེད་པའི་ཕྱིར་རོ། །
དེས་ན་དངོས་པོ་རྣམས་རྒྱུ་གཏན་མེད་པར་སྐྱེས་ཏེ། ས་ལ་སོགས་པ་འདུས་པའི་ཕྱི་རོལ་ནི་མངོན་པར་མི་གསལ་བའི་སེམས་ཅན་ཡིན་ལ། སྲོག་ཆགས་རྣམས་ནི་མངོན་པར་གསལ་བའི་སེམས་ཅན་འཇིག་རྟེན་ཕ་རོལ་ནས་མ་འོངས་པའི་སྐྱེས་བུ་ཡིན་ཏེ། ཕའི་ས་བོན་དང་མའི་ཁྲག་ལ་སོགས་པ་འདུས་པ་ལས་གསལ་ཞིང་རིག་པར་འགྱུར་བའི་ཕྱིར། དཔེར་ན་ནས་དང་ཕབས་ལ་སོགས་པ་ལས་ཆང་བྱུང་བ་བཞིན་ནོ། ། དངོས་པོར་གྱུར་པ་རྒྱུ་མེད་པ་ལས་སྐྱེ་བར་འདོད་པ་ནི། དྲང་སྲོང་འཇུག་སྟོབས་ཅན་ལ་སོགས་པ་སྟེ། སྲན་ཟླུམ་ཚེར་མ་གཟེངས་རིང་རྣོ་བ་དང༌། ། རྨ་བྱའི་སྒྲོ་གཤོག་རི་མོ་བཀྲ་བ་དང༌། ། ཉི་ཤར་ཆུ་བོ་ཐུར་དུ་འབབ་པ་ནི། །
སུས་ཀྱང་མ་བྱས་ངོ་བོ་ཉིད་ཀྱི་རྒྱུ། ། ཞེས་འབྱུང་སྟེ། སྲན་མའི་ཟླུམ་པོ་གཞན་གྱིས་མ་བྱས་པ་ལ་སོགས་པ་དངོས་པོ་ཐམས་ཅད་རྒྱུ་མེད་པ་ཡིན་ནོ་ཞེས་ཟེར་རོ། ། འབྲས་བུ་ལ་སྐུར་བ་འདེབས་པ་ནི། འཚོ་བ་མ་ཕྱིད་པའི་སྐྱེས་བུ་སྒྱུ་མ་ཅན་གྱིས་ལམ་གྱི་བཞི་མདོར་སྤྱང་༼༣༥བ༽ཀིའི་རྗེས་བྲིས་ཏེ། གྲོང་ཁྱེར་པ་ལ་སྲིན་པོ་སྤྱང་ཀི་ཞེས་བྱ་བ་ཞིག་གིས་གྲོང་ཁྱེར་པ་ཟ་བར་འགྱུར་བས་དེ་བཟློག་པའི་རིམ་གྲོར་ཟས་དང་ནོར་ཕྱི་རོལ་དུ་བོར་ལ་ཞག་བདུན་དུ་ཁྱིམ་ལས་མ་འགུལ་ཅིག་ཅེས་སྨྲ་བ་བཞིན་དུ། མང་དུ་ཐོས་པའི་དགེ་སྦྱོང་གོའུ་ཏ་མས་སྐྱེ་བ་ཕྱི་མའི་འཇིགས་པ་སྨྲས་ཀྱང་དེ་ནི་ཡོད་པ་མ་ཡིན་ཏེ། བློ་ལུས་ཀྱི་རང་བཞིན་ཡིན་པས་ལུས་ཐལ་བར་གྱུར་པ་ན་བློ་ཡང་རྒྱུན་ཆད་པས་སྐྱེ་བ་ཕྱི་མ་མེད་པའི་ཕྱིར་ཏེ། མ་ཤི་ཚེ་ན་དགའ་མགུར་སྤྱོད། ། ཤི་ན་དེ་ཡི་སྤྱོད་ཡུལ་མིན། །
ལུས་ཀྱང་ཐལ་བ་བཞིན་སོང་བས། ། སླར་སྐྱེ་བ་ལྟ་ག་ལ་ཡོད། ། ཀྱེ་མ་མང་ཐོས་གང་སྨྲ་བ། ། དེ་ནི་སྤྱང་ཀིའི་རྗེས་དང་མཚུངས། ། ཞེས་དང༌། མཛེས་མ་ལེགས་པར་སྤྱོད་ཅིང་ཟ་བར་གྱིས། ། ལུས་མཆོག་འདས་གང་དེ་ཁྱོད་ལ་མི་འགྱུར། ། ལུས་འདི་ཚོགས་པར་གྱུར་པ་ཙམ་ཞིག་སྟེ། ། འཇིག་གམ་སོང་བ་ལྡོག་པར་མི་འགྱུར་རོ། ། ཞེས་སྐྱེ་བ་སྔ་ཕྱི་མེད་པས་དགེ་བ་དང་མི་དགེ་བའི་འབྲས་བུ་མེད་དོ་ཞེས་ཟེར་རོ། །
མ་མཐོང་བ་ལ་སྐུར་བ་འདེབས་པ་ནི། མངོན་སུམ་གྱི་སྤྱོད་ཡུལ་མ་ཡིན་པ་ལྷ་དང་སེམས་ཅན་དམྱལ་བ་ལ་སོགས་པ་མེད་དོ་ཞེས་ཟེར་རོ། ། ཚད་མ་ལ་སྐུར་བ་འདེབས་པ་ནི། རྗེས་དཔག་ཡུལ་ལ་འཁྲུལ་བའི་ཕྱིར་ཚད་མ་མ་ཡིན་པས་ཚད་མ་ནི་མངོན་སུམ་ཁོ་ནར་ཟད་དོ་ཞེས་ཟེར་རོ། ། ཚད་མའི་སྐྱེས་བུ་ལ་སྐུར་བ་འདེབས་པ་ནི། ལུས་ཞིག་པ་ན་ཤེས་པ་འགགས་པས་བསྐལ་བ་དུ་མར་དེ་ཁོ་ན་ཉིད་གོམས་པ་མི་འཐད་པ་དང༌། མངོན་སུམ་གྱིས་མ་མཐོང་བས་ཐམས་ཅད་མཁྱེན་པ་དང༌། སེམས་༼༣༦ན༽འདོད་ཆགས་དང་བྲལ་བ་མེད་དོ་ཞེས་སྨྲ་བ་ཡིན་ནོ། ། དེ་དག་གིས་ཀྱང་བྱེད་པ་པོའི་བདག་མེད་པ་དང༌། འདུས་བྱས་མི་རྟག་པ་མི་སྤོང་ཡང་འདུ་བྱེད་ལས་དང་ཉོན་མོངས་ལས་བྱུང་ཞིང་སྐྱེས་པ་ཉིད་ནས་འཆི་བའི་སྡུག་བསྔལ་ཉེ་བར་སྦྱོར་བ་སྲིད་པ་ནས་ཡང་སྲིད་པར་སྦྱོར་ཞིང༌།
འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་གཞོལ་བ་ལ་སྐུར་བ་བཏབ་པས་ཟག་པ་དང་བཅས་པ་ཐམས་ཅད་སྡུག་བསྔལ་དུ་ཁས་མི་ལེན་ལ། ཐམས་ཅད་མཁྱེན་པ་དང་སེམས་འདོད་ཆགས་དང་བྲལ་བ་མེད་པར་སྨྲ་བས་མྱ་ངན་ལས་འདས་པ་ཞི་བའང་ཁས་མི་ལེན་ཏོ། ། གཉིས་པ་དེ་དགག་པ་ནི། བློ་ནི་བློ་སྔ་མ་སྔོན་དུ་སོང་བར་མྱོང་བས་གྲུབ་པས། རྒྱུ་སྔ་མ་སྔོན་དུ་མ་སོང་བའི་བློ་མི་སྲིད་དེ། ས་བོན་སྔོན་དུ་མ་སོང་བའི་མྱུ་གུ་མི་སྲིད་པ་བཞིན་ནོ། ། དེས་ན་རྒྱུ་ལ་སྐུར་བ་འདེབས་པ་མི་འཐད་དོ། ། བློ་ཙམ་ལ་བློ་ཕྱི་མ་བསྐྱེད་པའི་ནུས་པ་ཡོད་པར་མྱོང་བས་གྲུབ་པས་བློ་ཕྱི་མ་མི་བསྐྱེད་པའི་བློ་མེད་དེ། འོད་མི་བསྐྱེད་པའི་མར་མེ་མི་སྲིད་པ་བཞིན་ནོ། ། མངོན་སུམ་གྱིས་མ་མཐོང་བ་ཙམ་ལས་ཚད་མའི་སྐྱེས་བུ་ཁེགས་ན།
ཁྱོད་ཉིད་ཀྱི་མིག་དང༌། སྙིང་དང༌། སོ་ཡང་མ་མཐོང་བའི་ཕྱིར་མེད་པར་འགྱུར་རོ། ། མ་མཐོང་བའི་རྟགས་ལས་ཐམས་ཅད་མཁྱེན་པ་སོགས་མེད་པར་སྒྲུབ་པ་དང༌། རྗེས་དཔག་ཚད་མ་མེད་པར་ཁས་ལེན་པ་འགལ་བའི་ཕྱིར་རོ། ། དེས་ན་མ་མཐོང་བའི་དོན་དང༌། རྗེས་སུ་དཔག་པ་དང༌། ཚད་མའི་སྐྱེས་བུ་ལ་སྐུར་བ་འདེབས་པ་རྣམས་མི་འཐད་དོ། ། གསུམ་པ་དེ་བཀག་པའི་དགོས་པ་བཤད་པ་ནི། དེ་༼༣༦བ༽ལྟར་སྐྱེ་བ་སྔ་ཕྱི་མེད་པ་དང༌།
ཚད་མའི་སྐྱེས་བུ་མེད་པ་ལ་གནོད་བྱེད་ཀྱི་རིགས་པ་མཐོང་བ་ན་ཤུགས་ཀྱིས་འཇིག་རྟེན་ཕ་རོལ་དང་ཚད་མའི་སྐྱེས་བུ་ཡོད་པར་ཁོང་དུ་ཆུད་པར་འགྱུར་ལ། དེ་ལྟར་ཁོང་དུ་ཆུད་པའི་སྐྱེས་བུ་ནི་ཚེ་འདི་ཡི་བདེ་བ་འབའ་ཞིག་དོན་དུ་གཉེར་བ་མ་ཡིན་གྱི། འཇིག་རྟེན་ཕ་རོལ་ཏུ་ཕན་པའི་དོན་འགའ་ཞིག་ཀྱང་འཚོལ་བར་བྱེད་དེ། བདག་ལ་ཚེ་འདི་འབའ་ཞིག་ཏུ་གནས་པའི་དབང་མེད་ཀྱི་གདོན་མི་ཟ་བར་འཇིག་རྟེན་ཕ་རོལ་ཏུ་འགྲོ་དགོས་སོ་སྙམ་དུ་ཁོང་དུ་ཆུད་པར་འགྱུར་བའི་ཕྱིར་རོ། ། དཔེར་ན་ཡུལ་ཁམས་གཞན་དུ་ཚོང་ལ་སོང་བའི་སྐྱེས་བུ་ནི་ཡུལ་ཁམས་གཞན་བདེ་ཞིང་སྐྱིད་པར་མཐོང་ཡང་རང་གི་བུ་དང་ཆུང་མ་ལ་སོགས་པ་ཡིད་ལ་བྱས་ནས། ཁོ་བོ་ཡུལ་འདིར་གཏན་དུ་གནས་པའི་གོ་སྐབས་མེད་ཀྱི། མྱུར་དུ་རང་གི་ཡུལ་དུ་འགྲོ་དགོས་སོ་སྙམ་སྟེ། ཡུལ་དེ་ནས་རང་གི་ཡུལ་དུ་ཉེ་བར་མཁོ་བའི་ཟོང་དག་སྒྲུབ་པ་ལ་བརྩོན་པ་བཞིན་དུ་འཇིག་རྟེན་ཕ་རོལ་དུ་ཕན་པའི་དངོས་པོ་འཚོལ་བར་འདོད་པ་དེ་དག་གིས་ཀྱང་འཇིག་རྟེན་ཕ་རོལ་དུ་ཕན་པའི་དངོས་པོ་མངོན་པར་མཐོ་བ་དང་ངེས་པར་ལེགས་པའི་ལམ་གྱི་དངོས་པོ་འཚོལ་དགོས་པ་ཡིན་ལ། དེ་ཡང་མངོན་པར་འདོད་པའི་དོན་ལ་བསླུ་བ་མེད་ཅིང་ཡིད་ཆེས་པའི་གནས་སུ་གྱུར་པའི་སྐྱེས་བུའམ། ཡིད་ཆེས་པའི་ལུང་འགའ་ཞིག་ལས་འཚོལ་བར་བྱེད་དགོས་ཏེ།
རྒྱས་པ་ལས། མི་ཤེས་སྟོན་པར་བྱེད་པ་ལ། ། འཁྲུལ་བར་དོགས་པ་ཅན་རྣམས་ཀྱིས། ། དེ་བཤད་ནན་ཏན་བྱ་བའི་ཕྱིར། ། ཤེས་ལྡན་འགའ་ཞིག་འཚོལ་བར་བྱེད། ། ཅེས་པ་ལྟར་རོ། ། ཁ་ཅིག་༼༣༧ན༽ནི། འཇིག་རྟེན་ཕ་རོལ་ཡོད་པར་ཁས་ལེན་ཀྱང༌། དེར་མཁོ་བའི་ཐབས་འཚོལ་བ་ལ་མཁས་པ་མ་ཡིན་ཏེ། ཚད་མ་དང་ཚད་མིན་གྱི་རྣམ་དབྱེ་ལ་མི་མཁས་པར་རིགས་པ་ལྟར་སྣང་འགའ་ཞིག་ལ་བརྟེན་ནས་མཐོ་རིས་ཀྱི་ཐབས་སུ་སྲོག་གི་མཆོད་སྦྱིན་དང༌།
ཐར་པའི་ཐབས་སུ་འཇུག་ངོགས་ཀྱི་ཁྲུས་ལ་སོགས་པ་སྟོན་པའི་ལུང་དང༌། ལུང་དེ་ལྟ་བུ་བྱེད་པ་པོའི་སྐྱེས་བུ་སྟོན་པར་ཁས་ལེན་པའི་ཕྱིར་རོ། ། གང་དག་ཚད་མའི་མཚན་ཉིད་ཕྱིན་ཅི་མ་ལོག་པར་ཤེས་པ་དག་ནི་ལུང་ལ་དད་པ་ཙམ་གྱིས་འཇུག་པ་ནི་མ་ཡིན་ནོ། ། འོན་ཀྱང་ལུང་དེས་མངོན་གྱུར་དང་ལྐོག་གྱུར་བསྟན་པ་ལ་གོ་རིམ་བཞིན་དུ་མངོན་སུམ་དང་རྗེས་སུ་དཔག་པའི་ཚད་མ་ལ་བརྟེན་པའི་རིགས་པས་གནོད་པ་ཡོད་མེད་དཔྱད་ཅིང༌། གནས་སྐབས་ཐམས་ཅད་དུ་སྔ་ཕྱིའམ་དངོས་ཤུགས་འགལ་བ་ལ་སོགས་པ་ལུང་བྱེད་པ་པོའི་རང་ཚིག་གིས་གནོད་པ་ཡོད་མེད་དཔྱོད་པར་བྱེད་དེ། རྒྱས་པ་ལས། མཐོང་དང་མ་མཐོང་བ་དག་ལ། ། རིགས་པས་གྲུབ་དང་རང་ཚིག་གིས། ། གནོད་མེད་བསྟན་བཅོས་གང་ཡིན་ཏེ། ། གཟུང་བར་བྱ་ཕྱིར་དཔྱོད་འཇུག་འགྱུར། །
ཞེས་སོ། ། དེ་ལྟར་དཔྱད་པ་གསུམ་གྱིས་དག་པའི་ལུང་དང་ལུང་བྱེད་པ་པོ་མཚུངས་པའི་རྟགས་ལས་མཐོ་རིས་དང་ཐར་པ་ལ་སོགས་པའི་ཤིན་ཏུ་ལྐོག་གྱུར་གྱི་བླང་དོར་བྱེད་པའི་ཐབས་སྟོན་པའི་ལུང་དང༌། ལུང་བྱེད་པ་པོའི་སྐྱེས་བུ་ཡང་ཡིད་ཆེས་པའི་གནས་སུ་ཁས་ལེན་པར་རིགས་པ་ཡིན་ཏེ། རྒྱས་པ་ལས། ཡིད་ཆེས་ཚིག་ནི་མི་བསླུ་བའི། ། སྤྱི་ལས་རྗེས་སུ་དཔག་པ་ཉིད། ། ཅེས་སོ། ། དེ་༼༣༧བ༽ལྟ་བུའི་ལུང་དང་ལུང་བྱེད་པ་པོས་ཀྱང་བསོད་ནམས་དང་མི་གཡོ་བའི་ལས་མངོན་པར་འདུ་བྱས་པ་ལས་འདོད་ཁམས་ཀྱི་ལྷ་མི་དང༌། ཁམས་གོང་མའི་བསམ་གཏན་གྱི་བདེ་བ་ཐོབ་ལ། བསོད་ནམས་མ་ཡིན་པའི་ལས་མངོན་པར་འདུ་བྱས་པ་ལས་ངན་འགྲོའི་སྡུག་བསྔལ་འབྱུང་ངོ༌། །
ཞེས་སོགས་མངོན་མཐོ་དང་ངེས་ལེགས་ཀྱི་ལམ་ཕྱིན་ཅི་མ་ལོག་པར་སྟོན་པས། དེ་དག་ཡིད་ཆེས་ཀྱི་གནས་སུ་ཁས་ལེན་པ་དག་གིས་ཀྱང་དེ་དག་གིས་རྗེས་སུ་བསྟན་པ་ལྟར་ཉམས་སུ་ལེན་པའི་ཕྱིར་རོ། ། དེ་ལྟར་ཚེ་འདིར་དགེ་སྡིག་ལ་བླང་དོར་ཕྱིན་ཅི་མ་ལོག་པར་བྱེད་པ་ནི་ཚད་མའི་མཚན་ཉིད་སྟོན་པའི་བསྟན་བཅོས་ལས་ཤེས་པ་ཚེ་འདིར་ཐོབ་པའི་ཕན་ཡོན་ཡིན་ནོ། ། ཚེ་ཕྱི་མར་ཐོབ་པའི་ཕན་ཡོན་ནི། དེ་ལྟར་བླང་དོར་བྱས་པ་ལས་མ་འོངས་པའི་སྐྱེ་བར་ངན་སོང་གི་འགྲོ་བ་རྒྱང་རིང་དུ་སྤངས་ནས་མངོན་པར་མཐོ་བ་ལྷ་མིའི་བདེ་བ་ཐོབ་པའོ། ། མཐར་ཐུག་གི་དགོས་པ་ནི། ཇི་སྐད་དུ་བསྟན་བཅོས་འབྲིང་ལས། བསམ་པ་ལས་བྱུང་བ་ཉིད་ཀྱི་ཤེས་རབ་གོམས་པར་བྱས་པས་རྣམ་པར་འཁྲུལ་བས་འཁྲུལ་བ་དབེན་ཞིང་དྲི་མ་མེད་པ་དོན་དམ་པའི་ཚད་མ་མངོན་དུ་བྱེད་དོ། ། ཞེས་གསུངས་པ་ལྟར། ཤེས་རབ་ཀྱིས་ཕྱི་ནང་གི་དངོས་པོ་རྣམས་ལ་མི་རྟག་པ་དང་བདག་མེད་པ་ལ་སོགས་པ་དངོས་པོའི་གནས་ལུགས་ལ་ཡོངས་སུ་དཔྱད་ནས་རིམ་གྱིས་གོམས་པར་བྱས་པ་ལས་གོམས་པ་རབ་ཀྱི་མཐར་ཕྱིན་པ་ན།
གོམས་བྱ་བདག་མེད་པའི་དོན་ལ་གསལ་སྣང་རབ་ཀྱི་མཐར་ཕྱིན་པ་ཐོབ་པའི་དོན་དམ་པའི་ཚད་མ་མངོན་དུ་བྱེད་པར་འགྱུར་ལ། ༼༣༨ན༽དེ་ལྟར་བདག་མེད་པ་མངོན་སུམ་དུ་རྟོགས་པ་དོན་དམ་པའི་ཚད་མ་མངོན་དུ་གྱུར་པ་ན་བདག་དང་བདག་གིར་འཛིན་པའི་མཚན་ཉིད་ཅན་གྱི་འཇིག་ཚོགས་ལ་བལྟ་བ་ལྡོག་ཅིང༌། དེ་ལོག་པས་ཀྱང་དེའི་རྗེས་སུ་འབྲང་བའི་འཁོར་བར་སྐྱེ་བའི་རྒྱུ་ལས་དང་ཉོན་མོངས་པ་མཐའ་དག་ལོག་པར་འགྱུར་བས། མཐར་འཁོར་བའི་སྡུག་བསྔལ་ཐམས་ཅད་གཏན་དུ་ཞི་བའི་ཐར་པ་བླ་ན་མེད་པའི་བདེ་བ་དམ་པ་ཐོབ་པ་ནི་འདིར་མཐར་ཐུག་གི་དགོས་པ་དམ་པ་ཡིན་ནོ། ། དེ་ལྟར་ན་རྟག་པ་དང་ཆད་པར་བལྟ་བའི་ལྟ་བ་ངན་པ་དང་ཕྱིན་ཅི་ལོག་གི་ལམ་རིགས་པས་སུན་ཕྱུངས་ནས་ཡང་དག་པའི་ལྟ་བ་དང་ལམ་ཕྱིན་ཅི་མ་ལོག་པ་ལ་འཇུག་པར་འགྱུར་བའི་དགོས་པ་ཁྱད་པར་ཅན་དང་ལྡན་པའི་ཚད་མའི་མཚན་ཉིད་ཀྱི་བསྟན་བཅོས་ནི་བསྟན་པ་དང་སེམས་ཅན་ལ་ཕན་པར་འདོད་པའི་ལྷག་བསམ་དང་ལྡན་པ་དག་གིས་བརྩམ་པར་བྱ་ཞིང༌། བདག་གཞན་ལེགས་སུ་འདོད་པ་རྣམས་ཀྱིས་ཐོས་པ་དང་བསམ་པ་བསྒོམ་པའི་སྒོ་ནས་འཇུག་པར་བྱའོ། ། གཉིས་པ་ཚིག་གི་དོན་ལ། རང་གི་གཞུང་འཛུགས་པ་དང༌། དེ་ལ་རྩོད་པ་སྤང་བའོ། ། དང་པོ་ནི།
སྒྲུབ་བྱེད་ལ་བལྟོས་ཚད་ཡིན་རིགས། ། ཞེས་བཤད་པའི་སྒྲུབ་བྱེད་དེ་གང་ཞེ་ན། བཤད་པ། སྒྲུབ་བྱེད་ཐུགས་རྗེ་གོམས་ལས་དེ། ། ཞེས་སྨོས་ཏེ། ཚད་མའི་སྐྱེས་བུ་དེའི་སྒྲུབ་བྱེད་ཀྱི་རྒྱུ་ཕུན་སུམ་ཚོགས་པ་ནི་འགྲོ་བ་མ་ལུས་པ་སྡུག་བསྔལ་གྱི་རྒྱ་མཚོ་ཆེན་པོ་ལས་གཏན་དུ་སྒྲོལ་བར་བཞེད་པའི་རྣམ་པ་ཅན་གྱི་ཐུགས་རྗེ་ཆེན་པོ་དེ་ཉིད་སྐྱེ་བ་དུ་མར་ཡང་དང་ཡང་དུ་གོམས་པར་བྱས་པ་ལས་ཚད་མའི་༼༣༨བ༽སྐྱེས་བུ་དེ་གྲུབ་པས་ན་དེའི་སྒྲུབ་བྱེད་ཀྱི་རྒྱུ་ཡིན་ནོ། ། གཉིས་པ་དེ་ལ་རྩོད་པ་སྤང་བ་ལ། སྐྱེ་བ་དུ་མར་གོམས་པ་མི་འཐད་པའི་རྩོད་པ་སྤང་བ། གོམས་ཀྱང་ཐམས་ཅད་མཁྱེན་པ་མི་སྲིད་པའི་རྩོད་པ་སྤང་བའོ། ། དང་པོ་ལ།
རྩོད་པ་དགོད་པ་དང༌། དེ་རིགས་པས་སྤང་བ་གཉིས་ལས། དང་པོ་ནི། ཚུ་རོལ་མཛེས་པ་བ་ན་རེ། བློ་ནི་ལུས་ལ་བརྟེན་པའི་ཕྱིར། ། གོམས་པས་གྲུབ་པ་མེད་ཅེ་ན། ། ཞེས་སྨོས་ཏེ། སྙིང་རྗེ་ལ་སོགས་པའི་བློ་ནི་ལུས་འབྲས་ཡིན་ལ། ལུས་ཀྱི་འབྲས་བུ་ཐམས་ཅད་ལུས་ཀྱི་ཡོན་ཏན་ཡིན་པས་ལུས་ལ་བརྟེན་པའི་ཕྱིར་ལུས་ཞིག་པ་ན་བློ་ཡང་འཇིག་པར་འགྱུར་རོ། ། དཔེར་ན་རྩིག་པ་དང་རི་མོ་བཞིན་ནོ། །
དེའི་ཕྱིར་སྙིང་རྗེ་སྐྱེ་བ་དུ་མར་གོམས་པས་ཚད་མའི་སྐྱེས་བུར་གྲུབ་པ་མེད་དོ་ཞེ་ན། གཉིས་པ་དེ་རིགས་པས་སྤང་བ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ། སྐྱེ་བ་སྔ་ཕྱི་མེད་པ་དགག ། དབང་སོགས་རང་གི་རིགས་ལ་ལྟོས་མེད་དུ་འབྱུང་བ་ལས་བྱུང་བར་འདོད་པ་དགག་པའོ། ། དང་པོ་ནི། མ་ཡིན་རྟེན་ནི་བཀག་ཕྱིར་རོ། ། ཞེས་སྨོས་ཏེ།
སྙིང་རྗེ་ལ་སོགས་པའི་བློ་ནི་ལུས་ལ་བརྟེན་པའི་རྒྱུ་མཚན་གྱིས་ལུས་ཞིག་པ་ན་རྒྱུན་ཆད་པ་མ་ཡིན་ཏེ། ལུས་བློ་ཡི་རྟེན་ཡིན་པ་དེ་ནི་ཚད་མས་བཀག་པའི་ཕྱིར་རོ། ། ཚད་མས་ཇི་ལྟར་བཀག་ཅེ་ན། བཤད་པ། སྐྱེ་བ་ཡོངས་སུ་ལེན་པ་ན། ། འབྱུང་རྔུབ་དབང་པོ་བློ་དག་ནི། ། རང་གི་རིགས་ལ་བལྟོས་མེད་ཅན། ། ལུས་ཉིད་འབའ་ཞིག་ལས་སྐྱེས་མིན། ། ཧ་ཅང་ཐལ་ཕྱིར། ཞེས་སྨོས་ཏེ།
སེམས་ཅན་རྣམས་སྐྱེ་བ་ཡོངས་སུ་ལེན་པ་ན་དབུགས་འབྱུང་རྔུབ་དང༌། མིག་༼༣༩ན༽སོགས་དབང་པོ་དང་བློ་དག་ནི་རང་གི་རིགས་འདྲ་སྔ་མ་ལ་བལྟོས་པ་མེད་པ་ཅན་དུ་ལུས་ཉིད་འབའ་ཞིག་ལས་སྐྱེས་པ་མ་ཡིན་ཏེ། དེ་ལྟར་མིན་ན་ས་ཆུ་ལ་སོགས་པའི་འབྱུང་བ་ཡང་དབུགས་འབྱུང་རྔུབ་དང་དབང་པོ་དང་སེམས་དང་ལྡན་པར་ཧ་ཅང་ཐལ་ཆེས་པའི་ཕྱིར་རོ། ། གཞན་ཡང༌། མཚམས་སྦྱོར་དང༌། ། ནུས་ལྡན་མཐོང་བ་གང་དེ་ལ། ། ཅི་ཞིག་ཡོད་འགྱུར་གང་མེད་པ། ། གང་གིས་ཕྱི་ནས་མཚམས་སྦྱོར་མེད། ། ཅེས་སྨོས་ཏེ། དབུགས་འབྱུང་རྔུབ་དང་དབང་སོགས་དེ་དག་སྔར་སྐྱེ་བ་ལེན་པའི་དུས་སུ་རང་གི་རིགས་འདྲ་ཕྱི་མར་མཚམས་སྦྱོར་བར་ནུས་པ་དང་ལྡན་པར་མཐོང་བ་གང་ཡིན་པ་དེ་ལ་ཕྱིས་འཆི་བའི་རང་གི་རིགས་འདྲ་ཕྱི་མ་མཚམས་མི་སྦྱོར་བའི་རྒྱུ་ལྷག་པོ་ཅི་ཞིག་ཡོད་པར་འགྱུར་ཏེ་གང་ཡང་མེད་པའི་ཕྱིར་རོ། །
རྒྱུ་མཚན་གང་གིས་ན་རང་གི་རིགས་འདྲ་སྔ་མ་དེས་ཕྱི་ནས་མཚམས་སྦྱོར་བ་མེད་པར་འདོད་དེ་འདོད་མི་རིགས་སོ། ། གཉིས་པ་དབང་སོགས་རང་གི་རིགས་ལ་བལྟོས་མེད་དུ་འབྱུང་བ་ལས་འབྱུང་བར་འདོད་པ་དགག་པ་ནི། ཚུ་རོལ་མཛེས་པ་བ་ན་རེ། དབང་སོགས་རང་གི་རིགས་འདྲ་སྔ་མ་ལ་བལྟོས་པ་མེད་པར་འབྱུང་བ་ལས་སྐྱེ་ཡང་ས་ཆུ་སོགས་ཐམས་ཅད་དབུགས་འབྱུང་རྔུབ་དང༌། དབང་པོ་དང༌། སེམས་དང་ལྡན་པར་ཐལ་བའི་སྐྱོན་མེད་དེ། ས་སོགས་འབྱུང་བའི་ཆ་ཤས་འགའ་ཞིག་ལ་སེམས་ཅན་གྱི་ས་བོན་མེད་ལ། ས་སོགས་འགའ་ཞིག་མངོན་པར་གསལ་བའི་སེམས་དང་ལྡན་པའི་སྲོག་ཆགས་སུ་འགྱུར་རོ་ཞེ་ན། བཤད་པ། གང་དུ་དྲོད་གཤེར་ལ་སོགས་པ། །
སྐྱེ་བོ་སྐྱེ་བར་མི་འགྱུར་བའི། ། ༼༣༩བ༽ ས་སོགས་ཆ་དེ་འགའ་ཡང་མེད། ། དེ་ཕྱིར་ཐམས་ཅད་ས་བོན་བདག ། ཅེས་སྨོས་ཏེ། ས་ཆུ་སོགས་འབྱུང་བའི་ཆ་གང་དུ་དྲོད་གཤེར་དང༌། མངལ་དང་རྫུས་སྐྱེས་ལ་སོགས་སྐྱེ་བོ་སྐྱེ་བར་མི་འགྱུར་བའི་ས་སོགས་འབྱུང་བའི་ཆ་དེ་འགའ་ཡང་མེད་པ་དེའི་ཕྱིར། ས་སོགས་འབྱུང་བའི་ཆ་ཐམས་ཅད་སྲོག་ཆགས་ཀྱི་ས་བོན་གྱི་བདག་ཉིད་དུ་འགྱུར་རོ། ། དེས་ན་ས་སོགས་འབྱུང་བ་ཐམས་ཅད་སྲོག་ཆགས་སུ་འགྱུར་རོ་ཞེས་བསྟན་པའི་ཕྱིར། དེ་ཕྱིར་དབང་སོགས་རང་རིག་ལ། ། བལྟོས་མེད་པར་ནི་འབྱུང་ཡིན་ན། །
ཇི་ལྟར་ཅིས་ནི་ཡོངས་འགྱུར་བཞིན། ། ཀུན་འགྱུར་ཁྱད་པར་མེད་ཕྱིར་རོ། ། ཞེས་སྨོས་ཏེ། ས་སོགས་འབྱུང་བ་ཐམས་ཅད་སྲོག་ཆགས་ཀྱི་ས་བོན་ཡིན་པ་དེའི་ཕྱིར། ཡིད་བློ་དང་དབང་པོ་དབུགས་འབྱུང་རྔུབ་ལ་སོགས་པ་རྣམས་རང་གི་རིགས་འདྲ་སྔ་མ་ལ་བལྟོས་པ་མེད་པར་ཉེར་ལེན་འབྱུང་བའི་ལུས་ཁོ་ན་ལས་ནི་འབྱུང་བ་ཡིན་ན། ཇི་ལྟར་ས་སོགས་འབྱུང་བའི་ཆ་གཅིག་ནི་སྲོག་ཆགས་སུ་ཡོངས་སུ་འགྱུར་བ་བཞིན་དུ་ས་སོགས་འབྱུང་བའི་ཆ་ཀུན་སྲོག་ཆགས་སུ་འགྱུར་ཏེ། སྲོག་ཆགས་ཀྱི་ཉེར་ལེན་བྱེད་པའི་ས་སོགས་དང་འབྱུང་བར་ཁྱད་པར་མེད་པའི་ཕྱིར་རོ། ། གཉིས་པ་རྒྱས་པར་བཤད་པ་ལ། སེམས་ལུས་ཀྱི་ཡོན་ཏན་ཡིན་པ་དགག ། ལུས་སེམས་རྫས་གཅིག་པ་དགག །
སེམས་ལུས་ཀྱི་འབྲས་བུ་ཡིན་པ་དགག ། རྩོད་པ་སྤང་བའོ། ། དང་པོ་ལ། ལུས་སེམས་ཀྱི་བདག་རྐྱེན་ཡིན་པ་དགག ། ཤི་ལུས་ལ་སེམས་ཡོད་པར་ཐལ་བས་དགག ། ལུས་སེམས་ཀྱི་ཉེར་ལེན་ཡིན་པ་དགག ། ཕན་མི་འདོགས་པའི་དོན་༼༤༠ན༽གཞན་རྟེན་དང་བརྟེན་པར་འདོད་པ་དགག ། ཤེས་རབ་ལ་སོགས་པ་ལུས་ལ་བརྟེན་པ་བྱེ་བྲག་ཏུ་དགག་པའོ། ། དང་པོ་ལ། དབང་པོ་འགྱུར་རྗེས་སུ་སེམས་མི་འགྱུར་བས་རྟེན་དུ་རུང་བ།
ལུས་རྟག་པ་ཡིན་པས་རྟེན་དུ་མི་རུང༌། སྐྱེ་བ་ཕྱི་མ་མེད་པའི་རྒྱུ་མཚན་དགག ། དབང་པོ་དང་བཅས་མ་བཅས་ལ་བརྟགས་ནས་དགག་པའོ། ། དང་པོ་ལ། དངོས་དང༌། བཅོམ་ལྡན་འདས་ཀྱི་ལུང་དང་འགལ་བ་སྤང་བ་གཉིས་ལས། དང་པོ་ནི། དབང་རྣམས་རེ་རེ་ལ་གནོད་ན། ། ཡིད་བློ་ལ་གནོད་ཡོད་མ་ཡིན། ། འདི་འགྱུར་ན་ནི་དེ་དག་ཀྱང༌། །
འགྱུར་བ་དག་ཏུ་མཐོང་བ་ཡིན། ། ཅེས་སྨོས་ཏེ། མིག་སོགས་དབང་པོ་རྣམས་རེ་རེ་ལ་རྐྱེན་གཞན་གྱིས་གནོད་པ་ན། ཡིད་བློ་ལ་གནོད་པ་ཡོད་པ་མ་ཡིན་པའི་ཕྱིར། ཡིད་བློ་ནི་ལུས་ལ་བརྟེན་པ་མ་ཡིན་ནོ། ། དེས་ན་ལུས་ཡིད་བློ་ལ་བརྟེན་པ་ཡིན་ཏེ། ཡིད་བློ་འདི་འདོད་འཇིགས་དང་མྱ་ངན་སོགས་ཀྱིས་འགྱུར་ན་ནི་མིག་སོགས་དབང་པོ་དེ་དག་ཀྱང་འགྱུར་བ་དག་ཏུ་ཚད་མས་མཐོང་བ་ཡིན་པའི་ཕྱིར་རོ། ། ཡིད་བློ་ལུས་ལ་མ་བརྟེན་ཀྱང་དབང་སོགས་ཡིད་བློ་ལ་བརྟེན་པར་བསྟན་པའི་ཕྱིར། དེ་ཕྱིར་བློ་གནས་པ་ཡི་རྟེན། ། བློ་ཉིད་ལ་ནི་བརྟེན་པ་འགའ། །
དབང་པོ་རྣམས་ཀྱི་རྒྱུ་ཡིན་པས། ། དེ་ཕྱིར་བློ་ལས་དབང་པོ་ཡིན། ། ཅེས་སྨོས་ཏེ། ཡིད་བློ་ལུས་ལ་བརྟེན་པ་མ་ཡིན་པར་མིག་སོགས་དབང་པོ་ཡིད་བློ་ལ་བརྟེན་པ་དེའི་ཕྱིར། ཡིད་བློའི་རྒྱུན་གནས་པའི་རྟེན་དང་རྒྱུ་རིགས་འདྲའི་བློ་སྔ་མ་ཉིད་ལ་ནི་བརྟེན་པའི་ལས་སེམས་པའི་མིང་ཅན་འགའ་ཞིག་འདོད་གཟུགས་སུ་སྐྱེས་པའི་དབང་པོ་རྣམས་ཀྱི་རྒྱུ་༼༤༠བ༽ཡིན་ལ། རྒྱུ་ཡིན་པས་དེའི་ཕྱིར་ཡིད་བློ་ལས་དབང་པོ་གཟུགས་ཅན་རྣམས་སྐྱེ་བ་ཡིན་ནོ། ། གཞན་ཡང༌། དེ་འདྲའི་ཕན་བྱེད་ཡོད་གྱུར་ན། ། ཕྱིས་ཀྱང་དེ་འདྲར་འགྱུར་བ་ཡིན། ། ཅེས་སྨོས་ཏེ།
སྐྱེས་བུ་འཆི་ཁ་མའི་ཡིད་བློ་དེ་ནི་སྔར་སྐྱེ་བ་ལེན་པའི་དབང་སོགས་དེ་དང་རིགས་འདྲ་བའི་དབང་སོགས་འཕེན་བྱེད་ཀྱི་རྒྱུར་ཡོད་པར་འགྱུར་ན། ཕྱིས་ཀྱང་སྔར་སྐྱེ་བ་ལེན་པའི་གནས་སྐབས་དེ་དང་འདྲ་བར་དབང་སོགས་འཕེན་བྱེད་དུ་འགྱུར་བ་ཡིན་ནོ། ། གཉིས་པ་བཅོམ་ལྡན་འདས་ཀྱི་ལུང་དང་འགལ་བ་སྤང་བ་ལ། གཞན་དག་ན་རེ། ཡིད་བློ་ལུས་ལ་མི་བརྟེན་ན། བཅོམ་ལྡན་འདས་ཀྱིས་ཆོས་མངོན་པའི་མདོ་ལས། ལུས་དང་སེམས་ནི་ཕན་ཚུན་རྗེས་སུ་བྱེད་པ་ཅན་ནོ། ། ཞེས་ཡིད་ལུས་ལ་བརྟེན་པར་གསུངས་པ་དང་འགལ་ལོ་ཞེ་ན། དེའི་དགོངས་པ་ནི་འདི་ཡིན་ནོ་ཞེས་བསྟན་པའི་ཕྱིར། དེ་ཡི་ཤེས་པས་ཕན་འདོགས་ཕྱིར། །
ཡིད་ནི་ལུས་ལ་བརྟེན་པར་བཤད། ། ཅེས་སྨོས་ཏེ། ལུས་ཀྱིས་ལུས་ཤེས་ལ་ཕན་འདོགས་ལ། ལུས་དེ་ཡི་ཤེས་པས་བརྒྱུད་ནས་ཡིད་ལ་ཕན་འདོགས་པ་ཡོད་པའི་ཕྱིར་ན། ཡིད་ནི་བརྒྱུད་ནས་ལུས་ལ་བརྟེན་པར་དགོངས་ནས་དེ་སྐད་དུ་བཤད་པ་ཡིན་ནོ། ། གཞན་དག་ན་རེ། གལ་ཏེ་དབང་པོ་མེད་པར་བློས། ། མ་ཡིན། ཅེས་སྨོས་ཏེ། གལ་ཏེ་ཡིད་བློ་དབང་པོ་ལ་བརྟེན་པ་ཡིན་ཏེ།
མིག་སོགས་དབང་པོ་མེད་པར་ཡིད་བློ་སྐྱེ་བ་མ་ཡིན་པའི་ཕྱིར་རོ་ཞེ་ན། བཤད་པ། དེ་ཡང་དེ་མེད་པར། ། དེ་ལྟའང་ཕན་ཚུན་རྒྱུ་ཉིད་པས། ། དེ་ཕྱིར་ཕན་ཚུན་རྒྱུ་ཅན་ཡིན། ། ཅེས་སྨོས་ཏེ། འོ་ན་དབང་པོ་དེ་ཡང་༼༤༡ན༽ཡིད་བློ་ལ་བརྟེན་པར་འགྱུར་ཏེ། ཡིད་བློ་དེ་མེད་པར་དབང་པོ་མི་སྐྱེ་བའི་ཕྱིར། འདོད་པ་དེ་ལྟར་ནའང་མིག་སོགས་དབང་པོ་དང་ཡིད་བློ་གཉིས་སྔར་སྐྱེ་བ་ལེན་པའི་དུས་སུ་ཡང་ཕན་ཚུན་དུ་གཅིག་གིས་གཅིག་ཤོས་ཀྱི་རྒྱུ་ཉིད་བྱེད་པར་འགྱུར་ལ། དེ་ཡང་འདོད་ན།
ཕན་ཚུན་གཅིག་གིས་གཅིག་ཤོས་ཀྱི་རྒྱུ་བྱེད་པས་དེའི་ཕྱིར་སྐྱེ་བ་ཕྱི་མར་ཡང་དེ་གཉིས་ཕན་ཚུན་རྒྱུ་དང་རྒྱུ་ཅན་ཏེ་འབྲས་བུ་ཡིན་པར་འགྱུར་རོ། ། འདོད་ན་ནི་སྐྱེ་བ་སྔ་ཕྱི་ཡོད་པར་འགྲུབ་བོ། ། གཉིས་པ་ལུས་རྟག་པ་ཡིན་པས་རྟེན་དུ་མི་རུང་བ་ནི། རིམ་ཅན་མིན་ལས་རིམ་ཅན་མིན། ། ཅེས་སྨོས་ཏེ། རང་རིམ་ཅན་དུ་འབྱུང་བ་མ་ཡིན་པའི་ལུས་དེ་ལས་ཡིད་བློ་རིམ་ཅན་དུ་སྐྱེ་བ་མིན་ཏེ་ལུས་རྟག་པའི་ཕྱིར་རོ། ། གལ་ཏེ་ལུས་རྟག་ཀྱང་རྐྱེན་ལ་བལྟོས་ནས་ཡིད་བློ་རིམ་ཅན་དུ་བསྐྱེད་དོ་ཞེ་ན། བཤད་པ། ཁྱད་པར་ཅན་མིན་བལྟོས་པའང་མེད། ། ཅེས་སྨོས་ཏེ།
ལུས་ཀྱི་རྐྱེན་ལ་བལྟོས་ནས་ཡིད་བློ་རིམ་ཅན་དུ་བསྐྱེད་པའང་མེད་དེ། ལུས་ཅན་གྱི་ཁྱད་པར་དུ་བྱས་པ་ཅན་མ་ཡིན་པའི་རྟག་པ་ཡིན་པའི་ཕྱིར་རོ། ། གཞན་དག་ན་རེ། ལུས་ལས་རིམ་གྱིས་བློ་འགྱུར་ན། ། ཞེས་སྨོས་ཏེ། ཡིད་བློ་སྔ་མ་རྣམས་རིམ་ཅན་དུ་སྐྱེ་བ་ལ་བལྟོས་ནས་ལུས་ལས་རིམ་གྱིས་ཡིད་བློ་ཕྱི་མ་རྣམས་སྐྱེ་བར་འགྱུར་རོ་ཞེ་ན། བཤད་པ། དེ་ཡིའང་རིམ་པ་གསལ་བར་བྱེད། ། ཅེས་སྨོས་ཏེ། ལུས་དེ་ཡིའང་སྔ་ཕྱི་རིམ་པ་གསལ་བར་བྱེད་པ་ཡིན་པར་འགྱུར་ཏེ།
ལུས་ལ་བརྟེན་པའི་ཡིད་བློ་ལ་སྔ་ཕྱིའི་རིམ་པ་གྲུབ་པའི་ཕྱིར་རོ། ། དེའི་གཞུང་༼༤༡བ༽འཛུགས་པར་བྱ་བའི་ཕྱིར། སྐད་ཅིག་སྔ་མ་སྔ་མ་ནི། ། སྐད་ཅིག་རེ་རེ་སྔོན་མེད་དེའི། ། རྒྱུ་ཡིན་དེ་ཡི་ཕྱིར་ན་རྒྱུ། ། ཐམས་ཅད་ཚེ་ན་མཐོང་བ་ཉིད། ། ཅེས་སྨོས་ཏེ། སྔར་སྐྱེ་བ་ལེན་པའི་དུས་སུ་ལུས་དང༌། དབང་པོ་དང༌། ཡིད་བློ་དེ་དག་གི་སྐད་ཅིག་སྔ་མ་སྔ་མ་ནི་རང་གི་རིགས་འདྲ་སྐད་ཅིག་རེ་རེ་སྔོན་མེད་པའི་ཕྱི་མ་ཕྱི་མ་དེའི་རྒྱུ་ཡིན་པ་དེའི་ཕྱིར་ན།
ཡིད་བློ་དང་དབང་པོ་སྐད་ཅིག་སྔ་མ་སྔ་མ་རྣམས་སྐད་ཅིག་ཕྱི་མ་ཕྱི་མའི་རྒྱུ་ཡིན་པར་འཆི་བའི་འོག་རོལ་ལ་སོགས་པ་ཐམས་ཅད་ཀྱི་ཚེ་ན་ཚད་མས་མཐོང་བ་ཉིད་དུ་འགྱུར་རོ། ། གསུམ་པ་སྐྱེ་བ་ཕྱི་མ་མེད་པའི་རྒྱུ་མཚན་དགག་པ་ལ། གཞན་དག་ན་རེ། ཡིད་བློ་དང་དབང་པོ་ལ་སོགས་པ་དེ་དག་སྐད་ཅིག་སྔ་མ་སྔ་མ་སྐད་ཅིག་ཕྱི་མ་ཕྱི་མའི་རྒྱུ་ཡིན་པར་འཆི་བའི་འོག་རོལ་དུ་ཡང་མཐོང་བ་དེ་ནི་མ་ཡིན་ཏེ། འདི་ལྟར། ལམ་པོ་ཆེའི་སྐྱེས་བུ་འཆི་ཁ་མའི་སེམས་ཆོས་ཅན། སེམས་ཕྱི་མ་མཚམས་སྦྱོར་བ་མ་ཡིན་ཏེ། འཆི་སེམས་ཡིན་པའི་ཕྱིར། དཔེར་ན་དགྲ་བཅོམ་པར་འདོད་པའི་འཆི་སེམས་བཞིན་ནོ་ཞེ་ན། བཤད་པ།
མཐའ་མའི་སེམས་ནི་སེམས་གཞན་དང༌། ། མཚམས་སྦྱོར་བ་ལ་འགལ་ཅི་ཡོད། ། ཅེས་སྨོས་ཏེ། སྐྱེས་པའི་ཐ་མ་འཆི་ཁ་མའི་སེམས་ཆོས་ཅན། ལམ་པོ་ཆེའི་སྐྱེས་བུ་འཆི་ཁ་མའི་སེམས་རིག་པ་ཕྱི་མ་མཚམས་མི་སྦྱོར་བར་སྒྲུབ་པར་བྱེད་པའི་འགལ་ཟླ་དམིགས་པའི་རྟགས་ཡང་དག་མ་ཡིན་པར་ཐལ། སེམས་ཕྱི་མ་ནི་གཞན་དང་མཚམས་སྦྱོར་བ་ལ་རིགས་པ་དང་འགལ་བ་ཅི་ཞིག་ཡོད་དེ་མེད་པའི་ཕྱིར། དེས་ན་དཔེ་མི་འཐད་དོ་ཞེས་བསྟན་པའི་ཕྱིར། དགྲ་བཅོམ་སེམས་༼༤༢ན༽གང་ཡིན་དེ་ཡང༌། ། གང་ལས་མཚམས་སྦྱོར་མེད་པར་འདོད། ། ཚད་མས་མ་གྲུབ་དོན་ཅན་གྱི། །
གྲུབ་མཐའི་རྗེས་སུ་འབྲང་ངམ་ཅི། ། ཞེས་སྨོས་ཏེ། ཚུ་རོལ་མཛེས་པ་བ་ཁྱེད་དགྲ་བཅོམ་པ་འཆི་ཁ་མའི་སེམས་གང་ཡིན་པ་དེ་ཡང་སྒྲུབ་བྱེད་གང་ལས་རིག་པ་ཕྱི་མ་མཚམས་སྦྱོར་བ་མེད་པར་སྒྲུབ་པའི་མཐུན་དཔེར་འདོད་དེ། ཁྱེད་ལ་དགྲ་བཅོམ་པ་མེད་པའི་ཕྱིར་རོ། ། གལ་ཏེ་དེ་ལ་མ་གྲུབ་ཀྱང་སངས་རྒྱས་པའི་གྲུབ་མཐའ་ལས་མར་མེ་ཤི་བ་ལྟར་དེ་ཡི་སེམས་ནི་རྣམ་པར་ཐར་ཞེས་བཤད་པས་མཐུན་དཔེར་བཀོད་པའོ་ཞེ་ན། སངས་རྒྱས་པའི་ལུང་དེ་ཚད་མ་ཡིན་ན་སྐྱེ་བ་སྔ་ཕྱི་ཡོད་པར་གྲུབ་ལ། ཚད་མ་མིན་ན་ཚུ་རོལ་མཛེས་པ་བ་ཁྱེད་ལུང་དོན་ཚད་མས་མ་གྲུབ་པའི་དོན་ཅན་གྱི་སངས་རྒྱས་པའི་གྲུབ་མཐའི་རྗེས་སུ་འབྲང་བར་བྱས་ནས་དགྲ་བཅོམ་པ་འཆི་ཁ་མའི་སེམས་དེ་མཐུན་དཔེ་ཡང་དག་ཏུ་མཐོང་ངམ། ཅི་སྟེ་ཚད་མས་མ་གྲུབ་པ་མཐུན་དཔེ་ཡང་དག་ཏུ་བཀོད་པ་མི་རིགས་སོ། ། ཚུ་རོལ་མཛེས་པ་བ་ན་རེ། གལ་ཏེ་དེ་རྒྱུ་བྲལ་ཕྱིར་ན། །
ཞེས་སྨོས་ཏེ། གལ་ཏེ་དགྲ་བཅོམ་པ་འཆི་ཁ་མའི་སེམས་དེས་སེམས་ཕྱི་མ་མཚམས་མི་སྦྱོར་ཏེ། སེམས་ཕྱི་མ་དེའི་རྒྱུ་ལུས་དབང་དབུགས་འབྱུང་རྔུབ་སོགས་དང་བྲལ་བའི་ཕྱིར་ཞེ་ན། བཤད་པ། དེ་ཉིད་འདིར་ནི་ཅིས་མ་བརྗོད། ། ཅེས་སྨོས་ཏེ། ལུས་དང༌། དབང་པོ་དང༌། དབུགས་འབྱུང་རྔུབ་སོགས་དང་བྲལ་བ་དེ་ཉིད་སྐྱེས་བུ་འཆི་ཁ་མའི་སེམས་སེམས་ཕྱི་མ་དང་མཚམས་མི་སྦྱོར་བ་སྒྲུབ་པ་འདིར་ནི་སྒྲུབ་བྱེད་ཡང་དག་ཏུ་ཅིས་མ་བརྗོད་དེ་བརྗོད་རིགས་སོ། ། འདོད་པ་༼༤༢བ༽ཁོ་ནའོ་ཞེ་ན།
ལུས་དང༌། དབང་པོ་དང༌། དབུགས་འབྱུང་རྔུབ་སོགས་དང་བྲལ་བ་ཆོས་ཅན། སྐྱེས་བུ་འཆི་ཁ་མའི་སེམས་སེམས་ཕྱི་མ་མཚམས་མི་སྦྱོར་བར་སྒྲུབ་པའི་རྟགས་ཡང་དག་མ་ཡིན་པར་ཐལ། ཁྱབ་པ་མ་ངེས་པའི་ཕྱིར་རོ། ། བཞི་པ་དབང་པོ་དང་བཅས་མ་བཅས་ལ་བརྟགས་ནས་དགག་པ་ལ། དགག་པ་དངོས། རིགས་པའི་རྣམ་གྲངས་གཞན་གྱིས་དགག་པའོ། ། དང་པོ་ནི། ཡིད་བློ་ལུས་ལས་སྐྱེ་བ་ཡིན་ན་དབང་པོ་དང་བཅས་པའི་ལུས་ལས་སྐྱེ་བའམ།
འོན་ཏེ་དབང་པོ་མེད་པའི་ལུས་ལས་སྐྱེ་བ་གང་ཡིན། ཕྱོགས་དང་པོ་ལྟར་ན་དབང་པོ་རེ་རེ་ལས་སྐྱེ་བའམ། ཐམས་ཅད་ཚོགས་པ་ལས་སྐྱེ། དང་པོ་ལྟར་རོ་ཞེ་ན། བཤད་པ། དེ་བློ་བཞིན་དུ་འཛིན་འགྱུར་ཕྱིར། ། དབང་པོ་བཅས་ལས་ཡིད་ཤེས་མིན། ། ཅེས་སྨོས་ཏེ། ཡིད་ཤེས་རྟོག་པ་དེ་མིག་དབང་ལས་དངོས་སུ་སྐྱེས་པ་མ་ཡིན་ཏེ། དེ་ཡིན་ན་མིག་དབང་དེ་ལ་བརྟེན་པའི་བློ་མིག་ཤེས་བཞིན་དུ་གཟུགས་གསལ་བར་འཛིན་པར་འགྱུར་བ་ལས་དེ་ལྟར་མ་ཡིན་པའི་ཕྱིར།
དེས་ན་བདག་རྐྱེན་མིག་གི་དབང་པོ་དང་བཅས་པའི་ནུས་པ་ལས་ཡིད་ཤེས་དེ་དངོས་སུ་སྐྱེས་པ་མིན་ནོ། ། འོན་ཏེ་དབང་པོ་ཀུན་ཚོགས་པ་ལས་སྐྱེའོ་ཞེ་ན། བཤད་པ། ཤེས་བསྐྱེད་ནུས་པ་ཐ་དད་ཕྱིར། ། ཀུན་ལས་ཀྱང་ནི་མ་ཡིན་ནོ། ། ཞེས་སྨོས་ཏེ། མིག་སོགས་དབང་པོ་ལྔ་ལ་སོ་སོར་རང་གི་ཡུལ་གཟུགས་སྒྲ་སོགས་གསལ་བར་འཛིན་པའི་ཤེས་པ་སོ་སོར་བསྐྱེད་པའི་ནུས་པ་ཐ་དད་པར་ཡོད་ཀྱི། ཡུལ་ཐམས་ཅད་གསལ་བར་འཛིན་པའི་ཤེས་པ་བསྐྱེད་པའི་ནུས་པ་མ་མཐོང་བའི་༼༤༣ན༽ཕྱིར་ན། མིག་སོགས་དབང་པོ་ཀུན་ཚོགས་པ་ལས་ཀྱང་གཟུགས་སོགས་དྲུག་ཀ་གསལ་བར་འཛིན་པའི་ཡིད་བློ་སྐྱེ་བ་མ་ཡིན་ནོ། ། ཀྱང་གི་སྒྲ་ནི་དབང་པོ་རེ་རེ་ལས་མི་སྐྱེ་བར་མ་ཟད་ཅེས་པའོ། །
དེ་ལྟར་མ་ཡིན་ན་ཡིད་བློ་གཅིག་གིས་ཀྱང་ཡུལ་དྲུག་ཀ་གསལ་བར་འཛིན་པས་དབང་པོ་དུ་མ་དོན་མེད་དུ་འགྱུར་རོ། ། ཕྱོགས་གཉིས་པ་ལྟར་དབང་པོ་མེད་པའི་ལུས་ལས་སྐྱེའོ་ཞེ་ན། བཤད་པ། སེམས་མེད་ཉིད་ཕྱིར་གཞན་ལས་མིན། ། ཞེས་སྨོས་ཏེ། དབང་པོ་མ་ཡིན་པའི་སྐྲ་དང་སེན་མོ་སོགས་ནི་རང་གི་བདག་འབྲས་སེམས་ཀྱི་སྐྱེད་བྱེད་དུ་མེད་པ་ཉིད་ཡིན་པའི་ཕྱིར་ན། མིག་སོགས་དབང་པོ་ལས་གཞན་པའི་སྐྲ་དང་སེན་མོ་སོགས་ལས་ཡིད་བློ་སྐྱེ་བ་མིན་ནོ། ། གལ་ཏེ་ཡིད་བློ་ནི་ལུས་ལ་བརྟེན་པ་ཡིན་ཏེ། ལྷན་ཅིག་གནས་པའི་ཕྱིར། དཔེར་ན་མར་མེ་དང་དེའི་འོད་བཞིན་ནོ་ཞེ་ན།
བཤད་པ། རྒྱུ་གཅིག་ཕྱིར་ན་ལྷན་ཅིག་གནས། ། དབང་བཞིན་གཟུགས་དང་རོ་བཞིན་ནོ། ། ཞེས་སྨོས་ཏེ། ཡིད་བློ་དང་ལུས་གཉིས་ནི་རྒྱུ་འཕེན་བྱེད་ཀྱི་ལས་གཅིག་གིས་འཕངས་ནས་ལྷན་ཅིག་ཏུ་སྐྱེས་པའི་ཕྱིར་ན། ཡིད་ལུས་གཉིས་ལྷན་ཅིག་ཏུ་གནས་པ་ནི་ཡིན་ལ། དེ་ཙམ་གྱིས་རྟེན་དང་བརྟེན་པར་མི་འགྱུར་ཏེ། དཔེར་ན་མིག་སོགས་དབང་པོ་ལྔ་ལྷན་ཅིག་ཏུ་གནས་ཀྱང་རྟེན་དང་བརྟེན་པ་མ་ཡིན་པ་བཞིན་དང༌། བུ་རམ་གྱི་གཟུགས་དང་རོ་གཉིས་ལྷན་ཅིག་ཏུ་གནས་ཀྱང་ཕན་ཚུན་རྟེན་དང་བརྟེན་པ་མ་ཡིན་པ་བཞིན་ནོ། ། གལ་ཏེ་ཡིད་བློ་ལུས་ལ་བརྟེན་ཏེ་ལུས་འགྱུར་ན་ཡིད་འགྱུར་བར་མཐོང་བའི་ཕྱིར་ཞེ་ན། །
བཤད་པ། དོན་གྱི་སྒོ་ནས་འགྱུར་བ་༼༤༣བ༽ཡིན། ། ཅེས་སྨོས་ཏེ། ཡིད་བློ་དེ་ལུས་གཟུང་དོན་གྱི་ཡུལ་དུ་བྱས་པའི་སྒོ་ནས་ལུས་འགྱུར་ན་ཡིད་བློ་དེའང་འགྱུར་བ་ཡིན་གྱི། ལུས་ཀྱིས་བདག་རྐྱེན་བྱས་པའི་སྒོ་ནས་འགྱུར་བ་མ་ཡིན་ཏེ། དཔེར་ན་གཞན་གྱི་ཁྲག་མཐོང་བ་ལས་བརྒྱལ་བ་བཞིན་ནོ། ། གཉིས་པ་རིགས་པའི་རྣམ་གྲངས་གཞན་གྱིས་དགག་པ་ནི། རྟག་ཏུ་དེ་ཡི་རྗེས་འཇུག་ཕྱིར། ། གང་ཞིག་ཡོད་པས་ཕན་འདོགས་བྱེད། ། དེ་རྒྱུ་དེ་ཕྱིར་བདུན་པ་དང༌། །
སྐྱེས་ཕྱིར་ཞེས་ནི་བཤད་པ་ཡིན། ། ཅེས་སྨོས་ཏེ། འབྲས་བུ་ནི་རྟག་ཏུ་རང་གི་རྒྱུ་གང་ཡིན་དེའི་རྗེས་སུ་འཇུག་པའི་ཕྱིར་དང༌། གང་ཞིག་རྒྱུ་ཡོད་པས་རང་གི་འབྲས་བུ་ལ་ཕན་འདོགས་པར་བྱེད་པ་དེ་འདྲ་བ་ནི་འབྲས་བུ་དེའི་རྒྱུ་ཡིན་པ་དེའི་ཕྱིར། བཅོམ་ལྡན་འདས་ཀྱིས་ཀྱང་སཱ་ལུ་ལྗང་པའི་མདོ་ལས། འདི་ཡོད་པས་འདི་འབྱུང༌། ཞེས་རྒྱུ་མཚན་ཅན་གྱི་བདུན་པ་གནས་གཞིའི་སྒྲ་དང༌། འདི་སྐྱེས་པའི་ཕྱིར་འདིར་སྐྱེ། ཞེས་ལྔ་པ་འབྱུང་ཁུངས་ཀྱི་སྒྲས་ནི་རྒྱུ་དང་འབྲས་བུའི་རྣམ་པར་དབྱེ་བ་བཤད་པ་ཡིན་ལ། དེ་ལྟ་བུའི་རྒྱུ་འབྲས་ཀྱི་འབྲེལ་བ་ལུས་སེམས་གཉིས་ལ་མ་མཐོང་ངོ༌། །
འདི་ལ་སློབ་དཔོན་ལྷ་དབང་བློ་ནི། ལུས་དང་སེམས་ནི་རྒྱུ་འབྲས་སུ་མི་འགྲུབ་སྟེ། མངལ་ལ་སོགས་པར་སྔར་དམིགས་ཤིང་སེམས་ཕྱིས་དམིགས་པར་ངེས་པའི་རྗེས་སུ་འགྲོ་ལྡོག་མེད་པའི་ཕྱིར་རོ། ། ཞེས་གསུངས་སོ། ། རྒྱན་ལས། ཡིད་ནི་ལུས་ཀྱི་འབྲས་བུ་མ་ཡིན་ཏེ། རྟག་ཏུ་རྗེས་སུ་འགྲོ་ལྡོག་མ་གྲུབ་པའི་ཕྱིར་རོ། ། ཞེས་གསུངས་སོ། ། དེས་ན་ལུས་ཉིད་སེམས་ལ་ཕན་འདོགས་པ་ཙམ་བྱེད་སྲིད་ཀྱང་ཉེར་ལེན་གྱི་རྒྱུ་མ་ཡིན་ནོ། ། ཞེས་༼༤༤ན༽བསྟན་པའི་ཕྱིར།
འགའ་ཞིག་ཚེ་ན་སེམས་རྒྱུན་ལ། ། ཕན་འདོགས་བྱེད་པའང་ཡིན་སླ་སྟེ། ། བུམ་སོགས་ལ་ནི་མེ་སོགས་བཞིན། ། དེ་ཙམ་གྱིས་ནི་ལྡོག་པ་མིན། ། ཅེས་སྨོས་ཏེ། འདོད་པ་དང་གཟུགས་ཀྱི་ཁམས་སུ་སྐྱེ་བའི་གནས་སྐབས་འགའ་ཞིག་གི་ཚེ་ནི་ལུས་ཀྱིས་ལུས་ཤེས་དངོས་སུ་བསྐྱེད་པའི་སྒོ་ནས་ལུས་ཤེས་ཀྱི་རྗེས་སུ་འབྱུང་བའི་སེམས་ཀྱི་རྒྱུན་ལ་བརྒྱུད་ནས་ཕན་འདོགས་པར་བྱེད་པའང་ཡིན་པ་ནི་སླ་སྟེ། དེ་ཙམ་གྱིས་ནི་ལུས་སེམས་ཀྱི་ཉེར་ལེན་གྱི་རྒྱུར་མི་འགྱུར་ཏེ། ལུས་ལྡོག་པས་སེམས་ལྡོག་པ་མིན་པའི་ཕྱིར་རོ། ། དཔེར་ན་བུམ་པ་སོགས་ལ་ནི་མེ་ལ་སོགས་པས་ཕན་འདོགས་ཀྱང་མེ་ལྡོག་པ་ན་བུམ་པ་ལྡོག་པ་མེད་པ་བཞིན་ནོ། ། གཉིས་པ་ཤི་ལུས་ལ་སེམས་ཡོད་པར་ཐལ་བས་དགག་པ་ལ།
ཐལ་བ་དངོས། མཐུན་རྐྱེན་མེད་པ་དགག ། འགལ་རྐྱེན་ཉེ་བར་གནས་པ་དགག ། རང་ལ་རྩོད་པ་སྤང་བའོ། ། དང་པོ་ནི། ལུས་ནི་གནས་པ་ཉིད་ན་སེམས། ། ལྡོག་པ་མེད་པར་ཐལ་བར་འགྱུར། ། ཞེས་སྨོས་ཏེ། ཤི་བའི་འོག་རོལ་ཏུ་སེམས་ཀྱི་རྒྱུ་ལུས་ནི་མ་འགགས་པར་གནས་པ་ཉིད་ཀྱི་ཕྱིར་ན། ཤི་བའི་ལུས་ལ་སེམས་ལྡོག་པ་མེད་པར་གནས་པར་ཐལ་བར་འགྱུར་རོ། །
གཉིས་པ་མཐུན་རྐྱེན་མེད་པ་དགག་པ་ནི། ཤི་བའི་ལུས་ལ་སེམས་ཀྱི་མཐུན་རྐྱེན་དབུགས་འབྱུང་རྔུབ་མེད་པས་སེམས་གནས་པ་མེད་དོ་ཞེ་ན། བཤད་པ། དེ་ཡོད་ཡོད་དང་དབང་གྱུར་ཕྱིར། ། དེ་ལས་འབྱུང་རྔུབ་དེ་མ་ཡིན། ། རླུང་འབྱིན་པ་དང་འདྲེན་པ་ནི། ། འབད་རྩོལ་མེད་པར་གང་ལས་ཡིན། ། ༼༤༤བ༽ ཅེས་སྨོས་ཏེ། ཡིད་བློ་དེ་ཡོད་ན་དབུགས་འབྱུང་རྔུབ་ཡོད་པ་དང༌། དབུགས་འབྱུང་རྔུབ་དེ་ཡང་ཡིད་བློའི་གཞན་དབང་དུ་གྱུར་པ་ཡིན་པའི་ཕྱིར་ན།
ཡིད་བློ་དེ་ལས་དབུགས་འབྱུང་རྔུབ་སྐྱེ་བ་ཡིན་གྱི། དབུགས་འབྱུང་རྔུབ་དེ་ལས་ཡིད་བློ་སྐྱེ་བ་མ་ཡིན་ནོ། ། དེའི་ཕྱིར་སྐྱེས་བུས་རླུང་ཕྱིར་འབྱིན་པ་དང་ནང་དུ་འདྲེན་པ་ནི་སེམས་ཀྱི་འབད་རྩོལ་མེད་པར་གང་ལས་ནུས་པ་ཡིན་ཏེ་མ་ཡིན་ནོ། ། འདི་ལ་སློབ་དཔོན་ལྷ་དབང་བློས། དཔེར་ན་འདོད་པ་མངོན་དུ་སོང་བ་ཅན་གྱིས་ལག་པའི་བརྐྱང་བ་དང་བསྐུམ་པ་ལྟ་བུ་སྟེ། དབུགས་འབྱུང་རྔུབ་དག་ཀྱང་སེམས་ཀྱི་འདོད་པའི་དབང་གིས་འཇུག་པ་དང་ལྡོག་པ་ཡིན་ནོ་ཞེས་བྱ་བ་ནི་རང་བཞིན་གྱི་གཏན་ཚིགས་སོ། ། ཞེས་བཤད་དོ། ། དེས་ན་དབུགས་འབྱུང་རྔུབ་སེམས་ཀྱི་རྒྱུ་ཡིན་ན། དབུགས་འཕེལ་འགྲིབ་དག་གིས་སེམས་ཀྱང་འཕེལ་འགྲིབ་ཏུ་འགྱུར་རོ་ཞེས་བསྟན་པའི་ཕྱིར། དེ་དག་ཕུལ་བྱུང་འགྲིབ་པ་ལས། །
ཕུལ་བྱུང་འགྲིབ་པ་ཐོབ་པར་འགྱུར། ། ཞེས་སྨོས་ཏེ། དབུགས་འབྱུང་རྔུབ་སེམས་ཀྱི་རྒྱུ་ཡིན་ན། དབུགས་འབྱུང་རྔུབ་དེ་དག་ཕུལ་དུ་བྱུང་ཞིང་འཕེལ་བ་དང་འགྲིབ་པ་ལས་སེམས་ཀྱང་ཕུལ་དུ་བྱུང་ཞིང་འཕེལ་བ་དང་འགྲིབ་པ་རིགས་པས་ཐོབ་པར་འགྱུར་ཏེ། དབུགས་འབྱུང་རྔུབ་སེམས་ཀྱི་རྒྱུ་ཡིན་པའི་ཕྱིར་རོ། ། ལྷས། དཔེར་ན་ཤིང་ལ་འཕེལ་བ་དང་འགྲིབ་པ་དག་གིས་རྒྱ་མཚོ་ཆེན་པོ་ལ་འཕེལ་བ་དང་འགྲིབ་པ་མེད་པ་བཞིན་ནོ། ། ཞེས་གསུངས་སོ། ། རིགས་པ་དེས་ལུས་དབུགས་ཀྱི་རྒྱུ་ཡིན་པ་ལའང་མཚུངས་སོ་ཞེས་བསྟན་པའི་ཕྱིར། དེ་དག་ལ་༼༤༥ན༽ཡང་ཐལ་བ་མཚུངས། །
ཞེས་སྨོས་ཏེ། ལུས་དབུགས་འབྱུང་རྔུབ་ཀྱི་རྒྱུ་ཡིན་པར་ཁས་ལེན་པ་དེ་དག་ལ་ཡང་ཤི་བའི་ལུས་ལ་དབུགས་འབྱུང་རྔུབ་ཡོད་པ་དང་དེ་ཡོད་པས་སེམས་ཡོད་པར་ཐལ་བ་མཚུངས་ཏེ། དབུགས་ཀྱི་དངོས་རྒྱུ་ལུས་གནས་པའི་ཕྱིར་རོ། ། གལ་ཏེ་སེམས་རྒྱུན་ཆད་པ་མེད་པའི་ཕྱིར་ཤི་བའི་ལུས་ལ་སེམས་གནས་པར་ཐལ་བ་ཁྱོད་ལའང་མཚུངས་སོ་ཞེ་ན། བཤད་པ། སེམས་རྒྱུ་ཡིན་ན་མཚུངས་མ་ཡིན། ། གནས་པའི་འཕེན་བྱེད་གཞན་དག་ཀྱང༌། ། གང་ཕྱིར་རྒྱུ་ནི་ཡིན་པར་འདོད། ། ཅེས་སྨོས་ཏེ། ཁོ་བོ་ཅག་སེམས་ཉིད་དབུགས་འབྱུང་རྔུབ་ལས་མི་སྐྱེ་བར་སེམས་སྔ་མའི་རྒྱུ་ལས་བྱུང་ཞིང་ལུས་ལ་གནས་པའི་ལས་ཟད་པ་ཡིན་པའི་ཕྱིར་ན།
ཤི་བའི་ལུས་ལ་སེམས་ཡོད་པར་ཐལ་བའི་སྐྱོན་མཚུངས་པ་མ་ཡིན་ནོ། ། འོ་ན་ལུས་སེམས་ལྷན་ཅིག་ཏུ་གནས་པ་ཅི་ཡིན་ཅེ་ན། གང་གི་ཕྱིར་ལུས་སེམས་ལྷན་ཅིག་ཏུ་གནས་པའི་འཕེན་བྱེད་ཀྱི་ལས་གཞན་དག་ཀྱང་ལུས་སེམས་ལྷན་ཅིག་ཏུ་གནས་པའི་རྒྱུ་ནི་ཡིན་པར་འདོད་པ་དེའི་ཕྱིར། ལུས་སེམས་ཀྱི་རྒྱུ་མ་ཡིན་ཀྱང་རེ་ཞིག་ལུས་སེམས་ལྷན་ཅིག་ཏུ་གནས་པའི་རྒྱུ་མེད་པ་མ་ཡིན་ནོ། ། ལྷས། དེས་ན་འཕེན་པར་བྱེད་པའི་དབང་གིས་གནས་པའི་དུས་ངེས་པ་ཡིན་པས། དེ་ལྟར་ན་དེ་ཕན་ཆད་རབ་ཏུ་འཇུག་པ་མ་ཡིན་པའི་ཕྱིར་མཚུངས་པ་མ་ཡིན་ནོ། ། ཞེས་དང༌། རྒྱན་ལས། གནས་པ་འཕེན་པར་བྱེད་པའི་རྒྱུ་གཞན་ཡིན་པར་འདོད་པའི་ཕྱིར་ཞེས་བྱ་བ་ལ་སྐྱོན་མཚུངས་པ་མ་ཡིན་ནོ། །
གང་ལས་ཤེ་ན། སེམས་ནི་སེམས་ཀྱི་རྒྱུ་ཅན་ཡིན་༼༤༥བ༽ན་ཡང་ངོ༌། ། ཅིའི་ཕྱིར་ཞེ་ན། རྒྱུ་མཚན་གང་གིས་གནས་པ་ཞེས་བྱ་བ་དུས་ཅུང་ཟད་ཅིག་སྡོད་པའོ། ། ལུས་ལ་སེམས་གནས་པ་འཕེན་པར་བྱེད་པའི་རྒྱུ་གཞན་མ་རིག་པ་འདུ་བྱེད་ཀྱི་བག་ཆགས་རྒྱུ་ཡིན་པའི་ཕྱིར་རོ། ། ཞེས་གསུངས་སོ། ། གསུམ་པ་འགལ་རྐྱེན་ཉེ་བར་གནས་པ་དགག་པ་ལ། གཞན་དག་ན་རེ། གལ་ཏེ་སྡོང་བུ་ལ་སོགས་བཞིན། ། ཉེས་པས་མི་མཐུན་ལུས་རྒྱུ་མིན། །
ཅེས་སྨོས་ཏེ། གལ་ཏེ་དཔེར་ན་ཆུ་ལ་སོགས་པ་རླན་པའི་སྡོང་བུ་ལ་སོགས་པས་མར་མེ་ལ་སོགས་པ་མི་བསྐྱེད་པ་བཞིན་དུ་འགལ་རྐྱེན་ཉེས་པ་རླུང་མཁྲིས་ཀྱིས་མི་མཐུན་པའི་གེགས་བྱས་པའི་ཕྱིར།

ཤི་བའི་ཚེ་ལུས་ཡོད་ཀྱང་ཤི་ལུས་སེམས་གནས་པའི་རྒྱུ་མིན་ནོ་ཞེ་ན། བཤད་པ། ཤི་བས་ཉེས་པ་མཉམ་འགྱུར་ཚེ། ། སླར་ཡང་འཚོ་བ་དག་ཏུ་འགྱུར། ། ཞེས་སྨོས་ཏེ། འོ་ན་ཤི་བས་ཀྱང་འགལ་རྐྱེན་ཉེས་པ་རིམས་དང་དུག་ལ་སོགས་པ་ནི་ཤི་བ་དང་མཉམ་དུ་ལོག་ཅིང་མཐུན་རྐྱེན་ལུས་ལ་ཚང་བར་གྱུར་པ་དེའི་ཚེ་ན། ཤི་ལུས་སླར་ཡང་སེམས་དང་བཅས་ཤིང་འཚོ་བ་དག་ཏུ་འགྱུར་རོ་ཞེས་པ་ལྷའིའོ། ། གཞན་དག་ན་རེ། གལ་ཏེ་མེ་ནི་ལྡོག་ན་ཡང༌། ། ཤིང་གི་འགྱུར་བ་མི་ལྡོག་བཞིན། ། དེ་ནི་ལྡོག་པ་མེད་ཅེ་ན། །
ཞེས་སྨོས་ཏེ། གལ་ཏེ་ཤིང་འགྱུར་བའི་རྒྱུ་མེ་ནི་ལྡོག་ན་ཡང་མེས་བྱས་པའི་ཤིང་གི་འགྱུར་བ་སོལ་བ་ལ་སོགས་པ་སླར་ཡང་ཤིང་དུ་མི་ལྡོག་པ་བཞིན་དུ་སེམས་འགྱུར་བའི་རྒྱུ་རིམས་ལ་སོགས་པ་ལྡོག་ན་ཡང་ཤི་བའི་གནས་སྐབས་ན་རིམས་ཀྱིས་འགྱུར་བ་སེམས་དེ་ནི་སླར་ཡང་ལྡོག་པ་མེད་དོ་ཞེ་ན། བཤད་པ། མ་ཡིན་གསོ་སྦྱོར་ཡོད་ཕྱིར་རོ། ། ཞེས་སྨོས་༼༤༦ན༽ཏེ། རིམས་དང་དུག་ལ་སོགས་པའི་སྐྱོན་གྱིས་ལུས་དང་སེམས་ལྡོག་པ་མེད་པ་དེ་ནི་མ་ཡིན་ཏེ། ནད་གསོ་བའི་སྨན་གྱི་སྦྱོར་ཐབས་ཡོད་པས་སླར་ལྡོག་ཏུ་རུང་བའི་ཕྱིར་རོ་ཞེས་ལྷ་རྒྱན་གཉིས་ཀའིའོ། ། སླར་ལྡོག་པ་དང་མི་ལྡོག་པའི་ཆོས་ཅན་གཉིས་ཡོད་པར་བསྟན་པའི་ཕྱིར། སླར་མི་འབྱུང་བར་འགའ་ཞིག་ནི། ། ལ་ལར་འགྱུར་བ་སྐྱེད་པར་བྱེད། །
འགའ་ཞིག་ལྡོག་པ་ཡིན་ཕྱིར་དཔེར། ། ཤིང་དང་གསེར་ལ་མེ་བཞིན་ནོ། ། དང་པོ་ཆུང་ཡང་ལྡོག་པ་མིན། ། སླར་ལྡོག་རུང་བར་འགྱུར་བྱས་གང༌། ། དེ་ནི་སླར་ཡང་འབྱུང་འགྱུར་ཏེ། ། གསེར་གྱི་སྲ་བ་ཉིད་བཞིན་ནོ། ། ཞེས་སྨོས་ཏེ། སླར་མི་འབྱུང་བར་བྱས་པའི་ཆོས་ཅན་འགའ་ཞིག་ནི་གནས་སྐབས་ལ་ལར་མི་ལྡོག་པའི་འགྱུར་བ་སྐྱེད་པར་བྱེད་པའང་ཡོད་ལ། ཆོས་ཅན་འགའ་ཞིག་ནི་འགྱུར་བ་སླར་ལྡོག་པ་ཡོད་པ་ཡིན་པའི་ཕྱིར། རྣམ་པ་ཐམས་ཅད་དུ་འགྱུར་བ་མི་ལྡོག་པར་ངེས་པ་མ་ཡིན་ཏེ།
དཔེར་ན་མེས་ཤིང་ལ་སོལ་བ་ལ་སོགས་པ་སླར་མི་ལྡོག་པའི་འགྱུར་བ་བསྐྱེད་པ་དང༌། གསེར་ལ་མེས་ཞུ་བའི་འགྱུར་བ་བསྐྱེད་ནས་སླར་ཡང་སྲ་བར་འགྱུར་བ་བཞིན་ནོ། ། དེས་ན་སླར་ལྡོག་ཏུ་མི་རུང་བ་ནི་དང་པོ་མེས་བྱས་པའི་སོལ་བ་ཆུང་ངུ་ཡང་ཤིང་དུ་ལྡོག་པ་མིན་ལ། རིམས་དང་དུག་སོགས་ཀྱིས་ལུས་དང་སེམས་ལ་སླར་ལྡོག་ཏུ་རུང་བར་འགྱུར་བ་བསྐྱེད་པར་བྱས་པ་འཆི་བའི་མཚན་ཉིད་ཅན་གྱིས་འགྱུར་བ་ཆེན་པོ་གང་ཡིན་པ་དེ་ནི་སླར་ཡང་ལྡོག་ཅིང་ནད་མེད་པ་འབྱུང་བར་འགྱུར་ཏེ། དཔེར་ན་མེས་བཞུས་པའི་གསེར་གྱི་ཞུ་བ་ཆེན་པོ་ཡང་མེ་དང་བྲལ་བ་ན་ཤིན་༼༤༦བ༽ཏུ་སྲ་བ་ཉིད་དུ་འགྱུར་བ་བཞིན་ནོ་ཞེས་པ་ལྷ་རྒྱན་གཉིས་ཀའིའོ། ། བཞི་པ་རང་ལ་རྩོད་པ་སྤང་བ་ནི། གཞན་དག་ན་རེ། ནད་འགའ་ཞིག་གསོ་བྱ་མ་ཡིན་པར་བཤད་པ་དང་འགལ་ལོ་ཞེ་ན། བཤད་པ། ཅུང་ཟད་གསོ་བྱ་མིན་བརྗོད་པ། །
འཆོས་བྱེད་རྙེད་པར་དཀའ་ཕྱིར་རམ། ། ཚེ་ཟད་ཕྱིར་རོ་ཉེས་འབའ་ཞིག ། ཡིན་ན་གསོ་མིན་མེད་པ་ཉིད། ། ཅེས་སྨོས་ཏེ། ནད་ཀྱི་རིགས་འགའ་ཞིག་ཅུང་ཟད་ཀྱང་གསོ་བྱ་མིན་པར་བརྗོད་པའི་རྒྱུ་མཚན་ནི། ནད་འཆོས་པར་བྱེད་པའི་སྨན་དང་སྨན་པ་རྙེད་པར་དཀའ་ཞིང་འཕྲད་པར་མི་ནུས་པའི་ཕྱིར་རམ། སྔོན་གྱི་ལས་ཀྱིས་འཕངས་པའི་ཚེ་ཟད་པའི་ཕྱིར་ན་གསོ་བྱ་མ་ཡིན་པའི་ནད་དུ་བརྗོད་པ་ཡིན་ལ། སྨན་དང་སྨན་པ་རྙེད་ཅིང་འཕེན་བྱེད་ཀྱི་ལས་དང་ཚེ་མ་ཟད་ན་ནི་དེ་གསོར་རུང་བ་ཡིན་ནོ། ། ཁྱེད་ལ་ནད་དེ་སྔོན་གྱི་ལས་དང་སེམས་སྔ་མ་སྔོན་དུ་མ་སོང་བར་ཉེས་པ་བད་ཀན་དང་མཁྲིས་པ་སོགས་འབའ་ཞིག་གིས་བསྐྱེད་པ་ཡིན་པར་འདོད་པའི་ཕྱིར་ན་གསོ་བར་རུང་བ་མིན་པ་མེད་པ་ཉིད་དུ་འགྱུར་ཏེ། སླར་འབྱུང་བའི་འགྱུར་བ་རྩོམ་པར་བྱེད་པའི་ཕྱིར་རོ་ཞེས་རྒྱན་གྱིས་སོ། །
གཞན་ཡང༌། ཤི་བའི་དུག་སོགས་ལྡོག་ཕྱིར་རམ། ། དེ་ཡི་སོས་ཟིན་བཅད་ལས་ཀྱང༌། ། འགྱུར་བའི་རྒྱུ་དང་བྲལ་བ་ན། ། དེ་ཅིས་སླར་ཡང་འཚོ་མི་འགྱུར། ། ཞེས་སྨོས་ཏེ། སྲོག་ཆགས་ཤི་བའི་ལུས་ལས་དུག་དང་རིམས་ལ་སོགས་པ་ལྡོག་པའི་ཕྱིར་རམ། སྐྱེས་བུ་ཤི་བ་ན་ལུས་ཀྱི་དུག་དག་དུག་སྦྲུལ་དེ་ཡི་སོས་ཟིན་པའི་རྨའི་གནས་གང་ཡིན་དེར་ལུས་པར་འགྱུར་བ་དེ་བཅད་པ་༼༤༧ན༽ལས་ཀྱང་འགལ་རྐྱེན་འཆི་བར་འགྱུར་བའི་རྒྱུ་དུག་སོགས་དང་བྲལ་ཞིང་འཚོ་བའི་མཐུན་རྐྱེན་ལུས་ཚང་བར་ཡོད་པས་ན། དུག་སྦྲུལ་སོགས་ཀྱི་རྐྱེན་གྱིས་ཤི་བ་དེ་ཅིས་ཏེ་སླར་ཡང་འཚོ་བར་མི་འགྱུར་ཏེ་འགྱུར་རོ། ། དེ་བས་ན།
ལུས་ནི་གནས་པ་ཉིད་ན་སེམས། ། ལྡོག་པ་མེད་པར་ཐལ་བར་འགྱུར། ། ཞེས་པའི་ཐལ་བ་སོ་ན་གནས་སོ། ། གསུམ་པ་ལུས་སེམས་ཀྱི་ཉེར་ལེན་ཡིན་པ་དགག་པ་ནི། ཉེར་ལེན་འགྱུར་བ་མེད་པ་ན། ། ཉེར་ལེན་ཅན་དག་འགྱུར་བར་ནི། ། བྱེད་པར་མི་ནུས་དཔེར་འཇིམ་པ། ། འགྱུར་བ་མེད་པར་བུམ་སོགས་བཞིན། ། ཞེས་སྨོས་ཏེ། ཇི་ལྟར་ཉེ་བར་ལེན་པའི་རྒྱུ་ལུས་གཞན་འཕེལ་འགྲིབ་ཏུ་འགྱུར་བ་མེད་པ་ན།
ཉེར་ལེན་ཅན་གྱི་འབྲས་བུ་སེམས་དག་འཕེལ་འགྲིབ་ཏུ་འགྱུར་བར་མི་བྱེད་པར་ནི་ནུས་ཏེ། དཔེར་ན་འཇིམ་པ་འགྱུར་བ་མེད་པར་རྫ་བུམ་སོགས་སུ་འགྱུར་བ་མེད་པ་བཞིན་ནོ། ། དེ་བས་ན་ཉེར་ལེན་འགྱུར་བ་མེད་པར་འབྲས་བུ་འགྱུར་བ་མི་རིགས་སོ་ཞེས་བསྟན་པའི་ཕྱིར། དངོས་གང་འགྱུར་བ་མེད་པ་ན། ། དངོས་པོ་གང་ཞིག་རྣམ་འགྱུར་བ། ། དེ་དེའི་ཉེར་ལེན་མི་རིགས་ཏེ། ། བ་ལང་བ་མེན་ལ་སོགས་བཞིན། ། ཞེས་སྨོས་ཏེ། དངོས་པོ་གང་དུ་འགྱུར་བ་མེད་པ་ན་དངོས་པོ་གང་ཞིག་དེ་རྣམ་པར་འགྱུར་བ་དེ་ནི་རྒྱུ་དེའི་ཉེར་ལེན་དུ་མི་རིགས་ཏེ། དཔེར་ན་བ་ལང་འགྱུར་བ་མེད་པར་བ་མེན་འགྱུར་བར་བྱས་པས་ནི་བ་ལང་བ་མེན་གྱི་ཉེར་ལེན་མ་ཡིན་པ་ལ་སོགས་པ་མེ་ཆུ་ལའང་དེ་བཞིན་ནོ། །
དཔེ་དེ་བཞིན་དུ་ལུས་སེམས་གཉིས་ལ་ཡང་འགྱུར་རོ་ཞེས་བསྟན་པའི་ཕྱིར། སེམས་དང་ལུས་༼༤༧བ༽ཀྱང་དེ་བཞིན་ནོ། ། ཞེས་སྨོས་ཏེ། སེམས་དང་ལུས་གཉིས་ཀྱང་ཉེར་ལེན་ཅན་དང་ཉེར་ལེན་དུ་མ་གྲུབ་པ་ནི་དཔེར་ན་མེ་དང་ཆུ་ལ་རྗེས་སུ་འགྲོ་ལྡོག་མ་གྲུབ་པས་ཉེར་ལེན་ཅན་དང་ཉེར་ལེན་དུ་མ་གྲུབ་པ་དེ་བཞིན་ནོ། ། གཞན་དག་ན་རེ། ལུས་སེམས་ལྷན་ཅིག་ཏུ་གནས་པར་ངེས་པས་དེ་དག་ནི་ཉེར་ལེན་དང་ཉེར་ལེན་ཅན་ཡིན་ཏེ། སྒྲོན་མེ་དང་སྒྲོན་མེའི་འོད་བཞིན་ནོ་ཞེ་ན། བཤད་པ། དེ་རྒྱུ་ལྷན་ཅིག་བྱེད་པ་ལས། ། སྐྱེ་བའི་འབྲས་བུ་ལྷན་ཅིག་གནས། །
མེ་དང་ཟངས་མའི་ཞུ་ཉིད་བཞིན། ། ཅེས་སྨོས་ཏེ། ལུས་དེའི་ཉེར་ལེན་གྱི་རྒྱུ་མངལ་གྱི་གནས་སྐབས་སུ་ནུར་ནུར་པོ་ལ་སོགས་པས་སེམས་ཀྱི་ལྷན་ཅིག་བྱེད་པ་དང༌། སེམས་ཀྱིས་ལུས་ཀྱི་ཉེར་ལེན་གྱི་རྒྱུའི་ལྷན་ཅིག་བྱེད་རྐྱེན་དུ་གྱུར་པ་ལས་སྐྱེ་བའི་འབྲས་བུ་ཚོགས་པ་གཅིག་ཡིན་པས་ལུས་སེམས་གཉིས་ལྷན་ཅིག་ཏུ་གནས་པ་ཡིན་ཏེ། དཔེར་ན་མེས་ཟངས་བཞུས་པའི་ཚེ་ན་མེ་དང་ཟངས་མའི་ཞུ་བ་ཉིད་ལྷན་ཅིག་ཏུ་གནས་ཀྱང་ཉེར་ལེན་དང་ཉེར་ལེན་ཅན་མ་ཡིན་པ་བཞིན་ནོ། ། བཞི་པ་ཕན་མི་འདོགས་པའི་དོན་གཞན་རྟེན་དང་བརྟེན་པར་འདོད་པ་དགག་པ་ལ། འགོག་བྱེད་ཀྱི་རིགས་པ་དངོས། དེ་ལ་རྩོད་པ་སྤོང་བ། དོན་བསྡུ་བའོ། ། དང་པོ་ལ།
རྟེན་དང་བརྟེན་པར་མི་འཐད་པའི་རྒྱུ་མཚན། ཧ་ཅང་ཐལ་བའོ། ། དང་པོ་ནི། ཡོད་མེད་དག་ལ་རྟེན་མེད་ཕྱིར། ། ཞེས་སྨོས་ཏེ། སེམས་ནི་རང་གནས་པར་ཡོད་ན་རྟེན་མི་དགོས་ལ། རང་གནས་པར་མེད་པ་དག་ལ་གང་ཡང་རྟེན་དུ་དགོས་པ་མེད་པའི་ཕྱིར། ལུས་ཀྱིས་སེམས་གནས་པར་བྱས་པའི་སྒོ་ནས་སེམས་ལུས་ལ་བརྟེན་པ་མ་ཡིན་༼༤༨ན༽ནོ། ། ལྷས། གང་གིས་གང་ལ་ཅུང་ཟད་ཀྱང་མི་བྱེད་པ་དེ་ནི་དེའི་རྟེན་མ་ཡིན་ཏེ།
འབིགས་བྱེད་ཀྱིས་གངས་ཅན་ལྟ་བུའོ། ། ཞེས་གསུངས་སོ། ། གཞན་དག་ན་རེ། མ་ཡིན་ཡོད་པའི་གནས་རྒྱུ་ནི། ། རྟེན་ཡིན་ཅེ་ན། ཅེས་སྨོས་ཏེ། གལ་ཏེ་དེ་ལྟར་ནི་མ་ཡིན་ཏེ། ལུས་དེས་སེམས་གྲུབ་ཟིན་ཡོད་པ་མི་འཇིག་པར་གནས་པའི་རྒྱུ་བྱེད་པའི་སྒོ་ནས་ནི་སེམས་ཀྱི་རྟེན་བྱེད་པ་ཡིན་ཅེ་ན། འོ་ན་ལུས་ཀྱིས་བྱས་པའི་སེམས་ཀྱི་གནས་པ་སེམས་དང་གཅིག་གམ་ཐ་དད་གང་ཡིན། དང་པོ་ལྟར་རོ་ཞེ་ན།
བཤད་པ། འདི་རྟེན་མེད། ། གནས་པ་པོ་ལས་གཞན་མིན་ཕྱིར། ། གཞན་ཡིན་ན་ཡང་དེ་རྒྱུ་ཉིད། ། དེས་ན་དངོས་པོ་ཅི་ཞིག་བྱས། ། ཞེས་སྨོས་ཏེ། སེམས་འདི་རྟེན་ལུས་ཀྱིས་གནས་པར་བྱས་པ་མེད་དེ། ལུས་མེད་ཀྱང་གནས་པ་པོའི་སེམས་ལས་གནས་གཞན་མིན་པའི་ཕྱིར་རོ། ། ཕྱོགས་གཉིས་པ་ལྟར་གཞན་ཡིན་ནོ་ཞེ་ན་ཡང་ལུས་དེས་ནི་སེམས་ཀྱི་དངོས་པོ་ཅི་ཞིག་གནས་པར་བྱས་ཏེ་མ་བྱས་པར་ཐལ། གནས་པ་སེམས་དང་རྫས་གཅིག་མི་བསྐྱེད་པར་སེམས་དང་རྫས་གཞན་པའི་གནས་པ་དེའི་རྒྱུ་ཁོ་ན་ཉིད་ཡིན་པའི་ཕྱིར་རོ། །
གཉིས་པ་ཧ་ཅང་ཐལ་བ་ནི། འཇིག་པ་མེད་པར་ཐལ་བར་འགྱུར། ། ཞེས་སྨོས་ཏེ། སེམས་ནི་ནམ་ཡང་འཇིག་པ་མེད་པར་ཧ་ཅང་ཐལ་བར་འགྱུར་ཏེ། མི་འཇིག་པར་གནས་པའི་རྒྱུ་ལུས་རྟག་བརྟན་དུ་ཡོད་པའི་ཕྱིར་རོ། ། གཞན་དག་ན་རེ། གལ་ཏེ་དེ་འཇིག་རྒྱུ་ལས་འདོད། ། ཅེས་སྨོས་ཏེ། གལ་ཏེ་ལུས་ཀྱིས་སེམས་གནས་པར་བྱེད་མོད་ཀྱི། འོན་ཀྱང་སེམས་དེ་འཇིག་རྒྱུ་དང་འཕྲད་པ་ལས་འཇིག་པར་༼༤༨བ༽འདོད་དོ་ཞེ་ན།
བཤད་པ། དེ་ལའང་ཐལ་བ་མཚུངས་པ་ཡིན། ། ཅེས་སྨོས་ཏེ། དེ་ལྟར་འདོད་པ་ལའང་འཇིག་རྒྱུ་རང་དང་དོན་གཞན་དུ་གྱུར་པའི་འཇིག་པ་བསྐྱེད་དམ། དོན་གཞན་མ་ཡིན་པའི་འཇིག་པ་བསྐྱེད། དང་པོ་ལྟར་ན། འཇིག་པ་པོ་ལས་གཞན་མིན་ཕྱིར། ། གཞན་ཡིན་ན་ཡང་དེ་རྒྱུ་ཉིད། ། དེས་ནི་འཇིག་པ་ཅི་ཞིག་བྱས། ། ཞེས་པའི་ཐལ་བ་མཚུངས་པ་ཡིན་ནོ། །
ཕྱོགས་གཉིས་པ་ལྟར་ན་འཇིག་རྒྱུ་མི་དགོས་སོ། ། གཞན་ཡང༌། གནས་པའི་རྒྱུས་ཀྱང་ཅི་ཞིག་བྱས། ། ཞེས་སྨོས་ཏེ། སེམས་གནས་པའི་རྒྱུ་ལུས་དེས་ཀྱང་སེམས་མི་འཇིག་པར་གནས་པར་ཅི་ཞིག་བྱས་ཏེ་མ་བྱས་པར་ཐལ། འཇིག་རྒྱུས་འཇིག་པར་བྱས་པའི་ཕྱིར་རོ། ། གཞན་དག་ན་རེ། གལ་ཏེ་འཇིག་རྒྱུ་འཕྲད་བར་དུ། ། དེ་གནས། ཞེས་སྨོས་ཏེ།
གལ་ཏེ་གནས་པའི་རྒྱུ་མེད་ན་འཇིག་རྒྱུ་དང་མ་འཕྲད་པའི་སྔ་རོལ་དུ་ངོ་བོ་ཉིད་ཀྱིས་འཇིག་པ་ལས་གནས་པའི་རྒྱུ་དེས་འཇིག་རྒྱུ་དང་འཕྲད་ཀྱི་བར་དུ་གནས་པ་དེ་གནས་པར་བྱ་བ་ཡིན་ནོ་ཞེ་ན། བཤད་པ། འཇིག་པ་དངོས་ཆོས་ཉིད། ། ཡོད་པ་འདི་གནོད་མེད་པའི་ཕྱིར། ། གནས་པའི་རྒྱུས་ནི་ཅི་ཞིག་བྱས། ། ཞེས་སྨོས་ཏེ། སེམས་རང་གི་ངོ་བོ་ཉིད་ཀྱིས་འཇིག་པའི་བདག་ཉིད་ཅན་དེ་ནི་དངོས་པོའི་ཆོས་ཉིད་དུ་ཡོད་པ་འདི་ལ་གནོད་བྱེད་ཀྱི་ཚད་མ་མེད་པའི་ཕྱིར་ན། སེམས་གནས་པའི་རྒྱུ་ལུས་དེས་ནི་སེམས་མི་འཇིག་པར་གནས་པར་ཅི་ཞིག་བྱས་ཏེ་མ་བྱས་པར་ཐལ་ལོ་ཞེས་པ་ལྷའིའོ། ། གཉིས་པ་དེ་ལ་རྩོད་པ་སྤང་བ་ལ། དཔེ་མི་འཐད་པ།
དེས་གཞན་ཡང་ཁེགས་པའོ། ། དང་པོ་༼༤༩ན༽ནི། གཞན་དག་ན་རེ། གལ་ཏེ་དཔེར་ན་ཆུ་སོགས་ཀྱི། ། རྟེན་བཞིན་ཞེ་ན། ཞེས་སྨོས་ཏེ། གལ་ཏེ་དཔེར་ན་སྣོད་ནི་ཆུ་ལ་སོགས་ཀྱི་དངོས་པོ་མི་འཇིག་པར་གནས་པའི་རྟེན་ཡིན་པ་བཞིན་དུ་ལུས་ཀྱང་སེམས་མི་འཇིག་པར་གནས་པའི་རྟེན་ཡིན་ནོ་ཞེ་ན། བཤད་པ། འདི་ལའང་མཚུངས། ། ཞེས་སྨོས་ཏེ།
སྣོད་ཀྱིས་ཆུ་མི་འཇིག་པར་གནས་པའི་རྟེན་བྱེད་པ་འདི་ལའང༌། ཡོད་མེད་དག་ལ་རྟེན་མེད་ཕྱིར། ། ཞེས་པའི་ཐལ་བ་ཐམས་ཅད་མཚུངས་སོ། ། ཇི་ལྟར་མཚུངས་ཤེ་ན། ཆུ་ལ་སོགས་པ་རང་གནས་ཡོད་ན་རྟེན་མི་དགོས་ལ། རང་གནས་པར་མེད་པ་དག་ལ་གང་ཡང་རྟེན་དུ་དགོས་པ་མེད་པའི་ཕྱིར་སྣོད་ཀྱིས་ཆུ་གནས་པར་བྱས་པའི་སྒོ་ནས་ཆུ་ནི་སྣོད་ལ་བརྟེན་པ་མ་ཡིན་ནོ་ཞེས་མཚུངས་སོ། ། དེས་ན་སྣོད་ནི་ཆུ་ལ་སོགས་པ་མི་འཇིག་པར་གནས་པའི་རྟེན་མ་ཡིན་ནོ་ཞེས་བསྟན་པའི་ཕྱིར། དངོས་རྣམས་སྐད་ཅིག་རེ་རེར་ནི། ། འཇིག་ན། ཞེས་སྨོས་ཏེ།
སྣོད་ནི་ཆུ་ལ་སོགས་པ་མི་འཇིག་པར་གནས་པའི་རྟེན་མ་ཡིན་ཏེ། ཆུ་སོགས་ཀྱི་དངོས་པོ་རྣམས་སྐད་ཅིག་རེ་རེར་ནི་སྐྱེ་ཞིང་འཇིག་པའི་ཕྱིར་ནའོ། ། དེ་ལྟར་མི་འཇིག་པར་གནས་པའི་རྟེན་མ་ཡིན་མོད་ཀྱི། འོན་ཀྱང་གནས་སྐབས་སུ་ཐུར་དུ་མི་འབོ་བའི་རྟེན་ཡིན་པར་བསྟན་པའི་ཕྱིར། དངོས་རྒྱུན་དེ་ལྟ་བུ། ། སྐྱེ་རྒྱུ་ཡིན་ཕྱིར་དེ་རྟེན་ཡིན། ། དེ་ལྟར་མིན་ན་རིགས་མ་ཡིན། ། འབོ་བ་ཡི་ནི་གེགས་བྱེད་ཕྱིར། ། ཆུ་སོགས་ཀྱི་ནི་རྟེན་འགྱུར་གྱི། ། འགྲོ་བ་མེད་ཅན་ཡོན་ཏན་སྤྱི། །
ལས་རྣམས་ལ་ནི་རྟེན་ཅི་དགོས། ། ཞེས་སྨོས་ཏེ། སྣོད་ནི་ཆུ་ལ་སོགས་པའི་དངོས་༼༤༩བ༽པོའི་རིགས་རྒྱུན་ཕྱི་མ་རྣམས་རིགས་རྒྱུན་སྔ་མ་དེ་ལྟ་བུར་ཐུར་དུ་མི་འབོ་བར་སྐྱེ་བའི་རྒྱུ་ཡིན་པའི་ཕྱིར། ཆུ་ལ་སོགས་པ་དེའི་རྟེན་ཡིན་ལ། སྣོད་ལས་ཆུ་ལ་སོགས་པའི་རྒྱུན་སྐྱེ་བ་དེ་ལྟར་མིན་ན་སྣོད་དང་ཆུ་ལ་སོགས་པ་རྟེན་དང་བརྟེན་པ་རིགས་པ་མ་ཡིན་ནོ། ། དེ་ལྟར་ན་སྣོད་ཀྱི་ཆུ་ཐུར་དུ་འབོ་བ་ཡི་ནི་གེགས་བྱེད་ཅིང་མི་ལྟུང་བར་བསྐྱེད་པའི་ཕྱིར་དང༌། སྣོད་ཆུ་སོགས་ཀྱི་ནི་རྟེན་དུ་འགྱུར་བ་ཡིན་གྱི། གཞན་དང་གཞན་དུ་འཕོ་ཞིང་འགྲོ་བའི་བྱ་བ་མེད་པ་ཅན་ཡིན་པའི་ཕྱིར། ཡོན་ཏན་དང་སྤྱི་དང་ལས་རྣམས་ལ་ནི་ཆུ་སོགས་མི་འཇིག་པར་གནས་པའི་རྟེན་དུ་ཅི་དགོས་ཏེ་མི་དགོས་སོ། ། གཉིས་པ་དེས་གཞན་ཡང་ཁེགས་པ་ནི།
འདིས་ནི་འཕྲོད་པ་འདུ་བ་དང༌། ། འཕྲོད་པ་འདུ་བ་ཅན་རྒྱུ་དང༌། ། རིགས་ལ་སོགས་པ་རྣམས་གནས་ཉིད། ། རྟེན་མེད་ཕྱིར་ན་བསལ་བ་ཡིན། ། ཅེས་སྨོས་ཏེ། ཕན་མི་འདོགས་པའི་དོན་གཞན་རྟེན་དང་བརྟེན་པར་འདོད་པ་འགོག་པའི་རིགས་པ་འདིས་ནི་ལུས་སེམས་གཉིས་རྟེན་དང་བརྟེན་པར་འབྲེལ་བར་བྱེད་པའི་འཕྲོད་པ་དང་འདུ་བ་དང་ལུས་ལ་སེམས་འཕྲོད་པ་དང་འདུ་བ་ཅན་གྱི་རྒྱུ་བདག་གིས་བྱས་པ་དང༌། གསལ་བ་རྣམས་རིགས་དང་སྣམ་བུ་ལ་སོགས་པ་ལ་ཁྱད་པར་གྱི་ཆོས་དཀར་པོ་སོགས་གྲུབ་ཟིན་པའི་དོན་གཞན་རྣམ་པར་གནས་པ་ཉིད་དུ་འདོད་པ་རྣམས་བསལ་བ་ཡིན་ཏེ། གྲུབ་ཟིན་པའི་དོན་གཞན་རྟེན་དང་བརྟེན་པར་མེད་པ་བསྟན་པའི་ཕྱིར་ནའོ། ། གསུམ་པ་དོན་བསྡུ་བ་ནི། གལ་ཏེ་གཞན་ལས་དངོས་འཇིག་ན། །
ཞེས་སྨོས་ཏེ། གལ་ཏེ་སེམས་ལ་སོགས་པའི་རྟེན་བཅས་ཀྱིས་དངོས་པོ་རྣམས་འཇིག་རྒྱུ་དང་མ་འཕྲད་༼༥༠ན༽ན་ངང་གིས་གནས་པ་ཡིན་པ་ལ། འཇིག་རྒྱུ་དོན་གཞན་དང་འཕྲད་པ་ལས་སེམས་སོགས་རྟེན་བཅས་ཀྱི་དངོས་པོ་རྣམས་འཇིག་པ་ཡིན་ཅེ་ན། བཤད་པ། དེ་ཡི་གནས་རྒྱུས་ཅི་ཞིག་བྱ། ། དེ་གཞན་མེད་པར་འཇིག་ན་ཡང༌། ། གནས་པའི་རྒྱུ་རྣམས་ནུས་མེད་ཡིན། ། ཅེས་སྨོས་ཏེ། སེམས་དེའི་གནས་རྒྱུ་ལུས་ཀྱིས་སེམས་གནས་པ་ཅི་ཞིག་བྱས་ཏེ་མ་བྱས་པར་ཐལ། སེམས་དེ་ལ་འཇིག་རྒྱུ་དོན་གཞན་མེད་པར་རང་གི་ངང་གིས་འཇིག་པ་ཡིན་ན་ཡང་སེམས་གནས་པའི་རྒྱུར་འདོད་པའི་ལུས་རྣམས་ལ་སེམས་མི་འཇིག་པར་གནས་པར་བྱེད་པའི་ནུས་པ་མེད་པ་ཡིན་པའི་ཕྱིར་རོ། །
གལ་ཏེ་གཏན་ཚིགས་མ་གྲུབ་བོ་ཞེ་ན། བཤད་པ། རྟེན་བཅས་ཐམས་ཅད་གནས་ལྡན་དང༌། ། སྐྱེ་བ་ཅན་ཀུན་རྟེན་བཅས་ཡིན། ། དེ་ཕྱིར་དངོས་པོ་ཐམས་ཅད་ནི། ། འགའ་ཞིག་ཚེ་ནའང་འཇིག་མི་འགྱུར། ། ཞེས་སྨོས་ཏེ། སེམས་ལ་སོགས་པའི་རྟེན་བཅས་ཐམས་ཅད་འཇིག་རྒྱུ་དང་མ་འཕྲད་ཀྱི་བར་དུ་རྟག་པར་གནས་པ་དང་ལྡན་པ་དང༌། རྒྱུ་ལས་སྐྱེ་བ་ཅན་གྱི་དངོས་པོ་ཀུན་མི་འཇིག་པར་གནས་པར་བྱེད་པའི་རྟག་པའི་རྫས་ཀྱི་རྟེན་དང་བཅས་པ་ཡིན་པ་དེའི་ཕྱིར། སེམས་ལ་སོགས་པའི་དངོས་པོ་ཐམས་ཅད་ནི་འཇིག་རྒྱུ་དང་མ་འཕྲད་པའི་དུས་འགའ་ཞིག་གི་ཚེ་ནའང་ནམ་ཡང་འཇིག་པར་མི་འགྱུར་བར་ཐལ་ལོ། །
གཞན་ཡང་སེམས་ལ་སོགས་པའི་དངོས་པོ་ཐམས་ཅད་རང་གི་ངང་གིས་འཇིག་གམ་འོན་ཏེ་མི་འཇིག ། དང་པོ་ལྟར་ན་འགལ་ལོ་ཞེས་བསྟན་པའི་ཕྱིར། གལ་ཏེ་རང་འཇིག་ངང་ཚུལ་བདག ། ཡིན་ན་དེ་གནས་བྱེད་གཞན་གང༌། ། ༼༥༠བ༽ ཞེས་སྨོས་ཏེ། གལ་ཏེ་སེམས་སོགས་དངོས་པོ་རྣམས་རང་གི་ངང་གིས་འཇིག་པའི་ངང་ཚུལ་ཅན་གྱི་བདག་ཉིད་ཡིན་པའི་ཕྱིར་ན། སེམས་སོགས་དངོས་པོ་དེ་གནས་པར་བྱེད་པའི་རྒྱུ་གཞན་ལུས་སོགས་གང་ཡོད་དེ་མེད་པར་ཐལ་ལོ། ། གཉིས་པ་ལྟར་ན་ཡང༌། གལ་ཏེ་རང་འཇིག་ངང་ཚུལ་བདག ། མིན་ན་དེ་གནས་བྱེད་གཞན་གང༌། །
ཞེས་སྨོས་ཏེ། གལ་ཏེ་སེམས་སོགས་རང་གི་ངང་གིས་འཇིག་པའི་ངང་ཚུལ་ཅན་གྱི་བདག་ཉིད་མིན་ན། སེམས་སོགས་དངོས་པོ་དེ་གནས་པར་བྱེད་པའི་རྒྱུ་གཞན་ལུས་སོགས་གང་ཡོད་དེ་མེད་པར་ཐལ་ལོ། ། ལྔ་པ་ཤེས་རབ་ལ་སོགས་པ་ལུས་ལ་བརྟེན་པ་དགག་པ་ལ། ཤེས་རབ་སོགས་ལུས་ལ་མི་བརྟེན་པའི་འཐད་པ། ཆགས་སོགས་ལུས་ལ་མི་བརྟེན་པའི་འཐད་པ། དེ་ཉིད་དཔེའི་སྒོ་ནས་བཤད་པ། དེ་དག་སེམས་ལ་བརྟེན་པར་བསྟན་པའོ། ། དང་པོ་ནི། ལུས་ཀྱི་ཕུལ་བྱུང་འགྲིབ་མེད་པར། །
བློ་ཡི་བྱེད་པའི་ཁྱད་པར་གྱིས། ། ཤེས་རབ་ལ་སོགས་ཕུལ་བྱུང་དང༌། ། འགྲིབ་པ་དག་ཏུ་འགྱུར་བ་ཡིན། ། ཅེས་སྨོས་ཏེ། ལུས་དང་ཤེས་རབ་དག་ཉེར་ལེན་དང༌། ཉེར་ལེན་ཅན་གྱི་དངོས་པོ་མ་ཡིན་ཏེ། ལུས་ཀྱི་ཡོན་ཏན་ཕུལ་དུ་བྱུང་ཞིང་འཕེལ་བ་དང་འགྲིབ་པའི་རྗེས་སུ་འགྲོ་ལྡོག་བྱེད་པ་མེད་པར་བློ་རྣམ་པར་ཤེས་པས་ཉེར་ལེན་དུ་བྱེད་པའི་ཁྱད་པར་གྱིས་ཤེས་རབ་དང༌། བྱམས་པ་དང༌། སྙིང་རྗེ་དང༌། འདོད་ཆགས་དང་བྲལ་བ་དང༌།
འདོད་ཆགས་དང་ཞེ་སྡང་དང་གཏི་མུག་ལ་སོགས་པ་ཕུལ་དུ་བྱུང་ཞིང་འཕེལ་བ་དང་འགྲིབ་པ་དག་ཏུ་འགྱུར་བ་ཡིན་པའི་ཕྱིར་རོ་ཞེས་ལྷ་ཤཱཀ་གཉིས་༼༥༡ན༽ཀྱིས་ལུས་ཤེས་རབ་ལ་སོགས་པའི་ཉེར་ལེན་ཡིན་པར་འགོག་པར་མཛད་ལ། རྒྱན་ལས་བདག་རྐྱེན་ཡིན་པ་འགོག་པར་མཛད་དོ། ། གལ་ཏེ་ཁྱབ་པ་མ་ངེས་སོ་ཞེ་ན། བཤད་པ། འདི་ནི་མར་མེའི་འོད་ལ་སོགས། ། བརྟེན་པ་རྣམས་ལ་ཡོད་མ་ཡིན། ། ཞེས་སྨོས་ཏེ། ལུས་འཕེལ་འགྲིབ་བྱེད་པའི་རྗེས་སུ་འགྲོ་ལྡོག་མི་བྱེད་ན་ལུས་ཀྱི་ཉེར་ལེན་ཅན་མ་ཡིན་པས་ཁྱབ་སྟེ། ལུས་འཕེལ་འགྲིབ་ཀྱི་རྗེས་སུ་མི་འགྲོ་བར་ཉེར་ལེན་བློའི་རྗེས་སུ་འགྲོ་བ་འདི་ནི་མར་མེའི་འོད་དང༌། མྱུ་གུ་དང༌།
གྲིབ་མ་ལ་སོགས་པ་ཉེར་ལེན་ལུས་ལ་བརྟེན་པ་རྣམས་ལ་ཡོད་པ་མ་ཡིན་པའི་ཕྱིར་རོ། ། གཞན་དག་ན་རེ། དེ་ལས་ཀྱང་འདི་ཁྱད་འགྱུར་ཏེ། ། ཞེས་སྨོས་ཏེ། བཅུད་ལེན་ལ་སོགས་པས་ལུས་རྒྱས་པར་བྱས་པ་དེ་ལས་ཀྱང་ཤེས་རབ་ལ་སོགས་པ་འདི་ཁྱད་པར་འཕེལ་བར་འགྱུར་བ་མཐོང་བའི་ཕྱིར། ཤེས་རབ་ལ་སོགས་པ་ནི་ལུས་འཕེལ་འགྲིབ་ཀྱི་རྗེས་སུ་འགྲོ་ལྡོག་བྱེད་པ་ཡིན་ཏེ་ཞེ་ན། བཤད་པ། སེམས་ལ་ཕན་འདོགས་མེད་ཕྱིར་མིན། ། ཅེས་སྨོས་ཏེ། བཅུད་ལེན་གྱིས་རྒྱས་པར་བྱས་པའི་ལུས་དེས་བདག་རྐྱེན་ལུས་ལ་བརྟེན་པའི་སེམས་ལ་དངོས་སུ་ཕན་འདོགས་པ་མེད་པའི་ཕྱིར།
ཤེས་རབ་ལ་སོགས་པའི་ཉེར་ལེན་བྱས་པའི་སྒོ་ནས་དངོས་སུ་བསྐྱེད་པ་མིན་ནོ། ། འོ་ན་ཅི་ཡིན་ཅེ་ན། བཅུད་ལེན་ལ་སོགས་པས་ལུས་ལ་དངོས་སུ་ཕན་འདོགས་པའི་སྒོ་ནས་ཤེས་རབ་སོགས་ལ་བརྒྱུད་ནས་ཕན་འདོགས་པ་ཙམ་ཡིན་ནོ། ། གཉིས་པ་ཆགས་སོགས་ལུས་ལ་མི་བརྟེན་པའི་འཐད་པ་ནི། གཞན་དག་ན་རེ། ལུས་རྒྱས་པ་ལས་འདོད་ཆགས་དང༌། གུད་པ་ལས་ཞེ་༼༥༡བ༽སྡང་སྐྱེ་བས་ཤེས་རབ་སོགས་ཀྱང་ལུས་ལས་དངོས་སུ་སྐྱེའོ་ཞེ་ན། བཤད་པ། འགའ་ཚེ་ཆགས་སོགས་རྒྱས་སོགས་ཀྱིས། ། འཕེལ་བ་བདེ་སྡུག་ལས་སྐྱེས་ཡིན། །
དེ་ཡང་ཁམས་སྙོམས་ལ་སོགས་པ། ། ནང་གི་དོན་ནི་ཉེ་བ་ལས། ། ཞེས་སྨོས་ཏེ། ལུས་རྒྱས་ཤིང་ཚུལ་མིན་ཡིད་ལ་བྱེད་པའི་དུས་འགའ་ཞིག་གི་ཚེ་ན་ཆགས་པ་དང་སྡང་བ་སོགས་སྐྱེ་བ་དེ་ནི་ལུས་རྒྱས་པ་དང་གུད་པ་སོགས་ཀྱི་རྐྱེན་ཁོ་ན་ལས་འཕེལ་བ་མ་ཡིན་ཏེ། ཡིད་ཤེས་འཁོར་དུ་བྱུང་བའི་ཚོར་བ་བདེ་སྡུག་ལས་དངོས་སུ་སྐྱེས་པ་ཡིན་པའི་ཕྱིར་དང༌། ཡིད་ཤེས་འཁོར་གྱི་ཚོར་བ་ནི་ལུས་ཤེས་འཁོར་གྱི་ཚོར་བ་ལས་སྐྱེ་བ། དེ་ལྟར་ན་ཆགས་སྡང་གི་རྒྱུ་དབང་ཤེས་འཁོར་གྱི་ཚོར་བ་བདེ་སྡུག་དེ་ཡང་གོ་རིམ་བཞིན་དུ་ཁམས་སྙོམས་པ་དང་མི་སྙོམས་པ་ལ་སོགས་པ་ནང་གི་རེག་བྱའི་ཁྱད་པར་གཟུང་དོན་དུ་ནི་ཉེ་བ་ལས་སྐྱེས་པའི་ཕྱིར་རོ། ། རིགས་པ་དེས་གཞན་ཡང་ཁེགས་པར་བསྟན་པའི་ཕྱིར། འདིས་ནི་འདུས་པ་ལ་སོགས་ལས། ། དྲན་པ་ཉམས་སོགས་བཤད་པ་ཡིན། །
ནང་དོན་ཁྱད་པར་ལས་སྐྱེས་པའི། ། བློས་ནི་འགྱུར་བར་བྱེད་ཕྱིར་རོ། ། ཞེས་སྨོས་ཏེ། ཚོར་བ་བདེ་བ་དང༌། སྡུག་བསྔལ་ནི་ཡུལ་གྱི་སྒོ་ནས་སྐྱེ་བ་ཡིན་གྱི། ལུས་ལ་བརྟེན་པའི་སྒོ་ནས་སྐྱེ་བ་མ་ཡིན་པར་བཤད་པའི་རིགས་པ་འདིས་ནི་འདུས་པའི་རིམས་དང་སྦྱར་དུག་ལ་སོགས་པ་ལས་བྱུང་བའི་དྲན་པ་ཉམས་པ་དང༌། རྨོངས་པ་དང༌། གཡེང་བ་ལ་སོགས་པ་ཡང་ལུས་ཀྱིས་དངོས་སུ་ཉེར་ལེན་བྱས་པ་ལས་སྐྱེས་པ་མ་ཡིན་པར་བཤད་པ་ཡིན་ཏེ། རིམས་དང་སྦྱར་དུག་ལ་སོགས་པ་ལ་བརྟེན་པའི་ནང་གི་གཟུང་༼༥༢ན༽དོན་རེག་བྱའི་ཁྱད་པར་ལས་སྐྱེས་པའི་དབང་པོའི་བློས་ནི་ཡིད་བློ་གཞན་དུ་འགྱུར་བར་བྱེད་ཅིང་འགྱུར་བ་ལས་བྱུང་བའི་ཕྱིར་རོ། ། གསུམ་པ་དེ་ཉིད་དུ་དཔེའི་སྒོ་ནས་བཤད་པ་ནི།
དཔེར་རྒྱུ་ཁྱད་པར་འགའ་ཞིག་ལས། ། སྟག་ཉིད་དང་ནི་ཁྲག་ལ་སོགས། ། ཐོས་པ་དང་ནི་མཐོང་བ་ལས། ། རྨོངས་པ་ལ་སོགས་འབྱུང་འགྱུར་བཞིན། ། ཞེས་སྨོས་ཏེ། དཔེར་ན་སྡར་མའི་ཤེས་རྒྱུད་མི་བརྟན་པའི་ཁྱད་པར་འགའ་ཞིག་ལ་སྟག་ཉིད་དང༌། བུ་ཤི་བ་ལ་སོགས་པའི་སྒྲ་ནི་ཐོས་པ་དང༌། དེ་བཞིན་དུ་ནི་ཁྲག་དང་འཇིགས་སུ་རུང་བའི་གནས་མཐོང་བ་ལས་རྨོངས་པ་དང༌། རྣམ་པར་གཡེང་བ་དང༌། ཤི་བ་དང༌།
བརྒྱལ་བ་དང༌། སྤུ་ཟིང་ཞེས་བྱེད་པ་ལ་སོགས་པ་འབྱུང་བར་འགྱུར་བ་ཡང་སྟག་ལ་སོགས་པས་ཉེར་ལེན་བྱས་པ་ལས་སྐྱེས་པ་མ་ཡིན་པར་ཡུལ་དུ་བྱས་པའི་སྒོ་ནས་བརྒྱུད་ནས་སྐྱེས་པ་བཞིན་དུ་དྲན་པ་ཉམས་པ་ལ་སོགས་པ་ཡང་བློ་སྔ་མའི་ཉེར་ལེན་ལས་བྱུང་བའི་ཕྱིར་འདུས་པ་ལ་སོགས་པ་ལས་ཡུལ་གྱི་སྒོ་ནས་སྐྱེས་པ་ཡིན་གྱི། ཉེར་ལེན་དུ་བྱས་པ་ལས་སྐྱེས་པ་མ་ཡིན་ནོ། ། དེའི་ཕྱིར་ལུས་སེམས་ཀྱི་ཉེར་ལེན་མ་ཡིན་ནོ། ། བཞི་པ་དེ་དག་སེམས་ལ་བརྟེན་པར་བསྟན་པ་ནི། དེ་ཕྱིར་ངེས་པར་གང་ཉིད་ཀྱི། ། འདུ་བྱེད་ཀྱི་ནི་རྗེས་འཇུག་པའི། ། སེམས་ནི་དེ་མེད་མི་འབྱུང་བ། ། དེ་ཕྱིར་སེམས་ལ་བརྟེན་པ་ཡིན། ། ཅེས་སྨོས་ཏེ།
ལུས་སེམས་ཀྱི་ཉེར་ལེན་མ་ཡིན་པ་དེའི་ཕྱིར། ངེས་པར་རིགས་མཐུན་པའི་སེམས་སྔ་མ་གང་ཡིན་པ་དེ་ཉིད་ཀྱི་འདུ་བྱེད་ཀྱི་ནི་རྗེས་སུ་འཇུག་པའི་སེམས་ཕྱི་མ་དེ་ནི་སེམས་སྔ་མ་དེ་ཉེར་ལེན་དུ་མེད་ན་མི་འབྱུང་བ་༼༥༢བ༽དེའི་ཕྱིར། སེམས་སྔ་མས་ཉེར་ལེན་བྱས་པ་ལ་བརྟེན་པ་ཡིན་གྱི། ལུས་ཉེར་ལེན་གྱི་རྒྱུ་མ་ཡིན་ནོ་ཞེས་པ་ལྷའིའོ། ། གཉིས་པ་ལུས་སེམས་རྫས་གཅིག་ཡིན་པ་དགག་པ་ལ། འགོག་བྱེད་ཀྱི་རིགས་པ་དངོས། སྐྱེ་གནས་སུ་འཇུག་ཚུལ་ལ་རྩོད་པ་སྤང་བ། མ་མཐོང་བ་ཙམ་སྐྱེ་བ་སྔ་ཕྱི་མེད་པའི་སྒྲུབ་བྱེད་མ་ཡིན་པའོ། ། དང་པོ་ནི། ཇི་ལྟར་སེམས་ལ་རྟེན་བྱས་ནས། །
ཐོས་སོགས་འདུ་བྱེད་སེམས་ལ་ནི། ། དུས་གསལ་ཐ་དད་མེད་པའི་ཕྱིར། ། དེ་ལྟར་ལུས་ལའང་ཡོན་ཏན་འགྱུར། ། ཞེས་སྨོས་ཏེ། ཇི་ལྟར་གོམས་པའི་དབང་གིས་སེམས་ལ་བརྟེན་པར་བྱས་ནས་ཐོས་པ་དང་བཟོའི་ལས་ཀྱི་མན་ངག་ལ་སོགས་པ་ནན་ཏན་དུ་འདུ་བྱེད་པའི་སེམས་ལ་ནི་དུས་འབའ་ཞིག་གི་ཚེ་ཐོས་སོགས་ཀྱིས་ཡོན་ཏན་མངོན་པར་གསལ་བ་དེ་ལྟར་ལུས་ལའང་ཐོས་པ་དང་བཟོའི་ཡོན་ཏན་མངོན་པར་གསལ་བར་འགྱུར་ཏེ། ལུས་སེམས་ཐ་དད་མེད་པའི་ཕྱིར་ཞེས་ལྷའིའོ། ། རྒྱན་ལས། ཉེར་ལེན་མྱོང་བ་མངོན་དུ་སོང་བ་ཅན་གྱི་ཐོས་པ་ལ་སོགས་པའི་འདུ་བྱེད་གཉིད་ལོག་པ་ལ་སོགས་པའི་ཚེ་མི་གསལ་ཀྱང༌། སད་པའི་གནས་སྐབས་སུ་གསལ་བ་བཞིན་དུ་ལུས་ལ་ཡང་གསལ་བར་འགྱུར་བ་དང༌། ལུས་ཀྱི་ཡོན་ཏན་ནག་པོ་ལ་སོགས་པ་གཞན་གྱིས་དམིགས་པ་བཞིན་དུ་སེམས་ཀྱི་ཡོན་ཏན་བཟོའི་ལས་ལ་སོགས་པ་ཡང་དམིགས་པར་ཅི་སྟེ་མི་འགྱུར།
ཞེས་གསུངས་སོ། ། གཉིས་པ་སྐྱེ་གནས་སུ་འཇུག་ཚུལ་ལ་རྩོད་པ་སྤང་བ་ལ། གཞན་དག་ན་རེ། སེམས་ཅན་རྣམས་འབྱུང་བ་ཆེན་པོ་རྣམས་ལས་བྱུང་བ་མ་ཡིན་པར་སྐྱེ་བ་གཞན་ནས་མངལ་ལ་སོགས་པའི་གནས་སུ་འོངས་པ་ཡིན་ན། དེའི་ཕྱིར་༼༥༣ན༽མི་གཙང་བའི་ཡུལ་དུ་འོངས་པ་མི་རིགས་ཤིང་མི་འདོད་བཞིན་དུ་དབང་ཕྱུག་གིས་བསྐུལ་བའང་མི་འཐད་དོ་ཞེ་ན། བཤད་པ། བདག་ལ་ཆགས་པ་དང་ལྡན་པ། ། སེམས་ཅན་གཞན་གྱིས་བཀྲི་མིན་པ། ། བདེ་སྡུག་དོར་ཐོབ་འདོད་པས་ན། ། དམན་པའི་གནས་ནི་ཡོངས་སུ་ལེན། །
ཅེས་སྨོས་ཏེ། བདག་ལ་ཆགས་པ་དང་ལྡན་པའི་སེམས་ཅན་རྣམས་དབང་ཕྱུག་ལ་སོགས་པ་གཞན་གྱིས་དབང་མེད་དུ་བཀྲི་བ་མིན་པར་གྲུབ་ཀྱང༌། རང་བདེ་བ་ཐོབ་པ་དང་སྡུག་བསྔལ་དོར་བར་འདོད་པའི་མངོན་པར་ཆགས་པ་སྔོན་དུ་སོང་བས་ན། ཆགས་པའི་དབང་གིས་དམན་པའི་གནས་མངལ་ནི་ཡོངས་སུ་ལེན་པ་སྟེ། དཔེར་ན་སྦྲང་བུ་དག་མི་གཙང་བའི་གནས་ལེན་པའམ། འདོད་པ་ཅན་དག་བུད་མེད་ཀྱི་རོའི་ལུས་ཡོངས་སུ་ལེན་པ་ལྟ་བུའོ་ཞེས་པ་ལྷའིའོ། ། རྒྱན་ནི། བདག་ལ་ཆགས་པས་བསྐུལ་བ་ནི་དམན་པའི་གནས་ཀྱང་ཕྱིན་ཅི་ལོག་ཏུ་འཛིན་པས་བླང་བྱར་གྱུར་པ་དེ་ནི་ལས་ཀྱི་ནུས་པ་ཉིད་ཡིན་ཏེ། དཔེར་ན་ཆགས་ལྡན་སྨད་འཚོང་མའི་ཁང་པར་འཇུག་པ་བཞིན་ནོ་གསུངས། དེ་ཡང་སྲེད་པ་ཉིད་སྐྱེ་བ་ལེན་པའི་རྒྱུ་ཡིན་ནོ་ཞེས་བསྟན་པའི་ཕྱིར།
སྡུག་བསྔལ་ཕྱིན་ཅི་ལོག་བློ་དང༌། ། སྲེད་པས་ཀུན་ནས་འཆིང་བ་ནི། ། སྐྱེ་རྒྱུ་གང་ལ་དེ་མེད་པ། ། དེ་ནི་སྐྱེ་བར་མི་འགྱུར་རོ། ། ཞེས་སྨོས་ཏེ། དམན་པའི་གནས་མངལ་ལ་སོགས་པ་སྡུག་བསྔལ་ཡིན་པ་ལ་བདེ་བར་ཕྱིན་ཅི་ལོག་ཏུ་འཛིན་པའི་བློ་དང་སྡུག་བསྔལ་དང་བདེ་བ་དོར་བ་དང་ཐོབ་པར་འདོད་པའི་སྲེད་པས་མངལ་དུ་ཀུན་ནས་འཆིང་བར་བྱེད་པ་ནི་མངལ་དུ་སྐྱེ་བའི་རྒྱུ་ཡིན་ཏེ། གང་ལ་༼༥༣བ༽སྲེད་པ་དང་ཕྱིན་ཅི་ལོག་གི་བློ་དེ་མེད་པ་དེ་ནི་མངལ་དུ་སྐྱེ་བར་མི་འགྱུར་བའི་ཕྱིར་རོ། ། གསུམ་པ་མ་མཐོང་བ་ཙམ་སྐྱེ་བ་སྔ་ཕྱི་མེད་པའི་སྒྲུབ་བྱེད་མ་ཡིན་པ་ནི། གལ་ཏེ་འགྲོ་འོང་མ་མཐོང་ན། ། ཞེས་སྨོས་ཏེ།
ཚུ་རོལ་མཛེས་པ་བ་ན་རེ། ཚེ་འདི་ནས་ཕྱི་མར་འགྲོ་བ་དང༌། སྔ་མ་ནས་མངལ་གྱི་གནས་སུ་འོང་བ་མ་མཐོང་བའི་ཕྱིར་ན། བར་སྲིད་ནས་མངལ་གྱི་གནས་སུ་སྐྱེ་བ་ལེན་པ་མེད་དོ་ཞེ་ན། བཤད་པ། དབང་པོ་མི་གསལ་ཕྱིར་མ་མཐོང༌། ། དཔེར་ན་མིག་མི་གསལ་བ་ཡིས། ། དུ་བ་ཆུང་ངུ་མི་མཐོང་བཞིན། ། ཞེས་སྨོས་ཏེ། རྒྱང་འཕེན་ཁྱོད་ཀྱི་དབང་པོ་མི་གསལ་བའི་ཕྱིར།
དེས་མ་མཐོང་བ་ཡིན་ལ། དེ་ཙམ་གྱིས་བར་སྲིད་ནས་མངལ་དུ་སྐྱེ་བ་ལེན་པ་མེད་པར་མི་འགྲུབ་སྟེ། དཔེར་ན་མིག་མི་གསལ་བའི་སྐྱེས་བུ་ཡིས་དུ་བ་ཆུང་ངུ་མི་མཐོང་བས་ནི་དུ་བ་མེད་པར་མི་འགྲུབ་པ་བཞིན་ནོ། ། སྐྱེས་བུ་ཐམས་ཅད་ཀྱིས་བར་སྲིད་མ་མཐོང་བ་ནི་མ་གྲུབ་སྟེ། རིགས་མཐུན་པ་དང་ལྷ་མིག་དག་པས་མཐོང་བའི་ཕྱིར་ཞེས་རྒྱན་གྱིའོ། ། གལ་ཏེ་བར་སྲིད་ལུས་ཅན་ཡིན་པས་ཐོགས་པ་དང་བཅས་པར་འགྱུར་རོ་ཞེ་ན། བཤད་པ། ལུས་ཅན་ཡིན་ཡང་ཕྲ་བའི་ཕྱིར། ། འགའ་ཞིག་ལ་ལར་ཐོགས་མེད་དེ། ། ཆུ་བཞིན་གསེར་ལ་དངུལ་ཆུ་བཞིན། །
མ་མཐོང་ཕྱིར་ན་མེད་པ་མིན། ། ཅེས་སྨོས་ཏེ། ལུས་ཅན་ཡིན་ཡང་ཕྲ་ཞིང་དྭངས་པའི་ཕྱིར་ཏེ། སྲིད་པ་བར་མའི་ལུས་འགའ་ཞིག་ནི་རྨི་ལམ་གྱི་ལུས་བཞིན་དུ་ལ་ལར་ཐོགས་པ་མེད་དེ། དཔེར་ན་རྫ་སོ་མ་བཏང་བ་ལ་ཆུ་བཞིན་དང༌། གསེར་ལ་དངུལ་ཆུ་ཐོགས་པ་མེད་པ་བཞིན་ནོ། ། དེས་ན་བར་༼༥༤ན༽དོའི་སྲིད་པ་རྒྱང་འཕེན་ཁྱོད་ཀྱིས་མ་མཐོང་བའི་ཕྱིར་ན་མེད་པ་མིན་ཅེས་རྒྱན་གྱིའོ། ། གསུམ་པ་སེམས་ལུས་ཀྱི་འབྲས་བུ་ཡིན་པ་དགག་པ་ལ། ཡན་ལག་ཅན་རྒྱུ་ཡིན་པ་དགག ། ཡན་ལག་རྒྱུ་ཡིན་པ་དགག་པའོ། །
དང་པོ་ལ། ཡན་ལག་ཅན་གཅིག་ཡིན་པ་དགག ། དེ་ལ་རྩོད་པ་སྤང་བའོ། ། དང་པོ་ནི། ལུས་སེམས་ཀྱི་རྒྱུ་ཡིན་ན་ལུས་དེ་ཆ་ཤས་མེད་པའི་ཡན་ལག་གཅིག་ཡིན་ནམ། ཆ་ཤས་དང་བཅས་པའི་དུ་མ་ཡིན་གྲང༌། དང་པོ་ལྟར་ཞེ་ན། བཤད་པ། ལག་སོགས་གཡོ་ན་ཐམས་ཅད་དག ། གཡོ་བར་འགྱུར་ཕྱིར་འགལ་བ་ཅན། །
ལས་ནི་གཅིག་ལ་མི་རུང་ཕྱིར། ། གཞན་དུ་ཐ་དད་གྲུབ་པར་འགྱུར། ། ཞེས་སྨོས་ཏེ། སྐྱེས་བུ་ཆོས་ཅན། ལག་པ་སོགས་ཡན་ལག་གཅིག་གཡོ་ན་ཡན་ལག་ཐམས་ཅད་དག་གཡོ་བར་འགྱུར་བར་ཐལ། གཡོ་བའི་ཡན་ལག་དང་ཡན་ལག་ལྷག་མ་རྣམས་ཆ་མེད་གཅིག་ཡིན་པའི་ཕྱིར། ཁྱབ་སྟེ། གཡོ་མི་གཡོ་འགལ་བ་ཅན་གྱི་ལས་ནི་ཆོས་གཅིག་ལ་འདུ་བར་མི་རུང་བའི་ཕྱིར། གལ་ཏེ་དེའི་ཚེ་ཡན་ལག་གཡོ་བ་ཡིན་གྱི། ཡན་ལག་ཅན་གཡོ་བ་མ་ཡིན་པས་སྐྱོན་མེད་ཅེ་ན།
ཡན་ལག་ཅན་ཆོས་ཅན། རང་གི་ཡན་ལག་ལས་གོ་ས་ཐ་དད་དུ་གྲུབ་པར་འགྱུར་བར་ཐལ། ཡན་ལག་གཡོ་བའི་ཚེ་ན་གཡོ་བ་ལས་གཞན་དུ་མི་གཡོ་བར་གནས་པའི་སྐྱེས་བུའི་ཡན་ལག་ཅན་ཡིན་པའི་ཕྱིར། གཞན་ཡང༌། གཅིག་བསྒྲིབས་པ་ན་ཐམས་ཅད་དག ། བསྒྲིབ་པར་འགྱུར་བའམ་མ་བསྒྲིབས་ན། ། མཐོང་འགྱུར་གཅིག་ཚོན་གྱིས་བསྒྱུར་ན། ། བསྒྱུར་༼༥༤བ༽རམ་མ་བསྒྱུར་རྟོགས་པར་འགྱུར། ། དེ་ཕྱིར་ཚོགས་པ་གཅིག་ཡོད་མིན། ། ཅེས་སྨོས་ཏེ།
སྐྱེས་བུ་ཆོས་ཅན། རང་གི་ཡན་ལག་གཅིག་གོས་ཀྱིས་བསྒྲིབས་པ་ན་ཡན་ལག་ལྷག་མ་ཐམས་ཅད་དག་གོས་ཀྱིས་བསྒྲིབ་པར་འགྱུར་བར་ཐལ། བསྒྲིབས་པའི་ཡན་ལག་དང་ཡན་ལག་ལྷག་མ་རྣམས་ཆ་མེད་གཅིག་ཡིན་པའི་ཕྱིར། དཔེར་ན་བུམ་པའི་ངོ་བོ་བཞིན་ནོ་ཞེས་པའམ། ཡང་གལ་ཏེ་དེའི་ཚེ་ཡན་ལག་བསྒྲིབས་ན་ཡང་ཡན་ལག་ཅན་མ་བསྒྲིབས་པས་སྐྱོན་མེད་ཅེ་ན། གོས་ཀྱིས་བསྒྲིབས་པའི་སྐྱེས་བུའི་གདོང་པ་ཆོས་ཅན། རང་འཛིན་མིག་ཤེས་ཀྱིས་སྔར་མ་བསྒྲིབས་པ་ལྟར་རྫོགས་པར་མཐོང་བར་འགྱུར་ཏེ། བསྒྲིབས་པའི་གདོང་པ་དང་མ་བསྒྲིབས་པའི་ཡན་ལག་ཅན་ཆ་མེད་གཅིག་ཡིན་པའི་ཕྱིར། གཞན་ཡང་སྐྱེས་བུ་ཆོས་ཅན། ཡན་ལག་གཅིག་ཚོན་གྱིས་བསྒྱུར་ན་ཡན་ལག་ལྷག་མ་ཐམས་ཅད་ཚོན་གྱིས་བསྒྱུར་བར་ཐལ།
ཚོན་གྱིས་བསྒྱུར་བའི་ཡན་ལག་དང་མ་བསྒྱུར་བའི་ཡན་ལག་ལྷག་མ་རྣམས་ཆ་མེད་གཅིག་ཡིན་པའི་ཕྱིར་ཞེས་པའམ། ཡང་ན་ཚོན་གྱིས་བསྒྱུར་བའི་ཕྱོགས་ཀྱང་མ་བསྒྱུར་བར་ཐལ། ཚོན་གྱིས་བསྒྱུར་བའི་ཡན་ལག་དང་མ་བསྒྱུར་བའི་ཡན་ལག་ཆ་མེད་གཅིག་ཡིན་པའི་ཕྱིར་ཞེས་རྟོགས་ཤིང་ཤེས་པར་འགྱུར་རོ། ། དེ་ལྟར་ན་ཡན་ལག་ཅན་སྐྱེས་བུའི་ལུས་དེ་ཡན་ལག་དུ་མ་ཚོགས་པ་ཅན་གྱི་རྫས་གཅིག་ཏུ་ཡོད་པ་མིན་ཏེ། གཡོ་བ་དང་མི་གཡོ་བ་ལ་སོགས་པའི་རྫས་འགལ་བ་དུ་མར་གནས་པ་དེའི་ཕྱིར། གཉིས་པ་དེ་ལ་རྩོད་པ་སྤང་བ་ལ། རྩོད་པ་དང༌། ལན་བསྟན་པའོ། ། དང་པོ་ནི། ༼༥༥ན༽ དུ་མ་ཉིད་ནའང་སྔ་མ་བཞིན། །
ཁྱད་མེད་ཕྱིར་དང་ཕྲ་རབ་ཕྱིར། ། རྟོགས་མིན་ཞེ་ན། ཞེས་སྨོས་ཏེ། བྱེ་བྲག་པ་ན་རེ། ཕྱོགས་གཉིས་པ་ལྟར་སྐྱེས་བུའི་ལུས་དེ་ཆ་ཤས་དང་བཅས་པའི་དུ་མ་ཉིད་ཡིན་ལ། དེ་ལྟར་ནའང་རྡུལ་ཕྲ་རབ་རྣམས་སྔ་མ་མ་ཚོགས་པའི་གནས་སྐབས་སུ་དབང་ཤེས་ཀྱི་ཡུལ་མ་ཡིན་པ་བཞིན་དུ་ཕྱིས་རྡུལ་ཕྲ་རབ་རྣམས་ཚོགས་པའི་ཚེ་ནའང་དབང་ཤེས་ཀྱིས་རྟོགས་པ་མིན་ཏེ། དབང་པོ་ལས་འདས་པར་ཁྱད་པར་མེད་པའི་ཕྱིར་དང༌། རྡུལ་ཕྲ་རབ་ཡིན་པའི་ཕྱིར་རོ་ཞེ་ན། གཉིས་པ་དེའི་ལན་བསྟན་པ་ལ། གཏན་ཚིགས་མ་གྲུབ་པས་དགག །
ཁྱབ་པ་མ་ངེས་པས་དགག ། མ་དམིགས་པས་དགག ། དེ་ལ་རྩོད་པ་སྤང་བའོ། ། དང་པོ་ནི། ཁྱད་མེད་པར། ། མ་གྲུབ་ཁྱད་པར་ཅན་རྣམས་ནི། ། དབང་ཡུལ་དེ་ཕྱིར་རྡུལ་ཕྲན་མིན། ། ཅེས་སྨོས་ཏེ། སྐྱེས་བུའི་ལུས་ནི་བུམ་པ་སོགས་དབང་ཤེས་ཀྱི་ཡུལ་ལས་འདས་པའི་གནས་སྐབས་ཀྱི་རྡུལ་མ་ཚོགས་པ་དང་ཁྱད་པར་མེད་པར་གཏན་ཚིགས་མ་གྲུབ་སྟེ། རྡུལ་ཕྲན་སོ་སོ་བ་ལས་དབང་ཤེས་བསྐྱེད་ནུས་སུ་སྐྱེས་པའི་རྡུལ་ཕྲན་ཁྱད་པར་ཅན་རྣམས་ནི་དབང་ཤེས་ཀྱི་གཟུང་ཡུལ་ཡིན་པ་དེའི་ཕྱིར་རོ། །
རྡུལ་ཕྲ་རབ་ཡིན་པའི་གཏན་ཚིགས་གཉིས་པ་ཡང་མ་གྲུབ་པ་ཡིན་ཏེ། ལུས་ལ་སོགས་པའི་ཚོགས་པའི་གནས་སྐབས་ཅན་གྱི་རྡུལ་ཕྲན་རྣམས་ལ་ཡང་རྡུལ་ཕྲན་གྱི་ཐ་སྙད་བྱེད་པ་མ་ཡིན་པའི་ཕྱིར་རོ། ། དཔེ་གཞན་ཡང་ཁེགས་པར་བསྟན་པའི་ཕྱིར། འདི་ནི་སྒྲིབ་བྱེད་ལ་སོགས་པ། ། མེད་པ་དག་ཀྱང་བསལ་བ་ཡིན། ། ཅེས་སྨོས་ཏེ། གཏན་ཚིགས་གཉིས་༼༥༥བ༽མ་གྲུབ་པར་བསྟན་པ་འདིས་ནི་ཡན་ལག་ཅན་རྫས་གཅིག་པ་མེད་ན་སྐྱེས་བུས་ལུས་སོགས་ཀྱི་སྒྲིབ་བྱེད་དང་ཐོགས་པ་ལ་སོགས་པ་མེད་པར་ཐལ། ཆ་ཚོགས་པའི་རྡུལ་ཕྲ་རབ་སོ་སོ་བ་ལ་སྒྲིབ་ཐོགས་མེད་པའི་རྡུལ་ཕྲ་རབ་ཡིན་པའི་ཕྱིར་སྙམ་པའི་ཀླན་ཀ་དེ་དག་ཀྱང་བསལ་བ་ཡིན་ཏེ། དེ་ལ་ཡང་གཏན་ཚིགས་མ་གྲུབ་པའི་ལན་བསྟན་པའི་ཆེད་ཡོད་པའི་ཕྱིར་རོ། ། གཉིས་པ་ཁྱབ་པ་མ་ངེས་པས་དགག་པ་ལ།
དགག་པ་དངོས། དེའི་ཡང་ལན་དགག་པའོ། ། དང་པོ་ནི། དངུལ་ཆུ་གསེར་སོགས་དང་འདྲེས་པའམ། ། རྡོ་ཚོན་ལ་སོགས་ཇི་ལྟར་སྣང༌། ། དབང་སོགས་སོ་སོར་ནུས་མེད་རྣམས། ། རྟོགས་པ་དག་ནི་ཇི་ལྟར་ཡིན། ། ཅེས་སྨོས་ཏེ། དངུལ་ཆུ་དང་གསེར་འདྲེས་པ་དང་ཆུ་དང་འོ་མ་ལ་སོགས་པ་འདྲེས་པའམ། ཡང་ན་མེ་རྡུལ་དང་འདྲེས་པའི་རྡོ་ཚོན་དང་ཤིང་ཚོན་ལ་སོགས་པ་རྣམས་ཆོས་ཅན།
དབང་ཤེས་ལ་ཇི་ལྟར་སྣང་སྟེ་མི་སྣང་བར་ཐལ། ཡན་ལག་ཅན་གྱི་རྫས་གཅིག་མེད་པའི་ཕྱིར་ཏེ། རྡུལ་རིགས་མི་མཐུན་པ་དག་རྫས་རྩོམ་པ་མེད་པའི་ཕྱིར་རོ། ། དེ་བཞིན་དུ་དབང་པོ་དང༌། ཡུལ་དང༌། ཡིད་བྱེད་ལ་སོགས་པ་རྣམས་ཆོས་ཅན། ཡུལ་རྟོགས་པའི་ཤེས་པ་དག་ནི་ཇི་ལྟར་བསྐྱེད་པ་ཡིན་ཏེ་མ་ཡིན་པར་ཐལ། ཁྱོད་རྣམས་སོ་སོར་མ་ཚོགས་པ་ན་དབང་ཤེས་བསྐྱེད་པའི་ནུས་པ་མེད་པ་རྣམས་དང་ཡན་ལག་ཅན་རྫས་གཅིག་མེད་པ་དང་ཁྱད་པར་མེད་པའི་ཕྱིར་རོ། ། དེ་ལ་གཞན་དག་ན་རེ། ལྡན་ལས་ཤེས་ན།
ཞེས་སྨོས་ཏེ། གལ་ཏེ་དབང་པོ་དང་ཡུལ་དང་ཡིད་བྱེད་གསུམ་ལས་ལྡན་པ་སྐྱེ་ལ། དེ་ལས་དབང་ཤེས་སྐྱེ་བས་སྐྱོན་མེད་དོ་༼༥༦ན༽ཞེ་ན། བཤད་པ། འདིར་ཐལ་མཚུངས། ། ཞེས་སྨོས་ཏེ། རྐྱེན་གསུམ་གྱིས་ལྡན་པ་བསྐྱེད་པའི་སྐབས་འདིར་ཡང་དབང་སོགས་ཀྱིས་ལྡན་པ་གཅིག་བསྐྱེད་པའི་སྒོ་ནས་དབང་ཤེས་མི་བསྐྱེད་པར་ཐལ་བ་མཚུངས་ཏེ། རྫས་མེད་པའི་དུ་མར་ཁྱད་པར་མེད་པའི་ཕྱིར་རོ། ། གཉིས་པ་དེའི་ཡང་ལན་དགག་པ་ནི། གལ་ཏེ་གསེར་དང་དངུལ་ཆུ་ནི། །
ལྡན་པས་སྣང་བ་ཡིན་ཞེ་ན། ། ཞེས་སྨོས་ཏེ། གལ་ཏེ་གཞན་དག་ན་རེ། གསེར་དང་དངུལ་ཆུ་ལ་སོགས་པ་འདྲེས་པ་ནི་རྫས་མེད་ཀྱང་རིགས་མི་མཐུན་པའི་རྡུལ་ཕན་ཚུན་འཕྲད་པའི་ལྡན་པ་ཡོད་པས། དེ་དབང་ཤེས་ལ་སྣང་བ་ཡིན་ཞེ་ན། བཤད་པ། རྟེན་མཐོང་མེད་པར་གང་ལས་རྟོགས། ། ཞེས་སྨོས་ཏེ། ལྡན་པའི་རྟེན་གསེར་དང་དངུལ་ཆུའི་རྡུལ་འཕྲད་པ་ཚད་མས་མཐོང་བ་མེད་པའི་ཕྱིར་ན། དབང་ཤེས་ཀྱིས་གསེར་དང་དངུལ་ཆུའི་རྡུལ་འཕྲད་པའི་ལྡན་པ་གང་ལས་རྟོགས་ཏེ་མི་རྟོགས་པར་ཐལ་ལོ། །
གཞན་ཡང༌། རོ་གཟུགས་ལ་སོགས་ལྡན་པར་འགལ། ། ཅེས་སྨོས་ཏེ། ཇི་ལྟར་ལྒེའུ་གཤེར་དང་བུ་རམ་ལ་སོགས་པ་སྦྱར་བ་རྫས་སྣ་ཚོགས་པའི་མཚན་ཉིད་ཅན་གྱི་བཏུང་བ་དེ་ལ་རོ་ཞིམ་པ་དང༌། གཟུགས་བཟང་བ་དང༌། དྲི་དང་རེག་བྱའི་ཡོན་ཏན་ལ་སོགས་པ་དང་ལྡན་པར་འགལ་བར་འགྱུར་ཏེ། ཡན་ལག་ཅན་གྱི་རྫས་མེད་པའི་རྡུལ་རིགས་མི་མཐུན་དུ་མ་ཚོགས་པའི་ཡོན་ཏན་ཡིན་པའི་ཕྱིར་རོ། ། འདོད་པར་མི་ནུས་ཏེ། འཇིག་རྟེན་ན་བཏུང་བ་གཟུགས་བཟང་ཞེས་དང༌། བཏུང་བ་ཞིམ་ཞེས་པའི་ཐ་སྙད་མཐོང་བའི་ཕྱིར་ཞེས་པ་ལྷ་ཡིའོ། །
དེ་ལ་གཞན་དག་ན་རེ། གལ་ཏེ་ཉེ་༼༥༦བ༽བར་བཏགས་པ་ལས། ། འདོད་ན། ཞེས་སྨོས་ཏེ། གལ་ཏེ་བཏུང་བའི་རོ་གཟུགས་རྒྱུན་གྱི་རྫས་གཅིག་ལ་ལྡན་པ་འདུ་བ་ཡིན་པས་རོ་ལ་སོགས་པའི་རྡུལ་ལྡན་པ་ཉེ་བར་བཏགས་པ་ལས་བཏུང་བ་རོ་ཞིམ་གཟུགས་བཟང་ཞེས་པའི་ཐ་སྙད་བྱེད་པར་འདོད་དོ་ཞེ་ན། བཤད་པ། བློ་ཐ་དད་པར་འགྱུར། ། ཇི་ལྟར་ཕྲེང་རིང་ཞེས་བྱར་འགྱུར། ། ཞེས་སྨོས་ཏེ། རྫས་སྣ་ཚོགས་སྦྱར་བའི་བཏུང་བ་དང་འོ་མའི་རོ་གཉིས་བློ་ལ་རོའི་ངོ་བོ་དང་བཏགས་པ་བ་ཐ་དད་པར་སྣང་བར་འགྱུར་ཏེ།
དེ་གཉིས་རོ་ཡི་ངོ་བོ་གཅིག་བཏགས་པ་བ་ཡིན་པའི་ཕྱིར། དཔེར་ན་བ་ལང་ཁྲ་བོ་དང་ནག་སྒུར་དག་བཞིན་ནོ། ། གཞན་ཡང་ཇི་ལྟར་བྱ་མང་པོ་ཚར་དུ་བསྒྲིགས་པའི་ཕྲེང་བ་ལ་ཚར་དུ་དངར་བའི་རིང་པོ་ཞེས་བྱ་བར་བཏགས་ནས་སྟོན་པར་འགྱུར་ཏེ་མི་འགྱུར་བར་ཐལ། རིང་པོ་དང་རྫས་གཅིག་ལ་འཕྲོད་པ་འདུ་བའི་འབྲེལ་བ་མེད་པའི་ཕྱིར་ཏེ། ། གང་ལ་འདུ་བའི་བྱ་རེ་རེ་ལ་རིང་པོ་མི་འདུ་བའི་ཕྱིར་རོ་ཞེས་ལྷའིའོ། ། གསུམ་པ་མི་དམིགས་པས་དགག་པ་ལ། རྟགས་དགོད་པ། དེ་ཉིད་མ་གྲུབ་པ་སྤང་བ། རྣམ་དབྱེའི་སྒྲ་མི་སྲིད་པ་སྤང་བ། ཚོགས་པའི་སྒྲ་མི་སྲིད་པ་སྤང་བའོ། །
དང་པོ་ནི། དེ་ལྡན་རང་གི་ངོ་བོ་དང༌། ། བརྗོད་པ་དག་ལ་ཐ་དད་པར། ། གྲངས་ལྡན་ལས་ལ་སོགས་པ་ཡི། ། ངོ་བོ་བློ་ལ་མི་སྣང་ངོ༌། ། ཞེས་སྨོས་ཏེ། གཟུགས་སོགས་དེ་དང་ལྡན་པའི་བུམ་པ་ནི་རང་གི་ངོ་བོ་དང་རྫས་ཀྱི་ངོ་བོ་ཐ་དད་པར་བརྗོད་པའི་སྒྲ་དག་ལས་རྫས་ཐ་དད་པའི་གཅིག་ལ་སོགས་གྲངས་དང༌། དོན་གཞན་ལྡན་པ་དང་འདེགས་འཇོག་ལ་སོགས་པའི་ལས་དང་རྣམ་པར་དབྱེ་བ་དང༌། གཞན་༼༥༧ན༽ཉིད་དང་མ་ཡིན་པ་དང་སྤྱི་ལ་སོགས་པའི་དོན་ནི་ཡོད་པ་མ་ཡིན་ཏེ། རྫས་ཐ་དད་དུ་ཡོད་ན་སྣང་དུ་རུང་བ་ལས་ངོ་བོ་བློ་ལ་མི་སྣང་བའི་ཕྱིར་རོ་ཞེས་ལྷ་ཡིའོ། །
གཉིས་པ་དེ་ཉིད་མ་གྲུབ་པ་སྤང་བ་ལ། སྒྲ་ཤེས་ཐ་དད་ཀྱང་དོན་ཐ་དད་དུ་མ་ངེས་པ་དེའི་ལན་དགག་པ། ཡོན་ཏན་གྱི་གྲངས་དོན་གཞན་དགག་པའོ། ། དང་པོ་ནི། གཞན་དག་ན་རེ། བུམ་པའི་གྲངས་དང་ལྡན་པ་ལ་སོགས་པ་ནི་བུམ་པ་ལས་རྫས་ཐ་དད་དུ་ཡོད་དེ། སྒྲ་དང་ཤེས་པས་ཐ་དད་དུ་དམིགས་པའི་ཕྱིར་ཞེ་ན། བཤད་པ། སྒྲ་ཤེས་དངོས་པོ་ཐ་དད་པའི། ། རྗེས་འབྲང་རྣམ་རྟོག་བཏགས་དོན་ཅན། །
དཔེར་ན་ཡོན་ཏན་ལ་སོགས་པའམ། ། ཞིག་དང་མ་སྐྱེས་དག་ལ་བཞིན། ། ཞེས་སྨོས་ཏེ། བུམ་པའི་ཡོན་ཏན་དང་གྲངས་སོགས་ཐ་དད་དུ་བརྗོད་པའི་སྒྲ་དང་ཤེས་པ་ལ་གྲངས་སོགས་རང་མཚན་ཐ་དད་པར་སྣང་བ་མ་ཡིན་ཏེ། ལོག་ས་ཐ་དད་ལས་ལོག་པའི་ལྡོག་པའི་དངོས་པོ་ཐ་དད་པའི་རྗེས་སུ་འབྲང་བའི་རྣམ་རྟོག་གིས་སྒྲོ་བཏགས་པའི་བཏགས་དོན་ཡུལ་དུ་བྱེད་པ་ཅན་ཡིན་པའི་ཕྱིར། དཔེར་ན་གཟུགས་ལ་སོགས་པའི་ཡོན་ཏན་ལ་གཅིག་དང་ཡང་དག་པར་ལྡན་པ་ཞེས་བྱ་བ་ལ་སོགས་པའི་སྒྲ་དང་ཤེས་པ་ལ་འཇུག་པའམ། ཡང་ན་ཞིག་ནས་མེད་པ་དང་མ་སྐྱེས་ནས་མེད་པ་དག་ལ་ཡང་གཅིག་དང་གཉིས་དང་མང་པོ་ལ་སོགས་པའི་སྒྲ་ཤེས་འཇུག་པ་བཞིན་ནོ། ། དེས་ན་ཁྱབ་པ་མ་ངེས་སོ། ། གཉིས་པ་དེའི་ལན་དགག་པ་ནི། གལ་ཏེ་འདིར་ནི་བཏགས་འདོད་ན། །
ཞེས་སྨོས་ཏེ། གལ་ཏེ་གཞན་དག་ན་རེ། གཟུགས་ལ་སོགས་པའི་ཡོན་ཏན་རྣམས་ལ་༼༥༧བ༽གཅིག་ལ་སོགས་པའི་གྲངས་སོགས་བརྗོད་པ་འདིར་ནི་བཏགས་མིང་ཙམ་དུ་འཇུག་པར་འདོད་དོ་ཞེ་ན། བཤད་པ། རྒྱུ་མཚན་གང་གིས་དེ་འདོད་པ། ། དེ་ནི་དངོས་པོ་ཐམས་ཅད་ལ། ། དེ་དག་གིས་རྒྱུས་ཅིས་མི་འདོད། ། ཅེས་སྨོས་ཏེ། རྒྱུ་མཚན་གང་གིས་ན་གཟུགས་ལ་སོགས་པའི་ཡོན་ཏན་རྣམས་ལ་གྲངས་སོགས་བརྗོད་པ་བཏགས་མིང་དུ་འཇུག་པ་དེ་ལྟར་འདོད་པ་དེ་ནི་བུམ་པ་ལ་སོགས་པའི་དངོས་པོ་ཐམས་ཅད་ལ་གྲངས་སོགས་བརྗོད་པ་བཏགས་མིང་དུ་འཇུག་པར་སྒྲ་དང་ཤེས་པ་དེ་དག་གིས་རྒྱུས་ཅིས་མི་འདོད་དེ་འདོད་དགོས་སོ་ཞེས་ལྷ་ཡིའོ། ། རྒྱན་ལས།
ཐོག་མ་མེད་པའི་རྟོག་པས་སྒྲོ་བཏགས་པ་ཉིད་རྒྱུ་མཚན་ཡིན་གྱི། དངོས་པོར་བཏགས་པའི་སྐབས་ཡོད་པ་མ་ཡིན་ནོ། ། ཞེས་བཤད་དོ། ། དེ་ལ་གཞན་དག་ན་རེ། གལ་ཏེ་ཀུན་ལ་ཉེར་བཏགས་མིན། ། ཐ་དད་ཁྱད་པར་གཙོ་བོ་ཞེས། ། བྱ་ཉིད་གང་ལས་ཐ་དད་པ། ། མེད་ན་ཐ་དད་དོན་མེད་ན། ། ཞེས་སྨོས་ཏེ། གལ་ཏེ་བུམ་པའི་གྲངས་སོགས་ཀྱི་སྒྲ་དེ་ཡུལ་ཀུན་ལ་ཉེ་བར་བཏགས་ནས་འཇུག་པ་མིན་ཏེ།
ཡུལ་བུམ་པའི་གྲངས་སོགས་ལ་བཏགས་མིང་ལས་ཐ་དད་པའི་ཁྱད་པར་གཙོ་བོར་དངོས་མིང་དུ་འཇུག་པ་ཡང་ཡོད་པའི་ཕྱིར་རོ། ། དེ་ལྟར་མ་ཡིན་ན་གྲངས་སོགས་ཀྱི་སྒྲ་བུམ་པའི་གྲངས་སོགས་ལ་གཙོ་བོར་འཇུག་པ་དང༌། ཡོན་ཏན་གྱི་གྲངས་སོགས་ལ་བཏགས་ནས་འཇུག་པ་ཞེས་བྱ་བ་དེ་ཉིད་གང་ལས་རྟོགས་པར་འགྱུར་ཏེ། བུམ་པའི་གྲངས་སོགས་བརྗོད་པའི་སྒྲ་དེས་བརྗོད་བྱ་ཐ་དད་པ་མེད་པ་ལ་གྲངས་སོགས་ཐ་དད་པར་བརྗོད་པས་སྒྲ་ཐ་དད་དུ་བརྗོད་པ་དོན་མེད་དུ་འགྱུར་བའི་ཕྱིར་༼༥༨ན༽ཞེ་ན། བཤད་པ།
དོན་གཞན་རྒྱུ་མཚན་ཅན་མིན་ཡང༌། ། དཀར་ལ་སོགས་པ་གྲངས་སོགས་དང༌། ། ལྡན་པའི་སྒྲ་ནི་རྣམ་གྲངས་མིན། ། ཅེས་སྨོས་ཏེ། བུམ་པའི་གྲངས་སོགས་བརྗོད་པའི་སྒྲ་ནི་སྒྲ་རྣམ་གྲངས་པ་མ་ཡིན་ཏེ།
བརྗོད་བྱའི་དོན་རྫས་གཞན་པའི་རྒྱུ་མཚན་ཅན་མིན་ཡང་ཡོན་ཏན་དཀར་པོ་ལ་སོགས་པའི་གྲངས་དང་ལས་ལ་སོགས་པ་དང༌། ཡང་དག་པར་ལྡན་པ་ཞེས་པའི་སྒྲ་རྣམས་ནི་སྒྲ་རྣམ་གྲངས་པ་མིན་པར་ཁྱེད་ཉིད་ཀྱང་འདོད་པའི་ཕྱིར་རོ། ། གསུམ་པ་ཡོན་ཏན་གྱི་གྲངས་དོན་གཞན་དགག་པ་ནི། གལ་ཏེ་དེ་ལའང་དོན་གཞན་ན། ། ཞེས་སྨོས་ཏེ། གལ་ཏེ་གཞན་དག་ན་རེ། དཀར་པོ་སོགས་ཡོན་ཏན་དེ་དག་ལའང་གྲངས་ལ་སོགས་པ་དང་ལྡན་པ་ཅན་གྱི་ཡོན་ཏན་དོན་གཞན་ཐ་དད་པ་ཡོད་པས་མ་ངེས་པ་ཡིན་ནོ་ཞེ་ན། བཤད་པ། ཡོན་ཏན་རྫས་ནི་ཁྱད་མེད་འགྱུར། ། དོན་གཞན་མིན་ཡང་ལྡོག་པ་ཡི། །
དབྱེ་བས་ཐ་དད་པ་ཡིན་ཏེ། ། ལས་རྫས་མིན་པའི་སྒྲ་བཞིན་ནོ། ། ཞེས་སྨོས་ཏེ། དེ་ལྟར་ཡིན་ན་ཡོན་ཏན་དང་རྫས་ཀྱི་མཚན་ཉིད་ནི་ཁྱད་པར་མེད་པར་འགྱུར་ཏེ། ཡོན་ཏན་ནི་གྲངས་དང་ལྡན་པ་ལ་སོགས་པའི་ཡོན་ཏན་གཞན་གྱི་རྟེན་བྱེད་པའི་ཕྱིར་རོ། ། དེ་བས་ན་གཟུགས་སོགས་ཡོན་ཏན་གྱི་གྲངས་སོགས་བརྗོད་པའི་སྒྲ་ནི་བརྗོད་བྱ་དོན་གཞན་ཡོད་པ་མིན་ཡང་སྒྲ་དང་རྟོག་པ་ཐ་དད་དུ་འཇུག་པ་ཡིན་ཏེ། ལྡོག་པ་ཐ་དད་པའི་དབྱེ་བས་སྒྲ་དང་རྟོག་པ་ཐ་དད་དུ་འཇུག་པ་ཡིན་པའི་ཕྱིར་ཏེ། དཔེར་ན་ལས་མ་ཡིན་ཅེས་པའི་སྒྲ་དང་རྫས་མིན་ཅེས་པའི་སྒྲ་གཉིས་ལྡོག་པ་ཐ་དད་པའི་སྒོ་ནས་༼༥༨བ༽འཇུག་པར་འདོད་པ་བཞིན་ནོ། ། གསུམ་པ་རྣམ་དབྱེའི་སྒྲ་མི་སྲིད་པ་སྤང་བ་ལ། གལ་ཏེ་བུམ་པའི་གྲངས་སོགས་རྫས་ཐ་དད་དུ་ཡོད་དེ།
བུམ་པའི་གྲངས་ཞེས་པའི་རྣམ་དབྱེའི་སྒྲ་འཇུག་པའི་ཕྱིར། དཔེར་ན་ལྷ་བྱིན་གྱི་རིལ་བ་སྤྱི་བླུགས་ལྟ་བུའོ་ཞེ་ན། བཤད་པ། དངོས་པོ་བརྗོད་པའི་སྒྲ་རྣམས་ཀྱིས། ། གྲངས་སོགས་དེ་དང་ལྡན་པ་ལས། ། ཐ་དད་གཞན་དུ་བསྟན་གང་དེའང༌། ། ཆོས་གཞན་ཁྱད་པར་བྱེད་པ་ཡིན། ། ཅེས་སྨོས་ཏེ། དངོས་པོ་ཆོས་བརྗོད་པའི་སྒྲ་རྣམས་ཀྱིས་བུམ་པའི་གྲངས་ལ་སོགས་པ་དེ་དང་ལྡན་པའི་བུམ་པ་ལས་ཐ་དད་པ་བཞིན་དུ་བསྟན་པ་གང་ཡིན་པ་དེའང༌། བུམ་པའི་གྲངས་སོགས་བུམ་པ་ལས་རྫས་ཐ་དད་དུ་ཡོད་པའི་དབང་གིས་འཇུག་པ་མ་ཡིན་ཏེ།
བུམ་པའི་གྲངས་ཞེས་པའི་སྒྲ་དེས་བུམ་པའི་ཆོས་གཞན་ཁ་དོག་ལ་སོགས་པ་རྣམ་པར་གཅོད་པའི་ཁྱད་པར་དུ་བྱེད་པ་ཙམ་ཡིན་པའི་ཕྱིར་རོ། ། དེ་བས་ན་བུམ་པའི་གྲངས་སོགས་བརྗོད་པའི་སྒྲ་དེས་བུམ་པ་དང་བུམ་པའི་གྲངས་སོགས་རྫས་ཐ་དད་དུ་མ་བསྟན་ཀྱང་ལྡོག་པ་ཐ་དད་པར་བརྗོད་པར་བསྟན་པའི་ཕྱིར། དེ་ཙམ་ཤེས་པར་འདོད་པ་ལ། ། གཞན་ཀུན་འཕངས་པ་མེད་པར་ནི། ། ལ་ལར་སོར་མོའི་ལྡན་པ་ཞེས། ། ཐ་དད་ཆོས་བཞིན་རྗོད་པར་བྱེད། ། ཅེས་སྨོས་ཏེ། བུམ་པའི་གྲངས་སོགས་བརྗོད་པའི་སྒྲ་དེས་བུམ་པའི་ཁ་དོག་སོགས་ཁྱད་ཆོས་དུ་མའི་ནང་ནས་བུམ་པའི་གྲངས་སོགས་ཀྱི་ལྡོག་པ་དེ་ཙམ་ཞིག་ཤེས་པར་འདོད་པ་ལ་བུམ་པའི་ཁྱད་པར་གྱི་ཆོས་གཞན་ཀུན་བློ་ཡུལ་དུ་འཕངས་པ་མེད་པར་བུམ་པའི་༼༥༩ན༽ གྲངས་སོགས་ཙམ་ནི་སྟོན་པའི་ཕྱིར། བུམ་པའི་གྲངས་སོགས་དེ་བུམ་པ་དང་རྫས་ཐ་དད་དུ་མི་སྟོན་ཀྱང་ལྡོག་པ་ཐ་དད་པའི་ཆོས་བཞིན་དུ་རྗོད་པར་བྱེད་དེ། དཔེར་ན་སོར་མོའི་ཁྱད་པར་གྱི་ཆོས་གཤིབས་པ་ཙམ་ཞིག་བརྗོད་པར་འདོད་པའི་སྐབས་ལ་ལར་སོར་མོ་དང་སོར་མོའི་ལྡན་པ་རྫས་ཐ་དད་པ་མེད་ཀྱང་སོར་མོའི་ལྡན་པ་ཞེས་པའི་སྒྲ་འཇུག་པ་བཞིན་ནོ་ཞེས་ལྷ་རྒྱན་གཉིས་ཀའིའོ། །
དེའི་ཕྱིར་ཆོས་བརྗོད་ཀྱི་སྒྲ་དང་ཆོས་ཅན་བརྗོད་པའི་སྒྲ་གཉིས་ལ་ཁྱད་པར་གཞན་སྤོང་བ་དང་མི་སྤོང་བའི་ཁྱད་པར་མ་གཏོགས་བརྗོད་བྱ་རྫས་ཐ་དད་པ་མེད་དོ་ཞེས་བསྟན་པའི་ཕྱིར། དོན་གཅིག་བརྗོད་ཀྱང་ཐམས་ཅད་ནི། ། འཕེན་ཕྱིར་སོར་མོ་ལྡན་འགྱུར་ཞེས། ། ཆོས་ཅན་བརྗོད་པར་གྲགས་ཡིན་ཏེ། ། དེ་ལྟར་བརྡར་ནི་བྱས་པ་ཡིན། ། ཅེས་སྨོས་ཏེ། ཆོས་དང་ཆོས་ཅན་བརྗོད་པའི་སྒྲ་གཉིས་ཀས་བརྗོད་བྱའི་དོན་གཅིག་བརྗོད་པར་མཚུངས་ཀྱང་སོར་མོའི་ཁྱད་ཆོས་ཐམས་ཅད་དང་ལྡན་པར་འགྱུར་བ་ནི་འཕེན་ཅིང་བརྗོད་པའི་ཕྱིར་ན། སོར་མོ་ལྡན་པར་འགྱུར་རོ་ཞེས་བརྗོད་པའི་སྒྲ་ནི་ཆོས་ཅན་བརྗོད་པའི་སྒྲ་ཡིན་པར་གྲགས་པ་ཡིན་ཏེ། དེའི་ཕྱིར་སོར་མོའི་ལྡན་པ་ཞེས་བརྗོད་པའི་སྒྲ་དང་སོར་མོ་ལྡན་པར་འགྱུར་རོ་ཞེས་པའི་སྒྲ་གཉིས་ལ་བརྗོད་བྱ་རྫས་ཐ་དད་པ་མེད་ཀྱང༌། བརྗོད་བྱའི་ཁྱད་པར་གཞན་སྤོང་བ་དང་མི་སྤོང་བ་དེ་ལྟར་ཤེས་པར་བྱ་བའི་ཆེད་དུ་བརྡ་སྦྱར་བར་ནི་བྱས་པ་ཡིན་ནོ་ཞེས་པ་ལྷ་ཡིའོ། །
བཞི་པ་ཚོགས་པའི་སྒྲ་མི་སྲིད་པ་སྤང་བ་ནི། གཞན་དག་ན་རེ། ཡན་ལག་ཅན་མེད་མོད་ཀྱི། འོན་ཀྱང་རོ་ལ་སོགས་པ་ཡན་ལག་གི་༼༥༩བ༽ཚོགས་པ་ཙམ་ཡོད་པ་མ་ཡིན་ན། དེའི་ཚེ་བུམ་པའི་གཟུགས་ལ་སོགས་པ་ཞེས་པའི་སྒྲ་འཇུག་པར་མི་འགྱུར་ཏེ། གཟུགས་ཀྱི་གཟུགས་ཤེས་པའི་སྒྲ་འཇུག་པར་མི་འགྱུར་བ་བཞིན་ནོ་ཞེ་ན། བཤད་པ། གཟུགས་སོགས་ནུས་པའི་ཁྱད་པར་ནི། ། སྤོང་བས་དེ་མཚུངས་འབྲས་བུ་ཡི། ། རྒྱུ་མིན་པར་ནི་རྣམ་གཅོད་པ། །
བུམ་པའི་སྒྲ་ནི་འཇུག་པར་འགྱུར། ། ཞེས་སྨོས་ཏེ། བུམ་པ་བརྗོད་པའི་སྒྲ་ནི་ཚོགས་པ་བརྗོད་པའི་སྒྲ་ཡིན་ཏེ། བརྗོད་བྱ་བུམ་པ་དེ་རྡུལ་རྫས་བརྒྱད་ཚོགས་པ་ཡིན་པས། དེ་ལ་ཡོད་པའི་གཟུགས་སོགས་རྡུལ་རྫས་བརྒྱད་པོ་རྣམས་ཀྱིས་རང་རང་འཛིན་པའི་ཤེས་པ་སོ་སོར་བསྐྱེད་པ་ནི་བྱེ་བྲག་གི་འབྲས་བུ་ཡིན་ལ། རྡུལ་རྫས་བརྒྱད་པོ་འདུས་པ་དེས་ཆུ་སྐྱོར་བ་བསྐྱེད་པ་ནི་སྤྱིའི་འབྲས་བུ་ཡིན་པས་ན། བུམ་པ་ཞེས་པའི་སྒྲ་དེས་བུམ་པའི་གཟུགས་སོགས་རྡུལ་རྫས་བརྒྱད་པོ་རྣམས་ཀྱིས་རང་རང་འཛིན་པའི་ཤེས་པ་བསྐྱེད་པའི་ནུས་པའི་ཁྱད་པར་ནི་བརྗོད་བྱར་སྤོང་བས་ན་གཟུགས་སོགས་རྡུལ་རྫས་བརྒྱད་པོ་དེ་དག་ལ་མཚུངས་པར་རྗེས་སུ་འགྲོ་བའི་ཐུན་མོང་གི་འབྲས་བུ་ཆུ་འཛིན་པར་བྱེད་པའི་རྒྱུ་མིན་པ་ཤིང་ལ་སོགས་པ་ནི་རྣམ་པར་གཅོད་པའི་ཕྱིར་ན། བུམ་པ་ཞེས་བརྗོད་པའི་སྒྲ་ནི་བུམ་པའི་རྡུལ་རྫས་བརྒྱད་པོའི་ཐུན་མོང་གི་འབྲས་བུ་ཆུ་འཛིན་པའི་དོན་བྱེད་ནུས་པ་དེ་ལ་འཇུག་པར་འགྱུར་རོ། ། དེས་ན་ཡན་ལག་ཅན་གཅིག་མེད་ཀྱང་ཚོགས་པ་དུ་མའི་འབྲས་བུ་གཅིག་ལ་བུམ་པ་ཞེས་བརྗོད་པའི་སྒྲ་ནི་ནུས་པ་གཅིག་བརྗོད་པར་འདོད་པ་ལས་ཡིན་ནོ་ཞེས་བསྟན་པའི་ཕྱིར། དེས་ན་བུམ་པ་གཟུགས་སོ་ཞེས། །
གཞི་གཅིག་པ་ཅན་སྒྲ་མ་ཡིན། ། ཅེས་སྨོས་ཏེ། བུམ་༼༦༠ན༽པའི་སྒྲ་དེས་བུམ་པའི་གཟུགས་བརྗོད་བྱར་སྤང་བ་དེས་ན་བུམ་པ་བརྗོད་པའི་སྒྲ་དང་བུམ་པའི་གཟུགས་སོ་ཞེས་བརྗོད་པའི་སྒྲ་གཉིས་བརྗོད་བྱ་གཞི་མཐུན་ཅིང་གཅིག་པ་ཅན་གྱི་སྒྲ་མ་ཡིན་ནོ། ། བཞི་པ་དེ་ལ་རྩོད་པ་སྤོང་བ་ནི། གཞན་དག་ན་རེ། གཞི་གཅིག་པ་ཅན་སྒྲ་མ་ཡིན། ། ཅེས་པ་མི་འཐད་དེ། བུམ་པའི་སྒྲ་ནི་བུམ་པའི་ཁྱད་པར་ལ་བལྟོས་ནས་རིགས་བརྗོད་པའི་ཕྱིར་ཞེ་ན། བཤད་པ། དེས་ན་འདི་ནི་རིགས་དང་ནི། །
ཚོགས་པ་བརྗོད་པའི་ཁྱད་པར་ཡིན། ། ཅེས་སྨོས་ཏེ། བུམ་པའི་སྒྲ་འདི་ནི་གསེར་བུམ་གྱི་སྒྲ་ལ་བལྟོས་ནས་བརྗོད་བྱ་གཞི་མཐུན་པ་དང༌། བུམ་གཟུགས་ཀྱི་སྒྲ་ལ་བལྟོས་ནས་བརྗོད་བྱ་གཞི་མི་མཐུན་པའི་ཁྱད་པར་ཡོད་པ་དེས་ན་གསེར་བུམ་ལ་བལྟོས་ནས་རིགས་བརྗོད་ཀྱི་སྒྲ་བུམ་གཟུགས་ལ་བལྟོས་ནས་ནི་ཚོགས་པ་བརྗོད་པའི་སྒྲ་ཡིན་པའི་སྒོ་ནས་ཁྱད་པར་གཞན་སྤོང་བ་དང་མི་སྤོང་བའི་ཁྱད་པར་ཡོད་པ་བཞིན་ནོ། ། འདིར་ཚོགས་པའི་སྒྲ་ནི་གཉིས་ཏེ། ཚོགས་པ་དུ་མ་ལ་འཇུག་པ་ཅན་དང༌། གཅིག་ལ་འཇུག་པ་ཅན་ནོ། ། དུ་མ་ལ་འཇུག་པ་ཅན་ནི། བུམ་པ་དང་ཤིང་ལ་སོགས་པའི་སྒྲ་ལྟ་བུའོ། ། གཅིག་ལ་འཇུག་པ་ཅན་ནི་རི་བོ་འབིགས་བྱེད་ལ་སོགས་པའི་སྒྲ་ལྟ་བུའོ། །
གལ་ཏེ་གཞན་དག་ན་རེ། བུམ་པ་དང་བུམ་གཟུགས་རྫས་ཐ་དད་དུ་མེད་པའི་ཕྱིར། བུམ་པའི་གཟུགས་ཞེས་པའི་སྒྲ་དེས་བུམ་པ་དང་བུམ་གཟུགས་ཐ་དད་དུ་མ་བརྗོད་པར་འགྱུར་རོ་ཞེ་ན། བཤད་པ། དེ་སྤྱི་ཡན་ལག་ཏུ་བྱས་ཏེ། ། བུམ་པ་ཡི་ནི་གཟུགས་སོ་ཞེས། ། དེ་ནུས་ཁྱད་པར་སྟོན་པར་བྱེད། ། ཕྱོགས་འདིས་གཞན་ལའང་༼༦༠བ༽བརྗོད་པར་བྱ། ། ཞེས་སྨོས་ཏེ། བུམ་པ་དང་བུམ་གཟུགས་རྫས་ཐ་དད་དུ་མེད་ཀྱང་སྒྲ་ཐ་དད་དུ་འཇུག་པ་མི་འགལ་ཏེ།
བུམ་པའི་རྫས་བརྒྱད་པོ་དེའི་སྤྱི་བུམ་པ་དེ་ཡན་ལག་གམ་ཁྱད་པར་དུ་བྱས་ཏེ་བུམ་པ་ཡི་ནི་གཟུགས་སོ་ཞེས་པའི་སྒྲ་དེ་ནི་བུམ་པའི་གཟུགས་འཛིན་པའི་མིག་ཤེས་དེ་བསྐྱེད་པར་ནུས་པའི་བུམ་གཟུགས་དེ་ཀ་བའི་གཟུགས་ལས་ཁྱད་པར་དུ་ཕྱེ་ནས་སྟོན་པར་བྱེད་པའི་ཕྱིར་རོ། ། རིགས་པ་རྣམ་དག་གི་ཕྱོགས་འདིས་ནི་གཞན་ཙནྡན་གྱི་དྲི་ཞེས་པ་ལའང་དྲི་ལས་རྫས་ཐ་དད་པའི་ཙནྡན་མེད་ཀྱང་ཙནྡན་དང་དྲི་ཐ་དད་དུ་སྟོན་པ་ཙམ་ཡིན་ཅེས་བརྗོད་པར་བྱ་ཞེས་པ་ལྷ་ཡིའོ། ། གཉིས་པ་ཡན་ལག་རྒྱུ་ཡིན་པར་དགག་པ་ལ། ཚོགས་པ་དང་མ་ཚོགས་པ་ལ་བརྟགས་ནས་དགག ། དེའི་ལན་དགག ། རང་ལ་མཚུངས་པ་སྤང་བའོ། ། དང་པོ་ནི། ལུས་གཅིག་སེམས་ཀྱི་རྒྱུར་ཡོད་པ་མ་ཡིན་པས། ལུས་སེམས་ཀྱི་རྒྱུར་འདོད་པ་ཁྱོད་ཀྱིས་ལུས་ཀྱི་ཡན་ལག་དུ་མ་སེམས་ཀྱི་རྒྱུར་འདོད་དགོས་ལ། དེ་ལྟར་ཡིན་ན་ཡན་ལག་དུ་མ་ཚོགས་པའམ།
གང་ཡང་རུང་བ་རེ་རེ་སེམས་ཀྱི་རྒྱུ་ཡིན་གྲང༌། དང་པོ་ལྟར་ལུས་ཀྱི་ཡན་ལག་མ་ལུས་པ་སེམས་ཀྱི་རྒྱུ་ཡིན་ཅེ་ན། བཤད་པ། མ་ལུས་རྒྱུ་ཉིད་ཡིན་ན་ནི། ། ཡན་ལག་གཅིག་དང་བྲལ་ནའང་མིན། ། ཅེས་སྨོས་ཏེ། ལུས་ཀྱི་ཚོགས་པ་མ་ལུས་པ་སེམས་ཀྱི་རྒྱུ་ཉིད་ཡིན་ན་ནི་ལུས་ཀྱི་ཡན་ལག་སྣ་བཅད་པ་ལྟ་བུ་གང་རུང་གཅིག་དང་བྲལ་ནའང་གང་ཟག་དེའི་ལུས་ལ་ཡིད་ཀྱི་རྣམ་པར་ཤེས་པ་སྐྱེ་བ་མིན་པར་འགྱུར་ཏེ། རྒྱུ་ཚོགས་མ་ཚང་བའི་ཕྱིར། ཕྱོགས་གཉིས་པ་ལྟར་༼༦༡ན༽ཡན་ལག་གང་རུང་རེ་རེ་སེམས་ཀྱི་རྒྱུ་ཡིན་ཅེ་ན། བཤད་པ།
རེ་རེ་ནུས་པ་ཉིད་ཡིན་ནའང༌། ། ཅིག་ཅར་མང་པོ་འབྱུང་བར་འགྱུར། ། ཞེས་སྨོས་ཏེ། སྐྱེས་བུའི་ལུས་ཀྱི་རྡུལ་ཕྲ་རབ་རེ་རེས་ཡིད་ཀྱི་རྣམ་པར་ཤེས་པ་སྐྱེད་པར་ནུས་པ་ཉིད་ཡིན་ནའང་དུས་ཅིག་ཅར་དུ་ལུས་ཀྱི་རྡུལ་ཕྲ་རབ་རེ་རེ་ལས་ཡིད་ཀྱི་རྣམ་པར་ཤེས་པ་མང་པོ་འབྱུང་བར་འགྱུར་ཏེ། ཡིད་ཀྱི་རྣམ་ཤེས་དུ་མའི་དངོས་རྒྱུ་ཚོགས་པ་ཚང་བའི་ཕྱིར་རོ་ཞེས་པ་ལྷ་རྒྱན་གཉིས་ཀའིའོ། ། གཉིས་པ་དེའི་ལན་དགག་པ་ལ། དབུགས་གསལ་བྱེད་ཀྱི་རྒྱུ་ཡིན་པ་མི་སྲིད་པ། སྲིད་ཀྱང་རིགས་པས་མི་འཐད་པའོ། ། དང་པོ་ལ། དབུགས་དུ་མ་རྒྱུ་ཡིན་པར་མི་འཐད།
དབུགས་གཅིག་རྒྱུ་ཡིན་པར་མི་འཐད། དེའི་ཡང་ལན་མི་འཐད་པའོ། ། དང་པོ་ནི། གཞན་དག་ན་རེ། དབུགས་འབྱུང་རྔུབ་གཅིག་ལས་མེད་ལ། འབྱུང་རྔུབ་གཅིག་པུ་དེས་སེམས་མངོན་པར་གསལ་བར་བྱེད་པས་ཅིག་ཅར་རྣམ་ཤེས་མང་པོར་འགྱུར་བ་མ་ཡིན་ནོ་ཞེ་ན། བཤད་པ། དུ་མ་ཉིད་དུ་མཚུངས་པའི་ཕྱིར། ། འབྱུང་རྔུབ་དག་ནི་ངེས་བྱེད་མིན། ། ཅེས་སྨོས་ཏེ།
སྐྱེས་བུའི་ལུས་ཀྱི་ཡན་ལག་གི་རྡུལ་དང་དུ་མ་ཉིད་དུ་མཚུངས་པའི་ཕྱིར་ན། དབུགས་འབྱུང་རྔུབ་དག་ནི་ཡིད་ཀྱི་རྣམ་པར་ཤེས་པ་གཅིག་ངེས་པ་ཁོ་ནར་སྐྱེད་པར་བྱེད་པ་མིན་ནོ། ། གཉིས་པ་དབུགས་གཅིག་རྒྱུ་ཡིན་པ་མི་འཐད་པ་ནི། གཞན་དག་ན་རེ། གཏན་ཚིགས་མ་གྲུབ་སྟེ། དབུགས་རྣམས་རྫས་གཅིག་ཉིད་ཡིན་པའི་ཕྱིར་རོ་ཞེ་ན། བཤད་པ། གཅིག་ཉིད་ན་ཡང་མང་གསལ་འགྱུར། ། དེ་༼༦༡བ༽རྒྱུ་རྟག་ཏུ་ཉེ་ཕྱིར་རོ། ། ཞེས་སྨོས་ཏེ།
དབུགས་རྣམས་རྫས་གཅིག་ཉིད་ཡིན་པ་དེ་ལྟར་ན་ཡང་ཡིད་ཀྱི་རྣམ་ཤེས་སྔ་ཕྱི་མང་པོ་ཅིག་ཅར་དུ་ད་ལྟ་གསལ་བར་སྐྱེ་བར་འགྱུར་ཏེ། ཡིད་ཀྱི་རྣམ་ཤེས་དེའི་རྒྱུ་ལུས་དང་དབུགས་འབྱུང་རྔུབ་ལ་སོགས་པ་རྟག་ཏུ་ཉེ་བར་ཡོད་པའི་ཕྱིར་རོ། ། དེ་ལ་གཞན་དག་ན་རེ། གལ་ཏེ་དུ་མའི་རྒྱུ་མིན་ན། ། ཞེས་སྨོས་ཏེ། གལ་ཏེ་དབུགས་འབྱུང་རྔུབ་དང་ལུས་ཉིད་མ་ཡིན་ནའང་རྣམ་ཤེས་གཅིག་ཉིད་ཅིག་ཅར་དུ་བསྐྱེད་པར་ནུས་ཀྱི། དུ་མ་ཅིག་ཅར་དུ་བསྐྱེད་པའི་རྒྱུ་མིན་ཅེ་ན། བཤད་པ། རིམ་གྱིས་ཀྱང་མིན་ཁྱད་མེད་ཕྱིར། ། ཞེས་སྨོས་ཏེ།
ལུས་དང་དབུགས་གཉིས་རིམ་གྱིས་ཀྱང་རྣམ་པར་ཤེས་པ་དུ་མའི་རྒྱུ་མིན་པར་འགྱུར་ཏེ། ཅིག་ཅར་དུ་རྣམ་པར་ཤེས་པ་དུ་མའི་རྒྱུ་མ་ཡིན་པ་གང་ཞིག་སྔ་ཕྱི་ཁྱད་པར་མེད་པའི་ཕྱིར་རོ། ། གཞན་ཡང་དབུགས་དང་ལུས་ནི་རྣམ་པར་ཤེས་པ་གཅིག་ཁོ་ནའི་རྒྱུ་མིན་པ་ཡང་མ་ངེས་སོ་ཞེས་བསྟན་པའི་ཕྱིར། དབུགས་གཅིག་ལ་ཡང་དོན་དུ་མ། ། འཛིན་ཕྱིར་དེ་ལས་ངེས་མ་ཡིན། ། ཅེས་སྨོས་ཏེ། དབུགས་གཅིག་གི་ཡུན་ལ་ཡང་དོན་དུ་མ་འཛིན་པའི་རྣམ་པར་ཤེས་པ་དུ་མ་སྐྱེ་བར་མཐོང་བའི་ཕྱིར་ན། དབུགས་གཅིག་གི་ཡུན་དེ་ལས་རྣམ་པར་ཤེས་པ་གཅིག་ཁོ་ན་སྐྱེ་བར་ངེས་པ་མ་ཡིན་ནོ། ། གཞན་དག་ན་རེ། དུ་མ་བློ་གཅིག་གིས་ཤེས་ན། །
ཞེས་སྨོས་ཏེ། རྣམ་པར་ཤེས་པ་གོ་རིམ་དང་ལྡན་པ་སྐད་ཅིག་དུ་མས་དོན་དུ་མ་ཤེས་པ་མ་ཡིན་གྱི། དོན་དུ་མ་བློ་གཅིག་གིས་ཅིག་ཅར་དུ་ཤེས་པས་སྐྱོན་མེད་ཅེ་ན། བཤད་པ། དེ་ནི་ཅིག་ཅར་ཉིད་༼༦༢ན༽འགྱུར་ཏེ། ། འགལ་བ་མེད་ཕྱིར་རིམ་གྱིས་ཀྱང༌། ། མི་འགྱུར་ཁྱད་པར་མེད་ཕྱིར་རོ། ། ཞེས་སྨོས་ཏེ། དབུགས་གཅིག་གི་ཡུན་ལ་དོན་དུ་མ་རིམ་གྱིས་འཛིན་པའི་བློ་དེ་ནི་དོན་དུ་མ་ཅིག་ཅར་འཛིན་པར་བྱེད་པ་ཉིད་དུ་འགྱུར་ཏེ། ཅིག་ཅར་འཛིན་པ་ལ་ཚད་མ་དང་འགལ་བ་མེད་པའི་ཕྱིར་ཏེ།
སྔ་ཕྱིའི་རང་བཞིན་ལ་ཁྱད་པར་མེད་པའི་བློ་ཡིན་པའི་ཕྱིར། དེ་ལྟར་མ་ཡིན་ན་རིམ་གྱིས་ཀྱང་དོན་དུ་མ་འཛིན་པར་མི་འགྱུར་ཏེ། སྔ་མའི་རང་བཞིན་ལས་སྐད་ཅིག་སྔ་ཕྱི་ཁྱད་པར་མེད་པའི་ཕྱིར་རོ་ཞེས་ལྷ་ཡིའོ། ། གསུམ་པ་དེའི་ཡང་ལན་མི་འཐད་པ་ནི། གཞན་དག་ན་རེ། རང་རིགས་མིན་པའི་དུས་ཅན་གྱིས། ། དབུགས་ཀྱི་སྐད་ཅིག་མང་པོ་དག ། གལ་ཏེ་དེ་འདྲའི་སེམས་ཉིད་ཀྱི། ། རྒྱུ་ཡིན་པར་ནི་རྟོག་བྱེད་ན། ། ཞེས་སྨོས་ཏེ།
གལ་ཏེ་ལ་ལ་དག་ལུས་རྟག་པ་ལ་རྫས་དུ་མ་རིམ་ཅན་དུ་འབྱུང་བ་ཡིན་གྱི། རང་གི་རིགས་འདྲ་སྔ་མ་ལས་བྱུང་བ་མིན་པའི་དུས་ཅན་གྱི་དབུགས་ཀྱི་སྐད་ཅིག་སྔ་ཕྱི་མང་པོ་དག་དེ་འདྲའི་སེམས་སྔ་ཕྱི་རིམ་ཅན་དུ་འབྱུང་བ་ཉིད་ཀྱི་རྒྱུ་ཡིན་པས། ཅིག་ཅར་འབྱུང་བའི་སྐྱོན་མེད་ཅེས་རྟོག་པར་བྱེད་ན། བཤད་པ། གོ་རིམ་ལྡན་པའི་རྒྱུ་མེད་པར། ། དེ་དག་རིམ་ལྡན་ཇི་ལྟར་འགྱུར། ། ཞེས་སྨོས་ཏེ། སྔ་ཕྱི་གོ་རིམ་དང་ལྡན་པར་འགྱུར་བའི་རྒྱུ་མེད་པར་དབུགས་འབྱུང་རྔུབ་དེ་དག་རིམ་ལྡན་དུ་འབྱུང་བར་ཇི་ལྟར་འགྱུར་ཏེ་མི་འགྱུར་རོ། ། གཞན་དག་ན་རེ། རང་རིགས་སྔ་མ་རྒྱུ་ཉིད་ན། །
ཞེས་སྨོས་ཏེ། གལ་ཏེ་རང་གི་རིགས་འདྲ་སྔ་མ་རྒྱུ་ཉིད་ཡིན་གྱི། ལུས་རྒྱུ་མིན་ཅེ་ན། བཤད་པ། ༼༦༢བ༽ དང་པོ་འབྱུང་བར་མི་འགྱུར་ཏེ། ། དེ་རྒྱུ་དེ་འདྲ་ཡོད་མ་ཡིན། ། ཅེས་སྨོས་ཏེ། དེ་ལྟར་མིན་ན་མངལ་ལ་སོགས་པར་དང་པོར་སྐྱེས་མ་ཐག་དབུགས་གསར་དུ་འབྱུང་བར་མི་འགྱུར་ཏེ། དབུགས་དེའི་རྒྱུ་རིགས་འདྲ་སྔ་མ་དེ་འདྲ་བ་ཡོད་པ་མ་ཡིན་པའི་ཕྱིར་རོ། ། མ་གྲུབ་ན་ཚེ་སྔ་མ་གྲུབ་ལ།
འདོད་ན་དབུགས་སེམས་ཀྱི་རྒྱུ་མ་ཡིན་པར་གྲུབ་བོ། ། གཉིས་པ་སྲིད་ཀྱང་རིགས་པས་མི་འཐད་པ་ལ། བློ་ཅིག་ཅར་དུ་སྐྱེ་བར་ཐལ་བས་དགག ། དབུགས་མ་ཚང་ན་མི་སྐྱེ་བར་ཐལ་བས་དགག ། ཤེས་པ་ལ་ཁྱད་པར་ཡོད་པར་ཐལ་བས་དགག་པའོ། ། དང་པོ་ནི། དབུགས་འབྱུང་ཐ་དད་ཡུལ་ཅན་ཕྱིར། ། ཡོད་ཀྱང་དུ་མ་ཉིད་དུ་ངེས། ། དེ་ཕྱིར་བློ་ནི་ཅིག་ཅར་སྐྱེ། ། ཞེས་སྨོས་ཏེ།
དབུགས་ཡིད་བློའི་རྒྱུ་ཡིན་པ་ཡོད་དུ་ཆུག་ཀྱང་ཞེས་ཁས་བླངས་བརྗོད་ནས་དབུགས་ནི་འབྱུང་ཡུལ་ཐ་དད་ནས་འབྱུང་བའི་ཡུལ་ཅན་ཡིན་པའི་ཕྱིར་ན། དུ་མ་ཉིད་དུ་ངེས་པར་འགྱུར་ཏེ། དཔེར་ན་ཕྱུགས་ཀྱི་ཁྱུ་བཞིན་ནོ། ། དེ་ལྟར་དངོས་རྒྱུ་དབུགས་དུ་མ་ཅིག་ཅར་དུ་ཡོད་པ་དེའི་ཕྱིར། བློ་དུ་མ་ནི་ཅིག་ཅར་དུ་སྐྱེ་བར་འགྱུར་རོ། ། གཉིས་པ་དབུགས་མ་ཚང་ན་མི་སྐྱེ་བར་ཐལ་བས་དགག་པ་ནི། གལ་ཏེ་དུ་མའང་གཅིག་དུས་ཅན། ། སེམས་གཅིག་གི་ནི་རྒྱུ་ཡིན་ན། ། ཞེས་སྨོས་ཏེ། གལ་ཏེ་གཞན་དག་ན་རེ།
དབུགས་འབྱུང་རྔུབ་དུ་མའང་ཅིག་ཅར་དུ་ཚོགས་པའི་དུས་ཅན་ཐམས་ཅད་སེམས་གཅིག་གི་ནི་རྒྱུ་ཡིན་ཅེ་ན། དབུགས་རྒྱུ་ཞན་པ་ལ་སོགས་སུ། ། གཅིག་མ་ཚང་ནའང་མི་འབྱུང་འགྱུར། ། ཞེས་སྨོས་ཏེ། དབུགས་ཀྱི་༼༦༣ན༽རྒྱུ་བ་ཞན་པ་དང་ཆད་པ་ལ་སོགས་པའི་དུས་སུ་དབུགས་ཀྱི་ཡན་ལག་གཅིག་མ་ཚང་ནའང་རྣམ་པར་ཤེས་པ་མི་འབྱུང་བར་འགྱུར་ཏེ། དབུགས་ཀྱི་ཡན་ལག་ཚོགས་པ་ཐམས་ཅད་རྣམ་པར་ཤེས་པའི་རྒྱུ་ཡིན་པའི་ཕྱིར་རོ་ཞེས་རྒྱན་གྱིའོ། ། གསུམ་པ་ཤེས་པ་ལ་ཁྱད་པར་ཡོད་པར་ཐལ་བས་དགག་པ་ནི། ཅི་སྟེ་ཇི་ལྟར་ཡོད་རྒྱུ་ཡིན། ། ཅེས་སྨོས་ཏེ། ཅི་སྟེ་ཡང་གཞན་དག་ན་རེ།
དབུགས་དྲག་པ་དང་ཞན་པ་དང་རིང་བ་སོགས་ཇི་ལྟར་ཡོད་པ་དེ་རྣམ་པར་ཤེས་པའི་རྒྱུ་ཡིན་ཅེ་ན། བཤད་པ། ཤེས་པ་ལ་ཡང་ཁྱད་ཡོད་འགྱུར། ། གང་ཞིག་གང་གི་ཐ་དད་ལས། ། ཐ་དད་མིན་ཏེ་དེ་འབྲས་མིན། ། ཞེས་སྨོས་ཏེ། སྐྱེས་བུའི་དབུགས་ལྷག་པར་འབྱུང་བ་དེའི་ཚེ་རྣམ་པར་ཤེས་པ་གསལ་བ་དང༌། དབུགས་མི་འབྱུང་བའི་ཚེ་རྣམ་པར་ཤེས་པ་ལ་ཡང་མི་གསལ་བའི་ཁྱད་པར་ཡོད་པར་འགྱུར་ཏེ། ཤེས་པ་དབུགས་ཀྱི་དངོས་འབྲས་ཡིན་པའི་ཕྱིར་རོ། ། ཐལ་བ་ལས་རྣམ་པར་ཤེས་པ་ནི་དབུགས་དེའི་དངོས་འབྲས་མིན་ཏེ།
རྣམ་པར་ཤེས་པ་གང་ཞིག་དབུགས་གང་གི་འཕེལ་འགྲིབ་དང་ཐ་དད་པ་ལས་འཕེལ་འགྲིབ་དང་ཐ་དད་དུ་འགྱུར་བ་མིན་པའི་ཕྱིར་ཏེ་ཞེས་ལྷ་ཡིའོ། ། གསུམ་པ་རང་ལ་མཚུངས་པ་དགག་པ་ནི། གཞན་དག་ན་རེ། ཁྱེད་ཅག་གིས་ཀྱང་ཤེས་པ་སྔ་མ་ལས་ཤེས་པ་ཕྱི་མ་སྐྱེ་བར་ཁས་བླངས་པས་ཤེས་པ་དུ་མ་ཅིག་ཅར་དུ་སྐྱེ་བར་ཐལ་བའི་ཉེས་པ་མཚུངས་སོ་ཞེ་ན། བཤད་པ། རྣམ་ཤེས་ནུས་པ་ངེས་པའི་ཕྱིར། ། གཅིག་ནི་གཅིག་གི་རྒྱུ་ཡིན་ཏེ། ། རྣམ་ཤེས་དོན་གཞན་ཆགས་པ་ཡི། ། ནུས་མེད་དོན་གཞན་མི་འཛིན་༼༦༣བ༽ཕྱིར། ། ཞེས་སྨོས་ཏེ།
རྣམ་པར་ཤེས་པ་སྔ་མ་སྔ་མས་ཕྱི་མ་ཕྱི་མ་རིམ་ཅན་དུ་བསྐྱེད་པའི་ནུས་པ་སོ་སོར་ངེས་པ་ཡིན་པས་ཅིག་ཅར་དུ་དུ་མ་སྐྱེ་བའི་རྒྱུ་མ་ཚང་བའི་ཕྱིར། རྣམ་པར་ཤེས་པ་སྔ་མ་གཅིག་ནི་རང་དང་རིགས་མཚུངས་པའི་རྣམ་ཤེས་ཕྱི་མ་གཅིག་གི་རྒྱུ་ཡིན་པ་སྟེ། དེ་ལྟར་ན་རིགས་མཚུངས་པའི་རྣམ་ཤེས་དུ་མ་ཅིག་ཅར་སྐྱེ་བ་མ་ཡིན་ནོ། ། རྣམ་ཤེས་སྔ་མས་རྣམ་ཤེས་ཕྱི་མ་བསྐྱེད་པའི་ནུས་པ་སོ་སོར་ངེས་པ་ཡིན་ཏེ། རྣམ་ཤེས་ཡུལ་དོན་གཞན་སོ་སོ་ལ་ཆགས་པ་ཡིས་སྔོན་པོ་འཛིན་པའི་ནུས་པ་མེད་པ་ན། དོན་གཞན་སྔོན་པོ་མི་འཛིན་པའི་ཕྱིར་ཞེས་ལྷ་ཡིའོ། ། དེ་ལ་གཞན་དག་ན་རེ། གལ་ཏེ་ལུས་ལས་ཅིག་ཅར་བློ། ། སྐྱེས་ཤིང་ཕྱིས་ནི་རང་རིགས་ལས། ། ངེས་ན།
ཞེས་སྨོས་ཏེ། གལ་ཏེ་དང་པོར་མངལ་ལ་སོགས་པ་ལུས་ལ་ཅིག་ཅར་ཡིད་ཀྱི་བློ་སྐྱེས་ཤིང་ཕྱིས་ནི་རང་གི་རིགས་འདྲ་སྔ་མ་སྔ་མ་ལས་ཕྱི་མ་ཕྱི་མ་སྐྱེ་བར་ངེས་པས་བློ་དུ་མ་ཅིག་ཅར་དུ་སྐྱེ་བའི་སྐྱོན་མེད་ཅེ་ན། བཤད་པ། ལུས་ཀྱི་ནུས་པ་ནི། ། ཅི་ཡི་ཕྱིར་ན་ལྡོག་པ་ཡིན། ། ཅེས་སྨོས་ཏེ། ལུས་ཀྱི་དངོས་པོ་དེས་ནི་དང་པོར་མངལ་ལ་སོགས་པར་ཡིད་བློ་དུ་མ་ཅིག་ཅར་བསྐྱེད་ནུས་པའི་རྟག་པ་ཡིན་པའི་ཕྱིར་ན། ཕྱིས་ཀྱང་ཡིད་བློ་དུ་མ་བསྐྱེད་པའི་ནུས་པ་ནི་ཅིའི་ཕྱིར་ན་ལྡོག་པར་འགྱུར་བ་ཡིན་ཏེ་མ་ཡིན་ནོ། ། གཉིས་པ་དེ་ལ་རྩོད་པ་སྤང་བ་ལ། རྩོད་པ་དང༌།
ལན་གཉིས་ལས། དང་པོ་ནི། གལ་ཏེ་ལུས་ནི་ལྡོག་པ་ན། ། རྟེན་མིན་ཕྱིར་ན་སེམས་འབའ་ཞིག ། གནས་འགྱུར་ཞེ་ན། ཞེས་སྨོས་ཏེ། གལ་ཏེ་གཞན་དག་ན་རེ། ཁྱེད་ཅག་གི་ལུགས་ལ་ལུས་སེམས་ཀྱི་རྟེན་མ་ཡིན་པས་༼༦༤ན༽དབང་པོ་དང་བཅས་པའི་ལུས་ནི་ཤི་བའི་གནས་སྐབས་སུ་ཞིག་ཅིང་ལྡོག་པ་ན་ལུས་སེམས་ཀྱི་རྟེན་མ་ཡིན་པའི་ཕྱིར། ཤི་བའི་འོག་ཏུ་ལུས་ལ་བལྟོས་པ་མེད་པར་སེམས་འབའ་ཞིག་གནས་པར་འགྱུར་རོ་ཞེ་ན། གཉིས་པ་ལན་ལ་ཁམས་གསུམ་ལ་བརྟགས་ཏེ་དགག །
སེམས་ཕྱི་མ་མཚམས་སྦྱོར་བ་ལ་རྩོད་པ་སྤང༌། དབང་པོ་ཕྱི་མ་མཚམས་སྦྱོར་བའི་སྒྲུབ་བྱེད་དགོད། རྒྱུ་དོན་གཞན་ལས་སྐྱེ་བ་དགག་པའོ། ། དང་པོ་ནི། འདོད་གཟུགས་གཉིས་སམ་གཟུགས་མེད་གང་ལ་ཡིན། དང་པོ་ལྟར་རོ་ཞེ་ན། བཤད་པ། གལ་ཏེ་དེའི། ། རྒྱུ་འཇུག་ཐོབ་ཕྱིར་སེམས་ཀྱི་རྒྱུན། ། གནས་རྒྱུ་ཡན་ལག་མི་འགྱུར་ན། །
ཞེས་སྨོས་ཏེ། འདོད་པ་དང་གཟུགས་ཁམས་སུ་སྐྱེ་བར་འགྱུར་བའི་སྐྱེས་བུ་འཆི་ཁ་མའི་སེམས་དེ་ནི་ཤི་བའི་འོག་ཏུ་ལུས་ལ་བལྟོས་མེད་དུ་གནས་པ་མ་ཡིན་ཏེ། གལ་ཏེ་སེམས་ཀྱི་རྒྱུན་ལུས་ལ་གནས་པའི་ལྷན་ཅིག་བྱེད་པའི་རྒྱུར་གྱུར་པའི་སྔོན་གྱི་ལས་ཀྱིས་རང་འབྲས་ལུས་ཕྱི་མ་དེའི་རྒྱུ་འཇུག་ཐོབ་པ་སྟེ་ལྷན་ཅིག་བྱེད་རྐྱེན་དུ་འགྱུར་བའི་ཕྱིར། གལ་ཏེ་སྐྱེ་བ་ཕྱི་མའི་ལུས་བསྐྱེད་པའི་ལྷན་ཅིག་བྱེད་པའི་རྐྱེན་གྱི་ཡན་ལག་ཏུ་མི་འགྱུར་ན་དེའི་སེམས་འབའ་ཞིག་གནས་པར་འགྱུར་ཏེ། དཔེར་ན་གཟུགས་མེད་པའི་ཁམས་སུ་སྐྱེས་པའི་སྲོག་ཆགས་ལྟ་བུའོ། ། དེ་བས་ན་གང་གི་ཚེ་ལུས་ཐ་མ་ལུས་ཕྱི་མ་དང་ཉིང་མཚམས་སྦྱོར་བའི་ཕྱིར་བློ་ལྷན་ཅིག་བྱེད་པའི་རྒྱུ་ཉིད་དུ་ཡང་འགྱུར་བས། དེའི་ཚེ་ལྷན་ཅིག་བྱེད་པ་ཡིན་པའི་ཕྱིར་ལྷན་ཅིག་ཏུ་གནས་པ་དེ་ལྟར་ན་འགལ་བ་མེད་དོ་ཞེས་ལྷ་ཡིའོ། ། འོ་ན་འཇིག་༼༦༤བ༽རྟེན་ཕ་རོལ་གྱི་ལུས་ཀྱི་ཉེར་ལེན་གང་ཡིན་ཅེ་ན། བཤད་པ། ཚེ་འདི་ཉིད་ཀྱི་སྐྱེ་མཆེད་ལྔ། །
ལུས་གཞན་བསྐྱེད་པའི་རྒྱུ་ཉིད་ཡིན། ། ཅེས་སྨོས་ཏེ། ཚེ་འདི་ཉིད་ཀྱི་འཆི་ཁའི་སྐྱེ་མཆེད་མིག་སོགས་དབང་པོ་ལྔ་ནི་ལུས་གཞན་ཕྱི་མ་བསྐྱེད་པའི་ཉེར་ལེན་གྱི་རྒྱུ་ཉིད་ཡིན་ནོ། ། དེས་ན་འདོད་གཟུགས་ནས་གཟུགས་མེད་དུ་ཤི་འཕོས་ནས་སླར་ཡང་འདོད་གཟུགས་སུ་སྐྱེས་པའི་ཚེ་སྔར་གྱི་འདོད་གཟུགས་ཀྱི་དབང་པོ་རྒྱུ་ཡིན་ལ། དངོས་ཀྱི་ཉེར་ལེན་ནི་གཟུགས་མེད་ཀྱི་སེམས་ལ་ཡོད་པའི་དབང་པོའི་ས་བོན་ཉིད་ཡིན་ནོ། ། གཉིས་པ་སེམས་ཕྱི་མ་མཚམས་སྦྱོར་བ་ལ་རྩོད་པ་སྤང་བ་ནི། གཞན་དག་ན་རེ། སྐྱེས་བུ་འཆི་ཁ་མའི་སེམས་དེ་ལུས་ཕྱི་མའི་ལྷན་ཅིག་བྱེད་རྐྱེན་དང༌། དེའི་ལུས་དེ་ལུས་ཕྱི་མའི་ཉེར་ལེན་གྱི་རྒྱུ་མ་ཡིན་ཏེ། དེ་ལྟར་དུ་མ་དམིགས་པའི་ཕྱིར་ཞེ་ན།
བཤད་པ། དེ་ཡི་ཡན་ལག་དངོས་པོ་དང༌། ། རྒྱུ་ཉིད་འགོག་ལ་མི་དམིགས་པ། ། ངེས་བྱེད་མིན་པར་རབ་ཏུ་བཤད། ། དབང་སོགས་ཀྱང་ནི་ལྷག་ལྡན་ཡིན། ། ཅེས་སྨོས་ཏེ། སྐྱེས་བུ་འཆི་ཁ་མའི་སེམས་དེ་ནི་སྐྱེ་བ་ཕྱི་མའི་ལུས་དེའི་ལྷན་ཅིག་བྱེད་པའི་ཡན་ལག་གི་དངོས་པོ་ཡིན་པ་དང༌། དེའི་ལུས་དེ་ནི་སྐྱེ་བ་ཕྱི་མའི་ལུས་ཀྱི་ཉེར་ལེན་གྱི་རྒྱུ་ཉིད་ཡིན་པ་འགོག་པ་ལ་དེ་དང་དེར་མ་དམིགས་པ་ཙམ་རྟགས་སུ་བཀོད་པ་ནི་དེ་ལྟར་ངེས་པར་བྱེད་པའི་རྟགས་ཡང་དག་མིན་པར། མ་མཐོང་ཕྱིར་ན་མེད་པ་མིན། ། ཅེས་པར་རབ་ཏུ་བཤད་ཟིན་ལ།
གཞན་ཡང་སྐྱེས་བུ་འཆི་ཁ་མའི་ལུས་ནི་ལུས་ཕྱི་མའི་ཉེར་ལེན་མ་ཡིན་ཏེ། དབང་པོ་ཡིན་པའི་ཕྱིར་དང༌། ལག་པ་དང་ལྡན་པའི་ཕྱིར་དང༌། སེམས་༼༦༥ན༽ནི་ལུས་ཕྱི་མའི་ལྷན་ཅིག་བྱེད་པའི་རྐྱེན་མ་ཡིན་ཏེ། སེམས་ཡིན་པའི་ཕྱིར་ཞེས་སོགས་རྟགས་སུ་བཀོད་པ་དེ་དག་ཀྱང་ནི་རྟགས་ཡང་དག་མ་ཡིན་ཏེ། དེ་ལྟར་སྒྲུབ་པའི་ཁྱབ་པ་ལ་ཐེ་ཚོམ་གྱི་ལྷག་མ་དང་ལྡན་པའི་གཏན་ཚིགས་ཡིན་པའི་ཕྱིར་རོ། ། གསུམ་པ་དབང་པོ་ཕྱི་མ་མཚམས་སྦྱོར་བའི་སྒྲུབ་བྱེད་འགོད་པ་ནི། དབང་པོ་སྔ་མས་རང་རིགས་ལ། ། ནུས་པ་དག་ནི་མཐོང་བ་ཡིན། ། ཅེས་སྨོས་ཏེ།
སྐྱེས་བུ་འཆི་ཁ་མའི་དབང་པོ་ཆོས་ཅན། གེགས་མེད་ན་དབང་པོ་ཕྱི་མ་བསྐྱེད་རུང་ཡིན་ཏེ། དབང་པོ་ཡིན་པའི་ཕྱིར། དཔེར་ན་ཚེ་འདིའི་མིག་སོགས་དབང་པོ་སྔ་མས་རང་གི་རིགས་འདྲ་དབང་པོ་ཕྱི་མ་ལ་ཕན་འདོགས་པའི་ནུས་པ་དག་ནི་ཚད་མས་མཐོང་བ་བཞིན་དུ་འདིར་ཡང་ཡིན་ནོ། ། དེ་ལ་གཞན་དག་ན་རེ། དབང་པོ་རྣམས་རང་བཞིན་ཐ་དད་མེད་པས་དབང་པོ་སྔ་མ་དག་ཕྱི་མའི་རྒྱུ་མ་ཡིན་པའི་ཕྱིར། དཔེ་ཆོས་ཅན་ལ་མ་གྲུབ་བོ་ཞེ་ན། བཤད་པ། འགྱུར་བ་མཐོང་ཕྱིར་གཞན་དང་གཞན། ། སྐྱེ་བ་དག་ཀྱང་འགྲུབ་པ་ཉིད། །
ཅེས་སྨོས་ཏེ། དབང་པོ་ཕྱི་མ་ཕྱི་མ་རྣམས་དབང་པོ་སྔ་མ་སྔ་མའི་དྭངས་པ་དང་རྙོག་པའི་རྗེས་སུ་འགྱུར་ལྡོག་བྱེད་པར་མཐོང་བའི་ཕྱིར། དབང་པོ་སྔ་མ་སྔ་མ་ལས་ཕྱི་མ་གཞན་དང་གཞན་སྐྱེ་བ་དག་ཀྱང་ཚད་མས་གྲུབ་པ་ཉིད་ཡིན་པའི་ཕྱིར། དཔེ་ཆོས་ཅན་ལ་མ་གྲུབ་པ་མ་ཡིན་ནོ། ། བཞི་པ་རྒྱུ་དོན་གཞན་ལས་སྐྱེ་བ་དགག་པ་ནི། གལ་ཏེ་ལུས་ལས་དེ་སྐྱེ་ན། ། ཞེས་སྨོས་ཏེ། གལ་ཏེ་གཞན་དག་ན་རེ། ཚེ་འདིའི་མིག་སོགས་དབང་པོ་ལྔ་པོ་དེ་ལུས་ལས་སྐྱེ་བ་ཡིན་གྱི། རིགས་འདྲ་སྔ་མ་ལས་སྐྱེ་བ་མ་ཡིན་ནོ་ཞེ་ན།
བཤད་༼༦༥བ༽པ། སྔ་མ་བཞིན་དུ་ཐལ་བར་འགྱུར། ། ཞེས་སྨོས་ཏེ། ཤི་བའི་ལུས་ལ་དབང་པོ་ཡོད་པར་འགྱུར་ཏེ། དེ་རྒྱུ་རྟག་ཏུ་ཉེ་ཕྱིར་རོ། ། ཞེས་པའི་སྐྱོན་སྔ་མ་བཞིན་དུ་ཐལ་བར་འགྱུར་བའི་ཕྱིར་རོ། ། གཞན་དག་ན་རེ། སེམས་ལས་ཤེ་ན། ཞེས་སྨོས་ཏེ། ད་ལྟར་གྱི་དབང་པོ་འདི་སེམས་ལས་སྐྱེ་བས་སྐྱོན་མེད་དོ་ཞེ་ན།
བཤད་པ། ལུས་གཞན་ཡང༌། ། འདི་ཉིད་ལས་ནི་སྐྱེ་བར་འགྱུར། ། ཞེས་སྨོས་ཏེ། སྐྱེ་བ་ཕྱི་མའི་ལུས་གཞན་དབང་པོ་ལྔ་པོ་ཡང་སེམས་འདི་ཉིད་ལས་ནི་སྐྱེ་བར་འགྱུར་ཏེ། སྐྱེ་བ་འདིའི་དབང་པོ་ལྔ་པོ་དེ་དག་སེམས་ལས་སྐྱེ་བའི་ཕྱིར་རོ། ། དེས་ན་ལུས་སེམས་ཀྱི་ཉེར་ལེན་མ་ཡིན་པར་གྲུབ་བོ་ཞེས་བསྟན་པའི་ཕྱིར། དེས་ན་རྒྱུ་དང་བྲལ་བའི་ཕྱིར། ། མཐའ་མ་ཡི་ནི་སེམས་རྣམས་ཀུན། ། མཚམས་སྦྱོར་མེད་པ་མིན་དེའི་ཕྱིར། །
དེ་འདྲའི་སྒྲུབ་བྱེད་ལྷག་ལྡན་འདོད། ། ཅེས་སྨོས་ཏེ། ལུས་སེམས་ཀྱི་ཉེར་ལེན་མ་ཡིན་པ་དེས་ན་སོ་སྐྱེ་དང༌། དགྲ་བཅོམ་པར་འདོད་པའི་སྐྱེས་བུ་འཆི་ཁ་མའི་སེམས་ཆོས་ཅན། རིག་པ་ཕྱི་མ་མཚམས་མི་སྦྱོར་ཏེ། མཚམས་སྦྱོར་བའི་རྒྱུ་དང་བྲལ་བའི་ཕྱིར་ཞེས་བྱ་བའི་གཏན་ཚིགས་མ་གྲུབ་ལ། འཆི་ཁའི་སེམས་ཡིན་པའི་ཕྱིར་ཞེས་བྱ་བ་དེ་འདྲ་བའི་སྒྲུབ་བྱེད་བཀོད་པ་ནི་ལྷག་ལྡན་གྱི་གཏན་ཚིགས་ཡིན་པར་འདོད་དོ། ། དེས་ན་སོ་སྐྱེ་དང་དགྲ་བཅོམ་པ་ཚེ་འདིའི་མཐའ་མ་འཆི་ཁ་མ་ཡི་ནི་སེམས་རྣམས་ཀུན་རིག་པ་ཕྱི་མ་མཚམས་སྦྱོར་བ་མེད་པ་མིན་པ་དེའི་ཕྱིར་འཇིག་རྟེན་ཕ་རོལ་ཡོད་པར་གྲུབ་བོ། ། གཉིས་པ་གོམས་ཀྱང་ཐམས་ཅད་མཁྱེན་པ་མི་སྲིད་པའི་རྩོད་པ་སྤང་བ་ལ། རྩོད་པ་༼༦༦ན༽དགོད།
དེ་དགག་པ། དེའི་ཡང་ཉེས་སྤོང་གི་ལན་ནོ། ། དང་པོ་ནི། གོམས་པས་ཁྱད་པར་འགྱུར་ན་ཡང༌། ། མཆོངས་དང་ཆུ་ཡི་དྲོད་བཞིན་དུ། ། རང་བཞིན་ལས་འདས་མིན་ཅེ་ན། ། ཞེས་སྨོས་ཏེ། གཞན་དག་ན་རེ། སྒྲུབ་བྱེད་ཐུགས་རྗེ་གོམས་ལས་ཏེ། ། ཟེར་བ་མི་འཐད་དོ། །
ཅིའི་ཕྱིར་ཞེ་ན། སྙིང་རྗེ་ལ་སོགས་པ་གོམས་པས་ཁྱད་པར་ཅུང་ཟད་འཕེལ་བར་འགྱུར་ན་ཡང་རང་གི་རང་བཞིན་ལས་འདས་ནས་ཐམས་ཅད་མཁྱེན་པ་ལ་སོགས་པའི་བདག་ཉིད་དུ་འགྱུར་བ་མིན་ཏེ། དཔེར་ན་མཆོངས་པ་ལེགས་པར་གོམས་པའི་སྐྱེས་བུས་མཆོངས་པ་གོམས་པར་བྱས་ཀྱང་ཅུང་ཟད་བགྲོད་པ་སྲིད་ཀྱི། རྒྱང་གྲགས་དང་དཔག་ཚད་ལ་སོགས་པར་མི་མཆོངས་པ་དང༌། ཆུ་ཇི་ལྟར་དྲོས་ཀྱང་དེའི་དྲོད་མཐའ་མེད་དུ་འཕེལ་ཏེ་འབར་བ་ཉིད་དུ་མི་འགྱུར་བ་བཞིན་དུའོ་ཞེ་ན། གཉིས་པ་དེ་དགག་པ་ལ། མཆོངས་པ་དང་ཆུའི་དྲོད་མཐའ་མེད་དུ་མི་འཕེལ་བའི་རྒྱུ་མཚན། དཔེ་དེ་བརྩེ་སོགས་ལ་མི་མཚུངས་པ། བརྩེ་སོགས་ཁྱད་པར་དུ་འཕེལ་བའི་རྒྱུ་མཚན་ནོ། ། དང་པོ་ནི།
བྱས་ཏེ་གལ་ཏེ་སླར་ཡང་ནི། ། འབད་རྩོལ་ལ་ནི་བལྟོས་འགྱུར་རམ། ། རྟེན་མི་བརྟན་པ་ཉིད་འགྱུར་ན། ། ཁྱད་པར་དག་ནི་མི་འཕེལ་ན། ། རང་བཞིན་དེ་འདྲ་མ་ཡིན་ཏེ། ། དེ་ལ་ཕན་འདོགས་ནུས་པ་རྣམས། ། ཁྱད་པར་ཕྱི་མ་དག་ལ་ནི། ། སྒྲུབ་པའི་ནུས་པ་མེད་ཕྱིར་དང༌། ། རྟག་ཏུ་རྟེན་གནས་མ་ཡིན་ཕྱིར། ། ཁྱད་པར་འཕེལ་ཡང་རང་བཞིན་ཉིད། །
མིན་ཕྱིར། ཞེས་སྨོས་ཏེ། མཆོངས་པ་ལ་སོགས་པ་གང་དང་གང་གོམས་པར་བྱས་ཏེ་ལུས་ཀྱི་འབད་རྩོལ་ལ་༼༦༦བ༽གལ་ཏེ་མི་བལྟོས་ན་མཐའ་མེད་དུ་འཕེལ་བ་སྲིད་ཀྱང༌། སླར་ཡང་མཆོངས་པ་དེ་ནི་ལུས་ཀྱི་འབད་རྩོལ་ལ་ནི་བལྟོས་པར་འགྱུར་པའམ། ཡང་ན་རང་གི་རྟེན་ལུས་མི་བརྟན་པ་ཉིད་དུ་གྱུར་ན་མཆོངས་སོགས་དེ་དང་དེ་གོམས་ཀྱང་ཁྱད་པར་དག་ནི་མཐའ་མེད་དུ་མི་འཕེལ་ན་ནི་བརྩེ་སོགས་གོམས་པ་ལྟར་གོང་ནས་གོང་དུ་འཕེལ་བའི་རང་བཞིན་དེ་འདྲ་བའང་མ་ཡིན་ཏེ། མཆོངས་པ་དང་ཆུ་བསྲོ་བ་དེ་དག་ལ་ཕན་འདོགས་པའི་ནུས་པ་རྣམས་ནི་གོམས་ཟིན་ལུས་ལ་མ་བལྟོས་པར་རྩོལ་བའི་ཁྱད་པར་ཕྱི་མ་དག་ལ་ནི་མཆོངས་སོགས་མཐའ་མེད་དུ་འཕེལ་བ་སྒྲུབ་པའི་ནུས་པ་མེད་ཕྱིར་དང༌། དེ་གཉིས་ཀ་ཡང་གོམས་ཟིན་ལུས་ཀྱི་འབད་རྩོལ་ལ་བལྟོས་པའི་ཕྱིར་དང༌། ཁྱད་པར་དུ་མཆོངས་པ་དང་དྲོད་ཀྱི་རྟེན་ལུས་དང་ཆུ་དེ་ནི་རྟག་ཏུ་གནས་པ་མ་ཡིན་པར་ཟད་པར་འགྱུར་བའི་ཕྱིར་དང༌། མཆོངས་པ་དང་ཆུ་བསྲོས་པ་ལས་ཁྱད་པར་ཅུང་ཟད་འཕེལ་བར་འགྱུར་ན་ཡང་མཐའ་མེད་དུ་འཕེལ་བའི་རང་བཞིན་ཉིད་མིན་པའི་ཕྱིར་རོ། ། གཉིས་པ་དཔེ་དེ་བརྩེ་སོགས་ལ་མི་མཚུངས་པ་ནི།
གང་ཚེ་བྱས་གྱུར་པ། ། ཡང་རྩོལ་ལ་བལྟོས་མི་འགྱུར་ན། ། རྩོལ་གཞན་ཁྱད་པར་བྱེད་པར་འགྱུར། ། སེམས་ལ་བརྩེ་སོགས་གོམས་སྐྱེ་བ། ། རང་གི་ངང་གིས་འཇུག་འགྱུར་ཏེ། ། མེ་ལ་སོགས་པས་ཤིང་དག་དང༌། ། དངུལ་ཆུ་དང་ནི་གསེར་སོགས་བཞིན། ། ཞེས་སྨོས་ཏེ། གང་གི་ཚེ་གོམས་པ་ཁྱད་པར་དུ་བྱས་ཟིན་པར་གྱུར་པ་སླར་ཡང་འབྱུང་བར་འགྱུར་བ་འབད་རྩོལ་སྐྱར་མ་ལ་བལྟོས་པར་མི་འགྱུར་ཞིང༌། རྟེན་བརྟེན་པ་ཞིག་ཡིན་པ་དེའི་ཚེ་ན་འབད་༼༦༧ན༽རྩོལ་ཕྱི་མ་གཞན་ཁྱད་པར་དུ་བྱེད་པར་འགྱུར་ལ།
མཆོངས་པ་དང་ཆུ་བསྲོ་བ་ལ་ནི་དེ་འདྲ་བ་མེད་དོ། ། དེའི་ཕྱིར་སེམས་ལ་བརྩེ་བ་དང༌། དགའ་བ་དང༌། བཏང་སྙོམས་ལ་སོགས་པ་ཤིན་ཏུ་གོམས་པའི་དབང་གིས་རང་གི་རིགས་འདྲ་སྔ་མ་ལས་ཕྱི་མ་གོང་འཕེལ་དུ་སྐྱེ་བ་ཡིན་ཏེ། གོམས་ཟིན་ནས་ལུས་ཀྱི་འབད་རྩོལ་ལ་མི་བལྟོས་པར་གོམས་པ་སྔ་མ་ཙམ་ལས་རང་གི་ངང་གིས་འཇུག་ཅིང་གོང་ནས་གོང་དུ་འཕེལ་བར་འགྱུར་བའི་ཕྱིར་ཏེ། དཔེར་ན་ཤིང་བསྲེག་པའི་མེ་ལ་སོགས་པས་གེགས་བྱེད་པ་མེད་ན་ཇི་སྲིད་ཤིང་དག་ཐལ་བར་མ་གྱུར་གྱི་བར་དུ་འབད་རྩོལ་ལ་མི་བལྟོས་པར་ཕྱི་མ་སྲེག་པར་བྱེད་ཅིང་རང་གི་ངང་གིས་འཇུག་པ་དང༌། དངུལ་ཆུ་དང་ནི་རྫའི་སྣོད་ཁ་སྦྱར་དུ་བཞུ་བའི་གསེར་དང་ཟངས་མ་ལ་སོགས་པ་རྣམ་པར་དག་པའི་མཚན་ཉིད་ཅན་གྱིས་བྱས་པའི་ཡོན་ཏན་དེ་ནི་ཁ་སྦྱར་གཉིས་པར་བཞུ་བ་ལ་བལྟོས་པ་མེད་པར་རང་གི་ངང་གིས་འཇུག་པ་བཞིན་ནོ་ཞེས་ལྷའིའོ། ། གསུམ་པ་བརྩེ་སོགས་ཁྱད་པར་དུ་འཕེལ་བའི་རྒྱུ་མཚན་ནི། དེ་ཕྱིར་དེ་དག་ལས་སྐྱེས་ཏེ། ། ངོ་བོ་ཉིད་སྐྱེས་ཡོན་ཏན་ཡིན། །
དེས་ན་རྩོལ་བ་ཕྱི་མ་དང༌། ། ཕྱི་མར་ཁྱད་པར་བྱེད་པ་ཡིན། ། ཅེས་སྨོས་ཏེ། བརྩེ་བ་ལ་སོགས་པ་སེམས་ཀྱི་ཆོས་ནི་གོམས་ཟིན་འབད་རྩོལ་ལ་མི་བལྟོས་ཤིང༌། རྟེན་བརྟན་པ་ཡིན་པ་དེའི་ཕྱིར་རང་གི་རིགས་འདྲ་སྔ་མ་དེ་དག་གོམས་པ་ལས་སྐྱེས་པ་ཡིན་ཏེ། རང་གི་ངང་གིས་འཇུག་པའི་སེམས་ཀྱི་ངོ་བོ་ཉིད་དུ་སྐྱེས་པའི་ཡོན་ཏན་ཡིན་པ་དེས་ན།

རྩོལ་བ་ལ་སོགས་པ་ནི་རྩོལ་བ་སྔ་མ་སྔ་མ་ལས་ཕྱི་མ་དང་ཕྱི་མར་ཁྱད་པར་དུ་༼༦༧བ༽མཐར་ཕྱིན་པའི་བར་དུ་བྱེད་པ་ཡིན་ནོ། ། དེ་དག་སྐབས་སུ་བབས་པའི་བསྒྲུབ་བྱ་ལ་སྦྱར་བའི་དབང་དུ་བྱས་ནས། གང་ཕྱིར་རིགས་མཐུན་སྔ་མ་ཡི། ། ས་བོན་ལས་ནི་འཕེལ་བ་ཅན། ། བརྩེ་བ་ལ་སོགས་བློ་དེ་དག ། གོམས་པར་གྱུར་ན་གང་ན་གནས། ། ཞེས་སྨོས་ཏེ། གང་གི་ཕྱིར་བརྩེ་བ་ལ་སོགས་པར་རིགས་མཐུན་པའི་རང་གི་རིགས་འདྲ་སྔ་མའི་ས་བོན་ཏེ་ཉེར་ལེན་ལས་ནི་གོམས་ཤིང་འཕེལ་བ་ཅན་ཡིན་པ་དེའི་ཕྱིར། བརྩེ་བ་ལ་སོགས་པ་གོམས་པའི་བློ་དེ་དག་ནི་གོམས་པ་དང་མ་བྲལ་བར་གྱུར་ཅིང་གེགས་མེད་ན་ཚད་གང་ན་གནས་ཏེ་ཚད་མེད་དུ་འཕེལ་བར་འགྱུར་རོ། ། དེའི་ཕྱིར་ན་མཆོངས་པ་ལ་ནི་དེ་ལྟར་མ་ཡིན་ནོ་ཞེས་བསྟན་པའི་ཕྱིར། དེ་ལྟར་མཆོངས་ཉིད་ལས་མཆོངས་མིན། །
དེ་རྒྱུ་སྟོབས་དང་འབད་རྩོལ་དག ། ནུས་པ་ངེས་པ་ཉིད་ཀྱི་ཕྱིར། ། མཆོངས་པ་ངེས་པའི་བདག་ཉིད་ཡིན། ། ཅེས་སྨོས་ཏེ། བརྩེ་བ་ལ་སོགས་པ་རིགས་འདྲ་སྔ་མ་ལ་བརྟེན་ནས་བརྩེ་སོགས་ཕྱི་མ་འབྱུང་བ་དེ་ལྟར་མཆོངས་པ་ཉིད་རིགས་འདྲ་སྔ་མ་ལས་མཆོངས་པ་ཕྱི་མ་མཐའ་མེད་དུ་འཕེལ་བར་སྐྱེ་བ་མིན་ཅིང༌། མཆོངས་པ་དེའི་ཉེར་ལེན་གྱི་རྒྱུ་སྐྱེས་བུའི་ལུས་ཀྱི་སྟོབས་དང་འབད་རྩོལ་དེ་དག་ཀྱང་ནུས་པ་ཚད་དང་ལྡན་པར་ངེས་པ་ཉིད་ཀྱི་ཕྱིར། མཆོངས་པ་ནི་ཚད་ངེས་པའི་བདག་ཉིད་ཅན་ཡིན་ནོ། ། གསུམ་པ་དེའི་ཡང་ཉེས་སྤོང་གི་ལན་དགག་པ་ལ། གཞན་དག་ན་རེ། ལུས་ཀྱི་སྟོབས་དང་འབད་རྩོལ་དག་ལ་མཆོངས་པ་སྐྱེ་བ་ཡིན་གྱི།
རང་གི་རིགས་འདྲ་སྔ་མ་ལས་སྐྱེ་བ་མ་ཡིན་ན་གོམས་པའི་དུས་སུ་སྐྱེས་བུས་ཇི་ཙམ་མཆོངས་པ་དེ་ལྟར་དུ་སྔར་མ་གོམས་པའི་དུས་སུ་ཡང་ཅིའི་ཕྱིར་མི་འགྱུར་༼༦༨ན༽ཏེ། སྟོབས་ནི་སྔོན་ཉིད་དུ་ཡང་ཡོད་པའི་ཕྱིར་རོ་ཞེ་ན། དེའི་ཡང་ལན་བསྟན་པའི་ཕྱིར། དེ་ནི་དང་པོ་བྱིས་བཞིན་དུ། ། མཆོངས་མིན་ལུས་མི་མཐུན་པའི་ཕྱིར། ། རྩོལ་བས་རིམ་གྱིས་མི་མཐུན་པ། ། བསལ་ན་རང་སྟོབས་ཉིད་དུ་གནས། ། ཞེས་སྨོས་ཏེ། མཆོངས་པ་སྦྱོང་བའི་སྐྱེས་བུ་དེ་ནི་དང་པོ་ཉིད་ནས་ཕྱིས་མཆོངས་པ་འབྱོངས་པའི་གནས་སྐབས་བཞིན་དུ་མཆོངས་པ་མིན་པ་ནི་བད་ཀན་ལ་སོགས་པས་ལུས་ཡང་བ་དང་མི་མཐུན་པར་ལྕི་བར་བྱས་པའི་ཕྱིར། ཕྱིས་ཀྱང་མཆོངས་སྦྱོང་བའི་རྩོལ་བས་རིམ་གྱིས་ལུས་ཀྱི་མི་མཐུན་པ་བད་ཀན་ལ་སོགས་པ་བསལ་ནས་ལུས་ལྕི་བ་མེད་པ་ན།
ལུས་རང་ཉིད་ལ་སྟོབས་ཅི་ཙམ་ཡོད་པ་དེ་ཙམ་ཉིད་དུ་བགྲོད་ཅིང་གནས་པ་ཡིན་ལ། དེ་བས་ལྷག་པར་མཆོངས་པ་ནི་མ་ཡིན་ནོ་ཞེས་ལྷ་རྒྱན་གཉིས་ཀའིའོ། ། གཞན་དག་ན་རེ། བརྩེ་སོགས་གོམས་པའི་དབང་གིས་མཐའ་མེད་དུ་འཕེལ་བ་ཡིན་ན། སྐྱེས་བུ་ཐམས་ཅད་ལ་བརྩེ་བ་ལ་སོགས་པ་ཡོད་པར་འགྱུར་རོ་ཞེ་ན། བཤད་པ། བརྩེ་རང་ས་བོན་ལས་བྱུང་བ། ། གལ་ཏེ་རང་ས་བོན་རྒྱུ་ཅན། ། མི་མཐུན་ཕྱོགས་ཀྱིས་གནོད་མེད་ན། ། སེམས་ལ་དེ་བདག་ཉིད་དུ་འགྱུར། །
འདི་ལྟར་གོམས་པ་སྔ་མ་དང༌། ། སྔ་མའི་སེམས་ཆོས་བརྩེ་བ་དང༌། ། ཆགས་བྲལ་བློ་སོགས་གཞན་དག་གི ། གསལ་བ་ཡི་ནི་རྩ་བ་ཡིན། ། ཅེས་སྨོས་ཏེ། བརྩེ་བ་ལ་སོགས་པ་རང་གི་རིགས་འདྲ་སྔ་མའི་ས་བོན་ལས་བྱུང་བ་ཅན་གོམས་པའི་དབང་གིས་མཐའ་མེད་དུ་འཕེལ་བ་ཡིན་ཀྱང༌། སྐྱེས་བུ་ཐམས་ཅད་ལ་བརྩེ་བ་སོགས་མཐའ་མེད་དུ་འཕེལ་བས་མ་ཁྱབ་སྟེ། མཐུན་རྐྱེན་རྒྱུན་ཆགས་སུ་༼༦༨བ༽གོམས་པ་དང་བྲལ་བ་དང༌། འགལ་རྐྱེན་མི་མཐུན་པའི་ཕྱོགས་ཞེ་སྡང་སོགས་ཀྱིས་གནོད་པ་སྲིད་ལ། གལ་ཏེ་རང་གི་ས་བོན་ཚུལ་མིན་ཡིད་བྱེད་སོགས་རྒྱུར་ཡོད་པ་ཅན་གྱི་མི་མཐུན་པའི་ཕྱོགས་ཞེ་སྡང་སོགས་ཀྱིས་གནོད་པ་མེད་ཅིང༌།
མཐུན་རྐྱེན་གོམས་པ་དང་མ་བྲལ་བར་གྱུར་ན་སེམས་ལ་བརྩེ་བ་ལ་སོགས་པ་དེའི་བདག་ཉིད་དུ་འགྱུར་བའི་ཕྱིར་ཏེ། འདི་ལྟར་བརྩེ་བ་ལ་སོགས་པ་གོམས་པ་སྔ་མ་དང་སྔ་མའི་སེམས་ཀྱི་ཆོས་བརྩེ་བ་ཆེན་པོ་དང༌། ཆགས་པ་དང་བྲལ་བ་དང༌། ཆོས་རབ་ཏུ་རྣམ་འབྱེད་ཀྱི་བློ་དང༌། གཞན་ཡང་ཡིད་ཀྱི་ཡོན་ཏན་དགའ་བ་དང༌། བཏང་སྙོམས་ལ་སོགས་པ་གཞན་ཕྱི་མ་ཕྱི་མ་དག་གི་ཁྱད་པར་གསལ་ཞིང་ཇེ་གསལ་དུ་འགྱུར་བ་ཡི་ནི་རྩ་བའམ་རྒྱུ་ཡིན་པའི་ཕྱིར་རོ། ། གོམས་པ་ནི་གསལ་བ་འབའ་ཞིག་བསྒྲུབ་པར་བྱ་བ་ཡིན་གྱི། སྐྱེ་བའི་རྒྱུ་མ་ཡིན་ནོ་ཞེས་ལྷ་རྒྱན་གཉིས་ཀའིའོ། ། དེས་ན་སྐྱེས་བུ་རྣམས་ལ་ཐོག་མ་མེད་པ་ནས་བརྩེ་བ་ལ་སོགས་པ་ཡོད་ཀྱང་གོམས་པར་བྱེད་པ་མེད་པས་མཐའ་མེད་དུ་འཕེལ་བར་མ་ནུས་པ་ཡིན་ནོ། ། དེས་ན་མཐུན་རྐྱེན་གོམས་པ་དགོས་པར་བསྟན་པའི་ཕྱིར།
གོམས་ལས་བརྩེ་བའི་བདག་ཉིད་དེ། ། ཆགས་བྲལ་ཆགས་དང་ཡིད་ལོག་བཞིན། ། ཞེས་སྨོས་ཏེ། དེ་ལྟར་ཇི་སྐད་བཤད་པའི་བརྩེ་བ་ལ་སོགས་པ་གོམས་པ་ལས་སེམས་ཅན་ཤིན་ཏུ་སྡུག་བསྔལ་བ་ལས་ཡོངས་སུ་སྐྱོབ་པར་བཞེད་པའི་བརྩེ་བ་ཆེན་པོའི་བདག་ཉིད་དུ་འགྱུར་བ་ཡིན་ཏེ། དཔེར་ན་སེམས་གྲོལ་བ་ཐོབ་པ་ན་འདོད་ཆགས་དང་བྲལ་བ་ཐོབ་པ་དང༌། འདོད་ཆགས་ལ་ཤིན་ཏུ་གོམས་པ་ཅན་གྱི་སྐྱེས་བུ་འདོད་ཆགས་ལ་རང་གི་ངང་གིས་འཇུག་པ་༼༦༩ན༽དང༌། མི་གཙང་བ་ལ་སྨོད་པའི་སྐྱེས་བུ་གོམས་པའི་དབང་གིས་མི་གཙང་བ་ལ་ཡིད་ལོག་པ་ཐོབ་པ་བཞིན་ནོ། ། གཉིས་པ་སྦྱོར་བ་ཕུན་ཚོགས་སྟོན་པ་བཤད་པ་ལ། བརྩེ་བ་ལས་སྟོན་པ་བྱུང་བའི་ཚུལ། དེ་ལས་བྱུང་བའི་སྟོན་པ་དངོས་བཤད་པ།
དེ་ཉིད་ལ་སྟོན་པར་འདོགས་པའི་རྒྱུ་མཚན་བཤད་པའོ། ། དང་པོ་ནི། བརྩེ་ལྡན་སྡུག་བསྔལ་གཞོམ་པའི་ཕྱིར། ། ཐབས་རྣམས་ལ་ནི་མངོན་སྦྱོར་མཛད། ། ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། ། ཅེས་སྨོས་ཏེ། རྒྱུའི་གནས་སྐབས་ནས་ཡོད་པའི་ངང་ཚུལ་ཅན་གྱི་བརྩེ་བ་དང་ལྡན་པའི་བྱང་ཆུབ་སེམས་དཔའ་ནི་སེམས་ཅན་གཞན་གྱི་སྡུག་བསྔལ་ཉེ་བར་ཞི་བ་དོན་དུ་གཉེར་བ་ཅན་ཡིན་པས་གཞན་གྱི་སྡུག་བསྔལ་གཞོམ་པའི་ཕྱིར་དུ་སྡུག་བསྔལ་རབ་ཏུ་ཞི་བའི་ཐབས་བདེན་པ་བཞི་པོ་རྣམས་རྟོགས་པ་ལ་ནི་མངོན་སུམ་དུ་སྦྱོར་བ་ལ་གོམས་པར་མཛད་པ་ཡིན་ཏེ། རང་ཉིད་སྡུག་བསྔལ་ཞི་བ་དང་རྗེས་སུ་མཐུན་པའི་ཐབས་དེ་གཞན་ལ་ཕྱིན་ཅི་མ་ལོག་པར་སྟོན་པར་བཞེད་པའི་ཕྱིར་རོ། ། ཁྱབ་པ་མ་ངེས་པ་མ་ཡིན་ཏེ།
གཞན་གྱི་དོན་ལ་འཇུག་པའི་སྐྱེས་བུ་ལ་ཐབས་ལས་བྱུང་བ་འགོག་པའི་བདེན་པ་དང༌། དེའི་རྒྱུ་ཐབས་ལམ་གྱི་བདེན་པ་དེ་དག་ནི་ལྐོག་ཏུ་གྱུར་པ་ལས་རང་གི་མངོན་སུམ་དུ་མ་བྱས་ན་གདུལ་བྱ་གཞན་ལ་ལམ་དེ་འཆད་པ་ནི་དཀའ་བར་གནས་པ་ཡིན་པའི་ཕྱིར་རོ། ། གཉིས་པ་དེ་ལས་བྱུང་བའི་སྟོན་པ་དངོས་བཤད་པ་ལ། བདེན་བཞི་བསྒོམ་པའི་ཚུལ། གོམས་པ་ལས་གསལ་སྣང་འབྱུང་བའི་ཚུལ་ལོ། ། དང་པོ་ནི། ལུང་དང་༼༦༩བ༽རིགས་པས་རྣམ་དཔྱོད་པ། ། སྡུག་བསྔལ་ཉིད་ཀྱི་ཁྱད་པར་གྱིས། ། སྡུག་བསྔལ་རྒྱུ་དང་དེ་མི་རྟག ། ལ་སོགས་རང་བཞིན་རྟོག་པར་མཛད། །
གང་ཕྱིར་དེ་ལྟར་རྒྱུ་གནས་པ། ། འབྲས་ལོག་གཟིགས་པ་མེད་ཕྱིར་རོ། ། ཞེས་སྨོས་ཏེ། བདེན་པ་བཞི་རྟོགས་པའི་ཐབས་ནི་ལུང་གི་རྗེས་སུ་འབྲང་བའི་ཐོས་པ་ལས་བྱུང་བའི་ཤེས་རབ་དང༌། རིགས་པའི་རྗེས་སུ་འབྲང་བ་བསམ་པ་ལས་བྱུང་བའི་ཤེས་རབ་དང༌། དེ་གཉིས་ཀའི་རྗེས་སུ་འབྲང་བ་སྒོམ་པ་ལས་བྱུང་བའི་ཤེས་རབ་ཀྱིས་སོ་སོར་རྟོག་ཅིང་རྣམ་པར་དཔྱོད་པའི་སྒོ་ནས་ཡུལ་སྡུག་བསྔལ་དེ་ཉིད་ཀྱི་ཁྱད་པར་གྱི་ཆོས་རེས་འགའ་སྐྱེ་བ་དང་འཕེལ་འགྲིབ་བྱེད་པ་ལ་སོགས་པ་མི་རྟག་པ་ཉིད་དུ་ཁོང་དུ་ཆུད་པར་བྱ་བའི་ཕྱིར་སྡུག་བསྔལ་དེ་ལ་རྒྱུ་ཡོད་དམ་མེད་ཅེས་པ་དང༌། རྒྱུ་ཡོད་ན་དེ་རྟག་པའམ། འོན་ཏེ་མི་རྟག་པ་དང༌། རྒྱུ་དེའི་མཚན་ཉིད་དང་འཕེལ་བའི་རྒྱུ་ལ་སོགས་པའི་རང་བཞིན་ནི་གང་ཡིན་ཅེས་པའི་སྒོ་ནས་རྟོག་པར་མཛད་རིགས་ཏེ། གང་གི་ཕྱིར་ན་སྡུག་བསྔལ་དེའི་རྒྱུ་ཀུན་འབྱུང་བདེན་པ་ནི་མི་འཇིག་པ་དེ་ལྟར་གནས་པ་ཡིན་ན་འབྲས་བུ་སྡུག་བསྔལ་ལོག་པའི་ཐབས་གཟིགས་ཤིང་མཁྱེན་པ་མེད་པའི་ཕྱིར་རོ། །
དེས་ན་སྡུག་བསྔལ་གྱི་རྒྱུ་སྤང་བར་འདོད་པས་དེའི་གཉེན་པོ་ལམ་བསྒོམ་པར་རིགས་སོ་ཞེས་བསྟན་པའི་ཕྱིར། དེ་རྒྱུ་གཞོམ་ཕྱིར་དེ་ཡི་ནི། ། མི་མཐུན་ཕྱོགས་ལ་བརྟག་པར་མཛད། ། རྒྱུ་ཡི་ངོ་བོ་རྟོགས་པའི་ཕྱིར། ། དེ་མི་མཐུན་ཕྱོགས་ཀྱང་ངེས་འགྱུར། ། ཞེས་སྨོས་ཏེ། སྡུག་བསྔལ་གྱི་རྒྱུ་སྤོང་བའི་ཐབས་ལ་གོམས་པར་མཛད་པའི་སྐྱེས་བུ་ནི་སྡུག་བསྔལ་དེའི་རྒྱུ་ཀུན་༼༧༠ན༽འབྱུང་གཞོམ་པའི་ཕྱིར་དུ་ཀུན་འབྱུང་དེ་ཡི་ནི་མི་མཐུན་པའི་ཕྱོགས་ལམ་གྱི་བདེན་པ་ལ་བརྟག་པར་མཛད་ནས་སྡུག་བསྔལ་གྱི་རྒྱུ་ཀུན་འབྱུང་དེའི་མི་མཐུན་ཕྱོགས་སུ་གྱུར་པའི་གཉེན་པོ་ལམ་གྱི་བདེན་པ་དེ་དག་ཀྱང་ངེས་པར་འགྱུར་ཏེ། སྡུག་བསྔལ་གྱི་རྒྱུའི་ངོ་བོ་ཀུན་འབྱུང་ལེགས་པར་རྟོགས་པའི་ཕྱིར་རོ། ། དཔེར་ན་ནད་ཀྱི་རྒྱུའི་ངོ་བོ་རྟོགས་ན་དེའི་གཉེན་པོ་སྨན་ཤེས་པར་འགྱུར་བ་བཞིན་ནོ། ། སྐྱེ་བའི་མཚན་ཉིད་ཅན་གྱི་སྡུག་བསྔལ་གྱི་རྒྱུ་དང༌།
དེ་དང་འགལ་བའི་གཉེན་པོའི་ཆོས་གང་ཞེ་ན། བཤད་པ། བདག་དང་བདག་གིར་འཛིན་བྱས་པ། ། འདུས་བྱས་སྤྱོད་ཡུལ་ཅན་ཆགས་ནི། ། རྒྱུ་ཡིན་དེ་ཡི་གནོད་བྱེད་ནི། ། བདག་མེད་མཐོང་བ་འགལ་བ་ཡིན། ། ཅེས་སྨོས་ཏེ། སྡུག་བསྔལ་གྱི་རྒྱུ་ནི་བདག་དང་བདག་གི་བར་མངོན་པར་ཞེན་ཅིང་འཛིན་པར་བྱས་པས་འདུས་བྱས་ཤིང༌། བདག་དང་བདག་གི་བའི་སྤྱོད་ཡུལ་ཅན་གྱི་སྲེད་པས་ཆགས་པ་ནི་སྡུག་བསྔལ་གྱི་རྒྱུ་ཡིན་ལ། བདག་དང་བདག་གིར་འཛིན་པ་དེའི་གནོད་བྱེད་ཀྱི་གཉེན་པོ་ནི་བདག་མེད་པ་མངོན་སུམ་དུ་མཐོང་བའི་ཤེས་རབ་དེ་ཉིད་ཡིན་ཏེ།
དེ་དང་དམིགས་པ་དང་རྣམ་པ་འགལ་བས་སུན་འབྱིན་ནུས་ཡིན་པའི་ཕྱིར། གཉིས་པ་དེ་གོམས་པ་ལས་གསལ་སྣང་འབྱུང་བའི་ཚུལ་ནི། རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། ཞེས་སྨོས་ཏེ། སྐྱེས་བུ་ཆེན་པོ་དག་གིས་རྣམ་པ་དུ་མར་སྟོང་པ་ཉིད་ཀྱི་རྣམ་པ་ཅན་གྱི་བདག་མེད་པར་རྟོགས་པའི་ཤེས་རབ་ལ་སོགས་རྣམ་པ་སྣ་༼༧༠བ༽ཚོགས་པའི་ཐབས་མང་པོ་ཡུན་རིང་པོའི་དུས་བསྐལ་པ་ལ་སོགས་པ་རྣམས་སུ་གོམས་པར་མཛད་པ་ལས། གོམས་པ་པོ་དེ་ལ་སྐྱོན་སྤང་བྱ་དང་ཡོན་ཏན་གཉེན་པོ་དག་རབ་ཏུ་གསལ་བ་ཉིད་དུ་འགྱུར་རོ། ། དེ་བས་ན་ཐུབ་པ་ཆེན་པོ་དང༌།
ཉན་རང་གཉིས་གཞན་དོན་རྒྱ་ཆེ་ཆུང་གི་ཁྱད་པར་ནི་རྒྱུའི་བག་ཆགས་སྤངས་པ་དང༌། མ་སྤངས་པ་ལས་ཡིན་ནོ་ཞེས་བསྟན་པའི་ཕྱིར། དེས་ན་ཐུགས་ཀྱང་གསལ་བའི་ཕྱིར། ། རྒྱུ་ཡི་བག་ཆགས་སྤངས་པ་ཡིན། ། ཐུབ་ཆེན་གཞན་དོན་འཇུག་ཅན་གྱི། ། བསེ་རུ་ལ་སོགས་ཁྱད་འདི་ཡིན། ། ཅེས་སྨོས་ཏེ། ཡུན་རིང་པོ་ནས་ཐབས་མང་པོ་ལ་གོམས་པར་མཛད་པའི་དབང་ལས་སྤང་གཉེན་ལ་བླང་དོར་མཛད་པ་དེས་ན། ཐུབ་པ་ཆེན་པོ་ནི་ཐབས་མང་པོ་གོམས་པའི་དབང་གིས་བླང་དོར་གྱི་གནས་ལ་ཐུགས་ཀྱང་ཤིན་ཏུ་གསལ་བའི་ཕྱིར་ན། སྡུག་བསྔལ་གྱི་རྒྱུ་ཀུན་འབྱུང་དེའི་བག་ཆགས་དང་བཅས་པ་སྤངས་པ་ཡིན་པས།
ཐུབ་པ་ཆེན་པོ་ནི་རྒྱུའི་དུས་སུ་བསམ་སྦྱོར་ཕུན་སུམ་ཚོགས་པ་སྔོན་དུ་སོང་བའི་སྒོ་ནས་གཞན་དོན་རྒྱ་ཆེན་པོ་ལ་འཇུག་པ་དང་བག་ཆགས་སྤངས་པ་ཅན་ཡིན་གྱི། བསེ་རུ་ལྟ་བུའི་རང་སངས་རྒྱས་དང༌། ཉན་ཐོས་དགྲ་བཅོམ་པ་ལ་སོགས་པ་ནི་དེ་ལྟར་མ་ཡིན་པས་ཁྱད་པར་ནི་འདི་ཡིན་ནོ། ། གསུམ་པ་དེ་ཉིད་ལ་སྟོན་པར་འདོགས་པའི་རྒྱུ་མཚན་བཤད་པ་ནི། དེ་དོན་ཕྱིར་ན་ཐབས་གོམས་པ། ། དེ་ཉིད་སྟོན་པ་ཡིན་པར་འདོད། ། གྲུབ་ལས་དང་པོ་འབྱུང་བའི་ཕྱིར། ། གཉིས་པོ་འདི་ནི་རྒྱུ་རུ་བཤད། ། ཅེས་སྨོས་ཏེ། འབྲས་བུའི་གནས་སྐབས་ཀྱི་སྟོན་པ་ཕུན་སུམ་ཚོགས་པའི་རྒྱུ་ཡིན་པ་དེའི་དོན་གྱི་ཕྱིར་ན།
༼༧༡ན༽སྦྱོར་བ་ཕུན་སུམ་ཚོགས་པའི་གནས་སྐབས་ཀྱི་ཐབས་གོམས་པ་དེ་ཉིད་ཀུན་ལས་བཏུས་ཀྱི་ཕྱག་འཚལ་བའི་ཚིགས་སུ་བཅད་པར་བཤད་པའི་སྟོན་པ་ཡིན་པར་འདོད་དེ། རྒྱུ་ལ་འབྲས་བུའི་མིང་གིས་བཏགས་པའི་ཕྱིར་རོ། ། བཏགས་པའི་དགོས་པ་ནི་སེམས་ཅན་རྣམས་ལ་སྟོན་པར་རུང་བའི་ཐབས་ཐོབ་པ་ཉིད་ཀྱི་ཁྱད་པར་ཅན་གྱི་མིང་གིས་བསྟན་པ་ཡིན་ནོ། ། དེའི་ཕྱིར་བདེ་བར་གཤེགས་པ་གྲུབ་པ་དེ་ལས་དང་པོར་བསམ་པ་ཕུན་ཚོགས་འགྲོ་ལ་ཕན་བཞེད་པ་དང༌། སྦྱོར་བ་ཕུན་ཚོགས་སྟོན་པ་སྔོན་དུ་སོང་བ་ལས་འབྲས་བུ་བདེ་བར་གཤེགས་པ་འབྱུང་བའི་ཕྱིར་ན། བསམ་སྦྱོར་ཕུན་སུམ་ཚོགས་པ་གཉིས་པོ་འདི་ནི་བདེ་བར་གཤེགས་པ་དང་སྐྱོབ་པའི་རྒྱུ་རུ་བཤད་པ་ཡིན་ཏེ། སྟོན་པ་དངོས་ནི་བདེ་བར་གཤེགས་པ་ཉིད་ཀྱི་རྒྱུ་མ་ཡིན་ནོ། ། དེའི་ཕྱིར་ཐབས་གོམས་པ་ཉིད་སྟོན་པ་ཡིན་གྱི། གཞན་ནི་མ་ཡིན་ནོ་ཞེས་ལྷ་རྒྱན་གཉིས་ཀའིའོ། ། སྦྱོར་བ་ཕུན་སུམ་ཚོགས་པའི་སྤྱིའི་དོན་ནི་འོག་ཏུ་བདེན་པ་བཞིའི་སྐབས་སུ་རྒྱ་ཆེར་འཆད་པར་འགྱུར་བས་དེར་ཤེས་པར་བྱའོ། །
གཉིས་པ་འབྲས་བུ་ཕུན་ཚོགས་ཚད་མ་རྒྱས་པར་བཤད་པ་ལ། རང་དོན་ཕུན་ཚོགས་བདེ་གཤེགས་བཤད་པ། གཞན་དོན་ཕུན་ཚོགས་སྐྱོབ་པ་བཤད་པའོ། ། དང་པོ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ལ། དེ་བཞིན་གཤེགས་པའི་སྤངས་པ་དང༌། ཞར་ལས་བྱུང་བ་ཉན་རང་དགྲ་བཅོམ་པའི་སྤངས་པའོ། ། དང་པོ་ནི།
སངས་རྒྱས་ཀྱི་འགོག་པའི་བདེན་པ་སྟེ། བདག་མེད་པ་རྣམ་པ་གཉིས་རྟོགས་པའི་ལམ་གྱི་བྲལ་འབྲས་མཐར་ཐུག་ཡིན་ལ། དེའང་ཁྱད་པར་གསུམ་༼༧༡བ༽གྱིས་འཇིག་རྟེན་པ་དང༌། སློབ་པ་དང༌། མི་སློབ་པའི་ཆགས་བྲལ་ལས་ཁྱད་པར་དུ་འཕགས་པ་ཡིན་ནོ། ། ཁྱད་པར་གསུམ་པོ་གང་ཞེ་ན། ལེགས་པར་སྤངས་པ་དང༌། སླར་མི་ལྡོག་པར་སྤངས་པ་དང༌། མ་ལུས་པར་སྤངས་པའོ། ། ཅིའི་ཕྱིར་ལེགས་པར་སྤངས་པ་ཡིན་ཅེ་ན།
དམ་པ་རྣམས་ཀྱིས་བསྔགས་པར་འོས་པ་ཡིན་པའི་ཕྱིར་ལེགས་པར་སྤངས་པའོ། ། དེ་ཡང་འདི་ལྟར་ཡང་སྲིད་པའི་སྡུག་བསྔལ་འབྱུང་བའི་རྟེན་མི་བྱེད་པར་སྤངས་པའི་ཕྱིར་ཏེ། གཉེན་པོ་བདག་མེད་རྟོགས་པའི་ཤེས་རབ་ཀྱིས་བྱས་པའི་ཕྱིར་དང༌། དེ་ནི་སྲིད་པའི་གཉེན་པོ་ཡིན་པའི་ཕྱིར་རོ། ། དེ་ལྟར་ཡང་རྒྱས་པ་ལས། རྒྱུ་སྤངས་ཡོན་ཏན་གསུམ་བདེ་གཤེགས། ། ཉིད་ཡིན་སྡུག་བསྔལ་རྟེན་མིན་ཕྱིར། ། ལེགས་ཡིན་དེ་ནི་བདག་མེད་པ། ། མཐོང་བའམ་སྦྱོར་བ་ལས་ཡིན་ནོ། ། ཞེས་གསུངས་སོ། །
འཇིག་རྟེན་པའི་ལམ་གྱིས་འོག་ས་ལ་འདོད་ཆགས་དང་བྲལ་བའི་འཇིག་རྟེན་པའི་སྤངས་པ་དེ་ནི་ལེགས་པར་སྤངས་པ་མ་ཡིན་ཏེ། ཡང་སྲིད་པའི་སྡུག་བསྔལ་འབྱུང་བའི་རྟེན་བྱེད་པས་དམ་པ་རྣམས་ཀྱིས་བསྔགས་པར་འོས་པའི་སྤངས་པ་མ་ཡིན་པའི་ཕྱིར་རོ། ། ཅིའི་ཕྱིར་སྡུག་བསྔལ་གྱི་རྟེན་ཡིན་ཅེ་ན། སྤངས་པ་དེ་ལྟ་བུ་ནི་ས་གོང་འོག་ལ་ཞི་རགས་སུ་ལྟ་བའི་ལམ་གྱི་འབྲས་བུ་ཡིན་ཅིང༌། དེ་ལྟ་བུའི་ལམ་ཡང་གཟུགས་དང་གཟུགས་མེད་པའི་ས་གོང་མ་དག་ཏུ་སྐྱེ་བའི་རྒྱུ་ཡིན་པའི་ཕྱིར་དང༌། ས་དེ་དག་ཀྱང་འགྱུར་བའི་སྡུག་བསྔལ་དང་འདུ་བྱེད་ཀྱི་སྡུག་བསྔལ་ཅི་རིགས་པ་དང་ལྡན་པའི་ཕྱིར་ཏེ། ཇི་སྐད་དུ། སྡུག་བསྔལ་ཉིད་གསུམ་ལྡན་པའི་ཕྱིར། ། ཅི་རིགས་མ་ལུས་སྡུག་བསྔལ་༼༧༢ན༽ལོ། ། ཞེས་གསུངས་པའི་ཕྱིར་རོ། །
ཅིའི་ཕྱིར་སླར་མི་ལྡོག་པ་སྤངས་པ་ཡིན་ཅེ་ན། སླར་ལྡོག་པའི་རྒྱུ་བདག་ལྟའི་ས་བོན་མ་ལུས་པར་སྤངས་པའི་ཕྱིར་ཏེ། ཇི་སྐད་དུ། བདག་ལྟའི་ས་བོན་སྤངས་པའི་ཕྱིར། ། སླར་མི་གཤེགས་པ་ཉིད་ཡིན་ནོ། ། ཞེས་གསུངས་སོ། ། ཕྱི་རོལ་པའི་རྣལ་འབྱོར་པ་དང་ཕྱིར་འོང་ལ་སོགས་པ་འཕགས་པ་སློབ་པ་དག་གིས་ནི་རང་གི་སྤང་བྱ་སླར་མི་ལྡོག་པར་སྤངས་པ་མ་ཡིན་ཏེ། བདག་ཏུ་ལྟ་བའི་ས་བོན་མ་བཅོམ་པས་རང་གི་སྤངས་པ་ལས་སླར་ཉམས་པ་སྲིད་པའི་ཕྱིར་རོ། ། དེའང་འདི་ལྟར། ས་དེ་དང་དེ་དག་ཏུ་སྐྱེ་བའི་རྒྱུ་ཉོན་མོངས་པ་རེ་ཞིག་སྤངས་ཀྱང་སླར་ཡང་ཅི་ཞིག་ལྟར་ས་དེ་དག་ཏུ་སྐྱེ་བ་ལེན་པ་དང༌།
ཉོན་མོངས་པའི་རྣམ་པ་འགའ་ཞིག་སྤངས་ཀྱང་དེ་དག་སླར་ཡང་རྒྱུད་ལ་འབྱུང་བ་ནི་སྤངས་པ་སླར་ལྡོག་པ་ཞེས་བྱ་བ་ཡིན་ཏེ། ཇི་སྐད་དུ། སྐྱེ་དང་སྐྱོན་ནི་ཀུན་འབྱུང་དག ། སླར་ཡང་ལྡོག་ཅེས་བཤད་པ་ཡིན། ། ཅེས་གསུངས་སོ། ། དེའི་ཕྱིར་ཕྱི་རོལ་པའི་རྣལ་འབྱོར་པ་དག་གི་སྤངས་པ་སླར་ལྡོག་པ་ཡིན་ཏེ། དེ་དག་གིས་སྲིད་རྩེའི་བར་གྱི་ཏིང་ངེ་འཛིན་ཐོབ་སྟེ། ཅི་ཡང་མེད་པའི་སྐྱེ་མཆེད་མན་ཆད་ཀྱི་ཉོན་མོངས་རེ་ཞིག་སྤངས་ཀྱང་རྐྱེན་གྱི་སྟོབས་ཀྱིས་ཏིང་ངེ་འཛིན་དེ་དག་ལས་ཉམས་པའམ། རེ་ཞིག་མ་ཉམས་ཀྱང་མི་གཡོ་བའི་ལས་དེའི་འཕེན་པ་ཟད་པ་ན་ནམ་མཁར་འཕངས་པའི་མདའ་ཤུགས་ཟད་པ་ལྟར་མནར་མེད་པའི་བར་གྱི་འགྲོ་བ་དག་ཏུ་སླར་ཡང་སྐྱེ་བ་ལེན་པར་འགྱུར་ཏེ། བདག་མེད་རྟོགས་པའི་ཤེས་རབ་དང་བྲལ་བས་བདག་ཏུ་ལྟ་བ་མངོན་གྱུར་ཙམ་ཡང་མ་སྤངས་པའི་༼༧༢བ༽ཕྱིར་རོ། །
ཇི་སྐད་དུ། ཁྱད་པར་འཕགས་བསྟོད་ལས། ཁྱོད་ཀྱི་བསྟན་ལས་ཕྱིར་ཕྱོགས་པའི། ། སྐྱེ་བོ་མ་རིག་གིས་ལྡོངས་པ། ། སྲིད་རྩེའི་བར་དུ་སོང་ནས་ཀྱང༌། ། སྡུག་བསྔལ་ཡང་འབྱུང་སྲིད་པ་སྒྲུབ། ། ཅེས་གསུངས་སོ། །
སློབ་པ་ཕྱིར་འོང་དང་ཕྱིར་མི་འོང་དག་གི་སྤངས་པ་ཡང་སླར་ལྡོག་པར་འགྱུར་ཏེ། བདག་ལྟ་ལྷན་སྐྱེས་མ་སྤངས་པས་དེ་ལ་བརྟེན་ནས་རང་གིས་སྤངས་པའི་ཉོན་མོངས་པ་སྐྱེས་ཏེ་འབྲས་བུ་ལས་ཉམས་པ་སྲིད་པའི་ཕྱིར་རོ། ། རྒྱུན་དུ་ཞུགས་པའི་འབྲས་བུ་ལས་ཉམས་པ་མེད་དེ།
དེ་ནི་མཐོང་སྤང་སྤངས་པས་རབ་ཏུ་ཕྱེ་བ་ཡིན་ལ། མཐོང་སྤང་མ་ལུས་པ་བདག་ལྟ་ཀུན་བཏགས་ཀྱི་རྩ་བ་ཅན་ཡིན་པས་མཐོང་ལམ་ཐོབ་པ་ན་དེ་དྲུངས་ཕྱུང་བའི་ཕྱིར་རོ། ། བྱེ་བྲག་ཏུ་སྨྲ་བ་རྣམས་དགྲ་བཅོམ་པའི་འབྲས་བུ་ལས་ཀྱང་ཉམས་པར་འདོད་པ་ནི་མི་འཐད་དེ། དེ་ལྟར་ན་ཐར་པ་ལ་ཡིད་བརྟན་དུ་མི་རུང་བར་འགྱུར་ཞིང༌། དགྲ་བཅོམ་པ་ལ་བདག་ཏུ་ལྟ་བ་མེད་པས་ཉོན་མོངས་པ་སྐྱེ་བའི་རྒྱུ་མེད་པའི་ཕྱིར་དང༌། ཉོན་མོངས་པ་མ་སྐྱེས་པར་དགྲ་བཅོམ་པའི་འབྲས་བུ་ལས་ཉམས་པར་མི་རུང་བའི་ཕྱིར་རོ། ། ཅིའི་ཕྱིར་མ་ལུས་པར་སྤངས་པ་ཡིན་ཅེ་ན། བསྐལ་པ་དཔག་ཏུ་མེད་པར་ལམ་གོམས་པར་བྱས་པས་སྤང་གཉེན་གྱི་སྐྱོན་ཡོན་ལ་ཐུགས་གསལ་བ་རབ་ཀྱི་མཐར་ཕྱིན་པས་སྒོ་གསུམ་གྱི་གནས་ངན་ལེན་མ་ལུས་པར་སྤངས་པའི་ཕྱིར་ཏེ། ཇི་སྐད་དུ། རྣམ་པ་དུ་མར་ཐབས་མང་པོ། །
ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། ཞེས་དང༌། གོམས་ཕྱིར་མ་ལུས་༼༧༣ན༽སྤངས་པ་ཉིད། ། ཅེས་གསུངས་སོ། ། ཇི་སྐད་དུ། མཛོད་ལས། མྱུར་བ་སྲིད་པ་གསུམ་གྱི་མཐར། ། ཞེས་དང༌།
བསེ་རུ་བསྐལ་པ་བརྒྱ་ཡི་རྒྱུས། ། ཞེས་གསུངས་པ་ལྟར། ཉན་རང་དག་གིས་ཚེ་གསུམ་དང་བསྐལ་པ་བརྒྱ་ལས་ལྷག་པར་ལམ་སྒོམ་པར་མི་བྱེད་པའི་ཕྱིར། དེ་དག་ལ་སྤང་གཉེན་གྱི་སྐྱོན་ཡོན་ཕྲ་ཞིང་ཕྲ་བ་ལ་བློ་མི་གསལ་བས་རང་སྟོབས་ཀྱིས་གཞན་ལ་ཡེ་ཤེས་ཕྱིན་ཅི་མ་ལོག་པར་སྟོན་པར་མི་ནུས་ཏེ། ཇི་སྐད་དུ། ཉོན་མོངས་མེད་དང་ནད་མེད་དང༌། ། ལམ་བཤད་མི་གསལ་ཉིད་ལུས་ཡིན། ། ཅེས་གསུངས་པའི་ཕྱིར་རོ། ། གཉིས་པ་ཞར་བྱུང་ཉན་རང་གི་དགྲ་བཅོམ་པའི་སྤངས་པ་ནི། འཇིག་རྟེན་ལས་འདས་པའི་ཤེས་རབ་ཀྱིས་ཉོན་མོངས་པའི་ས་བོན་བཅོམ་པའི་སྤངས་པ་ཡིན་ལ།
དེའང་ཕུང་པོ་ལྷག་མ་དང་བཅས་པའི་མྱ་ངན་ལས་འདས་པ་དང༌། ལྷག་མ་མེད་པའི་མྱ་ངན་ལས་འདས་པ་རྣམ་པ་གཉིས་སོ། ། དང་པོ་ནི། ཉོན་མོངས་པའི་ཀུན་འབྱུང་ཙམ་གཉེན་པོས་ཀུན་ཏུ་བཅོམ་པས་རབ་ཏུ་ཕྱེ་བའི་སོ་སོར་བརྟགས་པའི་འགོག་པའོ། ། གཉིས་པ་ནི། ཟག་བཅས་མ་ལུས་པ་འགགས་པས་རབ་ཏུ་ཕྱེ་བའི་སོ་སོར་བརྟགས་པའི་འགོག་པའོ། ། དེ་ལ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཉོན་མོངས་པའི་ཀུན་འབྱུང་མ་ལུས་པ་སླར་མི་སྐྱེ་བའི་ཚུལ་གྱིས་སྤོང་ལ། དེ་ལས་གཞན་པའི་ཟག་པ་དང་བཅས་པའི་ཆོས་མ་ལུས་པ་ནི་འདུན་པའི་འདོད་ཆགས་དང་བྲལ་བའི་ཚུལ་གྱིས་སྤོང་གི ། སླར་མི་འབྱུང་བའི་ཚུལ་གྱིས་ནི་མ་ཡིན་ཏེ། དགྲ་བཅོམ་པ་རྣམས་ལ་ཇི་སྲིད་སྐུ་ཚེའི་འདུ་བྱེད་མ་དོར་བ་དེ་སྲིད་དུ་སྡུག་བསྔལ་གྱི་ཕུང་༼༧༣བ༽པོ་རྗེས་སུ་འབྲེལ་བའི་ཕྱིར་རོ། །
གང་གི་ཚེ་སྐུ་ཚེའི་འདུ་བྱེད་འདོར་བ་དེའི་ཚེ་མིག་ལ་སོགས་པའི་ཟག་བཅས་མ་ལུས་པ་བུད་ཤིང་ཟད་པའི་མེ་བཞིན་དུ་རང་བཞིན་གྱིས་འགགས་ཏེ་ཕུང་པོ་ལྷག་མ་མེད་པའི་དབྱིངས་སུ་ཡོངས་སུ་མྱ་ངན་ལས་འདས་སོ་ཞེས་བྱ་བའི་མིང་ཐོབ་བོ། ། དེ་ལྟར་ན་ལྷག་བཅས་ཀྱི་མྱང་འདས་ནི་ཉོན་མོངས་པའི་ཀུན་འབྱུང་གཉེན་པོས་ཀུན་ཏུ་བཅོམ་པས་རབ་ཏུ་ཕྱེ་བ་ཡིན་ལ། ལྷག་མེད་ཀྱི་མྱང་འདས་ནི་ཟག་བཅས་མ་ལུས་པ་འགགས་པས་རབ་ཏུ་ཕྱེ་བ་ཡིན་ནོ། ། དེས་ན་ཉན་ཐོས་དང་རང་སངས་རྒྱས་དག་གི་སྤངས་པ་ནི་གང་ཟག་གི་བདག་མེད་པ་ཙམ་རྟོགས་པ་དང༌། དེའི་སྟེང་དུ་གཟུང་མེད་ཙམ་རྟོགས་པའི་ལམ་གྱི་བྲལ་འབྲས་ཡིན་ནོ། ། གཉིས་པ་ཚིག་གི་དོན་བཤད་པ་ལ། བདེ་བར་གཤེགས་པ་དངོས། དེ་ལ་རྩོད་པ་སྤང་བའོ། ། དང་པོ་ལ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། རྒྱུ་སྤངས་ཡོན་ཏན་གསུམ་བདེ་གཤེགས། ། ཉིད་ཡིན། ཅེས་སྨོས་ཏེ། འདིར་བདེ་བར་གཤེགས་པ་ནི་སུ་ག་ཏ་ཞེས་པའི་སྒྲ་ལས་དྲངས་ནས། སུའི་སྒྲ་ནི་ལེགས་པ་སྟེ་སྤངས་རྟོགས་གཉིས་ལ་བཤད་པ་ལས། འདིར་སྤངས་པའི་སྒོ་ནས་བཤད་པར་བྱ་སྟེ། དེའང་ཐུབ་པ་སངས་རྒྱས་བཅོམ་ལྡན་འདས་ནི་སྡུག་བསྔལ་གྱི་རྒྱུ་བདག་དང་བདག་གིར་འཛིན་པ་བག་ཆགས་དང་བཅས་པ་ལེགས་པར་སྤངས་པ་དང༌། སླར་མི་ལྡོག་པར་སྤངས་པ་དང༌།
མ་ལུས་པར་སྤངས་པའི་ཡོན་ཏན་གསུམ་དང་ལྡན་པའི་ཕྱིར་ན་བདེ་བར་གཤེགས་པ་ཉིད་ཡིན་ནོ། ། གཉིས་པ་རྒྱས་པར་བཤད་པ་ལ། ལེགས་པར་༼༧༤ན༽གཤེགས་པ། སླར་མི་ལྡོག་པར་གཤེགས་པ། མ་ལུས་པར་གཤེགས་པའོ། ། དང་པོ་ནི། སྡུག་བསྔལ་རྟེན་མིན་ཕྱིར། ། ལེགས་ཡིན་དེ་ནི་བདག་མེད་པ། ། མཐོང་བའམ་སྦྱོར་བ་ལས་ཡིན་ནོ། ། ཞེས་སྨོས་ཏེ།
འདིར་བདེ་བར་གཤེགས་པ་ནི་སྡུག་བསྔལ་གྱི་རྟེན་དུ་ཡོད་པ་མིན་ཅིང༌། ཟད་པར་སྤངས་པའི་ཕྱིར་ན་ལེགས་པར་གཤེགས་པ་ཡིན་ཏེ། དེ་ཉིད་ཀྱི་ཕྱིར་ཡང་སྲིད་པར་སྐྱེ་བ་ལེན་པའི་སྡུག་བསྔལ་གྱི་རྟེན་མིན་པ་དེ་ནི་བདག་དང་བདག་གིར་འཛིན་པའི་གཉེན་པོ་བདག་མེད་པ་མངོན་སུམ་དུ་མཐོང་བའམ་སྦྱོར་བ་གོམས་པ་ལས་སྡུག་བསྔལ་སྤངས་པ་ཡིན་ནོ། ། གཉིས་པ་སླར་མི་ལྡོག་པར་གཤེགས་པ་ནི། སྐྱེ་དང་སྐྱོན་ནི་ཀུན་འབྱུང་དག ། སླར་ཡང་ལྡོག་ཅེས་བཤད་པ་ཡིན། ། བདག་ལྟའི་ས་བོན་སྤངས་པའི་ཕྱིར། ། སླར་མི་གཤེགས་པ་ཉིད་ཡིན་ནོ། ། དེ་བདེན་ཐ་དད་བདག་ཉིད་ཀྱིས། ། ཞེས་སྨོས་ཏེ།
སོ་སོ་སྐྱེ་བོ་ལ་སོགས་པས་ནི་བདག་ཏུ་ལྟ་བའི་ས་བོན་མ་སྤངས་པའི་ཕྱིར། སྐྱེ་བ་ལས་ཀྱི་ཀུན་འབྱུང་དང༌། འདོད་ཆགས་སོགས་ཉོན་མོངས་པའི་སྐྱོན་གྱི་ནི་ཀུན་འབྱུང་དག་ཡོད་ན་སྤངས་པ་སླར་ཡང་ལྡོག་ཅེས་བཤད་པ་ཡིན་ལ། སངས་རྒྱས་བཅོམ་ལྡན་འདས་ཀྱིས་ནི་བདག་ཏུ་ལྟ་བའི་ས་བོན་སྤངས་པའི་ཕྱིར། སླར་མི་ལྡོག་པར་གཤེགས་པ་ཉིད་ཡིན་ནོ། ། ཅིའི་ཕྱིར་ཞེ་ན། བདག་མེད་པར་རྟོགས་པའི་ཡེ་ཤེས་དེ་ནི་ཡུལ་བདེན་པ་བདག་མེད་པའི་དོན་ཕྱིན་ཅི་མ་ལོག་པར་རྟོགས་པས་བདག་ཏུ་ལྟ་བ་དང་དམིགས་རྣམ་ཐ་དད་ཅིང་འགལ་བར་འཇུག་པའི་༼༧༤བ༽བདག་ཉིད་ཡིན་པ་ཉིད་ཀྱིས་སོ། ། བདག་འཛིན་ནི་དེ་ལས་ལོག་པའོ། ། གསུམ་པ་མ་ལུས་པར་གཤེགས་པ་ནི། ལུས་ངག་སེམས་ཀྱི་གནས་ངན་ལེན། །
ཉོན་མོངས་མེད་དང་ནད་མེད་དང༌། ། ལམ་བཤད་མི་གསལ་ཉིད་ལུས་ཡིན། ། གོམས་ཕྱིར་མ་ལུས་སྤངས་པ་ཉིད། ། ཅེས་སྨོས་ཏེ། འཕགས་པ་ཉན་ཐོས་དང་རང་སངས་རྒྱས་རྣམས་ཀྱིས་ནི་ལུས་དང་ངག་དང་སེམས་ཀྱི་གནས་ངན་ལེན་མ་སྤངས་པས་ལུས་མཆོང་ཞིང་འགྲོ་བ་ལ་སོགས་པ་དང༌། ངག་བྲེ་མོའི་གཏམ་བརྗོད་པ་དང༌། སེམས་རྟག་ཏུ་མཉམ་པར་མ་བཞག་པས་ལུང་དུ་མ་བསྟན་པའི་སེམས་ཀྱི་གནས་སྐབས་ཏེ་སྤང་བྱའི་ལྷག་མ་ཅུང་ཟད་ལུས་པ་ལས་ཡིན་ལ། དེ་ལྟར་ན་ཡང་གནས་ངན་ལེན་དེ་ཉིད་ཉོན་མོངས་པས་ཀུན་ནས་བསླང་བ་ནི་མ་ཡིན་ཏེ། འདོད་ཆགས་ལ་སོགས་པའི་ཉོན་མོངས་པ་དང༌། ཉོན་མོངས་པ་ཅན་གྱི་མ་རིག་པ་མེད་པ་དང༌།
དེ་མེད་པས་སླར་ཡང་འཁོར་བའི་ནད་དམ་སྡུག་བསྔལ་བསྐྱེད་པའི་ནུས་པ་མེད་པ་དང་ལྡན་པའི་ཡོན་ཏན་ཅན་ཡིན་ནོ། ། དེའི་ཕྱིར་ཉོན་མོངས་པ་དང༌། ཉོན་མོངས་པ་ཅན་མེད་ཀྱང་སྤང་བྱའི་ལྷག་མ་ལུས་པ་ཡིན་ཏེ། ཉོན་མོངས་ཅན་མ་ཡིན་པའི་མ་རིག་པ་མ་སྤངས་པའི་དབང་གིས་ལམ་ཕྱིན་ཅི་མ་ལོག་པར་བཤད་པ་བྱེད་པ་ལ་ཐུགས་མི་གསལ་བ་ཉིད་ཡིན་པའི་ཕྱིར་ཏེ། ཡུན་རིང་པོར་རྣམ་པ་དུ་མར་ལམ་གོམས་པར་མ་བྱས་པའི་ཕྱིར་རོ། ། བདེ་བར་གཤེགས་པས་ནི་བདག་མེད་པ་གཉིས་མངོན་སུམ་དུ་མཐོང་བའི་ལམ་ཤིན་ཏུ་གོམས་པ་མཐར་ཐུག་པའི་ཕྱིར། སྤང་བྱའི་དྲི་མ་མ་ལུས་པར་སྤངས་པ་ཉིད་ཡིན་ནོ། ། གཉིས་པ་དེ་ལ་༼༧༥ན༽རྩོད་པ་སྤང་བ་ལ། རྩོད་པ་དང་ལན་གཉིས་ལས། དང་པོ་ནི།
ཁ་ཅིག་སྨྲ་སོགས་ཕྱིར་ན་སྐྱོན། ། ཟད་མིན་ཞེས་ཟེར། ཞེས་སྨོས་ཏེ། རྒྱལ་དཔོག་པ་ལ་སོགས་པ་ཁ་ཅིག་ན་རེ། ཁྱོད་ཀྱི་བཅོམ་ལྡན་འདས་ནི་ངག་སྨྲ་བའི་ཕྱིར་དང༌། སེམས་ལ་སོགས་པ་དང་ལྡན་པའི་ཕྱིར་ན་སྐྱོན་ཟད་པ་མ་ཡིན་ནོ། ། དེའི་ཕྱིར་མ་ལུས་པ་སྤངས་པར་ཇི་ལྟར་འགྱུར་ཞེས་ཟེར་རོ། ། གཉིས་པ་ལན་ནི། འདི་ལྡོག་ལ། ། ཐེ་ཚོམ་ཟ་བ་དེ་ཕྱིར་འཁྲུལ། །
ཅེས་སྨོས་ཏེ། ངག་སྨྲ་བའི་རྟགས་ཀྱིས་བཅོམ་ལྡན་འདས་སྐྱོན་ཟད་པ་མ་ཡིན་པར་སྒྲུབ་པའི་རྟགས་འདི་ནི་མཐུན་ཕྱོགས་དང་འགལ་བ་མེད་པ་ཙམ་གྱིས་ལྡོག་པའི་ཚུལ་ལ་ཐེ་ཚོམ་ཟ་བ་དེའི་ཕྱིར་འཁྲུལ་བའི་རྟགས་ཡིན་ནོ། ། དེ་བས་ན་མ་ལུས་པར་སྤངས་པ་མི་སྲིད་པ་གང་ལས་ཡིན་ཞེས་བརྟག་པའི་ཕྱིར། རྟག་ཉིད་ཕྱིར་རམ་ཐབས་མེད་ཕྱིར། ། ཡང་ན་ཐབས་ནི་མི་ཤེས་ཕྱིར། ། སྐྱོན་རྣམས་མི་ཟད་པ་ཉིད་ཅེས། ། བྱ་བར་ཡོངས་སུ་རྟོག་གྲང་ན། ། ཞེས་སྨོས་ཏེ། ཆགས་སོགས་སྐྱོན་རྣམས་ནི་རྟག་པ་ཉིད་ཡིན་པའི་ཕྱིར་རམ། སྤོང་བའི་ཐབས་མེད་པའི་ཕྱིར་རམ།
ཡང་ན་སྤོང་བའི་ཐབས་ཡོད་ཀྱང་ཐབས་དེ་ནི་མི་ཤེས་པའི་ཕྱིར། སྐྱོན་རྣམས་མི་ཟད་པ་ཁོ་ན་ཉིད་ཡིན་ཅེས་བྱ་བར་ཡོངས་སུ་རྟོག་ཅིང་ཁས་ལེན་པ་ཡིན་གྲང་ན། གང་ལྟར་ཡང་རིགས་པ་མ་ཡིན་ནོ་ཞེས་བསྟན་པའི་ཕྱིར། རྒྱུ་ཡོད་ཕྱིར་དང་རྒྱུ་ཡི་ནི། ། གཉེན་པོ་གོམས་པས་ཟད་ཕྱིར་དང༌། ། རྒྱུ་ཡི་རང་བཞིན་ཤེས་པ་ཡིས། ། དེ་ཤེས་པ་ཡང་གྲུབ་པ་ཡིན། ། ཅེས་སྨོས་ཏེ། འདོད་ཆགས་ལ་སོགས་པའི་སྐྱོན་རྣམས་སྐྱེད་བྱེད་ཀྱི་རྒྱུ་ཡོད་པའི་༼༧༥བ༽ཕྱིར་རྟག་པར་མ་གྲུབ་པ་དང༌། སྤོང་བའི་ཐབས་མེད་པ་ཡང་མ་ཡིན་ཏེ།
རྒྱུ་བདག་དང་བདག་གིར་འཛིན་པའི་སྐྱོན་ནི་གཉེན་པོ་བདག་མེད་པར་རྟོགས་པའི་ཤེས་རབ་གོམས་པས་སྐྱོན་ཐམས་ཅད་ཟད་པར་འགྱུར་བའི་ཕྱིར་དང༌། བདག་དང་བདག་གིར་འཛིན་པ་གཉིས་པོ་སྐྱོན་ཐམས་ཅད་ཀྱི་རྒྱུའི་རང་བཞིན་དུ་ཤེས་པ་ཡིས་དེ་སྤོང་བའི་ཐབས་དེ་ཤེས་པར་ཡང་གྲུབ་པ་ཡིན་པའི་ཕྱིར་རོ། ། གཉིས་པ་གཞན་དོན་ཕུན་ཚོགས་སྐྱོབ་པ་བཤད་པ་ནི། སྐྱོབ་པ་ཉིད་གཟིགས་ལམ་གསུང་བ། ། འབྲས་མེད་ཕྱིར་ན་བརྫུན་མི་གསུང༌། ། ཐུགས་བརྩེ་ལྡན་ཕྱིར་བརྩམ་ཀུན་ཀྱང༌། ། གཞན་གྱི་དོན་དུ་སྦྱོར་ཕྱིར་རོ། ། དེ་ཕྱིར་ཚད་ཡིན། ཅེས་སྨོས་ཏེ། བདེ་བར་གཤེགས་པ་སངས་རྒྱས་བཅོམ་ལྡན་འདས་དེ་ནི་སེམས་ཅན་རྣམས་འཁོར་བའི་སྡུག་བསྔལ་ལས་སྐྱོབ་པར་མཛད་པ་ཉིད་ཡིན་ཏེ།
རང་ཉིད་ཀྱིས་ཇི་ལྟར་གཟིགས་པའི་སྡུག་བསྔལ་ཞི་བའི་ཐབས་སམ་ལམ་དེ་ཉིད་ཕྱིན་ཅི་མ་ལོག་པར་གཞན་ལ་གསུང་བར་མཛད་པའི་ཕྱིར་དང༌། ལམ་ལོག་པར་གསུངས་ལ་འབྲས་བུའམ་དགོས་པ་མེད་པའི་ཕྱིར་ན་སེམས་ཅན་རྣམས་བསླུ་བའི་ཕྱིར་དུ་བརྫུན་མི་གསུང་བ་ཡིན་ཏེ། ལམ་ཕྱིན་ཅི་ལོག་ཏུ་སྟོན་པ་ལ་རྒྱུ་མེད་པའི་ཕྱིར་ཏེ། ལམ་ལོག་པར་སྟོན་པའི་རྒྱུ་སྐྱོན་དང་ལམ་གྱི་ཡུལ་མི་ཤེས་པ་ཐམས་ཅད་སྤངས་པའི་ཕྱིར་རོ། ། ཤེས་སུ་ཟིན་ཀྱང་བརྩེ་བ་མེད་པས་བསླུ་བར་འགྱུར་རོ་སྙམ་ན། དེའང་བདེ་བར་གཤེགས་པ་ལ་མི་མངའ་སྟེ། སེམས་ཅན་ལ་ཐུགས་བརྩེ་བ་ཆེན་པོ་དང་ལྡན་པའི་ཕྱིར་དང༌། སྔོན་སློབ་པ་ལམ་གྱི་གནས་སྐབས་སུ་ཉོན་མོངས་པ་ཟད་པའི་ཐབས་དང་ལམ་གྱི་༼༧༦ན༽བརྩམ་པ་ཀུན་ཀྱང་གཞན་གྱི་དོན་དུ་མངོན་པར་སྦྱོར་བར་མཛད་པ་གང་ཡིན་པ་དེའང་སེམས་ཅན་ལ་ཕན་པའི་ཆེད་དུ་མཛད་པའི་ཕྱིར་རོ། ། གང་གི་ཕྱིར་རང་ཉིད་ཀྱིས་གཟིགས་ཤིང་ཐུགས་སུ་ཆུད་པའི་ཐར་པའི་ལམ་དེ་ཉིད་ཕྱིན་ཅི་མ་ལོག་པར་གཞན་ལ་སྟོན་པར་མཛད་པ་དེའི་ཕྱིར་ན་བདེ་བར་གཤེགས་པ་ནི་སེམས་ཅན་ཐམས་ཅད་ཀྱི་སྐྱོབ་པ་ཡིན་པས་ཚད་མ་ཡིན་པར་རིགས་པ་ཡིན་ནོ། ། གཉིས་པ་ལུགས་ལས་ལྡོག་སྟེ་བཤད་པ་ལ།
གཞན་དོན་ཕུན་ཚོགས་སྐྱོབ་པ་བཤད། དེ་ལས་རང་དོན་ཕུན་ཚོགས་བདེ་གཤེགས་གྲུབ། དེ་ལས་སྦྱོར་བ་ཕུན་ཚོགས་སྟོན་པ་གྲུབ། དེ་ལས་བསམ་པ་ཕུན་ཚོགས་འགྲོ་ལ་ཕན་བཞེད་གྲུབ། དེས་ན་ཚད་མར་གྲུབ་པའོ། ། དང་པོ་ལ། བདེན་བཞི་སྟོན་པས་སྐྱོབ་པར་བསྟན་པ། བསྟན་བྱ་བདེན་པ་བཞིའི་རང་བཞིན་བཤད་པའོ། ། དང་པོ་ལ་སྤྱིའི་དོན་དང༌། ཚིག་གི་དོན་གཉིས་ལས།
དང་པོ་ནི། གཞན་དོན་ཕུན་སུམ་ཚོགས་པའི་སྐྱོབ་པ་དེ་ཉིད་གང་ཞེ་ན། སེམས་ཅན་རྣམས་ལ་གནས་སྐབས་སུ་མངོན་མཐོ་དང༌། མཐར་ཐུག་ངེས་ལེགས་ཀྱི་ལམ་ཕྱིན་ཅི་མ་ལོག་པར་སྟོན་པའི་གཟུགས་ཀྱི་སྐུ་སྟེ། དེས་བསྟན་པར་བྱ་བའི་ཆོས་ནི་གང་ཟག་གི་བདག་མེད་པ་དང་ཆོས་ཀྱི་བདག་མེད་པའོ། ། གང་ཟག་གི་བདག་མེད་པ་ནི་བདེན་པ་བཞིའི་ཡང་དག་པའི་རྣམ་པ་བཅུ་དྲུག་སྟེ། དེ་དག་ཚུལ་བཞིན་དུ་བསྒོམས་པ་ལས་བདག་ཏུ་ལྟ་བ་དང༌། དེའི་རྒྱུ་ཅན་གྱི་ཉོན་མོངས་པ་མ་ལུས་པ་སྤོང་བར་འགྱུར་བའི་ཕྱིར་རོ། ། ཡང་དག་པའི་རྣམ་པ་བཅུ་དྲུག་དེ་དག་ཀྱང་གང་ཞེ་ན། མི་རྟག་པ་དང༌།
སྡུག་བསྔལ་དང༌། སྟོང་པ་དང༌། བདག་མེད་པ་རྣམས་༼༧༦བ༽ནི་སྡུག་བསྔལ་གྱི་བདེན་པའི་རྣམ་པའོ། ། རྒྱུ་ཀུན་འབྱུང་རབ་སྐྱེ་རྐྱེན་རྣམས་ནི་ཀུན་འབྱུང་གི་བདེན་པའི་རྣམ་པའོ། ། འགོག་པ་ཞི་བ་གྱ་ནོམ་པ་ངེས་འབྱུང་རྣམས་ནི་འགོག་པའི་བདེན་པའི་རྣམ་པའོ། ། ལམ་རིགས་པ་སྒྲུབ་པ་ངེས་འབྱིན་གྱི་རྣམ་པ་བཞི་ནི་ལམ་གྱི་བདེན་པའི་རྣམ་པའོ། ། དེའང་རྐྱེན་ལ་རག་ལུས་པའི་ཕྱིར་མི་རྟག་པའོ། ། གནོད་པའི་བདག་ཉིད་ཡིན་པའི་ཕྱིར་སྡུག་བསྔལ་ལོ། ། བདག་གི་བའི་མི་མཐུན་ཕྱོགས་ཡིན་པའི་ཕྱིར་སྟོང་པའོ། ། བདག་ཏུ་ལྟ་བའི་མི་མཐུན་ཕྱོགས་ཡིན་པའི་ཕྱིར་བདག་མེད་དོ། །
ས་བོན་གྱི་ཚུལ་གྱིས་རྒྱུའོ། ། འབྱུང་བའི་ཚུལ་གྱིས་ཀུན་འབྱུང་བའོ། ། འབྲེལ་བའི་ཚུལ་གྱིས་རབ་སྐྱེའོ། ། མངོན་པར་བསྒྲུབ་པའི་ཚུལ་གྱིས་རྐྱེན་ནོ། ། ཕུང་པོ་ཞིག་པའི་ཕྱིར་འགོག་པའོ། ། མེ་གསུམ་ཞི་བའི་ཕྱིར་ཞི་བའོ། ། འཚེ་བ་མེད་པའི་ཕྱིར་གྱ་ནོམ་པའོ། ། སྐྱོན་རྣམས་དང་བྲལ་བའི་ཕྱིར་ངེས་པར་འབྱུང་བའོ། ། བགྲོད་པའི་དོན་གྱིས་ལམ་མོ། ། རིགས་པ་དང་ལྡན་པའི་དོན་གྱིས་རིགས་པའོ། །
ཡང་དག་པར་བསྒྲུབ་པའི་དོན་གྱིས་སྒྲུབ་པའོ། ། ཤིན་ཏུ་ཡང་དག་པར་འདས་པར་བྱེད་པའི་དོན་གྱིས་ངེས་པར་འབྱིན་པའོ། ། ཅིའི་ཕྱིར་རྣམ་པ་བཅུ་དྲུག་ཏུ་ངེས་ཤེ་ན། སྒྲོ་འདོགས་པ་དང་སྐུར་བ་འདེབས་པའི་ལྟ་བ་བཅུ་དྲུག་གི་གཉེན་པོར་དེ་བཅུ་དྲུག་ཏུ་བསྟན་པ་ཡིན་ཏེ། རྟག་པ་དང༌། བདེ་བ་དང༌། བདག་གི་བ་དང༌། བདག་ཏུ་ལྟ་བའི་གཉེན་པོར་རིམ་པ་བཞིན་དུ་མི་རྟག་སྡུག་བསྔལ་སྟོང་བདག་མེད་བཞིའོ། ། རྒྱུ་མེད་པར་སྨྲ་བ་དང༌། བདག་དང་གཙོ་བོ་ལ་སོགས་པ་རྒྱུ་གཅིག་པུར་ལྟ་བ་དང༌།
རང་བཞིན་དང་སྒྲ་ཡི་ཚངས་པ་༼༧༧ན༽འགྱུར་བར་ལྟ་བ་དང༌། དབང་ཕྱུག་སོགས་སྐྱེས་བུའི་བློ་སྔོན་དུ་གཏོང་བར་ལྟ་བའི་གཉེན་པོར་རིམ་པ་བཞིན་དུ་རྒྱུ་ཀུན་འབྱུང་རབ་སྐྱེ་རྐྱེན་ཏེ་རྣམ་པ་བཞིའོ། ། ཐར་པ་མེད་དོ་སྙམ་དུ་ལྟ་བ་དང༌། ཚངས་པ་དང་ཁྱབ་འཇུག་ལ་སོགས་པ་སྡུག་བསྔལ་ལས་ཐར་བ་ཡིན་ནོ་སྙམ་དུ་ལྟ་བ་དང༌། བསམ་གཏན་གྱི་བདེ་བ་གྱ་ནོམ་པར་ལྟ་བ་དང༌། ཡང་ནས་ཡང་དུ་ལམ་ཉམས་པར་འགྱུར་བའི་སྒོ་ནས་ཐར་པ་གཏན་དུ་བ་མ་ཡིན་པར་ལྟ་བ་རྣམས་ཀྱི་གཉེན་པོར་རིམ་པ་བཞིན་དུ་འགོག་པ་ཞི་བ་གྱ་ནོམ་ངེས་འབྱུང་གི་རྣམ་པ་བཞིའོ། ། ལམ་མེད་པར་ལྟ་བ་དང༌། བདག་མེད་རྟོགས་པའི་ལམ་ངན་པར་ལྟ་བ་དང༌། བདག་བསྒོམ་པ་ལ་སོགས་པ་ལམ་ཡིན་ནོ་སྙམ་དུ་ལྟ་བ་དང༌། ལམ་འདི་སླར་ཡང་མི་རྟག་གོ་སྙམ་དུ་ལྟ་བ་རྣམས་ཀྱི་གཉེན་པོར་རིམ་པ་བཞིན་དུ་ལམ་རིགས་པ་སྒྲུབ་པ་ངེས་པར་འབྱིན་པའི་རྣམ་པ་བཞིའོ། །
ཇི་སྐད་དུ་རྒྱས་པ་ལས། བདེན་པ་བཞི་ལ་བརྟེན་པ་དང༌། ། བདེ་དང་ང་དང་ངའི་ཞེས་སོགས། ། ཡང་དག་མིན་པ་རྣམ་བཅུ་དྲུག ། སྒྲོ་བཏགས་ནས་ནི་ཡོངས་སུ་སྲེད། ། དེ་ཉིད་ལ་ནི་དེ་འགལ་དོན། ། དེ་ཉིད་རྣམ་པ་རྗེས་རྟོགས་ཅན། ། ལེགས་སྒོམ་ཡང་དག་ལྟ་བ་ཡིས། ། སྲིད་པ་རྗེས་འབྲང་བཅས་འཇོམས་བྱེད། ། ཅེས་གསུངས་སོ། །
བདེན་པ་བཞི་པོ་སོ་སོའི་ངོ་བོ་ནི་འོག་ནས་འབྱུང་བ་ལྟར་གཞུང་སོ་སོའི་སྐབས་སུ་ཤེས་པར་བྱའོ། །
ཆོས་ཀྱི་བདག་མེད་པ་ནི་མཚན་ཉིད་གསུམ་གྱི་སྒོ་ནས་ཤེས་པར་བྱ་སྟེ། གསུམ་པོ་དེ་དག་ཀྱང་གང་ཞེ་ན། གཞན་གྱི་དབང་གི་མཚན་ཉིད་དང༌། ཀུན་བཏགས་པའི་མཚན་ཉིད་དང༌། ཡོངས་སུ་གྲུབ་པའི་མཚན་ཉིད་༼༧༧བ༽དོ། ། དེ་ལ་གཞན་གྱི་དབང་གི་མཚན་ཉིད་ནི། གང་ཀུན་གཞིའི་རྣམ་པར་ཤེས་པའི་ས་བོན་ཡང་དག་པ་མ་ཡིན་པའི་ཀུན་ཏུ་རྟོག་པས་བསྡུས་པའི་རྣམ་པར་རིག་པའོ། ། དེ་དག་ཀྱང་གང་ཞེ་ན། ལུས་དང་ལུས་ཅན་དང༌།
ཟབ་མོའི་རྣམ་པར་རིག་པ་དང༌། དེས་ཉེ་བར་སྤྱད་པར་བྱ་བའི་རྣམ་པར་རིག་པ་དང༌། དེ་ལ་ཉེ་བར་སྤྱོད་པའི་རྣམ་པར་རིག་པ་དང༌། དུས་དང་གྲངས་དང་ཡུལ་དང་ཐ་སྙད་ཀྱི་རྣམ་པར་རིག་པ་དང༌། བདག་དང་གཞན་དང་བདེ་འགྲོ་དང་ངན་འགྲོ་དང་འཆི་འཕོ་བ་དང་སྐྱེ་བའི་རྣམ་པར་རིག་པའོ། ། དེ་ལ་ཀུན་གཞིའི་སྟེང་ན་བག་ཆགས་རྣམ་པ་གསུམ་སྟེ། སྤྲོས་པའི་བག་ཆགས་དང༌། བདག་ཏུ་ལྟ་བའི་བག་ཆགས་དང༌། སྲིད་པ་ཡན་ལག་གི་བག་ཆགས་སོ། ། སྤྲོས་པའི་བག་ཆགས་ནི་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་མིང་གི་རྣམ་པ་ཅན་གྱི་རྟོག་པས་བསྒོས་ཤིང་ཐ་སྙད་སྣ་ཚོགས་འབྱུང་བའི་རྒྱུར་གྱུར་པའི་ས་བོན་ནོ། །
གཉིས་པ་ནི་ཉོན་མོངས་པ་ཅན་གྱི་ཡིད་ཀྱིས་བསྒོས་ཤིང་མ་འོངས་པ་ན་བདག་དང་བདག་གི་བའི་རྣམ་པ་ཅན་གྱི་བློ་སྐྱེད་པར་བྱེད་པའི་ས་བོན་ནོ། ། གསུམ་པ་ནི་ཚོགས་དྲུག་གི་དགེ་བ་དང་མི་དགེ་བས་བསྒོས་ཤིང་མ་འོངས་པའི་ཀུན་གཞི་རྣམ་སྨིན་གྱི་ཆ་སྐྱེད་པར་བྱེད་པའི་ས་བོན་ནོ། ། ལས་ཀྱི་བག་ཆགས་སམ་རྣམ་སྨིན་གྱི་བག་ཆགས་ཞེས་ཀྱང་བྱའོ། ། དེ་ལ་ལུས་དང་ལུས་ཅན་དང་ཟ་བ་པོ་དང་དེས་ཉེ་བར་སྤྱད་པར་བྱ་བ་དང་དེ་ལ་ཉེ་བར་སྤྱོད་པ་དང་དུས་དང་གྲངས་དང་ཡུལ་དང་ཐ་སྙད་ཀྱིས་རྣམ་པར་རིག་པ་གང་ཡིན་པ་ནི་སྤྲོས་པའི་བག་ཆགས་ལས་བྱུང་བའོ། ། བདག་དང་གཞན་གྱི་རྣམ་པར་རིག་པ་ནི་བདག་ཏུ་ལྟ་བའི་༼༧༨ན༽བག་ཆགས་ལས་བྱུང་བའོ། ། བདེ་འགྲོ་དང་ངན་འགྲོ་དང་འཆི་འཕོ་བ་དང་སྐྱེ་བའི་རྣམ་པར་རིག་པ་གང་ཡིན་པ་ནི་སྲིད་པའི་ཡན་ལག་གི་བག་ཆགས་ལས་བྱུང་བའོ། ། ལུས་དང་ལུས་ཅན་གྱི་རྣམ་པར་རིག་པ་ནི་མིག་སོགས་ནང་གི་ཁམས་དྲུག་ཡིན་ནོ། ། ཟ་བ་པོ་དང་ཉེ་བར་སྤྱོད་པའི་རྣམ་པར་རིག་པ་ནི་མིག་གི་རྣམ་པར་ཤེས་པ་ལ་སོགས་པའི་ཁམས་དྲུག་ཡིན་ནོ། ། དེས་ན་ཉེ་བར་སྤྱད་པར་བྱ་བའི་རྣམ་པར་རིག་པ་ནི་གཟུགས་ལ་སོགས་པ་ཕྱིའི་ཁམས་དྲུག་ཏུ་རིག་པར་བྱའོ། ། རྣམ་པར་རིག་པ་ལྷག་མ་རྣམས་ནི་རྣམ་པར་རིག་པ་འདི་དག་གི་རབ་ཏུ་དབྱེ་བའོ། །
དེ་ལ་ཀུན་བཏགས་པའི་མཚན་ཉིད་ནི། གཞན་དབང་གི་གཟུང་ཆ་ལ་རྣམ་པར་རྟོག་པས་བདག་དང་ཆོས་སུ་སྒྲོ་བཏགས་པར་གྱུར་པ་ཐ་སྙད་དུ་སོ་སོ་སྐྱེ་བོའི་ཤེས་པའི་སྤྱོད་ཡུལ་དུ་ཡོད་ཅིང༌། རིགས་པས་དཔྱད་མི་བཟོད་པས་རྫས་ཀྱི་ངོ་བོར་ཅུང་ཟད་མ་གྲུབ་པའོ། ། དེ་ལ་རྟོག་བྱེད་གང་གིས་རྟོག་བྱ་གང་ལ་རྣམ་པ་ཇི་ལྟར་ཀུན་ཏུ་རྟོག་པར་བྱེད་ཅེ་ན། ཡིད་ཀྱི་རྣམ་པར་ཤེས་པས་ཀུན་ཏུ་རྟོག་པར་བྱེད་དེ། ཤེས་པ་གཞན་ནི་རྣམ་པར་རྟོག་པ་ཅན་མ་ཡིན་པའི་ཕྱིར་རོ། ། ཡིད་ཀྱི་རྣམ་པར་ཤེས་པ་དེ་ནི་རང་གི་སྤྲོས་པའི་བག་ཆགས་ལས་བྱུང་ཞིང༌། རྣམ་པར་རིག་པ་གཞན་ཐམས་ཅད་ཀྱི་སྤྲོས་པའི་བག་ཆགས་ཀྱི་ས་བོན་ལས་ཀྱང་བྱུང་བས་དབང་པོ་དང་ཡུལ་དང་རྣམ་པར་ཤེས་པ་ལ་སོགས་པ་མཐའ་ཡས་པའི་ཡུལ་ཅན་དུ་འབྱུང་ལ། དེའང་རང་གི་རྣམ་པ་དང་རྗེས་སུ་མཐུན་པར་བདག་དང་ཆོས་ཀྱི་ངོ་བོ་དང་ཁྱད་པར་སྣ་ཚོགས་པར་སྒྲོ་བཏགས་ནས་དེ་དང་དེར་ཐ་སྙད་འདོགས་པར་བྱེད་དོ། ། དེའི་ཕྱིར་ཡིད་ཤེས་རྟོག་པ་ཉིད་ཀྱིས་༼༧༨བ༽ཀུན་ཏུ་རྟོག་པར་བྱེད་དོ། །
གཞན་གྱི་དབང་གི་ངོ་བོ་ཉིད་ནི་དེས་ཀུན་ཏུ་རྟོག་པར་བྱ་བའི་གཞི་ཡིན་ཏེ། ལུས་དང་ལུས་ཅན་དང་ཟ་བ་པོའི་རྣམ་པར་རིག་པ་ནི་བདག་ཀུན་ཏུ་བརྟག་པར་བྱ་བའི་གཞི་ཡིན་པའི་ཕྱིར་ཏེ། ནང་གི་ཕུང་པོ་དང༌། ཁམས་དང༌། སྐྱེ་མཆེད་དག་ལ་བདག་ཏུ་འཛིན་པའི་ཕྱིར་དང༌། ནང་གི་ཕུང་པོ་ལ་སོགས་པ་དག་ཀྱང་རྣམ་པར་རིག་པ་གསུམ་པོ་དེ་ཙམ་དུ་ཟད་པའི་ཕྱིར་རོ། ། དེས་ཉེ་བར་སྤྱད་པར་བྱ་བ་དང༌། དེ་ལ་ཉེ་བར་སྤྱོད་པར་བྱེད་པའི་རྣམ་པར་རིག་པ་ནི་ཆོས་སུ་ཀུན་ཏུ་བཏག་པར་བྱ་བའི་གཞི་ཡིན་ཏེ། བྱིས་པ་སོ་སོའི་སྐྱེ་བོ་དག་ཡུལ་དང་ཡུལ་ཅན་དུ་སྣང་བ་ཙམ་ལ་གཟུང་བ་དང་འཛིན་པར་མངོན་པར་ཞེན་པར་བྱེད་ཅིང༌། ཡུལ་དང་ཡུལ་ཅན་དུ་སྣང་བ་ཡང་རྣམ་རིག་གཉིས་པོ་དེ་ཙམ་དུ་ཟད་པའི་ཕྱིར་རོ། །
གཞན་དབང་རྣམ་རིག་ཙམ་དེ་དག་ཇི་སྲིད་གནས་མ་གྱུར་གྱི་བར་དུ་བདག་དང་ཆོས་ཀྱི་ངོ་བོར་མཚན་མར་འཛིན་པར་བྱེད། དེ་དང་དེར་མངོན་པར་ཞེན་པར་བྱེད། ཐ་སྙད་འདོགས་པར་བྱེད། དེ་དང་དེར་མ་གྲུབ་ཀྱང་དེ་དང་དེར་ཡོད་ཅེས་སྒྲོ་འདོགས་པར་བྱེད་པ་ནི་རྟོག་པར་བྱ་བ་གཞན་གྱི་དབང་ལ་རྟོག་བྱེད་ཡིད་ཀྱི་ཤེས་པས་ཇི་ལྟར་ཀུན་བཏགས་པའི་རྣམ་པའོ། ། ཡོངས་སུ་གྲུབ་པའི་མཚན་ཉིད་ནི། གཞན་དབང་ཡང་དག་པ་མ་ཡིན་པའི་ཀུན་ཏུ་རྟོག་པ་དེ་ཉིད་ཇི་སྐད་བཤད་པའི་ཀུན་བཏགས་ཀྱི་ངོ་བོར་གདོད་མ་ནས་མ་གྲུབ་པའི་སྟོང་པ་ཉིད་རྣམ་པར་མི་རྟོག་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པ་ཆོས་ཀྱི་བདག་མེད་པའི་ངོ་བོར་འགྱུར་བའོ། ། དེ་ཉིད་གནས་སྐབས་ཐམས་ཅད་དུ་གཞན་དུ་མི་འགྱུར་བའི་ཕྱིར་དེ་བཞིན་ཉིད་དོ། ། ཕྱིན་ཅི་མ་ལོག་པའི་ཕྱིར་ཡང་དག་པའི་༼༧༩ན༽མཐའོ། ། སྤྲོས་པ་ཉེ་བར་ཞི་བའི་ཕྱིར་མཚན་མ་མེད་པའོ། ། ཡེ་ཤེས་དམ་པའི་སྤྱོད་ཡུལ་ཡིན་པའི་ཕྱིར་དོན་དམ་པའོ། །
དེ་རྟོགས་པས་འཕགས་པའི་ཆོས་རྣམས་འཐོབ་པར་འགྱུར་བས་འཕགས་པའི་ཆོས་ཀྱི་རྒྱུ་ཡིན་པའི་ཕྱིར་ཆོས་ཀྱི་དབྱིངས་སོ། ། ཇི་སྐད་དུ་དབུས་མཐའ་ལས། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་སྟེ། ། ཆོས་ཀྱི་དབྱིངས་རྣམས་རྣམ་གྲངས་སོ། ། གཞན་མིན་ཕྱིན་ཅི་ལོག་མ་ཡིན། ། དེ་འགགས་འཕགས་པའི་སྤྱོད་ཡུལ་དང༌། ། འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་དེ་གོ་རིམ་བཞིན། ། ཅེས་གསུངས་སོ། །
དེ་ལྟ་བུའི་ཡོངས་སུ་གྲུབ་པ་དེའང་རྣམ་པ་གཉིས་ཏེ། དངོས་པོ་མེད་པའི་སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། ། དང་པོ་ནི་གཞན་གྱི་དབང་ལ་གང་ཟག་དང་ཆོས་ཀྱི་བདག་དོན་གཞན་གྱིས་དབེན་པའི་སྟོང་པ་ཉིད་མེད་པར་དགག་པའི་རང་བཞིན་ནོ། ། གཉིས་པ་ནི་གཞན་དབང་དེ་ཉིད་བདག་གཉིས་ཀྱི་ངོ་བོར་མ་གྲུབ་པའི་སྟོང་པ་ཉིད་མ་ཡིན་དགག་གི་རང་བཞིན་ཏེ། གཞན་དབང་རྣམ་རིག་གི་གཉུག་མའི་ངོ་བོ་སེམས་རང་བཞིན་གྱི་འོད་གསལ་བ་ཞེས་བརྗོད་པ་གང་ཡིན་པའོ། ། ཇི་སྐད་དུ་དབུས་མཐའ་ལས། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། དེ་དངོས་མེད་པའི་དངོས་ཡོད་པ། །
དེ་ནི་དེ་ལས་སྟོང་ཉིད་གཞན། ། ཅེས་གསུངས་སོ། ། ཡང་དག་པ་མ་ཡིན་པའི་ཀུན་ཏུ་རྟོག་པ་དེ་ཉིད་ཇི་ལྟར་ན་གཞན་དབང་ཡིན་ལ། ཅིའི་ཕྱིར་གཞན་དབང་ཞེས་བྱ་ཞེ་ན། རང་གི་བག་ཆགས་ཀྱི་ས་བོན་ལས་སྐྱེས་པས་རྐྱེན་གཞན་དབང་ཡིན་ལ། སྐྱེས་ནས་༼༧༩བ༽ཀྱང་སྐད་ཅིག་ལ་ལྷག་པར་མི་གནས་པའི་ཕྱིར་གཞན་གྱི་དབང་ཞེས་བྱའོ། ། གང་ཟག་དང་ཆོས་སུ་སྒྲོ་བཏགས་པ་དེ་དང་ཇི་ལྟར་ན་ཀུན་བཏགས་པ་ཡིན་ལ། ཅིའི་ཕྱིར་ཀུན་བཏགས་པ་ཞེས་བྱ་ཞེ་ན། ཡིད་ཀྱི་རྣམ་ཤེས་ཀུན་ཏུ་རྟོག་པ་དཔག་ཏུ་མེད་པའི་རྣམ་པ་ཅན་རྣམས་ཀྱི་དམིགས་པ་ཡིན་པའི་ཕྱིར་ཀུན་བཏགས་པ་ཡིན་ལ། རང་གི་མཚན་ཉིད་དུ་གྲུབ་པ་མེད་ཅིང་ཀུན་ཏུ་རྟོག་པ་ཙམ་དུ་དམིགས་པས་ན་ཀུན་བཏགས་པའོ། །
སྟོང་པ་ཉིད་དེ་ཇི་ལྟར་ན་ཡོངས་སུ་གྲུབ་པ་ཡིན་ལ། ཅིའི་ཕྱིར་ཡོངས་སུ་གྲུབ་པ་ཞེས་བྱ་ཞེ་ན། གཞན་དུ་མི་འགྱུར་བའི་ཕྱིར་ཡོངས་སུ་གྲུབ་པ་ཡིན་ལ། ཆོས་ཀུན་གྱི་མཆོག་ཡིན་པའི་ཕྱིར་ཡོངས་སུ་གྲུབ་པ་ཞེས་བྱ་སྟེ། རྣམ་པར་བྱང་བའི་དམིགས་པ་ཡིན་པ་དང༌། དགེ་བའི་ཆོས་ཀུན་གྱི་མཆོག་ཡིན་པའི་ཕྱིར་རོ། ། གཞན་དབང་ལ་རྣམ་པ་དུ་ཡོད་ཅེ་ན། རྒྱས་པར་ཕྱེ་ན་ཚད་མེད་དེ། ཡང་དག་པ་མ་ཡིན་པའི་ཀུན་ཏུ་རྟོག་པའི་དབྱེ་བ་ཇི་སྙེད་པ་ཀུན་དེའི་དབྱེ་བ་ཡིན་པའི་ཕྱིར་རོ། ། བསྡུ་ན་བག་ཆགས་ཀྱི་གཞན་དབང་དང༌།
ཀུན་བྱང་གཉིས་ཀྱི་ངོ་བོར་མ་གྲུབ་པའི་གཞན་དབང་གཉིས་སོ། ། དང་པོ་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་འདི་ཉིད་རང་གི་བག་ཆགས་ཀྱི་ས་བོན་གྱི་དབང་གིས་གཉིས་སུ་སྣང་བར་སྐྱེས་པའི་ཆ་ནས་བཞག་ལ། གཉིས་པ་ནི་རང་བཞིན་གྱི་རྣམ་པར་དག་པས་མཐའ་གཅིག་ཏུ་ཀུན་ནས་ཉོན་མོངས་པའི་ངོ་བོར་མ་གྲུབ་ལ། གློ་བུར་དུ་ཀུན་ནས་ཉོན་མོངས་པས་དཀྲུགས་པས་མཐའ་གཅིག་ཏུ་རྣམ་པར་བྱང་བའི་ངོ་བོར་ཡང་མ་གྲུབ་པའོ། ། ཀུན་བཏགས་ལ་རྣམ་པ་དུ་ཡོད་ཅེ་ན། རྒྱས་པར་ཕྱེ་ན་ཚད་མེད་དེ། རྣམ་པར་རྟོག་པ་མཐའ་ཡས་པའི་ཕྱིར་དེ་དག་༼༨༠ན༽གིས་ཀུན་བཏགས་པ་ཡང་དེ་སྙེད་ཡོད་པའི་ཕྱིར་རོ། ། བསྡུ་ན་གཉིས་ཏེ། ངོ་བོ་ཉིད་དུ་ཀུན་ཏུ་རྟོག་པ་དང༌། ཁྱད་པར་དུ་ཀུན་ཏུ་རྟོག་པས་ཀུན་བཏགས་པའོ། །
ཡོངས་སུ་གྲུབ་པ་རྣམ་པ་དུ་ཡོད་ཅེ་ན། དེ་ནི་ནམ་མཁའི་དཀྱིལ་འཁོར་ལྟར་ཆོས་ཀྱི་དབྱིངས་ཀྱི་ངོ་བོར་རོ་གཅིག་པའི་ཕྱིར་དོན་དམ་པར་དབྱེ་བ་ཅུང་ཟད་ཀྱང་མེད་དོ། ། འོན་ཀྱང་སྤྲོས་པ་ལ་དགའ་བའི་ངོར་འཁོར་དང་བཅས་པའི་དབྱེ་བའི་དབང་དུ་བྱས་ན་རྣམ་པ་གཉིས་ཡིན་ལ། དེའང་རྣམ་པར་བྱང་བའི་ལམ་དང༌། དེའི་དམིགས་པའོ། ། དང་པོ་ལའང་རྒྱུ་དང་འབྲས་བུ་གཉིས་ལས། དང་པོ་ནི་རང་བཞིན་དུ་གནས་པའི་རིགས་ཡིན་ཏེ། དེའང་ཀུན་གཞི་ལ་ཡོད་པའི་ཟག་མེད་ཀྱི་ས་བོན་ཐོག་མ་མེད་པ་ནས་བརྒྱུད་དེ་འོངས་པ་ཆོས་ཉིད་ཀྱིས་ཐོབ་པའོ། ། དེའང་གང་ཞེ་ན། ཆོས་ཀྱི་དབྱིངས་ཀྱི་རྒྱུ་མཐུན་པ་དམ་པའི་ཆོས་ཐོས་པའི་བག་ཆགས་གདོད་མ་ནས་ཆོས་ཉིད་ཀྱིས་གནས་པའོ། །
ཐོས་པའི་བག་ཆགས་དེ་ཡང་གང་ཞེ་ན། གང་གིས་སངས་རྒྱས་ལ་སོགས་པ་ལ་ཆོས་ཐོས་པ་ན་དེའི་དོན་རྟོགས་པའི་ཐོས་པ་ལས་བྱུང་བའི་རྒྱུར་གྱུར་པའི་ས་བོན་ཏེ། དེའང་ཐོག་མ་མེད་པ་ནས་ཆོས་ཉིད་ཀྱིས་གནས་པ་ཡིན་ནོ། ། ཐོས་པས་ནི་དེ་གསོས་འདེབས་པར་བྱེད་པ་ཡིན་གྱི། གསར་དུ་སྐྱེད་པར་བྱེད་པ་ནི་མ་ཡིན་ནོ། ། དེའང་ཐེག་པ་ཆེན་པོ་བསྡུས་པ་ལས་སློབ་དཔོན་ཐོགས་མེད་ཀྱིས་གསུངས་པ་འདི་ལྟ་སྟེ། དེ་ལ་ཐོས་པའི་བག་ཆགས་ཆུང་ངུ་དང༌། འབྲིང་དང་ཆེན་པོ་ཡང་ཆོས་ཀྱི་སྐུའི་ས་བོན་དུ་བལྟ་སྟེ། ཀུན་གཞིའི་རྣམ་པར་ཤེས་པའི་གཉེན་པོ་ཡིན་པས་ཀུན་གཞིའི་རྣམ་པར་ཤེས་པའི་ངོ་བོ་ཉིད་མ་ཡིན་པ་དང༌། ༼༨༠བ༽འཇིག་རྟེན་པ་ཡང་ཡིན།
འཇིག་རྟེན་ལས་འདས་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་རྒྱུ་མཐུན་པ་ཡང་ཡིན་པས་འཇིག་རྟེན་ལས་འདས་པའི་སེམས་ཀྱི་ས་བོན་དུ་འགྱུར་རོ། ཞེས་གསུངས་སོ། ། དེ་ལ་སློབ་དཔོན་འཕགས་པ་ཐོགས་མེད་ཀྱི་བཞེད་པས་ཆོས་ཉིད་དེ་བཞིན་ཉིད་རང་བཞིན་དུ་གནས་པའི་རིགས་མ་ཡིན་ལ། ཇི་སྐད་བཤད་པའི་ཐོས་པའི་བག་ཆགས་ཉིད་རང་བཞིན་དུ་གནས་པའི་རིགས་ཡིན་ཏེ། ཐོས་པའི་བག་ཆགས་དེ་ནི་སེམས་ཅན་རྣམས་ཀྱི་ནང་གི་སྐྱེ་མཆེད་དྲུག་རིགས་སོ་སོ་ཐ་དད་པས་འབྱེད་པར་བྱེད་པའི་ཕྱིར་རོ། ། དེའི་ཕྱིར་སྐྱེ་མཆེད་དྲུག་གི་ཁྱད་པར་ཞེས་བྱ་བ་ཞིག་རང་བཞིན་དུ་གནས་པའི་རིགས་ཡིན་ནོ། ། དེའང་ཇི་ལྟར་ཞེ་ན། ཐེག་པ་ཆེན་པོའི་ལམ་གྱི་རྒྱུར་གྱུར་པའི་ཐོས་པའི་བག་ཆགས་ཀྱིས་ནི་རང་གང་གི་རྒྱུད་ལ་ཡོད་པའི་ནང་གི་སྐྱེ་མཆེད་དྲུག་པོ་དེ་དག་དེ་དང་མི་ལྡན་པའི་སེམས་ཅན་གྱི་ནང་གི་སྐྱེ་མཆེད་ལས་ཁྱད་པར་དུ་འབྱེད་པར་བྱེད་དེ། དེས་རང་གང་གི་རྒྱུད་ལ་ཡོད་པའི་སེམས་ཅན་དེ་ཉིད་ཐེག་པ་ཆེན་པོའི་རིགས་ཅན་དུ་མཚོན་པར་བྱེད་པའི་ཕྱིར་རོ། ། དེ་བཞིན་དུ་ཉན་ཐོས་དང་རང་སངས་རྒྱས་ཀྱི་ལམ་གྱི་རྒྱུར་གྱུར་པའི་ཐོས་པའི་བག་ཆགས་དེས་ཀྱང་རང་གང་གི་རྒྱུད་ལ་ཡོད་པའི་སེམས་ཅན་དེ་དག་ཉན་ཐོས་དང་རང་སངས་རྒྱས་ཀྱི་རིགས་ཅན་དུ་མཚོན་པའི་སྒོ་ནས་ནང་གི་སྐྱེ་མཆེད་དྲུག་གཞན་ལས་ཁྱད་པར་དུ་བྱེད་པ་ཡིན་ནོ། །
དེ་བས་ན་ནང་གི་སྐྱེ་མཆེད་དྲུག་ལས་མ་གཏོགས་པའི་ཐེག་པ་གསུམ་གྱི་རིགས་ཅན་གྱི་གང་ཟག་ཅེས་བྱ་བ་གཞན་ཅུང་ཟད་ཀྱང་མེད་དོ། ། དེ་ལྟར་ན་ཇི་སྐད་བཤད་པའི་ཐོས་པའི་བག་ཆགས་དེ་ཉིད་ལ་གཞུང་གི་༼༨༡ན༽ཆ་འགའ་ཞིག་ཏུ་སྒྲིབ་པ་སྤང་རུང་ལ་བཤད་ཅིང༌། ཁ་ཅིག་ཏུ་ཟག་པ་མེད་པའི་ས་བོན་དུ་བཤད། ཁ་ཅིག་ཏུ་སྐྱེ་མཆེད་དྲུག་གི་ཁྱད་པར་དུ་བཤད་དོ། ། ཅིའི་ཕྱིར་དེ་ཉིད་ཡོངས་སུ་གྲུབ་པས་བསྡུས་ཤེ་ན། ཀུན་བཏགས་དང་གཞན་དབང་ནི་མ་ཡིན་ཏེ། ཀུན་ནས་ཉོན་མོངས་པའི་གཉེན་པོས་བསྡུས་པའི་ཕྱིར་ཏེ། དེ་སྐད་དུ་ཡང༌། ཐེག་པ་ཆེན་པོ་བསྡུས་པ་ལས། བྱང་ཆུབ་སེམས་དཔའ་ལས་དང་པོ་བ་རྣམས་ཀྱིས་འཇིག་རྟེན་པ་ཡིན་ཀྱང་ཆོས་ཀྱི་སྐུར་བསྡུས་པ་དང༌།
ཉན་ཐོས་དང་རང་སངས་རྒྱས་རྣམས་ཀྱི་རྣམ་པར་གྲོལ་བའི་ལུས་སུ་བསྡུས་པར་བལྟའོ། ། ཞེས་གསུངས་པའི་ཕྱིར་རོ། ། གཉིས་པ་དེའི་འབྲས་བུའི་ལམ་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང༌། ཕ་རོལ་ཏུ་ཕྱིན་པ་དྲུག་ལ་སོགས་པ་ཐེག་པ་གསུམ་གྱི་ལམ་གྱིས་བསྡུས་པ་རྣམས་སོ། ། དེའི་དམིགས་པ་ནི་ཐེག་པ་གསུམ་གྱི་དམ་པའི་ཆོས་སྡེ་སྣོད་རིན་པོ་ཆེ་རྣམ་པ་གསུམ་ལ་སོགས་པ་རྣམས་ཀྱང་ཡོངས་སུ་གྲུབ་པས་བསྡུས་ཏེ། རྣམ་པར་བྱང་བའི་རྒྱུ་ཡིན་པའི་ཕྱིར་ཀུན་བཏགས་པ་མ་ཡིན་ལ། ཀུན་ནས་ཉོན་མོངས་པའི་ས་བོན་ལས་བྱུང་བ་མ་ཡིན་པར་ཆོས་ཀྱི་དབྱིངས་ཤིན་ཏུ་རྣམ་པར་དག་པ་རྟོགས་པའི་རྒྱུ་མཐུན་གྱི་འབྲས་བུ་ཡིན་པའི་ཕྱིར་གཞན་དབང་མ་ཡིན་ནོ། ། དེ་ལྟར་ན་གཞན་དབང་ནི་སྒྱུ་མའི་སྤྲུལ་གཞི་ལྟ་བུ་ཡིན་ལ། ཀུན་བཏགས་ནི་སྒྱུ་མའི་སྤྲུལ་གཞི་དེ་ཉིད་སྐྱེས་པ་དང་བུད་མེད་ལ་སོགས་པ་སྣ་ཚོགས་སུ་མེད་ཀྱང་དེ་དང་དེར་སྣང་ཞིང་སྣང་བ་ལྟར་དུ་སྒྲོ་འདོགས་པ་ལྟ་བུ་ཡིན་ཅིང༌། ཡོངས་གྲུབ་ནི་ཀུན་བཏགས་ལྟར་མེད་པ་ལ་ཡོད་པའམ།
ཡོད་པ་ལ་མེད་པར་༼༨༡བ༽ཡང་སྒྲོ་བཏགས་པ་ཡང་མ་ཡིན། གཞན་དབང་ལྟར་ཀུན་ནས་ཉོན་མོངས་པའི་བག་ཆགས་ཀྱི་ས་བོན་གྱི་རྐྱེན་གཞན་གྱི་དབང་ལས་བྱུང་བ་ཡང་མ་ཡིན་ནོ། ། འོན་ཀྱང་ཡོངས་སུ་གྲུབ་པ་ནི་གཞན་དབང་ལས་དེ་ཉིད་དང་གཞན་དུ་བརྗོད་དུ་མེད་དོ། ། དེའི་ཕྱིར་ཡོངས་སུ་གྲུབ་པ་ནི་གཞན་དབང་དང་ངོ་བོ་དབྱེར་མེད་ཅིང་བློས་ཐ་དད་དུ་བཏགས་པ་ཙམ་ཡིན་ཏེ། ཆོས་ཅན་དང་ཆོས་ཉིད་ཡིན་པའི་ཕྱིར་ཏེ། ཇི་སྐད་དུ་སུམ་ཅུ་པར། དེ་ཕྱིར་དེ་ཉིད་གཞན་དབང་ལས། ། གཞན་མིན་གཞན་མ་ཡིན་པའང་མིན། ། མི་རྟག་ལ་སོགས་བཞིན་དུ་བརྗོད། ། ཅེས་གསུངས་པའི་ཕྱིར་རོ། །
འོ་ན་མཚན་ཉིད་གསུམ་པོ་འདི་དག་ལས་ཀུན་རྫོབ་ཙམ་དུ་གྲུབ་པ་གང༌། དོན་དམ་པར་གྲུབ་པ་གང་ཞེ་ན། གཞན་དབང་དང་ཀུན་བཏགས་གཉིས་ནི་ཀུན་རྫོབ་ཙམ་དུ་གྲུབ་པ་ཡིན་ཏེ། འཁྲུལ་བ་དང་འཁྲུལ་བའི་སྣང་བ་ཡིན་པའི་ཕྱིར་རོ། ། ཡོངས་སུ་གྲུབ་པ་ནི་དོན་དམ་པར་གྲུབ་པ་ཡིན་ཏེ། དམ་པ་འཇིག་རྟེན་ལས་འདས་པའི་ཡེ་ཤེས་ཀྱི་ཡུལ་དུ་བདེན་པའི་ཕྱིར་རོ། ། ཇི་སྐད་དུ་དབུས་མཐའ་ལས། དམ་པའི་དོན་ནི་གཅིག་པུས་སོ། ། ཞེས་དང༌། དེའི་འགྲེལ་པ་ལས་ཀྱང༌།
གཞན་གྱི་དབང་གི་མཚན་ཉིད་ཐ་སྙད་དུ་ཡོད་ཀྱང་དེ་ཁོ་ན་མ་ཡིན་ཏེ། འཁྲུལ་བའི་ཕྱིར་རོ། ། ཞེས་སོགས་གསུངས་པས་སོ། ། དེ་བས་ན་རྣལ་འབྱོར་སྤྱོད་པའི་ལུགས་ལ་གཞན་དབང་བདེན་པར་གྲུབ་པར་སྨྲ་བ་དེ་དག་ནི་རྣམ་པར་ཤེས་པ་སྨྲ་བ་ལ་རྣལ་འབྱོར་སྤྱོད་པའི་དབུ་མ་པར་འཁྲུལ་བའི་གྱི་ན་ཙམ་དུ་ཟད་དོ། ། ཡང་ཁ་ཅིག་སྣང་བ་སེམས་སུ་སྨྲ་བ་དང༌། མཚན་ཉིད་གསུམ་ཁས་༼༨༢ན༽ལེན་པ་དེ་དག་ཐམས་ཅད་སེམས་ཙམ་པར་འདོད་ལ། དེ་ནི་མ་ཡིན་ཏེ། མདོ་སྡེ་པས་ཀྱང་སྣང་བ་སེམས་སུ་ཁས་ལེན་པའི་ཕྱིར་དང༌། ཡུམ་གྱི་བྱམས་ཞུས་ཀྱི་ལེའུ་ལས། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་མཚན་ཉིད་གསུམ་གྱི་སྒོ་ནས་གཏན་ལ་ཕབ་ནས་བསྟན་པའི་ཕྱིར།
དེ་དང་དེ་ཉིད་ཀྱང་སེམས་ཙམ་པ་དང་དེའི་ལུགས་སུ་འགྱུར་རོ། །
དེས་ན་འཕགས་པ་ཐོགས་མེད་སྐུ་མཆེད་ཀྱི་རྗེས་སུ་འབྲང་བའི་རྣལ་འབྱོར་སྤྱོད་པའི་དབུ་མ་ཆེན་པོ་རྣམས་ཀྱི་དེ་ཁོ་ན་ཉིད་ལ་སྒྲིབ་པར་བྱེད་པའི་གཟུང་བ་དང་འཛིན་པ་གཉིས་སུ་སྣང་བ་ལྟར་དུ་མ་གྲུབ་པར་གཏན་ལ་ཕབ་ནས་སེམས་རང་རིག་རང་གསལ་རྟོགས་པའི་ཡེ་ཤེས་གཙོ་བོར་སྟོན་པར་མཛད་ལ། འཕགས་པ་ཀླུ་སྒྲུབ་ཡབ་སྲས་ཀྱིས་ནི་དེ་ཁོ་ན་ཉིད་ལ་སྒྲིབ་པར་བྱེད་པའི་བདེན་འཛིན་ཡུལ་དང་བཅས་པ་རྣམས་གཏན་ཚིགས་ཆེན་པོ་རྣམས་ཀྱིས་ལེགས་པར་དཔྱད་ནས་རང་བཞིན་མེད་པར་གཏན་ལ་ཕབ་སྟེ། སེམས་གསལ་བའི་ངོ་བོ་སྟོང་པ་ཉིད་དུ་གནས་པ་གཙོ་བོར་སྟོན་པར་མཛད་དོ། ། ཤིང་རྟའི་སྲོལ་གཉིས་ཀའང་མཐར་ཐུག་དེ་ཁོ་ན་ཉིད་སྟོན་པ་ལ་ཁྱད་པར་ཡོད་པ་མ་ཡིན་ཏེ། སེམས་གསལ་བའི་ངོ་བོ་དེ་ཉིད་དང་པོ་ཉིད་ནས་སྟོང་པ་ཉིད་ཡིན་ལ། སྟོང་པ་ཉིད་དེའང་དང་པོ་ནས་གསལ་བའི་བདག་ཉིད་དུ་གནས་པའི་ཕྱིར་རོ། ། དེའི་ཕྱིར་སློབ་དཔོན་ཕྱོགས་ཀྱི་གླང་པོ་དང༌། དཔལ་ཆོས་ཀྱི་གྲགས་པ་གཉིས་ཀྱང་འཕགས་པ་ཐོགས་མེད་ནས་ཉེ་བར་བརྒྱུད་པའི་ཤིང་རྟའི་སྲོལ་ཉིད་དྲི་མ་མེད་པའི་རིགས་པས་གཏན་ལ་ཕབ་ནས་འཛིན་པར་མཛད་པས་ན་རྣལ་འབྱོར་སྤྱོད་པའི་དབུ་མ་པར་གྲུབ་༼༨༢བ༽ལ། དེའི་གཞུང་ཀུན་ལས་བཏུས་སྡེ་བདུན་དང་བཅས་པའི་མཐར་ཐུག་གི་དགོངས་པ་ནི་རྣལ་འབྱོར་སྤྱོད་པའི་གཞུང་ལུགས་སུ་གཞོལ་ཞིང་འབབ་པ་ཡིན་ནོ་ཞེས་བྱ་བ་འདི་འཐད་པ་ཡིན་ནོ། །
གཉིས་པ་ཚིག་གི་དོན་ནི། ཡང་ན་སྐྱོབ། ། བདེན་པ་བཞི་ནི་སྟོན་མཛད་པའོ། ། ཞེས་སྨོས་ཏེ། མདོའི་མཆོད་བརྗོད་ལུགས་འབྱུང་གི་སྒོ་ནས་འགྲོ་ལ་ཕན་བཞེད་པ་ལ་སོགས་པ་རྒྱུ་སྔ་མ་སྔ་མས་འབྲས་བུ་ཕྱི་མ་ཕྱི་མ་རྗེས་སུ་དཔོག་པའི་རང་བཞིན་གྱི་གཏན་ཚིགས་ལས་བཅོམ་ལྡན་འདས་ཚད་མར་གྲུབ་པར་བཤད་པ་ལས། ཡང་ན་ལུགས་ལས་ལྡོག་སྟེ་འབྲས་བུ་ཕྱི་མ་ཕྱི་མ་ལས་རྒྱུ་སྔ་མ་སྔ་མ་སྒྲུབ་པར་བྱེད་པའི་འབྲས་བུའི་གཏན་ཚིགས་ཀྱིས་བཅོམ་ལྡན་འདས་ཚད་མར་བསྒྲུབ་པར་བྱ་སྟེ། དེའང་བཅོམ་ལྡན་འདས་ནི་སྡུག་བསྔལ་རབ་ཏུ་ཞི་བ་དོན་དུ་གཉེར་བ་རྣམས་ཀྱི་སྐྱོབ་པ་ཡིན་ཏེ། དེ་ལ་འཁོར་བའི་སྡུག་བསྔལ་རབ་ཏུ་ཞི་བའི་ཐབས་འཕགས་པའི་བདེན་པ་བཞི་ནི་ཕྱིན་ཅི་མ་ལོག་པར་སྟོན་པར་མཛད་པའི་ཕྱིར་རོ། ། ཕྱི་རོལ་པ་ལ་སོགས་པས་ནི་སྲོག་གི་མཆོད་སྦྱིན་སོགས་ལམ་ཕྱིན་ཅི་ལོག་ཏུ་སྟོན་པའི་ཕྱིར་སྡུག་བསྔལ་ལས་སྐྱོབ་ནུས་པ་མ་ཡིན་ནོ། ། གཉིས་པ་བསྟན་བྱ་བདེན་པ་བཞིའི་རང་བཞིན་བཤད་པ་ལ།
ཤེས་བྱ་སྡུག་བསྔལ་གྱི་བདེན་པ། སྤང་བྱ་ཀུན་འབྱུང་གི་བདེན་པ། མངོན་དུ་བྱ་བ་འགོག་པའི་བདེན་པ། བླང་བྱ་ལམ་གྱི་བདེན་པ་བཤད་པའོ། ། དང་པོ་ལ་སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། སྡུག་བསྔལ་གྱི་བདེན་པ་དེའང་གང་ཞེ་ན། འགྲོ་བ་ཀུན་གྱི་བདག་ཏུ་འཛིན་པའི་གཞིར་གྱུར་པའི་ཕུང་པོ་ལྔ་པོ་ཡིན་ཏེ། ༼༨༣ན༽ཇི་སྐད་དུ་རྒྱས་པ་ལས།
སྡུག་བསྔལ་འཁོར་བ་ཅན་ཕུང་པོ། ། ཞེས་གསུངས་པའི་ཕྱིར་རོ། ། ཤེས་བྱ་གཏན་ལ་འབེབས་པའི་དབང་དུ་བྱས་ནས་ཕྱི་སྣོད་ཀྱི་འཇིག་རྟེན་ཡང་སྡུག་བསྔལ་དུ་བཤད་པ་ཡིན་ཏེ། ཇི་སྐད་དུ། ཆོས་མངོན་པ་ལས། སྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ། ། ཞེས་བཤད་ལ། བསྟན་བཅོས་འདིར་ནང་གི་ཕུང་པོ་ཙམ་ལ་སྡུག་བསྔལ་དུ་བཤད་པ་ནི་ཉམས་སུ་ལེན་པའི་དབང་དུ་བྱས་པའོ། ། དེའང་འཇིག་ཚོགས་ལ་ལྟ་བས་ཕུང་པོ་ལ་བདག་ཏུ་ལྟ་བ་ཡིན་ཏེ།
ཇི་སྐད་དུ། བཅོམ་ལྡན་འདས་ཀྱིས་མདོ་ལས། དགེ་སྦྱོང་དང་བྲམ་ཟེ་གང་ལ་ལ་བདག་ཏུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ལ་ཡིན་ཏེ། ཞེས་གསུངས་པའི་ཕྱིར་དང༌། རྣལ་འབྱོར་པས་ཀྱང་འཇིག་ཚོགས་ལ་ལྟ་བའི་གཉེན་པོར་བདག་མེད་པར་སྒོམ་པར་བྱེད་པའི་ཕྱིར་ཏེ། ཇི་སྐད་དུ་རྒྱས་པ་ལས། དེ་ཕྱིར་གྲོལ་འདོད་ཐོག་མེད་པའི། ། རྒྱུ་ཅན་རིགས་མཐུན་ས་བོན་ལས། ། བྱུང་བའི་འཇིག་ཚོགས་ལྟ་བ་དག ། རྩ་བ་ཉིད་ནས་དབྱུང་བར་གྱིས། །
ཞེས་དང༌། འཇིགས་བྲལ་གྱི་སློབ་དཔོན་ཟླ་བས་ཀྱང༌། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་བྱུང་བར་བློ་ཡིས་མཐོང་གྱུར་ཅིང༌། ། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་བར་བྱེད། ། ཅེས་གསུངས་པས་སོ། ། དེ་ལྟར་ན་སྡུག་བསྔལ་གྱི་རྒྱུ་བདག་ཏུ་འཛིན་པའི་མཚན་ཉིད་ཅན་གྱི་མ་རིག་པའི་ཞིང་ས་གཤིན་པོར་རྣམ་པར་ཤེས་པའི་སྐྱེས་བུས་དགེ་བ་དང་༼༨༣བ༽མི་དགེ་བའི་ལས་མངོན་པར་འདུ་བྱས་ཏེ་འགྲོ་བ་དྲུག་གི་ས་བོན་བཏབ་པས། དེ་ཉིད་ཅི་ཞིག་ལྟར་སྲེད་པ་དང་ལེན་པའི་རླན་གྱིས་བྲན་པ་ན་སྐྱེ་བ་བསྐྱེད་པའི་ནུས་པ་མཐུ་ཅན་དུ་གྱུར་པའི་སྲིད་པ་ཞེས་བྱ་བའི་ཡན་ལག་ཏུ་འགྱུར་རོ། ། དེ་ལས་སྐྱེ་བའི་མྱུ་གུ་འབྱུང་ངོ༌། །
དེ་ལས་མིང་དང་གཟུགས་ཀྱི་སྡོང་པོ་མངོན་པར་གྲུབ་བོ། ། དེ་ལས་ཀྱང་སྐྱེ་མཆེད་དྲུག་གི་ལོ་འདབ་དང་ཡལ་ག་རྣམས་རྒྱས་པར་འགྱུར་རོ། ། དེ་ལས་ཀྱང་རེག་པ་དང་ཚོར་བའི་མེ་ཏོག་མངོན་པར་གྲུབ་བོ། ། དེ་ལས་ཀྱང་རྒ་བའི་འབྲས་བུ་སྨིན་པར་གྱུར་ནས་མཐར་འཆི་བའི་ཐང་ལ་ལྷུང་བར་འགྱུར་ཏེ། དེ་ལྟར་ན་སྲིད་པའི་ལྗོན་ཤིང་ཆེན་པོ་དེ་ཐོག་མ་མེད་པ་ནས་ཇི་སྲིད་མྱ་ངན་ལས་འདས་པའི་ས་ལ་ཕྱིན་གྱི་བར་དུ་འདུག་པའི་ཚུལ་དེའང་འཕྲུལ་འཁོར་མཁན་གྱིས་བྱས་པའི་ཟོ་ཆུན་གྱི་འཁོར་ལོ་འཕྱན་པ་དང་འདྲ་སྟེ། འདི་ལྟར་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ཀྱི་ཟོ་ཆུན་རྣམས་ལས་དང་ཉོན་མོངས་པའི་ཐག་པས་དམ་དུ་བསྡམས་པ། རྣམ་པར་ཤེས་པའི་འཕྲུལ་འཁོར་མཁན་གྱིས་དྲག་ཏུ་བསྐྱོད་པ། སྲིད་པའི་རྩེ་མོ་ནས་མནར་མེད་པའི་བར་སྲིད་པ་གསུམ་གྱི་ཁྲོན་པ་གཏིང་ཟབ་ཅིང་ཁྱོན་ཡངས་པར་འཕྱན་ཏེ། ངན་འགྲོའི་ཐུར་དུ་རང་གི་ངང་གིས་འཇུག་ཅིང་བདེ་འགྲོའི་གྱེན་དུ་འབད་པས་དྲང་བར་བྱ་དགོས་པ། མ་རིག་པ་ནས་རྒ་ཤིའི་བར་ལ་ཉོན་མོངས་པ་དང༌།
ལས་དང༌། སྐྱེ་བའི་ཀུན་ནས་ཉོན་མོངས་པའི་གནས་སྐབས་གསུམ་དང་ལྡན་ཀྱང་ཐོག་མ་དང་དབུས་དང་མཐའ་མ་ངེས་པར་མི་ཟིན་པ། ཉིན་རེ་བཞིན་དུ་སྡུག་བསྔལ་གྱི་༼༨༤ན༽སྡུག་བསྔལ་དང༌། འགྱུར་བའི་སྡུག་བསྔལ་དང༌། འདུ་བྱེད་ཀྱི་སྡུག་བསྔལ་གསུམ་གྱིས་རྒྱུན་མི་ཆད་དུ་མནར་བར་བྱེད་པ་སྟེ། དེ་ལྟར་ན་སྡུག་བསྔལ་དུ་གྱུར་པའི་འཁོར་བའི་ཕུང་པོ་འདི་ནི་ཟོ་ཆུན་འཕྱན་པ་དང་ཆོས་མཐུན་པ་ཡིན་ནོ། ། མདོར་ན་སྡུག་བསྔལ་དེ་དག་གི་རྒྱུར་གྱུར་པ་ནི་བདག་ཏུ་འཛིན་པའི་རྩ་བ་ཅན་ཡིན་པས་སྡུག་བསྔལ་ཞི་བར་འདོད་པ་རྣམས་ཀྱིས་བདག་ཏུ་འཛིན་པ་དེ་ཉིད་གཞོམ་པ་ལ་བརྩོན་པར་བྱའོ། ། གཉིས་པ་ཚིག་གི་དོན་བཤད་པ་ལ། སྡུག་བསྔལ་ངོས་བཟུང་བ། དེ་ཉིད་རྟགས་ཀྱིས་བསྒྲུབ་པ།
དེའི་རྣམ་པ་བཤད་པའོ། ། དང་པོ་ནི། སྡུག་བསྔལ་འཁོར་བ་ཅན་ཕུང་པོ། ། ཞེས་སྨོས་ཏེ། སྡུག་བསྔལ་གྱི་བདེན་པ་གང་ཞེ་ན། ལས་དང་ཉོན་མོངས་པའི་དབང་གིས་འཁོར་བར་འཁོར་བ་ཅན་གྱི་ཉེ་བར་ལེན་པའི་ཕུང་པོ་ལྔ་པོ་འདི་ཉིད་དོ། ། གཉིས་པ་དེ་ཉིད་རྟགས་ཀྱིས་བསྒྲུབ་པ་ལ། གོམས་པའི། ལུས་དང་རྣམ་པ་མཚུངས་པའི། རྣམ་ཤེས་མིན་པས་རྣམ་ཤེས་ཀྱི་ཉེར་ལེན་མི་བྱེད་པའི་རྟགས་ཀྱིས་བསྒྲུབ་པ།
སྐྱེ་བ་སྔ་མ་མེད་ན་ཧ་ཅང་ཐལ་བ་དང་བཞིའོ། ། དང་པོ་ལ། དངོས་དང༌། རྩོད་པ་སྤང་བའོ། ། དང་པོ་ནི། འཁོར་བ་སྡུག་བསྔལ་དུ་མི་རིགས་ཏེ། སྐྱེ་བ་སྔ་མ་ནས་འདིར་འོང་བ་དང༌། འདི་ནས་ཕྱི་མར་འགྲོ་བའི་འཁོར་བ་ཉིད་མེད་པའི་ཕྱིར་ཞེ་ན། བཤད་པ། གོམས་ལས་འདོད་ཆགས་སོགས་གསལ་བ། །
མཐོང་ཕྱིར། ཞེས་སྨོས་ཏེ། སྐྱེ་བ་འདིར་ཡང་སྐྱེས་བུ་འགའ་ཞིག་སྔར་འདོད་ཆགས་དང༌། ཤེས་རབ་ལ་སོགས་པ་ཤས་ཆུང་བ་ལ་རྐྱེན་ཇི་ལྟ་བ་བཞིན་དུ་གོམས་པ་༼༨༤བ༽ལས། ཕྱིས་འདོད་ཆགས་དང་ཤེས་རབ་ལ་སོགས་པ་ཤིན་ཏུ་ཆེས་གསལ་བར་འགྱུར་བ་མཐོང་བའི་ཕྱིར། སྐྱེས་མ་ཐག་པའི་འདོད་ཆགས་དང་ཤེས་རབ་ལ་སོགས་པ་ཡང་སྐྱེ་བ་སྔ་མའི་ཆགས་པ་དང་ཤེས་རབ་ལ་སོགས་པ་གོམས་པ་ལས་འབྱུང་ལ། འདིའི་ཆགས་སོགས་ལས་སྐྱེ་བ་ཕྱི་མའི་ཆགས་སོགས་འབྱུང་བས་འཁོར་བ་འདི་གྲུབ་བོ་ཞེས་པ་ལྷ་རྒྱན་གཉིས་ཀའིའོ། ། གཉིས་པ་རྩོད་པ་སྤང་བ་ལ། ཆགས་སོགས་རྒྱུ་མེད་དུ་སྐྱེ་བ་དགག ། རླུང་སོགས་ལས་སྐྱེ་བ་དགག །
འབྱུང་བ་ལས་སྐྱེ་བ་དགག་པའོ། ། དང་པོ་ལ། ཁ་ཅིག་ན་རེ། འདོད་ཆགས་ལ་སོགས་པ་གོམས་པ་ལས་འབྱུང་བ་མ་ཡིན་ཏེ། རྒྱུ་མེད་དུ་འབྱུང་བའི་ཕྱིར་ཞེ་ན། བཤད་པ། འདོད་རྒྱལ་ཉིད་མིན་ཏེ། ། རྒྱུ་མེད་སྐྱེ་བ་འགལ་ཕྱིར་རོ། ། ཞེས་སྨོས་ཏེ། འདོད་ཆགས་ལ་སོགས་པ་ནི་རྒྱུ་མེད་པར་འདོད་རྒྱལ་ཉིད་དུ་འབྱུང་བ་མིན་ཏེ།
རེས་འགའ་རྒྱུ་ལས་སྐྱེ་བ་མཐོང་བའི་ཕྱིར་ཏེ། རྒྱུ་མེད་པར་རེས་འགའ་སྐྱེ་བ་འགལ་བའི་ཕྱིར་རོ། ། གཉིས་པ་རླུང་སོགས་ལས་སྐྱེ་བ་དགག་པ་ལ། འགོག་བྱེད་ཀྱི་རིགས་པ་དངོས་དང༌། དེའི་ལན་དགག་པའོ། ། དང་པོ་ནི། གཞན་དག་ན་རེ། བད་ཀན་དང༌། མཁྲིས་པ་དང༌། རླུང་རྣམས་ལས་རིམ་པ་བཞིན་དུ་འདོད་ཆགས་དང་ཞེ་སྡང་དང་གཏི་མུག་རྣམས་དངོས་སུ་སྐྱེ་བ་ཡིན་གྱི།
གོམས་པའི་དབང་གིས་སྐྱེ་བ་མ་ཡིན་ཅེ་ན། བཤད་པ། འཁྲུལ་ཕྱིར་རླུང་སོགས་ཆོས་མ་ཡིན། ། ཅེས་སྨོས་ཏེ། གཏི་མུག་ལ་སོགས་པ་ནི་རླུང་དང་མཁྲིས་པ་ལ་སོགས་པ་ལས་དངོས་སུ་སྐྱེས་པའི་འབྲས་བུའི་ཆོས་མ་ཡིན་ཏེ། ༼༨༥ན༽རླུང་སོགས་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་འཁྲུལ་བའི་ཕྱིར་རོ། ། བད་ཀན་ཅན་གྱི་སྐྱེས་བུ་ཞེ་སྡང་ཆེ་ཞིང་འདོད་ཆགས་ཆུང་བ་ཡང་མཐོང་བའི་ཕྱིར་རོ། ། གཞན་དག་ན་རེ། གལ་ཏེ་རང་བཞིན་འདྲེས་པའི་ཕྱིར། ། སྐྱོན་མེད་ཅེ་ན།
ཞེས་སྨོས་ཏེ། གལ་ཏེ་བད་ཀན་ཅན་ཞེ་སྡང་ཆེ་བ་ལ་ཡང་ཞེ་སྡང་གི་དངོས་རྒྱུ་མཁྲིས་པའི་རང་བཞིན་འདྲེས་པའི་ཕྱིར། ཞེ་སྡང་མཁྲིས་པ་དང་རྗེས་སུ་འཁྲུལ་བའི་སྐྱོན་མེད་དོ་ཞེ་ན། བཤད་པ། དེ་ཡི་ཆོས། ། དེ་ལས་གཞན་ཡང་ཅིས་མ་མཐོང༌། ། ཞེས་སྨོས་ཏེ། འོ་ན་ནི་བད་ཀན་ཅན་གྱི་སྐྱེས་བུ་དེ་ལ་མཁྲིས་པ་དེའི་དངོས་འབྲས་ཀྱི་ཆོས་ཞེ་སྡང་དེ་ལས་གཞན་ཡང་དྲི་ང་བ་དང༌། རྡུལ་དང༌། སྐལ་བ་ངན་པའི་ཆོས་ཀྱང་ཅིས་མ་མཐོང་སྟེ་མཐོང་བར་འགྱུར་ཏེ།
དྲི་ང་བ་ལ་སོགས་པ་དེ་དག་གི་དངོས་རྒྱུ་མཁྲིས་པ་ཡོད་པའི་ཕྱིར་རོ། ། གལ་ཏེ་འདོད་ཆགས་ཞེ་སྡང་གཏི་མུག་གསུམ་ཀའང་རླུང་མཁྲིས་བད་ཀན་གསུམ་ཀའི་འབྲས་བུ་ཡིན་པས་སྐྱོན་མེད་དོ་ཞེ་ན། བཤད་པ། ཐམས་ཅད་འདོད་ཆགས་མཚུངས་པར་ནི། ། ཐལ་ཕྱིར་ཀུན་གྱི་ཆོས་མ་ཡིན། ། ཅེས་སྨོས་ཏེ། འདོད་ཆགས་སོགས་རེ་རེའང་རླུང་སོགས་ཐམས་ཅད་ལས་སྐྱེ་བ་དེ་ལྟར་ཡིན་ན། སྐྱེས་བུ་ཐམས་ཅད་འདོད་ཆགས་ཆེ་ཆུང་མཚུངས་པར་ནི་ཐལ་བའི་སྐྱོན་ཡོད་པའི་ཕྱིར། འདོད་ཆགས་ནི་རླུང་མཁྲིས་བད་ཀན་ཀུན་གྱི་དངོས་འབྲས་སུ་གྱུར་པའི་ཆོས་མ་ཡིན་ནོ། ། དེ་བཞིན་དུ་ཞེ་སྡང་དང་གཏི་མུག་དང་ང་རྒྱལ་དང་ཁེངས་པ་དང་ཕྲག་དོག་དང་སེར་སྣ་དང་ཤེས་རབ་ལ་སོགས་པའི་ཡོན་ཏན་དང་ལྡན་པར་མཚུངས་པར་འགྱུར་ཏེ།
རྒྱུ་མཚུངས་༼༨༥བ༽པ་ཉིད་ཀྱི་ཕྱིར་རོ་ཞེས་པ་ལྷའིའོ། ། དེ་ལ་གཞན་དག་ན་རེ། གཟུགས་སོགས་བཞིན་སྐྱོན་མེད་ཅེ་ན། ། ཞེས་སྨོས་ཏེ། གལ་ཏེ་སྐྱེས་བུའི་ལུས་རྒྱུ་འབྱུང་བ་ལས་སྐྱེས་པར་མཚུངས་ཀྱང་གཟུགས་བཟང་ངན་སོགས་མི་མཚུངས་པ་བཞིན་དུ་རྒྱུ་རླུང་སོགས་མཚུངས་པར་ཡོད་ཀྱང་འབྲས་བུ་ཆགས་སོགས་མཚུངས་པར་ཡོད་དགོས་པའི་སྐྱོན་མེད་ཅེ་ན། བཤད་པ། གལ་ཏེ་དེ་ལ་ཁྱད་པར་ཅན། ། ལས་རྣམས་བདག་པོ་མ་ཡིན་ན། ། དེར་ཡང་རྩོད་པ་མཚུངས་པ་ཡིན། ། ཅེས་སྨོས་ཏེ།
གལ་ཏེ་སྐྱེས་བུའི་གཟུགས་བཟང་ངན་དེ་ལ་རྒྱུ་ཁྱད་པར་ཅན་སྔོན་གྱི་ལས་བཟང་ངན་རྣམས་བདག་པོའི་རྐྱེན་དུ་ཡོད་པ་མ་ཡིན་པར་འབྱུང་བ་ཁོ་ན་ལས་སྐྱེ་བ་ཡིན་ན། དེར་ཡང་སྐྱེས་བུ་ཀུན་ཆོས་ཅན། གཟུགས་བཟང་ངན་མཚུངས་པར་ཐལ། རྒྱུ་འབྱུང་བ་མཚུངས་པར་ཡོད་པའི་ཕྱིར་ཞེས་པའི་རྩོད་པ་མཚུངས་པར་འཇུག་པ་ཡིན་ནོ་ཞེས་རྒྱན་གྱིའོ། ། གཉིས་པ་དེའི་ལན་དགག་པ་ནི། སྐྱོན་རྣམས་རླུང་སོགས་ཀྱི་རྗེས་སུ་འགྲོ་ལྡོག་མ་གྲུབ་པས་དགག ། དགག་པ་དེ་ཉིད་རྒྱས་པར་བཤད། རྗེས་སུ་འགྲོ་ལྡོག་གྲུབ་ན་ཧ་ཅང་ཐལ། དེ་ལ་རྩོད་པ་སྤང་བའོ། ། དང་པོ་ནི།
སྐྱོན་རྣམས་ཁྱད་པར་ཡོད་ན་ཡང༌། ། ཁྱད་པར་མེད་ཕྱིར། ཞེས་སྨོས་ཏེ། འདོད་ཆགས་ལ་སོགས་པ་རྣམས་ནི་བད་ཀན་ལ་སོགས་པའི་དངོས་ཀྱི་འབྲས་བུར་མི་འགྱུར་ཏེ། སྐྱོན་བད་ཀན་ལ་སོགས་པ་རྣམས་འཕེལ་བའི་ཁྱད་པར་ཡོད་ན་ཡང་ཆགས་སོགས་འཕེལ་བའི་ཁྱད་པར་མེད་པའི་ཕྱིར་རོ། ། གལ་ཏེ་གཏན་ཚིགས་མ་གྲུབ་སྟེ། རླུང་དང་མཁྲིས་པ་སོགས་ཐམས་ཅད་རྒྱུར་མི་འདོད་ཀྱི། དེའི་འགྱུར་བ་འགའ་ཞིག་༼༨༦ན༽ཆགས་སོགས་ཀྱི་རྒྱུ་ཡིན་ཏེ། མཁྲིས་པ་འཕེལ་ནས་ལུས་སྡུག་བསྔལ་གྱིས་གདུང་བས་ཞེ་སྡང་འཕེལ་བའི་ཕྱིར་རོ་ཞེ་ན། བཤད་པ།
མ་གྲུབ་ཉིད། ། མ་ཡིན་ཐམས་ཅད་འགྱུར་བ་ཡིས། ། འགྱུར་ཕྱིར། ཞེས་སྨོས་ཏེ། དེ་ཙམ་གྱི་གཏན་ཚིགས་མ་གྲུབ་པ་ཉིད་མ་ཡིན་ཏེ། ཞེ་སྡང་ནི་བད་རླུང་ཐམས་ཅད་འགྱུར་བ་ལས་སྐྱེ་བར་མི་འགྱུར་ཏེ། བད་རླུང་སོགས་འཕེལ་ཞིང་འགྱུར་བ་ཡིས་ལུས་སྡུག་བསྔལ་གྱིས་གདུངས་ནས་སྐྱེ་བར་འགྱུར་བའི་ཕྱིར་ཞེས་པ་རྒྱན་གྱིའོ། ། གལ་ཏེ་ཞེ་སྡང་རླུང་མཁྲིས་སོགས་ཀུན་ལས་སྐྱེ་བས་སྐྱོན་མེད་ཅེ་ན། ཀུན་ལས་སྐྱེ་བའང་མིན། ། ཅེས་སྨོས་ཏེ།
ཞེ་སྡང་ནི་རླུང་སོགས་ཀུན་ལས་སྐྱེ་བའང་མ་ཡིན་ཏེ། ཐམས་ཅད་འདོད་ཆགས་མཚུངས་པར་ནི་ཐལ་ཕྱིར་ཞེས་པའི་ཉེས་པ་བཤད་ཟིན་པའི་ཕྱིར་རོ། ། གཉིས་པ་དགག་པ་དེ་ཉིད་རྒྱས་པར་བཤད་པ་ལ། རྒྱུ་འཕེལ་ན་འབྲས་བུ་འགྲིབ་པ་མི་འཐད། སྡུག་བསྔལ་གྱིས་གེགས་བྱས་པ་མི་འཐད། དེའི་ལན་དགག་པའོ། ། དང་པོ་ནི། རྒྱུ་ནི་འཕེལ་བར་གྱུར་པ་ན། ། འབྲས་བུ་འགྲིབ་པར་མི་རུང་སྟེ། ། ཚ་བ་སོགས་བཞིན།
ཞེས་སྨོས་ཏེ། ཇི་སྐད་བཤད་པ་དེ་ལྟར་རྒྱུ་བད་ཀན་ནི་འཕེལ་བར་གྱུར་པ་ན། འབྲས་བུ་འདོད་ཆགས་འགྲིབ་པར་མི་རུང་སྟེ། འདོད་ཆགས་ནི་བད་ཀན་གྱི་དངོས་འབྲས་ཡིན་པའི་ཕྱིར། དཔེར་ན་མཁྲིས་པ་ལ་སོགས་པ་འཕེལ་བ་ན། ཚ་བ་ལ་སོགས་པའི་ནད་འཕེལ་བ་བཞིན་ནོ། ། འདིས་ནི། སྐྱོན་རྣམས་ཁྱད་པར་ཡོད་ན་ཡང༌། ། ཞེས་བྱ་བའི་གཞུང་བཙུགས་པ་ཡིན་ནོ་ཞེས་པ་ལྷའིའོ། ། གལ་ཏེ་བད་མཁྲིས་ཆ་མཉམ་པ་ལས་༼༨༦བ༽ འདོད་ཆགས་དང༌།
ཆ་མི་མཉམ་པ་ལས་ཞེ་སྡང་སྐྱེ་བས་ན་བད་མཁྲིས་སོགས་ལས་སྐྱེའོ་ཞེ་ན། བཤད་པ། ཆགས་སོགས་ཀྱི། ། འགྱུར་བ་བདེ་སྡུག་ལས་སྐྱེས་ཡིན། ། ཞེས་སྨོས་ཏེ། བད་མཁྲིས་ཆ་མཉམ་པ་ལས་འདོད་ཆགས་དང༌། ཆ་མི་མཉམ་པ་ལས་ཞེ་སྡང་སོགས་ཀྱི་འགྱུར་བ་བད་མཁྲིས་ཀྱི་རྒྱུ་ལས་དངོས་སུ་སྐྱེས་པ་མ་ཡིན་ཏེ། བད་མཁྲིས་སོགས་ཆ་མཉམ་པའི་གནས་སྐབས་ཀྱི་ནང་གི་རེག་བྱའི་ཁྱད་པར་གཟུང་ཡུལ་དུ་ཡོད་པའི་ལུས་ཤེས་འཁོར་དུ་བྱུང་བའི་ཚོར་བ་བདེ་བ་དང༌། ཆ་མི་མཉམ་པའི་རེག་བྱའི་ཁྱད་པར་གཟུང་ཡུལ་དུ་ཡོད་པའི་ལུས་ཤེས་འཁོར་དུ་བྱུང་བའི་ཚོར་བ་སྡུག་བསྔལ་ལས་དངོས་སུ་སྐྱེས་པ་ཡིན་པའི་ཕྱིར། ཞེས་ཆགས་སྡང་སོ་སོར་སྦྱར་རོ། །
གཉིས་པ་སྡུག་བསྔལ་གྱིས་གེགས་བྱས་པ་མི་འཐད་པ་ལ། གཞན་དག་ན་རེ། ཆ་མི་མཉམ་སྐྱེས་སྡུག་བསྔལ་གྱིས། ། གལ་ཏེ་འདོད་ཆགས་མི་བསྐྱེད་ན། ། ཞེས་སྨོས་ཏེ། གལ་ཏེ་བད་ཀན་ལ་སོགས་པ་འཕེལ་ནའང་འདོད་ཆགས་ལ་སོགས་པ་མི་འཕེལ་བ་ནི་བད་མཁྲིས་སོགས་ཆ་མི་མཉམ་པ་ལས་སྐྱེས་པའི་སྡུག་བསྔལ་གྱིས་གེགས་བྱས་པས་འདོད་ཆགས་མི་བསྐྱེད་པ་ཡིན་ནོ་ཞེ་ན། འོ་ན་དེའི་རྒྱུ་གང་ཡིན་དྲི་བའི་ཕྱིར། ཅིས་སྐྱེ་སྨྲོས་ཤིག་ཆ་མཉམ་ལས། ། ཁུ་འཕེལ་དེ་ལས་འདོད་ཆགས་ཡིན། ། ཅེས་སྨོས་ཏེ།
འོ་ན་འདོད་ཆགས་ནི་རྒྱུ་ཅི་ལས་སྐྱེ་སྨྲོས་ཤིག ། གལ་ཏེ་ཉེས་པ་གསུམ་ཆ་མཉམ་པའི་རྒྱུ་ལས་ཁུ་བ་འཕེལ་ཞིང༌། ཁུ་བ་འཕེལ་བ་དེ་ལས་འདོད་ཆགས་ཡིན་ནོ་ཞེ་ན། བཤད་པ།
ཆ་མི་མཉམ་ལའང་ཆགས་ཅན་མཐོང༌། ། གཞན་ནི་ཆ་མཉམ་ན་ཡང་མིན། ། ༼༨༧ན༽ གཞན་ནི་ཟད་ནས་ཁྲག་འཛག་ཀྱང༌། ། བུད་མེད་གཅིག་ལ་ཁུ་ངེས་མེད། ། དེ་གཅིག་ལ་ཆགས་དྲག་མི་འགྱུར། ། ཞེས་སྨོས་ཏེ།
འདོད་ཆགས་ནི་ཉེས་པ་ཆ་མཉམ་ལས་བྱུང་བའི་ཁུ་བའི་འབྲས་བུར་མི་རིགས་ཏེ། ཉེས་པ་ཆ་མི་མཉམ་པ་ལའང་ཆེས་ཤིན་ཏུ་ཆགས་པ་ཅན་འགའ་ཞིག་མཐོང་བའི་ཕྱིར་དང༌། ངོ་བོ་ཉིད་ཀྱི་ཆགས་པ་ཆུང་བ་ཅན་གཞན་འགའ་ཞིག་ནི་ཉེས་པ་ཆ་མཉམ་པ་ཡིན་ནའང་ཆགས་པ་དང་ལྡན་པ་མིན་པའི་ཕྱིར་དང༌། ཡང་གཞན་ཆགས་ལྡན་འགའ་ཞིག་ནི་ཁུ་བ་ཟད་ནས་ཁྲག་འཛག་ཀྱང་འདོད་ཆགས་ཤིན་ཏུ་ཆེ་བ་མཐོང་བའི་ཕྱིར་དང༌། ཁུ་བ་ཤིན་ཏུ་མང་བ་ཅན་ཡང་ཆགས་པ་ཅན་མ་ཡིན་པར་མཐོང་བའི་ཕྱིར་རོ། ། དེ་ལྟར་ན་ཉེས་པ་ཆ་མཉམ་པ་དང་ཁུ་བ་འཕེལ་བ་ནི་འདོད་ཆགས་ཀྱི་རྒྱུ་མིན་ཏེ། ཕན་འདོགས་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་མེད་པའི་ཕྱིར་རོ། ། གཞན་ཡང་ཆགས་ལྡན་གྱི་སྐྱེས་བུ་ནི་བུད་མེད་གཟུགས་མཛེས་མ་གཅིག་ལ་དམིགས་ནས་ཁུ་བ་འཕེལ་བའི་ངེས་པ་མེད་པའི་ཕྱིར། སྐྱེས་བུ་དེ་བུད་མེད་གཅིག་ལ་དམིགས་ནས་ཆགས་པ་དྲག་པོ་སྐྱེ་བར་མི་འགྱུར་ནའང་འགའ་ཞིག་ལ་ནི་ངེས་པར་འགྱུར་ཏེ། དེས་ན་ཁུ་བ་འཕེལ་བ་འདོད་ཆགས་ཀྱི་རྒྱུ་མ་ཡིན་ནོ་ཞེས་པ་ལྷའིའོ། །
གསུམ་པ་དེའི་ལན་དགག་པ་ལ། ཁ་ཅིག་ན་རེ། གལ་ཏེ་གཟུགས་སོགས་ཀྱང་ཡན་ལག ། ཅེས་སྨོས་ཏེ། གལ་ཏེ་གཟུགས་མཛེས་པ་དང་ཉེ་བར་སྤྱོད་པ་ལ་སོགས་པ་དག་གིས་ཀྱང་ཁུ་བ་འཕེལ་བར་བྱེད་ལ། དེ་ཉིད་བུད་མེད་ལ་ཆགས་པ་སྐྱེ་བའི་ལྷན་ཅིག་བྱེད་པའི་ཡན་ལག་ཡིན་༼༨༧བ༽པས་སྐྱོན་མེད་ཅེ་ན། བཤད་པ། མ་ཡིན་ཀུན་མ་ངེས་ཕྱིར་རོ། ། ངེས་པ་མེད་པར་འབྱུང་བའང་ཡིན། ། ཡོན་ཏན་མི་འཛིན་པ་ལའང་འགྱུར། །
ཞེས་སྨོས་ཏེ། བུད་མེད་ཀྱི་གཟུགས་མཛེས་པ་སོགས་དང་ཁུ་བ་འཕེལ་བ་ནི་བུད་མེད་ལ་འདོད་ཆགས་དངོས་སུ་སྐྱེ་བའི་རྒྱུ་མ་ཡིན་ཏེ། སྐྱེས་བུ་ཁུ་བ་མཚུངས་པ་ཅན་དག་གི་ནང་ནས་བུད་མེད་ལ་དམིགས་ན་འགའ་ཞིག་ཆགས་ཀྱང་འགའ་ཞིག་སྡང་བར་འགྱུར་བས་སྐྱེས་བུ་ཀུན་ལ་འདོད་ཆགས་སྐྱེ་བར་མ་ངེས་པའི་ཕྱིར་དང༌། འདོད་ཆགས་ཅན་འགའ་ཞིག་ནི་བུད་མེད་ཀྱི་ལུས་མཛེས་པ་ལ་ཆགས་པའི་ངེས་པ་མེད་པར་གཟུགས་ངན་པ་ལ་འདོད་ཆགས་སྤྱོད་པར་འབྱུང་བའང་མཐོང་བའི་ཕྱིར། གཟུགས་མཛེས་པ་སོགས་ཆགས་པའི་རྒྱུ་མ་ཡིན་ལ། ཡང་བུད་མེད་ལ་གཙང་བའི་ཡོན་ཏན་དུ་མི་འཛིན་པར་མི་གཙང་བར་སོ་སོར་རྟོག་པའི་ཡོན་ཏན་དང་ལྡན་པའི་སྐྱེས་བུ་དེ་ལ་རང་འདོད་ཆགས་སྐྱེ་བར་འགྱུར་ཏེ། དངོས་རྒྱུ་གཟུགས་མཛེས་པ་དང་ཁུ་བ་ཉེ་བར་ཡོད་པའི་ཕྱིར་རོ། ། གཞན་དག་ན་རེ། གལ་ཏེ་ཡོན་ཏན་འཛིན་དེ་ཡང༌། ། ཡན་ལག་ཡིན་ན།
ཞེས་སྨོས་ཏེ། གལ་ཏེ་བུད་མེད་ཀྱི་གཟུགས་མཛེས་པ་ལ་ཡོན་ཏན་དུ་འཛིན་པ་དེ་ཡང་འདོད་ཆགས་ཀྱི་ལྷན་ཅིག་བྱེད་པའི་ཡན་ལག་ཡིན་པས་སྐྱོན་མེད་ཅེ་ན། བཤད་པ། ཐམས་ཅད་ཀྱིས། ། ཡོན་ཏན་འཛིན་པ་ཅན་འགྱུར་ཏེ། ། རྒྱུ་ལ་ཁྱད་པར་མེད་ཕྱིར་རོ། ། ཞེས་སྨོས་ཏེ། བུད་མེད་ཀྱི་གཟུགས་མཛེས་པ་མཐོང་བའི་སྐྱེས་བུ་ཐམས་ཅད་ཀྱིས་བུད་མེད་ཀྱི་གཟུགས་མཛེས་པ་ལ་ཡོན་ཏན་དུ་འཛིན་པ་ཅན་དུ་འགྱུར་ཏེ། བུད་མེད་ཀྱི་༼༨༨ན༽གཟུགས་མཛེས་པ་ལ་ཡོན་ཏན་དུ་འཛིན་པའི་རྒྱུ་གཟུགས་སམ། ཁུ་བའམ་གཞན་འདོད་ཆགས་ཀྱི་རྒྱུ་ཉིད་དུ་བསྟན་པ་དེ་ཉིད་ཡོད་པ་ལ་ཁྱད་པར་མེད་པར་མཚུངས་པའི་ཕྱིར་རོ་ཞེས་པ་ལྷའིའོ། །
གསུམ་པ་རྗེས་སུ་འགྲོ་ལྡོག་གྲུབ་ན་ཧ་ཅང་ཐལ་བ་ནི། གནས་སྐབས་གང་ལ་ཆགས་ཅན་འདོད། ། དེ་འདྲ་ཞེ་སྡང་ཅན་མི་འགྱུར། ། དེ་གཉིས་ངོ་བོ་མི་མཚུངས་ཕྱིར། ། འདི་ལ་ངེས་པར་མཐོང་བའང་མེད། ། ཅེས་སྨོས་ཏེ། གལ་ཏེ་བད་ཀན་ལ་སོགས་པའི་རང་བཞིན་ལས་འདོད་ཆགས་སོགས་སྐྱེ་བ་ཡིན་པ་དེའི་ཚེ་འདོད་ཆགས་ཀྱི་དངོས་རྒྱུ་བད་ཀན་རྒྱུན་ཆགས་སུ་ཡོད་པའི་གནས་སྐབས་གང་ཡིན་པའི་སྐྱེས་བུ་དེ་འདྲ་བ་དེ་ལ་འདོད་ཆགས་རྒྱུན་ཆགས་སུ་ཡོད་པ་ཅན་དུ་འདོད་དགོས་པའི་ཕྱིར་ན། ཞེ་སྡང་ཅན་དུ་མི་འགྱུར་བར་ཐལ་ཏེ། འདོད་ཆགས་དང་ཞེ་སྡང་དེ་གཉིས་ཡུལ་གཅིག་ལ་ལྷན་ཅིག་ཏུ་དམིགས་པའི་ངོ་བོ་མི་མཚུངས་པའི་ཕྱིར་དང༌། བད་ཀན་ཅན་འདི་ལ་འདོད་ཆགས་ཁོ་ན་དང་ལྡན་པའི་ངེས་པ་ཚད་མས་མཐོང་བའང་མེད་ཅིང༌།
རེས་འགའ་ཞེ་སྡང་དང་ཕྲག་དོག་དང་སེར་སྣ་ཡང་སྐྱེ་བར་མཐོང་བའི་ཕྱིར་རོ་ཞེས་པ་ལྷའིའོ། ། འདི་ལ་དུས་མཚུངས་པ་ཉིད་དུ་ངེས་པར་མཐོང་བ་ནི་མེད་དོ་ཞེས་པ་རྒྱན་གྱིའོ། ། བཞི་པ་རྩོད་པ་སྤང་བ་ལ། གཞན་དག་ན་རེ། ཁྱེད་ཅག་ལའང་བད་ཀན་ཅན་གྱི་སྐྱེས་བུའི་རྒྱུད་ལ་ཞེ་སྡང་མི་འཇུག་པར་ཐལ་བ་མཚུངས་སོ་ཞེ་ན། བཤད་པ། གང་གི་འདོད་ཆགས་ལ་སོགས་པ། ། རིགས་མཐུན་བག་ཆགས་ཁྱད་པར་ལ། ། རག་ལས་པས་ནི་འཇུག་འགྱུར་བ། ། དེ་ལ་སྐྱོན་འདིར་ཐལ་བ་༼༨༨བ༽མེད། །
ཅེས་སྨོས་ཏེ། སངས་རྒྱས་པ་གང་གི་ལུགས་ལ་འདོད་ཆགས་དང་ཞེ་སྡང་ལ་སོགས་པ་ནི་བདག་དང་བདག་གིར་ལྟ་བ་རིགས་མཐུན་པ་སྔ་མའི་བག་ཆགས་ཀྱི་ཁྱད་པར་ལ་རག་ལས་པ་ནི་འཇུག་ཅིང་སྐྱེ་བར་འགྱུར་བ་ཡིན་གྱི། བད་ཀན་ལ་སོགས་པ་ལས་སྐྱེ་བར་མི་འདོད་པའི་ཕྱིར། ཆགས་སོགས་རང་གི་རིགས་མཐུན་སྔ་མ་ལས་སྐྱེ་བ་དེ་ལ་བད་ཀན་ཅན་ཞེ་སྡང་ཅན་དུ་མི་འགྱུར་བའི་སྐྱོན་འདིར་ཐལ་བ་མེད་དོ། ། གསུམ་པ་འབྱུང་བ་ལས་སྐྱེ་བ་དགག་པ་ལ། ཆགས་སོགས་འབྱུང་བ་ལ་བརྟེན་པ་དགག ། འབྱུང་བ་ལ་བརྟེན་པར་བཤད་པའི་དགོངས་པ། དེའི་ལན་དགག་པའོ། ། དང་པོ་ལ། ཚུ་རོལ་མཛེས་པ་བ་ན་རེ།
འདོད་ཆགས་ལ་སོགས་པ་བད་ཀན་སོགས་ལས་མི་སྐྱེ་ཡང་འབྱུང་བ་ལས་སྐྱེ་བ་ཡིན་ཏེ། ས་ཆུ་ཤས་ཆེ་བ་ལས་འདོད་ཆགས་དང༌། མེ་རླུང་ལས་ཞེ་སྡང༌། ཆུ་རླུང་དག་ལས་གཏི་མུག་སྐྱེ་བའི་ཕྱིར་ཞེ་ན། བཤད་པ། འདིས་ནི་འབྱུང་བའི་ཆོས་ཉིད་བཀག ། རྟེན་ཡང་བཀག་པ་ཉིད་ཕྱིར་རོ། ། ཞེས་སྨོས་ཏེ། འདོད་ཆགས་ལ་སོགས་པ་ཉེས་པ་ལས་སྐྱེ་བ་འགོག་བྱེད་ཀྱི་རིགས་པ་འདིས་ནི་འདོད་ཆགས་ལ་སོགས་པ་འབྱུང་བའི་འབྲས་བུའི་ཆོས་ཉིད་ཡིན་པར་འདོད་པའང་བཀག་པ་ཡིན་ཏེ། ས་སོགས་འབྱུང་བ་ཕན་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་འཁྲུལ་བའི་ཕྱིར་རོ། །
རྒྱན་ནི། གནས་སྐབས་གང་ལ་ཆགས་ཅན་འདོད། ། ཅེས་པར་བཀག་ཟིན་ཞེས་སོ། ། རླུང་ལ་སོགས་པའི་ཉེས་པ་ནི་འབྱུང་བའི་རང་བཞིན་ཡིན་པའི་ཕྱིར་ཞེས་ལྷའིའོ། ། ཡོད་མེད་དག་ལ་རྟེན་མེད་ཕྱིར། ། ཞེས་བྱ་བ་ལ་སོགས་༼༨༩ན༽པས་ཆགས་སོགས་འབྱུང་བ་ལ་བརྟེན་པ་ཡང་བཀག་པ་ཉིད་ཡིན་པའི་ཕྱིར་རོ་ཞེས་པ་ལྷ་རྒྱན་གཉིས་ཀའིའོ། ། ལ་ལ་ན་རེ། ཇི་ལྟར་དཀར་པོ་ལ་སོགས་པ་འབྱུང་བ་ཆེན་པོ་ལ་བརྟེན་པ་དེ་བཞིན་དུ་འདོད་ཆགས་ལ་སོགས་པའང་ཡིན་ནོ་ཞེ་ན།

བཤད་པ། དཀར་པོ་ལ་སོགས་ས་སོགས་ལ། ། བརྟེན་པ་ཉིད་ནི་མ་ཡིན་ནོ། ། ཞེས་སྨོས་ཏེ། འདི་ལྟར་དཀར་པོ་ལ་སོགས་པའི་འབྱུང་བ་ལས་གྱུར་པའི་གཟུགས་རྣམས་ནི་ས་ལ་སོགས་པའི་འབྱུང་བ་རྣམས་ལ་མི་འཇིག་པར་གནས་པའི་ཚུལ་གྱིས་བརྟེན་པ་ཉིད་ནི་མ་ཡིན་ཏེ། འབྱུང་བ་ལས་སྐྱེས་པ་ཡིན་པའི་ཕྱིར་ཞེས་པ་ལྷའིའོ། ། རྒྱན་ནི། དེའི་ཚེ་གཟུགས་ལ་སོགས་པ་འབྱུང་བ་གང་ལ་ཐ་དད་པར་ཁས་བླངས་པས་རྟེན་དང་བརྟེན་པའི་ངོ་བོར་མི་འགྱུར་རོ། ། ཞེས་སོ། ། གཉིས་པ་འབྱུང་བ་ལ་བརྟེན་པར་བཤད་པའི་དགོངས་པ་ལ། ལ་ལ་དག་ན་རེ།
འོ་ན་ཇི་ལྟར་ན་འབྱུང་བ་ཆེན་པོ་རྒྱུར་བྱས་པས་ཞེས་ཐ་སྙད་དུ་བྱེད་ཅེ་ན། བཤད་པ། དེ་རྟེན་སྒྲ་ཡང་རྒྱུ་དོན་ནམ། ། ཡང་ན་རང་གི་རྟེན་དག་དང༌། ། དབྱེར་མེད་པར་ནི་གནས་པའི་ཕྱིར། ། རྟེན་ཡིན་གཞན་དུ་འཐད་མ་ཡིན། ། ཅེས་སྨོས་ཏེ། གཟུགས་ལ་སོགས་པའི་འབྱུང་བ་ལས་གྱུར་པ་དེ་འབྱུང་བ་ལས་བརྟེན་པར་བཤད་པའི་སྒྲའམ། ལུང་ཡང་འབྱུང་བ་དེ་གཟུགས་སོགས་གྲུབ་ཟིན་གནས་པའི་རྟེན་དུ་སྟོན་པ་མ་ཡིན་གྱི། རྒྱུའི་དོན་དུ་སྟོན་པ་ཡིན་ནམ།
ཡང་ན་འབྱུང་གྱུར་རང་དང་དུས་མཉམ་པའི་རང་གི་རྟེན་འབྱུང་བ་དག་དང་དབྱེར་མེད་པར་ནི་གནས་པའི་ཕྱིར། འབྱུང་གྱུར་ནི་རང་གི་རྟེན་འབྱུང་བ་དང་རྟེན་དང་བརྟེན་པར་འཐད་པ་ཡིན་ལ། འདོད་ཆགས་ལ་༼༨༩བ༽སོགས་པ་ནི་གཞན་འབྱུང་གྱུར་བཞིན་དུ་རྟེན་དང་བརྟེན་པར་འཐད་པ་མ་ཡིན་ནོ། ། གསུམ་པ་དེའི་ལན་དགག་པ་ལ། གཞན་དག་ན་རེ། གལ་ཏེ་མྱོས་སོགས་ནུས་པ་བཞིན། ། དབྱེར་ཡོད་ཅེ་ན། ཞེས་སྨོས་ཏེ། གལ་ཏེ་ཆང་དང་ཆང་གི་མྱོས་པའི་ནུས་པ་གཉིས་རྟེན་དང་བརྟེན་པ་མ་ཡིན་ཀྱང༌། ཆང་ཚ་བར་གྱུར་པ་ལས་ཆང་གི་རྫས་ལྡོག་པ་མེད་དུ་ཟིན་ཀྱང་ཆང་གི་མྱོས་པའི་ནུས་པ་ལྡོག་པས་དེ་དག་དབྱེར་ཡོད་པ་བཞིན་དུ་འདིར་ཡང་རྟགས་མ་ངེས་པ་ཡིན་ནོ་ཞེ་ན།
མ་ངེས་པ་མ་ཡིན་ཏེ། འདི་ལྟར། དངོས་པོ་ལས། ། ནུས་པ་དོན་གཞན་ཉིད་མ་ཡིན། ། དངོས་པོ་འཇིག་འགྱུར་རྟེན་ཚང་བར། ། གནས་ན་བརྟེན་པ་འཇིག་མ་ཡིན། ། ཅེས་སྨོས་ཏེ། ཆང་གི་རྫས་གནས་ཀྱང་ནུས་པ་ལྡོག་པ་དེ་ནི་མ་ཡིན་ཏེ། ཆང་གི་དངོས་པོ་ལས་ཆང་གི་ནུས་པ་དོན་གཞན་ཉིད་མ་ཡིན་ལ། བརྟེན་པ་ཆང་གི་ནུས་པ་ཞིག་ནས་རྟེན་ཆང་གི་དངོས་པོ་འཇིག་པར་འགྱུར་ཞིང༌།
རྟེན་ཆང་གི་དངོས་པོ་ཚང་བར་གནས་ཤིང་མ་ཞིག་ན་བརྟེན་པ་ཆང་གི་ནུས་པ་དེའང་འཇིག་པ་མ་ཡིན་པའི་ཕྱིར། དེ་དག་དབྱེར་མེད་འབྲལ་མི་རུང་དུ་གནས་པའི་ཕྱིར་རོ་ཞེས་པ་རྒྱན་གྱིའོ། ། དེ་ལ་གཞན་དག་ན་རེ། གལ་ཏེ་དེ་མཚུངས་ཞེ་ན། གལ་ཏེ་ཆང་དང་མྱོས་པའི་ནུས་པ་དབྱེར་མེད་པ་དེ་དང་མཚུངས་པར་འབྱུང་བ་དང༌། འདོད་ཆགས་ལ་སོགས་པའི་སེམས་ལས་བྱུང་བ་དག་ཀྱང་དབྱེར་མེད་དོ་ཞེ་ན། བཤད་པ། མིན། ། སྣང་བ་ཐ་དད་ཅན་རྟོགས་པས། ། འབྱུང་སེམས་ཐ་དད་ཉིད་ཕྱིར་རོ། །
ཞེས་སྨོས་ཏེ། ཆང་དང་ཆང་གི་མྱོས་བྱེད་ཀྱི་ནུས་པ་དབྱེར་མེད་པ་དེ་ལྟར་དུ་འབྱུང་བ་དང་སེམས་དབྱེར་མེད་དུ་མཚུངས་པ་མ་༼༩༠ན༽ཡིན་ཏེ། འབྱུང་བ་དག་ལས་སེམས་མཚན་ཉིད་ཐ་དད་པ་ཉིད་ཀྱི་ཕྱིར་དང༌། སྣང་བ་ཐ་དད་པ་ཅན་གྱི་ཤེས་པ་མ་འཁྲུལ་བས་ཐ་དད་དུ་རྟོགས་པའི་ཕྱིར་ཞེས་པ་ལྷའིའོ། ། གཉིས་པ་ལུས་དང་རྣམ་པ་མཚུངས་པའི་རྟགས་ཀྱིས་སྒྲུབ་པ་ལ། ཇི་སྲིད་ལུས་ནི་འགྱུར་བར་དུ། ། གཟུགས་སོགས་བཞིན་དུ་ཡིད་ངོ་བོ། ། མཚུངས་འགྱུར། ཞེས་སྨོས་ཏེ། སེམས་ནི་ལུས་ལ་བརྟེན་པར་གྱུར་པ་དེའི་ཚེ་ཇི་སྲིད་ལུས་ནི་གཡོ་འགུལ་ལ་སོགས་པ་རྣམ་པ་གཞན་དུ་འགྱུར་གྱི་བར་དུ་ཡིད་བློའི་ངོ་བོ་མི་གཡོ་ཞིང་འགྱུར་བ་མེད་པར་མཚུངས་པར་འགྱུར་ཏེ།
ལུས་ཅན་དངོས་སུ་བརྟེན་པའི་ཕྱིར། དཔེར་ན་གཡོ་འགུལ་མེད་ན་དེའི་གཟུགས་སོགས་ལ་གཡོ་འགུལ་མེད་པ་བཞིན་ནོ། ། གལ་ཏེ་ལུས་ལ་དངོས་སུ་རྟེན་ཡང་དེའི་ཚེ་ཡུལ་གཞན་དང་གཞན་ལ་རག་ལས་ནས་ཡིད་བློ་ཁྱད་པར་དུ་གྱུར་པ་ལ་སྐྱོན་མེད་ཅེ་ན། བཤད་པ། རྣམ་པར་རྟོག་པ་ནི། ། དོན་གྱི་གཞན་དབང་ཅན་ཉིད་གང༌། ། ཞེས་སྨོས་ཏེ། ཡིད་ཀྱི་རྣམ་པར་རྟོག་པ་ནི་ཡུལ་ཕྱི་རོལ་དོན་གྱི་གཞན་དབང་གིས་འགྱུར་བ་ཅན་ཉིད་གང་ལས་ཡིན་ཏེ། ཡུལ་ལ་བལྟོས་པ་མེད་པར་བག་ཆགས་སད་པ་ཙམ་ལས་སྐྱེས་པའི་ཕྱིར་རོ་ཞེས་པ་ལྷ་རྒྱན་གཉིས་ཀའིའོ། ། སྐྱོན་དེ་ཁྱོད་ཉིད་ལའང་མཚུངས་སོ་ཞེ་ན།
བཤད་པ། གང་ཚེ་ལུས་ལ་བལྟོས་མེད་པར། ། ཤེས་པ་འགའ་ཞིག་འགའ་ཞིག་གི ། བག་ཆགས་སད་པའི་རྒྱུར་གྱུར་པ། ། དེས་ན་འགའ་ཞིག་ལས་འགའ་ཡིན། ། ཅེས་སྨོས་ཏེ། རྣམ་པར་རྟོག་པ་ཡུལ་ལ་གཡོ་བ་གང་གི་ཚེ་རྟེན་ལུས་གཡོ་༼༩༠བ༽ འགུལ་ལ་བལྟོས་པ་མེད་པར་འཇུག་པའི་རྣམ་པར་ཤེས་པ་འགའ་ཞིག་ནི་ལུས་འགྱུར་བ་མེད་ཀྱང་གཡོ་བར་མི་འགལ་ཏེ། གཡོ་བའི་ཤེས་པ་འགའ་ཞིག་གི་བག་ཆགས་སད་པའི་རྒྱུར་གྱུར་པ་ལས་གཡོ་བར་འཇུག་པའི་ཤེས་པ་ཡིན་པའི་ཕྱིར། དེས་ན་ཉེ་བར་ལེན་པའི་ཕུང་པོ་ལྔ་པོ་འཁོར་བར་གྲུབ་པ་ཡིན་ཏེ། རྣམ་པར་ཤེས་པ་འགའ་ཞིག་གི་ཉེར་ལེན་ལས་རྣམ་པར་ཤེས་པ་འགའ་ཞིག་སྐྱེ་བ་ཡིན་གྱི།
ལུས་ལས་སྐྱེ་བ་མ་ཡིན་པའི་ཕྱིར་རོ་ཞེས་པ་རྒྱན་གྱིའོ། ། གསུམ་པ་རྣམ་ཤེས་མིན་པས་རྣམ་ཤེས་ཀྱི་ཉེར་ལེན་མི་བྱེད་པའི་རྟགས་ཀྱིས་སྒྲུབ་པ་ལ། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་གྲུབ། ། ཅེས་སྨོས་ཏེ། སྐྱེས་བུ་སྐྱེས་མ་ཐག་པའི་རྣམ་པར་ཤེས་པ་ནི་རང་དང་རིགས་མཐུན་པའི་རྣམ་པར་ཤེས་པ་སྔ་མ་སྔོན་དུ་སོང་བ་ཅན་ཡིན་ཏེ། ཉེར་ལེན་ཅན་གྱི་རྣམ་པར་ཤེས་པ་ཡིན་པའི་ཕྱིར་ཏེ། རྣམ་པར་ཤེས་པ་མིན་པའི་ལུས་ལ་སོགས་པ་ནི་རྣམ་ཤེས་ཀྱི་ཉེར་ལེན་དུ་རུང་བ་མ་ཡིན་པའི་ཕྱིར། ཡང་ཞེས་པའི་སྒྲས་ནི་ལུས་ལ་སོགས་པའི་རྒྱུ་ཅན་ཡིན་ན། འདོད་ཆགས་ལ་སོགས་པ་ཅིག་ཅར་ཐལ་བའི་ཕྱིར་ཡང་འཁོར་བ་སྔ་ཕྱི་ཡོད་པར་གྲུབ་བོ་ཞེས་ལྷ་རྒྱན་གཉིས་ཀའིའོ། །
ལ་ལ་དག་ན་རེ། གལ་ཏེ་དངོས་པོ་ཐམས་ཅད་ནི། ། རྣམ་ཤེས་ནུས་ལྡན་ཕྱིར་འདོད་ན། ། ཞེས་སྨོས་ཏེ། གལ་ཏེ་དངོས་པོ་ཐམས་ཅད་ནི་རྣམ་པར་ཤེས་པའི་ནུས་པ་དང་ལྡན་པ་མི་གསལ་བའི་ཚུལ་དུ་ཡོད་པའི་ཕྱིར། རྣམ་ཤེས་མིན་པ་ལས་རྣམ་པར་ཤེས་པ་མི་འབྱུང་བ་ཞེས་བཤད་པ་གང་ཡིན་པ་དེ་ཁོ་བོ་ཅག་ཀྱང་འདོད་པས་གྲུབ་པ་ལ་སྒྲུབ་པའོ་ཞེ་ན། བཤད་པ། རྩྭ་སོགས་༼༩༡ན༽རྩེ་ན་གླང་ཆེན་བརྒྱ། ། སྔོན་ཚེ་མ་མཐོང་ཡོད་དོ་ཞེས། ། དེ་སྐད་གྲངས་ཅན་ཕྱུགས་ལས་གཞན། །
ངོ་མཚར་བཅས་པ་སུ་བརྗོད་རྩོལ། ། ཞེས་སྨོས་ཏེ། སེམས་དང་གླང་པོ་ཆེ་མངོན་པར་གསལ་བ་ཅན་མ་ཡིན་པའི་འབྱུང་བ་དང་རྩྭ་སོགས་རྣམས་ལས་དེ་ནུས་པའི་ངོ་བོར་གནས་པར་འདོད་པའི་སེམས་དང་གླང་པོ་ཆེ་གང་ཡིན་པ་དེ་མངོན་པར་གསལ་བའི་གནས་སྐབས་ཀྱི་སེམས་དང་གླང་པོ་ཆེ་གང་ཡིན་པ་དེ་ཉིད་ཡིན་ནམ། འོན་ཏེ་གཞན་ཉིད་ཡིན། ཕྱི་མ་ལྟར་ན་གཞན་ཡོད་པས་དེ་ཡོད་པར་རིགས་པ་མ་ཡིན་ནོ། ། མངོན་པར་གསལ་བའི་གནས་སྐབས་ཀྱི་སེམས་དང་གླང་པོ་ཆེ་དེ་ཉིད་ཡིན་ཅེ་ན། རྩྭ་མཆོག་གི་རྩེ་ན་འབྲས་བུ་གླང་ཆེན་བརྒྱ་སྔོན་རྒྱུའི་ཚེ་ན་གསལ་བར་མ་མཐོང་བཞིན་ནུས་པའི་ངོ་བོར་ཡོད་དོ་ཞེས་དེ་སྐད་སྨྲ་བ་ནི་གྲངས་ཅན་རང་ཉིད་ཕྱུགས་དང་འདྲ་བའི་བླུན་པོ་ངོ་ཚ་མེད་པའི་ཁས་ལེན་ཡིན་ན། དེ་ལས་གཞན་རྟོག་གེ་པ་ཐམས་ཅད་ཀྱི་གཙུག་གི་ནོར་བུར་བདག་ཉིད་རློམ་ཞིང་ངོ་ཚ་དང་བཅས་པའི་རྒྱང་འཕེན་པ་སུ་ཞིག་བརྗོད་པ་ལ་འབད་རྩོལ་བྱེད་དེ་བྱེད་པར་མི་རིགས་སོ། ། གལ་ཏེ་དེ་དག་ཡོད་ན་རང་གི་ངོ་བོ་དམིགས་པར་འགྱུར་རོ། ། དེ་བས་ན།
རྒྱུ་ནི་ལན་བརྒྱར་རྣམ་ཕྱེ་ཡང༌། ། ངོ་བོ་གང་ཞིག་སྣང་གྱུར་པའི། ། ངོ་བོ་དེ་ནི་སྔར་མི་སྣང༌། ། ཇི་ལྟར་དེ་ནི་ཡོད་པར་འགྱུར། ། ཞེས་སྨོས་ཏེ། རྒྱུའི་གནས་སྐབས་སུ་རྩྭ་དང་འབྱུང་བ་ནི་ལན་བརྒྱར་བློས་ཅི་ཙམ་དུ་རྣམ་པར་ཕྱེ་ཞིང་བརྟགས་ན་ཡང་སེམས་དང་གླང་ཆེན་གྱི་ངོ་བོ་གང་ཞིག་ཡོད་ན་སྣང་རུང་དུ་གྱུར་པའི་སེམས་དང་གླང་ཆེན་གྱི་ངོ་བོ་དེ་ནི་སྔར་རྒྱུའི་དུས་སུ་མི་སྣང་བའི་ཕྱིར་ན། ༼༩༡བ༽ཇི་ལྟར་ན་སེམས་དང་གླང་ཆེན་གྱི་ངོ་བོ་དེ་ནི་ཡོད་པར་འགྱུར་ཞེས་ལྷ་རྒྱན་གཉིས་ཀའིའོ། ། བཞི་པ་སྐྱེ་བ་སྔ་མ་མེད་ན་ཧ་ཅང་ཐལ་བ་ལ། འགོག་བྱེད་ཀྱི་རིགས་པ་དངོས་བཤད་པ། དེ་ལ་རྩོད་པ་སྤང་བ།
དཔེ་ཉིད་མི་འཐད་པ། ཆགས་སོགས་རེས་འགའ་བ་མ་ཡིན་པར་ཐལ་བའོ། ། དང་པོ་ནི། སྔ་ན་མེད་པ་འབྱུང་བ་ལ། ། ཆགས་སོགས་ངེས་མེད་ཐལ་བར་འགྱུར། ། ཞེས་སྨོས་ཏེ། གལ་ཏེ་འཇིག་རྟེན་ཕ་རོལ་མེད་པར་གྱུར་པ་དེའི་ཚེ་རྒྱུ་སྔ་ན་མེད་པའི་སེམས་ཅན་གྱི་ལུས་ཁོ་ན་ལས་ཆགས་སོགས་འབྱུང་བར་འགྱུར་ལ། དེ་ལྟར་ཡིན་ན་སེམས་ཅན་རྣམས་ཆགས་སོགས་དང་བཅས་ཏེ་སྐྱེ་བའི་ངེས་པ་མེད་པར་ཐལ་བར་འགྱུར་ལ། འགའ་ཞིག་དང་པོ་ནས་འདོད་ཆགས་དང་བྲལ་བར་ཡང་འགྱུར་རོ་ཞེས་རྒྱན་གྱིས་སོ། ། དེ་ལ་གཞན་དག་ན་རེ།
འབྱུང་བའི་བདག་ལས་མ་འདས་ཕྱིར། ། གལ་ཏེ་ཀུན་ཆགས་སོགས་ལྡན་ན། ། ཞེས་སྨོས་ཏེ། གལ་ཏེ་སེམས་ཅན་ཀུན་རྒྱུ་འབྱུང་བའི་བདག་ཉིད་ལས་མ་འདས་པའི་ཕྱིར། འདོད་ཆགས་དང་ཞེ་སྡང་ལ་སོགས་པ་དང་ལྡན་པས་ཆགས་བྲལ་སོགས་མི་སྲིད་ཅེ་ན། བཤད་པ།
ཐམས་ཅད་འདོད་ཆགས་མཚུངས་པར་འགྱུར། ། ཞེས་སྨོས་ཏེ། འོ་ན་ནི་སེམས་ཅན་ཐམས་ཅད་འདོད་ཆགས་དང་ཞེ་སྡང་ལ་སོགས་པ་ཆེ་ཆུང་མཚུངས་པར་འགྱུར་ཏེ། དངོས་རྒྱུ་འབྱུང་བ་མཚུངས་པར་ཡོད་པའི་ཕྱིར་རོ་ཞེས་རྒྱན་གྱིའོ། །
ལྷ་དབང་བློ་ནི་སྐྱེས་བུ་འབྱུང་བའི་བདག་ཉིད་ལས་མ་འདས་པ་སྟེ། དེ་ལྟར་ན་ཡང་འདི་ཡི་ཁ་དོག་དང་དབྱིབས་དང་དབང་པོ་ལ་སོགས་པ་ཆེ་ཆུང་མི་མཚུངས་པར་འགྱུར་རོ། ། ཞེས་༼༩༢ན༽གསུངས་སོ། ། ཁ་ཅིག་ན་རེ། གལ་ཏེ་འབྱུང་ཁྱད་ལས་ཡིན་ན། ། ཞེས་སྨོས་ཏེ། གལ་ཏེ་རྒྱུ་འབྱུང་བ་འཕེལ་འགྲིབ་ཀྱི་ཁྱད་པར་ལས་འདོད་ཆགས་ལ་སོགས་པ་ཆེ་ཆུང་མི་མཚུངས་པ་ཡིན་ཅེ་ན། བཤད་པ། འབྱུང་རྣམས་སྲོག་ཆགས་ཁྱད་མེད་ཀྱང༌། ། ཁྱད་པར་འདི་རྟེན་གང་ཡིན་པ། །
དེ་ནི་ཕུལ་བྱུང་འགྲིབ་པ་བཞིན། ། དེ་ཡོད་པ་ལས་དེ་མེད་འགྱུར། ། ཞེས་སྨོས་ཏེ། འབྱུང་བའི་ཁྱད་པར་ལས་ཆགས་སོགས་ཆེ་ཆུང་ཐ་དད་དུ་ཡོད་པར་མི་རུང་སྟེ། ཁྱོད་ཀྱི་ལུགས་ལ་འབྱུང་བ་རྣམས་ལ་སྲོག་ཆགས་དང༌། ཆེས་སྲོག་ཆགས་དང༌། ཆེས་ཤིན་ཏུ་སྲོག་ཆགས་ལ་སོགས་པའི་ཁྱད་པར་མེད་ཀྱང༌། འདོད་ཆགས་དང༌། ཆེས་འདོད་ཆགས་དང༌། ཆེས་ཤིན་ཏུ་འདོད་ཆགས་ལ་སོགས་པའི་ཁྱད་པར་འདི་རྟེན་དུ་གྱུར་པའི་འབྱུང་བ་གང་ཡིན་པ་དེ་ནི་ཉེར་ལེན་འབྱུང་བ་ཕུལ་དུ་བྱུང་ཞིང་འགྲིབ་པ་ན།
འབྲས་བུ་ཆགས་སོགས་ཀྱང་ཕུལ་དུ་བྱུང་ཞིང་འགྲིབ་པར་འདོད་པ་བཞིན་དུ་སྔར་འདོད་ཆགས་ལ་སོགས་པ་དེ་ཡོད་པ་ལས། ཕྱིས་དེ་མེད་པའི་སེམས་ཅན་སྲིད་པར་འགྱུར་ཏེ། རྒྱུ་འཕེལ་འགྲིབ་ཀྱི་རྗེས་སུ་འགྲོ་ལྡོག་བྱེད་ཅིང་འབྲལ་རུང་ཡིན་པའི་ཕྱིར། གཉིས་པ་དེ་ལ་རྩོད་པ་སྤང་བ་ལ། ལ་ལ་དག་ན་རེ། གལ་ཏེ་ཆགས་སོགས་ཐ་དད་ཀྱང༌། ། རྒྱུ་མཚུངས་བདག་ཉིད་མི་ལྡོག་ཕྱིར། ། མིན་ན། ཞེས་སྨོས་ཏེ། གལ་ཏེ་འདོད་ཆགས་ལ་སོགས་པ་འཕེལ་འགྲིབ་ཐ་དད་ཀྱང༌།
དེའི་རྒྱུ་ཀུན་ལ་མཚུངས་པར་རྗེས་སུ་འགྲོ་བའི་འབྱུང་བ་སྤྱི་ཙམ་གྱི་བདག་ཉིད་མི་ལྡོག་པའི་ཕྱིར། འདོད་ཆགས་སོགས་གཏན་ཟད་པའི་སྐྱེས་བུའམ་འབྱུང་བ་ཡོད་པ་མ་ཡིན་ཏེ། འབྱུང་བ་རྟག་༼༩༢བ༽པར་ཡོད་པའི་ཕྱིར་རོ་ཞེ་ན། བཤད་པ། བདག་ཉིད་འདྲ་རྒྱུའི་ཕྱིར། ། ཀུན་ལ་འདོད་ཆགས་འདྲ་བར་འགྱུར། ། ཞེས་སྨོས་ཏེ། འོ་ན་ནི་འདོད་ཆགས་ཆེ་ཆུང་གི་བདག་ཉིད་དུ་འདྲ་བའི་རྒྱུ་འབྱུང་བ་རྟག་པ་ལས་སྐྱེས་པའི་ཆགས་ཅན་དུ་མཚུངས་པའི་ཕྱིར་ན་སྐྱེས་བུ་ཀུན་ལས་འདོད་ཆགས་ཆེ་ཆུང་འདྲ་བར་འགྱུར་རོ། ། དེའི་དཔེ་བསྟན་པའི་ཕྱིར། མཚུངས་བདག་ལས་བྱུང་བ་ལང་གི །
ཤེས་པའམ་འདིར་ཡང་ས་སོགས་ལ། ། སྲོག་ཆགས་ཉིད་སོགས་ཁྱད་པར་གྱི། ། རིམ་པ་ལ་ལར་ཡོད་མ་ཡིན། ། ཅེས་སྨོས་ཏེ། དཔེར་ན་གྲངས་ཅན་པས་བ་ལང་ཞེས་པ་དེ་ལ་བ་ལང་དང༌། ཆེས་བ་ལང་དང༌། ཆེས་ཤིན་ཏུ་བ་ལང་ཞེས་བྱ་བའི་ཁྱད་པར་གསུམ་མེད་དེ། བ་ལང་གི་ཤེས་པའི་རྒྱུ་མཚུངས་པའི་བདག་ཉིད་བ་ལང་ཉིད་ལས་བྱུང་བའི་ཕྱིར་ཞེས་པའམ། རྒྱང་འཕེན་པའི་གྲུབ་པའི་མཐའ་འདིར་ཡང་སྲོག་ཆགས་ཀྱི་འབྱུང་བ་ས་སོགས་ལ་སྲོག་ཆགས་དང༌། ཆེས་སྲོག་ཆགས་དང༌།
ཆེས་ཤིན་ཏུ་སྲོག་ཆགས་ཉིད་དོ་ཞེས་ཁྱད་པར་གྱི་རིམ་པ་ལ་ལར་ཡོད་པ་མ་ཡིན་ཏེ། རྒྱུ་འབྱུང་བ་མཚུངས་པ་ལས་སྐྱེས་པའི་ཕྱིར་ཆེས་འདོད་པ་བཞིན་ནོ། ། གསུམ་པ་དཔེ་ཉིད་མི་འཐད་པ་ལ། དཔེ་མི་མཚུངས་པའི་རྒྱུ་མཚན། འབྱུང་གཟུགས་དང་མི་མཚུངས་པའི་རྒྱུ་མཚན་ནོ། ། དང་པོ་ལ། ལ་ལ་དག་ན་རེ། དྲོ་རིམ་ཁྱད་པར་ཡོད་ན་ཡང༌། ། དྲོ་མེད་མེ་འགའ་ཡོད་མིན་པ། ། དེ་བཞིན་འདིར་ཡང་ཞེ་ན།
ཞེས་སྨོས་ཏེ། མེ་ལ་དྲོད་དང༌། ཆེས་དྲོད་དང༌། ཆེས་ཤིན་ཏུ་དྲོ་བའི་རིམ་པའི་ཁྱད་པར་ཡོད་ན་ཡང་དྲོ་བ་གཏན་ནས་མེད་པའི་མེ་འགའ་ཡང་ཡོད་པ་མ་ཡིན་པ་དེ་བཞིན་དུ་ས་ལ་སོགས་པ་འདིར་ཡང་༼༩༣ན༽འདོད་ཆགས་ལ་སོགས་པ་ཆེ་ཆུང་གི་རིམ་པ་ཡོད་ཀྱང༌། འདོད་ཆགས་ལ་སོགས་པ་གཏན་མེད་པའི་སྐྱེས་བུ་མི་སྲིད་པར་མཚུངས་སོ་ཞེ་ན། བཤད་པ། མིན། ། དྲོ་ལས་མེ་གཞན་བཀག་ཕྱིར་རོ། ། ཞེས་སྨོས་ཏེ། དཔེ་དེ་ནི་དོན་དང་མཚུངས་པ་མིན་ཏེ།
འདོད་ཆགས་ལ་སོགས་པ་ནི་ལུས་ལས་འབྲལ་རུང་གི་རྫས་ཐ་དད་ཡིན་ལ། འདིར་དྲོ་བ་ལས་མེ་འབྲལ་རུང་གི་རྫས་གཞན་ཚད་མས་བཀག་པའི་ཕྱིར་རོ། ། དཔེ་དོན་མི་མཚུངས་པ་དེ་བས་ན། གང་ཞིག་གཞན་ཡོད་ཡོན་ཏན་ནི། ། ཁྱད་པར་རིམ་པ་དང་ལྡན་པ། ། དེ་དག་དེ་ཡི་ཁྱད་པར་ནི། ། ལ་ལར་ཆད་འགྱུར་དཀར་སོགས་བཞིན། ། ཞེས་སྨོས་ཏེ། གང་ཞིག་སྲོག་ཆགས་སམ་ས་ལ་སོགས་པ་ལས་དོན་གཞན་འབྲལ་རུང་དུ་ཡོད་པའི་ཡོན་ཏན་ནི་འཕེལ་འགྲིབ་ཀྱི་ཁྱད་པར་གྱི་རིམ་པ་དང་ལྡན་པའི་ཕྱིར་ན། འདོད་ཆགས་ལ་སོགས་པ་དེ་དག་ནི་སྲོག་ཆགས་སམ་ས་ལ་སོགས་པ་དེ་ཡིས་ལ་ལར་རྒྱུན་ཆད་པ་སྲིད་པར་འགྱུར་ཏེ།
དཔེར་ན་སྣམ་བུའི་ཁ་དོག་དཀར་པོ་ལ་སོགས་པ་བཞིན་ནོ་ཞེས་པ་རྒྱན་གྱིས་སོ། ། གཉིས་པ་འབྱུང་གཟུགས་དང་མི་མཚུངས་པའི་རྒྱུ་མཚན་ནི། ཁ་ཅིག་ན་རེ། སྔ་ན་མེད་པ་འབྱུང་བ་ལ་ཞེས་པའི་རྟགས་མ་ངེས་པ་ཡིན་ཏེ། གཟུགས་དང་དྲི་རོ་སོགས་འབྱུང་བ་ཁོ་ནའི་ཆོས་ཡིན་ན་ཡང་དེ་དག་གཏན་པའི་འབྱུང་བ་མི་སྲིད་པ་བཞིན་ནོ་ཞེ་ན། བཤད་པ། གཟུགས་སོགས་བཞིན་དུ་ངེས་མིན་ཏེ། ། དེ་དག་འབྱུང་དང་དབྱེར་མེད་ཕྱིར། ། ཞེས་སྨོས་ཏེ། འདོད་ཆགས་ལ་སོགས་པ་ནི་གཟུགས་དང་དྲི་རོ་སོགས་འབྱུང་བ་ལ་གནས་པ་བཞིན་དུ་སྲོག་ཆགས་སམ་འབྱུང་བ་ལ་ངེས་པར་གནས་པ་མིན་༼༩༣བ༽ཏེ།
གཟུགས་སོགས་དེ་དག་འབྱུང་བ་དང་དབྱེར་མེད་དེ་འབྲལ་མི་ཤེས་པ་ཡིན་ལ། དེ་སྲོག་ཆགས་སམ་འབྱུང་བ་དོན་གཞན་འབྲལ་རུང་ཡིན་པའི་ཕྱིར། ཁ་ཅིག་ན་རེ། གལ་ཏེ་དེ་མཚུངས་ཞེ་ན། ཞེས་སྨོས་ཏེ། གལ་ཏེ་གཟུགས་དང་དྲི་རོ་སོགས་འབྱུང་བ་དང་དབྱེར་མེད་ཡིན་པ་དེ་དང་མཚུངས་པར་འདོད་ཆགས་ལ་སོགས་པ་ཡང་སྲོག་ཆགས་སམ་འབྱུང་བ་དང་དབྱེར་མེད་པ་ཡིན་ནོ་ཞེ་ན། བཤད་པ། མིན། ། ཆགས་སོགས་ལྷན་ཅིག་སྐྱེ་ཐལ་ཕྱིར། ། ཞེས་སྨོས་ཏེ།
དེ་ཡང་བདེན་པ་མིན་ཏེ། གཟུགས་དང་དྲི་རོ་སོགས་ལྷན་ཅིག་སྐྱེ་བ་བཞིན་དུ་འདོད་ཆགས་དང་ཞེ་སྡང་དང་ཕྲག་དོག་ལ་སོགས་པ་ཡང་ལྷན་ཅིག་ཏུ་སྐྱེ་བར་ཐལ་བའི་ཕྱིར་རོ། ། གལ་ཏེ་ཡུལ་ཐག་ཉེ་བ་ལ་བལྟོས་ནས་སྐྱེ་བའི་ཕྱིར་འདོད་ཆགས་ལ་སོགས་ལྷན་ཅིག་སྐྱེ་བར་ཐལ་བའི་སྐྱོན་མེད་ཅེ་ན། བཤད་པ། རྣམ་པར་བརྟགས་པ་ཡུལ་ཡིན་ཕྱིར། ། ཡུལ་ཡང་ངེས་བྱེད་མ་ཡིན་ནོ། ། ཞེས་སྨོས་ཏེ། འདི་ལྟར་འདོད་ཆགས་ལ་སོགས་པ་ནི་ཡུལ་མི་མཛེས་པ་ལ་ཡང་མ་ཐོས་པར་རྣམ་པར་རྟོག་པས་སྒྲོ་བཏགས་པ་ཡུལ་དུ་བྱས་ཏེ་སྐྱེ་བ་ཡིན་པའི་ཕྱིར། ཡུལ་མཛེས་པ་ལ་དམིགས་ནས་ངེས་པ་ཁོ་ནར་སྐྱེ་བར་བྱེད་པ་མ་ཡིན་ནོ། ། བཞི་པ་ཆགས་སོགས་རེས་འགའ་མ་ཡིན་པར་ཐལ་བ་ནི།
སྐལ་མཉམ་རྒྱུ་དང་བྲལ་བའི་ཕྱིར། ། ཆགས་སོགས་ངེས་པ་མེད་པའམ། ། རྒྱུ་ནི་ཉེ་ཕྱིར་བློ་རྣམས་ཀུན། ། ཐམས་ཅད་ཀུན་ཚེ་སྐྱེ་བར་འགྱུར། ། ཞེས་སྨོས་ཏེ། གང་གི་ཕྱིར་སྐལ་མཉམ་གྱི་རྒྱུ་རང་གི་རིགས་འདྲ་སྔ་མ་ལས་སྐྱེ་བ་དང་བྲལ་བ་དེའི་ཕྱིར་འདོད་༼༩༤ན༽ཆགས་ལ་སོགས་པ་ནི་རེས་འགའ་སྐྱེ་བའི་ངེས་པ་མེད་པའམ། ཡང་ན་འབྱུང་བ་ཙམ་གྱི་ཉེར་ལེན་ལས་སྐྱེ་བ་ཡིན་ནའང་འདོད་ཆགས་ལ་སོགས་པའི་བློ་རྣམས་ཀུན་ཡུལ་དུས་གནས་སྐབས་ཐམས་ཅད་ཀུན་གྱི་ཚེ་སྐྱེ་བར་འགྱུར་ཏེ། དེ་ལྟར་སྐྱེ་བའི་རྒྱུ་འབྱུང་བའི་ལུས་ནི་རྟག་ཏུ་ཉེ་བར་ཡོད་པའི་ཕྱིར་རོ། ། དེའི་ཕྱིར། གོམས་ལས་འདོད་ཆགས་སོགས་གསལ་བ། །
མཐོང་ཕྱིར། ཞེས་བྱ་བ་ལ་སོགས་པ་སྔར་བཤད་པའི་གཏན་ཚིགས་ཐམས་ཅད་ཀྱིས་འཁོར་བ་ཅན་གྱི་ཉེ་བར་ལེན་པའི་ཕུང་པོ་ལྔ་པོ་སྡུག་བསྔལ་དུ་གྲུབ་པ་ཡིན་ནོ་ཞེས་པ་ལྷ་ཤཱཀ་གཉིས་ཀའིའོ། ། གསུམ་པ་དེའི་རྣམ་པ་བཤད་པ་ལ། མི་རྟག་པའི་རྣམ་པ། སྡུག་བསྔལ་གྱི་རྣམ་པ། སྟོང་པའི་རྣམ་པ། བདག་མེད་པའི་རྣམ་པ་བཤད་པའོ། ། དང་པོ་ནི། དེ་ནི་རེས་འགའ་དམིགས་པའི་ཕྱིར། ། མི་རྟག
ཅེས་སྨོས་ཏེ། ཉེ་བར་ལེན་པའི་ཕུང་པོ་ལྔ་པོ་དེ་ནི་རེས་འགའ་སྐྱེ་བར་དམིགས་པའི་ཕྱིར་མི་རྟག་པ་ཡིན་ནོ། ། གཉིས་པ་སྡུག་བསྔལ་གྱི་རྣམ་པ་ནི། ཉེས་པའི་རྟེན་ཕྱིར་དང༌། ། རྒྱུ་དབང་ཕྱིར་ཡང་སྡུག་བསྔལ་ཡིན། ། ཅེས་སྨོས་ཏེ། དེ་བཞིན་དུ་ཕུང་པོ་ལྔ་པོ་ནི་འདོད་ཆགས་ལ་སོགས་ཉེས་པ་རྣམས་ཀྱི་རྟེན་ཡིན་པའི་ཕྱིར་དང༌། རྒྱུའི་སྟོབས་གཞན་དབང་དག་གིས་ཟག་པ་དང་བཅས་པར་འབྱུང་བའི་ཕྱིར་དང༌། ཡང་གི་སྒྲས་གོམས་པ་ཙམ་ལ་བརྟེན་པའི་ཕྱིར་སྡུག་བསྔལ་བ་ཡིན་ཏེ། གཞན་དག་ཐམས་ཅད་སྡུག་བསྔལ་བ་ཡིན་ཅེས་པའི་ཚུལ་གྱིས་སོ་ཞེས་པ་རྒྱན་གྱིའོ། །
གསུམ་པ་སྟོང་པའི་རྣམ་པ་དང༌། བཞི་པ་བདག་མེད་པའི་༼༩༤བ༽རྣམ་པ་ནི། བདག་མིན་བྱིན་གྱིས་བརླབས་པའང་མིན། ། རྒྱུ་མིན་བྱིན་གྱིས་རློབ་པ་མིན། ། ཅེས་སྨོས་ཏེ། འདི་ལྟར་ཉེར་ལེན་གྱི་ཕུང་པོ་ལྔ་ནི་བདག་མིན་ཏེ། གང་གི་ཕྱིར་མི་རྟག་པ་དང་གཞན་དབང་ཉིད་ཡིན་པ་དེའི་ཕྱིར་གང་ཟག་གིས་སྟོང་པ་ཡིན་ཏེ། རྟག་པའི་བདག་གིས་བྱིན་གྱིས་བརླབས་པའི་བདག་གི་བའང་མ་ཡིན་པའི་ཕྱིར། དེས་ན་ཕུང་པོ་བདག་དང་གཅིག་དང་ཐ་དད་གང་དུའང་མེད་པ་ནི་སྟོང་པའི་རྣམ་པ་ཡིན་ལ། གཅིག་ཏུ་མེད་པ་ནི་བདག་མེད་པའི་རྣམ་པའོ། །
གཞན་ཡང་བདག་ནི་ཕུང་པོའི་རྒྱུ་མ་ཡིན་ཏེ། ཕུང་པོ་བྱིན་གྱིས་རློབ་པར་བྱེད་པ་པོ་མ་ཡིན་པའི་ཕྱིར། གལ་ཏེ་གཏན་ཚིགས་མ་གྲུབ་བོ་ཞེ་ན། བཤད་པ། རྟག་པའང་ཇི་ལྟར་སྐྱེད་བྱེད་ཡིན། ། ཅེས་སྨོས་ཏེ། གཏན་ཚིགས་མ་གྲུབ་པ་ནི་མ་ཡིན་ཏེ། བདག་རྟག་པའང་ཇི་ལྟར་ན་ཕུང་པོའི་སྐྱེད་བྱེད་ཡིན་ཏེ། རྟག་པ་ལ་ཕན་འདོགས་པའི་བྱ་བ་མེད་པའི་ཕྱིར་ཞེས་སྐབས་གཞན་དུ་བཤད་ཟིན་པའི་ཕྱིར་ཞེས་ལྷའིའོ། ། དེས་ན་རྒྱུ་གཅིག་ལས་འབྲས་བུ་སྐྱེ་བར་མི་རིགས་སོ་ཞེས་བསྟན་པའི་ཕྱིར།
དེ་ཕྱིར་གཅིག་ལས་དུ་མ་ནི། ། དུས་ཐ་དད་པར་སྐྱེ་མི་འགྱུར། ། ཞེས་སྨོས་ཏེ། གང་གི་ཕྱིར་བདག་རྟག་པ་རྒྱུ་མ་ཡིན་པ་དེའི་ཕྱིར། བདག་རྟག་པ་གཅིག་པུ་ལས་ཕུང་པོ་དུ་མ་ནི་དུས་སྔ་ཕྱི་ཐ་དད་པར་སྐྱེ་བར་མི་འགྱུར་རོ། ། དེ་ལྟར་མ་ཡིན་ན་ཕུང་པོ་ཅིག་ཅར་ཁོ་ནར་སྐྱེ་བར་འགྱུར་ཏེ། རྟག་ཏུ་རྒྱུ་མ་ཚང་བ་མེད་པར་ཡོད་པའི་ཕྱིར་རོ། ། རིགས་པ་གཞན་ཡང༌། རྒྱུ་གཞན་དག་ནི་ཚོགས་ན་ཡང༌། ། འབྲས་བུ་སྐྱེ་བ་མེད་པའི་ཕྱིར། །
རྒྱུ་གཞན་རྗེས་སུ་དཔོག་འགྱུར་ན། ། དེ་ནི་༼༩༥ན༽རྟག་རྣམས་ལ་ཡོད་མིན། ། ཅེས་སྨོས་ཏེ། འདི་ལྟར་རྒྱུ་མ་ཚང་ན་འབྲས་བུ་མི་འབྱུང་བ་ནི་དཔེར་ན་མིག་ཤེས་ཀྱི་རྒྱུ་གཞན་མིག་དབང་དང་ཡིད་བྱེད་དག་ནི་ཚོགས་ནའང་དམིགས་རྐྱེན་གཟུགས་མ་ཚང་ན་འབྲས་བུ་མིག་ཤེས་སྐྱེ་བ་མེད་པའི་ཕྱིར། མིག་ཤེས་སྐྱེ་བ་ལ་དབང་ཡིད་ལས་རྒྱུ་གཞན་དམིགས་རྐྱེན་གཟུགས་ཀྱང་ཚང་དགོས་པར་དཔོག་ནུས་པར་འགྱུར་ན། རྒྱུ་ཕན་འདོགས་བྱེད་དུ་ཡོད་མེད་ཀྱི་རྗེས་སུ་འབྲས་བུ་འགྲོ་ལྡོག་བྱེད་པ་དེ་ནི་རྒྱུ་དག་རྟག་པ་དང༌། འབྲས་བུ་ཕུང་པོ་རྣམས་ལ་ཡོད་པ་མ་ཡིན་ནོ། ། དེ་བཞིན་དུ་རྣ་བ་དང་སྣ་དང་ལྕེ་ལ་སོགས་པའི་དབང་པོ་ལྷག་མ་དང་སྒྲ་སོགས་ཡུལ་རྣམས་ལ་སྦྱར་རོ་ཞེས་ལྷའིའོ། ། གཉིས་པ་སྤང་བྱ་ཀུན་འབྱུང་གི་བདེན་པ་བཤད་པ་ལ། སྤྱིའི་དོན་དང་ཚིག་གི་དོན་གཉིས་ལས།
དང་པོ་ནི། ཀུན་འབྱུང་གི་བདེན་པ་གང་ཞེ་ན། ད་ལྟ་བ་དང་མ་འོངས་པའི་ཉེར་ལེན་གྱི་ཕུང་པོ་ལྔ་ལ་ཆགས་ཤིང་ཞེན་པའི་མཚན་ཉིད་ཅན་གྱི་སྲེད་པ་སྟེ། ཇི་སྐད་དུ་རྒྱས་པ་ལས། དེ་ཕྱིར་སྲེད་པ་སྲིད་རྟེན་ཅན། ། ཞེས་དང༌། མདོ་ལས་ཀྱང༌། སྡུག་བསྔལ་ཀུན་འབྱུང་འཕགས་པའི་བདེན་པ་གང་ཞེ་ན། སྲེད་པ་ཡང་འབྱུང་བ་ཅན་དགའ་བའི་འདོད་ཆགས་དང་བཅས་པ་དེ་དང་དེ་ལ་མངོན་པར་དགའ་བའི་ངང་ཚུལ་ཅན་འདི་ལྟ་སྟེ། འདོད་པའི་སྲེད་པ་དང༌།
སྲིད་པའི་སྲེད་པ་དང༌། འཇིག་པའི་སྲེད་པས་སོ། ། ཞེས་གསུངས་པའི་ཕྱིར་རོ། ། དེ་ལ་མདོའི་དོན་ནི་འདི་ཡིན་ཏེ། སྲེད་པ་ཡང་འབྱུང་བ་ཅན་ཞེས་པ་ནི་མདོར་བསྟན་པ་སྟེ། སྲེད་པ་གང་ལས་ཀྱང་སྲིད་པའི་ཕུང་པོ་འབྱུང་བ་ནི་ཀུན་འབྱུང་ཞེས་པའོ། ། ༼༩༥བ༽རྒྱས་པར་བཤད་པ་ནི། དགའ་བའི་ཞེས་པ་ལ་སོགས་པ་སྟེ། ད་ལྟར་གྱི་ཕུང་པོ་ལ་མངོན་པར་ཆགས་པའི་སྲེད་པ་ནི་དགའ་བའི་འདོད་ཆགས་དང་བཅས་པའི་སྲེད་པའོ། ། མ་འོངས་པའི་ཕུང་པོ་མངོན་པར་འདོད་པའི་སྲེད་པ་ནི་དེ་དང་དེ་ལ་མངོན་པར་དགའ་བའི་ངང་ཚུལ་ཅན་གྱི་སྲེད་པའོ། །
དེའི་དབྱེ་བ་ནི་འདི་ལྟ་སྟེ་ཞེས་པ་ནས་ཏེ། དེའང་ཕུང་པོའི་ངོ་བོ་ཙམ་ལ་སྲེད་པ་ནི་སྲིད་པའི་སྲེད་པ་ཡིན་ལ། ཕུང་པོའི་གནས་སྐབས་བདེ་བ་ཐོབ་པ་ལ་སྲེད་པ་ནི་འདོད་པའི་སྲེད་པ་ཡིན་ཅིང༌། སྡུག་བསྔལ་སྤངས་པ་ལ་སྲེད་པ་ནི་འཇིག་པའི་སྲེད་པ་ཡིན་ཏེ། ཇི་སྐད་དུ་རྒྱས་པ་ལས། བདག་དང་བདག་གིར་འཛིན་བྱས་པ། ། རྒྱུ་ཡིན། ཅེས་པས་སྲིད་སྲེད་དང༌། སྲོག་ཆགས་བདེ་སྡུག་ཐོབ་པ་དང༌། ། འདོར་འདོད་འཇུག་པ་དེ་དག་ནི། །
འདོད་དང་འཇིག་སྲེད་ཡིན་པར་འདོད། ། ཅེས་པས་འདོད་པའི་སྲེད་པ་དང༌། འཇིག་སྲེད་གཉིས་བསྟན་པས་སོ། ། ཡང་ན་སྲེད་པ་ཡང་འབྱུང་བ་ཅན་ཞེས་སོགས་ཚིག་གསུམ་གྱིས་རིམ་པ་ལྟར། མ་འོངས་པ་དང༌། ད་ལྟ་བ་དང༌། འདས་པའི་ཕུང་པོ་ལ་སྲེད་པ་གསུམ་བསྟན་ལ། ལྷག་མ་ནི་སྔར་བཞིན་ནོ། ། ཆོས་མངོན་པ་བ་དག་འདོད་ཁམས་དང་ཁམས་གོང་གི་སྲེད་པ་ནི་གོ་རིམ་བཞིན་དུ་འདོད་པའི་སྲེད་པ་དང་སྲིད་པའི་སྲེད་པ་ཡིན་ལ། སྡུག་བསྔལ་གྱི་ཕུང་པོ་རྒྱུན་ཆད་པར་འདོད་པ་ནི་འཇིག་སྲེད་དོ་ཞེས་བཞེད་དོ། །
གལ་ཏེ་མ་རིག་པ་དང་ལས་ཀྱང་སྡུག་བསྔལ་གྱི་རྒྱུ་ཡིན་ན། ཇི་ལྟར་ན་སྲེད་པ་ཉིད་ཀུན་འབྱུང་དུ་འཆད་པར་བྱེད་ཅེ་ན། མ་རིག་པ་དང་ལས་ནི་སྡུག་བསྔལ་འཕེན་བྱེད་ཀྱི་རྒྱུ་ཙམ་ཡིན་གྱི། ༼༩༦ན༽མངོན་པར་གྲུབ་བྱེད་ཀྱི་རྒྱུ་མ་ཡིན་པས་རྒྱུའི་གཙོ་བོ་མ་ཡིན་ལ། སྲེད་པ་ནི་གཉིས་ཀ་ཡིན་པས་གཙོ་བོ་ཡིན་ནོ། ། གཙོ་བོ་བསྟན་པས་ཕལ་པ་ཤུགས་ལ་གོ་བར་དགོངས་ནས་མདོ་ལས་སྲེད་པ་ཉིད་སྡུག་བསྔལ་གྱི་རྒྱུར་གསུངས་ཤིང༌། སློབ་དཔོན་ཡང་དེ་ལྟར་དུ་བཞེད་པ་ཡིན་ཏེ། མི་ཤེས་སྲིད་པའི་རྒྱུ་ཡིན་ཀྱང༌། ། མ་བརྗོད་སྲེད་པ་ཉིད་བཤད་པ། ། རྒྱུ་ནི་འཕེན་པར་བྱེད་ཕྱིར་དང༌། །
དེ་མ་ཐག་ཕྱིར་ལས་ཀྱང་མིན། ། ཅེས་གསུངས་པའི་ཕྱིར་རོ། ། གཉིས་པ་ཚིག་གི་དོན་ལ། རྒྱུའི་རྣམ་པ། ཀུན་འབྱུང་གི་རྣམ་པ། རབ་སྐྱེའི་རྣམ་པ། རྐྱེན་གྱི་རྣམ་པ་བཤད་པའོ། ། དང་པོ་ནི། རེས་འགའ་བ་ཉིད་ཡིན་པས་ན། ། སྡུག་བསྔལ་འདི་རྒྱུ་བཅས་ཉིད་གྲུབ། །
རྒྱུ་མེད་གཞན་ལ་མི་བལྟོས་ཕྱིར། ། རྟག་ཏུ་ཡོད་པའམ་མེད་པར་འགྱུར། ། ཞེས་སྨོས་ཏེ། ཡུལ་དང་དུས་རེས་འགའ་སྐྱེ་བ་ཉིད་ཡིན་པས་ན། ཇི་སྐད་བཤད་པའི་སྡུག་བསྔལ་གྱི་བདེན་པ་འདི་ནི་རྒྱུ་དང་བཅས་པ་ཉིད་དུ་གྲུབ་པ་ཡིན་ནོ། ། གལ་ཏེ་དེ་ལྟར་མ་ཡིན་ན། ། རྒྱུ་མེད་གཞན་ལ་མི་བལྟོས་ཕྱིར། ། རྟག་ཏུ་ཡོད་པའམ་མེད་པར་འགྱུར། ། ཞེས་སྐྱོན་སོ་ན་གནས་སོ། ། འདི་ལ་འགའ་ཞིག་ན་རེ།
ཇི་ལྟར་ཚེར་མ་ལ་སོགས་ཀྱི། ། རྣོ་བ་ཉིད་སོགས་རྒྱུ་མེད་པ། ། དེ་ལྟར་འདི་དག་རྒྱུ་མེད་འགྱུར། ། ཞེས་ནི་ཁ་ཅིག་རབ་ཏུ་བརྗོད། ། ཅེས་སྨོས་ཏེ། ཇི་ལྟར་ན་ཚེར་མ་དང༌། པདྨའི་སྡོང་བུ་དང༌། འདབ་མ་དང༌། གེ་སར་དང་སྙིང་པོ་ལ་སོགས་ཀྱི་རྣོ་བ་ཉིད་དང༌། དབྱིབས་དང༌།
ཁ་དོག་དང༌། རྩུབ་པ་དང་འཇམ་པ་ལ་སོགས་པ་རྒྱུ་མེད་པ་དེ་ལྟར་སྡུག་བསྔལ་འདི་དག་རྒྱུ་༼༩༦བ༽མེད་པར་འགྱུར་རོ་ཞེས་ནི་ཚུ་རོལ་མཛེས་པ་བ་ཁ་ཅིག་རབ་ཏུ་རྗོད་པར་བྱེད་དོ། ། དེའང་མ་ཡིན་ཏེ། གང་ཡོད་ཉིད་ན་གང་སྐྱེ་བའམ། ། གང་འགྱུར་ན་ཡང་རྣམ་འགྱུར་བ། ། དེ་ནི་དེ་རྒྱུར་རབ་ཏུ་འདོད། ། དེ་ནི་དེ་རྣམས་ལ་ཡང་ཡོད། ། ཅེས་སྨོས་ཏེ། ཆོས་གང་ཕན་འདོགས་བྱེད་དུ་ཡོད་པ་ཉིད་ན་འབྲས་བུ་གང་སྐྱེ་བའམ། ཆོས་གང་འགྱུར་ན་ཡང་འབྲས་བུ་རྣམ་པར་འགྱུར་བའི་ཆོས་དེ་ནི་འབྲས་བུ་དེའི་རྒྱུར་མཁས་པ་རྣམས་ཀྱིས་རབ་ཏུ་བརྗོད་པར་མཛད་ལ།
དེ་ལྟ་བུའི་རྒྱུ་དང་འབྲས་བུའི་འབྲེལ་བ་དེ་ནི་ཚེར་མའི་རྣོ་བ་དང༌། པདྨའི་དབྱིབས་དང༌། ཁ་དོག་ལ་སོགས་པ་དེ་རྣམས་ལ་ཡང་ཡོད་པ་ཡིན་ཏེ། རང་རང་གི་ས་བོན་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རོ། །
དེ་ལ་གཞན་དག་ན་རེ། རེག་བྱའང་མིག་ཤེས་ཀྱི་རྒྱུར་འགྱུར་ཏེ། རེག་བྱ་ལོག་སྟོབས་ཀྱིས་མིག་ཤེས་ལྡོག་པའི་ཕྱིར། དེ་ལྟར་ན་རྒྱུ་འབྲས་འཁྲུལ་བར་འགྱུར་རོ་ཞེ་ན། བཤད་པ། རེག་པ་གཟུགས་རྒྱུ་ཉིད་ཡིན་ཕྱིར། །
མཐོང་བ་ལ་ནི་རྒྱུ་མཚན་ཡིན། ། ཅེས་སྨོས་ཏེ། གཟུགས་ཀྱི་རྒྱུར་གྱུར་པའི་རེག་པ་ནི་གཟུགས་ཀྱི་རྒྱུ་ཉིད་ཡིན་པའི་ཕྱིར། གཟུགས་མཐོང་བའི་མིག་གི་ཤེས་པ་ལ་ནི་བརྒྱུད་ནས་ཕན་འདོགས་པའི་རྒྱུ་མཚན་ཅན་ཡིན་ནོ། ། དེའང་མིག་ཤེས་ཀྱི་གཟུང་དོན་དུ་གྱུར་པའི་གཟུགས་ཀྱི་སྔ་རོལ་གྱི་དྲི་རོ་ཡང་མིག་ཤེས་ཀྱི་བརྒྱུད་རྒྱུར་འཕངས་པ་ཡིན་ནོ། ། དེ་ལྟར་ན་སྡུག་བསྔལ་རྒྱུ་མེད་དུ་འདོད་པ་བཀག་པ་ན། ཀུན་བྱུང་སྡུག་བསྔལ་གྱི་རྒྱུར་གྲུབ་པས་རྒྱུའི་རྣམ་པ་ཡིན་ནོ། ། གཉིས་པ་ཀུན་འབྱུང་གི་རྣམ་པ་ནི། རྟག་རྣམས་བཀག་ཕྱིར་དབང་ཕྱུག་༼༩༧ན༽ལ། ། སོགས་པ་ལས་ཀྱང་སྲིད་མིན་ཏེ། །
ནུས་མེད་ཕྱིར་རོ། ། ཞེས་སྨོས་ཏེ། འདི་ལྟར་སྡུག་བསྔལ་ནི་དབང་ཕྱུག་དང༌། གཙོ་བོ་དང་སྐྱེས་བུ་ལ་སོགས་པ་ལས་ཀྱང་སྐྱེ་བ་སྲིད་པ་མ་ཡིན་ཏེ། རྒྱུ་རྟག་པ་རྣམས་ལས་སྐྱེ་བ་ཅུང་ཟད་ཀྱང་ཡོད་པ་མིན་ཅེས་སྐབས་གཞན་དུ་བཀག་ཟིན་པའི་ཕྱིར་དང༌། དབང་ཕྱུག་ལ་སོགས་པ་ལ་དུས་ཐམས་ཅད་དུ་འབྲས་བུ་སྐྱེད་པའི་ནུས་པ་མེད་པའི་ཕྱིར་རོ་ཞེས་པ་ལྷའིའོ། ། རྒྱན་ནི། རིམ་དང་ཅིག་ཅར་དུ་བསྐྱེད་པའི་ནུས་པ་མེད་པའི་ཕྱིར་རོ་ཞེས་གསུང་ངོ༌། ། དེ་ལྟར་དབང་ཕྱུག་ལ་སོགས་པའི་རྟག་པ་རྒྱུ་ཡིན་པ་བཀག་པ་ན་སྡུག་བསྔལ་མི་རྟག་པའི་རྒྱུ་མཚན་དུ་གྲུབ་པས་ཀུན་འབྱུང་བ་གྲུབ་བོ། ། གསུམ་པ་རབ་སྐྱེའི་རྣམ་པ་ནི།
དེ་ཡི་ཕྱིར། ། སྲིད་འདོད་རྒྱུ་ཡིན་གང་གི་ཕྱིར། ། མི་རྣམས་ཡུལ་གྱི་ཁྱད་པར་ནི། ། ཡོངས་འཛིན་དེ་ཐོབ་བསམ་པས་བྱས། ། ཞེས་སྨོས་ཏེ། སྲེད་པ་ལས་རྒྱུ་གཞན་ལས་སམ། ལུས་སམ། མ་རིག་པ་ནི་རབ་ཏུ་སྐྱེ་བའི་རྒྱུ་མ་ཡིན་པ་དེའི་ཕྱིར། མ་འོངས་པའི་སྐྱེ་བ་དོན་དུ་གཉེར་བའི་རྣམ་པ་ཅན་གྱི་སྲིད་པ་འདོད་པ་ནི་སྡུག་བསྔལ་རབ་ཏུ་སྐྱེ་བའི་རྒྱུ་ཡིན་ཏེ། རྒྱུ་མཚན་གང་གི་ཕྱིར་ན་མི་ལ་སོགས་པའི་འགྲོ་བ་རྣམས་ཡུལ་གྱི་ཁྱད་པར་མངལ་ལ་སོགས་པའི་སྐྱེ་གནས་ནི་ལེན་ཅིང་ཡོངས་སུ་འཛིན་པ་དེའང་སྐྱེ་གནས་དེ་ཐོབ་འདོད་ཀྱི་བསམ་པ་སྲེད་པས་བྱས་པའི་ཕྱིར།
གལ་ཏེ་ཡུལ་གྱི་ཁྱད་པར་དོན་དུ་གཉེར་བའི་སྲེད་པ་ནི་ཀུན་འབྱུང་བ་མ་ཡིན་ཏེ། འདི་ལྟར། བཅོམ་ལྡན་འདས་ཀྱི་མདོ་ལས། ཀུན་འབྱུང་འཕགས་པའི་བདེན་པ་གང་ཞེ་ན། གང་འདི་སྲེད་པ་འདི་ནི་ཀུན་འབྱུང་བ་༼༩༧བ༽ཅན་དགའ་བའི་འདོད་ཆགས་དང་ལྡན་པ་དེ་དང་དེར་མངོན་པར་དགའ་བ་ཅན་ཏེ། འདི་ལྟ་སྟེ། འདོད་པའི་སྲེད་པ་དང༌། སྲིད་པའི་སྲེད་པ་དང༌། འཇིག་པའི་སྲེད་པའོ། ། ཞེས་གསུངས་པ་དང་འགལ་ལོ་ཞེ་ན།
འདིའི་ལན་ལ། སློབ་དཔོན་ལྷ་དབང་བློ་ནི། བཤད་མ་ཐག་པའི་སྐྱེ་བའི་གནས་སུ་ཉེ་བར་འགྲོ་བའི་སྲེད་པ་གང་ཡིན་པ་དེ་ནི་སྲིད་པའི་སྲེད་པ་ཞེས་བྱ་བའི་མིང་ཅན་ནོ། ། ཞེས་གསུངས་སོ། ། སློབ་དཔོན་རྒྱན་མཁན་པོ་ནི། འདི་ལ་འགལ་བ་མེད་དེ། དེ་ནི་སྲིད་འདོད་གང་ཕྱིར་ཡང༌། ། སྲོག་ཆགས་བདེ་སྡུག་ཐོབ་པ་དང༌། ། འདོར་འདོད་འཇུག་པ་དེ་དག་ནི། ། འདོད་དང་འཇིག་སྲེད་མིན་པར་འདོད། །
ཅེས་སྨོས་ཏེ། གནས་དང་ལོངས་སྤྱོད་ལ་སོགས་པ་ལ་སྲེད་པ་དེ་ནི་སྲེད་པ་གསུམ་ཀར་འདོད་དེ། གང་གི་ཕྱིར་ཡང་སྲོག་ཆགས་རྣམས་གནས་ལ་སོགས་པ་དོན་དུ་གཉེར་བའི་སྲེད་པ་ནི་སྲིད་པའི་སྲེད་པ་ཡིན་ལ། དེར་བདེ་བ་ཐོབ་པར་འདོད་ནས་འཇུག་པ་དག་ནི་འདོད་པའི་སྲེད་པ་ཕན་པར་འདོད་པས་ལུང་དང་འགལ་བ་འགའ་ཡང་མེད་པའི་ཕྱིར། ཞེས་གསུངས་སོ། ། བཞི་པ་རྐྱེན་གྱི་རྣམ་པ་བཤད་པ་ལ། རྣམ་པ་དངོས་བཤད་པ། དེ་ཉིད་ལུང་དང་སྦྱར་བ། དེ་ལ་རྩོད་པ་སྤང་བའོ། ། དང་པོ་ནི།
བདག་ཏུ་ཆགས་པའི་རྒྱུ་ཉིད་ལས། ། བདེ་མིན་བདེ་བར་འདུ་ཤེས་པས། ། ཀུན་ལ་རབ་ཏུ་འཇུག་འགྱུར་བ། ། དེ་ཕྱིར་སྲེད་པ་སྲིད་རྟེན་ཡིན། ། ཅེས་སྨོས་ཏེ། ངར་འཛིན་གྱི་གཞི་བདག་ཏུ་ཆགས་པའི་རྒྱུ་ཉིད་ལས་བྱུང་བའི་སྲེད་པ་གང་ཡིན་པ་དེ་ནི་སྲིད་པ་འཁོར་བའི་ལྷན་ཅིག་བྱེད་པའི་རྐྱེན་ནམ་རྟེན་ཡིན་ཏེ། གང་༼༩༨ན༽ གི་ཕྱིར་དོན་དམ་པ་བདེ་བ་མིན་པ་ལ་བདེ་བ་དང༌། མི་རྟག་པ་ལ་རྟག་པ་དང༌། བདག་མེད་པ་ལ་བདག་དང༌། བདག་གི་བ་མེད་པ་ལ་བདག་གི་བར་ཕྱིན་ཅི་ལོག་ཏུ་འདུ་ཤེས་པས་གནས་དང་ལོངས་སྤྱོད་ལ་སོགས་པ་ཀུན་ལ་རབ་ཏུ་འཇུག་པར་འགྱུར་བ་དེའི་ཕྱིར།
དེ་ཡང་རྟེན་ཡིན་ཅེས་པས་རྐྱེན་ཙམ་ཡིན་གྱི། ཉེ་བར་ལེན་པ་ཉིད་ནི་མ་ཡིན་ཏེ། དེ་ལ་ཉེ་བར་ལེན་པ་ནི་སེམས་སྔ་མ་ཡིན་ལ། དེའི་རྐྱེན་ནི་རེས་འགའ་སྲེད་པ་ཡིན་ལ། རེས་འགའ་ནི་སྙིང་རྗེ་ཡིན་ནོ་ཞེས་སློབ་དཔོན་རྒྱན་གྱིས་སོ། ། གཉིས་པ་དེ་ཉིད་ལུང་དང་སྦྱར་བ་ནི། ཆགས་བྲལ་སྐྱེ་བ་མ་མཐོང་ཕྱིར། ། ཞེས་ནི་སློབ་དཔོན་རྣམས་ཀྱིས་གསུངས། ། ཞེས་སྨོས་ཏེ། འདོད་པའི་ཁམས་ལ་སོགས་པ་ལ་འདོད་ཆགས་དང་བྲལ་བ་རྣམས་འཁོར་བར་སྐྱེ་བ་མ་མཐོང་བའི་ཕྱིར།
འདོད་ཆགས་ཉིད་འཁོར་བར་སྐྱེ་བའི་རྒྱུ་ཡིན་ནོ་ཞེས་ནི་སྔོན་གྱི། སློབ་དཔོན་དབྱིག་གཉེན་ལ་སོགས་པ་རྣམས་ཀྱིས། སྲེད་དང་བྲལ་ལ་ཡང་སྲིད་མེད། ། ཅེས་གསུངས་པས། འདིར་ཡང༌། སྲེད་པ་སྲིད་རྟེན་ཡིན། ། ཅེས་བཤད་པ་ཡིན་ནོ། ། དེ་ལ་ཚུ་རོལ་མཛེས་པ་བ་ན་རེ། ལུས་མེད་ཆགས་པ་མ་མཐོང་ཕྱིར། ། ལུས་ལས་ཀྱང་ནི་འདོད་ཆགས་འབྱུང༌། །
ཞེས་སྨོས་ཏེ། འདོད་ཆགས་དང་བྲལ་བ་འཁོར་བར་སྐྱེ་བ་མ་མཐོང་བའི་ཕྱིར། འདོད་ཆགས་འཁོར་བར་སྐྱེ་བའི་རྒྱུ་ཡིན་པ་དེ་བཞིན་དུ་ལུས་མེད་པར་ཆགས་པ་མ་མཐོང་བའི་ཕྱིར། ལུས་ལས་ཀྱང་ནི་འདོད་ཆགས་འབྱུང་བར་འདོད་དགོས་སོ་ཞེ་ན། དེའི་ལན་བསྟན་པའི་ཕྱིར། རྒྱུ་མཚན་ཁས་བླངས་ཕྱིར་ན་འདོད། ། ཉེར་༼༩༨བ༽ལེན་ཉིད་ནི་བསལ་བ་ཡིན། ། ཅེས་སྨོས་ཏེ། ལུས་ལས་འདོད་ཆགས་ལ་སོགས་པ་འབྱུང་བའི་རྒྱུ་མཚན་ལྷན་ཅིག་བྱེད་རྐྱེན་ཙམ་དུ་ཁས་བླངས་པའི་ཕྱིར་ན། ལུས་ནི་འདོད་ཆགས་ལ་སོགས་པའི་རྐྱེན་ཙམ་དང༌།
ཚུལ་བཞིན་མ་ཡིན་པའི་ཡིད་ལ་བྱེད་པ་ཉིད་ཉེར་ལེན་གྱི་རྒྱུ་ཡིན་པར་ནི་འདོད་པ་ཡིན་ལ། འོན་ཀྱང་ལུས་འདོད་ཆགས་ལ་སོགས་པའི་ཉེར་ལེན་ཉིད་ཡིན་པ་ནི་བཀག་ཅིང་བསལ་བ་ཡིན་པས་སྐྱོན་ག་ལ་ཡོད། ཁྱོད་ཉིད་ཀྱང་དེ་ལྟར་ཁས་ལེན་པར་བྱེད་ན། འཇིག་རྟེན་སྔ་ཕྱི་མེད་པ་དང་འགལ་ལོ་ཞེས་བསྟན་པའི་ཕྱིར། རིགས་འདི་རྗེས་སུ་འདོད་ན་ནི། ། རང་ཉིད་རང་འདོད་ལ་གནོད་འགྱུར། ། ཞེས་སྨོས་ཏེ། ཐོག་མ་མེད་ནས་བརྒྱུད་དེ་འོངས་པའི་ཚུལ་བཞིན་མ་ཡིན་པའི་ཡིད་བྱེད་དང༌། ལུས་ཀྱི་ཚོགས་པ་འདོད་ཆགས་ལ་སོགས་པའི་རྒྱུ་དང་རྐྱེན་ཡིན་པའི་རིགས་པ་འདི་ཡི་རྗེས་སུ་འབྲང་བར་འདོད་ན་ནི་སྐྱེ་བ་སྔ་ཕྱི་གྲུབ་པར་ཁས་བླངས་པས། རྒྱང་འཕེན་རང་ཉིད་ཀྱི་ཁས་ལེན་སྔ་ཕྱི་འགལ་བ་དེས་རང་གི་སྐྱེ་བ་སྔ་ཕྱི་མེད་པར་འདོད་པ་དེ་ལ་གནོད་པར་འགྱུར་བས་ཚུ་རོལ་མཛེས་པ་བ་ཁྱོད་ཀྱི་དཔྱད་པ་ནི་རིགས་པའི་མེས་ཚིག་པ་ཡིན་ནོ་ཞེས་རྒྱན་གྱིའོ། །
ལ་ལ་དག་ན་རེ། གལ་ཏེ་སྐྱེ་ལ་ཆགས་མཐོང་ཕྱིར། ། སྐྱེ་དང་ལྷན་ཅིག་འབྱུང་ཞེ་ན། ། ཞེས་སྨོས་ཏེ། གལ་ཏེ་སྲོག་ཆགས་རྣམས་སྐྱེས་མ་ཐག་ལ་འདོད་ཆགས་ལ་སོགས་པ་འབྱུང་བར་མཐོང་བའི་ཕྱིར། སྐྱེ་བ་དང་ལྷན་ཅིག་ཏུ་འདོད་ཆགས་ལ་སོགས་པ་འབྱུང་ངོ་ཞེ་ན། དེའི་ལན་བསྟན་པའི་ཕྱིར། སྐལ་མཉམ་སྐྱེ་ཕྱིར་སྔར་གྲུབ་ཡིན། ། ཅེས་སྨོས་ཏེ། ༼༩༩ན༽སྐྱེས་མ་ཐག་པའི་འདོད་ཆགས་ལ་སོགས་པ་ནི་སྐལ་མཉམ་གྱི་རྒྱུ་རང་གི་རིགས་འདྲ་སྔ་མ་ལས་སྐྱེས་པའི་ཕྱིར།
སྔར་སྐྱེ་བ་སྔ་མའི་གནས་སྐབས་ཀྱི་འདོད་ཆགས་གྲུབ་པ་ཡིན་ནོ། ། གསུམ་པ་དེ་ལ་རྩོད་པ་སྤང་བ་ལ། ཁ་ཅིག་ན་རེ། མ་རིག་པ་དང༌། སྲེད་པ་དང༌། ལས་གསུམ་ཀ་སྡུག་བསྔལ་གྱི་རྒྱུ་ཡིན་པའི་ཕྱིར། དེ་དང་དེར་མངོན་པར་དགའ་བ་ཅན་གྱི་སྲེད་པ་གཅིག་པུ་སྡུག་བསྔལ་གྱི་རྒྱུར་བསྟན་པ་ཇི་ལྟར་ཡིན་ཅེ་ན། དེའི་ལན་བསྟན་པའི་ཕྱིར། མི་ཤེས་སྲིད་པའི་རྒྱུ་ཡིན་ཀྱང༌། ། མ་བརྗོད་སྲེད་པ་ཉིད་བཤད་པ། །
རྒྱུ་ནི་འཕེལ་བར་བྱེད་ཕྱིར་དང༌། ། དེ་མ་ཐག་ཕྱིར་ལས་ཀྱང་མིན། ། དེ་ཡོད་ན་ཡོད་མེད་ཕྱིར་རོ། ། ཞེས་སྨོས་ཏེ། དེ་ཁོ་ན་ཉིད་མི་ཤེས་པའི་མ་རིག་པ་ནི་སྲིད་པའི་སྡུག་བསྔལ་གྱི་བརྒྱུད་ནས་རྒྱུ་ཡིན་ཀྱང་དེའི་རྒྱུར་མ་བརྗོད་པའི་རྒྱུ་མཚན་ཡོད་དེ། མ་རིག་པ་ཙམ་སྲིད་པའི་སྡུག་བསྔལ་གྱི་དེ་མ་ཐག་རྐྱེན་མ་ཡིན་པ་དང༌། འཁོར་བ་དངོས་སུ་སྐུལ་བྱེད་མ་ཡིན་པའི་ཕྱིར་དང༌། སྲེད་པ་ཉིད་སྐྱེ་བ་ལེན་པའི་རྒྱུར་བཤད་པ་ནི། ངེས་པར་འཁོར་བའི་རྒྱུ་ནི་འཕེལ་བར་བྱེད་པའི་ཕྱིར་དང༌། སྲེད་པ་ཡོད་ན་དེ་མ་ཐག་ཏུ་སྐྱེ་བ་མངོན་པར་འགྲུབ་པར་འགྱུར་བའི་ཕྱིར།
ལས་ཀྱང་སྲེད་པ་མེད་ན་འཁོར་བར་སྐྱེ་བའི་རྒྱུ་མ་ཡིན་ཏེ། སྲེད་པ་དེ་ཡོད་ན་ལས་འཁོར་བའི་སྐྱེད་བྱེད་དུ་ཡོད་ཅིང༌། སྲེད་པ་མེད་ན་ལས་ཡོད་ཀྱང་འཁོར་བར་སྐྱེ་བ་མེད་པའི་ཕྱིར་རོ། ། གསུམ་པ་མངོན་དུ་བྱ་བ་འགོག་པའི་བདེན་པ་བཤད་པ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། བདེ་བར་གཤེགས་༼༩༩བ༽པའི་སྐབས་སུ་བཤད་ཟིན་ལ། གཉིས་པ་ལ་འགོག་པའི་རྣམ་པ། ཞི་བའི་རྣམ་པ།
གྱ་ནོམ་པའི་རྣམ་པ། ངེས་པར་འབྱུང་བའི་རྣམ་པ་བཤད་པའོ། ། དང་པོ་ལ། འགོག་པ་མི་སྲིད་པར་འདོད་པ་དགག ། དེ་ལ་རྩོད་པ་སྤང་བའོ། ། དང་པོ་ནི། འདིར་ལམ་གྱིས་འབྲས་བུ་སྡུག་བསྔལ་དང༌། ཀུན་འབྱུང་བཀག་པའི་ཆ་ལ་འགོག་པའི་བདེན་པར་བཤད་པ་ལ། གཞན་དག་ན་རེ། སྡུག་བསྔལ་རྟག་པའི་ཕྱིར།
དེ་བཀག་པའི་འགོག་པའི་བདེན་པ་མི་སྲིད་དོ་ཞེ་ན། བཤད་པ། དེ་ནི་གཏན་དུ་མ་ཡིན་ཏེ། ། རྒྱུ་ལ་གེགས་སོགས་སྲིད་ཕྱིར་རོ། ། ཞེས་སྨོས་ཏེ། འདིར་སྡུག་བསྔལ་དེ་ནི་གཏན་དུ་བ་མ་ཡིན་ཏེ། རྒྱུ་དང་ལྡན་པའི་ཕྱིར། མ་ཁྱབ་བོ་ཞེ་ན། ཁྱབ་སྟེ། རྒྱུ་དང་ལྡན་པ་དེ་ལ་འགལ་རྐྱེན་གེགས་དང༌།
མཐུན་རྐྱེན་རྒྱུ་ཚོགས་མ་ཚང་བ་ལ་སོགས་པ་སྲིད་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་བ་ལ། ཐར་པ་མི་སྲིད་པའི་རྩོད་སྤང༌། འཁོར་བར་གནས་པའི་རྩོད་སྤང༌། སེམས་ཅན་དུ་ལྟ་བ་ཅན་དུ་ཐལ་བའི་རྩོད་སྤང༌། ཆགས་པ་ཅན་དུ་ཐལ་བའི་རྩོད་སྤང༌། ཁོང་ཁྲོ་བ་ཅན་དུ་ཐལ་བའི་རྩོད་སྤང༌། གྲོལ་བ་མེད་པར་ཐལ་བའི་རྩོད་སྤང་དང་དྲུག་གོ ། དང་པོ་ལ། ལ་ལ་དག་ན་རེ།
འཁོར་ཕྱིར་ཐར་པ་མེད་ཅེ་ན། ། ཞེས་སྨོས་ཏེ། བདག་གི་མཚན་ཉིད་ཅན་གྱི་སྲོག་ཆགས་རྣམས་ནི་འཁོར་བར་འཁོར་བའི་ཆོས་ཅན་ཡིན་པའི་ཕྱིར་འཁོར་བ་ལས་ཐར་པ་མེད་དོ། ། དཔེར་ན་མེ་དྲོ་བའི་ཆོས་ཅན་ཡིན་པས་དྲོ་བ་ལས་མི་ཐར་པ་བཞིན་ནོ་ཞེ་ན། དེའང་རིགས་པ་མ་ཡིན་ནོ་ཞེས་བཤད་པ། མ་༼༡༠༠ན༽ཡིན་འདོད་དང་མ་གྲུབ་ཕྱིར། ། ཞེས་སྨོས་ཏེ། ཐལ་བ་དེ་ནི་སངས་རྒྱས་པ་ལ་གནོད་བྱེད་དུ་འཇུག་པ་མ་ཡིན་ཏེ། བདག་གི་མཚན་ཉིད་ཅན་གྱི་སྲོག་ཆགས་རྣམས་འཁོར་བ་ལས་ཐར་པ་མེད་པར་འདོད་པ་དང༌། འཁོར་བར་འཁོར་བའི་ཆོས་ཅན་ཡིན་པ་མ་གྲུབ་པའི་ཕྱིར་རོ། །
འདི་ལ། སློབ་དཔོན་རྒྱན་ནི། གང་ཞིག་བཅིངས་པ་དེ་ནི་ཐར་པ་ཡོད་པ་མ་ཡིན་ཏེ། དེའི་རང་བཞིན་ཡིན་པའི་ཕྱིར་རོ། ། ཐར་པ་ལ་ཡང་བཅིངས་པ་མེད་དེ། དེ་ནི་རྟག་ཏུ་ཐར་པའི་རང་བཞིན་ཡིན་པའི་ཕྱིར་རོ། ། འོན་ཀྱང་སེམས་ཀྱི་རྒྱུན་མ་དག་པར་གྱུར་པས་ཚོགས་པའི་ཁྱད་པར་ལས་ཆ་གཞན་བསྐྱེད་པ་འབའ་ཞིག་གོ ། དེ་ལ་ཕྱི་མ་དག་པའི་ཆ་ནི་འཁོར་བ་ཉིད་དུ་མ་གྲུབ་བོ། ། དོན་དམ་པར་ནི་འཁོར་བ་པ་འགའ་ཡང་ཡོད་པ་མ་ཡིན་ཏེ། སྐད་ཅིག་རྣམས་འཁོར་བ་མ་ཡིན་པའི་ཕྱིར་དང༌།
རྒྱུན་ཀྱང་དོན་དམ་པར་མེད་པའི་ཕྱིར་རོ། ། དེས་ན་འཁོར་བའི་ཕྱིར་ཞེས་བྱ་བའི་གཏན་ཚིགས་ནི་མ་གྲུབ་བོ། ། གང་ལ་ཐར་པ་ཡོད་པའི་ཐར་པ་པོ་ཡང་མེད་དོ། ། ཞེས་གསུངས་སོ། ། འགའ་ཞིག་ན་རེ། སྐྱེས་བུ་རྣམས་བདག་ཉིད་འཁོར་བ་ལས་གྲོལ་ཞིང་ཐར་པ་ཐོབ་པའི་ཆེད་དུ་ལམ་ལ་འབད་པ་མེད་པར་འགྱུར་ཏེ། འཁོར་བ་པོ་དང༌། གྲོལ་བ་པོའི་བདག་ཅུང་ཟད་ཀྱང་མེད་པའི་ཕྱིར་ཞེ་ན། བཤད་པ། ཇི་སྲིད་བདག་ཆགས་མ་བཅོམ་ཞིང༌། །
དེ་ནི་ཡོངས་སུ་གདུང་གྱུར་པ། ། དེ་སྲིད་སྡུག་བསྔལ་སྒྲོ་བཏགས་ནས། ། རང་བཞིན་དུ་ནི་གནས་པ་མེད། ། ཅེས་སྨོས་ཏེ། གྲོལ་བའི་སྐྱེས་བུ་ནི་ཐར་པའི་ཆེད་དུ་ལམ་༼༡༠༠བ༽ལ་འབད་པ་མེད་ལ། ཇི་སྲིད་བདག་ལ་ཆགས་པ་མ་བཅོམ་ཞིང༌། བདག་ཏུ་འཛིན་པ་ཅན་གྱི་སྐྱེས་བུ་དེ་ནི་བདག་དང་བདག་གིར་འཛིན་པའི་དབང་གིས་འཁོར་བར་འཇུག་པ་དང་ལྡན་པ་དེ་སྲིད་དུ་སྡུག་བསྔལ་གྱིས་ཡོངས་སུ་གདུང་བར་གྱུར་པ་ཡིན་ཏེ། བདག་ལ་ཆགས་པ་དེ་སྲིད་དུ་སྡུག་བསྔལ་བ་པོ་ལ་བདག་དང་བདག་གི་བར་སྒྲོ་བཏགས་ནས་ཡུལ་གྱི་གནས་ཚུལ་གྱི་རང་བཞིན་དུ་ནི་གནས་པ་མེད་པའི་ཕྱིར་རོ། ། བདག་འཛིན་འཁོར་བའི་རྒྱུ་ཡིན་པ་དེ་བས་ན། གྲོལ་བ་པོ་ནི་མེད་ན་ཡང༌། །
ལོག་པར་སྒྲོ་འདོགས་གཞོམ་ཕྱིར་བརྩོན། ། ཅེས་སྨོས་ཏེ། ཐོས་པ་དང་ལྡན་པའི་སྐྱེས་བུ་ནི་གྲོལ་བ་པོའི་བདག་ནི་དོན་ལ་མེད་ན་ཡང་ལམ་ལ་བརྩོན་པར་རིགས་ཏེ། འཁོར་བའི་རྒྱུ་བདག་ཏུ་ལོག་པར་སྒྲོ་འདོགས་པ་གཞོམ་པའི་ཕྱིར་དུ་བརྩོན་དགོས་པའི་ཕྱིར་རོ། ། གཉིས་པ་འཁོར་བར་གནས་པ་མི་སྲིད་པའི་རྩོད་སྤང་ལ། ལ་ལ་དག་ན་རེ། བདག་ལ་ཆགས་པ་དང་བྲལ་བ་རྣམས་འཁོར་བར་འཇུག་པ་ཅུང་ཟད་ཀྱང་མེད་པར་འགྱུར་ཏེ། འཁོར་བའི་རྒྱུ་བདག་འཛིན་སྤངས་པས་བདག་ལ་ཕན་འདོགས་པ་ལ་ཅུང་ཟད་ཀྱང་མི་བལྟ་བའི་ཕྱིར་ཞེ་ན། བཤད་པ། འདོད་ཆགས་བྲལ་བའི་གནས་པ་ནི། །
བརྩེ་བའམ་ཡང་ན་ལས་ཀྱིས་ཡིན། ། འཕངས་ལ་ལྡོག་མེད་འདོད་ཕྱིར་རོ། ། ཞེས་སྨོས་ཏེ། གཏན་ཚིགས་དེ་ནི་མ་ངེས་པ་ཡིན་ཏེ། འདོད་ཆགས་དང་བྲལ་བ་འཁོར་བར་གནས་པ་ནི་བདག་ལ་ཆགས་པ་ཉིད་ཀྱིས་གནས་པ་མ་ཡིན་ཏེ། བརྩེ་བ་ཆེན་པོའམ་གཞན་ལ་ཕན་པའི་ཕྱིར་བཞུགས་པ་ཡིན་གྱི། བདག་ཉིད་བདེ་བའི་༼༡༠༡ན༽ཕྱིར་རམ། སེམས་ཅན་ལ་ཆགས་པས་གནས་པ་མ་ཡིན་པའི་ཕྱིར་དང༌། ཡང་ན་ཉན་རང་གི་ཆགས་བྲལ་རྣམས་ཀྱང་འཁོར་བར་གནས་པ་ནི་བདག་ལ་ཆགས་པས་གནས་པ་མ་ཡིན་ཏེ། སྔོན་བྱས་པའི་ལས་ཀྱི་འཕངས་པའི་ཕུང་པོའི་རྒྱུན་ལ་རང་གི་ངང་གིས་འཇུག་ཅིང་གནས་པའི་ཕྱིར་ཏེ།
ལས་ཀྱིས་འཕངས་པའི་ཕུང་པོའི་རྒྱུན་ལ་རང་གི་ངང་གིས་འཇུག་པ་ལྡོག་པ་མེད་པར་འདོད་པའི་ཕྱིར་རོ། ། འོན་ཏེ་བཏང་སྙོམས་སུ་བྱེད་པ་ཡིན་ཏེ། འཆི་ལ་དགའ་བར་མི་བྱ་ཞིང༌། ། གསོན་པ་ལ་ནི་དགའ་མི་བྱ། ། དཔེར་ན་གླ་བའི་གླ་བཞིན་དུ། ། ཁོ་བོ་དུས་ལ་སྟོང་པ་བཞིན། ། ཅེས་བཤད་པ་ལྟ་བུའོ་ཞེས་པ་ལྷའིའོ། ། འགའ་ཞིག་ན་རེ། འདོད་ཆགས་དང་བྲལ་བ་ལས་ཀྱིས་འཁོར་བར་གནས་པ་ཡིན་ན། ལས་དེས་སྲིད་པ་ཕྱི་མར་ཡང་མཚམས་སྦྱོར་བར་འགྱུར་རོ་ཞེ་ན།
བཤད་པ། སྲིད་པའི་སྲེད་ལས་རྣམ་བརྒལ་བའི། ། ལས་གཞན་འཕེན་ནུས་མ་ཡིན་ཏེ། ། ལྷན་ཅིག་བྱེད་པ་ཟད་ཕྱིར་རོ། ། ཞེས་སྨོས་ཏེ། སྐྱོན་དེའང་ཡོད་པ་མ་ཡིན་ཏེ། སྲིད་པའི་རྒྱུ་སྲེད་པ་ལས་རྣམ་པར་བརྒལ་བའི་ངང་ཚུལ་ཅན་གྱི་དགྲ་བཅོམ་པ་ལ་ནི་སྲིད་པ་ཕྱི་མར་མཚམས་སྦྱོར་བའི་ལས་གཞན་སྲིད་པ་ཕྱི་མ་འཕེན་ནུས་ཀྱི་སྲེད་པ་དང་ལྡན་པ་མ་ཡིན་ཏེ། སྲིད་པ་ཕྱི་མར་མཚམས་སྦྱོར་བའི་ལྷན་ཅིག་བྱེད་པའི་རྒྱུ་ཕྱིན་ཅི་ལོག་གི་སྲེད་པ་དང༌། སྲིད་པའི་སྲེད་པ་གཉིས་ཟད་པའི་ཕྱིར་རོ། ། གསུམ་པ་སེམས་ཅན་དུ་ལྟ་བ་ཅན་དུ་ཐལ་བའི་རྩོད་པ་སྤང་བ་ནི།
གཞན་དག་ན་རེ། བརྩེ་བ་ནི་སེམས་ཅན་སྡུག་༼༡༠༡བ༽བསྔལ་ལས་བསྐྱབ་པར་བྱ་བའི་ཕྱིར་སེམས་ཅན་ལ་དམིགས་པར་འགྱུར་ལ། དེ་ལྟར་ཡིན་ན་འདོད་ཆགས་དང་འབྲེལ་བས་སེམས་ཅན་དུ་ལྟ་བ་མ་སྤངས་པར་འགྱུར་རོ་ཞེ་ན། བཤད་པ།
སྡུག་བསྔལ་ཤེས་ལ་འགལ་མེད་པ། ། འདུ་བྱེད་སྔ་མ་འཇུག་པ་ཅན། ། དངོས་ཆོས་བརྩེ་བ་སྐྱེ་བ་དེ། ། སེམས་ཅན་རྗེས་འབྲེལ་ཅན་མ་ཡིན། ། ཅེས་སྨོས་ཏེ། སྡུག་བསྔལ་བདེན་པའི་རྣམ་པ་མི་རྟག་པ་དང༌།
སྡུག་བསྔལ་བ་དང༌། སྟོང་པ་དང༌། བདག་མེད་པར་ཤེས་པ་དེ་ལ་སྙིང་རྗེ་དང་འགལ་བའི་ཞེ་སྡང་མེད་པར་སེམས་ཅན་ལ་སྙིང་རྗེ་གོམས་པའི་འདུ་བྱེད་སྔ་མའི་རྗེས་སུ་འཇུག་པ་ཅན་ཡིན་པའི་ཕྱིར། དངོས་པོའི་ཆོས་རང་བཞིན་གྱི་བརྩེ་བ་སྙིང་རྗེ་ཆེན་པོ་སྐྱེ་བ་ཅན་གྱི་ཆགས་བྲལ་གྱི་སྐྱེས་བུ་དེ་ནི་བདག་ཏུ་ལྟ་བ་དང་སེམས་ཅན་དུ་ལྟ་བ་དང་རྗེས་སུ་འབྲེལ་བ་ཅན་མ་ཡིན་ནོ། ། བཞི་པ་ཆགས་པ་ཅན་དུ་ཐལ་བའི་རྩོད་སྤང་ལ། ཁ་ཅིག་ན་རེ། འོ་ན་འདོད་ཆགས་དང་བརྩེ་བ་ལ་ཁྱད་པར་མེད་དེ། འདོད་ཆགས་ཉིད་བརྩེ་བ་ཡིན་པའི་ཕྱིར་ཞེ་ན། བཤད་པ། དེ་བདག་མིན་པའི་ཆོས་ལ་ནི། །
བདག་གཞན་སྒྲོ་འདོགས་པ་ལས་ཆགས། ། སྡུག་བསྔལ་རྒྱུན་རིག་ཙམ་ལས་ནི། ། བརྩེ་བ་སྐྱེ་བར་འགྱུར་བ་ཡིན། ། ཅེས་སྨོས་ཏེ། འདོད་ཆགས་དང་བརྩེ་བ་ནི་ཁྱད་པར་ཤིན་ཏུ་ཆེ་སྟེ། རྒྱུ་ཐ་དད་པའི་ཕྱིར་དང༌། ཡུལ་ཐ་དད་པའི་ཕྱིར་རོ། ། འདི་ལྟར་འདོད་ཆགས་ནི་དམིགས་ཡུལ་ཅན་བདག་དང་བདག་གི་བ་དང༌། རྟག་པ་དང༌། བདེ་བ་དེའི་བདག་ཉིད་མ་ཡིན་པའི་ཆོས་ཕུང་པོ་ལ་ནི་དམིགས་ནས་བདག་མེད་པ་དང༌།
བདག་གི་བ་མེད་པ་དང༌། ༼༡༠༢ན༽མི་རྟག་པ་དང་སྡུག་བསྔལ་བའི་བདག་ཉིད་ལས་གཞན་བདག་དང༌། བདག་གི་བ་དང༌། རྟག་པ་དང༌། བདེ་བར་སྒྲོ་འདོགས་པ་ལས་སྐྱེ་བའི་ཕྱིར་དང༌། ཕུང་པོ་ལ་བདག་དང་བདག་གི་བ་དང་རྟག་པ་དང་བདེ་བར་སྒྲོ་འདོགས་པ་མེད་པར་དམིགས་ཡུལ་སྡུག་བསྔལ་གྱི་རྒྱུན་རིག་པ་ཙམ་ལས་ནི་བརྩེ་བ་སྙིང་རྗེ་ཆེན་པོ་སྐྱེ་བར་འགྱུར་བ་ཡིན་པའི་ཕྱིར་རོ་ཞེས་པ་ལྷའིའོ། ། ལྔ་པ་ཁོང་ཁྲོ་བ་ཅན་དུ་ཐལ་བའི་རྩོད་པ་སྤང་པ་ལ། གཞན་དག་ན་རེ། བརྩེ་བ་འདོད་ཆགས་ཀྱི་རང་བཞིན་དུ་མི་འགྱུར་བ་བདེན་མོད། ཞེ་སྡང་གི་རང་བཞིན་དུ་ནི་འགྱུར་བ་ཉིད་དོ་ཞེ་ན།
བཤད་པ། གཏི་མུག་ཉེས་པའི་རྩ་བ་སྟེ། ། དེ་ཡང་སེམས་ཅན་འཛིན་པ་ཡིན། ། དེ་མེད་ཉེས་རྒྱུ་ལས་ཁྲོ་མིན། ། དེས་ན་བརྩེ་བ་ཉེས་མེད་འདོད། ། ཅེས་སྨོས་ཏེ། འདི་ལྟར་གཏི་མུག་ནི་འདོད་ཆགས་དང་ཞེ་སྡང་ལ་སོགས་པ་ཉེས་པ་ཐམས་ཅད་ཀྱི་རྩ་བ་སྟེ། དེ་ཡང་ཕུང་པོ་ལ་སེམས་ཅན་དུ་འཛིན་པའི་རྨོངས་པ་ཡིན་ལ། ཕུང་པོ་ལ་སེམས་ཅན་དུ་འཛིན་པའི་གཏི་མུག་དེ་མེད་པའི་ཕྱིར། འདོད་ཆགས་དང་བྲལ་བ་རྣམས་ཉེས་པ་གཏི་མུག་གི་རྒྱུ་ལས་སེམས་ཅན་ལ་ཁྲོ་བ་མ་ཡིན་ཏེ།
ཕུང་པོ་ལ་སེམས་ཅན་དུ་འཛིན་པ་མེད་པའི་ཕྱིར་རོ། ། དེས་ན་བརྩེ་བ་སྙིང་རྗེ་ཆེན་པོ་ལ་ཉེས་པ་ཞེ་སྡང་སོགས་མེད་པར་འདོད་པ་ཡིན་ནོ་ཞེས་པ་རྒྱན་གྱིའོ། ། དྲུག་པ་གྲོལ་བ་མེད་པར་ཐལ་བའི་རྩོད་སྤང་ལ། གཞན་དག་ན་རེ། འདོད་ཆགས་དང་བྲལ་བ་རྣམས་ལ་སྔོན་གྱི་ལས་ཀྱིས་འཕངས་པའི་ལས་ཀྱི་གཞན་དབང་ཅན་ཡིན་པའི་ཕྱིར། འཁོར་བ་ལས་གྲོལ་བ་ཉིད་མ་ཡིན་ཅེ་ན། ༼༡༠༢བ༽བཤད་པ། གྲོལ་མེད་མ་ཡིན་སྔོན་འདུ་བྱེད། ། ཟད་ནས་གཞན་མཚམས་མི་སྦྱོར་ཕྱིར། ། འདུ་བྱེད་ནུས་པ་མ་ཟད་ན། །
གང་དེ་གནས་པ་ཉེས་མེད་ཉིད། ། ཅེས་སྨོས་ཏེ། དགྲ་བཅོམ་པ་རྣམས་ལས་ཀྱིས་འཕངས་པའི་དབང་གིས་གནས་པ་ཡིན་ཀྱང་འཁོར་བ་ལས་གྲོལ་བ་མེད་པ་མ་ཡིན་ཏེ། སྔོན་གྱི་འདུ་བྱེད་ལས་ཀྱི་ནུས་པ་ཟད་ནས་སྲིད་པ་གཞན་དུ་ཉིང་མཚམས་མི་སྦྱོར་བའི་ཕྱིར་རོ། ། འདུ་བྱེད་དགེ་བའི་ལས་ཀྱི་ནུས་པ་མ་ཟད་པའི་བྱང་ཆུབ་སེམས་དཔའ་གང་ཡིན་པ་དེ་སྙིང་རྗེའི་དབང་གིས་འཁོར་བར་གནས་པ་ལ་སྐྱོན་ཡོད་པ་མ་ཡིན་ཏེ། འཁོར་བའི་ཉེས་པས་གོས་པ་མེད་པ་ཉིད་ཀྱི་ཕྱིར་རོ་ཞེས་པ་ལྷ་རྒྱན་གཉིས་ཀའིའོ། ། གལ་ཏེ་སྙིང་རྗེའི་དབང་གིས་འཁོར་བར་གནས་པ་ཡིན་ན། སྙིང་རྗེ་ལ་རྒྱུན་ཆད་མེད་པས་འཁོར་བར་རྒྱུན་དུ་གནས་པར་འགྱུར་རོ་ཞེ་ན། བཤད་པ། སྙིང་རྗེ་དམན་པ་ཉིད་ཕྱིར་ཡང༌། །
གནས་པའི་འབད་རྩོལ་ཆེན་པོ་མེད། ། གང་དག་བརྩེ་བ་ཆེན་པོ་པ། ། གཞན་གྱི་ངོར་ནི་བཞུགས་པ་ཡིན། ། ཅེས་སྨོས་ཏེ། འཕགས་པ་ཉན་ཐོས་དང་རང་སངས་རྒྱས་དགྲ་བཅོམ་པ་རྣམས་ནི་སྙིང་རྗེ་དམན་པ་ཉིད་ཀྱི་ཕྱིར་དང༌། འདུ་བྱེད་ཀྱི་ལས་ཀྱང་ཟད་པར་འགྱུར་བའི་ཕྱིར། སེམས་ཅན་གྱི་དོན་དུ་འཁོར་བར་ཡུན་རིང་དུ་གནས་པའི་འབད་རྩོལ་ཆེན་པོ་མེད་ལ། སངས་རྒྱས་དང་བྱང་ཆུབ་སེམས་དཔའ་གང་དག་བརྩེ་བ་ཆེན་པོ་དང་ལྡན་པ་སེམས་ཅན་ལ་མཆོག་ཏུ་མཉེས་གཤིན་པ་བྱང་ཆུབ་ཏུ་སེམས་བསྐྱེད་པ་སྔོན་དུ་སོང་བ་ཅན་དེ་དག་འཁོར་བར་གདུལ་བྱ་གཞན་གྱི་ངོར་ནི་བཞུགས་པ་ཡིན་ནོ་ཞེས་པ་ལྷ་རྒྱན་གཉིས་ཀའིའོ། ། གཉིས་པ་༼༡༠༣ན༽ཞི་བའི་རྣམ་པ་བཤད་པ་ལ། མདོར་བསྟན་པ་དང༌།
རྒྱས་པར་བཤད་པ་གཉིས་ལས། དང་པོ་ནི། གཞན་དག་ན་རེ། གལ་ཏེ་འཇིག་ཚོགས་ལྟ་བྲལ་ཕྱིར། ། ལམ་དང་པོར་ནི་སྲིད་མེད་འགྱུར། ། ཞེས་སྨོས་ཏེ། གལ་ཏེ། གཏི་མུག་ཉེས་པའི་རྩ་བ་སྟེ། ། དེ་ཡང་སེམས་ཅན་འཛིན་པ་ཡིན། ། ཅེས་བཤད་པ་མི་རིགས་སོ། །
གང་གི་ཕྱིར་འཇིག་ཚོགས་ལ་ལྟ་བ་དང་བྲལ་བ་དེའི་ཕྱིར་ཟག་པ་མེད་པའི་ལམ་གསུམ་གྱི་དང་པོ་མཐོང་ལམ་ལ་གནས་པའི་འཕགས་པ་རྒྱུན་དུ་ཞུགས་པ་ལ་ནི་ཡང་སྲིད་མེད་པར་འགྱུར་རོ། ། འདི་ལྟར་འཇིག་ཚོགས་སུ་ལྟ་བ་དང༌། ཐེ་ཚོམ་དང༌། ཚུལ་ཁྲིམས་དང༌། བརྟུལ་ཞུགས་མཆོག་ཏུ་འཛིན་པ་སྤངས་པས། རྒྱུན་དུ་ཞུགས་པར་འགྱུར་བ་ཡིན་ལ། དེས་ན་ལམ་གཞན་དོན་མེད་པར་འགྱུར་རོ་ཞེ་ན། བཤད་པ། ལྷན་ཅིག་སྐྱེས་པ་མ་སྤངས་ཕྱིར། ། སྤངས་ནའང་སྲིད་པ་ག་ལ་ཡོད། །
ཅེས་སྨོས་ཏེ། འཕགས་པ་རྒྱུན་དུ་ཞུགས་པ་རྣམས་ཀྱིས་ནི་འཇིག་ཚོགས་སུ་ལྟ་བ་མཐའ་དག་སྤངས་པ་ནི་མ་ཡིན་ཏེ། ཀུན་བརྟགས་པའི་བདག་ཏུ་འཛིན་པ་ཙམ་སྤངས་པ་ཡིན་གྱི། འཇིག་ལྟ་ལྷན་ཅིག་སྐྱེས་པ་མ་སྤངས་པའི་ཕྱིར། ལྷན་ཅིག་སྐྱེས་པའི་འཇིག་ལྟ་སྤངས་ནའང་སྲིད་པར་སྐྱེ་བ་ག་ལ་ཡོད། དེས་ན་འཇིག་ཚོགས་སུ་ལྟ་བ་ལ། ཀུན་བཏགས་དང༌། ལྷན་སྐྱེས་གཉིས་ལས། ཀུན་བརྟགས་ནི་གྲུབ་མཐའ་ངན་པས་བཏགས་པའི་རྟག་པའི་བདག་ལ་སོགས་པ་འཛིན་པ་ཡིན་ལ། ལྷན་སྐྱེས་ནི་སེམས་ཅན་ཐམས་ཅད་ཀྱི་ཐོག་མ་མེད་པ་ནས་ངའོ་ཞེས་༼༡༠༣བ༽འཛིན་པའོ། །
གཉིས་པ་རྒྱས་པར་བཤད་པ་ནི། བདེ་བར་གྱུར་པའམ་སྡུག་བསྔལ་བར། ། མ་གྱུར་ཅིག་ཅེས་འདོད་པ་ན། ། ང་འོ་སྙམ་པའི་བློ་གང་དེ། ། སེམས་ཅན་ལ་ལྟ་ལྷན་ཅིག་སྐྱེས། ། ཞེས་སྨོས་ཏེ། ཇི་སྐད་བཤད་པ་ལྟར་འཕགས་པ་རྒྱུན་དུ་ཞུགས་པ་རྣམས་ཀྱིས་འཇིག་ལྟ་ལྷན་སྐྱེས་སྤངས་པ་མ་ཡིན་ཏེ། བདག་བདེ་བར་གྱུར་ཅིག་ཅེས་པའམ། སྡུག་བསྔལ་བར་མ་གྱུར་ཅིག་ཅེས་མངོན་པར་འདོད་པའི་རྣམ་པ་ཅན་གྱི་ངའོ་སྙམ་པའི་བློ་ཐོག་མ་མེད་པའི་བག་ཆགས་ཀྱི་དབང་གིས་སྐྱེས་པ་གང་ཡིན་པ་དེ་ཡོད་པའི་ཕྱིར་དང༌། བློ་དེ་ཡང་སེམས་ཅན་ལ་ལྟ་བའི་འཇིག་ལྟ་ལྷན་ཅིག་སྐྱེས་པ་ཡིན་པའི་ཕྱིར་རོ། །
དེའི་གཞུང་འཛུགས་པར་བྱ་བའི་ཕྱིར། ང་ཞེས་མཐོང་བ་མེད་པར་ནི། ། འགའ་ཡང་བདག་ལ་ཆགས་མ་ཡིན། ། བདག་ལ་སྲེད་པ་མེད་པར་ཡང༌། ། བདེ་བ་འདོད་པས་མངོན་རྒྱུག་མིན། ། ཅེས་སྨོས་ཏེ། འཕགས་པ་རྒྱུན་དུ་ཞུགས་པ་རྣམས་ཀྱིས་བདག་ལྟ་ལྷན་ཅིག་སྐྱེས་པ་སྤངས་པ་ཡིན་པ་དེའི་ཚེ་ངའོ་ཞེས་མཐོང་བའི་བདག་ཏུ་ལྟ་བ་མེད་པར་ནི་དེའི་ཕྱིར་འགའ་ཡང་བདག་ལ་ཆགས་པ་མ་ཡིན་པར་འགྱུར་ལ། བདག་ལ་ཆགས་ཤིང་སྲེད་པ་མེད་པར་ཡང་བདག་བདེ་བར་འདོད་པས་ཡང་སྲིད་དུ་མངོན་པར་རྒྱུག་པ་མ་ཡིན་ནོ། ། དེའི་ཕྱིར་བདག་ལྟ་ལྷན་ཅིག་སྐྱེས་པ་མ་སྤངས་པའོ། ། འདིས་ནི་སེམས་ཅན་དུ་ལྟ་བ་འཁོར་བ་པར་བསྟན་པའི་ཕྱིར།
སེམས་ཅན་དུ་ལྟ་བ་མཐའ་དག་སྤངས་པ་ལས་གདོན་མི་ཟ་བར་ཐར་བར་འགྱུར་བས་ཞི་བའི་རྣམ་པའོ་ཞེས་པ་ལྷ་རྒྱན་གཉིས་ཀའིའོ། ། གསུམ་པ་གྱ་ནོམ་པའི་རྣམ་པ་༼༡༠༤ན༽བཤད་པ་ལ། བདག་རྟག་པ་གྱ་ནོམ་ཡིན་པ་དགག ། བརྗོད་དུ་མེད་པའི་བདག་གྱ་ནོམ་ཡིན་པ་དགག་པའོ། ། དང་པོ་ནི། གཞན་དག་ན་རེ། འཁོར་བར་བཅིངས་པ་དང་དེ་ལས་ཐར་པ་མེད་པར་འགྱུར་ཏེ། འཆིང་བ་པོ་དང༌། གྲོལ་བ་པོའི་བདག་རྟག་པ་མེད་པའི་ཕྱིར། དཔེར་ན་ལྷ་སྦྱིན་ལྕགས་སྒྲོག་གིས་བཅིངས་པ་ལྟ་བུའོ། །
དེས་ན་འཆིང་གྲོལ་གྱི་གཞིར་གྱུར་པའི་བདག་རྟག་པ་ཡོད་དེ། བཅིངས་པ་ལས་གྲོལ་བ་ཡོད་པའི་ཕྱིར། དཔེར་ན་ལྷ་སྦྱིན་ལྕགས་སྒྲོག་ལས་གྲོལ་བ་བཞིན་ནོ་ཞེ་ན། བཤད་པ། སྡུག་བསྔལ་སྐྱེ་བའི་རྒྱུ་ཉིད་ནི། ། འཆིང་ཡིན་རྟག་ལ་དེ་གང་ལས། ། སྡུག་བསྔལ་མི་སྐྱེ་རྒྱུ་ཉིད་ནི། ། ཐར་ཡིན་རྟག་ལ་དེ་གང་ལས། ། ཞེས་སྨོས་ཏེ། འཁོར་བའི་སྡུག་བསྔལ་སྐྱེ་བའི་རྒྱུ་ཉིད་ཡིན་ན་ནི་འཁོར་བར་འཆིང་བྱེད་ཡིན་པ་ལས།
བདག་རྟག་པ་ལ་འཆིང་བ་དེ་གང་ལས་ཡོད་དེ་མེད་པར་ཐལ། སྡུག་བསྔལ་སྐྱེད་བྱེད་ཀྱི་རྒྱུ་མ་ཡིན་པའི་ཕྱིར་ཏེ། རྗེས་སུ་འགྲོ་བ་དང་ལྡོག་པ་མེད་པའི་ཕྱིར་རོ། ། དེ་བཞིན་དུ་སྡུག་བསྔལ་མི་སྐྱེད་པའི་རྒྱུ་ཉིད་ཡིན་ན་ནི་ཐར་པ་ཡིན་པ་ལས། བདག་རྟག་པ་དེ་ལ་ཐར་པ་དེ་གང་ལས་ཡོད་དེ་མེད་པར་ཐལ། སྡུག་བསྔལ་མི་སྐྱེད་པའི་རྒྱུ་མ་ཡིན་པའི་ཕྱིར་རོ། ། གཉིས་པ་བརྗོད་དུ་མེད་པའི་བདག་གྱ་ནོམ་པ་ཡིན་པ་དགག་པ་ལ། ཁ་ཅིག་ན་རེ། བདག་རྟག་པ་ལ་འཆིང་བ་དང་ཐར་པ་ཡོད་པ་མ་ཡིན་པ་ནི་བདེན་མོད་ཀྱི། རྟག་པ་དང་མི་རྟག་པ་ཉིད་དུ་བརྗོད་དུ་མེད་པའི་བདག་བཅིངས་པ་དང་ཐར་པར་ཁས་ལེན་པའི་ཕྱིར་རོ་ཞེ་ན།
བཤད་པ། མི་རྟག་ཉིད་དུ་བརྗོད་མེད་གང༌། ། དེ་ནི་༼༡༠༤བ༽འགའ་ཡི་རྒྱུ་མ་ཡིན། ། བརྗོད་བྱ་མིན་ལའང་བཅིངས་དང་ཐར། ། ཇི་ལྟ་བུར་ཡང་ཡོད་མ་ཡིན། ། ཅེས་སྨོས་ཏེ། བདག་དེ་སྐད་ཅིག་མའམ་འོན་ཏེ་མ་ཡིན་གྲང༌། མ་ཡིན་ཅེ་ན། མི་རྟག་པ་ཉིད་དུ་བརྗོད་དུ་མེད་པའི་བདག་གང་ཡིན་པ་དེ་ནི་འབྲས་བུ་འགའ་ཡི་སྐྱེད་བྱེད་ཀྱི་རྒྱུ་མ་ཡིན་པར་ཐལ་ཏེ། དེས་ན་བརྗོད་པར་བྱ་བ་མ་ཡིན་པའི་བདག་དེ་ལའང་བཅིངས་པ་དང་ཐར་པ་གཉིས་ཇི་ལྟ་བུར་ཡང་ཡོད་པ་མ་ཡིན་ནོ། །
གལ་ཏེ་བདག་རྟག་པ་ཉིད་དུ་བརྗོད་པར་བྱ་བ་མ་ཡིན་པའི་ཕྱིར་སྐྱོན་མེད་དོ་ཞེ་ན། བཤད་པ། གང་གི་རང་བཞིན་འཇིག་མེད་པ། ། དེ་ལ་མཁས་རྣམས་རྟག་ཅེས་བརྗོད། ། དེས་ན་ངོ་ཚའི་ལྟ་བ་འདི། ། སྤོངས་ལ་དེ་མི་རྟག་པར་སྨྲོས། ། ཞེས་སྨོས་ཏེ། གང་གི་རང་བཞིན་འཇིག་པ་མེད་པར་གནས་པའི་ཕྱིར། བདག་དེ་ལ་རྟག་པ་ཡིན་ཅེས་བརྗོད་རིགས་པར་འགྱུར་ཏེ། གང་རང་གི་རང་བཞིན་འཇིག་པ་མེད་པར་གནས་པ་དེ་ལ་མཁས་པ་རྣམས་རྟག་ཅེས་བརྗོད་པར་མཛད་པའི་ཕྱིར།
དེས་ན་རྟག་པ་དང་མི་རྟག་པ་གང་དུའང་ཁས་ལེན་མི་ནུས་པའི་གང་ཟག་གི་བདག་ཏུ་སྒྲོ་འདོགས་པའི་ལྟ་བ་ཡིན་པའི་ཕྱིར། མཁས་པའི་ཚོགས་ལ་ངོ་ཚ་བའམ་བདག་ཏུ་སྒྲོ་འདོགས་པའི་ལྟ་བ་འདི་སྤོངས་ལ་གང་ཟག་གི་བདག་དེ་ནི་མི་རྟག་པར་སྨྲོས་ལ། བྱིས་པའི་རྩེད་མོའི་རྟོག་པ་དང་འདྲ་བར་ལུང་དུ་མ་བསྟན་པའི་ཚིག་ལ་དམིགས་པས་ཅི་ཞིག་བྱ་ཞེས་ལྷའིའོ། ། སློབ་དཔོན་རྒྱན་མཛད་པ་ནི། ཅི་སྟེ་གལ་ཏེ་གཞན་དུ་མི་འགྱུར་ན། གཉིས་ཀའི་རང་བཞིན་དུ་འགྱུར་རོ་ཞེ་ན། ཞེས་ཕྱོགས་སྔ་ལ་བརྗོད་ནས། གང་གི་རང་༼༡༠༥ན༽བཞིན་འཇིག་མེད་པ། ། དེ་ལ་མཁས་རྣམས་རྟག་ཅེས་བརྗོད། ། དེས་ན་ངོ་ཚའི་ལྟ་བ་འདི། །
སྤོངས་ལ་དེ་མི་རྟག་པར་སྨྲོས། ། འཇིག་པ་ཡང་ཡིན་རྟག་པ་ཡང་ཡིན་ནོ་ཞེས་བྱ་བ་འདི་ནི་འགལ་ལོ། ། གང་གི་ཕྱིར་འཇིག་པ་མེད་པ་དེ་ནི་རྟག་པ་ཡིན་ཏེ། ཞེས་གསུངས་པས་ནི་གང་ཟག་གི་བདག་རྟག་པ་དང་མི་རྟག་པ་གཉིས་ཀ་ཡིན་པ་བཀག་ནས། དེས་ན་གང་ཟག་གི་བདག་རྟག་པ་དང་མི་རྟག་པ་གཉིས་ཀར་སྨྲ་བའི་ངོ་ཚ་བའི་ལྟ་བ་འདི་སྤོངས་ལ་དེ་ནི་རྟག་པར་སྨྲོས་ཞེས་པར་སྦྱར་རོ། ། བཞི་པ་ངེས་པར་འབྱུང་བའི་རྣམ་པ་ནི། ལམ་གྱི་བདེན་པའི་ཞར་ལ་འཆད་པ་ཡིན་ཏེ། ཚད་མ་རྒྱན་ལས། ད་ནི་ལམ་གྱི་ཞར་ལ་འགོག་བའི་རྣམ་པ་ངེས་པར་འབྱུང་བ་ཉིད་བསྟན་པའི་ཕྱིར་བཤད་པ། བཤད་ཟིན་ལམ་དེ་གོམས་པ་ལས། །
ཞེས་གསུངས་པའོ། ། བཞི་པ་བླང་བྱ་ལམ་གྱི་བདེན་པ་བཤད་པ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། ལམ་གྱི་བདེན་པ་གང་ཞེ་ན། གང་ཞིག་གོམས་པ་རབ་ཀྱི་མཐར་ཕྱིན་པ་ལས་གོམས་པ་པོའི་སེམས་རྒྱུད་ལ་ཉོན་མོངས་པའི་བག་ལ་ཉལ་གཏན་ལྡོག་པར་འགྱུར་བའི་ཡེ་ཤེས་ཏེ། རྒྱས་པ་ལས། བཤད་ཟིན་ལམ་དེ་གོམས་པ་ལས། ། གནས་གྱུར།
ཅེས་གསུངས་པས་སོ། ། ཡེ་ཤེས་དེའང་གང་ཞེ་ན། བདག་མེད་པར་རྟོགས་པའི་ཤེས་རབ་སྟེ། དེ་ནི་བདག་ཏུ་འཛིན་པའི་གཉེན་པོ་ཡིན་པའི་ཕྱིར་དང༌། བདག་འཛིན་དེ་ཡང་ཉོན་མོངས་པ་ཀུན་གྱི་རྒྱུ་ཡིན་པས་དེ་ཉིད་སྤངས་པ་ན་ཉོན་མོངས་པ་སྤང་བར་འགྱུར་བའི་ཕྱིར་རོ། ། དེ་ལྟར་ཡང་རྒྱས་པ་ལས། བདག་དང་བདག་གིར་འཛིན་བཅས་པ། ། ༼༡༠༥བ༽འདུས་བྱས་སྤྱོད་ཡུལ་ཅན་ཆགས་ནི། ། རྒྱུ་ཡིན་དེ་ཡི་གནོད་བྱེད་ནི། ། བདག་མེད་མཐོང་བ་འགལ་བ་ཡིན། །
ཅེས་གསུངས་སོ། ། བདག་མེད་པ་དེའང་རྣམ་པ་གཉིས་ཏེ། གང་ཟག་དང་ཆོས་ཀྱི་བདག་མེད་པའོ། ། དེའང་ཉན་ཐོས་དང་རང་སངས་རྒྱས་དག་ནི་ཉོན་མོངས་པའི་སྒྲིབ་པའི་གཉེན་པོ་ཉིད་དུ་གང་ཟག་དང་བཟུང་བ་བདག་མེད་པ་ཙམ་སྒོམ་པར་བྱེད་དེ། དེ་ཙམ་གྱིས་རང་རང་བཞེད་དོན་མྱ་ངན་ལས་འདས་པ་འགྲུབ་པའི་ཕྱིར་རོ། ། བྱང་ཆུབ་སེམས་དཔའ་རྣམས་ནི་ཤེས་བྱའི་སྒྲིབ་པའི་གཉེན་པོར་ཆོས་ཀྱི་བདག་མེད་པ་གཙོ་བོར་སྒོམ་པར་བྱེད་དེ། ཤེས་བྱའི་སྒྲིབ་པ་མ་སྤངས་པར་རྣམ་མཁྱེན་ཐོབ་པར་མི་ནུས་ལ། དེ་མ་ཐོབ་པར་གདུལ་བྱའི་སྐལ་པ་དང་འཚམས་པར་ཆོས་ཀྱི་འཁོར་ལོ་བསྐོར་བའི་སངས་རྒྱས་ཀྱི་མཛད་པ་སྒྲུབ་པར་མི་ནུས་པའི་ཕྱིར་རོ། ། དེས་ན་བདག་མེད་པ་རྣམ་པ་གཉིས་གོ་རིམ་བཞིན་དུ་སྔར་ཇི་སྐད་བཤད་པ་ལྟར་བདེན་པ་བཞི་དང༌། མཚན་ཉིད་གསུམ་གྱི་སྒོ་ནས་ཚུལ་བཞིན་དུ་བསྒོམ་པ་ལས་གང་ཟག་དང་ཆོས་སུ་ལྟ་བ་དང༌།
དེའི་རྒྱུ་ཅན་གྱི་ཉོན་མོངས་པ་དང༌། ཤེས་བྱའི་སྒྲིབ་པ་མ་ལུས་པར་སྤང་བར་འགྱུར་བ་ཡིན་ནོ། ། བདག་མེད་པ་གཉིས་པོ་དེའང་སྒོམ་པའི་ལམ་གྱི་རིམ་པ་ཇི་ལྟ་བུ་ཞེ་ན། ཆོས་མངོན་པ་ལས། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་བཤད་པ་ལྟར་འཁོར་བ་ལས་ཡིད་འབྱུང་བ་དང་ལྡན་ཅིང༌། ཚུལ་ཁྲིམས་ལ་གནས་པའི་གང་ཟག་གིས་དང་པོར་བདེན་པ་དང༌། མཚན་ཉིད་གསུམ་གྱི་གནས་ལུགས་ལ་མཁས་པའི་ཕྱིར་དུ་དེ་དག་སྟོན་པའི་གསུང་༼༡༠༦ན༽རབ་ལ་ཐོས་པ་བྱེད་དོ། ། དེའི་འོག་ཏུ་ཐོས་པའི་དོན་ལ་རིགས་པས་ཚུལ་བཞིན་དུ་དཔྱོད་ཅིང་སེམས་པར་བྱེད་དོ། །
དེའི་འོག་ཏུ་བསམ་པའི་དོན་ལ་རྩེ་གཅིག་ཏུ་འདྲིས་པས་སྒོམ་པར་བྱེད་དོ། ། དེ་ལྟར་གོམས་པ་རབ་ཀྱི་མཐར་ཕྱིན་པ་ལས། གོམས་པ་པོའི་སེམས་རྒྱུད་གཉེན་པོ་ཡེ་ཤེས་ཀྱི་ངང་དུ་གྱུར་པས་དེའི་མི་མཐུན་ཕྱོགས་ལས་དང་ཉོན་མོངས་པ་མ་ལུས་པ་འགག་པར་འགྱུར་ལ། དེ་དག་འགགས་པས་དེའི་རྒྱུ་ཅན་གྱི་སྐྱེ་བ་འགག་གོ ། དེ་ལྟར་ན་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ཀྱི་འཇུག་པ་ཉེ་བར་ཞི་སྟེ་ཐར་པའི་གོ་འཕང་ཐོབ་པར་འགྱུར་རོ། ། གཞན་དག་ན་རེ། གཉེན་པོས་སྤང་བྱ་སྤོང་བ་མི་འཐད་དེ། འདས་པ་དང་ད་ལྟ་བའི་ཉོན་མོངས་པ་དང༌། བདེན་འཛིན་དག་ནི་སྐྱེས་ཟིན་པའི་ཕྱིར་སྤོང་བར་མི་ནུས་ལ། མ་འོངས་པ་རྣམས་ནི་མ་སྐྱེས་པའི་ཕྱིར་སྤང་མི་དགོས་སོ། །
དེའི་ཕྱིར་གཉེན་པོས་སྤང་བྱ་སྤངས་པའི་ཐར་པ་མེད་དོ་ཞེ་ན། དེ་ནི་མ་ཡིན་ཏེ། འདི་ལྟར་སྤང་བྱའི་རྣམ་པ་རེ་རེ་ལའང་ལམ་བཞི་བཞི་སྟེ། སྦྱོར་བ་དང༌། བར་ཆད་མེད་པ་དང༌། རྣམ་པར་གྲོལ་བ་དང༌། ཁྱད་པར་གྱི་ལམ་མོ། ། ལམ་དང་པོས་ནི་སྤང་བྱ་མགོ་གནོན་པར་བྱེད་ཅིང༌། བར་ཆད་མེད་པའི་ལམ་དངོས་སུ་འདྲེན་པར་བྱེད་དོ། ། གཉིས་པས་ནི་རང་སྐྱེས་པ་དང་སྤང་བྱ་འགག་པ་དུས་མཉམ་པར་བྱེད་དོ། །
གསུམ་པས་ནི་དེའི་མཇུག་ཐོགས་སུ་སྐྱེས་པའི་ལམ་སྐད་ཅིག་མ་གཅིག་གོ ། བཞི་པས་ནི་ཕྱིན་ཆད་སྐྱེས་པའི་ལམ་ཐམས་ཅད་དོ། ། དང་པོས་སྤང་བྱ་ཉམས་སྨོད་པར་བྱེད། གཉིས་པས་དྲུངས་འབྱིན། གསུམ་པས་རྣམ་གྲོལ་མངོན་དུ་བྱེད། ༼༡༠༦བ༽བཞི་པས་སྤང་བྱ་ཐག་སྲིང་བར་བྱེད་པའོ། །
སྤང་བྱ་ཡང་གཉིས། མངོན་འགྱུར་དང༌། ས་བོན་ནོ། ། དང་པོ་ནི་སྤོང་བ་མ་ཡིན་ཏེ།
འདས་པ་འགགས་པའི་ཕྱིར་དང༌། ད་ལྟ་བ་དང་ལམ་མཉམ་དུ་མི་འཇུག་པའི་ཕྱིར་དང༌། མ་འོངས་པ་ནི་མ་སྐྱེས་པས་ཉེས་པ་བསྐྱེད་མི་ནུས་པའི་ཕྱིར་སྤང་མི་དགོས་སོ། ། དེས་ན་ས་བོན་ཉིད་སྤོང་བ་ཡིན་ནོ། ། ས་བོན་དེའང་མ་འོངས་པ་སྤོང་གི་འདས་པ་དང་ད་ལྟ་བ་རྣམས་ནི་མ་ཡིན་ཏེ། སྐྱེས་ཟིན་པས་སྤོང་བར་མི་ནུས་པའི་ཕྱིར་ཏེ། རྒྱས་པ་ལས། མ་ཚང་མེད་རྒྱུ་དེ་ལ་ནི། ། འབྲས་བུ་གང་གི་བཟློག་པར་ནུས། ། ཞེས་གསུངས་པས་སོ། །
མ་འོངས་པ་ནི་གཉེན་པོས་སྤང་བྱ་སྐྱེ་འགྱུར་གྱི་ས་བོན་སྐྱེ་བའི་གོ་བཀག་པའི་སྒོ་ནས་སྤོང་བར་ནུས་པ་ཡིན་ཏེ། རྒྱས་པ་ལས། སྐྱེ་འདོད་ཉེས་པ་བཅོམ་པའི་ཕྱིར། ། གང་ཡང་སྐྱོན་རྣམས་འགོག་བྱེད་པ། ། དེ་སྐྱེ་ལས་ལ་ནུས་འགྱུར་གྱི། ། ཇི་ལྟར་བྱས་པ་ཉམས་པར་འགྱུར། ། ཞེས་གསུངས་པས་སོ། ། དེས་ན་ས་བོན་མ་འོངས་པ་སྐྱེ་བ་མ་བཀག་ན་དེ་དག་ལས་ཉོན་མོངས་པ་དག་སྐྱེ་བར་འགྱུར་ལ། ཉོན་མོངས་པ་ལས་ཀྱང་ཉེས་པ་སྣ་ཚོགས་སྐྱེ་བར་འགྱུར་བས་དེ་དག་སྤང་དགོས་ཤིང༌། དེ་སྤངས་པས་སྤང་བྱ་མངོན་གྱུར་མ་འོངས་པ་དག་ཀྱང་སྤང་བར་འགྱུར་ཏེ།
རྒྱུ་ལོག་ན་འབྲས་བུ་ལྡོག་པར་འགྱུར་བའི་ཕྱིར་རོ། ། དེས་ན་ས་བོན་སྤང་བའི་གཉེན་པོ་ལས་ལོགས་སུ་མངོན་འགྱུར་སྤོང་བའི་གཉེན་པོ་བསྒོམ་མི་དགོས་ཏེ། རྒྱས་པ་ལས། གཉིས་ཟད་དོན་དུ་འབད་ན་ཡང༌། ། ལས་ཟད་དུབ་པ་དོན་མེད་ཡིན། ། ཅེས་གསུངས་སོ། ། གང་ཡང་མདོ་ལས། འདོད་༼༡༠༧ན༽ཆགས་ཀྱི་གཉེན་པོར་མི་སྡུག་པ་དང༌། ཞེ་སྡང་གི་གཉེན་བོར་བྱམས་པ་དང༌། གཏི་མུག་གི་གཉེན་པོར་རྟེན་ཅིང་འབྲེལ་བར་འབྱུང་བ་བསྒོམ་པར་གསུངས་པ་དེ་དག་མ་འོངས་པ་ལ་དགོངས་ནས་མངོན་འགྱུར་སྐྱེ་བའི་གཉེན་པོ་ཡིན་ཀྱང་ས་བོན་སྤོང་བར་ནུས་པ་མིན་ཏེ།
རྒྱས་པ་ལས། བྱམས་སོགས་རྨོངས་དང་འགལ་མེད་ཕྱིར། ། ཤིན་ཏུ་ཉེས་པ་ཚར་གཅོད་མིན། ། ཅེས་གསུངས་པའི་ཕྱིར་རོ། ། གལ་ཏེ་ཐོག་མ་མེད་པ་ནས་འདྲིས་པའི་ཆགས་སོགས་ཀྱང་གཉེན་པོས་འཇོམས་པ་ལྟར་གཉེན་པོ་བདག་མེད་རྟོགས་པའི་ཡེ་ཤེས་ཀྱང་ཆགས་སོགས་ཀྱིས་འཇོམས་སྲིད་པས་གཏན་དུ་གྲོལ་བའི་ཐར་པ་དོན་མེད་དོ་ཞེ་ན། དེ་ནི་མ་ཡིན་ཏེ། ཆགས་སོགས་ཀྱི་འཁྲུལ་པའི་རྐྱེན་གྱིས་ཡུལ་གྱི་གནས་ལུགས་ལས་གོལ་བས་རང་བཞིན་གྱི་སྟོབས་ཆུང་བའི་ཕྱིར་དང༌། དེ་དག་གཙང་བདེ་རྟག་སོགས་ཕྱིན་ཅི་ལོག་གི་རྒྱུ་ཅན་ཡིན་ལ། ཕྱིན་ཅི་ལོག་དེ་དག་ཀྱང་རྟོག་པས་སྒྲོ་བཏགས་པ་ཙམ་པས་གློ་བུར་བ་ཡིན་གྱི། གནས་ལུགས་ལ་མ་ཞུགས་པས་སྟོབས་ཆུང་བའི་ཕྱིར་རོ། །
གནས་གྱུར་པའི་ཡེ་ཤེས་ནི་རང་བཞིན་གྱི་སྟོབས་དང་ལྡན་པ་ཡིན་ཏེ། མི་རྟག་སྟོང་བདག་མེད་སོགས་གནས་ལུགས་ཀྱི་ཡུལ་ཅན་ཡིན་ལ། དངོས་པོ་རྣམས་ཀྱི་གནས་ལུགས་གང་ཡིན་པ་དེའང་རྣམ་པ་གཞན་དུ་བྱ་བར་མི་ནུས་པས་རང་བཞིན་གྱི་སྟོབས་དང་ལྡན་པའི་ཕྱིར་རོ། ། དེས་ན་སེམས་རྒྱུད་གཉེན་པོ་ཡེ་ཤེས་ཀྱི་ངང་དུ་གྱུར་པ་ཆགས་པ་སྐྱེ་བའི་སྐབས་མེད་པ་ཡིན་ཏེ། སྣང་བྱེད་སྟོབས་ལྡན་ཉེ་བར་གནས་པའི་ཡུལ་དུ་མུན་པ་སྐྱེ་བའི་སྐབས་༼༡༠༧བ༽མེད་པ་བཞིན་ནོ། ། རྒྱས་པ་ལས། སེམས་ཀྱི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་དང༌། འཚེ་བ་མེད་དང་ཡང་དག་དོན། །
ངོ་བོ་ཉིད་ལས་ཕྱིན་ལོག་གིས། ། འབད་དུ་ཟིན་ཀྱང་མི་བཟློག་སྟེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་གསུངས་པའི་ཕྱིར་རོ། ། གཉིས་པ་ཚིག་གི་དོན་བཤད་པ་ལ། བདག་མེད་རྟོགས་པ་གྲོལ་བར་རིགས་པ། བདག་འཛིན་ཅན་གྲོལ་བར་མི་རིགས། བདག་འཛིན་གྲོལ་བའི་ལུང་དགག ། ལས་དང་ལུས་ཟད་པར་གྲོལ་བ་དགག་པའོ། ། དང་པོ་ལ།
གྲོལ་བའི་རྒྱུ་དངོས། དེ་ལ་རྩོད་པ་སྤང་བའོ། ། དང་པོ་ནི། བཤད་ཟིན་ལམ་དེ་གོམས་པ་ལས། ། གནས་གྱུར། ཅེས་སྨོས་ཏེ། ཇི་སྐད་དུ་སྔར་སྟོན་པ་བཤད་པའི་སྐབས་སུ། རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། ཞེས་བྱ་བ་ལ་སོགས་པས་བཤད་ཟིན་པའི་ལམ་གང་ཡིན་པ་དེ་གོམས་པ་ལས་བདག་མེད་པར་མཐོང་བའི་ལམ་དེའི་སྒོམ་པ་ཡོངས་སུ་རྫོགས་པ་ན་ཉེས་པ་དང་བཅས་པའི་སེམས་དེ་ཤིན་ཏུ་སྐྱེ་བ་མེད་པའི་ཆོས་ཅན་གཉེན་པོའི་བདག་ཉིད་དུ་གནས་གྱུར་པའི་ཡེ་ཤེས་སུ་འགྱུར་རོ་ཞེས་ལྷའིའོ། །
རྒྱན་མཛད་པ་ནི། སྔར་བཤད་ཟིན་པའི་ལམ་གྱི་བདེན་པ་དེ་ཉིད་གོམས་པ་ལས། གནས་སེམས་ཀྱི་རྒྱུན་ནམ་ཀུན་གཞི་དག་པར་འགྱུར་ཏེ། བདག་དང་བདག་གིར་འཛིན་པ་དང་མི་མཐུན་པ་བདག་མེད་པ་དེའི་བདག་ཉིད་དུ་གྱུར་པ་ན་ཉེས་པ་མཐའ་དག་དང་བྲལ་བར་འགྱུར་རོ། ། ཞེས་གསུངས་སོ། ། གཉིས་པ་དེ་ལ་རྩོད་པ་སྤང་བ་ལ། རྩོད་པ་དང༌། ལན་གཉིས། དང་པོ་ལ། ཁ་ཅིག་ན་རེ།
༼༡༠༨ན༽ གལ་ཏེ་གནས་གྱུར་ཀྱང༌། ། ལམ་བཞིན་སྐྱོན་ནི་འབྱུང་ཞེ་ན། ། ཞེས་སྨོས་ཏེ། གལ་ཏེ་རེ་ཞིག་སེམས་གཉེན་པོའི་བདག་ཉིད་དུ་གནས་གྱུར་ཀྱང༌། ཇི་ལྟར་ཉེས་པ་དང་ལྡན་པའི་སེམས་ལ་ལམ་འབྱུང་བ་བཞིན་དུ་ལམ་དང་བཅས་པའི་སེམས་རྒྱུད་ལ་ཡང་སྐྱོན་ཉེས་པ་ནི་སླར་ཡང་འབྱུང་ཞིང་སྐྱེ་བའི་ཕྱིར། འཁོར་བ་ལ་གཏན་དུ་ངེས་པར་འབྱུང་ཞིང་གྲོལ་བ་མེད་དོ་ཞེ་ན། གཉིས་པ་ལན་བཤད་པ་ལ། གནས་གྱུར་ཀྱང་ཉེས་པ་འབྱུང་བ་མི་འཐད། བྱམས་སོགས་རྨོངས་པའི་གཉེན་པོར་མི་འཐད། སྟོང་པ་ཉིད་ཀྱི་ལྟ་བ་རྨོངས་པའི་གཉེན་པོར་སྒྲུབ་པའོ། །
དང་པོ་ལ། ཉེས་པ་ལ་འབད་པ་མེད་པ། ཉེས་པས་འབད་དུ་ཟིན་ཀྱང་མི་བཟློག་པ། ཆགས་སྡང་གཉིས་སྤང་གཉེན་དུ་མི་འགྱུར་བའོ། ། དང་པོ་ལ། ཉེས་པ་སྐྱེད་པའི་ནུས་པ་མེད་པ། ཡོད་ཀྱང་ཡུན་དུ་མི་གནས་པའོ། ། དང་པོ་ལ། ཡུལ་དང་ཡུལ་ཅན་གྱི་རང་བཞིན། རང་བཞིན་དང་རང་བཞིན་མ་ཡིན་པའི་ཁྱད་པར་རོ། །
དང་པོ་ནི། མ་ཡིན་ནུས་པ་མེད་ཕྱིར་རོ། ། ཞེས་སྨོས་ཏེ། ལམ་གོམས་པའི་སེམས་རྒྱུད་ལ་འདོད་ཆགས་ལ་སོགས་པའི་ཉེས་པ་སླར་ཡང་སྐྱེ་བ་མ་ཡིན་ཏེ། ཉེས་པ་རྣམས་གཉེན་པོས་བཅོམ་ནས་སླར་སྐྱེ་བའི་ནུས་པ་མེད་པའི་ཕྱིར་རོ། ། བདག་མེད་རྟོགས་པའི་ཤེས་རབ་སོགས་སེམས་ཀྱི་ཡོན་ཏན་ནི་སེམས་ཀྱི་རང་བཞིན་ཡིན་པའི་ཕྱིར་དང༌། ཉེས་པ་ཉམས་ཏེ་ལས་བཟློག་པའི་ཕྱིར་རོ། ། དེ་ཡང་ཇི་ལྟར་ཞེ་ན། བཤད་པ། རྣམ་ཤེས་ཡུལ་འཛིན་པ་ཡི་ཆོས། །
ཇི་ལྟར་ཡོད་དང་འཛིན་པ་དང༌། ། ཡོད་པ་ཡི་ནི་བདག་ཉིད་དེ། ། འདི་ཡི་སྐྱེད་པར་བྱེད་པའང་༼༡༠༨བ༽ཡིན། ། རང་བཞིན་འདི་ཡིན། ཅེས་སྨོས་ཏེ། འདི་ལྟར་ཡོན་ཏན་སེམས་ཀྱི་རང་བཞིན་ཡིན་ཀྱང་ཉེས་པ་སེམས་ཀྱི་རང་བཞིན་མ་ཡིན་ཏེ། རྣམ་པར་ཤེས་པ་ཡུལ་འཛིན་པའི་རང་བཞིན་ནམ་ཆོས་ནི། ཡུལ་དེ་གནས་ཚུལ་ལ་ཇི་ལྟར་ཡོད་པ་དེ་ལྟར་འཛིན་པ་ཡིན་པ་དང༌། ཡུལ་གྱི་རང་བཞིན་ཀྱང་རང་ཉིད་ཅི་ལྟར་ཡོད་པ་ཡི་ནི་བདག་ཉིད་ཡིན་པ་དེ་ལྟར་རང་གི་ཡུལ་ཅན་རྣམ་པར་ཤེས་པ་འདི་ལ་རྣམ་པ་གཏོད་པའི་སྒོ་ནས་སྐྱེད་པར་བྱེད་པ་དང་རྟོགས་པར་བྱ་བའང་ཡིན་ནོ། ། དེས་ན་ཡུལ་ནི་མི་རྟག་པ་དང༌།
བདག་མེད་ལ་སོགས་པ་བཅུ་དྲུག་གི་རང་བཞིན་ཡིན་ལ། དེ་ལྟ་བུའི་རྟོགས་པ་ནི་ཆོས་བདག་མེད་པར་རྟོགས་པའི་ཡེ་ཤེས་ཀྱི་རང་བཞིན་ཡིན་པས། ཡུལ་དང་ཡུལ་ཅན་གྱི་རང་བཞིན་ནི་འདི་ལྟ་བུ་ཡིན་ནོ། ། གཉིས་པ་རང་བཞིན་དང་རང་བཞིན་མ་ཡིན་པའི་ཁྱད་པར་བཤད་པ་ནི། འདི་ལས་ཏེ། ། རྐྱེན་གཞན་གྱིས་ནི་གོལ་འགྱུར་ཞིང༌། ། ལྡོག་པ་ལ་ནི་རྐྱེན་ལ་ལྟོས། ། མི་བརྟན་སྦྲུལ་གྱི་བློ་བཞིན་ནོ། ། ཞེས་སྨོས་ཏེ། དེའི་ཕྱིར་བདག་མེད་པའི་ལྟ་བ་དེ་ནི་སེམས་ཀྱི་རང་བཞིན་ཡིན་ལ།
འདི་ལས་རྟག་བདག་ལ་སོགས་པ་འཛིན་པ་དེ་གློ་བུར་དུ་འཁྲུལ་པའི་རྐྱེན་གཞན་གྱིས་ནི་བདག་ཏུ་ལྟ་བར་གོལ་བར་འགྱུར་ཞིང༌། འཁྲུལ་པ་དེ་དག་ལྡོག་ཅིང་སྤོང་བ་ལ་ནི་གནོད་བྱེད་ཀྱི་ཚད་མ་གཉེན་པོ་གོམས་པའི་རྐྱེན་ལ་བལྟོས་པའི་ཕྱིར་ན། རྩ་བ་མེད་པ་དང་མི་བརྟན་པ་དང་རང་བཞིན་ཡིན་ཏེ། དཔེར་ན་ཐག་ཁྲ་ལ་སྦྲུལ་དུ་འཁྲུལ་པའི་བློ་བཞིན་ནོ་ཞེས་པ་རྒྱན་གྱིའོ། ། དེའི་ཕྱིར། སེམས་ཀྱི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། དེ་ཕྱིར་སྔར་ཡང་༼༡༠༩ན༽ནུས་མེད་རྣམས། ། དེ་བདག་གྱུར་ལ་ཕྱིས་ནུས་མེད། ། ཅེས་སྨོས་ཏེ།
བདག་མེད་པར་རྟོགས་པའི་སེམས་ཀྱི་རང་བཞིན་ནམ་གནས་ལུགས་དེ་ནི་རྟག་པ་དང་སྒྲོ་འདོགས་པ་ལ་སོགས་པའི་མུན་པ་དང་བྲལ་བའི་འོད་གསལ་བ་ཡིན་ཏེ། མི་རྟག་པ་དང་བདག་མེད་པ་ལ་སོགས་པ་བདེན་བཞིའི་རྣམ་པ་བཅུ་དྲུག་པོ་ཇི་ལྟ་བར་མཐོང་བའི་ཕྱིར་བདག་ཏུ་ཆགས་པ་ལ་སོགས་པའི་དྲི་མ་རྣམས་ནི་སེམས་ཀྱི་རང་བཞིན་མ་ཡིན་ཏེ། འཁྲུལ་པའི་དབང་གིས་སེམས་རྒྱུད་ལ་གློ་བུར་དུ་བྱུང་བའི་ཕྱིར། སེམས་ཀྱི་རང་བཞིན་མ་ཡིན་པ་དང་གློ་བུར་བ་ཡིན་པ་དེའི་ཕྱིར། འདོད་ཆགས་ལ་སོགས་པའི་དྲི་མ་རྣམས་སྔར་ཐོས་བསམ་གྱིས་ཕུང་པོ་བདག་མེད་པར་གཏན་ལ་འབེབས་པའི་དུས་སུའང་བདག་མེད་རྟོགས་པ་ལ་གནོད་པའི་ནུས་པ་མེད་པ་དང༌། ཕྱིས་སེམས་རྒྱུད་བདག་མེད་པར་རྟོགས་པའི་ལམ་དེའི་བདག་ཉིད་དུ་གནས་གྱུར་པ་ལ་ཡང་གནོད་པར་ནུས་པ་མེད་དོ། ། གཉིས་པ་ནུས་པ་ཡོད་ཀྱང་ཡུན་དུ་མི་གནས་པར་བཤད་པ་ནི། གཞན་དག་ན་རེ། དད་པ་ལ་སོགས་པ་ཞེན་པའི་དགྲ་བཅོམ་པ་ཉམས་པར་བཤད་པ་མ་ཡིན་ནམ། དེས་ན་ཇི་ལྟར་སྐྱོན་རྣམས་སླར་མི་སྐྱེ་བ་ཡིན་ཅེ་ན།
བཤད་པ། ནུས་ཡོད་ན་ཡང་གནོད་པ་ཅན། ། བསྐྱེད་ནུས་སྙིང་པོ་ཅན་དངོས་ལ། ། ཡུན་དུ་གནས་ནུས་ཡོད་མིན་ཏེ། ། ས་རློན་ལ་ནི་མེ་བཞིན་ནོ། ། ཞེས་སྨོས་ཏེ། གལ་ཏེ་སྐྱོན་སྐྱེ་བའི་ནུས་པ་ཅུང་ཟད་ཡོད་དུ་ཆུག་ན་ཡང་ཉེས་པའི་ཚོགས་ལ་གནོད་པ་ཅན་གྱི་བདག་མེད་པར་རྟོགས་པའི་གཉེན་པོ་བསྐྱེད་ནུས་པའི་སྙིང་པོ་མཆོག་ཏུ་གྱུར་པ་ཅན་ཡིན་པའི་ཕྱིར། འཕགས་པ་རྒྱུན་༼༡༠༩བ༽དུ་ཞུགས་པ་ལ་སོགས་པ་འགའ་ཞིག་གི་སེམས་ཀྱི་དངོས་པོ་ལ་ཆགས་སོགས་པའི་ཉེས་པ་ཡུན་རིང་དུ་གནས་པའི་ནུས་པ་ཡོད་པ་མ་ཡིན་ཏེ། དཔེར་ན་ཆུ་འཛག་པའི་ས་རློན་པ་ལ་ནི་མེ་སྐྱེས་སུ་ཟིན་ཀྱང་ཡུན་དུ་མི་གནས་པ་བཞིན་ནོ་ཞེས་པ་རྒྱན་གྱིའོ། ། གཉིས་པ་འབད་དུ་ཟིན་ཀྱང་མི་བཟློག་པར་བཤད་པ་ལ།
གཞན་དག་ན་རེ། ཉེས་པའི་བདག་ཉིད་དུ་གནས་པ་ལ་ལམ་སྐྱེ་བ་དེ་དེ་ལྟར་ལམ་གྱི་བདག་ཉིད་དུ་གནས་པའི་སྐྱེས་བུ་ལ་ཡང་ཅིའི་ཕྱིར་ཉེས་པ་སྐྱེ་བར་མི་འགྱུར་ཏེ། འགལ་བ་ནི་གཉིས་ཀ་ལ་ཡོད་པའི་ཕྱིར་རོ་ཞེ་ན། བཤད་པ། འཚེ་བ་མེད་དང་ཡང་དག་དོན། ། རང་བཞིན་ལ་ནི་ཕྱིན་ལོག་གིས། ། འབད་དུ་ཟིན་ཀྱང་མི་བཟློག་སྟེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་སྨོས་ཏེ། རྟོགས་པའི་ཡེ་ཤེས་དེ་ནི་མི་མཐུན་པའི་ཕྱོགས་ཀྱི་འཚེ་བ་ཐམས་ཅད་མེད་པ་དང༌།
ཡང་དག་པའི་དོན་གྱི་རང་བཞིན་མི་འདྲ་བ་ལ་སོགས་པ་རྣམ་པ་བཅུ་དྲུག་གི་ཡུལ་ཅན་ཡེ་ཤེས་དེ་ལ་ནི་རྟག་པ་དང་བདག་ཏུ་འཛིན་པའི་ཕྱིར་ཕྱིན་ཅི་ལོག་གི་བློ་རྣམས་ཀྱིས་འབད་དུ་ཟིན་ཀྱང་སླར་མི་བཟློག་སྟེ། བློ་ནི་གཉེན་པོ་བདག་མེད་རྟོགས་པའི་ཡེ་ཤེས་དེའི་ཕྱོགས་འཛིན་ཅིང་འབད་རྩོལ་བྱེད་པའི་ཕྱིར་དང༌། ཉེས་པ་མེད་པས་བཟློག་པའི་ཕྱིར་རོ་ཞེས་པ་ལྷའིའོ། གསུམ་པ་ཆགས་སྡང་སྤང་གཉེན་དུ་མི་འགྱུར་བ་བཤད་པ་ལ། གཞན་དག་ན་རེ། བཤད་ཟིན་ལམ་དེ་གོམས་པ་ལས། ། གནས་གྱུར་ཅེས་བཤད་པ་གང་ཡིན་པ་འདི་ལ་ངེས་པ་ཡོད་པ་མ་ཡིན་ཏེ། བདག་ཏུ་ཆགས་པ་སྤོང་བའི་གཉེན་པོར་བདག་མེད་པར་མཐོང་བ་མི་རིགས་པའི་ཕྱིར། དཔེར་ན་འདོད་༼༡༡༠ན༽ཆགས་དང་ཞེ་སྡང་དག་ཕན་ཚུན་འཛིན་སྟངས་འགལ་བ་ཡིན་དུ་ཟིན་ཀྱང་གཅིག་ཤིན་ཏུ་གོམས་པ་ལས་གཞན་ཤིན་ཏུ་ཉམས་པ་མ་ཡིན་ནོ་ཞེ་ན། བཤད་པ།
བདག་འཛིན་རྒྱུ་གཅིག་ཅན་ཉིད་དང༌། ། རྒྱུ་དང་འབྲས་བུའི་དངོས་པོའི་ཕྱིར། ། འདོད་ཆགས་ཁོང་ཁྲོ་ཕན་ཚུན་དག ། ཐ་དད་ན་ཡང་གནོད་མ་ཡིན། ། ཅེས་སྨོས་ཏེ། འདོད་ཆགས་དང་ཞེ་སྡང་གཉིས་ཀའང་བདག་ཏུ་འཛིན་པའི་རྒྱུ་གཅིག་ལས་སྐྱེས་པ་ཅན་ཉིད་ཡིན་པའི་ཕྱིར་དང༌། འདོད་ཆགས་རྒྱུ་དང་ཞེ་སྡང་འབྲས་བུའི་དངོས་པོར་གྲུབ་པ་ཡང་སྲིད་པའི་ཕྱིར། འདོད་ཆགས་དང་ཁོང་ཁྲོ་དག་འཛིན་སྟངས་ཕན་ཚུན་ཐ་དད་པའི་འགལ་བ་ཡིན་ན་ཡང་ཕན་ཚུན་ས་བོན་རྩ་བ་ནས་འབྱིན་ནུས་ཀྱི་གནོད་བྱེད་མ་ཡིན་ནོ། ། གཉིས་པ་བྱམས་སོགས་རྨོངས་པའི་གཉེན་པོར་མི་འཐད་པ་ལ། དངོས་དང༌།
རྩོད་པ་སྤང་བའོ། ། དང་པོ་ལ། ཁ་ཅིག་ན་རེ། ཞེ་སྡང་གི་གཉེན་པོར་བྱམས་པ་དང༌། འདོད་ཆགས་ཀྱི་གཉེན་པོར་མི་སྡུག་པ་དང༌། རྣམ་པར་འཚེ་བའི་གཉེན་པོར་སྙིང་རྗེ་དང༌། ཕྲག་དོག་གི་གཉེན་པོར་དགའ་བ་དང༌། ཐམས་ཅད་ཀྱི་གཉེན་པོར་བཏང་སྙོམས་ཡིན་པའི་ཕྱིར། བྱམས་པ་ལ་སོགས་པའང་ཉེས་པའི་གཉེན་པོ་ཅིའི་ཕྱིར་མ་ཡིན་ཅེ་ན། བཤད་པ།
བྱམས་སོགས་རྨོངས་དང་འགལ་མེད་ཕྱིར། ། ཤིན་ཏུ་ཉེས་པ་ཚར་གཅོད་མིན། ། ཉེས་ཀུན་དེ་ཡི་རྩ་བ་ཅན། ། དེ་ཡང་འཇིག་ཚོགས་ལྟ་བ་ཡིན། ། ཅེས་སྨོས་ཏེ། སེམས་ཅན་ལ་དམིགས་པའི་བྱམས་ལ་སོགས་པ་བསྒོམ་པ་ནི་ཉེས་པའི་རྩ་བ་ཉོན་མོངས་པ་ཅན་གྱི་རྨོངས་པ་དང་འགལ་བ་མེད་པའི་ཕྱིར། ཉེས་༼༡༡༠བ༽པ་ཆགས་སོགས་ཤིན་ཏུ་རྩ་བ་ནས་ཚར་གཅོད་པ་མ་ཡིན་ནོ། ། ཁྱབ་པ་མ་ངེས་པ་མ་ཡིན་ཏེ། ཉེས་པ་ཆགས་སོགས་ཀུན་ཉོན་མོངས་ཅན་གྱི་གཏི་མུག་དེའི་རྩ་བ་ཅན་གྱི་འབྲས་བུ་ཡིན་ལ། ཉོན་མོངས་ཅན་གྱི་གཏི་མུག་དེ་ཡང་འཇིག་ཚོགས་ལ་ལྟ་བ་ཡིན་པའི་ཕྱིར།
རང་གི་སྡེ་པ་ཁ་ཅིག་ན་རེ། མ་རིག་པ་ནི་སོ་སོར་རྟོག་པ་མེད་པའི་རང་བཞིན་མི་གསལ་བ་ཡིན་ལ། འཇིག་ཚོགས་སུ་ལྟ་བ་ནི་རྟོག་པའི་རང་བཞིན་མ་ཡིན་ནམ། ཇི་ལྟར་ན་མ་རིག་པ་འཇིག་ཚོགས་སུ་ལྟ་བ་ཉིད་ཅེ་ན། བཤད་པ། རིག་པའི་མི་མཐུན་ཕྱོགས་ཉིད་ཕྱིར། ། སེམས་བྱུང་ཉིད་ཀྱིས་དམིགས་པའི་ཕྱིར། ། ལོག་པར་དམིགས་ཉིད་མ་རིག་པར། ། གསུངས་ཕྱིར་གཞན་ནི་རིགས་མ་ཡིན། ། ཅེས་སྨོས་ཏེ།
ཇི་སྐད་བཤད་པའི་མ་རིག་པ་ནི་བདག་དང་བདག་གི་བར་ལྟ་བའི་མཚན་ཉིད་ཅན་གྱི་འཇིག་ཚོགས་སུ་ལྟ་བ་ལས་དོན་གཞན་དུ་རིགས་པ་མ་ཡིན་ཏེ། བདག་མེད་པར་རྟོགས་པའི་རིག་པ་ཡེ་ཤེས་ཀྱི་མི་མཐུན་ཕྱོགས་སུ་གྱུར་པའི་འགལ་ཟླ་དངོས་ཉིད་ཡིན་པའི་ཕྱིར་དང༌། རིག་པ་བཀག་པ་ཙམ་ཡང་མ་ཡིན་ཏེ། སེམས་ལས་བྱུང་བ་ཡིན་པ་ཉིད་ཀྱིས་དམིགས་པ་དང་བཅས་པའི་ཕྱིར་ཏེ། རྟེན་དང༌། དམིགས་པ་དང༌། རྫས་དང༌།

རྣམ་པ་དང༌། དུས་དེ་མཚུངས་ལྡན་ལྔས་སེམས་དང་མཚུངས་པར་ལྡན་པའི་ཕྱིར་དང༌། བདག་མེད་པར་རྟོགས་པའི་རིག་པའི་ཡེ་ཤེས་ལས་དམིགས་རྣམ་ཕྱིན་ཅི་ལོག་པར་དམིགས་པ་ཉིད་མ་རིག་པ་ཡིན་པར་བཅོམ་ལྡན་འདས་ཀྱི་མདོ་ལས་གསུངས་པའི་ཕྱིར་རོ། ། ཇི་སྐད་དུ་འཕགས་པ་ཟླ་བ་སྒྲོལ་བའི་ཏིང་ངེ་འཛིན་ལས། དེ་ལ་མ་རིག་པ་དང་བྲལ་བ་གང་ཞེ་ན། ༼༡༡༡ན༽ཡང་དག་པ་ཇི་ལྟ་བ་བཞིན་དུ་ཆོས་རྣམས་ལ་ལྷག་པར་སྒྲོ་འདོགས་པ་དང་བྲལ་བ་གང་ཡིན་པའོ། ། ཞེས་གསུངས་པའི་ཕྱིར་དང༌། ས་བཅུ་པའི་མདོ་ལས་ཀྱང༌། དེ་འཇིག་རྟེན་དུ་འབྱུང་བ་དང༌། འཇིག་པ་ལས་རྣམ་པར་ལྟ་བའི་ཚེ། འདི་སྙམ་དུ་སེམས་ཏེ།
འཇིག་རྟེན་དུ་དོགས་པ་བྱུང་བ་གང་ཇི་སྙེད་པ་དེ་དག་ཐམས་ཅད་ནི་བདག་ཏུ་མངོན་པར་ཞེན་པ་ལས་བྱུང་སྟེ། བདག་ཏུ་མངོན་པར་ཞེན་པ་དང་བྲལ་ན་འབྱུང་བའང་མེད་པར་འགྱུར་རོ་སྙམ་མོ། ། དེ་འདི་སྙམ་དུ་སེམས་ཏེ། བྱིས་པའི་བློ་ཅན་བདག་ཏུ་མངོན་པར་ཞེན་པ་མི་ཤེས་པའི་རབ་རིབ་ཀྱིས་བསྒྲིབས་པ་ཡོད་པ་དང་མེད་པ་ལ་མངོན་པར་འདོད་པ་ཅན་དུ་ཚུལ་བཞིན་མ་ཡིན་པའི་ཡིད་ལས་བྱུང་བ། ལམ་ལོག་པར་ཞུགས་པ། ལོག་པར་རྗེས་སུ་འབྲང་བ་དེ་དག་ནི་བསོད་ནམས་དང༌། བསོད་ནམས་མ་ཡིན་པ་དང༌། མི་གཡོ་བའི་འདུ་བྱེད་རྣམས་ཀྱང་བསོག་སྟེ། འདུ་བྱེད་དེ་དག་གིས་ཡོངས་སུ་བསྒོམས་པའི་སེམས་ཀྱི་ས་བོན་ཟག་པ་དང་བཅས་པ། ཉེ་བར་ལེན་པའི་ལས་ཀྱིས་མ་ལ་སྐྱེས་པ་དང༌།
རྒ་ཤིའི་རང་བཞིན་ཀྱང་སྲིད་པ་མངོན་པར་གྲུབ་པ་འབྱུང་བ་ཉེ་བར་འགྲུབ་པ་ཡིན་ཏེ། ཞེས་གསུངས་པའི་ཕྱིར་རོ། ། ཁ་ཅིག་ན་རེ། བདག་ཏུ་མངོན་པར་ཞེན་པ་ནི་ལྟ་བ་ཡིན་ལ། དེའང་མ་རིག་པ་དང་མཚུངས་པར་ལྡན་པ་ཡིན་པས། ལྟ་བའི་སྒོ་ནས་མ་རིག་པ་ཉིད་དུ་གསུངས་པར་ཤེས་པར་བྱ་བ་ཡིན་གྱི། འཇིག་ཚོགས་སུ་ལྟ་བ་མ་རིག་པ་མིན་ནོ། །
གལ་ཏེ་མ་རིག་པ་ཉིད་འཇིག་ཚོགས་སུ་ལྟ་བ་ཡིན་ན། མདོ་ལས་ལྟ་བ་དང་མཚུངས་པར་ལྡན་པའི་མ་རིག་པ་གསུངས་པའང་དོན་༼༡༡༡བ༽མེད་པར་འགྱུར་ཏེ། ལྟ་བ་མ་རིག་པ་དང་མཚུངས་ལྡན་མ་ཡིན་པའི་ཕྱིར་རོ་ཞེ་ན།
བཤད་པ། འགལ་བ་གང་ཡིན་འདིར་བཤད་བྱ། ། ཞེས་སྨོས་ཏེ། བཅོམ་ལྡན་འདས་ཀྱི་གསུང་འགའ་ཞིག་ཏུ་མ་རིག་པ་དང་འཇིག་ཚོགས་སུ་ལྟ་བ་མཚུངས་ལྡན་དུ་གསུངས་པ་དང་འགལ་བ་ལྟར་སྣང་བ་གང་ཡིན་པ་དེ་དང་ཉོན་མོངས་པ་ཅན་གྱི་མ་རིག་པ་འཇིག་ཚོགས་སུ་ལྟ་བ་བཤད་པའི་སྐབས་འདིར་མི་འགལ་བའི་ཚུལ་ཅི་རིགས་པར་བཤད་པར་བྱའོ། ། ཇི་སྐད་དུ། མདོ་ལས། ལྟ་བ་དང་མཚུངས་པར་ལྡན་པའི་མ་རིག་པའོ། ། ཞེས་གང་གསུངས་པ་དེ་ནི་རྣམ་པ་ལྔས་མཚུངས་པར་ལྡན་པའི་རྫས་ཐ་དད་པར་སྟོན་པ་མ་ཡིན་གྱི། ལྟ་བ་དང་ལྡན་པའི་མ་རིག་པ་ཞེས་སྤྱི་དང་ཁྱད་པར་ཐ་དད་དུ་བཏགས་པའི་མཚུངས་ལྡན་དུ་སྟོན་པའི་ཕྱིར་ལུང་དང་འགལ་བ་ཡོད་པ་མ་ཡིན་ནོ། ། དཔེར་ན་བླཀྵ་དང་ལྡན་པའི་ནགས་ཚལ་ཞེས་པ་དང༌།
ལག་པ་དང་ལྡན་པའི་ལུས་ཞེས་པ་ལྟ་བུའོ། ། དེས་ན་དམིགས་པ་སྤྱི་དང་འཇིག་ཚོགས་སུ་ལྟ་བ་ནི་བྱེ་བྲག་གམ་ཁྱད་པར་རོ་ཞེས་གྲུབ་བོ་ཞེས་ལྷ་རྒྱན་གཉིས་ཀའིའོ། ། གསུམ་པ་སྟོང་པ་ཉིད་ཀྱི་ལྟ་བ་རྨོངས་པའི་གཉེན་པོར་བསྒྲུབ་པ་ནི། སྟོང་ཉིད་ལྟ་དང་དེ་འགལ་ཕྱིར། ། དེ་ཡི་རང་བཞིན་ཉེས་ཀུན་དང༌། ། འགལ་བར་རབ་ཏུ་གྲུབ་པ་ཡིན། ། ཅེས་སྨོས་ཏེ། བདག་མེད་པར་མངོན་སུམ་དུ་རྟོགས་པའི་སྟོང་པ་ཉིད་ཀྱི་ལྟ་བ་དང༌། བདག་ཏུ་ལྟ་བ་དེའི་འཛིན་སྟངས་དངོས་སུ་འགལ་བའི་ཕྱིར། བདག་ཏུ་ལྟ་བ་དེའི་རང་བཞིན་གྱི་ཁྱད་པར་ཅན་དང༌།
བདག་ཏུ་ལྟ་བ་ལས་བྱུང་བའི་འདོད་ཆགས་ལ་སོགས་པའི་ཉེས་པའི་ཁྱད་པར་ཀུན་དང་༼༡༡༢ན༽ལྷན་ཅིག་མི་གནས་པའི་འགལ་བ་རབ་ཏུ་གྲུབ་པ་ཡིན་ཏེ། དཔེར་ན་ཁྱད་པར་གྲང་རེག་དང་འགལ་བའི་མེ་ནི་གྲང་བའི་ཁྱད་པར་བ་མོའི་རེག་པ་དང་གྲང་འབྲས་སྤུ་ལོང་བྱེད་ལ་སོགས་པའི་རང་བཞིན་དང་འགལ་བ་ལྟ་བུའོ་ཞེས་ལྷའིའོ། ། དེས་ནི་འགོག་བདེན་གྱི་ངེས་པར་འབྱུང་བའི་རྣམ་པ་ཡང་བཤད་པ་ཡིན་ནོ་ཞེས་རྒྱན་གྱིའོ། ། དེ་ལ་གཞན་དག་ན་རེ། ཟད་མིན་སྲོག་ཆགས་ཆོས་ཉིད་ཕྱིར། ། གཟུགས་སོགས་བཞིན། ཞེས་སྨྲ་སྟེ། གཉེན་པོ་གོམས་པ་ལས་ཉོན་མོངས་པ་ལྡོག་ཏུ་ཟིན་ཀྱང་ཟད་ནས་སླར་མི་སྐྱེ་བའི་ཆོས་ཅན་མིན་ཏེ། ཉོན་མོངས་ནི་སྲོག་ཆགས་རྣམས་ཀྱི་རང་བཞིན་ནམ་ཆོས་ཉིད་ཡིན་པའི་ཕྱིར། དཔེར་ན་འབྱུང་བའི་གཟུགས་དང་མེའི་དྲོད་ལ་སོགས་པ་བཞིན་ནོ་ཞེ་ན།
བཤད་པ། མིན་མ་གྲུབ་ཕྱིར། ། གཉེན་པོའི་ཕྱོགས་དང་འབྲེལ་བ་ན། ། ལྡོག་པ་དག་ཀྱང་མཐོང་ཕྱིར་རོ། ། ཞེས་སྨོས་ཏེ། འདོད་ཆགས་ལ་སོགས་པའི་ཉོན་མོངས་པ་རྣམས་སྲོག་ཆགས་ཀྱི་ཆོས་ཉིད་ཡིན་པའི་རྒྱུ་མཚན་གྱིས་གཏན་མི་ཟད་པ་དེ་ནི་མིན་ཏེ། སྲོག་ཆགས་ཀྱི་ཆོས་ཉིད་དུ་མ་གྲུབ་པའི་ཕྱིར་དང༌། གློ་བུར་དུ་བསྟན་ཟིན་པའི་ཕྱིར། སྲོག་ཆགས་ལས་བྱུང་བ་ཙམ་ལ་དེའི་ཆོས་ཉིད་དུ་བརྗོད་ན་ཡང་གཏན་ཚིགས་མ་ངེས་པ་ཡིན་ཏེ། ཐག་པ་ལ་སྦྲུལ་གྱི་ཤེས་པ་བཞིན་དུ་དེ་ལས་རེས་འགའ་འབྱུང་བ་ནི་དེའི་རང་བཞིན་དུ་མི་རུང་བའི་ཕྱིར་དང༌།
གཉེན་པོ་བདག་མེད་མངོན་སུམ་དུ་རྟོགས་པའི་ཕྱོགས་དང་འབྲེལ་བ་ན། འདོད་ཆགས་ལ་སོགས་པ་ལྡོག་ཅིང་འགྲིབ་པ་དག་ཀྱང་མཐོང་བའི་ཕྱིར་རོ། ། ༼༡༡༢བ༽དཔེར་ན་གྲང་རེག་དང་འབྲེལ་བ་ལས་རྡོ་ཚན་ལ་སོགས་པའི་དྲོ་བའི་རེག་པ་ལྡོག་པ་བཞིན་ནོ། ། གཞན་དག་ནི་འདོད་ཆགས་ལ་སོགས་ལ་གཉེན་པོས་ལན་གཅིག་མེད་པར་བྱས་ཀྱང་སླར་ཡང་སྐྱེ་བར་འགྱུར་ཏེ། དཔེར་ན་གསེར་བཞུས་པ་ན་སླ་བའི་བདག་ཉིད་དུ་གྱུར་ཀྱང༌། སླར་ཡང་སྲ་བའི་བདག་ཉིད་དུ་ལོག་པ་བཞིན་ནོ་ཞེ་ན། བཤད་པ། ཉེས་པ་རྣམ་པར་འགག་པ་ནི། ། སྲ་ཞིང་སླར་ཡང་སྐྱེ་མེད་དེ། ། དེ་བདག་ཉིད་ཀྱི་འབྲེལ་མེད་དང༌། །
ཐལ་བ་བཞིན་དུ་མ་ངེས་ཕྱིར། ། ཞེས་སྨོས་ཏེ། བདག་མེད་པར་མཐོང་བའི་གཉེན་པོས་འདོད་ཆགས་ལ་སོགས་པའི་ཉེས་པ་རྣམས་བཅོམ་ནས་རྣམ་པར་འགག་པའི་སེམས་རྒྱུད་དེ་ལ་ནི་གསེར་གྱི་ཞུ་བ་མེ་དང་བྲལ་ན་སྲ་བ་སླར་སྐྱེ་བ་བཞིན་དུ་གཉེན་པོ་དང་བྲལ་བས་འདོད་ཆགས་ལ་སོགས་པ་སླར་ཡང་སྐྱེ་བ་མེད་དེ། གཉེན་པོ་ནི་སེམས་དེའི་བདག་ཉིད་ཡིན་པ་ཉིད་ཀྱིས་འབྲེལ་བ་མེད་པའི་ཕྱིར་དང༌། ཤིང་མེས་ཐལ་བར་བྱས་པ་མེ་དང་བྲལ་ཀྱང་ཐལ་བ་ཤིང་དུ་མི་ལྡོག་པ་བཞིན་དུ་གཉེན་པོ་དང་བྲལ་ཀྱང་ཉེས་པའི་རྒྱུ་བདག་ཏུ་འཛིན་པ་སྤངས་པས་འདོད་ཆགས་ལ་སོགས་པ་སླར་སྐྱེ་བར་མ་ངེས་པའི་ཕྱིར་ཞེས་པ་ལྷའིའོ། ། གཉིས་པ་བདག་འཛིན་ཅན་གྲོལ་བར་མི་རིགས་པར་བཤད་པ་ལ། བདག་བསྒོམ་པས་ཐར་པ་ཐོབ་པ་མི་རིགས་པ། བདག་གིར་ཞེན་པ་དང་བྲལ་བས་གྲོལ་བ་དགག་པའོ། ། དང་པོ་ལ། གཞན་དག་ན་རེ།
བདག་བསྒོམ་པས་ཀྱང་གྲོལ་བར་འགྱུར་ཏེ། བདག་བསམ་པར་བྱའོ་ཞེས་ལུང་ལས་འབྱུང་བའི་ཕྱིར། དེས་ན་བདག་མེད་ལྟ་བས་ཅི་བྱ་ཞེ་ན། བཤད་པ། གང་ཞིག་བདག་མཐོང་དེ་༼༡༡༣ན༽ལ་ནི། ། ང་ཞེས་རྟག་ཏུ་ཞེན་པར་འགྱུར། ། ཞེན་པས་བདེ་ལ་སྲེད་འགྱུར་ཏེ། ། སྲེད་པས་སྐྱོན་རྣམས་སྒྲིབ་པར་བྱེད། ། ཡོན་ཏན་མཐོང་བས་ཡོངས་སྲེད་པ། ། ང་ཡི་ཞེས་དེའི་སྒྲུབ་བྱེད་ལེན། །
དེས་ན་བདག་ལ་མངོན་ཆགས་པ། ། དེ་སྲིད་དེ་ནི་འཁོར་བར་འགྱུར། ། ཞེས་སྨོས་ཏེ། སེམས་ཅན་རྣམས་ལས་གང་སུ་ཞིག་བདག་ཏུ་ཞེན་ཅིང་མཐོང་བ་དེ་ལ་ནི་འཁོར་བ་ལས་གྲོལ་བ་ཡོད་པ་མ་ཡིན་ཏེ། ང་མེད་པ་ལ་ངའོ་ཞེས་རྟག་ཏུ་ཞེན་པར་འགྱུར་ལ། དེ་ལྟར་ཞེན་པས་བདག་གི་བདེ་བ་ལ་སྲེད་པ་སྐྱེ་བར་འགྱུར་ཏེ། སྲེད་པས་བདག་དང་བདག་གི་བའི་སྐྱོན་རྣམས་སྒྲིབ་པར་བྱེད་ཅིང༌། དེ་ལྟར་བསྒྲིབས་པས་བདག་དང་བདག་གི་བ་ལ་ཡོན་ཏན་དུ་མཐོང་བས་དེ་ལ་ཡོངས་སུ་སྲེད་པའི་ཕྱིར་རོ། ། དེ་ལྟར་ཡིན་པ་དེའི་ཕྱིར། ཁྱོད་འདོད་པའི་འདོད་ཆགས་དང་བྲལ་བ་ནི་ངའིའོ་ཞེས་བདག་དེའི་སྒྲུབ་བྱེད་ལེན་པར་བྱེད་དོ། །
དེས་ན་ཇི་སྲིད་བདག་ལ་ཞེན་ཅིང་མངོན་པར་ཆགས་པ་ཡོད་པ་དེ་སྲིད་དུ་ཁྱོད་ཀྱི་འགྲོ་བ་དེ་ནི་འཁོར་བར་འགྱུར་རོ། ། དེའི་གཞུང་འཛུགས་པའི་ཕྱིར། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང༌། ། འདི་དག་དང་ནི་ཡོངས་འབྲེལ་བས། ། ཉེས་པ་ཐམས་ཅད་འབྱུང་བར་འགྱུར། ། ཞེས་སྨོས་ཏེ། སྐྱེས་བུ་གང་ལ་བདག་ཏུ་འདུ་ཤེས་པ་ཡོད་ན་ནི་དེ་ལ་བལྟོས་པའི་གཞན་དུ་འདུ་ཤེས་པ་ཡོད་ལ། དེ་ཡོད་ན་བདག་དང་གཞན་གྱི་ཆ་གཉིས་ལས་གོ་རིམ་བཞིན་དུ་འཛིན་ཅིང་ཞེན་པ་དང་ཡོངས་སུ་སྡང་བར་འགྱུར་ཞིང༌། བདག་དང་གཞན་ལ་ཆགས་པ་དང་སྡང་བ་འདི་དག་དང་ནི་ཡོངས་སུ་འབྲེལ་༼༡༡༣བ༽བའི་སྐྱོན་ལས་ཕྲག་དོག་དང་སེར་སྣ་ལ་སོགས་པའི་ཉེས་པ་ཐམས་ཅད་འབྱུང་བར་འགྱུར་རོ་ཞེས་ལྷ་རྒྱན་གཉིས་ཀའིའོ། །
གཉིས་པ་བདག་གིར་ཞེན་པ་དང་བྲལ་བས་གྲོལ་བ་དགག་པ་ལ། བདག་གིར་ཆགས་པ་སྤང་བ་དགག ། བདག་ཏུ་ཆགས་པ་སྤང་བ་དགག ། བདག་ཏུ་ཆགས་པ་སྤོང་བའི་སྒྲུབ་བྱེད་དགག ། དོན་བསྡུ་བ། བདག་གི་བ་སྤང་ན་ཧ་ཅང་ཐལ་བ། དེས་ན་འཇིག་ཚོགས་ལ་ལྟ་བ་སྤང་བར་གདམས་པའོ། ། དང་པོ་ལ། ཁ་ཅིག་ན་རེ། ཁོ་བོ་ཅག་གི་གྲོལ་བའི་སྐྱེས་བུ་ནི་བདག་ཆགས་པ་དང་ལྡན་པ་དེ་ལྟར་ནའང༌།
བདག་གིར་ཆགས་པ་དང་བྲལ་བའི་ཕྱིར་འཁོར་བར་འཁོར་བ་མ་ཡིན་ནོ་ཞེ་ན། བཤད་པ། ངེས་པར་བདག་ལ་ཆགས་པ་ནི། ། བདག་གི་ལ་ཆགས་མི་འབྲལ་ཞིང༌། ། ཞེས་སྨོས་ཏེ། ངེས་པ་ཁོ་ནར་བདག་ལ་ཆགས་ཤིང་ཞེན་པའི་སྐྱེས་བུ་ནི་འཁོར་བ་ལས་གྲོལ་བ་ནི་མ་ཡིན་ཏེ། བདག་ལ་ཆགས་པ་དང་ལྡན་པ་ནི་བདག་གི་བ་ལ་ཡང་ཆགས་པ་དང་མི་འབྲལ་ཞིང་ལྡན་པའི་ཕྱིར་ཞེས་པ་རྒྱན་གྱིའོ། ། གཉིས་པ་བདག་ཏུ་ཆགས་པ་སྤང་བ་དགག་པ་ལ། འགོག་བྱེད་ཀྱི་རིགས་པ་དངོས། ཆགས་པ་སྐྱོན་བཅས་ཡིན་པས་སྤོང་བ་དགག །
ཆགས་པ་སྐྱོན་བཅས་ཉིད་ཀྱང་མ་གྲུབ་པའོ། ། དང་པོ་ལ། ཁ་ཅིག་ན་རེ། ཉེས་མེད་ཀྱི་བདག་མེད་པའོ། ། བདག་ལ་སྤངས་པ་ཡིན་ནོ་ཞེ་ན། བཤད་པ། ཉེས་མེད་བདག་ལ་ཆགས་པ་དང༌། ། བྲལ་བའི་རྒྱུ་ཡང་ཡོད་མ་ཡིན། ། ཅེས་སྨོས་ཏེ། ཁྱོད་ཀྱིས་གྲོལ་བ་ཐོབ་པར་འདོད་པའི་སྐྱེས་བུ་ནི་སྡུག་བསྔལ་དང་བྲལ་བ་གཅིག་ཏུ་རྣམ་པར་འཚེ་བ་༼༡༡༤ན༽མེད་པའི་ཉེས་མེད་ཀྱི་བདག་ཡོད་པ་མ་ཡིན་པའི་ཕྱིར།
བདག་ལ་ཆགས་པ་དང་བྲལ་བའི་རྒྱུ་ཡང་ཡོད་པ་མ་ཡིན་ནོ། ། གཉིས་པ་ཆགས་པ་སྐྱོན་བཅས་ཡིན་པས་སྤོང་བ་དགག་པ་ལ། གཞན་དག་ན་རེ། གལ་ཏེ་ཆགས་པ་སྐྱོན་བཅས་ན། ། ཞེས་སྨོས་ཏེ། གལ་ཏེ་བདག་ལ་ཉེས་པ་མེད་ཀྱང་བདག་ཏུ་ཆགས་པ་སྐྱོན་དང་བཅས་པ་ཡིན་པས་མཁས་པ་རྣམས་ཀྱིས་བོར་བར་བྱ་བ་ཡིན་ཏེ། སྦྲུལ་གྱི་སོས་ཟིན་པའི་སོར་མོ་བཞིན་ནོ་ཞེ་ན། བཤད་པ། དེ་ལས་ཅིར་གྱུར་དེ་སྤོང་འགྱུར། ། འདི་ཡུལ་སུན་ཕྱུང་མེད་པར་ནི། །
དེ་སྤོང་བར་ནི་ནུས་མ་ཡིན། ། ཅེས་སྨོས་ཏེ། བདག་ཏུ་ཆགས་པ་སྐྱོན་དང་བཅས་པ་མཐོང་བ་དེ་ལས་ཅིར་འགྱུར་ཞེས་དྲི་བར་བྱའོ། ། གལ་ཏེ་དེ་ལྟར་མཐོང་བ་ལས་བདག་ཏུ་ཆགས་པ་དེ་སྤོང་བར་འགྱུར་རོ་ཞེ་ན། ཁྱོད་ཀྱི་གྲོལ་བ་ཐོབ་པར་འདོད་པའི་སྐྱེས་བུ་ནི་བདག་ཏུ་ཆགས་པ་འདི་ཡི་ཡུལ་བདག་གང་ཡིན་པ་དེ་ཉེས་པ་དང་བཅས་པར་མཐོང་བའི་སྒོ་ནས་མེད་པ་ཉིད་དུ་སུན་ཕྱུང་བ་མེད་པར་ནི་བདག་ཉེས་པ་མེད་པར་མཐོང་བས་བསྐྱེད་པའི་ཆགས་པ་དེ་སྤོང་བར་ནི་ནུས་པ་མ་ཡིན་ནོ། ། དེའི་གཞུང་འཛུགས་པར་བྱ་བའི་ཕྱིར། ཡོན་ཏན་སྐྱོན་དང་རྗེས་འབྲེལ་བའི། ། འདོད་དང་སྡང་སོགས་སྤོང་བ་ནི། ། དེ་དག་ཡུལ་ལ་མ་མཐོང་བས། ། ཡིན་གྱི་ཕྱི་ཚུལ་གང་གིས་མིན། །
ཞེས་སྨོས་ཏེ། གཏན་ཚིགས་མ་ངེས་པ་མ་ཡིན་ནོ། ། འདི་ལྟར་ཡུལ་གང་ལ་ཡོན་ཏན་དང་སྐྱོན་དེ་དག་མཐོང་བ་དང་གོ་རིམ་བཞིན་དུ་རྗེས་སུ་འབྲེལ་བར་སྐྱེས་པའི་འདོད་ཆགས་དང་ཞེ་སྡང་དང་ཕྲག་དོག་ལ་སོགས་པ་སྤོང་བ་༼༡༡༤བ༽ནི་རྒྱུ་ཡོན་ཏན་དང་སྐྱོན་དེ་དག་ཡུལ་ལ་མ་མཐོང་བས་སྤོང་བ་ཡིན་གྱི། ཡིད་ཀྱི་སྐྱོན་དག་ནི་ཕྱི་རོལ་ཀྱི་ཚེར་མ་འདོན་པའི་ཚུལ་གང་གི་སྒོ་ནས་སྤོང་ནུས་པ་མ་ཡིན་ནོ་ཞེས་པ་ལྷའིའོ། ། དེས་ན་བདག་ཏུ་ཆགས་པ་སྐྱོན་ཅན་དུ་མཐོང་བས་བདག་ཏུ་འཛིན་པ་མ་ཡིན་གྱི། བདག་གི་ཡོན་ཏན་མཐོང་བ་ལས་ཆགས་པ་སྐྱེ་བ་བདག་ལ་ཡོན་ཏན་དུ་མཐོང་བ་སྤང་དགོས་སོ་ཞེས་བཤད་པ། ཆགས་ཡོན་ཏན་གྱི་ཆགས་མིན་གྱི། ། དོན་གྱི་ཡོན་ཏན་མཐོང་བས་ཡིན། ། མ་ཚང་མེད་རྒྱུ་དེ་ལ་ནི། ། འབྲས་བུ་གང་གི་ཟློག་པར་བྱེད། །
ཅེས་སྨོས་ཏེ། བདག་ཏུ་ཆགས་པ་སྐྱོན་ཅན་དུ་མཐོང་བས་བདག་འཛིན་སྤོང་ནུས་པ་མ་ཡིན་ཏེ། བདག་འཛིན་གྱི་རྒྱུ་དང་འགལ་བ་མེད་པའི་ཕྱིར་ཏེ། བདག་ཏུ་ཆགས་པ་རང་ཉིད་ལ་ཡོན་ཏན་ཅན་དུ་མཐོང་བ་ཙམ་གྱིས་བདག་ལ་ཆགས་པ་སྐྱེ་བ་མ་ཡིན་གྱི། དོན་བདག་གི་ཡོན་ཏན་མཐོང་བས་སྐྱེ་བ་ཡིན་པའི་ཕྱིར་རོ། ། དེའི་ཕྱིར་གྲོལ་བར་འདོད་པའི་སྐྱེས་བུ་ཆོས་ཅན། འབྲས་བུ་བདག་ཏུ་འཛིན་པ་གང་གིས་ཟློག་པར་བྱེད་དེ་བཟློག་པར་མི་ནུས་པར་ཐལ། བདག་ཏུ་འཛིན་པའི་མ་ཚང་བ་མེད་པའི་རྒྱུ་བདག་ཏུ་ཞེན་པ་ཡོད་པ་དེ་ལ་ནི་དེའི་ཕྱིར་རྒྱན་གྱིས་བསྡུ་བའི་ཚིགས་སུ་བཅད་པའོ་ཞེས་བཤད། གསུམ་པ་ཆགས་པ་སྐྱོན་བཅས་ཉིད་ཀྱང་མ་གྲུབ་པ་ལ། ཆགས་ལ་སྐྱོན་ཡང་གང་ཞིག་མཐོང༌། །
ཞེས་སྨོས་ཏེ། བདག་ལ་ཆགས་པ་ལ་སྐྱོན་ཡང་གང་ཞིག་ཡོད་པར་མཐོང་ནས་བདག་ཏུ་ཆགས་པ་དེ་སྤོང་བ་ཡིན་ཅེས་དྲིས་པའོ། ། དེ་ལ་གཞན་དག་ན་རེ། གལ་ཏེ་སྡུག་བསྔལ་རྟེན་ཅེ་ན། ། ཞེས་སྨོས་ཏེ། གལ་ཏེ་བདག་ཏུ་༼༡༡༥ན༽ཆགས་པ་ལས་བདེ་བ་ལ་ཡོངས་སུ་སྲེད་པ་དང་ལྡན་པའི་སྡུག་བསྔལ་དུ་གྱུར་པའི་འཁོར་བ་ལེན་ཅིང་རྟེན་པའི་ཕྱིར། བདག་ཏུ་ཆགས་པ་ནི་སྐྱོན་དང་ལྡན་པར་གྲུབ་སྟེ། དཔེར་ན་སྦྲུལ་གྱི་སོས་ཟིན་པའི་སོར་མོ་བཞིན་ནོ་ཞེ་ན། བཤད་པ། དེ་ལྟའང་འདི་ལ་ཆགས་བྲལ་མིན། །
བདག་གིར་མཐོང་ཕྱིར་དཔེར་བདག་བཞིན། ། ཅེས་སྨོས་ཏེ། བདག་ལ་ཆགས་པས་སྡུག་བསྔལ་གྱི་རྟེན་བྱེད་པ་དེ་ལྟར་ནའང་བདག་ལ་ཆགས་པ་འདི་ལ་ཆགས་བྲལ་ཡོད་པ་མིན་ཏེ། བདག་གིར་མཐོང་ཞིང་ཞེན་པའི་ཕྱིར། དཔེར་ན་བདག་སྡུག་བསྔལ་གྱི་རྟེན་བྱེད་ཀྱང་ཆགས་པ་དང་བྲལ་བ་མིན་པ་བཞིན་ནོ་ཞེས་ལྷའིའོ། ། རྒྱན་ལས། སྡུག་བསྔལ་གྱི་རྟེན་ནི་དང་པོ་ཉིད་དུ་བདག་ཡིན་ཏེ། བདག་ཡོད་ན་ཞེན་པས་ཕྱིས་སྡུག་བསྔལ་གྱི་རྒྱུར་འགྱུར་གྱི། བདག་མེད་ན་སུ་ཞིག་སྡུག་བསྔལ། ཞེས་གསུངས་སོ། །
གཞན་དག་ན་རེ། གལ་ཏེ་དེ་མེད་བདག་སྡུག་བསྔལ། ། རྒྱུ་མིན། ཅེས་སྨོས་ཏེ། གལ་ཏེ་འདི་སྙམ་དུ་བདག་སྡུག་བསྔལ་གྱི་རྟེན་བྱེད་པ་ནི་བདག་ཏུ་ཞེན་པ་དང༌། ཆོས་དང་ཆོས་མིན་པ་དང༌། འདུ་བྱེད་པ་དང་ལྷན་ཅིག་ཏུ་ཚོགས་པ་ན་ཡིན་གྱི། ཚོགས་པ་དེ་དག་མེད་པའི་བདག་གཅིག་པུས་སྡུག་བསྔལ་གྱི་རྒྱུའམ་རྟེན་བྱེད་པ་མིན་ནོ་ཞེ་ན། བཤད་པ། དེ་ཡང་དེ་དང་འདྲ། །
དེ་ལྟར་གཉིས་ཀའང་སྐྱོན་མེད་པ། ། དེ་ཕྱིར་གཉིས་ལ་ཆགས་བྲལ་མིན། ། ཅེས་སྨོས་ཏེ། འོ་ན་བདག་ཏུ་ཆགས་པ་དེ་ཡང་སྐྱོན་མེད་དུ་འགྱུར་ཏེ། བདག་དེ་དང་འདྲ་བར་ཚོགས་མ་ཚང་བས་སྡུག་བསྔལ་མི་བསྐྱེད་པའི་ཕྱིར། དེ་ལྟར་ན་བདག་དང་༼༡༡༥བ༽བདག་ཏུ་ཆགས་པ་གཉིས་ཀའང་སོ་སོར་སྡུག་བསྔལ་གྱི་རྒྱུ་བྱེད་པའི་སྐྱོན་མེད་པ་དེའི་ཕྱིར། བདག་དང་བདག་ཏུ་ཆགས་པ་གཉིས་པོ་གང་ལ་ཡང་ཆགས་པ་དང་བྲལ་བ་མ་ཡིན་པར་འགྱུར་རོ་ཞེས་རྒྱན་གྱིའོ། ། གསུམ་པ་བདག་ཏུ་ཆགས་པ་སྤོང་བའི་སྒྲུབ་བྱེད་དགག་པ་ལ། སྡུག་བསྔལ་དུ་བསྒོམ་པས་ཆགས་པ་མི་སྤོང་བའི་རྒྱུ་མཚན། སྡུག་བསྔལ་དུ་ཤེས་ཀྱང་ཆགས་པ་མི་ལྡོག །
སྡུག་བསྔལ་དང་བཅས་པ་ཉིད་ཀྱང་མི་འཐད། སྡུག་བསྔལ་དུ་ཤེས་པ་ཆགས་པའི་རྒྱུ་དང་མི་འགལ། སེར་སྐྱ་པའི་ཆགས་བྲལ་དགག ། སྡུག་བསྔལ་ལ་ཡིད་བྱུང་བ་ཆགས་བྲལ་མ་ཡིན། ཆགས་བྲལ་ཉིད་བཤད། སྡུག་བསྔལ་བསྒོམ་པར་གསུངས་པ་དང་འགལ་བ་སྤང་པའོ། ། དང་པོ་ལ། ཆགས་པ་སྤོང་བའི་དཔེ་མི་མཚུངས་པ། བདག་ཡོད་པར་འདོད་པ་མི་རིགས་པ། བདག་ཏུ་ཆགས་པ་ཡོད་ན་བདག་གིར་ཆགས་པ་སྤོང་མི་ནུས་པ།
བདག་ལ་ཆགས་པ་དང་བྲལ་ན་ཧ་ཅང་ཐལ་བ་དང་བཞི། དང་པོ་ལ་བདག་གི་བཅོམ་པ་ཆགས་བྲལ་གྱི་རྒྱུ་བསྟན་པ། གཞན་གྱི་ཆགས་བྲལ་གྱི་རྒྱུ་དགག ། དེའི་ལན་དགག་པ་དང་གསུམ། དང་པོ་ནི། གཞན་དག་ན་རེ། གལ་ཏེ་སྦྲུལ་གཟུང་ཡན་ལག་བཞིན། ། སྡུག་བསྔལ་བསྒོམ་པ་སྤོང་འགྱུར་ན། ། ཞེས་སྨོས་ཏེ། གལ་ཏེ་དཔེར་ན་སྦྲུལ་གྱི་སོས་བཟུང་བའི་ཡན་ལག་སྡུག་བསྔལ་དུ་བསྒོམ་པས་སྤོང་བ་བཞིན་དུ་བདག་ཏུ་ཆགས་པ་ལ་སོགས་པ་སྡུག་བསྔལ་དུ་སྒོམ་པར་བྱེད་ཅིང༌།
སྡུག་བསྔལ་དུ་བསྒོམ་པས་བདག་ཏུ་ཆགས་པ་སྤོང་བར་འགྱུར་བས། དེ་༼༡༡༦ན༽ལྟར་ན་སྐྱོན་མེད་ཅེས་པའི་གཏན་ཚིགས་མ་གྲུབ་བོ་ཞེ་ན། བཤད་པ། བདག་གི་བ་བློ་བཅོམ་པས་འདི། ། འདོར་བ་ཡིན་གྱི་ལྡོག་པས་མིན། ། ཅེས་སྨོས་ཏེ། སྦྲུལ་གྱི་སོས་བཟུང་བའི་ཡན་ལག་ལ་བདག་གི་བའི་བློ་བཅོམ་པས་དེའི་སོས་ཟིན་པའི་ཡན་ལག་འདི་འདོར་བ་ཡིན་གྱི། དེ་ལས་བཟློག་པས་བདག་གི་བའི་བློ་བཅོམ་བཞིན་དུ་སྡུག་བསྔལ་དུ་བསྒོམ་པ་ཙམ་ལས་དེའི་སོས་བཟུང་བའི་ཡན་ལག་སྤོང་བ་མ་ཡིན་ནོ། ། དེས་ན་དཔེ་དེ་ཁྱེད་ལ་མི་མཚུངས་སོ་ཞེས་བསྟན་པའི་ཕྱིར། དབང་པོ་ལ་སོགས་ལོངས་སྤྱོད་ཀྱི། །
རྟེན་ཉིད་དུ་ནི་བཟུང་བ་ལ། ། རང་བློ་གང་གིས་བཟློག་འགྱུར་ཏེ། ། དེ་ལ་ཆགས་བྲལ་དེ་གང་ལས། ། ཞེས་སྨོས་ཏེ། སྡུག་བསྔལ་དུ་མཐོང་ཡང་མིག་གི་དབང་པོ་དང་ལུས་ཀྱི་དབང་པོ་ལ་སོགས་པ་ལོངས་སྤྱོད་ཀྱི་རྟེན་ཉིད་དུ་ནི་བཟུང་བ་ལ་སྟེ། དེའི་ཕྱིར་ཁྱེད་འདོད་པའི་འདོད་ཆགས་དང་བྲལ་བའི་སྐྱེས་བུ་ནི་མིག་ལ་སོགས་པའི་དབང་པོ་ལ་སྡུག་བསྔལ་དུ་མཐོང་བས་རང་གི་བར་འཛིན་པའི་བློ་གང་གིས་ན་བཟློག་པར་འགྱུར་ཏེ། དེའི་ཕྱིར་མིག་གི་དབང་པོ་སྡུག་བསྔལ་དུ་བསྒོམ་པས་མིག་སོགས་དེ་ལ་ཆགས་པ་དང་བྲལ་བ་དེ་གང་ལས་ཡིན་ཏེ་མ་ཡིན་ནོ། ། དེའི་དཔེ་བསྟན་པའི་ཕྱིར། ལུས་ལས་བོག་པའི་སྐྲ་སོགས་ལ། ། ཡིད་འབྱུང་བློ་ནི་སྐྱེ་འགྱུར་ཞིང༌། །
གཞན་ལ་ཞེན་བཅས་སྐྱེ་འགྱུར་བ། ། ཐམས་ཅད་ཀྱིས་ནི་མངོན་སུམ་ཡིན། ། ཅེས་སྨོས་ཏེ། དཔེར་ན་བདག་གི་བའི་བློ་མེད་པས་ལུས་ལས་བོག་པའི་སྐྲ་དང་སེན་མོ་དང་མཆིལ་མ་སོགས་ལ་ཡིད་འབྱུང་ཞིང་ཞེན་པ་༼༡༡༦བ༽མེད་པའི་བློ་ནི་སྐྱེ་བར་འགྱུར་ཞིང༌། གཞན་མ་བོག་པའི་སྐྲ་ལ་སོགས་པ་ལ་ཞེན་པ་དང་བཅས་པའི་བློ་སྐྱེ་བར་འགྱུར་བ་ནི་སྐྱེ་བོ་ཐམས་ཅད་ཀྱི་ནི་མངོན་སུམ་ཡིན་པའི་ཕྱིར། སྡུག་བསྔལ་མཐོང་བ་ཆགས་བྲལ་གྱི་རྒྱུ་མ་ཡིན་པར་བདག་གི་བའི་བློ་བཅོམ་པ་ཆགས་པ་དང་བྲལ་བའི་རྒྱུ་ཡིན་ནོ་ཞེས་ལྷ་རྒྱན་གཉིས་ཀའིའོ། ། གཉིས་པ་གཞན་གྱི་ཆགས་བྲལ་གྱི་རྒྱུ་དགག་པ་ལ། བྱེ་བྲག་པ་ན་རེ། དེ་ལ་འདུ་སོགས་འབྲེལ་བ་ལས། ། རང་གི་བློ་ནི་སྐྱེ་འགྱུར་བའི། །
ཞེས་སྨོས་ཏེ། གལ་ཏེ་སྡུག་བསྔལ་བསྒོམ་པས་འདོད་ཆགས་ལ་སོགས་པ་སྤོང་ཡང་ལུས་ལས་མ་བོག་པའི་སྐྲ་ལ་སོགས་པ་ལ་བདག་གི་བའི་བློ་སྐྱེ་བ་དེ་ལ་བདག་དང་འཕྲོད་པ་འདུ་བ་དང༌། ལུས་ལོངས་སྤྱོད་ཀྱི་རྟེན་ཉིད་དང༌། དབང་པོ་ལོངས་སྤྱོད་ཀྱི་སྒྲུབ་པར་བྱེད་པ་ཉིད་ལ་སོགས་པར་འབྲེལ་བ་ལས་རང་གི་བའི་བློ་སྐྱེ་བར་འགྱུར་བའི་ཕྱིར། འདོད་ཆགས་དང་བྲལ་བ་མིན་ནོ་ཞེ་ན། བཤད་པ། འབྲེལ་ཏེ་དེ་བཞིན་ཉིད་གནས་ཕྱིར། ། མཐོང་དུ་ཟིན་ཀྱང་སྤོང་མི་འགྱུར། ། ཞེས་སྨོས་ཏེ། དེ་ལྟར་ཁྱོད་ཀྱི་འདོད་ཆགས་དང་བྲལ་བར་འདོད་པའི་སྐྱེས་བུ་ལ་བདག་དང་བདག་གིར་ཆགས་པ་ལ་སོགས་པ་ངེས་པར་བསྐྱེད་པའི་རྒྱུ་བདག་དང་འདུ་བ་ལ་སོགས་པའི་འབྲེལ་བ་དེ་སྔར་ཆགས་པ་དང་མ་བྲལ་བའི་གནས་སྐབས་ཇི་ལྟ་བ་དེ་བཞིན་ཉིད་དུ་ཕྱིས་ཀྱང་གནས་པའི་ཕྱིར་ན།
བདག་དང་བདག་གིར་ཆགས་པ་ལ་སོགས་པའི་ཉེས་པ་མཐོང་དུ་ཟིན་ཀྱང་ཆགས་པ་སྤོང་བར་མི་འགྱུར་བར་ཐལ་ལོ། ། གྲངས་ཅན་པ་ན་རེ། བདག་གི་བ་དང་བདག་འདུ་སོགས་༼༡༡༧ན༽སུ་འབྲེལ་བ་ལས་ཆགས་པ་སྐྱེ་བ་མ་ཡིན་གྱི། ཁོ་བོ་ཅག་ཇི་སྲིད་རང་བཞིན་དང༌། སྐྱེས་བུ་དབང་སོགས་དང༌། གཅིག་ཏུ་ངེས་པ་ཅན་གྱི་བློ་ཡོད་པ་དེ་སྲིད་དུ་འཁོར་བ་ཡིན་ཅིང༌། གང་གི་ཚེ་རང་བཞིན་དང༌། སྐྱེས་བུ་དབང་སོགས་དང༌། གཞན་ཡིན་པར་ཤེས་པ་དེའི་ཚེ་རང་བཞིན་དང༌། སྐྱེས་བུའི་ཁྱད་པར་ཤེས་པའི་ཕྱིར་གྲོལ་བ་ཡིན་ནོ་ཞེ་ན།
བཤད་པ། འདུ་བ་ལ་སོགས་མེད་ན་ཡང༌། ། ཕན་འདོགས་ཉིད་ནི་ཀུན་ལ་ཡོད། ། ཅེས་སྨོས་ཏེ། འཕྲོད་པ་འདུ་བ་ལ་སོགས་པ་མེད་ན་ཡང་རང་བཞིན་དང༌། སྐྱེས་བུ་དབང་སོགས་དང༌། གཅིག་ཏུ་འཛིན་པའི་བློ་ཆགས་པའི་རྒྱུ་མིན་ཏེ། ཕྱི་རོལ་གྱི་ལོངས་སྤྱོད་ཟས་གོས་ལ་སོགས་པ་སྐྱེས་བུ་དང༌། གཅིག་ཏུ་འཛིན་པ་མེད་ན་ཡང་ཕན་འདོགས་པར་བྱེད་པ་ཉིད་དུ་མཐོང་ནས་བདག་གིར་ཆགས་པ་ནི་ཀུན་ལ་ཡོད་པའི་ཕྱིར། གསུམ་པ་དེའི་ལན་དགག་པ་ལ།
ཁ་ཅིག་ན་རེ། སྡུག་བསྔལ་བསྐྱེད་ཕྱིར་སོར་མོ་བཞིན། ། རང་གི་བློ་ནི་མི་འགྱུར་ན། ། ཞེས་སྨོས་ཏེ། སྡུག་བསྔལ་བསྐྱེད་པའི་རྒྱུ་ཡིན་པའི་ཕྱིར། ལུས་ཀྱི་དབང་པོ་ལ་སོགས་པ་ལ་རང་གི་འཛིན་པའི་བློ་ནི་སྐྱེ་བར་མི་འགྱུར་ཏེ། དཔེར་ན་སྦྲུལ་གྱིས་ཟིན་པའི་སོར་མོ་ལ་རང་གིར་འཛིན་པའི་བློ་མེད་པས་དོར་བྱ་ཡིན་པ་བཞིན་ནོ། ། དེས་ན་གཏན་ཚིགས་མ་གྲུབ་བོ་ཞེ་ན། བཤད་པ། གཅིག་ཏུ་དེ་ནི་སྡུག་བསྔལ་མིན། །
ཅེས་སྨོས་ཏེ། མཐའ་གཅིག་ཏུ་ལུས་དང་དབང་པོ་ལ་སོགས་པ་དེ་དང་དེ་ནི་སྡུག་བསྔལ་གྱི་རྒྱུ་མ་ཡིན་ཏེ། སྐབས་འགའ་ཞིག་ཏུ་བདེ་བ་བསྐྱེད་པའང་སྲིད་པའི་ཕྱིར་རོ། ། ༼༡༡༧བ༽གཞན་དག་ན་རེ། ཕལ་ཆེར་དུག་བཅས་ཟས་བཞིན་ནོ། ། ཞེས་སྨོས་ཏེ། ལུས་དང་དབང་པོ་ལ་སོགས་པ་ནི་ཕལ་ཆེར་སྡུག་བསྔལ་གྱི་རྒྱུ་ཡིན་པའི་ཕྱིར་ཆགས་པ་དང་བྲལ་བ་ཡིན་ཏེ། དཔེར་ན་དུག་དང་བཅས་པའི་ཟས་བཞིན་ནོ་ཞེ་ན། བཤད་པ། ཁྱད་པར་ཅན་དེས་ལ་ཆགས་པས། །
དེ་འགལ་བ་ལ་ཆགས་བྲལ་འགྱུར། ། ཁྱད་པར་ཅན་བདེ་ལ་སྲེད་པས། ། བདེ་བ་ཅུང་ཟད་ཡོངས་སུ་སྤོང༌། ། ཞེས་སྨོས་ཏེ། སྲོག་ལ་གནོད་པ་མི་བྱེད་པའི་ཟས་རྙེད་པའི་སྐྱེས་བུ་ནི་སྲོག་ལ་མི་གནོད་ཅིང་ལུས་སྟོབས་བསྐྱེད་པ་ལ་སོགས་པའི་ཁྱད་པར་ཅན་གྱི་བདེ་བའི་རྒྱུར་གྱུར་པའི་ཁ་ཟས་དང་ལོངས་སྤྱོད་དེ་ལ་ཆགས་པས་ཏེ། དེའི་ཕྱིར་སྲོག་ལ་མི་གནོད་པའི་ཟས་དེ་དང་འགལ་བ་ལུས་ལ་གནོད་པའི་དུག་བཅས་ཀྱི་ཟས་ལ་ཆགས་པ་དང་བྲལ་བར་འགྱུར་རོ། ། ཁྱབ་པ་མ་ངེས་པའང་མ་ཡིན་ཏེ། སྲོག་ལ་མི་གནོད་ཅིང་སྟོབས་འཕེལ་བའི་ཁྱད་པར་ཅན་གྱི་བདེ་བའི་རྒྱུར་གྱུར་པའི་ཁ་ཟས་ལོངས་སྤྱོད་རྙེད་ཅིང༌། དེ་ལ་སྲེད་པས་ནི་བདེ་བ་ཅུང་ཟད་ཞིམ་པ་དང་འགྲངས་པ་ཙམ་གྱི་རྒྱུ་བྱེད་པའི་དུག་དང་བཅས་པའི་ཟས་ཡོངས་སུ་སྤོང་བའི་ཕྱིར་རོ། ། དེ་དག་གི་གཞུང་འཛུགས་པའི་ཕྱིར།
བསམ་མེད་བདག་ལ་ཆགས་པ་ཡི། ། ཇི་ལྟར་རྙེད་བཞིན་ལ་འཇུག་སྟེ། ། བུད་མེད་དག་ནི་མ་རྙེད་པ། ། དུད་འགྲོ་ལ་འདོད་སྤྱོད་མཐོང་བཞིན། ། ཞེས་སྨོས་ཏེ། ཁྱེད་ཟས་ཁྱད་པར་ཅན་རྙེད་ན་དུག་ཅན་གྱི་ཟས་མི་ཟ་བ་ཡིན་ནའང་དེ་ཙམ་གྱི་ཆགས་པ་དང་བྲལ་བ་ནི་མ་ཡིན་ཏེ། ཁྱད་པར་ཅན་གྱི་ཟས་སོགས་བདེ་བའི་རྒྱུར་གྱུར་པ་དངོས་སུ་མ་རྙེད་པས་བསམ་པ་མེད་པའི་བླུན་པོ་ཁ་ཅིག་བདག་ལ་༼༡༡༨ན༽ཆགས་པའི་དབང་དུ་གྱུར་པ་ཡིས་དུག་དང་བཅས་པའི་ཁ་ཟས་ལ་སོགས་པ་ཇི་ལྟར་གང་རྙེད་པ་བཞིན་ལ་འཇུག་ཅིང་ཆགས་པའང་ཡོད་དེ། དཔེར་ན་སྐྱེས་བུ་ཆགས་པ་དང་ལྡན་པ་འགའ་ཞིག་བུད་མེད་དག་ནི་མ་རྙེད་པས་དུད་འགྲོ་མོ་ལ་འདོད་པ་སྤྱོད་པ་མཐོང་བ་བཞིན་ནོ་ཞེས་པ་ལྷའིའོ། ། གཉིས་པ་བདག་ཡོད་པར་མི་རིགས་པ་ལ། ཁ་ཅིག་ན་རེ།
ཐར་པའི་གནས་སྐབས་ན་བདག་དེ་བདེ་སྡུག་སོགས་མྱོང་བའི་རྟེན་མ་ཡིན་པས། བདག་གི་བདེ་བ་ལ་ཞེན་པ་མེད་པའི་ཕྱིར། བདག་གི་བ་དོན་དུ་གཉེར་བར་མི་བྱེད་དོ་ཞེ་ན། བཤད་པ། བདག་ནི་འདོད་པ་གང་ཡིན་ཏེ། ། ཇི་ལྟར་དེ་ནི་འཇིག་པར་འདོད། ། མྱོང་བ་དང་ནི་ཐ་སྙད་དག ། ཡོན་ཏན་ཀུན་གྱི་རྟེན་ལོག་པ། ། ཇི་ལྟར་ཞེན་པ་ཡིན་འདོད་དེ། ། ཞེན་པའི་རང་བཞིན་དེ་འདྲ་མིན། །
ཅེས་སྨོས་ཏེ། བདག་ནི་ཡོད་པར་འདོད་པའི་སྐྱེས་བུ་ཐར་པར་འདོད་པ་གང་ཡིན་པ་དེས་ཇི་ལྟར་ན་བདག་དེ་ནི་མྱོང་བ་ལ་སོགས་པའི་རྟེན་དུ་འཇིག་ཅིང་མེད་པར་འདོད་དེ། བདག་བདེ་སྡུག་སོགས་ཉམས་སུ་མྱོང་བ་དང་ནི་ཐ་སྙད་དག་ཤེས་རབ་ལ་སོགས་པའི་ཡོན་ཏན་ཀུན་གྱི་རྟེན་བྱེད་པ་ལས་ལོག་པར་འདོད་པ་དང༌། ཇི་ལྟར་བདག་ལ་བདེན་པར་ཞེན་པ་ཡིན་པར་འདོད་པ་དེ་འགལ་བའི་ཕྱིར་དང༌། མྱོང་བ་ལ་སོགས་པའི་རྟེན་བྱེད་པ་ནི་བདག་གི་མཚན་ཉིད་ཡིན་པར་ཁས་བླངས་པའི་ཕྱིར་རོ། ། དེས་ན་བདག་ལོག་པར་མི་འདོད་ན་མྱོང་བ་ལ་སོགས་པའི་རྟེན་བདག་ལོག་པར་ཞེན་པའི་རང་བཞིན་དེ་འདྲ་བ་མ་གྲུབ་པ་མིན་ནོ་ཞེས་པ་ལྷའིའོ། ། གསུམ་པ་བདག་ཏུ་ཆགས་པ་ཡོད་ན་བདག་གིར་ཆགས་པ་༼༡༡༨བ༽སྤོང་མི་ནུས་པ་ནི། རྣམ་པ་ཀུན་ཏུ་བདག་འཛིན་ནི། ། བདག་ལ་ཆགས་པ་བརྟན་པར་བྱེད། ། དེ་ནི་བདག་གིར་ཞེན་པ་ཡི། །
ས་བོན་གནས་སྐབས་དེ་ཉིད་གནས། ། ཞེས་སྨོས་ཏེ། འདི་ལྟར་རྣམ་པ་ཀུན་ཏུ་བདག་ཏུ་འཛིན་པས་ནི་བདག་ལ་ཆགས་པ་བརྟན་པར་བྱེད་པ་ཡིན་ལ། བདག་ལ་ཆགས་པ་དེ་ནི་བདག་གིར་ཞེན་པའི་ས་བོན་ཡིན་པའི་ཕྱིར། ཁྱོད་ཀྱི་གྲོལ་བར་འདོད་པའི་སྐྱེས་བུ་འདི་ལ་ཇི་སྲིད་བདག་ཏུ་ཆགས་པ་ཡོད་པའི་གནས་སྐབས་དེ་སྲིད་དུ་བདག་གིར་ཞེན་པ་དེ་ཉིད་ཀྱང་གནས་པ་ཡིན་ནོ། ། དེས་ན་རྒྱུ་བདག་ཏུ་ཆགས་པ་དང་ལྡན་ན་འབྲས་བུ་བདག་གི་བར་ཆགས་པ་དང་ལྡན་པ་ཡིན་ཏེ། དཔེར་ན་ནད་ཀྱི་རྒྱུ་དང་ལྡན་ན་ནད་དང་ལྡན་པ་ལྟ་བུའོ། ། དེའི་གཞུང་འཛུགས་པར་བྱ་བའི་ཕྱིར། བརྩོན་ཡང་ཡོན་ཏན་ཆ་བརྟེན་གནས། ། འཇུག་ལྡན་བདག་གི་བ་ལ་ནི། །
ཆགས་བྲལ་གེགས་བྱེད་པ་ཉིད་དང༌། ། དེ་ཡི་སྐྱོན་ཡང་སྒྲིབ་པ་ཡིན། ། ཅེས་སྨོས་ཏེ། ཁྱོད་ཀྱི་གྲོལ་བར་འདོད་པའི་སྐྱེས་བུ་ནི་བདག་གིར་ཆགས་པ་སྤོང་བའི་ཆེད་དུ་བརྩོན་ན་ཡང་བདག་ལ་ཆགས་ན་བདག་གི་བའི་ཡོན་ཏན་གྱི་ཆ་མཐོང་བ་ལ་བརྟེན་ནས་རྐྱེན་ཇི་ལྟ་བ་བཞིན་དུ་བདག་གིར་ཆགས་པ་སྐྱེ་ཞིང་འཇུག་པ་དང་ལྡན་པ་ཡིན་ཏེ། བདག་ལ་ཆགས་པ་མ་སྤངས་པའི་དབང་གིས་བདག་གི་བ་ལ་ནི་ཆགས་པ་དང་བྲལ་བའི་གེགས་བྱེད་པ་ཉིད་ཀྱི་ཕྱིར་དང༌། བདག་གི་བ་དེ་ཡི་སྐྱོན་མཐོང་བ་ཡང་སྒྲིབ་པར་བྱེད་པ་ཡིན་པའི་ཕྱིར་ཞེས་པ་ལྷའིའོ། ། བཞི་པ་བདག་ལ་ཆགས་པ་དང་བྲལ་ན་ཧ་ཅང་ཐལ་བ་ནི། གཞན་དག་ན་རེ། གལ་ཏེ་བདག་ལའང་ཆགས་བྲལ་ན། ། ཞེས་སྨོས་ཏེ།
གལ་ཏེ་ཐར་པའི་གནས་སྐབས་༼༡༡༩ན༽ན་ཇི་ལྟར་བདག་གི་བ་དང་བྲལ་བ་དེ་ལྟར་བདག་ལའང་ཆགས་པ་དང་བྲལ་བ་ཡིན་ནོ། ། དེས་ན་བདག་ཏུ་ཆགས་པའི་སྒོ་ནས་བདག་ལྟ་བཤད་པ་ཐམས་ཅད་མ་གྲུབ་བོ་ཞེ་ན། དེ་ལ་ནི། ཉེས་མེད་བདག་ལ་ཆགས་པ་དག ། བྲལ་བའི་རྒྱུ་ཡང་ཡོད་མ་ཡིན། ། ཅེས་བྱ་བར་ཉེས་པ་བཤད་ཟིན་ལ། གཞན་ཡང༌། ད་ནི་ཆགས་བྲལ་གང་ཡིན་མེད། ། དེ་ནི་ཇི་ལྟར་བདག་འདོར་བ། ། སྡུག་བསྔལ་བསྒོམ་པ་དོན་མེད་འགྱུར། །
ཞེས་སྨོས་ཏེ། ཐར་པའི་གནས་སྐབས་ན་ད་ནི་བདག་ལ་ཆགས་པ་དང་བྲལ་བ་པོའི་བདག་གང་ཡིན་པ་དེ་མེད་པར་ཐལ། བདག་ལ་ཆགས་པ་དང་བྲལ་བའི་ཕྱིར་དང༌། གཞན་ཡང་བདག་གིར་ཆགས་པ་སྤོང་བའི་ཆེད་དུ་བརྩོན་པའི་སྐྱེས་བུ་དེ་ནི་ཇི་ལྟར་ན་བདག་གི་བ་ལ་ཆགས་པ་དང་བྲལ་བའི་དོན་དུ་སྡུག་བསྔལ་བསྒོམ་པ་དོན་མེད་པར་འགྱུར་བར་ཐལ་ཏེ། བདག་ལ་ཆགས་པ་དང་བྲལ་བའི་སྒོ་ནས་བདག་འདོར་བས་བདག་གི་བ་ལ་ཆགས་པ་དང་བྲལ་བར་གྲུབ་པའི་ཕྱིར། གཉིས་པ་སྡུག་བསྔལ་དུ་ཤེས་ཀྱང་མི་ལྡོག་པ་ནི། དེ་དག་སྡུག་བསྔལ་བསྒོམ་པས་ཀྱང༌། ། སྡུག་བསྔལ་ཉིད་ནི་རྣམ་ཤེས་བྱེད། ། དེ་ནི་སྔར་ཡང་མངོན་སུམ་ཉིད། ། དེ་ལྟར་ན་ཡང་ཆགས་བྲལ་མེད། །
ཅེས་སྨོས་ཏེ། ཁྱེད་ཀྱི་ཆགས་པ་དང་བྲལ་བར་འདོད་པའི་རྣལ་འབྱོར་པ་དེ་དག་ནི་བདག་གི་བ་སྡུག་བསྔལ་དུ་བསྒོམ་པས་ཀྱང་དེ་ལ་སྡུག་བསྔལ་ཉིད་དུ་ནི་མངོན་སུམ་དུ་རྣམ་པར་ཤེས་པར་བྱེད་ཀྱང་བདག་ལ་ཆགས་པའི་ཕྱིར། སྡུག་བསྔལ་དུ་ཤེས་པ་དེ་ལྟར་ན་ཡང་བདག་གི་བ་ལ་ཆགས་པ་དང་བྲལ་བ་མེད་དོ། ། ༼༡༡༩བ༽དཔེར་ན་སྡུག་བསྔལ་དེ་ནི་སྔར་མ་བསྒོམས་པའི་སོ་སོ་སྐྱེ་བོའི་གནས་སྐབས་ན་མངོན་སུམ་ཉིད་དུ་མཐོང་བ་ཡིན་ཀྱང་བདག་ལ་ཆགས་པ་དང་མ་བྲལ་བ་བཞིན་ནོ། ། གཞན་དག་ན་རེ། སྐྱེས་བུ་འགའ་ཞིག་ལ་ལར་ཆགས་ཡུལ་གྱི་ཉེས་པ་མཐོང་བས་འདོད་ཆགས་དང་བྲལ་བར་མཐོང་བའི་ཕྱིར། གཏན་ཚིགས་མ་གྲུབ་པའམ་མ་ངེས་པ་ཉིད་ཡིན་ནོ་ཞེ་ན། བཤད་པ། གལ་ཏེ་དེ་ལ་ཉེས་པ་ཡིས། ། སྐད་ཅིག་དེ་ཡི་བློ་ལྡོག་ཀྱང༌། །
དེ་ལ་ཆགས་བྲལ་མི་འགྱུར་ཏེ། ། འདོད་ལྡན་བུད་མེད་གཞན་ལ་བཞིན། ། ཞེས་སྨོས་ཏེ། བདག་ལ་ཆགས་པ་དང་ལྡན་པའི་སྐྱེས་བུ་འགའ་ཞིག་གལ་ཏེ་ཆགས་ཡུལ་དེ་ལ་ཉེས་པ་འགའ་ཞིག་མཐོང་བ་ཡིས་ཇི་སྲིད་ཉེས་པ་མཐོང་བའི་སྐད་ཅིག་དེ་སྲིད་དུ་སྐྱེས་བུ་དེ་ཡི་ཆགས་པའི་བློ་ལྡོག་ཀྱང་ཆགས་པའི་ཡུལ་དེ་ལ་ཤིན་ཏུ་འདོད་ཆགས་དང་བྲལ་བར་མི་འགྱུར་ཏེ། ཡུལ་ཐམས་ཅད་ཀྱི་ཆགས་པ་མ་སྤངས་པའི་ཕྱིར་ཏེ། ཆགས་ཡུལ་གྱི་ཡོན་ཏན་མཐོང་བ་ལས་ཀྱང་སླར་ཆགས་པ་སྐྱེ་བ་སྲིད་པའི་ཕྱིར། དཔེར་ན་འདོད་ཆགས་དང་ལྡན་པའི་སྐྱེས་བུས་བུད་མེད་འགའ་ཞིག་ལ་ཉེས་པ་མཐོང་བས་འདོད་ཆགས་དང་བྲལ་ཀྱང་བུད་མེད་གཞན་ལ་ཆགས་པ་དང་མ་བྲལ་བ་བཞིན་ནོ། ། དེ་ཉིད་ཀྱི་གཞུང་འཛུགས་པར་བྱ་བའི་ཕྱིར། བླང་དང་དོར་བྱའི་ཁྱད་ཡོད་ན། ། གཅིག་ལ་འབྱུང་བའི་ཆགས་གང་ཡིན། །
དེ་ཉིད་རྣམ་གྲངས་ཀྱིས་བསྐྱེད་ཚེ། ། ཆགས་པ་ཀུན་གྱི་ས་བོན་ཡིན། ། ཞེས་སྨོས་ཏེ། དེའང་སྐྱེས་བུ་འགའ་ཞིག་གིས་མངོན་པར་འདོད་པར་བྱ་བའི་བུད་མེད་ལྟ་བུ་ལ་བླང་བྱ་དང༌། མངོན་པར་མི་འདོད་པའི་བུད་མེད་ལྟ་༼༡༢༠ན༽བུ་ལ་དོར་བྱར་ཞེན་པའི་ཁྱད་པར་སྣ་ཚོགས་ཡོད་པ་ན། བླང་བྱར་འདོད་པའི་ཡུལ་གཅིག་ལས་འབྱུང་བའི་འདོད་ཆགས་གང་ཡིན་པ་དེ་ཉིད་རྒྱུ་རྐྱེན་གྱི་རྣམ་གྲངས་ཀྱིས་བསྐྱེད་པའི་ཚེ་ན་ཆགས་པ་ཀུན་གྱི་ས་བོན་དུ་གྱུར་པ་ཡིན་པའི་ཕྱིར། འདོད་ཆགས་དང་བྲལ་བར་འདོད་པའི་སྐྱེས་བུ་ནི་ཡུལ་འགའ་ཞིག་ལ་རེ་ཞིག་ཆགས་པ་དང་བྲལ་ཀྱང་ཡུལ་འགའ་ཞིག་ལ་ཆགས་པ་དེ་ནི་རེ་ཞིག་ཆགས་པ་དང་བྲལ་བའི་རྒྱུ་ལ་ཡང་བརྒྱུད་ནས་ཆགས་པ་སྐྱེ་བའི་ས་བོན་ཡིན་ནོ་ཞེས་པ་ལྷའིའོ། ། གསུམ་པ་སྡུག་བསྔལ་དང་བཅས་པ་ཉིད་ཀྱང་མི་འཐད་པ་ནི། སྐྱོན་མེད་ཡུལ་ཅན་ཆགས་པ་དང༌། ། སྒྲུབ་བྱེད་ཀྱང་ནི་སྐྱོན་མེད་ཡིན། །
འགྲོ་བའང་དེ་ཙམ་ཉིད་ཡིན་ན། ། ད་ནི་གང་ལ་ཆགས་བྲལ་འགྱུར། ། ཞེས་སྨོས་ཏེ། གལ་ཏེ་བདག་སྐྱོན་མེད་པ་དེ་ལྟར་ཡིན་ན། བདག་སྐྱོན་མེད་ལ་ཆགས་པ་དེའང་སྐྱོན་མེད་པར་འགྱུར་ཏེ། བདག་སྐྱོན་མེད་ཀྱི་ཡུལ་ཅན་འདུན་པ་ཡིན་པའི་ཕྱིར་ཏེ། དཔེར་ན་ཐར་པ་ལ་འདུན་པ་ལྟ་བུའོ། ། དེ་བཞིན་དུ་བདག་སྐྱོན་མེད་ཀྱི་ལོངས་སྤྱོད་སྒྲུབ་པར་བྱེད་པ་དབང་པོ་ལ་སོགས་པའི་བདག་གི་བ་དེ་དག་ཀྱང་ནི་སྐྱོན་མེད་ཡིན་ཅིང་འཁོར་བའི་འཆིང་བ་ལས་གྲོལ་བར་འགྱུར་རོ། ། དེ་ལྟར་ན་འགྲོ་བའང་བདག་དང༌། བདག་ལ་ཆགས་པ་དང༌།
དབང་པོ་དང་ཡུལ་ལ་སོགས་པའི་བདག་གི་བ་དེ་ཙམ་ཉིད་ཡིན་ན། ད་ནི་སྐྱེས་བུ་དེ་དག་དང༌། བདག་གི་བ་ལ་ཆགས་པ་དང༌། བདག་གི་བ་གསུམ་པོ་གང་ལ་འདོད་ཆགས་དང་བྲལ་བ་བསྒོམ་པར་བྱ་བར་འགྱུར་ཏེ། བདག་དང་བདག་ལ་ཆགས་པ་དང༌། བདག་གི་བ་༼༡༢༠བ༽དེ་དག་ལ་སྐྱོན་མེད་པ་ཉིད་ཀྱི་ཕྱིར་རོ། ། དང་ནི་འབྱེད་པའི་ཚིག་གོ ། དེ་ལ་གཞན་དག་ན་རེ། དེར་དེ་སྐྱོན་བཅས་ཀྱང་ཡིན་ན། ། ཞེས་སྨོས་ཏེ།
གལ་ཏེ་བདག་དེར་ཆགས་པ་དེ་ནི་བདག་སྐྱོན་མེད་པའི་ཡུལ་ཅན་མ་ཡིན་ཀྱང་སྐྱོན་དང་བཅས་པ་དག་ཀྱང་ཡིན་ཏེ། སྡུག་བསྔལ་གྱི་རྟེན་ཉིད་ཡིན་པའི་ཕྱིར་ཞེ་ན། དེ་ནི་ཁྱོད་ཉིད་ལ་ཡང་མཚུངས་སོ་ཞེས་བཤད་པ། དེ་ནི་བདག་ལའང་མཚུངས་པ་ཡིན། ། དེར་དེའི་སྐྱོན་ལ་ཆགས་བྲལ་མེད། ། ད་ནི་གང་ལ་དེ་ཆགས་བྲལ། ། ཞེས་སྨོས་ཏེ། ཁྱོད་ཀྱི་གྲོལ་བར་འདོད་པའི་སྐྱེས་བུ་དེ་ལ་སྡུག་བསྔལ་གྱི་རྟེན་བྱེད་པ་དེ་ནི་བདག་ལའང་མཚུངས་པའི་ཕྱིར། བདག་སྐྱོན་དང་བཅས་པ་ཡིན་པར་འགྱུར་ལ། བདག་དེར་སྡུག་བསྔལ་དེའི་རྟེན་བྱེད་པའི་སྐྱོན་དེ་ལ་འདོད་ཆགས་དང་བྲལ་བ་མེད་ན་ད་ནི་གང་ལ་བདག་ཏུ་ཆགས་པ་དང༌།
བདག་གི་སྡུག་བསྔལ་གྱི་རྟེན་བྱེད་པའི་སྐྱོན་དུ་མཐོང་བས་དེ་དག་ལ་ཆགས་པ་དང་བྲལ་ཏེ་མ་བྲལ་བར་ཐལ། བདག་སྡུག་བསྔལ་གྱི་རྟེན་བྱེད་པའི་སྐྱོན་དང་བཅས་པར་མཐོང་བས་བདག་ལ་ཆགས་པ་དང་བྲལ་བ་མེད་པའི་ཕྱིར་རོ་ཞེས་པ་ལྷའིའོ། ། བཞི་པ་སྡུག་བསྔལ་ཤེས་པ་ཆགས་པའི་རྒྱུ་དང་མི་འགལ་བ་ལ། ཉེས་པ་མཐོང་བ་ཆགས་བྲལ་གྱི་རྒྱུ་མ་ཡིན་པ། ཡོན་ཏན་མཐོང་བ་ཆགས་པའི་རྒྱུ་མ་ཡིན་པའོ། ། དང་པོ་ནི། ཡོན་ཏན་མཐོང་བ་ལས་བྱུང་བའི། ། ཞེན་པ་ཉེས་པ་མཐོང་བས་འཇིགས། ། དེ་ལྟར་དབང་སོགས་ལ་དེ་མིན། ། བྱིས་སོགས་ལ་ཡང་མཐོང་ཕྱིར་དང༌། །
སྐྱོན་ལྡན་ལ་ཡང་ཡོད་ཕྱིར་དང༌། ། ཡོན་ཏན་ལྡན་ཡང་༼༡༢༡ན༽གཞན་དག་ལ། ། མེད་ཕྱིར་འདས་པ་ལ་སོགས་པ། ། བདག་གི་བ་ལ་མེད་ཕྱིར་རོ། ། ཞེས་སྨོས་ཏེ། དབང་པོ་ལ་སོགས་པའི་བདག་གི་བ་སྐྱོན་ཅན་དུ་བསྒོམ་པ་ནི་དབང་སོགས་ལ་ཆགས་པའི་རྒྱུ་དང་མི་འགལ་བའི་ཕྱིར། དབང་པོ་ལ་སོགས་ལ་ཆགས་པའི་གཉེན་པོ་མ་ཡིན་ཏེ། ཇི་ལྟར་ཡུལ་དེ་ལ་ཡོན་ཏན་ཅན་དུ་མཐོང་བ་ལས་བྱུང་བའི་ཞེན་པ་ཞིག་ཡིན་ན་ནི་ཡུལ་དེའི་ཉེས་པ་མཐོང་བས་འཇིག་པ་དེ་ལྟར་དབང་པོ་ལ་སོགས་པའི་བདག་གི་བ་ལ་ཆགས་པ་ནི་དབང་པོ་སོགས་ལ་ཡོན་ཏན་དུ་མཐོང་བ་ལས་སྐྱེ་བ་དེ་མ་ཡིན་ཏེ། བྱིས་པ་དང་ཕྱུགས་ལ་སོགས་པ་སྐྱོན་དང་ཡོན་ཏན་ཡོད་མེད་ཀྱི་བརྟགས་དཔྱད་དང་བྲལ་བ་ལ་ཡང་མིག་ལ་སོགས་པའི་དབང་པོ་རྣམས་ལ་ཆགས་པ་མཐོང་བའི་ཕྱིར་དང༌། རབ་རིབ་དང་ལོང་བ་དང་ཞར་བ་དང་གཟུགས་ངན་པ་ལ་སོགས་པའི་དབང་པོ་སྐྱོན་དང་ལྡན་པ་ལ་ཡང་དབང་པོ་སོགས་ལ་ཆགས་པ་ཡོད་པའི་ཕྱིར་དང༌།
དབང་པོའི་ཡོན་ཏན་དང་ལྡན་ཡང་སྐྱེས་བུ་གཞན་དབང་གི་དབང་པོ་ལ་བདག་གིར་ཆགས་པ་མེད་པའི་ཕྱིར་དང༌། བདག་གི་ཡན་ལག་འདས་ཤིང་ཞིག་པ་དང༌། རང་གི་ལུས་ལས་བོག་པ་ལ་སོགས་པའི་ཡན་ལག་དང་ཉིང་ལག་ཡོན་ཏན་དང་ལྡན་པ་ལ་ཡང་བདག་གི་བར་ཆགས་པ་མེད་པའི་ཕྱིར་རོ། ། གཉིས་པ་ཡོན་ཏན་མཐོང་བ་ཆགས་པའི་རྒྱུ་མ་ཡིན་པ་ལ། གཞན་དག་ན་རེ། བདག་གི་བའི་བློ་དེའང་ཡོན་ཏན་མཐོང་བ་ལས་འབྱུང་བས་དེ་ལ་སྡུག་བསྔལ་དུ་བསྒོམ་པ་ནི་བདག་གི་བའི་བློའི་རྒྱུར་གྱུར་པ་ཡོན་ཏན་མཐོང་བའི་རྒྱུན་བཅད་པ་ལས་བདག་གི་བ་ལ་ཆགས་པ་དང་བྲལ་བ་དེ་ལྟར་ན་༼༡༢༡བ༽གཏན་ཚིགས་མ་གྲུབ་པ་ཡིན་ནོ་ཞེ་ན། བཤད་པ། དེ་ཉིད་ཕྱིར་ན་བདག་གི་བའི། ། བློ་རྒྱུའང་ཡོན་ཏན་མཐོང་བ་མིན། ། དེ་ཕྱིར་ཡོན་ཏན་མི་མཐོང་བས། །
དེ་ཡང་སྤོང་བ་མ་ཡིན་ནོ། ། ཞེས་སྨོས་ཏེ། གང་གི་ཕྱིར་བྱིས་སོགས་ལ་ཡང་མཐོང་བའི་ཕྱིར། ཞེས་བྱ་བ་ལ་སོགས་པའི་གཏན་ཚིགས་དེ་ཉིད་ཀྱི་ཕྱིར་ན་བདག་གི་བའི་བློ་སྐྱེ་བའི་རྒྱུའང་བདག་གི་བ་ལ་ཡོན་ཏན་དུ་མཐོང་བ་མ་ཡིན་ལ། བདག་གི་བ་ལ་ཡོན་ཏན་མཐོང་བས་བདག་གིར་ཆགས་པ་བསྐྱེད་པ་མ་ཡིན་པ་དེའི་ཕྱིར། བདག་གི་བ་ཡོན་ཏན་ཅན་མ་ཡིན་པར་མཐོང་བས་བདག་གི་བར་འཛིན་པའི་བློ་དེའི་ཡང་ས་བོན་སྤོང་བ་མ་ཡིན་ནོ། ། ཇི་སྲིད་དུ་བདག་ལ་ཆགས་པ་དང་མ་བྲལ་བར་དེ་སྲིད་དུ་བདག་གི་བའི་བློ་ཡོད་པ་དེ་བས་ན། དེ་སྲིད་དུ་བདག་གི་བ་ལ་ཆགས་པ་ཡོད་པ་ཡིན་ནོ་ཞེས་པ་ལྷའིའོ། ། སྐྱོན་གཞན་ཡང་བརྗོད་པ། གཞན་ཡང་ཡོད་མིན་ཡོན་ཏན་ནི། །
སྒྲོ་འདོགས་ཆགས་པས་དེར་ཡང་མཐོང༌། ། དེས་ན་དེ་རྒྱུ་གནོད་མེད་ཅན། ། བསྒྲུབས་པས་དེ་ལ་ཇི་ལྟར་གནོད། ། ཅེས་སྨོས་ཏེ། འདི་ལྟར་སྐྱོན་གཞན་ཡང་ཁྱོད་ཀྱི་འདོད་ཆགས་དང་བྲལ་བར་འདོད་པའི་སྐྱེས་བུ་དེས་བདག་གི་བའི་སྐྱོན་མཐོང་ནས་སྡུག་བསྔལ་དུ་བསྒོམ་པས་དེ་ལ་འདོད་ཆགས་དང་བྲལ་བར་མི་འགྱུར་ཏེ། བདག་གི་བ་ལ་ཡོད་པ་མ་ཡིན་པའི་ཡོན་ཏན་ནི་ཡོད་པར་སྒྲོ་འདོགས་ཤིང་བདག་ལ་ཆགས་པས་བདག་གི་བ་ལ་ཡོན་ཏན་ཅན་དེར་ཡང་མཐོང་ཞིང༌། སྐྱོན་མཐོང་བའི་གོ་སྐབས་ཤིན་ཏུ་མེད་པའི་ཕྱིར། བདག་གི་ཆགས་པ་དེ་ཡོན་ཏན་མཐོང་བ་ལས་བྱུང་བ་མ་ཡིན་པར་བདག་གིར་འཛིན་པའི་རྒྱུ་ལས་བྱུང་བ་དེས་ན་༼༡༢༢ན༽བདག་གིར་ཆགས་པ་དེའི་རྒྱུ་ལ་གནོད་པ་མེད་པ་ཅན་ཡིན་པའི་ཕྱིར། གྲོལ་བའི་ཕྱིར་དུ་དབང་པོ་ལ་སོགས་པའི་བདག་གི་བ་སྡུག་བསྔལ་དུ་བསྒོམ་པའི་ཆོ་ག་བསྒྲུབས་པས་བདག་གི་བར་ཆགས་པ་དེ་ལ་ཇི་ལྟར་གནོད་དེ་མི་གནོད་པ་ཁོ་ནའོ་ཞེས་མཇུག་བསྡུ་བའོ། ། ལྔ་པ་སེར་སྐྱ་བའི་ཆགས་བྲལ་དགག་པ་ལ།
སེར་སྐྱ་པ་ན་རེ། ཁོ་བོ་ནི་ཡོན་ཏན་མཐོང་བ་ལས་ཆགས་པར་མི་སྨྲའོ། ། འོ་ན་ཅི་ཡིན་ཅེ་ན། རང་བཞིན་དང་སྐྱེས་བུ་དང་བློ་ལ་སོགས་པ་གཅིག་ཏུ་བཟུང་བའི་རྒྱུ་ལས་ཆགས་པ་འབྱུང་ལ། རང་བཞིན་དང་སྐྱེས་བུ་གཞན་དུ་ཤེས་པས་རང་ཉིད་ཀྱི་བློ་འདོར་བའི་ཕྱིར་འདོད་ཆགས་དང་བྲལ་བ་ཡིན་ནོ་ཞེ་ན། བཤད་པ། མཆོག་གཞན་དོན་དུ་གཉེར་ཕྱིར་དང༌། ། སྐྱེ་འཇིག་བློ་ཅན་ཉིད་ཀྱི་ཕྱིར། ། སྐྱེ་བོ་འདི་ཡིས་དབང་སོགས་ལས། ། བདག་ནི་ཐ་དད་གྱུར་པར་ཤེས། །
དེ་ཕྱིར་གཅིག་ཉིད་མཐོང་བས་ཀྱང༌། ། ཆགས་མིན་བདག་ལ་ཆགས་པ་དེ། ། དམིགས་པའི་ནང་གི་ཡན་ལག་ལ། ། ངོ་བོ་ཉིད་ཀྱིས་རྗེས་ཆགས་འགྱུར། ། ཞེས་སྨོས་ཏེ། བྱིས་པ་སོ་སོའི་སྐྱེ་བོ་འདི་ཡིས་འདོད་ཆགས་དང་བྲལ་བར་ཐལ། དབང་པོ་ལ་སོགས་པ་ལས་བདག་ནི་ཐ་དད་དུ་གྱུར་པར་ཤེས་པའི་ཕྱིར། ཇི་ལྟར་ཐ་དད་དུ་ཤེས་ཤེ་ན། རང་རྒྱུད་ཀྱི་མིག་གི་དབང་པོ་ལ་སོགས་པ་ཡོན་ཏན་མེད་པའི་གནས་སྐབས་ལས་མཆོག་གཞན་བདག་གི་མིག་གི་དབང་པོ་ལ་སོགས་པ་གཞན་ལས་ཁྱད་པར་དུ་འཕགས་པར་གྱུར་ཅིག་སྙམ་དུ་དོན་དུ་གཉེར་བའི་ཕྱིར་དང༌། ང་ཡི་བདག་གཞན་དུ་གྱུར་ཅིག་ཅེས་ནི་མ་ཡིན་པའི་ཕྱིར་དང༌།
བདག་གནས་པར་མཐོང་བ་ལ་དབང་པོ་༼༡༢༢བ༽དང་སྐྲ་སེན་དང་ཡན་ལག་ལ་སོགས་པ་སྐྱེ་ཞིང་འཇིག་པར་རྟོགས་པའི་བློ་ཅན་ཉིད་ཀྱི་ཕྱིར་རོ། ། རང་བཞིན་དང་སྐྱེས་བུ་ཐ་དད་དུ་ཤེས་པ་འདོད་ཆགས་དང་བྲལ་བའི་རྒྱུ་མ་ཡིན་པ་དེའི་ཕྱིར་རང་བཞིན་དང་སྐྱེས་བུ་གཅིག་ཉིད་དུ་མཐོང་བས་ཀྱང་འདོད་ཆགས་སྐྱེ་བའི་རྒྱུ་མ་ཡིན་ཏེ། དེ་གཉིས་གཅིག་ཏུ་མཐོང་བ་མེད་ཀྱང་ཆགས་པ་སྐྱེ་བ་ཡོད་པའི་ཕྱིར་རོ། ། དེས་ན་བདག་ལ་ཆགས་པ་དེ་ནི་བདག་གི་བར་ཆགས་པའི་རྒྱུ་ཡིན་ཏེ། ཡུལ་གཟུགས་སོགས་ལ་དམིགས་པར་བྱེད་པའི་ཤེས་པའི་ནང་གི་ཡན་ལག་མིག་སོགས་དབང་པོ་ལྔ་ལ་བདག་གིའོ་ཞེས་ངོ་བོ་ཉིད་དམ་རང་བཞིན་གྱིས་རྗེས་སུ་ཆགས་པ་སྐྱེ་བར་འགྱུར་བའི་ཕྱིར། དྲུག་པ་སྡུག་བསྔལ་ལ་ཡིད་འབྱུང་བ་ཆགས་བྲལ་མ་ཡིན་པ་ལ། གཞན་དག་ན་རེ། སྲོག་ཆགས་རྣམས་ཀྱི་དེ་ལྟར་གཞན་གྱི་སྡུག་བསྔལ་མཐོང་ནས་འདོད་ཆགས་དང་བྲལ་བར་འགྱུར་བ་ཉིད་མ་ཡིན་ནམ། དེ་ཇི་ལྟར་ན་སྡུག་བསྔལ་བསྒོམ་པས་འདོད་ཆགས་དང་བྲལ་བ་མ་ཡིན་ཅེ་ན། བཤད་པ།
གང་ཞིག་ད་ལྟར་སྡུག་བསྔལ་བས། ། ཡིད་འབྱུང་དེ་འདྲ་སྡང་ཡིན་གྱི། ། ཆགས་བྲལ་མ་ཡིན་དེ་ཚེ་ཡང༌། ། ཆགས་སོགས་སྐབས་གཞན་འཚོལ་ཕྱིར་རོ། ། ཞེས་སྨོས་ཏེ། སྐྱེས་བུ་གང་སུ་ཞིག་ད་ལྟར་སྡུག་བསྔལ་གྱིས་གདུངས་པའི་ཉེས་པ་མཐོང་བ་བསྒོམ་པས་ཡིད་འབྱུང་བ་གང་ཡིན་པ་དེ་འདྲ་བ་ནི་འདོད་ཆགས་དང་བྲལ་བ་མ་ཡིན་ཏེ། སྡུག་བསྔལ་མཐོང་བའི་ཡིད་མི་བདེ་བས་ཞེ་སྡང་དང་མཚུངས་པར་ལྡན་པའི་སྐྱོ་བ་ཡིན་ཏེ། དེའི་ཕྱིར་དཔེར་ན་འཕགས་པ་གནས་བརྟན་པའི་སྡེ་པས། ཡིད་མི་བདེ་བ་ཐམས་ཅད་ནི་ཞེ་སྡང་དང་༼༡༢༣ན༽མཚུངས་པར་ལྡན་པ་ཡིན་ནོ་ཞེས་བཤད་པ་ལྟ་བུའོ། ། ཞེ་སྡང་དང་མཚུངས་པར་ལྡན་པའི་སྐྱོ་བ་དེ་འདྲ་བ་ནི་ཆགས་པ་དང་བྲལ་བ་མ་ཡིན་ཏེ།
དེ་དང་ཆགས་བྲལ་གཉིས་ནི་མི་དགེ་བ་དང་དགེ་བ་ཐ་དད་པའི་མཚན་ཉིད་ཅན་ཡིན་པའི་ཕྱིར་ཏེ། བཅོམ་ལྡན་འདས་ཀྱི་ཡིད་མི་བདེ་བ་དེ་འདྲ་བ་མི་དགེ་བ་ཉིད་ཡིན་ན་ཡང་དགེ་བའི་ཆོས་སྐྱེད་པར་བྱེད་པ་ཉིད་ཡིན་པའི་ཕྱིར། བསྟན་པར་བྱ་བ་ཉིད་ཡིན་པར་བཤད་དོ། ། གཞན་ཡང་སྡུག་བསྔལ་གྱི་ཡིད་མི་བདེ་བས་སྐྱོ་བ་སྐྱེས་པ་དེའི་ཚེའང་བདག་གི་བ་ལ་ཆགས་པ་ཡོད་དེ། སྡུག་བསྔལ་གྱི་གནས་སྐབས་ལས་གཞན་བདེ་བ་འདོད་ཅིང་འཚོལ་བའི་ཕྱིར་རོ། ། དེ་ལ་གཞན་དག་ན་རེ། ཞེ་སྡང་གཏན་དུ་འབྱུང་བ་ཉིད་ཆགས་བྲལ་མིན་ནོ་ཞེ་ན། བཤད་པ། ཞེ་སྡང་སྡུག་བསྔལ་རྒྱུ་ཅན་ཕྱིར། ། དེ་ནི་དེ་སྲིད་ཙམ་དུ་གནས། །
དེ་ལོག་ན་ནི་རང་ཉིད་ཀྱི། ། རང་བཞིན་ཉིད་ལ་སླར་བརྟེན་འགྱུར། ། ཞེས་སྨོས་ཏེ། ཞེ་སྡང་ནི་སྡུག་བསྔལ་རྒྱུར་ཡོད་པ་ལས་སྐྱེ་བ་ཅན་ཡིན་པའི་ཕྱིར་སྡུག་བསྔལ་མེད་ཀྱང་རྒྱུན་དུ་འབྱུང་བ་མ་ཡིན་ནོ། ། དེས་ན་ཞེ་སྡང་དེ་ནི་སྡུག་བསྔལ་ཡོད་པ་དེ་སྲིད་ཙམ་དུ་གནས་པ་ཡིན་གྱི། སྡུག་བསྔལ་དེ་ལོག་ཅིང་མེད་ན་ནི་ཞེ་སྡང་ཡང་ལོག་ཅིང་མེད་པས་འདོད་ཆགས་རང་ཉིད་ཀྱི་རང་བཞིན་དེ་ཉིད་ལ་སླར་ཡང་བརྟེན་པར་འགྱུར་རོ། ། བདུན་པ་ཆགས་བྲལ་ཉིད་བཤད་པ་ནི། གཞན་དག་ན་རེ། འོ་ན་སྡུག་བསྔལ་ལས་ཡིད་འབྱུང་ནི་ཞེ་སྡང་ཉིད་ཡིན་གྱི། ཆགས་པ་དང་བྲལ་བ་ཉིད་མ་ཡིན་ན་འདོད་ཆགས་དང་བྲལ་བ་ཞེས་བྱ་བ་དེའང་གང་ཞེ་ན།
༼༡༢༣བ༽བཤད་པ། བླང་དང་དོར་བྱ་སྤངས་པའི་ཕྱིར། ། ཐམས་ཅད་ལ་ནི་མཉམ་སྙོམས་ཅན། ། ཙནྡན་སྟེའུ་མཚུངས་པ་ལ། ། ཆགས་བྲལ་ཞེས་ནི་བརྗོད་པ་ཡིན། ། ཞེས་སྨོས་ཏེ། ཁམས་གསུམ་ལ་འདོད་ཆགས་དང་བྲལ་བའི་འཕགས་པ་དགྲ་བཅོམ་པ་ལ་ནི་ཆགས་པ་དང་བྲལ་བ་ཞེས་ནི་བརྗོད་པ་ཡིན་ཏེ། བདག་གི་དངོས་པོ་ཞེས་བྱ་བ་ཉེ་བར་ལེན་པའི་ཕུང་པོའི་ཚོགས་ཉེ་བར་མཁོ་བ་རྣམས་འདི་དང་འདི་ནི་ང་དང་ངའིའོ་ཞེས་བླང་བྱ་དང་སྐྱོན་ལ་དོར་བྱར་ཞེན་པ་སྤངས་པའི་ཕྱིར་དང༌། ཡིད་དུ་འོང་བ་དང་མི་འོང་བའི་ཡུལ་ཐམས་ཅད་ལ་ནི་ཆགས་པ་དང་སྡང་བ་མེད་པར་མཉམ་པའི་བཏང་སྙོམས་ཅན་ཡིན་པའི་ཕྱིར་དང༌། འགའ་ཞིག་གིས་སེམས་དང་བས་ཕྱོགས་གཅིག་ནས་ཙནྡན་གྱི་བྱུག་པས་བྱུགས་པ་ལ་ཆགས་པ་མེད་པ་དང༌།
འགའ་ཞིག་གིས་ཁོང་ཁྲོ་བས་ཕྱོགས་གཅིག་ནས་སྟེའུས་ཡན་ལག་བཅད་པ་ལ་དོར་བྱར་ཞེན་པ་མེད་པར་མཚུངས་པ་ལ་དེ་དེའི་ཕྱིར་རོ། ། འོན་ཀྱང་གཉིས་ཀ་ལ་རྗེས་སུ་ཆགས་པ་དང་ཁོང་ཁྲོ་བ་མེད་པའི་མཚན་ཉིད་ཅན་གྱི་བཏང་སྙོམས་སུ་གནས་པར་འགྱུར་རོ་ཞེས་པ་ལྷའིའོ། ། རྒྱན་ལས། ཁོ་བོ་ཅག་གི་ཕྱོགས་ལ་ནི་ཆོས་ཉིད་ཙམ་མཐོང་བས་སེམས་ཅན་མཉམ་པ་ཉིད་ཐོབ་སྟེ་རྗེས་སུ་ཆགས་པ་དང་བྲལ་བས་ན་རྣལ་འབྱོར་པ་རྣམས་ཆགས་པ་དང་བྲལ་བ་ཡིན་གྱི། གཞན་དུ་ནི་མ་ཡིན་ནོ། ། ཞེས་གསུངས་སོ། ། བརྒྱད་པ་སྡུག་བསྔལ་བསྒོམ་པར་གསུངས་པ་དང་འགལ་བ་སྤང་བ་ལ། གཞན་དག་ན་རེ། འོ་ན་ཇི་ལྟར་བཅོམ་ལྡན་འདས་ཀྱིས་སྡུག་བསྔལ་བསྒོམ་པར་གསུངས་ཤེ་ན། བཤད་པ།
འདུ་བྱེད་༼༡༢༤ན༽སྡུག་བསྔལ་ལ་དགོངས་ནས། ། སྡུག་བསྔལ་བསྒོམ་པར་གསུངས་པ་ཡིན། ། ངེད་ཀྱི་དེ་ཡང་རྐྱེན་ལས་སྐྱེས། ། དེ་ནི་བདག་མེད་ལྟ་རྟེན་ཡིན། ། ཅེས་སྨོས་ཏེ། འདི་ལྟར་བཅོམ་ལྡན་འདས་ཀྱིས་སྡུག་བསྔལ་གྱི་སྡུག་བསྔལ་ཙམ་ལ་དགོངས་ནས་སྡུག་བསྔལ་བསྒོམ་པར་གསུངས་པ་ནི་མ་ཡིན་ཏེ། འདོད་ཆགས་ཅན་རྣམས་འདོད་ཆགས་ཀྱི་བདེ་བ་ཉམས་པར་འགྱུར་བ་ན་ཕྱོགས་སུ་ལྷུང་བ་དང་བྲལ་བའི་སྒོ་ནས་ཁྱབ་པ་འདུ་བྱེད་ཀྱི་སྡུག་བསྔལ་བསྒོམ་པའི་ངོས་སུ་འགྱུར་བ་ལ་དགོངས་ནས་སྡུག་བསྔལ་བསྒོམ་པར་གསུངས་པ་ཡིན་པའི་ཕྱིར་དང༌། ངེད་ཀྱི་བསྒོམ་བྱ་ཁྱབ་པ་འདུ་བྱེད་ཀྱི་སྡུག་བསྔལ་དེ་ཡང་རྒྱུ་རྐྱེན་ལས་སྐྱེས་པའི་གཞན་དབང་སྐད་ཅིག་མ་ཙམ་ཡིན་ལ། དེ་ནི་བདག་མེད་པར་ལྟ་བའི་རྟེན་ཙམ་དུ་བསྒོམ་པར་བྱ་བ་ཡིན་པའི་ཕྱིར་རོ། ། འདུ་བྱེད་ཀྱི་སྡུག་བསྔལ་བསྒོམ་པ་སྟོང་ཉིད་རྟོགས་པའི་ལྟ་བའི་རྟེན་ཡིན་ན་ལྟ་བ་དེ་རྟོགས་པས་ཅི་བྱ་ཞེ་ན།
བཤད་པ། སྟོང་ཉིད་ལྟ་བས་གྲོལ་བར་འགྱུར། ། བསྒོམ་པ་ལྷག་མ་དེ་དོན་ཡིན། ། ཅེས་སྨོས་ཏེ། འདུ་བྱེད་ཀྱི་སྡུག་བསྔལ་བསྒོམ་པ་ལས་འདུས་བྱས་ཐམས་ཅད་བདག་དང་བདག་གི་བས་སྟོང་པའི་དོན་དམ་པ་སྟོང་པ་ཉིད་རྟོགས་པར་འགྱུར་ལ། སྟོང་པ་ཉིད་དུ་ལྟ་བས་འཁོར་བའི་འཆིང་བ་ལས་གྲོལ་བར་འགྱུར་བའི་ཕྱིར་རོ། ། དེས་ན་མི་རྟག་པ་དང༌། སྡུག་བསྔལ་བ་ལ་སོགས་པ་བསྒོམ་པ་ལྷག་མ་གང་ཡིན་པ་དེ་དག་ཐམས་ཅད་ནི་སྟོང་པ་ཉིད་དེ་རྟོགས་པའི་དོན་དུ་བསྒོམ་པ་ཡིན་གྱི། དེ་བསྒོམ་པས་ཡོངས་སུ་གྲོལ་བར་ནུས་པ་ནི་མ་ཡིན་ནོ། ། དེའི་གཞུང་འཛུགས་༼༡༢༤བ༽པའི་ཕྱིར།
དེ་ཕྱིར་མི་རྟག་ལས་སྡུག་བསྔལ། ། སྡུག་བསྔལ་ལས་ནི་བདག་མེད་གསུངས། ། ཞེས་སྨོས་ཏེ། མི་རྟག་པ་དང་སྡུག་བསྔལ་བསྒོམ་པ་ནི་སྟོང་པ་ཉིད་མཐོང་བའི་ཐབས་ཡིན་གྱི། དངོས་སུ་གྲོལ་བའི་རྒྱུ་མ་ཡིན་པ་དེའི་ཕྱིར་ཐབས་མི་རྟག་པ་བསྒོམ་པ་ལས་སྡུག་བསྔལ་ཤེས་ལ། སྡུག་བསྔལ་ཤེས་པའི་རྒྱུ་ལས་ནི་བདག་མེད་རྟོགས་པ་འབྱུང་བར་གསུངས་ཏེ། ཇི་སྐད་དུ། བཅོམ་ལྡན་འདས་ཀྱིས་མདོ་ལས། དགེ་སློང་དག་གཟུགས་རྟག་པ་མ་ཡིན་ནམ། མི་རྟག་པ་མ་ཡིན།
བཙུན་པ་མི་རྟག་པ་ལགས་སོ། ། གང་མི་རྟག་པ་དེ་སྡུག་བསྔལ་བ་ཡིན་ནམ། བདེ་བ་ཡིན། བཙུན་པ་སྡུག་བསྔལ་བ་ལགས་ཏེ། གང་མི་རྟག་པ་དེ་ནི་སྡུག་བསྔལ་བ་རྣམ་པར་འགྱུར་བའི་ཆོས་ཅན་ལགས་སོ། ། དེ་ལ་འདི་ནི་ངའིའོ། ། འདི་ནི་ངའི་ཡིན་ནོ། ། འདི་ནི་ངའི་བདག་གོ་ཞེས་ལྟ་རུང་ངམ། བཙུན་པ་དེ་ནི་མ་ལགས་སོ། ། ཞེས་གསུངས་པ་ཡིན་ནོ། །
དེ་ཉིད་ཀྱི་ཕྱིར་བཅོམ་ལྡན་འདས་ཀྱི་བསྟན་པ་ནི་སྟོང་པ་ཉིད་ལ་གཞོལ་བ་ཡིན་ནོ་ཞེས་པ་ལྷ་རྒྱན་གཉིས་ཀའིའོ། ། བཞི་པ་དོན་བསྡུ་བ་ནི། ཆགས་བྲལ་མིན་དང་སྲེད་ལྡན་དང༌། ། རྩོམ་པ་ཀུན་ལ་བརྟེན་པ་དང༌། ། ཉོན་མོངས་ལས་ལས་གྲོལ་བ་མིན། ། དེ་འདྲ་འཁོར་བ་པ་ཞེས་བྱ། ། ཞེས་སྨོས་ཏེ། དེ་ལྟ་བས་ན་ཁྱོད་ཀྱི་འདོད་ཆགས་དང་བྲལ་བར་འདོད་པའི་སྐྱེས་བུ་དེ་འདྲ་བ་ནི་འཁོར་བ་པ་ཞེས་བྱ་བ་ཡིན་ཏེ། བདག་དང་བདག་གི་བ་ལ་ཆགས་པ་དང་བྲལ་བ་མ་ཡིན་པའི་ཕྱིར་དང༌། བདེ་བ་ཐོབ་པར་འདོད་པ་དང༌།
སྡུག་བསྔལ་འདོར་བར་འདོད་པའི་སྲེད་པ་དང་ལྡན་པའི་ཕྱིར་དང༌། བདེ་བ་དང་སྡུག་བསྔལ་བླང་༼༡༢༥ན༽བ་དང་དོར་བའི་བྱ་བ་ལ་འཇུག་པའི་བརྩོན་པ་ཀུན་ལ་བརྟེན་པའི་ཕྱིར་དང༌། ཆགས་པ་དང༌། སྲེད་པ་དང༌། རྩོམ་པ་ལ་འཇུག་པ་དེའི་དབང་གིས་ཉོན་མོངས་པ་དང༌། དེས་ཀུན་ནས་བསླང་བའི་དགེ་མི་དགེའི་ལས་ལས་གྲོལ་བ་མ་ཡིན་པའི་ཕྱིར། དཔེར་ན་སོ་སོའི་སྐྱེ་བོ་བཞིན་ནོ། ། ལྔ་པ་བདག་གི་བ་སྤངས་ན་ཧ་ཅང་ཐལ་བ་ནི། གཞན་དག་ན་རེ། བདག་གི་ཉིད་ནི་མི་འདོད་ན། །
ཞེས་སྨོས་ཏེ། གང་གི་ཚེ་ཐར་པའི་གནས་སྐབས་དེའི་ཚེ་བདག་གི་བ་ཉིད་ནི་སྤང་ཞིང་མི་འདོད་དོ་ཞེ་ན། བཤད་པ། དེ་ཡི་ཟ་བ་པོ་ཡང་མེད། ། བྱ་དང་ལོངས་སྤྱོད་མཚན་ཉིད་ཅན། ། དེ་ཚེ་དེ་ཡི་བདག་ཀྱང་མེད། ། ཅེས་སྨོས་ཏེ། ཁྱོད་ཀྱི་འཁོར་བ་ལས་གྲོལ་བར་འདོད་པའི་བདག་ཆོས་ཅན། བདག་གི་བ་དེ་ཡི་ཟ་བ་པོའི་བདག་གི་བ་དེ་ཡང་མེད་པར་ཐལ། བཟའ་བར་བྱ་བའམ་ལོངས་སྤྱད་བྱ་བདག་གི་བ་ཉིད་མེད་པའི་ཕྱིར།
འདོད་པ་ཡིན་པ་དེ་ལྟར་ན་གང་གི་ཚེ་བྱ་བ་ལ་སོགས་པ་བྱེད་པ་དང༌། རྣམ་སྨིན་ལ་ལོངས་སྤྱོད་པའི་མཚན་ཉིད་ཅན་མི་འདོད་པ་དེའི་ཚེ་དེ་ཡི་བདག་ཀྱང་མེད་པར་འགྱུར་རོ། ། དྲུག་པ་དེས་ན་འཇིག་ཚོགས་ལ་ལྟ་བ་སྤང་བར་གདམས་པ་ནི། དེ་ཕྱིར་གྲོལ་འདོད་ཐོག་མེད་པའི། ། རྒྱུ་ཅན་རིགས་མཐུན་ས་བོན་ལས། ། བྱུང་བའི་འཇིག་ཚོགས་ལྟ་བ་དག ། རྩ་བ་ཉིད་ནས་དབྱུང་བར་གྱིས། ། ཞེས་སྨོས་ཏེ། གང་གི་ཕྱིར་མྱ་ངན་ལས་འདས་པའི་གྲོང་ཁྱེར་ཐོབ་པའི་ཕྱིར་དུ་བདག་མེད་པ་མཐོང་བ་ཉིད་ལམ་ཡིན་གྱི། གཞན་སྡུག་བསྔལ་ལ་སོགས་པ་བསྒོམ་པ་ནི་ལམ་མ་ཡིན་པ་དེའི་ཕྱིར།
འཁོར་བ་སྙིང་པོ་མེད་པ་ལས་གྲོལ་བར་འདོད་པ་ཁྱོད་༼༡༢༥བ༽འབད་པ་ཆེན་པོས་བདག་མེད་པ་གོམས་པས་འཇིག་ཚོགས་ལ་ལྟ་བ་དག་རྩ་བ་ཉིད་ནས་དབྱུང་བ་དང་བཅོམ་པར་གྱིས་ཤིག་གོ ། འཇིག་ལྟ་དེའང་ཅི་དང་འདྲ་བ་ཞིག་ཅེ་ན། ཐོག་མ་མེད་པའི་རྒྱུ་ཅན་ཏེ་རིགས་མཐུན་པའི་ས་བོན་རིགས་འདྲ་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་འབྱུང་བ་སྟེ། ཐོག་མ་མེད་པའི་དུས་ནས་འཇུག་པ་ཞེས་བྱ་བའི་དོན་ཏོ་ཞེས་པ་ལྷའིའོ། ། གསུམ་པ་བདག་འཛིན་ཅན་གྲོལ་བའི་ལུང་ལས་དགག་པ་ལ། དགག་པ་དངོས། དེ་ལ་རྩོད་པ་སྤང་བ། མ་མཐོང་བའི་ལས་ཞིག་པས་ཐར་པ་དགག ། བདག་གི་ནུས་པ་སྦྱོར་བ་དགག ། འཁོར་བ་མི་སྲིད་པར་དགག་པའོ། །
དང་པོ་ལ། ལ་ལ་དག་ན་རེ། བདག་ཡོད་པ་ཉིད་དང༌། དེའི་ཐར་པ་ཡང་ལུང་ལས་གྲུབ་པ་ཡིན་པ་དང༌། ཐར་པ་དེའང་གཅིག་ཏུ་བདེ་བའི་རང་བཞིན་ཡིན་ཏེ། དེ་ནི་ནམ་ཡང་མེད་པར་འགྱུར་བ་མ་ཡིན་ལ། འཁོར་བའི་བདེ་བ་རྣམ་པར་ཆད་པ་དང་ལྡན་པ་ཡིན་པས། དེ་ལས་ཡོངས་སུ་མི་སྐྱེ་བ་དེའང་དབང་བསྐུར་བའི་ཆོ་ག་ལས་གྲུབ་པའི་རིག་སྔགས་ཀྱི་རྩོམ་པ་ཐམས་ཅད་དོན་མེད་དོ། ། དེ་སྐད་དུའང༌། དབང་པོ་ལས་འདས་རེག་བྱ་མིན། །
དངོས་པོ་མིག་གི་མཐོང་བ་ཡི། ། དྲང་སྲོང་དེ་དག་ཚིག་ལ་ནི། ། རྗེས་སུ་དཔག་པས་གནོད་མ་ཡིན། ། སྐྱེས་བུས་མ་བྱས་པའི་ཚིག་ལ་ཡང་ངོ་ཞེས་ཟེར་རོ། ། དེ་ཡང་མི་རིགས་སོ་ཞེས་བཤད་པ། ལུང་ནི་དེ་ལྟའི་དངོས་ཡིན་པའི། ། རྒྱུ་མ་མཐོང་བ་རྣམས་ལ་ནི། ། ལུང་ཙམ་གྱིས་ནི་གྲོལ་བར་ཡང༌། ། སྨྲ་བ་ཡོངས་སུ་མགུ་བྱེད་མིན། ། ཅེས་སྨོས་ཏེ།
གང་དག་རྟོག་པ་དང་ལྡན་པ་གྲོལ་བར་འདོད་པ་རྣམས་ལ་དབང་ཕྱུག་གིས་དབང་བསྐུར་བའི་ལུང་ཙམ་གྱིས་༼༡༢༦ན༽ནི་གྲོལ་བར་ཡང་སྨྲ་བའི་ལུང་དེ་ནི་རྟོགས་པ་དང་ལྡན་པར་ཡོངས་སུ་མགུ་བར་བྱེད་པའི་ལུང་མ་ཡིན་ཏེ། ལུང་རང་གི་བརྗོད་བྱའི་དོན་ནི་བདེན་པ་དེ་ལྟ་བུའི་དངོས་པོ་ཅན་ཡིན་པའི་རྒྱུ་མཚན་ཚད་མས་མ་མཐོང་བའི་ཕྱིར། དེ་ལ་གཞན་དག་ན་རེ། ས་བོན་ལ་སོགས་པ་ལ་དབང་བསྐུར་ལ་སོགས་པའི་ཆོ་ག་དང་འབྲེལ་བ་ལས་མྱུ་གུ་ལ་སོགས་པ་མི་སྐྱེ་བའི་ཆོས་ཅན་དུ་མཐོང་བས་འདིར་ཡང་མཚུངས་སོ་ཞེ་ན། བཤད་པ། ས་བོན་སོགས་གྲུབ་ཆོ་ག་ནི། ། སྐྱེས་བུ་མི་བསྐྱེད་པར་ནུས་མིན། ། ཏིལ་མར་བསྐུས་དང་མེས་བསྲེགས་སོགས། ། ལས་ཀྱང་གྲོལ་བར་ཐལ་ཕྱིར་རོ། ། ཞེས་སྨོས་ཏེ།
དེ་ལྟར་མཚུངས་པ་ནི་མ་ཡིན་ཏེ། སྔགས་བཏབ་པས་ས་བོན་ལ་སོགས་པས་མྱུ་གུ་མི་བསྐྱེད་པར་གྲུབ་པའི་ཆོ་ག་ནི་སྐྱེས་བུ་སྐྱེ་བ་ཕྱི་མར་མི་བསྐྱེད་པར་ནུས་པ་མ་ཡིན་པའི་ཕྱིར་རོ། ། གཏན་ཚིགས་མ་གྲུབ་བོ་ཞེ་ན། འོ་ན་སྐྱེས་བུ་ལ་ཏིལ་མར་གྱིས་བསྐུས་པ་དང༌། མེས་བསྲེགས་པ་དང༌། ཕྱེ་མར་བྱས་པ་དང༌། བཙོས་པ་དང་བཏགས་པ་ལ་སོགས་པ་ལས་ཀྱང་གྲོལ་བ་ཐོབ་པར་ཐལ། ས་བོན་ལ་ཏིལ་མར་བསྐུས་པ་ལ་སོགས་པས་མྱུ་གུ་མི་བསྐྱེད་པའི་ཕྱིར་རོ། ། གཞན་དག་ན་རེ། སྔར་ལྕི་བ་དག་ཕྱིས་ཡང་ཕྱིར། །
ཞེས་སྨོས་ཏེ། སྐྱེས་བུའི་སྡིག་པ་བྲ་མས་བླངས་ཏེ་སྦྱིན་སྲེག་བྱས་པ་ལས་ཟད་པར་འགྱུར་ཏེ། སྔ་ཕྱིར་སྲང་ལ་བསྒར་བ་ན་སྔར་སྲང་ཁར་ལྕི་བ་དག་ལས་ཕྱིས་ཡང་བར་མཐོང་བའི་ཕྱིར་ཞེ་ན། བཤད་པ། སྡིག་པ་བཅོམ་པར་བྱས་པ་མིན། ། འདི་ཡི་ལྕི་ཉིད་མེད་གྱུར་གྱི། ། ལུས་ཅན་མིན་ཕྱིར་སྡིག་ལྕི་མིན། ། ཅེས་སྨོས་ཏེ། སྦྱིན་༼༡༢༦བ༽སྲེག་བྱས་པའི་སྐྱེས་བུ་སྔར་སྲང་ཁར་ལྕི་བ་ཕྱིས་ཡང་བར་མཐོང་བ་ཙམ་གྱིས་སྡིག་པ་བཅོམ་པར་བྱས་པར་བསྒྲུབ་ནུས་པ་མ་ཡིན་ཏེ། སྦྱིན་སྲེག་གིས་མེས་གདུངས་པ་ལས་སྐྱེས་བུ་འདི་ཡི་ལུས་ཀྱི་ལྕི་བ་ཆུ་དང་ས་ཉིད་ལ་སོགས་པ་ཅུང་ཟད་མེད་པར་འགྱུར་གྱི།
ལུས་ཅན་མ་ཡིན་པའི་ཕྱིར་ན་སེམས་ཀྱི་སྡིག་པ་ནི་སྲང་གིས་གཞལ་བར་བྱ་བའི་ལྕི་བ་དང་ཡང་བ་མ་ཡིན་ནོ། ། གཉིས་པ་དེ་ལ་རྩོད་པ་སྤངས་བ་ལ། ཁ་ཅིག་ན་རེ། དབང་ཕྱུག་གི་དབང་ལ་སོགས་པ་ལམ་མ་ཡིན་ན། ཁྱེད་ཀྱིའང་བདག་མེད་པ་ལམ་མ་ཡིན་པར་འགྱུར་རོ་ཞེ་ན། བཤད་པ། ལོག་ཤེས་དང་ནི་དེ་ལས་བྱུང༌། ། སྲེད་པ་སེམས་པའི་དབང་དག་གིས། ། དམན་གནས་འགྲོ་བ་སྐྱེ་བ་ཡིན། ། དེ་ཕྱིར་དེ་བཅད་འགྲོ་མི་འགྱུར། །
དེ་ཙམ་ལས་ནི་འབྱུང་བའི་ཕྱིར། ། སྐྱེ་ལ་དེ་དག་ཉིད་ནུས་ཡིན། ། ཅེས་སྨོས་ཏེ། སྡུག་བསྔལ་ལ་ཕྱིན་ཅི་ལོག་ཏུ་བདེ་བར་འཛིན་པའི་ལོག་པའི་ཤེས་པ་དང་ནི་དེ་ལས་བྱུང་བའི་འཁོར་བ་དོན་གཉེར་གྱི་སྲེད་པ་དང་མཚུངས་པར་ལྡན་པའི་སེམས་པ་ནི་འཁོར་བར་སྐྱེ་བའི་རྒྱུ་ཡིན་ཏེ། དེའི་དབང་དག་གིས་དམན་པའི་གནས་མངལ་ལ་སོགས་པ་གནས་སུ་ཉེ་བར་འགྲོ་བ་དང་སྐྱེ་བར་འགྱུར་བ་ཡིན་པའི་ཕྱིར་རོ། ། དེས་ན་ལོག་སྲེད་འཁོར་བའི་རྒྱུ་ཡིན་པ་དེའི་ཕྱིར། བདག་མེད་པར་རྟོགས་པའི་ཡེ་ཤེས་དེས་ལོག་སྲེད་དེ་བཅད་ཅིང་བཅོམ་ན་འཁོར་བར་འགྲོ་བར་མི་འགྱུར་ལ། ལོག་སྲེད་དེ་ཙམ་ལས་ནི་འཁོར་བ་འབྱུང་བའི་ཕྱིར། འཁོར་བར་སྐྱེ་བ་ལ་ལོག་སྲེད་དེ་དག་ཉིད་འཁོར་བ་བསྐྱེད་པའི་ནུས་པ་དང་ལྡན་པ་ཡིན་ནོ། ། གཞན་དག་ན་རེ།
སྔོན་༼༡༢༧ན༽བྱས་པའི་ལས་ཀྱང་འཁོར་བར་སྐྱེ་བའི་རྒྱུར་ཡོད་པའི་ཕྱིར། ཇི་ལྟར་ན་འཁོར་བ་དེ་ལོག་སྲེད་དེ་ཙམ་ལས་བྱུང་བའི་ངང་ཚུལ་ཉིད་ཡིན་ཅེ་ན། བཤད་པ། སེམས་པ་དེ་དག་རང་ཉིད་ལས། ། ཡིན་ཕྱིར་སྐྱེ་རྒྱུ་ཉམས་པ་ཉིད། ། ཅེས་སྨོས་ཏེ། སེམས་པ་དེ་དག་མ་ཡིན་པའི་འདས་པའི་ལས་འཁོར་བའི་རྒྱུ་མ་ཡིན་ཏེ། རང་ཉིད་འཁོར་བའི་རྒྱུར་གྱུར་པའི་ལས་ཡིན་པའི་ཕྱིར། དེས་ན་དབང་ཕྱུག་གི་དབང་བསྐུར་ནི་ཐར་པའི་ལམ་མ་ཡིན་ཏེ། འཁོར་བར་སྐྱེ་བའི་རྒྱུ་ལོག་སྲེད་ནམ་ཡང་ཉམས་པར་བྱས་པ་མེད་པའི་ཕྱིར།
གསུམ་པ་མ་མཐོང་བའི་ལས་ཞིག་པས་ཐར་པ་དགག་པ་ལ། འགོག་བྱེད་ཀྱི་རིགས་པ་དངོས། བདག་གི་ཡོན་ཏན་དང་ཚོགས་པ་དགག ། གཏན་ཚིགས་མ་གྲུབ་པ་སྤང་བའོ། ། དང་པོ་ལ། གཞན་དག་ན་རེ། འགྲོ་དང་རྟོགས་རྟེན་བྱེད་པ་ཡིན། ། དེ་ནི་མ་མཐོང་བ་ལས་གྱུར། ། མ་མཐོང་ཞིག་ཕྱིར་འགྲོ་བ་མེད། ། དེས་ན་འདུ་བྱེད་སེམས་པ་མིན། །
ཅེས་སྨོས་ཏེ། གལ་ཏེ་གནས་ལས་གནས་གཞན་དུ་འགྲོ་བར་བྱེད་པ་དང༌། ཡུལ་གཟུགས་ལ་སོགས་པ་རྟོགས་པའི་རྟེན་ནམ་རྒྱུ་བྱེད་པ་ནི་མིག་ལ་སོགས་པའི་དབང་པོ་རྣམས་ཡིན་ལ། བྱེད་པ་དེ་ནི་མ་མཐོང་བའི་ཆོས་དང་ཆོས་མ་ཡིན་པའི་ལས་གང་ཡང་རུང་བ་ལས་སྐྱེ་བར་འགྱུར་བས་དབང་བསྐུར་གྱི་ཆོ་གས་མ་མཐོང་བའི་ལས་ཞིག་པར་བྱས་པའི་ཕྱིར། དབང་བསྐུར་དང་ལྡན་པའི་དབང་པོ་ལ་སོགས་པ་དམན་པའི་གནས་སུ་འགྲོ་བ་མེད་དོ། ། དེས་ན་མ་མཐོང་བའི་ལས་དེ་ནི་དགེ་བ་དང་མི་དགེ་བ་ཉི་ཤུའི་རྗེས་སུ་འཇུག་༼༡༢༧བ༽པས་བསྐྱེད་ནུས་པའི་འདུ་བྱེད་ཡིན་གྱི། ཁྱེད་ཅག་འདོད་པའི་ལོག་སྲེད་དང་མཚུངས་ལྡན་གྱི་སེམས་པ་མིན་ནོ་ཞེ་ན། བཤད་པ། ཡོད་དང་མེད་པའི་རྗེས་འཇུག་ཕྱིར། ། བྱེད་པ་བསྐྱེད་ལ་བློ་ཡི་ནི། །
ནུས་མཐོང་གཞན་གྱི་མ་ཡིན་ན། ། དེ་ཡོད་དེ་དག་ཅིས་མི་འགྲོ། ། ཞེས་སྨོས་ཏེ། ལོག་པའི་ཤེས་པ་སྲེད་པ་དང་མཚུངས་པར་ལྡན་པའི་བློ་ནི་ཕན་འདོགས་བྱེད་དུ་ཡོད་པ་དང་མེད་པའི་རྗེས་སུ་འཇུག་པ་དང་ལྡོག་པ་ཅན་ཡིན་པའི་ཕྱིར། བྱེད་པ་དབང་པོ་དྲུག་བསྐྱེད་པ་ལ་ལོག་སྲེད་ཀྱི་བློའི་ནི་ནུས་པ་མཐོང་བ་ཡིན་གྱི། གཞན་མ་མཐོང་བའི་ལས་དགེ་བ་དང་མི་དགེ་བ་ཉི་ཤུའི་རྗེས་སུ་འཇུག་པའི་འདུ་བྱེད་ཀྱིས་བསྐྱེད་པ་མ་ཡིན་ནོ། ། དེས་ན་དབང་བསྐུར་ཐོབ་ཀྱང་ལོག་སྲེད་དེ་ཡོད་པའི་ཕྱིར། བྱེད་པ་དབང་པོ་དེ་དག་འཁོར་བར་ཅིས་མི་འགྲོ་སྟེ་འགྲོ་བར་འགྱུར་རོ་ཞེས་པ་ལྷའིའོ། ། གཉིས་པ་བདག་གི་ཡོན་ཏན་དང་ཚོགས་པ་དགག་པ་ལ། ལ་ལ་དག་ན་རེ།
གལ་ཏེ་དེ་དག་ནུས་མེད་ན། ། ཞེས་སྨོས་ཏེ། གལ་ཏེ་ལོག་སྲེད་དང་བདག་གི་ཡོན་ཏན་གྱི་ཚོགས་པ་འཁོར་བའི་རྒྱུ་ཡིན་ལ། དེའང་དབང་བསྐུར་གྱི་བཅོམ་པས་དེ་དག་བསྐྱེད་པ་ལ་ནུས་པ་མེད་དོ་ཞེ་ན། བཤད་པ། དབང་སོགས་བྱས་མ་ཐག་དེ་དག ། སེམས་པའི་དབང་གིས་འཛིན་དང་འཇུག ། གཡེང་དང་འགོག་པ་མེད་པར་འགྱུར། ། ཞེས་སྨོས་ཏེ། དེ་ལྟར་ཡིན་ན་དབང་བསྐུར་བ་དང་གྲོལ་བར་བྱེད་པའི་ཐབས་སྔགས་ལ་སོགས་པ་ཐོབ་པར་བྱས་མ་ཐག་པའི་སྐྱེས་བུ་དེ་དག་ལོག་སྲེད་དང་མཚུངས་པར་ལྡན་པའི་སེམས་པའི་དབང་གིས་ཡུལ་འཛིན་པ་དང༌། །
༼༡༢༨ན༽ཡུལ་རང་གར་འཇུག་པ་བཟློག་པ་དང་མངོན་པར་འདོད་པའི་ཡུལ་ལ་འཇུག་པ་དང་གཡེང་བ་མི་མཉམ་པར་འཇུག་པ་དང་འགོག་པའི་འཇིག་པ་སྟེ་དེ་དག་མེད་པར་འགྱུར་ཏེ། དབང་བསྐུར་མ་ཐག་ཏུ་ལོག་སྲེད་དང་བདག་གི་ཡོན་ཏན་གྱི་ཚོགས་པ་རྣམས་ཀྱི་ནུས་པ་བཅོམ་པར་བྱས་པས་བློ་ཉམས་པའི་ཕྱིར་ཞེས་རྒྱན་གྱིས་སོ། ། སློབ་དཔོན་ལྷ་དབང་བློ་ནི། འཛིན་འཕེལ་འཁྲུག་དང་འགོག་པ་དག ། སེམས་དཔས་འགྱུར་གྱིས་དབང་གིས་མིན། ། ཅེས་སྨོས་ཏེ། རང་གི་ཡུལ་ལ་འཇུག་པ་ལ་བཟློག་པ་མེད་པར་འཛིན་པའོ། ། འཕེན་པ་ནི་རང་གི་ཡུལ་ལ་འཇུག་པར་བྱེད་པའོ། ། འཁྲུག་པ་བསྣུན་པ་ལ་སོགས་པས་བློ་ནི་འགྱུར་བ་བསྐྱེད་པའོ། ། འགོག་པ་ནི་བློའི་རྗེས་སུ་མཐུན་པ་ཡོད་ན་ཡང་འཁྲུག་པ་ལྡོག་པ་ཡིན་ནོ་ཞེས་བཤད་དོ། །
གཞན་དག་ན་རེ། ཅི་སྟེ་དེ་ཚེ་བློ་མེད་ཕྱིར། ། མི་འགྱུར། ཞེས་སྨོས་ཏེ། ཅི་སྟེ་ཡང་དབང་བསྐུར་བ་བྱས་མ་ཐག་ཏུ་གཡེང་བ་དང་འགོག་པ་ལ་སོགས་པ་ཡོད་ཀྱང་འཆི་བའི་དུས་དེའི་ཚེ་ལོག་སྲེད་ལ་སོགས་པའི་བློ་མེད་པའི་ཕྱིར། བྱེད་པ་དབང་པོ་ལ་སོགས་པ་འཕེན་པར་མི་འགྱུར་རོ་ཞེ་ན། དེའི་དབང་སོགས་འཕེན་པའི་བློ་ཅིའི་ཕྱིར་མེད་ཅེས་དྲི་བར་བྱའོ། ། དེ་ལ་གཞན་དག་ན་རེ། དྲི་མ་རྣམས་ཀྱིས་བློ། ། མཚམས་སྦྱོར་དེ་རྣམས་ནུས་མེད་ན། །
ཞེས་སྨོས་ཏེ། ལོག་པའི་ཤེས་པ་བདག་ཏུ་ཆགས་པ་ལ་སོགས་པ་ཉོན་མོངས་པའི་དྲི་མ་རྣམས་ཀྱིས་བློའམ་གནས་སྐབས་གང་ཡིན་པ་དེ་དག་ནི་དབང་མ་བསྐུར་བས་དབང་པོ་སོགས་སྲིད་པར་མཚམས་སྦྱོར་བར་བྱེད་པ་ཡིན་ལ། དབང་བསྐུར་བར་བྱས་ན་ནི་དྲི་༼༡༢༨བ༽མའི་དབང་གིས་དབང་པོ་དེ་རྣམས་སྲིད་པར་མཚམས་སྦྱོར་བའི་ནུས་པ་མེད་པར་འགྱུར་རོ་ཞེ་ན། བཤད་པ། གསོན་པ་ཉིད་ནའང་ནུས་མེད་འགྱུར། ། ཞེས་སྨོས་ཏེ། འོ་ན་དབང་བསྐུར་ཐོབ་པའི་སྐྱེས་བུ་ནི་གསོན་པའི་གནས་སྐབས་ཉིད་ནའང་ལོག་སྲེད་ལ་སོགས་པའི་དྲི་མ་རྣམས་ཀྱིས་བློས་དབང་པོ་ཕྱི་མ་མཚམས་སྦྱོར་བའི་ནུས་པ་མེད་པར་འགྱུར་ཏེ། གསོན་པའི་གནས་ནས་དབང་གིས་ལོག་སྲེད་ཀྱི་ནུས་པ་བཅོམ་པའི་ཕྱིར། དེས་ན་དབང་བསྐུར་མ་ཐག་ཏུ་གྲོལ་བར་འགྱུར་རོ་ཞེས་པ་རྒྱན་གྱིའོ། ། འདོད་པར་ཡང་མི་ནུས་སོ་ཞེས་བསྟན་པའི་ཕྱིར།
གཉེན་པོ་དང་ནི་རང་གི་ཕྱོགས། ། འཕེལ་ན་འགྲིབ་དང་འཕེལ་བའི་ཕྱིར། ། ཉེས་རྒྱུན་རང་གི་ས་བོན་ཅན། ། དབང་བསྐུར་བ་ལས་ལྡོག་པ་མེད། ། ཅེས་སྨོས་ཏེ། འདི་ལྟར་གཉེན་པོ་བདག་མེད་རྟོགས་པའི་ཡེ་ཤེས་དང་ནི་ལོག་སྲེད་རང་གི་ཕྱོགས་ཚུལ་བཞིན་མ་ཡིན་པའི་ཡིད་ལ་བྱེད་པ་འཕེལ་ན་གོ་རིམ་བཞིན་དུ་འགྲིབ་པ་དང་འཕེལ་བའི་ཕྱིར། ཉེས་པའི་རྒྱུན་ཚུལ་བཞིན་མ་ཡིན་པ་ཡིད་ལ་བྱེད་པ་རྣམས་ནི་རང་གི་ས་བོན་རིགས་འདྲ་སྔ་མ་ལས་འབྱུང་བ་ཅན་ཡིན་པས། དེ་དག་མ་བཅོམ་པར་དབང་བསྐུར་བ་ཙམ་ལས་ལྡོག་པ་མེད་དོ་ཞེས་པ་ལྷ་རྒྱན་གཉིས་ཀའིའོ། ། བཞི་པ་བདག་གི་ནུས་པ་སྦྱར་བ་དགག་པ་ལ། བདག་རྒྱུར་མི་རིགས་པ།
བདག་མེད་པ་ལ་རྩོད་པ་སྤང་བའོ། ། དང་པོ་ལ། ལ་ལ་དག་ན་རེ། བདག་གིས་ལོག་སྲེད་ལ་སོགས་བསྐྱེད་པ་ཡིན་ནོ་ཞེ་ན། བཤད་པ། རྟག་ལ་བལྟོས་པ་མེད་པའི་ཕྱིར། ། རིམ་གྱིས་སྐྱེད་པར་བྱེད་པ་དང༌། ། བྱེད་དང་མི་བྱེད་པ་དག་ནི། ། འདྲ་བའི་བདག་ཉིད་བྱེད་པ་འགལ། ། རྒྱུ་དང་འབྲས་༼༡༢༩ན༽བུའང་གཅིག་པར་འགྱུར། །
ཞེས་སྨོས་ཏེ། བདག་རྟག་པ་ནི་རྒྱུ་རྐྱེན་ལ་བལྟོས་པ་མེད་པའི་རྟག་པ་ཡིན་པའི་ཕྱིར། འབྲས་བུ་རིམ་གྱིས་སྐྱེད་པར་བྱེད་པ་འགལ་བར་འགྱུར་བ་དང༌། གཞན་ཡང་འབྲས་བུ་བྱེད་པའི་བདག་དང༌། འབྲས་བུ་མི་བྱེད་པའི་བདག་རྟག་པ་དག་ནི་རྐྱེན་ལ་མི་བལྟོས་པའི་རྟག་པར་འདྲ་བའི་བདག་ཉིད་ཡིན་པའི་ཕྱིར། འབྲས་བུ་མི་བྱེད་པའི་དུས་ནའང་འབྲས་བུ་བྱེད་པ་འགལ་བར་ཐལ་ལོ་ཞེས། ཇི་ལྟར་དངོས་དེ་རྒྱུ་ཡིན་པ། ། དེ་ལྟར་དེ་ཉིད་གང་གི་ཚེ། ། རྒྱུ་མིན་དེ་ནི་གང་གི་འགྱུར། ། ཞེས་བྱ་བའི་སྐབས་སུ་རྒྱས་པར་བཤད་ཟིན་ཏོ། །
རྒྱུའི་གནས་སྐབས་ཀྱི་བདག་དང༌། འབྲས་བུ་ལོངས་སྤྱོད་པའི་གནས་སྐབས་ཀྱི་བདག་གཉིས་གཅིག་པར་འགྱུར་ཏེ། དེ་གཉིས་བདག་རྟག་པ་གཅིག་ཡིན་པའི་ཕྱིར་རོ། ། གལ་ཏེ་གཏན་ཚིགས་མ་གྲུབ་བོ་ཞེ་ན། བཤད་པ། དེ་དག་དེ་ལས་ཐ་དད་ན། ། བྱེད་པོ་ཟ་པོ་ཉམས་པར་འགྱུར། ། ནུས་པ་ཡང་ནི་འགྲུབ་མ་ཡིན། ། ཅེས་སྨོས་ཏེ། ལས་གསོག་པ་པོ་དང་རྣམ་སྨིན་ལོངས་སྤྱོད་པ་པོའི་བདག་དེ་དག་ནི་ལས་གསོག་པ་པོ་དང་རྣམ་སྨིན་ལོངས་སྤྱོད་པ་པོ་དེ་ལས་འབྲེལ་བ་མེད་པའི་ཐ་དད་ཡིན་པའི་ཕྱིར་ན།
ལས་བྱེད་པ་པོ་དང་རྣམ་སྨིན་ཟ་བ་པོ་ཡིན་པ་ཉམས་པར་འགྱུར་ལ། དེར་མ་ཟད་བདག་རྟག་པ་ཆོས་ཅན། འབྲས་བུ་མི་བསྐྱེད་པར་ཐལ། འབྲས་བུ་བསྐྱེད་པའི་ནུས་པ་ཡང་ནི་ཚད་མས་གྲུབ་པ་མ་ཡིན་པའི་ཕྱིར། གཉིས་པ་བདག་མེད་པ་ལ་རྩོད་པ་སྤང་བ་ནི། གཞན་དག་ན་རེ། བདག་འགའ་ཞིག་ཀྱང་ཡོད་པ་མ་ཡིན་པ་དེའི་ཚེ་གཞན་གྱིས་དྲན་པ་དང༌། གཞན་གྱིས་བྱས་པ་གཞན་༼༡༢༩བ༽གྱིས་ལོངས་སྤྱོད་པ་དང༌། བདག་གིས་ཉམས་སུ་མྱོང་བའི་དྲན་པ་མ་ཡིན་པ་དང༌། གཞན་ཐེ་ཚོམ་ཟ་བ་གཞན་གྱིས་ངེས་པ་དང༌།
གཞན་གྱིས་མཐོང་བ་གཞན་གྱིས་ངོ་ཤེས་པ་ལ་སོགས་པར་འགྱུར་རོ་ཞེ་ན། བཤད་པ། གཞན་གྱིས་དྲན་དང་ལོངས་སྤྱོད་སོགས། ། ཐལ་བ་གནོད་བྱེད་མ་ཡིན་ཏེ། ། འགའི་ཡང་དྲན་པ་མེད་པའི་ཕྱིར། ། དེས་ན་མྱོང་ལས་དྲན་པ་འབྱུང༌། ། ཞེས་སྨོས་ཏེ། གཞན་གྱིས་ཉམས་སུ་མྱོང་བ་གཞན་གྱིས་དྲན་པ་དང༌། གཞན་གྱིས་བྱས་པ་གཞན་གྱིས་ལོངས་སྤྱོད་པ་དང༌། བདག་གིས་མྱོང་བ་བདག་གིས་དྲན་པ་མ་ཡིན་པ་ལ་སོགས་པར་ཐལ།
བདག་མེད་པའི་ཕྱིར་ཞེས་པའི་ཐལ་བ་དེ་ནི་ཁོ་བོ་ཅག་ལ་གནོད་བྱེད་མ་ཡིན་ཏེ། རྟག་པའི་བདག་འགའི་ཡང་སྔར་ཉམས་སུ་མྱོང་བ་ཕྱིས་དྲན་པ་མེད་པས་འདོད་ལན་ཐེབས་པའི་ཕྱིར། དེས་ན་རྟག་པའི་བདག་མེད་ཀྱང་རང་གི་ཉམས་སུ་མྱོང་བ་རྒྱུད་གཞན་གྱིས་དྲན་པ་མ་ཡིན་གྱི། རང་གི་སྔར་ཉམས་སུ་མྱོང་བ་ལས་ཕྱིས་དྲན་པ་འབྱུང་བ་ཡིན་ནོ། ། ལྔ་པ་འཁོར་བ་མི་སྲིད་པ་དགག་པ་ལ། དགག་པ་དངོས། དེ་ལ་རྩོད་པ་སྤང་བ། དཀའ་ཐུབ་ཀྱིས་གྲོལ་བ་དགག་པའོ། ། དང་པོ་ལ། གཞན་དག་ན་རེ།
བདག་མེད་པས་འཁོར་བར་འཇུག་པའང་མེད་པར་འགྱུར་ཏེ། བདག་མེད་ན་འཇིག་ཚོགས་ལ་ལྟ་བ་ཡང་མེད་པའི་ཕྱིར། དེས་ན་འཁོར་བ་ཉིད་མེད་པ་ཉིད་དོ་ཞེ་ན། བཤད་པ། བདེན་པ་བཞི་ལ་བརྟན་པ་དང༌། ། བདེ་དང་ང་དང་ངའི་ཞེས་སོགས། ། ཡང་དག་མིན་པ་རྣམ་བཅུ་དྲུག ། སྒྲོ་བཏགས་ནས་ནི་ཡོངས་སུ་སྲེད། ། ཅེས་སྨོས་ཏེ། འཁོར་བའི་རྒྱུ་ཡོད་པའི་ཕྱིར།
༼༡༣༠ན༽འཁོར་བ་མེད་པ་ནི་མ་ཡིན་ཏེ། འདི་ལྟར་འཕགས་པའི་བདེན་པ་བཞི་པོའི་རྣམ་པ་བཅུ་དྲུག་ལས་སྡུག་བསྔལ་གྱི་བདེན་པ་ལ་མི་རྟག་པ་ལས་ལྡོག་སྟེ་རྟག་ཅིང་བརྟན་པར་སྒྲོ་འདོགས་པ་དང༌། དེ་བཞིན་དུ་སྡུག་བསྔལ་ལ་བདེ་བ་དང༌། བདག་མེད་པ་ལ་ང་དང༌། སྟོང་པ་ཉིད་ལ་ངའི་ཞེས་སྒྲོ་འདོགས་པ་དང༌། དེ་བཞིན་དུ་ཀུན་འབྱུང་གི་བདེན་པ་ལ་རྒྱུ་མ་ཡིན་པ་དང༌། ཀུན་འབྱུང་བ་མ་ཡིན་པ་དང༌། རབ་ཏུ་སྐྱེ་བ་མ་ཡིན་པ་དང༌། རྐྱེན་མ་ཡིན་ཅེས་དང༌། འགོག་པའི་བདེན་པ་ལ་འགོག་པ་མ་ཡིན་པ་དང༌།
ཞི་བ་མ་ཡིན་པ་དང༌། གྱ་ནོམ་པ་མ་ཡིན་པ་དང༌། ངེས་པར་འབྱུང་བ་མ་ཡིན་ཅེས་དང༌། ལམ་གྱི་བདེན་པ་ལ་ལམ་མ་ཡིན་པ་དང༌། རིགས་པ་མ་ཡིན་པ་དང༌། སྒྲུབ་པ་མ་ཡིན་པ་དང༌། ངེས་པར་འབྱིན་པ་མ་ཡིན་ཅེས་སོགས་ཡང་དག་པ་མ་ཡིན་པ་ཕྱིན་ཅི་ལོག་རྣམ་པ་བཅུ་དྲུག་ཏུ་སྒྲོ་བཏགས་ནས་ནི་རྟག་པ་དང་བདེ་བ་ལ་སོགས་པར་ཡོངས་སུ་སྲེད་པ་དེ་འབྱུང་བས་ན་ལོག་སྲེད་གཉིས་འཁོར་བའི་རྒྱུ་ཡིན་པའི་ཕྱིར་རོ་ཞེས་པ་ལྷའིའོ། ། སློབ་དཔོན་ཤེས་རབ་འབྱུང་གནས་ནི། ཡང་དག་པ་མ་ཡིན་པའི་སྒྲོ་བཏགས་པ་ཉིད་འཁོར་བ་ཡིན་གྱི། དོན་དམ་པ་ནི་འཁོར་བ་མེད་དོ། །
ཡང་དག་པ་མ་ཡིན་པའི་རྣམ་པ་བཅུ་དྲུག་པོ་སྒྲོ་བཏགས་པའི་རང་བཞིན་ཡོངས་སུ་སྲེད་པ་ཅན་ལས་ཀྱི་འཁོར་བར་རློམ་པ་ཡིན་གྱི། གཞན་དུ་ནི་འཁོར་བ་སྲིད་པ་མ་ཡིན་ནོ། ། ཞེས་གསུངས་སོ། ། ལམ་གཉེན་པོའི་ཕྱོགས་ཉིད་དུ་བསྟན་པའི་ཕྱིར། དེ་ཉིད་ལ་ནི་དེ་འགལ་དོན། ། དེ་ཉིད་རྣམ་པ་རྗེས་རྟོགས་ཅན། ། ལེགས་བསྒོམས་ཡང་དག་ལྟ་བ་ཡིས། ། སྲེད་པ་རྗེས་འབྲངས་བཅས་འཇོམས་བྱེད། ། ཅེས་སྨོས་ཏེ། ༼༡༣༠བ༽བདེན་པ་བཞི་པོ་དེ་ཉིད་ལ་ནི་རྟག་པ་དང་བདེ་བ་ལ་སོགས་པ་དེ་དག་དང་འགལ་བའི་དོན་འཕགས་པའི་བདེན་པ་བཞི་པོ་དེ་ཉིད་ཀྱི་རྣམ་པ་མི་རྟག་པ་དང་སྡུག་བསྔལ་ལ་སོགས་པ་བཅུ་དྲུག་རྗེས་སུ་རྟོགས་པ་ཅན་གྱི་བདག་མེད་པར་རྟོགས་པའི་ཡེ་ཤེས་ལེགས་པར་བསྒོམས་པ་བདག་མེད་པ་མངོན་སུམ་དུ་ཡང་དག་པར་མཐོང་བའི་ལྟ་བ་དེ་འཁོར་བ་སྤོང་བྱེད་ཀྱི་གཉེན་པོ་ཡིན་ཏེ།
མ་རིག་པ་དངོས་སུ་བཅོམ་པའི་སྒོ་ནས་སྲེད་པ་དང༌། དེའི་རྗེས་འབྲངས་སྡུག་བསྔལ་གྱི་རྒྱུར་གྱུར་པའི་སེར་སྣ་དང་ཕྲག་དོག་ལ་སོགས་པའི་ཉེས་པ་དང་བཅས་པ་འཇོམས་པར་བྱེད་པའི་ཕྱིར་རོ་ཞེས་པ་ལྷའིའོ། ། རྒྱན་ནི། མ་རིག་པ་མཐའ་དག་ལོག་པའི་མཚན་ཉིད་མྱ་ངན་ལས་འདས་པའི་ཡུལ་མངོན་དུ་བྱེད་པར་འགྱུར་རོ། ། དེའི་ཕྱིར་དེ་ཁོ་ན་མཐོང་བས་སྲེད་པ་ལོག་པ་ནི་ཐར་པ་ཡིན་ནོ། ། ཞེས་གསུངས་སོ། ། གཉིས་པ་རྩོད་པ་སྤང་བ་ལ། གཞན་དག་ན་རེ། ལས་དང་ལུས་ཡོད་པའི་ཕྱིར་སྲེད་པ་སྤངས་པ་ཇི་ལྟར་ཐར་པར་འགྱུར་ཞེ་ན། བཤད་པ།
ལས་དང་ལུས་དག་གནས་ན་ཡང༌། ། གཅིག་མེད་ཕྱིར་ན་རྒྱུ་གསུམ་ཅན། ། སྐྱེ་བ་སྲིད་པ་མ་ཡིན་ཏེ། ། ས་བོན་མེད་པར་མྱུ་གུ་བཞིན། ། ཞེས་སྨོས་ཏེ། འདི་ལྟར་འཁོར་བའི་རྒྱུའི་གཙོ་བོ་སྲེད་པ་སྤངས་པའི་སྐྱེས་བུ་ལ་ལས་དང་ལུས་དག་གནས་ན་ཡང་ལས་དང་ལུས་དང་སྲེད་པ་སྟེ་རྒྱུ་གསུམ་པ་ཅན་དུ་ཡོད་པ་ལས་གཅིག་སྲེད་པ་མེད་པའི་ཕྱིར་ན། སླར་ཡང་འཁོར་བར་སྐྱེ་བ་ལེན་སྲིད་པ་མ་ཡིན་ཏེ། དཔེར་ན་ས་བོན་མེད་པར་ཆུ་ལུད་ལ་སོགས་པ་ཡོད་ཀྱང་མྱུ་གུ་མི་འབྱུང་བ་བཞིན་ནོ། །
གཞན་དག་ན་རེ། འོ་ན་རྒྱུ་གསུམ་ལས་སྲེད་པ་སྤངས་༼༡༣༡ན༽པས་གྲོལ་ན་ལས་དང་ལུས་ཀྱང་རྒྱུ་ཡིན་པའི་ཕྱིར།
འདི་དག་ཟད་པ་ལས་ཀྱང་གྲོལ་བར་སྨྲ་རིགས་སོ་ཞེ་ན། བཤད་པ། ལས་དང་ལུས་དག་སྤོང་མིན་ཏེ། ། གཉེན་པོ་དག་ནི་མེད་ཕྱིར་དང༌། ། ནུས་མེད་ཕྱིར་རོ་སྲེད་པ་ནི། ། ཡོད་ན་སླར་ཡང་འབྱུང་ཕྱིར་རོ། ། ཞེས་སྨོས་ཏེ། གྲོལ་བར་འདོད་པའི་སྐྱེས་བུ་རྟོགས་པ་དང་ལྡན་པ་ནི་གྲོལ་བའི་ཆེད་དུ་ལས་དང་ལུས་དག་སྤོང་བའི་གཉེན་པོ་ལ་འབད་རྩོལ་བྱེད་པ་མ་ཡིན་ཏེ། སྲེད་པ་མ་བཅོམ་པར་ལས་དང་ལུས་རྩ་བ་ནས་དབྱུང་བར་ནུས་པའི་གཉེན་པོ་དག་ནི་ཚད་མས་རྟོགས་པ་མེད་པའི་ཕྱིར་དང༌། སྲེད་པ་མ་སྤངས་ན་ལས་དང་ལུས་རྩ་བ་ནས་སྤོང་བའི་ནུས་པ་མེད་པའི་ཕྱིར་རོ། །
གཞན་ཡང་སྲེད་པ་མ་སྤངས་པར་ནི་ཡོད་ན། ལས་དང་ལུས་དག་ལན་གཅིག་སྤངས་ཀྱང་སླར་ཡང་འབྱུང་བའི་ཕྱིར་རོ་ཞེས་ལྷས་སོ། ། རྒྱན་ལས་ནི། སྲེད་པ་བཟློག་པ་མ་གཏོགས་པར་ལས་དང་ལུས་དག་གི་གཉེན་པོ་གཞན་ནི་ཡོད་དོ། ། ཞེས་གསུངས་སོ། ། གཞན་དག་ན་རེ། གཉིས་ཟད་དོན་དུ་འབད་ན་ཡང༌། ། ཞེས་སྨོས་ཏེ། གལ་ཏེ་ལས་དང་སྲེད་པ་གཉིས་ཀ་ཟད་པའི་དོན་དུ་འབད་པར་བྱེད་དོ་ཞེ་ན་ཡང༌། བཤད་པ།
ལས་ཟད་དུབ་པ་དོན་མེད་ཡིན། ། ཅེས་སྨོས་ཏེ། སྲེད་པ་ཟད་པར་བྱེད་པའི་གཉེན་པོ་ལས་མ་གཏོགས་པའི་ལས་ཟད་པར་བྱེད་པའི་གཉེན་པོ་ལ་ངལ་ཞིང་དུབ་པར་བྱེད་པ་དོན་མེད་ཡིན་ཏེ། སྲེད་པ་མ་སྤངས་པར་ལས་སྤོང་མི་ནུས་ཤིང་སླར་ཡང་འབྱུང་བ་དང༌། སྲེད་པ་སྤངས་ན་ལས་སྤོང་མི་དགོས་པའི་ཕྱིར་རོ། ། གསུམ་པ་711118དཀའ་ཐུབ་ཀྱིས་གྲོལ་བ་དགག་པ་ལ། དཀའ་ཐུབ་གཅིག་གིས་ལས་ཐམས་༼༡༣༡བ༽ཅད་ཟད་པ་དགག ། ལས་ཀྱི་ནུས་པ་འདྲེས་པ་དགག ། དེ་ལ་རྩོད་པ་སྤང་བའོ། ། དང་པོ་ལ།
ནམ་མཁའི་གོས་ཅན་པ་ཁ་ཅིག་ན་རེ། ལུས་གདུང་བས་སྔོན་བྱས་པའི་ལས་ཀྱི་འབྲས་བུ་ལོངས་སྤྱོད་པའི་སྒོ་ནས་ཟད་པ་དང༌། མ་འོངས་པའི་ལས་གསར་པ་མ་བསགས་པའི་བར་དུ་གྲོལ་བ་ཡིན་ནོ་ཞེ་ན། འདི་ལ་ཁ་ཅིག་ནི་དཀའ་ཐུབ་ཀྱིས་གདུང་བ་རྩོམ་པ་ལས་མི་འདོད་པ་ཉམས་སུ་མྱོང་བ་ནི་ལས་ཀྱི་འབྲས་བུ་མ་ཡིན་ན། གང་ལས་དེའི་འབྲས་བུ་ལོངས་སྤྱོད་པས་ཟད་པ་མིན་ཏེ། འདོད་པའི་དབང་གིས་འཇུག་པའི་ཕྱིར་རོ་ཞེས་ཟེར་མོད་ཀྱི། དེ་ལྟར་ཡིན་ན་སྐྱེས་བུའི་བྱེད་པས་བསྒྲུབས་པའི་རྒྱལ་སྲིད་ཀྱང་ལས་ཀྱི་འབྲས་བུ་ཡིན་པར་མི་འགྱུར་རོ། ། དེ་བས་ན་འདོད་པ་དང་མི་འདོད་པ་ཅུང་ཟད་གང་ཡིན་པ་དེ་ཐམས་ཅད་ལས་ཀྱི་འབྲས་བུ་ཡིན་ཏེ། དེ་སྐད་དུའང༌། འཕགས་པ་གནས་བརྟན་པའི་ལུང་ལས།
བདེ་འགྲོ་འམ་ནི་ངན་འགྲོ་ཡང༌། ། སྐྱེ་མཆེད་ལྔ་ཡི་རྐྱེན་ཅན་གྱི། ། སེམས་ནི་མི་འདོད་སྐྱེ་གང་གི ། སྡིག་པའི་ལས་ཀྱི་འབྲས་བུར་འདོད། ། ཅེས་བཤད་པ་ལྟ་བུའོ། ། དེས་ན་དཀའ་ཐུབ་ཀྱི་གདུང་བ་གཅིག་གིས་ལས་སྣ་ཚོགས་ཀྱི་འབྲས་བུ་སྣ་ཚོགས་ཟད་པར་བྱེད་པ་མ་ཡིན་ནོ་ཞེས་བསྟན་པའི་ཕྱིར། འབྲས་བུ་སྣ་ཚོགས་མཐོང་བའི་ཕྱིར། ། ལས་རྣམས་ནུས་པ་ཐ་དད་དུ། ། རྗེས་དཔོག་དེས་ན་དཀའ་ཐུབ་ཀྱི། ། ཉོན་མོངས་དངོས་གཅིག་གིས་མི་འཛད། །
ཅེས་སྨོས་ཏེ། ལོངས་སྤྱོད་ཆེན་པོ་དང་ཆུང་ངུ་དང་ནད་དང་ནད་མེད་པ་དང་ཡན་ལག་དང་ཉིང་ལག་ལ་སོགས་པ་ཚང་བ་དང་མ་ཚང་བ་ལ་སོགས་པ་ལས་ཀྱི་འབྲས་བུ་སྣ་ཚོགས་པ་འབྱུང་བར་སྣང་ཞིང་མཐོང་བའི་ཕྱིར། སྐྱེས་༼༡༣༢ན༽བུའི་རྒྱུད་ཀྱི་ལས་རྣམས་འབྲས་བུ་དུ་མ་འབྱིན་པའི་ནུས་པ་ཐ་དད་ཅན་དུ་རྗེས་སུ་དཔོག་པར་ནུས་པ་ཡིན་ལ། འབྲས་བུ་སྣ་ཚོགས་འབྱིན་པར་ནུས་པའི་ལས་དེ་དག་གི་འབྲས་བུ་སྣ་ཚོགས་ཉམས་སུ་མྱོང་བར་འགྱུར་བ་དེས་ན་དཀའ་ཐུབ་ཀྱི་ཉོན་མོངས་ཀྱི་དངོས་པོ་གཅིག་གིས་ལས་ཀྱི་འབྲས་བུ་ཐམས་ཅད་ལོངས་སྤྱོད་པའི་སྒོ་ནས་ལས་ཐམས་ཅད་མི་འཛད་ཅིང་ཟད་པར་མི་རིགས་སོ། ། དཔེར་ན་ཀོ་ཏྲ་བའི་མྱུ་གུ་བསྐྱེད་པའི་ནུས་པ་བཅོམ་པས་ནས་དང་སཱ་ལུའི་མྱུ་གུ་བསྐྱེད་པའི་ནུས་པ་བཅོམ་པར་མི་འགྱུར་བ་བཞིན་ནོ། ། ཁྱབ་པ་མ་ངེས་པ་ཡང་མ་ཡིན་ཏེ། རྣམ་འགས་དེ་བསྐྱེད་འབྲས་བུ་ནི། ། ཆུང་འགྱུར་རིགས་མི་མཐུན་ཅན་མིན། ། ཅེས་སྨོས་ཏེ། སྐྲ་འབལ་བ་ལ་སོགས་པའི་དཀའ་ཐུབ་ཀྱིས་ལུས་གདུང་བའི་རྣམ་པ་འགས་དེ་ལྟ་བུའི་སྡུག་བསྔལ་དེ་སྐྱེད་པར་བྱེད་པའི་མི་དགེ་བའི་ལས་ཀྱི་འབྲས་བུ་ནི་ཆུང་ངུར་འགྱུར་བར་བྱས་པ་ཙམ་ཡིན་གྱི།
མི་དགེ་བ་དང་རིགས་མི་མཐུན་པ་ཅན་གྱི་དགེ་བའི་ལས་ཀྱི་འབྲས་བུ་ཟད་པར་བྱས་པ་མ་ཡིན་པའི་ཕྱིར་ཞེས་པ་ལྷའིའོ། ། རྒྱན་ལས་ནི། གང་གི་ཕྱིར། རྣམ་འགས་དེ་བསྐྱེད་འབྲས་བུ་ནི། ། ཆུང་འགྱུར་རིགས་མི་མཐུན་ཅན་མིན། ། འབྲས་བུ་ཉམས་སུ་མྱོང་བས་ནི། ། ཞེས་འདོན་པར་མཛད་ནས། ལས་གང་གིས་དེའི་རིགས་ཅན་ཉིད་ཀྱི་འབྲས་བུ་ཉེ་བར་བསྐྱེད་པར་བྱ་བའི་ཕྱིར་འབྲས་བུ་དེའི་ཆ་ཉམས་སུ་མྱོང་བའི་ཕྱིར། ལས་དེས་བསྐྱེད་པའི་འབྲས་བུ་ཉིད་ཉམས་པར་འགྱུར་གྱི། དེ་དང་མི་མཐུན་པའི་འབྲས་བུ་ནི་འགྲིབ་པ་མ་ཡིན་ནོ། །
ཞེས་གསུང་ངོ༌། ། སློབ་དཔོན་རྒྱལ་བ་ཅན་གྱི་འགྲེལ་པ་ལས། ཤིན་ཏུ་བརྒལ་དཀའི་༼༡༣༢བ༽ལས་རྣམས་བྱས་པ་ནི། ། བདག་ཉིད་རྣམ་པར་སྨད་པས་བསྲབ་པར་འགྱུར། ། བཤགས་དང་སྡོམ་པར་བྱེད་པ་དེ་དག་གིས། ། བརྟན་དུ་དྲུངས་ནས་བཏོན་པ་མ་ཡིན་ནོ། ། ཞེས་བདག་སྨད་པ་དང༌། བཤགས་པ་ལ་སོགས་པའི་རྣམ་པ་འགས་ཆུང་བའམ་གནས་སྐབས་ཀྱི་ལས་ཟད་པའི་ཡིན་གྱི། རིགས་མི་མཐུན་པ་ཅན་ནི་མ་ཡིན་ནོ། ། ཞེས་བཤད་དོ། །
གཉིས་པ་ལས་ཀྱི་ནུས་པ་འདྲེས་པ་དགག་པ་ལ། གཞན་དག་ན་རེ། ཅིས་ཏེ་དཀའ་ཐུབ་ནུས་པ་ཡིས། ། ནུས་པ་འདྲེས་པ་ཟད་པ་ན། ། ཞེས་སྨོས་ཏེ། ཅིས་ཏེ་ཡང་དཀའ་ཐུབ་ཀྱི་ནུས་པ་ཡིས་ལས་ཀྱི་ནུས་པ་ཐམས་ཅད་འབྲས་བུ་གཅིག་འབྱིན་ནུས་སུ་འདྲེས་པར་བྱས་ཏེ་འབྲས་བུ་གཅིག་པོ་སྐྲ་འབལ་བ་ལ་སོགས་པའི་ལུས་ཀྱི་གདུང་བས་ཟད་པར་བྱེད་པ་ཡིན་ཅེ་ན།

རེ་ཞིག་ནུས་པ་འདྲེས་པར་འདོད་པའི་ཕྱོགས་ལ་སྐྱོན་འདི་འགྱུར་ཏེ། ཉོན་མོངས་ཆ་འགའ་སྤོང་བའམ། ། ཞེས་སྨོས་ཏེ། དཀའ་ཐུབ་ཅན་གྱི་སྐྱེས་བུ་དཀའ་ཐུབ་ཀྱི་ནུས་པ་འདྲེས་པར་བྱས་པའི་ལས་འབྲས་གཅིག་སྤོང་བ་ལ་སྐྲ་འབལ་བ་ལ་སོགས་པའི་ལུས་ཀྱི་གདུང་བ་དྲག་པོ་རྩོམ་པ་དོན་མེད་པར་འགྱུར་ཏེ། བ་སྤུ་གཅིག་བཏོགས་པ་ལྟ་བུའི་དཀའ་ཐུབ་ཀྱིས་གདུངས་པའི་ཉོན་མོངས་པའི་ཆ་འགས་ཀྱང་དེ་དག་སྤོང་བའི་ཕྱིར་ཏེ། དཀའ་ཐུབ་དེས་ལས་ཐམས་ཅད་འབྲས་བུ་དེ་ཙམ་བསྐྱེད་ནུས་སུ་ནུས་པ་འདྲེས་པར་བྱས་པའི་ཕྱིར། ནུས་པ་རགས་པ་ཟད་པར་བྱས་པའི་ཕྱོགས་ལ་ཡང་སྐྱོན་ཡོད་དེ། ལུས་ཀྱི་གདུང་བ་དེ་ལས་ངན་པའི་འབྲས་བུར་གྱུར་པའི་སྡུག་བསྔལ་ཡིན་ནམ་འོན་ཏེ་མ་ཡིན་དྲིས་པ་ལ། གཞན་དག་ན་རེ། གལ་ཏེ་དཀའ་ཐུབ་ཉོན་མོངས་ལས། ། ༼༡༣༣ན༽གཞན་འདོད་ཉོན་མོངས་ཉིད་ཅེ་ན། །
ཞེས་ཟེར་ཏེ། གལ་ཏེ་དཀའ་ཐུབ་ལས་གྱུར་པའི་ལུས་ཀྱི་གདུང་བ་དེ་ལས་ངན་པའི་འབྲས་བུར་གྱུར་པའི་ཉོན་མོངས་ལས་གཞན་དགེ་བར་འདོད་དོ་ཞེ་ན། བཤད་པ། ཉོན་མོངས་མེད་པར་ཀུན་སྤོང་འགྱུར། ། ཞེས་སྨོས་ཏེ། དཀའ་ཐུབ་བྱེད་པའི་སྐྱེས་བུས་དཀའ་ཐུབ་ལས་གྱུར་པའི་ལུས་ཀྱི་གདུང་བས་ལས་ཀྱི་ནུས་པ་རགས་པ་ཟད་པར་བྱས་ནས་ལས་ཀྱི་ལྷག་མ་ཅུང་ཟད་སྤོང་བ་ལ་སྐྲ་འབལ་བ་ལ་སོགས་པ་ལུས་ཀྱི་གདུང་བ་དྲག་པོ་རྩོམ་པ་དོན་མེད་པར་འགྱུར་ཏེ། སྐྲ་འབལ་བ་ལ་སོགས་པའི་སྡུག་བསྔལ་ཉོན་མོངས་པ་མེད་པར་དཀའ་ཐུབ་ཀྱི་ལས་འབྲས་ཀུན་སྤོང་བར་འགྱུར་བའི་ཕྱིར་ཏེ། ཉོན་མོངས་ཀྱི་སྒྲ་ནི་སྡུག་བསྔལ་གྱིས་མནར་བ་ཙམ་ལ་བཏགས་པར་ཟད་ཀྱི། འདོད་ཆགས་ལ་སོགས་པ་ནི་མ་ཡིན་ནོ། ། གལ་ཏེ་དཀའ་ཐུབ་དེ་ལས་ངན་གྱི་འབྲས་བུར་གྱུར་པའི་སྡུག་བསྔལ་གྱི་ཉོན་མོངས་པ་ཉིད་ཡིན་ནོ་ཞེ་ན།
བཤད་པ། དེ་ནི་ལས་འབྲས་ཡིན་ཕྱིར་འདིས། ། ནུས་པ་འདྲེས་སོགས་འགྱུར་མ་ཡིན། ། ཅེས་སྨོས་ཏེ། སྐྲ་འབལ་བ་ལ་སོགས་པའི་ལུས་ཀྱི་གདུང་བ་རྩོམ་པའི་དཀའ་ཐུབ་དེ་ནི་མི་དགེ་བའི་ལས་ཀྱི་འབྲས་བུར་གྱུར་པའི་སྡུག་བསྔལ་ཉིད་ཡིན་པའམ། ཡང་ན་ལས་ཀྱི་རྣམ་སྨིན་གྱི་འབྲས་བུ་ཡིན་པའི་ཕྱིར། འདིས་ལས་ཀྱི་ནུས་པ་འདྲེས་པར་བྱེད་པ་དང་ཟད་པར་བྱེད་པ་ལ་སོགས་པར་འགྱུར་བའི་ལམ་མ་ཡིན་ནོ། ། གསུམ་པ་དེ་ལ་རྩོད་པ་སྤང་བ་ནི། གཞན་དག་ན་རེ། ཁྱེད་ཀྱིས་ཀྱང་བདག་མེད་པར་རྟོགས་པ་ཉིད་ལས་ཟད་པའི་ཐབས་སུ་འདོད་པ་དང༌།
ལས་ཟད་པའི་ཐབས་དེ་ལམ་༼༡༣༣བ༽མ་ཡིན་པར་ཁས་བླངས་པ་འགལ་ལོ་ཞེ་ན། བཤད་པ། སྐྱེ་འདོད་ཉེས་པ་བཅོམ་པའི་ཕྱིར། ། གང་ཡང་སྐྱོན་རྣམས་འགོག་བྱེད་པ། ། དེས་བསྐྱེད་ལས་ལ་ནུས་འགྱུར་གྱི། ། ཇི་ལྟར་བྱས་པ་ཉམས་པར་འགྱུར། ། ཞེས་སྨོས་ཏེ། གང་གི་ཕྱིར་མ་འོངས་པ་ན་ལས་སྐྱེ་བར་འདོད་པའི་ཉེས་པ་འདོད་ཆགས་ལ་སོགས་པའི་ས་བོན་བཅོམ་པ་དེའི་ཕྱིར། གང་ཡང་སྐྱོན་འདོད་ཆགས་ལ་སོགས་པ་རྣམས་འགོག་པར་བྱེད་པ་བདག་མེད་པར་རྟོགས་པའི་ལམ་རྣམས་ནི་འདོད་ཆགས་ལ་སོགས་པ་ཉོན་མོངས་པ་དེས་བསྐྱེད་པའི་ལས་སྤོང་བ་ལ་ནུས་པ་དང་ལྡན་པར་འགྱུར་རོ། ། དེ་ལྟར་ན་སྔར་མ་བྱས་པའི་ལས་སྤོང་བ་ལ་ནུས་པ་དང་ལྡན་པ་ཡིན་གྱི།
ཇི་ལྟར་ན་འདས་པའི་ལས་བྱས་པ་རྣམས་ནི་ཉམས་ཤིང་ཟད་པར་འགྱུར་ཏེ་མི་འགྱུར་བ་ཁོ་ནའོ། ། དེ་ལ་འདིར་གལ་ཏེ་འདས་པའི་ལས་ལ་བརྟེན་ནས་བརྗོད་པ་དེའི་ཚེ་མ་གྲུབ་པ་ཡིན་ལ། མ་འོངས་པའི་ལས་ལ་བརྟེན་ནས་ནི་གྲུབ་པ་ལ་བསྒྲུབ་པ་ཡིན་ནོ་ཞེས་པ་ལྷའིའོ། ། རྒྱན་ལས་ནི། གང་ཞིག་གདོན་མི་ཟ་བར་འབྲས་བུ་འབྱིན་ནུས་པ་གང་ཡིན་པ་དེ་ནི་གདོན་མི་ཟ་བ་ཁོ་ནར་འབྲས་བུ་འབྱིན་པ་ཡིན་ཏེ། དེའི་དོན་དུའང་དཀའ་ཐུབ་ཅན་དག་མངོན་པར་སྦྱོར་བ་མ་ཡིན་ཏེ། དེའི་སྟོབས་ཀྱིས་འོང་བའི་ཕྱིར་རོ། ། ཞེས་གསུངས་སོ། ། གཞན་དག་ན་རེ། སྲེད་པ་ཡོད་ན་ལས་འབྱུང་བ་བཞིན་དུ་ལས་ལས་ཀྱང་སྲེད་པ་འབྱུང་བར་འགྱུར་ལ།
དེ་ལྟར་ན་དགྲ་བཅོམ་པ་སླར་ཡང་འཁོར་བར་སྐྱེ་བར་འགྱུར་རོ་ཞེ་ན། བཤད་པ། ལས་ལས་ཉེས་པ་མ་ཡིན་ཏེ། ། སྐྱོན་ལྡན་བྱེད་འགྱུར་བཟློག་ལས་མིན། ། ཞེས་སྨོས་ཏེ། ཉེས་པ་ཟད་པའི་སྐྱེས་བུ་༼༡༣༤ན༽དགྲ་བཅོམ་པའི་ལས་དེ་ལས་འདོད་ཆགས་ལ་སོགས་པའི་ཉེས་པ་སླར་ཡང་སྐྱེ་བ་མ་ཡིན་ཏེ། ལོག་སྲེད་ཀྱི་སྐྱོན་དང་ལྡན་ན་སླར་ཡང་ལས་གསར་དུ་གསོག་པར་བྱེད་པར་འགྱུར་གྱི། ལོག་སྲེད་ཀྱི་སྐྱོན་ལས་བཟློག་པའི་དགྲ་བཅོམ་པ་སླར་ཡང་ལས་གསར་དུ་གསོག་པར་བྱེད་པ་མ་ཡིན་པའི་ཕྱིར་ཞེས་ལྷ་རྒྱན་གཉིས་ཀའིའོ། ། གཞན་དག་ན་རེ། ལས་དགེ་བ་དང་མི་དགེ་བའི་རྒྱུ་ལས་གོ་རིམ་བཞིན་དུ་འབྲས་བུ་ཚོར་བ་བདེ་བ་དང་སྡུག་བསྔལ་འབྱུང་ལ།
དེ་དག་ལས་འདོད་ཆགས་དང་ཞེ་སྡང་སྐྱེ་བར་མཐོང་བའི་ཕྱིར། ལས་ལས་ཀྱང་ཉོན་མོངས་པ་འབྱུང་ངོ་ཞེ་ན། བཤད་པ། ལོག་པའི་རྣམ་རྟོག་མེད་པར་ནི། ། བདེ་བ་ལས་ཀྱང་འདོད་མི་འགྱུར། ། ཞེས་སྨོས་ཏེ། ཁམས་གསུམ་ལ་འདོད་ཆགས་དང་བྲལ་བའི་དགྲ་བཅོམ་པ་ལ་ལོག་པའི་རྣམ་པར་རྟོག་པ་ང་དང་ངའི་ཞེས་བྱ་བ་ཚུལ་བཞིན་མ་ཡིན་པར་ཡིད་ལ་བྱེད་པ་མེད་པར་ནི་སྟེ། དེའི་ཕྱིར་ཚོར་བ་བདེ་བ་ལས་ཀྱང་འདོད་ཆགས་སྐྱེ་བར་མི་འགྱུར་རོ་ཞེས་པ་ལྷ་རྒྱན་གཉིས་ཀའིའོ། ། གཉིས་པ་དེ་ལས་རང་དོན་ཕུན་ཚོགས་བདེ་གཤེགས་གྲུབ་པ་ནི། སྐྱོབ་ལས་དེ་ཉིད་དང་བརྟན་དང༌། །
མ་ལུས་ཁྱད་པར་མཁྱེན་པར་གྲུབ། ། གཤེགས་པ་རྟོགས་པའི་དོན་ཕྱིར་ཏེ། ། དེ་ཕྱིར་ཕྱི་རོལ་པ་དང་སློབ། ། མི་སློབ་ལས་ལྷག ། ཅེས་སྨོས་ཏེ། གང་གི་ཕྱིར་འཕགས་པའི་བདེན་པ་བཞི་སྟོན་པར་མཛད་པ་ཉིད་སྐྱོབ་པ་ཡིན་པ་ལས་ཏེ་དེའི་ཕྱིར་བཅོམ་ལྡན་འདས་དེ་ནི་བདེ་བར་གཤེགས་པ་ཡིན་ནོ། ། དེའང་གང་ཞེ་ན། དེ་ཁོ་ན་ཉིད་ལེགས་པར་མཁྱེན་པ་དང་སླར་མི་ལྡོག་པར་བརྟན་པར་མཁྱེན་པ་དང༌། མ་ལུས་པའི་༼༡༣༤བ༽རྣམ་པའི་ཁྱད་པར་མཁྱེན་པའི་ཡེ་ཤེས་ཏེ་ཡོན་ཏན་གསུམ་དང་ལྡན་པས་བདེ་བར་གཤེགས་པར་གྲུབ་པ་ཡིན་ལ། བདེ་བར་གཤེགས་པ་དེ་ཡང་སྔར་སྤངས་པའི་སྒོ་ནས་བཤད་ཅིང༌།
འདིར་རྟོགས་པའི་དོན་ལ་བཤད་པའི་ཕྱིར་ཏེ། གང་གི་ཕྱིར་དོན་གསུམ་དང་ལྡན་པ་དེའི་ཕྱིར། བཅོམ་ལྡན་འདས་ནི་སྤངས་པ་དང་རྟོགས་པ་ཕུན་སུམ་ཚོགས་པའི་བདེ་བར་གཤེགས་པ་ཡིན་ཏེ། དེ་ཁོ་ན་ཉིད་མཁྱེན་པས་ཕྱི་རོལ་པ་དང༌། བརྟན་པར་མཁྱེན་པས་སློབ་པ་དང༌། རྣམ་པ་མ་ལུས་པར་མཁྱེན་པས་འཕགས་པ་ཉན་ཐོས་དང་རང་སངས་རྒྱས་ཀྱི་མི་སློབ་པ་ལས་ལྷག་ཅིང་ཁྱད་དུ་འཕགས་པ་ཡིན་ནོ། ། གསུམ་པ་དེ་ལས་སྦྱོར་བ་ཕུན་ཚོགས་སྟོན་པ་གྲུབ་པ་ནི། དེ་ཡི་ཕྱིར། ། གཞན་དོན་མཁྱེན་སྦྱོར་དེ་སྟོན་པ། ། ཞེས་སྨོས་ཏེ།
དོན་གསུམ་མཁྱེན་པ་དེའི་ཕྱིར་འབྲས་བུ་བདེ་བར་གཤེགས་པ་དེ་ལས་རྒྱུ་སྦྱོར་བ་ཕུན་སུམ་ཚོགས་པའི་སྟོན་པ་གྲུབ་སྟེ། རྒྱུའི་དུས་སུ་གཞན་དོན་མཁྱེན་པའི་ཕྱིར་དུ་བདག་མེད་བསྒོམ་པའི་ལམ་ལ་སྦྱོར་བ་གོམས་པར་མཛད་པའི་ཕྱིར། དེ་ལྟར་ན་རྒྱུའི་དུས་སུ་ལམ་ལ་གོམས་པར་མཛད་པ་ལ་སྟོན་པར་བཏགས་པ་ཡིན་ནོ། ། བཞི་པ་དེ་ལས་བསམ་པ་ཕུན་ཚོགས་འགྲོ་ལ་ཕན་བཞེད་གྲུབ་པ་ནི། དེ་ལས་བརྩེ་ཡིན་གཞན་དོན་ངོར། ། དོན་གྲུབ་མཛད་པ་མི་འདོར་ཕྱིར། ། ཞེས་སྨོས་ཏེ། གཞན་དོན་དུ་རང་ཉིད་ལམ་ལ་གོམས་པར་མཛད་པའི་སྟོན་པ་དེ་ལས་གཞན་ལ་ཕན་པར་བཞེད་པའི་བརྩེ་བ་གྲུབ་པ་ཡིན་ཏེ། གདུལ་བྱ་གཞན་གྱི་ངོར་སྦྱོར་བས་བདེན་པ་བཞིའི་གནས་ལུགས་ཀྱི་དོན་རྟོགས་པའི་ལམ་རང་རྒྱུད་ལ་གྲུབ་པར་མཛད་པ་དེ་ཡང་འགྲོ་བ་༼༡༣༥ན༽རྣམས་ཡལ་བར་མི་འདོར་བའི་བརྩེ་བ་སྙིང་རྗེ་ཆེན་པོ་ལས་བྱུང་བའི་ཕྱིར། དཔེར་ན་མྱུ་གུ་གྲུབ་པས་ས་བོན་གྲུབ་པ་བཞིན་ནོ། །
ལྔ་པ་དེས་ན་ཚད་མར་གྲུབ་པ་ནི། བརྩེ་བས་ལེགས་དང་ཡེ་ཤེས་ལས། ། བདེན་པ་གསུང་མཛད་སྒྲུབ་བྱེད་བཅས། ། དེ་གསུང་བར་ཡང་མངོན་སྦྱོར་ལྡན། ། གང་ཕྱིར་དེས་ན་ཚད་མ་ཉིད། ། ཅེས་སྨོས་ཏེ། བསམ་པ་གཞན་གྱི་སྡུག་བསྔལ་སྤོང་བར་བཞེད་པའི་བརྩེ་བ་ཆེན་པོ་སྔོན་དུ་སོང་བས་བདེན་པ་བཞིའི་གནས་ལུགས་རྟོགས་པའི་ངེས་པར་ལེགས་པའི་ལམ་སྦྱོར་བས་ཉམས་སུ་ལེན་ཅིང་གདུལ་བྱ་གཞན་དག་ལ་ཡང་སྟོན་པ་འབྱུང་ལ། རྒྱུ་བསམ་སྦྱོར་ཕུན་སུམ་ཚོགས་པ་གཉིས་པོ་དེ་ལས་སྤངས་པ་དང་ཡེ་ཤེས་ཕུན་སུམ་ཚོགས་པའི་བདེ་བར་གཤེགས་པ་ངོ་བོ་ཉིད་ཀྱི་སྐུ་དང་ཆོས་ཀྱི་སྐུ་གཉིས་འགྲུབ་ཅིང༌། བདེ་བར་གཤེགས་པ་དེ་ལས་གདུལ་བྱའི་སེམས་ཀྱི་སྣང་བ་དང་འཚམས་པར་བདེན་པ་བཞི་ལ་བླང་དོར་བྱེད་པའི་ཚུལ་ཕྱིན་ཅི་མ་ལོག་པར་གསུང་བར་མཛད་པའི་སྐྱོབ་པ་ལོངས་སྤྱོད་རྫོགས་པ་དང་སྤྲུལ་པའི་སྐུ་འགྲུབ་པས་ན། འབྲས་བུ་དོན་གཉིས་ཕུན་སུམ་ཚོགས་པ་སྒྲུབ་བྱེད་ཀྱི་རྒྱུ་བསམ་སྦྱོར་ཕུན་སུམ་ཚོགས་པ་དང་བཅས་པའོ། །
དེས་ན་བཅོམ་ལྡན་འདས་ཆོས་ཅན། ཚད་མ་ཉིད་དུ་གྲུབ་པ་ཡིན་ཏེ། གང་གི་ཕྱིར་རང་ཉིད་ཀྱིས་མངོན་དུ་བྱས་པའི་རྒྱུ་འབྲས་ཕུན་སུམ་ཚོགས་པ་དེ་གདུལ་བྱ་གཞན་དག་ལ་གསུང་པར་ཡང་མཛད་ཅིང༌། དེ་ཉིད་ལ་མངོན་པར་སྦྱོར་ཞིང་འགོད་པ་དང་ལྡན་པ་དེའི་ཕྱིར། གསུམ་པ་བཅོམ་ལྡན་འདས་ལ་ཚད་མའི་སྒོ་ནས་བསྟོད་པའི་དགོས་པ་བཤད་པ་ལ། འོ་ན་བཅོམ་ལྡན་༼༡༣༥བ༽འདས་དེ་ཚད་མེད་པའི་ཡོན་ཏན་དང་ལྡན་ན། ཚད་མ་ཉིད་ཀྱི་སྒོ་ནས་བསྟོད་པ་ལ་དགོས་པའམ་རྒྱུ་ཅི་ཡོད་ཅེ་ན། བཤད་པ། དེ་ལྟའི་དངོས་སྟོན་བསྟོད་པ་ནི། ། དེ་ཡི་བསྟན་པ་ཉིད་ལས་ནི། །
ཚད་མའི་དེ་ཉིད་གྲུབ་དོན་ཏེ། ། ཞེས་སྨོས་ཏེ། སློབ་དཔོན་ཕྱོགས་ཀྱི་གླང་པོས་བཅོམ་ལྡན་འདས་ལ་ཚད་མ་དེ་ལྟ་བུའི་དངོས་པོར་སྟོན་པའི་སྒོ་ནས་བསྟོད་པའི་དགོས་པ་ནི་བཅོམ་ལྡན་འདས་དེའི་བསྟན་པའི་གསུང་རབ་ཉིད་ལས་ནི་ཚད་མའི་བསྟན་བཅོས་ཀུན་ལས་བཏུས་ཀྱི་བརྗོད་བྱ་མངོན་སུམ་དང་རྗེས་སུ་དཔག་པའི་ཚད་མ་ལ་སོགས་པའི་དེ་ཁོ་ན་ཉིད་ཇི་ལྟར་གསུངས་པ་དེ་ལྟར་བཤད་པ་ཡིན་གྱི། རང་བཟོར་བྱས་པ་ནི་མ་ཡིན་ནོ་ཞེས་པ་གྲུབ་པའི་དོན་དུ་སྟེ། མངོན་སུམ་ལ་སོགས་པ་མདོ་ལས་ཇི་ལྟར་གསུངས་པའི་ཚུལ་ནི་གཞུང་སོ་སོའི་སྐབས་སུ་ཤེས་པར་བྱའོ། །
གཞན་དག་ན་རེ། མངོན་སུམ་ནི་མདོ་ལས་གསུངས་པ་བདེན་མོད་ཀྱི། རྗེས་སུ་དཔག་པའི་ཚད་མ་ནི་མ་གསུངས་པ་ཁོ་ནའོ་ཞེ་ན། བཤད་པ། རྗེས་སུ་དཔག་པ་མ་བཟློག་ཕྱིར། །
ཅུང་ཟད་སྐྱེ་བའི་བདག་ཉིད་ཅན། ། གང་དེ་ཐམས་ཅད་འགག་ཆོས་ཅན། ། ཞེས་སོགས་རྣམ་པ་དུ་མར་ནི། ། འདི་ཡི་སྦྱོར་བའང་མཐོང་ཕྱིར་རོ། ། ཞེས་སྨོས་ཏེ། འདི་ལྟར་རྗེས་སུ་དཔག་པའི་ཚད་མ་ནི་བཅོམ་ལྡན་འདས་ཀྱིས་མ་བཟློག་ཅིང་མ་བཀག་པའི་ཕྱིར་ཚད་མར་བཞེད་པ་ཡིན་ནོ། ། ཚད་མར་མི་བཞེད་ན་བཟློག་པར་མཛད་དེ། དཔེར་ན་ཕ་རོལ་བར་དུ་སྨྲ་བ་ཐམས་ཅད་ནི་གསོག་སྟེ། ང་གཅིག་པུ་དེ་ཉིད་གསུང་བ་ཡིན་ནོ་ཞེས་སྒྲ་ལས་བྱུང་བའི་ཚད་མ་བཟློག་པ་བཞིན་ནོ། ། གཞན་ཡང་གང་ཅུང་ཟད་སྐྱེ་བའི་བདག་ཉིད་ཅན་གང་༼༡༣༦ན༽ཡིན་པ་དེ་ཐམས་ཅད་ནི་འགག་པའི་ཆོས་ཅན་ཡིན་ནོ་ཞེས་རང་བཞིན་གྱི་རྟགས་ཡང་དག་པའི་སྦྱོར་བ་ལ་སོགས་པ་རྣམ་པ་དུ་མར་ནི་རྗེས་སུ་དཔག་པའི་ཚད་མ་འདི་ཡི་རྒྱུ་རྟགས་ཀྱི་སྦྱོར་བའང་བཤད་པར་མཐོང་བའི་ཕྱིར་རོ། །
དེས་རྟགས་ཀྱི་སྦྱོར་བ་བཞེད་ན་དེ་ལ་བརྟེན་པའི་རྗེས་སུ་དཔག་པའང་བཞེད་པར་རིགས་སོ་ཞེས་བཤད་པ། མེད་ན་མི་འབྱུང་མཚན་ཉིད་ཅན། ། རྟགས་ནི་རྗེས་དཔག་རྟེན་ཡིན་ནོ། ། བསྒྲུབ་བྱས་གཏན་ཚིགས་ཁྱབ་པ་ནི། ། བསྟན་ཕྱིར་དེ་ཡང་གསལ་བར་བཤད། ། ཅེས་སྨོས་ཏེ། ཇི་སྐད་བཤད་པའི་མེད་ན་མི་འབྱུང་བའི་མཚན་ཉིད་ཅན་གྱི་རྟགས་ནི་རྗེས་སུ་དཔག་པའི་ཚད་མའི་རྟེན་ཡིན་པ་དེ་ཡང་བཅོམ་ལྡན་འདས་ཀྱིས་གསལ་བར་བཤད་པ་ཡིན་ཏེ། བསྒྲུབ་བྱའི་ཆོས་ཀྱིས་གཏན་ཚིགས་ལ་རྗེས་སུ་འགྲོ་ལྡོག་གི་ཁྱབ་པ་དང༌། ཕྱོགས་ཆོས་ཏེ་ཚུལ་གསུམ་ཚང་བའི་གཏན་ཚིགས་ནི་གསལ་བར་བསྟན་པའི་ཕྱིར་རོ། ། གཉིས་པ་མདོའི་བཤད་པར་དམ་བཅའ་བ་ནི།
ནས། ། ཚད་མ་བསྒྲུབ་ཕྱིར་རང་གི་གཞུང་ཀུན་ལས། ། བཏུས་ཏེ་སྣ་ཚོགས་འཐོར་རྣམས་འདིར་གཅིག་བྱ། ། ཞེས་བྱ་བ་གསུངས་ཏེ། དེ་ལྟར་སློབ་དཔོན་ཕྱོགས་ཀྱི་གླང་པོས་བཅོམ་ལྡན་འདས་ལ་མཆོད་པར་བརྗོད་ནས་བྱ་བ་ཅི་བྱེད་ཅེ་ན། བརྩམ་པར་བྱ་ཞེས་དྲང་ངོ༌། ། གང་ན་ཚད་མ་ཀུན་ལས་བཏུས་འདིའོ། ། དགོས་པ་གང་གི་ཕྱིར་དུ་ན། དོན་གྱི་ཚད་མ་བཅོམ་ལྡན་འདས་དང༌། དེའི་བསྟན་པ་གསུང་རབ་ལས་བྱུང་བའི་ཚད་མ་དེ་ཉིད་ཡང་དག་པའི་ཚད་མ་ཉིད་དུ་རིགས་པས་བསྒྲུབ་པར་བྱ་བའི་ཕྱིར་དུའོ། །
ཚུལ་ཇི་ལྟར་ན། སློབ་དཔོན་ཕྱོགས་གླང་རང་གི་གསུང་ཚད་མའི་སྒྲུབ་བྱེད་སྟོན་པ་༼༡༣༦བ༽རིགས་པའི་སྒོ་ལ་སོགས་པ་ཀུན་ལས་བརྗོད་བྱའི་དོན་ཐམས་ཅད་བཏུས་ཏེའོ། ། གཞུང་གཞན་ལས་བཤད་ཟིན་ན་འདིར་བཏུས་པ་ལ་དགོས་པ་མེད་དོ་ཞེ་ན། མ་ཡིན་ཏེ། རྗོད་བྱེད་ཀྱི་ཚིག་སྣ་ཚོགས་པས་རྒྱས་ཤིང་གཞུང་སོ་སོར་འཐོར་ནས་ཡོད་པ་རྣམས་ལ་བློ་གྲོས་དང་བརྩོན་པ་ཆུང་བ་དག་གིས་བཤད་པ་དང༌། ཉན་པ་དང༌། ལྟ་བ་དང༌། རྟོགས་དཀའ་བར་གཟིགས་ནས་དེ་དག་ལ་བརྩེ་བའི་རྒྱུས་ཀུན་ལས་བཏུས་འདིར་རྗོད་བྱེད་ཀྱི་ཚིག་ཉུང་ངུས་བརྗོད་བྱའི་དོན་རྒྱ་ཆེན་པོ་སྟོན་པའི་གཞུང་གཅིག་ཏུ་མཛད་ན་བཤད་པ་དང༌། ཉན་པ་དང༌། ལྟ་བ་དང་རྟོགས་སླ་བའི་དགོས་པ་ཡོད་པས་སོ། །
འདི་ལྟར་བཤད་ན། གཞུང་ཀུན་ཞེས་པ་དང༌། སྣ་ཚོགས་འཐོར་གཉིས་མི་ཟློས་ཤིང༌། ཀུན་ལས་བཏུས་དང་འདིར་གཅིག་བྱ། ། གཉིས་ཀྱང་མི་ཟློས་པར་འགྱུར་རོ། ། ཇི་སྐད་དུ། རང་འགྲེལ་ལས། ཕྱག་འཚལ་ནས་ཚད་མ་བསྒྲུབ་པར་བྱ་བའི་ཕྱིར་རང་གི་རབ་ཏུ་བྱེད་པ་རིགས་པའི་སྒོ་ལ་སོགས་པ་རྣམས་ལས་འདིར་གཅིག་ཏུ་བཏུས་ཏེ་ཚད་མ་ཀུན་ལས་བཏུས་བརྩམ་པར་བྱའི། ཞེས་གསུངས་སོ། ། འདིར་རྣམ་འགྲེལ་མཛད་པས་བཤད་པར་དམ་བཅའ་བ་རྣམ་པར་མ་བཀྲོལ་བ་ནི་རྟོགས་སླ་བ་ལ་དགོངས་པ་ཡིན་ཏེ།
ཇི་སྐད་དུ། ལྷ་དབང་བློའི་འགྲེལ་པ་ལས། བསྟན་བཅོས་ཀྱི་དང་པོར་ཕྱག་འཚལ་བའི་ཚིགས་སུ་བཅད་པ་ཕྱེད་འོག་མ་རྟོགས་སླ་བ་ཉིད་ཀྱི་ཕྱིར། ཕྱེད་གོང་མ་ཉིད་ཀྱི་བཤད་པ་ཡོངས་སུ་རྫོགས་པར་མཛད་ནས། ཞེས་གསུངས་པས་སོ། ། ཚད་མ་ཀུན་བཏུས་རྒྱ་ཆེར་རྣམ་པར་འགྲེལ་པ་ཚད་མ་ལེགས་པར་བཤད་པ་ཐམས་ཅད་ཀྱི་ཆུ་བོ་ཡོངས་སུ་༼༡༣༧ན༽འདུ་བ་རིགས་པའི་གཞུང་ལུགས་རྒྱ་མཚོ་ཞེས་བྱ་བ་ལས། བཅོམ་ལྡན་འདས་ཚད་མའི་སྐྱེས་བུར་གྲུབ་པ་ཞེས་བྱ་བ་ཀུན་ལས་བཏུས་ཀྱི་བཤད་པའི་དབང་དུ་བྱས་པའི་ལེའུ་དང་པོའོ།། །། + ༈ བཀྲ་ཤིས་དཔལ་འབར་ཀརྨ་བཀའ་བརྒྱུད་བསྟན་པ་ཕྱོགས་བཅུར་རྒྱས་པའི་འཛམ་གླིང་རྒྱན་དུ་ཤོག། །། སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
