ཚད་མ་རིགས་གཞུང་རྒྱ་མཚོ
པོད ༤
རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ་ལས་བཞི་པ་གཞན་དོན་རྗེས་དཔག་གི་ལེའུ།
༄༅། །ཚད་མ་ལེགས་པར་བཤད་པ་ཐམས་ཅད་ཀྱི་ཆུ་བོ་ཡོངས་སུ་འདུ་བ་ རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ་ལས་ བཞི་པ་གཞན་དོན་རྗེས་དཔག་གི་ལེའུ་ བཞུགས་སོ། ། $$ ༄༅། །ཚད་མའི་ལེགས་པར་བཤད་པ་ཐམས་ཅད་ཀྱི་ཆུ་བོ་ཡོངས་སུ་འདུ་བ་རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རང་དོན་བདེ་བར་གཤེགས་བརྙེས་ནས། ། གཞན་དོན་འགྲོ་སྐྱོབ་ལ་བཏུད་དེ། ། གཞན་དོན་རྗེས་སུ་དཔག་པ་ནི། ། གཞན་ལ་ཕན་པའི་བསམ་པས་བཤད། ། ཅེས་དེ་ལྟར་ཕྱག་འཚལ་བ་དང་དམ་བཅའ་བ་སྔོན་དུ་སོང་ནས། ཚད་མ་ཀུན་ལས་བཏུས་ཀྱི་གཞན་དོན་རྗེས་སུ་དཔག་པའི་ལེའུ་བཤད་པ་ལ།
ལེའུ་སྔ་ཕྱིའི་འབྲེལ། ལེའུའི་གཞུང་དངོས། ལེའུའི་མཚན་བསྟན་པས་དོན་བསྡུ་བའོ། ། དང་པོ་ལ། ཀུན་ལས་བཏུས་ཀྱི་ལེའུའི་གོ་རིམ་ལ་ནི་མི་མཐུན་པ་མེད་མོད་ཀྱི། རྣམ་འགྲེལ་གྱི་ལེའུའི་གོ་རིམ་ལ་སློབ་དཔོན་ལྷ་དབང་བློ་ནི། ཚད་མའི་མདོ་དང་མཐུན་པར་རྣམ་འགྲེལ་འདིར་མངོན་སུམ་གྱི་དེ་མ་ཐག་ཏུ་རང་དོན་འཆད་པ་སྐབས་སུ་བབས་ན་ཡང་དགོས་པའི་དབང་གིས་སྔར་སློབ་དཔོན་གྱིས་བསྟན་ཟིན་པས་ཡང་འདིར་མི་འཆད་དོ། ། གོ་རིམ་བཟློག་པའི་དགོས་པ་ནི་ཚད་མའི་མཚན་ཉིད་ཀྱི་བསྟན་༼༡༨༤བ༽བཅོས་འཆད་པའི་རྒྱུ་རྗེས་སུ་དཔག་པ་སྔར་རྣམ་པར་བཞག་པ་དང་ཞེས་པར་བསྟན་ཟིན་ལ། ད་ནི་གཞན་དོན་རྗེས་དཔག་ལུས་པས་དེ་འཆད་པར་བཞེད་པ་ཡིན་ཏེ། ཇི་སྐད་དུ།
རྗེས་སུ་དཔག་པ་ནི་རྣམ་པ་གཉིས་ཏེ། རང་གི་དོན་དང་གཞན་གྱི་དོན་ཏོ། ། དེ་ལ་འདིར་རང་གི་དོན་གྱི་རྗེས་སུ་དཔག་པ་སྐབས་སུ་བབ་པ་ལས། དེ་སྔར་བསྟན་ཟིན་པ་དེ་ལྟར་ན་མི་འཆད་དོ། ། གོ་རིམ་བཟློག་པའི་དགོས་པ་ཡང་བསྟན་ཟིན་ཏོ། ། ད་ནི་གཞན་གྱི་དོན་གྱི་རྗེས་སུ་དཔག་པ་ཉིད་ལུས་པས་དེ་བཤད་པར་བྱ་བའི་ཕྱིར། གཞན་ལ་ཞེས་བྱ་བ་ལ་སོགས་པ་སྨོས་སོ་ཞེས་གསུངས་སོ། ། རྒྱན་ལས། ཚད་མ་རྣམ་འགྲེལ་གྱི་འགྲེལ་བ་ལས་མངོན་སུམ་གྱི་ལེའུ་སྟེ་གཉིས་པ་རྫོགས་སོ་ཞེས་བྲིས་པའི་མཇུག་ཐོགས་སུ། རང་གི་དོན་གྱི་རྗེས་སུ་དཔག་པའི་དེ་མ་ཐག་ཏུ་གཞན་གྱི་དོན་གྱི་རྗེས་སུ་དཔག་པ་བརྗོད་དེ།
གཞན་གྱི་དོན་གྱི་རྗེས་སུ་དཔག་པ་ནི་རང་གི་དོན་གྱི་རྗེས་སུ་དཔག་པ་སྔོན་དུ་འགྲོ་བ་ཅན་ཡིན་པའི་ཕྱིར་ཞེས་གསུངས་པས། མངོན་སུམ་ལེའུ་གཉིས་པ་དང༌། རང་དོན་ལེའུ་གསུམ་པ་དང༌། གཞན་དོན་ལེའུ་བཞི་པར་རྣམ་ངེས་སོགས་ལས་བཞེད་པས་འདི་ཆོས་གྲགས་དང་ལྷ་རྒྱན་སོགས་ཀྱི་བཞེད་པར་མཐོང་བས་དེ་ཁོ་ན་བཞིན་དུ་བཤད་པ་ཡིན་ནོ། ། དེ་ལྟར་ན་ཚད་མའི་རྒྱན་དུ་ཡང༌། མངོན་སུམ་གྱི་རྗེས་སུ་རང་གི་དོན་ལ་བཤད་པ་ཅིའི་ཕྱིར་མ་མཛད་ཅེ་ན། དཔལ་ཆོས་ཀྱི་གྲགས་པ་ཉིད་ཀྱིས་སྟོང་ཕྲག་ཕྱེད་དང་བཞི་པས་བཀྲོལ་ཟིན་པས་ཆོག་པར་དགོངས་པའོ། ། གཉིས་པ་ལེའུའི་གཞུང་བཤད་པ་ལ། རྗོད་བྱེད་བསྒྲུབ་པའི་ངག་གི་རྣམ་པར་བཞག་པ་དང༌། བརྗོད་བྱ་བསྒྲུབ་བྱ་དང་སྒྲུབ་བྱེད་ཀྱི་རྣམ་པར་བཞག་པའོ། །
དང་༼༡༨༥ན༽པོ་ལ། བཤད་བྱའི་མདོ་དགོད། དེ་སྡེ་བདུན་མཛད་པས་ཇི་ལྟར་འགྲེལ་བའི་ཚུལ་ལོ། ། དང་པོ་ལ། བསྒྲུབ་པའི་ངག་གི་མཚན་ཉིད། ཕྱོགས་ཚིག་དེའི་ཡན་ལག་ཏུ་མི་འཐད་པའོ། ། དང་པོ་ནི། གཞན་དོན་རྗེས་སུ་དཔག་པ་ནི། ། རང་གི་མཐོང་དོན་རབ་གསལ་བྱེད། ། ཅེས་བྱ་བ་གསུངས་སོ། །
རྗེས་སུ་དཔག་པ་ནི་གཉིས་ཏེ། རང་གི་དོན་དང་གཞན་གྱི་དོན་གྱི་རྗེས་སུ་དཔག་པའོ། ། དེ་ལ་རང་གི་དོན་གྱི་རྗེས་སུ་དཔག་པ་བཤད་ཟིན་ནས། ད་ནི་གཞན་གྱི་དོན་གྱི་རྗེས་སུ་དཔག་པ་ནི་བཤད་པར་བྱ་སྟེ། དེའང་གང་ཞེ་ན། རྒོལ་བ་རང་གི་ཚད་མས་མཐོང་བའི་ཚུལ་གསུམ་པ་ཅན་གྱི་དོན་སྐྱོན་གསུམ་དང་བྲལ་བར་རྒོལ་བ་གཞན་ལ་རབ་ཏུ་གསལ་བར་བྱེད་པའི་ཚིག་གོ ། རྒྱན་ལས། རང་གི་མཐོང་བ་ནི་རྒོལ་བ་དང་ཕྱི་རྒོལ་བ་རང་གིས་མཐོང་བ་སྟེ། བསྟན་པར་བྱ་བ་དང་སྟོན་པར་བྱེད་པ་དག་རང་གི་མཐོང་བ་ཞེས་བྱ་བའི་ཐ་ཚིག་གོ ། གལ་ཏེ་ཉན་པར་བྱེད་པ་ཡོད་ན་དེ་དག་ཀྱང་ཡིན་ཏེ།
དེ་དག་ཀྱང་དབང་དུ་བྱ་བ་ཡིན་པའི་ཕྱིར་རོ་ཞེས་གསུངས་པས་རྒོལ་ཕྱི་རྒོལ་དཔང་པོ་གསུམ་གས་མཐོང་དགོས་པར་བཞེད་དོ། ། ཅིའི་ཕྱིར་རྗེས་དཔག་ཅེས་བརྗོད་ཅེ་ན། རྗེས་དཔག་གི་རྒྱུ་ཡིན་པས་ན་རྒྱུ་ལ་འབྲས་བུའི་མིང་གིས་བཏགས་པ་ཡིན་ནོ། ། གཉིས་པ་ཕྱོགས་ཚིག་དེའི་ཡན་ལག་ཏུ་མི་འཐད་པ་ནི། དེ་ལ་དཔག་བྱ་བསྟན་པ་ནི། ། རྟགས་ཀྱི་དོན་གྱི་ཡུལ་དུ་འདོད། ། ཅེས་བྱ་བ་གསུངས་སོ། ། བསྒྲུབ་པའི་ངག་གི་ཚུལ་གསུམ་བརྗོད་པ་དེ་ལས་དཔག་བྱ་ཤུགས་ལ་བསྟན་པ་ནི་རྟགས་ཀྱི་དོན་ཚུལ་གསུམ་གྱི་བྱེད་པ་འཇུག་པའི་ཡུལ་དུ་འདོད་པ་ཡིན་ལ། ། བསྒྲུབ་པའི་ངག་གི་ཡན་ལག་ཏུ་བསྟན་པ་དེ་ནི་མི་འདོད་དེ། དེ་ཉིད་ཀྱི་བསྒྲུབ་བྱ་ལ་ཐེ་ཚོམ་བསྐྱེད་པའི་ཕྱིར་རོ། །
གཉིས་པ་དེ་སྡེ་བདུན་མཛད་པས་ཇི་ལྟར་འགྲེལ་བའི་ཚུལ་ལ། རྒྱས་པ་ལ་དགའ་བ་ལ་རྣམ་འགྲེལ་གྱིས་རྒྱས་པར་བཤད། བར་མ་ལ་དགའ་བ་ལ་རྣམ་ངེས་ཀྱིས་ཅུང་ཟད་བསྡུས་ཏེ་བཤད། བསྡུས་པ་ལ་དགའ་བ་ལ་རིགས་པའི་ཐིགས་པས་ཤིན་ཏུ་བསྡུས་ཏེ་བཤད་པའོ། ། དང་པོ་ལ། སྤྱིའི་དོན་དང༌། གཞུང་སོ་སོའི་དོན་ནོ། ། དང་པོ་ནི། འདི་ལ་རྒོལ་བ་དང༌། ཕྱིར་རྒོལ་བ་དང༌།
དཔང་པོ་དང༌། བསྒྲུབ་པའི་ངག་གི་རྣམ་པར་བཞག་པའོ། ། དེ་ལ་རྒོལ་བ་ནི་རྩོད་པའི་གྲྭར་དམ་བཅའ་ལ་བསྒྲུབ་པ་འགོད་པར་ཁས་འཆེ་བའོ། ། ཕྱིར་རྒོལ་བ་ནི་རྒོལ་བས་བཀོད་པའི་བསྒྲུབ་པ་ལ་སུན་འབྱིན་བརྗོད་པར་ཁས་འཆེ་བའོ། ། དཔང་པོ་ནི་རྒོལ་བ་དང་ཕྱི་རྒོལ་བའི་རྒྱལ་ཕམ་བརྡ་སྤྲོད་པར་ཁས་འཆེ་བ་སྟེ། གང་གི་ཚེ་རྩོད་པ་ཆེན་པོ་ཡོད་པ་དེའི་ཚེ་དཔང་པོའི་ཚིག་རྒོལ་བ་དང་ཕྱིར་རྒོལ་བ་གཉིས་ཀས་ཚད་མར་བྱེད་ཅིང་གཟུ་བོར་གནས་པས་ཕྱོགས་གཉིས་ཀའི་གྲུབ་པའི་མཐའ་ལ་ལེགས་ཉེས་ཤན་འབྱེད་པའི་དཔང་པོ་དང༌། བསྙོན་མི་ནུས་པར་བྱ་བའི་ཕྱིར་རྩོད་ངག་རྗེས་སུ་བརྗོད་པའི་དཔང་པོ་དང༌། རྩོད་པ་དོན་ཡོད་པར་བྱ་བའི་ཕྱིར་ཕམ་པ་ལ་གྲུབ་མཐའ་དང་ལྟ་བ་ངན་པ་འདོར་དུ་འཇུག་པ་དང༌། གལ་ཏེ་ཞེན་པས་མི་འདོར་ན་བསྐྲད་པ་ལ་སོགས་པས་ཚར་གཅོད་པ་དང༌། རྒྱལ་བ་ལ་བསྟོད་པ་དང་མཆོད་པ་ལ་སོགས་པས་རྗེས་སུ་འཛིན་པའི་རྒྱལ་པོའམ།
དེས་བསྐོས་པའི་བློན་པོ་ལ་སོགས་པའི་དཔང་པོ་ཡང་དགོས་པ་ཡིན་ནོ། ། རྩོད་པའི་ཚུལ་ཡང་ཆོས་དང་མཐུན་པས་ཡིན་གྱི། ཆོས་དང་མི་མཐུན་པས་ནི་ནམ་ཡང་མ་ཡིན་ནོ། ། ཆོས་དང་མཐུན་པའི་རྩོད་པ་ནི་གང༌། གཅིག་ཤོས་༼༡༨༦ན༽ནི་ཇི་ལྟ་བུ་ཞེ་ན། དེ་ནི་རྩོད་པའི་རིགས་པ་ལས་འབྱུང་སྟེ། ཇི་སྐད་དུ། སྒྲུབ་བྱེད་ཡང་དག་པར་བརྗོད་པའམ། སྐྱོན་ཡང་དག་པར་བརྗོད་པའི་སྒོ་ནས་རིགས་པའི་རྗེས་སུ་འཇུག་པར་འགྱུར་ཏེ། དཔང་པོས་དངོས་སུ་གོ་བར་བྱ་བའི་ཕྱིར་རོ། །
དེ་ལྟར་ན་དམ་པ་རིགས་པའི་རྗེས་སུ་འབྲང་བའི་རྩོད་པའོ་ཞེས་གསུངས་སོ། ། དེ་ལྟ་བས་ན་བཤད་མ་ཐག་པའི་མཚན་ཉིད་དང་ལྡན་པའི་རྒོལ་བ་དང༌། ཕྱིར་རྒོལ་བ་དང༌། དཔང་པོ་རྣམས་ཡུལ་དུས་ཁྱད་པར་ཅན་དུ་འདུས་ཏེ། བསྒྲུབ་པའམ་སུན་འབྱིན་ཡང་དག་པར་བརྗོད་པ་ན། རིགས་པའི་རྗེས་སུ་འབྲངས་ནས་རྒྱལ་ཕམ་གྱི་རྣམ་གཞག་བྱེད་ཅིང༌། གྲུབ་མཐའི་ལེགས་ཉེས་ལ་བླང་དོར་ཚུལ་བཞིན་དུ་བྱེད་པ་ནི་དམ་པ་རིགས་པའི་རྗེས་སུ་འབྲང་བའི་རྩོད་པ་སྟེ། ཆོས་དང་མཐུན་པ་ཞེས་བྱ་བ་ཡིན་ལ། ཆོས་དང་མི་མཐུན་པའི་རྩོད་པ་ཡང་འདི་ལྟ་སྟེ། ཕ་རོལ་པོ་ལ་སྨ་དབབ་པ་དང༌།
རང་ཉིད་རྒྱལ་བའི་གྲགས་པ་འདོད་པའི་བསམ་པས་ཀུན་ནས་བླངས་ཏེ་གཡོ་སྒྱུ་སྣ་ཚོགས་པའི་སྒོ་ནས་རྩོད་པ་སྟེ། ངག་གིས་ཧ་བགད་དང༌། བདག་ལ་བསྟོད་པ་དང༌། གཞན་ལ་སྨད་པ་དང༌། ཀུ་རེ་ལ་སོགས་པ་ངག་འཁྱལ་བ་སྣ་ཚོགས་སྨྲ་བ་དང༌། ལུས་ཀྱི་བྲོ་འཁྲབ་པ་དང༌། མཆོང་བ་དང༌། རྒྱུག་པ་དང༌། རྐང་ལག་རྡེབ་པ་དང༌། གར་གྱི་རྣམ་འགྱུར་དུ་མ་བྱེད་པ་སོགས་ལུས་ངག་ཡིད་གསུམ་བག་དང་མི་ལྡན་པའི་རྩོད་པ་ནི།
དེང་སང་ཁ་བ་ཅན་གྱི་ལྗོངས་ན་བཞུགས་པའི་མཁས་པ་རྣམས་དང༌། སྐྱེ་བོ་ཕལ་མོ་ཆེ་ཐམས་ཅད་ཀྱིས་ཐུན་མོང་དུ་ཨེ་མ་ཧོ་ངོ་མཚར་བའི་གནས་སུ་བྱེད་མོད་ཀྱི། སྐྱེས་བུ་དམ་པ་རིགས་པའི་རྗེས་སུ་འབྲང་བ་རྣམས་ཀྱི་ཐུགས་ཀྱིས་ཁྲེལ་བའི་གནས་ཡིན་༼༡༨༦བ༽ནོ། ། དེ་ལྟར་ཡང་རིགས་པའི་ཐིགས་པ་ལས། དེ་ཁོ་ན་ཉིད་བསྲུང་བའི་དོན་དུ་དམ་པ་རྣམས་ཀྱང་རྒྱལ་བར་འདོད་པས་གཡོ་སྒྱུ་ལ་སོགས་པ་དག་གིས་ཚར་བཅད་པར་བྱ་བ་ཡིན་ནོ་ཞེ་ན། མ་ཡིན་ཏེ། ཁུ་ཚུར་དང༌། ཐལ་ལྕག་དང༌། མཚོན་བསྣུན་པ་དང༌། མེ་ལ་སོགས་པས་ཀྱང་ཞེས་བརྗོད་པར་བྱ་ན།
འདི་དེ་ཁོ་ན་ཉིད་དམ་པ་བསྲུང་བའི་ཐབས་དམ་པ་མ་ཡིན་ཏེ་ཞེས་གསུངས་སོ། ། དེའི་ཕྱིར་རྩོད་པ་འདི་ནི་བདག་གཞན་ལེགས་སུ་འདོད་པ་རྣམས་ཀྱིས་རྣམ་པ་ཐམས་ཅད་དུ་དོར་བར་བྱ་བ་ཡིན་ནོ། ། དེ་ཡང་རྒོལ་བ་དང་ཕྱིར་རྒོལ་བ་དག་གི་ལུས་ངག་ཡིད་གསུམ་བག་ཡོད་པར་བྱས་ནས། རྒོལ་བས་བསྒྲུབ་པ་འགོད་པ་དང༌། ཕྱིར་རྒོལ་བས་སུན་འབྱིན་པ་དང༌། དེ་དག་གི་རྒྱལ་ཕམ་གྱི་རྣམ་པར་བཞག་པ་དང༌། དཔང་པོས་ཇི་ལྟར་ཤན་འབྱེད་པའི་ཚུལ་དང་བཞིས་ཤེས་པར་བྱའོ། ། དེ་ལ་རྒོལ་བས་བསྒྲུབ་པ་འགོད་པའི་ཚུལ་ནི། ཇི་སྐད་དུ། གང་ཞིག་རྒྱལ་འདོད་འབའ་ཞིག་གིས། །
རྩོད་པ་སྨྲ་བ་དམ་པ་མིན། ། ཅེས་གསུངས་པ་ལྟར་རང་ཉིད་རྒྱལ་བར་འདོད་པ་དང༌། ཕ་རོལ་པོ་སྨ་དབབ་པར་འདོད་པ་སོགས་ཆོས་མིན་གྱི་བསམ་པས་ཀུན་ནས་བསླང་སྟེ། བཞིན་ཁྲོ་གཉེར་སྡུད་པ་སོགས་ལུས་ཀྱི་རྣམ་འགྱུར་ངན་པ་དང༌། བཞད་གད་ལ་སོགས་པའི་ངག་འཁྱལ་བ་དང༌། ཚིག་རྩུབ་པ་ལ་སོགས་པའི་ང་རོ་ངན་པ་རྣམས་སྤང་བར་བྱ་སྟེ། སྒོ་གསུམ་གང་ཡང་རུང་བ་ཞིག་ཚུལ་དང་མི་མཐུན་ན་རང་གཞན་ལ་དོན་མ་ཡིན་པ་འཕེལ་བར་འགྱུར་བའི་ཕྱིར་རོ། ། དེའི་ཕྱིར་སྒོ་གསུམ་ཞི་བ་དང་ལྡན་པས་རྩོད་པར་བྱ་སྟེ། ཕྱིར་རྒོལ་བའི་རྒྱུད་ཀྱི་མ་རྟོགས་པ་དང་ལོག་པར་རྟོག་པ་དང་ཐེ་ཚོམ་དག་བསལ་ཏེ་ཡང་དག་པའི་༼༡༨༧ན༽རྟོགས་པ་བསྐྱེད་པར་འདོད་པའི་ལྷག་པའི་བསམ་པ་དང༌། བཞིན་འཛུམ་ཞིང་མདངས་གསལ་བ་ལ་སོགས་པ་ལུས་ཀྱི་རྣམ་འགྱུར་ཡིད་དུ་འོང་བ་དང༌།
ངག་གི་ང་རོ་ཧ་ཅང་དྲག་ཅིང་མྱུར་བ་ཡང་མ་ཡིན། ཧ་ཅང་ཞན་པ་ཡང་མ་ཡིན་པར་ཇི་ལྟར་འཚམས་པའི་སྒོ་ནས་གདངས་སྙན་ཅིང་ཚིག་འབྲུ་གསལ་ལ་དོད་པར་སྨྲ་བར་བྱའོ། ། དེ་ལྟར་ན་རྒོལ་བས་བསྒྲུབ་པའི་ཚུལ་ཇི་ལྟར་འགོད་པར་བྱ་ཞེ་ན། ཕྱི་རྒོལ་ལ་བསྟན་པར་བྱ་བའི་བསྒྲུབ་པའི་ངོ་བོ་ནི། ཚུལ་གསུམ་པ་ཅན་གྱི་རྟགས་ཏེ། དེ་ལས་ཕྱིར་རྒོལ་གྱིས་བསྒྲུབ་བྱ་ཡང་དག་པར་རྟོགས་པའི་ཕྱིར་རོ། ། ཚུལ་གསུམ་དེ་ཡང་ཕྱིར་རྒོལ་ལ་སྟོན་པ་ན་ངག་གི་ལྷག་ཆད་མེད་པར་བསྟན་པར་བྱའོ། ། ལྷག་པའམ་ཆད་པར་སྨྲས་ན་སྨྲ་བ་པོ་ལ་ཀླན་ཀར་འགྱུར་ཏེ། རྣམ་ངེས་ལས། གཞན་གྱི་དོན་གྱི་རྗེས་སུ་དཔག་པར་ནི་ཚིག་གི་སྐྱོན་ཡོན་གཙོ་བོར་བྱེད་པ་ཡིན་གྱི།
དོན་གྱིས་ནི་མ་ཡིན་ཏེ། དོན་ཇི་ལྟ་བ་བཞིན་མ་ཡིན་པར་བརྗོད་པས་སྨྲ་བ་པོ་ལ་ཀླན་ཀར་འགྱུར་བའི་ཕྱིར་རོ་ཞེས་གསུངས་སོ། ། དེ་བས་ན་སྒྲ་མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན་བུམ་པ་བྱས་པ་བཞིན་དུ་སྒྲ་ཡང་བྱས་དེའི་ཕྱིར་ན་སྒྲ་མི་རྟག་ཅེས་སྒྲུབ་པའི་ངག་ཡན་ལག་ལྔ་ལྡན་དུ་སྨྲ་བ་ནི་བསྟན་བྱའི་དོན་ལ་སྐྱོན་མེད་ཀྱང༌། ངག་ལྷག་པ་དང་ཆད་པར་སྨྲས་པས་སྨྲ་བ་པོ་སྐྱོན་དང་བཅས་པར་འགྱུར་རོ། ། ཇི་ལྟར་དེ་ལ་ལྷག་པ་དང་ཆད་པར་འགྱུར་ཞེ་ན། དམ་བཅའ་བ་དང་ཉེར་སྦྱོར་མཇུག་སྡུད་གསུམ་པོ་ལྷག་པ་ཡིན་ཏེ། ཉེར་སྦྱོར་དམ་བཅའ་དང་ཟློས་ལ་མཇུག་སྡུད་རྟགས་བརྗོད་པ་དང་ཟློས་པའི་ཕྱིར་དང༌། ཚུལ་གསུམ་པའི་རྟགས་བརྗོད་པས་བསྒྲུབ་བྱ་དོན་གྱིས་གོ་བར་ནུས་པས་བརྗོད་མི་དགོས་པའི་ཕྱིར་དང༌།
ཚུལ་གསུམ་མ་བརྗོད་ན་བསྒྲུབ་བྱ་༼༡༨༧བ༽བརྗོད་ཀྱང་དེ་གོ་བར་མི་ནུས་པའི་ཕྱིར་རོ། ། ཁྱབ་པ་བརྗོད་པ་ཡང་མ་ཚང་བ་ཡིན་ཏེ། དཔེའི་སྟེང་དུ་རྟགས་ཆོས་ཀྱི་འབྲེལ་བ་མ་བསྟན་པའི་ཕྱིར་རོ། ། དེས་ན་དཔེའི་སྟེང་དུ་རྟགས་བསྒྲུབ་བྱའི་ཆོས་ལ་མི་འཁྲུལ་བའི་ཁྱབ་པ་དང༌། རྟགས་རྩོད་གཞི་ལ་སྒྲུབ་པར་སྟོན་པ་ཕྱོགས་ཆོས་བརྗོད་པའི་ཡན་ལག་གཉིས་དང་ལྡན་པར་སྟོན་པ་ཡིན་ཏེ། དེ་ཙམ་གྱིས་བསྒྲུབ་བྱ་ལ་རྟོགས་པ་སྐྱེ་བའི་ཕྱིར་རོ། ། ཇི་སྐད་དུ། ཕྱོགས་ཀྱི་གླང་པོས། རང་གིས་ངེས་བཞིན་གཞན་དག་ལ། ། ངེས་པ་བསྐྱེད་པར་འདོད་པ་ཡིས། །
ཕྱོགས་ཆོས་བསྒྲུབ་བྱ་འབྲེལ་བ་དག ། བརྗོད་པ་ལས་གཞན་སྤང་བར་བྱ། ། ཞེས་གསུངས་སོ། ། ཅིའི་ཕྱིར་ཡན་ལག་གཉིས་པོ་དེ་ཙམ་གྱིས་བསྒྲུབ་བྱ་ལ་རྟོགས་པ་སྐྱེ་ཞེ་ན། ཡན་ལག་གཉིས་པོ་དེ་ཙམ་གྱིས་ཚུལ་གསུམ་ལྷག་ཆད་མེད་པར་སྟོན་ལ། ཚུལ་གསུམ་ངེས་པ་ལས་བསྒྲུབ་བྱ་ལ་གདོན་མི་ཟ་བར་རྟོགས་པ་སྐྱེ་བའི་ཕྱིར་རོ། ། དེ་ཡང་ཕྱིར་རྒོལ་གང་ལ་རྟགས་དེ་འགལ་བར་དོགས་པ་ཤས་ཆེ་བ་དེ་ལ་ནི་ཆོས་མཐུན་པའི་སྦྱོར་བ་བསྟན་པར་བྱ་བ་ཡིན་ལ། མ་ངེས་པར་དོགས་པ་ཤས་ཆེ་བ་ལ་ནི་ཆོས་མི་མཐུན་པའི་སྦྱོར་བ་བསྟན་པར་བྱ་སྟེ། ཇི་སྐད་དུ། འགལ་བ་དང་མ་ངེས་པའི་གཉེན་པོར་གཉིས་ཀ་བརྗོད་པ་གང་ཡིན་པ་འདི་རིགས་སོ་ཞེས་གསུངས་པའི་ཕྱིར་རོ། །
དེས་ན་རྗེས་འགྲོ་དངོས་སུ་བརྗོད་པས་ལྡོག་པ་གོ་བར་མི་ནུས་པའི་རྒོལ་བ་དབང་པོ་རྟུལ་པོ་ལ་ནི་སྦྱོར་བ་གཉིས་ཀ་བརྗོད་དགོས་པ་ཡང་སྲིད་ལ། གང་ཡང་རུང་བ་བརྗོད་པས་གཅིག་ཤོས་གོ་བར་ནུས་པ་ལ་ནི་གང་ཡང་རུང་བ་བརྗོད་པས་ཆོག་པ་ཡིན་ཏེ། ཇི་སྐད་དུ། དེ་ཉིད་ཀྱི་ཕྱིར་འབྲེལ་ཤེས་ན། ། གཉིས་ལས་གང་ཡང་རུང་སྨྲས་པས། ། དོན་གྱི་གོ་བས་༼༡༨༥ན༽གཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། ། ཞེས་གསུངས་པའི་ཕྱིར་རོ། ། ཅི་སྟེ། མཁས་པ་རྣམས་ལ་ནི།
གཏན་ཚིགས་འབའ་ཞིག་བརྗོད་པར་ཟད། ། ཅེས་གསུངས་པ་མ་ཡིན་ནམ། ཡན་ལག་གཉིས་ལྡན་འབའ་ཞིག་བསྒྲུབ་པའི་ངག་ཏུ་ཇི་ལྟར་འགྱུར་ཞེ་ན། མ་ཡིན་ཏེ། ཚུལ་གསུམ་ཀ་མི་ཤེས་པའི་རྒོལ་བ་ལ་ནི་ཚུལ་གསུམ་ལས་གང་ཡང་རུང་བ་གཅིག་མ་བསྟན་ན་བསྒྲུབ་བྱ་ལ་རྟོགས་པ་མི་སྐྱེ་བའི་ཕྱིར། ཚུལ་གསུམ་ཀ་བསྟན་པར་བྱ་བ་ཡིན་གྱི། ཁྱབ་པ་ཤེས་པའི་མཁས་པ་ལ་ནི་ཕྱོགས་ཆོས་འབའ་ཞིག་བརྗོད་པས་རྟོགས་པ་སྐྱེ་བའི་ཕྱིར། ངག་ཡན་ལག་གཉིས་ལྡན་བརྗོད་པ་དོན་མེད་པ་ཡིན་ཏེ། ཇི་སྐད་དུ། དཔེ་ལ་དེ་ཡི་ངོ་བོ་དང༌། །
རྒྱུ་དངོས་དེ་དག་མི་ཤེས་ལ། ། སྟོན་ཏེ་མཁས་པ་རྣམས་ལ་ནི། ། གཏན་ཚིགས་འབའ་ཞིག་བརྗོད་པར་ཟད། ། ཅེས་གསུངས་པ་ཡིན་ནོ། ། དེས་ན་གཞུང་དེ་དག་གིས་ཕྱིར་རྒོལ་མཁས་པ་ལ་ཚུལ་གསུམ་ལས་གང་ཡང་རུང་བ་བརྗོད་པས་བསྒྲུབ་བྱ་ལ་རྟོགས་པ་སྐྱེ་བའི་ཕྱིར། ཚུལ་གསུམ་ཀ་སྟོན་མི་དགོས་པར་བསྟན་གྱི། བསྒྲུབ་པའི་ངག་ཏུ་བསྟན་པ་མ་ཡིན་ཏེ། སྒྲུབ་བྱེད་ཀྱི་ཡན་ལག་ཚང་བར་མ་བརྗོད་པའི་ཕྱིར་དང༌། ཕྱོགས་ཆོས་རྐྱང་པ་བརྗོད་པ་སྒྲུབ་པའི་ངག་ཡང་དག་ཏུ་འགྱུར་ན། ཕྱོགས་ཆོས་རྐྱང་པ་ཡང་གཏན་ཚིགས་ཡང་དག་ཏུ་ཧ་ཅང་ཐལ་བར་འགྱུར་བའི་ཕྱིར་རོ། །
དེ་ལྟར་རྒོལ་བས་བཀོད་པའི་བསྒྲུབ་པ་ལ་ཕྱིར་རྒོལ་གྱིས་སུན་འབྱིན་བརྗོད་པའི་ཚུལ་ནི། སྒོ་གསུམ་ཞི་བ་དང་དུལ་བར་བྱས་ཏེ། ཕ་རོལ་གྱི་ལོག་པར་རྟོག་པ་བསལ་ནས་ཡང་དག་པའི་རྟོགས་པ་བསྐྱེད་པར་བྱའོ་སྙམ་པའི་བསམ་པས་རྒོལ་བས་བཀོད་པའི་སྒྲུབ་བྱེད་ལྟར་སྣང་ལ་འགལ་མ་ངེས་༼༡༨༨བ༣༽མ་གྲུབ་པའི་སྐྱོན་བརྗོད་དེ་རྒོལ་བའི་སྤོབས་པ་གཞོམ་པར་བྱེད་པ་ཡིན་ཏེ། ཇི་སྐད་དུ། མ་ཚང་སོགས་བརྗོད་སུན་འབྱིན་ཡིན། ། ཅེས་གསུངས་སོ། ། གལ་ཏེ་དམ་བཅའ་ལྟར་སྣང་ལ་སྐྱོན་བརྗོད་པ་ཡང་སུན་འབྱིན་མ་ཡིན་ནམ་ཞེ་ན། ཡན་ལག་གཉིས་ལྡན་དུ་སྨྲ་བའི་རྒོལ་བ་ལ་ནི་དམ་བཅའི་སྐྱོན་བརྗོད་པར་བྱ་བ་མ་ཡིན་ཏེ། དམ་བཅའ་དངོས་སུ་སྨྲས་པ་མེད་པའི་ཕྱིར་དང༌། ཞེ་འདོད་ཀྱི་བསྒྲུབ་བྱ་ལ་གྲུབ་པའམ་བསལ་བ་ཞུགས་ཀྱང་རྟགས་ཀྱི་སྐྱོན་འགལ་མ་ངེས་མ་གྲུབ་གསུམ་དུ་འདུ་བའི་ཕྱིར་རོ། །
སྔར་བཤད་པ་ལྟར་ཡན་ལག་ལྔ་ལྡན་དང་གསུམ་ལྡན་དུ་སྨྲ་བ་ལ་ནི་གྲུབ་བསལ་ཅན་གྱི་བསྒྲུབ་བྱ་སྨྲས་ན་དམ་བཅའི་སྐྱོན་ཉེ་བར་གནས་ལ། དོན་ལ་སྐྱོན་མེད་ཀྱང་དགོས་ནུས་མེད་པ་བསྒྲུབ་པའི་ཡན་ལག་ཏུ་སྨྲ་བའི་ཕྱིར་རྒོལ་བའི་ངག་ལ་སྐྱོན་ཆགས་པ་ཡིན་ནོ། ། དེའི་ཕྱིར་དེ་དག་གི་དམ་བཅའི་སྐྱོན་ནི་རྟགས་ཀྱི་སྐྱོན་དུ་འདུ་བ་མ་ཡིན་ཏེ། དམ་བཅའ་དང་རྟགས་ཚིག་ལ་དགོས་པ་ཐ་དད་དུ་ཡོད་པའི་ཕྱིར་ཏེ། ཇི་སྐད་དུ། ཕྱོགས་སྐྱོན་གཞན་ལ་བལྟོས་པ་ནི། མ་ཡིན་ཅེས་ཀྱང་བཤད་ཟིན་ཏོ། ། ཞེས་དང༌། ཡན་ལག་ཕྱི་མ་ལ་བལྟོས་པ། ། ཕྱོགས་སྐྱོན་འདོད་མིན། །
ཅེས་རྟགས་སྐྱོན་དང་ཕྱོགས་སྐྱོན་ཐ་དད་དུ་གསུངས་པའི་ཕྱིར་རོ། ། དེས་ན་ཡན་ལག་གཉིས་ལྡན་པ་ལ་ནི་རྟགས་སྐྱོན་ལས་མ་གཏོགས་པའི་ཕྱོགས་སྐྱོན་ཅུང་ཟད་ཀྱང་མེད་དེ། རྟགས་མ་བཀོད་པའི་སྔ་རོལ་དུ་ཕྱོགས་མ་སྨྲས་པས་དེའི་སྐྱོན་བརྩིར་མི་རུང་ཞིང༌། རྟགས་བཀོད་ནས་ཕྱིར་རྒོལ་གྱིས་བསྒྲུབ་བྱ་གྲུབ་ན་སྒྲུབ་བྱེད་མ་གྲུབ་པར་འགྱུར་ལ། ཚད་མས་བསལ་ན་རྟགས་འགལ་བའམ་མ་ངེས་པར་འགྱུར་བའི་ཕྱིར་རོ། །
དེ་དག་རྒྱལ་ཕམ་གྱི་རྣམ་པར་བཞག་པ་ནི། རྒོལ་བས་སྒྲུབ་བྱེད་༼༡༨༩ན༽ཡང་དག་བཀོད་པ་ལ་ཕྱིར་རྒོལ་གྱིས་སྐྱོན་བརྗོད་པའམ་སྐྱོན་མ་ཡིན་པ་བརྗོད་ན་ཕྱིར་རྒོལ་ཕམ་ལ། རྒོལ་བས་སྒྲུབ་བྱེད་ལྟར་སྣང་བཀོད་པའམ་སྒྲུབ་བྱེད་མ་ཡིན་པར་བཀོད་པ་ལ་ཕྱིར་རྒོལ་གྱིས་སྐྱོན་ཡང་དག་པར་བརྗོད་ན་རྒོལ་བ་ཕམ་ཞིང༌། དེས་སྒྲུབ་བྱེད་ལྟར་སྣང་བརྗོད་ཀྱང་ཕྱིར་རྒོལ་གྱིས་སྐྱོན་མ་བརྗོད་པའམ་སྐྱོན་མ་ཡིན་པ་བརྗོད་པ་དང༌། ཕྱིར་རྒོལ་གྱིས་སྐྱོན་ལྟར་སྣང་བརྗོད་ཀྱང་རྒོལ་བས་ཚེར་མ་འབྱིན་མ་ཤེས་ན་དེ་གཉིས་ཀ་ལ་རྒྱལ་ཕམ་མེད་དེ།
སྐྱོན་ཅན་ཡིན་ཀྱང་བསྒྲུབ་པ་དང་སུན་འབྱིན་མ་ཤེས་པའི་ཕྱིར་སྤོབས་པ་འཇོམས་པར་མི་ནུས་ལ། རྒྱལ་ཕམ་གྱི་རྣམ་པར་བཞག་པ་ནི་རྒོལ་བ་གཉིས་ཀྱི་སྤོབས་པ་འཇོམས་པར་ནུས་པ་དང་མི་ནུས་པ་ལ་རག་ལས་པའི་ཕྱིར་རོ། ། དེ་ལྟར་ཡང་རྩོད་པའི་རིགས་པ་ལས་གསུངས་ཏེ། ཇི་སྐད་དུ། ཕྱིར་རྒོལ་བས་དེའི་དངོས་པོ་གོ་བར་བྱས་ན་འགྱུར་གྱི། གཞན་དུ་ན་གཉིས་པོ་གཅིག་ཀྱང་རྒྱལ་བ་དང་ཕམ་པར་མི་འགྱུར་རོ། ། ཞེས་དང༌། རྒོལ་བས་སྒྲུབ་པར་བྱེད་པ་སྐྱོན་ཅན་བརྗོད་ན་ཡང་ཕྱིར་རྒོལ་བས་སྐྱོན་མ་བསྟན་ན་ཕམ་པའི་རྣམ་པར་བཞག་པ་རིགས་པ་མ་ཡིན་ཏེ། དེ་དག་ཉིད་ཀྱིས་ཕན་ཚུན་ནུས་པ་འཇོམས་པ་ལ་བལྟོས་ནས་རྒྱལ་བ་དང་ཕམ་པས་རྣམ་པར་འཇོག་པའི་ཕྱིར་རོ། ། ཞེས་གསུངས་སོ། །
བརྫུན་དང་གཡོ་སྒྱུ་ལ་སོགས་པས་གྲུབ་པའི་མཐའ་བསྲུང་བར་མི་ནུས་པས་དེ་དག་ལ་རྒྱལ་བ་དང་ཕམ་པ་མེད་དོ་ཞེས་བཤད་ཟིན་ཏོ། ། དེ་ལ་དཔང་པོས་ཇི་ལྟར་ཤན་འབྱེད་པའི་ཚུལ་ཡང་རྩོད་པའི་རིགས་པ་ལས་གསུངས་ཏེ། ཇི་སྐད་དུ། སྒྲུབ་པའི་ཡན་ལག་མི་བརྗོད་ཅིང༌། ། སྐྱོན་མི་བརྗོད་པ་གཉིས་པོ་དང༌། ། ཚར་གཅོད་པ་ཡི་གནས་ཡིན་ཏེ། ། ཞེས་གསུངས་པ་ལྟར་ཚར་༼༡༨༩བ༽བཅད་པར་བྱ་བ་དང༌། རྗེས་སུ་གཟུང་བར་བྱ་བའི་གནས་དག་ལེགས་པར་ཤེས་ནས། གང་ཞིག་ཕམ་པ་དེའི་ནོར་བ་མཁས་པའི་གྲྭར་བསྒྲགས་ནས་འདོར་བ་དང༌། བདེན་པ་ལེན་དུ་འཇུག་པའོ། །
ཅི་སྟེ་ཡང་ཞེན་པས་བླང་དོར་མི་བྱེད་ན་རྒྱལ་པོ་ལ་གོ་བར་བྱ་སྟེ། བསྐྲད་པ་ལ་སོགས་པས་ཚར་གཅོད་པར་བྱེད་ཅིང༌། རྒྱལ་བ་གང་ཡིན་པ་དེ་ལ་ནི་དེའི་ལེགས་བཤད་མཁས་པའི་ཚོགས་སུ་སྒྲོགས་པར་བྱེད། རྒྱལ་པོའི་ཕོ་བྲང་ངམ་གྲོང་ཁྱེར་ཆེན་པོའི་དབུས་སུ་རྩོད་པ་ལས་རྒྱལ་བའི་རྔ་བོ་ཆེ་རྡུང་བར་བྱེད། རྒྱལ་པོས་ཀྱང་དེ་ལ་བྱ་དགའ་འབུལ་དུ་འཇུག་པ་ལ་སོགས་པའི་སྒོ་ནས་གཟེངས་བསྟོད་ཅིང་རྗེས་སུ་འཛིན་པ་ནི་གཟུ་བོར་གནས་པའི་མཁས་པའི་དབང་པོ་རྣམས་ཀྱིས་ཇི་ལྟར་བྱ་བའི་ཚུལ་ཡིན་ནོ། ། དེ་ལྟར་ཡིན་མོད་ཀྱི། རྩོད་པའི་གནས་དང་དུས་གང་ཞེ་ན། གནས་ནི་རྒྱལ་པོའི་ཕོ་བྲང་ངམ། གྲོང་ཁྱེར་ཆེན་པོའི་དབུས་སམ། ཚོང་འདུས་ལ་སོགས་པ་སྐྱེ་བོ་མང་པོའི་མདུན་ས་སྟེ།
རྒྱལ་བ་དང་ཕམ་པའི་རྣམ་པར་བཞག་པ་སྐྱེ་བོ་ཀུན་ལ་གྲགས་པར་བྱ་བའི་ཕྱིར་རོ། ། དུས་ནི། རང་ཉིད་ཀྱིས་བདེ་བར་གཤེགས་པའི་གསུང་རབ་རྣམས་ཀྱི་ཕྱོགས་མངོན་པར་བསྒྲུབ་པར་ནུས་ཤིང༌། ཕྱོགས་གཞན་དག་སུན་འབྱིན་པར་ནུས་པའི་བློ་གྲོས་ཕུན་སུམ་ཚོགས་པས་ལུང་དང་རིགས་པ་ལ་བྱང་བར་བྱས་པ་དང༌། ལུས་དང་སེམས་ལ་སྡུག་བསྔལ་དང་ཡིད་མི་བདེ་མེད་པ་དང༌། ཕྱིར་རྒོལ་ལུང་དང་རིགས་པ་བསྟན་པའི་སྣོད་དུ་རུང་ཞིང༌། ང་རྒྱལ་དང་ཕྲག་དོག་ལ་སོགས་པ་ཆོས་མ་ཡིན་པས་རྒྱུད་མ་འཁྲུགས་ཤིང་རྩོད་པ་དོན་དུ་གཉེར་བ་དང༌། ལེགས་ཉེས་འབྱེད་པའི་རྣམ་དཔྱོད་དང་ལྡན་ཅིང་གཟུ་བོར་གནས་པའི་དཔང་པོ་ལ་སོགས་པ་༼༡༩༠ན༽རང་གཞན་གྱི་མཁས་པ་མང་པོའི་དབུས་སུ་རྩོད་པར་བྱ་བ་ཡིན་ནོ། ། དེ་ལས་གཞན་པའི་ཚེ་ནི་མ་ཡིན་ཏེ། དོན་དུ་མི་འགྱུར་ཞིང་རང་གཞན་ཐམས་ཅད་ཆོས་མ་ཡིན་པ་འཕེལ་བར་འགྱུར་བའི་ཕྱིར་རོ། །
རང་ཉིད་ཀྱང་ལུང་དང་རིགས་པའི་ཚུལ་ལ་བློ་གྲོས་ལེགས་པར་བྱང་བར་མ་བྱས་པ་དང༌། ལུས་དང་སེམས་མི་བདེ་བ་དང༌། སྤོབས་པ་ཧ་ཅང་བུལ་བའམ། བློ་རྟབ་རྟབ་པའི་ངང་ཚུལ་ཅན་དུ་གྱུར་ནས་བསྒྲུབ་པའམ། སུན་འབྱིན་པའི་ངག་འབྲེལ་ཆགས་པ་དང་ལྡན་པ་སྨྲ་བར་མ་ནུས་ན། མཁས་པ་དང་སྐྱེ་བོ་མང་པོའི་དབུས་སུ་རྩོད་པ་ལ་དད་པར་མི་བྱ་སྟེ། ཚེ་འདི་དང་ཤི་བའི་འོག་ཏུ་ཡང་སྐྱེ་བོ་མང་པོས་སྨད་ཅིང་འཇིག་རྟེན་དུ་གྲགས་པ་ངན་པ་འཕེལ་བར་འགྱུར་བའི་ཕྱིར་རོ། ། དེ་ལྟར་ན་རྒོལ་བ་དང་ཕྱིར་རྒོལ་བ་དང་དཔང་པོའི་དཀྱིལ་འཁོར་ལེགས་པར་བཤམས་ཏེ་ཆོས་དང་མཐུན་པའི་རྩོད་པ་རྣམ་པར་དག་པར་བྱེད་པ་འདི་ནི་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་ལ་བྱི་དོར་ཆེར་བགྱིད་པ་དང༌། རང་གཞན་གྱི་རྒྱུད་ལ་ཡང་དག་པའི་རྟོགས་པ་མ་སྐྱེས་པ་རྣམས་བསྐྱེད་པ་དང༌། སྐྱེས་པ་རྣམས་མི་ཉམས་ཤིང་གོང་ནས་གོང་དུ་འཕེལ་བར་འགྱུར་བའི་ཐབས་དམ་པ་ཡིན་ལ།
མཁས་པའི་བྱ་བ་གསུམ་གྱི་ནང་ནས་རྩོད་པའི་བྱ་བ་ཞེས་བསྒྲགས་པ་གང་ཡིན་པ་དེ་ནི་དེ་ཡིན་ནོ། ། ཇི་སྐད་བཤད་པའི་རྒོལ་བ་དང༌། ཕྱི་རྒོལ་བ་དག་ལས་བྱུང་བའི་སྒྲུབ་པའི་ངག་གི་རང་བཞིན་ཇི་ལྟ་བུ། དབྱེ་བ་ནི་དུ། ཅིའི་ཕྱིར་དེ་སྐད་ཅེས་བྱ་ཞེ་ན། རྒོལ་བ་རང་གི་ཚད་མས་མཐོང་བའི་ཚུལ་གསུམ་གཞན་ལ་སྐྱོན་གསུམ་དང་བྲེལ་བར་སྟོན་པའི་ངག་ནི། གཞན་གྱི་དོན་གྱི་རྗེས་སུ་དཔག་པའི་ངོ་བོ་ཡིན་ཏེ། ཇི་སྐད་དུ་༼༡༩༠བ༽མདོ་ལས། གཞན་དོན་རྗེས་སུ་དཔག་པ་ནི། ། རང་གི་མཐོང་དོན་རབ་གསལ་བྱེད། །
ཇི་ལྟར་རང་ལ་ཚུལ་གསུམ་པའི་རྟགས་ལས་རྟགས་ཅན་གྱི་ཤེས་པ་སྐྱེས་པ་དེ་བཞིན་དུ་གཞན་ལ་ཡང་རྟགས་ཅན་གྱི་ཤེས་པ་བསྐྱེད་པར་འདོད་ནས་ཚུལ་གསུམ་པའི་རྟགས་བརྗོད་པ་ནི། གཞན་གྱི་དོན་གྱི་རྗེས་སུ་དཔག་པ་སྟེ། རྒྱུ་ལ་འབྲས་བུས་བཏགས་པའི་ཕྱིར་རོ་ཞེས་གསུངས་ལ། དེ་ཡང་རང་གི་མཐོང་བ་དང༌། དོན་དང༌། རབ་གསལ་བྱེད་གསུམ་གྱིས་གོ་རིམ་བཞིན་དུ་བློ་དང་དོན་དང་སྒྲའི་སྐྱོན་གསུམ་སེལ་བར་བྱེད་དོ། ། ཇི་ལྟར་སེལ་ཞེ་ན། འདི་ལྟར་སྐྱེ་འཇིག་ཅན་བློ་བདེའི་སྟེང་དུ་གྲུབ་ཀྱང་སེར་སྐྱ་པ་རང་གིས་མ་གྲུབ་ཅིང༌། སངས་རྒྱས་པས་ཁས་བླངས་པ་ཙམ་གྱིས་རྟགས་དང༌། དེ་སྟོན་པ་སྒྲུབ་པའི་ངག་ཏུ་འདོད་པ་བསལ་བའི་ཕྱིར་རང་གིས་མཐོང་བ་སྨོས་ལ།
རྟགས་ཚད་མས་མ་གྲུབ་ཀྱང་ལུང་དང་སྐྱེས་བུའི་འདོད་པ་ཙམ་རྟགས་སུ་སྨྲ་བ་བསལ་བའི་ཕྱིར་དོན་ཞེས་སྨོས་ཤིང༌། རིགས་པ་ཅན་པ་ལ་སོགས་པ་རྣམས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་པ་ལྟ་བུ་སྒྲ་ལ་སྐྱོན་ཆགས་པ་རྣམས་བསལ་བའི་ཕྱིར་རབ་གསལ་བྱེད་སྨོས་པ་ཡིན་ནོ། ། ཇི་སྐད་བཤད་པའི་གཞན་དོན་རྗེས་སུ་དཔག་པ་དེ་ཡང་རྣམ་པ་གཉིས་ཏེ། ཆོས་མཐུན་པ་ཉིད་ཅན་དང༌། ཆོས་མི་མཐུན་པ་ཉིད་ཅན་ནོ། །
དང་པོས་ནི། ཆོས་ཅན་དང་མཐུན་དཔེ་རྟགས་དང་བསྒྲུབ་བྱའི་ཆོས་སུ་ཆོས་མཐུན་པར་སྟོན་པ་ཡིན་ལ། གཉིས་པས་ནི། ཆོས་ཅན་དང་མི་མཐུན་དཔེ་རྟགས་དང་བསྒྲུབ་བྱའི་ཆོས་སུ་ཆོས་མི་མཐུན་པར་སྟོན་པ་ཡིན་ནོ། ། དེ་ཡང་ཆོས་མཐུན་༼༡༩༡ན༽པའི་སྦྱོར་བ་ནི་དཔེར་ན། གང་ན་དུ་བ་ཡོད་པ་དེ་ན་མེ་ཡོད་དེ། དཔེར་ན་ཚང་བང་བཞིན། ལ་ལ་ཡང་དུ་བ་ཡོད་དོ་ཞེས་པ་ལྟ་བུའོ། ། ཆོས་མི་མཐུན་པའི་སྦྱོར་བ་ནི་དཔེར་ན། གང་ན་མེ་མེད་པ་དེ་ན་དུ་བ་མེད་དེ།
དཔེར་ན་ཆུ་ཀླུང་བཞིན། ལ་ལ་ནི་དུ་བ་ཡོད་དོ་ཞེས་པ་ལྟ་བུའོ། ། ཡང་སྨྲ་བ་པོའི་བརྗོད་འདོད་ཀྱི་དབང་གིས་ཁྱབ་པ་སྔོན་དུ་འགྲོ་བ་དང༌། ཕྱོགས་ཆོས་སྔོན་དུ་འགྲོ་བ་ཅན་དུ་དབྱེ་ནའང་རུང་བའོ། ། དཔེ་ནི་ཁྱབ་པ་ངེས་པའི་གཞི་ཡིན་པའི་ཕྱིར་ཁྱབ་པ་བརྗོད་པའི་ནང་དུ་འདུས་པས། སྦྱོར་བ་འདི་དག་ནི་ཁྱབ་པ་དང་ཕྱོགས་ཆོས་བརྗོད་པའི་ཡན་ལག་གཉིས་དང་ལྡན་པ་ཡིན་ནོ། ། ཇི་སྐད་དུ། ཚད་མ་འབྲིང་པོ་ལས། གཏན་ཚིགས་མཚན་ཉིད་གསུམ་ཡིན་ཕྱིར། ། དཔེ་ནི་ལོགས་ཤིག་སྒྲུབ་བྱེད་མིན། །
ཅེས་གསུངས་སོ། ། ཅིའི་ཕྱིར་གཞན་དོན་རྗེས་དཔག་ཅེས་བྱ་ཞེ་ན། གཞན་ཕྱིར་རྒོལ་གྱི་རྒྱུད་ལ་རྗེས་དཔག་བསྐྱེད་པའི་དོན་དུ་བཀོད་པས་དེ་སྐད་ཅེས་བྱ་སྟེ་འདོགས་པའི་རྒྱུ་མཚན་ནི་སྔར་བསྟན་ཟིན་ཏོ། ། མིང་གཞན་བསྒྲུབ་པའི་ངག་དང༌། རྟགས་ཚིག་ཅེས་ཀྱང་ཤེས་པར་བྱའོ། ། གལ་ཏེ་རྗེས་དཔག་བསྐྱེད་པའི་ཚིག་ལ་གཞན་དོན་རྗེས་དཔག་ཏུ་འདོགས་པ་དེ་ལྟར་ན། གཟུགས་ལ་ལྟོས་ཤིག་ཅེས་བརྗོད་པ་ན་གཟུགས་ལ་བལྟ་བའི་མངོན་སུམ་སྐྱེ་བའི་ཕྱིར་གཞན་དོན་གྱི་མངོན་སུམ་ཡང་རིགས་སོ་ཞེ་ན། རྗེས་སུ་དཔག་པ་ནི་རྣམ་པར་རྟོག་པའི་རང་བཞིན་ཡིན་པས་སྒྲའི་བྱེད་པ་ལ་བལྟོས་པའི་ཕྱིར་ཚིག་ལས་སྐྱེ་བར་རིགས་ཀྱི། མངོན་སུམ་ནི་སྒྲའི་བྱེད་པ་ལ་མ་བལྟོས་པའི་ཕྱིར་ནམ་ཡང་ཚིག་ལས་སྐྱེ་བར་མི་རིགས་སོ། ། རྒྱན་མཛད་པས།
གལ་ཏེ་རྗེས་སུ་དཔག་༼༡༩༡ན༽བསྐྱེད་པར་བྱེད་པའི་ཕྱིར་ཚིག་རྗེས་སུ་དཔག་པ་ཡིན་ན། མངོན་སུམ་བསྐྱེད་པའི་ཕྱིར་གཞན་གྱི་དོན་གྱི་མངོན་སུམ་དུ་ཡང་འགྱུར་རོ་ཞེ་ན། དེ་ནི་ལེགས་པ་མ་ཡིན་ཏེ། ཇི་ལྟར་ཚིག་ལས་མཐོང་བ་ཡི། ། འབྲེལ་བ་དྲན་པར་འགྱུར་བ་ན། ། རྗེས་དཔག་སྐྱེ་བ་དེ་བཞིན་དུ། ། འགར་ཡང་མངོན་སུམ་སྐྱེ་བ་མིན། ། ཅེས་དང༌། དེས་ནི་རྗེས་སུ་དཔག་པའི་ཚུལ་ཉིད་སྒྲས་སྟོན་པར་བྱེད་ཀྱི་མངོན་སུམ་ལ་ནི་ནམ་ཡང་སྒྲས་བྱེད་པ་མ་ཡིན་ནོ་ཞེས་གསུངས་སོ། ། གཉིས་པ་གཞུང་སོ་སོའི་དོན་ལ།
རང་གི་མཐོང་བ་སྨོས་པའི་དགོས་པ་བཤད། དོན་སྨོས་པའི་དགོས་པ་བཤད། གཞན་ལུགས་བཀག་པའི་སྒོ་ནས་མཚན་གཞི་ངོས་བཟུང་བའོ། ། དང་པོ་ལ། དགོས་པ་དངོས། ཕྱོགས་ཆོས་ཀྱི་སྒྲུབ་བྱེད་མི་འཐད། བསྒྲུབ་པའི་ཐལ་བ་ལ་མཚུངས་པ་སྤང་བའོ། ། དང་པོ་ནི། གཞན་ལ་བསྟན་པར་བྱ་ཉིད་ཕྱིར། ། བདག་མཐོང་མིན་ཀྱང་གཞན་དག་གིས། །
མཐོང་བ་སྒྲུབ་བྱེད་ཅེས་ཁ་ཅིག ། དེ་སྤང་ཕྱིར་བཞག་མཐོང་བའི་ཚིག ། ཅེས་སྨོས་ཏེ། ཚུལ་གསུམ་པའི་རྟགས་སྟོན་པ་གཞན་གྱི་དོན་གྱི་རྗེས་སུ་དཔག་པ་ཞེས་སྨོས་པས་ཆོག་མོད། རང་གི་མཐོང་བ་སྨོས་པས་ཅི་བྱ་ཞེ་ན། གཞན་སངས་རྒྱས་པ་ལ་སྐྱེ་འཇིག་ཅན་གྱི་རྟགས་ལས་བློ་བདེ་སེམས་མེད་དུ་བསྟན་པར་བྱ་བ་ཉིད་ཀྱི་ཕྱིར་དུ་བཀོད་པའི་བསྒྲུབ་པའི་ངག་གིས་བསྟན་བྱའི་ཕྱོགས་ཆོས་གྲངས་ཅན་བདག་གིས་མཐོང་བ་མིན་ཀྱང་གཞན་སངས་རྒྱས་པ་དག་གིས་མཐོང་བ་ན་སྐྱེ་འཇིག་ཅན་བློ་བདེ་སེམས་མེད་ཀྱི་སྒྲུབ་བྱེད་ཡིན་ནོ་ཞེས་སེར་སྐྱ་པ་ཁ་ཅིག་འདོད་པ་དེ་སྤང་བའི་ཕྱིར་བདག་གིས་མཐོང་བའི་ཚིག་གིས་སྨོས་སོ། ། གཉིས་པ་ཕྱོགས་ཆོས་ཀྱི་སྒྲུབ་བྱེད་མི་འཐད་པ་ལ། སངས་རྒྱས་པའི་ལུང་གིས་༼༡༩༢ན༽མི་འགྲུབ། དེའི་རྒྱུ་མཚན། རང་གི་སྒྲུབ་བྱེད་འགོད་པར་རིགས།
རྣལ་འབྱོར་མངོན་སུམ་གྱི་གྲུབ་པ་དགག ། སྐྱེས་བུའི་འདོད་པ་རྟགས་སུ་འཇོག་ན་ཧ་ཅང་ཐལ་བ། དེ་དག་གི་གྲུབ་པའི་དོན་ནོ། ། དང་པོ་ནི། ཡོངས་བརྟགས་ཡོངས་སུ་ལེན་པའི་ཕྱིར། ། རྗེས་སུ་དཔག་པའི་ཡུལ་ལ་ཚིག ། ཚད་མ་ཉིད་དུ་འདོད་མ་ཡིན། ། དེར་ནི་རྗེས་དཔག་འཇུག་མི་འགྱུར། ། ཞེས་སྨོས་ཏེ། མངོན་གྱུར་དང་ཅུང་ཟད་ལྐོག་གྱུར་ལ་མངོན་སུམ་དང་དངོས་སྟོབས་རྗེས་དཔག་གིས་ཡོངས་སུ་བརྟགས་ནས་དཔྱད་པས་དག་པ་ན་ཤིན་ཏུ་ལྐོག་གྱུར་ལ་ལུང་སྒྲུབ་བྱེད་དུ་ཡོངས་སུ་ལེན་པའི་ཕྱིར་ན།
དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་བློ་བདེ་སྐྱེ་འཇིག་ཅན་ལ་ལུང་ཚིག་ཚད་མ་ཉིད་དུ་འདོད་པ་མ་ཡིན་ནོ། ། ཁྱབ་སྟེ། ལུང་སྒྲུབ་བྱེད་དུ་འཇུག་པའི་གཞལ་བྱ་ཤིན་ཏུ་ལྐོག་གྱུར་དེར་ནི་དངོས་སྟོབས་རྗེས་དཔག་འཇུག་པར་མི་འགྱུར་བའི་ཕྱིར་རོ། ། གལ་ཏེ་བློ་བདེ་སྐྱེ་འཇིག་ཅན་དེ་ཤིན་ཏུ་ལྐོག་གྱུར་ཡིན་པས་དེ་ལ་ལུང་ཚད་མར་ཁས་ལེན་ནོ་ཞེ་ན། བཤད་པ། ལུང་ལ་གནོད་ཕྱིར་གཞན་ལ་ནི། ། སྒྲུབ་བྱེད་བརྗོད་ཕྱིར་དེ་ཡི་ཚེ། ། དེ་ནི་ཚད་མིན་དེ་བས་ན། ། དེས་གྲུབ་མ་ལུས་གྲུབ་མ་ཡིན། ། ཅེས་སྨོས་སོ། །
སྐྱེ་འཇིག་ཅན་ལས་བློ་བདེ་སེམས་མེད་དུ་བསྒྲུབ་པ་དེའི་ཚེ་སངས་རྒྱས་པའི་ལུང་དེ་ནི་ཚད་མ་མ་ཡིན་པར་ཐལ། སངས་རྒྱས་པའི་ལུང་ལ་གནོད་པའི་ཕྱིར་དུ་གཞན་བློ་བདེ་སེམས་མེད་ལ་ནི་སྒྲུབ་བྱེད་བརྗོད་པའི་ཕྱིར། དེ་བས་ན་སངས་རྒྱས་པའི་ལུང་དེས་བློ་བདེ་སྐྱེ་འཇིག་ཅན་དུ་གྲུབ་པས་སྐྱེ་འཇིག་ཅན་མ་ལུས་པ་སེམས་མེད་དུ་གྲུབ་པ་མ་ཡིན་ནོ། ། གཉིས་པ་དེའི་རྒྱུ་མཚན་ནི། གལ་༼༡༩༢བ༽ཏེ་ལུང་དེ་ལྡན་ལ་གྲུབ། ། ཅེ་ན་གང་གི་ལུང་གང་ཡིན། ། ཚད་མས་གནོད་པར་གྱུར་པ་ཡི། ། ལུང་དེ་ཇི་ལྟར་གྲུབ་པ་ཡིན། ། དེ་དང་འགལ་བ་ཁས་ལེན་པ། ། དེ་ཉིད་ཀྱིས་ནི་ཇི་ལྟར་འགྱུར། །
དེ་ལས་གཞན་པ་ཁས་ལེན་ན། ། དེ་ངོར་ཡན་ལག་ཚད་མ་ཡིན། ། ཅེས་སྨོས་ཏེ། གལ་ཏེ་བློ་བདེ་སྐྱེ་འཇིག་ཅན་དུ་སྟོན་པའི་ལུང་དེ་དང་ལྡན་པའི་སངས་རྒྱས་པ་ལ་ལུང་དེ་ཚད་མར་གྲུབ་བོ་ཞེ་ན། སངས་རྒྱས་པ་གང་གི་ལུང་བློ་བདེ་སྐྱེ་འཇིག་ཅན་དུ་སྟོན་པ་གང་ཡིན་པ་དེ་སངས་རྒྱས་པ་ཁོ་ན་ལ་ལྡན་པ་མ་ཡིན་པར་ཐལ། ཚད་མས་གནོད་པར་གྱུར་པའི་ལུང་དེ་འདྲ་བ་ནི་ཁས་བླང་བར་མི་རིགས་པའི་ཕྱིར་རོ། ། དེས་ན་ཇི་ལྟར་ན་སངས་རྒྱས་པ་ཁོ་ན་ལ་ལྡན་ཅིང་ཚད་མར་གྲུབ་པ་ཡིན། དེ་ལྟར་མ་ཡིན་ན་གྲངས་ཅན་པ་ཡང་ལུང་དེ་དང་ལྡན་པར་མཚུངས་སོ་ཞེས་རྒྱན་གྱིས་སོ། ། འབྲེལ་བ་མེད་པའི་ཕྱིར་རོ་ཞེས་པ་ལྷའིའོ། ། གཞན་ཡང་སངས་རྒྱས་པའི་ལུང་དེ་དང་འགལ་བ་བློ་བདེ་སེམས་མེད་དུ་ཁས་ལེན་པ་ན།
སངས་རྒྱས་པའི་ལུང་དེ་ཉིད་ཀྱིས་ནི་བློ་བདེ་སེམས་མེད་དུ་ཇི་ལྟར་འགྲུབ་པར་འགྱུར་ཏེ། སངས་རྒྱས་པའི་ལུང་དོན་སེམས་ཡོད་དེ་ལས་གཞན་པ་སེམས་མེད་ཁས་ལེན་ན་སངས་རྒྱས་པའི་ལུང་དེ་དོར་བྱའི་ཡན་ལག་ཡིན་གྱི། ཚད་མ་མ་ཡིན་དགོས་པའི་ཕྱིར་རོ། ། གསུམ་པ་རང་གི་སྒྲུབ་བྱེད་འགོད་པར་རིགས་པ་ནི། རང་རྟོགས་གང་ལས་བྱུང་གྱུར་པའི། ། སྒྲུབ་བྱེད་དེ་ནི་ཅིས་མ་བརྗོད། ། རིགས་པ་གང་གི་ལུང་འཛིན་པ། ། དེ་ནི་འདིས་ཀྱང་ཅིས་མི་འཛིན། ། ཅེས་སྨོས་ཏེ། གྲངས་ཅན་པ་རང་ལ་བློ་བདེ་སེམས་མེད་ཀྱི་རྟོགས་པ་གང་ལས་བྱུང་བར་གྱུར་པའི་སྒྲུབ་བྱེད་དེ་༼༡༩༣ན༽ནི་ཅིས་མི་བརྗོད།
གལ་ཏེ་གྲངས་ཅན་པ་རང་གི་ལུང་ལས་རྟོགས་ཀྱང་སངས་རྒྱས་པས་ཁས་མི་ལེན་པས་སོ་ཞེ་ན། རིགས་པ་གང་གིས་ལུང་ཚད་མར་འཛིན་པར་འོས་པའི་གྲངས་ཅན་གྱི་ལུང་དེ་ནི་སངས་རྒྱས་པ་འདིས་ཀྱང་ཅིས་མི་འཛིན་ཏེ། བློ་བདེ་སེམས་མེད་དུ་སྟོན་པ་ལ་རིགས་པས་གནོད་པ་མེད་པའི་ལུང་ཡིན་པའི་ཕྱིར་རོ། ། བཞི་པ་རྣལ་འབྱོར་མངོན་སུམ་གྱིས་གྲུབ་པ་དགག་པ་ནི། སྔར་ནི་སྒྲུབ་བྱེད་གང་དག་གིས། ། ཐ་མལ་པར་གྱུར་རྟོགས་པ་དང༌། ། དབང་པོ་འབྱུང་བའི་བསྒྲུབ་དེ་དག ། དེ་དོན་ནུས་ཤེས་ལ་ནུས་ཡིན། ། གང་ཡང་འབྲེལ་བ་རྣམ་ཆད་ཅན། ། སྤྱིས་ཀྱང་སྤྱོད་ཡུལ་མ་ཡིན་པའི། །
དོན་དེ་དག་ལ་བསྒྲུབ་བྱ་དང༌། ། སྒྲུབ་བྱེད་དཔྱོད་པ་ཅུང་ཟད་མེད། ། ཅེས་སྨོས་སོ། ། གལ་ཏེ་ངེད་ཀྱིས་རྣལ་འབྱོར་མངོན་སུམ་ལས་བློ་བདེ་སེམས་མེད་དུ་རྟོགས་ལ། གཞན་ལ་ནི་སྒྲུབ་བྱེད་གང་ཡང་རུང་བས་རྟོགས་པར་བྱ་བ་ཡིན་ནོ་ཞེ་ན། གྲངས་ཅན་པ་ཁྱེད་སྔར་ནི་ཐ་མལ་པར་གྱུར་པ་ལས་ཕྱིས་རྣལ་འབྱོར་མངོན་སུམ་གྱི་སྒྲུབ་བྱེད་གང་དག་གིས་བློ་བདེ་སེམས་མེད་དུ་རྟོགས་པའི་ཐབས་དང༌། དབང་པོ་སྟེ་རྣལ་འབྱོར་མངོན་སུམ་འབྱུང་བའི་སྒྲུབ་བྱེད་དེ་དག་སངས་རྒྱས་པ་ལ་སྟོན་རིགས་པར་ཐལ། སངས་རྒྱས་པ་དེ་དོན་རྣལ་འབྱོར་མངོན་སུམ་བསྒྲུབ་ནུས་པའི་ཐབས་ཤེས་པ་ལ་ནུས་པ་དང་ལྡན་ཅིང༌། རྣལ་འབྱོར་མངོན་སུམ་ལས་བློ་བདེ་སེམས་མེད་དུ་རྟོགས་དགོས་པའི་ཕྱིར་རོ། ། གལ་ཏེ་རྣལ་འབྱོར་མངོན་སུམ་དེའི་ཐབས་ནི་འདིར་མ་བསྟན་ཏེ།
དེ་ཐབས་གང་དང་ཡང་འབྲེལ་བ་རྣམ་པར་ཆད་པ་ཅན་ཡིན་ལ། སྤྱིར་གྱིས་ཀྱང་ཡུལ་ཅན་གང་གི་སྤྱོད་ཡུལ་དུ་སྲིད་པ་མ་ཡིན་པའི་ཕྱིར་ཞེ་ན། བློ་༼༡༩༣བ༽བདེ་སེམས་མེད་ཀྱི་དོན་དེ་དག་ལ་བསྒྲུབ་བྱ་དང་རྣལ་འབྱོར་མངོན་སུམ་ལ་སྒྲུབ་བྱེད་དུ་དཔྱོད་པ་ཅུང་ཟད་ཀྱང་མེད་པར་འགྱུར་རོ། ། ལྔ་པ་སྐྱེས་བུའི་འདོད་པ་རྟགས་སུ་འཇོག་ན་ཧ་ཅང་ཐལ་བ་ནི། སྐྱེས་བུའི་བསམ་པའི་དབང་གིས་ནི། ། དེ་ཉིད་དེ་ཉིད་མིན་འཇོག་ན། ། གཏན་ཚིགས་དེར་སྣང་མེད་འགྱུར་ཏེ། ། དེ་ནི་དངོས་རྟེན་མིན་ཕྱིར་རོ། ། དོན་ཡོད་ཤེས་ལ་བལྟོས་བཅས་ཡིན། ། མེད་པར་ཤེས་པ་སྒྲུབ་བྱེད་མིན། །
ཡོད་ཀྱང་དངོས་དང་འབྲེལ་མེད་པའི། ། རྟོགས་པ་རྟོགས་པ་མེད་དང་མཚུངས། ། ཞེས་སྨོས་སོ། ། གལ་ཏེ་སྐྱེ་འཇིག་ཅན་དེ་རྟགས་ལྟར་སྣང་དུ་མི་ཤེས་པའི་ངོར་རྟགས་ཡང་དག་པ་དང༌། ལྟར་སྣང་དུ་ཤེས་པའི་ངོར་མ་ཡིན་པས་སྐྱོན་མེད་དོ་ཞེ་ན། སྐྱེས་བུའི་བསམ་པའི་དབང་གིས་ནི་རྟགས་ཡང་དག་པ་དེ་ཉིད་དང༌། ཡང་དག་དེ་ཉིད་མིན་པར་འཇོག་ན་གཏན་ཚིགས་ཡང་དག་དང༌། རྟགས་དེར་སྣང་བ་མེད་པར་འགྱུར་ཏེ། སྐྱེས་བུའི་བསམ་པ་དེ་ནི་དངོས་པོའི་གནས་ཚུལ་ལ་བརྟེན་ནས་འཇུག་པ་མ་ཡིན་པའི་ཕྱིར་རོ། ། ཁྱབ་སྟེ།
རྟགས་ཡང་དག་ཡིན་ན་དོན་ཚུལ་གསུམ་ཚང་བར་ཡོད་ཅིང༌། ཚད་མས་ཤེས་པ་ལ་བལྟོས་པ་དང་བཅས་པ་ཡིན་དགོས་པའི་ཕྱིར་དང༌། ཚུལ་གསུམ་ཚང་བ་མེད་པར་སྐྱེས་བུའི་བློས་ཤེས་པ་ཙམ་གྱིས་སྒྲུབ་བྱེད་མ་ཡིན་པའི་ཕྱིར་དང༌། རྟགས་ཡོད་ཀྱང་རྟགས་བསྒྲུབ་བྱའི་ཆོས་ཀྱི་དངོས་དང་འབྲེལ་བ་མེད་པའི་རྟགས་ལྟར་སྣང་ལས་བློ་བདེ་སེམས་མེད་དུ་དཔྱོད་པའི་རྟོགས་པ་ནི་ཚད་མས་རྟོགས་པ་མེད་པ་དང་མཚུངས་པའི་ཕྱིར་རོ། ། བློ་བདེ་སེམས་མེད་དངོས་པོའི་ཡོན་ཏན་དུ་ཡོད་དུ་ཆུག་མོད་ཅེས་ལྷའིའོ། ། ཛྙཱ་ན་ཤྲཱིས་སྐྱེ་འཇིག་གི་རྟགས་ཡོད་ཀྱང་ཞེས་སོ། ། རྒྱན་གྱིས་༼༡༩༤ན༽ཚད་མ་ལྟར་སྣང་དང་མཚུངས་ཞེས་སོ། ། ཐེ་ཚོམ་དང་མཚུངས་ཞེས་པ་ཆོས་མཆོག་གིས་སོ། ། སྦྲང་མའི་ཚོགས་ལ་མེར་ཤེས་པ་ལྟར་ལོག་པའི་ཤེས་པར་མཚུངས་ཞེས་པ་ནི་རྒྱལ་བ་ཅན་གྱིའོ། ། དྲུག་པ་དོན་བསྡུ་བ་ནི།
རང་བཞིན་དང་ནི་འབྲས་བུའམ། ། སྣང་བ་མཐོང་བ་མེད་ཉིད་རྟགས། ། འབྲེལ་དེ་དངོས་ལ་གྲུབ་ཡིན་ན། ། རང་ལ་ཅི་ཡི་ཕྱིར་མ་གྲུབ། ། གཞན་གྱིས་ཀྱང་གཞན་ལས་རྟོགས་པར། ། མི་རིགས། ཞེས་སྨོས་ཏེ། སྐྱེ་འཇིག་ཅན་དེ་བློ་བདེ་སེམས་མེད་དུ་བསྒྲུབ་པའི་རང་བཞིན་དང་ནི་འབྲས་བུའམ། ཡོད་ན་སྣང་དུ་རུང་བ་ལས་མཐོང་བ་མེད་པ་ཉིད་ཀྱི་རྟགས་གང་རུང་དུ་ཐལ། དེ་ལྟར་བསྒྲུབ་པའི་རྟགས་ཡང་དག་ཡིན་པའི་ཕྱིར་རོ། །
འདོད་མི་ནུས་ཏེ། སྐྱེ་འཇིག་ཅན་དང་སེམས་མེད་ལ་རང་བཞིན་ནམ། དེ་ལས་བྱུང་བའི་འབྲེལ་བ་དངོས་པོ་ལ་གྲུབ་པ་ཡིན་ན། གྲངས་ཅན་རང་ལ་ཡང་ཅིའི་ཕྱིར་བློ་བདེ་སྐྱེ་འཇིག་ཅན་དུ་མ་གྲུབ། རྟགས་ཆོས་ལ་འབྲེལ་བ་མེད་ན་གཞན་གྱིས་ཀྱང་འབྲེལ་མེད་དོན་གཞན་གྱི་གཏན་ཚིགས་ལས་བསྒྲུབ་བྱ་རྟོགས་པར་མི་རིགས་པའི་ཕྱིར་རོ། ། གསུམ་པ་བསྒྲུབ་པའི་ཐལ་བ་ལ་མཚུངས་པ་སྤང་བ་ནི། གཞན་གྱིས་བརྟགས་པ་ཡིས། ། ཐལ་བ་བསྒྲུབ་པ་གཉིས་འབྲེལ་ཕྱིར། ། གཅིག་མེད་ན་གཞན་དགག་ཕྱིར་ཡིན། ། ཅེས་སྨོས་ཏེ།
གལ་ཏེ་རྒོལ་བ་རང་གི་ཚད་མས་མ་གྲུབ་པར་གཞན་གྱིས་ཁས་བླངས་པ་རྟགས་སུ་མི་རུང་ཞིང༌། དེ་བརྗོད་པའི་ངག་གཞན་དོན་རྗེས་དཔག་ཏུ་མི་རིགས་ན། ཁྱོད་དང་སྔོན་གྱི་སློབ་དཔོན་གྱིས། གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་མི་རྟག་པར་ཁྱོད་ཀྱིས་༼༡༩༤བ༽ཁས་བླངས་སོ་ཞེས་གཞན་གྱིས་ཁས་བླངས་པའི་རྟགས་ལས་བསྒྲུབ་བྱ་གྲུབ་པར་འདོད་པ་དང་འགལ་ལོ་ཞེ་ན། གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་ནི་རྟག་པར་ཁྱོད་ཀྱིས་ཁས་བླངས་སོ་ཞེས་གཞན་གྲངས་ཅན་གྱིས་བརྟགས་པའི་ཁས་བླངས་རྟགས་སུ་བཀོད་ནས་མི་འདོད་པ་ཐལ་བར་འཕངས་པའི་བསྒྲུབ་པའི་ངག་ཆོས་ཅན། གཞན་གྱི་ཁས་བླངས་རྟགས་སུ་བཀོད་ཀྱང་ཚུལ་གསུམ་ཚད་མས་གྲུབ་པ་སྐབས་སུ་བབ་པའི་རྒོལ་བ་ལ་སྟོན་པའི་རྟགས་ཚིག་ཡིན་ཏེ།
སྐབས་སུ་བབ་པའི་རྒོལ་བའི་ངོར་གཅིག་མི་རྟག་པ་མེད་ན་གཞན་བྱས་པ་དགག་པའི་ཕྱིར་དུ་འཕངས་པའི་བསྒྲུབ་པའི་ངག་ཡང་དག་ཡིན་པའི་ཕྱིར་ཏེ། བྱས་མི་རྟག་གཉིས་འབྲེལ་བའི་ཕྱིར་རོ། ། གཉིས་པ་དོན་སྨོས་པའི་དགོས་པ་ནི། དོན་སྨོས་དེ་ནི་སྒྲ་དག་དང༌། ། རྟོག་པས་སྒྲོ་བཏགས་བདག་ཉིད་ཅན། ། རྟགས་ཉིད་མིན་པར་གྲུབ་དོན་ཏེ། ། དོན་ལས་དོན་ནི་གྲུབ་ཕྱིར་རོ། ། རྟོག་དང་ལུང་དག་བྱེད་པ་པོའི། ། འདོད་པ་ཙམ་དང་རྗེས་འབྲེལ་དང༌། ། དངོས་ལས་གཞན་དུ་སྲིད་པའི་ཕྱིར། །
བཏགས་པ་དག་ནི་འཁྲུལ་བ་ཡིན། ། ཅེས་སྨོས་ཏེ། གང་ཞིག་གཉིས་ཀ་ལ་རབ་ཏུ་གྲུབ་པ་དེ་ནི་དོན་ཉིད་ཡིན་པས་དོན་སྨོས་ནས་ཅི་བྱ་ཞེ་ན། གཞན་དོན་རྗེས་དཔག་གི་མཚན་ཉིད་དུ་དོན་སྨོས་པ་དེ་ནི་སྒྲ་ཞེས་པ་ལུང་དག་ལས་བཤད་པ་དང༌། རྟོག་པས་སྒྲོ་བཏགས་པའི་བདག་ཉིད་ཅན་གྱི་ཕྱོགས་དང་མཐུན་པའི་ཕྱོགས་གང་རུང་སྒྲ་རྟག་པའམ་མི་རྟག་པར་བསྒྲུབ་པའི་རྟགས་ཉིད་དུ་འདོད་པ་དང༌། དེ་བརྗོད་པའི་ངག་རྣམས་བསྒྲུབ་པའི་ངག་ཡང་དག་མ་ཡིན་པར་བསྒྲུབ་པའི་དོན་དུ་ཡིན་ཏེ། དོན་ཚུལ་གསུམ་༼༡༩༥ན༽ཚང་བ་ལས་བསྒྲུབ་བྱའི་དོན་ནི་གྲུབ་པའི་ཕྱིར་རོ། ། དེས་ན་རྟོག་པ་དང་ལུང་དག་རང་བྱེད་པ་པོའི་འདོད་པ་ཙམ་དང་རྗེས་སུ་འབྲེལ་བའི་ཕྱིར་དང༌། མཐུན་ཕྱོགས་ཀྱི་དངོས་པོ་ལས་གཞན་དུ་སྲིད་པའི་ཕྱིར། ལུང་ལས་བཤད་པ་དང་རྟོག་པས་བཏགས་པའི་གཏན་ཚིགས་དག་ནི་འཁྲུལ་བ་ཡིན་ནོ། །
གསུམ་པ་གཞན་ལུགས་བཀག་པའི་སྒོ་ནས་མཚན་གཞི་ངོས་གཟུང་བ་ལ། ཕྱོགས་དང་རྟགས་གཉིས་ཀའི་ཚིག་སྒྲུབ་བྱེད་ཡིན་པ་དགག་དེ་ལ་རྩོད་པ་སྤང༌། ཕྱོགས་ཚིག་སྒྲུབ་བྱེད་ཡིན་ན་ཧ་ཅང་ཐལ། ཕྱོགས་ཚིག་སྒྲུབ་བྱེད་ཡིན་པའི་རིགས་པ་གཞན་དགག་པའོ། ། དང་པོ་ནི། དོན་གྱིས་དོན་རྟོགས་ཕྱིར་དོན་ལ། ། ཕྱོགས་དང་གཏན་ཚིགས་བརྗོད་ནུས་མེད། ། དེས་ན་དེ་དག་རང་ཉིད་ལ། ། སྒྲུབ་པར་བྱེད་པར་གནས་མ་ཡིན། ། ཅེས་སྨོས་ཏེ།
རང་གི་མཐོང་བའི་དོན་གཞན་ལ་རབ་ཏུ་གསལ་བར་བྱེད་པའི་ངག་དེའི་མཚན་གཞི་ཇི་ལྟ་བུ་ཞེ་ན། འདི་ལ་རིགས་པ་ཅན་པ་ལ་སོགས་པ་རྣམས་ནི་སྒྲུབ་པའི་ངག་ཡན་ལག་ལྔ་ཡིན་ཏེ། དམ་བཅའ་དང༌། གཏན་ཚིགས་དང༌། དཔེ་དང༌། ཉེར་སྦྱོར་དང༌། མཇུག་བསྡུ་བ་རྣམས་སོ་ཞེས་ཟེར་རོ། ། རང་གི་སྡེ་པ་ཁ་ཅིག་ཀྱང་ཡན་ལག་གསུམ་ཡིན་ཏེ། དམ་བཅའ་དང༌། གཏན་ཚིགས་དང༌།
དཔེའོ་ཞེས་ཟེར་རོ། ། དེ་ནི་མ་ཡིན་ཏེ། ཚུལ་གསུམ་ཚང་བའི་དོན་གྱིས་བསྒྲུབ་བྱའི་དོན་རྟོགས་པའི་ཕྱིར་ན། དོན་སྒྲ་མི་རྟག་པར་བསྒྲུབ་པ་ལ་སྒྲ་མི་རྟག་ཅེས་པའི་ཕྱོགས་ཚིག་དང༌། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་ཞེས་གཏན་ཚིགས་བརྗོད་པ་གཉིས་ཀ་ལ་དངོས་སུ་ནུས་པ་མེད་དོ། ། དེས་ན་ཕྱོགས་ཚིག་དང་༼༡༩༥བ༽རྟགས་ཚིག་དེ་དག་རང་ཉིད་ལས་བསྒྲུབ་བྱ་དངོས་སུ་སྒྲུབ་པར་བྱེད་པར་གནས་པ་མ་ཡིན་ཏེ། བསྒྲུབ་བྱ་དང་དངོས་སུ་འབྲེལ་བ་མེད་པའི་ཕྱིར་རོ་ཞེས་རྒྱན་གྱིའོ། ། དེ་ལྟར་ན་འགྱུར་མོད་ཀྱི།
སློབ་དཔོན་སྒྲ་ལས་བྱུང་བའི་ཚད་མ་བཞེད་པའི་ཕྱིར། ཕྱོགས་ཚིག་ཀྱང་སྒྲུབ་བྱེད་དུ་རིགས་སོ་ཞེ་ན། བཤད་པ། ཕྱོགས་ཀྱི་ཚིག་དེ་སྨྲ་བ་པོའི། ། བསམ་པ་སྟོན་པར་བྱེད་པ་ལ། ། ཚད་ཡིན་དེ་ལས་ཐེ་ཚོམ་དག ། སྐྱེ་ཕྱིར་དངོས་སུ་སྒྲུབ་བྱེད་མིན། ། བསྒྲུབ་པར་བྱ་བ་བརྗོད་པ་ཡིས། ། བརྒྱུད་པ་ཡིས་ཀྱང་ནུས་པ་མེད། ། ཅེས་སྨོས་ཏེ།
སློབ་དཔོན་ནི་སྒྲ་མི་རྟག་ཅེས་པའི་ཕྱོགས་ཀྱི་ཚིག་དེ་རང་སྨྲ་བ་པོའི་བསམ་པ་སྟོན་པར་བྱེད་པ་ལ་སྒྲུབ་བྱེད་ཚད་མ་ཡིན་པར་བཞེད་ཀྱི། ཕྱོགས་ཚིག་དེ་ལས་ཐེ་ཚོམ་དག་སྐྱེ་བའི་ཕྱིར་ཕྱོགས་དངོས་སུ་སྒྲུབ་བྱེད་དུ་བཞེད་པ་མ་ཡིན་ནོ། ། དེ་བས་ན་བསྒྲུབ་པར་བྱ་བ་བརྗོད་པའི་ཚིག་དེ་ཡིས་བསྒྲུབ་བྱ་དངོས་སུ་བསྒྲུབ་ནུས་པ་ལྟ་ཞོག་བརྒྱུད་པ་ཡིས་ཀྱང་བསྒྲུབ་པའི་ནུས་པ་མེད་དོ། ། དེ་ལྟར་ན་བསྒྲུབ་པའི་ངག་གི་ཡན་ལག་ཏུ་གཏན་ཚིགས་ཀྱང་བརྗོད་མི་དགོས་པར་འགྱུར་ཏེ། ཕྱོགས་ཚིག་བཞིན་དུ་རྟགས་ཚིག་གིས་ཀྱང་བསྒྲུབ་བྱ་བསྒྲུབ་མི་ནུས་པའི་ཕྱིར་རོ་ཞེ་ན། བཤད་པ། གཏན་ཚིགས་བརྗོད་པ་རང་ཉིད་ལ། ། ནུས་པ་མེད་ཀྱང་ནུས་སྟོན་བྱེད། ། ཅེས་སྨོས་ཏེ། གཏན་ཚིགས་བརྗོད་པའི་ཡན་ལག་གཉིས་ལྡན་གྱི་ངག་ཆོས་ཅན།
རང་ཉིད་ལ་བསྒྲུབ་བྱ་དངོས་སུ་བསྒྲུབ་པའི་ནུས་པ་མེད་ཀྱང་སྐབས་སུ་བབ་པའི་རྒོལ་བ་ལ་བརྗོད་དགོས་ཏེ། དེའི་ངོར་བསྒྲུབ་བྱ་བསྒྲུབ་ནུས་ཀྱི་ཚུལ་གསུམ་སྟོན་བྱེད་ཡིན་པའི་ཕྱིར། གཉིས་པ་རྩོད་པ་སྤང་བ་ལ། སློབ་དཔོན་གྱི་ལུང་དང་འགལ་བའི་རྩོད་པ་སྤང༌། ཕྱོགས་༼༡༩༦ན༽ཚིག་ལའང་ནུས་པ་ཡོད་པའི་སྒྲུབ་བྱེད་དགག ། དེས་ན་ཕྱོགས་ཚིག་དགོས་པ་མེད་པ། དེ་ལའང་རྩོད་པ་སྤང་བའོ། ། དང་པོ་ནི། གལ་ཏེ་སློབ་དཔོན་གྱིས། རང་གི་ངེས་བཞིན་གཞན་དག་ལ། །
ངེས་པ་བསྐྱེད་པར་འདོད་པ་ཡིས། ། ཕྱོགས་ཆོས་འབྲེལ་བ་བསྒྲུབ་བྱ་དག ། བརྗོད་པ་ལས་གཞན་སྤང་བར་བྱ། ། ཞེས་གསུངས་པ་དང་འགལ་ལོ་ཞེ་ན། དེ་ནི་མ་ཡིན་ཏེ། གཏན་ཚིགས་དོན་གྱི་ཡུལ་ཉིད་ཀྱིས། ། ནུས་མེད་དེ་ནི་བརྗོད་པར་བཤད། ། ཅེས་སྨོས་ཏེ། ཇི་སྐད་དུ། དེ་ལ་དཔག་བྱ་བསྟན་པ་ནི། །
གཏན་ཚིགས་དོན་གྱི་ཡུལ་དུ་འདོད། ། ཅེས་གསུངས་པའི་ཚུལ་གྱིས་ཕྱོགས་དེ་གཏན་ཚིགས་ཀྱི་དོན་ཚུལ་གསུམ་གྱི་ནུས་པ་འཇུག་པའི་ཡུལ་དུ་བསྟན་པ་ཉིད་ཀྱིས་ཕྱོགས་ཚིག་ལ་བསྒྲུབ་བྱ་བསྒྲུབ་པའི་ནུས་པ་མེད་པ་དེ་ནི་བརྗོད་པར་བཤད་པའི་ཕྱིར་རོ། ། དེ་ལྟར་ན་འབྲེལ་བ་བསྒྲུབ་བྱ་དག་ཅེས་བཤད་པ་ཇི་ལྟར་དྲང་ཞེ་ན། དེ་ནི་སྒྲུབ་པའི་ངག་འགོད་པའི་ཚེ་བྱས་ན་མི་རྟག་པས་ཁྱབ་ཅེས་པའི་སྐབས་སུ་བསྒྲུབ་བྱའི་ཆོས་བརྗོད་པ་ལ་དགོངས་ནས་དེ་སྐད་དུ་གསུངས་པའོ་ཞེས་རྒྱན་གྱིས་སོ། ། གཉིས་པ་ཕྱོགས་ཚིག་ལའང་ནུས་པ་ཡོད་པའི་སྒྲུབ་བྱེད་དགག་པ་ནི། གལ་ཏེ་དེ་ལའང་ནུས་ཡོད་དེ། ། གཏན་ཚིགས་ཚིག་ནི་འཇུག་ཕྱིར་ན། ། དེ་ནི་ཐེ་ཚོམ་གྱིས་ཤེས་པར། ། འདོད་པས་སྐབས་ལ་བརྟེན་པ་ཡིན། ། མི་མཐུན་ཕྱོགས་ཁས་ལེན་ན་ཡང༌། །
དེ་མཚུངས་ཕྱིར་ན་ཐུག་མེད་འགྱུར། ། ཞེས་སྨོས་ཏེ། གལ་ཏེ་ཕྱོགས་ཚིག་དེ་ལའང་བསྒྲུབ་བྱ་བསྒྲུབ་པའི་ནུས་པ་ཡོད་དེ། དེ་ལ་བརྟེན་ནས་གཏན་ཚིགས་ཀྱི་ཚིག་ནི་འཇུག་པའི་ཕྱིར་ཞེ་ན། གཏན་ཚིགས་ཀྱི་ཚིག་དེ་ནི་༼༡༩༦བ༽བསྒྲུབ་བྱ་ལ་ཐེ་ཚོམ་གྱིས་ཤེས་པར་འདོད་པས་དྲི་བ་དང༌། རྟགས་འགོད་པ་སྐབས་སུ་བབ་པ་ལ་བརྟེན་ནས་འཇུག་པ་ཡིན་པའི་ཕྱིར་དང༌། མི་མཐུན་ཕྱོགས་ཁས་ལེན་ན་ཡང་གཏན་ཚིགས་ཀྱི་ཚིག་འཇུག་པ་དེ་མཚུངས་པའི་ཕྱིར། དེ་ཙམ་གྱི་བསྒྲུབ་བྱ་བསྒྲུབ་ནུས་པར་འཇོག་ན་ཐུག་མེད་དུ་འགྱུར་རོ་ཞེས་རྒྱན་གྱིས་སོ། ། གསུམ་པ་དེས་ན་ཕྱོགས་ཚིག་དགོས་པ་མེད་པ་ནི། ནང་གི་ཡན་ལག་ནུས་པ་ནི། །
ཚུལ་གསུམ་དག་ལ་ཡང་དག་གནས། ། དེ་ལ་དྲན་པ་བསྐྱེད་པ་ནི། ། དེ་ཉིད་ཚིག་ལ་ཡང་དག་གནས། ། ཞེས་སྨོས་ཏེ། སྒྲུབ་པའི་ངག་གི་ཡན་ལག་ཏུ་ཕྱོགས་བརྗོད་མི་དགོས་ཏེ། དེར་ཕྱོགས་མ་བརྗོད་ཀྱང་ནང་གི་ཡན་ལག་བསྒྲུབ་བྱ་ལ་རྟོགས་པ་བསྐྱེད་པའི་ནུས་པ་ནི་ཚུལ་གསུམ་པོ་དག་ལ་ཡང་དག་པར་གནས་ལ། ཚུལ་གསུམ་དེ་ལ་དྲན་པ་བསྐྱེད་པ་ནི་རྟགས་དེ་ཉིད་བརྗོད་པའི་ཚིག་ཡན་ལག་གཉིས་ལྡན་ལ་ཡང་དག་པར་གནས་པའི་ཕྱིར་རོ། ། དེ་བཞིན་དུ་ཉེར་སྦྱོར་དང་མཇུག་སྡུད་སོགས་ལའང་དགོས་པ་མེད་དེ། ཇི་སྐད་དུ། དམ་བཅའ་བ་ནི་ལུང༌།
གཏན་ཚིགས་ནི་རྗེས་སུ་དཔག་པ། དཔེ་ནི་མངོན་སུམ། ཉེ་བར་གཏོད་པ་ནི་ཉེ་བར་འཇལ་བའི་ཚད་མ། ཚད་མ་ཐམས་ཅད་ཀྱི་བྱེད་པའི་ཡུལ་རབ་ཏུ་སྟོན་པ་ལྷུར་བྱེད་པ་ནི་མཇུག་བསྡུ་བ་ཡིན་ནོ་ཞེས་བྱ་བ་ལ་སོགས་པ་ནི་ཚིག་གི་ཚུལ་ཙམ་དུ་ཟད་པས་མི་རིགས་སོ་ཞེས་རྒྱན་གྱིའོ། ། བཞི་པ་དེ་ལ་རྩོད་པ་སྤང་བ་ནི། གལ་ཏེ་ཡུལ་བསྟན་མེད་པར་ནི། ། གཏན་ཚིགས་འཇུག་པ་མེད་པའི་ཕྱིར། ། ཡུལ་བསྟན་པ་དག་ཉིད་ལས་ནི། ། ནུས་པ་གྲུབ་པར་འདོད་ཅེ་ན། ། ཞེས་སྨོས་ཏེ།
གལ་ཏེ་བསྒྲུབ་པའི་ངག་གི་ཡན་ལག་ཏུ་རྟགས་ཀྱི་ཡུལ་བསྒྲུབ་བྱ་དངོས་༼༡༩༧ན༽སུ་བསྟན་པ་མེད་པར་ནི་གཏན་ཚིགས་འཇུག་པ་མེད་པའི་ཕྱིར། བསྒྲུབ་པའི་ངག་གི་ཡན་ལག་ཏུ་ཡུལ་བསྒྲུབ་བྱ་དངོས་སུ་བསྟན་པ་དག་ཉིད་ལས་ནི་བསྒྲུབ་བྱ་བསྒྲུབ་པའི་ནུས་པ་གྲུབ་པར་འདོད་དོ་ཞེ་ན། བཤད་པ། ཁྱབ་སྔོན་ཅན་ལ་དེ་མེད་ཀྱང༌། ། སྒྲ་ནི་བྱས་ཡིན་འདི་འདྲ་ཀུན། ། མི་རྟག་ཅེས་ནི་བརྗོད་པས་ཀྱང༌། ། དོན་གྱི་དེ་ནི་འཇིག་བློར་འགྱུར། ། ཞེས་སྨོས་ཏེ། འདི་ལ་ཐེ་ཚོམ་ལ་སོགས་པ་དག་ཀྱང་རྒྱུ་ཉིད་དུ་ཐལ་ལོ་ཞེས་བརྗོད་ཟིན་ཏོ། ། གཞན་ཡང་བསྒྲུབ་པའི་ངག་གི་ཡན་ལག་ཏུ་ཕྱོགས་ཚིག་བརྗོད་པ་དགོས་པ་མེད་དེ།
ཁྱབ་པ་སྔོན་དུ་འགྲོ་བ་ཅན་གྱི་བསྒྲུབ་པའི་ངག་ལ་ཕྱོགས་དེ་དངོས་སུ་བརྗོད་པ་མེད་ཀྱང་ཚུལ་གསུམ་ལ་དྲན་པ་བསྐྱེད་པར་ནུས་ཤིང༌། སྒྲ་ནི་བྱས་པ་ཡིན་ལ། གང་བྱས་པ་འདི་འདྲ་བ་ཀུན་མི་རྟག་སྟེ། དཔེར་ན་བུམ་པ་བཞིན་ཞེས་ནི་བརྗོད་པས་ཀྱང་ཚུལ་གསུམ་ལ་དྲན་པ་སྐྱེས་པ་ལས་དོན་གྱིས་སྒྲ་དེ་ནི་འཇིག་པར་རྟོགས་པའི་བློ་སྐྱེ་བར་འགྱུར་བའི་ཕྱིར། དེ་ཡང་གང་ལས་ཤེ་ན། འདི་ལྟར། ཕྱོགས་བསྟན་པ་ནི་མེད་ན་ཡང༌། ། འགྲུབ་པ་ལ་ནི་གེགས་མེད་ཕྱིར། ། གསུམ་ལས་ཚུལ་གང་རུང་བ་ཉིད། ། མ་བསྟན་མ་ཚང་ཡིན་པར་བརྗོད། །
ཅེས་སྨོས་ཏེ། དེའི་ཚེ་ཚུལ་གསུམ་ལ་ངེས་ཤེས་སྐྱེས་པ་ན་ཤུགས་ཀྱིས་སྒྲ་མི་རྟག་པར་རྟོགས་པའི་བློ་སྐྱེ་བར་འགྱུར་ཏེ། དེའི་ཚེ་ཕྱོགས་དངོས་སུ་བསྟན་པ་ནི་མེད་ན་ཡང་སྒྲ་མི་རྟག་པར་རྟོགས་པའི་བློ་འགྲུབ་པ་ལ་ནི་གེགས་མེད་པའི་ཕྱིར། དེས་ན་ཚུལ་གསུམ་ལས་ཚུལ་གང་ཡང་རུང་བ་གཅིག་ཉིད་མ་བསྟན་ན་བསྒྲུབ་པའི་ངག་མ་ཚང་བ་ཡིན་པར་བརྗོད་ཀྱི། ཕྱོགས་མ་བརྗོད་ཀྱང་བསྒྲུབ་པའི་ངག་མ་ཚང་བར་མི་འགྱུར་རོ་ཞེས་རྒྱན་གྱིའོ། ། ༼༡༩༧བ༽ལྷ་དབང་བློས། འདི་བཤད་ཟིན་ཏོ་དེ་མེད་ཀྱང༌། ། ཞེས་འདོན་ནས་དེ་ནི་ཐེ་ཚོམ་གྱིས་ཤེས་པར་ཞེས་སྐྱོན་བཤད་ཟིན་ཏོ། ། གཞན་ཡང་ཕྱོགས་ཀྱི་ཚིག་དེ་མེད་ཀྱང་སྒྲ་ནི་བྱས་པ་ཡིན་ཅེས་སོགས་སྔ་མ་བཞིན་འཆད་དོ། ། གསུམ་པ་ཕྱོགས་ཚིག་བསྒྲུབ་པའི་ངག་གི་ཡན་ལག་ཡིན་ན་ཧ་ཅང་ཐལ་བ་ནི།
བསྒྲུབ་བྱ་བརྗོད་པར་དམ་བཅས་ནའང༌། ། སྨྲ་དེ་ལ་སྐྱོན་འཐད་མིན་ཏེ། ། སྒྲུབ་བྱེད་དབང་དུ་བྱས་ཉིད་ཀྱིས། ། གཏན་ཚིགས་ལྟར་སྣང་ཐལ་མིན་ཕྱིར། ། ཁྱད་པར་མེད་པར་བརྗོད་ན་ཡང༌། ། རིགས་གཅིག་ཐེ་ཚོམ་སྐྱེ་འགྱུར་ཏེ། ། གཞན་དུ་བསྒྲུབ་བྱ་བརྗོད་པ་ཀུན། ། དམ་བཅའ་བར་ནི་ཐལ་བར་འགྱུར། ། ཞེས་སྨོས་ཏེ། བསྒྲུབ་བྱ་བརྗོད་པ་རྟགས་ཚིག་གི་ཡན་ལག་ཏུ་ཁས་ལེན་ན་བྱེ་བྲག་པ་དང༌།
རིགས་པ་ཅན་པ་ལ་ཁས་བླངས་འགལ་ཞིང༌། ངེད་ལ་ནི་མེད་དེ། བསྒྲུབ་བྱ་བརྗོད་པ་དམ་བཅའི་མཚན་ཉིད་དུ་སྨྲས་ནའང་སྨྲ་བ་དེ་ལ་དཔེ་རྟགས་མ་གྲུབ་པར་བརྗོད་པ་དམ་བཅའ་བར་ཐལ་བའི་སྐྱོན་འཐད་པ་མ་ཡིན་ཏེ། དཔེ་དང་གཏན་ཚིགས་ལྟར་སྣང་བ་བརྗོད་པ་ནི། སྒྲུབ་བྱེད་བརྗོད་པའི་དབང་དུ་བྱས་པ་ཉིད་ཀྱིས་ནའོ། ། ཁྱེད་འདོད་པ་ལྟར་བསྒྲུབ་བྱ་དང་སྒྲུབ་བྱེད་ཁྱད་པར་མེད་པར་བསྒྲུབ་པར་བྱ་བ་དེ་བསྟན་པ་ཁོ་ན་དམ་བཅའ་ཡིན་ནོ་ཞེས་བརྗོད་པ་ཡང་བསྒྲུབ་བྱ་བརྗོད་པ་དང་རིགས་གཅིག་པ་ཞིག་ལ་བསྒྲུབ་བྱ་བརྗོད་པ་ཡིན་ནམ་སྙམ་དུ་ཐེ་ཚོམ་སྐྱེ་བར་འགྱུར་གྱི། དཔེ་རྟགས་མ་གྲུབ་པ་བརྗོད་པ་ནི་བསྒྲུབ་བྱ་བརྗོད་པ་དང་རིགས་མི་གཅིག་པའི་ཕྱིར་རོ། ། དེ་ལས་གཞན་དུ་མ་འོངས་པ་ན་བསྒྲུབ་པར་བྱ་བ་ཐམས་ཅད་བསྒྲུབ་བྱ་ཡིན་ན། རྫ་མཁན་གྱིས་བུམ་པར་བསྒྲུབ་པར་བྱའོ་ཞེས་བརྗོད་པ་ལ་སོགས་པ་ཀུན་དམ་བཅའ་༼༡༩༨ན༽བར་ནི་ཐལ་བར་འགྱུར་ཏེ། བསྒྲུབ་བྱ་བརྗོད་པ་ཡིན་པའི་ཕྱིར།
སྐྱོན་དེ་ཉིད་སྤང་བར་འདོད་ནས། གལ་ཏེ་གྲུབ་བརྗོད་སྒྲུབ་བྱེད་ཕྱིར། ། གཞན་དག་ལ་ཡང་སྔོན་མེད་ན། ། ཞེས་སྨོས་ཏེ། གལ་ཏེ་ཕྱོགས་ཚིག་སྒྲུབ་པའི་ངག་གི་ཡན་ལག་ཏུ་འདོད་པའི་གཞན་རིགས་པ་ཅན་པ་དག་ལ་ཡང་དཔེ་རྟགས་མ་གྲུབ་པ་བརྗོད་པ་དམ་བཅར་ཐལ་བའི་སྐྱོན་མེད་དེ། བསྒྲུབ་བྱ་བརྗོད་པ་ཡིན་ན་མ་གྲུབ་པ་བརྗོད་དགོས་ལ། དཔེ་རྟགས་མ་གྲུབ་པར་བརྗོད་པ་ནི་གྲུབ་ཟིན་བརྗོད་པའི་ཕྱིར་ཏེ། དེ་སྒྲུབ་བྱེད་བརྗོད་པའི་ཕྱིར་ཞེ་ན། བཤད་པ།
ད་ནི་བསྒྲུབ་བྱ་བསྟན་པ་དག །
ཇི་ལྟར་སྒྲུབ་བྱེད་ཡན་ལག་ཡིན། ། ཅེས་སྨོས་ཏེ། ད་ནི་བསྒྲུབ་བྱ་བསྟན་པའི་ངག་དག་ཆོས་ཅན། ཇི་ལྟར་ན་སྒྲུབ་བྱེད་བརྗོད་པའི་ཡན་ལག་ཡིན་ཏེ། མ་གྲུབ་པར་བརྗོད་པའི་ཕྱིར། བཞི་པ་ཕྱོགས་ཚིག་སྒྲུབ་བྱེད་ཡིན་པའི་རིགས་པ་གཞན་དགག་པ་ནི། ལྟར་སྣང་བཅས་སོགས་བཀོད་པ་དང༌། ། ལན་ནི་འབྲེལ་མེད་བཞད་གད་དེ། ། འདི་ལྟར་དེ་ནི་རིགས་པ་ཉིད། ། མ་ཡིན་ནོ་ཞེས་བཤད་ཟིན་ཏོ། །
ཞེས་སྨོས་ཏེ། མང་པོས་ལེན་པའི་བུ་ལ་སོགས་པ་རིགས་སྒོའི་འགྲེལ་བྱེད་ཁ་ཅིག་རིགས་པ་ཅན་པ་ན་རེ། ཕྱོགས་ཚིག་ཀྱང་སྒྲུབ་བྱེད་ཡིན་ཏེ། ལྟར་སྣང་བ་དང་བཅས་ཏེ་བརྗོད་པའི་ཕྱིར་ཞེས་ཟེར། དེ་ལ་མངོན་སུམ་ཡང་སྒྲུབ་བྱེད་དུ་ཐལ། མངོན་སུམ་ལྟར་སྣང་བ་དང་བཅས་པ་ལྷན་ཅིག་པར་མཐོང་བའི་ཕྱིར་ཞེས་སུན་འབྱིན་པ་ལ་སྒྲུབ་བྱེད་བརྗོད་པའི་ཚིག་ཏུ་གྱུར་པ་ལྟར་སྣང་བ་དང་བཅས་པ་བསྟན་ནོ་ཞེས་ཟེར། དེ་ལ་སུན་འབྱིན་པ་ཡང་སྒྲུབ་བྱེད་དུ་ཐལ། སྒྲུབ་བྱེད་བརྗོད་པའི་ཚིག་གིས་ཁྱད་པར་བྱས་པའི་ལྟར་༼༡༩༨བ༽སྣང་བ་དང་བཅས་པ་བརྗོད་པའི་ཕྱིར་ཞེས་སུན་འབྱིན་ནོ། ། ཕྱོགས་དང་ཕྱོགས་ཚིག་སྒྲུབ་བྱེད་ཡིན་པའི་ཤེས་བྱེད་དུ་ལྟར་སྣང་བཅས་སོགས་བཀོད་པ་དང༌། དེ་ལ་མངོན་སུམ་གྱིས་མ་ངེས་པ་ལ་སོགས་པའི་ལན་ནི་རིགས་པ་ཅན་པ་མི་འདོད་པའི་ཕྱོགས་སྔ་མ་བསུས་ནས་འབྲེལ་མེད་ཀྱི་རྩོད་པ་བྱེད་པ་མཁས་པ་རྣམས་ཀྱིས་བཞད་གད་ཀྱི་གནས་སོ། །
དེ་ཡང་ཇི་ལྟར་ཞེ་ན། འདི་ལྟར་ཕྱོགས་དང་ཕྱོགས་ཚིག་སྒྲུབ་བྱེད་དུ་ཁས་ལེན་པ་དེ་ནི་རིགས་པ་ཅན་པའི་འདོད་པར་རིགས་པ་ཉིད་མ་ཡིན་ནོ་ཞེས་བཤད་ཟིན་ཏོ། ། གང་དུ་བཤད་ན། རིགས་པ་ཅན་པའི་རྟགས་ཀྱི་མཚན་ཉིད་བརྗོད་པའི་སྐབས་སུ་བཤད་དོ་ཞེས་ལྷ་དབང་བློས་སོ། ། དེས་ན་བོད་ཀྱི་མཁས་པ་ཕལ་མོ་ཆེ་དག་དོན་གྱི་དོན་རྟོགས་ཕྱིར་དོན་ལ། ། ཞེས་སོགས་ཕྱོགས་ཚིག་བསྒྲུབ་པའི་ངག་གི་ཡན་ལག་ཏུ་འདོད་པ་འགོག་པའི་གཞུང་རྣམས་འཆད་པ་ན། རིགས་པ་ཅན་པས་ཕྱོགས་ཚིག་སྒྲུབ་བྱེད་དུ་སྨྲས་པར་བསམས་ནས་རྩོད་པ་དང་ལན་འདེབས་པའི་ཚུལ་མཛད་པར་སྣང་སྟེ། དེ་ནི་གཞོན་ནུ་མ་མང་པོས་ལེན་པའི་བུ་ལ་སློབ་དཔོན་གྱིས་བཞད་གད་དུ་བགྱིས་པ་དེ་དག་ཁྱེད་རྣམས་ཀྱི་ཐོག་ཏུ་ཡང་བབས་པ་ཡིན་ཏེ། རིགས་པ་ཅན་པས་ཁས་མ་བླངས་པའི་ཕྱོགས་སྔ་མ་བསུས་ནས་འབྲེལ་མེད་ཀྱི་དགག་པ་བྱེད་པའི་ཕྱིར་རོ། ། རིགས་པ་ཅན་པས་ཕྱོགས་ཚིག་སྒྲུབ་བྱེད་དུ་ཁས་མ་བླངས་ཏེ།
ཇི་སྐད་དུ། ལྷ་དབང་བློས། ལྟར་སྣང་བ་དང་བཅས་པ་བརྗོད་པ་ལ་སོགས་པ་ལ་བཟློག་ན་གནོད་པ་ཅན་གྱི་ཚད་མ་མེད་པས། ཁྱད་པར་མེད་པའི་གཏན་ཚིགས་ཉིད་མ་ཡིན་པས་ན། དེ་ནི་ཕྱོགས་སྔ་མ་ཉིད་མ་ཡིན་ནོ། ། ཞེས་དང༌། དེ་བས་ན་འདིས་ཕྱོགས་སྔ་མའི་༼༡༩༩ན༽ལན་མ་བཏབ་པ་ཉིད་ཀྱི་ཕྱིར་ཞེས་བཞད་གད་དུ་བྱས་པ་ཡིན་ནོ། ། དེ་བས་ན་འདི་ཕྱོགས་སྔ་མ་ཉིད་མ་ཡིན་ནོ་ཞེས་གསུངས་པས་སོ། ། གཉིས་པ་བར་མ་ལ་དགའ་བ་ལ་རྣམ་ངེས་ཀྱིས་ཅུང་ཟད་བསྡུས་ཏེ་བཤད་པ་ལ། སྒྲུབ་པའི་ངག་གི་མཚན་ཉིད།
དེའི་རྣམ་བཅད་བཤད་པའོ། ། དང་པོ་ལ། རྩ་བ་དང༌། འགྲེལ་པ་གཉིས་ལས། དང་པོ་བཤད་ཟིན། གཉིས་པ་འགྲེལ་པ་ནི། ཇི་ལྟར་ཞེས་བྱ་བ་ལ་སོགས་པ་སྟེ། ཇི་ལྟར་རྒོལ་བ་རང་ཉིད་ལ་ཚུལ་གསུམ་པའི་རྟགས་ལས་རྟགས་ཅན་ཏེ་བསྒྲུབ་བྱ་ལ་ངེས་པའི་ཤེས་པ་སྐྱེས་པ་དེ་ཁོ་ན་ལྟར་གཞན་ཕྱི་རྒོལ་ལ་ཡང་རྟགས་ཅན་གྱི་ཤེས་པ་རྗེས་དཔག་བསྐྱེད་པར་འདོད་པས་གཞན་གྱི་དོན་གྱི་རྗེས་སུ་དཔག་པ་བཤད་པར་བྱ་སྟེ། དེ་ཡང་རྒོལ་བ་རང་གི་ཚད་མས་མཐོང་བའི་ཚུལ་གསུམ་པའི་རྟགས་ཕྱི་རྒོལ་ལ་གསལ་བར་སྟོན་པར་བྱེད་པའི་ངག་ཆོས་གསུམ་ལྡན་ནི་གཞན་གྱི་དོན་གྱི་རྗེས་སུ་དཔག་པ་སྟེ་གཞན་ནི་མ་ཡིན་ནོ། ། སྟོན་པར་བྱེད་པ་ནི་རབ་གསལ་བྱེད་ཀྱི་དོན་དུ་འཐད་ལྡན་ལས་གསུངས་ཏེ།
ཇི་སྐད་དུ། ཚུལ་གསུམ་པའི་རྟགས་སྟོན་པར་བྱེད་པ་སྟེ་གསལ་བར་བྱེད་པ་གང་ཡིན་པ་དེ་ནི་གཞན་གྱི་དོན་གྱི་རྗེས་སུ་དཔག་པ་ཡིན་ནོ་ཞེས་གསུངས་ལ། རྒྱན་ལས་ཀྱང༌། རང་གི་རྟོགས་པའི་དོན་འདི་གཞན་ལ་གསལ་བར་བྱེད་པ་ཡིན་ལ། དེ་ཡང་ལུང་དང་ངག་གི་རྣམ་པར་རིགས་བྱེད་ཀྱི་རང་བཞིན་ནོ། ། དེ་ལ་རང་གི་མཐོང་བའི་དོན་ནི་གསལ་བར་བྱ་བ་ཚུལ་གསུམ་པའི་རྟགས་སོ་ཞེས་གསུངས་སོ། ། དེ་ལྟར་ན་རྗེས་དཔག་ནི་ཤེས་པ་ཡིན་ལ། ཚིག་རྗེས་སུ་དཔག་པར་ཇི་ལྟར་འགྱུར་ཞེ་ན། བདེན་ཏེ། རྒྱུ་ཚིག་ལ་འབྲས་བུ་ཤེས་པར་སྒྲོ་བཏགས་པའི་ཕྱིར་རོ། །
༼༡༩༩བ༽དགོས་པ་ནི་བསྒྲུབ་པའི་ངག་ལས་ཚུལ་གསུམ་ལ་དྲན་པ་སྐྱེ་ལ། དེ་ཡང་བསྒྲུབ་བྱ་རྟོགས་པའི་རྗེས་དཔག་གི་རྒྱུ་ཡིན་པས་ན་ངག་རྗེས་དཔག་གི་རྒྱུར་གོ་བར་བྱ་བའི་དོན་དུ་བཏགས་པའོ། ། གཉིས་པ་མཚན་ཉིད་ཀྱི་རྣམ་བཅད་ལ། བསྟན་པ་དང༌། བཤད་པའོ། ། དང་པོ་ནི། འདིར་ཞེས་སོགས་ཏེ། གཞན་དོན་རྗེས་དཔག་གི་མཚན་ཉིད་བཤད་པའི་སྐབས་འདིར་རྒོལ་བ་རང་གི་མཐོང་བའི་དོན་ཅེས་སྨོས་པ་ནི་གོ་རིམ་བཞིན་དུ་རྟགས་རྒོལ་བ་རང་གི་ཚད་མས་མ་གྲུབ་ཀྱང་གཞན་ཕྱི་རྒོལ་གྱི་ལུང་ལས་གྲུབ་པར་མཐོང་བ་ནི་སྒྲུབ་བྱེད་མ་ཡིན་པ་དང༌། དོན་ཚུལ་གསུམ་ཚང་བ་མེད་པར་རྟོག་པས་སྒྲོ་བཏགས་པ་ལས་ཀྱང་བསྒྲུབ་བྱ་འགྲུབ་པ་མ་ཡིན་པས་དེ་སྟོན་པའི་ངག་གཞན་དོན་རྗེས་དཔག་མ་ཡིན་ནོ་ཞེས་ཤེས་པར་བྱ་བའི་ཕྱིར་རོ། ། གཉིས་པ་རྒྱས་པར་བཤད་པ་ལ།
རང་གི་མཐོང་བ་དང༌། དོན་སྨོས་པའི་རྣམ་བཅད། གཞན་ལུགས་བཀག་ནས་རང་ལུགས་ཀྱི་མཚན་གཞི་ངོས་བཟུང་བའོ། ། དང་པོ་ལ། བཅད་བྱའི་ངག་དཔེར་བརྗོད་པ། དེ་དགག་རང་ལ་མཚུངས་པ་སྤང་བའོ། ། དང་པོ་ནི། ཇི་ལྟར་ཞེས་སོགས་ཏེ། རང་གི་མཐོང་བའི་རྣམ་བཅད་ཀྱི་དཔེ་ཇི་ལྟར་ཞེ་ན། གྲངས་ཅན་པ་ཁ་ཅིག་ན་རེ།
གཞན་ཕྱི་རྒོལ་གྱི་བསྒྲུབ་བྱ་རྟོགས་པར་བྱ་བའི་དོན་དུ་རྟགས་བཀོད་པ་ཡིན་པའི་ཕྱིར་ན། རྟགས་རྒོལ་བ་རང་གི་ཚད་མས་མཐོང་བ་མ་ཡིན་ཀྱང༌། གཞན་ཕྱི་རྒོལ་གྱི་ལུང་ལས་བཤད་པར་མཐོང་བ་སྒྲུབ་བྱེད་དང༌། དེ་སྟོན་པ་གཞན་དོན་རྗེས་དཔག་ཡིན་ནོ། ། དཔེར་ན་རྒོལ་བ་གྲངས་ཅན་པས་ཕྱི་རྒོལ་སངས་རྒྱས་པ་ལ་བློ་དང་བདེ་བ་ལ་སོགས་པ་ནི་ཆོས་ཅན། སེམས་༼༢༠༠ན༽པ་མེད་པ་ཡིན་ཏེ། སྐྱེ་བ་ཅན་ནམ་མི་རྟག་པ་ཡིན་པའི་ཕྱིར། དཔེར་ན་གཟུགས་ལ་སོགས་པ་བཞིན་ཞེས་པ་དང༌། དེ་སྟོན་པའི་ངག་གཞན་དོན་རྗེས་དཔག་ཡིན་ནོ་ཞེས་ཟེར་བ་ལྟ་བུའོ། ། གཉིས་པ་དེ་དགག་པ་ལ།
ལུང་གི་རྟགས་མི་འགྲུབ། གྲུབ་ཀྱང་རྟགས་སུ་མི་རུང༌། རྟགས་ཡིན་ན་གཉིས་ཀ་ལ་གྲུབ་པའོ། ། དང་པོ་ལ། ལུང་ཚད་མར་ཁས་མ་བླངས། ཁས་བླངས་ཀྱང་ཚད་མ་ཡིན་པ་དོར་བའོ། ། དང་པོ་ལ། ལུང་ཙམ་ཚད་མ་མ་ཡིན། ལུང་གི་ཁྱད་པར་ཚད་མ་མ་ཡིན། དེས་ན་ལུང་རྟགས་ཀྱི་སྒྲུབ་བྱེད་མ་ཡིན་པའོ། །
དང་པོ་ལ། རྟགས་འགོད། ཕྱོགས་ཆོས་བསྒྲུབ་པའོ། ། དང་པོ་ནི། དེ་ནི་ཞེས་སོགས་ཏེ། སངས་རྒྱས་པའི་ལུང་དེ་ནི་བློ་བདེ་སྐྱེ་འཇིག་ཅན་གྱི་སྒྲུབ་བྱེད་དུ་མི་རིགས་ཏེ། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་ཚིག་ཚད་མ་མ་ཡིན་པའི་ཕྱིར་རོ། ། གཉིས་པ་ཕྱོགས་ཆོས་བསྒྲུབ་པ་ནི། ཚད་མ་ཞེས་སོགས་ཏེ། དེ་ལ་ལུང་སྒྲུབ་བྱེད་ཚད་མ་ཡིན་ན་ནི་བློ་བདེ་སྐྱེ་འཇིག་ཅན་ལ་དངོས་པོ་སྟོབས་ཞུགས་ཀྱི་རྗེས་སུ་དཔག་པ་མི་འཇུག་པར་འགྱུར་ཏེ།
ལུང་ཚིག་ཙམ་གྱིས་བློ་བདེ་སྐྱེ་འཇིག་ཅན་གྱི་དོན་གྲུབ་པས་གཏན་ཚིགས་དང་དཔེ་ལ་སོགས་པ་དོན་མེད་པའི་ཕྱིར་རོ། ། དེས་ན་རང་རྒྱུད་ཀྱིས་ཕྱོགས་ཆོས་གྲུབ་བོ། ། གཉིས་པ་ལུང་གི་ཁྱད་པར་ཚད་མ་མ་ཡིན་པ་ནི། ཚིག་ཅེས་སོགས་ཏེ། གལ་ཏེ་འདི་སྙམ་དུ་ཚིག་ཐམས་ཅད་ཚད་མ་ཡིན་ན་དེ་ལྟར་འགྱུར་བ་ཡིན་མོད། འོན་ཀྱང་སྐྱེས་བུ་ཁྱད་པར་ཅན་གྱི་ཚིག་ཚད་མ་ཡིན་པའི་ཕྱིར། ལུང་སྒྲུབ་བྱེད་དུ་མི་རིགས་པའི་ཉེས་པ་མེད་དོ་ཞེ་ན། རྩོད་པ་འདི་ལ་ལུང་གི་ཚད་༼༢༠༠བ༽མ་བསམ་པར་མ་བྱས་པ་ཉིད་ཀྱི་མཚན་ཉིད་ཀྱི་ཁྱད་པར་ལུང་མ་ཡིན་ལ། དོན་སྐྱེས་བུས་མ་བྱས་པ་ཉིད་ཀྱི་མཚན་ཉིད་ཀྱང་ལུང་མ་ཡིན་ཅིང༌། སྐྱེས་བུ་ཁྱད་པར་ཅན་ཡང་ཤེས་པར་མི་ནུས་སོ་ཞེས་བཤད་ཟིན་ཏོ། །
གཞན་ཡང་སྤྱིར་ལུང་འདི་ལ་མི་བསླུ་བའི་ཚད་མ་མེད་ན་ནི་ལུང་གི་ཁྱད་པར་འགའ་ཞིག་ལ་མི་བསླུ་བའི་ཚད་མ་ཡོད་པར་ཡང་མི་འགྱུར་རོ། ། ལུང་ལ་མི་བསླུ་བའི་ཚད་མ་ཡོད་ན་ནི་ལུང་དེས་བློ་བདེ་སྐྱེ་འཇིག་ཅན་དུ་གྲུབ་པས་ཕ་རོལ་སངས་རྒྱས་པ་འབའ་ཞིག་ལ་གྲུབ་པ་མ་ཡིན་པར་གྲངས་ཅན་རང་གིས་ཀྱང་གྲུབ་པར་ཁས་བླང་རིགས་སོ། ། གསུམ་པ་དེས་ན་ལུང་རྟགས་ཀྱི་སྒྲུབ་བྱེད་མ་ཡིན་པ་ནི། དེས་ན་ཞེས་སོགས་ཏེ། ལུང་སྤྱི་དང་ཁྱད་པར་བ་གཉིས་ཀ་ཚད་མ་མ་ཡིན་པ་དེས་ན་སྔར་ལུང་ཚད་མར་ཁས་བླངས་ནས་ཕྱིས་ལུང་ཚད་མ་ཡིན་མིན་གྱི་བརྟག་པ་འཇུག་པ་ནི་མ་ཡིན་གྱི། འོན་ཀྱང་ལེགས་པར་བརྟགས་ནས་ལུང་ཚད་མར་ཤེས་པ་ན་ཁས་ལེན་དགོས་པ་ཡིན་ཏེ། དེའི་ཕྱིར་སངས་རྒྱས་པ་གཞན་གྱིས་ཁས་བླངས་པའི་ལུང་དོན་སྐྱེ་འཇིག་ཅན་གྱི་བློ་བདེ་སེམས་མེད་དུ་གྲུབ་པ་མ་ཡིན་ནོ། ། གཉིས་པ་ཁས་བླངས་ཀྱང་ཚད་མ་ཡིན་པ་དོར་བ་ལ། རྒོལ་བས་ཚད་མ་ཡིན་པ་དོར་བ། ཕྱི་རྒོལ་གྱིས་ཚད་མ་ཡིན་པ་དོར་བའོ། །
དང་པོ་ནི། ལུང་དེ་ཞེས་སོགས་ཏེ། གྲངས་ཅན་ཆོས་ཅན། བློ་བདེ་སེམས་མེད་དུ་བསྒྲུབ་པ་དེའི་ཚེ་སངས་རྒྱས་པའི་ལུང་འདི་སྒྲུབ་བྱེད་ཚད་མ་མ་ཡིན་པར་ཐལ། སངས་རྒྱས་པའི་ལུང་བློ་བདེ་སེམས་པ་ཅན་དེ་ལ་གནོད་པར་བྱ་བའི་ཕྱིར་དུ་གཞན་བློ་བདེ་སེམས་མེད་ལ་སྒྲུབ་པར་བྱེད་པ་བརྗོད་པའི་ཕྱིར། འདོད་པས་སོ་ཞེ་ན། སངས་རྒྱས་པའི་ལུང་དེས་བློ་བདེ་སྐྱེ་འཇིག་ཅན་དུ་གྲུབ་པ་ནི་ཚད་མས་༼༢༠༡ན༽གྲུབ་པ་མ་ཡིན་པར་དེས་གནོད་པའི་ཕྱིར། སྐྱེ་འཇིག་ཅན་དེ་ལས་བློ་བདེ་སེམས་མེད་དུ་གྲུབ་པར་ཇི་ལྟར་འགྱུར། གཉིས་པ་ཕྱི་རྒོལ་གྱིས་ཚད་མ་ཡིན་པ་དོར་བ་ལ། ལུང་དོན་ལ་དཔྱོད་པའི་དུས་ན།
གནོད་པ་ལ་རྣ་བ་གཏོད་པའི་དུས་ན། འགལ་བ་ཡོངས་སུ་འཛིན་པའི་དུས་ན་ལུང་ཚད་མ་ཡིན་པ་དོར་བའོ། ། དང་པོ་ནི། ལུང་དེ་ཞེས་སོགས་ཏེ། སངས་རྒྱས་པའི་ལུང་ལས་བློ་བདེ་སྐྱེ་འཇིག་ཅན་དེ་དང་ལྡན་པར་བཤད་པ་ལྟར་ཁས་བླངས་པའི་ཕྱིར། ལུང་དེས་སངས་རྒྱས་པ་ལ་བློ་བདེ་སྐྱེ་འཇིག་ཅན་དུ་གྲུབ་པ་ཡིན་ནོ་ཞེ་ན། སངས་རྒྱས་པས་ཚད་མར་ཁས་བླངས་པའི་ལུང་གང་གིས་བློ་བདེ་སྐྱེ་འཇིག་ཅན་དུ་གྲུབ་པ་མ་ཡིན་ཏེ། སངས་རྒྱས་པ་གང་གི་ལུང་གང་ཡིན་པ་དེ་བློ་བདེ་སྐྱེ་འཇིག་ཅན་ཡིན་མིན་ལ་དཔྱོད་པའི་ཚེ་སྒྲུབ་བྱེད་ཚད་མར་ཁས་བླངས་པ་མེད་པའི་ཕྱིར། གཉིས་པ་གནོད་པ་ལ་རྣ་བ་གཏོད་པའི་དུས་ན་ལུང་ཚད་མ་ཡིན་པ་དོར་བ་ནི། ཚད་མས་ཞེས་སོགས་ཏེ།
གང་གི་ཚེ་སངས་རྒྱས་པའི་ལུང་དུ་བདེ་སོགས་སེམས་པ་ཅན་དུ་གྲགས་པ་གྲངས་ཅན་གྱིས་འགག་པ་དེའི་ཚེ་ལུང་དོན་ལ་ཚད་མས་གནོད་པའི་ཕྱིར། སངས་རྒྱས་པའི་ལུང་སྒྲུབ་བྱེད་ཚད་མ་ཉིད་དུ་ཡང་ཇི་ལྟར་འགྱུར་ལ། སངས་རྒྱས་པའི་ལུང་དེ་སྒྲུབ་བྱེད་ཚད་མར་ངེས་ན་ནི་ལུང་དེ་སུན་འབྱིན་པ་ལ་རྣ་བ་གཏོད་པར་མི་འགྱུར་བའི་ཕྱིར་རོ། ། ཁྱབ་པ་མ་གྲུབ་སྟེ། སངས་རྒྱས་པ་རང་ཉིད་ཀྱི་ལུང་ཡིན་པས་ཁས་ལེན་པའི་ཕྱིར་ཞེ་ན། སྐྱེ་བོ་ཞེས་སོགས་ཏེ། སྐྱེ་བོ་ཐམས་ཅད་ལུང་དང་འབྲེལ་མེད་རེང་བུར་སྐྱེས་པར་གྱུར་ཅིང༌། སངས་རྒྱས་པའི་ལུང་ལ་ཡོན་ཏན་དང་གྲངས་ཅན་གྱི་ལུང་ལ་ཉེས་པ་མ་མཐོང་བ་དེ་ལ་སངས་རྒྱས་པའི་ལུང་ཚད་མར་༼༢༠༡ན༽ཁས་ལེན་པའི་རྒྱུ་མཚན་མེད་བཞིན་དུ་ཀྱེ་མ་སྐྱེས་བུ་དང་ལུང་འབྲེལ་བར་འདོད་པའི་གྲུབ་མཐའ་ལ་མངོན་པར་ཞེན་པ་མི་ཟད་པའི་གདོན་གྱིས་ཟིན་པ་དང་འདྲ་བར་འབྲལ་དཀའ་བ་འདི་ཁྱོད་ལ་དབང་ཕྱུག་ལ་སོགས་པ་སུ་ཡིས་བགོས་ནས་བཏང་བ་ཡིན་ཅེས་འཕྱ་བའོ། ། གསུམ་པ་འགལ་བ་ཡོངས་སུ་འཛིན་པའི་དུས་ན་ལུང་ཚད་མ་ཡིན་པ་དོར་བ་ནི། ལུང་དེ་ཞེས་སོགས་ཏེ།
སངས་རྒྱས་པའི་ལུང་དེ་ཉིད་ཀྱིས་ཆོས་ཅན། བློ་བདེ་སེམས་ཡོད་དེ་དང་འགལ་བ་བློ་བདེ་སེམས་མེད་དུ་ཁས་ལེན་པའི་སྒྲུབ་བྱེད་དུ་ཡང་ཇི་ལྟར་འགྱུར་ཏེ། བློ་བདེ་སེམས་མེད་དེ་ཁས་བླངས་ན་བློ་བདེ་སེམས་ཡོད་སྤངས་པའམ་འགོག་པའི་ཡན་ལག་ཏུ་སོང་གི་ལུང་ཚད་མར་ཁས་ལེན་པའི་ཡན་ལག་ཏུ་སོང་བ་མ་ཡིན་པས་ན་བློ་བདེ་སེམས་མེད་དུ་རྟོགས་པར་མི་རུང་བའི་ཕྱིར་རོ། ། དོན་ནི་འདི་ཡིན་ཏེ། སངས་རྒྱས་པའི་ལུང་ཚད་མ་ཡིན་ན་བློ་བདེ་སེམས་མེད་ཀྱི་དམ་བཅའ་ལ་གནོད་ཅིང་ཚད་མ་མ་ཡིན་ན་དེ་སྐྱེ་འཇིག་ཅན་དུ་བསྒྲུབ་པར་མི་ནུས་སོ། ། གཉིས་པ་གྲུབ་ཀྱང་རྟགས་སུ་མི་རུང་བ་ལ། ལུང་གིས་གྲུབ་པའི་རྟགས་ཀྱིས་བསྒྲུབ་བྱ་བསྒྲུབ་མི་ནུས་པ། དོན་ལ་མི་གནས་པ། སྒྲུབ་བྱེད་དུ་མི་འཐད་པ། རྟགས་གསུམ་དུ་མ་འདུས་པའོ། །
དང་པོ་ནི། དེས་ཞེས་སོགས་ཏེ། བློ་བདེ་སེམས་མེད་ཀྱི་དངོས་པོ་དེ་དངོས་སྟོབས་རྗེས་དཔག་གི་ཡུལ་དུ་ལེགས་པར་རྣམ་པར་གནས་པ་འདི་ངོ་མཚར་ཆེ་བ་ཡིན་ནོ། ། ཅི་སྟེ་ན། སངས་རྒྱས་པ་དེ་ཁས་བླངས་པས་ལུང་ཚད་མ་ཡིན་ལ། ལུང་དེ་ལས་ཀྱང་སྒྲུབ་པར་བྱེད་པའི་ཆོས་རྟགས་གྲུབ་པ་ཡིན་ཅིང༌། རྟགས་དེ་ལས་ནི་བློ་བདེ་སེམས་མེད་ཀྱི་དངོས་པོ་འཇོག་པའི་ཕྱིར་ནའོ། ། གཉིས་པ་དོན་ལ་མི་གནས་པ་ནི། སྐྱེས་བུ་༼༢༠༢ན༽ཞེས་སོགས་ཏེ། སྐྱེས་བུའི་འདོད་པས་ལུང་ཚད་མར་ཁས་བླངས་པ་ཙམ་གྱིས་གཏན་ཚིགས་དང༌།
དེར་སྣང་བ་དག་གིས་བསྒྲུབ་བྱ་འགྲུབ་པ་དང་མི་འགྲུབ་པ་དེ་ཉིད་རྣམ་པར་འཇོག་པའི་ཕྱིར་ན། ད་ནི་དངོས་པོ་ལ་གཏན་ཚིགས་དང་གཏན་ཚིགས་མ་ཡིན་པ་ཡང་ཅི་ཞིག་ཡོད་དེ། སྐྱེས་བུའི་འདོད་པ་དེ་ནི་དངོས་པོ་ལ་འཇུག་པར་མ་ངེས་པའི་ཕྱིར་རོ་ཞེས་ཁྱབ་པ་བསྒྲུབ་བོ། ། གསུམ་པ་སྒྲུབ་བྱེད་དུ་མི་འཐད་པ་ནི། ཡོད་པའི་ཞེས་སོགས་ཏེ། ལུང་གང་ལས་གཞན་སངས་རྒྱས་པས་བློ་བདེ་སྐྱེ་འཇིག་ཅན་དུ་ཁས་བླངས་པ་ཙམ་གྱིས་བློ་བདེ་སེམས་མེད་དུ་འགྲུབ་པར་འགྱུར་བ་མེད་དེ། སངས་རྒྱས་པས་ཡོད་པར་རྟོག་པ་ཙམ་གྱིས་ནི་དོན་ལ་ཡོད་པ་མ་ཡིན་པའི་ཕྱིར་རོ། ། ཁྱབ་སྟེ། དངོས་པོ་ལ་ཡོད་པའི་དོན་ནི་ཚད་མས་རྟོགས་པ་ལ་བལྟོས་ནས་སྒྲུབ་པར་བྱེད་པར་འགྱུར་བ་ཡིན་གྱི། ཚད་མས་མ་རྟོགས་པ་ནི་མི་འགྱུར་བའི་ཕྱིར་རོ། །
རྟགས་མ་གྲུབ་བོ་ཞེ་ན། བློ་བདེ་སྐྱེ་འཇིག་ཅན་ཡོད་ཀྱང་སྐྱེ་འཇིག་ཅན་ལས་བློ་བདེ་སེམས་མེད་དུ་རྟོགས་པ་ནི་མེད་པར་རྟོགས་པའི་ལོག་ཤེས་དང༌། རྗེས་དཔག་མིན་པར་ཁྱད་པར་ཡོད་པ་མ་ཡིན་ཏེ། སྐྱེ་འཇིག་ཅན་དང་སེམས་མེད་ཀྱི་འབྲེལ་བ་ལ་ཡིད་ཆེས་པ་མེད་པའི་ཕྱིར། བསྒྲུབ་བྱའི་ཆོས་ཀྱི་དངོས་པོ་རྟགས་ལ་ཁྱད་པར་མ་བྱས་པའི་ཕྱིར་རོ། ། བཞི་པ་རྟགས་གསུམ་དུ་མ་འདུས་པ་ནི། འབྲས་བུ་ཞེས་སོགས་ཏེ། སྐྱེ་འཇིག་ཅན་ཆོས་ཅན། བློ་བདེ་སེམས་མེད་དུ་བསྒྲུབ་པའི་རྟགས་ཡང་དག་མ་ཡིན་ཏེ། འབྲས་བུ་དང༌།
རང་བཞིན་དང༌། མི་དམིགས་པའི་རྟགས་གང་རུང་མ་ཡིན་པའི་ཕྱིར། ཁྱབ་སྟེ། དེ་༼༢༠༢བ༽གསུམ་གྱི་ཁྱད་པར་དག་ལས་བསྒྲུབ་བྱ་རྟོགས་པའི་ཡན་ལག་གཞན་ནི་མེད་དོ་ཞེས་རང་དོན་རྗེས་དཔག་གཏན་ལ་ཕབ་པར་བཤད་ཟིན་པའི་ཕྱིར་རོ། ། གསུམ་པ་རྟགས་ཡིན་ན་གཉིས་ཀ་ལ་གྲུབ་པ་ནི། དེ་དངོས་པོ་ཞེས་སོགས་ཏེ། བློ་བདེ་སྐྱེ་འཇིག་ཅན་ཆོས་ཅན། ཇི་ལྟར་ན་རྒོལ་བ་བདག་ཉིད་ལ་མ་གྲུབ་པར་འགྱུར་ཏེ། དངོས་པོ་ལ་གྲུབ་པའི་མཚན་ཉིད་ཅན་ཡིན་པའི་ཕྱིར། མ་གྲུབ་བོ་ཞེ་ན།
དེ་ཆོས་ཅན། ཕ་རོལ་ཕྱི་རྒོལ་ལ་ཡང་རྟོགས་པ་བསྐྱེད་པར་མི་འཐད་པར་ཐལ། གྲུབ་པ་ལས་གཞན་གྱིས་ཏེ་མ་གྲུབ་པའི་ཕྱིར། གསུམ་པ་རང་ལ་མཚུངས་པ་སྤང་བ་ལ། སྦྱོར་བ་དཔེར་བརྗོད། མཚུངས་པ་སྤང༌། ལུང་དང་སྦྱར་བའོ། ། དང་པོ་ལ། དཔེར་བརྗོད་དངོས། ཁྱབ་པ་བསྒྲུབ།
ཐལ་བ་བཀོད་པའི་དགོས་པ། རང་རྒྱུད་འཕེན་པའི་ཚུལ། མི་འཁྲུལ་བ་ངེས་པའི་བདག་གཅིག་འབྲེལ་བའོ། ། དང་པོ་ནི། གཞན་གྱིས་ཞེས་སོགས་ཏེ། རྒོལ་བ་རང་གི་ཚད་མས་མ་གྲུབ་པ་རྟགས་མ་ཡིན་ཅིང༌། དེ་སྟོན་པ་གཞན་དོན་རྗེས་དཔག་མ་ཡིན་ན། གཞན་གྱིས་ཀུན་བཏགས་པ་འགོག་པའི་ཐལ་བ་བསྒྲུབ་པའི་ངག་མ་ཡིན་པར་འགྱུར་ལ། དེ་ལྟར་ན་ཁྱེད་རང་གི་སློབ་དཔོན་དང་འགལ་ལོ་ཞེ་ན། དངོས་དོན་ཐལ་འགྱུར་ལ་བལྟོས་ཏེ་རྟགས་ཡང་དག་པ་མ་ཡིན་ཀྱང༌།
བཟློག་དོན་རང་རྒྱུད་ལ་བལྟོས་ནས་འཐད་པ་ཡིན་ཏེ། བྱེ་བྲག་པ་གཞན་གྱིས་སྤྱི་རྫས་གཅིག་གསལ་བ་དུ་མ་དང་འབྲེལ་བར་ཀུན་བཏགས་པས་དེ་ལ་གསལ་བ་དུ་མ་དང་འབྲེལ་བར་ཁས་ལེན་ན། དུ་མ་ཙམ་པོ་ཡང་ཁས་བླང་དགོས་སོ་ཞེས་པའི་ཐལ་བར་བསྒྲུབ་པ་ནི། དཔེར་ན། སྤྱི་གཅིག་པོ་༼༢༠༣ན༽ནི་ཆོས་ཅན། དུ་མར་ཐལ། གསལ་བ་དུ་མ་ལ་ཡོད་པ་སྟེ་འབྲེལ་བའི་ཕྱིར། ཐལ་བ་ལས་སྤྱི་གཅིག་པོའི་རྣམ་པར་སྣང་བ་འདི་ཆོས་ཅན། ཡུལ་དུས་རང་བཞིན་ལ་སོགས་པའི་ཁྱད་པར་དུ་བྱས་པ་ཅན་གཞན་གསལ་བ་དུ་མ་དང་འབྲེལ་བར་ལྡན་པ་མ་ཡིན་ཏེ། ཡུལ་དང༌།
དུས་དང༌། གནས་སྐབས་ཀྱི་ཁྱད་པར་ངེས་པའི་གསལ་བ་དེ་དག་སྤྱི་གཅིག་དང་འདྲེས་པ་སྟེ་འབྲེལ་བས་རྣམ་པར་མ་བཅད་པའི་རང་བཞིན་གཞན་དུ་མ་ཉིད་ཀྱིས་སྟོང་པའི་ཕྱིར། རང་བཞིན་རྟགས་ཀྱི་ཐལ་འགྱུར་གྱིས་ཁྱབ་བྱེད་མ་དམིགས་པའི་རང་རྒྱུད་འཕངས་པའོ། ། གཉིས་པ་ཁྱབ་པ་བསྒྲུབ་པ་ནི། དེ་ལྟ་ཞེས་སོགས་ཏེ། དུ་མས་སྟོང་པ་དེ་ལྟ་བུའི་རང་བཞིན་གྱི་རྟགས་ནི། དགག་བྱའི་ཆོས་ཡུལ་དང་དུས་ལ་སོགས་ཐ་དད་པ་ཅན་གྱི་གསལ་བ་དུ་མ་དང་འབྲེལ་བར་ལྡན་པ་འགལ་བའི་ཕྱིར་རོ། ། དེས་ན་ཁྱབ་པ་གྲུབ་བོ། ། གསུམ་པ་ཐལ་བ་བཀོད་པའི་དགོས་པ་ནི། ཞེས་ཤེས་སོགས་ཏེ།
དུ་མར་ཐལ་ཅེས་བྱ་བ་ལྟ་བུ་བཀོད་པའི་དགོས་པ་གང་ཡིན་པ་དེ་ནི་གསལ་བ་དུ་མ་དང་འབྲེལ་བའི་ཆོས་གཅིག་ཁས་བླངས་ན། ཆོས་གཞན་དུ་མ་ཡང་ཁས་བླང་བར་བསྟན་པའི་ཕྱིར་ཡིན་ནོ། ། བཞི་པ་རང་རྒྱུད་འཕེན་པའི་ཚུལ་ནི། དེ་ཞེས་སོགས་ཏེ། སྤྱི་གཅིག་ལ་དུ་མ་དེ་ཁས་མི་ལེན་ན་ནི། དུ་མ་དང༌། གསལ་བ་དུ་མ་དང་འབྲེལ་བའི་ཆོས་གཉིས་ཀ་ལྡོག་པར་འགྱུར་བ་ཡིན་ཏེ། གསལ་བ་དུ་མ་དང་འབྲེལ་བ་དང༌། དུ་མ་གཉིས་རྣམ་པར་དབྱེ་བར་མི་ནུས་པ་སྟེ་བདག་གཅིག་ཏུ་འབྲེལ་བའི་ཕྱིར་ཏེ། གཉིས་པོ་དེ་ནི་རྩོད་གཞི་ལས་གཞན་དཔེའི་སྟེང་དུ་བདག་གཅིག་པའི་འབྲེལ་བ་ངོ་བོ་ཉིད་༼༢༠༣བ༽ཀྱིས་དངོས་སུ་གྲུབ་པའི་ཕྱིར་རོ། །
ལྔ་པ་མི་འཁྲུལ་བར་ངེས་པའི་འབྲེལ་བ་ནི། དེ་ནི་ཞེས་སོགས་ཏེ། སྤྱི་དེ་ནི་གསལ་བ་དུ་མ་དང་འབྲེལ་བ་ཁས་བླངས་ཀྱང་ཇི་ལྟར་ན་དུ་མའི་དོན་འགྲུབ་པར་འགྱུར་ཏེ། སྤྱི་དུ་མ་ཡིན་པ་མི་སྲིད་པའི་ཕྱིར་རོ་ཞེ་ན། གང་ཞིག་ཁྱབ་བྱེད་སྤྱི་དུ་མ་མི་སྲིད་པས་ཁྱབ་པར་བྱ་བའི་གསལ་བ་དུ་མ་དེ་ཡང་མི་སྲིད་པར་ཐལ། གསལ་བ་དུ་མ་སྤྱི་གཅིག་པོ་དེ་ལ་འབྲེལ་བ་མི་སྲིད་པའི་ཕྱིར་རོ། ། དེས་ན་གསལ་བ་དུ་མ་དེ་དུ་མ་དང་འབྲེལ་བ་དེ་ཁས་ལེན་ན། གཞན་དུ་མ་ཡང་གདོན་མི་ཟ་བར་ཁས་ལེན་དགོས་པར་འགྱུར་བའི་ཕྱིར། སྤྱི་དུ་མར་ཐལ་བ་བཟློག་པར་དཀའོ། ། གཉིས་པ་མཚུངས་པ་སྤང་བ་ལ།
རྩོད་པ། ལན། དེ་སྒྲུབ་པའི་ངག་ཏུ་གྱུར་པའི་ཚུལ་ལོ། ། དང་པོ་ནི། དེ་ལྟ་ཞེས་སོགས་ཏེ། གྲངས་ཅན་པ་ན་རེ། རྟགས་རྒོལ་བ་རང་གི་ཚད་མས་མ་གྲུབ་པ་སྒྲུབ་བྱེད་དུ་མི་རུང་ཞིང༌། དེ་སྟོན་པ་སྒྲུབ་པའི་ངག་མ་ཡིན་ན། ཁྱོད་དང་སྔོན་གྱི་སློབ་དཔོན་དག་གིས་བྱེ་བྲག་པ་འགོག་པའི་ཚེ་ཐལ་འགྱུར་གྱིས་རང་རྒྱུད་འཕེན་པ་དེ་ལྟར་ན་ཡང་སྤྱི་གཅིག་པོ་དེ་ལ་གསལ་བ་དུ་མ་འབྲེལ་བའི་གཏན་ཚིགས་ཚད་མས་མ་གྲུབ་པ་མ་ཡིན་ནམ་སྟེ་ཡིན་པར་ཐལ། སངས་རྒྱས་པ་རང་གི་ཚད་མར་ཁས་བླངས་པའི་ལུང་ལས་སྤྱི་རྫས་གཅིག་ཡོད་པ་ལས་གཞན་དུ་མེད་པར་གནས་པར་བཤད་པའི་ཕྱིར།
འདོད་ན་སྒྲུབ་བྱེད་མ་ཡིན་ཅིང༌། དེ་སྟོན་པ་བསྒྲུབ་པའི་ངག་མ་ཡིན་པར་ཐལ་ལོ། ། དུ་མར་ཐལ་བ་དམ་བཅས་པ་ལ་ཁས་བླངས་པ་ལ་སོགས་པས་གནོད་པ་མ་ཡིན་ནམ་སྟེ་ཡིན་པར་ཐལ། བྱེ་བྲག་པ་རང་གི་ཚད་མར་ཁས་བླངས་པའི་ལུང་ལས་སྤྱི་རྫས་དུ་མ་ཡིན་པ་ལས་གཞན་༼༢༠༤ན༽དུ་རྫས་གཅིག་ཏུ་གནས་པ་དེ་བཤད་པའི་ཕྱིར་རོ། ། གཞན་ཡང་མངོན་སུམ་དང་རྗེས་དཔག་གིས་གནོད་པར་ཐལ། རང་རིག་མངོན་སུམ་གྱིས་སྤྱི་གཅིག་གི་རྣམ་པར་ཤུགས་ལ་གྲུབ་པའི་ཕྱིར། བློ་གཅིག་འཛིན་དུ་ཡོད་པའི་རྟགས་ལས་ཡུལ་སྤྱི་གཅིག་གི་རྣམ་པར་རྟོགས་པའི་ཕྱིར་རོ་ཞེ་ན། གཉིས་པ་ལན་ལ། དཔྱོད་པའི་ཚེ་ལུང་མ་བླངས། ཐལ་བའི་དམ་བཅའ་ཡིན་པ།
མ་གྲུབ་པའི་སྐྱོན་མེད་པ་བསལ་བའི་སྐྱོན་མེད་པའོ། ། དང་པོ་ནི། མ་ཡིན་ཅེས་སོགས་ཏེ། ཐལ་འགྱུར་གྱི་རྟགས་ཚད་མས་མ་གྲུབ་པ་དང༌། དམ་བཅའ་ལ་བསལ་བས་གནོད་པ་དང༌། ཁས་བླངས་པའི་ལུང་ནས་སྤྱི་མི་སྲིད་པ་དང༌། སྤྱི་རྫས་གཅིག་ཏུ་བཤད་པས་གནོད་པ་མ་ཡིན་ཏེ། ལུང་ཚད་མ་ཡིན་མིན་བརྟག་པ་བྱེད་པའི་དུས་ན་ཕྱི་ནང་གི་ལུང་འགའ་ཡང་ཚད་མར་ཁས་བླངས་པ་མེད་པའི་ཕྱིར་རོ། ། སྤྱི་གཅིག་གི་རྣམ་པར་སྣང་བ་ཆོས་ཅན་ཡིན་ཅིང༌། གསལ་བ་དུ་མ་དང་འབྲེལ་བའི་རྟགས་གྲུབ་ན་བསལ་བའི་སྐྱོན་མེད་དོ། །
གཉིས་པ་ཐལ་བའི་དམ་བཅའ་ཡིན་པ་ནི། དོན་ཞེས་སོགས་ཏེ། ལུང་ཚད་མར་ཁས་མ་བླངས་ན་ཐལ་བའི་ངག་ཇི་ལྟར་སྦྱོར་ཞེ་ན། གསལ་བ་དུ་མ་དང་འབྲེལ་བའི་དོན་གང་རྟོགས་ནས་ཁས་ལེན་པར་བྱེད་པའི་ཕྱིར། བྱེ་བྲག་པ་དེས་ནི་གསལ་བ་དུ་མ་དང་འབྲེལ་བ་དེ་དངོས་སུ་ཁས་བླངས་པར་རྟོགས་པའི་ཤུགས་ཀྱིས་འོངས་པའི་སྤྱི་རྫས་གཅིག་ལས་དོན་གཞན་དུ་མར་ཡང་ཁས་བླངས་པ་ཡིན་ཏེ། སྒྲོན་མེའི་འོད་ཡོད་པར་ཁས་བླངས་པས་སྒྲོན་མེ་ཁས་བླངས་པ་བཞིན་ནོ། ། དུ་མ་དེ་ནི་གསལ་བ་དུ་མ་དང་འབྲེལ་བར་ཁས་བླངས་པ་༼༢༠༤བ༽དེའི་ཕྱིར། ཐལ་བ་དེ་ནི་བྱེ་བྲག་པས་ཤུགས་ལ་ཁས་བླངས་པར་རྟོགས་པ་ཉིད་ཀྱི་སྒོ་ནས་བཀོད་པ་ཡིན་གྱི། བྱེ་བྲག་པ་རང་གི་ལྟ་བའི་འདོད་པ་སྤྱི་གཅིག་ལས་གཞན་དུ་མར་གནས་པའི་སྒོ་ནས་དུ་མར་ཐལ་ཅེས་སྐྱོན་བརྗོད་པ་ནི་མ་ཡིན་ནོ། ། གཞན་ཡང་ཁྱབ་བྱ་ཁས་ལེན་པ་དེ་ནི་དེའི་ཁྱབ་བྱེད་ཁས་ལེན་པའི་དུས་ཡིན་པས་ཁྱབ་བྱ་དུ་མ་དང་འབྲེལ་བ་ཁས་བླངས་པའི་དུས་དེར་ཁྱབ་བྱེད་དུ་མ་ལ་སོགས་པའི་དོན་ཇི་སྙེད་ཡོད་པ་རྣམས་ཁྱབ་བྱ་ཁྱབ་བྱེད་དུ་ངེས་པའི་རིགས་པའི་སྟོབས་ཀྱིས་ཉེ་བར་གནས་པ་དེ་མཐའ་དག་ཁས་བླང་བར་བྱ་བའམ།
ཡང་ན་ཁྱབ་བྱེད་དུ་མ་ཁས་ལེན་པ་མེད་ན་ནི་ཁྱབ་བྱ་གསལ་བ་འགའ་ཡང་ཁས་བླང་བ་མ་ཡིན་ནོ། །

གསུམ་པ་མ་གྲུབ་པའི་སྐྱོན་མེད་པ་ནི། མ་གྲུབ་ཅེས་སོགས་ཏེ། ཐལ་བའི་རྟགས་མ་གྲུབ་པ་ལ་སོགས་པར་འགྱུར་བ་ཡང་མ་ཡིན་ཏེ། གལ་ཏེ་གསལ་བ་དུ་མ་དང་འབྲེལ་བ་དེ་ལྟར་ཁས་ལེན་པ་ཡིན་ན། དུ་མ་ཙམ་པོ་འདི་ཡང་ཁས་ལེན་དགོས་པར་འགྱུར་བའམ། དུ་མ་དེ་ཁས་ལེན་པ་མ་ཡིན་ན་ནི་དུ་མ་དང་འབྲེལ་བ་དང༌། དུ་མ་གཉིས་ཀར་ཡང་ཁས་ལེན་ནུས་པར་མི་འགྱུར་རོ་ཞེས་གསལ་བ་དུ་མ་དང་འབྲེལ་བ་དང༌། དུ་མའི་ཆོས་གཉིས་ཀྱི་འབྲེལ་བ་ཙམ་ཞིག་བྱེ་བྲག་པའི་བློའི་ངོར་ཉེ་བར་སྟོན་པའི་དོན་དུ་ཐལ་བ་བཀོད་པ་ཡིན་པའི་ཕྱིར་རོ། ། གཞན་ཡང་ཐལ་བའི་བསྒྲུབ་བྱ་ཚད་མས་ངེས་པའི་རང་རྒྱུད་ཀྱི་བསྒྲུབ་བྱ་ཉིད་དུ་ཡོངས་སུ་འཛིན་ན་མ་གྲུབ་པའི་སྐྱོན་འདིར་འགྱུར་རོ། ། བཞི་པ་བསལ་བའི་སྐྱོན་མེད་པ་ནི། གཏན་ཚིགས་ཞེས་སོགས་ཏེ།
གསལ་བ་དུ་མ་དང་འབྲེལ་བའི་གཏན་ཚིགས་ཡོད་ན་ནི་དུ་མར་ཐལ་བའི་དམ་བཅའ་༼༢༠༥ན༽ལ་བསལ་བའི་སྐྱོན་ཡོད་པ་མ་ཡིན་ཏེ། ཁྱབ་བྱ་ཁྱབ་བྱེད་དུ་རིགས་པས་ཐོབ་པའི་དུ་མ་ནི་གདོན་མི་ཟ་བར་ཁས་བླང་བར་འོས་པའི་ཕྱིར་རོ། ། གལ་ཏེ་དུ་མར་ཐལ་བའི་དམ་བཅའ་ལ་བྱེ་བྲག་པས་རྫས་གཅིག་ཏུ་ཁས་བླངས་པས་གནོད་ཅེ་ན། ཁས་བླངས་ཞེས་སོགས་ཏེ། སྤྱི་གཅིག་ཏུ་ཁས་བླངས་པས་རིགས་པས་གྲུབ་པའི་དུ་མ་ལ་གནོད་པར་མི་ནུས་སོ་ཞེས་ཕྱོགས་ཀྱི་མཚན་ཉིད་ཀྱི་སྐབས་སུ་བཤད་པར་བྱའོ་ཞེས་ཆོས་མཆོག་གསུང༌། གལ་ཏེ་ཚད་མས་གྲུབ་པ་གཏན་ཚིགས་སུ་གཟུང་བར་རིགས་པ་མ་ཡིན་ན། ཇི་ལྟར་ན་ཚད་མས་མ་གྲུབ་པའི་ཁས་བླངས་པ་ཙམ་གྱི་དུ་མ་དང་འབྲེལ་བ་ཉིད་ཀྱིས་དུ་མ་ཉིད་གདོན་མི་ཟ་བར་ཁས་བླངས་པར་བཤད་ཅེ་ན། ཆོས་གཅིག་ཅེས་སོགས་ཏེ། གསལ་བ་དུ་མ་དང་འབྲེལ་བའི་ཆོས་གཅིག་ཁས་ལེན་པས་གདོན་མི་ཟ་བར་གཞན་དུ་མ་ཤུགས་ལ་ཁས་བླང་དགོས་པར་ནི་དེ་གཉིས་ཁྱབ་བྱ་ཁྱབ་བྱེད་དུ་གྲུབ་པའི་རིགས་པས་བྱས་པ་ཡིན་པའི་ཕྱིར་རོ། ། གསུམ་པ་དེ་བསྒྲུབ་པའི་ངག་ཏུ་འགྱུར་བའི་ཚུལ་ལ།
བསྒྲུབ་པའི་ངག་ཏུ་འཇོག་པའི་རྒྱུ་མཚན་དེ་གཞན་གྱི་ལུགས་ལ་མི་འཐད། རང་གི་ལུགས་ལ་འཐད་པའོ། ། དང་པོ་ནི། གཏན་ཚིགས་ཞེས་སོགས་ཏེ། གལ་ཏེ་ཐལ་བའི་ངག་དེ་བསྒྲུབ་པའི་ངག་མ་ཡིན་པར་ཐལ། གཏན་ཚིགས་མི་སྟོན་པའི་ཕྱིར་རོ་ཞེ་ན། ཐལ་བའི་ངག་དངོས་དོན་ལ་བལྟོས་ཏེ་བསྒྲུབ་པའི་ངག་མ་ཡིན་ཀྱང་བཟློག་དོན་རང་རྒྱུད་ཀྱི་རྟགས་ལ་བལྟོས་ནས་བསྒྲུབ་པའི་ངག་ཡིན་ཏེ། ཐལ་བའི་གཏན་ཚིགས་ལ་སྒྲུབ་བྱེད་མེད་ཀྱང་ཐལ་བའི་ངག་འདི་ནི་རྩ་བ་རང་རྒྱུད་ཀྱི་གཏན་ཚིགས་ཀྱི་ཕྱོགས་ཆོས་དང་ཁྱབ་པར་བྱ་བ་༼༢༠༥བ༽དུ་མ་དང་འབྲེལ་བ་དང༌། ཁྱབ་པར་བྱེད་པ་དུ་མ་གཉིས་ཀའི་འབྲེལ་བའི་དངོས་པོ་བློ་ཡུལ་དུ་སྒྲུབ་པར་བྱེད་པའི་རྣམ་པ་ཡིན་གྱི། དུ་མས་སྟོང་པ་ལས་བཟློག་པ་དུ་མ་རང་རྒྱུད་དུ་སྒྲུབ་པར་བྱེད་པ་ནི་མ་ཡིན་ཏེ།
གསལ་བ་དུ་མ་དང་འབྲེལ་བའི་གཏན་ཚིགས་ལ་ཚད་མ་མེད་པའི་ཕྱིར་རོ། ། དེས་ན་ཐལ་བའི་རྗེས་སུ་འགྲོ་ལྡོག་གི་རང་རྒྱུད་ཀྱི་བཟློག་པ་དང་རྗེས་འགྲོ་དྲན་ལམ་དུ་སྟོན་པ་དང༌། དམ་བཅའ་ལ་གསལ་བ་བརྗོད་པས་རང་རྒྱུད་ཀྱི་ཕྱོགས་ཆོས་དྲན་ལམ་དུ་བྱེད་ཅིང༌། རྟགས་ཁས་བླངས་ཀྱི་གྲུབ་པ་བརྗོད་པས་ཕྱིན་ཅི་ལོག་གི་དམ་བཅའ་སུན་འབྱིན་པ་ནི་ཐལ་བའི་ངག་གི་བྱེད་ལས་ཡིན་ནོ། ། དེ་ལྟར་ན་སྒྲུབ་བྱེད་འཕེན་པའི་ཐལ་བའི་སྦྱོར་བ་ཇི་ལྟ་བུ་ཞེ་ན། འདི་ལྟར་གང་དུ་མ་དང་འབྲེལ་བ་དེ་ནི་དུ་མར་འགྱུར་བ་ཡིན་ཏེ། སྣོད་དུ་མ་དང་འབྲེལ་བའི་རྒྱ་ཤུག་བཞིན། དུ་མས་སྟོང་པའི་སྤྱི་གཅིག་གི་རྣམ་པར་སྣང་བ་ཡང་གསལ་བ་དུ་མ་དང་འབྲེལ་བར་ཁྱོད་ཀྱིས་ཁས་བླངས་སོ་ཞེས་ཆོས་མཐུན་སྦྱོར་དང༌། གང་དུ་མས་སྟོང་པ་དེ་གསལ་བ་དུ་མ་དང་འབྲེལ་བར་སྟོང་སྟེ། རྡུལ་ཕྲན་ཡན་གར་བ་བཞིན།
དུ་མས་སྟོང་པའི་སྤྱི་གཅིག་གི་རྣམ་པར་སྣང་བ་ནི་གསལ་བ་དུ་མ་དང་འབྲེལ་བར་ཁྱོད་ཀྱིས་ཁས་བླངས་སོ་ཞེས་ཆོས་མི་མཐུན་སྦྱོར་གྱི་ངག་གོ ། གཉིས་པ་དེ་གཞན་གྱི་ལུགས་ལ་མི་འཐད་པ་ལ། ཁས་བླངས་བརྗོད། དེ་དགག་པའོ། ། དང་པོ་ནི། གལ་ཏེ་ཞེས་སོགས་ཏེ། གལ་ཏེ་གྲངས་ཅན་པའི་སྦྱོར་བའི་སྐབས་འདིར་ཡང་བློ་བདེ་ཆོས་ཅན། སེམས་པ་མེད་པར་ཐལ། སྐྱེ་འཇིག་ཅན་ཡིན་པའི་ཕྱིར། ཐལ་བ་ལས་བཟློག་པར་སེམས་པ་ཡོད་པ་ཉིད་ཀྱིས་མི་རྟག་པ་ཉིད་དང་སྐྱེ་བ་དང་ལྡན་པ་འགོག་པར་བྱེད་པ་ཡིན་ནོ། །
དེའི་ཚེ་དངོས་དོན་ལ་༼༢༠༦ན༽བལྟོས་ནས་བསྒྲུབ་པའི་ངག་མ་ཡིན་ཀྱང་བཟློག་དོན་ལ་བལྟོས་ཏེ་ཡིན་ནོ་ཞེ་ན། གཉིས་པ་དེ་དགག་པ་ནི། དེ་ལྟར་ཞེས་སོགས་ཏེ། ཐལ་བ་དང་རང་རྒྱུད་དེ་ལྟར་བྱེད་པའི་སངས་རྒྱས་པ་དང་གྲངས་ཅན་པ་ནི་སུ་ཡང་མེད་དེ། གྲངས་ཅན་གྱིས་བློ་བདེ་སེམས་ཡོད་དུ་མི་འདོད་ལ། སངས་རྒྱས་པས་སྐྱེ་འཇིག་ཅན་དུ་འདོད་པའི་ཕྱིར་རོ། ། ཐལ་བ་དང་རང་རྒྱུད་དེ་ལྟར་བྱེད་པར་ནུས་པ་ཉིད་ཀྱང་མ་ཡིན་ཏེ། ཐལ་བའི་རྟགས་སྐྱེ་འཇིག་ཅན་དང་དེའི་དངོས་དོན་བཟློག་པའི་སྒྲུབ་པར་བྱེད་པ་སེམས་ཡོད་དག་གོ་རིམ་བཞིན་དུ་སེམས་ཡོད་དང་སྐྱེ་འཇིག་ཅན་དགག་པའི་གོ་བར་བྱེད་པ་མ་ཡིན་པའི་ཕྱིར་ཏེ། སེམས་པ་ཅན་དང་སྐྱེ་འཇིག་ཅན་དེ་གཉིས་འགལ་བར་མ་གྲུབ་པས་སོ། ། གཏན་ཚིགས་མ་གྲུབ་བོ་ཞེ་ན།
སྔར་རྒྱུ་ཞེས་སོགས་ཏེ། འགལ་བའི་ཆོས་ཞིག་ཡིན་ན། སྔར་གནོད་བྱ་རྒྱུ་མ་ཚང་བ་མེད་པ་ཅན་འབྱུང་བ་དམིགས་པ་ལས་ཕྱིས་གཅིག་གནོད་བྱེད་ཡོད་པས་གནོད་བྱ་མེད་པའི་ཕྱིར། ལྷན་ཅིག་མི་གནས་པའི་འགལ་བའམ། ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བ་གཉིས་སུ་འདུས་པར་ཚད་མས་རྟོགས་པ་ཡིན་ན། སྐྱེ་བ་ཅན་དང་མི་རྟག་པ་དག་དང༌། སེམས་པ་ཡོད་པ་ལ་ནི་འགལ་བ་དེ་གཉིས་གྲུབ་པ་མ་ཡིན་ནོ། ། གསུམ་པ་རང་གི་ལུགས་ལ་འཐད་པ་ནི། གཅིག་ལ་ཞེས་སོགས་ཏེ། གལ་ཏེ་ཁྱེད་ལ་ཡང་ཐལ་བ་དང་རང་རྒྱུད་དེ་ལྟར་བྱེད་མི་ནུས་པར་ཐལ།
རྟགས་དང་དགག་བྱའི་ཆོས་འགལ་བ་མེད་པའི་ཕྱིར་རོ་ཞེ་ན། གཅིག་སངས་རྒྱས་པའི་ལུགས་ལ་ནི་སྤྱི་གཅིག་གི་རྣམ་པར་སྣང་བ་ཆོས་ཅན། དུ་མར་ཐལ། གསལ་བ་དུ་མ་དང་འབྲེལ་བའི་ཕྱིར་ཞེས་པའི་ཐལ་བ་དང༌། དེས་འཕངས་༼༢༠༦བ༽པའི་རང་རྒྱུད་ནི་ཡུལ་ལ་སོགས་པ་ཐ་དད་པ་ཅན་གྱི་རྫས་གང་ཡིན་པ་དེ་དག་དང་ལྡན་པ་ཡོད་པ་མ་ཡིན་ཏེ། སྔར་ཇི་སྐད་བཤད་པའི་རང་བཞིན་གཞན་དུ་མ་དང་བྲལ་བར་ཁས་བླངས་ཟིན་པ་ཁོ་ནའི་ཕྱིར་ཞེས་པའི་ཐལ་རང་གི་སྒྲུབ་བྱེད་གཉིས་པོ་དེ་ངེད་ལ་འཐད་པ་ཡིན་ཏེ། ཕྱོགས་ཆོས་གྲུབ་ཅིང་རྟགས་དུ་མ་དེ་མེད་པ་དང༌། དགག་བྱའི་ཆོས་གསལ་བ་དུ་མ་དང་འབྲེལ་བ་དེ་ཡོད་པ་ནི་ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བར་ངེས་པའི་ཕྱིར་རོ། ། གསུམ་པ་ལུང་དང་སྦྱར་བ་ནི། སློབ་དཔོན་ཞེས་སོགས་ཏེ།
སློབ་དཔོན་དབྱིག་གཉེན་དང་ཕྱོགས་ཀྱི་གླང་པོ་དག་གིས་ཀྱང་བྱེ་བྲག་པས་ཡན་ལག་ཅན་གྱི་ལུས་རྫས་གཅིག་ཡན་ལག་དུ་མ་དང་འབྲེལ་བར་འདོད་པ་དང༌། གྲངས་ཅན་པས་གཙོ་བོ་རང་བཞིན་གཅིག་རྣམ་འགྱུར་དུ་མ་དང་འབྲེལ་བར་འདོད་པ་དགག་པ་ལ་སོགས་པའི་གཞུང་རྣམས་སུའང་འདིར་བཀོད་པའི་ཐལ་བ་དང༌། རང་རྒྱུད་ཀྱི་དོན་འདི་ཉིད་རྣམ་པ་དུ་མའི་སྒོ་ནས་འགོད་པར་མཛད་དེ། འདི་ལྟར་ལུས་ཆོས་ཅན། ཡན་ལག་དུ་མ་ལ་ཡོད་པ་མ་ཡིན་པར་ཐལ། རྫས་གཅིག་ཡིན་པའི་ཕྱིར། ཐལ་བ་ལས་གཅིག་མ་ཡིན་ཏེ། ཡན་ལག་དུ་མ་ལ་ཡོད་པའི་ཕྱིར་ཞེས་པའི་ཐལ་བ་དང༌། རང་རྒྱུད་ཉེ་བར་བཀོད་པས་ལུས་རྫས་གཅིག་པའི་རྣམ་པ་དེ་ལྟ་བུའི་རང་བཞིན་འགོག་པའི་རྟགས་ཀྱི་རྣམ་གཞག་མཛད་པ་ཡིན་ཏེ། ཕྱོགས་ཆོས་གྲུབ་ཅིང་དགག་བྱའི་ཆོས་རྫས་གཅིག་པ་ཉིད་རྟགས་ཡན་ལག་དུ་མ་ལ་ཡོད་པར་འགལ་བའི་ཕྱིར།
གཏན་ཚིགས་མ་གྲུབ་ཅེ་ན། རྫས་གཅིག་པ་དང་འགལ་བ་ཡན་ལག་དུ་མ་ལ་ཡོད་པའི་ལུས་དག་ནི་ཆོས་ཅན། རྫས་གཅིག་པར་ཁས་བླངས་པས་གཞན་ཡན་ལག་དུ་མ་ལ་ཡོད་པ་བཏང་བ་མེད་པར་ཐལ། ༼༢༠༧ན༽དེ་གཉིས་འགལ་བ་མེད་པའི་ཕྱིར། འདོད་པར་མི་ནུས་ཏེ། ལུས་ལ་རྫས་གཅིག་པ་དང་ཡན་ལག་དུ་མ་ལ་ཡོད་པའི་ཆོས་གཉིས་ཀ་ཡོད་པ་ཚད་མས་གྲུབ་པ་མ་ཡིན་པའི་ཕྱིར་་རོ། ། གལ་ཏེ་དེའི་ཚེ་བྱེ་བྲག་པའི་ལུང་ལས་བཤད་པའི་རྫས་ཆ་མེད་ཀྱི་ལུས་ཆོས་ཅན་དུ་བཞག་ན་སངས་རྒྱས་པ་ལ་མ་གྲུབ་ཅིང༌། སངས་རྒྱས་པའི་ལུང་ནས་བཤད་པའི་ཆ་བཅས་ཀྱི་ལུས་ཆོས་ཅན་དུ་འཇོག་ན། བྱེ་བྲག་པ་ལ་མ་གྲུབ་བོ་ཞེ་ན། གྲུབ་པའི་ཞེས་སོགས་ཏེ།
ཕྱི་ནང་གི་གྲུབ་པའི་མཐའ་ཚད་མར་ཁས་ལེན་པའི་རྒྱུ་མཚན་ལ་དཔྱད་ནས་ཁས་ལེན་པར་སྐབས་སུ་བབས་པའི་ཚེ་ཁས་ལེན་པ་ཡིན་ལ། སྐབས་སུ་མ་བབས་པའི་ཚེ་ཕྱི་ནང་གི་གྲུབ་པའི་མཐའ་ཁས་མ་བླངས་པས། ཆ་བཅས་དང་ཆ་མེད་ཀྱི་ལུས་གཉིས་ཀ་ཆོས་ཅན་དུ་མི་འཇོག་པར་ལུས་སྣང་ཙམ་ཆོས་ཅན་དུ་འཇོག་པ་ཡིན་ཏེ། ཁས་ལེན་པའི་རྒྱུ་མཚན་ལ་དཔྱད་ནས་ཁས་ལེན་པ་དེ་ལྟར་མ་ཡིན་ན་ནི་སྔར་ཕྱི་ནང་གི་གྲུབ་པའི་མཐའ་ཁས་བླངས་ནས་ཕྱིས་གྲུབ་མཐའ་ཁས་ལེན་པའི་རྒྱུ་མཚན་ལ་རྣམ་པར་དཔྱོད་པ་མི་འཐད་པའི་ཕྱིར་རོ། ། གཉིས་པ་དོན་སྨོས་པའི་རྣམ་བཅད་བཤད་པ་ལ། རྣམ་བཅད་ཀྱི་ཡུལ་ངོས་བཟུང་བས་མདོར་བསྟན། དེ་སྒྲུབ་བྱེད་ཡིན་པ་དགག་པས་རྒྱས་པར་བཤད་པའོ། ། དང་པོ་ནི། དོན་མེད་ཅེས་སོགས་ཏེ། དོན་ལ་མེད་པར་རྟོག་པས་སྒྲོ་བཏགས་པའི་གཏན་ཚིགས་དེ་ཡང་ཆོས་ཅན།
རྟགས་ཡང་དག་པ་མ་ཡིན་ཏེ། མ་གྲུབ་པ་དང་མ་ངེས་པ་གང་རུང་ཡིན་པའི་ཕྱིར་སྙམ་དུ་དགོངས་སོ། ། དེ་ཡང་གང་ཞེ་ན། དཔེར་ན་སྒྲ་ནི་ཆོས་ཅན། རྟག་པའམ་མི་རྟག་པ་གང་རུང་ཡིན་ཏེ། ཕྱོགས་དང་མཐུན་པའི་ཕྱོགས་དག་ལས་གང་རུང་བ་ཡིན་པའི་ཕྱིར། དཔེར་༼༢༠༧བ༽ན་བུམ་པ་བཞིན་བཀོད་པའི་ཚེ། སྒྲ་ལ་ཕྱོགས་ཡིན་པ་གྲུབ་པས་གང་རུང་ཕྱོགས་ཆོས་སུ་གྲུབ། བུམ་པ་མཐུན་ཕྱོགས་སུ་གྲུབ་པས་གང་རུང་རྗེས་འགྲོར་གྲུབ། ནམ་མཁའ་གཉིས་ཀར་མེད་པས་བཟློག་པའི་ཚུལ་གྲུབ་བོ་ཞེས་བྱ་བ་ལྟ་བུའོ། །
གཉིས་པ་དེ་སྒྲུབ་བྱེད་ཡིན་པ་དགག་པས་རྒྱས་པར་བཤད་པ་ལ། འདོད་པ་ལ་མ་བལྟོས་པའི་གང་རུང་མ་གྲུབ་བལྟོས་པའི་གང་རུང་གྲུབ་ཀྱང་མ་ངེས་པའོ། ། དང་པོ་ལ། ཕྱོགས་ཆོས་བསྒྲུབ། རྟགས་དགོད། བཟློག་པའི་དཔེའོ། ། དང་པོ་ལ། འདོད་པ་ལ་བལྟོས་པ་རང་རྒྱུད་ཀྱིས་བསྒྲུབ། དངོས་པོ་ལ་གནས་པ་ཐལ་འགྱུར་གྱིས་དགག ། དེ་གཉིས་ཀའི་དོན་བསྡུ་བའོ། །
དང་པོ་ནི། འདིར་ཞེས་སོགས་ཏེ། གང་རུང་གིས་སྒྲ་མི་རྟག་པར་བསྒྲུབ་པའི་སྐབས་འདིར་ཆོས་ཅན། མི་རྟག་པར་སྒྲུབ་འདོད་ལ་མ་བལྟོས་པར་དངོས་པོ་ལ་ནི་སྒྲ་དང་བུམ་པ་གཉིས་ཕྱོགས་དང་མཐུན་པའི་ཕྱོགས་ཡིན་པས་ཉེ་བ་དང༌། སྒྲ་དང་ནམ་མཁའ་གཉིས་ཕྱོགས་དང་མི་མཐུན་པའི་ཕྱོགས་ཡིན་པས་དེ་གཉིས་བསྐལ་པ་སྟེ་རིང་བར་ཡོད་པ་མ་ཡིན་གྱི། འོན་ཀྱང་ཕྱོགས་གསུམ་པོ་དེ་སྨྲ་བ་པོ་རྒོལ་བའི་སྒྲུབ་བྱེད་བརྗོད་པར་འདོད་པའི་བསམ་པས་བྱས་པ་ཡིན་ཏེ། སྒྲུབ་འདོད་དེ་མེད་ན་མི་རྟག་པ་ལ་སྒྲུབ་བྱེད་བརྗོད་པར་འདོད་པའི་ཚེ་སྒྲ་དང་བུམ་པ་ཕྱོགས་དང་མཐུན་པའི་ཕྱོགས་ཡིན་པས་ཉེ་བ་དང༌། གཅིག་ཤོས་ནམ་མཁའ་དག་མི་མཐུན་པའི་ཕྱོགས་ཡིན་པས་བསྐལ་པའི་ཁྱད་པར་ཉིད་མེད་པའི་ཕྱིར་རོ། ། སྒྲ་རྟག་པར་བསྒྲུབ་པ་ལའང་སྦྱར་རོ། ། གཉིས་པ་དངོས་པོ་ལ་གནས་པ་ཐལ་འགྱུར་གྱིས་དགག་པ་ནི།
དངོས་པོའི་ཞེས་སོགས་ཏེ། ཕྱོགས་གསུམ་པོ་དེ་སྒྲུབ་འདོད་ལ་མ་བལྟོས་པར་དོན་ལ་གྲུབ་ན། སྔར་སྒྲ་མི་རྟག་པར་བསྒྲུབ་༼༢༠༨ན༽པའི་མཐུན་ཕྱོགས་ཡིན་པའི་བུམ་པ་ཆོས་ཅན། ཡང་ཕྱིས་སྒྲ་མི་རྟག་པ་ལས་གཞན་དུ་རྟག་པར་སྒྲུབ་བྱེད་བརྗོད་པར་འདོད་པའི་ཚེ་མཐུན་ཕྱོགས་ལས་གཞན་མི་མཐུན་ཕྱོགས་སུ་འགྱུར་བ་མི་རིགས་པར་ཐལ། སྒྲུབ་འདོད་ལ་མ་བལྟོས་པར་མི་མཐུན་ཕྱོགས་དངོས་པོའི་རང་བཞིན་དུ་གྲུབ་པ་ཡིན་པའི་ཕྱིར་ནའོ། ། འདོད་ན། བུམ་པ་རྟག་པར་ཐལ་ལོ། ། གཞན་ཡང་གང་ཟག་གཉིས་ཀྱིས་ཆོས་ཅན་སྒྲ་ལ་དུས་གཅིག་ཅར་དུ་རྟག་མི་རྟག་གཉིས་ཀ་སྒྲུབ་འདོད་ཀྱི་ཡུལ་དུ་བྱས་པའི་ཚེ་གཅིག་བུམ་པ་ལ་དུས་གཅིག་ཅར་དུ་མཐུན་ཕྱོགས་མི་མཐུན་ཕྱོགས་ཀྱི་ཡོན་ཏན་འགལ་བ་བསྡུ་བ་མི་འཐད་པར་ཐལ། སྒྲུབ་འདོད་ལ་མ་བལྟོས་པར་ཕྱོགས་གཉིས་ཐ་དད་དུ་དངོས་པོའི་རང་བཞིན་དུ་གྲུབ་པའི་ཕྱིར་རོ། ། གསུམ་པ་དེ་གཉིས་ཀའི་དོན་བསྡུ་བ་ནི།
དེའི་ཕྱིར་ཞེས་སོགས་ཏེ། ཕྱོགས་གསུམ་པོའི་ཆོས་འདི་དག་ནི་ཆོས་ཅན། བྱེད་པ་པོ་སྐྱེས་བུའི་འདོད་པའི་རྗེས་སུ་བྱེད་པ་ཡིན་གྱི། དངོས་པོའི་རང་བཞིན་གྱི་རྗེས་སུ་བྱེད་པ་ནི་མ་ཡིན་ཏེ། སྒྲུབ་འདོད་ལ་བལྟོས་པ་ལ་སྒྲུབ་བྱེད་ཡོད་ཅིང༌། དོན་ལ་གནས་པ་ལ་གནོད་བྱེད་ཡོད་པ་དེའི་ཕྱིར་ཏེ། འདོད་པ་དེ་ནི་དོན་དང་མཐུན་པ་དེ་ལྟར་མི་འཇུག་པའི་ཕྱིར་རོ། ། གཉིས་པ་རྟགས་དགོད་པ་ནི། དེའི་ཕྱིར་ཞེས་སོགས་ཏེ། གལ་ཏེ་གང་རུང་དེ་ཆོས་ཅན།
བསྒྲུབ་བྱ་མི་འགྲུབ་པར་ཐལ། དོན་ལ་མ་གྲུབ་པའི་ཕྱིར་ཞེ་ན། ཚུལ་གསུམ་ངེས་པའི་དུས་ཆོས་ཅན། བསྒྲུབ་བྱ་མི་འགྲུབ་པར་ཐལ། དོན་ལ་མ་གྲུབ་པའི་ཕྱིར་ཏེ། བློ་ལ་བལྟོས་པའི་ཆོས་ཡིན་པའི་ཕྱིར་རོ། ། དེས་ན་གང་རུང་གི་རྟགས་དེ་ལས་ནི་ཆོས་ཅན། མི་རྟག་པའི་དོན་མི་འགྲུབ་སྟེ། འདོད་པ་ལ་མི་བལྟོས་པར་༼༢༠༨བ༽དངོས་པོའི་རང་བཞིན་དག་ལ་སྒྲ་དང་ཉེ་བའི་མཐུན་ཕྱོགས་དང༌། བསྐལ་པ་སྟེ་མི་མཐུན་ཕྱོགས་མ་གྲུབ་པའི་ཕྱིར་རོ། །
ཕྱོགས་ཆོས་གོང་དུ་བསྒྲུབས་ཟིན་པ་དེའི་ཕྱིར་རོ། ། དེས་ཕྱོགས་དང་མཐུན་པའི་ཕྱོགས་གང་རུང་དོན་ལ་གྲུབ་པ་ཁེགས་པས། དེས་སྒྲ་མི་རྟག་པའི་སྒྲུབ་བྱེད་ཡིན་པ་ཁེགས་ལ། དེ་ཁེགས་པས་དེ་སྟོན་པ་གཞན་དོན་རྗེས་དཔག་ཡིན་པ་ཁེགས་སོ། ། གསུམ་པ་བཟློག་པའི་དཔེ་ནི། གྲུབ་ན་ཞེས་སོགས་ཏེ། གལ་ཏེ་གང་རུང་གི་སྤྱི་རྟགས་སུ་བཀོད་པའི་ཚེ་གོ་བྱེད་དུ་མི་འགྱུར་རམ་ཞེ་ན། དེ་ཕྱོགས་ཆོས་སུ་གྲུབ་ན་ནི་གོ་བྱེད་དུ་འགྱུར་ཏེ། དཔེར་ན་གཞི་འགའ་ཞིག་ཏུ་རྭ་ཅན་ལ་མི་འཁྲུལ་བར་ངེས་པ་དེ་དང་འདྲ་བའི་རང་བཞིན་བ་ལང་དང་བ་མེན་གང་རུང་དུ་ཆོས་མཐུན་པའི་རྟགས་དེ་མཐོང་ནས་གཉིས་པོ་གང་ཡིན་ཐེ་ཚོམ་ཟ་བའི་ཚེ་ན་གོང་བུ་འདི་ནི་རྭ་ཅན་ཡིན་ཏེ། བ་ལང་དང་བ་མེན་གང་ཡང་རུང་བ་ཞིག་ཡིན་པའི་ཕྱིར་ཞེས་བརྗོད་པ་བཞིན་ནོ། །
གཉིས་པ་བལྟོས་པའི་གང་རུང་གྲུབ་ཀྱང་མ་ངེས་པ་ལ། རྟགས་དགོད། ཕྱོགས་ཆོས་བསྒྲུབ། རིགས་ཅན་གཞན་ཁེགས། དོན་བསྡུ་བའོ། ། དང་པོ་ནི། ཅི་སྟེ་ཞེས་སོགས་ཏེ། གལ་ཏེ་སྒྲུབ་འདོད་ལ་བལྟོས་པའི་གང་རུང་རྟགས་སུ་འགོད་དོ་ཞེ་ན། ཅི་སྟེ་ཡང་སྒྲ་རྟག་སྟེ། རྒོལ་བ་པོ་དེ་ལྟར་སྒྲུབ་བྱེད་བརྗོད་པར་འདོད་པ་ལ་བལྟོས་པའི་ཕྱོགས་དང་མཐུན་ཕྱོགས་གང་རུང་ཡིན་པའི་ཕྱིར་ཞེས་སྒྲ་རྟག་པའི་སྒྲུབ་བྱེད་དུ་སྨྲ་བ་དེའི་ཚེ་རྟག་པའི་དོན་གྱི་སྟོང་པའི་སྒྲ་དེ་ཉིད་རྟག་པ་ལ་སྒྲུབ་བྱེད་བརྗོད་པར་འདོད་པ་ལ་བལྟོས་པའི་གང་རུང་ཙམ་ཞིག་སྒྲ་ལ་འགྲུབ་ཀྱི།
གང་རུང་དེ་ལས་སྒྲ་ལ་རྟག་པའི་དོན་འགྲུབ་པ་ནི་མ་ཡིན་ཏེ། རྒོལ་༼༢༠༩ན༽བ་དེའི་རྟག་པ་བསྒྲུབ་པར་འདོད་པ་ནི་དངོས་པོ་ལ་དོན་དང་མཐུན་པར་འཇུག་པར་ངེས་པ་མེད་པའི་ཕྱིར་རོ། ། གང་རུང་གིས་སྒྲ་མི་རྟག་པར་བསྒྲུབ་པའང་དེ་དང་འདྲའོ། ། གཉིས་པ་ཕྱོགས་ཆོས་བསྒྲུབ་པ་ནི། འདི་ལྟར་ཞེས་སོགས་ཏེ། ཕྱོགས་ཆོས་གྲུབ་པ་འདི་ལྟར་ཆོས་ཅན། སྒྲ་གང་ལའང་རྒོལ་བ་དེའི་འདོད་པ་ཡོད་པ་དེར་རྟག་པའི་དངོས་པོ་ཡོད་པ་བཞིན་ནོ་ཞེས་དེ་ལྟར་ནི་བལྟ་བར་ནུས་པ་མ་ཡིན་པས། འདོད་པ་ཡོད་པ་དེར་དོན་དེ་ཡོད་པས་མ་ཁྱབ་ལ། དེ་ལྟར་ཁྱབ་པ་མ་གྲུབ་པའི་ཕྱིར། འདོད་པ་དོན་ལ་འཁྲུལ་བར་འགྱུར་རོ། །
གཉིས་པ་རིགས་ཅན་གཞན་ཁེགས་པ་ནི། འདིས་ནི་ཞེས་སོགས་ཏེ། འདོད་པ་དོན་ལ་འཁྲུལ་བར་བཤད་པ་འདིས་ནི་ཆོས་ཅན། སྒྲ་རྟག་སྟེ། རྒོལ་བ་ངས་རྟག་པར་ཁས་བླངས་པའི་ཕྱིར་ཞེས་པ་དང༌། གཞན་གྱིས་རྟག་པར་ཁས་བླངས་པའི་ཕྱིར་ཞེས་བྱ་བ་ལ་སོགས་པ་རྟོག་པས་སྒྲོ་བཏགས་པས་གཏན་ཚིགས་ཀྱི་སྦྱོར་བ་དང༌། རྟག་པར་ལུང་ལས་གྲུབ་པའི་ཕྱིར་ཞེས་པའི་གཏན་ཚིགས་གཉིས་པོ་དེ་ཡང་རྟག་པ་ལ་འཁྲུལ་བར་བཤད་པ་ཡིན་ནོ། ། ཅིའི་ཕྱིར་ཞེ་ན། ཚིག་ནི་སྨྲ་བ་པོའི་འདོད་པ་ཙམ་གྱིས་འཇུག་པའི་ཕྱིར་རོ། ། བཞི་པ་དོན་བསྡུ་བ་ནི།
རྟོག་དང་ཞེས་སོགས་ཏེ། རྟོག་པ་དེས་སྒྲོ་བཏགས་པར་བྱས་པ་དང༌། ལུང་ལས་བཤད་པ་དག་ནི་ཆོས་ཅན། བསྒྲུབ་བྱའི་ཆོས་ལ་འཁྲུལ་བ་ཡིན་ཏེ། རྟོག་པ་དང་ལུང་དག་བྱེད་པ་པོའི་འདོད་པ་ཙམ་དང་རྗེས་སུ་འབྲེལ་བའི་ཕྱིར། ཁྱབ་སྟེ། བསྒྲུབ་བྱའི་ཆོས་ཀྱི་དངོས་པོའང་འདོད་པ་ལས་གཞན་དུ་སྲིད་པའི་ཕྱིར། གསུམ་པ་གཞན་འདོད་པའི་མཚན་གཞི་བཀག་ནས་༼༢༠༩བ༽རང་ལུགས་ཀྱི་མཚན་གཞི་ངོས་གཟུང་བ་ནི། ངག་ལྷག་པ་གཞན་དོན་རྗེས་དཔག་མ་ཡིན། ཆད་པ་གཞན་དོན་རྗེས་དཔག་མ་ཡིན་པའོ། །
དང་པོ་ལ། རྟགས་མི་སྟོན་པས་ཕྱོགས་ཚིག་བསྒྲུབ་པའི་ངག་མ་ཡིན། རྗེས་དཔག་མི་བསྐྱེད་པས་ཕྱོགས་ཚིག་བསྒྲུབ་པའི་ངག་མ་ཡིན་པའོ། ། དང་པོ་ནི། ཚུལ་གསུམ་ཞེས་སོགས་ཏེ། གལ་ཏེ་བསྒྲུབ་པར་བྱ་བ་ཡང་རང་གིས་མཐོང་བ་ཡིན་ལ། སྒྲུབ་པར་བྱེད་པ་ཡང་མ་ཡིན་ནམ། ཇི་ལྟར་ན་རང་གིས་མཐོང་བའི་སྒྲུབ་པར་བྱེད་པ་འབའ་ཞིག་གཟུང་བ་ཡིན་ཅེ་ན། རྒོལ་བ་རང་གིས་མཐོང་བའི་ཚུལ་གསུམ་པའི་རྟགས་སྟོན་པར་བྱེད་པའི་ངག་གཞན་གྱི་དོན་གྱི་རྗེས་སུ་དཔག་པ་ཡིན་པར་དངོས་སུ་བཤད་པའི་ཕྱིར་ན། དོན་གྱིས་ན་ཕྱོགས་ཀྱི་ཚིག་ནི་སྒྲུབ་པར་བྱེད་པ་བརྗོད་པའི་ངག་མ་ཡིན་ཅེས་བཤད་པར་རིགས་པར་བྱའོ། །
གཞུང་འདི་དག་ནི་བོད་ཕལ་ཆེར་གྱིས་རབ་གསལ་བྱེད་ཀྱི་རྣམ་བཅད་དུ་སྦྱོར་མོད། ཆོས་མཆོག་གིས་རབ་གསལ་བྱེད་ཀྱི་དོན་དུ་འཆད་པར་མ་མཛད་དོ། ། གཉིས་པ་རྗེས་དཔག་མི་བསྐྱེད་པས་ཕྱོགས་ཚིག་བསྒྲུབ་པའི་ངག་མ་ཡིན་པ་ལ། རྟགས་དགོད། ཕྱོགས་ཆོས་བསྒྲུབ་པའོ། ། དང་པོ་ནི། ཇི་ལྟར་ཞེས་སོགས་ཏེ། ཇི་ལྟར་ན་ཕྱོགས་ཚིག་སྒྲུབ་པར་བྱེད་པ་བརྗོད་པའི་ངག་མ་ཡིན་ཅེ་ན། ཕྱོགས་ཚིག་བསྒྲུབ་པའི་ངག་གི་ཡན་ལག་མ་ཡིན་ཏེ། དངོས་སམ་བརྒྱུད་པས་ཕྱོགས་ཚིག་དེ་ལས་བསྒྲུབ་བྱ་གྲུབ་པའི་རྗེས་དཔག་མི་སྐྱེ་བའི་ཕྱིར་རོ། །
གཉིས་པ་ཕྱོགས་ཆོས་བསྒྲུབ་པ་ལ། ཚིག་གཉིས་དངོས་ཀྱི་སྒྲུབ་བྱེད་མ་ཡིན་པར་མཚུངས། བརྒྱུད་ནས་སྒྲུབ་བྱེད་ཡིན་མིན་གྱི་ཁྱད་པར། བརྒྱུད་པའི་སྒྲུབ་བྱེད་དུ་མཚུངས་པ་དགག་༼༢༡༠ན༽པའོ། ། དང་པོ་ལ། མདོར་བསྟན། རྒྱས་པར་བཤད་པ། དོན་བསྡུ་བའོ། ། དང་པོ་ནི། རེ་ཞིག་ཅེས་སོགས་ཏེ།
གལ་ཏེ་ཕྱོགས་ཚིག་ལས་དངོས་སུ་རྗེས་དཔག་མི་སྐྱེ་བ་མ་གྲུབ་བོ་ཞེ་ན། ཕྱོགས་དང་གཏན་ཚིགས་བརྗོད་པ་ཆོས་ཅན། རེ་ཞིག་དངོས་སུ་ནི་བསྒྲུབ་བྱའི་དོན་ལ་དམིགས་པའི་རྗེས་དཔག་བསྐྱེད་པའི་ནུས་པ་མེད་དེ། བསྒྲུབ་བྱའི་ཆོས་དང་འབྲེལ་བ་མེད་པའི་ཕྱིར་རོ། ། ཁྱབ་སྟེ། རྟགས་བསྒྲུབ་བྱའི་ཆོས་དང་འབྲེལ་བའི་དོན་གྱིས། རྟགས་ལས་བསྒྲུབ་བྱའི་དོན་རྟོགས་དགོས་པའི་ཕྱིར་རོ། ། ཕྱོགས་ཚིག་དང་རྟགས་ཚིག་དེ་དག་ཆོས་ཅན། དངོས་སུ་རང་ཉིད་ལ་བསྒྲུབ་བྱ་སྒྲུབ་པར་བྱེད་པའི་ནུས་པ་གནས་པ་མ་ཡིན་ཏེ། རྗེས་དཔག་དངོས་སུ་བསྐྱེད་པའི་ནུས་པ་མེད་པ་དེས་ནའོ། །
གཉིས་པ་རྒྱས་པར་བཤད་པ་ནི། དོན་ཉིད་ཅེས་སོགས་ཏེ། ཕྱོགས་དང་གཏན་ཚིགས་བརྗོད་པས་ནི་ཆོས་ཅན། རྗེས་དཔག་དངོས་སུ་བསྐྱེད་པའི་ནུས་པ་ཡོད་པ་མ་ཡིན་ཏེ། བསྒྲུབ་བྱའི་ཆོས་དང་འབྲེལ་བ་མེད་པའི་ཕྱིར་རོ། ། ཁྱབ་སྟེ། རྟགས་ཆོས་འབྲེལ་བའི་དོན་ཉིད་ཀྱིས་བསྒྲུབ་བྱའི་དོན་གོ་བར་བྱེད་དགོས་པའི་ཕྱིར། རྟགས་བསྒྲུབ་བྱའི་ཆོས་ལ་འབྲེལ་བ་ལས་རྟགས་ལ་བསྒྲུབ་བྱའི་ཆོས་ཀྱིས་ཁྱབ་པ་འཁྲུལ་བ་མེད་པའི་ཕྱིར་རོ། ། གསུམ་པ་དོན་བསྡུ་བ་ནི། དེས་ན་ཞེས་སོགས་ཏེ།
རྗེས་དཔག་དངོས་སུ་བསྐྱེད་པའི་ནུས་པ་མེད་པ་དེས་ན་ཕྱོགས་དང་གཏན་ཚིགས་ཀྱི་ཚིག་རང་ཉིད་ཀྱིས་བསྒྲུབ་བྱའི་དོན་བསྒྲུབ་པའི་ཕྱིར་དུ་ནི་སྒྲུབ་པར་བྱེད་པར་ནུས་པ་མ་ཡིན་ནོ། ། ཁྱད་པར་དུ་ཕྱོགས་ཀྱི་ཚིག་ལས་ནི་ཆོས་ཅན། དངོས་སུ་བསྒྲུབ་བྱ་སྒྲུབ་པར་བྱེད་ནུས་པ་མ་ཡིན་ཏེ། བསྒྲུབ་བྱའི་དོན་ལ་ཐེ་ཚོམ་ཟ་བར་མཐོང་གི ། ༼༢༡༠བ༽ངེས་པ་བསྐྱེད་པ་ནི་མ་ཡིན་པའི་ཕྱིར་རོ། ། གཉིས་པ་བརྒྱུད་ནས་སྒྲུབ་བྱེད་ཡིན་མིན་གྱི་ཁྱད་པར་བཤད་པ་ལ། རྩ་བ་དང༌། འགྲེལ་པའོ། ། དང་པོ་ནི། བསྒྲུབ་བྱ་ཞེས་སོགས་ཏེ།
གལ་ཏེ་ཚིག་གཉིས་ཀྱིས་བརྒྱུད་ནས་ཀྱང་རྗེས་དཔག་བསྐྱེད་པར་ནུས་པ་མ་ཡིན་ནམ་ཞེ་ན། ཕྱོགས་ཀྱི་ཚིག་ཆོས་ཅན། བརྒྱུད་པ་ཡིས་ཀྱང་རྗེས་དཔག་བསྐྱེད་པའི་ནུས་པ་མེད་དེ། བསྒྲུབ་བྱ་དངོས་སུ་བརྗོད་པའི་ཕྱིར། གཏན་ཚིགས་བརྗོད་པ་ཆོས་ཅན། བརྒྱུད་ནས་རྗེས་དཔག་བསྐྱེད་པར་ནུས་ཏེ། རང་ཉིད་ལ་དངོས་སུ་རྗེས་དཔག་བསྐྱེད་པའི་ནུས་པ་མེད་ཀྱང༌། རྗེས་དཔག་བསྐྱེད་ནུས་ཀྱི་གཏན་ཚིགས་སྟོན་བྱེད་ཡིན་པའི་ཕྱིར། གཉིས་པ་འགྲེལ་པ་ནི། བརྒྱུད་པས་ཞེས་སོགས་ཏེ།
རྩ་བ་དང་འདྲ་བ་ལས་སྒྲུབ་བྱེད་ཀྱི་མིང་གིས་ཉེ་བར་བཏགས་ནས་བརྒྱུད་ནས་སྒྲུབ་པར་བྱེད་པར་འདོད་པ་ཡིན་ནོ། ། གསུམ་པ་བརྒྱུད་པའི་སྒྲུབ་བྱེད་དུ་མཚུངས་པ་དགག་པ་ལ། གཏན་ཚིགས་འཇུག་པས་སྒྲུབ་བྱེད་ཡིན་པ་དགག ། རྟགས་ཀྱི་ནུས་ཡུལ་བརྗོད་པས་སྒྲུབ་བྱེད་ཡིན་པ་དགག་པའོ། ། དང་པོ་ལ། རྩོད་པ་དང༌། ལན། དོན་བསྡུ་བའོ། ། དང་པོ་ནི། དེ་ལས་ཞེས་སོགས་ཏེ།
ཕྱོགས་ཚིགས་ཡོད་ན་དེ་ལས་གཏན་ཚིགས་ཀྱི་ཚིག་འཇུག་པའི་ཕྱིར་ན། ཕྱོགས་ཚིག་དེ་ཡང་བསྒྲུབ་བྱ་བརྒྱུད་ནས་བསྒྲུབ་ནུས་པ་ཉིད་དོ་ཞེ་ན། གཉིས་པ་ལན་ནི། ཐེ་ཚོམ་ཞེས་སོགས་ཏེ། ཕྱིར་རྒོལ་བསྒྲུབ་བྱ་ལ་ཐེ་ཚོམ་པ་དང༌། ཤེས་པར་འདོད་པ་དེ་དག་ལ་ཡང་ཆོས་ཅན། བརྒྱུད་ནས་བསྒྲུབ་བྱ་བསྒྲུབ་ནུས་པར་ཧ་ཅང་ཐལ་བར་འགྱུར་ཏེ། བསྒྲུབ་བྱ་ལ་ཐེ་ཚོམ་པ་ལས་རྟགས་འདྲི་བར་བྱེད། དེ་ལས་ཀྱང་བསྒྲུབ་བྱ་ཤེས་པར་འདོད་པའི་སྒོ་ནས་རྟགས་༼༢༡༡ན༽འགོད་པའི་སྐབས་འཇུག་པའི་ཕྱིར་རོ། ། དེ་དག་ངག་མ་ཡིན་པས་སྐྱོན་མེད་ཅེ་ན།
མི་མཐུན་ཅེས་སོགས་ཏེ། མི་མཐུན་པའི་ཚིག་དེ་ཡང་ཆོས་ཅན། གཏན་ཚིགས་ཀྱི་ཚིག་འཇུག་པ་དེ་དང་ལྷན་ཅིག་ཏུ་སྒྲུབ་པར་བྱེད་པ་ཡིན་པ་ཧ་ཅང་ཐལ་བར་འགྱུར་ཏེ། སྒྲ་རྟག་ཅེས་པའི་མི་མཐུན་པའི་ཚིག་ཙམ་ལས་ཀྱང་ཕྱིར་རྒོལ་ཐེ་ཚོམ་ཟ་བ་ན། དེའི་གཉེན་པོར་གཏན་ཚིགས་ཀྱི་ཚིག་འཇུག་པ་སྲིད་པའི་ཕྱིར་རོ། ། གསུམ་པ་དོན་བསྡུ་བ་ནི། དེའི་ཕྱིར་ཞེས་སོགས་ཏེ། གཏན་ཚིགས་ཀྱི་ཚིག་འཇུག་པས་བརྒྱུད་པའི་སྒྲུབ་བྱེད་ཡིན་ན་ཧ་ཅང་ཐལ་བ་དེའི་ཕྱིར། ནང་གི་ཡན་ལག་གི་དོན་བསྒྲུབ་བྱ་བསྒྲུབ་པའི་ནུས་པ་ནི་ཚུལ་གསུམ་ཉིད་ལ་གནས་པ་ཉིད་ཡིན་ལ། དེ་ལ་དྲན་པ་འཇོག་པར་བྱེད་པ་ནི་རྟགས་དེའི་ཚིག་ལ་གནས་པའི་ཕྱིར།
རྟགས་ཚིག་དེ་ཉིད་ནི་སྒྲུབ་པར་བྱེད་པར་བཏགས་པ་ཡིན་ནོ། ། གཉིས་པ་རྟགས་ཀྱི་ནུས་ཡུལ་བརྗོད་པས་སྒྲུབ་བྱེད་ཡིན་པར་དགག་པ་ལ། རྩོད་པ། ལན། དོན་བསྡུ་བའོ། ། དང་པོ་ནི། ཡུལ་ཞེས་སོགས་ཏེ། གལ་ཏེ་རྟགས་འཇུག་པའི་ཡུལ་དངོས་སུ་མ་བསྟན་ན་ཚིག་འཇུག་པ་མི་སྲིད་པས་ན། རྟགས་འཇུག་པའི་ཡུལ་བསྒྲུབ་བྱ་དངོས་སུ་སྟོན་པ་ཉིད་ཀྱིས་བསྒྲུབ་བྱ་བརྒྱུད་ནས་བསྒྲུབ་ནུས་པ་ཡིན་ནོ་ཞེ་ན། གཉིས་པ་ལན་ནི།
འདི་ལ་ཞེས་སོགས་ཏེ། རྩོད་པ་འདི་ལ་ཐེ་ཚོམ་དང་ཤེས་འདོད་ཀྱང་ཧ་ཅང་ཐལ་བར་བཤད་ཟིན་ཏོ། ། ལན་གཞན་ཡང་བསྒྲུབ་པའི་ངག་ཆོས་ཅན། ཕྱོགས་འདི་ནི་གདོན་མི་ཟ་བར་དངོས་སུ་བསྟན་པར་བྱ་བ་མ་ཡིན་ཏེ། ཕྱོགས་དངོས་སུ་བསྟན་པ་དེ་མེད་ཀྱང་གང་ཅུང་ཟད་བྱས་པ་དེ་ཐམས་༼༢༡༡བ༽ཅད་མི་རྟག་པ་ཡིན་ལ། སྒྲ་ཡང་བྱས་པ་ཡིན་ཅེས་བརྗོད་པས་ཀྱང་སྒྲ་མི་རྟག་པ་ཡིན་ནོ་ཞེས་དོན་གྱིས་གོ་བ་ཉིད་ཡིན་པ་དེའི་ཕྱིར། གསུམ་པ་དོན་བསྡུ་བ་ནི། དེས་ན་ཞེས་སོགས་ཏེ། ཕྱོགས་ནི་དངོས་སུ་མ་བརྗོད་ཀྱང་བསྒྲུབ་པའི་ངག་གི་སྐྱོན་མ་ཡིན་ཏེ། དེ་མ་བརྗོད་ཀྱང་བསྒྲུབ་བྱ་འགྲུབ་པའི་གེགས་བྱེད་པ་མེད་པའི་ཕྱིར་རོ། །
མ་གྲུབ་ན། གོང་དུ་བསྒྲུབས་ཟིན་པ་དེས་ནའོ། ། གཉིས་པ་ངག་ཆད་པ་གཞན་དོན་རྗེས་དཔག་མ་ཡིན་པ་ནི། གསུམ་ལས་ཞེས་སོགས་ཏེ། ཚུལ་གསུམ་སྟོན་པ་གཞན་དོན་རྗེས་དཔག་ཡིན་པར་བསྟན་པས་ཚུལ་གསུམ་ལས་གང་ཡང་རུང་བ་ཞིག་དངོས་སམ་ཤུགས་ལ་མ་སྨྲས་ན་བསྒྲུབ་པའི་ངག་གི་ཡན་ལག་མ་ཚང་བའི་སྐྱོན་དུ་འགྱུར་རོ་ཞེས་དོན་གྱིས་བཤད་པར་རིག་པར་བྱའོ། ། དོན་ནི་འདི་ཡིན་ཏེ། ཕྱོགས་ཆོས་དང་ཁྱབ་པ་དངོས་སུ་བརྗོད་པ་དེ་གཞན་དོན་རྗེས་དཔག་ཡིན་ཏེ། རྒོལ་བས་ཕྱི་རྒོལ་ལ་རྗེས་དཔག་བསྐྱེད་པ་ལ་ཕྱོགས་ཆོས་དང་ཁྱབ་པ་གཉིས་ལས་གཞན་དངོས་སུ་བརྗོད་མི་དགོས་ཤིང༌། གཉིས་པོ་མ་བརྗོད་ན་རྗེས་དཔག་བསྐྱེད་མི་ནུས་པའི་ཕྱིར་རོ། ། གསུམ་པ་བསྡུས་པ་ལ་དགའ་བ་ལ་རིགས་པའི་ཐིགས་པས་ཤིན་ཏུ་བསྡུས་ཏེ་བཤད་པ་ལ།
མཚན་ཉིད་བརྗོད་པའི་སྒོ་ནས་མདོར་བསྟན། དབྱེ་བའི་སྒོ་ནས་རྒྱས་པར་བཤད། ཕྱོགས་ཚིག་བསྒྲུབ་པའི་ངག་གི་ཡན་ལག་ཡིན་པ་བཀག་པས་དོན་བསྡུ་བའོ། ། དང་པོ་ནི། གཞན་གྱིས་ཞེས་སོགས་ཏེ། གཞན་གྱི་དོན་གྱི་ཆེད་དུ་བརྗོད་པའི་རྗེས་སུ་དཔག་པའི་ངོ་བོ་ནི། རྒོལ་བ་རང་གི་ཚད་མས་མཐོང་བའི་རྗེས་སུ་འགྲོ་བ་དང༌། བཟློག་པ་བ་དང༌། ཕྱོགས་ཆོས་ཏེ་ཚུལ་གསུམ་པའི་༼༢༡༢ན༽རྟགས་རྗོད་པར་བྱེད་པའི་ངག་གམ། དེའི་རིགས་ཅན་གྱི་རྣམ་པར་རིགས་བྱེད་གང་ཡིན་པ་ནི་དེའི་ངོ་བོ་ཡིན་ནོ། །
རྗེས་སུ་དཔག་པ་ནི་ཡང་དག་པའི་ཤེས་པ་ཉིད་མ་ཡིན་ནམ། ཅིའི་ཕྱིར་ཚིག་གི་བདག་ཉིད་ལ་རྗེས་སུ་དཔག་པ་ཞེས་བྱ་ཞེ་ན། ཚུལ་གསུམ་བརྗོད་པ་ལས་དེ་ལ་དྲན་པ་སྐྱེ་ལ། དྲན་པ་ལས་རྗེས་སུ་དཔག་པ་སྐྱེ་བས་བརྒྱུད་པའི་རྒྱུ་ཡིན་པའི་ཕྱིར་རྒྱུ་ལ་འབྲས་བུའི་མིང་གིས་བཏགས་པའི་ཕྱིར་རོ། ། གཉིས་པ་དབྱེ་བའི་སྒོ་ནས་རྒྱས་པར་བཤད་པ་ལ། དབྱེ་བ་སྤྱིར་བསྟན་པ། དེ་ཉིད་སོ་སོར་བཤད་པ། ཁྱབ་པ་བརྗོད་ཚུལ་ལ་རྩོད་པ་སྤང་བའོ། ། དང་པོ་ནི། སྦྱོར་བའི་ཞེས་སོགས་ཏེ།
གཞན་དོན་རྗེས་དཔག་དེ་ནི་ཆོས་ཅན། བརྗོད་བྱ་ཐ་དད་པ་མེད་ཀྱང་སྒྲ་སྦྱོར་བའི་ཚུལ་མི་འདྲ་བའི་བྱེ་བྲག་གིས་རྣམ་པ་གཉིས་ཏེ། ཤེས་འདོད་ཆོས་ཅན་དང་དཔེའི་ཆོས་ཅན་གཉིས་རྟགས་དང་བསྒྲུབ་བྱའི་ཆོས་སུ་ཆོས་མཐུན་པ་ཉིད་ཅན་དུ་བྱེད་པའི་སྦྱོར་བ་དང༌། ཤེས་འདོད་ཆོས་ཅན་དང་མི་མཐུན་དཔེ་གཉིས་རྟགས་དང་བསྒྲུབ་བྱའི་ཆོས་སུ་ཆོས་མི་མཐུན་པ་ཉིད་ཅན་དུ་བྱེད་པའི་སྦྱོར་བ་གཉིས་སུ་ཡོད་པའི་ཕྱིར་རོ། ། གལ་ཏེ་སྦྱོར་བ་འདི་གཉིས་ཀྱི་བརྗོད་ཚུལ་ཐ་དད་པ་ཡིན་ན། བསྟན་པར་བྱ་བའི་ཚུལ་གསུམ་པའི་རྟགས་དོན་ཐ་དད་པར་འགྱུར་རོ་ཞེ་ན། མ་ཡིན་ཏེ། ཚིག་གི་སྦྱོར་བའི་བྱེ་བྲག་ཐ་དད་པ་ཙམ་མ་གཏོགས་པར་སྦྱོར་བ་འདི་གཉིས་ཀས་ཚུལ་གསུམ་པའི་རྟགས་བརྗོད་པ་ལ་ཁྱད་པར་མེད་པའི་ཕྱིར། དགོས་པའི་དོན་སྟོན་བྱེད་དུ་ནི་བྱེ་བྲག་གམ་ཁྱད་པར་ཅི་ཡང་མེད་དོ། ། གཉིས་པ་དེ་ཉིད་སོ་སོར་བཤད་པ་ལ།
ཆོས་མཐུན་པའི་སྦྱོར་བ་བཤད། ཆོས་མི་མཐུན་པའི་སྦྱོར་བ་བཤད་པའོ། ། དང་པོ་ལ། མ་༼༢༡༢བ༽དམིགས་པའི་སྦྱོར་བ་བཤད། རང་བཞིན་གྱི་སྦྱོར་བ་བཤད། འབྲས་བུའི་སྦྱོར་བ་བཤད་པའོ། ། དང་པོ་ནི། དེ་ལ་ཞེས་སོགས་ཏེ། ཆོས་མཐུན་པ་དང་མི་མཐུན་པའི་སྦྱོར་བ་གཉིས་ཡོད་པ་དེ་ལ་རེ་ཞིག་ཆོས་མཐུན་པ་ཉིད་ཅན་གྱི་སྦྱོར་བ་གསུམ་ལས། དང་པོ་མི་དམིགས་པའི་སྦྱོར་བའི་དཔེར་བརྗོད་པ་ནི།
ཡོད་ན་དམིགས་པའི་རིག་བྱར་གྱུར་པ་ལས། གང་བུམ་པ་མི་དམིགས་པ་དེ་ནི་བུམ་པ་མེད་པའི་ཐ་སྙད་ཀྱི་ཡུལ་དུ་གྲུབ་སྟེ། དཔེར་ན་རི་བོང་གི་རྭ་ལ་སོགས་པ་གཞན་འགའ་ཞིག་བཞིན། བུམ་པ་མི་དམིགས་པའི་ས་ཕྱོགས་ཀྱི་བྱེ་བྲག་གང་ན་ཡོད་ན་དམིགས་པའི་རིག་བྱར་གྱུར་པ་ལས་བུམ་པ་མི་དམིགས་ཞེས་བྱ་བ་ལྟ་བུའོ། ། གཉིས་པ་རང་བཞིན་གྱི་སྦྱོར་བ་བཤད་པ་ལ། རང་བཞིན་དག་པ་བའི་སྦྱོར་བ། བྱེད་ཆོས་ཐ་མི་དད་ལ་བལྟོས་པའི་སྦྱོར་བ། བྱེད་ཆོས་ཐ་དད་ལ་བལྟོས་པའི་སྦྱོར་བའི་ཁྱབ་པ་བརྗོད་པའི་ཚུལ། དེ་གསུམ་གྱི་ཕྱོགས་ཆོས་བརྗོད་པའི་ཚུལ། དེ་རང་བཞིན་རྟགས་ཀྱི་མཚན་ཉིད་དང་སྦྱོར་བའོ། །
དང་པོ་ནི། དེ་བཞིན་ཞེས་སོགས་ཏེ། མི་དམིགས་པའི་སྦྱོར་བ་དེ་བཞིན་དུ་རང་བཞིན་གྱི་གཏན་ཚིགས་ཀྱི་སྦྱོར་བ་ནི། གང་དངོས་པོར་ཡོད་པ་དེ་ཐམས་ཅད་ནི་མི་རྟག་པ་སྟེ། དཔེར་ན་བུམ་པ་ལ་སོགས་པ་ལྟ་བུའོ་ཞེས་བྱ་བ་ནི་རང་བཞིན་དག་པ་བའི་སྦྱོར་བའི་ཁྱབ་པ་དཔེ་བུམ་པའི་སྟེང་དུ་བསྟན་པའོ། ། གཉིས་པ་བྱེད་ཆོས་ཐ་མི་དད་ལ་བལྟོས་པའི་ཁྱབ་པ་བརྗོད་པའི་ཚུལ་ནི། གང་སྐྱེ་བ་ཞེས་སོགས་ཏེ། གང་སྐྱེ་བ་དང་ལྡན་པ་དེ་ནི་མི་རྟག་པ་ཡིན་ཏེ། བུམ་པ་ལྟ་བུའོ་ཞེས་བྱ་བ་ནི་རང་གི་བདག་ཉིད་ཀྱི་རང་བཞིན་དུ་གྱུར་པའི་བྱེད་ཆོས་ཐ་མི་དད་ལ་བལྟོས་པའི་བྱེ་བྲག་གིས་བརྗོད་པའི་རང་བཞིན་གྱི་སྦྱོར་བའི་༼༢༡༣ན༽ཁྱབ་པ་བསྟན་པའོ། ། གསུམ་པ་བྱེད་ཆོས་ཐ་དད་ལ་བལྟོས་པའི་སྦྱོར་བའི་ཁྱབ་པ་བརྗོད་ཚུལ་ནི།
གང་བྱས་པ་ཞེས་སོགས་ཏེ། གང་བྱས་པ་དེ་ཐམས་ཅད་ནི་མི་རྟག་པ་སྟེ། དཔེར་ན་བུམ་པ་ལྟ་བུའོ་ཞེས་བྱ་བ་ནི་རང་བཞིན་གྱི་གཏན་ཚིགས་ཀྱི་སྦྱོར་བའི་ཁྱད་པར་དུ་བྱེད་པ་ཅན་གྱི་བྱེ་བྲག་ཡོད་པ་སྟེ། གཏན་ཚིགས་བྱས་པ་རང་གི་ངོ་བོ་འགྲུབ་པར་བྱ་བའི་ཕྱིར་རྒྱུ་རྐྱེན་གཞན་གྱི་བྱེད་པ་ལ་བལྟོས་ནས་བྱས་པའི་ངོ་བོ་ནི་བྱས་པ་ཞེས་བྱ་བའོ། ། རྒྱུ་རྐྱེན་གྱིས་བཙལ་མ་ཐག་དུ་བྱུང་བ་དང༌། རྐྱེན་གྱི་བྱེ་བྲག་གིས་བྱེད་ཆོས་ཐ་དད་པ་ཅན་ལ་བལྟོས་པ་ལ་སོགས་པ་རྟགས་སུ་བཀོད་པ་ལ་ཡང་བྱས་པ་ལ་ཇི་ལྟ་བ་དེ་བཞིན་དུ་བལྟ་བར་བྱའོ། ། ཇི་སྐད་དུ་ཆོས་མཆོག་ཆུང་བ་ལས། རང་བཞིན་གྱི་གཏན་ཚིགས་ཀྱི་སྦྱོར་བ་ནི་རྣམ་པ་གསུམ་དུ་བསྟན་ཏེ། དག་པ་དང༌། ཐ་དད་པ་མ་ཡིན་པའི་བྱེ་བྲག་ཅན་དང༌།
ཐ་དད་པའི་བྱེ་བྲག་ཅན་ནོ་ཞེས་གསུངས་སོ། ། བཞི་པ་དེ་གསུམ་གྱི་ཕྱོགས་ཆོས་བརྗོད་པའི་ཚུལ་ནི། ཡོད་པའམ་ཞེས་སོགས་ཏེ། དེ་ལྟར་རང་བཞིན་གྱི་སྦྱོར་བ་གསུམ་གྱི་ཁྱབ་པ་བརྗོད་པའི་ཡན་ལག་བསྟན་ནས་རིམ་པ་བཞིན་དུ་ཕྱོགས་ཆོས་དང་སྦྱོར་བ་ནི། སྒྲ་ཡང་དངོས་པོར་ཡོད་པ་ཡིན་ནོ་ཞེས་པའམ། སྒྲ་ཡང་སྐྱེ་བ་དང་ལྡན་པ་ཡིན་ནོ་ཞེས་པའམ། སྒྲ་ཡང་བྱས་པ་ཡིན་ནོ་ཞེས་བྱ་བའི་སྒྲ་ནི་སྦྱོར་བ་གསུམ་པོ་དེའི་ཕྱོགས་ཀྱི་ཆོས་ཉེ་བར་བསྟན་པའོ། ། ལྔ་པ་དེ་རང་བཞིན་རྟགས་ཀྱི་མཚན་ཉིད་དང་སྦྱོར་བ་ནི། བསྒྲུབ་པའི་ཞེས་སོགས་ཏེ། ཅི་རང་བཞིན་གྱི་གཏན་ཚིགས་ཀྱི་སྦྱོར་བ་དེ་དག་རྟགས་ཆོས་ལ་འབྲེལ་བ་མ་གྲུབ་པ་བསྒྲུབ་པར་བྱ་བའི་རང་བཞིན་ལ་སྦྱོར་བ་ཡིན་ནམ།
འོན་ཏེ་གྲུབ་པའི་རང་༼༢༡༣བ༽བཞིན་ལ་སྦྱོར་ཞེ་ན། སྒྲུབ་པར་བྱེད་པའི་ཆོས་དངོས་པོར་ཡོད་པ་དང༌། སྐྱེ་བ་དང་ལྡན་པ་དང༌། བྱས་པ་དེ་དག་ཐམས་ཅད་ནི་རང་གི་ངོ་བོ་མི་རྟག་པ་བསྒྲུབ་པ་ལ་འཁྲུལ་བ་མེད་པར་ཚད་མ་ཇི་ལྟ་བུ་དག་གིས་མཐོང་བས་བསྒྲུབ་པའི་ཆོས་དངོས་པོར་ཡོད་པ་དང༌། སྐྱེ་བ་དང་ལྡན་པ་དང༌། བྱས་པ་ཙམ་དང༌། སྒྲུབ་པར་བྱ་བའི་ཆོས་མི་རྟག་པ་དང་རྗེས་སུ་འབྲེལ་བར་གྲུབ་པ་ཁོ་ནར་ཁོང་དུ་ཆུད་པར་བྱ་སྟེ། དངོས་པོར་ཡོད་པ་སོགས་དེ་ཉིད་མི་རྟག་པ་དེའི་རང་བཞིན་ཡིན་ལ། མི་རྟག་པའང་དངོས་པོར་ཡོད་པ་སོགས་དེའི་རང་བཞིན་ཡིན་པའི་ཕྱིར་དང༌། བསྒྲུབ་བྱའི་ཆོས་ཀྱི་རང་བཞིན་དེ་ཡང་གཏན་ཚིགས་སུ་བརྗོད་པ་ཡིན་པའི་ཕྱིར་ཞེས་ཆོས་མཆོག་དང༌།
དུལ་བའི་ལྷ་གཉིས་ཀས་སོ། ། གལ་ཏེ་བསྒྲུབ་པར་བྱ་བའི་ཆོས་སྒྲུབ་པར་བྱེད་པའི་རང་བཞིན་ཡིན་ན། འོ་ན་ནི་དམ་བཅའི་དོན་གྱི་ཕྱོགས་གཅིག་གཏན་ཚིགས་སུ་འགྱུར་རོ་ཞེ་ན། དངོས་སུ་ན་ཞེས་གསུངས་ཏེ། དངོས་སུ་སྟེ་དོན་དམ་པར་ན་བྱས་པ་དང༌། མི་རྟག་པ་ཐ་དད་པ་མེད་པས་སྒྲུབ་པར་བྱེད་པ་དང་བསྒྲུབ་པར་བྱ་བ་མ་ཡིན་མོད་ཀྱི། རྟོག་པས་སྒྲོ་བཏགས་ཏེ་ཐ་དད་པས་བྱས་པ་ལ་སོགས་པ་ནི་མི་རྟག་པའི་སྒྲུབ་བྱེད་ཡིན་ནོ་ཞེས་ཆོས་མཆོག་གསུང་ངོ༌། ། དུལ་བའི་ལྷས། འདི་ལྟར་དོན་དམ་པ་ནི་མི་རྟག་པའི་རང་བཞིན་ཉིད་བྱས་པ་ཡིན་གྱི། བྱས་པ་ཡང་གཞན་ལ་མི་རྟག་པ་ཡང་གཞན་པ་ནི་མ་ཡིན་ནོ། །
ཇི་ལྟར་ཞེ་ན། རྒྱུ་དང་རྐྱེན་རྣམས་ཀྱིས་བྱས་པ་གང་ཡིན་པ་དེ་ཉིད་འཇིག་པའི་ངང་ཚུལ་ཅན་གྱི་རང་བཞིན་ཡིན་ནོ། ། རང་བཞིན་ཀྱང་གཏན་ཚིགས་ཡིན་པའི་ཕྱིར་ཞེས་བྱ་བ་ནི། འདིར་བསྒྲུབ་པར་བྱ་༼༢༡༤ན༽བའི་རང་བཞིན་ཉིད་གཏན་ཚིགས་ཁོ་ནར་བསྟན་པ་ཡིན་ནོ་ཞེས་གསུངས་སོ། ། ཇི་ལྟར་ན་བྱས་པ་མི་རྟག་པའི་རང་བཞིན་ཡིན་ཅེ་ན། དེ་གྲུབ་ཅེས་སོགས་ཏེ། བྱས་པ་དེ་གྲུབ་ལ་མི་རྟག་པ་དེ་མ་གྲུབ་ན་ནི་མི་རྟག་པ་དེའི་རང་བཞིན་རྒྱུ་རྐྱེན་གྱིས་བྱས་པ་དེ་མེད་པར་འགྱུར་བའི་ཕྱིར་དང༌། རྒྱུ་རྐྱེན་གྱིས་བྱས་ནའང་མི་རྟག་པའི་ཁྱབ་པ་འཁྲུལ་བ་སྲིད་པར་ཐལ་བའི་ཕྱིར་རོ། ། གསུམ་པ་འབྲས་བུའི་སྦྱོར་བ་བཤད་པ་ནི། འབྲས་བུ་ཞེས་སོགས་ཏེ།
འབྲས་བུའི་གཏན་ཚིགས་ཀྱི་སྦྱོར་བ་ནི། གང་ན་དུ་བ་ཡོད་པ་དེ་ན་མེ་ཡོད་དེ། དཔེར་ན་ཚང་བང་ལ་སོགས་པ་བཞིན་ཏེ། འདི་ན་ཡང་དུ་བ་ཡོད་དོ་ཞེས་བྱ་བ་ལྟ་བུའོ། ། རང་བཞིན་གྱི་གཏན་ཚིགས་འབའ་ཞིག་ཏུ་མ་ཟད་འབྲས་བུའི་གཏན་ཚིགས་ཀྱི་སྦྱོར་བ་འདིར་ཡང་རྒྱུ་དང་འབྲས་བུའི་དངོས་པོར་འབྲེལ་བ་གྲུབ་པ་ཁོ་ན་ལས་རྒྱུ་བསྒྲུབ་པར་བྱ་བ་ལ་འབྲས་བུ་གཏན་ཚིགས་སུ་བརྗོད་པར་བྱའོ། ། གཉིས་པ་ཆོས་མི་མཐུན་པའི་སྦྱོར་བ་བཤད་པ་ལ། མི་དམིགས་པའི། རང་བཞིན་གྱི། འབྲས་བུའི་ཆོས་མི་མཐུན་པའི་སྦྱོར་བ་བཤད་པའོ། ། དང་པོ་ནི།
ཆོས་མི་མཐུན་ཅེས་སོགས་ཏེ། ཆོས་མི་མཐུན་པ་ཉིད་ཅན་གྱི་སྦྱོར་བ་ནི་གསུམ་ལས། རེ་ཞིག་མི་དམིགས་པའི་ཆོས་མི་མཐུན་པའི་སྦྱོར་བའི་དཔེ་ནི། གང་གཞི་འགའ་ཞིག་ན་བུམ་པ་ཡོད་ལ། ཡོད་པ་ལྟར་དམིགས་པའི་རིག་བྱར་གྱུར་པའི་བུམ་པ་དེ་ནི་ཚད་མས་དམིགས་པ་ཁོ་ནར་འགྱུར་ཏེ། དཔེར་ན་སྔོན་པོ་ལ་སོགས་པའི་བྱེ་བྲག་ལྟ་བུ་ཡིན་ནོ། ། གཞི་འདི་ན་ནི་ཡོད་ན་དམིགས་པའི་རིག་བྱར་གྱུར་པའི་བུམ་པ་དེ་ལྟར་ཚད་མས་མ་དམིགས་སོ་ཞེས་བྱ་བ་ནི་༼༢༡༤བ༽མ་དམིགས་པའི་སྦྱོར་བའོ། ། གཉིས་པ་རང་བཞིན་གྱི་ཆོས་མི་མཐུན་པའི་སྦྱོར་བ་བཤད་པ་ནི། མི་རྟག་ཅེས་སོགས་ཏེ། མི་རྟག་པ་ཉིད་གྲུབ་པ་མེད་ན།
དངོས་པོར་ཡོད་པའམ། སྐྱེ་བ་དང་ལྡན་པའམ། བྱས་པར་གྲུབ་པ་མེད་པ་ཉིད་ཡིན་ན་སྒྲ་ནི་དངོས་པོར་ཡོད་པའམ། སྐྱེ་བ་དང་ལྡན་པའམ། བྱས་པའོ་ཞེས་བྱ་བ་ནི་རང་བཞིན་གྱི་སྦྱོར་བའོ། ། གསུམ་པ་འབྲས་བུའི་ཆོས་མི་མཐུན་པའི་སྦྱོར་བ་ནི། མེ་མེད་ཅེས་སོགས་ཏེ། གང་མེ་མེད་ན་དུ་བ་མི་འབྱུང་བ་ཉིད་ཡིན་ལ། གཞི་འདི་ན་ནི་དུ་བ་ཡོད་དོ་ཞེས་བྱ་བ་ནི་འབྲས་བུའི་གཏན་ཚིགས་ཀྱི་སྦྱོར་བའོ། ། གསུམ་པ་ཁྱབ་པ་བརྗོད་ཚུལ་ལ་རྩོད་པ་སྤང་བ་ལ།
སྦྱོར་བ་གཉིས་ཀྱི་བྱེད་ལས་གཅིག་པར་བསྟན། དེ་ཡང་འབྲེལ་བ་ལས་ཡིན་པ། དེས་མི་དམིགས་པའི་སྦྱོར་བའང་མཚོན་ནུས་པའོ། ། དང་པོ་ནི། དོན་གྱིས་ཞེས་སོགས་ཏེ། གལ་ཏེ་ཆོས་མཐུན་པའི་སྦྱོར་བས་ལྡོག་པ་མ་བསྟན་ལ། མི་མཐུན་པའི་སྦྱོར་བས་རྗེས་འགྲོ་མ་བསྟན་པས་ན། དེ་ཇི་ལྟར་ན་ཚུལ་གསུམ་པའི་རྟགས་བརྗོད་པར་འགྱུར་ཞེ་ན། ཆོས་མཐུན་པའི་སྦྱོར་བ་བརྗོད་པས་ཀྱང་ཤུགས་ལས་སམ། དོན་གྱིས་ཆོས་མི་མཐུན་པའི་སྦྱོར་བ་ཉིད་ཀྱིས་དངོས་སུ་བརྗོད་པའི་ལྡོག་པ་རྟོགས་པར་ནུས་ཏེ།
ཆོས་མཐུན་པའི་སྦྱོར་བ་བརྗོད་པས་ལྡོག་པ་རྟོགས་པ་དེ་མེད་ན་བསྒྲུབ་པར་བྱ་བའི་ཆོས་ལ་གཏན་ཚིགས་རྗེས་སུ་འགྲོ་བ་བློས་ཡིད་ཆེས་པ་མེད་པའི་ཕྱིར་རོ། ། དེ་བཞིན་དུ་ཆོས་མི་མཐུན་པའི་སྦྱོར་བས་རྗེས་འགྲོ་དངོས་སུ་མ་བརྗོད་ཀྱང་རྗེས་སུ་འགྲོ་བ་རྟོགས་པར་ནུས་ཏེ། བློས་གཟུང་བའི་རྗེས་སུ་འགྲོ་བ་དེ་མེད་ན་ནི་བསྒྲུབ་པར་བྱ་བའི་ཆོས་མེད་ན་གཏན་ཚིགས་མེད་པ་༼༢༡༥ན༽ཉིད་དུ་མི་འགྲུབ་པའི་ཕྱིར་རོ། ། གཉིས་པ་དེ་ཡང་འབྲེལ་བ་ལས་ཡིན་པ་ལ། འབྲེལ་བ་མེད་ན་རྗེས་སུ་འགྲོ་ལྡོག་མི་འཐད། འབྲེལ་བའི་དབྱེ་བ། གྲུབ་དོན་བསྡུས་ཏེ་བསྟན་པའོ། ། དང་པོ་ནི། རང་བཞིན་ཞེས་སོགས་ཏེ། རྗེས་སུ་འགྲོ་བ་མེད་ན་ལྡོག་པ་མི་འགྲུབ་བོ་ཞེས་པ་འདི་གང་ལས་ཤེ་ན།
རྟགས་ཆོས་ལ་རང་བཞིན་གྱིས་འབྲེལ་བ་དེ་མེད་ན་གཅིག་ཤོས་བསྒྲུབ་བྱའི་ཆོས་ལོག་པས་གཞན་གཏན་ཚིགས་ངེས་པར་ལྡོག་པ་མ་ཡིན་ནོ། ། དཔེར་ན་འགའ་ཞིག་ལ་རྟ་མེད་པས་བ་ལང་དག་ཀྱང་ངེས་པར་མེད་པ་མ་ཡིན་པ་བཞིན་ནོ་ཞེས་དུལ་བའི་ལྷས་སོ། ། གཉིས་པ་འབྲེལ་བའི་དབྱེ་བ་ནི། དེ་ཡང་ཞེས་སོགས་ཏེ། དེ་ཡང་དངོས་པོ་ཐམས་ཅད་ཀྱི་འབྲེལ་པ་ཇི་སྙེད་པ་རྣམ་པ་གཉིས་ཀྱི་ནང་དུ་འདུས་ཏེ། དེའི་བདག་ཉིད་དུ་འབྲེལ་བ་དང༌། དེ་ལས་བྱུང་བའི་འབྲེལ་བའོ་ཞེས་སྔར་ཚད་མ་རྣམ་པར་འགྲེལ་པར་སྨོས་ཟིན་པ་ཡིན་ནོ། ། གསུམ་པ་གྲུབ་དོན་བསྡུས་ཏེ་བསྟན་པ་ནི། དེས་ན་ཞེས་སོགས་ཏེ། དེ་ལྟར་ཡིན་པ་དེས་ན་བསྒྲུབ་པར་བྱ་བའི་ཆོས་ལོག་ན་སྒྲུབ་བྱེད་ལྡོག་པར་བརྗོད་པས་ནི་རྟགས་ཆོས་ཀྱི་འབྲེལ་བ་བསྟན་པར་བྱ་བ་ཡིན་ཏེ།
རྟགས་བསྒྲུབ་བྱའི་ཆོས་དང་འབྲེལ་ན་བསྒྲུབ་བྱའི་ཆོས་ལོག་པས་རྟགས་ངེས་པར་ལྡོག་པར་འགྱུར་བའི་ཕྱིར་རོ། ། དེ་ལྟ་བས་ན་ལྡོག་པ་དངོས་སུ་བསྟན་པའི་རྟགས་ཚིག་གིས་ནི་འབྲེལ་བ་བསྟན་པ་ཁོ་ན་བསྡུས་པ་ཡིན་ལ། འབྲེལ་བ་བསྟན་པ་གང་ཡིན་པ་དེ་ཡང་རྗེས་སུ་འགྲོ་བ་བསྟན་པ་ཞེས་བྱ་སྟེ། རྒྱུ་མཚན་དེ་ལྟ་བས་ན་རྗེས་སུ་འགྲོ་བ་དངོས་སུ་བརྗོད་པའི་སྒོ་ནས་སྦྱོར་ཡང་རུང༌། ལྡོག་པ་དངོས་སུ་བརྗོད་པའི་སྒོ་ནས་སྦྱོར་ཡང་རུང་སྟེ། རྟགས་ཚིག་གཉིས་ལས་གང་ཡང་༼༢༡༥བ༽རུང་བ་གཅིག་བརྗོད་པས་ཀྱང་མཐུན་པའི་ཕྱོགས་དང་མི་མཐུན་པའི་ཕྱོགས་དག་ལ་གོ་རིམ་བཞིན་དུ་རྟགས་ཡོད་པ་དང་མེད་པ་གཉིས་ཀ་བསྟན་པར་འགྱུར་བས་ཆོས་མཐུན་པ་དང་མི་མཐུན་པའི་ཚིག་གཉིས་ཀྱི་སྦྱོར་བ་དངོས་སུ་བསྟན་དགོས་པའི་ངེས་པ་མེད་དོ། ། གསུམ་པ་དེས་མི་དམིགས་པའི་སྦྱོར་བའང་མཚོན་ནུས་པ་ནི། དེ་བཞིན་ཞེས་སོགས་ཏེ། རང་བཞིན་དང་འབྲས་བུའི་རྟགས་ཀྱི་སྦྱོར་བ་དེ་བཞིན་དུ་མི་དམིགས་པའི་རྟགས་ཀྱི་སྦྱོར་བ་ལ་ཡང་ལྡོག་པ་བསྟན་པའི་སྒོ་ནས་རྗེས་འགྲོ་ལྡོག་པ་ཡིན་ཏེ། གང་བུམ་པ་ཡོད་ལ།
དམིགས་པའི་རིག་བྱར་གྱུར་པ་བུམ་པ་དེ་ནི་དམིགས་པ་ཁོ་ནར་འགྱུར་རོ་ཞེས་བསྟན་པར་གྱུར་པ་ན། བུམ་པ་མི་དམིགས་ན་བུམ་པ་དེ་ལྟ་བུ་མེད་དོ་ཞེས་བྱ་བར་རྟོགས་པར་ནུས་པའི་ཕྱིར། ཆོས་མི་མཐུན་པའི་སྦྱོར་བས་ཀྱང་རྗེས་སུ་འགྲོ་བ་བསྟན་པར་གྲུབ་བོ། ། གསུམ་པ་ཕྱོགས་ཚིག་བསྒྲུབ་པའི་ངག་གི་ཡན་ལག་ཡིན་པར་བཀག་པས་དོན་བསྡུ་བ་ནི། སྦྱོར་བ་ཞེས་སོགས་ཏེ། ཆོས་མཐུན་པ་དང་མི་མཐུན་པའི་སྦྱོར་བ་འདི་གཉིས་ཀ་ལ་ཡང་ཕྱོགས་དངོས་སུ་བསྟན་པར་ངེས་པ་མེད་དོ། ། ཇི་ལྟར་མེད་ཅེ་ན། འདི་ལྟར་ཆོས་མཐུན་པ་ཉིད་ཅན་གྱི་སྦྱོར་བ་ལ་ཡང་ཕྱོགས་༼༢༡༦ན༽དངོས་སུ་ངེས་པར་བསྟན་དགོས་པ་མ་ཡིན་ཏེ། དམིགས་པའི་རིག་བྱར་གྱུར་པ་གང་བུམ་པ་མི་དམིགས་པ་དེ་ནི་བུམ་པ་མེད་པའི་ཐ་སྙད་ཀྱི་ཡུལ་ཡིན་ལ། གཞི་འདི་ན་ཡང་དམིགས་པའི་རིག་བྱར་གྱུར་པ་བུམ་པ་མི་དམིགས་སོ་ཞེས་བསྟན་པར་གྱུར་པ་ན།
ཤུགས་ཉིད་ཀྱིས་གཞི་འདིར་ནི་བུམ་པ་མེད་དོ་ཞེས་བྱ་བར་གོ་བར་འགྱུར་རོ། ། ཆོས་མཐུན་པའི་སྦྱོར་བ་དེ་བཞིན་དུ་ཆོས་མི་མཐུན་པ་ཉིད་ཅན་གྱི་སྦྱོར་བ་ལ་ཡང་ཕྱོགས་དངོས་སུ་བསྟན་དགོས་པ་མ་ཡིན་ཏེ། ཡོད་པའི་ཐ་སྙད་ཀྱི་ཡུལ་གང་བུམ་པ་ཡོད་ལ། དམིགས་པའི་རིག་བྱར་འགྱུར་བ་བུམ་པ་དེ་ནི་དམིགས་པ་ཁོ་ནར་འགྱུར་ན། གཞི་འདི་ན་ནི་དེ་འདྲ་བའི་བུམ་པ་དེ་ལྟར་མི་དམིགས་སོ་ཞེས་བསྟན་པར་གྱུར་པ་ན། ཤུགས་ཉིད་ཀྱིས་གཞི་འདིར་ཡོད་པའི་ཐ་སྙད་ཀྱི་ཡུལ་བུམ་པ་མེད་དོ་ཞེས་བྱ་བར་གོ་བར་ནུས་པས། གདོན་མི་ཟ་བར་བསྒྲུབ་པའི་ངག་གི་ཡན་ལག་ཏུ་ཕྱོགས་བསྟན་པར་བྱ་བ་མ་ཡིན་ནོ། ། བསྒྲུབ་པའི་ངག་གི་རང་བཞིན་བཤད་ཟིན་ཏོ། ། གཉིས་པ་ངག་གི་བརྗོད་བྱ་བསྒྲུབ་བྱ་དང་སྒྲུབ་བྱེད་ཀྱི་རྣམ་པར་བཞག་པ་ལ། ཤུགས་བསྟན་བསྒྲུབ་བྱའི་རང་བཞིན།
དངོས་བསྟན་སྒྲུབ་བྱེད་ཀྱི་རང་བཞིན་བཤད་པའོ། ། དང་པོ་ལ། རང་ལུགས་ཀྱི་བསྒྲུབ་བྱའི་རྣམ་གཞག ། གཞན་ལུགས་ཀྱི་བསྒྲུབ་བྱའི་རྣམ་གཞག ། དམ་བཅའ་ལྟར་སྣང་གི་དཔེ་དགག་པའོ། ། དང་པོ་ལ། བསྒྲུབ་བྱའི་མཚན་ཉིད་སྤྱིར་བསྟན། མ་གསལ་བ་བྱེ་བྲག་ཏུ་བཤད་པའོ། ། དང་པོ་ལ། བཤད་བྱའི་མདོ་དགོད།
དེ་སྡེ་བདུན་མཛད་པས་ཇི་ལྟར་དུ་འགྲེལ་པའི་ཚུལ་ལོ། ། དང་པོ་ནི། ངོ་བོ་ཁོ་ན་བསྟན་བྱ་བ། ། རང་ཉིད་འདོད་གྱུར། ཅེས་བྱ་བ་གསུངས་སོ། ། དེ་ལ་གཞན་གྱི་དོན་གྱི་རྗེས་སུ་དཔག་པ་བརྗོད་པའི་དགོས་པ་ནི། ཕྱི་རྒོལ་གྱིས་བསྒྲུབ་པར་བྱ་བ་རྟོགས་པའི་ཆེད་དུ་ཡིན་ན། བསྒྲུབ་པར་བྱ་བ་དེ་ཡང་ཅི་ལྟ་བུ་ཞེ་ན། མཚན་ཉིད་ལྔ་དང་ལྡན་པ་ལས། རེ་ཞིག་དང་པོ་བཞི་ནི་ངོ་བོའི་དོན་དང༌།
ཁོ་ནའི་དོན་དང༌། རང་ཉིད་ཀྱི་དོན་དང༌། འདོད་པར་གྱུར་པའི་དོན་དང་བཞི་ཏེ། གོ་རིམ་བཞིན་དུ་ཕྱི་རྒོལ་གྱི་ངེས་༼༢༡༦བ༽པའི་ཚུལ་གྱིས་མ་གྲུབ་པ་དང༌། སྒྲུབ་བྱེད་དུ་བཀོད་བཞིན་པ་མ་ཡིན་པ་དང༌། སྔ་རྒོལ་གྱིས་བསྒྲུབ་བྱར་ཁས་བླངས་པ་དང༌། ངག་ཏུ་མ་བརྗོད་ཀྱང་ཞེ་བས་བསྒྲུབ་བྱར་འདོད་པར་གྱུར་པ་བཞི་དང་ལྡན་པ་ནི་བསྒྲུབ་པར་བྱ་བའི་མཚན་ཉིད་དང་པོ་བཞིའི་དགོས་པ་ཡིན་ལ། དེ་ཉིད་སྔ་རྒོལ་གྱིས་བསྟན་པར་བྱ་ཞིང་ཕྱི་རྒོལ་གྱིས་ཤེས་པར་བྱ་བའི་ཡུལ་ཡིན་ནོ། ། གཉིས་པ་དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། རྒྱས་པ་ལ་དགའ་བ་ལ་རྣམ་འགྲེལ་གྱིས་རྒྱས་པར་བཤད།
བར་མ་ལ་དགའ་བ་ལ་རྣམ་ངེས་ཀྱིས་ཅུང་ཟད་བསྡུས་ཏེ་བཤད། བསྡུས་པ་ལ་དགའ་བ་ལ་རིགས་པའི་ཐིགས་པས་ཤིན་ཏུ་བསྡུས་ཏེ་བཤད་པའོ། ། དང་པོ་ལ། སྤྱིའི་དོན་དང༌། གཞུང་གི་དོན་ནོ། ། དང་པོ་ནི།
བསྒྲུབ་བྱའི་མཚན་ཉིད་འདི་ལ་ལོག་རྟོག་སེལ་བའི་དབང་དུ་བྱས་པ་དང༌། རིགས་མི་མཐུན་སེལ་བའི་དབང་དུ་བྱས་པ་གཉིས་ལས། དང་པོའི་དབང་དུ་བྱས་ནས་ཀུན་ལས་བཏུས་སུ་མཚན་ཉིད་ལྔ་ལྡན་དུ་གསུངས་ཤིང༌། དེ་དག་གི་རྣམ་བཅད་ཀྱི་དགོས་པ་ནི་གཞུང་ལས་ཤེས་པར་བྱ་ལ།
ཅིའི་ཕྱིར་བསྟན་བྱ་བ་སྨོས་ཞེ་ན། བསྒྲུབ་པའི་ངག་གི་ཡན་ལག་ཏུ་བསྒྲུབ་བྱ་དངོས་སུ་སྨོས་ནས་ཕྱི་རྒོལ་ལ་བསྟན་པར་བྱ་བ་མ་ཡིན་མོད་ཀྱི། ཚུལ་གསུམ་དངོས་སུ་བསྟན་པའི་ཤུགས་ལ་ངོ་བོ་ལ་སོགས་པའི་ཁྱད་ཆོས་ལྔ་དང་ལྡན་པ་བསྟན་པར་བྱའོ་ཞེས་པའོ། ། ཅི་སྟེ་བསྟན་བྱ་བ་དེ་ཡང་དུས་གསུམ་དང་འབྲེལ་བའི་བྱ་བའི་རྐྱེན་གྱི་མཐའ་ཅན་ཡིན་པས་དུས་གསུམ་ཀའི་ཡུལ་ཅན་ཡིན་ལ། དེའི་ཕྱིར་འདས་པའི་དུས་སམ། མ་འོངས་པའི་དུས་སམ། ད་ལྟར་བའི་དུས་ཀྱི་ངོ་བོ་ལ་སོགས་པའི་ཁྱད་པར་དང་ལྡན་པའི་བསྟན་བྱ་བ་བསྒྲུབ་༼༢༡༧ན༽བྱ་ཡིན་པར་འགྱུར་རོ་ཞེ་ན། དང་པོ་ནི་མ་ཡིན་ཏེ། ད་ལྟ་རྒོལ་བས་བསྒྲུབ་བྱར་ཁས་བླངས་པ་ལ་མ་ཁྱབ་པའི་ཕྱིར་རོ། ། གཉིས་པ་ལྟར་ཡང་མ་ཡིན་ཏེ།
ཉེས་པ་སྔ་མ་གནས་པའི་ཕྱིར་དང༌། ད་ལྟར་ཡང་དཔེར་རྟགས་མ་གྲུབ་པ་མ་འོངས་པ་ན་བསྒྲུབ་བྱར་བསྟན་པར་བྱ་བ་ཡིན་པས་བསྒྲུབ་བྱར་ཐལ་བའི་ཕྱིར་རོ། ། དེའི་ཕྱིར་ད་ལྟ་བསྒྲུབ་བྱ་ཁོ་ནར་བསྟན་པར་བྱ་བ་རང་ཉིད་འདོད་ཅིང་མ་བསལ་བ་བསྒྲུབ་བྱ་ཡིན་ནོ་ཞེས་བྱ་བ་འདི་གཞུང་གི་དོན་དུ་གནས་པ་ཡིན་ནོ། ། དེ་ལྟར་ན་འདས་མ་འོངས་ཀྱི་རྒོལ་བའི་འདོད་ཡུལ་བསྒྲུབ་བྱ་མ་ཡིན་པར་འགྱུར་རོ་ཞེ་ན། འདོད་པ་ཉིད་དེ། འདས་པའི་བསྒྲུབ་བྱ་ལ་རྟགས་ཀྱི་བྱེད་པ་ཞུགས་པས་གྲུབ་ཟིན་པའི་ཕྱིར་དང༌། རྒོལ་བས་མ་འོངས་པ་བསྒྲུབ་བྱར་ཁས་བླངས་པ་མེད་པའི་ཕྱིར་རོ། ། གལ་ཏེ་དུས་གསུམ་གྱི་བྱེ་བྲག་ངེས་པར་མ་བཟུང་ན་དུས་གསུམ་ཀའི་ངོ་བོ་ལ་སོགས་པའི་ཆོས་ལྔ་ཚང་བ་གང་ཡིན་པ་དེ་བསྒྲུབ་བྱར་བསྟན་པ་ཡིན་ནོ་ཞེ་ན། དེ་ལྟར་ན་རིགས་པའི་སྒོར་བསྒྲུབ་པར་བྱ་བ་ཉིད་དུ་འདོད་པར་གྱུར་པ་ཕྱོགས་ཡིན་ནོ་ཞེས་པ་འདིས་བསྒྲུབ་བྱའི་མཚན་ཉིད་ཁ་ན་མ་ཐོ་བ་མེད་པ་བསྟན་པར་མི་འགྱུར་ཏེ། འགྱུར་བ་ཞེས་བྱུང་བའི་དུས་ངེས་པར་བཟུང་བའི་ཕྱིར་རོ། །
དེ་ལྟར་མ་ཡིན་ན་རིགས་པའི་སྒོར་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་བསལ་བའི་ཕྱིར་ངེས་གཟུང་སྨོས་དགོས་པར་འགྱུར་ཏེ། འདོད་གྱུར་གྱི་ཚིག་གིས་ད་ལྟར་གྱི་དུས་གོ་བར་མི་བྱེད་པའི་ཕྱིར་རོ། ། ཀུན་ལས་བཏུས་སུ་ངེས་གཟུང་མ་སྨོས་ན་བསྒྲུབ་བྱ་ཉིད་དུ་བསྟན་པར་བྱ་བ་རང་ཉིད་འདོད་པ་ཕྱོགས་ཡིན་ཅེས་པར་འགྱུར་ལ། དེ་ལྟར་ན་དཔེ་རྟགས་མ་གྲུབ་པ་སྒྲུབ་བྱེད་དུ་བཀོད་བཞིན་པ་ཡིན་ཀྱང་བསྒྲུབ་བྱར་༼༢༡༧ན༽བསྟན་པར་བྱ་བ་ཙམ་ཡིན་ཏེ། མ་འོངས་པ་ན་ཕྱི་རྒོལ་ལ་བསྒྲུབ་བྱར་བསྟན་པར་བྱ་བ་ཡིན་པའི་ཕྱིར་རོ། ། དེས་ན་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པར་ཐལ་བར་འགྱུར་རོ། ། ངེས་གཟུང་སྨོས་ན་ཉེས་པ་དེར་མི་འགྱུར་ཏེ། དཔེ་རྟགས་མ་གྲུབ་པ་ད་ལྟར་བསྒྲུབ་པ་ཁོ་ནར་བསྟན་པར་བྱ་བ་མ་ཡིན་གྱི། སྒྲུབ་བྱེད་དུ་འདོད་པའི་ཕྱིར་རོ། ། དེས་ན་འདོད་པའི་ཚིག་ལ་ཁྱད་པར་མེད་ཀྱང་ཀུན་ལས་བཏུས་ཀྱི་འདོད་ཚིག་གིས་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་མི་གཅོད་ཅིང༌།
རིགས་པའི་སྒོའི་འདོད་ཚིག་གིས་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་སེལ་བ་ནི་ད་ལྟར་གྱི་དུས་གོ་བྱེད་ཡིན་པའི་སྒོ་ནས་ཡིན་ལ། ཀུན་ལས་བཏུས་སུ་དུས་གསུམ་ཀའི་ཡུལ་ཅན་བསྟན་བྱ་བའི་ཁྱད་ཆོས་སྟོན་བྱེད་དུ་འབྲེལ་བས་མ་འོངས་པ་ན་བསྒྲུབ་བྱར་འདོད་གྱུར་གྱི་དོན་ལ་འཇུག་ཅིང༌། རིགས་པའི་སྒོ་ལས་བསྟན་བྱ་བ་ཁྱད་གཞིར་སྟོན་པའི་ཚིག་ཏུ་མ་འབྲེལ་བས་ད་ལྟར་གྱི་དུས་གོ་བྱེད་ཀྱི་ཡན་ལག་ཏུ་འགྱུར་བའི་ཕྱིར། དེས་ན་རིགས་པའི་སྒོ་ལས་རིགས་མི་མཐུན་སེལ་བའི་དབང་དུ་བྱས་ནས་བསྒྲུབ་པར་བྱ་བ་ཉིད་དུ་འདོད་པ་ཕྱོགས་ཡིན་ཅེས་པ་དང༌། བསྒྲུབ་བྱར་ཁས་བླངས་ཕྱོགས་མཚན་ཉིད་ཅེས་གསུངས་པ་ཡིན་ནོ། ། དེ་ཡང་སྔ་རྒོལ་གྱིས་བསྒྲུབ་བྱར་འདོད་ཅིང༌། ཕྱི་རྒོལ་གྱིས་གྲུབ་བསལ་མ་ཞུགས་པ་ཡིན་ཏེ། སྔ་རྒོལ་གྱིས་བསྒྲུབ་བྱར་མི་འདོད་ན་དེ་ལ་སྒྲུབ་བྱེད་མི་འགོད་པའི་ཕྱིར་དང༌། ཕྱི་རྒོལ་གྱིས་ཚད་མས་གྲུབ་ན་སྒྲུབ་བྱེད་འགོད་མི་དགོས་ཤིང༌། ཚད་མས་བསལ་ན་བསྒྲུབ་མི་ནུས་པའི་ཕྱིར་རོ། །
གཉིས་པ་གཞུང་གི་དོན་བཤད་པ་ལ། དགོས་པ་བཤད་པའི་སྒོ་ནས་མདོར་༼༢༡༨ན༽བསྟན། མཚན་ཉིད་ཀྱི་དོན་རྒྱས་པར་བཤད་པའོ། ། དང་པོ་ནི། སྒྲུབ་བརྗོད་རྟོགས་པའི་དོན་ཅན་ཉིད། ། ཡིན་ཀྱང་རྨོངས་མེད་ཕྱིར་མཚན་ཉིད། ། ངོ་བོ་ཚིག་ཕྲད་བདག་ཉིད་འདོད། ། ཚིག་གིས་དེ་ཡི་མཚན་ཉིད་བཞི། ། མ་གྲུབ་སྒྲུབ་བྱེད་མིན་དོན་བརྗོད། ། རྒོལ་བས་ཁས་བླངས་པ་གཟུང་ངོ༌། །
ཞེས་སྨོས་ཏེ། ཅི་ཁྱེད་ཀྱི་ལྟར་ན་བསྒྲུབ་པའི་ངག་གི་ཡན་ལག་ཏུ་བསྒྲུབ་པར་བྱ་བ་བརྗོད་པ་མེད་ཀྱང་དེ་ཉིད་རྟོགས་པར་ནུས་པ་མ་ཡིན་ནམ། དེའི་མཚན་ཉིད་བརྗོད་པས་ཅི་བྱ་ཞེ་ན། སྒྲུབ་བྱེད་བརྗོད་པའི་བསྒྲུབ་པའི་ངག་དེ་བསྒྲུབ་བྱ་རྟོགས་པའི་དོན་ཅན་ཉིད་ཡིན་ཀྱང་དེའི་མཚན་ཉིད་གསུངས་པ་ཆོས་ཅན། དགོས་པ་ཡོད་དེ། བསྒྲུབ་བྱའི་དོན་དང་ཐ་སྙད་ལ་རྨོངས་པ་མེད་པའི་ཕྱིར་དུ་ཡིན་པའི་ཕྱིར། དེ་ལྟར་ན་མཚན་ཉིད་ཅི་ལྟ་བུ་ཞེ་ན། ངོ་བོ་དང༌། ཚིག་ཕྲད་ཁོ་ན་དང༌། འདོད་པ་དང༌།
བདག་ཉིད་དེ་ཚིག་བཞི་པོ་ངག་གིས་བསྒྲུབ་བྱ་དེའི་མཚན་ཉིད་ཀྱི་ཟུར་དང་པོ་བཞི་པོའི་རྣམ་བཅད་དང་ཡོངས་གཅོད་ཀྱི་དགོས་པ་བསྟན་པ་ཡིན་ཏེ། གོ་རིམ་བཞིན་དུ་ཕྱི་རྒོལ་གྱིས་ངེས་པའི་ཚུལ་གྱིས་གྲུབ་ཟིན་པ་བསྒྲུབ་བྱ་ཡིན་པ་རྣམ་པར་བཅད་ནས། བསྒྲུབ་བྱ་ཡིན་ན་དེས་མ་གྲུབ་པ་གཅིག་དགོས་པ་དང༌། སྒྲུབ་བྱེད་དུ་བཀོད་བཞིན་པར་བསྒྲུབ་བྱ་ཡིན་པ་རྣམ་པར་བཅད་ནས་དེ་ཡིན་ན་སྒྲུབ་བྱེད་དུ་བཀོད་བཞིན་པ་མ་ཡིན་པ་གཅིག་དགོས་པ་དང༌། སྒྲུབ་བྱེད་འགོད་མཁན་གྱིས་དཔག་འདོད་ཀྱི་ཡུལ་དུ་མ་བྱས་པ་བསྒྲུབ་བྱ་ཡིན་པ་རྣམ་པར་བཅད་ནས་བསྒྲུབ་བྱ་ཡིན་ན་ངག་ཏུ་དངོས་སུ་མ་བརྗོད་ཀྱང་ཤེས་འདོད་དང་དཔག་འདོད་ཀྱི་ཡུལ་དུ་བྱས་པའི་དོན་ཡིན་པ་གཅིག་དགོས་སོ་ཞེས་བརྗོད་པ་དང༌། སྒྲུབ་བྱེད་༼༢༡༨བ༽དགོད་མཁན་གྱི་རྒོལ་བས་ཁས་མ་བླངས་པ་བསྒྲུབ་བྱ་ཡིན་པ་རྣམ་པར་བཅད་ནས་བསྒྲུབ་བྱ་ཡིན་ན་དེས་བསྒྲུབ་བྱར་ཁས་བླངས་པ་གཅིག་དགོས་སོ་ཞེས་པ་རྣམས་མཚན་ཉིད་ཀྱི་དགོས་པ་ཡིན་པར་གཟུང་ངོ༌། ། ཇི་སྐད་དུ་རྒྱན་ལས། འདི་ལྟར་མིག་ལ་སོགས་པ་གཞན་གྱི་དོན་ཡིན་ནོ་ཞེས་བྱ་བ་ལ། གཞན་གྱི་དོན་ཙམ་བསྒྲུབ་བྱ་མ་ཡིན་པ་ལ་ཡང་བསྒྲུབ་བྱར་བརྗོད་ཅིང༌། བདག་གི་དོན་ཉིད་བསྒྲུབ་བྱ་ཡིན་ཀྱང་བསྒྲུབ་བྱ་མ་ཡིན་པ་དང༌།
བསྟན་བཅོས་ཚད་མར་སྨྲས་པས་བསྟན་བཅོས་ལས་གྲུབ་པ་ཡང་བསྒྲུབ་བྱར་བརྗོད་པ་དང༌། དམ་བཅའ་བ་ནི་བསྒྲུབ་པར་བྱ་བ་བསྟན་པའོ་ཞེས་བྱ་བ་མཚན་ཉིད་འདིས་བསྒྲུབ་པར་བྱ་བ་ཉིད་དུ་བསྟན་པ་ཡང་ཕྱོགས་ཉིད་དུ་འགྱུར་རོ་ཞེས་བྱ་བར་ཡང་རྟོག་པ་དང༌། བསྟན་བཅོས་བྱེད་པའི་འདོད་པ་ཁས་མ་བླངས་ཀྱང་བསྒྲུབ་པར་བྱ་བ་ཉིད་དོ་ཞེས་ལོག་པར་རྟོག་སྟེ། དེས་ན་དེ་བསལ་བའི་ཕྱིར། རང་གི་ངོ་བོ་དང༌། ཚིག་ཕྲད་དང༌། འདོད་པ་དང༌། རང་ཉིད་ཚིག་བཞིས་མ་གྲུབ་པ་དང༌། སྒྲུབ་པར་བྱེད་པ་མ་ཡིན་པ་དང༌། དོན་གྱིས་བརྗོད་པ་དང༌།
རྒོལ་བས་ཁས་བླངས་པ་གཟུང་བར་རིགས་པར་བྱའོ་ཞེས་གསུངས་སོ། ། གཉིས་པ་མཚན་ཉིད་ཀྱི་དོན་རྒྱས་པར་བཤད་པ་ལ། འདོད་པ་རྒྱས་པར་བཤད། རང་ཉིད་རྒྱས་པར་བཤད་པའོ། ། དང་པོ་ལ། འདོད་པ་སྨོས་པའི་དགོས་པ། དེ་ལྟར་མིན་ན་ཧ་ཅང་ཐལ་བ། རིགས་ཅན་གཞན་ཡང་ཁེགས་པ། རྩོད་པ་སྤང་བའོ། ། དང་པོ་ལ།
དགོས་པ་དངོས། དེ་ལ་རྩོད་པ་སྤང་བ། བསྒྲུབ་བྱ་ཡིན་པའི་རྒྱུ་མཚན་བསྟན་པའོ། ། དང་པོ་ནི། མ་བརྗོད་ན་ཡང་འདོད་པས་༼༢༡༩ན༽ཁྱབ། ། བདག་གི་དོན་བཞིན་བསྒྲུབ་བྱར་འདོད། ། ཅེས་སྨོས་ཏེ། བསྒྲུབ་བྱའི་མཚན་ཉིད་དུ་འདོད་པའི་ཚིག་སྨོས་པ་ཆོས་ཅན། དགོས་པ་ཡོད་དེ། སྔ་རྒོལ་གྱིས་ངག་ཏུ་མ་བརྗོད་ན་ཡང་སྒྲུབ་འདོད་ཀྱི་ཡུལ་དུ་བྱས་པས་ཁྱབ་པ་དེ་བསྒྲུབ་བྱར་འདོད་དེ།
དཔེར་ན་མིག་ལ་སོགས་པ་ཉེར་བཞི་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར་ཞེས་བཀོད་པ་ནས། མིག་སོགས་བདག་གི་དོན་བྱེད་པ་དེ་ངག་ཏུ་མ་བརྗོད་ན་ཡང་བསྒྲུབ་བྱ་ཡིན་པ་བཞིན་ནོ་ཞེས་བསྟན་པའི་ཆེད་ཡིན་པའི་ཕྱིར། དེའི་དོན་ནི་འདི་ཡིན་ཏེ། མིག་སོགས་བདག་དོན་བྱེད་པ་དེ་ངག་ཏུ་དངོས་སུ་མ་བརྗོད་ན་ཡང་བསྒྲུབ་བྱར་འགྱུར་ཏེ། གྲངས་ཅན་གྱིས་ངག་ཏུ་མ་བརྗོད་ན་ཡང་མིག་སོགས་བདག་དོན་བྱེད་པ་དེ་འདུས་ཤིང་བསགས་པའི་རྟགས་ཀྱི་བསྒྲུབ་བྱར་ཞེ་བས་འདོད་ཅིང་ཁས་བླངས་པའི་ཕྱིར། གཉིས་པ་དེ་ལ་རྩོད་པ་སྤང་བ་ནི། གཞན་འདོད་ཐམས་ཅད་བཟློག་ན་ཡང༌། ། འགྲེལ་པར་བདག་ཉིད་སྒྲ་བཤད་པ། །
དོགས་པའི་གནས་ནི་བཟློག་པ་སྟེ། ། འདི་ནི་དེ་དོན་བྱས་པ་ཡིན། ། ཅེས་སྨོས་ཏེ། འདོད་ཚིག་ལས་ལོགས་སུ་རང་ཉིད་ཀྱི་ཚིག་སྨོས་མི་དགོས་པར་ཐལ། རྒོལ་བས་དཔག་འདོད་ཀྱི་ཡུལ་དུ་མ་བྱས་པ་བསྒྲུབ་བྱ་ཡིན་པ་འདོད་ཚིག་གིས་བསལ་ཟིན་ལ། རྒོལ་བས་དཔག་འདོད་ཀྱི་ཡུལ་དུ་བྱས་པ་དེ་བསྒྲུབ་བྱར་ཁས་བླངས་པ་ཡིན་པས་སོ་ཞེ་ན། རྒོལ་བ་ལ་བལྟོས་པའི་འདོད་ཚིག་གིས་སྔ་རྒོལ་ལས་གཞན་པའི་འདོད་པ་ཐམས་ཅད་བསྒྲུབ་བྱ་ཡིན་པ་བཟློག་ཟིན་ན་ཡང་ཀུན་ལས་བཏུས་ཀྱི་འགྲེལ་པར་བདག་ཉིད་ཅེས་པ་དེ་བསྟན་བཅོས་ལ་མི་བལྟོས་པར་ཁས་བླངས་པ་༼༢༡༩བ༽སྟོན་པར་བྱེད་དོ་ཞེས་སྒྲ་བཤད་པ་འདི་ནི་ཆོས་ཅན། རྣམ་བཅད་ཀྱི་དགོས་པ་ཡོད་དེ། འདི་སྙམ་དུ། རྒོལ་བ་གཉིས་རྩོད་པ་ན་ངེས་པར་ཁས་ལེན་པ་ལ་བལྟོས་དགོས་ལ།
དེའི་ཕྱིར་བསྟན་བཅོས་མཁན་པོའི་འདོད་པའི་ལུང་དོན་གཞན་ཡང་རྒོལ་བས་ཁས་བླང་བར་བྱ་བའི་བསྒྲུབ་བྱ་ཡིན་ནམ་སྙམ་པའི་དོགས་པའི་གནས་ནི་བཟློག་པ་དེའི་དོན་དུ་བྱས་པ་ཡིན་པའི་ཕྱིར་རོ། ། གལ་ཏེ་འདོད་ཡུལ་གྱི་ཚོགས་པ་གཅིག་པུ་ཉིད་བསྒྲུབ་བྱ་ཡིན་ན། ཆོས་དང་ཆོས་ཅན་གྱི་ཁྱད་པར་འགོག་པའི་འགལ་རྟགས་གཉིས་མི་རིགས་པར་ཐལ། ཞེ་འདོད་ཀྱི་ཚོགས་དོན་འགོག་པའི་འགལ་རྟགས་གཅིག་ལས་མེད་པའི་ཕྱིར། འདོད་ན། སློབ་དཔོན་གྱིས་ཆོས་ཀྱི་ཁྱད་པར་ཕྱིན་ཅི་ལོག་ཏུ་བསྒྲུབ་པའི་ཕྱིར་འགལ་བ་ཡིན་ནོ་ཞེས་གསུངས་པ་དང་འགལ་ལོ་ཞེ་ན། དེ་ནི་བལྟོས་ནས་ཆོས་དག་དང༌། ། ཆོས་ཅན་ཁྱད་པར་ཡིན་པར་བརྗོད། ། ཅེས་གསུངས་ཏེ། དེ་ལྟར་འགལ་བ་མེད་དེ།
བདག་དོན་བྱེད་པ་དེ་ནི་ངག་ཉེ་བར་འགོད་ཚུལ་ལ་བལྟོས་ནས་མིག་སོགས་ཆོས་ཅན། འདུས་པ་མ་ཡིན་པའི་ཡུལ་ཅན་གཞན་དོན་བྱེད་དེ་ཞེས་རེས་འགའ་ཆོས་དག་གི་ཁྱད་པར་དང༌། རེས་འགའ་ནི། མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན། གཞན་གྱི་དོན་བྱེད་དེ་ཞེས་ཆོས་ཅན་གྱི་ཁྱད་པར་ཡིན་པར་བརྗོད་པའི་ཕྱིར་རོ། ། འདུས་པ་མ་ཡིན་པ་ནི་གང་ཟག་གི་བདག་གོ་ཞེས་ཆོས་མཆོག་གསུང་ངོ༌། ། དེ་འདུས་ཤིང་བསགས་པས་བཀག་པ་ན་ཆོས་དང་ཆོས་ཅན་གྱི་ཁྱད་པར་བཀག་པའི་འགལ་རྟགས་གཉིས་སུ་འགྱུར་བ་ཡིན་ནོ། ། གསུམ་པ་བསྒྲུབ་བྱ་ཡིན་པའི་རྒྱུ་མཚན་ནི། མ་བརྗོད་ན་༼༢༢༠ན༽ཡང་འདོད་པ་ནི། ། སྐབས་ལས་རྟོགས་པར་འགྱུར་བ་ཡིན། །
དེ་དཔེར་རྗེས་འགྲོ་མེད་པ་ཡི། ། སྐྱོན་ཡང་ཇི་སྐད་བདག་གཞན་ན། ། དེ་མ་གྲུབ་ཅེས་བཤད་བཞིན་ཏེ། ། དེར་ནི་འདོད་ལ་གནོད་བྱེད་ཡིན། ། ཅེས་སྨོས་ཏེ། ངག་ཏུ་མ་བརྗོད་ན་བསྒྲུབ་བྱ་ཡིན་པར་གང་ལས་ཤེས་ཞེ་ན། མིག་སོགས་བདག་དོན་བྱེད་པ་ངག་ཏུ་མ་བརྗོད་ན་ཡང་གྲངས་ཅན་པས་དེ་བསྒྲུབ་བྱར་འདོད་པ་ནི་ཡིན་ཏེ། གྲངས་ཅན་པ་དང་སངས་རྒྱས་པ་གཉིས་བདག་ཡོད་མེད་རྩོད་པའི་ཚེ་བདག་ཡོད་པའི་སྒྲུབ་བྱེད་དྲིས་པའི་སྐབས་ལས་རྟོགས་པར་འགྱུར་བ་ཡིན་པའི་ཕྱིར། དེའི་ཕྱིར་འདུས་ཤིང་བསགས་པའི་རྟགས་ཀྱིས་མིག་སོགས་གཞན་དོན་བྱེད་པར་བསྒྲུབ་པའི་ཞེ་འདོད་ཀྱི་བསྒྲུབ་བྱའི་ཆོས་དེ་དཔེ་ལ་རྗེས་འགྲོ་མེད་པའི་སྐྱོན་ཡང་ཡོད་དེ། སློབ་དཔོན་དབྱིག་གཉེན་གྱིས་ཇི་སྐད་དུ།
བདག་གཞན་ཞེ་ན་དེ་མ་གྲུབ། ། ཅེས་བཤད་པ་བཞིན་ཏེ། འདི་སློབ་དཔོན་དབྱིག་གཉེན་གྱི་ལུང་ཡིན་པར་ལྷ་ཤཱཀ་ཆོས་མཆོག་ཡེ་ཤེས་དཔལ་བཟང་པོ་རྣམས་ཀྱིས་བཤད་དོ། ། དེས་ན་འདུས་ཤིང་བསགས་པ་དེ་མིག་སོགས་གཞན་དོན་བྱེད་པར་སྒྲུབ་པ་དེར་ནི་ཞེ་འདོད་ཀྱི་བསྒྲུབ་བྱ་ལ་གནོད་བྱེད་ཡིན་གྱི། སྒྲུབ་བྱེད་ཡང་དག་པ་ནི་མ་ཡིན་ནོ། ། གཉིས་པ་དེ་བསྒྲུབ་བྱ་མ་ཡིན་ན་ཧ་ཅང་ཐལ་བ་ནི། གལ་ཏེ་གང་ལ་རྩོད་པ་ཡིས། ། སྒྲུབ་བཀོད་དེ་བསྒྲུབ་བྱ་མིན་ན། ། བསྒྲུབ་བྱ་ཅི་ཡིན་གཞན་དུ་ན། ། མི་འདོད་པའམ་འབྲས་མེད་འགྱུར། །
ཞེས་སྨོས་ཏེ། གལ་ཏེ་མིག་སོགས་གང་ལ་བདག་ཡོད་མེད་རྩོད་པའི་སྐབས་སུ་འདུས་ཤིང་བསགས་པ་སྒྲུབ་བྱེད་དུ་བཀོད་༼༢༢༠བ༽པའི་ཚེ་མིག་སོགས་བདག་དོན་བྱེད་པ་དེ་བསྒྲུབ་བྱ་མ་ཡིན་ན་དེའི་ཚེ་འདུས་ཤིང་བསགས་པའི་བསྒྲུབ་བྱ་ཅི་ཡིན་ཏེ། དེ་ལས་གཞན་དུ་བསྒྲུབ་བྱ་ཞིག་ཡོད་ན་ནི་གྲངས་ཅན་པ་རང་ཉིད་མིག་སོགས་བདག་དོན་བྱེད་པར་མི་འདོད་པའམ། སངས་རྒྱས་པའི་ངོར་མིག་སོགས་གཞན་དོན་བྱེད་ཙམ་དུ་བསྒྲུབས་ཀྱང་གྲུབ་ཟིན་བསྒྲུབ་པའི་ཕྱིར་འབྲས་བུ་མེད་པར་འགྱུར་བའི་ཕྱིར་རོ། ། གསུམ་པ་རིགས་ཅན་གཞན་ཡང་ཁེགས་པ་ནི། འདིས་ནི་གཉིས་བཅས་སྦྱོར་བ་ལ། ། རྗེས་འགྲོ་མེད་དང་འགལ་བ་དག ། བསྟན་པ་ཡིན་ནོ། ། ཞེས་སྨོས་ཏེ། འདུས་ཤིང་བསགས་པའི་རྟགས་ཀྱིས་མིག་སོགས་གཞན་དོན་བྱེད་པར་བསྒྲུབ་པའི་ཞེ་འདོད་ཀྱི་བསྒྲུབ་བྱ་ལ་གནོད་བྱེད་དུ་བསྟན་པ་འདིས་ནི་ཆོས་ཅན།
རིགས་ཅན་གཞན་ཡང་ཁེགས་ཏེ། ཚུ་རོལ་མཛེས་པ་བས་བཀོད་པའི་གཉིས་བཅས་ཀྱི་སྦྱོར་བ་ལ་ཡང་བསྒྲུབ་བྱའི་ཆོས་དཔེ་ལ་རྗེས་འགྲོ་མེད་པ་དང༌། རྟགས་ཞེ་འདོད་ཀྱི་བསྒྲུབ་བྱའི་ཆོས་དང་འགལ་བ་དག་ནི་བསྟན་པ་ཡིན་པའི་ཕྱིར་རོ། ། གཉིས་བཅས་ཀྱི་སྦྱོར་བ་ཇི་ལྟ་བུ་ཞེ་ན། བུམ་པ་ཆོས་ཅན། ལུས་སེམས་རྫས་གཅིག་པའི་སྐྱེས་བུའི་ལུས་དང་བུམ་པ་གང་ཡང་རུང་བ་ལས་གཉིས་པ་དང་བཅས་པ་ཡིན་ཏེ། ཨུཏྤལ་མ་ཡིན་པའི་དངོས་པོ་ཡིན་པའི་ཕྱིར། དཔེར་ན་རྩིག་པ་བཞིན་ནོ་ཞེས་པ་ལྟ་བུའོ། ། ཉེས་པ་དེ་ཉིད་སྤང་བར་འདོད་ནས། ཅི་སྟེ་ཡང༌།
བསྒྲུབ་པར་བྱ་བ་སྤྱིར་འདོད་ན། ། དེ་ཉིད་དོན་གཞན་མེད་པའི་ཕྱིར། ། ལུས་མི་འགྱུར་ན་གྲུབ་མ་ཡིན། ། བརྗོད་བྱས་སྟོང་པ་བརྗོད་རྣམས་ཀྱི། ། འདི་དེ་མི་ཤེས་ཀྱིས་བསླད་ཡིན། ། ཅེས་སྨོས་ཏེ། ཚུལ་རོལ་མཛེས་པ་བ་ཅི་སྟེ་ཡང་འདི་སྐད་༼༢༢༡ན༽དུ། སེམས་དང་རྫས་གཅིག་པའི་སྐྱེས་བུའི་ལུས་བསྒྲུབ་བྱར་བྱས་ན་དེར་འགྱུར་ན་ཡང་བསྒྲུབ་པར་བྱ་བ་ནི་སྤྱི་དོན་གཞན་དུ་འདོད་དོ་ཞེ་ན། ཨུཏྤལ་མ་ཡིན་པའི་དངོས་པོ་ཆོས་ཅན། བུམ་པ་ལ་ལུས་སེམས་རྫས་གཅིག་པའི་སྐྱེས་བུའི་ལུས་དང་བུམ་པ་གང་རུང་གི་སྤྱི་དོན་གཞན་ཡོད་པའི་སྒྲུབ་བྱེད་དུ་གྲུབ་པ་མ་ཡིན་ཏེ།
བུམ་པ་དེ་ཉིད་བུམ་པ་ལས་དོན་གཞན་དུ་མེད་པའི་ཕྱིར་དང༌། སེམས་དང་རྫས་གཅིག་པའི་ལུས་ནི་ཡོད་པར་མི་འགྱུར་བའི་ཕྱིར་ནའོ། ། དེས་ན་བརྗོད་བྱས་སྟོང་པ་སྤྱི་དོན་གཞན་ཞེ་འདོད་ཀྱི་བསྒྲུབ་བྱ་ཡིན་ནོ་ཞེས་རྗོད་པ་པོ་ཚུ་རོལ་མཛེས་པ་བ་རྣམས་ཀྱི་ཚིག་གང་ཡིན་པ་འདི་དེ་མི་ཤེས་པ་ཉིད་ཀྱིས་ཀུན་ནས་བསླང་བའི་སྨྲ་བ་ངན་པ་ཡིན་ནོ། ། བཞི་པ་རྩོད་པ་སྤང་བ་ལ། འཇིག་པ་ལ་མཚུངས་པ་སྤང༌། རྗེས་འགྲོ་མེད་པ་སྤང༌། འགལ་བར་ཐལ་བ་སྤང་བའོ། ། དང་པོ་ནི། སྒྲ་དང་བུམ་པའི་ཁྱད་པར་གྱིས། ། རྟོག་ན་འཇིག་ལའང་མཚུངས་ཤེ་ན། །
མ་ཡིན་འཇིག་པ་གྲུབ་པ་ཡིས། ། སྒྲ་ནི་དེ་ལྟར་གྲུབ་ཕྱིར་རོ། ། དེ་བཞིན་དོན་གཞན་ཡོད་གྱུར་ན། ། བུམ་པའང་དེ་དང་ལྡན་པར་འགྱུར། ། ཞེས་སྨོས་ཏེ། གཉིས་བཅས་ཀྱི་སྦྱོར་བ་ལ་སྤྱི་དོན་གཞན་མེད་པ་བཞིན་དུ་སྒྲ་དང་བུམ་པའི་འཇིག་པ་ཐ་དད་པའི་ཁྱད་པར་གྱིས་སྒྲའི་འཇིག་པ་བསྒྲུབ་ན་དཔེ་ལ་མེད་ཅིང༌། བུམ་པའི་འཇིག་པ་བསྒྲུབ་ན་ཆོས་ཅན་ལ་མེད་པས་རྟགས་ཡང་དག་མ་ཡིན་པར་རྟོག་ན་སྒྲ་འཇིག་པར་བསྒྲུབ་པ་ལའང་མཚུངས་ཏེ། སྤྱི་དོན་གཞན་མེད་པའི་ཕྱིར་ཞེ་ན། མཚུངས་པ་མ་ཡིན་ཏེ། སྒྲ་དང་བུམ་པ་གཉིས་ཀ་ལ་རྗེས་སུ་འགྲོ་བའི་འཇིག་པ་ཙམ་གྲུབ་པ་ཡིས་ནི་སྒྲ་ནི་འཇིག་པ་དེ་༼༢༢༡བ༽ལྟར་དུ་གྲུབ་པའི་ཕྱིར་རོ། །
སྒྲ་བུམ་གཉིས་ལ་རྗེས་སུ་འགྲོ་བའི་འཇིག་པ་ཙམ་ཡོད་པ་དེ་བཞིན་དུ་ལུས་བུམ་གཉིས་ལ་རྗེས་སུ་འགྲོ་བའི་སྤྱི་དོན་གཞན་ཡོད་པར་གྱུར་ན་བུམ་པའང་ལུས་བུམ་གང་རུང་གི་སྤྱི་དོན་གཞན་དེ་དང་ལྡན་པར་འགྱུར་དུ་ཆུག་ནའང་བུམ་པ་ལ་ལུས་བུམ་གང་རུང་གི་སྤྱི་དོན་གཞན་མེད་པའི་ཕྱིར་རོ། ། གཉིས་པ་རྗེས་འགྲོ་མེད་པ་སྤང་བ་ནི། མི་རྟག་སྒྲ་ཡི་ཁྱད་པར་ཅན། ། རྗེས་འགྲོ་མེད་ན་མ་འབྲེལ་བ། ། བཟློག་ཕྱིར་མ་ཡིན་མི་ལྡན་དང༌། ། གཞན་ལྡན་རྣམ་གཅོད་རྣམ་པ་གཉིས། ། མི་ལྡན་གཅོད་ཕྱིར་གཞན་དང་ནི། ། རྗེས་འགྲོ་མེད་པར་འགྱུར་མ་ཡིན། ། ཅེས་སྨོས་ཏེ། གལ་ཏེ་མི་རྟག་པ་ནི་སྒྲའི་ཁྱད་པར་ཅན་གྱི་ཆོས་ཡིན་པས།
དཔེ་ལ་རྗེས་འགྲོ་མེད་པར་འགྱུར་རོ་ཞེ་ན། མི་རྟག་པ་ཆོས་ཅན། སྒྲའི་ཆོས་ཡིན་པས་དཔེ་ལ་རྗེས་འགྲོ་མེད་པ་མ་ཡིན་ཏེ། སྒྲ་དང་མ་འབྲེལ་བ་བཟློག་ནས་སྒྲའི་ཁྱད་ཆོས་སུ་མི་ལྡན་རྣམ་གཅོད་ཀྱིས་ཁྱད་པར་དུ་བྱས་ནས་འབྲེལ་བའི་ཕྱིར། དེས་ན་མི་ལྡན་རྣམ་གཅོད་དང༌། གཞན་ལྡན་རྣམ་གཅོད་རྣམ་པ་གཉིས་ལས་སྒྲ་ནི་མི་རྟག་པས་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པའི་ཕྱིར། གཞན་ལྡན་རྣམ་གཅོད་ཀྱིས་ཁྱད་པར་དུ་བྱས་པ་དང༌། དཔེ་ལ་རྗེས་འགྲོ་མེད་པར་འགྱུར་བ་མ་ཡིན་ནོ། ། གལ་ཏེ་མི་རྟག་པ་བསྒྲུབ་ན་གྲུབ་ཟིན་བསྒྲུབ་པར་འགྱུར་རོ་ཞེ་ན། དེ་སྤྱི་བསྒྲུབ་པར་བྱ་ཡིན་པས། །
གྲུབ་པ་བསྒྲུབ་པ་ཉིད་མ་ཡིན། ། ཆོས་ཅན་ཁྱད་པར་ཅན་དེ་ནི། ། རྗེས་འགྲོ་མེད་པའི་སྐྱོན་ལྡན་མིན། ། ཅེས་སྨོས་ཏེ། བྱས་པ་དེ་ཆོས་ཅན། སྒྲའི་སྟེང་དུ་གྲུབ་ཟིན་པ་བསྒྲུབ་པ་ཉིད་མ་ཡིན་ཏེ། སྒྲའི་སྟེང་དུ་མི་རྟག་པའི་སྤྱིའམ་༼༢༢༢ན༽རྟག་པའི་ངོར་མི་རྟག་པ་ལས་ལོག་པ་རྣམ་པར་བཅད་ཙམ་དེ་བསྒྲུབ་པར་བྱ་བ་ཡིན་པས་སོ། ། དོན་ནི་འདི་ཡིན་ཏེ། དོན་ལ་སྒྲ་མི་རྟག་པར་གནས་ཀྱང་སེལ་ངོར་བསྒྲུབ་དགོས་པ་འགལ་བ་མེད་དོ། ། དེས་ན་ཆོས་ཅན་སྒྲའི་སྟེང་དུ་མི་ལྡན་པ་རྣམ་པར་གཅོད་པས་ཁྱད་པར་དུ་བྱས་པ་ཅན་གྱི་མི་རྟག་པ་དེ་ནི་དཔེ་ལ་རྗེས་འགྲོ་མེད་པའི་སྐྱོན་དང་ལྡན་པ་མ་ཡིན་ནོ། །
གསུམ་པ་འགལ་བར་ཐལ་བ་སྤང་བ་ནི། འདིས་ནི་ཆོས་ཅན་ཆོས་དག་གིས། ། ཆོས་དང་ཆོས་ཅན་ཁྱད་པར་ཅན། ། འགོག་པ་དག་ནི་བསལ་ཡིན་ཏེ། ཆོས་ཅན་དེ་ལྟར་མི་བསྒྲུབ་ཕྱིར། ། ཆོས་ཅན་ལ་ནི་ཚོགས་པ་དག ། བསལ་བ་འགལ་བ་མ་ཡིན་ཏེ། ། གང་ཕྱིར་དེ་ལྟར་སྒྲུབ་འདོད་མིན། ། འདིར་ཆོས་འབའ་ཞིག་བསྒྲུབ་བྱ་ཡིན། ། ཅེས་སྨོས་ཏེ།
སྨྲས་ཙམ་ལས་ཞེ་འདོད་ཀྱི་བསྒྲུབ་བྱ་གཙོ་ཆེ་བར་བསྟན་པ་འདིས་ནི་ཆོས་ཅན། སྒྲ་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད་པའི་ཚེ་ཆོས་ཅན་སྒྲ་དག་གི་ཆོས་མི་རྟག་པ་དང༌། ཆོས་མི་རྟག་པ་དག་གིས་ཁྱད་པར་དུ་བྱས་པའི་ཆོས་ཅན་ཁྱད་པར་ཅན་སྒྲའི་སྟེང་དུ་ཚོགས་པ་དོན་གཞན་བསྒྲུབ་བྱར་བྱེད་དགོས་ལ། དེའི་ཚེ་བྱས་པ་དེ་འདྲ་བའི་ཚོགས་པ་འགོག་པའི་འགལ་བའི་གཏན་ཚིགས་སོ་ཞེས་སྨྲ་བ་དག་ནི་བསལ་བ་ཡིན་ཏེ། ཆོས་ཅན་སྒྲའི་སྟེང་དུ་ཚོགས་པའི་སྤྱི་དོན་གཞན་དེ་ལྟར་དུ་མི་སྒྲུབ་པའི་ཕྱིར། ཆོས་ཅན་སྒྲ་ལ་ནི་ཚོགས་པ་དོན་གཞན་དེ་དག་བསལ་བས་འགལ་བའི་རྟགས་སུ་འགྱུར་བ་མ་ཡིན་ཏེ། གང་གི་ཕྱིར་ན་བྱས་པས་སྒྲའི་སྟེང་དུ་དོན་གཞན་དེ་ལྟར་བསྒྲུབ་པར་འདོད་པ་མ་ཡིན་གྱི། ཆོས་ཅན་སྒྲ་འདིར་ཆོས་མི་རྟག་པ་འབའ་༼༢༢༢བ༽ཞིག་བསྒྲུབ་བྱ་ཡིན་པའི་ཕྱིར་རོ། ། གཉིས་པ་རང་ཉིད་རྒྱས་པར་བཤད་པ་ལ། རང་ལུགས་བཞག །
གཞན་ལུགས་དགག་པའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། ཆོས་ཅན་གཅིག་ལ་བསྟན་བཅོས་ལས། ། ཆོས་རྣམས་དུ་མ་རྣམ་གཞག་ཀྱང༌། ། བདག་ཉིད་འདོད་པ་བསྒྲུབ་བྱ་ཞེས། ། བདག་ཉིད་ཀྱི་ནི་སྒྲ་སྨོས་སོ། ། ཞེས་སྨོས་ཏེ།
ཀུན་ལས་བཏུས་སུ་བསྒྲུབ་བྱའི་མཚན་ཉིད་འཆད་པ་ན། བདག་ཉིད་ཀྱི་ནི་སྒྲ་སྨོས་པ་ཆོས་ཅན། དགོས་པ་ཡོད་དེ། ཆོས་ཅན་སྒྲ་ལྟ་བུ་གཅིག་ལ་བསྟན་བཅོས་ལས་རྟག་པ་ནམ་མཁའི་ཡོན་ཏན་དང༌། མི་རྟག་པ་ལ་སོགས་པ་ཆོས་རྣམས་དུ་མ་རྣམ་པར་བཞག་ཀྱང་རྒོལ་བ་བདག་ཉིད་ཀྱིས་དཔག་འདོད་ཀྱི་ཡུལ་དུ་བྱས་པ་ཁོ་ན་བསྒྲུབ་བྱ་ཡིན་ནོ་ཞེས་གོ་བའི་ཆེད་ཡིན་པའི་ཕྱིར་ནི་ཞེས་པ་ནི་ཡང་གི་དོན་ཡིན་ཏེ། འདོད་པ་སྨོས་པར་མ་ཟད་རང་ཉིད་ཀྱི་སྒྲ་ཡང་ཞེས་སློབ་དཔོན་ཆོས་མཆོག་གསུང་ངོ༌། ། གཉིས་པ་རྒྱས་པར་བཤད་པ་ལ། ལུང་ཁས་བླངས་ཀྱང་ལུང་དོན་བསྒྲུབ་བྱ་མ་ཡིན། ཆོས་ཅན་གྱི་ཆོས་སོགས་ཡིན་ཀྱང་ལུང་དོན་བསྒྲུབ་བྱ་མ་ཡིན། དངོས་སྟོབས་རྗེས་དཔག་གི་ཡུལ་ལ་ལུང་གིས་མི་གནོད།
ལུང་སྒྲུབ་བྱེད་དུ་མི་འཐད། ལུང་དོན་བཀག་པ་རྒོལ་བའི་ཉེས་པར་མི་རིགས། རྟགས་ལ་ལུང་གིས་གནོད་ན་ཧ་ཅང་ཐལ་བའོ། ། དང་པོ་ནི། གལ་ཏེ་བསྟན་བཅོས་ཁས་བླངས་ཕྱིར། ། ཐམས་ཅད་གཟུང་བས་དེ་གཅིག་ལ། ། རབ་ཏུ་གནོད་ནའང་གཏན་ཚིགས་དང༌། ། དམ་བཅའ་བ་དག་སྐྱོན་འགྱུར་ན། ། ཞེས་སྨོས་ཏེ། གལ་ཏེ་རྒོལ་བས་བསྟན་བཅོས་ཚད་མར་༼༢༢༣ན༽ཁས་བླངས་པའི་ཕྱིར།
བསྟན་བཅོས་ཀྱི་དོན་ཐམས་ཅད་ཁས་ལེན་ཅིང་གཟུང་དགོས་ལ། དེ་གཟུང་བས་བསྟན་བཅོས་ཀྱི་དོན་དེ་གཅིག་ལ་རབ་ཏུ་གནོད་ནའང་གཏན་ཚིགས་འགལ་བ་དང༌། དམ་བཅའ་བ་དག་བསལ་བའི་སྐྱོན་དུ་འགྱུར་རོ་ཞེ་ན། སྒྲ་མི་རྟག་པར་བསྒྲུབ་པ་ན། ། དྲི་སའི་ཡོན་ཏན་བཟློག་པའི་ཕྱིར། ། གཏན་ཚིགས་འགལ་འགྱུར་སྐབས་མིན་ཕྱིར། ། མིན་ན་དེ་ནི་གཞན་ལའང་མཚུངས། ། ཅི་སྟེ་ཆོས་ཅན་འདིར་སྐབས་ཡིན། ། དེ་ལ་བསྟན་བཅོས་དོན་གནོད་ཉིད། ། ཅེས་སྨོས་ཏེ།
དེ་ནི་མ་ཡིན་ཏེ། བྱས་པ་ཆོས་ཅན། དྲི་སའི་ཡོན་ཏན་ལ་གནོད་པས་སྒྲ་མི་རྟག་པར་བསྒྲུབ་པ་ན་གཏན་ཚིགས་འགལ་བར་འགྱུར་བར་ཐལ། དྲི་རྟག་པ་སའི་ཡོན་ཏན་བཟློག་པས་ལུང་དོན་ལ་གནོད་པའི་ཕྱིར། གལ་ཏེ་སྒྲའི་སྟེང་དུ་དྲི་རྟག་པ་བསྒྲུབ་པ་སྐབས་སུ་བབ་པ་མ་ཡིན་པའི་ཕྱིར། བྱས་པས་དྲི་རྟག་པ་བཀག་པས་སྒྲ་མི་རྟག་པར་བསྒྲུབ་པའི་འགལ་རྟགས་སུ་འགྱུར་བ་མ་ཡིན་ནོ་ཞེ་ན། སྒྲའི་སྟེང་དུ་དྲི་རྟག་པ་བསྒྲུབ་པ་སྐབས་སུ་མ་བབ་པ་དེ་ནི་གཞན་སྒྲ་རྟག་པ་བསྒྲུབ་པ་ལའང་མཚུངས་སོ། ། ཅི་སྟེ་ཆོས་ཅན་སྒྲ་འདིར་རྟག་པ་ནམ་མཁའི་ཡོན་ཏན་བསྒྲུབ་པ་སྐབས་སུ་བབ་པ་ཡིན་ཏེ། སྒྲའི་ཆོས་ཡིན་པའི་ཕྱིར་དང༌། སའི་ཡོན་ཏན་ནི་དེ་ལྟར་མ་ཡིན་པས་སོ་ཞེ་ན།
བྱས་པ་ཆོས་ཅན། དྲི་རྟག་པ་སའི་ཡོན་ཏན་སྒྲའི་ཆོས་མ་ཡིན་ཀྱང༌། དེ་ལ་གནོད་པས་སྒྲ་མི་རྟག་པར་བསྒྲུབ་པའི་འགལ་རྟགས་སུ་ཐལ། དེ་ལ་གནོད་ན་བྱེ་བྲག་པས་ཁས་བླངས་པའི་བསྟན་བཅོས་ཀྱི་དོན་ལ་གནོད་པ་ཉིད་ཀྱི་ཕྱིར། གཉིས་པ་ཆོས་ཅན་གྱི་ཆོས་སོགས་ཡིན་ཀྱང་ལུང་དོན་བསྒྲུབ་བྱ་མ་ཡིན་པ་ནི། ཆོས་ཅན་ཆོས་སོགས་སྒྲུབ་བྱེད་ཀྱིས། ། ༼༢༢༣བ༽ཅི་སྟེ་རྒོལ་འདོད་ཡིན་བརྗོད་ན། ། ཞེས་སྨོས་ཏེ། ཅི་སྟེ་ཆོས་ཅན་སྒྲའི་ཆོས་ཡིན་པ་དང༌། བསྒྲུབ་བྱ་སྤྱིའི་ཕྱོགས་གཅིག་གི་ཁྱད་པར་ཡིན་པའི་ཕྱིར་ཞེས་པ་ལ་སོགས་པའི་སྒྲུབ་བྱེད་ཀྱིས་རྟག་པ་ནམ་མཁའི་ཡོན་ཏན་རྒོལ་བའི་དཔག་འདོད་ཀྱི་ཡུལ་ཡིན་པར་བརྗོད་དོ་ཞེ་ན།
གནས་སྐབས་འགའ་ཡིས་འདོད་འགྱུར་ཞིང༌། ། དེ་རྟོགས་པ་ཡང་དེ་དག་གིས། ། ནན་གྱིས་ཁྱོད་འདི་འདོད་ཅེས་པ། ། གསལ་བར་དབང་ཕྱུག་སྤྱོད་པ་ཡིན། ། འབྲས་བུའི་རྟགས་ཅན་མིན་བརྗོད་དེ། ། འཁྲུལ་བ་ཡིས་ནི་གནོད་པར་འགྱུར། ། མེད་ན་མི་འབྱུང་མིན་དོན་ལ། ། གནོད་ཀྱང་གཞན་ལ་ཅི་ཞིག་གནོད། ། ཅེས་སྨོས་ཏེ། རྒོལ་བ་དང་ཕྱི་རྒོལ་བ་གཉིས་རྟག་པ་ནམ་མཁའི་ཡོན་ཏན་ལ་སྒྲུབ་བྱེད་འདྲི་བ་དང་འགོད་པའི་གནས་སྐབས་འགའི་ཚེ་ཕྱི་རྒོལ་ལ་ཤེས་འདོད་ཡོད་པར་འགྱུར་ཞིང༌།
སྔ་རྒོལ་ལ་དཔག་འདོད་ཡོད་པ་དེ་རྟོགས་པ་ཡིན་ན་ཡང༌། དེ་དག་གང་ཡང་མེད་པར་ནན་གྱིས་སྒྲ་མི་རྟག་བསྒྲུབ་ཀྱི། རྒོལ་བ་ཁྱོད་རྟག་པ་ནམ་མཁའི་ཡོན་ཏན་འདི་བསྒྲུབ་བྱར་འདོད་དགོས་སོ་ཞེས་པ་ནི་གསལ་བར་དབང་གིས་ཕྱུག་པའི་རྒྱལ་རིགས་ངན་པའི་སྤྱོད་པ་ཡིན་ནོ། ། དེས་ན་འབྲས་བུའི་རྟགས་ཅན་མ་ཡིན་པ་ཆོས་ཅན་གྱི་ཆོས་ཡིན་པ་སོགས་སྒྲུབ་བྱེད་དུ་བརྗོད་པ་ཆོས་ཅན། རྟག་པ་ནམ་མཁའི་ཡོན་ཏན་རྒོལ་བས་བསྒྲུབ་བྱར་འདོད་དགོས་པའི་སྒྲུབ་བྱེད་ཡིན་པ་ལ་ཚད་མས་གནོད་པར་འགྱུར་ཏེ། ཁྱབ་པ་འཁྲུལ་བ་ཡིས་ནི་ཕྱིར་རོ། ། ནམ་མཁའི་ཡོན་ཏན་ལ་སྒྲུབ་འདོད་ཡོད་པར་བརྗོད་པ་ལ་ནི་རང་ཚིག་གིས་གནོད་པར་འགྱུར་ཏེ། འཁྲུལ་བ་ཡིས་ནི་སྟེ་བཟློག་ཕྱོགས་སྒྲུབ་འདོད་མེད་པ་ཉིད་རྒོལ་བའི་རང་རིག་གིས་གྲུབ་པའི་ཕྱིར་༼༢༢༤ན༽ཞེས་ཆོས་མཆོག་གིའོ། ། འབྲས་བུའི་རྟགས་མེད་པར་འདོད་པར་བརྗོད་པ་ནི་འཁྲུལ་བས་གནོད་པར་འགྱུར་རོ་ཞེས་རྒྱན་གྱིས་སོ། ། ཤཱཀྱ་བློས།
ཕྱོགས་ཚིག་ལ་འབྲས་བུའི་རྟགས་བརྗོད་དོ་ཞེས་སོ། ། དེས་ན་བྱས་པ་ཆོས་ཅན། ལུང་དོན་སྒྲ་རྟག་པ་ནམ་མཁའི་ཡོན་ཏན་ལ་གནོད་ཀྱང་གཞན་སྒྲ་མི་རྟག་པ་ལ་ཅི་ཞིག་གནོད་དེ། རྟག་པ་ནམ་མཁའི་ཡོན་ཏན་མེད་ན་སྒྲ་མི་རྟག་པ་མི་འབྱུང་བ་མ་ཡིན་པའི་ཕྱིར་རོ། ། གསུམ་པ་དངོས་སྟོབས་ཀྱི་ཡུལ་ལ་ལུང་གིས་མི་གནོད་པ་ལ། དངོས། རྩོད་པ་སྤང་བ། ལུང་ཁས་ལེན་པའི་དུས། དེའི་རྒྱུ་མཚན་ནོ། ། དང་པོ་ནི།
རྗེས་དཔག་རང་གི་སྤྱོད་ཡུལ་ལ། ། ལུང་ལ་བལྟོས་པ་མེད་པར་བཤད། ། དེས་གྲུབ་དེ་ནི་ལེགས་པར་གྲུབ། ། དེ་ཚེ་བསྟན་བཅོས་བལྟོས་མ་ཡིན། ། ཅེས་སྨོས་ཏེ། སྒྲ་མི་རྟག་པར་བསྒྲུབ་པ་དེའི་ཚེ་སྒྲ་རྟག་སྟོན་གྱི། བསྟན་བཅོས་ཕན་གནོད་ལ་བལྟོས་པ་མ་ཡིན་ཏེ། དངོས་སྟོབས་རྗེས་དཔག་རང་གི་སྤྱོད་ཡུལ་ལ་འཇུག་པ་ལུང་ལ་བལྟོས་པ་མེད་པར། རྗེས་སུ་དཔག་པའི་ཡུལ་ལ་ཚིག ། ཚད་མ་ཉིད་དུ་འདོད་མ་ཡིན། །
ཅེས་པར་བཤད་ཟིན་པའི་ཕྱིར་དང༌། ལུང་ཁས་མ་བླངས་ཀྱང་དངོས་སྟོབས་རྗེས་དཔག་དེས་གྲུབ་པའི་གཞལ་བྱ་དོན་ལེགས་པར་གྲུབ་པའི་ཕྱིར་རོ། ། སློབ་དཔོན་ཆོས་མཆོག་གིས། དེ་ཚེ་བསྟན་བཅོས་མ་ཡིན་ན། ། དེ་ཚེ་རྩོད་དོར་འགྱུར་ཞེ་ན། ། ཞེས་སྦྲེལ་ནས་འདོན་ནོ། ། གཉིས་པ་རྩོད་པ་སྤང་བ་ནི། དེ་ཚེ་རྩོད་དོར་འགྱུར་ཞེ་ན། ། དེ་ཚེ་ཁས་བླངས་མེད་ཕྱིར་མིན། ། འདི་ནི་ཁས་ལེན་ཐབས་ཡིན་ཏེ། །
དེ་ཚེ་ཡོད་ཀྱང་ཡན་ལག་མིན། ། ཅེས་སྨོས་ཏེ། དེའི་ཚེ་ལུང་ཁས་མི་ལེན་ན་རྩོད་པ་དོར་བར་འགྱུར་རོ་ཞེ་ན། དངོས་སྟོབས་ལ་དཔྱོད་པ་དེའི་ཚེ་ལུང་༼༢༢༤བ༽ཁས་བླངས་པ་མེད་པའི་ཕྱིར། ལུང་དོར་ཡང་རྩོད་པ་དོར་བ་མ་ཡིན་ནོ། ། གལ་ཏེ་དངོས་སྟོབས་རྗེས་དཔག་གི་གཞལ་བྱ་གཏན་ལ་འབེབས་པའི་ལུང་མེད་པར་འགྱུར་རོ་ཞེ་ན། དེའི་གཞལ་བྱ་གཏན་ལ་འབེབས་པའི་ལུང་དོན་ལ་བརྟག་ཅིང་དཔྱོད་པ་འདི་ནི་ལུང་ཁས་ལེན་པའི་ཐབས་ཡིན་གྱི། དེའི་ཚེ་ལུང་མ་བརྟགས་པར་ཁས་ལེན་པ་ཡོད་ཀྱང་དངོས་སྟོབས་རྗེས་དཔག་གི་ཡུལ་ལ་གནོད་བྱེད་ཀྱི་ཡན་ལག་མ་ཡིན་ནོ་ཞེས་རྒྱན་གྱིས་སོ། ། ཆོས་མཆོག་ནི། དངོས་པོ་སྟོབས་ཞུགས་ལ་དཔྱོད་པའི་ཚེ་ལུང་ཁས་བླངས་པ་མེད་ཀྱང་གནོད་བྱེད་ཀྱི་ཡན་ལག་མ་ཡིན་ཏེ།
ལུང་དོན་ལ་རྟོག་པ་འདི་ནི་ཤིན་ཏུ་ལྐོག་གྱུར་ལ་སྒྲུབ་བྱེད་དུ་ཁས་ལེན་པའི་ཐབས་ཡིན་པའི་ཕྱིར་ཞེས་སོ། ། གསུམ་པ་ལུང་ཁས་ལེན་པའི་དུས་ནི། དེ་ལྟར་ཡུལ་གཉིས་རྣམ་དག་ན། ། དེ་ནི་བསྟན་བཅོས་ཡོངས་འཛིན་པར། ། འདོད་པའི་དུས་ཡིན་དེ་ཡི་ཚེ། ། བསྟན་བཅོས་ཀྱིས་ནི་གནོད་པར་འགྱུར། ། དེས་གྲུབ་དོན་ལ་དེ་དང་ནི། ། འགལ་བར་སེམས་པ་མི་རུང་ཕྱིར། ། ཞེས་སྨོས་ཏེ། དེ་ལྟར་ཡུལ་མངོན་གྱུར་དང་ལྐོག་གྱུར་གཉིས་དངོས་པོ་སྟོབས་ཞུགས་ཀྱི་རིགས་པས་དཔྱད་པ་རྣམ་པར་དག་པ་ནི།
གལ་ཏེ་ཤིན་ཏུ་ལྐོག་གྱུར་ལ་སྤྱོད་པ་དེ་ལ་ནི་ཁས་བླངས་པའི་བསྟན་བཅོས་སྒྲུབ་བྱེད་དུ་ཡོངས་སུ་འཛིན་པར་འདོད་པའི་དུས་ཡིན་པར་རིགས་ཀྱི། ཡུལ་ཀུན་ལ་མ་ཡིན་པས། དེའི་ཚེ་བསྟན་བཅོས་དང་འགལ་ན་བསྟན་བཅོས་ཀྱིས་ནི་གནོད་པར་འགྱུར་ཏེ། ལུང་དེས་གྲུབ་པའི་ཤིན་ཏུ་ལྐོག་གྱུར་གྱི་དོན་ལ་ལུང་དེ་དང་ནི་འགལ་བ་ཁས་ལེན་པར་སེམས་པ་མི་རུང་བའི་ཕྱིར། བཞི་པ་དེའི་རྒྱུ་མཚན་ནི། གནས་གསུམ་པར་ནི་འཕོ་བ་ན། ། བསྟན་བཅོས་༼༢༢༥ན༽ལེན་པར་རིགས་ལྡན་ཡིན། ། དེ་ཡང་བསྒྲུབ་བྱའི་ཆོས་དང་ནི། ། མེད་ན་མི་འབྱུང་ལ་གནོད་ཉིད། ། སྤང་བར་བྱ་ཡི་གཞན་མིན་ཏེ། །
ཐུག་པ་མེད་པར་ཐལ་ཕྱིར་རོ། ། ཞེས་སྨོས་ཏེ། གལ་ཏེ་བསྟན་བཅོས་མཐའ་དག་ཤིན་ལྐོག་ལ་གནོད་སྒྲུབ་ཀྱི་ཡན་ལག་ཏུ་ལེན་དགོས་སམ་ཞེ་ན། གལ་ཏེ་གཞལ་བྱའི་གནས་གསུམ་པ་ཤིན་ཏུ་ལྐོག་གྱུར་ལ་དཔྱོད་པ་འཕོ་བ་ན་བསྟན་བཅོས་ཁས་ལེན་པར་རིགས་པ་དང་ལྡན་པ་ཡིན་གྱི། བསྟན་བཅོས་ཁས་ལེན་པའི་སྐབས་དེར་ཡང་བསྒྲུབ་བྱའི་ཆོས་དང་ནི་མེད་ན་མི་འབྱུང་བའི་ལུང་དོན་ལ་གནོད་པ་ཉིད་སྤང་བར་བྱ་ཡི། འབྲེལ་མེད་ཀྱི་ལུང་དོན་གཞན་ལ་གནོད་པ་སྤང་དགོས་པ་མ་ཡིན་ཏེ། དྲི་སའི་ཡོན་ཏན་ལ་གནོད་པ་སོགས་ཀྱང་སྤང་དགོས་ན་ཐུག་པ་མེད་པར་ཐལ་བའི་ཕྱིར་རོ། ། བཞི་པ་ལུང་སྒྲུབ་བྱེད་དུ་མི་འཐད་པ་ལ། ལུང་སྒྲུབ་བྱེད་མ་ཡིན་པའི་རྒྱུ་མཚན། ཡིན་པའི་སྒྲུབ་བྱེད་དགག་པའོ། །
དང་པོ་ནི། དཔྱོད་པ་ཀུན་ལས་བསྟན་བཅོས་དག ། གཟུང་ཞེས་ལུགས་འདི་གང་གིས་བྱས། ། ད་ནི་གྲུབ་མཐའ་མེད་རྣམས་ཀྱིས། ། དུ་བས་མེ་ནི་རྟོགས་མི་འགྱུར། ། སྐྱེ་བོ་རེང་བུར་སྐྱེས་གྱུར་ཅིང༌། ། ཡོན་ཏན་ཉེས་པ་མ་མཐོང་ལ། །

གྲུབ་མཐའ་མི་ཟད་གདོན་འདི་ནི། ། ཀྱེ་མ་སུ་ཡིས་བགོས་པ་ཡིན། ། ཞེས་སྨོས་ཏེ། ཡུལ་ལ་དཔྱོད་པ་ཀུན་ལ་བསྟན་བཅོས་སྒྲུབ་བྱེད་དུ་གཟུང་དགོས་སོ་ཞེས་པའི་ལུགས་འདི་གང་གིས་བྱས་པ་ཡིན། དེ་ལྟར་ཡིན་ན་ད་ནི་གྲུབ་མཐའ་དང་ལུང་ཤེས་པ་མེད་པའི་བླུན་པོ་རྣམས་ཀྱིས་དུ་བས་ལ་མེ་ལྡན་དུ་རྟོགས་པར་མི་འགྱུར་བར་ཐལ་བའི་ཕྱིར་དང༌། སྐྱེ་བོ་ནི་ལུང་ལ་བལྟོས་༼༢༢༥བ༽མེད་དུ་རེང་བུར་སྐྱེས་པར་གྱུར་པའི་ཕྱིར་དང༌། ལུང་ཁས་བླངས་པའི་ཡོན་ཏན་དང་མ་བླངས་པའི་ཉེས་པ་མ་མཐོང་བའི་ཕྱིར། དེས་ན་གྲུབ་མཐའ་ངན་པ་མི་ཟད་པའི་གདོན་དང་འདྲ་བ་སྤང་དཀའ་བ་འདི་ནི་ཀྱེ་མ་ཀྱེ་ཧུད་ཁྱོད་ལ་སུ་ཡིས་བགོས་པ་ཡིན་ཅེས་དཔྱད་པའོ། ། གཉིས་པ་ཡིན་པའི་སྒྲུབ་བྱེད་དགག་པ་ལ། འདོད་པ་བརྗོད། དེ་དགག་པའོ། །
དང་པོ་ནི། གལ་ཏེ་དཔེ་ལ་བསྟན་བཅོས་ཀུན། སྒྲུབ་པར་བྱེད་པ་གཅིག་ཉིད་ལ། ། བསྟན་པ་སྒྲུབ་བྱེད་འགྱུར་ཞེ་ན། ། ཞེས་སྨོས་ཏེ། གལ་ཏེ་དཔེ་ལ་བསྟན་བཅོས་ཀྱི་དོན་ཀུན་གྱིས་སྒྲུབ་པར་བྱེད་པའི་གཏན་ཚིགས་གཅིག་ལ་ཁྱབ་པར་བསྟན་པའི་རྟགས་ནི་སྒྲུབ་བྱེད་དུ་འགྱུར་གྱི། གཞན་ནི་མ་ཡིན་ནོ་ཞེ་ན། གཉིས་པ་དེ་དགག་པ་ནི། འདི་ནི་འཇིག་རྟེན་འདས་ལུགས་ཡིན། ། འབྲེལ་མེད་ཆོས་ནི་མ་གྲུབ་པས། །
མ་གྲུབ་པར་ནི་ཇི་ལྟར་འགྱུར། ། དེ་གྲུབ་ཡིན་ན་དེ་བསྒྲུབ་བརྗོད། ། གཏན་ཚིགས་སྐྱོན་ལྡན་ཇི་ལྟར་ཡིན། ། ཆོས་ཅན་ཆོས་ནི་མ་ལུས་པ། ། དཔེ་བླངས་མེད་པ་ཁོ་ནར་ནི། ། སྐྱེ་བོས་ཚིག་དང་དུད་སོགས་ལ། ། སེམས་ལྡན་མེ་སོགས་རྗེས་དཔོག་བྱེད། ། ཅེས་སྨོས་ཏེ། ལུང་དོན་མ་ལུས་པས་ཁྱབ་པའི་རྟགས་འདི་ནི་འཇིག་རྟེན་ལས་འདས་པའི་ལུགས་སུ་འགྱུར་བ་ཡིན་ནོ། ། ཇི་ལྟར་འགྱུར་ན།
འདི་ལྟར་བྱས་པ་ཆོས་ཅན། རྟག་པ་ནམ་མཁའི་ཡོན་ཏན་ལ་གནོད་ཀྱང་སྒྲ་མི་རྟག་པར་བསྒྲུབ་པ་ལ་ཁྱབ་པ་མེད་པའི་གཏན་ཚིགས་སྐྱོན་ལྡན་ཇི་ལྟར་ཡིན་ཏེ། འབྲེལ་མེད་ཀྱི་ཆོས་རྟག་པ་ནམ་མཁའི་ཡོན་ཏན་གྱིས་ནི་ཁྱབ་པ་མ་གྲུབ་པས་སྒྲ་མི་རྟག་པར་བསྒྲུབ་པ་ལ་ཁྱབ་པ་མ་གྲུབ་པར་ནི་ཇི་ལྟར་འགྱུར་ཏེ་མི་འགྱུར་བའི་ཕྱིར་ཏེ། སྒྲ་མི་རྟག་པར་བསྒྲུབ་པའི་ཚུལ་གསུམ་པོ་དེ་གྲུབ་པ་༼༢༢༦ན༽ཡིན་ན་བྱས་པ་སྒྲུབ་བྱེད་ཡང་དག་ཏུ་བརྗོད་པའི་ཕྱིར་དང༌། དཔེའི་སྟེང་དུ་བསྟན་བཅོས་ཀྱི་དོན་ཀུན་གྱིས་རྟགས་ལ་ཁྱབ་པ་བསྟན་མི་དགོས་ཏེ། ཆོས་ཅན་གྱི་ཆོས་ནི་མ་ལུས་པ་དཔེའི་སྟེང་དུ་ཁས་བླངས་པ་མེད་པ་ཁོ་ནར་ནི་ལུང་མི་ཤེས་པའི་སྐྱེ་བོས་ཚིག་སྨྲ་བའི་རྟགས་ལས་ཕ་རོལ་པོ་སེམས་དང་ལྡན་པ་དང༌། དུད་པ་ལ་སོགས་པའི་རྟགས་ལས་ལ་མེ་ལྡན་ལ་སོགས་པར་རྗེས་སུ་དཔོག་པར་བྱེད་ནུས་པའི་ཕྱིར། དེའི་གཞུང་འཛུགས་པར་བཞེད་ནས།
མི་འཁྲུལ་བས་ན་རང་བཞིན་དང༌། ། རྒྱུ་དག་སྒྲུབ་པར་བྱེད་པའི་དོན། །
འགའ་ཡི་སྨྲ་བ་ལ་གནོད་པས། ། ངོ་བོ་ཉིད་ལས་ལྡོག་མ་ཡིན། ། དེ་ནི་འདོད་པའི་བསྒྲུབ་བྱ་ཡི། ། དོན་དང་མེད་ན་མི་འབྱུང་བར། ། རྟོགས་པ་གཞན་དག་གཏན་ཚིགས་དེས། ། ཇི་ལྟར་རྟོགས་པར་འགྱུར་མ་ཡིན། ། ཅེས་སྨོས་ཏེ། དེ་བཞིན་དུ་རང་བཞིན་མི་རྟག་པ་དང༌། རྒྱུ་མེ་དག་སྒྲུབ་པར་བྱེད་པའི་དོན་བྱས་པ་དང༌། དུ་བ་ཆོས་ཅན།
ལུང་བྱེད་པ་པོ་འགའི་སྨྲ་བ་ལ་གནོད་པས་བསྒྲུབ་བྱ་འགྲུབ་པའི་ངོ་བོ་ཉིད་ལས་ལྡོག་པ་མ་ཡིན་ཏེ། ལུང་ལ་གནོད་ཀྱང་དེ་ལྟར་བསྒྲུབ་པའི་ཚུལ་གསུམ་མི་འཁྲུལ་བས་ནའོ། ། ལུང་དོན་མི་ཤེས་པའི་རྒོལ་བ་གཞན་དག་གིས་གཏན་ཚིགས་བྱས་པ་དང༌། དུ་བ་དེས་སྒྲ་མི་རྟག་པ་དང༌། ལར་མེ་ལྡན་དུ་ཇི་ལྟར་རྟོགས་པར་མི་འགྱུར་བ་མ་ཡིན་ཏེ། བྱས་པ་དང་དུ་བ་དེ་ནི་དེ་ལྟར་སྒྲུབ་པ་ལ་ཕྱོགས་ཆོས་དང༌། འདོད་པའི་བསྒྲུབ་བྱའི་ཆོས་ཀྱི་དོན་དང༌། མེད་ན་མི་འབྱུང་བར་རྟོགས་པའི་ཕྱིར། ལྔ་པ་ལུང་དོན་བཀག་པ་རྒོལ་བའི་ཉེས་པར་མི་རིགས་པ་ལ། དགག་པ་དངོས།
རང་ལ་མཚུངས་པ་སྤང་བའོ། ། དང་པོ་ནི། གཏན་ཚིགས་བརྗོད་དམ་མ་བརྗོད་ཀྱང༌། ། འགལ་ན་༼༢༢༦བ༽རྒོལ་བས་འདིར་ཅི་བྱས། ། དེས་བརྗོད་ཉེས་པས་བསྟན་བཅོས་ལ། ། གནོད་བྱེད་དུ་ནི་དེ་སྐྱེས་མིན། ། གནོད་བྱེད་བརྗོད་ཕྱིར་སྐྱོན་ཅེ་ན། ། གལ་ཏེ་མ་བརྗོད་ན་སྟེ་ཅི། ། གནོད་པ་མིན་ནམ་མི་རིགས་བྱེད། ། མིན་ཏེ་ཅིས་ནི་སྐྱོན་ཅན་ཡིན། །
ཅེས་སྨོས་ཏེ། ལུང་དོན་དང་འགལ་བས་རྟགས་སྐྱོན་ཅན་མ་ཡིན་ཀྱང་ལུང་དོན་དང་འགལ་བའི་རྟགས་འགོད་མཁན་གྱི་རྒོལ་བ་སྐྱོན་ཅན་ཡིན་ནོ་ཞེ་ན། རྒོལ་བས་སྒྲ་མི་རྟག་པར་བསྒྲུབ་པའི་སྐབས་འདིར་བྱས་པ་གཏན་ཚིགས་སུ་བརྗོད་པས་ཚར་བཅད་ཀྱི་གནས་སུ་གྱུར་པའི་ཉེས་པ་ཅི་བྱས་ཏེ། བྱས་པ་དེ་གཏན་ཚིགས་སུ་མ་བརྗོད་ན་ནམ་མཁའི་ཡོན་ཏན་ལ་མི་གནོད་པ་ལས་རྒོལ་བ་དེས་བརྗོད་པའི་ཉེས་པས་བྱས་པ་དེ་བསྟན་བཅོས་ཀྱི་དོན་རྟག་པ་ནམ་མཁའི་ཡོན་ཏན་ལ་གནོད་བྱེད་དུ་ནི་གསར་དུ་སྐྱེས་པ་མ་ཡིན་པའི་ཕྱིར་ཏེ། རྒོལ་བས་གཏན་ཚིགས་བརྗོད་དམ་མ་བརྗོད་ཀྱང་ནམ་མཁའི་ཡོན་ཏན་དང་འགལ་བའི་ཕྱིར། གལ་ཏེ་བྱས་པས་ནམ་མཁའི་ཡོན་ཏན་ལ་གནོད་མོད། ནམ་མཁའི་ཡོན་ཏན་ལ་གནོད་བྱེད་བརྗོད་པའི་ཕྱིར་ན་རྒོལ་བ་སྐྱོན་ཅན་ཡིན་ནོ་ཞེ་ན། བྱས་པ་ནམ་མཁའི་ཡོན་ཏན་ལ་གནོད་བྱེད་དུ་བརྗོད་པའི་རྒོལ་བ་དེ་ཆོས་ཅན། ཅིས་ན་སྐྱོན་ཅན་ཡིན་ཏེ། བྱས་པ་ནམ་མཁའི་ཡོན་ཏན་ལ་གནོད་པ་དེ་གནོད་པ་ལྟར་བརྗོད་པས་མི་རིགས་པ་བྱེད་པ་མ་ཡིན་པའི་ཕྱིར་ཏེ།
གལ་ཏེ་གནོད་བྱེད་དུ་མ་བརྗོད་ན་བྱས་པ་དེ་ཅི། ནམ་མཁའི་ཡོན་ཏན་ལ་གནོད་བྱེད་མིན་ནམ་སྟེ་ཡིན་པའི་ཕྱིར། གཉིས་པ་རང་ལ་མཚུངས་པ་སྤང་བ་ནི། གཏན་ཚིགས་ལྟར་སྣང་གཞན་དག་ལ། ། རང་འདོད་ཉིད་ནི་བསྒྲུབ་མེད་ཕྱིར། ། ༼༢༢༧ན༽ དོན་མེད་བརྗོད་པས་སྐྱོན་འགྱུར་ན། ། དེ་བསྒྲུབ་ཕྱིར་ན་འདིར་མ་ཡིན། ། ཅེས་སྨོས་ཏེ། གལ་ཏེ་ནམ་མཁའི་ཡོན་ཏན་ལ་གནོད་པ་དེ་གནོད་པ་ཉིད་དུ་སྨྲས་པའི་ཕྱིར་ཚར་བཅད་ཀྱི་གནས་མ་ཡིན་ན། རྟགས་ལྟར་སྣང་འགོད་པའི་རྒོལ་བའང་ཚར་བཅད་ཀྱི་གནས་མ་ཡིན་པར་ཐལ་ཏེ།
གཏན་ཚིགས་བརྗོད་དམ་མ་བརྗོད་ཀྱང༌། ། ལྟར་སྣང་རྒོལ་བས་འདིར་ཅི་བྱས། ། དེས་བརྗོད་ཉེས་པས་ལྟར་སྣང་མིན། ། ཅེས་བྱ་བར་མཚུངས་པའི་ཕྱིར་རོ་ཞེ་ན། མཚུངས་པ་མ་ཡིན་ཏེ། གཏན་ཚིགས་ལྟར་སྣང་གཞན་དག་ལ་རང་གི་འདོད་ཡུལ་གྱི་བསྒྲུབ་བྱ་ཉིད་ནི་བསྒྲུབ་པའི་ནུས་པ་མེད་པའི་ཕྱིར་ན། བསྒྲུབ་བྱའི་དོན་འགྲུབ་པ་མེད་པའི་རྟགས་ལྟར་སྣང་བ་བརྗོད་པས་རྒོལ་བ་སྐྱོན་ཅན་དུ་འགྱུར་ན་ཡང༌། བྱས་པ་དེ་སྒྲ་མི་རྟག་པར་བསྒྲུབ་ནུས་ཡིན་པའི་ཕྱིར་ན་སྒྲ་མི་རྟག་པར་བསྒྲུབ་པ་འདིར་རྒོལ་བ་སྐྱོན་ཅན་མ་ཡིན་ནོ། ། དྲུག་པ་རྟགས་ལ་ལུང་གིས་གནོད་ན་ཧ་ཅང་ཐལ་བ་ལ། དངོས།
འགལ་བ་ལ་མི་འཁྲུལ་བ་སྤང༌། དེའི་ལན་དགག་པའོ། ། དང་པོ་ནི། གལ་ཏེ་བསྟན་བཅོས་ལ་ལར་འགའ། ། རིགས་མིན་པས་ན་རིགས་སྨྲ་བ། ། གཞན་པ་དག་ཀྱང་འགོག་བྱེད་ཅེས། ། བྱ་བ་རྒྱལ་རིགས་ལུགས་ཡིན་ནོ། ། དོན་ཀུན་མཚུངས་པར་བྱས་ནས་ནི། ། སྒྲུབ་བྱེད་བརྗོད་པར་ནུས་མ་ཡིན། ། དེས་ན་ཀུན་ཏུ་བསྒྲུབ་བྱ་དང༌། །
སྒྲུབ་བྱེད་རྣམ་གཞག་འདི་ཉམས་འགྱུར། ། ཞེས་སྨོས་ཏེ། གལ་ཏེ་གཟེགས་ཟན་གྱི་བསྟན་བཅོས་ལ་ལར་བཤད་པའི་ནམ་མཁའི་ཡོན་ཏན་འགའ་ཞིག་སྒྲ་ལ་རིགས་པ་མ་ཡིན་པས་ན་རིགས་པར་སྨྲ་བ་གཞན་སྒྲ་མི་རྟག་པ་དག་ཀྱང་འགོག་པར་བྱེད་དགོས་ཞེས་བྱ་བ་ནི་རྒྱལ་རིགས་ངན་པའི་ལུགས་དང་མཚུངས་པ་ཡིན་ནོ། ། ཇི་ལྟར་ཞེ་ན། ༼༢༢༧བ༽མི་རིགས་པར་སྨྲ་བ་གཅིག་ལ་ཁྲོས་ནས་རིགས་པར་སྨྲ་བ་བརྒྱ་ཡང་སུན་འབྱིན་པས་སོ། ། དེས་ན་ཁྱེད་ཀྱི་ལྟར་ན་དུས་ཀུན་ཏུ་བསྒྲུབ་བྱ་དང་སྒྲུབ་བྱེད་ཀྱི་རྣམ་གཞག་འདི་ཐམས་ཅད་ཉམས་པར་འགྱུར་ཏེ། ཆོས་ཅན་གཅིག་གི་སྟེང་དུ་ལུང་དོན་ཀུན་མཚུངས་པར་བྱས་ནས་ནི་སྒྲུབ་བྱེད་བརྗོད་པར་ནུས་པ་མ་ཡིན་པའི་ཕྱིར། ལུང་དོན་ཀུན་གྱིས་ཁྱབ་པའི་རྟགས་མེད་པའི་ཕྱིར་རོ། ། གཉིས་པ་འགལ་བ་ལ་མི་འཁྲུལ་བ་སྤང་བ་ནི། ཆོས་ཅན་གཅིག་ལ་འགལ་བ་དག །
མི་རུང་ཕྱིར་ན་འགལ་ངེས་ལ། ། གནོད་འགྱུར་འདིར་ནི་དེ་འདྲ་བའི། ། འགལ་བ་ཡོད་པ་མ་ཡིན་ནོ། ། ཞེས་སྨོས་ཏེ། གལ་ཏེ་བྱས་པས་སྒྲ་མི་རྟག་པར་བསྒྲུབ་པ་དང་ནམ་མཁའི་ཡོན་ཏན་ལ་གནོད་པ་གཉིས་ཀ་ཡིན་ན། འགལ་བ་ལ་མི་འཁྲུལ་བར་འགྱུར་རོ་ཞེ་ན། དེ་ནི་མ་ཡིན་ཏེ། ཆོས་ཅན་སྒྲ་ལྟ་བུ་གཅིག་ལ་རྟག་པ་དང་མི་རྟག་པའི་འགལ་བ་དག་མི་རུང་བའི་ཕྱིར་ན། བྱས་པ་དེས་སྒྲའི་སྟེང་དུ་རབ་དང་འགལ་བར་ངེས་པའི་རྟག་པ་ལ་གནོད་པར་འགྱུར་གྱི། མི་རྟག་པར་བསྒྲུབ་པ་དང་ནམ་མཁའི་ཡོན་ཏན་བཀག་པ་འདིར་ནི་རྟག་མི་རྟག་དེ་འདྲ་བའི་འགལ་བ་ཡོད་པ་མ་ཡིན་པའི་ཕྱིར་རོ། །
གསུམ་པ་དེའི་ལན་དགག་པ་ནི། དེ་དག་གནོད་བྱ་གནོད་བྱེད་ནི། ། མིན་ཀྱང་བསྟན་བཅོས་དོན་སླད་ཕྱིར། ། འབྲེལ་བ་མེད་ཀྱང་གནོད་ཅེ་ན། ། ཞེས་སྨོས་ཏེ། གལ་ཏེ་མི་རྟག་པ་དང་ནམ་མཁའི་ཡོན་ཏན་མ་ཡིན་པ་དེ་དག་གནོད་བྱ་གནོད་བྱེད་ནི་མིན་ཅིང༌། མི་རྟག་པ་དང་ནམ་མཁའི་ཡོན་ཏན་ལ་འབྲེལ་བ་མེད་ཀྱང་སྒྲ་ལ་ནམ་མཁའི་ཡོན་ཏན་བཀག་པས་མི་རྟག་པར་འགྲུབ་པ་ལ་གནོད་དེ། དེ་བཀག་པས་བསྟན་བཅོས་ཀྱི་དོན་བསླད་པའི་ཕྱིར་ཞེ་ན། ཐམས་ཅད་ཐམས་ཅད་ཀྱིས་གནོད་འགྱུར། ། འབྲེལ་ཡོད་དེས་ན་དེ་ཉིད་ལ། །
གནོད་འགྱུར་ཞེ་ན་མ་ཡིན་ཏེ། ། རྟགས་ཀུན་༼༢༢༨ན༽རང་གི་བསྒྲུབ་བྱ་ལ། ། སྐྱོན་དང་ཡོན་ཏན་དཔྱད་ཕྱིར་རོ། ། མེད་ན་བསྒྲུབ་བྱ་མི་འབྱུང་བའི། ། འབྲེལ་བ་དེ་ནི་འདིར་རྟོགས་མེད། ། འདིར་ནི་བསྟན་བཅོས་གནོད་འབའ་ཞིག ། སྐྱོན་ཡོན་དེ་གཞན་བྱས་ལའང་མཚུངས། ། ཞེས་སྨོས་ཏེ། དེ་ལྟར་ན་སྒྲ་མི་རྟག་པ་ལ་སོགས་པའི་དམ་བཅའ་ཐམས་ཅད་ལ་བྱས་པས་དྲིའི་སྟེང་དུ་སའི་ཡོན་ཏན་བཀག་པ་སོགས་རྟགས་ཐམས་ཅད་ཀྱིས་གནོད་པར་འགྱུར་བར་ཐལ། བསྟན་བཅོས་ཀྱི་དོན་བསླད་པའི་ཕྱིར།
གལ་ཏེ་མི་མཚུངས་ཏེ། ནམ་མཁའི་ཡོན་ཏན་སྒྲའི་ཆོས་སུ་འབྲེལ་བ་ཡོད་པ་དེས་ན་ནམ་མཁའི་ཡོན་ཏན་བཀག་པས་སྒྲ་མི་རྟག་པ་དེ་ཉིད་ལ་གནོད་པར་འགྱུར་ཞེ་ན། མ་ཡིན་ཏེ། རྟགས་ཀུན་རང་གི་བསྒྲུབ་བྱ་བསྒྲུབ་པ་ལ་ཚུལ་གསུམ་མ་ཚང་ན་སྐྱོན་ཅན་དང༌། ཚང་ན་ཡོན་ཏན་ཅན་ཡིན་པས་ཚུལ་གསུམ་ཚང་མ་ཚང་དཔྱད་པར་བྱ་བ་ཡིན་པའི་ཕྱིར་རོ། ། དེས་ན་ཁྱེད་ནམ་མཁའི་ཡོན་ཏན་མེད་ན་བསྒྲུབ་བྱ་མི་རྟག་པ་མི་འབྱུང་བའི་འབྲེལ་བ་དེ་ནི་འདིར་རྟོགས་པ་མེད་ཀྱང༌། བྱས་པས་སྒྲ་མི་རྟག་པར་བསྒྲུབ་པ་འདིར་ནི་བསྟན་བཅོས་ཀྱི་དོན་ལ་གནོད་པ་འབའ་ཞིག་རྟགས་ཀྱི་སྐྱོན་ཡིན་ན། དེ་ནི་གཞན་རྩོལ་བས་བྱས་པའི་རྟགས་ཀྱིས་དྲི་སའི་ཡོན་ཏན་བཀག་པས་སྒྲ་མི་རྟག་པ་རང་སྒྲུབ་པའི་རྟགས་སྐྱོན་ཅན་དུ་འཇོག་པ་ལའང་མཚུངས་པར་ཐལ། དེའི་ཚེ་བསྟན་བཅོས་ཀྱི་དོན་ལ་གནོད་པའི་ཕྱིར། གཉིས་པ་གཞན་ལུགས་དགག་པ་ལ།
འདོད་པ་བརྗོད། དེ་དགག་པའོ། ། དང་པོ་ནི། གལ་ཏེ་བསྟན་བཅོས་ཁས་བླངས་ཕྱིར། ། བསྟན་བཅོས་མཐོང་བ་མ་ལུས་བསྒྲུབ། ། ཅེས་སྨོས་ཏེ། གལ་ཏེ་ཚད་མ་ཀུན་ལས་བཏུས་པའི་བཤད་པ་བྱེད་པ་ཁ་ཅིག་ན་རེ། བསྟན་བཅོས་ཁས་བླངས་པའི་ཕྱིར། བསྟན་བཅོས་སུ་༼༢༢༨བ༽མཐོང་བ་མ་ལུས་པ་བསྒྲུབ་བྱ་ཡིན་ལ། དེ་ལྟར་མིན་ན་བསྟན་བཅོས་ཁས་ལེན་པ་དོན་མེད་པའི་ཕྱིར་རོ་ཞེས་རྒྱན་གྱིས་སོ། །
ཡེ་ཤེས་དཔལ་བཟང་པོས་འདི་སྨྲ་བ་པོ་བྱེ་བྲག་པ་ཡིན་པར་བཤད་དོ། ། གཉིས་པ་དེ་དགག་པ་ལ། དཔེ་རྟགས་མ་གྲུབ་པ་དམ་བཅས་པར་ཐལ་བ། རང་སྒྲ་སྨོས་པ་དོན་མེད་དུ་ཐལ་བ། དེའི་ལན་དགག་པའོ། ། དང་པོ་ནི། དཔེ་དང་གཏན་ཚིགས་མ་གྲུབ་སྨྲ། དམ་བཅའ་བར་ནི་ཐལ་བར་འགྱུར། ། ཞེས་སྨོས་ཏེ། དེ་ལྟར་ན་སྒྲ་བུམ་བྱས་པར་མི་ཤེས་པའི་ངོར་གང་བྱས་པ་དེ་ཐམས་ཅད་མི་རྟག་སྟེ།
དཔེར་ན་བུམ་པ་བཞིན་སྒྲ་ཡང་བྱས་པའོ་ཞེས་བཀོད་པའི་ཚེ། དཔེ་དང་གཏན་ཚིགས་མ་གྲུབ་པར་སྨྲ་བ་ཆོས་ཅན། དམ་བཅའ་བ་ནི་ཐལ་བར་འགྱུར་ཏེ། ལུང་དོན་ཡིན་པའི་ཕྱིར་ཞེས་རྒྱན་གྱིས་སོ། ། ཡེ་ཤེས་དཔལ་བཟང་པོས། མིག་ཤེས་གཟུང་བྱ་ཡིན་པའི་ཕྱིར་ཞེས་དང༌། ཆོས་མཆོག་གིས་ལྡན་པ་དང་རྣམ་པར་དབྱེ་བ་ལས་སྐྱེས་པའི་ཕྱིར་ཞེས་པ་རྟགས་སུ་སྦྱོར་རོ། ། དེ་སྤང་བར་འདོད་ནས། གལ་ཏེ་སྒྲུབ་བྱེད་ཉིད་བརྗོད་པ། ། མ་ཡིན་འདོད་པ་སྨོས་ཕྱིར་ན། །
ཞེས་སྨོས་ཏེ། གལ་ཏེ་སྒྲུབ་བྱེད་ཉིད་དུ་བརྗོད་པའི་དཔེ་རྟགས་མ་གྲུབ་པ་ལུང་དོན་ཡིན་ཀྱང་དམ་བཅའ་ནི་མ་ཡིན་ཏེ། དེ་ཉིད་དམ་བཅའ་ཡིན་པ་བསལ་བའི་དོན་དུ་རིགས་པའི་སྒོ་ལས། རང་ཉིད་བསྒྲུབ་པར་བྱ་བ་ཉིད་དུ་འདོད་པ་འགལ་བའི་དོན་གྱིས་མ་བསལ་བ་ནི་ཕྱོགས་ཡིན་ནོ་ཞེས་དང༌། ཀུན་བཏུས་སུ་ཡང་ངོ་བོ་ཁོ་ན་ཞེས་ངེས་གཟུང་སྨོས་པའི་ཕྱིར་ཞེ་ན། དེ་ནི་ཁྱོད་ལ་སྒྲུབ་བྱེད་མ་ཡིན་ཏེ། བསྒྲུབ་བྱར་རིགས་པས་ཐོབ་པ་ནི། ། ཚིག་ལས་ལྡོག་པ་མ་ཡིན་ནོ། ། ཞེས་སྨོས་ཏེ། དཔེ་རྟགས་མ་གྲུབ་པ་ཆོས་༼༢༢༩ན༽ཅན།
ངེས་གཟུང་དང་བཅས་པའི་འདོད་ཚིག་སྨོས་པ་ལས་བསྒྲུབ་བྱ་ཡིན་པ་ལྡོག་པ་མ་ཡིན་པར་ཐལ། བསྒྲུབ་བྱར་རིགས་པ་ལུང་དོན་ཡིན་པས་ཐོབ་པར་ནི་ཁྱོད་འདོད་པའི་ཕྱིར། དེ་ཡང་མ་བཟོད་ནས། མི་འདོད་བསྒྲུབ་བྱ་མིན་ཅེ་ན། ། ཞེས་སྨོས་ཏེ། བསྒྲུབ་བྱར་རིགས་པས་ཐོབ་ཀྱང་རྒོལ་བས་བསྒྲུབ་བྱར་མི་འདོད་པའི་ཕྱིར་བསྒྲུབ་བྱ་མ་ཡིན་ནོ་ཞེ་ན། འོ་ན། རྒོལ་བ་མི་འདོད་ཆོས་གཞན་ཡང༌། ། བསྒྲུབ་མིན་དེ་ཚེ་བསྒྲུབ་བྱ་བ། ། མིན་ལ་གནོད་པས་ཅི་ཞིག་འགལ། །
ཅེས་སྨོས་ཏེ། ཆོས་གཞན་རྟག་པ་ནམ་མཁའི་ཡོན་ཏན་ཡང་ཆོས་ཅན། སྒྲ་མི་རྟག་པར་བསྒྲུབ་པའི་བསྒྲུབ་བྱ་མ་ཡིན་པར་ཐལ། རྒོལ་བས་དེའི་བསྒྲུབ་བྱར་མི་འདོད་པའི་ཕྱིར་དང༌། དེ་བསྒྲུབ་བྱར་མི་འདོད་པ་དེའི་ཚེ་བསྒྲུབ་པར་བྱ་བ་མ་ཡིན་པའི་ལུང་དོན་ལ་གནོད་པས་རང་གི་བསྒྲུབ་བྱ་ལ་ཅི་ཞིག་འགལ་ཏེ། ལུང་དོན་བཀག་ཀྱང་རང་གི་བསྒྲུབ་བྱ་བཀག་པ་མེད་པའི་ཕྱིར་རོ། ། འདིར་དཔྱད་པར་བྱ་བ་འདི་ཡོད་དེ། གལ་ཏེ་སྒྲུབ་བྱེད་ཉིད་བརྗོད་པ། ། མ་ཡིན་འདོད་པ་སྨོས་ཕྱིར་ན། ཞེས་ཟེར་བས་འདིའི་ཕྱོགས་སྔ་མ་ནི་ཤེས་རབ་འབྱུང་གནས་གསུང་བ་ལྟར་ཀུན་ལས་བཏུས་ཀྱི་རྗེས་འབྲང་ཞིག་ཡིན་པ་འདྲ་ནའང༌།
རྒོལ་བ་མི་འདོད་ཆོས་གཞན་ཡང༌། ། བསྒྲུབ་མིན། ཅེས་གནོད་བྱེད་བརྗོད་པར་མཛད་པས། ཡེ་ཤེས་དཔལ་བཟང་པོ་གསུང་བ་ལྟར་འདིའི་ཕྱོགས་སྔ་མ་བྱེ་བྲག་པ་ཡིན་ནམ། དེས་ན་རྣམ་དཔྱོད་དང་ལྡན་པ་རྣམས་ཀྱིས་བརྟག་པར་མཛོད་ཅིག ། གཉིས་པ་རང་སྒྲ་སྨོས་པ་དོན་མེད་དུ་ཐལ་བ་ནི། ཕྱོགས་མཚན་ཕྱི་རོལ་དོན་ཅན་གྱི། ། རང་ཉིད་སྒྲ་ཡང་དོན་མེད་འགྱུར། ། ཞེས་སྨོས་ཏེ། ཕྱོགས་ཀྱི་མཚན་ཉིད་ལས་ཕྱི་རོལ་ཏུ་གྱུར་པའི་དོན་ཅན་གྱི་ལུང་དོན་༼༢༢༩བ༽བསྒྲུབ་བྱ་ཡིན་ན་བསྒྲུབ་བྱའི་མཚན་ཉིད་ཀྱི་ཟུར་དུ་རང་ཉིད་ཀྱི་སྒྲ་གསུངས་པ་ཡང་དོན་མེད་དུ་འགྱུར་རོ། །
གསུམ་པ་དེའི་ལན་དགག་པ་ལ། བསྟན་བཅོས་ལ་འདོད་པ་ཙམ་གྱི་འཇུག་ལྡོག་བྱེད་པའི་དོན་དུ། གྲགས་པ་ཆོས་ཅན་དུ་ཤེས་པའི་དོན་དུ། ཆོས་ཅན་བསྒྲུབ་བྱ་མིན་པར་ཤེས་པའི་དོན་དུ། རང་སྒྲ་སྨོས་པ་དགག ། དེ་དག་གི་དོན་བསྡུ་བའོ། ། དང་པོ་ལ། འདོད་པ་བརྗོད། དེ་དགག ། རང་སྒྲ་སྨོས་པའི་དགོས་པ་བཤད་པའོ། །
དང་པོ་ནི། བསྟན་བཅོས་འདོད་འཇུག་དོན་ཞེ་ན། ། ཞེས་སྨོས་ཏེ། གལ་ཏེ་ལུང་དོན་བསྒྲུབ་བྱ་ཡིན་ཀྱང་རང་ཉིད་སྨོས་པ་དོན་མེད་དུ་མི་འགྱུར་ཏེ། རྒོལ་བ་བསྟན་བཅོས་ལ་འདོད་པས་འཇུག་པའི་དོན་དུ་རང་ཉིད་སྨོས་པ་ཡིན་ནོ་ཞེ་ན། གཉིས་པ་དེ་དགག་པ་ནི། འོ་ན་དོགས་འདི་གང་ལས་ཡིན། ། དེ་ནི་ཚད་མས་བཀག་མེད་ན། ། འཛིན་པ་གང་གིས་བཟློག་པར་ནུས། ། གལ་ཏེ་ཚད་མས་བཀག་ན་ཡང༌། །
ཚིག་ལས་གང་གིས་འཇུག་པར་འགྱུར། ། དེ་དག་སྔར་ཡང་གྲུབ་མཐའ་ནི། ། རང་གི་འདོད་པ་ཉིད་ཀྱིས་འཛིན། ། དེ་ནི་ཕྱིས་ཀྱང་ཅི་ཞིག་ལྟར། ། གཞན་འཛིན་པས་ནི་ཅིས་མི་ཐོབ། ། ཅེས་སྨོས་ཏེ། འོ་ན་རྒོལ་བས་བསྟན་བཅོས་སྔ་མ་ཅི་དགར་དོར་ནས་ཕྱི་མ་ལ་འཇུག་པའི་དོན་དུ་རང་སྒྲ་སྨོས་སྙམ་པའི་དོགས་པ་འདི་གང་ལས་ཡིན་དཔྱད་པར་བྱ་སྟེ། དབང་པོ་རྣོན་པོའི་དོན་དུ་ནི་མ་ཡིན་ཏེ། དབང་རྣོན་དེ་ནི་ལུང་དོན་ཚད་མས་བཀག་པ་མེད་ན་འདོད་པ་ཙམ་གྱིས་ལུང་དོན་འཛིན་པ་གང་གིས་བཟློག་པར་ནུས། གལ་ཏེ་ལུང་དོན་ཚད་མས་བཀག་ན་ཡང་རང་ཉིད་ཅེས་པའི་ཚིག་ལས་ལུང་དོན་འཛིན་པ་ལ་གང་གིས་ན་འཇུག་པར་འགྱུར་ཏེ་མི་འགྱུར་བའི་ཕྱིར་རོ། །
དབང་རྟུལ་གྱི་དོན་དུ་ཡང་མ་ཡིན་ཏེ། དབང་རྟུལ་དེ་དག་སྔར་ཡང་༼༢༣༠ན༽གྲུབ་མཐའ་ནི་རང་གི་འདོད་པ་ཉིད་ཀྱིས་འཛིན་ཅིང༌། དེ་ནི་ཕྱིས་ཀྱང་ཅི་ཞིག་ལྟར་ལུང་གཞན་འཛིན་པ་ནི་ཅིས་མི་ཐོབ་སྟེ་ཐོབ་པའི་ཕྱིར་རོ་ཞེས་རྒྱལ་བ་ཅན་གྱིའོ། ། གསུམ་པ་རང་སྒྲ་སྨོས་པའི་དགོས་པ་བཤད་པ་ནི། འདོད་གནོད་མེད་དང་བསྒྲུབ་བྱ་མིན། ། ཐུག་པ་མེད་པར་བསྟན་པས་ན། ། ལོག་པར་རྟོག་པ་བསལ་བའི་ཕྱིར། ། འདིར་ནི་རང་ཉིད་སྒྲ་མཛད་དོ། ། ཞེས་སྨོས་ཏེ། དེ་ལྟར་ན་རང་ཉིད་སྨོས་པའི་དགོས་པ་གང་ཞེ་ན།
དེ་ནི་གསུམ་སྟེ། ཁས་བླངས་པའི་ལུང་དོན་ལ་གནོད་པས་འདོད་ཡུལ་གྱི་བསྒྲུབ་བྱ་ལ་གནོད་པ་མེད་པར་བསྟན་པ་དང༌། ཆོས་ཅན་དེའི་སྟེང་དུ་ལུང་དོན་ཐམས་ཅད་བསྒྲུབ་བྱ་མ་ཡིན་པར་བསྟན་པ་དང༌། ལུང་དོན་བཀག་པས་སྐབས་ཀྱི་བསྒྲུབ་བྱ་བཀག་ན། དྲི་རྟག་པའི་ཡོན་ཏན་བཀག་པས་ཀྱང་བྱས་པ་སྒྲ་མི་རྟག་པར་བསྒྲུབ་པའི་འགལ་རྟགས་སུ་ཐལ་བ་ལ་སོགས་པ་ཐུག་པ་མེད་པར་བསྟན་པས་ན་ལོག་པར་རྟོག་པ་གསུམ་བསལ་བའི་ཕྱིར་དུ་ཕྱོགས་ཀྱི་མཚན་ཉིད་འདིར་ནི་རང་ཉིད་ཅེས་པའི་སྒྲ་སྨོས་པར་མཛད་དོ། ། གཉིས་པ་གྲགས་པ་ཆོས་ཅན་དུ་ཤེས་པའི་དོན་དུ་རབ་སྒྲ་སྨོས་པ་དགག་པ་ལ། འདོད་པ་བརྗོད། དེ་དགག་པའོ། ། དང་པོ་ནི། གཞུང་ལུགས་ཀྱིས་བྱས་ཁྱད་པར་དག །
ཡོངས་སུ་སྤངས་ནས་རབ་གྲགས་པའི། ། ཆོས་ཅན་དག་ནི་གཟུང་དོན་དུ། ། གཞན་ནི་རང་ཉིད་སྒྲ་བརྗོད་ཟེར། ། ཞེས་སྨོས་ཏེ། ཀུན་བཏུས་ཀྱི་བཤད་པ་བྱེད་པ་གཞན་དག་ནི། རྒོལ་བ་རྩོད་པ་ན་སོ་སོའི་གཞུང་ལུགས་ཀྱིས་བརྟག་པར་བྱས་པའི་ཁྱད་པར་དག་ཡོངས་སུ་སྤངས་ནས་གཉིས་ཀ་ལ་རབ་ཏུ་གྲགས་པའི་ཆོས་ཅན་དག་ནི་གཟུང་བའི་དོན་དུ་རང་ཉིད་ཀྱི་སྒྲ་བརྗོད་པར་༼༢༣༠བ༽མཛད་ཅེས་ཟེར་རོ། ། གཉིས་པ་དེ་དགག་པ་ནི། དཔྱད་པ་ཉིད་ཀྱི་སྐབས་ཀྱིས་ནི། ། རབ་གྲགས་རྟེན་ནི་གྲུབ་འགྱུར་ཏེ། ། རང་འདོད་བརྟགས་པའི་ཁྱད་པར་ཅན། །
དངོས་པོ་རྣམས་རྩོད་མེད་ཕྱིར་རོ། ། ཞེས་སྨོས་ཏེ། དེ་ཡང་མ་ཡིན་ཏེ། རྒོལ་བ་གཉིས་རྩོད་གཞིའི་སྟེང་དུ་ཁྱད་ཆོས་ལ་དཔྱད་པ་ཉིད་ཀྱི་སྐབས་ཀྱིས་ནི་གཉིས་ཀ་ལ་རབ་ཏུ་གྲགས་པའི་རྟེན་ཆོས་ཅན་ནི་མཐུན་སྣང་དུ་གྲུབ་པར་འགྱུར་བའི་ཕྱིར་ཏེ། རྒོལ་བ་རང་རང་གིས་འདོད་པས་བརྟགས་པའི་གཙོ་བོ་ལ་སོགས་པས་ཁྱད་པར་ཅན་དུ་བྱས་པའི་ཆོས་ཅན་གྱི་སྟེང་དུ་དངོས་པོ་རྣམས་ལ་རྩོད་པ་མེད་པའི་ཕྱིར་རོ། ། གསུམ་པ་ཆོས་ཅན་བསྒྲུབ་བྱ་མ་ཡིན་པར་ཤེས་པའི་དོན་དུ་རང་སྒྲ་སྨོས་པ་དགག་པ་ལ། འདོད་པ་བརྗོད། དེ་དགག་དེ་ཕྱོགས་སྐྱོན་དུ་མི་རིགས། ངེས་གཟུང་མི་དགོས་པར་སྤང་བའོ། ། དང་པོ་ནི།
ཅིས་ཏེ་གྲུབ་པར་བསྟན་པ་ཡིས། ། ཆོས་ཅན་བསྒྲུབ་བྱ་མིན་བརྗོད་ན། ། ཞེས་སྨོས་ཏེ། ཅིས་ཏེ་ཡང་རྒོལ་བ་གཉིས་ཀས་གྲུབ་ཟིན་པར་བསྟན་པ་ཡིས་ཆོས་ཅན་བསྒྲུབ་བྱ་མ་ཡིན་པ་ཤེས་པའི་དོན་དུ་རང་ཉིད་ཀྱི་སྒྲ་བརྗོད་དོ་ཞེ་ན། གཉིས་པ་དེ་དགག་པ་ནི། རང་གི་ངོ་བོ་ཉིད་བསྟན་པ། ། ཞེས་བྱ་འདི་ཉིད་ཀྱིས་དེ་རྟོགས། ། གྲུབ་དང་བསྒྲུབ་པའི་ངོ་བོར་ནི། ། བསྟན་པ་དག་ནི་ཡོད་མིན་ན། ། བསྒྲུབ་བྱ་ཉིད་དུ་བསྟན་པ་ཞེས། །
བྱ་བ་འདི་ནི་འབྲས་ལྡན་འགྱུར། ། ཞེས་སྨོས་ཏེ། དེའང་མ་ཡིན་ཏེ། བསྒྲུབ་བྱའི་མཚན་ཉིད་དུ་རང་གི་ངོ་བོ་ཉིད་བསྟན་པ་ཞེས་བྱ་བ་འདི་ཉིད་ཀྱིས་གྲུབ་ཟིན་བསྒྲུབ་བྱ་མ་ཡིན་པ་དེ་རྟོགས་པར་ནུས་པའི་ཕྱིར་དང༌། རྒོལ་བས་གྲུབ་ཟིན་པ་དང་སྒྲུབ་བྱེད་དུ་བཀོད་བཞིན་པའི་༼༢༣༡ན༽ངོ་བོར་བསྟན་པ་གཉིས་པོ་དག་ནི་བསྒྲུབ་བྱར་དོགས་པ་ཡོད་པ་ཡིན་ན། དོགས་པ་དེ་བཅད་པའི་ཕྱིར་དུ་བསྒྲུབ་བྱ་ཉིད་དུ་བསྟན་པ་ཞེས་བྱ་བ་འདི་ནི་འབྲས་བུའམ་དོགས་པ་དང་ལྡན་པའི་ཕྱིར་རོ། ། གལ་ཏེ་ཆོས་ཅན་བསྒྲུབ་བྱ་མིན་ཅེས་པའི་དོན་དཔེར་ན་གཙོ་བོ་ཡོད་པ་ཡིན་ཏེ། ཁྱད་པར་དང་རྗེས་སུ་འགྲོ་བ་མཐོང་བའི་ཕྱིར་ཞེས་པ་ལྟ་བུ་མ་གྲུབ་པའི་ཆོས་ཅན་གཙོ་བོ་རང་མཚན་དེ་བསྒྲུབ་བྱ་མ་ཡིན་པར་ཤེས་པའི་དོན་དུ་རང་ཉིད་སྨོས་སོ་ཞེ་ན། རྗེས་སུ་དཔག་པ་སྤྱི་ཡི་ནི། ། ཡུལ་ཅན་ཉིད་དུ་བཤད་པ་ཡིན། །
འདིར་ནི་དེ་སྐད་མ་བསྟན་ཀྱང༌། ། ཕྱོགས་ལ་འགལ་བ་ཅུང་ཟད་མེད། ། ཅེས་སྨོས་ཏེ། དེའང་མ་ཡིན་ཏེ། རང་སྒྲ་མ་སྨོས་ཀྱང་སློབ་དཔོན་གྱིས་རྗེས་སུ་དཔག་པ་སྤྱིའི་ཡུལ་ཅན་ཉིད་དུ་བཤད་པས་ཀྱང་རང་མཚན་བསྒྲུབ་བྱ་མ་ཡིན་པར་བསྟན་པ་ཡིན་པའི་ཕྱིར། ཇི་སྐད་དུ། རྗེས་སུ་དཔག་པ་ནི་སྤྱིའི་ཡུལ་ཅན་ཡིན་ཏེ་ཞེས་དང༌། སྤྱིའི་མཚན་ཉིད་ཀྱི་ཡུལ་ཅན་མ་ཡིན་པའི་རྗེས་སུ་དཔག་པ་ནི་ཡོད་པ་མ་ཡིན་ནོ་ཞེས་གསུངས་པའི་ཕྱིར། དེས་ན་བསྒྲུབ་བྱའི་མཚན་ཉིད་འདིར་ནི་མ་གྲུབ་པའི་ཆོས་ཅན་རང་མཚན་བསྒྲུབ་བྱ་ཡིན་པ་བཅད་པའི་དོན་དུ་རང་ཉིད་ཅེས་དེ་སྐད་དུ་མ་བསྟན་ཀྱང་དེ་ཕྱོགས་ཡིན་པའི་འགལ་བ་ཅུང་ཟད་ཀྱང་མེད་དོ། ། འདི་ལ་ལྷ་དབང་བློས་མ་གྲུབ་པའི་ཆོས་ཅན་ཞེས་དང༌།
ཆོས་མཆོག་དང་ཡེ་ཤེས་དཔལ་བཟང་པོ་ཆོས་ཅན། རང་མཚན་ཞེས་རྒྱན་གྱིས་ཆོས་ཅན་གྲུབ་ཟིན་པའམ། དེ་ལས་གཞན་འགའ་ཞིག་བསྒྲུབ་བྱ་ཡིན་ན་ནི་སྤྱིར་མི་འགྱུར་ཞེས་གསུང་ངོ༌། ། གང་ལྟར་ན་ཡང་གཙོ་བོ་རང་མཚན་ཉིད་གཟུང་ངོ༌། ། གསུམ་པ་དེ་ཕྱོགས་སྐྱོན་དུ་མི་༼༢༣༡བ༽རིགས་པ་ལ། མ་གྲུབ་པའི་ཆོས་ཅན་རང་མཚན་བསྒྲུབ་བྱར་བྱས་ནས་བསྒྲུབ་པ་ཕྱོགས་སྐྱོན་མ་ཡིན། ཕྱོགས་ཀྱི་ཉེས་པ་ངོས་བཟུང་ནས་དེ་སེལ་བའི་ཚུལ་ལོ། ། དང་པོ་ལ། དྲི་བ་དང༌། དེ་དགག་པའོ། །
དང་པོ་ནི། གལ་ཏེ་ཆོས་ཅན་བསྒྲུབ་བྱར་བྱས། ། དེ་ལས་ཅིར་འགྱུར་དེ་མི་ནུས། ། ཅི་ཕྱིར་རྟགས་རྗེས་འགྲོ་མེད་ཕྱིར། ། ཞེས་སྨོས་ཏེ། གལ་ཏེ་མ་གྲུབ་པའི་ཆོས་ཅན་གཙོ་བོ་ནི་བསྒྲུབ་བྱར་བྱས་པ་དེ་ལས་སྐྱོན་ཅིར་འགྱུར་ཞེས་དྲི་བར་བྱའོ། ། དེ་བསྒྲུབ་པར་མི་ནུས་སོ་ཞེ་ན། དེའང་ཅིའི་ཕྱིར་མི་ནུས་ཞེས་དྲི་བར་བྱའོ། ། གཙོ་བོ་རང་མཚན་བསྒྲུབ་བྱར་བྱས་ན་ཕྱོགས་ཆོས་མ་གྲུབ་ཅིང༌། རྟགས་བསྒྲུབ་བྱའི་ཆོས་ལ་རྗེས་སུ་འགྲོ་བ་མེད་པའི་ཕྱིར་ཞེ་ན།
གཉིས་པ་དེ་དགག་པ་ནི། འདི་དེ་དག་གི་སྐྱོན་མིན་ནམ། ། ཡན་ལག་ཕྱི་མ་ལ་བལྟོས་པ། ། ཕྱོགས་སྐྱོན་འདོད་མིན། ། ཅེས་སྨོས་ཏེ། རྟགས་དང་དཔེ་བསྒྲུབ་བྱའི་ཆོས་ལ་རྗེས་སུ་འགྲོ་བ་མེད་པ་འདི་ཆོས་ཅན། དམ་བཅའི་སྐྱོན་མ་ཡིན་ཏེ། རྟགས་དང་དཔེ་དེ་དག་གི་སྐྱོན་མ་ཡིན་ནམ་སྟེ་ཡིན་པའི་ཕྱིར། ཁྱབ་པ་ཡོད་དེ། ཡན་ལག་ཕྱི་མ་རྟགས་དཔེ་ལ་བལྟོས་པའི་སྐྱོན་ནི་ཕྱོགས་སྐྱོན་དུ་སུ་ཡང་འདོད་པ་མ་ཡིན་པའི་ཕྱིར་རོ། །
གལ་ཏེ་དེ་དག་ཕྱོགས་སྐྱོན་ཡིན་ཏེ། ཕྱོགས་བསྒྲུབ་པ་ལ་གནོད་པའི་ཕྱིར་ཞེ་ན། དེ་ལྟར་ན། གཏན་ཚིགས་ལ་སོགས་ཉེས་པ་ཡང༌། ། ཕྱོགས་ཀྱི་སྐྱོན་དུ་ཐལ་འགྱུར་ཏེ། ། ཐམས་ཅད་ཕྱོགས་ལ་གནོད་ཕྱིར་རོ། ། ཞེས་སྨོས་ཏེ། དེ་ལྟར་ཡིན་ན་ཧ་ཅང་ཐལ་ཏེ། གཏན་ཚིགས་དང་དཔེ་ལ་སོགས་པ་ཉེས་པ་འགལ་བ་དང༌། མ་ངེས་པ་དང་མ་གྲུབ་པ་ཡང་ཕྱོགས་ཀྱི་སྐྱོན་དུ་ཐལ་བར་༼༢༣༢ན༽འགྱུར་ཏེ།
དེ་ཐམས་ཅད་ཀྱིས་ཕྱོགས་འགྲུབ་པ་ལ་གནོད་པའི་ཕྱིར་རོ། ། གཉིས་པ་ཕྱོགས་ཀྱི་ཉེས་པ་ངོས་བཟུང་ནས་དེ་སེལ་བའི་ཚུལ་ལ། ཉེས་པ་ངོས་གཟུང༌། དེ་ཇི་ལྟར་སེལ་བའི་ཚུལ་ལོ། ། དང་པོ་ནི། དེ་ཕྱིར་དེ་ཙམ་དང་འབྲེལ་བ། ། ཕྱོགས་ཀྱི་སྐྱོན་འདོད་གཞན་མིན་ཏེ། ། མངོན་སུམ་ལ་སོགས་འགལ་བ་བཞིན། ། ཅེས་སྨོས་ཏེ། གཞི་གཅིག་ལ་རྟགས་དང་ཕྱོགས་ཀྱི་སྐྱོན་གཉིས་མི་འཐད་པ་དེའི་ཕྱིར།
དམ་བཅའ་བ་དེ་ཙམ་དང་འབྲེལ་བའི་ཉེས་པ་ནི་ཕྱོགས་ཀྱི་སྐྱོན་དུ་འདོད་ཀྱི། གཞན་རྟགས་ཀྱིས་བསྒྲུབ་མི་ནུས་པ་ཕྱོགས་ཀྱི་སྐྱོན་མིན་ཏེ། དཔེར་ན་མངོན་སུམ་དང་ལ་སོགས་པ་རྗེས་སུ་དཔག་པ་དང་འགལ་བའམ་དེ་དག་གིས་གྲུབ་ཟིན་པ་ཕྱོགས་ཀྱི་སྐྱོན་ཡིན་པ་བཞིན་ནོ། ། གཉིས་པ་ཉེས་པ་དེ་སེལ་བའི་ཚུལ་ལ། ཀུན་ལས་བཏུས་སུ་བཤད་པས་སེལ་བའི་ཚུལ། རིགས་པའི་སྒོ་ལས་བཤད་པས་སེལ་བའི་ཚུལ་ལོ། ། དང་པོ་ལ། སྤྱིར་བཤད་པ། སོ་སོར་བཤད་པའོ། ། དང་པོ་ནི།
རྒྱུ་སོགས་མཚན་ཉིད་བསལ་བྱ་ལ། ། བལྟོས་པ་མེད་པར་མ་ཁྱབ་དང༌། ། ལྡོག་པ་དག་ནི་སྤང་བའི་ཕྱིར། ། ཕྱོགས་ཀྱི་མཚན་ཉིད་བཤད་པ་ཡིན། ། ཅེས་སྨོས་ཏེ། རྒྱུ་མཚན་དང་དཔེ་སོགས་ཀྱི་མཚན་ཉིད་ཀྱི་བསལ་བྱ་སེལ་བ་ལ་བལྟོས་པ་མེད་པར་ཕྱོགས་ཀྱི་སྐྱོན་མ་ཁྱབ་པ་དང༌། དེ་ལས་ལྡོག་པ་ཁྱབ་ཆེས་པ་དང་མི་སྲིད་པའི་སྐྱོན་གསུམ་པོ་དག་ནི་སྤང་བའི་ཕྱིར་དུ་ཀུན་ལས་བཏུས་ནས་ཕྱོགས་ཀྱི་མཚན་ཉིད་ལྔ་ལྡན་དུ་བཤད་པ་ཡིན་ནོ། ། གཉིས་པ་སོ་སོར་བཤད་པ་ནི། རང་ཉིད་ཚིག་ཕྲད་ངོ་བོའི་སྒྲ། ། མ་བསལ་བ་དང་བཅས་པ་དག །
ལྡོག་པ་སེལ་བར་བྱེད་༼༢༣༢བ༽པ་ཡིན། ། འདོད་སྒྲས་མ་ཁྱབ་སེལ་བར་བྱེད། ། ཅེས་སྨོས་ཏེ། འོ་ན་མཚན་ཉིད་གང་གིས་གང་སེལ་བར་བྱེད་ཅེ་ན། རང་ཉིད་དང༌། ཚིག་ཕྲད་ཁོ་ན་དང༌། ངོ་བོའི་སྒྲ་མ་བསལ་བ་དང་བཅས་པ་བཞི་པོ་དག་གིས་ཆོས་ཅན། དཔེ་རྟགས་ཀྱི་ཉེས་པ་མི་སེལ་ཀྱང་ཕྱོགས་ཀྱི་ཉེས་པ་སེལ་བ་ཡིན་ཏེ། རྒོལ་བས་བསྒྲུབ་བྱར་འདོད་པ་ལས་ལྡོག་པའི་ལུང་དོན་དང༌། དཔེ་རྟགས་མ་གྲུབ་པ་བསྒྲུབ་བྱར་འདོད་པའི་ལོག་རྟོག་གཉིས་དང༌།
གྲུབ་ཟིན་པ་དང་བསལ་བ་ཞུགས་པའི་རིགས་མི་མཐུན་གཉིས་བསྒྲུབ་བྱ་ཡིན་པ་སེལ་བར་བྱེད་པ་ཡིན་པའི་ཕྱིར། འདོད་པའི་སྒྲ་སྨོས་པ་ཆོས་ཅན། ཕྱོགས་ཀྱི་མཚན་ཉིད་ལ་མ་ཁྱབ་པ་སེལ་ཏེ། རྒོལ་བས་ངག་ཏུ་མ་བརྗོད་ཀྱང་ཤེས་འདོད་དང་དཔག་འདོད་ཀྱི་ཡུལ་དུ་བྱས་པ་འགའ་ཞིག་བསྒྲུབ་བྱ་མ་ཡིན་པ་སེལ་བར་བྱེད་པའི་ཕྱིར། གཉིས་པ་རིགས་པའི་སྒྲ་ལས་བཤད་པས་སེལ་བའི་ཚུལ་ནི། བསྒྲུབ་བྱར་ཁས་བླངས་ཕྱོགས་མཚན་ཉིད། ། དེ་རྣམས་ལ་ནི་ཕྱོགས་ཉིད་མེད། ། བསལ་བ་གནོད་དང་ལྷག་མ་ལ། ། མཚན་ཉིད་འཇུག་པ་མེད་ཕྱིར་རོ། ། ཞེས་སྨོས་ཏེ།
ཀུན་ལས་བཏུས་པར་མཚན་ཉིད་ལྔ་ལྡན་དུ་བཤད་པས་ཕྱོགས་ཀྱི་ཉེས་པ་ཐམས་ཅད་སེལ་ནུས་པ་བདེན་མོད་ཀྱི། རབ་ཏུ་བྱེད་པ་རིགས་པའི་སྒོ་ལས་ནི་ཚིག་ཕྲད་ལ་སོགས་པ་མཚན་ཉིད་ལྔ་ལྡན་མེད་པའི་ཕྱིར། བསྒྲུབ་པར་བྱ་བ་ཉིད་དུ་འདོད་པར་གྱུར་པ་འགལ་བའི་དོན་གྱིས་མ་བསལ་བ་ནི་ཕྱོགས་ཡིན་ནོ་ཞེས་པ་འདིས་ཕྱོགས་ཀྱི་སྐྱོན་ཇི་ལྟར་སེལ་ཅེ་ན། རིགས་པའི་སྒོ་ལས་བསྒྲུབ་བྱར་ཁས་བླངས་པ་ཕྱོགས་ཀྱི་མཚན་ཉིད་དུ་གསུངས་པ་ཆོས་ཅན། བསལ་བྱ་རིགས་མི་མཐུན་པ་ཐམས་ཅད་སེལ་ནུས་པ་ཡིན་༼༢༣༣ན༽ཏེ། གྲུབ་ཟིན་པ་ལ་སོགས་པའི་བསལ་བྱ་དེ་རྣམས་ལ་ནི་ཕྱོགས་ཉིད་ཡིན་པ་མེད་པའི་ཕྱིར་ཏེ། བསལ་བ་ཞུགས་པ་ལ་ཚད་མས་གནོད་པའི་ཕྱིར་དང༌། ལྷག་མ་གྲུབ་ཟིན་པ་སོགས་ལ་བསྒྲུབ་བྱར་ཁས་བླངས་པ་ཞེས་པའི་མཚན་ཉིད་དེ་འཇུག་པ་མེད་པའི་ཕྱིར་རོ། ། རྒྱན་ལས། འདོད་པར་གྱུར་པ་ཞེས་བྱ་བ་ནི་བྱུང་བར་གྱུར་པའི་དུས་བརྗོད་པ་ནིཥྚའི་་རྐྱེན་ཉིད་ཡིན་པས།
བསྒྲུབ་བྱ་ཉིད་དུ་འདོད་པར་འགྱུར་བ་ལ་མི་འཇུག་པས་ན་དེ་ཉིད་ཀྱིས་དེ་བཟློག་པའི་ཕྱིར་སྐྱོན་མེད་དོ་ཞེས་གསུངས་པ་ལྟར་རིགས་སྒོར་ཚིག་ཕྲད་མ་གསུངས་ཀྱང་སྐྱོན་མེད་དོ། ། བཞི་པ་ངེས་གཟུང་མི་དགོས་པ་སྤང་བ་ནི། རང་ཉིད་འདོད་པ་བརྗོད་པ་ཡིས། ། ངེས་གཟུང་དོན་ནི་རྟོགས་ན་ཡང༌། ། བྱེད་པའི་མཐའ་དང་འབྲེལ་བའི་ཕྱིར། ། དུས་གཞན་བཅད་ཕྱིར་བཤད་པ་ཡིན། ། ཅེས་སྨོས་ཏེ། གལ་ཏེ་རིགས་སྒོ་ནས་བཤད་པའི་འདོད་པར་གྱུར་པ་དེས་དཔེ་རྟགས་མ་གྲུབ་པ་བསྒྲུབ་བྱ་ཡིན་པ་སེལ་ནུས་ན་ཀུན་ལས་བཏུས་སུ་ཡང་འདོད་པར་གྱུར་པ་སྨོས་པས་ཆོག་མོད། ཁོ་ན་སྨོས་ནས་ཅི་བྱ་ཞེ་ན། རིགས་སྒོར་ཕྱོགས་ཀྱི་མཚན་ཉིད་དུ་རྒོལ་བ་རང་ཉིད་ཀྱི་འདོད་པ་ཕྱོགས་ཡིན་ཅེས་བརྗོད་པ་ཡིས་ངེས་གཟུང་སྨོས་པའི་དོན་དཔེ་རྟགས་མ་གྲུབ་པ་བསྒྲུབ་བྱ་མ་ཡིན་པར་ནི་རྟོགས་ན་ཡང་ཀུན་ལས་བཏུས་སུ་དུས་གཞན་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་བཅད་པའི་ཕྱིར་དུ་ཁོ་ན་བའི་ཚིག་བཤད་དགོས་པ་ཡིན་ཏེ།
དེར་བཤད་པའི་འདོད་པ་ཞེས་པའི་ཚིག་དེ་མ་འོངས་པ་ཡུལ་དུ་བྱེད་པའི་མཐའ་ཅན་བསྟན་བྱ་བའི་ཚིག་དང་འབྲེལ་བའི་ཕྱིར་དང༌། རིགས་པའི་སྒོར་ནི་དེ་ལྟར་༼༢༣༣བ༽མ་ཡིན་པའི་ཕྱིར་རོ། ། གལ་ཏེ་ཀུན་ལས་བཏུས་སུ་ཡང་འདོད་པར་གྱུར་པ་ཞེས་པའི་ཚིག་གི་དོགས་པ་དེ་སེལ་བར་ནུས་ཏེ། གྱུར་པའི་ཚིག་ནི་དཔག་འདོད་ཀྱི་ཡུལ་དུ་བྱས་ཟིན་པའི་ཚིག་ཡིན་པའི་ཕྱིར། དཔེར་ན་རིགས་སྒོའི་འདོད་གྱུར་བཞིན་ནོ་ཞེ་ན། འདོད་གྱུར་འདིར་ནི་ཡན་ལག་མིན། འདོད་པར་གྱུར་པའི་ཚིག་དག་ལ། ། ཡན་ལག་ཉིད་ཡིན་དེ་ཡིས་ནི། ། གཏན་ཚིགས་མ་གྲུབ་ལ་སོགས་འགོག ། ཅེས་སྨོས་ཏེ།
འདོད་པའི་སྐད་ཀྱི་བྱིངས་ཨི་ཥུ་ལ་རྐྱེན་ནི་ཥྛའི་མིང་ཅན་གཉིས་ཡོད་པའི་ཀྟ་བྱིན་པས། དེའི་ཚེ་ཥའི་ཨུ་ཡིག་རྗེས་འབྲེལ་དང༌། ཀ་ཡིག་རྟགས་ཀྱི་དོན་ཡིན་པས་ཕྱིས། ཥ་ཡིག་གི་ནུས་པས་ཏ་ཡིག་ཊ་ཡིག་ཏུ་འགྱུར་ཏེ། དེའི་ཕྱིར་ཨིཥྚ་ཞེས་པ་འདོད་གྱུར་ཡིན་ལ། བསྒྲུབ་ཚུལ་དེ་ལ་ཀུན་ལས་བཏུས་དང་རིགས་པའི་སྒོ་གཉིས་ལ་ཁྱད་པར་ཡོད་པ་མ་ཡིན་ཀྱང༌། ཀུན་ལས་བཏུས་འདིར་འདོད་གྱུར་གྱི་ཚིག་དེས་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་གཅོད་ནུས་ཀྱི་ཡན་ལག་མ་ཡིན་ཏེ། རྗེས་འབྲེལ་བསྟན་བྱ་བའི་ཚིག་གིས་དེ་གཅོད་མི་ནུས་པར་བྱས་པའི་ཕྱིར། རིགས་སྒོ་ནས་བཤད་པའི་འདོད་པར་གྱུར་པའི་ཚིག་དག་ལ་བསྟན་བྱ་བ་ཁྱད་གཞིར་མ་འབྲེལ་བས་དེ་འདྲ་བ་བསྒྲུབ་བྱ་ཡིན་པ་གཅོད་ནུས་པའི་ཡན་ལག་ཉིད་དུ་འགྱུར་བ་ཡིན་ཏེ། ཚིག་དེ་ཡིས་ནི་དཔེ་དང་གཏན་ཚིགས་མ་གྲུབ་པ་ལ་སོགས་པ་ད་ལྟ་བསྒྲུབ་བྱ་ཡིན་པ་འགོག་ནུས་པའི་ཕྱིར་རོ། །
རྒྱན་ལས། ཡང་ན་ཚད་མ་ཀུན་ལས་བཏུས་པ་འདིར་ནི་བྱུང་བའི་དུས་བསྒྲུབ་པར་བྱ་བའི་ཡན་ལག་མ་ཡིན་ལ། ༼༢༣༤ན༽རིགས་པའི་སྒོར་འདོད་པར་གྱུར་པའི་ཚིག་ལ་ནི་ཡན་ལག་ཉིད་པས། ནི་ཥྚའི་རྐྱེན་དེས་གཏན་ཚིགས་མ་གྲུབ་པ་ལ་སོགས་པ་འགོག་པ་ཉིད་དོ་ཞེས་གསུངས་སོ། ། བཞི་པ་དེ་དག་གི་དོན་བསྡུ་བ་ནི། རྗོད་བྱེད་མིན་ཕྱིར་ཡང་མི་རིགས། ། དེས་ན་རང་ཉིད་བདག་ཉིད་འདོད། ། བསྟན་བཅོས་ཀུན་ལ་བལྟོས་མེད་པར། ། དེ་འདོད་པ་ནི་བསྒྲུབ་བྱ་ཉིད། ། དེས་ན་མི་འདོད་དང་འབྲེལ་བའི། །
འདོད་པ་ལ་ཡང་གནོད་པ་ན། ། ཇི་ལྟར་བསྒྲུབ་ལ་གནོད་མེད་ཕྱིར། ། ཕྱོགས་དང་གཏན་ཚིགས་སྐྱོན་མེད་ཉིད། ། ཅེས་སྨོས་ཏེ། ཁྱོད་ཀྱི་ཕྱོགས་ལ་ཇི་སྐད་བཤད་པའི་རིགས་པ་ཐམས་ཅད་ཀྱིས་གནོད་པ་དེས་ན་རང་ཉིད་ཅེས་པའི་ཚིག་ཆོས་ཅན། གྲགས་པ་ཆོས་ཅན་ཡིན་པ་དང་བསྟན་བཅོས་ལ་འདོད་པས་འཇུག་པ་ལ་སོགས་པ་ཤེས་པའི་དོན་དུ་སྨོས་པ་ཡང་མི་རིགས་ཏེ། དེ་དག་རྗོད་བྱེད་མིན་པའི་ཕྱིར་དང༌། རང་ཉིད་དང་བདག་ཉིད་ཀྱི་འདོད་པ་ཞེས་པའི་ཚིག་གཉིས་ཀྱིས་བསྟན་བཅོས་ཀུན་ལ་བལྟོས་པ་མེད་པར་རྒོལ་བ་དེས་དཔག་འདོད་ཀྱི་ཡུལ་དུ་བྱས་པ་ནི་བསྒྲུབ་བྱ་ཉིད་དུ་བསྟན་པ་ཡིན་པའི་ཕྱིར། དེས་ན་རྒོལ་བས་བསྒྲུབ་བྱར་མི་འདོད་པ་དང༌། འབྲེལ་བའི་ལུང་དོན་སྨྲ་བའི་འདོད་པ་རྟག་པ་ནམ་མཁའི་ཡོན་ཏན་སོགས་ལ་གནོད་པ་ན་ཡང་བྱས་པ་ཆོས་ཅན།
སྒྲ་མི་རྟག་པར་བསྒྲུབ་པའི་ཕྱོགས་དང་གཏན་ཚིགས་སྐྱོན་མེད་ཉིད་ཡིན་ཏེ། ཇི་ལྟར་རྒོལ་བས་འདོད་ཡུལ་དུ་བྱས་པའི་བསྒྲུབ་བྱ་སྒྲ་མི་རྟག་པ་ལ་གནོད་པ་མེད་པའི་ཕྱིར་རོ། ། གཉིས་པ་བར་མ་ལ་དགའ་བ་ལ་རྣམ་ངེས་ཀྱིས་ཅུང་ཟད་བསྡུས་ཏེ་བཤད་པ་ལ། མཚན་ཉིད་བཤད་པའི་དགོས་༼༢༣༤བ༽པ། དགོས་པ་དང་ལྡན་པའི་མཚན་ཉིད་དངོས་སོ། ། དང་པོ་ལ། རྩོད་པ་དང༌། ལན་ནོ། ། དང་པོ་ནི། འོ་ན་ཞེས་སོགས་ཏེ་བསྒྲུབ་པའི་ངག་གི་ཡན་ལག་ཏུ་བསྒྲུབ་བྱ་བརྗོད་པ་མེད་ཀྱང༌།
རྟགས་ཀྱིས་བསྒྲུབ་བྱ་རྟོགས་ནུས་པ་འོ་ན་ཕྱོགས་ཀྱི་མཚན་ཉིད་བརྗོད་པར་མི་བྱ་བ་ཉིད་དུ་ཐལ། སྒྲུབ་པའི་ངག་གི་ཡན་ལག་ཏུ་བསྒྲུབ་པར་བྱ་བ་བསྟན་པ་མེད་ན་གཏན་ཚིགས་འཇུག་པ་མེད་པ་མ་ཡིན་པའི་ཕྱིར་ཞེ་ན། གཉིས་པ་ལན་ནི། བརྗོད་པར་ཞེས་སོགས་ཏེ། སྒྲུབ་པའི་ངག་གི་ཡན་ལག་ཏུ་བསྒྲུབ་བྱ་བརྗོད་མི་དགོས་ཀྱང་དེའི་མཚན་ཉིད་བརྗོད་པར་བྱ་བ་ཡིན་ཏེ། བསྒྲུབ་པར་བྱ་བ་དང་བསྒྲུབ་པར་བྱ་བ་མ་ཡིན་པ་ལ་ཕྱིན་ཅི་ལོག་ཏུ་ལོག་པར་རྟོག་པ་མཐོང་བའི་ཕྱིར་ལོག་པར་རྟོག་པ་དེ་བཟློག་པའི་དོན་དུ་བསྒྲུབ་བྱའི་མཚན་ཉིད་བརྗོད་དགོས་པ་ཡིན་ནོ། ། གཉིས་པ་དགོས་པ་དང་ལྡན་པའི་མཚན་ཉིད་དངོས་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ།
མདོ་དགོད་པ། དེའི་དོན་བཤད་པའོ། ། དང་པོ་ནི། རྗེས་སུ་ཞེས་སོགས་ཏེ། ཕྱི་རྒོལ་གྱི་ངོར་གཏན་ཚིགས་ཀྱིས་རྗེས་སུ་དཔག་པར་བྱ་བ་དེ་ཡང་གང་ཞེ་ན། ངོ་བོ་ཁོ་ནར་ཞེས་སོགས་ཏེ་བཤད་ཟིན་ཏོ། ། གཉིས་པ་དེའི་དོན་བཤད་པ་ལ། ཡོངས་གཅོད་ཀྱི་དགོས་པ། རྣམ་བཅད་ཀྱི་དགོས་པའོ། དང་པོ་ནི།
འདིར་ཞེས་སོགས་ཏེ། བསྒྲུབ་བྱའི་མཚན་ཉིད་འདིར་རང་གི་ངོ་བོ་དང༌། ཚིག་ཕྲད་དང༌། འདོད་པ་དང༌། རང་ཉིད་ཀྱི་ཚིག་བཞིས་རིམ་པ་བཞིན་དུ་ཚད་མས་ངེས་པའི་ཚུལ་གྱིས་མ་གྲུབ་པ་དང༌། སྒྲུབ་བྱེད་དུ་བཀོད་བཞིན་པ་མ་ཡིན་པ་དང༌། ངག་ཏུ་མ་བརྗོད་ཀྱང་ཞེ་བས་འདོད་༼༢༣༥ན༽པའི་ཚོགས་དོན་བསྒྲུབ་བྱར་བརྗོད་པ་དང༌། རྒོལ་བས་སྒྲུབ་བྱེད་འགོད་པར་ཁས་བླངས་པའི་ཚོགས་དོན་བསྒྲུབ་བྱར་གཟུང་ངོ་ཞེས་རིག་པར་བྱ་བའི་ཕྱིར་ཚིག་བཞི་སྨོས་སོ། ། གཉིས་པ་རྣམ་བཅད་ཀྱི་དགོས་པ་ནི། དེས་ན་ཞེས་སོགས་ཏེ།
དེས་ན་ངོ་བོ་ལ་སོགས་པ་སོ་སོའི་རྣམ་བཅད་ནི་ཚད་མས་གྲུབ་ཟིན་པ་དཔེར་ན་སྒྲ་ནི་མཉན་པར་བྱ་བའོ་ཞེས་བྱ་བ་ལྟ་བུ་བསྒྲུབ་བྱ་ཡིན་པ་བསལ་བ་དང༌། ཚིག་ཕྲད་ཀྱིས་རྣམ་བཅད་ནི་ཚད་མས་མ་གྲུབ་ཀྱང་སྒྲུབ་བྱེད་ཉིད་དུ་འདོད་པ་མ་གྲུབ་པའི་གཏན་ཚིགས་དང་དཔེ་དག་བསྒྲུབ་བྱ་ཡིན་པ་སེལ་བ་དང༌། འདོད་པའི་རྣམ་བཅད་ནི་ཞེ་བས་བསྒྲུབ་བྱར་འདོད་པའི་སྐབས་ཀྱི་རྟེན་མ་ཡིན་པ་སྨྲས་པ་ཙམ་བསྒྲུབ་བྱ་ཡིན་པ་སེལ་བ་དང༌། རང་ཉིད་ཀྱི་རྣམ་བཅད་ནི་བསྟན་བཅོས་ཁས་བླངས་ཀྱང་མེད་ན་མི་འབྱུང་བའི་འབྲེལ་བ་ཡོད་པ་མ་ཡིན་པའི་ལུང་དོན་ཐམས་ཅད་རྒོལ་བས་བསྒྲུབ་བྱར་ཁས་བླངས་པ་མ་ཡིན་པས་དེ་བསྒྲུབ་བྱ་ཡིན་པ་སེལ་བ་ཡིན་ནོ། ། མ་བསལ་བ་ནི་འོག་ནས་འཆད་པར་འགྱུར་རོ། ། གཉིས་པ་རྒྱས་པར་བཤད་པ་ལ། འདོད་པ་རྒྱས་པར་བཤད། རང་ཉིད་རྒྱས་པར་བཤད་པའོ། ། དང་པོ་ལ། ཞེ་འདོད་ཕྱོགས་ཡིན་པས་དེ་ལ་གནོད་ན་རྟགས་དང་དཔེའི་སྐྱོན་ཡིན་ལ།
དེས་གཉིས་བཅས་ལ་ཡང་རྗེས་འགྲོ་མེད་པར་བསྟན་པ། མི་འདོད་པའི་སྤྱི་བཀག་པས་མི་གནོད་པར་བསྟན་པའོ། ། དང་པོ་ལ། ཞེ་འདོད་ཕྱོགས་ཡིན་པར་བསྟན། ཞེ་འདོད་ཕྱོགས་ཡིན་པའི་སྒྲུབ་བྱེད་དགོད། མ་ཡིན་པ་ལ་གནོད་བྱེད་བརྗོད། དོན་བསྡུ་བའོ། ། དང་པོ་ལ། འདོད་པའི་ཤེས་བྱེད་བཤད། འདོད་པ་སྨོས་པའི་དགོས་པ།
འདོད་༼༢༣༥བ༽པ་ཕྱོགས་སུ་གཟུང་བའི་ཚུལ་ལོ། ། དང་པོ་ལ། དྲི་བ་དང༌། ལན་གཉིས་ལས། དང་པོ་ནི། ད་ནི་ཞེས་སོགས་ཏེ། ངག་ཏུ་མ་སྨྲས་ཀྱང་ཞེ་འདོད་བསྒྲུབ་བྱ་ཡིན་པ་དེ་ནི་ཇི་ལྟར་ན། ཞེ་འདོད་རྒོལ་བའི་བསྒྲུབ་པར་བྱ་བ་ཉིད་དུ་འདོད་པ་ཡིན་ནོ་ཞེས་ཕྱི་རྒོལ་གྱིས་རྟོགས་ཏེ་མི་རྟོགས་པར་ཐལ། ངག་ཏུ་སྨྲས་པ་མ་ཐོས་པའི་ཕྱིར་ཞེ་ན། གཉིས་པ་ནི།
སྐབས་ཞེས་སོགས་ཏེ། ཕྱི་རྒོལ་གྱིས་སྒྲུབ་བྱེད་དྲིས་པའི་སྐབས་སུ་སྒྲུབ་བྱེད་འགོད་པའི་ངག་ཉིད་ཀྱིས་ཞེ་འདོད་ཀྱི་དཔག་འདོད་ཡོད་པར་ཤེས་སོ། ། དཔེར་ན་གྲངས་ཅན་པས་མིག་སོགས་བདག་དོན་བྱེད་པར་དམ་བཅས་པ་ལ། སངས་རྒྱས་པས་དེའི་སྒྲུབ་བྱེད་དྲིས་པའི་ཚེ་འདུས་ཤིང་བསགས་པའི་ཕྱིར་མིག་སོགས་གཞན་གྱི་དོན་བྱེད་པར་གྲུབ་བོ་ཞེས་ཟེར་བའི་ངག་དེ་ལ་བརྟེན་ནས་གྲངས་ཅན་པ་ལ་མིག་སོགས་བདག་གི་དོན་བྱེད་པ་ལ་དཔག་འདོད་ཡོད་པར་སངས་རྒྱས་པས་གོ་བ་བཞིན་ནོ། ། གཉིས་པ་འདོད་པ་སྨོས་པའི་དགོས་པ་ནི། དེ་ནི་ཞེས་སོགས་ཏེ། མིག་སོགས་བདག་དོན་བྱེད་པ་དེ་ནི་ངག་ཏུ་མ་སྨྲས་སུ་ཟིན་ཀྱང་རྒོལ་བས་དཔག་འདོད་ཀྱི་ཡུལ་དུ་བྱས་པས་ཁྱབ་པའི་ཚོགས་དོན་བསྒྲུབ་པར་བྱ་བ་ཡིན་ནོ་ཞེས་གདུལ་བྱ་རྣམས་ལ་བསྟན་པའི་ཕྱིར་འདོད་པ་བསྒྲུབ་བྱའི་མཚན་ཉིད་དུ་སྨོས་སོ། ། གསུམ་པ་འདོད་པ་ཕྱོགས་སུ་གཟུང་བའི་ཚུལ་ནི། འདི་ཉིད་ཅེས་སོགས་ཏེ། མིག་སོགས་བདག་དོན་བྱེད་པ་འདི་ཉིད་སྒྲས་བརྗོད་ཚུལ་ལ་བལྟོས་པ་ལས་རེས་འགའ་ཆོས་ཀྱི་ཁྱད་པར་དང༌།
རེས་འགའ་ཆོས་ཅན་གྱི་ཁྱད་པར་དུ་བཟུང་ནས་རྟགས་ཀྱིས་བསྒྲུབ་པར་བཤད་པ་ཡིན་ཏེ། དཔེར་ན་མིག་ལ་སོགས་པ་འདི་དག་ནི་ཆོས་ཅན། ༼༢༣༦ན༽བདག་རྟག་པ་འདུས་པ་མ་ཡིན་པས་དེ་ཙམ་ལྔའི་ཡུལ་ཅན་གཞན་གྱི་དོན་བྱེད་པ་ཡིན་ཏེ། འདུས་ཤིང་བསགས་པའི་ཕྱིར་ཞེས་བརྗོད་པ་ན། བདག་གི་དོན་བྱེད་པ་དེ་བསྒྲུབ་བྱའི་ཆོས་ཀྱི་ཁྱད་པར་དུ་ཉེ་བར་གཟུང་བའི་ཕྱིར་བསྒྲུབ་བྱའི་ཆོས་དེའི་ཁྱད་པར་ཡིན་ལ། མིག་ལ་སོགས་པ་བདག་རྟག་པ་འདུས་པ་མ་ཡིན་པའི་དོན་དེ་ཙམ་ལྔའི་ཡུལ་ཅན་དག་ནི་ཆོས་ཅན། གཞན་གྱི་དོན་དུ་འགྱུར་བ་ཡིན་ཏེ། འདུས་ཤིང་བསགས་པའི་ཕྱིར་ཞེས་བྱ་བ་བཀོད་པའི་ཚེ་ནི་བདག་གི་དོན་བྱེད་པ་དེ་ཆོས་ཅན་གྱི་ཁྱད་པར་དུ་གཟུང་བ་ཡིན་ནོ། ། རྟགས་དེ་གཉིས་ནི་གྲངས་ཅན་གྱིས་ཡང་དག་ཏུ་འདོད་ཀྱང་འགལ་བའི་གཏན་ཚིགས་ལྟར་སྣང་ཡིན་ནོ། ། འདུས་ཤིང་བསགས་པས་མིག་སོགས་བདག་དོན་བྱེད་པ་བཀག་པས་རྟགས་ཀྱི་སྐྱོན་དང༌།
རྗེས་འགྲོ་མེད་ན་དཔེའི་སྐྱོན་ལས་མ་འདས་སོ། ། དེ་ལྟར་ན་བདག་གི་དོན་བྱེད་པ་དེ་ཉིད་སྒྲས་བརྗོད་ཚུལ་གྱིས་ཆོས་དང་ཆོས་ཅན་གྱིས་ཁྱད་པར་དུ་རྣམ་པར་བཞག་པ་ཙམ་ཞིག་ཐ་དད་པར་ཟད་ཀྱི། དོན་ལ་ནི་བསྒྲུབ་བྱའི་ཆོས་ཡིན་པས་ཐ་དད་པ་མ་ཡིན་ནོ། ། གཉིས་པ་ཞེ་འདོད་ཕྱོགས་ཡིན་པའི་སྒྲུབ་བྱེད་འགོད་པ་ལ། ཐལ་བ་འགོད། ཁྱབ་པ་བསྒྲུབ། ཁྱབ་པ་འཁྲུལ་བ་སྤང་བའོ། ། དང་པོ་ནི། ཁྱད་པར་ཞེས་སོགས་ཏེ། འདུས་ཤིང་བསགས་པས་བདག་གི་དོན་བྱེད་པ་ལ་གནོད་ཀྱང་རྟགས་དང་དཔེའི་སྐྱོན་མ་ཡིན་ཏེ།
བདག་དོན་བྱེད་པ་དེ་སྐབས་སུ་བབས་པའི་བསྒྲུབ་བྱ་མ་ཡིན་པའི་ཕྱིར་རོ་ཞེ་ན། ཆོས་དང་ཆོས་ཅན་གྱི་ཁྱད་པར་དུ་འབྱུང་བའི་བདག་གི་དོན་བྱེད་པ་དེ་ལ་དཔག་འདོད་ཡོད་པས་བསྒྲུབ་པར་བྱ་བ་སྐབས་སུ་བབས་པ་ཡིན་པ་ལས། དོན་༼༢༣༦བ༽གཞན་གཞན་གྱི་དོན་བྱེད་པ་ཙམ་སྐབས་སུ་བབས་པའི་བསྒྲུབ་བྱ་ཡིན་ན་བདག་གི་དོན་བྱེད་པ་སྐབས་སུ་བབས་པའི་ཆོས་སུ་གང་གིས་འཕེན་ཅེས་དྲིའོ། ། གྲངས་ཅན་པ་ན་རེ། ཆོས་ཅན་དང་རྟགས་ཀྱིས་སྐབས་སུ་བབས་པའི་ཆོས་སུ་འཕེན་པ་མི་འཐད་པས་སྨྲས་པའི་ཆོས་གཞན་གྱི་དོན་བྱེད་པ་ཙམ་གྱིས་འཕེན་ནོ་ཞེས་ཟེར་རོ། ། རྒྱུ་མཚན་གང་གིས་ན་དེ་ལྟར་སྨྲས་པའི་བསྒྲུབ་བྱའི་ཆོས་གཞན་གྱི་དོན་བྱེད་པ་ཙམ་གྱིས་ཆོས་ཅན། བདག་གི་དོན་བྱེད་པ་དེ་སྐབས་སུ་བབས་པའི་བསྒྲུབ་བྱར་འཕེན་པར་འགྱུར་བའི་ནུས་པ་ཅི་ཞིག་ཡོད་དེ་མེད་པར་ཐལ། བདག་གི་དོན་བྱེད་པ་དང་འབྲེལ་བ་ཅི་ཞིག་ཡོད་དེ་མེད་པའི་ཕྱིར་ཏེ། སྤྱི་བྱེ་བྲག་དང་འབྲེལ་བ་མེད་པའི་ཕྱིར་རོ། ། གཉིས་པ་ཁྱབ་པར་བསྒྲུབ་པ་ནི།
ཧ་ཅང་ཞེས་སོགས་ཏེ། ཁྱབ་པ་མ་ངེས་ན་སྒྲ་མི་རྟག་པར་དམ་བཅས་པའི་ཚེ་རྟག་དངོས་ལ་སོགས་པ་བསྒྲུབ་བྱའི་ཆོས་སུ་འཕེན་པར་ཧ་ཅང་ཐལ་ཆེས་པར་འགྱུར་ཏེ། འབྲེལ་མེད་ཀྱི་ཆོས་གཅིག་དམ་བཅས་པས་ཆོས་གཞན་བསྒྲུབ་བྱའི་ཆོས་སུ་འཕེན་པའི་ཕྱིར། འདོད་དོ་ཞེ་ན། འདོད་པ་དེ་ལྟར་ཡིན་ན་བྱས་པ་ལ་སོགས་པའི་གཏན་ཚིགས་ཐམས་ཅད་འགལ་བའི་གཏན་ཚིགས་སུ་འགྱུར་ཏེ། བསྒྲུབ་བྱའི་ཆོས་རྟག་དངོས་ལ་སོགས་པ་འགོག་པའི་ཕྱིར། འདོད་ན། རྟགས་གང་ལས་ཀྱང་བསྒྲུབ་བྱ་རྟོགས་པར་མི་འགྱུར་ཏེ། རྟགས་ཐམས་ཅད་འགལ་བ་ཡིན་པ་དེའི་ཕྱིར། ཡང་བུམ་པ་ལ་སོགས་པའི་དཔེ་ཐམས་ཅད་བསྒྲུབ་པར་བྱ་བའི་ཆོས་ཀྱིས་སྟོང་པར་འགྱུར་ཏེ།
རྟག་དངོས་ལ་སོགས་པ་ཆོས་ཀྱི་ཚོགས་དེ་སྙེད་ནི་འགར་ཡང་རྗེས་སུ་འགྲོ་བ་མེད་པའི་ཕྱིར་རོ། ། འདོད་ན། དཔེ་༼༢༣༧ན༽གང་ལས་ཀྱང་ཁྱབ་པ་རྟོགས་པར་མི་འགྱུར་ཏེ། དཔེ་ཐམས་ཅད་ཆོས་ཀྱི་སྟོང་པ་དེའི་ཕྱིར། གསུམ་པ་ཁྱབ་པ་ལ་འཁྲུལ་བ་སྤང་བ་ལ། འདོད་པ་བརྗོད། དེ་དགག་པའོ། ། དང་པོ་ནི། སྨྲས་པའི་ཞེས་སོགས་ཏེ། སྨྲས་པའི་ཆོས་དགག་པ་དང༌།
དཔེ་ལ་རྗེས་འགྲོ་མེད་ན་རྟགས་དང་དཔེའི་སྐྱོན་འདིར་འགྱུར་གྱི། གཞན་མ་སྨྲས་པའི་ཆོས་བདག་གི་དོན་བྱེད་པ་ལ་ནི་བཀག་པ་དང༌། དཔེ་ལ་རྗེས་འགྲོ་མེད་ཀྱང་རྟགས་དང་དཔེའི་སྐྱོན་དུ་འགྱུར་བ་མ་ཡིན་ནོ་ཞེ་ན། གཉིས་པ་དེ་དགག་པ་ལ། བསྒྲུབ་བྱར་མཚུངས་པས་རྣམ་དབྱེ་མེད་པ། འགལ་བའི་སྐྱོན་མེད་པར་འདོད་པ་དགག ། རྗེས་འགྲོ་མེད་པའི་སྐྱོན་མེད་པར་འདོད་པ་དགག་པའོ། ། དང་པོ་ནི། མ་ཡིན་ཅེས་སོགས་ཏེ། བདག་གི་དོན་དང་གཞན་གྱི་དོན་བྱེད་པ་གཉིས་པོ་ཆོས་ཅན།
བཀག་པ་དང་རྗེས་འགྲོ་མེད་པ་ལ་རྟགས་དང་དཔེའི་སྐྱོན་དུ་འགྱུར་མི་འགྱུར་གྱི་རྣམ་དབྱེ་ཡོད་པ་མ་ཡིན་ཏེ། སྐབས་སུ་བབས་པའི་བསྒྲུབ་པར་བྱ་བའི་ཆོས་ཉིད་དུ་ཁྱད་པར་མེད་པའི་ཕྱིར་རོ། ། གཉིས་པ་འགལ་བའི་སྐྱོན་མེད་པར་འདོད་པ་དགག་པ་ནི། སྐྱོན་མེད་ཅེས་སོགས་ཏེ། འདུས་ཤིང་བསགས་པ་ཆོས་ཅན། འདོད་པའི་བསྒྲུབ་བྱ་ལ་གནོད་པར་བྱེད་པའང་མི་འགྱུར་ཏེ། འགལ་བའི་སྐྱོན་མེད་ན་ནིའི་ཕྱིར། འདོད་ན། འདུས་ཤིང་བསགས་པ་དེ་ནི་ཆོས་ཅན། འདོད་པའི་བསྒྲུབ་བྱ་ལ་གནོད་པའི་འགལ་བ་ཡིན་ཏེ།
འདོད་པའི་བསྒྲུབ་བྱ་དེ་ལས་བཟློག་པ་བསྒྲུབ་པའི་མཚན་ཉིད་མིན་པའི་ཕྱིར་ཏེ། བསྒྲུབ་པར་བྱ་བའི་མི་མཐུན་པའི་ཕྱོགས་ཉིད་༼༢༣༧བ༽ལ་འཇུག་པའི་ཕྱིར་རོ། ། གསུམ་པ་རྗེས་འགྲོ་མེད་པའི་སྐྱོན་མེད་པར་འདོད་པ་དགག་པ་ནི། ཇི་སྐད་ཅེས་སོགས་ཏེ། ཇི་སྐད་བཤད་པའི་ཆོས་དང་ཆོས་ཅན་གྱི་ཁྱད་པར་བདག་གི་དོན་བྱེད་པ་ལ་ནི་རྗེས་སུ་འགྲོ་བ་མེད་པའི་སྐྱོན་ཡོད་པར་འདོད་པ་ཉིད་དེ། ཇི་སྐད་དུ། སློབ་དཔོན་དབྱིག་གཉེན་གྱིས་གཞན་དེ་གང་ཡིན་པ་དྲིས་པའི་ཚེ་གྲངས་ཅན་པ་ན་རེ། ཤེས་བྱ་ལ་ཉི་ཤུ་རྩ་ལྔར་གྲངས་ངེས་པས། བདག་དེ་ནི་ཉི་ཤུ་རྩ་བཞི་ལས་གཞན་ཡིན་ནོ་ཞེ་ན་ནི། བདག་དེ་དཔེ་ལ་རྗེས་སུ་འགྲོ་བ་མ་གྲུབ་བོ་ཞེས་བཤད་པ་བཞིན་ནོ། །
དེས་ན་བདག་དོན་བྱེད་པ་དང་འགལ་བའི་ཆོས་འདུས་ཤིང་བསགས་པས་ཀྱང་འདོད་པའི་བསྒྲུབ་བྱ་དེ་ཉིད་ལ་གནོད་པ་བྱས་པ་ཡིན་ནོ། ། གསུམ་པ་ཞེ་འདོད་ཕྱོགས་མ་ཡིན་པ་ལ་གནོད་བྱེད་བརྗོད་པ་ལ། འདོད་པ་བརྗོད། དེ་དགག་པའོ། ། དང་པོ་ནི། མ་བརྗོད་ཅེས་སོགས་ཏེ། བདག་གི་དོན་བྱེད་པ་དེ་ཡང་ཆོས་ཅན། ཞེ་འདོད་ཀྱི་བསྒྲུབ་པར་བྱ་བ་མ་ཡིན་ཏེ། ངག་ཏུ་མ་བརྗོད་པའི་ཕྱིར་ཞེ་ན། གཉིས་པ་དེ་དགག་པ་ལ།
ནུས་ཡུལ་ལ་བསྒྲུབ་བྱ་མི་སྲིད་པར་ཐལ་བ། ཕྱིན་ཅི་ལོག་ཏུ་གྲུབ་པར་ཐལ་བའོ། ། དང་པོ་ནི། གལ་ཏེ་ཞེས་སོགས་ཏེ། ད་ནི་རྟགས་དེ་ལ་བསྒྲུབ་པར་བྱ་བ་ཅི་ཡོད་པ་ཡིན་ཏེ་མེད་པར་ཐལ། གལ་ཏེ་བདག་ཡོད་པ་གང་ལ་བདག་མེད་པར་རྩོད་པས་དེ་སྤང་བའི་དོན་དུ་བདག་ཡོད་པ་ལ་སྒྲུབ་བྱེད་བཀོད་པའི་ཚེ་བདག་ཡོད་པ་དེ་བསྒྲུབ་པར་བྱ་བ་མ་ཡིན་པའི་ཕྱིར་རོ། ། གཉིས་པ་ཕྱིན་ཅི་ལོག་ཏུ་གྲུབ་པར་ཐལ་བ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
དེ་ལྟར་ཞེས་༼༢༣༨ན༽སོགས་ཏེ། མ་བརྗོད་པ་བསྒྲུབ་བྱ་མ་ཡིན་པ་དེ་ལྟར་ན་འདུས་ཤིང་བསགས་པ་ཆོས་ཅན། ཕྱིན་ཅི་ལོག་ཏུ་མི་རྟག་པ་དུ་མའི་དོན་བྱེད་པ་བསྒྲུབ་བྱ་ཡིན་པར་གྲུབ་པར་འགྱུར་བའམ་བསྒྲུབ་བྱ་འགྲུབ་པའི་དོན་མེད་པར་འགྱུར་ཏེ། དོན་བྱེད་པ་གཉིས་ལས་མེད་ལ། བདག་རྟག་པའི་དོན་བྱེད་པ་བསྒྲུབ་བྱ་མ་ཡིན་ཅིང༌། མི་རྟག་པའི་དོན་བྱེད་པ་ཕྱི་རྒོལ་ལ་གྲུབ་ཟིན་པའི་ཕྱིར། གཉིས་པ་རྒྱས་པར་བཤད་པ་ལ། ཕྱིན་ཅི་ལོག་ཏུ་གྲུབ་པར་ཐལ་བ། དོན་མེད་པར་ཐལ་བའོ། ། དང་པོ་ལ།
དཔེ་དང༌། དེ་དོན་ལ་སྦྱར་བའོ། ། དང་པོ་ནི། དཔེར་ན་ཞེས་སོགས་ཏེ། ཕྱིན་ཅི་ལོག་ཏུ་གྲུབ་པ་དཔེར་ན་བརྡ་སྤྲོད་པའི་སྟོན་པ་བྷ་ཏྲི་ཧ་རིས། ཤེས་པར་ལྡན་དང་ཕྱི་དོན་དང༌། ། རང་གི་ངོ་བོ་ཉིད་ཀྱང་སྟེ། ། དེ་དེ་སྨྲས་བརྗོད་པས་རྟོགས་པས། ། ཕྱི་ནི་འབྲེལ་བར་རབ་ཏུ་གནས། ། ཞེས་བཤད་པའོ། །
དེས་ན་བ་ལང་ཞེས་བརྗོད་པའི་སྒྲ་གཅིག་གིས་ཀྱང་བརྗོད་འདོད་ཀྱི་རྟོག་པ་དང༌། ཞེན་པའི་བརྗོད་བྱ་དང༌། བ་ལང་ཞེས་པའི་སྒྲ་ངོ་བོ་སྟེ་གསུམ་གསུམ་གོ་བའི་ནུས་པ་ཡོད་དོ། ། སྒྲ་ལ་ཡང་བ་ལང་ཞེས་པའི་རིགས་ཀྱི་སྒྲ་དང༌། ལྷས་བྱིན་ཞེས་པའི་མིང་གི་སྒྲ་ཡོད་ཅེས་སྨྲའོ། ། བྷ་ཏྲི་ཧ་རི་ལ་སློབ་མ་སྒྲ་བྱེ་བྲག་ཏུ་བཤད་དུ་ཡོད་པར་འདོད་པ་དང་མེད་པར་འདོད་པའི་ལུགས་གཉིས་བྱུང་བ་ལས། སྒྲ་བཤད་དུ་ཡོད་པར་འདོད་པ་དེས་འགྲོ་བའི་དོན་གྱིས་ན་བ་ལང་དང༌། ལྷས་བྱིན་པའི་དོན་གྱིས་ན། ལྷས་བྱིན་ཞེས་གཉིས་ཀ་ཡང་ཕྱི་རོལ་གྱི་དོན་ལྡན་དུ་མཚུངས་པར་འདོད། དེའི་དོན་ནི་བརྡ་མ་བྱས་པའི་སྔོན་རོལ་ནས་བསྟན་བྱའི་དོན་དང་ལྡན་པའོ། །
སྒྲ་བཤད་༼༢༣༨བ༽དུ་མེད་པར་འདོད་པ་དེས་རིགས་ཀྱི་སྒྲ་ཕྱི་རོལ་གྱི་དོན་ལྡན་ཡིན་ཅིང༌། མིང་གི་སྒྲ་ངོ་བོས་དོན་ལྡན་དུ་འདོད་དོ། ། སྒྲ་བྱེ་བྲག་ཏུ་བཤད་དུ་མེད་པར་འདོད་པ་དེས་ཕྱི་རྒོལ་ཡོད་པར་འདོད་པ་ལ་མིང་གི་སྒྲ་ངོ་བོས་དོན་དང་ལྡན་པར་བསྒྲུབ་པར་འདོད་ནས་རྟགས་བཀོད་པའི་མིང་གི་སྒྲའི་ངོ་བོ་ནི་ཆོས་ཅན། མིང་ཅན་དོན་དང་འབྲེལ་བར་བརྡ་མ་བྱས་པའི་སྔོན་རོལ་ནས་དོན་དང་ལྡན་པ་ཙམ་ཡིན་ཏེ། སྒྲའི་རྣམ་པར་དབྱེ་བ་བརྒྱད་དང་ལྡན་པར་མཐོང་བའི་ཕྱིར། རིགས་ཀྱི་སྒྲ་བཞིན་ཞེས་བྱ་བ་ལ་ཞེ་འདོད་ཀྱི་བསྒྲུབ་བྱ་མིང་གི་སྒྲ་ངོ་བོས་དོན་ལྡན་ངག་ཏུ་སྨྲས་ན་དེ་ལ་རྗེས་འགྲོ་མེད་པར་དོགས་ནས་མ་སྨྲས་སོ། ། རྣམ་དབྱེ་བརྒྱད་ནི། དང་པོ་ངོ་བོ་བརྗོད་པ། གཉིས་པ་ལས་སུ་བྱ་བ། གསུམ་པ་བྱེད་པ།
བཞི་པ་དགོས་ཆེད། ལྔ་པ་འབྱུང་ཁུངས། དྲུག་པ་འབྲེལ་བ། བདུན་པ་གནས་གཞི། བརྒྱད་པ་བོད་པའི་སྒྲ་སྟེ། རིམ་པ་ལྟར་དཔེར་ན། ཤིང༌། ཤིང་ལ། ཤིང་གིས། ཤིང་གི་ཕྱིར།
ཤིང་ལས། ཤིང་གི་ཤིང་ལ། ཀྱེ་ཤིང་ཞེས་པ་ལྟ་བུའོ། ། རེ་རེ་ལ་ཉིད་དང༌། དག་དང༌། རྣམས་ཏེ་གསུམ་གསུམ་སྦྱར་བས་ཉི་ཤུ་རྩ་བཞིའོ། ། དེའི་ཚེ་གྲངས་ཅན་པ་ཁྱེད་ལྟར་ན་མིང་གི་སྒྲ་ཕྱི་རོལ་གྱི་དོན་དང་ལྡན་པ་ཉིད་རྒོལ་བ་མི་འདོད་པ་དེ་བསྒྲུབ་བྱར་གྲུབ་པར་འགྱུར་ཏེ། དོན་དང་ལྡན་པ་གསུམ་ལས་མེད་ཅིང༌། ཤེས་པའི་དོན་དང་ལྡན་པ་དང༌། རང་གི་ངོ་བོ་ཙམ་གྱི་དོན་དང་ལྡན་པ་ནི་བསྒྲུབ་པར་བྱ་བ་མ་ཡིན་ལ།
དོན་དང་ལྡན་པ་ཙམ་ཡིན་པར་ཡང་ཚད་མས་མཐོང་ཟིན་པའི་ཕྱིར་རོ། ། དཔེར་ན་བདག་གི་དོན་བྱེད་པ་མིག་སོགས་གཞན་དོན་བྱེད་པར་བསྒྲུབ་༼༢༣༩ན༽པའི་ཞེ་འདོད་ཀྱི་བསྒྲུབ་བྱ་མ་ཡིན་པ་བཞིན་ནོ། ། གཉིས་པ་དེ་དོན་ལ་སྦྱར་བ་ནི། དེ་བཞིན་ཞེས་སོགས་ཏེ། དཔེ་དེ་བཞིན་དུ་མིག་ལ་སོགས་པ་ནི་ཆོས་ཅན། གཞན་གྱི་དོན་བྱེད་པ་ཡིན་ཏེ། འདུས་ཤིང་བསགས་པ་ཡིན་པའི་ཕྱིར་ཞེས་བྱ་བའི་རྟགས་ལའང་མི་རྟག་པའི་དོན་བྱེད་པ་བསྒྲུབ་བྱར་ཐལ། དོན་བྱེད་པ་གཉིས་ལས་མེད་ཅིང༌། བདག་རྟག་པའི་དོན་བྱེད་པ་བསྒྲུབ་བྱ་མ་ཡིན་ལ། གཞན་གྱི་དོན་བྱེད་པ་ཙམ་ཞིག་རྒོལ་ཕྱི་རྒོལ་གཉིས་ཀ་ལ་ཁྱད་པར་མེད་པར་གྲུབ་ཟིན་པའི་ཕྱིར་རོ། །
གཉིས་པ་དོན་མེད་པར་ཐལ་བ་ནི། དེ་དག་ཅེས་སོགས་ཏེ། སྒྲུབ་པར་བྱེད་པ་འདུས་ཤིང་བསགས་པ་ཆོས་ཅན། སྔར་མ་གྲུབ་པའི་བསྒྲུབ་བྱ་འགྲུབ་པའི་འབྲས་བུ་མེད་པ་ཡིན་པར་ཐལ། བདག་རྟག་པའི་དོན་བྱེད་པ་བསྒྲུབ་བྱ་མ་ཡིན་ལ། མིག་སོགས་དེ་དག་འདུས་པ་གཞན་མི་རྟག་པ་དུ་མའི་དོན་བྱེད་པ་ནི་སངས་རྒྱས་པས་ཁས་བླངས་པའི་ཕྱིར་རོ། ། བཞི་པ་དོན་བསྡུ་བ་ནི། དེའི་ཕྱིར་ཞེས་སོགས་ཏེ། མ་སྨྲས་པ་བསྒྲུབ་བྱ་མ་ཡིན་ན་སྐྱོན་གནས་པ་དེའི་ཕྱིར། མ་སྨྲས་ཀྱང་ཞེ་བས་འདོད་པས་ཁྱབ་པའི་ཚོགས་དོན་ནི་བསྒྲུབ་པར་བྱ་བ་ཡིན་ཅིང༌།
དེའི་ཆོས་དཔེ་ལ་མ་ཚང་བ་དང་བཀག་པ་ལ་སོགས་པ་ཡང་དཔེ་དང་རྟགས་དེ་བསྒྲུབ་པར་བྱ་བའི་ཆོས་ཀྱིས་སྟོང་པ་ལ་སོགས་པའི་ཉེས་པ་ཡིན་ནོ། ། དོན་ནི་དཔེ་དང་རྟགས་ཀྱི་སྐྱོན་ཡིན་ཅེས་པའོ། ། གཉིས་པ་དེས་གཉིས་བཅས་ལའང་རྗེས་འགྲོ་མེད་པར་བསྟན་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། འདིས་ནི་ཞེས་སོགས་ཏེ། ཞེ་འདོད་ཕྱོགས་ཡིན་པར་བཤད་པ་འདིས་ནི་གཉིས་པ་དང་བཅས་༼༢༣༩བ༽པའི་སྦྱོར་བ་རྣམས་ལ་ཡང་ཞེ་འདོད་ཀྱི་བསྒྲུབ་བའི་ཆོས་དཔེ་ལ་རྗེས་འགྲོ་མེད་པའི་ཉེས་པ་བཤད་པ་ཡིན་ནོ། ། གཉིས་པ་རྒྱས་པར་བཤད་པ་ལ། བསལ་བྱའི་དཔེ་བརྗོད།
དེ་དགག ། རང་གི་རྟགས་ལ་མཚུངས་པ་སྤང་བའོ། ། དང་པོ་ནི། དཔེར་ན་ཞེས་སོགས་ཏེ། གཉིས་བཅས་ཀྱི་སྦྱོར་བ་དེ་དཔེར་ན། རྒྱང་འཕེན་པས་སྐྱེ་བ་སྔ་ཕྱི་མེད་པར་སྨྲས་པ་ལ། སངས་རྒྱས་པས་སྒྲུབ་བྱེད་དྲིས་པ་ན། བུམ་པ་ནི་ཆོས་ཅན། མངོན་པར་གསལ་བའི་སེམས་པ་ཅན་ལུས་སེམས་རྫས་གཅིག་པའི་མཚན་ཉིད་ཅན་གྱི་སྐྱེས་བུ་དང་བུམ་པ་གང་ཡང་རུང་བས་གཉིས་པ་དང་བཅས་པ་ཡིན་ཏེ། ཨུཏྤལ་ཡིན་པའི་ཕྱིར།
རྩིག་པ་བཞིན་ཞེས་བྱ་བ་བཀོད་པ་ལ་ཞེ་འདོད་ཀྱི་བསྒྲུབ་བྱ་ལུས་ཀྱི་གཉིས་བཅས་ངག་ཏུ་སྨྲས་ན་དཔེ་ལ་རྗེས་འགྲོ་མེད་པར་དོགས་ནས་གང་རུང་གི་སྤྱི་བསྒྲུབ་བྱར་སྨྲས་པའོ། ། རྟགས་དེ་ལ་བརྟེན་ནས་ལུས་སེམས་རྫས་གཅིག་པར་གྲུབ་པས་ཚེ་སྔ་ཕྱི་མེད་པར་གྲུབ་བོ་སྙམ་པའོ། ། དཔེ་རྩིག་པ་ནི་ལུས་སེམས་རྫས་གཅིག་པ་དེ་ལྟ་བུར་འགྱུར་བའི་སྐྱེས་བུས་གཉིས་པ་དང་བཅས་པར་མ་གྲུབ་པ་བཞིན་ནོ། ། གཉིས་པ་དེ་དགག་པ་ལ། འདོད་པ་བརྗོད། དགག་པ་དངོས་སོ། ། དང་པོ་ནི། འོན་ཏེ་ཞེས་སོགས་ཏེ། འོན་ཏེ་ལུས་ཀྱི་ཟླ་བཅས་དཔེ་ལ་མ་གྲུབ་ཀྱང༌། ཆོས་དཔེ་ལ་རྗེས་འགྲོ་མེད་པའི་ཉེས་པ་མེད་དེ།
ལུས་ཀྱི་ཟླ་བཅས་ཀྱི་ཁྱད་པར་བསྒྲུབ་བྱར་འཕེན་པ་མ་ཡིན་པའི་ཕྱིར་ཏེ། གང་རུང་གི་སྤྱི་བསྒྲུབ་པར་བྱ་བར་འདོད་པའི་ཕྱིར་ཞེ་ན། གཉིས་པ་དགག་པ་དངོས་ལ། ལུས་ཀྱི་ཟླ་བཅས་བསྒྲུབ་བྱར་བསྟན། སྤྱི་བསྒྲུབ་བྱ་མ་༼༢༤༠ན༽ཡིན་པ། ལུས་ཀྱི་ཟླ་བཅས་བསྒྲུབ་བྱར་འཕེན་པའི་ཚུལ། བསྒྲུབ་བྱ་མ་བསྒྲུབས་པའི་དོན་བསྡུ་བའོ། ། དང་པོ་ལ། ལུས་ཀྱི་ཟླ་བཅས་བསྒྲུབ་བྱ་མ་ཡིན་ན་རྟགས་དོན་མེད། རྟགས་དོན་ཡོད་ན་ལུས་ཀྱི་ཟླ་བཅས་བསྒྲུབ་བྱར་གྲུབ།
བསྒྲུབ་བྱ་ཡིན་ན་རྗེས་འགྲོ་མེད་པའི་ཉེས་པ་ཡོད། དོན་བསྡུ་བའོ། ། དང་པོ་ནི། འདི་ཞེས་སོགས་ཏེ། ཁྱེད་ཀྱི་སྦྱོར་བ་འདི་ལ་ནི་སྒྲུབ་པར་བྱེད་པ་མ་ཡིན་པ་དེ་ལ་བསྒྲུབ་བྱ་འགྲུབ་པའི་འབྲས་བུ་ཅི་ཡོད་པ་ཡིན་ཏེ་མེད་པར་ཐལ། ལུས་ཀྱི་ཟླ་བཅས་དེ་བསྒྲུབ་བྱར་མི་འཕེན་ན་བུམ་པའི་ཟླ་བཅས་བསྒྲུབ་བྱ་མ་ཡིན་པའི་ཕྱིར་རོ། ། ཡང་ན་ཁྱེད་རང་མི་འདོད་པའི་བུམ་པའི་ཟླ་བཅས་བསྒྲུབ་བྱ་ཡིན་པར་འགྱུར་ཏེ། ངག་ཏུ་གང་རུང་སྨྲ་ཞིང༌། ལུས་ཀྱི་ཟླ་བཅས་བསྒྲུབ་བྱ་མ་ཡིན་པའི་ཕྱིར་ཞེས་དེ་ལྟར་ཡིན་ན་ཕྱིན་ཅི་ལོག་ཏུ་ཞེས་པར་བཤད་ཟིན་པ་ལྟ་བུའོ། ། གཉིས་པ་རྟགས་དོན་ཡོད་ན་ལུས་ཀྱི་ཟླ་བཅས་བསྒྲུབ་བྱ་འགྲུབ་པ་ནི།
གལ་ཏེ་ཞེས་སོགས་ཏེ། ཇི་ལྟར་ན་ལུས་ཀྱི་ཟླ་བཅས་དེ་མ་ཡིན་པ་དེས་འགྲུབ་སྟེ་མི་འགྲུབ་པར་ཐལ། གལ་ཏེ་ལུས་ཀྱི་ཟླ་བཅས་དེར་སྒྲུབ་པར་བྱེད་པ་ཨུཏྤལ་མ་ཡིན་པས་ནུས་ཡུལ་དུ་བྱས་པ་མ་ཡིན་པའི་ཕྱིར་རོ། ། མ་ཁྱབ་ན། ལུས་ཀྱི་ཟླ་བཅས་དེ་ཇི་ལྟར་ན་རྟགས་ཀྱི་ནུས་ཡུལ་མ་ཡིན་ཏེ་ཡིན་པར་ཐལ། དེ་རྟགས་ཀྱིས་འགྲུབ་པའི་ཕྱིར་རོ། ། གསུམ་པ་བསྒྲུབ་བྱ་ཡིན་ན་རྗེས་འགྲོ་མེད་པའི་ཉེས་པ་ཡོད་པ་ནི། ཡུལ་ཞེས་སོགས་ཏེ། རྟགས་ཀྱི་ནུས་ཡུལ་ཡིན་ནོ་ཞེ་ན་ནི། བསྒྲུབ་བྱའི་ཆོས་རང་ལ་བརྟེན་པའི་རྗེས་འགྲོ་མེད་པའི་ཉེས་པའི་རྣམ་པས་༼༢༤༠བ༽ཇི་ལྟར་མ་རེག་པར་འགྱུར་ཏེ།
ལུས་ཀྱི་ཟླ་བཅས་དཔེ་ལ་མ་གྲུབ་པའི་ཕྱིར་རོ། ། གཞན་ཡང་རྒྱང་འཕེན་པ་དེས་བུམ་པ་དེ་ལ་བརྟེན་པའི་བུམ་པ་ལུས་ཀྱི་ཟླ་བཅས་ནི་སྒྲུབ་པར་བྱེད་པ་ཨུཏྤལ་མ་ཡིན་པའི་རྟགས་ལས་རྙེད་པར་འགྱུར་ཞིང༌། དཔེ་ལ་རྗེས་འགྲོ་མེད་ཅེས་གཞན་གྱིས་སུན་འབྱིན་པའི་ཚེ་བསྒྲུབ་པར་བྱ་བའི་ཆོས་མ་ཡིན་ནོ་ཞེས་བྱ་བ་ནི་གསལ་བར་རིགས་པ་དང་བྲལ་ཀྱང་དབང་གིས་འཇོག་པས་རྒྱལ་པོའི་གྲྭ་སའི་རྣམ་པར་བཞག་པ་ཡིན་ནོ། ། བཞི་པ་དོན་བསྡུ་བ་ནི། དེས་ན་ཞེས་པ་སྟེ། ལུས་ཀྱི་ཟླ་བཅས་སྐབས་ཀྱི་བསྒྲུབ་བྱ་མ་ཡིན་ན་སྐྱོན་དུ་མ་ཡོད་པ་དེས་ན་གྲུབ་པ་ལུས་ཀྱི་ཟླ་བཅས་བསྒྲུབ་བྱར་འཕེན་དགོས་པའི་ཕྱིར་སྒྲུབ་པར་བྱེད་པ་རྟགས་ཀྱི་ནུས་པས་ཁྱབ་པའི་ལུས་ཀྱི་ཟླ་བཅས་ལ་སོགས་པའི་དོན་གྱི་རྣམ་པ་ཇི་སྙེད་པ་དེ་ཐམས་ཅད་ནི་དཔེ་ལ་རྗེས་འགྲོ་མེད་དོ་ཞེས་སུན་འབྱིན་པས་ཀྱང་གནོད་པ་ཡིན་ནོ། ། གཉིས་པ་སྤྱི་བསྒྲུབ་བྱ་མ་ཡིན་པ་ལ། ཁྱད་པར་གང་རུང་བཀག་ནས་བཏགས་པའི་སྤྱི་དགག་པ། ཁྱད་པར་གཉིས་ཀ་བཀག་ནས་བཏགས་པའི་སྤྱི་དགག་པ། དེས་ཕྱོགས་དང་མཐུན་ཕྱོགས་གང་རུང་མ་གྲུབ་པར་བསྟན་པའོ། །
དང་པོ་ལ། རང་རྒྱུད་ཀྱིས་དགག ། ཐལ་འགྱུར་གྱིས་དགག་པའོ། ། དང་པོ་ལ། ལུས་མི་སྲིད་པར་ངེས་པས་བཏགས་པའི་སྤྱི་མ་གྲུབ། བུམ་པ་མི་སྲིད་པར་ངེས་པས་བཏགས་པའི་སྤྱི་མ་གྲུབ་པའོ། ། དང་པོ་ལ། རྟགས་དགོད། ཁྱབ་པ་བསྒྲུབ་པའོ། ། དང་པོ་ནི།
རྣམ་པ་ཞེས་པ་སྟེ། ཨུཏྤལ་མ་ཡིན་པ་ཆོས་ཅན། ལུས་དང་བུམ་པ་གང་རུང་གི་སྤྱི་བསྒྲུབ་པར་བྱ་བ་ཡང་མི་སྲིད་དེ། ལུས་བུམ་གང་༼༢༤༡ན༽ཡང་རུང་བའི་སྤྱི་དོན་གཞན་གྱི་ངོ་བོ་མེད་པའི་ཕྱིར་རོ། ། ལུས་སེམས་རྫས་གཅིག་པའི་རྣམ་པ་དེ་ལྟ་བུའི་ལུས་བུམ་པ་ལས་དོན་གཞན་གྱི་ངོ་བོར་ཁས་མི་ལེན་ན་ལུས་ཀྱི་ཟླ་བཅས་མི་སྲིད་པ་ངེས་པའི་ཕྱིར་རོ། ། གཉིས་པ་ཁྱབ་པ་བསྒྲུབ་པ་ནི། གཉིས་ཀ་ཞེས་སོགས་ཏེ། རྟགས་མ་ངེས་པ་མ་ཡིན་ཏེ། ལུས་དང་བུམ་པ་གཉིས་ཀ་བུམ་པའི་ཟླ་བོ་དང་བཅས་པ་དེ་ལྟ་བུའི་དངོས་པོར་སྲིད་པ་ཡིན་ན་བུམ་པ་དེ་ལུས་བུམ་གང་ཡང་རུང་བའི་ཟླ་བོ་དང་བཅས་པར་བརྗོད་ནུས་པས་ཁྱབ་པའི་ཕྱིར་ཏེ། དཔེར་ན་ལྷ་སྦྱིན་ཟན་ཟ་བ་ན།
ལྷ་སྦྱིན་དང་མཆོད་སྦྱིན་གང་ཡང་རུང་བ་ཞིག་ཟའོ་ཞེས་བྱ་བ་ལྟ་བུ་བརྗོད་པར་ནུས་པ་ཡིན་གྱི། གང་ཡང་རུང་བ་ཞིག་ཟ་བར་མི་སྲིད་པར་ངེས་པའམ་གང་རུང་ཟ་ཞེས་བརྗོད་པར་འདོད་པ་མེད་ན་ནི། སྤྱི་སྒྲ་འཇུག་པ་མེད་པས་བཏགས་པའི་སྤྱི་བསྒྲུབ་པར་ནུས་པ་མ་ཡིན་ནོ། ། གཉིས་པ་བུམ་པ་མི་སྲིད་པར་ངེས་པས་བཏགས་པའི་སྤྱི་མ་གྲུབ་པ་ནི། འདི་ལས་ཞེས་སོགས་ཏེ། ཨུཏྤལ་མ་ཡིན་པ་ཆོས་ཅན། ལུས་བུམ་གང་ཡང་རུང་བའི་སྤྱི་བསྒྲུབ་པ་མ་ཡིན་ཏེ། གང་རུང་གི་སྤྱི་བུམ་པ་ལས་དོན་གཞན་གྱི་ངོ་བོར་མེད་པའི་ཕྱིར་ཏེ། བུམ་པའི་ཟླ་བཅས་མི་སྲིད་པ་འདི་ལས་ཀྱང་སྟེ་དེའི་ཕྱིར། བུམ་པ་དེ་རྒྱང་འཕེན་རང་ཉིད་ཀྱིས་བུམ་པ་ལས་དོན་གཞན་གྱི་ངོ་བོར་ཁས་མ་བླངས་པའི་ཕྱིར་དང༌།
ཁས་ལེན་ན་ཡང་བུམ་པ་བུམ་པ་ལས་དོན་གཞན་དུ་འགལ་བའི་ཕྱིར་རོ། ། གཉིས་པ་ཐལ་འགྱུར་གྱིས་དགག་པ་ནི། ཤུགས་ཀྱིས་ཞེས་སོགས་ཏེ། ངག་ཏུ་གང་རུང་སྨོས་ཤིང་བུམ་པའི་ཟླ་བཅས་མི་སྲིད་པར་ངེས་པའི་ཤུགས་ཀྱིས་ནི་ལུས་དེ་ཉིད་༼༢༤༡བ༽བུམ་པ་ལས་དོན་གཞན་དུ་གྱུར་པ་ཡིན་ནོ་ཞེས་རྩ་བའི་སྦྱོར་ངག་གི་དོན་དུ་རྣམ་པར་གནས་པ་ཡིན་ནོ། ། དེའི་ཕྱིར་གང་ཡང་རུང་བ་ཞེས་སྨོས་པ་དོན་མེད་དོ། ། རྟགས་མ་ངེས་སོ་ཞེ་ན། བུམ་པ་ཆོས་ཅན། ལུས་སེམས་རྫས་གཅིག་པའི་སྐྱེས་བུའི་ལུས་དང་བུམ་པ་གང་ཡང་རུང་བ་ལས་གཉིས་པ་དང་བཅས་པ་ཡིན་ཏེ། ཨུཏྤལ་མ་ཡིན་པའི་ཕྱིར་ཞེས་པའི་ཚིག་འདི་ཆོས་ཅན། རིགས་པ་དང་འགལ་བ་བུམ་པའི་ཟླ་བཅས་བསྒྲུབ་བྱར་བརྗོད་པར་ཐལ།
གང་རུང་གི་ཟླ་བཅས་བསྒྲུབ་བྱར་བརྗོད་ཅིང༌། ལུས་ཀྱི་ཟླ་བཅས་བསྒྲུབ་བྱ་ཡིན་པ་དེ་ལྟར་མ་ཡིན་པའི་ཕྱིར། འདོད་པར་མི་ནུས་ཏེ། བུམ་པ་བདག་ཉིད་ནི་བུམ་པ་དེ་མ་ཡིན་པའི་དོན་གཞན་གྱི་ངོ་བོར་འགལ་བའི་ཕྱིར་རོ། ། གཞན་ཡང་གལ་ཏེ་ལུས་དེ་ཉིད་ཁོ་ནའི་ཟླ་བོ་དང་བཅས་ཞེས་དེ་སྐད་དུ་བརྗོད་པར་འགྱུར་ཏེ། ཞེ་འདོད་ལ་ལུས་ཉིད་ཀྱིས་བུམ་པ་ལས་དོན་གཞན་གྱི་ངོ་བོ་ཡིན་པར་བརྗོད་པའི་ཕྱིར་རོ། ། རྣམ་པ་གཅིག་ཏུ་ན་བུམ་པ་ཡང་བུམ་པའི་ཟླ་བོ་དང་བཅས་པ་དེར་འགྱུར་ཏེ། ངག་ཏུ་ལུས་དང་བུམ་པ་གང་ཡང་རུང་བ་སྨོས་ཤིང༌། ལུས་ཀྱི་ཟླ་བཅས་མི་སྲིད་པར་ངེས་པའི་ཤུགས་ཀྱིས་སོ། ། འདོད་ན།
བུམ་པ་བུམ་པའི་ཟླ་བོར་འགལ་བ་ཡིན་ནོ། ། གཉིས་པ་ཁྱད་པར་གཉིས་ཀ་བཀག་ནས་བཏགས་པའི་སྤྱི་དགག་པ་ལ། བཏགས་པའི་སྤྱི་བསྒྲུབ་པར་མི་འདོད། དེ་བསྒྲུབ་པར་མི་འཐད་པའོ། ། དང་པོ་ལ། བརྗོད་པའི་དོན་མི་གནས་པ། རྗོད་བྱེད་ཀྱི་ཚིག་འགལ་བ། བཟློག་པའི་དོན་བསྡུ་བའོ། ། དང་པོ་ལ། རྟགས་དགོད།
ཁྱབ་པ་བསྒྲུབ་པའོ། ། དང་པོ་ནི། འདིའི་ཞེས་༼༢༤༢ན༽སོགས་ཏེ། ཡང་ཨུཏྤལ་མ་ཡིན་པ་ཆོས་ཅན། ལུས་བུམ་པ་གང་ཡང་རུང་བའི་སྤྱི་བསྒྲུབ་པ་ལ་བརྟེན་པའི་རྟགས་མ་ཡིན་ཏེ། ཟླ་བཅས་གཉིས་ཀ་མི་སྲིད་པ་འདིའི་ཕྱིར། གཉིས་པ་ཁྱབ་པ་བསྒྲུབ་པ་ལ། རྗེས་འགྲོ་དང༌། བཟློག་པ་བསྒྲུབ་པའོ། ། དང་པོ་ནི།
གསལ་བ་ཞེས་སོགས་ཏེ། ཁྱབ་པ་མ་ངེས་པ་མ་ཡིན་ཏེ། གསལ་བ་ཐམས་ཅད་ཡོད་པ་མི་སྲིད་ན་དེའི་སྤྱི་མི་འཐད་པའི་ཕྱིར་རོ། ། དཔེར་ན་བྲམ་ཟེ་ལ་སོགས་པ་མི་རིགས་བཞི་ཀ་མ་ཡིན་པ་ཉིད་ལ་མིའི་རིགས་དང་ལྡན་པ་སྲིད་དམ་སྟེ་མི་སྲིད་པ་བཞིན་དང༌། རྟོག་པའི་ཤེས་པ་དེ་དབང་པོ་གཟུགས་ཅན་ཐམས་ཅད་ལ་བརྟེན་པ་མི་སྲིད་པ་བཞིན་ནོ། ། དཔེ་མ་གྲུབ་བོ་ཞེ་ན། རྟོག་པ་དབང་པོ་གཟུགས་ཅན་ལ་མི་བརྟེན་པ་འདི་ལྟར་རྟོག་པ་དེ་མིག་ལ་བརྟེན་པ་ནི་མ་ཡིན་ཏེ། མིག་དེའི་ཤེས་པ་བཞིན་དུ་མིག་ཤེས་དེའི་ཡུལ་གྱི་དོན་གསལ་བར་རྟོགས་པ་མེད་པའི་ཕྱིར་དང༌། མིག་གི་དབང་པོ་དེ་འགྱུར་བའི་རྗེས་སུ་མི་བྱེད་པའི་ཕྱིར་དང༌། མིག་དབང་དེ་མེད་ཀྱང་རྟོག་པ་ཡོད་པའི་ཕྱིར་རོ། །
དེ་བཞིན་དུ་རྣ་བ་ལས་བྱུང་བ་ལ་སོགས་པ་ཡང་མ་ཡིན་པའི་ཕྱིར་རྟོག་པ་ཐམས་ཅད་དབང་པོ་ལ་བརྟེན་པ་ཡང་མ་ཡིན་ནོ། ། གཉིས་པ་བཟློག་ཁྱབ་བསྒྲུབ་པ་ནི། དེ་བཞིན་ཞེས་སོགས་ཏེ། རྗེས་འགྲོ་གྲུབ་པ་དེ་བཞིན་དུ་བུམ་པ་དང་ལུས་ངག་ལས་གང་ཡང་རུང་བ་དེ་བུམ་པ་ལས་དོན་གཞན་དུ་གྱུར་པ་ཞེས་ལུས་དང༌། བུམ་པ་གང་ཡང་རུང་བའི་སྤྱི་བུམ་པ་ལས་དོན་གཞན་གྱི་ངོ་བོར་གྱུར་པ་དེ་ལ་ལུས་དང་བུམ་པ་དེ་གཉིས་གང་ཡང་རུང་བ་གཅིག་བུམ་པའི་ཟླ་བོར་གྲུབ་པ་དེ་ལྟར་ཁས་ལེན་པས་ཁྱབ་པ་༼༢༤༢བ༽ཡིན་ན། བུམ་པ་ཆོས་ཅན། བུམ་པ་ཟླ་བོར་གྱུར་པའི་ལུས་དང་བུམ་པ་གང་རུང་གཅིག་གྲུབ་པ་དེ་ལྟར་མ་ཡིན་ཏེ། ལུས་རྗེས་སུ་འགྲོ་བ་མེད་པར་དོགས་པ་དང་བུམ་པ་འགལ་བའི་ཕྱིར་རོ། ། གཉིས་པ་རྗོད་བྱེད་ཀྱི་ཚིག་འགལ་བ་ལ། དོན་དངོས་དང༌།
དེ་ལ་རྩོད་པ་སྤང་བའོ། ། དང་པོ་ནི། དེའི་ཕྱིར་ཞེས་སོགས་ཏེ། གཉིས་བཅས་ཀྱི་སྦྱོར་བ་ཆོས་ཅན། ཡང་ལུས་བུམ་གང་རུང་གི་སྤྱི་སྲིད་པ་མ་ཡིན་ཏེ། ཟླ་བཅས་གཉིས་ཀ་མི་སྲིད་པ་དེའི་ཕྱིར། མ་ཁྱབ་བོ་ཞེ་ན། ཟླ་བཅས་གཉིས་ཀ་མི་སྲིད་ཀྱང་ལུས་བུམ་གང་རུང་གི་སྤྱི་ཡོད་ཅེས་པའི་ཚིག་འགལ་ཏེ། དཔེར་ན་ལྷ་སྦྱིན་དང་མཆོད་སྦྱིན་དག་ལས་གང་ཡང་རུང་བ་གཅིག་ལ་ཟན་སྦྱིན་པར་བྱ་བ་ཡིན་ཏེ། ལྷ་སྦྱིན་ལ་མ་ཡིན་ལ་མཆོད་སྦྱིན་ལ་ཡང་མ་ཡིན་ནོ་ཞེས་བྱ་བ་འདི་ལྟ་བུ་སྲིད་དམ།
གཉིས་པ་དེ་ལ་རྩོད་པ་སྤང་བ་ནི། ལྷ་སྦྱིན་ཞེས་སོགས་ཏེ། གལ་ཏེ་མཆོད་སྦྱིན་ནམ་ལྷ་སྦྱིན་འབའ་ཞིག་ལ་ཟན་སྦྱིན་པར་བྱ་བ་མ་ཡིན་ནོ་སྙམ་དུ་བསམ་པའི་ཕྱིར་སྐྱོན་མེད་དོ་ཞེ་ན། དེ་ཡང་འཐད་པ་མ་ཡིན་ཏེ། གང་ཡང་རུང་བ་སྨོས་པ་ཉིད་ཀྱིས་གང་རུང་ཞིག་ཁོ་ན་ལ་ཟན་སྦྱིན་པར་ཐལ་བ་མེད་པའི་ཕྱིར་རོ། ། གསུམ་པ་བཟློག་པའི་དོན་བསྡུ་བ་ནི། དེའི་ཕྱིར་ཞེས་སོགས་ཏེ། ལུས་བུམ་གཉིས་ཀ་མི་སྲིད་ན་གང་ཡང་རུང་བའི་སྤྱི་ཡང་མི་སྲིད་པ་དེའི་ཕྱིར་ལུས་བུམ་གཉིས་ལས་གང་ཡང་རུང་བ་ཞིག་བུམ་པའི་ཟླ་བོར་ཡོངས་སུ་བཟུང་ཡང་རིགས་པ་དང་མི་འགལ་བ་ཡིན་ན་གང་ཡང་རུང་བའི་ཟླ་བོ་དང་བཅས་པ་ཞེས་སྨོས་པ་འདི་ནུས་པར་འགྱུར་ཏེ། དཔེར་ན་གང་ཟག་གཉིས་ལས་གཅིག་ཟས་ཟ་༼༢༤༣ན༽ཡང་གང་ཡང་རུང་བ་ཟའོ་ཞེས་བརྗོད་པ་བཞིན་ནོ། ། གཉིས་པ་བཏགས་པའི་སྤྱི་བསྒྲུབ་པར་མི་འཐད་པ་ནི།
འདིའི་ཞེས་པ་སྟེ། ཨུཏྤལ་མ་ཡིན་པ་དེ་ལ་ཆོས་ཅན། བུམ་པ་དེ་བུམ་པ་ཁོ་ནའམ་ལུས་ཁོ་ནས་གཉིས་པ་དང་བཅས་པར་བསྒྲུབ་ནུས་པའི་རྟགས་ཡང་དག་ཏུ་མི་འདོད་དེ། དེ་ལྟར་བསྒྲུབ་པ་མི་འཐད་པའི་ཕྱིར་ཏེ། གང་ཡང་རུང་བ་ཞེས་པའི་སྒྲ་འདིའི་ཡུལ་ནི་རྣམ་པར་བཏགས་པའི་སྤྱི་ཡིན་པའི་ཕྱིར་རོ། ། ད་ནི་ཨུཏྤལ་མ་ཡིན་པ་ཆོས་ཅན། ལུས་བུམ་གང་རུང་ལས་གཉིས་པ་དང་བཅས་པར་ཅི་ཞིག་བསྒྲུབ་པར་ནུས་ཏེ། ལུས་བུམ་གཉིས་གཅིག་བུམ་པ་ལ་བསྒྲུབ་པ་ལ་གང་ཡང་རུང་བ་ཞེས་པ་རྣམ་པར་བཏགས་པའི་ཕྱིར་དང༌། དེའང་ཡིན་ལ་འདིའང་ཡིན་ཅེས་པ་བསྡུ་བའི་སྤྱི་གཉིས་ཀ་བསྒྲུབ་པ་ཡང་མི་འཐད་པའི་ཕྱིར། དེས་ན་གཉིས་བཅས་ཀྱི་སྦྱོར་བ་དེའི་ཚིག་གི་ཚུལ་ནི་བསོག་ཡིན་ནོ། །
གསུམ་པ་ཕྱོགས་དང་མཐུན་པའི་ཕྱོགས་གང་རུང་ལ་མ་གྲུབ་པར་བསྟན་པ་ལ། སྔར་གྱི་རིགས་པས་མ་གྲུབ། ཕྱོགས་སུ་ངེས་པའི་རིགས་པས་མ་གྲུབ་པའོ། ། དང་པོ་ནི། འདིས་ཞེས་པ་སྟེ། ལུས་དང་བུམ་པ་གང་རུང་གི་སྤྱི་མ་གྲུབ་པའི་རིགས་པ་འདིས་ནི་སྒྲ་རྟག་པའམ། མི་རྟག་པར་བསྒྲུབ་པ་ལ་ཕྱོགས་དང་མཐུན་པའི་ཕྱོགས་ལས་གང་ཡང་རུང་བ་ཉིད་ཀྱང་རྟགས་སུ་བཀོད་པ་བསལ་བ་ཡིན་ནོ། ། གཉིས་པ་ཕྱོགས་སུ་ངེས་པའི་རིགས་པས་མ་གྲུབ་པ་ལ། མདོར་བསྟན་པ། རྒྱས་པར་བཤད་པའོ། །
དང་པོ་ནི། གཞན་ཞེས་པ་སྟེ། རིགས་པ་གཞན་ཡང་ཕྱོགས་དང་མཐུན་ཕྱོགས་གང་རུང་༼༢༤༣བ༽གི་སྤྱི་དེ་སྒྲ་ལ་མ་གྲུབ་པ་ཉིད་དེ། ཕྱོགས་དང་མཐུན་ཕྱོགས་གང་རུང་གཅིག་ཏུ་མ་ངེས་པར་གཉིས་ཀར་ཡང་སྲིད་པར་མི་འགལ་ན་སྒྲ་དེ་ཕྱོགས་དང་མཐུན་ཕྱོགས་གང་རུང་དེ་ལྟར་འགྱུར་གྱི། དེ་ལྟར་མ་ཡིན་པར་ཕྱོགས་ཁོ་ནར་ངེས་པའི་ཕྱིར་རོ། ། གཉིས་པ་རྒྱས་པར་བཤད་པ་ནི། འདི་ཞེས་པ་སྟེ། དེ་ཉིད་ཀྱང་འདི་ལྟར་རྟག་པའམ་མི་རྟག་པ་བསྒྲུབ་པའི་རྣམ་པ་དེ་ལྟ་བུའི་སྒྲ་དེ་ནི་ཆོས་ཅན། ཕྱོགས་དང་མཐུན་པའི་ཕྱོགས་ལས་གང་ཡང་རུང་བ་ནི་མ་ཡིན་ཏེ། ཕྱོགས་ཉིད་ཡིན་པའི་ཕྱིར་རོ། །
ཁྱབ་སྟེ། གང་རུང་དུ་རྣམ་པར་བརྟག་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར་རོ། ། གསུམ་པ་ལུས་ཀྱི་ཟླ་བཅས་བསྒྲུབ་བྱར་འཕེན་པའི་ཚུལ་ལ། དོན་དངོས། དེ་ལ་རྩོད་པ་སྤང་བའོ། ། དང་པོ་ནི། དོན་ཅེས་སོགས་ཏེ། གཉིས་བཅས་ཀྱི་དམ་བཅའི་ངག་ཆོས་ཅན། ལུས་དང་བུམ་པའི་དོན་རྣམས་ལ་གང་ཡང་རུང་བ་ཞེས་སྤྱིར་གྱུར་པ་གཅིག་དམ་བཅར་བརྗོད་ཀྱང་ལུས་ཀྱི་ཟླ་བཅས་ཉིད་བསྒྲུབ་བྱར་རྟོགས་པར་འགྱུར་གྱི། བུམ་པའི་ཟླ་བཅས་ནི་བསྒྲུབ་བྱར་རྟོགས་པ་མ་ཡིན་ཏེ།
བུམ་པའི་ཟླ་བཅས་མི་སྲིད་པར་ངེས་པའི་ཤུགས་ཀྱིས་ཁྱད་པར་ལུས་ཀྱི་ཟླ་བཅས་ཁོ་ན་བསྒྲུབ་བྱར་གནས་པའི་ཕྱིར་ཏེ། དེ་ཁོ་ན་ལ་དཔག་འདོད་ཡོད་པའི་ཕྱིར་རོ། ། དཔེར་ན་འགའ་ཞིག་འོངས་སོ་ཞེས་བྱ་བས་རིའམ་ཤིང་ལ་ནི་དོགས་པར་འགྱུར་བ་མ་ཡིན་པ་བཞིན་ནོ། ། གཉིས་པ་དེ་ལ་རྩོད་པ་སྤང་བ་ནི། ཁྱད་པར་ཞེས་པ་སྟེ། གཉིས་བཅས་ཀྱི་དམ་བཅའི་ངག་ཆོས་ཅན། ལུས་ཀྱི་ཟླ་བཅས་ཁོ་ན་བསྒྲུབ་བྱར་གོ་བྱེད་མ་ཡིན་པར་ཐལ། ལུས་ཀྱི་༼༢༤༤ན༽ཟླ་བཅས་བརྗོད་པའི་ཚིག་དང་མ་འབྲེལ་བའི་ཕྱིར་ཞེ་ན། མ་ཁྱབ་སྟེ། སྤྱིའི་སྒྲ་ལ་བརྟེན་ནས་བྱེ་བྲག་གོ་བ་དེ་ཁྱད་པར་གྱི་སྒྲ་དང་ཉེ་བར་འབྲེལ་བར་བྱས་པ་ནི་སྤྱིའི་སྒྲ་རྣམས་ཀྱི་ཁྱད་པར་བློ་ཡུལ་དུ་འཇོག་པའི་རྒྱུ་མ་ཡིན་གྱི།
འོན་ཀྱང་སེན་དྷའི་སྒྲ་ལྟར་སྐབས་དང༌། འགའ་ཞིག་འོངས་སོ་ཞེས་པ་ལྟར་ཤུགས་དང༌། འབྲེལ་བ་ལ་སོགས་པའི་སྟོབས་ཀྱིས་སྤྱི་སྒྲས་བྱེ་བྲག་གོ་བ་ཡང་ཡིན་པའི་ཕྱིར་རོ། ། བཞི་པ་བསྒྲུབ་བྱ་མ་གྲུབ་པའི་དོན་བསྡུ་བ་ནི། དེའི་ཕྱིར་ཞེས་པ་སྟེ། གཉིས་བཅས་ཀྱི་སྐབས་འདིར་ཆོས་ཅན། ལུས་དང་བུམ་པ་གང་ཡང་རུང་བའི་སྤྱི་བུམ་པ་ལས་དོན་གཞན་དུ་གྱུར་པའི་བསྒྲུབ་བྱ་ནི་ཡོད་པ་མ་ཡིན་ཏེ། ལུས་བུམ་གཉིས་ཀའི་སྤྱི་དོན་གཞན་དུ་གྱུར་པ་མི་འཐད་པའི་ཕྱིར་ཏེ། གོང་དུ་བསྒྲུབས་ཟིན་པ་དེའི་ཕྱིར། གཉིས་བཅས་ཀྱི་སྦྱོར་བའི་སྐབས་འདིར་ཆོས་ཅན།
བུམ་པ་ལས་དོན་གཞན་དུ་གྱུར་པ་འགའ་ཞིག་བསྒྲུབ་བྱར་ཡོད་པ་མ་ཡིན་ཏེ། ལུས་བུམ་གཉིས་ལས་སོ་སོར་གཅིག་ཀྱང་བུམ་པ་ལས་དོན་གཞན་དུ་ཁས་མ་བླངས་པའི་ཕྱིར་རོ། ། གསུམ་པ་རང་གི་རྟགས་ལ་མཚུངས་པ་སྤང་བ་ལ། རྩོད་པ་དང༌། ལན་ནོ། ། དང་པོ་ནི། སྒྲ་དང་ཞེས་པ་སྟེ། སྒྲ་དང་བུམ་པའི་མི་རྟག་པའི་ཁྱད་པར་གྱིས་རྟོག་ཅིང་བརྟགས་ན་བྱས་པས་སྒྲ་མི་རྟག་པར་བསྒྲུབ་པ་ལ་ཡང་མཚུངས་སོ་ཞེ་ན། གཉིས་པ་ལན་ནི། མ་ཡིན་ཅེས་པ་སྟེ།
བྱས་པ་ཆོས་ཅན། མི་རྟག་པའི་ཁྱད་པར་ལ་བརྟགས་པའི་སྐྱོན་གཉིས་པོ་ཡོད་པ་མ་ཡིན་ཏེ། ཁྱད་པར་དེ་གཉིས་ལ་མ་བལྟོས་པའི་མི་རྟག་པ་ཉིད་གྲུབ་པས་ན་སྒྲ་མི་རྟག་པ་དེ་དང་ལྡན་པར་བསྒྲུབ་༼༢༤༤བ༽པའི་ཕྱིར་རོ། ། མི་རྟག་པ་ཙམ་བསྒྲུབ་བྱའི་ཆོས་སུ་གྲུབ་པ་དེ་བཞིན་དུ་ལུས་དང་བུམ་པ་དག་ལས་འགའ་ཞིག་བུམ་པ་ལས་དོན་གཞན་དུ་གྱུར་པར་ཁས་ལེན་ན། ལུས་བུམ་གང་ཡང་རུང་བ་བུམ་པ་ལས་དོན་གཞན་གྱི་ངོ་བོར་གྱུར་པ་ཡིན་པ་ལས། གང་རུང་རེ་རེ་ནས་བུམ་པ་དང་དོན་གཞན་མ་ཡིན་ལ། གང་རུང་གི་སྤྱི་བཀག་ཟིན་པའི་ཕྱིར་མི་མཚུངས་སོ། ། གསུམ་པ་མི་འདོད་པའི་སྤྱི་བཀག་པས་མི་གནོད་པར་བསྟན་པ་ལ། ཆོས་དང་ཆོས་ཅན་གྱི་ཁྱད་པར་འགོག་པ་འགལ་བ་ཡིན་ན་ཡང་དག་དང་མི་འགལ་བས་འདོད་པའི་ཆོས་ལ་དགག་སྒྲུབ་བྱེད་པ། འགོག་ཚུལ་གྱི་རབ་ཏུ་དབྱེ་བའོ། །
དང་པོ་ནི། འདོད་པ་ཞེས་པ་སྟེ། འདོད་པའི་ཚིག་གིས་ཞེ་བས་འདོད་པ་བསྒྲུབ་བྱར་བརྗོད་པ་འདིས་ནི་མི་འདོད་པ་ཆོས་དང་ཆོས་ཅན་དག་གིས་ཁྱད་པར་དུ་བྱས་པའི་ལྡན་པ་གཉིས་པོ་དེ་དག་འགོག་པའི་རྟགས་བྱས་པ་ཡང་ཆོས་ཅན། རྟགས་འགལ་བ་ཡིན་པ་བསལ་བ་ཡིན་ཏེ། ཆོས་ཅན་སྒྲ་ལ་ལྡན་པ་གཉིས་དང་ཚོགས་པའི་སྤྱི་སྟེ་ལྡན་པ་གཉིས་བཀག་པ་ལ་ནི་འགལ་རྟགས་ཀྱི་མཚན་ཉིད་མེད་པའི་ཕྱིར་ཏེ། ལྡན་པ་གཉིས་པོ་བཀག་ཀྱང་འདོད་པའི་བསྒྲུབ་བྱ་ལ་གནོད་པ་འགའ་ཡང་མེད་པའི་ཕྱིར་རོ། ། དཔེར་ན་བྱས་པས་སྒྲ་མི་རྟག་པར་བསྒྲུབ་པའི་ཚེ་སྒྲ་ནི་མི་རྟག་པས་ཁྱད་པར་དུ་བྱས་པའི་སྒྲ་དང་ལྡན་པ་མ་ཡིན་པའི་སྒྲ་ནི་སྒྲས་ཁྱད་པར་དུ་བྱས་པའི་མི་རྟག་པ་དང་ལྡན་པ་མ་ཡིན་ཅེས་བྱ་བ་ལྡན་པ་གཉིས་འགོག་པ་ལྟ་བུའོ། ། རྟགས་མ་གྲུབ་བོ་ཞེ་ན། སྒྲ་ཉིད་མི་རྟག་པ་ཡིན་གྱི། སྒྲ་ལ་མི་རྟག་པས་ཁྱད་པར་དུ་བྱས་པའི་སྒྲ་དང་ལྡན་པ་ནི་མ་ཡིན་ནོ། །
གལ་ཏེ་སྒྲ་ལ་༼༢༤༥ན༽མི་རྟག་པས་ཁྱད་པར་དུ་བྱས་པའི་སྒྲ་དང་ལྡན་པ་དེ་ལྟར་བསྒྲུབ་བྱར་འགྱུར་བར་འདོད་ན་ནི་སྒྲས་རྟག་པར་བསྒྲུབ་པའི་སྐབས་འདིར་བྱས་པ་ཆོས་ཅན། སྒྲ་ཉིད་མི་རྟག་པར་བསྒྲུབ་པར་མི་འགྱུར་གྱི། སྒྲ་ལ་མི་རྟག་པས་ཁྱད་པར་དུ་བྱས་པའི་སྒྲ་དང་ལྡན་པ་བསྒྲུབ་པར་འགྱུར་ཏེ། སྒྲ་ལ་མི་རྟག་པས་ཁྱད་པར་དུ་བྱས་པའི་སྒྲ་བསྒྲུབ་པའི་ཕྱིར། ཐལ་བ་ལས་སྒྲ་ལ་མི་རྟག་པས་ཁྱད་པར་དུ་བྱས་པའི་སྒྲ་དང་ལྡན་པ་དེ་ཡང་འདོད་པ་མ་ཡིན་པའི་ཕྱིར་དང༌། ལྡན་པ་གཉིས་ལ་གནོད་ཀྱང་འདོད་པའི་བསྒྲུབ་བྱ་ལ་གནོད་པ་འགའ་ཡང་མེད་པའི་ཕྱིར་རོ། ། གཉིས་པ་ཡང་དག་དང་མི་འགལ་བས་འདོད་པའི་ཆོས་ལ་དགག་སྒྲུབ་བྱེད་པ་ནི། དེའི་ཕྱིར་ཞེས་པ་སྟེ། བྱས་པས་ཆོས་མི་རྟག་པ་འབའ་ཞིག་ཁོ་ན་ཆོས་ཅན་སྒྲ་ལ་སྒྲུབ་པར་བྱེད་པ་ཡིན་ཏེ། མི་འདོད་པ་བསྒྲུབས་ཀྱང་རྟགས་ཡང་དག་ཏུ་མི་འགྱུར་བ་དེའི་ཕྱིར།
དེ་ལས་ཕྱིན་ཅི་ལོག་ཏུ་བྱ་བ་འགོག་པ་ཡིན་ཏེ། མི་འདོད་པ་བཀག་ཀྱང་འགལ་བར་མི་འགྱུར་བ་དེའི་ཕྱིར། དེ་ལྟར་ན་རྟགས་ཀྱིས་འདོད་པའི་ཚོགས་སྤྱི་བསྒྲུབ་པའམ་མི་འདོད་པའི་ཚོགས་སྤྱི་ལ་གནོད་པར་བྱེད་པ་ཡིན་ནོ། ། གསུམ་པ་འགོག་ཚུལ་གྱི་རབ་ཏུ་དབྱེ་བ་ནི། འགལ་བ་ཞེས་པ་སྟེ། འགལ་བའི་གཏན་ཚིགས་དེ་ནི་ཆོས་ཅན། རེས་འགའ་ཆོས་ཀྱི་ངོ་བོ་འགོག་པའི་སྒོ་ནས་སམ། རེས་འགའ་ཆོས་ཅན་གྱི་ངོ་བོ་འགོག་པའི་སྒོ་ནས་སམ། རེས་འགའ་ཆོས་དང་ཆོས་ཅན་དེའི་ཁྱད་པར་འགོག་པ་ཉིད་ཀྱི་སྒོ་ནས་འདོད་པའི་ཚོགས་སྤྱི་ཕྱིན་ཅི་ལོག་ཏུ་བྱེད་པ་དེས་འགལ་བའི་རྟགས་བཞིའི་ཐ་སྙད་དུ་བྱེད་དོ། ། ༼༢༤༥བ༣༽འགལ་བའི་གཏན་ཚིགས་ནི་རྣམ་པ་ཐམས་ཅད་དུ་འདོད་པའི་ཚོགས་སྤྱི་དེ་ཕྱིན་ཅི་ལོག་ཏུ་སྒྲུབ་པར་བྱེད་པ་ཁོ་ནའི་ཕྱིར་རོ། །
གཉིས་པ་རང་ཉིད་རྒྱས་པར་བཤད་པ་ལ། རང་ཉིད་སྨོས་པའི་དགོས་པ། རང་ཉིད་འདོད་པ་ངེས་གཟུང་ལ་བལྟོས་པ། མི་འདོད་པ་དང་འདྲེས་པའི་འདོད་པ་ཕྱོགས་མ་ཡིན་པ། སྐབས་སུ་མ་བབས་པ་དམ་བཅའ་བའི་རྒོལ་བ་ཚར་བཅད་ཀྱི་གནས་སུ་བསྟན་པའོ། ། དང་པོ་ལ། མདོར་བསྟན། རྒྱས་པར་བཤད་པའོ། ། དང་པོ་ལ། དགོས་པ་དངོས།
མདོ་མཛད་པའི་དགོངས་པ་དང་སྦྱར་བའོ། ། དང་པོ་ནི། རང་ཉིད་ཅེས་པ་སྟེ། ཕྱོགས་ཀྱི་མཚན་ཉིད་དུ་རང་ཉིད་ཀྱི་སྒྲ་སྨོས་པ་ནི་ཆོས་ཅན། སྒྲ་ལྟ་བུ་གཅིག་ལ་ཕྱི་ནང་གི་བསྟན་བཅོས་ལས་ནམ་མཁའི་ཡོན་ཏན་དང༌། མི་རྟག་པ་ལ་སོགས་པ་ཆོས་དུ་མ་རྣམ་པར་བཞག་ཀྱང་རྒོལ་བ་རང་ཉིད་བདག་ཉིད་ཀྱིས་འདོད་པའི་ཡུལ་དུ་བྱས་པ་ཁོ་ན་བསྒྲུབ་པར་བྱ་བ་ཡིན་གྱི། རྒོལ་བས་བསྟན་བཅོས་ཁས་བླངས་སུ་ཟིན་ཀྱང་འདོད་པ་ལས་གཞན་ནམ་མཁའི་ཡོན་ཏན་ལ་སོགས་པ་ལུང་དོན་ཐམས་ཅད་བསྒྲུབ་བྱ་མ་ཡིན་ནོ་ཞེས་བསྟན་པའི་ཕྱིར་དུ་ཡིན་ནོ། ། གཉིས་པ་མདོ་མཛད་པའི་དགོངས་པ་དང་སྦྱར་བ་ནི། དེར་ཞེས་སོགས་ཏེ། ལུང་དོན་ཐམས་ཅད་བསྒྲུབ་བྱ་ཡིན་པ་གཅོད་པའི་དོན་དུ་རང་ཉིད་སྨོས་མི་དགོས་པར་ཐལ།
དེ་འདོད་པས་སེལ་བའི་ཕྱིར་ཞེ་ན། ཕྱོགས་ཀྱི་མཚན་ཉིད་དེར་རྒོལ་བ་ལས་གཞན་བསྟན་བཅོས་མཁན་པོའི་འདོད་པ་ཐམས་ཅད་བསྒྲུབ་བྱའི་རིགས་མི་མཐུན་པ་ཡིན་པ་དེ་འདོད་སྒྲས་བཟློག་ཏུ་ཟིན་ཀྱང༌། མདོ་མཛད་པས་རང་གི་འགྲེལ་༼༢༤༦ན༽བར་ཇི་སྐད་དུ། རང་ཉིད་ཅེས་བྱ་བའི་སྒྲ་ནི་བསྟན་བཅོས་ཁས་བླངས་པ་ལ་མི་བལྟོས་པར་རྒོལ་བ་རང་ཉིད་ཀྱིས་ཁས་བླངས་པའི་འདོད་ཡུལ་བྱས་པ་ཕྱོགས་སུ་སྟོན་པར་བྱེད་པའོ། ། ཞེས་རང་ཉིད་ཀྱི་སྒྲས་ལུང་དོན་ཐམས་ཅད་བསྒྲུབ་བྱ་ཡིན་ནམ་སྙམ་པའི་དོགས་པའི་གནས་བཟློག་པའི་དོན་དུ་བཤད་དོ། ། དོགས་པའི་གནས་སྲིད་པ་ཡིན་ཏེ། རྒོལ་བས་བསྟན་བཅོས་ཡིད་ཆེས་པའི་གནས་སུ་ཁས་བླངས་པའི་ཕྱིར་བསྟན་བཅོས་དེ་ལས་བཤད་པར་མཐོང་བ་ཐམས་ཅད་བསྒྲུབ་པར་བྱ་བ་ཡིན་ནོ་ཞེས་དོགས་པ་སྐྱེ་སྲིད་པར་འགྱུར་བས་དེ་བསལ་བའི་དོན་དུ་རང་ཉིད་སྨོས་དགོས་པ་ཡིན་ནོ། ། གཉིས་པ་རྒྱས་པར་བཤད་པ་ལ། ལུང་དོན་བསྒྲུབ་བྱར་འདོད་པའི་གཞན་སྡེ་དགག ། རང་གི་སྡེ་པ་དགག་པའོ། །
དང་པོ་ལ། འདོད་པ་བརྗོད། དེ་དགག་པའོ། ། དང་པོ་ནི། ལོག་པར་ཞེས་པ་སྟེ། དོགས་པ་སྐྱེ་སྲིད་པར་མ་ཟད་ལོག་པར་རྟོག་པ་སྐྱེ་བར་ཡང་མཐོང་བ་ཉིད་དེ། རྒོལ་བ་བྱེ་བྲག་པས་བྱས་པའི་སྒྲ་མི་རྟག་པར་བསྒྲུབ་པའི་ཚེ་དེ་ལ་ཕྱི་རྒོལ་ཁ་ཅིག་ན་རེ། བྱེ་བྲག་པས་ཁས་བླངས་པའི་བསྟན་བཅོས་ལས་བཤད་པར་མཐོང་བ་སྒྲ་རྟག་པ་ནམ་མཁའི་ཡོན་ཏན་ནི་བསྟན་བཅོས་མཁན་པོའི་འདོད་པའི་ཡུལ་དུ་བྱས་པས་བསྒྲུབ་པར་བྱ་བ་ཁོ་ན་ཡིན་ལ།

ནམ་མཁའི་ཡོན་ཏན་དེ་ལ་བྱས་པས་གནོད་ན་ཡང་བྱས་པའི་སྒྲ་མི་རྟག་པར་བསྒྲུབ་པའི་གཏན་ཚིགས་འགལ་བ་དང༌། ནམ་མཁའི་ཡོན་ཏན་གྱི་དམ་བཅའ་བ་དག་གི་སྐྱོན་ཡིན་ནོ་ཞེས་ཟེར་རོ། ། གཉིས་པ་དེ་དགག་པ་ལ། ལོག་རྟོག་སྤྱིར་དགག་པ། འབྲས་བུའི་ལོག་རྟོག་བྱེ་བྲག་ཏུ་དགག་པའོ། ། དང་༼༢༤༦བ༽པོ་ལ། གཞན་ལ་ཧ་ཅང་ཐལ་བ། རྒོལ་བའི་འདོད་པ་མ་གྲུབ་པ། ལུང་ལ་མི་བལྟོས་པའོ། ། དང་པོ་ལ། ཐལ་བ་དངོས།
ཁྱབ་པ་བསྒྲུབ་པའོ། ། དང་པོ་ནི། དེ་དག་ཅེས་པ་སྟེ། ལུང་དོན་བཀག་པས་རྟགས་འགལ་བར་འདོད་པ་དེ་དག་གི་ལྟར་ན་བྱས་པ་ཉིད་ཀྱིས་ཆོས་ཅན། སྒྲ་མི་རྟག་པར་བསྒྲུབ་པ་ལ་གཏན་ཚིགས་འགལ་བར་འགྱུར་ཏེ། དྲི་ལ་སའི་ཡོན་ཏན་བཟློག་པས་ལུང་དོན་བཀག་པའི་ཕྱིར། གཉིས་པ་ཁྱབ་པ་བསྒྲུབ་པ་ནི། སྐབས་ཞེས་པ་སྟེ། དྲི་སའི་ཡོན་ཏན་སྐབས་སུ་བབས་པའི་བསྒྲུབ་བྱ་མ་ཡིན་པའི་ཕྱིར། བྱས་པས་དྲི་སའི་ཡོན་ཏན་བཀག་ཀྱང་སྒྲ་མི་རྟག་པར་བསྒྲུབ་པའི་འགལ་རྟགས་མ་ཡིན་ནོ་ཞེ་ན།
བྱས་པས་ནམ་མཁའི་ཡོན་ཏན་བཀག་ཀྱང་སྒྲ་མི་རྟག་པར་བསྒྲུབ་པའི་འགལ་རྟགས་མ་ཡིན་པར་ཐལ། སྐབས་སུ་བབས་པའི་བསྒྲུབ་བྱ་མ་ཡིན་པ་དེ་ནི་དྲི་སའི་ཡོན་ཏན་ལས་གཞན་སྒྲ་ནམ་མཁའི་ཡོན་ཏན་ལ་ཡང་མཚུངས་པའི་ཕྱིར་རོ། ། མི་མཚུངས་ཏེ། སྒྲ་མི་རྟག་པར་བསྒྲུབ་པའི་སྐབས་འདིར་ནི་ཆོས་ཅན། སྒྲ་ཉིད་ཀྱི་ཆོས་ལ་རྩོད་པའི་སྐབས་ཡིན་པའི་ཕྱིར་ཞེ་ན། དེའི་ཚེ་ནམ་མཁའི་ཡོན་ཏན་སྐབས་སུ་བབས་པའི་བསྒྲུབ་བྱ་མ་ཡིན་ཏེ། ཆོས་ཅན་སྒྲ་ཉིད་ཀྱི་ཆོས་བསྒྲུབ་པ་སྐབས་སུ་བབས་པ་ཡིན་ཀྱང༌། སྒྲ་ནམ་མཁའི་ཡོན་ཏན་གྱི་དངོས་པོར་བསྒྲུབ་པ་ལ་རྒོལ་བའི་འདོད་པ་དང་འབྲེལ་བ་མེད་པའི་ཕྱིར་རོ། ། གལ་ཏེ་སྒྲ་མི་རྟག་པར་བསྒྲུབ་པའི་ཚེ་ནམ་མཁའི་ཡོན་ཏན་སྐབས་སུ་བབས་པའི་བསྒྲུབ་བྱ་ཡིན་ཏེ། བསྟན་བཅོས་ཁས་བླངས་པའི་སྒོ་ནས་འདོད་པ་དེ་རྗེས་སུ་འབྲེལ་བའི་ཕྱིར་ཞེ་ན།
སྒྲ་ནམ་༼༢༤༧ན༽མཁའི་ཡོན་ཏན་དང་དྲི་སའི་ཡོན་ཏན་འདི་གཉིས་ལ་ཆོས་ཅན། དེའི་ཚེ་སྐབས་སུ་བབས་པའི་བསྒྲུབ་བྱ་ཡིན་མིན་གྱི་བྱེ་བྲག་མེད་པར་ཐལ། འདོད་པ་དང་འབྲེལ་བ་འོན་ཀྱང་ནམ་མཁའི་ཡོན་ཏན་འདི་དག་ནི་རྒོལ་བས་སྒྲ་ནམ་མཁའི་ཡོན་ཏན་དུ་སྟོན་པའི་བསྟན་བཅོས་ཁས་བླངས་པའི་སྒོ་ནས་བསྟན་བཅོས་མཁན་པོའི་འདོད་པ་དང་འབྲེལ་བ་ཡིན་ན་དེ་ནི་ནམ་མཁའི་ཡོན་ཏན་དང་སའི་ཡོན་ཏན་ལ་སོགས་པ་ཐམས་ཅད་ལ་ཡང་མཚུངས་པའི་ཕྱིར་རོ། ། གཉིས་པ་རྒོལ་བའི་འདོད་པ་མ་གྲུབ་པ་ལ། འདོད་པ་བརྗོད། དེ་དགག་པའོ། ། དང་པོ་ནི། འོན་ཏེ་ཞེས་པ་སྟེ། འོན་ཏེ་བྱས་པས་སྒྲ་མི་རྟག་པར་བསྒྲུབ་པའི་ཚེ་ནམ་མཁའི་ཡོན་ཏན་སྐབས་སུ་བབས་པའི་བསྒྲུབ་བྱ་ཡིན་ཏེ། རྒོལ་བས་ཀྱང་ནམ་མཁའི་ཡོན་ཏན་དཔག་འདོད་ཀྱི་ཡུལ་དུ་བྱས་ནས་སྒྲུབ་པར་བྱེད་པའི་ཕྱིར་ཏེ།
བསྒྲུབ་པར་བྱ་བ་ཚོགས་པའི་སྤྱིའི་ཕྱོགས་གཅིག་ཏུ་གྱུར་པ་ཆོས་ཅན། སྒྲ་ལ་བརྟེན་པའི་ཁྱད་པར་གྱི་ཆོས་ཡིན་པའི་ཕྱིར། བསྒྲུབ་པར་བྱ་བའི་ཆོས་མི་རྟག་པ་བཞིན་ནོ་ཞེ་ན། གཉིས་པ་དེ་དགག་པ་ལ། རྟགས་མ་ངེས་པ། མ་གྲུབ་པ། དེ་གཉིས་ཀའི་དོན་བསྡུ་བ། སྐབས་ཀྱི་ཉེས་པ་ལས་གྲོལ་བའི་ཚུལ་ལོ། ། དང་པོ་ནི། སྤྱིའི་ཞེས་པ་སྟེ།
ཚོགས་པའི་སྤྱིའི་ཕྱོགས་གཅིག་ཏུ་གྱུར་པའི་ཆོས་ཅན་གྱི་ཁྱད་པར་ཡིན་པ་ཙམ་གྱིས་ནི་ཆོས་ཅན། ཕྱི་རྒོལ་གྱིས་དྲིས་པའི་སྐབས་མ་ཡིན་པར་ནམ་མཁའི་ཡོན་ཏན་ལ་དཔག་འདོད་འཇུག་ཅིང་བསྒྲུབ་ནུས་པར་མི་འགྱུར་ཏེ། གལ་ཏེ་འགྱུར་ན་ཆོས་ཅན་སྒྲ་ལ་ཡོད་པའི་ཆོས་ཐམས་ཅད་རྒོལ་བའི་དཔག་༼༢༤༧བ༽འདོད་དང་དེའི་སྒྲུབ་བྱེད་ཀྱི་ངག་འཇུག་པ་ལྡོག་པ་མེད་པ་ཐལ་བའི་ཕྱིར་ཏེ། དོན་སྒྲའི་ཁྱད་པར་གྱི་ཆོས་ཐམས་ཅད་ནི་སྒྲ་དེའི་ངོ་བོ་མི་འདོར་བའི་ཕྱིར་རོ། ། སྒྲའི་ཆོས་ཡིན་པ་དེ་ཙམ་གྱིས་དཔག་འདོད་དང༌། དེའི་སྒྲུབ་བྱེད་མི་འཇུག་པ་དེའི་ཕྱིར་ན་དཔག་འདོད་འདི་ནི་ཕྱི་རྒོལ་གྱིས་དྲིས་པའི་སྐབས་འགའ་ཞིག་ལས་ཡོད་པར་འགྱུར་བ་དང༌། དྲིས་པའི་དོན་ལ་སྒྲུབ་བྱེད་འགོད་པའི་ངག་དེ་ཉིད་ཀྱིས་ཤེས་པར་བྱ་བ་ཡིན་ནོ། ། གཉིས་པ་མ་གྲུབ་པ་ནི། བཟློག་པ་ཞེས་པ་སྟེ། སྒྲ་མི་རྟག་པར་བསྒྲུབ་པའི་ཚེ་ནམ་མཁའི་ཡོན་ཏན་ལ་རྒོལ་བའི་དཔག་འདོད་ཡོད་པ་ལས་བཟློག་པ་མེད་པར་ཉམས་སུ་མྱོང་བས་དཔག་འདོད་ཡོད་པའི་དམ་བཅའ་ལ་དགག་པ་འཇུག་ཀྱང་བླངས་ཏེ།
ཕྱི་རྒོལ་གྱིས་དྲིས་པའི་སྐབས་དང་མི་ལྡན་པ་ནམ་མཁའི་ཡོན་ཏན་དེ་ལ་རིགས་པ་མེད་པར་ནན་གྱིས་དཔག་འདོད་བསྒྲུབ་པ་ནི་དཔག་འདོད་མེད་པར་མྱོང་བའི་མངོན་སུམ་དང་འགལ་བར་བྱེད་དོ། ། གསུམ་པ་དེ་གཉིས་ཀའི་དོན་བསྡུ་བ་ལ། མ་གྲུབ་པའི་དོན་བསྡུ་བ། མ་ངེས་པའི་དོན་བསྡུ་བའོ། ། དང་པོ་ནི། གནས་སྐབས་ཞེས་སོགས་སོ། ། གཉིས་པ་ནི། འབྲས་བུའི་ཞེས་སོགས་སོ། ། བཞི་པ་སྐབས་ཀྱི་ཉེས་པ་ལས་གྲོལ་བའི་ཚུལ་ནི། མེད་ན་ཞེས་སོགས་སོ། །
གསུམ་པ་ལུང་ལ་མི་བལྟོས་པ་ལ། ལྐོག་གྱུར་སྒྲུབ་བྱེད་ལུང་ལ་མི་བལྟོས། ཤིན་ཏུ་ལྐོག་གྱུར་སྒྲུབ་བྱེད་ལུང་ལ་བལྟོས། ལུང་ལ་མི་བལྟོས་པའི་འཐད་པའོ། ། དང་པོ་ལ། དོན་དངོས། དེ་ལ་རྩོད་པ་སྤང་བའོ། ། དང་པོ་ནི། རྗེས་དཔག་ཅེས་སོགས་སོ། ། གཉིས་པ་དེ་ལ་རྩོད་པ་སྤང་བ་ལ།
༼༢༤༨ན༽རྩོད་པ་དང༌། ལན་ནོ། ། དང་པོ་ནི། དེའི་ཚེ་ཞེས་སོགས་སོ། ། གཉིས་པ་ནི། དེ་ཚེ་ཁས་བླངས་ཞེས་སོགས་སོ། ། གཉིས་པ་ཤིན་ཏུ་ལྐོག་གྱུར་ལུང་ལ་བལྟོས་པ་ལ། ལུང་གི་དགག་སྒྲུབ་བྱེད་པའི་དུས། དགག་སྒྲུབ་བྱེད་པའི་ཚུལ། དེས་སྐབས་ཀྱི་ཉེས་པ་ལས་གྲོལ་བའི་ཚུལ་ལོ། །
དང་པོ་ནི། དེ་ལྟར་ཞེས་སོགས་སོ། ། གཉིས་པ་ནི། དེའི་ཚེ་ཞེས་སོགས་སོ། ། གསུམ་པ་ནི། དེར་ཡང་ཞེས་སོགས་སོ། ། གསུམ་པ་ལུང་ལ་མི་བལྟོས་པའི་འཐད་པ་ལ། ལུང་དོན་ངེས་པའི་ཡན་ལག་མ་ཡིན་པ། ལུང་དོན་ངེས་པའི་གེགས་མ་ཡིན་པའོ། ། དང་པོ་ལ།
ལུང་ཀུན་གྱི་སྒྲུབ་བྱེད་མ་ཡིན་པ། བསྟན་བཅོས་ཀྱི་ཆོས་མ་ལུས་པས་ཁྱབ་པ་ངེས་པ་ལ་མི་བལྟོས་པ། ཆོས་ཅན་གྱི་ཆོས་མ་ལུས་པ་ཁྱབ་པའི་ངེས་པ་ལ་མི་བལྟོས་པའོ། ། དང་པོ་ནི། དཔྱོད་པ་ཀུན་ཞེས་སོགས་སོ། ། གཉིས་པ་ནི། གལ་ཏེ་ཞེས་སོགས་སོ། ། གསུམ་པ་ནི། ཆོས་ཅན་ཞེས་སོགས་སོ། ། གཉིས་པ་ལུང་དོན་ངེས་པའི་གེགས་མ་ཡིན་པ་ལ།
རྟགས་ཀྱི་ནུས་པ་མི་ལྡོག་པ། སྐྱེས་བུའི་སྤོབས་པ་མི་ལྡོག་པ། ལྡོག་ན་རིགས་པའི་རྣམ་གཞག་མི་རུང་བ། བསྒྲུབ་བྱ་སྒྲུབ་བྱེད་རྒྱུན་ཆད་པར་ཐལ་བ། དོན་བསྡུ་བའོ། ། དང་པོ་ནི། མི་འཁྲུལ་ཞེས་སོགས་སོ། ། གཉིས་པ་ནི། དེ་ནི་ཞེས་སོགས་སོ། ། གསུམ་པ་ནི།
གལ་ཏེ་ཞེས་སོགས་སོ། ། བཞི་པ་ནི། དོན་རྣམས་ཞེས་སོགས་སོ། ། འདི་དག་གི་ཚིག་དོན་ནི་རྣམ་འགྲེལ་གྱི་སྐབས་སུ་བཤད་ཟིན་ཏོ། ། ལྔ་པ་དོན་བསྡུ་བ་ནི། དེའི་ཕྱིར་ཞེས་པ་སྟེ། ལུང་དོན་བཀག་པ་ཙམ་གྱིས་རྟགས་༼༢༤༨བ༽འགལ་བར་འགྱུར་ན་ཉེས་པ་དུ་མ་ཡོད་པ་དེའི་ཕྱིར་སྐབས་ཀྱི་བསྒྲུབ་པར་བྱ་བ་ལ་གནོད་པར་བྱེད་པ་ཁོ་ན་འགལ་བའི་གཏན་ཚིགས་ཡིན་ནོ། ། གཉིས་པ་འབྲས་བུའི་ལོག་པར་རྟོག་པ་བྱེ་བྲག་ཏུ་དགག་པ་ལ། ཡུལ་གཞན་ལ་གནོད་པ་ལ་ཧ་ཅང་ཐལ་བ། རྟགས་གཞན་གྱི་གནོད་པ་ལ་ཧ་ཅང་ཐལ་བ།
དེས་ན་ལུང་དོན་བཀག་པ་དམ་བཅའི་སྐྱོན་མ་ཡིན་པའོ། ། དང་པོ་ནི། གནོད་བྱ་ཞེས་པ་སྟེ། བྱས་པ་མི་རྟག་པའི་གཏན་ཚིགས་ཡིན་པ་གནོད་བྱ་ནམ་མཁའི་ཡོན་ཏན་བཀག་པ་གནོད་བྱེད་མ་ཡིན་པ་གཉིས་པོ་དེ་དག་རྟགས་བྱས་པ་ལྟ་བུ་གཅིག་ལས་གྲུབ་པས་འགལ་བ་མེད་ཀྱང༌། གལ་ཏེ་ཁས་བླངས་པའི་བསྟན་བཅོས་ཀྱི་བརྗོད་བྱ་ནམ་མཁའི་ཡོན་ཏན་ལ་བྱས་པས་གནོད་པས་རྟགས་འགལ་བར་འདོད་ན་ལུང་དོན་བཀག་པ་དེ་ནི་སྒྲ་ལས་ཡུལ་གཞན་དྲི་སའི་ཡོན་ཏན་བཀག་པ་ལ་ཡང་མཚུངས་པའི་ཕྱིར། དེ་ལ་གནོད་པས་ཀྱང་བྱས་པ་སྒྲ་མི་རྟག་པར་བསྒྲུབ་པའི་རྟགས་འགལ་བར་འགྱུར་རོ། ། གལ་ཏེ་བྱས་པ་དེས་ནམ་མཁའི་ཡོན་ཏན་དེ་ཉིད་ལ་གནོད་ན་རྟགས་འགལ་བར་འགྱུར་ཏེ། ནམ་མཁའི་ཡོན་ཏན་སྐབས་སུ་བབས་པའི་བསྒྲུབ་བྱ་ཡིན་པའི་ཕྱིར་དང༌། བྱས་པས་ནམ་མཁའི་ཡོན་ཏན་ལ་གནོད་པ་དེ་ལྟར་མ་ཡིན་ན། བྱས་པས་དྲི་སའི་ཡོན་ཏན་བཀག་ཀྱང་བྱས་པ་སྒྲ་མི་རྟག་པར་བསྒྲུབ་པའི་རྟགས་འགལ་བར་མི་འགྱུར་ཏེ།
དྲི་སའི་ཡོན་ཏན་སྐབས་སུ་བབས་པའི་བསྒྲུབ་བྱ་མ་ཡིན་པའི་ཕྱིར་ཞེ་ན། བྱས་པ་ཆོས་ཅན། སྒྲ་ལ་ནམ་མཁའི་ཡོན་ཏན་བཀག་ཀྱང་སྒྲ་མི་རྟག་པར་བསྒྲུབ་པའི་རྟགས་འགལ་བ་མ་ཡིན་ཏེ། རང་གི་འདོད་པའི་བསྒྲུབ་བྱ་ལ་མི་གནོད་པའི་ཕྱིར་རོ། ། ཁྱབ་༼༢༤༩ན༽སྟེ། གཏན་ཚིགས་ཐམས་ཅད་ཀྱི་སྐྱོན་འགལ་བ་དང་ཡོན་ཏན་ཚུལ་གསུམ་ནི་རང་གི་བསྒྲུབ་པར་བྱ་བ་འགོག་པ་དང༌། བསྒྲུབ་པ་ལ་བལྟོས་ནས་བསམ་པར་བྱ་བ་ཡིན་པའི་ཕྱིར། གཉིས་པ་རྟགས་གཞན་གྱིས་གནོད་པ་ལ་ཧ་ཅང་ཐལ་བ་ནི། དེ་རང་གི་ཞེས་པ་སྟེ། བྱས་པ་དེ་རང་གི་འདོད་པའི་བསྒྲུབ་པར་བྱ་བ་མི་རྟག་པ་འགོག་པ་མ་ཡིན་པ་དང༌།
བསྟན་བཅོས་ཀྱི་དོན་ལ་གནོད་པའི་ཕྱིར། བྱས་པ་སྒྲ་མི་རྟག་པར་བསྒྲུབ་པའི་འགལ་བའི་རྟགས་ཡིན་ན། བྱས་པ་ལས་གཞན་རྩོལ་བྱུང་ཉིད་ཀྱིས་ནམ་མཁའི་ཡོན་ཏན་ལ་གནོད་པ་བྱས་ན་ཡང་བྱས་པ་སྒྲ་མི་རྟག་པར་བསྒྲུབ་པའི་རྟགས་འགལ་བ་དང་དམ་བཅའ་བསལ་བར་འགྱུར་ཏེ། ལུང་དོན་བཀག་པ་དེ་ནི་མཚུངས་པའི་ཕྱིར་རོ། ། གཞན་རྩོལ་བྱུང་ཉིད་ཀྱིས་སྒྲ་ལ་ནམ་མཁའི་ཡོན་ཏན་དགག་པར་བྱས་ན་ཡང་རྒོལ་བའི་དམ་བཅའ་ལ་བསལ་བའི་སྐྱོན་དུ་འགྱུར་བ་ཁོ་ནའོ། ། དེའི་ཚེ་བྱས་པའི་རྟགས་འགལ་བ་མ་ཡིན་ཏེ། འགོག་བྱ་བྱས་པ་མ་ཡིན་པའི་ཕྱིར་ཞེ་ན། དེའི་ཚེ་རྒོལ་བའི་དམ་བཅའི་སྐྱོན་དུ་འགྱུར་དུ་ཆུག་མོད། རྩོལ་བྱུང་གི་སྒྲ་ལས་ཡུལ་གཞན་དྲི་ལ་སའི་ཡོན་ཏན་བཀག་ན་ཡང་རྒོལ་བའི་དམ་བཅའ་ལ་བསལ་བ་དེ་ཅི་ལྟར་མི་འགྱུར་ཏེ། ལུང་དོན་བཀག་པའི་ཕྱིར་རོ། །
རྩོལ་བྱུང་གིས་ནམ་མཁའི་ཡོན་ཏན་འདི་ཉིད་ལ་གནོད་ན་རྒོལ་བའི་དམ་བཅའ་ལ་བསལ་བར་འགྱུར་ཏེ། གནོད་པར་བྱ་བའི་ཆོས་ནམ་མཁའི་ཡོན་ཏན་དང་ལྡན་པ་ཆོས་ཅན། སྒྲ་ཉིད་ཀྱི་ཆོས་སུ་གྱུར་པ་གཅིག་བསྒྲུབ་བྱར་བརྗོད་པའི་ཕྱིར། སྒྲ་ལས་གཞན་དྲི་ལ་ནི་སའི་ཡོན་ཏན་བཀག་ཀྱང་རྒོལ་བའི་དམ་བཅའ་ལ་བསལ་བ་༼༢༤༩བ༽མ་ཡིན་ཏེ། ཆོས་ཅན་གྱི་ཆོས་སུ་གྱུར་པ་གཅིག་བསྒྲུབ་བྱར་མ་བརྗོད་པའི་ཕྱིར་ཞེ་ན། རྩོལ་བྱུང་གིས་ནམ་མཁའི་ཡོན་ཏན་བཀག་ཀྱང་རྒོལ་བའི་དམ་བཅའ་ལ་བསལ་བ་མ་ཡིན་ཏེ། རང་གི་བསྒྲུབ་བྱ་ལ་གནོད་པ་མེད་པའི་ཕྱིར། གལ་ཏེ་མ་ཁྱབ་སྟེ། ལུང་དོན་བཀག་པས་དམ་བཅའ་ལ་གནོད་དོ་ཞེ་ན། རྩོལ་བྱུང་གིས་སྒྲ་ལས་གཞན་དུ་དྲི་སའི་ཡོན་ཏན་བཀག་ན་ཡང་རྒོལ་བའི་དམ་བཅའ་ལ་བསལ་བར་འགྱུར་ཏེ།
གནོད་པར་བྱ་བའི་དོན་དྲི་སའི་ཡོན་ཏན་བརྗོད་བྱར་སྟོན་པ་ཅན་གྱི་བསྟན་བཅོས་ཁས་ལེན་ཅིང་དེའི་བརྗོད་བྱ་ལ་གནོད་པའི་ཕྱིར་རོ། ། གསུམ་པ་དེས་ན་ལུང་དོན་བཀག་པ་དམ་བཅའི་སྐྱོན་མ་ཡིན་པ་ནི། དེས་ན་ཞེས་པ་སྟེ། གང་དུ་བཤད་པ་དེས་ན་ལུང་དོན་བཀག་པ་འདི་ནི་དམ་བཅའ་ལ་བསལ་བའི་སྐྱོན་གྱིས་མཚན་ཉིད་དུ་མི་འགྱུར་ཏེ། དེ་ལྟར་ན་ཧ་ཅང་ཐལ་བར་འགྱུར་བའི་ཕྱིར་རོ། ། གཉིས་པ་རང་གི་སྡེ་པ་དགག་པ་ལ། འདོད་པ་བརྗོད། དེ་དགག་པའོ། ། དང་པོ་ནི། གཞན་ཡང་ཞེས་པ་སྟེ།
གཞན་ཡང་གལ་ཏེ་རང་གི་སྡེ་པ་ཁ་ཅིག་ན་རེ། རྒོལ་བས་བསྟན་བཅོས་ཁས་བླངས་པའི་ཕྱིར། བསྟན་བཅོས་དེ་ལས་མཐོང་བའི་དོན་ཐམས་ཅད་བསྒྲུབ་བྱ་ཉིད་དུ་འགོད་པ་ཡིན་ནོ་ཞེ་ན། གཉིས་པ་དེ་དགག་པ་ལ། སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱར་ཐལ་བ། རང་ཉིད་ཀྱི་སྒྲ་དོན་མེད་པར་ཐལ་བའོ། ། དང་པོ་ནི། མ་གྲུབ་ཅེས་པ་སྟེ། གྲངས་ཅན་པ་སྒྲ་བྱས་པ་ལ་ཐེ་ཚོམ་ཟ་བའི་ཚེ་སངས་རྒྱས་པས་སྒྲ་ཆོས་ཅན། མི་རྟག་སྟེ།
བྱས་པའམ་ལྡན་པ་དང༌། རྣམ་པར་དབྱེ་བ་ལས་སྐྱེས་པའི་ཕྱིར་ཞེས་བཀོད་པ་༼༢༥༠ན༽ལྟ་བུའི་མ་གྲུབ་པའི་གཏན་ཚིགས་བརྗོད་པ་དེ་ཡང་དམ་བཅའ་བར་འགྱུར་ཏེ་འདོད་པ་དང་གྲུབ་བསལ་མེད་པ་ཚང་བའི་ཕྱིར་ཏེ། དེ་ལ་བསྟན་བཅོས་མཁན་པོའི་འདོད་པ་ཡོད་ཅིང༌། དེ་བསྒྲུབ་བྱའི་མཚན་ཉིད་ཀྱི་འདོད་པ་ཡིན་པར་ཁས་བླངས་པའི་ཕྱིར་རོ། ། གལ་ཏེ་སློབ་དཔོན་གྱིས་སྒྲུབ་བྱེད་དུ་བཀོད་པ་མ་ཡིན་པ་ཁོ་ན་ཞེས་ཚིག་ཕྲད་སྨོས་པས་སྒྲུབ་བྱེད་བཀོད་པ་བསྒྲུབ་བྱར་འདོད་པ་སྤངས་པའི་ཕྱིར་སྐྱོན་མེད་དོ་ཞེ་ན། ཐལ་བ་དེ་ཚིག་ཕྲད་ཀྱིས་བཟློག་པར་ནུས་པ་མ་ཡིན་ཏེ། རིགས་པས་ཐོབ་པའི་དོན་ནི་ཁོ་ན་ཞེས་པའི་ཚིག་གིས་བཟློག་པར་མི་ནུས་པའི་ཕྱིར་རོ། ། གཉིས་པ་རང་ཉིད་ཀྱི་སྒྲ་དོན་མེད་པར་ཐལ་བ་ལ། ཐལ་བ་དགོད། ཁྱབ་པ་བསྒྲུབ།
རང་ལུགས་ཀྱི་དགོས་པའོ། ། དང་པོ་ནི། ཕྱོགས་ཀྱི་ཞེས་པ་སྟེ། རང་ཉིད་དེ་ཕྱོགས་ཀྱི་མཚན་ཉིད་ཡིན་པ་ལས་ཕྱི་རོལ་དུ་གྱུར་པའི་དོན་ཅན་དུ་ཐལ། དེས་ཕྱོགས་ཀྱི་མཚན་ཉིད་ཀྱི་རིགས་མི་མཐུན་དང་ལོག་རྟོག་སེལ་བ་གང་ཡང་མ་ཡིན་པའི་ཕྱིར། རྟགས་ཁས་བླངས། འདོད་ན། རང་ཉིད་ཀྱི་སྒྲས་ཀྱང་བསྒྲུབ་བྱའི་དོན་ཅུང་ཟད་ཀྱང་རྒྱས་པར་མི་བྱེད་ཅིང་དོན་མེད་པར་ཐལ་ལོ། ། གཉིས་པ་ཁྱབ་པ་བསྒྲུབ་པ་ལ། རྒོལ་བ་བསྟན་བཅོས་ལ་འདོད་པ་ཙམ་གྱིས་འཇུག་པའི་དང༌།
ཀུན་ལ་གྲགས་པ་ཆོས་ཅན་ཡིན་པ་དགག་པའི་དང༌། ཚད་མས་གྲུབ་པའི་ཆོས་ཅན་བསྒྲུབ་བྱ་ཡིན་པ་དགག་པའི་དང༌། མ་གྲུབ་པའི་ཆོས་ཅན་བསྒྲུབ་བྱ་ཡིན་པ་དགག་པའི་དོན་དུ་རང་ཉིད་སྨོས་པ་དོན་མེད་པའོ། ། དང་པོ་ལ། འདོད་པ་བརྗོད་པ། དེ་དགག་པའོ། ། དང་པོ་ནི། གལ་ཏེ་ཞེས་པ་སྟེ། གལ་ཏེ་ཀུན་༼༢༥༠བ༽ལས་བཏུས་ཀྱི་འགྲེལ་བྱེད་ཁ་ཅིག་ན་རེ། རྒོལ་བ་རང་གི་བསྟན་བཅོས་ལ་འདོད་པ་ཙམ་གྱིས་འཇུག་ལྡོག་མི་བྱེད་དམ་སྙམ་པའི་ལོག་རྟོག་བསལ་ནས་བསྟན་བཅོས་ལ་འདོད་པ་ཙམ་གྱིས་འཇུག་པར་བྱ་བའི་དོན་དུ་རང་ཉིད་སྨོས་པ་ཡིན་ནོ་ཞེ་ན།
གཉིས་པ་དེ་དགག་པ་ལ། དགོས་པ་མེད་པས་མདོར་བསྟན། དགོས་ནུས་མེད་པའི་སྒོ་ནས་རྒྱས་པར་བཤད་པའོ། ། དང་པོ་ནི། གང་གིས་ཞེས་པ་སྟེ། རང་ཉིད་ཅེས་པའི་སྒྲ་གང་གིས་རྒོལ་བ་རང་གི་བསྟན་བཅོས་ལ་འདོད་པས་མི་འཇུག་གམ་སྙམ་པའི་དོགས་པ་སེལ་བ་དེའི་དོན་དུ་རང་ཉིད་སྨོས་པའི་འབད་པ་བྱེད་པ་དེ་ལྟ་བུའི་དོགས་པ་འདི་གང་ལས་སྐྱེས་པ་ཡིན་ཏེ་དགོས་པ་མེད་པའི་ཕྱིར་རོ། ། གཉིས་པ་དགོས་ནུས་མེད་པའི་སྒོ་ནས་རྒྱས་པར་བཤད་པ་ནི། གལ་ཏེ་ཞེས་པ་སྟེ། རྒོལ་བ་རང་ཉིད་བསྟན་བཅོས་ལ་འདོད་པ་ཙམ་གྱིས་འཇུག་པའི་དོན་དུ་རང་ཉིད་ཀྱིས་སྒྲ་སྨོས་པ་མི་འཐད་དེ། གལ་ཏེ་བསྟན་བཅོས་ཀྱི་བརྗོད་བྱ་ཚད་མས་མ་བཟློག་ན་རྒོལ་བ་དེ་བསྟན་བཅོས་ལ་འཇུག་པ་རང་ཉིད་ལ་སོགས་པའི་ཚིག་སུས་བཟློག་ཅིང་བརྗོད་བྱ་ཚད་མས་བཟློག་ན་ཡང་རང་ཉིད་ལ་སོགས་པའི་ཚིག་སུས་འཇུག་པར་བྱེད་ནུས་ཏེ་མི་ནུས་པའི་ཕྱིར་རོ། །
གཉིས་པ་ཀུན་ལ་གྲགས་པ་ཆོས་ཅན་ཡིན་པ་དགག་པའི་དོན་དུ་རང་ཉིད་སྨོས་པ་དོན་མེད་པ་ལ། འདོད་པ་བརྗོད། དེ་དགག་པའོ། ། དང་པོ་ནི། གཞན་དག་ཅེས་པ་སྟེ། ཀུན་ལས་བཏུས་ཀྱི་འགྲེལ་བྱེད་གཞན་དག་ནི་རང་ཉིད་ཀྱི་སྒྲས་རྒོལ་བ་གཉིས་རྩོད་པ་ན། གཞུང་ལུགས་མི་མཐུན་པའི་མཚན་ཉིད་ཀྱིས་བསྐྱེད་པ་སྟེ། བཤད་པའི་ནམ་མཁའི་ཡོན་ཏན་༼༢༥༡ན༽ལ་སོགས་པ་ཁྱད་པར་གྱི་ཆོས་དང་ལྡན་པའི་ཆོས་ཅན་རྩོད་གཞི་ཡིན་པ་ཡོངས་སུ་སྤངས་ནས་རྒོལ་བ་གཉིས་ཀ་ལ་རབ་ཏུ་གྲགས་པའི་ཆོས་ཅན་གྱི་རྩོད་གཞིར་ཡོངས་སུ་བཟུང་བའི་ཕྱིར་རང་ཉིད་སྨོས་པ་ཡིན་པས་དོན་མེད་པའི་སྐྱོན་མེད་དོ་ཞེས་ཟེར། གཉིས་པ་དེ་དགག་པ་ནི། དེ་ལ་ཞེས་པ་སྟེ།
ཁྱོད་འདོད་པའི་དགོས་པ་འདི་ནི་རང་ཉིད་ཀྱི་སྒྲ་ལ་ཅི་ཡང་ཡོད་པ་མ་ཡིན་ཏེ། ཆོས་ཅན་དེ་ལ་ཡང་རྟག་མི་རྟག་རྣམ་པར་དཔྱོད་པའི་སྐབས་ཉིད་ཀྱིས་ཀུན་ལ་གྲགས་པའི་ཆོས་ཅན་རྩོད་གཞི་ཡིན་པ་སྤངས་ནས་རྩོད་གཞིའི་ཆོས་ཅན་རྒོལ་བ་གཉིས་ཀ་ལ་རབ་ཏུ་གྲགས་པ་ཡིན་པར་གྲུབ་པའི་ཕྱིར་དང༌། ཀུན་ལ་གྲགས་པའི་ཆོས་ཅན་གྱི་སྟེང་དུ་དགག་སྒྲུབ་བྱེད་པ་མི་འཐད་དེ། བསྟན་བཅོས་ནས་མཁན་པོ་རང་གི་འདོད་པ་མི་མཐུན་པས་བརྟགས་པའི་ཁྱད་པར་གྱི་ཆོས་དང་ལྡན་པ་ཅན་འབྲས་བུའི་དོན་ལ་གཙོ་བོར་ཉེ་བར་སྦྱོར་བ་མེད་པའི་དོན་ནམ་མཁའི་ཡོན་ཏན་གྱི་སྒྲ་དག་ལ་རྟོག་པས་རྟག་མི་རྟག་ཉེ་བར་བཀོད་པ་དང་རྣམ་པར་བཞག་པ་ནི་འགར་ཡང་བཟློག་པར་བྱ་བ་མ་ཡིན་པའི་ཕྱིར་དང༌། རྟོག་པས་ཆོས་ཅན་དུ་དེ་ལྟར་རབ་ཏུ་བཀོད་པའི་ངོ་བོ་གཉིས་ཀ་ལ་མཚུངས་པར་མ་གྲུབ་པ་ཅན་ནམ་མཁའི་ཡོན་ཏན་གྱི་སྒྲ་དག་ནི་ཁྱད་པར་གྱི་ཆོས་བརྟེན་པ་ཅན་གྱི་ཐ་སྙད་ཀྱི་རྟེན་དུ་རུང་བ་མ་ཡིན་པའི་ཕྱིར་རོ། ། གསུམ་པ་ཚད་མས་གྲུབ་ཟིན་པའི་ཆོས་ཅན་བསྒྲུབ་བྱ་ཡིན་པ་དགག་པའི་དོན་དུ་རང་ཉིད་སྨོས་པ་དོན་མེད་པ་ལ། འདོད་པ་བརྗོད། དེ་དགག་པའོ། ། དང་པོ་ནི། འོན་ཏེ་ཞེས་པ་སྟེ།
འོན་ཏེ་རང་ཉིད་ཀྱི་སྒྲས་རྒོལ་བ་གཉིས་ཀ་ལ་རབ་ཏུ་གྲགས་པ་རྩོད་གཞིར་ཉེ་བར་བསྟན་པའི་སྒོ་ནས་ཚད་མས་གྲུབ་ཟིན་༼༢༥༡བ༽པའི་ཆོས་ཅན་བསྒྲུབ་བྱ་མ་ཡིན་པར་བཤད་པའི་དོན་དུ་རང་ཉིད་སྨོས་པས་དོན་མེད་པའི་སྐྱོན་མེད་དོ་ཞེ་ན། གཉིས་པ་དེ་དགག་པ་ནི། མ་ཡིན་ཅེས་པ་སྟེ། གྲུབ་ཟིན་གྱི་ཆོས་ཅན་བསྒྲུབ་བྱ་ཡིན་པ་དགག་པའི་དོན་དུ་རང་ཉིད་དགོས་པ་མ་ཡིན་ཏེ། བསྒྲུབ་བྱ་རང་གི་ངོ་བོ་གྲུབ་ཟིན་པ་མ་ཡིན་པ་ཁོ་ནར་གྱུར་པ་ཞིག་བསྒྲུབ་བྱར་བསྟན་པ་ཞེས་བྱ་བ་འདི་ཉིད་ཀྱིས་གྲུབ་ཟིན་གྱི། ཆོས་ཅན་བསྒྲུབ་བྱ་མ་ཡིན་པར་རྟོགས་པའི་ཕྱིར་ཏེ། ཚད་མས་གྲུབ་པའི་ཆོས་ཅན་དང་སྒྲུབ་པར་བྱེད་པའི་ངོ་བོར་གྲུབ་བཞིན་པ་བསྒྲུབ་བྱར་བསྟན་པ་ཡིན་པར་དོགས་ན་ནི་མ་གྲུབ་པའི་ངོ་བོ་དང༌། བསྒྲུབ་པར་བྱ་བ་ཁོ་ནར་བསྟན་པར་བྱ་བ་ཞེས་པ་འདི་དོགས་པ་དེ་སེལ་བའི་འབྲས་བུ་དང་བཅས་པར་འགྱུར་བའི་ཕྱིར་རོ། ། བཞི་པ་མ་གྲུབ་པའི་ཆོས་ཅན་བསྒྲུབ་བྱ་ཡིན་པ་དགག་པའི་དོན་དུ་རང་ཉིད་སྨོས་པ་དོན་མེད་པ་ལ། འདོད་པ་བརྗོད།
དེ་དགག་པའོ། ། དང་པོ་ནི། རང་ཉིད་ཅེས་པ་སྟེ། ཁ་ཅིག་རང་ཉིད་ཀྱི་སྒྲས་རྒོལ་བ་རང་ཉིད་ཀྱི་ཚད་མས་གྲུབ་པའི་ཆོས་ཅན་རྩོད་གཞིར་ཡོངས་སུ་གཟུང་བར་མ་བརྗོད་ན་ཚད་མས་གྲུབ་པའི་ཆོས་ཉིད་བསྒྲུབ་བྱར་བྱེད་པར་འགྱུར་བས། དེ་དགག་པའི་དོན་དུ་རང་ཉིད་སྨོས་པ་ཡིན་པས་དོན་མེད་པའི་སྐྱོན་མེད་དོ་ཞེ་ན། གཉིས་པ་དེ་དགག་པ་ལ། དེ་རྟགས་ཀྱི་བཅད་བྱ་ཡིན་པ། ཕྱོགས་ཀྱི་བཅད་བྱ་མ་ཡིན་པ། ཕྱོགས་ཀྱི་བཅད་བྱ་ངོས་གཟུང་བ། གཅོད་བྱེད་ཕྱོགས་ཀྱི་མཚན་ཉིད་བསྟན་པའོ། །
དང་པོ་ནི། མ་ཡིན་ཅེས་པ་སྟེ། ཚད་མས་མ་གྲུབ་པའི་ཆོས་ཅན་བསྒྲུབ་བྱ་ཡིན་པ་དགག་པའི་དོན་དུ་རང་ཉིད་སྨོས་པ་མ་ཡིན་ཏེ། རྗེས་སུ་དཔག་པ་སྟེ་རྟགས་སྤྱིའི་ཡུལ་ཅན་ཡིན་པར་གྲུབ་པ་ཉིད་༼༢༥༢ན༽ཀྱིས་ཆོས་ཅན་བསྒྲུབ་བྱ་མ་ཡིན་ན་དོན་རྟོགས་པར་ནུས་པའི་ཕྱིར་རོ། ། འདི་ནི་ཆོས་ཅན་རང་མཚན་པའི་དབང་དུ་བྱས་པའོ། ། གལ་ཏེ་ཆོས་ཅན་དུ་ཡོད་པ་བསྒྲུབ་པར་བྱ་བ་ཡིན་པར་དོགས་ན་དོན་རང་གི་མཚན་ཉིད་བསྒྲུབ་པར་བྱ་བར་འགྱུར་ན། དེ་ཡང་ཁྱད་པར་གནས་པ་མེད་པའི་ཕྱིར་ཞེས་པར་སྤངས་ཟིན་ཏོ། ། དེ་ལྟར་སྤངས་ཟིན་པ་དེའི་ཕྱིར་བསྒྲུབ་བྱའི་མཚན་ཉིད་འདིར་རང་ཉིད་ཅེས་དེ་སྐད་མ་བརྗོད་ཀྱང་ཕྱོགས་ལ་འགལ་བ་ཅུང་ཟད་ཀྱང་མེད་དོ། ། གཉིས་པ་ཕྱོགས་ཀྱི་བཅད་བྱ་མ་ཡིན་པ་ནི། ཅི་སྟེ་ཞེས་པ་སྟེ།
ཅི་སྟེ་ཚད་མས་མ་གྲུབ་པའི་ཆོས་ཅན་ཉིད་བསྒྲུབ་བྱར་བྱས་ན་དེ་ལས་སྐྱོན་ཅིར་འགྱུར་ཞེས་དྲིས་པ་ལ། དེ་ནི་རྟགས་ཀྱིས་བསྒྲུབ་པར་མི་ནུས་སོ་ཞེ་ན། དེ་ཅིའི་ཕྱིར་མི་ནུས་ཞེས་དྲིས་པ་ན། ཆོས་ཅན་དེ་རྟགས་ཀྱིས་བསྒྲུབ་པར་མི་ནུས་ཏེ། གཏན་ཚིགས་ནི་ཁྱད་པར་ཆོས་ཅན་དང་རྗེས་སུ་འགྲོ་བ་མེད་པའི་ཕྱིར་རོ་ཞེ་ན། གཏན་ཚིགས་ཆོས་ཅན་ལ་རྗེས་སུ་འགྲོ་བ་མེད་པ་འདི་ནི་གཏན་ཚིགས་དང་དཔེ་དག་གི་སྐྱོན་ཡིན་གྱི། ཕྱོགས་ཀྱི་སྐྱོན་ནི་མ་ཡིན་ཏེ། རྗེས་འགྲོ་མེད་པའི་ཉེས་པ་སེལ་བ་དེ་ཡན་ལག་ཕྱི་མས་རྟགས་དང་དཔེའི་མཚན་ཉིད་ལ་བལྟོས་པའི་ཕྱིར་རོ། ། གལ་ཏེ་རྗེས་འགྲོ་མེད་པ་ཕྱོགས་ཀྱི་སྐྱོན་ཡིན་ཏེ། ཕྱོགས་བསྒྲུབ་པ་ལ་གནོད་པའི་ཕྱིར་ཞེ་ན།
དེ་དེའི་སྐྱོན་མ་ཡིན་པ་དེ་ལྟར་མ་ཡིན་པར་དེ་འགྲུབ་པ་ལ་གནོད་པས་དེའི་སྐྱོན་དུ་འགྱུར་ན། གཏན་ཚིགས་ལ་སོགས་པའི་སྐྱོན་མཐའ་དག་ཕྱོགས་ཀྱི་སྐྱོན་ཡིན་པར་འགྱུར་ཏེ། རྣམ་པ་ཐམས་ཅད་དུ་ཕྱོགས་ཉིད་འགྲུབ་པ་ལ་གནོད་པའི་ཕྱིར་རོ། ། གསུམ་པ་ཕྱོགས་ཀྱི་བཅད་བྱ་ངོས་གཟུང་བ་ལ། མདོར་༼༢༥༢བ༽བསྟན་པ། རྒྱས་པར་བཤད་པའོ། ། དང་པོ་ལ། བཅད་བྱ་བསྟན་པ། གཅོད་ཚུལ་བསྟན་པའོ། ། དང་པོ་ནི།
དེའི་ཕྱིར་ཞེས་པ་སྟེ། རྗེས་འགྲོ་མེད་པ་ཕྱོགས་ཀྱི་སྐྱོན་མ་ཡིན་པ་དེའི་ཕྱིར་ཕྱོགས་དེ་ཙམ་དང༌། བསལ་བྱ་སེལ་བྱེད་དུ་རྗེས་སུ་འབྲེལ་བའི་བསལ་བྱ་དེ་ཁོ་ན་ཕྱོགས་ཀྱི་སྐྱོན་ཡིན་ཏེ། མངོན་སུམ་ལ་སོགས་པ་དང་འགལ་བ་བཞིན་ནོ། ། གཉིས་པ་གཅོད་ཚུལ་བསྟན་པ་ནི། རྒྱུ་སོགས་ཞེས་སོགས་སོ། ། གཉིས་པ་རྒྱས་པར་བཤད་པ་ནི། བདག་ཉིད་ཅེས་སོགས་སོ། ། བཞི་པ་གཅོད་བྱེད་ཕྱོགས་ཀྱི་མཚན་ཉིད་བསྟན་པ་ནི། བསྒྲུབ་བྱར་ཞེས་སོགས་སོ། །
གསུམ་པ་རང་ལུགས་ཀྱི་དགོས་པ་བཤད་པ་ནི། ལོག་པར་ཞེས་སོགས་སོ། ། འདི་དག་གི་ཚིག་དོན་ནི་རྣམ་འགྲེལ་གྱི་སྐབས་སུ་བཤད་ཟིན་ཏོ། ། གཉིས་པ་རང་ཉིད་དང་འདོད་པ་ངེས་གཟུང་ལ་བལྟོས་པ་ལ། དོན་དངོས། དེ་ལ་རྩོད་པ་སྤང་བའོ། ། དང་པོ་ནི། འདིར་ཞེས་པ་སྟེ། སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱ་ཡིན་པ་སེལ་བའི་དོན་དུ་ངེས་གཟུང་སྨོས་པ་དོན་མེད་པར་ཐལ། དེ་རང་ཉིད་དང་འདོད་པས་སེལ་བའི་ཕྱིར་ཞེ་ན།
ཀུན་ལས་བཏུས་འདིར་ཆོས་ཅན། བསྒྲུབ་བྱའི་མཚན་ཉིད་དུ་ངེས་གཟུང་བཤད་པ་ལ་དགོས་པ་ཡོད་དེ། རང་ཉིད་དང་འདོད་པའི་སྒྲ་དག་གི་ངེས་པར་གཟུང་བའི་བཅད་བྱ་སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱ་ཡིན་པ་བཅད་པའི་དོན་རྟོགས་ཀྱང༌། ཕྱིས་བསྒྲུབ་བྱར་སྟོན་པར་འགྱུར་བ་སྒྲུབ་བྱེད་དུ་བཀོད་པའི་མ་གྲུབ་པ་ལ་ཡང་བསྒྲུབ་བྱར་ཐལ་བར་འགྱུར་བས་དེ་བཅད་པའི་ཕྱིར་དུ་བཤད་པ་ཡིན་པའི་ཕྱིར། དེ་ལྟ་བུའི་ལོག་རྟོག་སྐྱེ་བའི་རྒྱུ་མཚན་ཀྱང་༼༢༥༣ན༽ཤུགས་ཀྱིས་བརྗོད་བྱར་བྱེད་པ་དང་ལྡན་པའི་ཚིག་ཀུན་གྱི་མཐའ་ན་ཡོད་པ་ཅན་བསྟན་བྱ་བ་དང་འདོད་པའི་ཚིག་གཉིས་ཁྱད་གཞི་ཁྱད་ཆོས་སུ་འབྲེལ་བས་གཉིས་ཀ་མ་འོངས་པ་ལ་འཇུག་པའི་ཕྱིར་རོ། ། གཉིས་པ་རྩོད་པ་སྤང་བ་ནི། ནི་ཞེས་པ་སྟེ། ལོག་རྟོག་དེ་བསལ་བའི་དོན་དུ་ངེས་གཟུང་སྨོས་མི་དགོས་པར་ཐལ། འདོད་པའི་ཚིག་ལ་གྱུར་པའི་རྐྱེན་སྦྱར་བར་ལོག་རྟོག་སེལ་བའི་ཕྱིར། ཇི་ལྟར་སེལ་ན།
འདོད་པའི་སྐད་ཀྱི་བྱིངས་ཨཾ་ཥུ་ཞེས་པ་ལ་ནི་ཥྛའི་མིང་ཅན་ཀ་ཏའི་རྐྱེན་བྱིན་ནས་ཀ་ཡིག་རྟགས་ཀྱི་དོན་ཥའི་ཨུ་ཡིག་རྗེས་འབྲེལ་ཡིན་པས་ཕྱིས། ཥ་ཡིག་གི་ནུས་པས་ཏ་ཡིག་ཏུ་འགྱུར་ཏེ། དེའི་ཕྱིར་ཨིཥྚ་ཞེས་པ་འདོད་པར་གྱུར་པ་ཡིན་པས་དེས་ལོག་རྟོག་སེལ་ལོ་ཞེ་ན། ཀུན་ལས་བཏུས་འདིར་ནི་བསྟན་བྱ་བའི་ཚིག་དང་འབྲེལ་བས་འདོད་པའི་སྐད་ཨིཥུའི་བྱིངས་ལ་ནིཥྛའི་ངོ་བོ་ཀ་ཏའི་རྐྱེན་ཡན་ལག་མ་ཡིན་པས་སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱ་ཡིན་ནམ་སྙམ་པའི་ལོག་རྟོག་སྐྱེ་བས་དེ་བསལ་བའི་དོན་དུ་ངེས་གཟུང་སྨོས་དགོས་སོ། ། རིགས་པའི་སྒོར་འདོད་པའི་ཚིག་ལ་ནི་གྱུར་པ་ཡན་ལག་ཉིད་ཡིན་པས། དེས་གཏན་ཚིགས་མ་གྲུབ་པ་ལ་སོགས་པ་བསྒྲུབ་བྱ་ཡིན་པ་འགོག་པར་བྱེད་ནུས་པས་ངེས་གཟུང་སྨོས་མི་དགོས་ཏེ། བསྟན་བྱ་བ་དང་མ་འབྲེལ་བའི་ཕྱིར་རོ། ། གསུམ་པ་མི་འདོད་པ་དང་འདྲེས་པའི་འདོད་པ་ཕྱོགས་མ་ཡིན་པ་ལ། སེལ་བྱེད་ཀྱི་རིགས་པ་བསྟན་པ། བསལ་བྱ་དཔེར་བརྗོད་པའོ། །
དང་པོ་ནི། རྒོལ་བ་ཞེས་པ་སྟེ། རྒོལ་བ་བདག་ཉིད་ཀྱི་འདོད་པ་རྗེས་སུ་དཔག་པར་བྱ་བ་ཉིད་དུ་བརྗོད་པ་འདིས་ནི་ཆོས་ཅན། མི་འདོད་པ་དང་༼༢༥༣བ༽འདྲེས་པའི་འདོད་པ་ཡང་བསྒྲུབ་པར་བྱ་བ་མ་ཡིན་ཅིང༌། དེ་ལ་རྟགས་ཀྱིས་གནོད་ན་ཡང་ཕྱོགས་ལ་བསལ་བ་དང༌། གཏན་ཚིགས་ལ་འགལ་བའི་སྐྱོན་དུ་འགྱུར་བ་མེད་པར་རིག་པར་བྱ་སྟེ། ཇི་ལྟར་མི་འདོད་པ་དང་འདྲེས་པའི་འདོད་པ་བཀག་ཀྱང་བསྒྲུབ་པར་བྱ་བ་ཡིན་པ་བཀག་པ་མེད་པའི་ཕྱིར་རོ། ། གཉིས་པ་བསལ་བྱ་དཔེར་བརྗོད་པ་ནི། དཔེར་ན་ཞེས་པ་སྟེ། སྐྱོན་གཉིས་པོ་མེད་པ་དཔེར་ན་བྱས་པས་མི་འདོད་པ་ནམ་མཁའི་ཡོན་ཏན་ཉིད་དང༌།
ཆོས་ཅན་སྒྲའི་དོན་གཅིག་ལ་འདུ་བ་ཅན་གྱི་མི་རྟག་པ་ཉིད་མེད་པར་ཡང་སྒྲུབ་པར་བྱེད་པས་བྱས་པ་ལ་སྐྱོན་གཉིས་པོ་དེ་མེད་པ་བཞིན་ནོ། ། འདྲེས་པའི་དོན་ནི་འདོད་པ་མི་རྟག་པ་དང་མི་འདོད་པ་ནམ་མཁའི་ཡོན་ཏན་གཞི་གཅིག་ལ་འདུས་པ་སྟེ་རློམས་ནས་བརྗོད་པའོ། ། བཞི་པ་སྐབས་སུ་མ་བབས་པ་དམ་བཅའ་བའི་རྒོལ་བ་ཚར་བཅད་ཀྱི་གནས་སུ་བསྟན་པ་ལ། བསལ་བྱ་དཔེར་བརྗོད་པ། སེལ་བྱེད་ཀྱི་རིགས་པ་བསྟན་པའོ། ། དང་པོ་ནི། རྗེས་སུ་དཔག་ཅེས་པ་སྟེ། རང་ཉིད་ཀྱི་སྒྲས་འདོད་པ་བསྒྲུབ་བྱར་བརྗོད་པས་ལུང་དོན་ཐམས་ཅད་བསྒྲུབ་བྱ་མ་ཡིན་པར་བརྗོད་དོ། ། དེ་བརྗོད་པས་ལུང་སྒྲུབ་བྱེད་མ་ཡིན་པར་བརྗོད། དེ་བརྗོད་པས་དངོས་པོ་སྟོབས་ཞུགས་ཀྱི་རྗེས་སུ་དཔག་པས་གཞལ་བྱ་འཇལ་བའི་དུས་སུ་སྒྲུབ་བྱེད་བསྟན་བཅོས་ལ་མི་བརྟེན་པར་བརྗོད་པ་འདི་ཉིད་ཀྱིས་ཕྱི་རྒོལ་གྱིས་དྲིས་པའི་སྐབས་སུ་རྟོགས་པ་མ་ཡིན་པའི་ལུང་གི་མི་རྟག་པ་ཕྱོགས་སུ་བྱེད་པ་ཡང་བསལ་བ་ཡིན་ཏེ།
དཔེར་ན་ཕྱི་རྒོལ་འགའ་ཞིག་གིས་བྱེ་བྲག་པ་ལ་སྒྲ་མི་རྟག་པའམ་རྟག་པ་ཡིན་ཅེས་དྲིས་པའི་སྐབས་སུ་སྒྲ་བསལ་བ་ལས་ཐ་དད་པའི་རྣ་བའི་དབང་པོས་གཟུང་༼༢༥༤ན༽བར་བྱ་བས་ཏེ་ཆོས་གཉིས་དང་ལྡན་པའི་སྒྲ་ཉིད་ཀྱི་སྤྱི་དང༌། ཆོས་ཅན་སྒྲ་དོན་གཅིག་ལ་འདུ་བ་ཅན་གྱི་མི་རྟག་པ་ཉིད་དང་སྒྲ་ལྡན་པ་ཡིན་ནོ་ཞེས་བྱ་བ་ལྟ་བུའོ། ། གཉིས་པ་སེལ་བྱེད་ཀྱི་རིགས་པ་བསྟན་པ་ལ། སྐབས་སུ་བབས་པའི་བསྒྲུབ་བྱ་ཡིན་པ་དགག ། ནུས་པའི་བསྒྲུབ་བྱ་ཡིན་པ་དགག ། དོན་བསྡུ་བའོ། ། དང་པོ་ལ། རྟགས་འགོད། ཁྱབ་པ་བསྒྲུབ་པའོ། ། དང་པོ་ནི།
བསྟན་བཅོས་ཞེས་པ་སྟེ། ལུང་གི་མི་རྟག་པ་དམ་བཅའ་བའི་རྒོལ་བ་དེ་ཆོས་ཅན། ཕྱི་རྒོལ་གྱི་རྣ་བ་གཏད་པར་མི་བྱ་ནས་ཚར་བཅད་ཀྱི་གནས་སུ་འགྱུར་ཏེ། རྒོལ་ཕྱི་རྒོལ་གཉིས་ཀ་སྒྲུབ་བྱེད་བསྟན་བཅོས་ལ་མི་བརྟེན་པར་ཕྱི་རྒོལ་རྟག་པ་ཙམ་པོ་འགའ་ཞིག་ཡོངས་སུ་རྟོག་ཅིང་འདྲི་བ་ན། ཕྱི་རྒོལ་གྱིས་དྲི་བའི་སྐབས་མ་ཡིན་པའི་ལུང་གི་མི་རྟག་པ་ཕྱོགས་སུ་བྱེད་པའི་གོ་སྐབས་ཅི་ཞིག་ཡོད་དེ། སྐབས་སུ་མ་བབས་པ་ཕྱོགས་སུ་བྱེད་པའི་ཕྱིར་ཏེ། སྒྲུབ་བྱེད་བྱེ་བྲག་པའི་བསྟན་བཅོས་ལ་བརྟེན་པའི་ཕྱི་རྒོལ་བ་ལུང་གི་མི་རྟག་པ་དེ་རྟོགས་པ་དོན་དུ་གཉེར་ནས་དེ་ལ་དྲི་བ་བཀོད་པ་ཡིན་ན་ནི། ལུང་གི་མི་རྟག་པའི་དོན་དེ་ཕྱོགས་སུ་བྱེད་པར་རིགས་ཀྱི། གཉིས་པོ་དེ་ལྟར་མ་ཡིན་ན་རྒོལ་བ་འདི་ཕྱི་རྒོལ་གྱིས་དྲིས་པའི་སྐབས་དང་མ་འབྲེལ་བའི་དོན་བརྗོད་པ་ཉིད་ཡིན་པས་སོ། ། གཉིས་པ་ཁྱབ་པ་བསྒྲུབ་པ་ལ།
ལུང་གི་མི་རྟག་པ་མི་འདོད་པ། སྤྱི་དོན་དུ་མི་གཉེར་བ། རྩོད་པར་མ་ངེས་པའོ། ། དང་པོ་ནི། གལ་ཏེ་ཞེས་པ་སྟེ། གལ་ཏེ་ལུང་གི་མི་རྟག་པ་དམ་བཅའ་བ་དེ་སྐབས་སུ་བབས་པའི་བསྒྲུབ་བྱ་ཡིན་ཏེ། ལུང་གི་མི་རྟག་པ་དེ་གྲུབ་ན་ཕྱི་རྒོལ་གྱིས་འདོད་པས་བཏགས་པའི་སྤྱི་ཉིད་གྲུབ་པ་མ་ཡིན་ནམ་སྟེ་ཡིན་པའི་ཕྱིར་ཏེ། ༼༢༥༤བ༽མི་རྟག་པའི་ཁྱད་པར་གྱིས་ཕྱི་རྒོལ་འདོད་པའི་མི་རྟག་པའི་སྤྱི་འཕེན་པའི་ཕྱིར་ཞེ་ན། ལུང་གི་མི་རྟག་པ་དམ་བཅའ་བ་དེ་སྐབས་སུ་བབས་པའི་བསྒྲུབ་བྱ་མ་ཡིན་ཏེ། ཕྱི་རྒོལ་འདོད་ནས་དྲིས་པའི་དམ་བཅའ་མ་ཡིན་པའི་ཕྱིར།
ཁྱབ་སྟེ། རྟོགས་པ་པོའི་ཕྱི་རྒོལ་འདོད་པའི་དོན་ནི་སྐབས་སུ་བབས་པ་ཉིད་ཡིན་པའི་ཕྱིར་རོ། ། འདོད་པ་དེ་སྐབས་སུ་བབས་པ་དེ་ཉིད་ཀྱི་ཕྱིར་ཕྱི་རྒོལ་གྱིས་དྲིས་པའི་སྐབས་སུ་སྒྲུབ་བྱེད་ཀྱི་ངག་དམིགས་པ་དེ་ཉིད་ཀྱིས་བསྒྲུབ་པར་བྱ་བའི་ཆོས་སུ་འདོད་པ་རྟོགས་པ་ཡིན་ནོ་ཞེས་བརྗོད་དོ། ། གཉིས་པ་སྤྱི་དོན་དུ་མི་གཉེར་བ་ནི། སྤྱི་ཞེས་པ་སྟེ། ལུང་གི་མི་རྟག་པ་དམ་བཅའ་བ་དེ་སྐབས་སུ་བབས་པའི་བསྒྲུབ་བྱ་ཡིན་ཏེ། མི་རྟག་པའི་སྤྱི་དོན་དུ་གཉེར་བས་ཁྱད་པར་མི་རྟག་པ་དོན་དུ་གཉེར་བའི་ཕྱིར་ཞེ་ན། མི་རྟག་པའི་སྤྱི་དོན་དུ་གཉེར་བ་ནི་ཆོས་ཅན། གདོན་མི་ཟ་བར་སོ་སོར་ངེས་པའི་ཁྱད་པར་ལུང་གི་མི་རྟག་པ་དོན་དུ་གཉེར་བར་འགྱུར་བ་མ་ཡིན་ཏེ། སྤྱི་ཐ་དད་དོན་དུ་གཉེར་ཞིང༌།
ཁྱད་པར་གཞན་ལ་རྩོད་པ་མེད་པ་ཡང་སྲིད་པའི་ཕྱིར་རོ། ། གསུམ་པ་རྩོད་པར་མ་ངེས་པ་ནི། བསྟན་བཅོས་ཞེས་པ་སྟེ། གལ་ཏེ་ལུང་གི་མི་རྟག་པ་དེ་སྐབས་སུ་བབས་པའི་བསྒྲུབ་བྱ་ཡིན་ཏེ། སྒྲ་རྟག་མི་རྟག་ལ་བསྟན་བཅོས་ཀྱི་སྒོ་ནས་རྩོད་པའི་ཕྱིར་རོ་ཞེ་ན། སྒྲ་རྟག་མི་རྟག་ལ་རྩོད་པ་དེའི་ཚེ་ཆོས་ཅན། བསྟན་བཅོས་ཀྱི་སྒོ་ནས་ནི་རྩོད་པ་ཡང་མ་ཡིན་ཏེ། བསྟན་བཅོས་ཁས་བླངས་པ་དེ་མེད་ན་རྩོད་པ་མེད་པ་མ་ཡིན་པའི་ཕྱིར་རོ། ། གཉིས་པ་ནུས་པའི་བསྒྲུབ་བྱ་ཡིན་པ་དགག་པ་ལ། སྒྲུབ་བྱེད་མེད་པ།
སྒྲུབ་བྱེད་གཞན་སུན་དབྱུང་བའོ། ། དང་པོ་ནི། རྣམ་པ་ཞེས་༼༢༥༥ན༽སོགས་ཏེ། ལུང་གི་མི་རྟག་པ་དེ་སྐབས་སུ་བབས་པའི་བསྒྲུབ་བྱ་མ་ཡིན་ཀྱང་ནུས་པའི་བསྒྲུབ་བྱ་ཡིན་ནོ་ཞེ་ན། དེ་ནུས་པའི་བསྒྲུབ་བྱ་མ་ཡིན་ཏེ། ལུང་གི་མི་རྟག་པ་ལ་མ་འཁྲུལ་བའི་གཏན་ཚིགས་ཀྱང་ཡོད་པ་མ་ཡིན་པའི་ཕྱིར་ཏེ། ལུང་གི་མི་རྟག་པའི་རྣམ་པ་དེ་ལྟ་བུའི་ཆོས་ནི་དཔེ་འགར་ཡང་གཞུང་ལུགས་ལ་མི་གནས་པ་ལ་རྗེས་སུ་འགྲོ་བ་གྲུབ་པ་མ་ཡིན་པའི་ཕྱིར་རོ། ། གཉིས་པ་སྒྲུབ་བྱེད་གཞན་སུན་དབྱུང་བ་ནི། གཉིས་པ་ཞེས་སོགས་ཏེ། སྒྲ་ཉིད་དང་ལུང་གི་མི་རྟག་པ་གང་ཡང་རུང་བའི་གཉིས་པ་དང་བཅས་པ་ཡིན་ཏེ།
ཨུཏྤལ་མ་ཡིན་པའི་ཕྱིར་ཞེས་པ་ལ་བརྟེན་ནས་ལུང་གི་མི་རྟག་པ་འཁྲུལ་བ་མེད་པར་གྲུབ་བོ་ཞེ་ན། གཉིས་པ་དང་བཅས་པའི་སྦྱོར་བ་དག་ཀྱང་གོང་དུ་བསལ་ཟིན་ཏོ། ། གལ་ཏེ་ལུང་གི་མི་རྟག་པ་སྐབས་སུ་བབས་པའི་བསྒྲུབ་བྱ་མ་ཡིན་ནོ། ། རྒོལ་བ་གཉིས་ཀ་བསྟན་བཅོས་ལ་བརྟེན་ནས་རྩོད་པ་མ་ཡིན་ནམ་ཞེ་ན། བསྟན་བཅོས་ཞེས་སོགས་ཏེ། རྒོལ་བ་གཉིས་ཀ་བསྟན་བཅོས་ལ་བརྟེན་ཀྱང་ཕྱི་རྒོལ་གྱིས་དྲིས་པའི་སྐབས་ལས་འདས་པ་ཞིག་བསྒྲུབ་བྱར་བྱེད་ན་ཧ་ཅང་ཐལ་བས་དེར་ཡང་བསྒྲུབ་བྱའི་ཆོས་དང་ནི་ཞེས་པར་བཤད་ཟིན་ཏོ། ། གསུམ་པ་དོན་བསྡུ་བ་ནི། དེའི་ཕྱིར་ཞེས་སོགས་ཏེ། ཕྱི་རྒོལ་གྱིས་དྲིས་པའི་སྐབས་སུ་རྟོགས་པ་ཁྱད་པར་མེད་པའི་ཆོས་མི་རྟག་པ་ཙམ་ཉིད་སྔར་རྒོལ་གྱིས་བསྒྲུབ་པར་བྱ་བ་དང༌། ཕྱི་རྒོལ་གྱིས་རྣ་བ་གཏད་པར་འོས་པ་ཡིན་ཏེ།
མ་དྲིས་པའི་ལུང་གི་མི་རྟག་པ་བསྒྲུབ་བྱར་སྐབས་སུ་མ་བབས་པ་དང༌། ཁྱད་པར་གྱི་མི་རྟག་པ་བསྒྲུབ་པར་མི་ནུས་པ་དེའི་ཕྱིར། དེ་ལྟར་མ་ཡིན་ན་ནི་སྐབས་སུ་བབས་༼༢༥༥བ༽པ་ལས་དོན་གཞན་དུ་འགྲོ་བའི་ཕྱིར་ཚར་བཅད་པར་བྱ་བའི་འོས་སུ་འགྱུར་རོ། ། གསུམ་པ་བསྡུས་པ་ལ་དགའ་བ་ལ་རིགས་པའི་ཐིགས་པས་ཤིན་ཏུ་བསྡུས་ཏེ་བཤད་པ་ལ། བསྒྲུབ་བྱའི་མཚན་ཉིད་ངོས་གཟུང་བས་སྤྱིར་བསྟན་པ། སོ་སོའི་དགོས་པ་རྒྱས་པར་བཤད་པའོ། ། དང་པོ་ནི། ཕྱོགས་ཇི་ལྟ་བུ་ཞིག་ཅེས་པ་སྟེ། ཕྱོགས་ཞེས་པའི་སྒྲ་འདིས་མཚན་ཉིད་ཇི་ལྟ་བུ་དང་ལྡན་པ་ཞིག་བསྟན་པར་བྱ་ཞེ་ན། ཕྱི་རྒོལ་རང་གིས་མ་གྲུབ་པ་ངོ་བོའི་དོན་དང༌།
སྒྲུབ་བྱེད་དུ་བཀོད་པ་མ་ཡིན་པར་བསྒྲུབ་བྱ་ཁོ་ན་ཡིན་པ་དང༌། སྔ་རྒོལ་བདག་ཉིད་ཀྱིས་བསྒྲུབ་བྱར་ཁས་བླངས་པ་དང༌། མ་བརྗོད་ཀྱང་ཞི་བས་བསྒྲུབ་བྱར་འདོད་པ་དང༌། ཕྱི་རྒོལ་གྱིས་ཚད་མས་མ་བསལ་བའི་ཚོགས་དོན་ཞིག་གཞན་ལ་བསྟན་པར་བྱ་བ་ཡིན་ན། དེ་ལ་ཕྱོགས་ཞེས་བསྟན་པར་བྱ་བ་ཡིན་ནོ། ། ཅི་སྟེ་ཡང་བསྒྲུབ་པའི་ངག་གི་ཡན་ལག་ཏུ་ཕྱོགས་དངོས་སུ་བསྟན་པར་བྱ་བ་མ་ཡིན་ན། དེའི་མཚན་ཉིད་བཤད་ནས་ཅི་བྱ་ཞེ་ན། བསྒྲུབ་པའི་ངག་གི་ཡན་ལག་ཡིན་པས་དེའི་མཚན་ཉིད་བསྟན་པ་མ་ཡིན་གྱི། འོན་ཀྱང་ཁ་ཅིག་བསྒྲུབ་བྱ་ལ་དེ་མ་ཡིན་པར་རྟོགས་པ་དང༌། བསྒྲུབ་བྱ་མ་ཡིན་པ་དེར་ལོག་པར་རྟོག་པ་མཐོང་བས་དེ་བསལ་བའི་ཕྱིར་ཕྱོགས་ཀྱི་མཚན་ཉིད་བསྟན་པ་ཡིན་ནོ། །
གཉིས་པ་སོ་སོའི་དགོས་པ་རྒྱས་པར་བཤད་པ་ལ། ངོ་བོ་དང༌། ཁོ་ན་དག་དང༌། བདག་ཉིད་དང༌། འདོད་པ་སྨོས་པའི་དགོས་པ་བཤད་པའོ། ། དང་པོ་ནི། རང་གི་ཞེས་སོགས་ཏེ། རང་གི་ངོ་བོ་ཞེས་བྱ་བ་སྨོས་པའི་དགོས་པ་ནི་ཕྱིར་རྒོལ་གྱིས་མ་གྲུབ་པ་ཞིག་དེའི་ངོར་སྔ་རྒོལ་གྱིས་བསྒྲུབ་པར་བྱ་བ་ཁོ་ནར་འདོད་པ་ཡིན་གྱི། གྲུབ་༼༢༥༦ན༽ཟིན་པ་བསྒྲུབ་མི་དགོས་པའི་ཕྱིར། དེས་ན་ངོ་བོའི་དོན་སྨོས་པ་ཡིན་ནོ། །
གཉིས་པ་ཁོ་ན་སྨོས་པའི་དགོས་པ་ནི། རང་གི་ངོ་བོ་ཁོ་ན་ཞེས་བྱ་བ་སྨོས་པའི་དགོས་པ་ནི་བསྒྲུབ་པར་བྱ་བ་ཁོ་ན་བསྒྲུབ་བྱར་འདོད་པ་ཡིན་གྱི། སྒྲུབ་བྱེད་དུ་བཀོད་པའི་དཔེ་རྟགས་མ་གྲུབ་པ་མ་འོངས་པ་ན་བསྒྲུབ་བྱ་ཉིད་ཡིན་ཀྱང་ད་ལྟ་བ་བསྒྲུབ་བྱར་རུང་བ་ནི་མ་ཡིན་ཏེ། དཔེར་ན་སྒྲ་མི་རྟག་པ་ཉིད་དུ་བསྒྲུབ་པར་བྱ་བ་ལ་གཏན་ཚིགས་སུ་མིག་གིས་གཟུང་བྱ་ཡིན་པའི་ཕྱིར་ཞེས་བཀོད་པ་ལྟ་བུ་སྟེ། མིག་གི་གཟུང་བྱ་ཉིད་ནི་སྒྲ་ལ་མ་གྲུབ་པའི་ཕྱིར། མ་འོངས་པ་ན་བསྒྲུབ་པར་བྱ་བ་ཡིན་ན་ཡང་མིག་གི་གཟུང་བྱ་དེ་སྒྲ་འདིར་ནི་སྒྲུབ་པར་བྱེད་པ་ཁོ་ནར་བརྗོད་པའི་ཕྱིར། བསྒྲུབ་པར་བྱ་བ་ཁོ་ནར་མི་འདོད་དོ། ། གསུམ་པ་བདག་ཉིད་སྨོས་པའི་དགོས་པ་བཤད་པ་ནི། བདག་ཉིད་ཀྱི་ཚིག་སྨོས་པའི་དགོས་པ་ནི་སྔ་རྒོལ་དང་ཕྱི་རྒོལ་རྩོད་པ་དེའི་ཚེ་བསྒྲུབ་པར་བྱ་བ་ལ་སྒྲུབ་པར་བྱེད་པ་སྨྲ་བའི་རྒོལ་བ་བདག་ཉིད་ཀྱིས་བསྒྲུབ་བྱར་ཁས་བླངས་པ་གང་ཡིན་པའོ། ། ཇི་སྐད་དུ།
སློབ་དཔོན་ཆོས་མཆོག་གིས་རྒྱ་ཆེར་འགྲེལ་ལས། འདིས་རྩོད་པའི་དུས་དེའི་ཚེ་རྒོལ་བ་འདིས་ནི་བསྒྲུབ་པར་བྱ་བ་ཉིད་དུ་རང་འདོད་པའི་ཆོས་གང་ཡིན་པ་དེ་ཁོ་ན་བསྒྲུབ་པར་བྱ་བ་ཡིན་གྱི། ཆོས་གཅིག་ཤོས་ནི་མ་ཡིན་ནོ་ཞེས་བསྟན་པ་ཡིན་ཏེ། ཚིག་འདིའི་འབྲས་བུ་ནི་རྒོལ་བས་མི་འདོད་པའི་ཆོས་བསྒྲུབ་པར་བྱ་བ་ཉིད་བཀག་པ་ཡིན་ནོ་ཞེས་བྱ་བའི་དོན་ཏོ། ། ཞེས་གསུངས་སོ། ། དེས་ན་གལ་ཏེ་བསྟན་བཅོས་ལས་རྣམ་པར་བཞག་པ་འགའ་ཞིག་ལ་བརྟེན་ཏེ་སྒྲུབ་པར་བྱེད་པ་སྨྲ་ན་ཡང་བསྟན་བཅོས་དེ་ལུང་ཚད་མར་བྱེད་པས་༼༢༥༦བ༽བསྒྲུབ་པར་བྱ་བའི་ཆོས་ཅན་དེ་ལ་ཁྱད་པར་གྱི་ཆོས་མང་ཞིག་ཁས་ལེན་དུ་ཟིན་ཀྱང༌། སྔ་རྒོལ་དང་ཕྱི་རྒོལ་རྩོད་པ་དེའི་ཚེ་ཕྱི་རྒོལ་གྱི་སྒྲུབ་བྱེད་དྲིས་པའི་དོན་ལ་སྔ་རྒོལ་དེས་ཆོས་གང་ལ་སྒྲུབ་བྱེད་འགོད་པར་འདོད་པའི་དོན་དེ་ཉིད་བསྒྲུབ་པར་བྱ་བ་ཡིན་གྱི་གཅིག་ཤོས་ནི་བསྒྲུབ་པར་བྱ་བ་མ་ཡིན་ནོ་ཞེས་བསྟན་པར་འགྱུར་རོ། ། བཞི་པ་འདོད་པ་སྨོས་པའི་དགོས་པ་བཤད་པ་ནི། འདོད་པ་ཞེས་པ་སྟེ། འདོད་པ་ཞེས་བྱ་བ་སྨོས་པའི་དགོས་པ་ནི་རྒོལ་ཕྱི་རྒོལ་རྩོད་གཞིའི་དོན་གང་ལ་རྩོད་པའི་རྒྱུ་དེས་གང་ལ་སྒྲུབ་པར་བྱེད་པ་བཀོད་པའི་དོན་དེ་བསྒྲུབ་པར་བྱ་བར་འདོད་པའོ། །
དོན་དེས་ནི་ཚིག་ཏུ་དངོས་སུ་མ་སྨྲས་སུ་ཟིན་ཀྱང་དེ་ནི་ཤུགས་ཀྱིས་སྨྲས་པའི་ཕྱིར་བསྒྲུབ་པར་བྱ་བ་ཡིན་ཏེ། དོན་དེ་ནི་རྒོལ་བ་གཉིས་ཀའི་རྩོད་པའི་གཞི་ཡིན་པའི་ཕྱིར་རོ། ། དཔེར་ན་གྲངས་ཅན་པས་སངས་རྒྱས་པའི་ངོར་བདག་ཡོད་པའི་སྒྲུབ་བྱེད་འགོད་པར་འདོད་ནས་འདུས་པ་ཡིན་པའི་ཕྱིར་མིག་ལ་སོགས་པ་ནི་གཞན་གྱི་དོན་བྱེད་དོ། ། དཔེར་ན་མལ་ཆ་དང་སྟན་ལ་སོགས་པའི་ཡན་ལག་བཞིན་ནོ་ཞེས་བྱ་བ་ལྟ་བུའོ། ། སྐབས་འདིར་བདག་གི་དོན་ཞེས་དངོས་སུ་མ་བརྗོད་ཀྱང་མིག་སོགས་བདག་དོན་བྱེད་པ་ཉིད་དུ་བསྒྲུབ་པར་བྱ་བ་ཞེ་འདོད་ཡིན་ནོ། ། འདོད་པ་བསྒྲུབ་བྱར་བརྗོད་པ་དེས་ན་སྨྲས་ཙམ་ལ་གཞན་དོན་ཁོ་ན་བྱེད་པར་བསྒྲུབ་པ་དེ་ནི་བསྒྲུབ་པར་བྱ་བ་མ་ཡིན་ཏེ། དེ་ནི་སངས་རྒྱས་པས་ཀྱང་གྲུབ་ཟིན་པའི་ཕྱིར་དགོས་པ་མེད་དོ་ཞེས་བསྟན་པར་འགྱུར་རོ། ། གཉིས་པ་མ་བསལ་བ་བྱེ་བྲག་ཏུ་བཤད་པ་ལ། བཤད་བྱའི་མདོ་དགོད་པ། དེ་སྡེ་བདུན་མཛད་པས་ཇི་ལྟར་འགྲེལ་པའི་༼༢༥༧ན༽ཚུལ་ལོ། །
དང་པོ་ནི། མ་བསལ་བ། མངོན་སུམ་དོན་དང་རྗེས་དཔག་དང༌། ཡིད་ཆེས་གྲགས་པ་རང་རྟེན་ལའོ། ། ཞེས་བྱ་བ་གསུངས་སོ། ། ཕྱོགས་ཀྱི་མཚན་ཉིད་དུ་མ་བསལ་བ་སྨོས་པའི་དགོས་པ་ནི། མངོན་སུམ་རྗེས་དཔག་ཡིད་ཆེས་གྲགས་པས་བསལ་བའི་ཚོགས་དོན་བསྒྲུབ་བྱ་ཡང་དག་ཡིན་པ་བཅད་ནས་དེ་ཡིན་ན་དེ་བཞིས་མ་བསལ་བ་ཞིག་དགོས་སོ་ཞེས་ཤེས་པར་བྱ་བའི་ཆེད་དུ་མ་བསལ་བ་སྨོས་པ་ཡིན་ནོ། ། ཚད་མ་གང་གིས་མ་བསལ་བ་དགོས་ཤེ་ན། མངོན་སུམ་གྱིས་དོན་རང་མཚན་དང༌། རྗེས་དཔག་གིས་སྤྱི་མཚན་དང༌།
ཡིད་ཆེས་རྗེས་དཔག་གིས་ཤིན་ཏུ་ལྐོག་གྱུར་དང༌། གྲགས་པའི་རྗེས་དཔག་གིས་གྲགས་པས་གྲུབ་པའི་དོན་མ་བསལ་བ་དགོས་ཤིང༌། བསྒྲུབ་བྱ་རང་གི་རྟེན་ཆོས་ཅན་ལ་ཚད་མ་བཞི་པོ་གང་གིས་ཀྱང་མ་བསལ་བ་དགོས་ཏེ། ཆོས་ཅན་ཚད་མས་བཀག་ན་བསྒྲུབ་བྱ་ཡང་ཚད་མས་བཀག་པའི་ཕྱིར་རོ། ། མངོན་སུམ་ལ་དོན་སྨོས་ནས་ཅི་བྱ་ཞེ་ན། དབང་ཤེས་འཁྲུལ་བའི་ཡུལ་རྣམས་ཚད་མའི་ཡུལ་མ་ཡིན་པར་ཤེས་པའི་ཕྱིར་དུ་ཡིན་ཏེ། ཚད་མ་འབྲིང་པོ་ལས། མངོན་སུམ་ལ་དོན་སྨོས་པ་ནི་དབང་པོའི་ཤེས་པ་ཁ་ཅིག་དོན་ཕྱིན་ཅི་ལོག་ཡིན་པའི་ཕྱིར། དེ་སྤངས་ནས་ཚད་མའི་ཡུལ་ཡོངས་སུ་གཟུང་བའི་ཕྱིར་རོ་ཞེས་བཤད་དོ། ། གཉིས་པ་དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ།
རྒྱས་པ་ལ་དགའ་བ་ལ་རྣམ་འགྲེལ་གྱིས་རྒྱས་པར་བཤད། བར་མ་ལ་དགའ་བ་ལ་རྣམ་ངེས་ཀྱིས་ཅུང་ཟད་བསྡུས་ཏེ་བཤད། བསྡུས་པ་ལ་དགའ་བ་ལ་རིགས་པའི་ཐིགས་པས་ཤིན་༼༢༥༧བ༽ཏུ་བསྡུས་ཏེ་བཤད་པའོ། ། དང་པོ་ལ། སེལ་བྱེད་གང་གིས་མ་བསལ་བ། ཆོས་ཅན་གང་ལ་མ་བསལ་བའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ལ།
སྤྱིའི་དོན་དང༌། ཚིག་གི་དོན་ནོ། ། དང་པོ་ནི། ཕྱོགས་ཀྱི་མཚན་ཉིད་དུ་མ་བསལ་བ་ཞེས་སྨོས་དགོས་ན། དེའི་བཟློག་ཕྱོགས་ཚད་མའི་བསལ་བ་དེ་གང་ཞེ་ན། ཚད་མས་གྲུབ་པའི་དོན་གྱི་འགལ་ཟླ་དངོས་ཏེ། རྣམ་ངེས་ལས། བསལ་བ་ནི་ཚད་མ་དག་གིས་བཟློག་པ་ཡིན་ཀྱང་བཟློག་པ་ཚད་མའི་རྟེན་མ་ཡིན་ནོ། ། བཟློག་པ་ལ་ཚད་མ་ཞུགས་པའི་ཕྱིར་རོ་ཞེས་གསུངས་སོ། ། དེ་ཡང་སེལ་བྱེད་ཀྱི་དབྱེ་བས་རྣམ་པ་བཞི་སྟེ།
མངོན་སུམ་དང༌། དངོས་སྟོབས་རྗེས་དཔག་དང༌། ཡིད་ཆེས་རྗེས་དཔག་དང༌། གྲགས་པའི་རྗེས་དཔག་གི་བསལ་བའོ། ། དེ་ལ་སོ་སོའི་ངོ་བོ་ནི་གོ་རིམ་བཞིན་དུ་མངོན་སུམ་གྱིས་གྲུབ་པའི་དོན་གྱི་འགལ་ཟླ་དངོས་དང༌། དངོས་སྟོབས་རྗེས་དཔག་གིས་གྲུབ་པའི་དོན་གྱི་འགལ་ཟླ་དངོས་དང༌། རང་ཚིག་དང་ཡིད་ཆེས་པའི་ལུང་གིས་གྲུབ་པའི་དོན་གྱི་འགལ་ཟླ་དངོས་དང༌། གྲགས་པས་གྲུབ་པའི་དོན་གྱི་འགལ་ཟླ་དངོས་ཞེས་བྱ་བའོ། ། བསལ་བ་ཞེས་བྱ་བ་འདི་ཅི། བོང་བུའི་རྭ་ལྟར་གཏན་མེད་པ་ཞིག་གམ།
འོན་ཏེ་བ་ལང་གི་རྭ་ལྟར་ཡོངས་གཅོད་དུ་གྲུབ་པ་ཞིག་ཡིན་ཅེ་ན། དེ་གཉིས་ཀ་ལྟར་ཡང་མ་ཡིན་གྱི། འོན་ཀྱང་སྒྲ་དང་བུམ་པ་ལ་སོགས་པའི་བསལ་གཞི་རྣམས་ལ་རྣམ་པར་བཅད་པ་ཙམ་དུ་ཤེས་པར་བྱ་བ་མེད་པར་དགག་པའི་ངོ་བོ་ཡིན་ནོ། ། དེ་ལྟར་སེལ་བྱེད་ཀྱི་མངོན་སུམ་དང་རྗེས་དཔག་གཉིས་ནི་དངོས་༼༢༥༨ན༽པོའི་གནས་ཚུལ་དངོས་དང་བརྒྱུད་པས་འབྲེལ་བའི་སྒོ་ནས་མི་བསླུ་བའི་ཚད་མ་དངོས་ཡིན་ལ། དེའི་ཕྱིར་འདི་གཉིས་ཀྱིས་གྲུབ་པའི་དོན་གྱིས་བཟློག་པ་དངོས་པོའི་སྟོབས་ཀྱིས་འགོག་པ་ཡིན་ནོ། ། ཁས་བླངས་པ་དང་གྲགས་པ་གཉིས་པོ་དེ་སྐྱེས་བུའི་འདོད་པས་བཞག་པའི་ཚད་མ་ཡིན་པས། དངོས་པོའི་དོན་དང་མ་འབྲེལ་བའི་ཕྱིར་དེ་དག་གིས་གྲུབ་པའི་དོན་གྱི་བཟློག་པ་དངོས་པོའི་སྟོབས་ཀྱིས་འགོག་པ་མ་ཡིན་ནོ། ། འོ་ན་དེ་གཉིས་འདོད་པས་བཞག་པའི་ཚད་མར་འདྲ་བའི་ཕྱིར་ཁྱད་པར་མེད་དོ་ཞེ་ན། ཡོད་པ་ཁོ་ན་དེ་ཁས་བླངས་པ་ནི་རང་ཉིད་ཀྱི་འདོད་པས་ཚད་མར་བཞག་པས་རང་ཁོ་ན་ལ་གནོད་སྒྲུབ་ཀྱི་ཡན་ལག་ཏུ་འགྱུར་ལ། གྲགས་པ་ཁས་ལེན་པའི་ཚེ་འཇིག་རྟེན་ཀུན་གྱིས་ཚད་མར་ཁས་བླངས་དགོས་པའི་ཕྱིར་གྲགས་པ་ནི་སྐྱེ་བོ་ཀུན་ལ་གནོད་སྒྲུབ་ཀྱི་ཡན་ལག་ཏུ་འགྱུར་རོ། །
ཇི་སྐད་དུ་རྒྱན་ལས། འདི་ནི་འཇིག་རྟེན་ཐམས་ཅད་དང༌། ། འགལ་ཡིན་སྔ་མ་རང་ཉིད་དང༌། ། ཞེས་གསུངས་སོ། ། འདི་དག་འདོད་པས་བཞག་པའི་ཚད་མ་ཡིན་ན་ཚད་མའི་དབྱེ་བར་སྨོས་ནས་ཅི་ཞིག་བྱ་ཞེ་ན། ཇི་སྐད་དུ། ཕན་པ་དང་མི་ཕན་པ་ཐོབ་པ་དང་སྤོང་བ་ནི་ངེས་པར་ཡང་དག་པའི་ཤེས་པ་སྔོན་དུ་འགྲོ་བ་ཅན་ཡིན་པས་ཞེས་གསུངས་པ་ལྟར་བསྟན་བཅོས་སུ་ཚད་མའི་དབྱེ་བར་བཤད་པ་ཡང་འཇིག་རྟེན་གྱི་དངོས་པོའི་དེ་ཁོ་ན་ཉིད་ཇི་ལྟ་བ་བཞིན་རྟོགས་པར་བྱ་བའི་ཆེད་ཡིན་ལ། འདི་དག་ཀྱང་རང་གཞན་གྱིས་དེ་ཁོ་ན་ཉིད་རྟོགས་པའི་ཐབས་དམ་པ་ཡིན་པས་གདོན་མི་ཟ་བར་ཚད་མར་བྱེད་དགོས་སོ། ། དེ་ཇི་ལྟར་ཐབས་༼༢༥༨བ༽དམ་པ་ཡིན་ཅེ་ན། འདི་ལྟར་རང་གི་མངོན་སུམ་དང་རྗེས་དཔག་གི་ཚད་མ་དག་ལས་དངོས་པོའི་གནས་ཚུལ་ཇི་ལྟ་བ་བཞིན་དུ་རྟོགས་ནས།
དེ་གཞན་མ་རྟོགས་པ་རྣམས་ལ་སྟོན་པར་འདོད་པ་ན། སྐྱེས་བུ་དེས་རང་གི་ཚིག་གདོན་མི་ཟ་བར་ཚད་མར་བྱ་དགོས་ཏེ། ཇི་སྐད་དུ། ཐུབ་རྣམས་སྡིག་པ་ཆུ་ཡིས་མི་བཀྲུ་ཞིང༌། ། འགྲོ་བའི་ཉོན་མོངས་ཕྱག་གིས་མི་སེལ་ལ། ། ཉིད་ཀྱི་རྟོགས་པ་གཞན་ལ་སྤོ་མིན་གྱི། ། ཆོས་ཉིད་བདེན་པ་བསྟན་པས་གྲོལ་བར་མཛད། ། ཅེས་གསུངས་པ་ལྟར་རང་ཚིག་ལས་གཞན་པའི་རང་གི་རྟོགས་པའི་དོན་གཞན་ལ་སྟོན་པའི་ཐབས་མེད་པའི་ཕྱིར་དང༌། ཚད་མ་མིན་པའི་ཚིག་ལས་ཀྱང་དོན་ཇི་ལྟ་བ་བཞིན་ཕ་རོལ་པོས་རྟོགས་པ་མི་འཐད་པའི་ཕྱིར་རོ། ། དེའི་ཕྱིར་རང་ཚིག་ནི་གཞན་དོན་བསྒྲུབ་པའི་ཡན་ལག་ཏུ་ངེས་པར་ཚད་མར་བྱེད་དགོས་སོ། །
མཐོ་རིས་དང་ཐར་པ་ལ་སོགས་པའི་དོན་རྣམས་ལ་ནི་དངོས་སྟོབས་ཚད་མ་འཇུག་པའི་སྐབས་མེད་དེ། ཤིན་ཏུ་ལྐོག་ཏུ་གྱུར་པའི་ཕྱིར་རོ། ། བཏང་སྙོམས་སུ་བཞག་པར་བྱ་བ་ཡང་མིན་ཏེ། སྐྱེས་བུ་རྣམས་ཀྱིས་དོན་དུ་གཉེར་བྱའི་གཙོ་བོ་ཡིན་པའི་ཕྱིར་རོ། ། དེས་ན་དེ་དག་ལ་དཔྱོད་པ་འཕོ་བ་ན་ངེས་པར་ཡིད་ཆེས་པའི་ལུང་ཚད་མར་བྱ་དགོས་ཏེ། དེ་ལས་ཐབས་གཞན་མེད་པའི་ཕྱིར་རོ། ། དེའི་ཕྱིར་ཡིད་ཆེས་པའི་ལུང་ནི་རང་གི་དོན་བསྒྲུབ་པའི་ཡན་ལག་ཏུ་ཚད་མར་བྱ་དགོས་སོ། ། ཀླུ་སྒྲུབ་ཀྱིས་ཇི་སྐད་དུ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། །
དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར། ། ཞེས་གསུངས་༼༢༥༩ན༽པ་ལྟར་འཇིག་རྟེན་གྱི་ཐ་སྙད་ལ་མ་བརྟེན་པར་དངོས་པོའི་དེ་ཁོ་ན་ཉིད་མི་རྟོགས་པས་གཞན་དོན་བསྒྲུབ་པའི་ཡན་ལག་ཏུ་གྲགས་པ་ཚད་མར་བྱེད་དགོས་སོ། ། འཕགས་པ་ལྷས་ཀྱང༌། ཇི་ལྟར་ཀླ་ཀློ་སྐད་གཞན་གྱིས། ། གཟུང་བར་མི་ནུས་པ་དེ་བཞིན། ། འཇིག་རྟེན་པ་ཡིས་མ་རྟོགས་པ། ། འཇིག་རྟེན་གཟུང་བར་ནུས་མ་ཡིན། ། ཅེས་གསུངས་སོ། ། དེའི་ཕྱིར་འཇིག་རྟེན་པའི་ཐ་སྙད་ལ་མ་བརྟེན་པར་གཞན་དག་ཡང་དག་པའི་དོན་ལ་གཞུག་པར་མི་ནུས་པས་གཞན་གཞན་དོན་བསྒྲུབ་པའི་ཡན་ལག་ཏུ་གྲགས་པ་ངེས་པར་ཚད་མར་བྱ་དགོས་སོ། །
དེ་ལྟར་ན་རིགས་པའི་དབང་ཕྱུག་རྣམ་གཉིས་ཀྱིས་ཡིད་ཆེས་དང་གྲགས་པ་ཚད་མར་གསུངས་པའི་དགོངས་པ་ནི་འདི་ཁོ་ན་ཡིན་ཏེ། བློ་ལྡན་རྣམས་ཀྱིས་ཁོང་དུ་ཆུད་པར་མཛོད་ཅིག ། གཉིས་པ་ཚིག་དོན་ནི། ཁས་བླངས་དེ་ཡང་ཚད་མ་ནི། ། ངག་གིས་བཀག་མེད་ཡིན་པར་འདོད། ། གཏན་ཚིགས་ཐེ་ཚོམ་ལ་བརྗོད་ཕྱིར། ། བསལ་བ་གཏན་ཚིགས་རྟེན་མ་ཡིན། ། རྗེས་སུ་དཔག་པའི་དབྱེ་བ་ཡིས། ། གནོད་པ་དེ་ནི་རྣམ་བཞིར་བཤད། ། དེ་ལ་ཁས་བླངས་འབྲས་རྟགས་ཏེ། །
འགྲོ་ལ་གྲགས་པ་རང་བཞིན་རྟགས། ། ཞེས་སྨོས་ཏེ། རྒོལ་བས་ཁས་བླངས་པའི་བསྒྲུབ་བྱ་དེ་ཡང་མངོན་སུམ་དང་རྗེས་སུ་དཔག་པའི་ཚད་མ་དག་གིས་བཀག་པ་མེད་པ་ཡིན་པར་འདོད་དགོས་ཏེ། བསྒྲུབ་བྱར་སོང་བའི་རྒོལ་བའི་ཚད་མས་བསལ་བ་ནི་གཏན་ཚིགས་ཀྱི་རྟེན་མ་ཡིན་པའི་ཕྱིར། གཏན་ཚིགས་ནི་བསྒྲུབ་བྱ་ལ་ཐེ་ཚོམ་དང་ལྡན་པའི་རྒོལ་བ་ལ་བརྗོད་དགོས་པའི་ཕྱིར་རོ། ། འོ་ན་འདིར་སེལ་བྱེད་གཉིས་༼༢༥༩བ༽སུ་བཤད་པ་དང༌། མདོར་སློབ་དཔོན་གྱིས་བཞིར་བཤད་པ་འགལ་ཅེ་ན། མི་འགལ་ཏེ། རྗེས་སུ་དཔག་པ་ལ་གསུམ་དུ་དབྱེ་བ་ཡིས་ཚད་མས་གནོད་པ་དེ་ནི་རྣམ་པ་བཞིར་བཤད་པའི་ཕྱིར་རོ། ། ཡིད་ཆེས་དང་གྲགས་པའི་རྗེས་དཔག་ཡོད་ན་དེའི་རྟེན་ཡོད་དགོས་ལ།
སྔར་གཏན་ཚིགས་གསུམ་དུ་གྲངས་ངེས་པ་དང་འགལ་ལོ་ཞེ་ན། མི་འགལ་ཏེ། རྗེས་དཔག་གསུམ་པོ་དེ་ལ་ཁས་བླངས་རྗེས་དཔག་གི་རྟེན་ནི་འབྲས་རྟགས་སུ་འདུས་ལ། འགྲོ་བ་ལ་གྲགས་པའི་རྗེས་དཔག་གི་རྟེན་ནི་རང་བཞིན་རྟགས་སུ་འདུས་པའི་ཕྱིར་རོ། ། འདིར་གྲགས་ཡིད་ཀྱི་རྗེས་དཔག་དང༌། དེའི་རྟེན་གཏན་ཚིགས་ནི་དགོས་པའི་དབང་གིས་རྗེས་མཐུན་པར་བཞེད་དེ། རྒྱན་མཛད་པས། ཡིད་ཆེས་པའི་ཚིག་ནི་འབྲས་བུ་དང་མཐུན་པ་ཡིན་ལ། གྲགས་པ་ནི་རང་བཞིན་དང་མཐུན་པ་ཡིན་ནོ་ཞེས་གསུངས་སོ། ། གཉིས་པ་རྒྱས་པར་བཤད་པ་ལ།
ཡིད་ཆེས་པའི། གྲགས་པའི། མངོན་སུམ་གྱི་བསལ་བ་རྒྱས་པར་བཤད་པའོ། ། དང་པོ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། འདི་ལ་ཡང་རང་ཚིག་གིས་དང༌། ལུང་ཚིག་གི་དབྱེ་བས་འདིའི་བསལ་བ་ཡང་རྣམ་པ་གཉིས་ཏེ། དེ་ལ་རང་ཚིག་དང་འགལ་བ་ནི།
གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པ་ལྟ་བུ་སྟེ། ཚིག་རང་ཉིད་ཀྱིས་རང་གི་ནུས་པ་ཉམས་པར་བྱས་པའི་ཕྱིར་རོ། ། ཇི་ལྟར་ཉམས་པར་བྱས་ཤེ་ན། འདི་ལྟར་སྨྲ་བ་པོའི་ཚིག་བརྗོད་བྱའི་དོན་ལ་ཚད་མར་ཁས་མི་ལེན་ན་གཞན་དག་ལ་བསྟན་པའི་ཕྱིར་ངག་སྨྲ་བ་མི་རིགས་ཏེ། ཁོ་བོས་དོན་འདི་རྟོགས་ནས་སྨྲས་པས་ཚིག་འདི་༼༢༦༠ན༽བརྗོད་བྱའི་དོན་ལ་བསླུ་བ་མེད་པའི་ཕྱིར། ཁྱོད་ཀྱིས་ཀྱང་དོན་འདི་རྟོགས་པར་གྱིས་ཤིག་བསམ་པས་སྨྲ་བ་པོ་རྣམས་ངག་སྦྱོར་བ་ཡིན་ལ། དེའི་ཚེ་རང་ཉིད་ཀྱི་ཚིག་ཚད་མར་ཁས་མི་ལེན་ན་ཚིག་སྨྲས་པའི་དགོས་པ་གང་ཡིན་པ་དེ་མི་འགྲུབ་པས་ཚིག་སྨྲས་པ་དོན་མེད་པའི་ཕྱིར་རོ། ། དོན་འདི་ལ་དགོངས་ནས་ཚད་མ་འབྲིང་པོ་ལས། དེ་ཉིད་ཀྱི་ཕྱིར་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པ་འདི་ལ་དཔེར་བརྗོད་པ་ཡང་འདྲ་བར་མཛད་དེ། ཚད་མ་རྣམས་མེད་ན་བསྟན་བཅོས་དང་ཚིག་དག་མི་རུང་བའི་ཕྱིར་རོ། །
རང་གི་ཚིག་དང་འགལ་བ་ལ་གསལ་བའི་དཔེར་བརྗོད་པ་ཡིན་ལ་ཞེས་གསུངས་པའི་ཕྱིར་རོ། ། སློབ་དཔོན་ཆོས་མཆོག་གིས་ཀྱང་ངག་དེ་བརྗོད་པ་ན་ཤུགས་ཀྱིས་རང་གི་དོན་ལ་མི་འཁྲུལ་བར་བསྟན་ལ། དེ་འདྲ་བ་ཡང་སྨྲ་བ་པོའི་ང་རྒྱལ་གྱི་རྗེས་སུ་དཔག་པའི་ཚད་མ་ཡིན་ནོ། ། དེས་ན་བརྗོད་པའི་ཤུགས་ཀྱིས་འོངས་པ་འདི་ཚད་མ་ཉིད་དུ་ཁས་བླངས་པས་ནི་རང་གི་བརྗོད་བྱ་ཚད་མ་ཡིན་པ་འགལ་བར་བྱེད་དོ་ཞེས་གསུངས་སོ། ། དེས་ན་ཚིག་རང་ཉིད་སྨྲས་པའི་ཤུགས་ཀྱིས་ཚིག་རང་ཉིད་མི་བསླུ་བའི་ཆོས་ཅན་དུ་ཁས་བླངས་པ་དང༌། ཚད་མ་དག་མེད་ཅེས་སྤྱིར་བཀག་པས་ནི་ཚིག་རང་ལ་ཡང་མི་བསླུ་བའི་ཆོས་མེད་པར་ཁས་བླངས་པ་གཉིས་ཚིག་གཅིག་པུ་འདིའི་སྟེང་དུ་འགལ་བ་ནི་རང་ཚིག་དང་འགལ་བའི་དོན་ཏོ། ། དེ་ཡང་ཚིག་གཅིག་པོ་དེ་ལ་འགལ་བ་དེ་དག་རྒོལ་བ་རང་གི་ཁས་བླངས་ཀྱིས་བཞག་པས་སྟོབས་མཚུངས་པའི་ཕྱིར་ཕན་ཚུན་གེགས་བྱེད་ཙམ་དུ་འགྱུར་གྱི། གནོད་བྱེད་དུ་ནི་མི་འགྱུར་ཏེ། དེ་སྐད་དུ་ཚད་མ་འབྲིང་༼༢༦༠བ༽པོ་ལས། ཚད་མ་མ་ཡིན་ན་གེགས་བྱེད་པར་ཇི་ལྟར་འགྱུར་ཞེ་ན།
དེ་ཉིད་ཀྱི་ཕྱིར་སྟོབས་མཚུངས་པས་སོ་ཞེས་གསུངས་པས་སོ། ། ལུང་དང་འགལ་བ་ནི། དཔེར་ན་སྦྱིན་སོགས་དཀར་ཆོས་སྤྱད་པ་ནི་མ་འོངས་པ་ན་བདེ་བ་སྟེར་བ་མ་ཡིན་ནོ་ཞེས་པ་ལྟ་བུའོ། ། འདི་ལ་སློབ་དཔོན་ཕྱོགས་ཀྱི་གླང་པོའི་སློབ་མ་ཁ་ཅིག་ཡིད་ཆེས་པའི་བསལ་བ་ལ་ལུང་གནོད་བྱེད་དུ་བཞེད་མོད། བདག་ཉིད་ཆེན་པོ་ཆོས་ཀྱི་གྲགས་པས་ཕན་ཚུན་གེགས་བྱེད་ཙམ་དུ་བསྒྲུབ་པར་མཛད་ནས་གནོད་བྱེད་དུ་འཇུག་པ་ཤུགས་ལ་བཀག་གོ ། ཇི་ལྟར་བཀག་ཅེ་ན། འདི་ལྟར་སྦྱིན་སོགས་དཀར་ཆོས་སྤྱད་པས་མ་འོངས་པ་ན་བདེ་བ་སྟེར་བར་བྱེད་ཅེས་པ་འདིར་ཆོས་ཅན་དེ་སྒྲུབ་བྱེད་གང་གིས་རྣམ་པར་འཇོག་ལུང་གིས་འཇོག་ཅེ་ན། མ་ཡིན་ཏེ། ལུང་ཚད་མ་མ་ཡིན་པའི་ཕྱིར་དང༌། ཚད་མ་མ་ཡིན་པས་དོན་རྣམ་པར་འཇོག་མི་ནུས་པའི་ཕྱིར་རོ། །
འོན་ཏེ་སྤྱིར་ལུང་ཚད་མ་མ་ཡིན་ཀྱང་གཞལ་བྱ་ཤིན་ལྐོག་ལ་དཔྱོད་པའི་ཚེ་ལུང་ཚད་མར་ཁས་བླང་དགོས་ལ། ཁས་བླངས་པ་ཙམ་གྱིས་ཀྱང་ལུང་ཚད་མར་འགྱུར་བས། ལུང་ནི་འདིའི་ཆོས་ཅན་གྱི་སྒྲུབ་བྱེད་དོ་ཞེ་ན། དེ་ལྟར་ཡིན་ན་དམ་བཅའ་འདིའི་ཆོས་ཅན་སྦྱིན་སོགས་དཀར་ཆོས་སྤྱོད་པ་ནི་ལུང་ཁོ་ནས་གྲུབ་པར་འདོད་ཀྱང༌། རྒོལ་བ་རང་གིས་ཁས་བླངས་པ་ཙམ་གྱིས་བཞག་པར་འགྱུར་ཏེ། དེ་གྲུབ་པ་ལུང་ཚད་མར་འགྱུར་བ་ལ་བལྟོས་ཤིང༌། ལུང་ཚད་མ་ཡིན་པ་ཡང་རྒོལ་བ་རང་གིས་ཁས་བླངས་པ་ཙམ་གྱིས་བཞག་པའི་ཕྱིར་རོ། ། འདོད་པ་ཉིད་དོ་ཞེ་ན། ཁས་བླངས་པ་ཙམ་གྱིས་བཞག་པའི་སྦྱིན་སོགས་དཀར་ཆོས་སྤྱད་པ་འདི་༼༢༦༡ན༽ལས་མ་འོངས་པ་ན་བདེ་བ་སྟེར་བ་ཡང་ཁས་བླངས་པ་ཙམ་གྱིས་བཞག་པར་འགྱུར་ཏེ། དེའི་སྒྲུབ་བྱེད་དུ་འདོད་པའི་ལུང་ནི་ཚད་མར་ཁས་བླངས་པ་ཙམ་གྱིས་བཞག་པའི་ཕྱིར་རོ། །
དེ་ཡང་འདོད་པ་ཉིད་དོ་ཞེ་ན། འོ་ན་བདེ་བ་སྟེར་བ་འདི་ཡང་ཕྱིས་བདེ་བ་མི་སྟེར་ཞེས་བརྗོད་པའི་ཚེ་སྦྱིན་སོགས་དཀར་ཆོས་སྤྱད་པ་འདི་ལ་བདེ་བ་སྟེར་བ་དང་མི་སྟེར་བ་གཉིས་ཀ་རང་གིས་ཁས་བླངས་པ་ཙམ་གྱིས་བཞག་པར་ཁྱད་པར་མེད་པས་སྟོབས་མཚུངས་པའི་ཕྱིར། རང་གི་ཚིག་བཞིན་དུ་གེགས་བྱེད་པ་ཙམ་དུ་འགྱུར་གྱི། གནོད་བྱེད་མ་ཡིན་ནོ་ཞེས་བྱ་བ་འདི་རིགས་པས་གྲུབ་བོ། ། དེ་ལྟར་མ་ཡིན་པར་གནོད་བྱེད་དུ་ཁས་ལེན་ན་ལུང་ཁས་བླངས་པ་ཙམ་གྱིས་ཚད་མར་འགྱུར་བ་དང༌། ཆོས་ཅན་ལུང་ཁོ་ནས་གྲུབ་པར་ཁས་ལེན་དགོས་པར་འགྱུར་ན། དེ་ཡང་སྡེ་བདུན་མཛད་པས་ལེགས་པར་བཀག་པའི་ཕྱིར། ཇི་ལྟར་བཀག་ཅེ་ན། ཇི་སྐད་དུ་རྒྱས་པ་ལས། སྐྱེས་བུའི་འདོད་པས་བྱས་ན་འདི། །
ཡོངས་སུ་རྫོགས་པའི་ཚད་མ་ཉིད། ། ཅེས་དང༌། འབྲིང་པོ་ལས་ཀྱང༌། ཁས་བླངས་པར་ཁྱད་པར་མེད་ཀྱང་ཇི་ལྟར་གཅིག་ནི་ཚད་མ་དང་གནོད་པར་བྱེད་པ་ཡིན་ལ། གཞན་ནི་མ་ཡིན་ཏེ། དེས་ན་འདི་ནི་གྱི་ནའོ། ། འདིའི་ཚད་མ་ཉིད་སྐྱེས་བུའི་འདོད་པས་བྱས་པ་ཡང་ཡོངས་སུ་རྫོགས་པ་ཡིན་ནོ། ། ཞེས་དང༌། འདི་ལ་ཡང་གཞན་པ་གདོན་མི་ཟ་བར་བརྟེན་པ་ཅི་ཞིག་ཡོད་དེ། དེ་ཉིད་ཀྱིས་དོན་དེ་གཞན་གྱི་ཁ་ནས་རྣམ་པར་བཞག་ནས་ཀྱང་འགོག་པར་བྱེད་པའི་ཕྱིར་རོ་ཞེས་གསུངས་པའི་ཕྱིར་རོ། །
འོ་ན་ནི། དེ་ལྟར་ཡུལ་གཉིས་རྣམ་དག་ན། ། ༼༢༦༡བ༽དེ་ནི་བསྟན་བཅོས་ཡོངས་འཛིན་པར། ། འདོད་པའི་དུས་ཡིན་དེ་ཡི་ཚེ། ། བསྟན་བཅོས་ཀྱིས་ནི་གནོད་པར་འགྱུར། ། ཞེས་གསུངས་པ་ཇི་ལྟར་ཡིན་ཅེ་ན། དེ་དག་ནི་ལུང་གཞལ་བྱའི་གནས་ཐམས་ཅད་ལ་གནོད་སྒྲུབ་ཏུ་འཇུག་པ་དགག་པར་བཞེད་ནས་གསུངས་པ་སྟེ། གལ་ཏེ་ལུང་གནོད་སྒྲུབ་ཏུ་འཇུག་ན་ཡང་ཡུལ་གང་ལ་སྒྲུབ་བྱེད་དུ་ཁས་བླངས་པ་དེ་ཁོ་ན་ལ་གནོད་སྒྲུབ་ཏུ་འཇུག་པར་རིགས་ཀྱི། ཡུལ་ཀུན་ལ་ནི་མ་ཡིན་ནོ་ཞེས་རེ་ཞིག་གཞན་ངོར་ཁས་བླངས་པ་ཙམ་ཡིན་གྱི། ངེས་པའི་དོན་ནི་མ་ཡིན་ཏེ།
ཇི་སྐད་དུ་བཤད་པའི་རིགས་པས་གེགས་བྱེད་པར་འཐད་ཀྱི། གནོད་བྱེད་དུ་མི་འགྱུར་བའི་ཕྱིར་དང༌། འཐད་ལྡན་ལས་ཀྱང༌། གེགས་བྱེད་པ་ནི་གནས་པར་འགྱུར་བའི་ཕྱོགས་ཡིན་ལ། དེ་ལྟ་ནི་རེ་ཞིག་གནོད་པ་ཞེས་བྱ་བའི་དོན་འདོད་པ་ཡིན་ནོ་ཞེས་གསུངས་པའི་ཕྱིར་རོ། ། དེ་ལྟ་མོད་ཀྱིས་གེགས་བྱེད་པ་དང་གནོད་པའི་ཁྱད་པར་ཇི་ལྟ་བུ་ཞེ་ན། གཞི་གཅིག་ལ་ཆོས་གཉིས་པོ་དེ་སྟོབས་མཚུངས་པའི་སྒོ་ནས་དོན་དེ་ལ་ངེས་ཤེས་བསྐྱེད་པ་ལ་གཅིག་ཤོས་ཀྱིས་གེགས་བྱས་ཏེ་ཐེ་ཚོམ་དུ་བྱེད་པ་ནི་གེགས་བྱེད་པ་ཞེས་བྱ་བ་ཡིན་ལ། གཞི་དེ་ལ་དོན་དེ་ཚད་མས་གྲུབ་པས་གཅིག་ཤོས་ལས་སྟོབས་ཆེ་བའི་སྒོ་ནས་གཅིག་ཤོས་མཐའ་གཅིག་ཏུ་མེད་པར་ངེས་པར་བྱེད་པ་ནི་གནོད་པ་ཞེས་བྱའོ། ། རང་ཚིག་དང་ལུང་ལས་ཡིད་ཆེས་པར་བྱེད་ན་ཚུལ་ཇི་ལྟར་ཡིད་ཆེས་ཞེ་ན། ཚིག་སྨྲ་བ་པོ་རང་ཉིད་དང་ཁས་བླངས་པའི་ལུང་བྱེད་པ་པོ་ནི་དོན་ཇི་ལྟ་བ་བཞིན་མཐོང་བའི་སྒོ་ནས་ངག་འཇུག་པར་རྒོལ་བས་མངོན་པར་འདོད་པས་ཡིད་ཆེས་པ་ཡིན་ལ།
༼༢༦༢ན༽དེ་དག་གིས་སྨྲས་པའི་རང་ཚིག་དང་ཁས་བླངས་པའི་ལུང་ནི་བརྗོད་བྱའི་དོན་གྱི་འབྲས་བུར་རྒོལ་བ་རང་ཉིད་འདོད་པ་ཙམ་ཡིན་པས། དེ་དག་རང་གི་བརྗོད་བྱའི་དོན་ལ་མི་འཁྲུལ་བའི་འབྲས་བུའི་རྟགས་དང༌། དེ་དག་ལ་བརྟེན་པའི་བློ་ཡང་རྗེས་སུ་དཔག་པའི་ཚད་མར་རྒོལ་བ་རང་གི་འདོད་པས་བཞག་པ་ཙམ་ཡིན་གྱི། འདི་དག་ལ་དངོས་པོ་སྟོབས་ཞུགས་ཀྱི་རྗེས་དཔག་གི་རྟེན་བཞིན་དུ་རང་རྒྱུད་ཀྱི་རྟགས་དང༌། དེ་སྟོན་པའི་སྒྲུབ་ངག་ནི་ཅུང་ཟད་ཀྱང་མེད་དོ། ། དེ་ལྟར་ན་ཁོ་བོས་ཇི་སྐད་བཤད་པའི་དོན་འདི་ལས་ཕྱི་རོལ་ཏུ་གྱུར་པའི་བོད་ཕལ་མོ་ཆེ་དག་སྦྱིན་སོགས་དཀར་ཆོས་སྤྱད་པ་ཆོས་ཅན། མ་འོངས་པ་ན་བདེ་བ་སྟེར་བ་ཡིན་ཏེ། དེ་ལྟར་ལུང་ལས་བཤད་པའི་ཕྱིར་ཞེས་རང་རྒྱུད་ཀྱི་རྟགས་འགོད་མོད། དེ་ལྟར་ན་རྟགས་དགོད་བྱའི་ཕྱི་རྒོལ་དེས་སྦྱིན་སོགས་དཀར་ཆོས་སྤྱད་པ་དེ་གྲུབ་པའམ། འོན་ཏེ་མ་གྲུབ།
དང་པོ་ལྟར་ན་ཚད་མ་གཞན་ལས་གྲུབ་པ་མི་རིགས་པས་ལུང་ལས་གྲུབ་པར་འགྱུར་ལ། དེ་ལྟར་ན་ཕྱི་རྒོལ་རང་ཉིད་ཀྱིས་བསྒྲུབ་བྱ་ཡང་ལུང་ལས་ཅིའི་ཕྱིར་མ་གྲུབ། དེས་ན་གཞན་གྱིས་རྟགས་བསྟན་པ་དོན་མེད་དོ། ། གཉིས་པ་ལྟར་ན་ཡང་ཆོས་ཅན་མ་གྲུབ་པ་རྟགས་འགོད་པའི་ཡུལ་དུ་མི་རུང་ངོ༌། ། དེ་བཞིན་དུ་རང་ཚིག་ལ་ཡང་རྟགས་འགོད་པའི་ཚེ་དོན་འདི་ནི་འདི་ཁོ་ན་ལྟར་ཡིན་ཏེ། དེ་ལྟར་དུ་ཁོ་བོས་སྨྲས་པའི་ཕྱིར་རོ་ཞེས་འགོད་དགོས་ན། དེ་འདྲ་བའི་རྟགས་འགོད་མཁན་གྱི་སྔ་རྒོལ་སུ་ཞིག་ཡོད་ལ། དེ་འདྲ་བའི་རྟགས་ལས་བསྒྲུབ་བྱ་ལ་རྟོགས་པ་སྐྱེ་བའི་ཕྱི་རྒོལ་ཀྱང་༼༢༦༢བ༽སུ་ཞིག་ཡོད། དེས་ན་ཡིད་ཆེས་པའི་རྟགས་དང༌། དེ་ལ་བརྟེན་པའི་བློ་ནི་སྐྱེས་བུ་རང་གི་མངོན་པའི་ང་རྒྱལ་གྱིས་བཞག་པའི་རྟགས་དང་རྗེས་དཔག་ཡིན་གྱི།
གཞན་ལ་དངོས་པོ་དང་མཐུན་པར་རྟོགས་པ་བསྐྱེད་པའི་ཡན་ལག་ནི་མ་ཡིན་ནོ། ། གཉིས་པ་ཚིག་གི་དོན་བཤད་པ་ལ། ཀུན་ལས་བཏུས་སུ་ལུང་དང་རང་ཚིག་ལྷན་ཅིག་ཏུ་བཤད་པའི་ཚུལ། དེའི་རྒྱུ་མཚན། དཔེ་མཚུངས་པར་བསྟན་པའི་རྒྱུ། རྩོད་པ་སྤང་བའོ། ། དང་པོ་ནི། ཡང་དག་ངེས་ལྡན་བརྗོད་འདོད་པ། ། བདག་གཞན་ཡིད་ཆེས་མཚུངས་པ་ཡི། ། ཕྱིར་ན་རང་གི་ཚིག་དང་ནི། །
བསྟན་བཅོས་གཅིག་ཏུ་བཤད་པ་ཡིན། ། ཅེས་སྨོས་ཏེ། ཚད་མ་མདོར་རང་གི་ཚིག་དང་ནི་བསྟན་བཅོས་ལྷན་ཅིག་ཏུ་བཤད་པ་ཆོས་ཅན། དགོས་པ་དང་ལྡན་པ་ཡིན་ཏེ། ཡང་དག་པའི་དོན་ངེས་པ་དང་ལྡན་པས་རང་ཚིག་བརྗོད་པར་འདོད་པའི་སྐྱེས་བུ་བདག་དང༌། གཞན་བསྟན་བཅོས་བྱེད་པ་པོ་གཉིས་ཡིད་ཆེས་ཀྱི་གནས་སུ་མཚུངས་པར་ཤེས་པར་བྱ་བའི་ཕྱིར་ནའོ། ། གཉིས་པ་དེའི་རྒྱུ་མཚན་ནི། ཇི་ལྟར་བདག་ནི་ཚད་མིན་ན། ། ཚིག་ནི་འཇུག་པར་མི་འགྱུར་བ། ། དེ་བཞིན་བསྟན་བཅོས་མི་བརྟེན་ན། །
དེར་གྲགས་དོན་ལ་དཔྱོད་པ་ཡང༌། ། མཚུངས་པར་བསྟན་ཕྱིར་བསྟན་བཅོས་དེའི། ། སྐབས་རྟེན་ཉིད་ལ་གནོད་བྱེད་ཅེས། ། དོན་འདི་བསྟན་པའི་ཆེད་དུ་འདི། ། རང་གི་ཚིག་དང་ལྷན་ཅིག་བཤད། ། ཅེས་སྨོས་ཏེ། དེ་གཉིས་ཡིད་ཆེས་ཀྱི་གནས་སུ་མཚུངས་ཏེ། རང་ཚིག་སྨྲ་བ་པོ་བདག་ཉིད་དམ། རང་ཚིག་ནི་དོན་དེ་སྟོན་པ་ལ་ཚད་མ་མ་ཡིན་ན། དོན་དེ་སྟོན་པའི་ཚིག་འཇུག་པར་མ་འགྱུར་བ་དེ་༼༢༦༣ན༽བཞིན་དུ་བསྟན་བཅོས་ཀྱང་ཚད་མར་མི་བརྟེན་ན།
དེར་གྲགས་པའི་བརྗོད་དོན་དཔྱོད་པ་ཡང་མི་འཇུག་གོ་ཞེས་མཚུངས་པར་བསྟན་པའི་ཕྱིར་རོ། ། དེའི་ཕྱིར་ལུང་དེ་བསྟན་བཅོས་དེའི་སྐབས་ལ་བརྟེན་པའི་བརྗོད་བྱའི་ལོག་ཕྱོགས་ཉིད་ལ་གནོད་བྱེད་ཡིན་ནོ་ཞེས་པའི་དོན་འདི་བསྟན་པའི་ཆེད་དུ་བསྟན་བཅོས་ཀྱི་བསལ་བ་འདི་རང་ཚིག་གི་བསལ་བ་དང་ལྷན་ཅིག་ཏུ་བཤད་དོ། ། འདིར་གནོད་ཅེས་པའང་གེགས་བྱེད་པ་ཙམ་ལ་གནོད་པར་བརྗོད་ལ། བསྟན་བཅོས་ཀྱང་དཔྱད་པ་གསུམ་གྱིས་དག་པ་ལ་བྱེད་དགོས་ཤིང༌། ཡིད་ཆེས་པ་ནི་རྣམ་པར་རྟོག་པ་གཏིང་ཚུགས་པའོ། ། གསུམ་པ་དཔེ་མཚུངས་པར་བསྟན་པའི་རྒྱུ་མཚན་ནི། དེས་ན་འདི་ལ་དཔེ་དག་ཀྱང༌། ། མཚུངས་པ་ཉིད་དུ་བསྟན་པ་ཡིན། ། ཚད་མ་རྣམས་ནི་ཡོད་མིན་ན། ། བསྟན་བཅོས་ཚིག་མི་རུང་ཕྱིར་རོ། །
རང་ཚིག་འགལ་ལ་གསལ་བའི་དཔེ། ། ལུང་ལ་ཕྱོགས་ཙམ་བསྟན་པ་ཡིན། ། དེ་ལ་མ་འོངས་པ་ན་ཆོས། ། བདེ་བ་མི་འགྲུབ་ཅེས་བྱ་ཡིན། ། ཅེས་སྨོས་ཏེ། ལུང་དང་རང་ཚིག་མཚུངས་པར་བསྟན་པའི་རྒྱུ་མཚན་དང་དགོས་པ་དེས་ན་སློབ་དཔོན་གྱིས་ཚིག་གཉིས་པོ་དང་འགལ་བ་འདི་ལ་དཔེ་དག་ཀྱང་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པ་ལྟ་བུའོ་ཞེས་པས་མཚོན་ནས་མཚུངས་པ་ཉིད་དུ་བསྟན་པ་ཡིན་ནོ། ། འདི་རང་ཚིག་དང་འགལ་ཏེ། དངོས་སུ་ཚད་མ་མེད་པར་དམ་བཅས་ན་ཤུགས་ལ་ཚིག་དེ་ལ་བརྟེན་ནས་ཚད་མ་མེད་པར་རྟོགས་པའི་ཚད་མ་ཁས་བླངས་པའི་ཕྱིར་རོ། ། དམ་བཅའ་དེ་ལ་ལུང་ཚད་མར་ཁས་བླངས་ན་ལུང་གིས་ཀྱང་གནོད་དེ། གཞལ་བྱའི་དོན་ཅན་གྱི་༼༢༦༣བ༽ཚད་མ་རྣམས་ནི་ཡོད་པ་མ་ཡིན་ན་བསྟན་བཅོས་ཀྱི་ཚིག་ལ་བརྟེན་ནས་རྟོགས་པའི་ཚད་མ་མི་རུང་བའི་ཕྱིར་རོ། །
དེ་དག་གིས་རྟོགས་པའི་དོན་མེད་དོ་ཞེས་འགོག་པ་ཡིན་གྱི། རང་གི་ངོ་བོ་ཙམ་ནི་མ་ཡིན་ཏེ། དེ་ནི་མྱོང་བས་གྲུབ་པའི་ཕྱིར་རོ། ། དེས་ན་ཚིག་བརྗོད་བྱ་སྟོན་པ་དང་མ་འབྲེལ་ཞིང་མི་བདེན་པར་དམ་བཅས་པ་ན་ལུང་དང་རང་ཚིག་གཉིས་ཀར་གྱིས་གནོད་པ་ཡིན་ཏེ། བསྟན་བཅོས་ཀྱི་ཚིག་ཀྱང་ཚད་མ་སྟེ། བདེན་ཚིག་ཡིན་པ་དང་འགལ་བས་སོ་ཞེས་སློབ་དཔོན་ཆོས་མཆོག་གསུང་ངོ༌། ། དེས་ན་གཞལ་བྱའི་དོན་ཅན་གྱི་ཚད་མ་མེད་ཅེས་པ་ནི་རང་ཚིག་དང་འགལ་བས་གེགས་བྱེད་པ་ལ་རྣམ་པ་གསལ་བའི་དཔེ་ཡིན་ཏེ། དངོས་ཤུགས་འགལ་བའི་རང་ཚིག་ཡིན་པའི་ཕྱིར། ལུང་ལ་ནི་ཕྱོགས་ཙམ་བསྟན་པ་ཡིན་གྱི། རྣམ་གསལ་གྱི་དཔེ་མ་ཡིན་ཏེ།
དེའི་ལོག་ཕྱོགས་དངོས་པོའི་སྟོབས་ཀྱིས་གྲུབ་པའི་ཕྱིར་དང༌། དམ་བཅའ་དེའི་ལོག་ཕྱོགས་ཀྱི་ཕྱོགས་གཅིག་ཡིད་ཆེས་པའི་ལུང་གིས་གྲུབ་པ་ཡོད་པའི་ཕྱིར་རོ། ། དེ་ལྟར་ན་ལུང་ལ་རྣམ་གསལ་གྱི་དཔེ་མེད་དམ་ཞེ་ན། ཡོད་དེ། ལུང་དང་འགལ་བ་དེ་ལ་རྣམ་གསལ་གྱི་དཔེ་ནི་སྦྱིན་པ་ལ་སོགས་པའི་ཆོས་ཀྱིས་མ་འོངས་པ་ན་བདེ་བ་མི་འགྲུབ་ཅེས་པ་ཡིན་ཏེ། ལུང་མེད་ན་སྦྱིན་སོགས་དཀར་པོའི་ཆོས་སོགས་དཀར་པོའི་ཆོས་སུ་མི་འགྲུབ་པའི་ཕྱིར་རོ། ། འདིར་སློབ་དཔོན་ཆོས་མཆོག་དང་ཤཱཀྱ་བློ་ལ་སོགས་པས་མ་འོངས་པ་ཚེ་ཕྱི་མ་ལ་སྦྱོར་བར་མཛད་པ་ནི་ཤིན་ཏུ་མ་འབྲེལ་ལོ། ། བཞི་པ་རྩོད་པ་སྤང་བ་ལ། ཆོས་ཅན་ཚད་མས་གྲུབ་པ་ལ་ལུང་གནོད་བྱེད་མ་ཡིན། ལུང་གིས་གྲུབ་པ་ལ་གནོད་༼༢༦༤ན༽བྱེད་ཡིན་པ།
ཁས་བླངས་རྗེས་དཔག་གསུངས་པའི་དགོས་པ། རིགས་སྒོར་ལུང་དང་རང་ཚིག་དང་འགལ་བའི་དཔེར་བརྗོད་ཐ་དད་དུ་གསུངས་པའི་དགོས་པ། བསྟན་བཅོས་ཡུལ་ཐམས་ཅད་ལ་གནོད་བྱེད་མ་ཡིན། དེ་ལ་རྩོད་པ་སྤང་བའོ། ། དང་པོ་ལ། གེགས་བྱེད་ཙམ་དུ་བསྟན། གནོད་བྱེད་མ་ཡིན་པའོ། ། དང་པོ་ནི། དེ་ལ་བརྟེན་མིན་དངོས་པོ་ལ། ། བསྟན་བཅོས་དང་འགལ་བརྗོད་ན་ཡང༌། །
གནོད་པ་མ་ཡིན་གཉིས་པོ་དག ། ནུས་པ་མཚུངས་ཕྱིར་གེགས་བྱེད་འགྱུར། ། དཔེར་ན་རང་གི་ཚིག་བཞིན་ཏེ། ། དེ་ཡང་དེ་ཚེ་རང་ཚིག་བདག ། དེ་དག་གང་ལ་ཚད་མ་ཡོད། ། དེ་ནི་གཞན་ལ་གནོད་བྱེད་འགྱུར། ། ཞེས་སྨོས་ཏེ། གལ་ཏེ་ཆོས་ཅན་ལུང་གིས་གྲུབ་པ་ལ་ལུང་གནོད་སྒྲུབ་ཏུ་འཇུག་པ་ཡིན་ན་ཆོས་ཅན་ཚད་མས་གྲུབ་པ་ལ་ཡང་ལུང་གནོད་སྒྲུབ་ཏུ་འཇུག་པར་ཁས་ལེན་དགོས་པའི་ཕྱིར་དེ་གཉིས་མཚུངས་སོ་ཞེ་ན། མ་ཡིན་ཏེ། ལུང་དེ་ལ་བརྟེན་པ་མ་ཡིན་པ་དངོས་སྟོབས་ཀྱིས་གྲུབ་པའི་དངོས་པོ་ལ་སྔར་ཁས་བླངས་པའི་བསྟན་བཅོས་དང་འགལ་བ་བརྗོད་ན་ཡང་ལུང་གིས་གནོད་པ་མ་ཡིན་ཏེ།
གཉིས་པོ་དག་ནུས་པ་མཚུངས་པའི་ཕྱིར་ན་ཕན་ཚུན་གེགས་བྱེད་པ་ཙམ་དུ་འགྱུར་རོ། ། དཔེར་ན་ངའི་མ་མོ་གཤམ་ཡིན་ནོ་ཞེས་རང་གི་ཚིག་འགལ་བ་ཡང་གེགས་བྱེད་ཡིན་པ་བཞིན་ནོ། ། རྒོལ་བས་སྔར་སྒྲ་རྟག་པ་དམ་བཅས་ནས་ཕྱིས་མི་རྟག་པར་དམ་བཅས་པ་དེ་ཡང་རྒྱབ་བརྟེན་ཚད་མ་མེད་པ་དེའི་ཚེ་རང་ཚིག་འགལ་བས་གེགས་བྱེད་པའི་བདག་ཉིད་དུ་འགྱུར་རོ། ། དེས་ན་སྔར་རྟག་པར་སྨྲ་བ་དང་ཕྱིས་མི་རྟག་པར་སྨྲ་བ་དེ་དག་གང་ལ་རྒྱབ་བརྟེན་ཚད་མ་༼༢༦༤བ༽ཡོད་པ་དེ་ནི་གཞན་ལོག་ཕྱོགས་ལ་གནོད་བྱེད་དུ་འགྱུར་རོ་ཞེས་རྒྱན་གྱིས་སོ། ། ལྷ་དབང་བློས་ཚིག་ཉིད་ལ་སྦྱོར་བར་མཛད་དོ། ། གཉིས་པ་གནོད་བྱེད་མ་ཡིན་པ་ནི།
དེ་ལྟར་མིན་ན་རིགས་བྲལ་གྱི། ། དམ་བཅའ་ནུས་པ་མཚུངས་པ་ཡི། ། དམ་བཅའ་ཇི་བཞིན་དོན་ཅན་གྱི། ། རྗེས་དཔག་ལ་ནི་ཇི་ལྟར་གནོད། །
ཅེས་སྨོས་ཏེ། ཚད་མ་མེད་པའི་ཚིག་སྔ་ཕྱི་གེགས་བྱེད་ཡིན་པ་དེ་ལྟར་མ་ཡིན་ན་མི་རིགས་ཏེ། རིགས་པ་དང་བྲལ་བའི་དམ་བཅའ་འམ་ནུས་པ་མཚུངས་པའི་དམ་བཅའི་ཞེན་དོན་གྱིས་ཡུལ་ཇི་བཞིན་དོན་ཅན་གྱི་རྗེས་དཔག་གི་ཡུལ་ལ་ཇི་ལྟར་གནོད་དེ་མི་གནོད་པའི་ཕྱིར་རོ། ། གཉིས་པ་ལུང་གིས་གྲུབ་པ་ལ་ལུང་གནོད་བྱེད་ཡིན་པ་ནི། ལུང་རྣམས་ཚད་མ་ཡིན་པ་ནི། ། སྔར་ཉིད་རྣམ་པར་བཟློག་པ་ཡིན། ། དེ་ཡི་ཕྱིར་ན་ཁས་བླངས་ནས། ། དཔྱོད་པ་དག་ལ་སྐྱོན་འདི་འདོད། ། ཅེས་སྨོས་ཏེ། གལ་ཏེ་དངོས་སྟོབས་ཡུལ་ལ་ལུང་རིགས་པ་དང་བྲལ་བ་མ་ཡིན་ཏེ།
དེ་ལ་ལུང་ཚད་མ་ཡིན་པའི་ཕྱིར་དང༌། གཞན་དུ་ན་ལུང་གནོད་སྒྲུབ་ཏུ་འཇུག་པའི་སྐབས་མེད་པར་ཡང་འགྱུར་བའི་ཕྱིར་རོ་ཞེ་ན། དེ་ལྟར་མ་ཡིན་ཏེ། དངོས་སྟོབས་ཀྱི་ཡུལ་ལ་ལུང་རྣམས་ཚད་མ་ཡིན་པ་ནི་སྔར་ཉིད་དུ་རྣམ་པར་བཟློག་ཟིན་པ་དེའི་ཕྱིར་དང༌། ལུང་ཁས་བླངས་ནས་ཤིན་ལྐོག་ལ་དཔྱོད་པ་དག་ལ་ལུང་དང་འགལ་བའི་སྐྱོན་འདི་འདོད་པའི་ཕྱིར་རོ། ། གསུམ་པ་ཁས་བླངས་རྗེས་དཔག་གསུངས་པའི་དགོས་པ་ནི། དེས་ན་གནོད་ཕྱིར་རྗེས་དཔག་ལས། ། ཁས་བླངས་ཕྱི་རོལ་གྱུར་མིན་ཀྱང༌། ། ཡུལ་གྱི་ཁྱད་པར་བསྟན་པ་ཡི། ། ཕྱིར་ན་ཐ་དད་བྱས་པ་ཡིན། །
དེ་ལྟར་མིན་ན་ཐལ་ཆེས་པའམ། ། ལོགས་༼༢༦༥ན༽ཤིག་བྱས་པ་དོན་མེད་འགྱུར། ། ཞེས་སྨོས་ཏེ། གནས་གསུམ་ལ་ལུང་གནོད་སྒྲུབ་ཡིན་མིན་གྱི་ཁྱད་པར་ཡོད་པ་དེས་ན་ཁས་བླངས་རྗེས་དཔག་རྗེས་དཔག་ལས་ཕྱི་རོལ་ཏུ་གྱུར་པ་མ་ཡིན་ཀྱང་རྗེས་དཔག་གསུམ་པོའི་ཡུལ་གྱི་ཁྱད་པར་བསྟན་པའི་ཕྱིར་དུ་ཐ་དད་དུ་བྱས་པ་ཡིན་ཏེ། ཤིན་ལྐོག་ལ་ལུང་སྒྲུབ་བྱེད་དུ་འཇུག་པ་ཤེས་པའི་ཕྱིར་དུ་ཡིན་པའི་ཕྱིར་དང༌། ཡུལ་གྱི་ཁྱད་པར་བསྟན་པའི་ཕྱིར་དུ་ཐ་དད་དུ་བྱས་པ་དེ་ལྟར་མིན་ན་རྗེས་དཔག་གི་དབྱེ་བ་ཙམ་སྟོན་པ་ཡིན་ན་ཧ་ཅང་ཐལ་ཆེས་པའམ་ཡིད་ཆེས་ལོགས་ཤིག་ཏུ་བྱས་པ་དོན་མེད་པར་འགྱུར་བའི་ཕྱིར་རོ། ། བཞི་པ་རིགས་སྒོར་ལུང་དང་རང་ཚིག་དང་འགལ་བ་ལ་དཔེར་བརྗོད་ཐ་དད་དུ་གསུངས་པའི་དགོས་པ་ནི། རང་གི་ཚིག་ཀྱང་ཐ་དད་པ། ། ཚིག་ཙམ་བརྗོད་ལ་གེགས་བྱེད་ཡིན། ། ཅེས་སྨོས་ཏེ།
རིགས་པའི་སྒོར་རང་ཚིག་དང་འགལ་བའི་དཔེར་བརྗོད་ཀྱང་ལུང་ལས་ཐ་དད་དུ་བྱས་པ་ལ་དགོས་པ་ཡོད་དེ། གནས་གསུམ་པོ་གང་ཡིན་ཀྱང་ཚད་མས་མ་གྲུབ་པའི་ཚིག་ཙམ་བརྗོད་པ་དེ་ལོག་ཕྱོགས་ཀྱི་དོན་ལ་གེགས་བྱེད་ཙམ་དུ་ཤེས་པར་བྱ་བའི་ཆེད་ཡིན་པའི་ཕྱིར་རོ། ། ཁྱབ་སྟེ། ལུང་གི་བསལ་བ་ནི་ངག་སྔ་ཕྱི་འགལ་བའི་སྒོ་ནས་བསལ་བ་ཡིན་པས་སོ་ཞེས་རྒྱན་གྱིའོ། ། ལྔ་པ་བསྟན་བཅོས་ཡུལ་ཐམས་ཅད་ལ་གནོད་སྒྲུབ་ཏུ་འཇུག་པ་བཀག་པ་ལ། དགག་པ་དངོས། ལུང་གི་གནོད་སྒྲུབ་ཏུ་འཇུག་པ་དང་མི་འཇུག་པའི་ཁྱད་པར་རོ། ། དང་པོ་ནི། དེ་ཡིས་བསྟན་བཅོས་ཚད་མར་ནི། ། ཁས་བླངས་ཕྱིར་ན་དངོས་ཀུན་ལ། །
གནོད་བྱེད་ཅེ་ན་གལ་ཏེ་དེ། ། མི་འདོད་གནོད་བྱེད་མིན་ནམ་ཅི། ། རང་ཚིག་༼༢༦༥བ༽འགལ་ན་རང་ཚིག་དང༌། ། བསྟན་བཅོས་འགལ་ཐ་དད་མེད་འགྱུར། ། སྐྱེས་བུའི་འདོད་པས་བྱས་ན་ནི། ། ཡོངས་སུ་རྫོགས་པའི་ཚད་མ་ཉིད། ། ཅེས་སྨོས་ཏེ། གལ་ཏེ་རྒོལ་བ་དེ་ཡིས་གནས་གསུམ་ལ་བསྟན་བཅོས་ཚད་མར་ནི་ཁས་བླངས་པའི་ཕྱིར་ན་དངོས་པོ་ཀུན་ལ་ལུང་གནོད་བྱེད་དང་སྒྲུབ་བྱེད་དུ་འཇོག་གོ་ཞེ་ན། གལ་ཏེ་གནས་གསུམ་ལ་རྒོལ་བས་ལུང་དེ་ཚད་མར་མི་འདོད་ན་གནོད་བྱེད་མིན་ནམ་ཅི་ཞེས་དྲིའོ། ། གལ་ཏེ་མི་འདོད་ན་གནོད་བྱེད་མ་ཡིན་ནོ་ཞེ་ན།
འོ་ན་གནས་གསུམ་ལ་ལུང་ཚད་མར་ཁས་བླངས་པ་ཙམ་གྱིས་གནོད་བྱེད་དུ་མི་འགྱུར་བར་ཐལ། རྒོལ་བས་མི་འདོད་ན་གནོད་པར་མི་ནུས་པའི་ཕྱིར། གལ་ཏེ་མི་འདོད་ཀྱང་སྔར་ལུང་ཁས་བླངས་པས་ཕྱིས་ལུང་དང་འགལ་ན་རང་ཚིག་སྔ་ཕྱི་འགལ་བར་འགྱུར་རོ་ཞེ་ན། རང་ཚིག་འགལ་བ་དང་བསྟན་བཅོས་དང་འགལ་བ་ལ་ཐ་དད་པའི་ཁྱད་པར་མེད་པར་འགྱུར་ཏེ། དེ་གཉིས་ཀ་ཡང་ཚད་མ་མེད་ཀྱང་རྒོལ་བ་རང་གིས་འདོད་མི་འདོད་ཙམ་གྱིས་བཞག་པའི་བསལ་བ་ཡིན་པའི་ཕྱིར་རོ། ། གཞན་ཡང་ལུང་འདི་ཆོས་ཅན། གཞལ་བྱའི་གནས་གསུམ་ཆར་ལ་ཡོངས་སུ་རྫོགས་པའི་ཚད་མ་ཉིད་ཡིན་པར་ཐལ། སྐྱེས་བུའི་འདོད་པས་ཚད་མར་བྱས་པའི་ཕྱིར་ཞེས་རྒྱན་གྱིའོ། ། སྐྱེས་བུའི་འདོད་པས་ཚད་མ་ཉིད་དུ་ཡོད་པ་མ་ཡིན་ནོ་སྙམ་དུ་དགོངས་པས་བཞད་གད་དུ་མཛད་པའོ་ཞེས་པ་ནི་ལྷའིའོ། ། གཉིས་པ་ལུང་གིས་གནོད་པ་དང་མི་གནོད་པའི་ཁྱད་པར་ནི།
དེས་ན་རབ་གྲགས་དོན་དག་ལ། ། བསྟན་བཅོས་དོར་ནའང་ཉེས་པ་མེད། ། ལྐོག་གྱུར་དག་ལ་བསྟན་བཅོས་ནི། ། མི་འདོད་དཔྱོད་པ་ཉིད་མི་འཇུག ། ཅེས་སྨོས་ཏེ། ༼༢༦༦ན༽ལུང་དངོས་པོ་ཐམས་ཅད་ལ་གནོད་སྒྲུབ་ཏུ་མི་འཇུག་པ་དེས་ན་རབ་ཏུ་གྲགས་པའི་དོན་མངོན་གྱུར་དང་ཅུང་ཟད་ལྐོག་གྱུར་དག་ལ་བསྟན་བཅོས་དོར་ནའང་ཉེས་པ་མེད་ལ། ཤིན་ཏུ་ལྐོག་གྱུར་དག་ལ་བསྟན་བཅོས་ནི་ངེས་པར་ཁས་ལེན་དགོས་ཏེ། དེའི་ཚེ་ལུང་ཁས་ལེན་པར་མི་འདོད་ན་ཤིན་ལྐོག་ལ་དཔྱོད་པ་མི་འཇུག་པའི་ཕྱིར་རོ། ། དྲུག་པ་རྩོད་པ་སྤང་བ་ནི། འདི་ལ་བརྟག་པ་ཕལ་ཆེར་ནི། །
འགལ་བ་བརྗོད་ཡིན་འདི་ལྟ་སྟེ། ། ཆགས་སོགས་ཆོས་མིན་རྩ་བ་དང༌། ། ཁྲུས་ཀྱིས་ཆོས་མིན་དག་འགྱུར་བའོ། ། མཐོང་དང་མ་མཐོང་བ་དག་ལ། ། རིགས་པས་གྲུབ་དང་རང་ཚིག་གིས། ། གནོད་མེད་བསྟན་བཅོས་གང་ཡིན་དེ། ། གཟུང་བར་བྱ་ཕྱིར་དཔྱོད་འཇུག་འགྱུར། ། ཞེས་སྨོས་ཏེ། གལ་ཏེ་དངོས་པོ་ཐམས་ཅད་ལ་ལུང་ཚད་མ་མ་ཡིན་ན་དེས་ཤིན་ཏུ་ལྐོག་གྱུར་གྱི་དོན་ཀྱང་གྲུབ་པ་མ་ཡིན་པར་འགྱུར་རོ་ཞེ་ན། བསྟན་བཅོས་འདི་ལ་བརྟག་པ་བྱས་ན་ཕལ་ཆེར་ནི་འགལ་བ་བརྗོད་པ་ཡིན་ཏེ།
འདི་ལྟ་སྟེ། ཆགས་སོགས་ཆོས་མ་ཡིན་གྱི་རྩ་བར་ཁས་ལེན་པ་དང༌། གངྒཱའི་སྒོ་དང་ཀུ་ཤ་འཁྱིལ། ། བིལ་བ་ཅན་དང་སྤོན་བོའི་རི། ། ཀ་ན་ལི་ཡི་འཇུག་ངོགས་སུ། ། ཁས་བྱས་ཡང་འབྱུང་སྲིད་མ་ཡིན། ། ཅེས་ཁྲུས་ཀྱི་ཆོས་མ་ཡིན་པ་ལུས་ངག་གི་ཉེས་པ་དག་པར་འགྱུར་རོ་ཞེས་སྔ་ཕྱི་འགལ་བར་སྨྲ་བའོ། ། འདི་ནི་ཤིན་ལྐོག་ལ་རང་ཚིག་སྔ་ཕྱི་འགལ་བའི་དཔེའོ། ། དེ་ལྟར་ན་ལུང་ལ་བརྟེན་ནས་དཔྱོད་པ་མི་འཐད་དོ་ཞེ་ན། བསླབ་པ་གསུམ་གྱིས་ཆོས་མ་ཡིན་པ་སྤོང་བར་སྟོན་པའི་བསྟན་བཅོས་གང་ཡིན་པ་དེ་ནི་ཆོས་ཅན།
གཟུང་བར་༼༢༦༦བ༽བྱ་བའི་ཕྱིར་དཔྱོད་པ་འཇུག་པར་འགྱུར་ཏེ། མཐོང་བ་མངོན་གྱུར་དང་ཅུང་ཟད་ལྐོག་གྱུར་དག་ལ་རིགས་པས་གྲུབ་པ་དང༌། མ་མཐོང་བ་ཤིན་ཏུ་ལྐོག་གྱུར་དག་ལ་རང་ཚིག་གིས་གནོད་པ་མེད་པའི་བསྟན་བཅོས་རྣམ་དག་ཡིན་པའི་ཕྱིར་རོ། ། གཉིས་པ་གྲགས་པའི་བསལ་བ་རྒྱས་པར་བཤད་པ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། འདིར་གྲགས་པ་ཞེས་བྱ་བ་ནི་འཇིག་རྟེན་པ་རྣམས་དངོས་པོ་གང་དང་གང་ལ་བླང་དོར་ཤེས་པའི་ཕྱིར་དུ་བརྡ་སྦྱོར་རྒན་པོ་རྣམས་ཀྱི་འདོད་པ་དབང་བཙན་པར་བྱས་ཏེ་སྦྱར་བ་ཐ་སྙད་ཙམ་དུ་གྲགས་ཤིང་གྲུབ་པ་སྟེ། དེའི་བསལ་བྱ་ནི་དཔེར་ན་རི་བོང་ཅན་གྱི་སྟེང་དུ་ཟླ་བ་མ་ཡིན་པ་ལྟ་བུའོ། ། དེ་ཇི་ལྟར་སེལ་བ་ནི།
ཟླ་བ་ཞེས་པའི་སྒྲ་ནི་སྐྱེས་བུས་གློ་བུར་དུ་བཏགས་པས་དོན་ཐམས་ཅད་ལ་འཇུག་ཏུ་རུང་བའི་ཕྱིར་རོ། ། གྲགས་པ་དེ་ཡང་རྣམ་པ་གཉིས་ཏེ། སྒྲ་ལས་བྱུང་བའི་གྲགས་པ་དང༌། ཐ་སྙད་ཀྱི་གྲགས་པའོ། ། དང་པོ་ནི། འདོད་རྒྱལ་པའི་སྒྲའི་བརྗོད་བྱ་སྟེ། ཇི་སྐད་དུ་འཐད་ལྡན་ལས། སྒྲ་ལས་བྱུང་བ་ནི་འདོད་པའི་སྒྲས་བརྗོད་པར་བྱ་བའི་མཚན་ཉིད་ཀྱི་དོན་ཏེ་ཞེས་གསུངས་སོ། ། དེ་ལ་ཡང་འཆད་པ་དང༌། ཐ་སྙད་ལ་འཇུག་པའི་གང་ཟག་གི་བསམ་པའི་དབང་གིས་གཉིས་སུ་འགྱུར་ཏེ།
དང་པོ་ནི། རྟོག་པ་ལ་སྣང་བའི་བ་ལང་ལ་སོགས་པའི་གཟུགས་བརྙན་ཏེ། གནས་ཚུལ་ལ་ཞུགས་པའི་མཁས་པ་རྣམས་ནི་སྒྲ་རྣམས་ཀྱིས་དོན་དང་མ་འབྲེལ་བའི་རྟོག་པ་ལ་སྣང་བའི་སྒྲོ་བཏགས་འབའ་ཞིག་བརྗོད་པར་ཁས་ལེན་པའི་ཕྱིར་རོ། ། གཉིས་པ་ནི། ནོག་ལྐོག་ཤལ་ལ་སོགས་པའི་དོན་རང་༼༢༦༧༣ན༽མཚན་རྣམས་ཡིན་ཏེ། སྒྲ་ལས་བླང་དོར་གྱི་ཐ་སྙད་ལ་འཇུག་པ་རྣམས་རྟོག་པ་ལ་སྣང་བ་ཕྱི་རོལ་དུ་སྒྲོ་བཏགས་ནས་སྒྲ་ལས་རང་མཚན་ཉིད་ལ་འཇུག་པའི་ཕྱིར་རོ། ། དེ་གཉིས་ལས་གྲགས་པའི་སྐབས་འདིར་སྔ་མ་གཙོ་བོ་ཡིན་གྱི། ཕྱི་མ་ནི་མ་ཡིན་ཏེ། བརྡ་འབྲེལ་བྱེད་པའི་རྟོག་པ་ལ་མི་སྣང་བའི་ཕྱིར་དང༌། དེ་ལ་མི་སྣང་བ་ནི་སྒྲའི་ཡུལ་དུ་མི་རུང་བའི་ཕྱིར་རོ། །
དེ་ལྟར་ནི་འགྱུར་མོད་ཀྱི། ཐ་སྙད་ཀྱི་གྲགས་པ་དེ་ཇི་ལྟ་བུ་ཞེ་ན། དེ་ཡང་ལས་དང་བྱེད་པ་དང་བྱ་བའི་དབྱེ་བས་གསུམ་དུ་འགྱུར་ཏེ། གང་ལ་ཐ་སྙད་འདོགས་པ་ལས་ཀྱི་ངོ་བོར་གྱུར་པ་ནི་རྣམ་པར་རྟོག་པ་གཏིང་ཚུགས་པ་ལ་སྣང་བའི་གཟུགས་བརྙན་ཕྱི་རོལ་ལྟར་འགྲོ་བ་གང་ཡིན་པ་སྟེ། སྒྲའི་ཐ་སྙད་ཇི་སྙེད་པ་ཀུན་འདི་ལ་སྦྱོར་བ་དང༌། ཐ་སྙད་ཀྱི་གཞིར་གྱུར་པས་ན་ལས་ཀྱི་ཐ་སྙད་དེ། དོན་འདི་ལ་དགོངས་ནས་འཐད་ལྡན་ལས། དེའི་རྣམ་པར་རྟོག་པའི་ཤེས་པའི་ཡུལ་གྱི་དོན་འདི་འགྲོ་བའི་ལུགས་དང་གྲགས་པ་དང་ཐ་སྙད་དུ་བརྗོད་པ་ཡིན་ལ། ཞེས་དང༌། གྲགས་པའི་རང་བཞིན་རྣམ་པར་རྟོག་པའི་ཡུལ་གྱི་ཐ་སྙད་ཅེས་གསུངས་སོ། །
དེ་ལྟར་ན་སྒྲ་བྱུང་གི་གྲགས་པ་དང་ཁྱད་པར་གང་ཞེ་ན། སྒྲ་བྱུང་གི་གྲགས་པ་ནི་འདིའི་བསྒྲུབ་བྱ་ཡིན་ལ། འདི་ནི་དེའི་སྒྲུབ་བྱེད་ཡིན་པས་བྱ་བ་དང་བྱེད་པའི་ཁྱད་པར་ཡོད་དོ། ། གང་གིས་ཐ་སྙད་འདོགས་པར་བྱེད་པའི་ངོ་བོར་གྱུར་པ་ནི་འཇིག་རྟེན་པའི་རྣམ་པར་རྟོག་པས་ཡིད་ཆེས་ཤིང་གཏིང་ཚུགས་པ་སྟེ། སྒྲའི་ཐ་སྙད་ཇི་སྙེད་པ་ཐམས་ཅད་ཀུན་ནས་སློང་ཞིང་སྦྱོར་བས་བྱེད་པའི་ཐ་སྙད་དོ། ། ཇི་སྐད་དུ་རྒྱས་པ་ལས། སྐྱེ་བོ་རྣམས་འདོད་ཡིད་ཆེས་༼༢༦༧བ༽ཡིན། ། ཅེས་དང༌། འཐད་ལྡན་ལས། གྲགས་པ་ནི་ཐ་སྙད་ཀྱི་ཡུལ་ཅན་གྱི་རྟོག་པ་སྟེ།
རྣམ་པར་རྟོག་པའི་ཤེས་པ་གཏིང་ཚུགས་པ་ཡིན་ལ་ཞེས་གསུངས་སོ། ། ཐ་སྙད་ཀྱི་ངོ་བོ་གང་ཡིན་པ་བྱ་བའི་རང་བཞིན་དུ་གྱུར་པ་ནི་དོན་རྣམས་ལ་མིང་གི་ཐ་སྙད་དུ་བྱེད་པ་སྒྲའི་ཚོགས་ཏེ། དེའང་འཆད་པ་དང་འཇུག་པའི་གང་ཟག་གི་དབྱེ་བས་གཉིས་སུ་འགྱུར་རོ། ། དེ་ལ་དང་པོ་ཟླ་བ་ཞེས་བྱ་བ་ལ་སོགས་པ་ཡི་གེའི་ཆ་ཤས་འཛིན་པའི་ཉན་ཤེས་ཀྱི་རྗེས་སུ་སྐྱེས་པའི་རྣམ་པར་རྟོག་པ་ལ་སྣང་བའི་སྒྲ་སྤྱི་སྟེ། དོན་གྱི་གཟུགས་བརྙན་དང་མིང་དང་མིང་ཅན་དུ་འདྲེར་རུང་བ་དེ་རྗོད་བྱེད་དུ་རིགས་ལ།

མཚན་ཉིད་དེ་ཡང་དེ་ལ་ཚང་བའི་ཕྱིར་རོ། ། དེ་ལྟར་འཇུག་པའི་ཡུལ་ནི་ཡི་གེའི་ཆ་ཤས་འཛིན་པའི་ཉན་ཤེས་ཀྱིས་ཐོས་པའི་སྒྲ་རང་མཚན་པ་སྟེ། རྟོག་པ་ལ་སྣང་བའི་སྒྲའི་གཟུགས་བརྙན་དག་ལ་སྒྲ་རང་མཚན་དུ་ཞེན་ཏེ། སྒྲ་རང་མཚན་གྱིས་དོན་རང་མཚན་བརྗོད་པར་བསམས་ནས་བླང་དོར་བྱེད་ཅིང་འཇུག་པའི་ཕྱིར། དེ་ལྟར་ན་འདིར་བསལ་བྱ་སེལ་བྱེད་ཇི་ལྟ་བུ་ཞེ་ན། འདིར་སྒྲ་ལས་བྱུང་བའི་གྲགས་པ་ནི་སེལ་བྱེད་དངོས་ཡིན་ཏེ། འདིས་རི་བོང་ཅན་ལ་སོགས་པའི་གཟུགས་བརྙན་ལ་འདོད་པའི་སྒྲས་བརྗོད་བྱ་མ་ཡིན་པ་འགོག་པའི་ཕྱིར་ཏེ། རྟོག་པ་ལ་སྣང་བའི་རི་བོང་ཅན་ལ་སོགས་པའི་དོན་ཀུན་ལ་ཟླ་བ་ལ་སོགས་པའི་སྒྲ་དངོས་སུ་གྲགས་པ་མེད་ཀྱང༌། བརྡ་སྦྱོར་བའི་རྒྱུ་ཚོགས་ཚང་བས་སྒྲས་བརྗོད་རུང་གི་ངོ་བོར་གནས་པའི་ཕྱིར་རོ། ། འདི་ལ་སློབ་དཔོན་ཆོས་མཆོག་གིས་ཡུལ་རུང་བར་བསྒྲུབ་པའི་དབང་དུ་མཛད་ནས། གང་རྟོག་པའི་ཤེས་པ་ལ་སྣང་བའི་དོན་ནི་བརྡའི་རྗེས་སུ་འགྲོ་བའི་སྒྲ་ཡིས་བརྗོད་པར་༼༢༦༨ན༽ནུས་ཏེ།
དཔེར་ན་རྟོག་པ་ལ་སྣང་བའི་ཡལ་ག་ལ་སོགས་པ་དང་ལྡན་པའི་དོན་ལ་ཤིང་སྒྲས་བརྗོད་པར་ནུས་པ་བཞིན། རི་བོང་ཅན་ལ་སོགས་པའི་གཟུགས་བརྙན་ཀྱང་རྟོག་པ་ལ་སྣང་ངོ་ཞེས་རང་བཞིན་གྱི་རྟགས་ཀྱི་སྦྱོར་བ་འགོད་པར་མཛད་ལ། སློབ་དཔོན་ལྷ་དབང་བློས། ཡུལ་ཅན་རུང་བར་བསྒྲུབ་པའི་དབང་དུ་མཛད་ནས། གང་འདོད་པ་ཙམ་གྱི་རྗེས་སུ་བྱེད་པ་ནི་དོན་ཐམས་ཅད་ལ་འཇུག་ཏུ་རུང་སྟེ། དཔེར་ན་རྟོག་པ་རང་ག་བ་འབའ་ཞིག་བཞིན། ཟླ་བ་ཞེས་པ་ལ་སོགས་པ་འདོད་རྒྱལ་བའི་སྒྲ་རྣམས་ཀྱང་འདོད་པ་ཙམ་གྱི་རྗེས་སུ་བྱེད་དོ་ཞེས་རང་བཞིན་གྱི་རྟགས་སྦྱོར་བར་མཛད་དོ། ། དོན་འདི་ནི་རིགས་པའི་དབང་ཕྱུག་གཉིས་ཀ་ཡང་བཞེད་པ་ཡིན་ཏེ། ཇི་སྐད་དུ་མདོ་ལས། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱི་བསལ་བ་དེ་ཡང་ཕྱོགས་མ་ཡིན་ནོ། །
ཞེས་དང༌། རྒྱས་པ་ལས་ཀྱང༌། དོན་ཙམ་དང་ནི་རྗེས་འབྲེལ་ཅན། ། འབྱུང་བའམ་དང་ནི་འབྱུང་འགྱུར་བ། ། སྒྲ་ཡི་རུང་བ་ཉིད་དེ་ཡིས། ། མི་མཐུན་པ་དག་གནོད་པར་འགྱུར། ། ཞེས་དང༌། འཐད་ལྡན་ལས་ཀྱང༌། གྲགས་པ་དེས་བསྒྲུབ་པ་གང་ཡིན་པ་ཐ་སྙད་དེ་ལས་སྐྱེས་པ་འདོད་པའི་སྒྲས་བརྗོད་པར་བྱ་བ་ཉིད་ཅེས་བྱ་བ་ནི་འགལ་ཟླ་འདོད་པའི་སྒྲས་བརྗོད་པར་བྱ་བ་མ་ཡིན་པ་ལ་གནོད་པར་བྱེད་པ་ཡིན་ནོ་ཞེས་གསུངས་སོ། ། དེའི་ཕྱིར་སྒྲ་ལས་བྱུང་བའི་གྲགས་པ་ནི་སེལ་བྱེད་དངོས་དང༌།
གྲགས་པས་གྲུབ་པའི་དོན་ཡིན་པས་གྲགས་པར་བཏགས་པ་སྟེ། རྒྱས་པ་ལས། ཐ་སྙད་ལ་ནི་སྐྱེས་པ་ཡི། ། ཆོས་ཏེ་གྲགས་པའི་སྒྲ་ཡིས་བརྗོད། ། ཅེས་དང༌། རྒྱན་མཛད་པས་ཀྱང༌། འདོད་སྒྲའི་༼༢༦༨བ༽བརྗོད་བྱ་ཉིད་དོན་ལ། ། གཡོ་མེད་གང་ཡིན་གྲགས་པ་ཉིད། ། གྲགས་པ་ཉིད་ཀྱང་ཐ་སྙད་དོ། ། དེ་བསྐྱེད་ཕྱིར་ན་དེ་སྐད་བརྗོད། །
ཅེས་གསུངས་སོ། ། དེས་ན་ཐ་སྙད་ཀྱི་གྲགས་པ་ནི་དངོས་ཡིན་ལ། སྒྲ་ལས་བྱུང་བའི་གྲགས་པ་ནི་བཏགས་པ་ཡིན་ནོ། ། དེ་ལྟར་ནི་འགྱུར་མོད་ཀྱི། དངོས་པོ་ལ་གྲུབ་པ་དང་གྲགས་པས་གྲུབ་པ་ལ་ཁྱད་པར་ཇི་ལྟ་བུ་མཆིས་ཞེ་ན། སྒྲོ་མ་བཏགས་པར་རྒྱུ་རྐྱེན་ལས་གྲུབ་པ་ནི་དངོས་པོའི་སྟོབས་ལས་གྲུབ་པ་ཡིན་ལ། གློ་བུར་དུ་བརྡ་དང་འདོད་པས་རང་གར་སྤྲུལ་བས་གྲུབ་པ་ནི་གྲགས་པས་གྲུབ་པ་ཞེས་བྱ་སྟེ། དཔེར་ན་ཁ་དོག་འཇིག་པའི་ཆོས་ཅན་དུ་རང་རྒྱུ་ལས་བྱུང་བ་དང༌། རི་བོང་ཅན་ལ་ཟླ་བ་ཞེས་པའི་ཐ་སྙད་སྐྱེས་བུས་སྦྱར་བ་བཞིན་ནོ། ། གལ་ཏེ་རི་བོང་ཅན་ཡང་རང་རྒྱུ་ལས་ཟླ་བར་སྐྱེས་པ་མ་ཡིན་ནམ་ཞེ་ན།
མ་ཡིན་ཏེ། ཟླ་བའི་ཐ་སྙད་མི་ཤེས་པའི་སྐྱེས་བུས་རི་བོང་ཅན་མཐོང་བ་ཙམ་གྱིས་ཟླ་བར་འཛིན་པའི་བློ་མི་སྐྱེ་བའི་ཕྱིར་དང༌། རི་བོང་ཅན་མཐོང་བ་ཙམ་གྱིས་རི་བོང་ཅན་དང་འོད་དཀར་ཅན་གྱི་ཐ་སྙད་མི་ཤེས་པས་ཀྱང་རི་བོང་གི་གཟུགས་བརྙན་ཅན་གྱི་ར་རིས་ཁེངས་པ་དང༌། ཤིན་ཏུ་དཀར་བའི་འོད་ཟེར་དང་ལྡན་པའི་བློ་སྐྱེ་བའི་ཕྱིར་རོ། ། ཅི་སྟེ་ཡང་ཟླ་བའི་ཐ་སྙད་ནི་དེ་ལྟ་བུའི་དོན་ལ་འཇིག་རྟེན་ན་གྲགས་པའི་ཕྱིར། དེ་ལྟ་བུའི་བློ་སྐྱེས་པ་ནི་ཟླ་བའི་བློ་སྐྱེས་པ་ཡིན་ནོ་ཞེ་ན། དེ་ལྟར་ཡིན་ན་ཟླ་བའི་མིང་ཅན་གྱི་སྐྱེས་བུ་སོགས་ལ་ཟླ་བའི་བློ་གཏན་མི་འབྱུང་བར་འགྱུར་ཏེ། དེ་ལ་རི་བོང་གི་གཟུགས་བརྙན་དང་ལྡན་པ་ལ་སོགས་པའི་བློ་གཏན་མི་འབྱུང་བའི་ཕྱིར་རོ། ། གལ་ཏེ་ཡང་དངོས་པོ་རྣམས་རྒྱུ་ལས་སྐད་ཅིག་མར་སྐྱེས་ཀྱང་མཐོང་བ་ཙམ་༼༢༦༩ན༽གྱིས་དེའི་བློ་མི་འབྱུང་བ་ལྟར་རི་བོང་ཅན་ཡང་རང་རྒྱུ་ལས་ཟླ་བར་སྐྱེས་ཀྱང་རྒྱུ་མཚན་གཞན་ལ་མ་བརྟེན་པར་མཐོང་བ་ཙམ་གྱིས་དེའི་བློ་མི་འབྱུང་ངོ་ཞེ་ན། དེ་ལྟར་ན་རི་བོང་ཅན་འདི་ཟླ་བ་ཡིན་ནོ་ཞེས་བརྡ་བཏགས་པའི་འོག་རོལ་དུ་ཡང་དེ་ལ་ཟླ་བའི་བློ་སྐྱེ་བར་མི་འགྱུར་ཏེ།
དངོས་པོ་རྣམས་ལ་མི་རྟག་པའི་བརྡ་བཏགས་པ་ཙམ་གྱིས་སྐད་ཅིག་མའི་བློ་མི་འབྱུང་བའི་ཕྱིར་རོ། ། དེའི་ཕྱིར་རི་བོང་ཅན་འདི་དངོས་པོའི་སྟོབས་ཀྱིས་ཟླ་བར་གནས་པ་བསྒྲུབ་པའི་གཏན་ཚིགས་གཅིག་ཀྱང་རྙེད་པ་མ་ཡིན་ཏེ། འདིའི་དཔེ་མེད་པའི་ཕྱིར་རོ། ། དེས་ན་རི་བོང་ཅན་འདི་ལ་ཟླ་བའི་ཐ་སྙད་འདོད་པ་ཙམ་གྱིས་རང་གར་བཞག་པ་ཡིན་གྱི། དངོས་པོའི་སྟོབས་ཀྱིས་གྲུབ་པ་ནི་མ་ཡིན་ནོ། ། དེའི་ཕྱིར་ཟླ་བ་ཞེས་པའི་སྒྲ་འདི་ནི་ཡལ་ག་ལོ་འདབ་དང་ལྡན་པ་ལ་སོགས་པ་དོན་ཀུན་ལ་ཡང་སྦྱར་དུ་རུང་བ་ཡིན་ཏེ། འདི་སྦྱོར་བའི་རྒྱུ་བརྡ་དང་འདོད་པ་རྣམས་དོན་ཀུན་ལ་ཉེ་རིང་ཁྱད་པར་མེད་པའི་ཕྱིར་རོ། ། དེ་བཞིན་ནོག་སོགས་འདུས་པའི་གོང་བུ་དང་ཡལ་ག་ལོ་འདབ་དང་ལྡན་པ་ལ་སོགས་པ་ལ་ཡང་བ་ལང་དང་ཤིང་ལ་སོགས་པའི་སྒྲ་འདི་རང་གར་འདོད་པས་སྦྱར་བ་ཡིན་གྱི། དངོས་པོའི་སྟོབས་ཀྱིས་མ་ཡིན་པར་རིག་པར་བྱའོ། །
དེ་ལྟར་ཤེས་པའི་ཚེ་ད་ལྟའི་ཁ་བ་ཅན་པ་ཕལ་མོ་ཆེ་དག་ལོ་འདབ་ཅན་དང༌།
ཤིང་རྫས་གཅིག་ཏུ་ཁས་ལེན་པ་ནི་རིགས་པའི་དབང་ཕྱུག་རྣམ་གཉིས་ཀྱིས་རྒྱ་ཆེར་གསུངས་པའི་གྲགས་པའི་རྣམ་པར་བཞག་པ་རྣམས་དང་འགལ་བ་ཉིད་དུ་ཤེས་པར་འགྱུར་རོ། ། ཇི་ལྟར་འགལ་ཅེ་ན། འདི་ལྟར་ཤིང་དང་བ་ལང་ལ་སོགས་པ་ནི་མིང་གི་ཐ་སྙད་རང་གར་རྟོག་པ་ལ་སྣང་བའི་སྒྲ་སྤྱི་ཡིན་གྱི། རྫས་ཀྱི་ཆོས་མ་ཡིན་ན་༼༢༦༩བ༽དེ་ཇི་ལྟར་ན་ལོ་འདབ་ཅན་ལ་སོགས་པ་དང་རྫས་གཅིག་ཏུ་འགྱུར། དེ་བཞིན་དུ་ད་ཏྲིག་ཤིང་མ་ཡིན་པ་ལ་ཡང་དངོས་པོས་གནོད་པར་འགྱུར་གྱི། གྲགས་པས་ཇི་ལྟར་གནོད། གལ་ཏེ་ད་ཏྲིག་ཤིང་སྒྲས་བརྗོད་དུ་མི་རུང་བ་ལ་གྲགས་པས་གནོད་ཀྱི། ཤིང་མ་ཡིན་པ་ལ་ནི་མ་ཡིན་ནོ་ཞེ་ན། ལོ་འདབ་ཅན་ཤིང་སྒྲའི་བརྗོད་བྱའི་གྲགས་པས་གྲུབ་བམ། འོན་ཏེ་དངོས་པོས་གྲུབ།
དང་པོ་ལྟར་ན་དེ་ཤིང་དུ་གྲགས་པས་བཞག་པར་འགྱུར་ཏེ། ལོ་འདབ་ཅན་ཤིང་སྒྲའི་བརྗོད་བྱ་ཡིན་པའི་ཕྱིར། གཉིས་པ་ལྟར་ན་ཡང་ལོ་འདབ་ཅན་འདི་ཤིང་སྒྲས་བརྗོད་མི་རུང་ལ་གྲགས་པས་མི་གནོད་ཅིང༌། དོན་གཞན་ལ་ཤིང་སྒྲ་སྦྱར་དུ་མི་རུང་བར་འགྱུར་རོ། ། དེས་ན་ཤིང་གི་སྒྲ་འདི་ནི་སྒྲའི་སྔ་རོལ་དུ་རི་བོང་ཅན་དང་ལྟོ་ལྡིར་བ་ལ་སོགས་པའི་དོན་ཀུན་ལ་ཉེ་རིང་མེད་པས་ཀུན་གྱི་མིང་དུ་སྦྱར་དུ་རུང་ལ། ཕྱིས་འདི་ཤིང་ཞེས་བརྡ་སྦྱར་བའི་འོག་རོལ་དུ་ལོ་འདབ་ཅན་འབའ་ཞིག་ལ་ཤིང་གི་བློ་སྐྱེ་བར་འགྱུར་གྱི། ལྟོ་ལྡིར་བ་སོགས་ལ་མ་ཡིན་པ་ནི་སྒྲ་རྣམས་བརྡའི་དབང་གིས་བརྡ་སྦྱར་བའི་འོག་རོལ་དུ་དོན་སོ་སོར་ངེས་པའི་རྒྱུ་མཚན་གྱིས་ཡིན་གྱི། འདི་རྣམས་ངོ་བོ་ཉིད་ཀྱིས་ཤིང་དང་ཤིང་མ་ཡིན་དུ་གྲུབ་པ་ནི་མ་ཡིན་ནོ། ། དེས་ན་བརྡའི་སྔ་རོལ་དུ་སྒྲ་རྣམས་དོན་ཀུན་ལ་ཉེ་རིང་མེད་པས་བརྗོད་འདོད་ཀྱི་དབང་གིས་དོན་གང་ལ་ཡང་སྦྱར་དུ་རུང་བས། སྒྲ་ལས་བྱུང་བའི་གྲགས་པས་དོན་ཀུན་ལ་ཁྱབ་པར་གསུངས་ལ།
བརྡ་སྦྱར་བའི་འོག་རོལ་དུ་ནི་བརྡའི་དབང་གིས་དོན་སོ་སོར་ངེས་པའི་རྒྱུ་མཚན་གྱིས་རྗོད་བྱེད་ཀུན་ཡུལ་ལ་སེལ་བས་འཇུག་པར་གསུངས་པའི་གནད་ཤེས་ན་གྲགས་པའི་བསལ་བ་དང་གཞན་སེལ་བ་མི་འགལ་ཞིང་བདེ་བླག་ཏུ་༼༢༧༠ན༽ཁོང་དུ་ཆུད་པར་འགྱུར་རོ། ། གང་གིས་གྲགས་པའི་རྣམ་པར་བཞག་པ་འདི་ལྟ་བུ་ཁོང་དུ་ཆུད་པ་ན། ཕྱི་ནང་གི་དངོས་པོ་ཐམས་ཅད་རྣམ་པར་རྟོག་པས་བཀོད་པའི་མིང་ཙམ་དང༌། བརྡ་ཙམ་དང༌། ཐ་སྙད་ཙམ་དང༌། བཏགས་པ་ཙམ་དང༌། གྲགས་པ་ཙམ་དུ་ཤེས་པར་འགྱུར་ལ། དེ་ལྟར་ཤེས་པས་བརྗོད་པ་ཐམས་ཅད་བྲག་ཅ་ལྟ་བུ་དང༌། བརྗོད་བྱ་ཐམས་ཅད་ཆུའི་ནང་གི་ཟླ་བ་ལྟ་བུ་དང༌། གནས་ཚུལ་ནི་བརྗོད་པ་ཐམས་ཅད་དང་བྲལ་བར་ཤེས་ནས་དངོས་པོ་གང་ལ་ཡང་ཆགས་པ་དང་སྡང་བ་མེད་པའི་བཏང་སྙོམས་ཆེན་པོའི་ཏིང་ངེ་འཛིན་ཐོབ་པར་འགྱུར་རོ། །
གཉིས་པ་ཚིག་གི་དོན་ལ། མདོར་བསྟན་པ། རྒྱས་པར་བཤད་པ། གྲགས་པ་ལོགས་སུ་གསུངས་པའི་དགོས་པ་བཤད་པའོ། ། དང་པོ་ནི། སྐྱེས་བུའི་འདོད་དང་རྗེས་འབྲེལ་བ། ། འདོད་སྒྲའི་བརྗོད་བྱ་ཉིད་དོན་ལ། ། བཀག་མེད་ཕྱིར་ན་གནོད་མེད་དག ། སྐྱེ་བོ་རྣམས་འདོད་ཡིད་ཆེས་ཡིན། ། ཅེས་སྨོས་ཏེ།
སྐྱེས་བུའི་བརྗོད་འདོད་ཙམ་དང་རྗེས་སུ་འབྲེལ་བའི་འདོད་རྒྱལ་བ་ཟླ་བ་ཞེས་བྱ་བའི་སྒྲའི་བརྗོད་བྱར་རུང་བ་ཉིད་ནི་དོན་ཐམས་ཅད་ལ་བཀག་པ་མེད་པའི་ཕྱིར་དོན་ཐམས་ཅད་ལ་འཇུག་ཏུ་རུང་བ་ལ་གནོད་པ་མེད་པའི་ངག་ཏུ་སྐྱེ་བོ་རྣམས་ཀྱི་འདོད་པ་ཡིད་ཆེས་པས་གྲུབ་པ་ཡིན་ནོ། ། དེ་ཇི་ལྟར་ན་གྲགས་པར་འགྱུར་ཞེ་ན། ཐ་སྙད་ལས་ནི་སྐྱེས་པ་ཡི། ། ཆོས་དེ་གྲགས་པའི་སྒྲ་ཡིས་བརྗོད། ། མངོན་སུམ་སོགས་ཀྱི་གཞལ་བྱ་ཡང༌། ། འཇལ་བྱེད་སྒྲས་སྒྲོ་བཏགས་ནས་བརྗོད། ། ཅེས་སྨོས་ཏེ། སྒྲ་དང་རྣམ་པར་རྟོག་པ་གཏིང་ཚུགས་པའི་ཐ་སྙད་ལས་ནི་སྐྱེས་པའི་ཆོས་ཟླ་བ་ཞེས་པའི་སྒྲས་བརྗོད་རུང་༼༢༧༠བ༽དེ་ལ་ཡུལ་ཅན་གྲགས་པའི་སྒྲ་ཡིས་བརྗོད་དེ། དེའི་ཡུལ་ཡིན་པའི་རྒྱུ་མཚན་གྱིས་དེ་ལྟར་བཏགས་པའི་ཕྱིར་རོ། ། དཔེར་ན་མངོན་སུམ་སོགས་ཀྱི་གཞལ་བྱ་ལ་ཡང་འཇལ་བྱེད་མངོན་སུམ་སོགས་ཀྱི་སྒྲས་སྒྲོ་བཏགས་ནས་བརྗོད་པ་བཞིན་ནོ། །
དོན་ནི་འདི་ཡིན་ཏེ། སྒྲ་མཉན་བྱ་ཡིན་པས་དེ་མིན་ལ། གནོད་པས་མངོན་སུམ་གྱིས་གནོད་ཅེས་བཏགས་པ་ཡིན་གྱི། གནོད་བྱེད་དངོས་ནི་མ་ཡིན་ཏེ། མངོན་སུམ་དང་སྒྲ་མཉན་བྱ་བ་མ་ཡིན་པ་ལ་འགལ་བ་གཉིས་པོ་གང་ཡང་མེད་པའི་ཕྱིར་རོ། ། ཡང་ཞེས་པ་ནི་གྲགས་པ་འབའ་ཞིག་ཏུ་མ་ཟད་ཅེས་པའོ། ། འདིར་གྲགས་པ་ནི་བློ་ཡིན་ཏེ། འཐད་ལྡན་ལས། གྲགས་པ་ནི་ཐ་སྙད་ཀྱི་ཡུལ་ཅན་གྱིས་རྟོག་པ་སྟེ། རྣམ་པར་རྟོག་པའི་ཤེས་པ་གཏིང་ཚུགས་པ་ཡིན་ལ་ཞེས་དང༌།
རྒྱན་ལས་ཀྱང༌། ཆོས་འདི་འབའ་ཞིག་གྲགས་པའི་མཚན་ཉིད་སྒྲུབ་པར་བྱེད་པ་ཚད་མའི་སྒྲར་རྗོད་པར་བྱེད་པ་ནི་མ་ཟད་ཀྱི། ཞེས་དང༌། ཤཱཀྱ་བློས་ཀྱང༌། དེ་ཉིད་ཉེ་བར་བཏགས་ནས་གྲགས་པའི་སྒྲས་བསྟན་པ་ཡིན་ནོ་ཞེས་གསུངས་སོ། ། གཉིས་པ་རྒྱས་པར་བཤད་པ་ལ། གྲགས་པ་ཐམས་ཅད་ལ་འཇུག་རུང་བ་བསྟན་པ། སྒྲས་བརྗོད་མི་རུང་ལ་གྲགས་པས་གནོད་པར་བསྟན་པ། དེ་མིན་ན་ཧ་ཅང་ཐལ་བ། དེ་ཉིད་ལུང་དང་སྦྱར་ནས་བཤད་པ།
ལུང་དོན་གཞན་དུ་འཆད་པ་དགག་པའོ། ། དང་པོ་ནི། དེ་ལ་བརྟེན་ནས་འབྱུང་བ་ཅན། ། འདོད་པས་འཇུག་ཕྱིར་དགག་མེད་པ། ། བྱས་དང་མ་བྱས་པ་རྣམས་སུ། ། སྣ་ཚོགས་རང་བཞིན་ཉིད་ཀྱིས་རུང༌། ། ཞེས་སྨོས་ཏེ། ཟླ་བ་ཞེས་པའི་བརྡ་སྔར་བྱས་ཟིན་པའི་རི་བོང་ཅན་དང༌། མ་བྱས་པའི་བུམ་པ་ལ་སོགས་༼༢༧༡ན༽པ་རྣམས་སུ་སྣ་ཚོགས་པའི་སྒྲའི་རང་བཞིན་ཉིད་ཀྱིས་བརྗོད་རུང་ཡིན་ཏེ། བརྗོད་འདོད་དེ་ལ་བརྟེན་ནས་འབྱུང་བ་ཅན་གྱི་སྒྲ་ནི་འདོད་པས་འཇུག་པའི་ཕྱིར་ན་དོན་གང་ལ་ཡང་འཇུག་པ་དགག་ཏུ་མེད་པའི་ཕྱིར་རོ། །
དེའི་ཕྱིར། དོན་ཙམ་དང་ནི་རྗེས་འབྲེལ་ཅན། ། བྱུང་བ་འམ་ནི་འབྱུང་འགྱུར་བ། ། སྒྲ་ཡི་རུང་བ་ཉིད་དེ་ཡིས། ། མི་མཐུན་པ་དག་གནོད་པར་འགྱུར། ། ཞེས་སྨོས་ཏེ། རྟོག་པའི་ཡུལ་གྱི་དོན་ཙམ་དང་རྗེས་སུ་འབྲེལ་བ་ཅན་གྱི་ཟླ་བ་ཞེས་པའི་བརྡ་བྱུང་ཟིན་པ་རི་བོང་ཅན་ནམ། འབྱུང་བར་འགྱུར་བའི་བུམ་སོགས་ཐམས་ཅད་ལ་ཟླ་བ་ཞེས་པའི་སྒྲའི་བརྗོད་རུང་དུ་གྲུབ་པ་ཉིད་ཡིན་པ་དེ་ཡིས་མི་མཐུན་པ་བརྗོད་མི་རུང་ངོ་ཞེས་དག་ལ་གནོད་པར་འགྱུར་རོ། ། ནི་ཞེས་པ་ནི། འཐད་ལྡན་ལས།
ཕྱིར་རོལ་གྱི་དོན་མ་ཡིན་གྱི། རྟོག་ཡུལ་གྱི་དོན་ཡིན་པར་སྟོན་པའོ་ཞེས་དང༌། རྒྱན་ལས་ཁྱད་པར་གཟུང་བ་མེད་པར་དོན་ཙམ་ལ་སྒྲ་ཙམ་གྱིས་བརྗོད་རུང་དུ་སྟོན་པ་སྟེ། དཔེར་ན་བྲམ་ཟེ་ཙམ་ལ་ཟས་ཙམ་སྦྱིན་པར་འདོད་ཅེས་པ་ལྟར་རོ་ཞེས་གསུངས་སོ། ། གཉིས་པ་སྒྲས་བརྗོད་མི་རུང་ལ་གྲགས་པས་གནོད་པར་བསྟན་པ་ནི། གྲགས་པ་མེད་ཀྱང་དངོས་པོ་ལ། ། རུང་ཉིད་དེ་ཡི་སྟོབས་ཉིད་ལས། ། དེ་ལ་སྒྲ་ཀུན་འབྲེལ་དེས་ན། ། དེ་ལ་དེ་ནི་གྲུབ་པ་ཡིན། ། ཅེས་སྨོས་ཏེ།
བུམ་སོགས་ལ་ཟླ་བར་མ་གྲགས་པའི་ཕྱིར་བུམ་སོགས་ཟླ་སྒྲས་བརྗོད་མ་རུང་ལ་གྲགས་པས་མི་གནོད་ཅེ་ན། བུམ་པ་དེ་ལ་ཟླ་བའི་སྒྲ་དེ་ནི་གྲགས་པས་གྲུབ་པ་ཡིན་ཏེ། བུམ་པ་ལ་ཟླ་བར་གྲགས་ཟིན་པ་མེད་ཀྱང་དངོས་པོ་ཐམས་ཅད་ལ་སྒྲ་ཐམས་ཅད་བརྗོད་འདོད་ཀྱི་དབང་གིས་བརྗོད་རུང་ཉིད་ཡིན་པ་དེའི་སྟོབས་ཉིད་༼༢༧༡བ༽ལས་བུམ་སོགས་དེ་ལ་སྒྲ་ཀུན་འཇུག་རུང་དུ་འབྲེལ་བ་དེས་ནའོ། ། ཞེས་རུང་བ་ཉིད་ལ་དགོངས་ནས་སློབ་དཔོན་གྱིས་སྒྲ་ལས་བྱུང་བའི་གྲགས་པ་ཞེས་སོགས་བཤད་པ་ཡིན། གསུམ་པ་དེ་མིན་ན་ཧ་ཅང་ཐལ་བ་ནི། གཞན་དུ་འདིར་ནི་གནོད་པ་ཡི། ། གཏན་ཚིགས་ཐུན་མོང་མིན་མི་འགྱུར། ། ཞེས་སྨོས་ཏེ། བརྗོད་རུང་བས་གཞན་དུ་རི་བོང་ཅན་ཟླ་སྒྲས་བརྗོད་རུང་འདིར་ནི་གནོད་བྱེད་དུ་བཀོད་པའི་རི་བོང་ཅན་ཟླ་སྒྲས་བརྗོད་མི་རུང་དུ་བསྒྲུབ་པའི་གཏན་ཚིགས་དེ་ཐུན་མོང་མིན་པ་ཉིད་དུ་མི་འགྱུར་ཏེ། ཟླ་བར་མ་གྲགས་པའི་མཐུན་དཔེ་བུམ་པ་སོགས་ལ་གྲུབ་པའི་ཕྱིར་རོ། །
འདི་ཐུན་མོང་མ་ཡིན་པར་བཤད་པ་ནི་གཞན་དག་བུམ་སོགས་ཐམས་ཅད་མི་མཐུན་ཕྱོགས་སུ་མི་འགྱུར་བས་དེ་ལ་མེད་པར་འདོད་པའི་ངོ་བོར་བཤད་པ་ཡིན་གྱི། ཡང་དག་པར་ན་འགལ་བའི་རྟགས་སོ། ། བཞི་པ་དེ་ཉིད་ལུང་དང་སྦྱར་ཏེ་བཤད་པ་ལ་བཤད་ཚུལ་གཉིས་ལས། དང་པོ་ལ། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་ཞེས་པའི་དོན་བཤད། སྒྲ་ལས་བྱུང་བའི་གྲགས་པ་དང་འགལ་ཅེས་པའི་དོན་བཤད་པའོ། ། དང་པོ་ནི། དེ་འགོག་རྗེས་དཔག་ལས་འགྱུར་ཏེ། ། སྒྲ་དོན་ལ་དབང་འཇུག་མེད་ཕྱིར། ། གང་ལ་ཡོད་རྗེས་འགྲོ་མེད་དེ། །
རྟགས་རྣམས་ཐུན་མོང་མིན་ཉིད་ཅེས། ། དེ་ལྟར་གཏན་ཚིགས་དཔེར་བརྗོད་པ། ། འབྲས་བུ་དང་ནི་ལྡན་པར་འདོད། ། ཅེས་སྨོས་ཏེ། བརྡ་སྤྲོད་པ་ན་རེ། རི་བོང་ཅན་ལ་ཟླ་བ་ཞེས་འཇིག་རྟེན་ན་གྲགས་པ་ཙམ་ཡིན་གྱི། ཟླ་བའི་སྒྲ་འཇུག་རུང་ནི་མ་ཡིན་ནོ་ཞེས་ཟེར་རོ། ། འོ་ན་རི་བོང་ཅན་ཟླ་སྒྲས་བརྗོད་རུང་དེ་འགོག་པ་ནི་རྗེས་དཔག་ལས་འགྱུར་ཏེ། འཇུག་རུང་ཚད་མས་༼༢༧༢ན༽བཀག་ཅིང་སྒྲ་དོན་ལ་དབང་པོའི་མངོན་སུམ་འཇུག་པ་མེད་པའི་ཕྱིར། སློབ་དཔོན་ཆོས་མཆོག་ནི།
བརྗོད་རུང་གི་སྒྲ་དོན་ལ་མངོན་སུམ་འགོག་བྱེད་དུ་འཇུག་པ་མེད་པའི་ཕྱིར་རོ་ཞེས་གསུང་ངོ༌། ། འདོད་པའོ་ཞེ་ན། རི་བོང་ཅན་ཟླ་སྒྲས་བརྗོད་མི་རུང་དུ་བསྒྲུབ་པ་གང་ལ་ཡོད་པའི་རྟགས་དེ་མཐུན་ཕྱོགས་ལ་རྗེས་འགྲོ་མེད་པའི་གཏན་ཚིགས་ཀྱི་དཔེར་བརྗོད་པ་ཆོས་ཅན། དགོས་པའམ་འབྲས་བུ་དང་ནི་ལྡན་པར་འདོད་དེ། བརྗོད་མི་རུང་ལ་རྟགས་གང་བཀོད་པ་རྣམས་ཐུན་མོང་མ་ཡིན་པ་ཉིད་དོ་ཞེས་མཚོན་ནས་བསྟན་པ་དེ་ལྟར་ནའོ། ། རྒྱན་ལས། གང་ལ་ཞེས་པ་ནི་འགོག་པར་མི་ནུས་པར་བསྟན་ལ། སྒྲ་ལས་བྱུང་བའི་ཞེས་པས་ནི་བཟློག་པའི་ཚད་མ་མེད་པར་བསྟན་ཏོ་ཞེས་གསུངས་སོ། ། ཆོས་མཆོག་གིས། བརྗོད་མི་རུང་བསྒྲུབ་པ་ལ་ཐུན་མོང་མ་ཡིན་པའི་ཕྱིར་ཟླ་བའི་སྒྲས་བརྗོད་རུང་དགག་པར་མི་ནུས་སོ་ཞེས་ལུང་དང་པོ་གཙོ་བོར་གྱུར་པས་བསྟན་པ་ཡིན་ནོ། །
ལུང་ཕྱི་མ་གཙོ་བོར་གྱུར་པས་བརྗོད་རུང་ལ་སྒྲུབ་བྱེད་ཡོད་པས་དགག་པར་མི་ནུས་སོ་ཞེས་བསྟན་པར་བཞེད་དོ། ། གཉིས་པ་སྒྲ་ལས་བྱུང་བའི་གྲགས་པ་དང་འགལ་ཅེས་པའི་དོན་བཤད་པ་ནི། སྒྲ་ནི་བརྡ་ལ་བརྟེན་པ་ཅན། ། དེ་ཡང་འདོད་ཙམ་བརྟེན་པ་ཡིན། ། སྒྲ་ཡིས་གྲུབ་པ་མ་གྲུབ་མིན། ། དེ་ལྟར་སྒྲ་བྱུང་གྲགས་པ་གསུངས། ། རྗེས་སུ་དཔག་པས་བསྒྲུབས་རྣམས་ལ། ། འགལ་བ་འཁྲུལ་བ་མེད་པ་ཅན། ། མེད་པར་སྟོན་ཡིན་དེ་ལྟ་བུའི། ། གྲགས་པ་རྗེས་དཔོག་ཡིན་ཕྱིར་རོ། །
ཞེས་སྨོས་ཏེ། དོན་ཐམས་ཅད་བརྗོད་མི་རུང་ལ། གྲགས་པས་གནོད་ན་སློབ་དཔོན་གྱིས་སྒྲ་ལས་བྱུང་བའི་གྲགས་པ་དང་༼༢༧༢བ༽འགལ་བའི་དོན་གྱི་ཞེས་བཤད་པ་མི་འཐད་དོ་ཞེ་ན། སྒྲ་ལས་བྱུང་བའི་གྲགས་པ་ཞེས་གསུངས་པ་ཆོས་ཅན། བརྗོད་རུང་གི་གྲགས་པའང་མཚོན་ནས་བསྟན་པ་ཡིན་ཏེ། སྒྲ་ཐམས་ཅད་ནི་བརྡ་ལ་བརྟེན་པ་ཅན་ཡིན་ལ། བརྡ་དེ་ཡང་བརྗོད་འདོད་ཙམ་ལ་བརྟེན་པ་ཡིན་པའི་ཕྱིར་ཏེ། སྒྲ་ཡིས་བརྗོད་རུང་དུ་གྲུབ་པ་ནི་དོན་གང་ལ་ཡང་མ་གྲུབ་པ་མ་ཡིན་ནོ་ཞེས་བསྟན་པ་དེ་ལྟར་ནའོ། ། དེས་ན་གང་ལ་ཐུན་མོང་མ་ཡིན་པའི་ཕྱིར་ཞེས་སོགས་ཀྱི་མདོ་ཆོས་ཅན། གྲགས་པའི་རྗེས་སུ་དཔག་པས་བསྒྲུབས་པ་རྣམས་ལ་འགལ་བ་ལ་འཁྲུལ་བ་མེད་པ་ཅན་གྱི་གཏན་ཚིགས་མེད་པར་སྟོན་པ་ཡིན་ཏེ།
ཟླ་བ་ཞེས་པའི་སྒྲས་དོན་ཐམས་ཅད་བརྗོད་དུ་རུང་བ་དེ་ལྟ་བུ་གསར་དུ་རྟོགས་པ་ནི་གྲགས་པའི་རྗེས་དཔག་ཡིན་ནོ་ཞེས་བསྟན་པའི་ཕྱིར་རོ། ། གཉིས་པ་བཤད་ཚུལ་ཕྱི་མ་ནི། ཡང་ན་འཇིག་རྟེན་བརྗོད་པ་ལ། ། རྗེས་དཔག་མེད་པར་བརྗོད་པ་ཡིན། ། དེས་ན་རྗེས་སུ་དཔག་པ་ལས། ། གྲགས་པ་ཐ་དད་ཡུལ་ཅན་ཉིད། ། དེས་ན་དངོས་རྣམས་ཡོད་མེད་པའི། ། རྗེས་སུ་འཇུག་ཅན་རྗེས་དཔག་ལས། ། ཐ་དད་དེ་དབང་མི་འཇུག་པ། ། དེ་འདོད་ལས་སྐྱེས་ཡིན་ཅེས་བསྟན། །
ཅེས་སྨོས་ཏེ། བཤད་ཚུལ་སྔ་མ་ལས་ཡང་ན་གང་ལ་ཐུན་མོང་མ་ཡིན་ཅེས་སོགས་ཀྱི་མདོ་ཆོས་ཅན། དངོས་སྟོབས་ཀྱི་རྗེས་སུ་དཔག་པ་ལས་གྲགས་པ་ཐ་དད་པའི་ཡུལ་ཅན་ཉིད་དུ་བསྟན་པ་ཡིན་ཏེ། འཇིག་རྟེན་དུ་ནི་རི་བོང་ཅན་ལ་ཟླ་བར་བརྗོད་པ་ལ་དངོས་སྟོབས་རྗེས་དཔག་མེད་པར་བརྗོད་པ་ཡིན་པ་དེས་ནའོ། ། དེས་ན་མདོ་དེ་ཆོས་ཅན། ཡུལ་གྱི་དངོས་པོ་རྣམས་ཡོད་པ་དང་མེད་པའི་རྗེས་སུ་འཇུག་པ་ཅན་གྱི་དངོས་སྟོབས་རྗེས་དཔག་ལས་ཐ་༼༢༧༣ན༽དད་པའི་གྲགས་པའི་རྗེས་དཔག་དེ་སྐྱེས་བུའི་འདོད་པ་ཙམ་ལས་སྐྱེས་པ་ཡིན་ཅེས་བསྟན་པ་ཡིན་ཏེ། དེ་ཡུལ་ལ་དངོས་པོའི་དབང་གིས་མི་འཇུག་པར་བསྟན་པའི་ཕྱིར་རོ། ། ལྔ་པ་ལུང་དོན་གཞན་དུ་འཆད་པ་དགག་པ་ལ། རིགས་སྒོའི་འགྲེལ་བྱེད་ཁ་ཅིག་གི་འདོད་པ་དགག ། ཞར་ལ་ཕྱི་རོལ་པའི་འདོད་པ་དགག །
དོན་བསྡུ་བའོ། ། དང་པོ་ལ། ལུང་དོན་འཆད་ཚུལ་མི་འཐད། གྲགས་པ་དངོས་པོའི་དབང་གིས་གྲུབ་པ་མི་འཐད། གྲགས་པས་དོན་ཐམས་ཅད་ལ་ཁྱབ་པར་བསྟན་པའོ། ། དང་པོ་ནི། སློབ་དཔོན་ཕྱོགས་ཀྱི་གླང་པོའི་སློབ་མ་ཁ་ཅིག་ན་རེ། རི་བོང་ཅན་ཟླར་མི་འདོད་པ། ། དེ་གྲགས་གང་ཞིག་འདོད་པར་འགྱུར། ། དེ་ཕྱིར་དེ་ལ་དཔེ་མེད་ཅན། །
དེ་ནི་ཐུན་མོང་མ་ཡིན་འདོད། ། ཅེས་ཟེར་ཏེ། རྟོག་པའི་ཡུལ་དུ་ཡོད་པ་དེ་ནི་རི་བོང་ཅན་ཟླ་སྒྲས་བརྗོད་རུང་དུ་བསྒྲུབ་པའི་ཐུན་མོང་མ་ཡིན་པའི་གཏན་ཚིགས་སུ་འདོད་དེ། དེ་ལ་ཕྱོགས་ཆོས་ཡོད་ཅིང་མཐུན་དཔེ་མེད་པ་ཅན་ཡིན་པའི་ཕྱིར། བརྡ་སྤྲོད་པས་རི་བོང་ཅན་ལ་ཡང་ཟླ་སྒྲས་བརྗོད་རུང་དུ་མི་འདོད་པ་ཡིན་ན། དེ་ཟླ་བར་གྲགས་པ་དང་མཐུན་པ་གང་ཞིག་འདོད་པར་འགྱུར་ཏེ། རི་བོང་ཅན་ཟླ་སྒྲས་བརྗོད་རུང་དུ་མི་འདོད་པ་དེའི་ཕྱིར། དེ་གཏན་ཚིགས་གང་བཀོད་ཀྱང་ཐུན་མོང་མིན་པར་ཤེས་པའི་ཆེད་དུ་གང་ལ་ཐུན་མོང་མ་ཡིན་པའི་ཕྱིར་ཞེས་སོགས་དང༌། རི་བོང་ཅན་ཟླ་སྒྲས་བརྗོད་མི་རུང་ཁོ་ན་ལ་གྲགས་པས་གནོད་པར་ཤེས་པའི་ཆེད་དུ་སྒྲ་ལས་བྱུང་བའི་གྲགས་པ་དང་འགལ་ཅེས་གསུངས་པ་ཡིན་ནོ་ཞེས་ཟེར་རོ། ། ཆོས་མཆོག་དང་ཛྙཱ་ན་ཤྲཱི་ནི།
རི་བོང་ཅན་ལ་ཟླ་བ་དངོས་པོ་སྟོབས་ཞུགས་༼༢༧༣བ༽སུ་མི་འདོད་པའི་རྒོལ་བ་དེ་གྲགས་པ་གང་ཞིག་དངོས་པོའི་དབང་གིས་འཇུག་པར་འདོད་དེ་མི་འདོད་པར་གྲུབ་པ་དེའི་ཕྱིར། འདི་ལ་དཔེ་མེད་པ་ཅན་ཡིན་པས་ཐུན་མོང་མ་ཡིན་པར་འདོད་ཅེས་འཆད་དོ། ། རིགས་སྒོའི་འགྲེལ་བྱེད་ཀྱི་ལུང་དོན་འཆད་ཚུལ་དེ་ལྟར་མ་ཡིན་ནོ་ཞེས་བསྟན་པའི་ཕྱིར། དཔེ་འདི་ཉིད་དབང་བྱས་ནས་ནི། ། དེ་སྐད་བཤད་མིན་མཚན་ཉིད་ཕྱིར། ། དེ་བཞིན་ད་ཏྲིག་ཤིང་མིན་ཅེས། ། བརྗོད་པ་ལ་ཡང་གནོད་ཕྱིར་རོ། ། འདིར་ཡང་ག་བུར་དངུལ་སོགས་ལ། ། འཇིག་རྟེན་ན་ནི་མཐོང་བའི་ཕྱིར། ། བརྡ་ལས་འཇུག་པར་འགྱུར་བ་ལ། །
ཐུན་མོང་མིན་པ་ཉིད་ཀྱང་ཅི། ། ཞེས་སྨོས་ཏེ། རི་བོང་ཅན་ཟླ་སྒྲས་བརྗོད་མི་རུང་གི་དཔེ་འདི་ཉིད་ཁོ་ནའི་དབང་དུ་བྱས་ནས་ནི་སྒྲ་ལས་བྱུང་བའི་ཞེས་སོགས་དེ་སྐད་བཤད་པ་མ་ཡིན་ནོ། ། མདོ་དེས་གྲགས་བསལ་སྤྱིའི་མཚན་ཉིད་བསྟན་པའི་ཕྱིར་ཏེ། དེ་བཞིན་དུ་ད་ཏྲིག་ཤིང་མ་ཡིན་ཅེས་བརྗོད་པ་ལ་ཡང་གྲགས་པས་གནོད་པར་བསྟན་པའི་ཕྱིར། དེས་ན་ལུང་གཉིས་པའི་འཆད་ཚུལ་མི་འཐད་དེ། ལུང་དང་པོའི་འཆད་ཚུལ་ཀྱང་མི་འཐད་དེ། ཟླ་བའི་སྒྲ་འདིར་ཡང་ག་བུར་དང་དངུལ་ཆུ་དང་སྐྱེས་བུ་འགའ་ཞིག་སོགས་ལ་འཇུག་པར་འཇིག་རྟེན་ན་ནི་མཐོང་བའི་ཕྱིར་དང༌། བརྡ་སྦྱར་ཙམ་ལས་དོན་ཐམས་ཅད་ལ་འཇུག་པར་འགྱུར་བ་ལ་རི་བོང་ཅན་ལ་ཐུན་མོང་ཡིན་པ་ཉིད་ཀྱང་ཅི་ཡིན། ། གཉིས་པ་གྲགས་པ་དངོས་པོའི་དབང་གིས་གྲུབ་པ་མི་འཐད་པ་ནི།
གལ་ཏེ་ལ་ལར་དེ་གྲུབ་ན། ། དེ་ནི་དངོས་སྟོབས་ལས་གྲུབ་ཡིན། ། གྲགས་གྲུབ་ཁས་ལེན་རི་བོང་ཅན། ། མ་ཡིན་པ་ལའང་བཟློག་མེད་ཕྱིར། ། དངོས་པོ་ལ་ནི་གྲུབ་པ་དེ། ། རི་བོང་ཅན་ལའང་༼༢༧༤ན༽བཟློག་པ་མེད། ། དངོས་དེ་མེད་ན་རི་ཅན་ལ། ། བཟློག་ཀྱང་ཉེས་པ་ཡོད་མ་ཡིན། ། ཅེས་སྨོས་ཏེ། གལ་ཏེ་རི་བོང་ཅན་སོགས་དོན་ལ་ལར་ཟླ་བའི་སྒྲ་དེ་འཇུག་པར་གྲུབ་ཀྱི།
ག་བུར་སོགས་ལ་མ་གྲུབ་ཀྱང་བརྡ་སྦྱོར་མཁན་པོས་འདོད་པས་བཏགས་ནས་ག་བུར་ལ་ཟླ་བར་བརྗོད་པ་ཡིན་ནོ་ཞེ་ན། ཟླ་བའི་སྒྲ་དེ་ནི་དངོས་པོའི་སྟོབས་ལས་གྲུབ་པ་ཡིན་པར་ཐལ། དོན་ལ་ལར་འཇུག་གི་གཞན་ལ་མི་འཇུག་པའི་ཕྱིར་དང༌། གྲགས་པས་གྲུབ་པར་ཁས་ལེན་ན་ནི་རི་བོང་ཅན་ཁོ་ན་ལ་ཐུན་མོང་མ་ཡིན་པར་འཇུག་པ་ཉམས་ཏེ། རི་བོང་ཅན་མ་ཡིན་པའི་ག་བུར་སོགས་ལ་ཡང་གྲགས་པས་གྲུབ་པས་བཟློག་ཏུ་མེད་པའི་ཕྱིར། གལ་ཏེ་ག་བུར་ལ་དཀར་བསིལ་ལ་སོགས་པའི་དངོས་པོ་ཡོད་པས་དེ་ལ་ནི་ཟླ་བའི་སྒྲ་འཇུག་པར་གྲུབ་བོ་ཞེ་ན། དེ་ལྟར་ན་ཟླ་བའི་སྒྲ་དེ་ཆོས་ཅན། རི་བོང་ཅན་ལའང་དངོས་པོའི་དབང་གིས་གྲུབ་པ་བཟློག་པ་མེད་པར་ཐལ། དེ་ལ་སྒྲ་འཇུག་པའི་རྒྱུ་དཀར་བསིལ་ལ་སོགས་པ་ཡོད་པའི་ཕྱིར་དང༌། ག་བུར་ལ་ཟླ་བའི་སྒྲ་དངོས་པོའི་དབང་གིས་འཇུག་པ་དེ་མེད་ན་རི་བོང་ཅན་ལ་ཡང་དངོས་དབང་གི་འཇུག་པ་བཟློག་ཀྱང་ཉེས་པ་ཡོད་པ་མ་ཡིན་པའི་ཕྱིར་ཞེས་རྒྱན་གྱིའོ། །
ལྷ་དབང་བློས། ག་བུར་སོགས་ལ་ཟླ་སྒྲས་བརྗོད་རུང་དེ་དངོས་པོའི་སྟོབས་ཀྱིས་གྲུབ་པར་འགྱུར་གྱི། གྲགས་པས་གྲུབ་པར་མི་འགྱུར་རོ། ། གལ་ཏེ་གྲགས་པས་གྲུབ་པར་ཁས་ལེན་ན་ཟླ་སྒྲས་བརྗོད་རུང་ཆོས་ཅན། རི་བོང་ཅན་ལའང་གྲགས་པས་གྲུབ་པ་བཟློག་ཏུ་མེད་པར་ཐལ་ལོ། ། གྲགས་པ་གང་ཞིག་རི་བོང་ཅན་ལའང་ཆེས་གྲགས་པའི་ཕྱིར། དེ་བས་ན་གྲགས་པ་འགོག་པ་ཁྱེད་ལ་ཟླ་བའི་སྒྲས་༼༢༧༤བ༽བརྗོད་རུང་དེ་ལ་ལར་དངོས་པོའི་སྟོབས་ཀྱིས་གྲུབ་པར་འགྱུར་བ་དེ་བས་ན་རི་བོང་ཅན་ལ་དངོས་པོའི་སྟོབས་ཀྱིས་གྲུབ་པ་བཟློག་པ་མེད་པར་ཐལ། རྒྱུ་མཚན་གྱི་དངོས་པོ་དེ་རི་བོང་ཅན་ལའང་གྲུབ་པའི་ཕྱིར། རྒྱུ་མཚན་གྱི་དངོས་པོ་དེ་མེད་ན་རི་བོང་ཅན་ལ་ཡང་ཆོས་ཅན། ཟླ་སྒྲས་བརྗོད་རུང་དངོས་པོའི་སྟོབས་ཀྱིས་གྲུབ་པ་བཟློག་ཀྱང་གྲགས་པས་གནོད་པའི་ཉེས་པ་ཅུང་ཟད་ཀྱང་ཡོད་པ་མ་ཡིན་པར་ཐལ།
ཟླ་སྒྲས་བརྗོད་རུང་དངོས་པོའི་སྟོབས་ཀྱིས་གྲུབ་པའི་རྒྱུ་མཚན་གྱི་དངོས་པོ་དེ་མེད་པའི་ཕྱིར་ཞེས་གསུངས། ཆོས་མཆོག་གིས། བརྡ་ལས་འཇུག་ཀྱང་ཐུན་མོང་བར་མ་ངེས་ཏེ། འཚེད་པ་སོ་སོའི་སྒྲ་བཞིན་ནོ་ཞེ་ན། གལ་ཏེ་འཚེད་པའི་སྒྲ་དེ་གང་ཟག་ལ་ལ་འགའ་ཞིག་ཁོ་ན་ལ་གྲུབ་ཀྱི། ཐམས་ཅད་དུ་མ་ཡིན་ན། འཚེད་པའི་སྒྲ་དེ་ནི་ཆོས་ཅན། གྲགས་པའམ་བརྡའི་དབང་གིས་གྲུབ་པ་མ་ཡིན་པར་ཐལ། དངོས་པོའི་སྟོབས་ལས་གྲུབ་པའི་ཕྱིར། ཅིའི་ཕྱིར་ཞེ་ན།
འཚེད་པའི་སྒྲ་དེ་གྲགས་པས་གྲུབ་པར་ཁས་ལེན་ན། རི་བོང་ཅན་ལའང་ཆོས་ཅན། ཟླ་སྒྲས་བརྗོད་རུང་གྲགས་པས་གྲུབ་པ་བཟློག་ཏུ་མེད་པར་ཐལ། འཚེད་པའི་སྒྲ་གྲགས་པས་གྲུབ་པ་དང་ཁྱད་པར་མེད་པའི་ཕྱིར། ཅི་སྟེ་ཡང་ཟླ་སྒྲས་བརྗོད་རུང་དངོས་པོ་བ་རི་བོང་ཅན་ལ་བཟློག་པ་ཉིད་དོ་ཞེ་ན། ཟླ་བའི་སྒྲ་རི་བོང་ཅན་ལ་དངོས་པོའི་སྟོབས་ཀྱིས་འཇུག་པ་བཟློག་ཀྱང་ཉེས་པ་ཡོད་པ་མ་ཡིན་ཏེ། ཟླ་སྒྲས་བརྗོད་རུང་གི་རྒྱུ་མཚན་གྱི་དངོས་པོ་རི་བོང་ཅན་ལ་མེད་པའི་ཕྱིར། དཔེར་ན་འཚེད་པའི་སྒྲ་བཞིན་ནོ། ། དེ་ནི་འདོད་པ་ཙམ་གྱིས་སྦྱར་བའི་ཕྱིར་ཞེས་གསུངས་སོ། ། གསུམ་པ་གྲགས་པས་དོན་ཐམས་ཅད་ལ་ཁྱབ་པར་བསྟན་པ།
༼༢༧༥ན༽ དེ་ཕྱིར་དངོས་ངེས་མེད་བརྡ་ཅན། ། སྒྲ་ལས་བྱུང་བའི་ཚོགས་རྣམས་ཀྱི། ། རུང་བ་དོན་རྣམས་ཉིད་ཡིན་ཏེ། ། འདོད་ལ་གེགས་བྱེད་མེད་ཕྱིར་རོ། ། ཞེས་སྨོས་ཏེ། ཉེས་པ་མེད་པ་དེའི་ཕྱིར་དངོས་པོའི་སྟོབས་ཀྱིས་འཇུག་པའི་ངེས་པ་མེད་པའི་བརྡ་ཅན་སྒྲ་ལས་བྱུང་བའི་ཆོས་རྣམས་ཀྱི་བརྗོད་དུ་རུང་བ་དེ་ནི་དོན་རྣམས་ཐམས་ཅད་ལ་ཁྱབ་པ་ཉིད་ཡིན་ཏེ། འདོད་པ་ཙམ་གྱིས་བརྡ་སྦྱོར་བ་ལ་གེགས་བྱེད་པ་མེད་པའི་ཕྱིར་རོ། ། གཉིས་པ་ཞར་ལ་ཕྱི་རོལ་པའི་འདོད་པ་དགག་པ་ནི། གལ་ཏེ་ལ་ལར་དེ་གྲུབ་ན། ། དེ་ནི་དངོས་སྟོབས་ལས་གྲུབ་ཡིན། །
གྲགས་པས་གྲུབ་པར་ཁས་ལེན་ན། ། རི་བོང་ཅན་ལའང་བཟློག་མེད་ཕྱིར། ། ཞེས་སྨོས་ཏེ། བརྡ་སྤྲོད་པ་ན་རེ། གལ་ཏེ་རི་བོང་ཅན་ལ་སོགས་པ་ལ་ལ་ཁོ་ནར་ཁྱད་པར་གྱི་རྒྱུ་མཚན་དེ་ལྡན་པ་ལས་ཟླ་བའི་སྒྲ་འཇུག་པར་གྲུབ་ཀྱི། དོན་ཐམས་ཅད་ལ་རང་གར་འཇུག་ཏུ་རུང་བ་ནི་མ་ཡིན་ནོ་ཞེ་ན། ཟླ་བའི་སྒྲ་དེ་ནི་རི་བོང་ཅན་ལ་དངོས་པོའི་སྟོབས་ལས་གྲུབ་པར་ཐལ། དེ་ལ་འཇུག་ཅིང་གཞན་ལ་མི་འཇུག་པའི་ཕྱིར་དང༌། རི་བོང་ཅན་ལ་གྲགས་པས་གྲུབ་པར་ཁས་ལེན་ན་ནི་རི་བོང་ཅན་བཞིན་དུ་དོན་ཐམས་ཅད་ལའང་གྲགས་པས་གྲུབ་པ་བཟློག་པ་མེད་པའི་ཕྱིར་དང༌། འདོད་པ་ཙམ་གྱིས་སྦྱར་བར་ཁྱད་པར་མེད་པའི་ཕྱིར་རོ། །
དེའི་རྒྱུ་མཚན་མེད་པ་ལ་རྒྱུ་མཚན་མེད་པ་ཁོ་ནར་འཇུག་པ་བཞིན་དུ་རྒྱུ་མཚན་དང་ལྡན་པ་ལ་ཡང་འགྱུར་རོ་ཞེས་པས་རྒྱུ་མཚན་ཅན་གྱི་སྒྲ་ནི་སློབ་དཔོན་མི་བཞེད་ཀྱི། ཕྱི་རོལ་པའོ་ཞེས་རྒྱན་གྱིའོ། ། ལྷ་དབང་བློ་དང་ཆོས་མཆོག་ལ་སོགས་པ་ནི་རྒྱུ་མཚན་ཅན་གྱི་སྒྲ་བཞེད་དོ། ། དེའི་གཞུང་འཛུགས་པར་བྱ་བའི་ཕྱིར། རུང་བ་ཉིད་དེ་འགོག་པ་༼༢༧༥བ༽ལ། ། བརྡ་འགོག་མེད་ལས་སྐྱེས་པ་ཡི། ། གྲགས་པ་ཞེས་བྱའི་རྗེས་སུ་དཔག ། རུང་བ་ཡུལ་ཅན་གྱི་གནོད་བྱེད། ། འདིས་ནི་བརྡ་ཞེས་འཇུག་པ་ཡི། ། སྒྲ་རྣམས་ལ་ནི་དོན་ངེས་པ། །
ཡོད་མིན་ཅེས་བརྗོད་དེ་དག་རྣམས། ། དེར་འགོག་པ་ནི་འགལ་བ་ཡིན། ། ཅེས་སྨོས་ཏེ། ཁྱི་ཤ་ལ་སོགས་པ་ཆོས་ཅན། སྦྱིན་སྲེག་གི་སྒྲས་བརྗོད་དུ་རུང་བ་ཉིད་འགོག་པ་ལ་རུང་བའི་ཡུལ་ཅན་གྱི་གྲགས་པའི་ཚད་མས་གནོད་པར་བྱེད་དེ། བརྡ་འགོག་མེད་ལས་སྐྱེས་པའི་གྲགས་པ་ཞེས་བྱ་བའི་རྗེས་སུ་དཔག་པས་སྦྱིན་སྲེག་གི་སྒྲས་བརྗོད་དུ་རུང་བར་འཇལ་བའི་ཕྱིར། དེ་ལྟར་བཤད་པ་འདིས་ནི་སྦྱིན་སྲེག་ལ་སོགས་པའི་སྒྲ་རྣམས་ལ་ནི་དོན་གཅིག་ཁོ་ན་ལ་འཇུག་པའི་ངེས་པ་ཡོད་པ་མ་ཡིན་ཏེ། བརྡའི་རྗེས་སུ་འཇུག་པའི་མིང་ཡིན་པའི་ཕྱིར་ཞེས་བརྗོད་པ་ཡིན་ནོ། ། དེས་ན་ཁྱི་ཤ་ལ་སོགས་པ་དེ་དག་རྣམས་སྦྱིན་སྲེག་གི་སྒྲས་བརྗོད་དུ་རུང་བ་དེ་འགོག་པ་ལ་ནི་གྲགས་པ་དང་འགལ་བ་ཡིན་ཅེས་རྒྱན་གྱིའོ། ། གསུམ་པ་དོན་བསྡུ་བ་ནི།
དེས་ནི་རྒྱུ་མཚན་ཅན་སྒྲ་ཡི། ། དོན་ནམ་སྒྲ་རྣམས་ཀྱི་ནི་དོན། ། དོན་དམ་པ་ཉིད་འགོག་པ་ལ། ། གནོད་པ་མེད་པར་བསྟན་པ་ཡིན། ། ཅེས་སྨོས་ཏེ། ཁྱི་ཤ་ལ་སོགས་པ་སྦྱིན་སྲེག་གི་སྒྲས་བརྗོད་རུང་འགོག་པ་ལ་གྲགས་པས་གནོད་པར་བསྟན་པ་དེས་ནི་ཆོས་ཅན། རྒྱུ་མཚན་ཅན་གྱི་སྒྲའི་དོན་ནམ། རྒྱུ་མཚན་ཅན་མ་ཡིན་པའི་སྒྲ་རྣམས་ཀྱི་ནི་དོན་དོན་དམ་པ་དངོས་པོའི་སྟོབས་ཀྱིས་གྲུབ་པ་ཉིད་འགོག་པ་ལ་གྲགས་པས་གནོད་པ་མེད་པར་བསྟན་པ་ཡིན་ཏེ། འདོད་པའི་དབང་གིས་འཇུག་པར་གྲགས་པས་གྲུབ་པའི་ཕྱིར་རོ། ། གཞུང་དུ་རྒྱུ་མཚན་ཅན་གྱི་སྒྲ་ཞེས་པ་ནི་གཞན་གྱི་འདོད་པ་སྟེ།
ལྡོག་༼༢༧༦ན༽པ་ཅན་ཞེས་བརྗོད་པ་བཞིན་ཞེས་པ་ནི་རྒྱན་གྱིའོ། ། ལྷ་དབང་བློ་ལ་སོགས་པ་ནི་གང་གི་ཕྱིར་དེ་ལྟར་ཡིན་པ་དེས་ན་རྒྱུ་མཚན་ཅན་གྱི་སྒྲའི་བརྗོད་བྱའི་དོན་ནམ། རྒྱུ་མཚན་ཅན་མ་ཡིན་པའི་དངོས་ཀྱི་བརྗོད་བྱའི་དོན་དམ་པ་ཉིད་འགོག་པ་ལ་གྲགས་པས་གནོད་པ་མེད་ཅེས་གསུངས་སོ། ། གསུམ་པ་གྲགས་པ་ལོགས་སུ་གསུངས་པའི་དགོས་པ་བཤད་པ་ནི། དེས་ན་ཡུལ་གྱི་ཁྱད་པར་ནི། ། བསྟན་ཕྱིར་གྲགས་པ་རྗེས་དཔག་ལས། ། ཕྱི་རོལ་གྱུར་པ་མ་ཡིན་ཀྱང༌། ། ཐ་དད་བྱས་ཡིན་སྔ་མ་བཞིན། ། གྲུབ་པ་ཐ་དད་བཤད་པ་ལ། ། དགོས་པ་བསྟན་ཕྱིར་འདི་གཉིས་ནི། །
རྒྱུ་དང་བཅས་པར་རབ་བརྗོད་དེ། ། མངོན་སུམ་རྗེས་དཔག་གནོད་ལ་མིན། ། ཅེས་སྨོས་ཏེ། བརྗོད་རུང་འགོག་པ་ལ་གྲགས་པས་གནོད་པ་དེས་ན་གྲགས་པའི་རྗེས་དཔག་རྗེས་སུ་དཔག་པ་ལས་ཕྱི་རོལ་ཏུ་གྱུར་པ་མ་ཡིན་ཀྱང་དངོས་སྟོབས་རྗེས་དཔག་ལས་བསལ་བ་ཐ་དད་དུ་བྱས་པ་ལ་དགོས་པ་ཡོད་པ་ཡིན་ཏེ། ཡུལ་གྱི་ཁྱད་པར་བརྡ་ལས་བྱུང་བའི་བརྗོད་རུང་ཙམ་རྟོགས་པས་བརྗོད་རུང་འགོག་པ་ལ་གནོད་པར་ཤེས་པའི་ཆེད་དུ་བསྟན་པ་ཡིན་པའི་ཕྱིར། སྔ་མ་ཡིད་ཆེས་པའི་རྗེས་དཔག་བཞིན་ནོ། ། དེ་ལྟར་ན་ཡུལ་གྱི་ཁྱད་པར་བསྟན་པའི་དོན་དུ་རྗེས་སུ་དཔག་པར་གྲུབ་པའི་གྲགས་ཡིད་གཉིས་དངོས་སྟོབས་རྗེས་དཔག་ལས་ཐ་དད་དུ་བཤད་པ་ལ་དགོས་པ་བསྟན་པའི་ཕྱིར་དུ་འདི་གཉིས་ནི་ལོགས་སུ་བཤད་པ་ཡིན་ཏེ། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་བྱ་བ་ནི་དམ་བཅས་པ་ཙམ་གྱིས་འགལ་བ་ཡིན་ལ། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ། སྒྲ་ལས་བྱུང་བའི་གྲགས་༼༢༧༦བ༽པ་དང་འགལ་བའི་དོན་གྱི་བསལ་བ་དེ་ཡང་ཕྱོགས་མ་ཡིན་ནོ་ཞེས་རྒྱུ་མཚན་དང་བཅས་པར་རབ་ཏུ་བརྗོད་པའི་ཕྱིར་དང༌།
མངོན་སུམ་དང་རྗེས་དཔག་གི་གནོད་པ་ལ་ནི་སྒྲ་མཉན་བྱ་མ་ཡིན་ནོ། ། བུམ་པ་རྟག་གོ་ཞེས་པ་ཙམ་གསུངས་ཀྱི། རྒྱུ་མཚན་ནི་གསུངས་པ་མ་ཡིན་ནོ། ། གསུམ་པ་མངོན་སུམ་གྱི་བསལ་བ་བཤད་པ་ལ། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ནི། འདིའི་བསལ་བྱ་ནི་གང༌། ཚུལ་ཇི་ལྟར་དུ་སེལ་ཅེ་ན། ཆོས་ཅན་སྒྲ་ལྟ་བུ་ལ་མཚོན་ན་ཉན་ཤེས་ཀྱི་ཡུལ་དུ་མི་རུང་བའི་ཆོས་ནི་སྒྲའི་སྟེང་དུ་བསལ་བྱ་ཡིན་གྱི།
གཞན་ནི་མ་ཡིན་ཏེ། གཟུགས་ལ་སོགས་པ་དེར་ཚད་མས་མ་གྲུབ་པའི་ཕྱིར་རོ། ། དེས་ན་སྒྲ་ཉན་ཤེས་ཀྱིས་མངོན་སུམ་དུ་ཐོས་པས་སྒྲ་ཉན་ཤེས་ཀྱི་ཡུལ་དུ་མི་རུང་བ་སེལ་བ་ལ་དགོངས་ནས་སྒྲ་མཉན་བྱ་མ་ཡིན་པ་མངོན་སུམ་གྱིས་བསལ་ཞེས་ཉེ་བར་བཏགས་ནས་དེ་སྐད་བརྗོད་ཀྱི། སེལ་བྱེད་དངོས་ནི་འདི་ཡིན་ཏེ། ཉན་ཤེས་ཀྱིས་གཟུང་བར་བྱ་བའི་དོན་མཉན་བྱ་ནི་མཉན་བྱ་མ་ཡིན་པ་འདིའི་སེལ་བྱེད་དངོས་ཏེ། སྒྲའི་སྟེང་དུ་མཉན་བྱ་མ་ཡིན་པ་རྒྱུ་གཞན་ལ་བལྟོས་མེད་དུ་འགོག་ནུས་པའི་ཕྱིར་ཏེ། མཉན་བྱ་དང་མཉན་བྱ་མ་ཡིན་པ་གཉིས་སྒྲའི་སྟེང་དུ་ཕན་ཚུན་སྤངས་ཏེ་གནས་པའི་འགལ་བ་ཡིན་ལ། མཉན་བྱ་ནི་སྒྲའི་སྟེང་དུ་ཉན་ཤེས་ཀྱིས་གྲུབ་པས་མཉན་བྱ་མ་ཡིན་པ་ལས་སྟོབས་ཆེ་བའི་ཕྱིར་རོ། ། དེ་ལྟར་ན་དོན་གྱི་བསལ་བ་ཞེས་བརྗོད་པས་ཆོག་མོད། ཅིའི་ཕྱིར་མངོན་སུམ་གྱི་བསལ་བ་ཞེས་བརྗོད་ཅེ་ན།
མངོན་སུམ་གྱིས་གྲུབ་པའི་དོན་ལ་མངོན་སུམ་དུ་ཉེ་བར་བཏགས་ནས་བརྗོད་ལ། འདོགས་པ་ཡང་དགོས་པ་དང་རྒྱུ་མཚན་༼༢༧༧ན༽མེད་པ་མ་ཡིན་ཏེ། འདི་རྒྱབ་བརྟེན་ཚད་མ་དང་བཅས་པར་བསྟན་པས་གཅིག་ཤོས་ལས་སྟོབས་ཆེ་བར་ཤེས་པ་ནི་དགོས་པ་ཡིན་ལ། མངོན་སུམ་གྱི་ཡུལ་ཡིན་པ་ནི་རྒྱུ་མཚན་ནོ། ། དེའི་དབང་དུ་མཛད་ནས། མངོན་སུམ་སོགས་ཀྱི་གཞལ་བྱ་ཡང༌། ། འཇལ་བྱེད་སྒྲ་སྒྲོ་བཏགས་ནས་བརྗོད། ། ཅེས་གསུངས་སོ། ། དེའི་ཕྱིར་བོད་ཕལ་མོ་ཆེ་དག་མངོན་སུམ་ལ་སོགས་པའི་ཚད་མ་ཉིད་ཀྱིས་བསལ་བ་ལ་གནོད་པར་འདོད་མོད་ཀྱི། རིགས་པའི་དབང་ཕྱུག་གཉིས་ཀྱི་དགོངས་པ་མ་ཤེས་པས་ནོངས་པ་ཡིན་ནོ། །
འོ་ན་ཇི་ལྟར་ཞེ་ན། འདི་ལ་དགོངས་གཞི་དགོས་པ་དངོས་ལ་གནོད་བྱེད་གསུམ་ལས། མངོན་སུམ་ལ་སོགས་པས་གྲུབ་པའི་དོན་རྣམས་རང་གི་འགལ་ཟླ་ལ་གནོད་པ་ལ་དགོངས་ནས། ཁས་བླངས་མངོན་སུམ་གྲགས་པ་དང༌། ། རྗེས་སུ་དཔག་པས་གཅིག་ཅར་གནོད། ། ཅེས་གསུངས་པ་ཡིན་གྱི། ཚད་མ་ཉིད་ཀྱིས་གནོད་པ་ནི་མ་ཡིན་ནོ། ། དགོས་པ་དང་རྒྱུ་མཚན་ནི་བཤད་མ་ཐག་པ་ཉིད་དོ། ། དངོས་ལ་གནོད་བྱེད་ནི་ཉན་ཤེས་ཀྱིས་སྒྲ་ལ་མཉན་བྱ་མ་ཡིན་པ་འགོག་མི་ནུས་ཏེ། དེ་གཉིས་ཀ་ཡང་སྒྲ་ལ་མེད་པར་མཚུངས་པའི་ཕྱིར་རོ། །
གལ་ཏེ་ཉན་ཤེས་ཀྱི་སྒྲ་ལ་མཉན་བྱ་གཞལ་བའི་ཕྱིར་མཉན་བྱ་མིན་པ་འགོག་གོ་ཞེ་ན། ཉན་ཤེས་ཆོས་ཅན། སྒྲ་ལ་མཉན་བྱ་མ་ཡིན་པ་མི་འགོག་སྟེ། ཁྱོད་དང་མཉན་བྱ་མ་ཡིན་པ་ལ་འགལ་བ་གཉིས་གང་ཡང་ཡོད་པ་མ་ཡིན་པའི་ཕྱིར་ཏེ། མཉན་བྱ་མ་ཡིན་པའི་ངོ་བོར་གནས་པའི་ཕྱིར་རོ། ། གལ་ཏེ་རང་བཞིན་མ་ཡིན་ཀྱང་མེ་དོན་གཞན་གྱིས་གཞི་འགའ་ཞིག་ཏུ་གྲང་རེག་འགོག་པ་མ་ཡིན་ནམ་ཞེ་ན། དེར་ནི་རིག་པ་དོན་གཞན་༼༢༧༧བ༽དུ་ཡོད་པ་འགོག་པ་ཡིན་ལ། འདིར་ནི་མཉན་བྱ་མ་ཡིན་པ་སྒྲའི་རང་བཞིན་དུ་ཞུགས་པ་འགོག་པའི་ཕྱིར་མཚུངས་པ་མ་ཡིན་ནོ། ། ད་ནི་དངོས་སྟོབས་རྗེས་དཔག་གི་བསལ་བ་བཤད་པར་བྱ་སྟེ། དེ་ཡང་སྒྲ་ལྟ་བུ་ལ་མཚོན་ན།
རྟག་པ་ཉིད་བསལ་བྱ། སྒྲ་ནི་བསལ་གཞི། བྱས་པ་ནི་སེལ་བྱེད་ཡིན་པར་ཤེས་པར་བྱའོ། ། འདིར་ནི་མངོན་སུམ་དང༌། ཡིད་ཆེས་པ་དང༌། གྲགས་པ་ལ་ཡང་རིག་པར་བྱའོ། ། གཉིས་པ་ཚིག་གི་དོན་བཤད་པ་ལ། དོན་སྨོས་པའི་དགོས་པ། མཉན་པ་སྨོས་པའི་དགོས་པ། རྩོད་པ་སྤང་བའོ། །
དང་པོ་ནི། མངོན་སུམ་གྱིས་གནོད་འདི་ལ་ཡང༌། ། སྒྲ་ནི་དུ་མའི་དངོས་ཉིད་དུ། ། གྲགས་པའི་ངོ་བོ་ཉིད་གང་ཞིག ། སྣ་ཚོགས་སུ་ནི་སྣང་བ་ཡི། ། བློ་ནི་སྐྱེ་བ་མེད་པའི་ཕྱིར། ། ཉན་ལ་གཉིས་མེད་སྣང་གྱུར་པ། ། དེ་དོན་དོན་བཤད་འདི་ཉིད་ནི། ། སྤོང་ན་མངོན་སུམ་གྱིས་གནོད་འགྱུར། ། ངོ་བོ་དེ་ཉིད་དེ་ལ་དོན། །
ལྷག་མ་ལྡོག་པའི་མཚན་ཉིད་ཅན། ། སྤྱི་ནི་དངོས་མེད་ངོ་བོ་ཡིན། ། དེ་ཕྱིར་དེ་དབང་སྤྱོད་ཡུལ་མིན། ། ཅེས་སྨོས་ཏེ། མངོན་སུམ་དོན་དང་ཞེས་པའི་དོན་ཚིག་གསུངས་པ་ཆོས་ཅན། དགོས་པ་ཡོད་དེ། ཉན་ཤེས་མངོན་སུམ་ལ་སྤྱི་གསལ་གཉིས་མེད་དུ་སྣང་བར་གྱུར་པ་དེ་ལ་དོན་ཞེས་བྱ་ལ། དོན་དུ་བཤད་པའི་སྒྲ་འདི་ཉིད་ནི་མཉན་བྱ་ཡིན་པ་སྤོང་ན་ཉན་ཤེས་མངོན་སུམ་གྱིས་གྲུབ་པས་གནོད་པར་འགྱུར་རོ་ཞེས་ཤེས་པའི་ཆེད་ཡིན་པའི་ཕྱིར། རྟགས་གྲུབ་སྟེ། མངོན་སུམ་གྱིས་གྲུབ་པས་གནོད་པའི་བསལ་བ་འདི་ལ་ཡང་སྒྲ་ནི་རིགས་དང་འབྲེལ་བ་ལ་སོགས་པ་ལྡོག་པ་དུ་མའི་དངོས་པོ་ཉིད་དུ་གྲགས་པའི་ངོ་བོ་ཉིད་དེ་ཉན་ཤེས་ཀྱིས་གྲུབ་ན།
ཉན་ཤེས་གང་ཞིག་ལ་སྒྲ་༼༢༧༨ན༽སྤྱི་དང་ཁྱད་པར་ལ་སོགས་པ་སྣ་ཚོགས་པ་སྣང་དགོས་པ་ལ་སྣ་ཚོགས་སུ་ནི་སྣང་བའི་བློ་སྐྱེ་བ་མེད་པའི་ཕྱིར། དེའི་ཕྱིར་མཉན་བྱ་སྨོས་ཀྱི། མཉན་བྱའི་ཚིག་ནི་འབྲེལ་བ་འགོག་པ་མ་ཡིན་ནོ་ཞེས་རྒྱན་གྱིའོ། ། ཆོས་མཆོག་གིས་ནི། གཉིས་མེད་སྣང་བའི་བློ་དེ་མཉན་བྱ་མ་ཡིན་པར་དམ་བཅས་ཀྱང་མངོན་སུམ་གྱིས་མི་གནོད་པར་བསྟན་པའི་ཕྱིར་མཉན་བྱ་སྨོས་ཞེས་གསུངས། རྟགས་གཉིས་པ་ཡང་གྲུབ་སྟེ། མཉན་བྱའི་ངོ་བོ་དེ་ཉིད་ཉན་ཤེས་མངོན་སུམ་དེ་ལ་སྣང་བའི་དོན་ཡིན་པའི་ཕྱིར་དང༌། ལྷག་མ་རིགས་དང་འབྲེལ་བ་ལ་སོགས་པ་ལྡོག་པའི་མཚན་ཉིད་ཅན་གྱི་སྤྱི་དེ་ནི་དབང་པོའི་སྤྱོད་ཡུལ་མ་ཡིན་པའི་ཕྱིར་ཏེ། དངོས་པོ་མེད་པའི་ངོ་བོ་ཡིན་པའི་ཕྱིར་རོ། ། གཉིས་པ་མཉན་བྱ་སྨོས་པའི་དགོས་པ་ནི།
དེས་ན་སྤྱི་ཡི་ཆོས་རྣམས་ནི། ། མངོན་སུམ་མིན་པར་གྲུབ་པའི་ཕྱིར། ། སྤོང་ཡང་གནོད་པ་ཡོད་མིན་ཅེས། ། མཉན་བྱ་སྨོས་པས་བསྟན་པ་ཡིན། ། ཅེས་སྨོས་ཏེ། དེ་ལྟར་ཡིན་པ་དེས་ན་སྒྲའི་སྟེང་གི་སྤྱིའི་ཆོས་རྣམས་ནི་ཉན་ཤེས་མངོན་སུམ་གྱི་ཡུལ་མ་ཡིན་པར་གྲུབ་པའི་ཕྱིར། མཉན་བྱ་ཡིན་པ་སྤོང་ཡང་ཉན་ཤེས་མངོན་སུམ་གྱིས་གྲུབ་པས་གནོད་པ་ཡོད་པ་མ་ཡིན་ནོ། ། ཞེས་ཤེས་པའི་ཕྱིར་དུ་སློབ་དཔོན་གྱིས་སྒྲ་ནི་མཉན་པར་བྱ་བ་མ་ཡིན་པར་དམ་བཅས་པ་དང་ཞེས་སྨོས་པས་བསྟན་པ་ཡིན་ནོ། ། གསུམ་པ་རྩོད་པ་སྤང་བ་ནི། རྣམ་ཀུན་བརྗོད་བྱའི་དངོས་མིན་ཕྱིར། །
གྲུབ་པས་དེ་ལ་བརྟེན་ཕྱིར་དང༌། ། དེ་ཡི་སྟོབས་ཀྱིས་གནོད་པའི་ཕྱིར། ། མཉན་བྱས་དབང་པོའི་སྤྱོད་ཡུལ་བཤད། ། ཅེས་སྨོས་ཏེ། འོ་ན་སྒྲ་རང་མཚན་མ་ཡིན་པར་དམ་བཅས་པ་ལྟ་བུའོ་ཞེས་དཔེར་མཛད་རིགས་པར་ཐལ། དེས་སྒྲ་༼༢༧༨བ༽རང་མཚན་དངོས་སུ་བརྗོད་པའི་ཕྱིར་དང༌། མཉན་བྱ་དཔེར་བརྗོད་པར་མི་རིགས་ཏེ། སྒྲ་རང་མཚན་དངོས་སུ་མ་བརྗོད་པའི་ཕྱིར་ཞེ་ན། རྣམ་པ་ཀུན་ཏུ་སྒྲ་རང་མཚན་སྒྲ་ཡི་བརྗོད་བྱའི་དངོས་པོ་མ་ཡིན་ཏེ། སྒྲ་སྤྱི་ལ་རང་མཚན་དུ་བཏགས་པ་ཙམ་བརྗོད་པའི་ཕྱིར།
སྤྱི་བརྗོད་ཀྱང་དེ་ལས་རང་མཚན་རྟོགས་སོ་ཞེ་ན། མཉན་བྱའི་སྒྲ་ལའང་མཚུངས་པའི་ཕྱིར་དཔེར་རིགས་སོ། ། དེ་ལྟར་ན་མཉན་བྱ་སྨོས་པས་དབང་པོའི་སྤྱོད་ཡུལ་བཤད་པ་ཡིན་ཏེ། སྒྲ་མཉན་བྱ་མ་ཡིན་པ་ལ་གནོད་པ་ནི་ཉན་ཤེས་མངོན་སུམ་གྱིས་སྒྲ་མཉན་བྱར་གྲུབ་པ་ལས་ཡིན་པའི་ཕྱིར་དང༌། སྒྲ་མཉན་བྱ་ཡིན་པ་དེས་སྒྲ་མཉན་བྱ་མ་ཡིན་པ་ལ་གནོད་པ་ནི་ཉན་ཤེས་མངོན་སུམ་དེ་ལ་བརྟེན་ནས་གྲུབ་པའི་ཕྱིར་དང༌། ཚད་མས་མཉན་བྱར་གྲུབ་པ་དེའི་སྟོབས་ཀྱིས་སྒྲ་མཉན་བྱ་མ་ཡིན་པ་ལ་གནོད་པའི་ཕྱིར་རོ། ། གཉིས་པ་ཆོས་ཅན་གང་ལ་མ་བསལ་བ་བཤད་པ་ལ། རང་རྟེན་ལ་སྨོས་པའི་དགོས་པ་བཤད་པ། ཁྱད་པར་ཅན་མ་གྲུབ་པ་ལ་སོགས་པ་ཕྱོགས་སྐྱོན་མ་ཡིན་པ། ཆོས་ཅན་གྱི་ངོ་བོ་འགོག་པ་ལ་སོགས་པའི་དཔེ་མ་སྨོས་པའི་རྒྱུ་མཚན་ནོ། །
དང་པོ་ལ། དགོས་པ་དངོས། རྩོད་པ་སྤང་བ། དོན་བསྡུ་བའོ། ། དང་པོ་ལ། དགོས་པ་གཉིས་ལས། དང་པོ་ནི། ཀུན་ཏུ་རྒོལ་བ་བདག་ཉིད་ཀྱི། ། བསྒྲུབ་བྱར་འདོད་པའི་ཆོས་གང་ཡིན། ། ཆོས་དེ་ལྡན་ལ་གནོད་འགྱུར་གྱི། །
ཆོས་གཞན་གྱི་ནི་ཆོས་ཅན་མིན། ། གཞན་དུ་ཆོས་ཅན་གཞན་ལ་ནི། ། གནོད་ཀྱང་འདི་ལ་ཅི་ཞིག་བཀག ། ཅེས་སྨོས་ཏེ། ཀུན་ལས་བཏུས་སུ་རང་རྟེན་ལ་སྨོས་པ་ལ་དགོས་པ་ཅི་ཡོད་ཅེ་ན། རང་རྟེན་ལ་ཞེས་སྨོས་པ་ཆོས་ཅན། དགོས་པ་ཡོད་དེ། རྩོད་པའི་དུས་ཀུན་ཏུ་རྒོལ་བ་བདག་ཉིད་ཀྱི་བསྒྲུབ་བྱར་༼༢༧༩ན༽འདོད་པའི་ཆོས་གང་ཡིན་པའི་ཆོས་ཅན་དེ་དང་ལྡན་པ་ལ་གནོད་ན་སྐབས་ཀྱི་བསྒྲུབ་བྱ་ལ་གནོད་པས་རྟགས་ཀྱི་སྐྱོན་དུ་འགྱུར་གྱི། དཔག་འདོད་ཀྱི་ཡུལ་དུ་མ་བྱས་པའི་ཆོས་གཞན་གྱི་ནི་ཆོས་ཅན་ལ་གནོད་ཀྱང་རྟགས་ཀྱི་སྐྱོན་མ་ཡིན་ནོ་ཞེས་བསྟན་པའི་ཕྱིར་ཏེ། དཔག་འདོད་ཀྱི་ཡུལ་དུ་བྱས་པ་ལས་གཞན་དུ་མ་བྱས་པའི་ཆོས་ཅན་གཞན་ལ་ནི་གནོད་ཀྱང༌།
སྐབས་ཀྱི་བསྒྲུབ་བྱ་འདི་ལ་ཅི་ཞིག་བཀག་སྟེ་མ་བཀག་པའི་ཕྱིར་རོ། ། དགོས་པ་གཉིས་པ་ནི། དོན་འདི་མཚན་ཉིད་ཀྱིས་རྟོགས་ཀྱང༌། ། རང་གི་ཆོས་ཅན་སྨོས་པས་ནི། ། ཆོས་ཅན་ལ་ནི་གནོད་པས་ཀྱང༌། ། གནོད་འགྱུར་ཞེས་ནི་གྲུབ་དོན་ཏེ། ། རྟེན་ནི་འགལ་བར་གྱུར་པ་ཡིས། ། དེར་རྟེན་པ་ནི་འགལ་བའི་ཕྱིར། ། གཞན་དུ་དེ་ལྟའི་རྣམ་ལྡན་ཆོས། ། བསྒྲུབ་བྱ་ཡིན་ཅེས་བརྗོད་པའི་ཕྱིར། །
དེ་གནོད་ཉིད་ཡིན་པར་སེམས་པ། ། དེས་ན་རང་གི་ཆོས་ཅན་སྨོས། ། ཞེས་སྨོས་ཏེ། འབྲེལ་མེད་ཀྱི་ཆོས་ཅན་ལ་གནོད་པ་བསྒྲུབ་བྱའི་སྐྱོན་མ་ཡིན་པ་ནི་བསྒྲུབ་བྱའི་མཚན་ཉིད་དུ་རང་ཉིད་འདོད་པ་སྨོས་པས་རྟོགས་པའི་ཕྱིར་རང་རྟེན་ལ་སྨོས་པ་དོན་མེད་དོ་ཞེ་ན། འབྲེལ་མེད་ཀྱི་ཆོས་ཅན་ལ་གནོད་པས་སྐབས་ཀྱི་བསྒྲུབ་བྱ་ལ་མི་གནོད་པའི་དོན་འདི་བསྒྲུབ་བྱའི་མཚན་ཉིད་ཀྱིས་རྟོགས་ཀྱང་རང་གི་ཆོས་ཅན་སྨོས་པས་ནི་ཆོས་ཅན། སྐབས་ཀྱི་ཆོས་ཅན་ལ་ནི་གནོད་པས་ཀྱང་སྐབས་ཀྱི་བསྒྲུབ་བྱ་ལ་གནོད་འགྱུར་ཞེས་ནི་གྲུབ་པའི་དོན་དུ་ཡིན་ཏེ། རྟེན་ཆོས་ཅན་ནི་ཚད་མ་དང་འགལ་བར་གྱུར་པ་ཡིས་དེར་བརྟེན་པའི་ཚོགས་དོན་ཀྱང་ཚད་མ་དང་འགལ་བའི་ཕྱིར་ཏེ། རང་རྟེན་ལ་ཞེས་སྨོས་པ་ལས་གཞན་དུ་མ་སྨོས་ན་དཔག་འདོད་ཀྱི་ཡུལ་དུ་བྱས་པ་དེ་ལྟ་བུའི་རྣམ་པ་ཅན་གྱི་ཆོས་བསྒྲུབ་བྱ་ཡིན་ཅེས་བརྗོད་པའི་ཕྱིར་ན་བསྒྲུབ་བྱའི་ཆོས་དེ་ལ་གནོད་པ་ཉིད་ཁོ་ན་རྟགས་འགལ་བ་ཡིན་པར་སེམས་པ་དེས་ན་དོགས་པ་དེ་བཅད་པའི་དོན་དུ་རང་གི་ཆོས་ཅན་ཞེས་སྨོས་སོ། ། གཉིས་པ་རྩོད་པ་སྤང་བ་ལ། འབྲེལ་མེད་ཀྱི་ཆོས་ཅན་འགོག་པ་དམ་བཅའི་སྐྱོན་དུ་འདོད་པའི་དཔེ།
དེ་སྐྱོན་མིན་པའི་རྒྱུ་མཚན། དེའི་དཔེ་གཞན་དགག་པའོ། ། དང་པོ་ནི། འདི་ཡང་དོན་གྱིས་གྲུབ་མིན་ནམ། ། བདེན་ཏེ་འགའ་ཞིག་ཆོས་ཅན་ནི། ། འབའ་ཞིག་བཀག་པ་ལ་ཡང་ནི། ། སྐྱོན་དང་ལྡན་པར་ཁས་ལེན་ཏོ། ། དཔེར་ན་མཁའ་སོགས་གཞན་དག་གིས། ། སྔོན་མེད་རང་བཞིན་སྐྱེད་བྱེད་མིན། ། གཅིག་ཅར་སྒྲ་སོགས་རྒྱུ་མིན་ཕྱིར། །
ཞེས་བཤད་པ་ལ་སུན་འབྱིན་པ། ། དེ་བཞིན་མཁའ་སོགས་ཆོས་ཅན་གྱི། ། ངོ་བོའང་དངོས་མེད་ཅེས་བརྗོད་བཞིན། ། ཞེས་སྨོས་ཏེ། གལ་ཏེ་ཆོས་ཅན་ལ་གནོད་པས་དམ་བཅའ་ལ་གནོད་པར་རྟོགས་པའི་དོན་དུ་རང་རྟེན་ལ་སྨོས་མི་དགོས་པར་ཐལ། རང་རྟེན་ལ་མ་སྨོས་ཀྱང་ཆོས་ཅན་ལ་གནོད་པའི་སྒོ་ནས་དམ་བཅའ་ལ་གནོད་པ་འདི་ཡང་བསྒྲུབ་བྱའི་མཚན་ཉིད་བཤད་པའི་དོན་གྱིས་གྲུབ་པ་མ་ཡིན་ནམ་སྟེ་ཡིན་པའི་ཕྱིར་ཞེ་ན། དེ་ཁོ་ནའི་དོན་དུ་རང་རྟེན་ལ་སྨོས་མི་དགོས་པ་བདེན་ཏེ། འདི་ལྟར་རྒོལ་བ་འགའ་ཞིག་ཤེས་འདོད་མེད་པའི་ཆོས་ཅན་ནི་འབའ་ཞིག་བཀག་པ་ལ་ཡང་ཆོས་ཅན་བཀག་པའི་སྒོ་ནས་དམ་བཅའི་སྐྱོན་དང་ལྡན་པར་ཁས་ལེན་ཏོ། ། དཔེར་ན་བྱེ་བྲག་པས་ནམ་མཁའ་རྟག་རྫས་སུ་ཁས་ལེན་པ་ལ་སངས་རྒྱས་པས་མཁའ་སོགས་ཆོས་ཅན། རྐྱེན་གཞན་དག་གིས་སྔོན་མེད་པའི་རང་བཞིན་བསྐྱེད་དུ་མེད་པའི་རྟགས་རྫས་མིན་ཏེ།
གཅིག་ཅར་སྒྲ་སོགས་ཀྱི་རྒྱུ་མ་ཡིན་པའི་ཕྱིར་ཞེས་བཤད་༼༢༨༠ན༽པ་ལ་བྱེ་བྲག་པས་སུན་འབྱིན་པ་ན་རྟགས་དེས་ཆོས་ཅན་འགོག་པར་ཐལ། དངོས་གྱུར་གྱི་ནམ་མཁའ་བཀག་པའི་ཕྱིར་ཏེ། དེས་མཁའ་སོགས་སྔོན་མེད་པའི་རང་བཞིན་བསྐྱེད་པར་བྱར་མེད་པར་བསྒྲུབ་པ་དེ་བཞིན་དུ་མཁའ་སོགས་ཆོས་ཅན་གྱི་ངོ་བོའང་དངོས་མེད་དུ་བསྒྲུབ་པའི་ཕྱིར་ཞེས་སུན་འབྱིན་བརྗོད་པ་བཞིན་ནོ། ། གཉིས་པ་དེ་སྐྱོན་མིན་པའི་རྒྱུ་མཚན་ནི། དེ་ལྟར་འདོད་པའི་བསྒྲུབ་བྱ་ལ། ། གནོད་པ་འགའ་ཡང་མེད་པ་ཉིད། ། འདིས་ནི་གཉིས་ཀ་བསྒྲུབ་བྱ་ཉིད། ། ཡིན་ན་ཆོས་ཅན་ལ་གནོད་གང༌། ། བསྒྲུབ་པར་བྱ་བའི་ཆོས་འགོག་པས། ། དེ་ལ་གནོད་ཅེས་བསྟན་པ་ཡིན། །
དེ་ལྟར་ཉིད་དུ་ཆོས་ཅན་ཡང༌། ། བསྒྲུབ་བྱ་ཉིད་ཕྱིར་འབའ་ཞིག་མིན། ། ཅེས་སྨོས་ཏེ། གཏན་ཚིགས་དེས་སངས་རྒྱས་པས་དེ་ལྟར་བསྒྲུབ་པར་འདོད་པའི་བསྒྲུབ་བྱ་ལ་གནོད་པ་འགའ་ཡང་མེད་པ་ཉིད་ཡིན་ཏེ། དངོས་པོར་གྱུར་པའི་ནམ་མཁའ་ནི་སྐབས་ཀྱི་ཆོས་ཅན་མ་ཡིན་པའི་ཕྱིར་ཞེས་བསྟན་པའི་དོན་དུ་རང་རྟེན་ལ་སྨོས་སོ། ། དེས་ན་རང་རྟེན་ལ་སྨོས་པ་འདིས་ནི་ཆོས་ཅན། ཤེས་འདོད་ཡོད་པའི་ཆོས་ཆོས་ཅན་གཉིས་ཀ་ཚོགས་པ་དེ་བསྒྲུབ་བྱར་བྱས་ཏེ་ཆོས་ཅན་ཉིད་དུ་གཟུང་བ་ཡིན་ན་ཆོས་ཅན་ལ་གནོད་པ་གང་ཡིན་པ་དེ་སྐབས་ཀྱི་བསྒྲུབ་པར་བྱ་བའི་ཆོས་འགོག་པས་བསྒྲུབ་བྱ་དེ་ལ་གནོད་ཅེས་བསྟན་པ་ཡིན་ཏེ། བསྒྲུབ་བྱའི་ཆོས་ཀྱིས་ཁྱད་པར་དུ་བྱས་པ་དེ་ལྟ་བུ་ཉིད་ཀྱི་ཆོས་ཅན་ཡང་བསྒྲུབ་པར་བྱ་བ་ཡིན་པའི་ཕྱིར་ན་རང་གི་ཆོས་ཅན་དུ་གཟུང་ཡང་དེ་བཀག་པས་ཆོས་ལ་མི་གནོད་པའམ། ཆོས་ཀྱིས་ཁྱད་པར་དུ་མ་བྱས་པའི་ཆོས་ཅན་འབའ་ཞིག་པ་ལ་གནོད་པས་ཆོས་ཅན་བཀག་པའི་སྒོ་ནས་དམ་བཅའི་སྐྱོན་དུ་འགྱུར་བ་མ་ཡིན་ནོ། ། ༼༢༨༠ན༽གཅིག་ཅར་རྒྱུ་མིན་གྱི་རྟགས་ཀྱི་དངོས་པོར་གྱུར་པའི་ནམ་མཁའ་བཀག་པས་ཆོས་ཅན་བཀག་པའི་སྒོ་ནས་དམ་བཅའི་སྐྱོན་མེད་དེ།
དེ་བཀག་ཀྱང་སྐབས་ཀྱི་བསྒྲུབ་བྱའི་ཆོས་ཅན་མི་འགོག་པའི་ཕྱིར་ཞེས་པའོ། ། གསུམ་པ་དཔེ་གཞན་དགག་པ་ནི། གལ་ཏེ་དེ་ལྟར་ན་འདིར་གནོད། ། གཅིག་ཅར་སྒྲ་སོགས་རྒྱུ་མིན་ཕྱིར། ། བདེ་སོགས་གཞན་གྱིས་བསྐྱེད་ནུས་མིན། ། མ་ཡིན་ཅེས་བྱ་སྔ་མ་བཞིན། ། གལ་ཏེ་འདི་ལ་གཏན་ཚིགས་ནི། ། དེས་ན་འགལ་བར་འགྱུར་བ་ཉིད། ། རིམ་བཞིན་བྱེད་དང་མི་རྟག་ཉིད། ། འགལ་བ་མེད་ཕྱིར་མི་མཐུན་ཕྱོགས། །
ལྡོག་ལ་ཐེ་ཚོམ་ཟ་བས་ན། ། འདི་ནི་ལྷག་ལྡན་ཁྱད་པར་འདོད། ། ཅེས་སྨོས་ཏེ། གྲངས་ཅན་པ་ན་རེ། སྐབས་ཀྱི་ཆོས་ཅན་ལ་གནོད་པས་བསྒྲུབ་བྱ་ལ་གནོད་པ་དེ་ལྟར་ན་སངས་རྒྱས་པས་གྲངས་ཅན་ལ་བཀོད་པའི་རྟགས་བདེ་སོགས་ཆོས་ཅན། རྐྱེན་གཞན་གྱིས་བསྐྱེད་ནུས་མ་ཡིན་པའི་རྟགས་རྫས་མ་ཡིན་ཏེ། གཅིག་ཅར་སྒྲ་སོགས་ཀྱི་རྒྱུ་མ་ཡིན་པའི་ཕྱིར་ཞེས་བྱ་བའི་རྟགས་འདིར་ཡང་སྔ་མ་བྱེ་བྲག་པས་བརྗོད་པ་ལྟར་རྟགས་རྫས་ལ་གནོད་པ་བཞིན་དུ་ཆོས་ཅན་ལ་ཡང་གནོད་པའི་ཕྱིར་ཆོས་ཅན་གྱི་ངོ་བོ་འགོག་པའི་འགལ་རྟགས་སུ་འགྱུར་རོ་ཞེས་ཟེར་རོ། ། དེའི་ལན་ནི། གཅིག་ཅར་སྒྲ་སོགས་ཀྱི་རྒྱུ་མ་ཡིན་པ་ཆོས་ཅན། བདེ་སོགས་རྟགས་རྫས་མིན་པར་བསྒྲུབ་པའི་ཆོས་ཅན་གྱི་ངོ་བོ་འགོག་པའི་འགལ་རྟགས་མིན་ཏེ།
གལ་ཏེ་བདེ་སོགས་མི་རྟག་པར་བསྒྲུབ་པ་འདི་ལ་གཏན་ཚིགས་སུ་ནི་དོན་བྱེད་ནུས་སྟོང་ངེས་ན་རྟགས་འགལ་བར་འགྱུར་བ་ཉིད་ཡིན་མོད་ཀྱང༌། སངས་རྒྱས་པའི་ཞེ་འདོད་རིམ་བཞིན་དོན་བྱེད་པའི་རྟགས་ཀྱིས་བདེ་སོགས་མི་རྟག་པར་བསྒྲུབ་པ་ཡིན་ལ། དེའི་༼༢༨༡ན༽ཚེ་རིམ་བཞིན་དོན་བྱེད་པ་དང་མི་རྟག་ཉིད་འགལ་བ་མེད་པའི་ཕྱིར། འོ་ན་རྟགས་ཡང་དག་ཡིན་ནམ་ཞེ་ན། རིམ་བཞིན་དོན་བྱེད་ནུས་པ་འདི་ནི་ཆོས་ཅན། གྲངས་ཅན་གྱི་ངོར་བདེ་སོགས་མི་རྟག་པར་བསྒྲུབ་པའི་ལྷག་ལྡན་གྱི་ཁྱད་པར་དུ་འདོད་དེ། ཕྱོགས་ཆོས་གྲུབ་ཅིང་མཐུན་ཕྱོགས་ལ་མཐོང་ཡང་མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བས་ནའོ། ། དེས་ན་རང་རྟེན་ལ་སྨོས་སོ། ། གསུམ་པ་དོན་བསྡུ་བ་ནི། གང་ཕྱིར་རང་ཉིད་འདོད་པའི་ཆོས། །
བསྒྲུབ་བྱ་དེ་ཕྱིར་དེ་རྟེན་ནི། ། གནོད་ཡིན་འབའ་ཞིག་པ་ཉིད་དམ། ། གཞན་རྟེན་ལ་མིན་ཅེས་བསྟན་ཏོ། ། རང་ཉིད་སྒྲ་ཡིས་ཆོས་གཞན་ལ། ། གནོད་པས་གནོད་མིན་ཅེས་བསྟན་པ། ། དེ་བཞིན་རང་གི་ཆོས་ཅན་གྱིས། ། ཆོས་ཅན་གཞན་ལ་ཡང་ཞེས་བརྗོད། ། ཅེས་སྨོས་ཏེ། རང་རྟེན་ལ་སྨོས་པ་ཆོས་ཅན། གཏན་ཚིགས་དེའི་རྟེན་དུ་གྱུར་པའི་ཆོས་ཅན་ལ་ནི་གནོད་ན་སྐབས་ཀྱི་བསྒྲུབ་བྱ་ལ་གནོད་པ་ཡིན་གྱི།
ཤེས་འདོད་མེད་པའི་ཆོས་ཅན་འབའ་ཞིག་པ་ཉིད་དམ། འབྲེལ་མེད་ཀྱི་ཆོས་གཞན་གྱི་རྟེན་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པ་མ་ཡིན་ནོ་ཞེས་རང་རྟེན་ལ་སྨོས་པས་བསྟན་ཏོ། ། གང་གི་ཕྱིར་ཞེ་ན། སྔ་རྒོལ་རང་ཉིད་ཀྱིས་དཔག་འདོད་ཀྱི་ཡུལ་དུ་བྱས་པའི་ཆོས་བསྒྲུབ་བྱ་ཡིན་པ་དེའི་ཕྱིར། དཔེར་ན་ཕྱོགས་ཀྱི་མཚན་ཉིད་དུ་རང་ཉིད་ཅེས་པའི་སྒྲ་སྨོས་པ་ཡིས་རྒོལ་བ་མི་འདོད་པའི་ཆོས་གཞན་ལུང་དོན་ལ་གནོད་པས་འདོད་ཡུལ་གྱི་བསྒྲུབ་བྱ་ལ་གནོད་པ་མ་ཡིན་ནོ་ཞེས་བསྟན་པ་དེ་བཞིན་དུ་རང་གི་ཆོས་ཅན་གྱི་ཚིག་སྨོས་པས་ཀྱང་བསྒྲུབ་བྱའི་ཆོས་དང་མི་ལྡན་པའི་ཆོས་ཅན་གཞན་ལ་ཡང་གནོད་པས་སྐབས་ཀྱི་༼༢༨༡བ༽བསྒྲུབ་བྱ་ལ་གནོད་པ་མ་ཡིན་ནོ་ཞེས་བརྗོད་དོ། ། འདིས་ནི་རང་གི་ཆོས་ཅན་ལ་མ་བསལ་བ་ཕྱོགས་ཡིན་ལ། བསལ་བ་ནི་ཕྱོགས་ལྟར་སྣང་ཡིན་ནོ་ཞེས་གསུངས་སོ། ། གཉིས་པ་ཁྱད་པར་ཅན་མ་གྲུབ་པ་ལ་སོགས་པ་ཕྱོགས་ཀྱི་སྐྱོན་མ་ཡིན་པ་ནི། སྒྲུབ་བྱེད་སྐྱོན་ནི་ཐམས་ཅད་ཀྱིས། ། ཕྱོགས་ཉིད་ལ་ནི་གནོད་འགྱུར་བ། །
དེ་ལྟར་ན་ཡང་དམ་བཅའ་བ། ། ཙམ་དང་འབྲེལ་བ་ཕྱོགས་སྐྱོན་ཡིན། ། ཡན་ལག་ཕྱི་མ་ལ་བལྟོས་སྐྱོན། ། གང་ཡིན་དེ་ནི་དེ་ཉིད་དང༌། ། རྗེས་འབྲེལ་ཞེས་བཤད་དེ་ཡི་ཕྱིར། ། རྟེན་སོགས་མ་གྲུབ་ཕྱོགས་སྐྱོན་མིན། ། ཅེས་སྨོས་ཏེ། གལ་ཏེ་བྱེ་བྲག་པས་སངས་རྒྱས་པ་ལ་བདག་ནི་ཆོས་ཅན་ཐམས་ཅད་ལ་ཁྱབ་པ་ཡིན་ནོ་ཞེས་པ་ལྟ་བུ་སངས་རྒྱས་པའི་ངོར་ཁྱད་པར་ཅན་མ་གྲུབ་པ་དང༌། སངས་རྒྱས་པས་གྲངས་ཅན་པ་ལ་སྒྲ་འཇིག་པ་ཡིན་ནོ་ཞེས་པ་ལྟ་བུ་གྲངས་ཅན་གྱི་ངོར་ཁྱད་པར་མ་གྲུབ་པ་དང༌། ཡང་བྱེ་བྲག་པས་བདག་ནི་འཕྲོད་པ་འདུ་བ་ཅན་གྱི་རྒྱུ་ཡིན་ནོ་ཞེས་པ་ལྟ་བུ་སངས་རྒྱས་པའི་ངོར་ཁྱད་པར་དང་ཁྱད་པར་ཅན་གཉིས་ཀ་མ་གྲུབ་པ་དེ་དག་ཕྱོགས་འགྲུབ་པ་ལ་གནོད་པའི་ཕྱིར།
ཕྱོགས་སྐྱོན་ཡིན་ནོ་ཞེས་དགའ་བྱེད་བདག་པོས་བཤད་ལ། དེ་དག་ཀྱང་ཀུན་ལས་བཏུས་སུ་ཅིའི་ཕྱིར་མ་བསྟན་ཅེ་ན། དེ་ནི་མ་ཡིན་ཏེ། སྒྲུབ་བྱེད་སྐྱོན་ནི་ཐམས་ཅད་ཀྱིས་ཕྱོགས་ཉིད་འགྲུབ་པ་ལ་ནི་གནོད་པར་འགྱུར་བ་དེ་ལྟར་ན་ཡང་རྟེན་ཆོས་ཅན་དང༌། སོགས་པ་བསྒྲུབ་བྱའི་ཆོས་དང༌། དེ་གཉིས་ཀ་མ་གྲུབ་པ་རྣམས་ཕྱོགས་སྐྱོན་མ་ཡིན་ཏེ། དམ་བཅའ་བ་ཙམ་དང་འབྲེལ་བའི་གྲུབ་ཟིན་ཕྱོགས་ཀྱི་མཚན་ཉིད་ཀྱི་བསལ་བྱ་ཁོ་ན་ཕྱོགས་སྐྱོན་ཡིན་གྱི། ༼༢༨༢ན༽ཡན་ལག་ཕྱི་མ་རྟགས་ལ་བལྟོས་པའི་འགལ་མ་ངེས་སོགས་ཀྱི་སྐྱོན་གང་ཡིན་པ་དེ་ནི་རྟགས་དེ་ཉིད་དང་རྗེས་སུ་འབྲེལ་བའི་སྐྱོན་ཡིན་ནོ་ཞེས་གོང་དུ། ཡན་ལག་ཕྱི་མ་ལ་བལྟོས་པ། ཕྱོགས་སྐྱོན་འདོད་མིན་ཅེས་པར་བཤད་ཟིན་པ་དེའི་ཕྱིར།
གསུམ་པ་ཆོས་ཅན་གྱི་ངོ་བོ་འགོག་པ་ལ་སོགས་པའི་དཔེ་ལོགས་སུ་མ་སྨོས་པའི་རྒྱུ་མཚན་ལ། རྒྱུ་མཚན་དངོས། ཆོས་ཀྱི་ཁྱད་པར་འགོག་པའི་དཔེ། དེས་ཆོས་ཅན་གྱི་ངོ་བོ་འགོག་པའང་རྟོགས་པར་ནུས་པའོ། ། དང་པོ་ནི། འདིས་བསྒྲུབ་ཡན་ལག་གྱུར་པ་ཡི། ། ཆོས་ཅན་ཆོས་ཀྱི་ཁྱད་པར་དང༌། ། ཆོས་ཅན་རང་གི་ངོ་བོ་ལ། ། གནོད་པ་དག་ནི་བསྟན་པ་ཡིན། ། དེ་ལ་དོན་ནི་བསྟན་པ་ཡི། །
དོན་དུ་དཔེ་ནི་ཕྱོགས་ཙམ་བརྗོད། ། ཅེས་སྨོས་ཏེ། ཀུན་ལས་བཏུས་སུ་མངོན་སུམ་དོན་དང་ཞེས་སོགས་ཀྱིས་ཆོས་ཀྱི་ངོ་བོ་ལ་གནོད་པའི་དམ་བཅའ་དང༌། དེ་འགོག་ཚུལ་རྒྱས་པར་བཤད་པ་འདིས་ནི་ཆོས་ཅན། ཆོས་ཅན་གྱི་ངོ་བོ་འགོག་པ་ལ་སོགས་པའི་དམ་བཅའ་ཕྱི་མ་གསུམ་པོ་ལ་འགོག་བྱེད་ཀྱི་དོན་ནི་ཤུགས་ལ་བསྟན་པའི་དོན་དུ་དཔེ་ནི་ཕྱོགས་ཙམ་བརྗོད་པ་ཡིན་ཏེ། བསྒྲུབ་བྱའི་ཡན་ལག་ཏུ་གྱུར་པའི་ཆོས་ཅན་དང༌། ཆོས་ཀྱི་ཁྱད་པར་དང༌། ཆོས་ཅན་རང་གི་ངོ་བོ་ལ་གནོད་པའི་དམ་བཅའ་དག་ནི་དམ་བཅའ་ལྟར་སྣང་དུ་བསྟན་པའི་ཕྱིར། གཉིས་པ་ཆོས་ཀྱི་ཁྱད་པར་འགོག་པའི་དཔེ་ལ། དམ་བཅའ་གསུམ་གྱི་ཞེན་དོན་ངོས་བཟུང༌།
དེ་ལ་ཚད་མས་གནོད་པའི་ཚུལ་རྒྱས་པར་བཤད་པའོ། ། དང་པོ་ནི། ལྡན་དོན་རྫས་ཀྱི་མཚན་ཉིད་ཅན། ། མཐོང་བ་ལ་བརྟེན་གཞན་ཡོད་ཡིན། ། མ་མཐོང་ཁྱད་པར་ཅན་༼༢༨༢བ༽མིན་པ། ། དམ་བཅའ་བ་ལ་དགོས་པ་མེད། ། མ་མཐོང་བ་ལ་འབྲས་མེད་པ། ། མཐོང་ནས་ཡན་ལག་ཅན་བསྒྲུབ་འདོད། ། ཁྱད་པར་ཅན་མིན་གཞན་ཡོད་ནི། ། བསྒྲུབ་ན་གྲུབ་པ་སྒྲུབ་པ་ཉིད། །
ཅེས་སྨོས་ཏེ། བྱེ་བྲག་པས་སངས་རྒྱས་པའི་ངོར་ཡན་ལག་རྣམས་ནི་ཡན་ལག་ཅན་ལས་གཞན་ཡིན་ཅེས་དང༌། ཡན་ལག་ཅན་ནི་ཡན་ལག་རྣམས་ལས་གཞན་ཡིན་ཅེས་དང༌། རྫས་ནི་ཡོད་ཅེས་དམ་བཅས་ནས་དམ་བཅའ་གསུམ་ཀས་ཀྱང་རྡུལ་ཕྲ་རབ་ལྡན་ཅིང་འཕྲད་པའི་དོན་ཡན་ལག་ཅན་གྱི་རྫས་ཀྱི་མཚན་ཉིད་ཅན་ཏེ་མངོན་སུམ་གྱིས་མཐོང་བ་ལ་བརྟེན་པ་དང༌། ཡན་ལག་རྫས་གཞན་དུ་ཡོད་པ་དང༌། ཆོས་གསུམ་ལྡན་དུ་དམ་བཅས་པ་ཡིན་ཏེ། མ་མཐོང་བ་དང་ཆོས་གསུམ་གྱི་ཁྱད་པར་ཅན་མ་ཡིན་པ་དམ་བཅས་པ་ལ་དགོས་པ་མེད་པའི་ཕྱིར་ཏེ། མ་མཐོང་བའི་ཡན་ལག་ལ་སྒྲིབ་ཐོགས་སོགས་ཀྱི་འབྲས་བུ་མེད་པར་མཐོང་ནས་ཡན་ལག་ལས་རྫས་གཞན་པའི་ཡན་ལག་ཅན་བསྒྲུབ་པར་འདོད་པའི་ཕྱིར་དང༌། ཆོས་གསུམ་གྱི་ཁྱད་པར་ཅན་མ་ཡིན་པའི་ཡན་ལག་ཅན་རྟོག་ངོར་རང་གི་ཡན་ལག་ལས་གཞན་དུ་ཡོད་པ་ནི་བསྒྲུབ་ན་གྲུབ་ཟིན་བསྒྲུབ་པ་ཉིད་ཀྱི་ཕྱིར་རོ། ། གཉིས་པ་དེ་ལ་ཚད་མས་གནོད་པའི་ཚུལ་རྒྱས་པར་བཤད་པ་ལ།
ཡོན་ཏན་དོན་གཞན་དགག ། ཡོན་ཏན་ཐམས་ཅད་མི་རྟོགས་པར་བསྟན། དེས་རིགས་ཅན་གཞན་ཡང་ཁེགས་པར་བསྟན་པའོ། ། དང་པོ་ལ། དགག་པ་དངོས། དེའི་ལན་དགག་པའོ། ། དང་པོ་ནི། གལ་ཏེ་འདི་ལྕི་འོག་འགྲོར་འགྱུར། ། སྲང་ནི་དམའ་བ་དག་ཏུ་འགྱུར། ། དེས་ན་ཡོན་ཏན་བྱ་མེད་པ། །
དེ་ཕྱིར་འདུ་༼༢༨༣ན༽བ་ཅན་རྒྱུ་མིན། ། དེ་ཕྱིར་འབྲས་བུ་ངོ་བོ་དག ། མཐོང་བ་མེད་ཕྱིར་དེ་མཐོང་མིན། ། དེས་ན་མེད་ན་མི་འབྱུང་བ། ། ཁྱད་པར་གཞན་ལ་གནོད་པ་ཡིན། ། ཅེས་སྨོས་ཏེ། གལ་ཏེ་ཡན་ལག་ཅན་ལ་རང་གི་ཡན་ལག་ལ་མེད་པའི་ཡོན་ཏན་ལྕི་བ་དང༌། སྲང་མགོ་འོག་ཏུ་འགྲོ་བའི་བྱ་བ་དང༌། དེ་དག་གི་འཕྲོད་པ་འདུ་བ་གསུམ་ཡོད་ན་ལྕིད་མཉམ་གྱི། འཇིམ་རིལ་བཅུ་ཚན་གཉིས་ལས་བཅུ་ཚན་གཅིག་བསྡོམས་ནས་སྲང་ལ་བཅལ་བ་འདི་ཆོས་ཅན།
གཅིག་ཤོས་སོ་སོར་སྣང་ལ་གཞལ་བ་དེ་ལས་སྲང་མགོ་ནི་དམའ་བ་དག་ཏུ་འགྱུར་ཏེ། དེ་ལ་མེད་པའི་ལྕིད་ལྷག་དང༌། དེ་ལ་བརྟེན་པའི་སྲང་མགོ་འོག་ཏུ་འགྲོ་བའི་བྱ་བ་དང་བཅས་པའི་ཕྱིར། ཐལ་བ་ལས་སྲང་དམའ་བ་མེད་པ་དེས་ན་ཆོས་ཅན། རང་གི་ཡན་ལག་ལ་མེད་པའི་ཡོན་ཏན་དང་བྱ་བ་གཉིས་གཞི་གཅིག་ཏུ་འཕྲོད་པ་འདུ་བ་ཅན་གྱི་རྒྱུ་མ་ཡིན་ཏེ། དེ་ལྟ་བུའི་ཡོན་ཏན་ལྕིད་བ་དང་སྲང་མགོ་མཐུར་དུ་འགྲོ་བའི་བྱ་བ་མེད་པ་དེའི་ཕྱིར། མཇུག་བསྡུ་བའོ་ཞེས་རྒྱན་གྱིའོ། ། དེ་ལྟར་ཐལ་བ་དང་རང་རྒྱུད་གཉིས་ཀྱིས་གནོད་པ་དེའི་ཕྱིར་ཡན་ལག་ཅན་རྫས་གཞན་དེ་ཚད་མས་མཐོང་བ་མ་ཡིན་ཏེ། དེའི་ངོ་བོ་དང་འབྲས་བུ་དག་མཐོང་བ་མེད་པའི་ཕྱིར། དེས་ན་སློབ་དཔོན་གྱིས་སྲང་དམའ་བའི་ཁྱད་པར་འཛིན་པ་མེད་པའི་ཕྱིར་ཞེས་གསུངས་པ་ཆོས་ཅན།
དམ་བཅའ་གསུམ་ཀའི་ཞེན་དོན་ལ་གནོད་པ་ཡིན་ཏེ། དམ་བཅའ་གསུམ་པོ་མེད་ན་དེའི་ཞེན་དོན་མི་འབྱུང་བའི་ཁྱད་པར་གཞན་ལྕིད་ལྷག་དང་སྲང་མགོ་མཐུར་དུ་འགྲོ་བའི་བྱ་བ་ལ་གནོད་པའི་གཏན་ཚིགས་ཡིན་པའི་ཕྱིར།
གཉིས་པ་དེའི་ལན་དགག་པ་ལ། འདོད་པ་བརྗོད། དེ་དགག་༼༢༨༣བ༽པའོ། ། དང་པོ་ནི། ཕྲ་མོ་ནས་བརྩམས་རྫས་ཕྲེང་དག ། བཅལ་ཉིད་ཕྱིར་ན་རྫས་གཞན་གྱི། ། ལྕིད་ཉིད་མི་རྟོགས་རས་བལ་གྱི། ། འདབ་བཞག་བཞིན་ཅེས་གཞན་དག་ཟེར། །
ཞེས་སྨོས་ཏེ། གལ་ཏེ་རྡུལ་ཕྲ་མོ་ནས་བརྩམས་ཏེ་རྫས་ཀྱི་ཕྲེང་བ་དག་སྲང་ལ་བཅལ་བ་ཉིད་ཀྱི་ཕྱིར་ན་ཡན་ལག་ཅན་ཐ་མ་ཁོ་ནའི་ལྕིད་སྲང་གིས་རྟོགས་ཀྱི། རྫས་སྔ་མ་གཞན་རྣམས་ཀྱི་ལྕིད་ཉིད་ཡོད་ཀྱང་སྲང་གིས་མི་རྟོགས་ཏེ། དཔེར་ན་རས་ཁུར་གྱི་སྟེང་དུ་རས་བལ་གྱི་འདབ་མ་བཞག་པའི་ལྕིད་ཡོད་ཀྱང་མི་རྟོགས་པ་བཞིན་ནོ་ཞེས་གཞན་བྱེ་བྲག་པ་དག་ཟེར་རོ། ། གཉིས་པ་དེ་དགག་པ་ནི། དེ་ཡི་གཅིག་ཅར་ལྡན་པ་དང༌། ། སོ་སོར་ལྡན་པའི་རྡུལ་སོགས་དག ། སོ་སོར་ལྷན་ཅིག་བཅལ་བ་ན། ། དེ་ཕྱིར་ལྕིད་ནི་ཐ་དད་འགྱུར། ། མ་ཤ་ལ་སོགས་རིམ་པ་ཡིས། །
གྲངས་མཚུངས་པ་ནི་མི་རུང་ངོ༌། ། ཞེས་སྨོས་ཏེ། འོ་ན་རྒོལ་བ་དེའི་ལྟར་ན་རྡུལ་གྱི་ཚོགས་གཅིག་ཅར་ལྡན་པ་དང་སོ་སོར་ལྡན་པའི་རྡུལ་སོགས་དག་ལས་མ་བསྡོམས་པར་སོ་སོར་བཅལ་བ་དང༌། ལྷན་ཅིག་ཏུ་བསྡོམས་ནས་བཅལ་བ་ན་ལྕིད་ནི་ཆེ་ཆུང་ཐ་དད་པར་འགྱུར་ཏེ། ཡན་ལག་ཅན་ཕྱི་མའི་ལྕིད་སྲང་གིས་རྟོགས་ཀྱི། སྔ་མ་རྣམས་ཀྱི་ལྕིད་མི་རྟོགས་པ་དེའི་ཕྱིར། གཞན་ཡང་གསེར་མ་ཤ་ཀ་ལ་སོགས་པ་རིམ་པ་ཡིས་སྲང་ལ་བཅལ་བ་དང་བསྡོམས་ནས་བཅལ་བ་གཉིས་སྲང་གྲངས་མཚུངས་པར་ནི་མི་རུང་བར་ཐལ། ཡན་ལག་ཅན་སྔ་མ་རྣམས་ཀྱི་ལྕིད་སྲང་གིས་མི་རྟོགས་པའི་ཕྱིར་རོ། ། དེ་ལ་གཞན་དག་ན་རེ། གལ་ཏེ་ཡུངས་ཀར་ནས་བརྩམས་ཏེ། །
ཚོགས་ཆེན་གོང་ནས་གོང་དུ་ནི། ། འཕེལ་ལྡན་འབྲས་བུའི་ཕྲེང་བ་ཡི། ། ༼༢༨༤ན༽ལྕི་བ་རྟོགས་པ་མ་ཡིན་ན། ། ཞེས་སྨོས་ཏེ། གལ་ཏེ་ཡུངས་ཀར་ནས་བརྩམས་ཏེ་རྡུལ་གྱི་ཚོགས་ཆེན་པོ་གོང་ནས་གོང་དུ་ནི་འཕེལ་བ་དང་ལྡན་པའི་འབྲས་བུ་ཡན་ལག་ཅན་གྱི་ཕྲེང་བའི་ལྕི་བ་སྲང་གིས་རྟོགས་པ་མ་ཡིན་ན་ཞེ་ན། དེ་ཡང་མི་རིགས་ཏེ། ཡུངས་ཀར་བར་གྱི་ལྕིད་དག་ཀྱང༌། ། ཆུང་ངུ་ཤིན་ཏུ་རྟོགས་དཀའ་བས། ། འབྲས་བུའི་ལྕིད་ནི་མི་རྟོགས་ཕྱིར། ། དེ་ཡི་རྒྱུ་ཉིད་གཞལ་བྱར་འགྱུར། །
དོན་དེ་མཐོང་མེད་རས་འདབ་བཞིན། ། དེ་ཡི་འབྲས་བུའང་རྟོགས་པ་མེད། ། ཅེས་སྨོས་ཏེ། དེ་ལྟར་ཡིན་ན་ཡན་ལག་ཅན་དེའི་རྒྱུ་རྡུལ་ཕྲ་རབ་ཀྱི་ལྕིད་ཉིད་སྲང་གིས་གཞལ་བྱར་འགྱུར་ཏེ། ཡུངས་ཀར་གཅིག་ནས་སྟོང་གི་བར་གྱི་ལྕིད་དག་ཀྱང་ཆུང་ངུ་ཤིན་ཏུ་རྟོགས་པར་དཀའ་བས་ན། འབྲས་བུའི་ལྕིད་ནི་སྲང་གིས་མི་རྟོགས་པའི་ཕྱིར། འདོད་ན། ཕྲ་རབ་ལ་སོགས་པའི་ཡན་ལག་ལ་ལྕིད་མེད་པས་ཡན་ལག་ཅན་དུ་རྟོགས་པའི་ཁས་བླངས་འགལ་ལོ། ། དེས་ན་ཡན་ལག་ཅན་རྫས་གཞན་ཚད་མས་མི་འགྲུབ་སྟེ། ཡན་ལག་གི་ལྕིད་ཀྱི་དོན་དེ་ཡོད་ཀྱང༌།
རས་བལ་གྱི་འདབ་མའི་ལྕིད་བཞིན་དུ་ཚད་མས་མཐོང་བ་མེད་ལ། དེའི་འབྲས་བུ་ཡན་ལག་ཅན་གྱི་ལྕིད་ཀྱང་སྣང་རུང་ཚད་མས་རྟོགས་པ་མེད་པའི་ཕྱིར་རོ། ། གཉིས་པ་ཡོན་ཏན་ཐམས་ཅད་མི་རྟོགས་པ་ནི། ལྕིད་ཉིད་རྟོགས་མེད་བཞིན་དུ་དེའི། ། ཡོན་ཏན་ཐམས་ཅད་རྟོགས་མེད་ཕྱིར། ། མ་ཤ་ལ་སོགས་ལྷག་ཡོད་མིན། ། དམའ་མེད་དེ་ནི་ཉེར་མཚོན་ཏེ། ། གཟུགས་སོགས་ལྷག་དང་ལྷག་ཅི་བཞིན། ། རང་གི་དབང་པོས་མཐོང་མེད་ཕྱིར། ། ཞེས་སྨོས་ཏེ།
གལ་ཏེ་ལྕིད་མི་རྟོགས་ཀྱང་འབྲས་བུ་གཟུགས་༼༢༨༤བ༽སོགས་ཀྱི་སྒོ་ནས་རྟོགས་སོ་ཞེ་ན། མ་ཤ་ལ་སོགས་པ་ཆོས་ཅན། རང་གི་ཡན་ལག་ལ་མེད་པའི་གཟུགས་ཀྱི་ཡོན་ཏན་ལྷག་པོ་ཡོད་པ་མ་ཡིན་ཏེ། རང་གི་ཡན་ལག་ལ་མེད་པའི་རེག་བྱའི་ཡོན་ཏན་ལྕིད་ཉིད་རྟོགས་པ་མེད་པ་དེ་བཞིན་དུ་དེ་ཡི་ཡོན་ཏན་ལྷག་པོ་ཐམས་ཅད་རྟོགས་པ་མེད་པའི་ཕྱིར། དེ་ལྟར་ན་སློབ་དཔོན་གྱིས་ཡོན་ཏན་ཐམས་ཅད་འགོག་ན་ལྕིད་ཁོ་ན་བཀག་པ་མི་འཐད་དོ་ཞེ་ན། སྲང་དམའ་བའི་ཁྱད་པར་འཛིན་པ་མེད་པའི་ཕྱིར་ཞེས་གསུངས་པ་དེ་ནི་ཆོས་ཅན། ལྕིད་བཀག་པས་ཉེ་བར་མཚོན་ཏེ་རང་གི་ཡན་ལག་ལ་མེད་པའི་གཟུགས་ལ་སོགས་པའི་ཡོན་ཏན་ལྷག་པོ་ཐམས་ཅད་འགོག་པ་ཡིན་ཏེ། རང་གི་ཡན་ལག་ལ་མེད་པའི་ཡོན་ཏན་ལྷག་པོ་ཡོད་ན་ཅི་ལྟ་བ་བཞིན་དུ་སྣང་དུ་རུང་བ་ལས་རང་གི་ཡུལ་ཅན་གྱི་དབང་པོས་མཐོང་བ་མེད་པའི་ཕྱིར། གསུམ་པ་དེས་རིགས་ཅན་གཞན་ཡང་ཁེགས་པ་ནི། ཁས་བླངས་རང་གི་ཚིག་སོགས་ཀྱིས། །
གནོད་པ་དག་ནི་སྲིད་པས་ན། ། ཇི་སྐད་བཤད་པའི་ཕྱོགས་ཀྱིས་ནི། ། དཔེར་བརྗོད་གཞན་ཡང་རྟོགས་པར་བྱ། ། ཞེས་སྨོས་ཏེ། ཆོས་ཀྱི་ངོ་བོ་འགོག་པའི་དམ་བཅའ་ལ་ཚད་མ་བཞིས་གནོད་ཚུལ་ཇི་སྐད་བཤད་པའི་ཕྱོགས་ཀྱིས་ནི་དཔེར་བརྗོད་ནས་གསུངས་པ་ཆོས་ཅན། དམ་བཅའ་གཞན་གསུམ་པོ་ལའང་ཚད་མ་བཞིས་གནོད་ཚུལ་རྟོགས་པར་བྱ་སྟེ། དེ་ལ་ཁས་བླངས་སྔ་ཕྱི་དང་རང་ཚིག་དངོས་ཤུགས་དང༌། སོགས་པ་མངོན་རྗེས་གཉིས་ཀྱིས་གནོད་པ་དག་ནི་སྲིད་པས་ནའོ། ། གྲགས་པས་ཀྱང་གནོད་ཅེས་པ་ནི་ལྷས་སོ། ། འདི་ལ་སློབ་དཔོན་གྱིས་མངོན་སུམ་ཉིད་མིན་པར་ཐལ་བའི་ཕྱིར་རོ། །
ཞེས་དང༌། སྲང་དམའ་བའི་༼༢༨༥ན༽ཁྱད་པར་མི་འཛིན་པའི་ཕྱིར་རོ་ཞེས་པ་ལ་མངོན་རྗེས་གཉིས་དང༌། ཡོན་ཏན་དང་རྫས་དག་རྫས་མ་ཡིན་པར་ཐལ་བའི་ཕྱིར་ཞེས་པས་ཁས་བླངས་དང་རང་ཚིག་འགལ་ཚུལ་གསལ་བར་བསྟན་པ་ཡིན་ནོ། ། གཉིས་པ་བར་མ་ལ་དགའ་བ་ལ་རྣམ་ངེས་ཀྱིས་ཅུང་ཟད་བསྡུས་ཏེ་བཤད་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ། མ་བསལ་བ་སྨོས་པའི་དགོས་པ། དོན་སྨོས་པའི་དགོས་པ། རྟོགས་པ་ལ་བལྟོས་པའི་རྒྱུ་མཚན་ནོ། །
དང་པོ་ནི། ཁས་བླངས་ཞེས་སོགས་ཏེ། རྒོལ་བས་ཁས་བླངས་པ་ཕྱོགས་ཡིན་ནོ་ཞེས་བཤད་པའི་ཁས་བླངས་པ་དེ་ཡང་དོན་མཐོང་བའི་མངོན་སུམ་དང༌། དངོས་སྟོབས་རྗེས་དཔག་དང༌། ཡིད་ཆེས་དང་གྲགས་པའི་རྗེས་དཔག་གིས་མ་བསལ་བའི་ཚོགས་དོན་ཕྱི་རྒོལ་ལ་བསྟན་པར་བྱ་བའི་བསྒྲུབ་བྱ་ཡིན་ནོ། ། གལ་ཏེ་དེ་ལྟར་བསྟན་པར་བྱ་བ་ཡིན་དུ་ཆུག་མོད། རྒྱུ་མཚན་ཅིའི་ཕྱིར་ཞེ་ན། མངོན་སུམ་གྱི་དོན་དང་ཞེས་སོགས་ཀྱི་ཕྱིར་རོ། ། གཉིས་པ་ནི། མངོན་སུམ་ལ་ཞེས་སོགས་ཏེ།
མངོན་སུམ་ལ་དོན་སྨོས་པ་ནི་ཆོས་ཅན། དགོས་པ་ཡོད་དེ། དབང་པོའི་ཤེས་པ་ཞེས་སོགས་སོ། ། གསུམ་པ་ལ་རྩ་འགྲེལ་གཉིས་ལས། དང་པོ་ནི། ཡང་ཞེས་ཏེ། ཡང་ཅིའི་ཕྱིར་ཚད་མ་བཞིས་བསལ་བ་ཕྱོགས་མིན་ཅེ་ན། ཚད་མས་བསལ་བ་གཏན་ཚིགས་ཀྱི་རྟེན་མ་ཡིན་ཏེ། གཏན་ཚིགས་ནི་ཐེ་ཚོམ་དང་ལྡན་པའི་དོན་ལ་བརྗོད་དགོས་པའི་ཕྱིར། གཉིས་པ་ནི།
བསལ་བ་ཞེས་སོགས་ཏེ། སྒྲ་ཆོས་ཅན། མི་རྟག་པའི་ཟླ་བོ་རྟག་པར་ངེས་པའི་གཏན་ཚིགས་དང་ཚད་མའི་རྟེན་མ་ཡིན་ཏེ། སྒྲའི་སྟེང་༼༢༨༥བ༽དུ་བསལ་བའི་རྟག་པ་ནི་མངོན་སུམ་དང་རྗེས་སུ་དཔག་པའི་ཚད་མ་དག་གིས་བཟློག་པའི་ཕྱིར། དེ་ལས་བཟློག་པའི་སྒྲ་མི་རྟག་པ་ལ་ཚད་མ་ཞུགས་པའི་ཕྱིར་རོ། ། ཁྱབ་སྟེ། རྟག་མི་རྟག་འགལ་བ་དག་ནི་ཆོས་ཅན་གཅིག་ལ་ཡང་དག་པའི་ཚད་མས་ཤེས་པར་མི་འཐད་པའི་ཕྱིར་དང༌། རྟགས་འཇུག་པའི་ཡུལ་རབ་ཏུ་བསྟན་པའི་ཕྱིར་ཕྱོགས་ཀྱི་མཚན་ཉིད་བརྗོད་པ་ཡིན་ལ། ཚད་མས་བསལ་བ་ལ་ནི་ཡུལ་ཅན་རྟགས་འཇུག་པ་མི་སྲིད་པའི་ཕྱིར་བསལ་བ་དེ་ཕྱོགས་མ་ཡིན་པ་ཉིད་དོ། ། དེ་ལྟར་ཡིན་པ་དེའི་ཕྱིར་གྲུབ་བསལ་མ་ཞུགས་པའི་ཐེ་ཚོམ་གྱི་ཡུལ་ནི་གཏན་ཚིགས་ཀྱི་བྱེད་པ་འཇུག་པའི་ཡུལ་ཡིན་ནོ། །
གཉིས་པ་རྒྱས་པར་བཤད་པ་ལ། སེལ་བྱེད་ཚད་མའི་རབ་དབྱེ་སྤྱིར་བསྟན། དེ་ཡང་སོ་སོར་ཕྱེ་སྟེ་བཤད་པའོ། ། དང་པོ་ནི། རྗེས་སུ་དཔག་པའི་ཞེས་སོགས་ཏེ། འོ་ན་སེལ་བྱེད་གཉིས་སུ་འདུས་སམ་མ་འདུས། འདུས་ན་བཞིར་མི་འཐད་ལ། མ་འདུས་ན་ཚད་མ་གཉིས་སུ་ངེས་པ་ཉམས་སོ་ཞེ་ན། སེལ་བྱེད་བཞིར་བཤད་པས་ཚད་མ་གཉིས་སུ་མ་ངེས་པའི་སྐྱོན་མེད་དེ། རྗེས་སུ་དཔག་པ་རྣམ་པ་གསུམ་དུ་ཕྱེ་བས་ན་ཞེས་སོགས་སོ། །
གཉིས་པ་སོ་སོར་ཕྱེ་སྟེ་བཤད་པ་ལ། སེལ་བྱེད་ཡིད་ཆེས་དང་གྲགས་པའི་རྟེན་ངོས་གཟུང༌། བསལ་བྱ་བཞི་སོ་སོར་བཤད་པའོ། ། དང་པོ་ནི། དེ་ལ་ཞེས་སོགས་ཏེ། སེལ་བྱེད་བཞི་ཡོད་པ་དེ་ལ་བདེན་པའི་དོན་ཅན་དུ་ཁས་བླངས་པའི་ཡིད་ཆེས་པའི་ཚིག་ནི་རང་གི་བརྗོད་བྱའི་འབྲས་བུར་ཁས་བླངས་པའི་ཕྱིར། འབྲས་བུའི་མཚན་ཉིད་ཅན་གྱི་རྟགས་ཀྱི་ནང་དུ་འདུ་ལ། འགྲོ་བ་ལ་གྲགས་པ་སྒྲས་བརྗོད་རུང་བསྒྲུབ་པ་ནི་རང་བཞིན་༼༢༨༦ན༽གྱི་རྟགས་ཀྱི་ནང་དུ་འདུས་པའི་མཚན་ཉིད་ཅན་ཡིན་ནོ། ། གཉིས་པ་བསལ་བྱ་བཞི་པོ་སོ་སོར་བཤད་པ་ལ། ཡིད་ཆེས།
གྲགས་པ། མངོན་སུམ། དངོས་སྟོབས་རྗེས་དཔག་གི་བསལ་བ་བཤད་པའོ། ། དང་པོ་ལ། བྱེད་པ་ནི་དབྱེ་བ་གཞན་ལུགས་དགག ། ངག་གི་དབྱེ་བ་རང་ལུགས་བཞག ། ཡུལ་གྱི་དབྱེ་བ་གཞན་ལུགས་དགག་པའོ། ། དང་པོ་ལ། འདོད་པ་བརྗོད། དེ་དགག་པའོ། །
དང་པོ་ནི། སློབ་དཔོན་ཕྱོགས་ཀྱི་གླང་པོའི་སློབ་མ་ཁ་ཅིག་ན་རེ། ཡིད་ཆེས་ཀྱི་བསལ་བ་ལ་ཁས་བླངས་དང་རང་ཚིག་ལ་བརྟེན་པ་གཉིས་ཡོད་པ་ལས། དེའི་ཁྱད་པར་ནི་ཆོས་ཅན་ལུང་གིས་གྲུབ་པའི་སྟེང་དུ་ངག་སྔ་ཕྱིའི་བརྗོད་བྱའི་དོན་འགལ་བ་དང༌། དངོས་ཤུགས་ཀྱི་བརྗོད་བྱའི་དོན་འགལ་བ་དམ་བཅས་པ་ནི་ཁས་བླངས་ཀྱི་བསལ་བ་ཡིན་ཅིང༌། དམ་བཅའ་ལ་གནོད་པ་ཡིན་ནོ། ། ཆོས་ཅན་ཚད་མས་གྲུབ་པའི་སྟེང་དུ་རང་ཚིག་སྔ་ཕྱི་དང་དངོས་ཤུགས་ཀྱི་བརྗོད་བྱའི་དོན་འགལ་བ་དམ་བཅས་པ་ནི་རང་ཚིག་གི་བསལ་བ་ཡིན་ཅིང༌། དམ་བཅའ་ལ་གེགས་བྱེད་ཡིན་ནོ་ཞེས་ཟེར་རོ། ། འདི་ལ་རྒྱ་ཆེར་སྤྲོས་ན་གཉིས་ཏེ། ཡིད་ཆེས་བསལ་བ་སྤྱིའི་མཚན་ཉིད།
ཁྱད་པར་རྣམ་པར་བཞག་པའོ། ། དང་པོ་ལ། ཡིད་ཆེས་སུ་མཚུངས་པ། བྱེད་པ་མི་མཚུངས་པ། གཅིག་ཏུ་བསྡུས་པའི་རྒྱུ་མཚན། བསྡུས་པའི་དགོས་པ། དེས་ན་དཔེར་བརྗོད་གཅིག་ཏུ་མཛད་པའོ། ། དང་པོ་ནི། བདག་གམ་ཞེས་སོགས་ཏེ། རྒོལ་བ་དང་བསྟན་བཅོས་མཁན་པོ་དེའི་ཚིག་ནི་ཆོས་ཅན།
རང་གི་བརྗོད་བྱ་ལ་ཡིད་ཆེས་པར་མཚུངས་པ་ཡིན་ཏེ། རང་གི་ཞེན་པའི་བརྗོད་བྱ་དེའི་འབྲས་བུ་ཡིན་པར་མཚུངས་༼༢༨༦བ༽པའི་ཕྱིར། རྒོལ་བ་བདག་གམ་གཞན་བསྟན་བཅོས་མཁན་པོས་བསྟན་བྱའི་དོན་ཇི་ལྟ་བ་བཞིན་མཐོང་བའི་ཤེས་པ་སྐྱེས་པའི་སྒོ་ནས་ངག་འཇུག་པར་འདོད་པའི་བརྗོད་འདོད་ཀྱིས་ཀུན་ནས་བསླང་སྟེ་ཚིག་གཉིས་པོ་འཇུག་པའི་ཕྱིར་དང༌། ཞེན་པའི་བརྗོད་བྱ་དེ་ལྟ་བུའི་ཞེས་སོ། ། བསམ་པ་ནི་ངག་གཉིས་པོ་ཞེན་པའི་བརྗོད་བྱའི་འབྲས་བུར་ཁས་བླངས་པས་ཞེན་པའི་བརྗོད་བྱ་ལ་ཡིད་ཆེས་པའི་རྒྱུར་མཚུངས་ཞེས་པའོ། ། གཉིས་པ་བྱེད་པ་མི་མཚུངས་པ་ནི། རང་གི་ཞེས་སོགས་ཏེ། བུ་བསྐྱེད་པའི་ནུས་མེད་རང་གི་འབྲས་བུ་མོ་གཤམ་ཡིན་ཅེས་པའི་ཚིག་གིས་བུ་བསྐྱེད་པའི་ནུས་པ་མེད་པར་ཡང་དག་པར་བསྟན་པ་དེ་ནི་བུ་བསྐྱེད་པའི་ནུས་མེད་རང་ལ་ཕྱིན་ཅི་ལོག་ནུས་ལྡན་དུ་ཁས་བླངས་པའི་དམ་བཅའ་ལ་གེགས་བྱེད་པ་ནི་རང་ཚིག་གི་བསལ་བའོ། ། བདེ་བ་སྟེར་བྱེད་རང་གི་འབྲས་བུ་དཀར་ཆོས་སྤྱད་པ་ལས་བདེ་བ་འབྱུང་ཞེས་པའི་ཚིག་གིས་བདེ་བ་སྟེར་བར་ཡང་དག་པར་བསྟན་པ་དེ་ནི་བདེ་བ་སྟེར་བྱེད་རང་ལས་ཕྱིན་ཅི་ལོག་བདེ་བ་མི་སྟེར་བར་ཁས་བླངས་པའི་དམ་བཅའ་ལ་གནོད་པར་བྱེད་དེ་ཁས་བླངས་ཀྱི་བསལ་བའོ། ། གསུམ་པ་གཅིག་ཏུ་སྡུད་པའི་རྒྱུ་མཚན་ནི།
དེའི་ཕྱིར་ཞེས་སོགས་ཏེ། རྒོལ་བ་རང་གི་ཚིག་དང་བསྟན་བཅོས་ཆོས་ཅན། ཡིད་ཆེས་པའི་སེལ་བྱེད་དུ་བསྡུས་ཏེ་གཅིག་ཏུ་བརྗོད་པ་ཡིན་ཏེ། གོང་དུ་བཤད་པ་དེ་ལྟར་གཉིས་ཀ་ཡང་ཡིད་ཆེས་པའི་རྒྱུར་མཚུངས་པའི་ཕྱིར་ཏེ། ཞེན་པའི་བརྗོད་བྱའི་འབྲས་བུར་མཚུངས་པ་དེའི་ཕྱིར། བཞི་པ་བསྡུས་པའི་དགོས་པ་ནི། སྐབས་ཀྱི་ཞེས་སོགས་ཏེ། སློབ་དཔོན་གྱིས་བསྟན་བཅོས་འདི་རང་གི་ཚིག་དང་ལྷན་ཅིག་ཏུ་ཡིད་ཆེས་ཀྱི་༼༢༨༧ན༽སེལ་བྱེད་བརྗོད་པར་མཛད་པ་ལ་དགོས་པ་ཡོད་དེ། ཇི་ལྟར་རྒོལ་བ་བདག་ཉིད་ཀྱི་བློ་ཞེན་པའི་བརྗོད་བྱ་ལ་ཚད་མ་མ་ཡིན་ན་དེ་བརྗོད་པའི་ཚིག་མི་འཇུག་པ་དེ་བཞིན་དུ་བསྟན་བཅོས་ཚད་མར་ཁས་བླངས་པ་ལ་མ་བརྟེན་པར་བསྟན་བཅོས་དེར་གྲགས་པའི་ཤིན་ལྐོག་ལ་དཔྱོད་པ་མི་འཇུག་གོ་ཞེས་མཚུངས་པར་བསྟན་པའི་ཆེད་ཡིན་པའི་ཕྱིར་དང༌། རྒོལ་ཕྱི་རྒོལ་ཁྱད་པར་དཔྱོད་པའི་སྐབས་ཀྱི་རྟེན་ཆོས་ཅན་ཉིད་ལ་བསྟན་བཅོས་དང་འགལ་བའི་ཁྱད་པར་དམ་བཅའ་ན་དེ་ལ་བསྟན་བཅོས་གནོད་པར་བྱེད་པ་ཡིན་ནོ་ཞེས་བྱ་བ་འདི་བརྗོད་པའི་དོན་དུ་ཡིན་པའི་ཕྱིར་རོ། །
བསྟན་བཅོས་གནོད་བྱེད་དུ་ཇི་ལྟར་འགྱུར་ཞེ་ན། ཆོས་ཅན་ལུང་གིས་གྲུབ་པའི་དོན་ལ་བསྟན་བཅོས་སྒྲུབ་བྱེད་ཀྱི་ཚད་མར་བརྗོད་པས་དེ་དང་འགལ་བའི་དམ་བཅའ་ལ་གནོད་བྱེད་དུ་བརྗོད་དོ། ། ལྔ་པ་དེས་ན་དཔེར་བརྗོད་གཅིག་ཏུ་མཛད་པ་ནི། དེ་ཉིད་ཀྱི་ཞེས་སོགས་ཏེ། ཚིག་གཉིས་ཀ་ཡིད་ཆེས་སུ་མཚུངས་པ་དེ་ཉིད་ཀྱི་ཕྱིར་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའི་རིག་བྱེད་པའི་དམ་བཅའ་འདི་ལ་ཁས་བླངས་དང་རང་ཚིག་གཉིས་ཀས་བསལ་བའི་དཔེར་བརྗོད་པ་ཡང་འདྲ་བར་སློབ་དཔོན་གྱིས་མཛད་དོ། ། བརྗོད་བྱ་རྟོགས་པའི་ཚད་མ་རྣམས་སྔོན་དུ་སོང་བ་མེད་ན་བསྟན་བཅོས་དང་རང་ཚིག་དག་འཇུག་པར་མི་རུང་བ་ལས་ཚིག་གཉིས་འཇུག་པའི་ཕྱིར་རོ། ། དེས་ན་ཚད་མ་མེད་པའི་དམ་བཅའ་འདི་རང་གི་ཚིག་དང་འགལ་བ་ལ་རྣམ་པ་གསལ་བའི་དཔེར་བརྗོད་པ་ཡིན་ལ། ལུང་དང་འགལ་བའི་དམ་བཅའ་ལ་ནི་ཚད་མ་མེད་པའི་དམ་བཅའ་འདིས་ཕྱོགས་ཙམ་ཞིག་མཚོན་པའི་དཔེར་བརྗོད་༼༢༨༧བ༽བསྟན་པ་ཡིན་ནོ། ། ཁས་བླངས་ལ་རྣམ་གསལ་གྱི་དཔེ་མེད་དམ་ཞེ་ན། འདི་ལ་ཞེས་སོགས་ཏེ།
ཁས་བླངས་ཀྱི་བསལ་བ་འདི་ལ་རྣམ་གསལ་གྱི་དཔེར་བརྗོད་པ་ནི་ཡོད་དེ། དཀར་པོའི་ཆོས་ནི་འཕོས་ནས་བདེ་བ་སྟེར་བར་བྱེད་པ་མ་ཡིན་ནོ་ཞེས་བྱ་བ་ལྟ་བུའོ། ། གཉིས་པ་ཁྱད་པར་རྣམ་པར་བཞག་པ་ལ། ཁས་བླངས་གནོད་བྱེད་དུ་བསྟན་པ། རང་ཚིག་གེགས་བྱེད་དུ་བསྟན། ཁས་བླངས་གནོད་བྱེད་ཡིན་པའི་སྒྲུབ་བྱེད་དགོད་པའོ། ། དང་པོ་ལ། ཆོས་ཅན་ལུང་གིས་གྲུབ་པ་ལ་ཁས་བླངས་གནོད་བྱེད་ཡིན་པ། ཆོས་ཅན་ཚད་མས་གྲུབ་པ་ལ་ཁས་བླངས་གེགས་བྱེད་ཡིན་པ། གནོད་བྱེད་ཡིན་པའི་དོན་བསྡུ་བ།
ཁས་བླངས་རྗེས་དཔག་ལས་ཐ་དད་དུ་གསུངས་པའི་རྒྱུ་མཚན་ནོ། ། དང་པོ་ལ། དངོས་དང༌། རྩོད་པ་སྤང་བའོ། ། དང་པོ་ནི། ཆོས་ཅན་ཞེས་སོགས་ཏེ། ཆོས་ནི་བདེ་བ་སྟེར་བྱེད་མ་ཡིན་ཅེས་དམ་བཅས་པ་ལ་ཁས་བླངས་པའི་ལུང་གིས་ཇི་ལྟར་གནོད་ཅེ་ན། ཁས་བླངས་པའི་བསྟན་བཅོས་ཆོས་ཅན། དཀར་ཆོས་བདེ་བ་སྟེར་བྱེད་མ་ཡིན་པར་དམ་བཅས་པ་ལ་གནོད་དེ། དཀར་ཆོས་བདེ་བ་སྟེར་བྱེད་ཡིན་པའི་རྣམ་པ་དེ་ལྟ་བུའི་ཡུལ་ལ་ནི་གདོན་མི་ཟ་བར་བསྟན་བཅོས་ཚད་མར་འགྱུར་བར་བྱ་དགོས་པའི་ཕྱིར་ཏེ།
ཤིན་ཏུ་ལྐོག་གྱུར་གྱི་ཆོས་ཅན་རྣམ་པར་བཞག་པ་ནི་བསྟན་བཅོས་དེ་ལ་བརྟེན་པའི་ཕྱིར་རོ། ། བསྟན་བཅོས་བདེ་བ་སྟེར་བྱེད་དེ་ལ་གནོད་ན་རྩོད་གཞི་དཀར་ཆོས་མེད་པས་ཁྱད་པར་བདེ་བ་སྟེར་བ་ལ་དཔྱོད་པ་མི་འཇུག་པའི་ཕྱིར་རོ། ། གཉིས་པ་ལ། རྩོད་པ་དང༌། ལན་ནོ། ། དང་པོ་ནི། ད་ནི་ཞེས་སོགས་ཏེ། ༼༢༨༨ན༽ གནོད་བྱེད་ཡིན་པ་དེ་ནི་སངས་རྒྱས་པའི་ལུང་ལས། སེམས་ཀྱི་ནང་ན་གནས་པའི་སྐྱོན། ། འཇུག་ངོགས་ཁྲུས་ཀྱིས་དག་མི་འགྱུར། །
དེ་ནི་ལན་བརྒྱར་ཁྲུས་བྱས་ཀྱང༌། ། ཆང་བུམ་བཞིན་དུ་གཙང་མི་འགྱུར། ། ཞེས་འཇུག་ངོགས་བཞི་རུ་ཁྲུས་བྱས་པ་ལ་སོགས་པས་ཆོས་མ་ཡིན་པ་དག་པར་བྱེད་པ་མ་ཡིན་ནོ་ཞེས་དམ་བཅས་པ་ལ། ཕྱི་རོལ་པའི་ལུང་ལས། གངྒཱའི་ཆུ་དང་ཀུ་ཤ་འཁྱིལ། ། བིལ་བ་ཅན་དང་སྔོན་པོའི་རི། ། ཀ་ན་ཀ་ཡི་འཇུག་ངོགས་སུ། ། ཁྲུས་བྱས་ཡང་འབྱུང་སྲིད་མ་ཡིན། ། ཅེས་བྱ་བ་ཁས་བླངས་པས་གནོད་པ་མ་ཡིན་ནམ་སྟེ་གནོད་པར་ཐལ། ཆོས་ཅན་ལུང་གིས་གྲུབ་པའི་ཕྱིར་ཞེ་ན།
གཉིས་པ་ལན་ལ། ཁས་མ་བླངས་པའི་ལུང་གིས་མི་གནོད། གནོད་བྱེད་ཀྱི་ལུང་ངོས་གཟུང་བའོ། ། དང་པོ་ནི། མ་མཐོང་ཞེས་སོགས་ཏེ། ཁྲུས་སྡིག་པ་དག་བྱེད་ཡིན་པའི་དམ་བཅའ་བཀག་པ་ལ་ཆོས་ཅན། ལུང་གི་གནོད་པའི་སྐྱོན་ཡོད་པ་མ་ཡིན་ཏེ། མ་མཐོང་བ་ཤིན་ལྐོག་རྟོགས་པར་བྱེད་པའི་བསྟན་བཅོས་ཐམས་ཅད་ཀྱི་ཁྲུས་སྡིག་པ་དག་བྱེད་ཡིན་ནོ་ཞེས་དེ་སྐད་མི་བརྗོད་པའི་ཕྱིར། འོ་ན་ལུང་གནོད་བྱེད་དུ་འགྱུར་བ་གཏན་མེད་དམ་ཞེ་ན། རང་གིས་ཞེས་སོགས་ཏེ།
སངས་རྒྱས་པ་རང་གིས་ཁས་ལེན་པའི་ཤིན་ལྐོག་གི་ཆོས་ཅན་སྒྲུབ་བྱེད་ཀྱི་བསྟན་བཅོས་དང་འགལ་བ་དམ་བཅས་ན་ལུང་གིས་གནོད་པར་འགྱུར་གྱི། གཞན་ཁྲུས་སྡིག་པ་དག་བྱེད་དུ་སྟོན་པའི་ལུང་ནི་ཁྲུས་སྡིག་པ་དག་བྱེད་མ་ཡིན་པར་དམ་བཅས་པ་ལ་གནོད་བྱེད་མ་ཡིན་ཏེ། སངས་རྒྱས་པས་ཚད་མར་ཁས་མ་བླངས་པའི་ཕྱིར་ཏེ། ཁྲུས་ཀྱིས་སྡིག་པ་དག་པར་སྨྲ་བའི་བསྟན་༼༢༨༨བ༽བཅོས་དེའི་རང་ཚིག་གིས་ཀྱང་སྡིག་པ་དག་པའི་དོན་དེ་ལ་གནོད་པའི་ཕྱིར་ཏེ། ཆོས་མ་ཡིན་པ་ནི་ཕྱི་ནང་གི་བསྟན་བཅོས་ཐམས་ཅད་ལས་ཆགས་པ་ལ་སོགས་པའི་རྩ་བ་ཅན་དུ་རྣམ་པར་བཞག་པ་ཡིན་ཏེ། མ་ཆགས་པ་ལ་སོགས་པ་རྣམས་ལ་སྡིག་པར་ཁས་མི་ལེན་པའི་ཕྱིར་རོ། །

དེས་ན་དགེ་བ་དང་མི་དགེ་བའི་རྣམ་པར་བཞག་པ་དེས་ནི་ཁྲུས་ལ་སོགས་པས་སྡིག་པ་དག་པར་སྨྲ་བ་ལ་གནོད་པ་ཡིན་ནོ། ། ཅིའི་ཕྱིར་ཞེ་ན། རྒྱུ་ཆགས་སོགས་མ་ཟད་ན་འབྲས་བུ་སྡིག་པ་མི་ལྡོག་པའི་ཕྱིར་ཏེ། དཔེར་ན་མངར་བ་ལ་སོགས་པ་དག་གིས་བད་ཀན་ལ་མི་གནོད་པས་བད་ཀན་ལས་གྱུར་པའི་ནད་མི་ལྡོག་པ་བཞིན་ནོ། ། གཉིས་པ་གནོད་བྱེད་ཀྱི་ལུང་ངོས་གཟུང་བ་ནི། དེ་ཉིད་ཅེས་སོགས་ཏེ། ནང་འགལ་ཅན་གྱི་ལུང་ཁས་བླང་བར་བྱ་བ་མ་ཡིན་པ་དེ་ཉིད་ཀྱི་ཕྱིར་ལུང་གིས་མཐོང་བའི་ཤིན་ཏུ་ལྐོག་གྱུར་གྱི་དོན་དག་ལ་ནི་ཚད་མ་དང་འགལ་བ་བརྗོད་པའི་དམ་བཅའ་ཕལ་ཆེར་ལ་ལུང་གནོད་བྱེད་དུ་སེམས་པ་ཡིན་ཏེ། ཁས་བླང་བར་འོས་པའི་བསྟན་བཅོས་འགའ་ཞིག་དངོས་སྟོབས་ཚད་མས་མཐོང་བ་དང་མ་མཐོང་བའི་ཡུལ་དག་ལ་དངོས་པོའི་སྟོབས་ཀྱིས་ཞུགས་པའི་ཚད་མ་དང༌། ལུང་དང༌། རང་ཚིག་གིས་མི་གནོད་པའི་དཔྱད་པས་དག་པ་དེ་གཟུང་བར་བྱ་བ་ཡིན་པའི་ཕྱིར་རོ། ། གཉིས་པ་ཆོས་ཅན་ཚད་མས་གྲུབ་པ་ལ་ལུང་གེགས་བྱེད་ཡིན་པ་ལ།
ནུས་པ་མཚུངས་པ་ལ་གེགས་བྱེད་ཡིན། ནུས་པ་མི་མཚུངས་པ་ལ་གནོད་བྱེད་ཡིན། དངོས་སྟོབས་ཀྱི་ཡུལ་ལ་ལུང་གིས་མི་གནོད་པའོ། ། དང་པོ་ནི། དེ་ལ་ཞེས་སོགས་ཏེ། བསྟན་བཅོས་དེ་ལ་མི་༼༢༨༩ན༽བརྟེན་པའི་ཆོས་ཅན་གྱི་དངོས་པོ་ཚད་མས་གྲུབ་པ་ནི་ཆོས་ཅན། བསྟན་བཅོས་ཁས་ལེན་པ་དང་ལྡན་པས་དམ་བཅའ་ལ་ལུང་འགལ་བརྗོད་ཀྱང་གནོད་བྱེད་མ་ཡིན་པར་གེགས་བྱེད་པར་འགྱུར་ཏེ། བསལ་བྱ་སེལ་བྱེད་གཉིས་ཀ་སྟོབས་མཚུངས་པའི་ཕྱིར་ཏེ། དཔེར་ན་ཞེས་སོ། ། ཆོས་ཅན་དངོས་སྟོབས་ཚད་མས་གྲུབ་པའི་སྟེང་དུ་དམ་བཅའ་དང་ལུང་འགལ་བ་དེའི་ཚེ་ནི་རྒོལ་བ་དེའི་རང་གི་ཚིག་དང་ཞེས་སོ། །
གཉིས་པ་ནི། དེ་དག་ཅེས་སོགས་ཏེ། བསལ་བྱ་སེལ་བྱེད་གཉིས་ཡོད་པ་དེ་དག་ལས་དམ་བཅའ་གང་ལ་དངོས་སྟོབས་ཚད་མ་ཡོད་པ་དེ་ནི་ཆོས་ཅན། གཞན་དངོས་སྟོབས་ཚད་མ་མེད་པའི་དམ་བཅའ་ལ་གནོད་པར་བྱེད་པ་ཡིན་ཏེ། དངོས་སྟོབས་ཚད་མ་དང་ལྡན་པའི་སྒོ་ནས་དེ་ལས་སྟོབས་ཆེ་བའི་ཕྱིར་དང༌། ཚད་མ་དང་ལྡན་པའི་དམ་བཅས་མི་ལྡན་པའི་དམ་བཅའ་ལ་གནོད་པ་དེ་ལྟར་མ་ཡིན་ན་དམ་བཅའ་བ་དེ་གཉིས་སྟོབས་མཚུངས་པར་ཐལ་ལོ། ། གསུམ་པ་ནི། རྗེས་སུ་དཔག་ཅེས་སོགས་ཏེ། དངོས་སྟོབས་རྗེས་སུ་དཔག་པ་དང་ལྡན་པའི་གཞལ་བྱའི་དོན་ཇི་ལྟ་བ་བཞིན་དུ་འཇུག་པའི་དམ་བཅའ་ལ་དངོས་སྟོབས་ཀྱི་རིགས་པ་མེད་པར་ལུང་གིས་གྲུབ་པའི་དམ་བཅས་པས་ཇི་ལྟར་གནོད་པར་འགྱུར་ཏེ། དངོས་སྟོབས་ཀྱི་ཡུལ་ལ་ལུང་རྣམས་ཞེས་སོ། །
གསུམ་པ་གནོད་བྱེད་ཡིན་པའི་དོན་བསྡུ་བ་ནི། དེའི་ཕྱིར་ཞེས་སོགས་ཏེ། དངོས་སྟོབས་ཚད་མས་གྲུབ་པའི་དོན་ལ་ལུང་གནོད་བྱེད་མ་ཡིན་པ་དེའི་ཕྱིར་སྔར་ཤིན་ཏུ་ལྐོག་ཏུ་གྱུར་པའི་དོན་ལ་ཚད་མར་ཁས་བླངས་ནས་ཕྱིས་ལུང་དོན་ལ་དཔྱོད་པ་དག་ལ་ལུང་དང་འགལ་བ་དམ་བཅས་ན་ལུང་གིས་གནོད་༼༢༨༩བ༽པའི་སྐྱོན་འདིར་འགྱུར་རོ། ། བཞི་པ་ཁས་བླངས་རྗེས་དཔག་ལས་ཐ་དད་དུ་གསུངས་པའི་རྒྱུ་མཚན་ནི། དེ་ཉིད་ཅེས་སོགས་ཏེ། ཁས་བླངས་རྗེས་དཔག་ལས་ལོགས་སུ་བཞག་ཏུ་མེད་པར་ཐལ། དེ་དེ་ལས་ཕྱི་རོལ་ཏུ་གྱུར་པ་མ་ཡིན་པའི་ཕྱིར་ཞེ་ན། རང་འགལ་གྱི་དམ་བཅའ་ལ་གནོད་བྱེད་ཡིན་པར་རྗེས་སུ་དཔག་པ་ལས་ཕྱི་རོལ་ཏུ་གྱུར་པ་མ་ཡིན་ཀྱང་ཁས་བླངས་པ་རྗེས་དཔག་ལས་གནོད་བྱེད་ལོགས་ཤིག་ཏུ་བྱས་པ་ནི་ཆོས་ཅན། དགོས་པ་ཡོད་དེ། གནོད་ཡུལ་གྱི་དབྱེ་བ་སོ་སོར་བསྟན་པའི་ཆེད་དུ་ཡིན་པའི་ཕྱིར་ཏེ།
དངོས་སྟོབས་ཀྱི་གནོད་ཡུལ་ལ་མི་གནོད་ཅིང༌། ལུང་འགལ་གྱི་དམ་བཅའ་ལ་གནོད་པར་བྱེད་པར་ཁས་བླངས་པའི་ཕྱིར་ཏེ། བསྒྲུབས་ཟིན་པ་དེ་ཉིད་ཀྱི་ཕྱིར། དེ་ལྟར་མ་ཡིན་ན་ཁས་བླངས་དང་དངོས་སྟོབས་རྗེས་དཔག་གི་གནོད་ཡུལ་ལ་དབྱེ་བ་གཏན་མེད་དུ་ཧ་ཅང་ཐལ་ཆེས་པའམ་ཁས་བླངས་རྗེས་དཔག་ལོགས་ཤིག་ཏུ་ཞེས་སོ། ། གཉིས་པ་རང་ཚིག་གི་གེགས་བྱེད་དུ་བསྟན་པ་ནི། རང་གི་ཞེས་སོགས་ཏེ། རང་ཚིག་ཁས་བླངས་ལས་ཐ་དད་དུ་བཤད་པ་ལ་དགོས་པ་ཅི་ཡོད་ཅེ་ན། རང་གི་ཚིག་ཁས་བླངས་ལས་ལོགས་སུ་བྱེད་པའི་རྒྱུ་མཚན་ཀྱང་ཚིག་ཙམ་དམ་བཅར་བརྗོད་པ་ལ་གེགས་བྱེད་དུ་བསྟན་པ་ཡིན་ནོ། ། གསུམ་པ་ཁས་བླངས་གནོད་བྱེད་ཡིན་པའི་སྒྲུབ་བྱེད་དགོད་པ་ལ། རྩོད་པ་དང༌།
ལན་ནོ། ། དང་པོ་ནི། ཚད་མ་ཞེས་སོགས་ཏེ། ཚད་མ་མ་ཡིན་པ་ཉིད་ནི་བསྟན་བཅོས་ལ་ཡང་མཚུངས་པའི་ཕྱིར། དམ་བཅའ་དང་ཁས་བླངས་པའི་ལུང་དང་འགལ་བའི་སྐབས་དེར་ཡང་གེགས་བྱེད་དུ་འགྱུར་རོ་ཞེ་ན། གཉིས་པ་ལན་ལ། འདོད་པའི་ལན། མ་༼༢༩༠ན༽ཁྱབ་པའི་ལན། མ་གྲུབ་པའི་ལན་ནོ། ། དང་པོ་ནི།
གཞི་ཞེས་སོགས་ཏེ། རྩོད་གཞིའི་དངོས་སྟོབས་ཀྱི་ཡུལ་དུ་ཡོད་ན་ལུང་དམ་བཅའ་ལ་གེགས་སུ་འགྱུར་བ་འདོད་པ་ཡིན་ཏེ། དཔེར་ན་གྲུབ་པའི་གཞལ་བྱའི་དོན་ཅན་གྱི་ཚད་མ་མེད་ཅེས་པའི་ཚིག་ལས་གཞལ་བྱའི་དོན་ཅན་གྱི་ཚད་མ་མེད་པར་དཔགས་པའི་ཤུགས་ལ་གཞལ་བྱའི་དོན་ཅན་གྱི་ཚད་མ་དང༌། དངོས་སུ་གཅིག་ཤོས་གཞལ་བྱའི་དོན་ཅན་གྱི་ཚད་མ་མེད་པར་དམ་བཅས་པ་དག་དངོས་ཤུགས་ཀྱི་དོན་འགལ་བས་གེགས་བྱེད་པ་བཞིན་ནོ། ། ཚད་མས་གྲུབ་པའི་བུད་མེད་ལ་བརྟེན་པའི་ཆོས་བུ་བསྐྱེད་པའི་ནུས་ལྡན་དང༌། གཅིག་ཤོས་ཀྱི་ཆོས་བུ་བསྐྱེད་པའི་ནུས་མེད་དུ་དམ་བཅས་པ་དག་སྔ་ཕྱི་འགལ་བས་ཕན་ཚུན་གེགས་བྱེད་པ་བཞིན་ནོ། ། གཉིས་པ་མ་ཁྱབ་པའི་ལན་ནི། གོང་དུ་ཞེས་སོགས་ཏེ། གཞི་གང་དུ་ཆོས་ཅན་ཉིད་བློ་ཡུལ་དུ་གཏན་མ་གྲུབ་པ་དེར་བསལ་བྱ་གང་ལ་སེལ་བྱེད་གང་གིས་གེགས་བྱས་ཏེ། གེགས་བྱེད་པའི་སྐབས་ཉིད་མེད་པའི་ཕྱིར་རོ། །
གསུམ་པ་མ་གྲུབ་པའི་ལན་ནི། དེས་ན་ཞེས་སོགས་ཏེ། དེའི་ཚེ་གེགས་བྱེད་ཙམ་ཡང་མ་ཡིན་པ་དེས་ན་ལུང་དེ་ནི་ཆོས་ཅན། ཆོས་ཅན་ལུང་གིས་གྲུབ་པའི་སྟེང་དུ་ལུང་འགལ་གྱི་དམ་བཅའ་ལ་གནོད་བྱེད་ཡིན་ཏེ། ཆོས་ཅན་ཤིན་ཏུ་ལྐོག་གྱུར་གྱི་དོན་ལ་ཚད་མར་རྣམ་པར་འཇོག་པས་ནི་བསྟན་བཅོས་ཚད་མར་རྣམ་པར་འཇོག་པར་བྱེད་པ་ཡིན་ལ། དེ་ལྟར་ནའང་བསྟན་བཅོས་ཚད་མ་མ་ཡིན་པ་དེས་ནའོ། ། དེ་དག་ནི་ཕྱོགས་ཀྱི་གླང་པོའི་སློབ་མ་སྔ་མ་ཁ་ཅིག་གིས་འདོད་པ་དགག་སྒྲུབ་དང་བཅས་པ་རྗེས་སུ་བརྗོད་པ་ཡིན་པར་འཐད་ལྡན་ལས་བཤད་༼༢༩༠བ༽པའོ། ། གཉིས་པ་དེ་དགག་པ་ལ། བསྟན་བཅོས་ཚད་མ་མ་ཡིན་པས་ཆོས་ཅན་གྱི་སྒྲུབ་བྱེད་དུ་མི་རུང༌། ཚད་མར་ཁས་བླངས་ན་རང་ཚིག་ལ་ཡང་མཚུངས་པའོ། །
དང་པོ་ནི། བསྟན་བཅོས་ཞེས་སོགས་ཏེ། བསྟན་བཅོས་དེ་ཆོས་ཅན། འོ་ན་ཇི་ལྟར་ཤིན་ཏུ་ལྐོག་གྱུར་གྱི་ཆོས་ཅན་ཚད་མར་རྣམ་པར་འཇོག་པ་ཡིན་ཏེ། མ་ཡིན་པར་ཐལ། ཚད་མ་མ་ཡིན་པའི་ཕྱིར། མ་གྲུབ་སྟེ། དེ་ལ་ཚད་མར་ཁས་བླངས་པའི་ཕྱིར་རོ་ཞེ་ན། འོ་ན་ཞེས་སོགས་ཏེ། འོ་ན་ནི་ཚད་མར་ཁས་བླངས་པ་དེ་ཉིད་ཁོ་ན་ཆོས་ཅན་ཚད་མའི་ཡུལ་དུ་རྣམ་པར་འཇོག་པར་བྱེད་པ་ཡིན་པར་ཐལ།
དེའི་དོན་ལ་བསྟན་བཅོས་ཚད་མར་ཁས་བླངས་པ་ཙམ་གྱིས་ཚད་མར་བྱེད་པའི་ཕྱིར་རོ། ། འདོད་པར་མི་ནུས་ཏེ། ཁྱད་པར་གྱི་ཆོས་གཞན་ཡང་ཁས་བླངས་པ་དེ་ཉིད་ཀྱིས་ཚད་མའི་ཡུལ་དུ་རྣམ་པར་འཇོག་པར་ཐལ་བའི་ཕྱིར་རོ། ། གཉིས་པ་ཚད་མར་ཁས་བླངས་ན་རང་ཚིག་དང་མཚུངས་པ་ནི། བསྟན་བཅོས་ཞེས་སོགས་ཏེ། བསྟན་བཅོས་དང་འགལ་བ་ཆོས་ཅན། དམ་བཅའ་ལ་གེགས་བྱེད་པར་ཞེས་པ་ཐལ་བ། ཚད་མ་མ་ཡིན་པ་ལ་ཚད་མར་ཁས་བླངས་པ་ཙམ་དུ་ཁྱད་པར་མེད་པས་རང་ཚིག་དང་འགལ་བ་ཞེས་པ་རྟགས་སོ། ། གཉིས་པ་ངག་གི་དབྱེ་བ་རང་ལུགས་བཞག་པ་ལ། དབྱེ་བ་དངོས།
དེ་ལ་རྩོད་པ་སྤང་བའོ། ། དང་པོ་ནི། འོ་ན་ཞེས་སོགས་ཏེ། བྱེད་པའི་དབྱེ་བ་མེད་ན་འོ་ན་བསྟན་བཅོས་དང་རང་ཚིག་འདི་དག་ལ་དབྱེ་བ་ཅི་ཡོད་ཅེ་ན། བྱེད་པའི་དབྱེ་བ་ཅུང་ཟད་ཀྱང་མེད་དོ། ། འོ་ན་དེ་གཉིས་ཇི་ལྟར་སོ་སོར་བརྗོད་ཅེ་ན། མ་མོ་གཤམ་མོ་ཞེས་པ་ལྟ་བུ་ངག་སྔ་མས་བཞག་པའི་དོན་ཕྱི་མས་ཉམས་པར་བྱེད་༼༢༩༡ན༽པའི་ཕྱིར་ཁས་བླངས་དང་འགལ་བ་ཡིན་ནོ། ། ངག་སྔ་ཕྱི་འགལ་བ་ཁས་བླངས་པ་དེ་ཁས་བླངས་ཀྱི་བསལ་བར་བསྟན་པ་དེ་ཉིད་ཀྱི་ཕྱིར་སློབ་དཔོན་གྱིས་སྔར་ཁས་བླངས་པ་དང་ཞེས་ཡིད་ཆེས་བསལ་བའི་སྐབས་སུ་སྔར་གྱི་སྒྲ་བཤད་དོ། ། ངག་དེ་ཉིད་ཀྱི་རང་གི་བརྗོད་བྱའི་དོན་དངོས་དང་ཤུགས་ལ་འགལ་བ་ནི་རང་ཚིག་དང་འགལ་བ་ཡིན་ཏེ། དཔེར་ན་ཞེས་སོ། །
གཉིས་པ་དེ་ལ་རྩོད་པ་སྤང་བ་ལ། ཡིད་ཆེས་གེགས་བྱེད་དུ་འཇོག་པའི་རྒྱུ་མཚན། ཁས་བླངས་གནོད་བྱེད་མ་ཡིན་པའི་རྒྱུ་མཚན། ཡིད་ཆེས་དམ་བཅའི་སྐྱོན་དུ་འཇོག་པའི་རྒྱུ་མཚན་ནོ། ། དང་པོ་ལ། རྩོད་པ་དང༌། ལན་ནོ། ། དང་པོ་ནི། ཚད་མ་ཞེས་སོགས་ཏེ། ཡིད་ཆེས་ཚད་མ་མ་ཡིན་ན་དམ་བཅའ་ལ་གེགས་བྱེད་པར་ཡང་ཇི་ལྟར་འགྱུར་ཞེ་ན།
གཉིས་པ་ལན་ནི། དེ་ཉིད་ཅེས་སོགས་ཏེ། བསལ་བ་སེལ་བྱེད་གཉིས་ཀ་ལ་དངོས་སྟོབས་ཚད་མ་མེད་པ་དེ་ཉིད་ཀྱི་ཕྱིར། གཉིས་པ་དེ་སྟོབས་མཚུངས་པས་གེགས་བྱེད་ཡིན་ནོ། ། གལ་ཏེ་བསལ་བྱ་སེལ་བྱེད་གཉིས་པོ་དེ་ལ་གཅིག་སེལ་བྱེད་ཀྱི་དམ་བཅའ་ཚད་མས་གྲུབ་པ་ཡིན་ན་གནོད་བྱེད་དུ་གྲུབ་པ་ཞེས་པ་ཐལ་བ། ཚད་མས་གྲུབ་པའི་དམ་བཅའ་ཚད་མ་ཡོད་པ་མ་ཡིན་པའི་དམ་བཅའ་ལ་གནོད་པའི་ཕྱིར་རོ། ། གཉིས་པ་ཁས་བླངས་གནོད་བྱེད་མ་ཡིན་པའི་རྒྱུ་མཚན་ལ། རྩོད་པ་དང༌། ལན་ནོ། ། དང་པོ་ནི།
དེས་ཞེས་སོགས་ཏེ། གལ་ཏེ་དངོས་པོ་ཐམས་ཅད་ལ་བསྟན་བཅོས་ཚད་མ་ཡིན་པས་བསྟན་བཅོས་དམ་བཅའ་ལ་གནོད་པར་བྱེད་པ་ཁོ་ན་ཡིན་ཏེ། རྒོལ་བ་དེས་ཚད་མར་ཁས་བླངས་པའི་ཕྱིར་ཞེ་ན། གཉིས་པ་ནི། ཁས་བླངས་ཞེས་སོགས་ཏེ། ཇི་ལྟར་ན་༼༢༩༡བ༽གཅིག་སྟེ་ཁས་བླངས་པ་ནི་ཚད་མ་དང་གནོད་པར་བྱེད་པ་ཡིན་ལ། གཞན་རང་ཚིག་ནི་དེ་གཉིས་མ་ཡིན་ཏེ། གཉིས་ཀ་ཚད་མར་ཁས་བླངས་པ་ཙམ་དུ་ཁྱད་པར་མེད་པའི་ཕྱིར་རོ། ། དེས་ན་ཁས་བླངས་དང་རང་ཚིག་ལ་བྱེད་པའི་དབྱེ་བ་འདི་ནི་རྒྱུ་མཚན་མེད་པའི་གྱི་ནའོ། ། གཞན་ཡང་ཚད་མ་སྐྱེས་བུའི་འདོད་པས་བྱས་པར་ཐལ།
ལུང་ཚད་མ་ཡིན་པ་དེ་སྐྱེས་བུའི་འདོད་པས་ཁས་བླངས་མ་བླངས་ཀྱི་རྗེས་སུ་བྱེད་པའི་ཕྱིར་རོ། ། འདོད་ན། ཕ་རོལ་པོ་འདིའི་ཚད་མ་ཉིད་ཅེས་སོ། ། གསུམ་པ་ཡིད་ཆེས་བསལ་བ་དམ་བཅའི་སྐྱོན་དུ་འཇོག་པའི་རྒྱུ་མཚན་ལ། རྩོད་པ་དང༌། ལན་ནོ། དང་པོ་ནི། གལ་ཏེ་ཞེས་སོགས་ཏེ། གལ་ཏེ་རང་གི་ཚིག་དང་བསྟན་བཅོས་གཉིས་དང་འགལ་བ་ཆོས་ཅན། རང་ཚིག་དང་བསྟན་བཅོས་དེ་ལས་དམ་བཅའི་དོན་ལ་ཐེ་ཚོམ་དུ་འགྱུར་བ་ཁོ་ནར་ཟད་པར་ཐལ།
དམ་བཅའ་ལ་གེགས་བྱེད་པའི་ཞེས་སོགས་རྟགས་སོ། ། འདོད་ན། ཇི་ལྟར་ཕྱོགས་ཀྱི་སྐྱོན་ཡིན་ཏེ། དམ་བཅའ་ལ་ཐེ་ཚོམ་བསྐྱེད་པ་དེ་ནི་ཕྱོགས་ཁ་ན་མ་ཐོ་བ་ཞེས་པ་རྟགས་སོ་ཞེ་ན། གཉིས་པ་ལ། ཡིད་ཆེས་བསལ་བ་དམ་བཅའི་སྒྲ་སྐྱོན་ཡིན་པ། སྒྲ་སྐྱོན་དུ་འཇོག་པའི་རྒྱུ་མཚན་ནོ། ། དང་པོ་ནི། དེའི་ཞེས་སོགས་ཏེ། ཡིད་ཆེས་ཀྱི་བསལ་བ་ཞུགས་པའི་དམ་བཅའ་དེའི་ཚིག་ལས་དམ་བཅས་པའི་དོན་ལ་ངེས་པ་མི་སྐྱེ་ཞིང༌།
ཐེ་ཚོམ་སྐྱེ་བའི་ཕྱིར་ཚིག་སྐྱོན་ཆགས་པ་ཡིན་ནོ། ། འོ་ན་ཅིའི་ཕྱིར་སྐྱོན་ཆགས་ཤེ་ན། དམ་བཅའ་གང་ཞིག་ཚིག་ཇི་ཙམ་གྱི་རང་གི་བསྒྲུབ་པར་བྱ་བ་དེ་མི་འགྲུབ་པའི་ཕྱིར་ན་སྐྱོན་ཆགས་པ་ཡིན་ནོ། ། དེས་ན་དམ་བཅར་སྒྲ་སྐྱོན་མེད་པའི་ཚིག་གིས་ནི་རྒོལ་བ་༼༢༩༢ན༽རང་གི་བསལ་བའི་དོན་གཞན་ལ་སྲིད་པར་བསྟན་པར་བྱ་ནུས་པ་ཞིག་དགོས་པ་ཡིན་ནོ། ། དེས་ན་ཡིད་ཆེས་ཀྱི་བསལ་བ་དེ་ནི་ཆོས་ཅན། དམ་བཅའི་སྐྱོན་དུ་འཇོག་སྟེ། ཇི་ལྟར་དམ་བཅས་པ་ལ་ཚད་མས་གནོད་ན་བསམ་པའི་དོན་མི་སྲིད་པར་བསྒྲུབ་བཞིན་དུ་གཞི་གཅིག་ལ་བསལ་བྱ་སེལ་བྱེད་འགལ་བ་ཉེ་བར་སྡུད་པ་དམ་བཅའ་ན་བསམ་པའི་དོན་སྲིད་པ་མ་ཡིན་པའི་ཕྱིར་རོ། ། གཉིས་པ་སྒྲ་སྐྱོན་དུ་འཇོག་པའི་རྒྱུ་མཚན་ནི། གཞན་ཞེས་སོགས་ཏེ། གལ་ཏེ་ཡིད་ཆེས་བསལ་བ་དམ་བཅའི་སྐྱོན་དུ་འཇོག་པ་མི་འཐད་དེ།
སྒྲ་སྐྱོན་ཡིན་པའི་ཕྱིར་ཞེ་ན། གཞན་གྱི་དོན་གྱི་ཞེས་སོ། ། གསུམ་པ་ཡུལ་གྱི་དབྱེ་བ་གཞན་ལུགས་དགག་པ་ལ། རྩོད་པ་དང༌། ལན་ནོ། ། དང་པོ་ནི། གལ་ཏེ་ཞེས་སོ། ། གལ་ཏེ་འོ་ན་སྔར་ཁས་བླངས་པ་དང་རང་ཚིག་དང་འགལ་བ་གཉིས་པོའི་གེགས་བྱེད་པའི་ཡུལ་ལ་བྱེ་བྲག་ཅི་ཞིག་ཡོད་དེ། མེད་པར་ཐལ། རང་ཚིག་དང་ཁས་བླངས་པ་དང་འགལ་བ་དག་ལ་གེགས་བྱེད་དང་གནོད་བྱེད་ཀྱི་བྱེ་བྲག་ཅི་ཡང་མེད་པའི་ཕྱིར་ཞེ་ན།
གཉིས་པ་ལན་ལ། གཞན་གྱི་ལན། རང་གི་ལན་ནོ། ། དང་པོ་ནི། གཞུང་ཞེས་སོགས་ཏེ། ཁ་ཅིག་ན་རེ། ཁས་བླངས་པས་གེགས་བྱེད་པའི་ཡུལ་ཆོས་ཅན་ཏེ་གདོན་མི་ཟ་བར་ལུང་ལ་བརྟེན་པར་བྱ་བ་ཡིན་ཏེ། ཁས་བླངས་པའི་གཞུང་ལུགས་འགའ་ཞིག་ལ་མ་བརྟེན་པར་ཆོས་ཅན་གྱི་ཁྱད་པར་གང་ལ་དཔྱོད་པ་མི་འཇུག་པའི་སྒྲུབ་བྱེད་ཀྱི་ལུང་དེ་ནི་ཁས་བླངས་པ་མེད་ན་ཁྱད་པར་ལ་དཔྱོད་པ་མི་འབྱུང་ཞིང༌། ཡོད་ན་ཁྱད་པར་ལ་དཔྱོད་པ་འབྱུང་བའི་ཕྱིར་རོ། ། དེས་ན་ཁས་བླངས་བསལ་བ་འདིའི་༼༢༩༢བ༽གེགས་བྱེད་པའི་ཡུལ་ནི་ཆོས་ཅན་ལུང་གིས་གྲུབ་པ་དེ་ཉིད་ལ་འཇོག་པ་ཡིན་ལ།
རང་གི་ཚིག་དང་འགལ་བས་གེགས་བྱེད་པའི་ཡུལ་ནི་ལུང་དང་ཚད་མས་གྲུབ་པ་ཐམས་ཅད་དུ་བརྗོད་པ་ཡིན་ནོ་ཞེས་ཟེར་རོ། ། གཉིས་པ་རང་གི་ལན་ལ། ལན་སྔ་མ་མི་འཐད། རང་ལན་གདབ་པའོ། ། དང་པོ་ནི། འདི་ལ་ཞེས་སོགས་ཏེ། ཁས་བླངས་པས་དམ་བཅའ་ལ་གེགས་བྱེད་པ་འདི་ལ་ཡང་ཆོས་ཅན། གེགས་བྱེད་པའི་ཡུལ་གཞན་ལུང་ཁས་བླངས་པ་ལ་གདོན་མི་ཟ་བར་བརྟེན་པ་ཅི་ཞིག་ཡོད་དེ། མེད་པར་ཐལ། སྔར་སངས་རྒྱས་པའི་གཞུང་ཁས་བླངས་ནས་ཕྱིས་སྒྲ་རྟག་པར་དམ་བཅའ་བའི་རྒོལ་བ་དེ་ཉིད་ཀྱིས་སྒྲ་མི་རྟག་པའི་དོན་དེ་སངས་རྒྱས་པ་གཞན་གྱི་ཁ་ནས་བཤད་པ་བདེན་པར་རྣམ་པར་བཞག་ནས།
ཆོས་ཅན་སྒྲའི་སྟེང་དུ་རྟག་པའི་དམ་བཅའ་འགོག་པ་སྟེ་གེགས་བྱེད་པའི་ཕྱིར་རོ། ། གཉིས་པ་རང་ལན་གདབ་པ་ནི། ཁས་བླངས་དང་རང་ཚིག་གཉིས་ལ་གེགས་བྱེད་པའི་ཡུལ་གྱི་དབྱེ་བ་མེད་ཅིང༌། ངག་གི་དབྱེ་བ་ཐ་དད་པས་ཐ་དད་པར་རྣམ་པར་འཇོག་གོ ། གཉིས་པ་གྲགས་པའི་བསལ་བ་བཤད་པ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། གྲགས་པ་ཞེས་སོགས་ཏེ། གྲགས་པ་དེ་ཡང་གང་ཞེ་ན།
ཟླ་བའི་སྒྲས་བརྗོད་རུང་དང་འགལ་བའི་དོན་བརྗོད་མི་རུང་བཅས་པ་ལ་གནོད་པར་བྱེད་པ་ཡིན་ཏེ། སྐྱེས་བུའི་འདོད་པ་ཙམ་དང་རྗེས་སུ་འབྲེལ་བ་ལས་སྐྱེས་པའི་འདོད་པའི་སྒྲས་བརྗོད་པས་བྱ་བ་ཉིད་དུ་རུང་བ་ནི་རི་བོང་ཅན་ལ་སོགས་པའི་དོན་རྣམས་ལ་ཞེས་པ་རྟགས་སོ། ། འོ་ན་བརྗོད་རུང་གྲགས་པ་དངོས་ཡིན་ནམ་ཞེ་ན། བརྡ་བཏགས་ཟིན་པའི་ཐ་སྙད་༼༢༩༣ན༽ལས་སྐྱེས་པའི་ཆོས་བརྗོད་རུང་དེ་ལ་ནི་གྲགས་པའི་སྒྲས་བཏགས་ནས་བརྗོད་དོ། ། རྒྱུ་མཚན་ནི། བྱས་ཆོས་ལ་བྱེད་ཆོས་ཀྱི་མིང་གིས་བཏགས་ནས་བརྗོད་དོ། ། དགོས་པ་ནི། བརྗོད་རུང་དེ་སྒྲས་ཁྱད་པར་དུ་བྱས་པར་ཤེས་པའི་ཆེད་དུའོ། ། གནོད་བྱེད་ནི། སྒྲ་དངོས་མ་ཡིན་པའོ། །
གཉིས་པ་རྒྱས་པར་བཤད་པ་ལ། གྲགས་པ་གནོད་བྱེད་དུ་རིགས་པས་བསྒྲུབ། ལུང་གིས་བསྒྲུབ་པའོ། ། དང་པོ་ནི། འདོད་པ་ཞེས་སོགས་ཏེ། རི་བོང་ཅན་ལ་སོགས་པ་དོན་ཐམས་ཅད་ཆོས་ཅན། བརྡ་བྱས་ཟིན་པ་དང་མ་བྱས་པའི་སྒྲ་ཐམས་ཅད་ཀྱིས་བརྗོད་དུ་རུང་བ་ཡིན་ཏེ། རང་གི་ངོ་བོ་རྟོག་པའི་ཡུལ་དུ་གྲུབ་ཙམ་ཉིད་ཀྱིས་ཡོད་པའི་ཕྱིར་ཏེ། སྒྲ་ཐམས་ཅད་རྟོག་པའི་ཡུལ་ལ་འདོད་པ་ཙམ་ཞེས་སོ། ། དེའི་ཕྱིར་རྟགས་དེ་ལ་བརྟེན་ནས་བརྡ་བྱུང་ཟིན་པའམ་འབྱུང་བར་འགྱུར་བའི་སྒྲའི་རུང་བ་ཉིད་ནི་རི་བོང་ཅན་ལ་སོགས་པའི་དོན་ཡོད་ཙམ་དང་རྗེས་སུ་འབྲེལ་བ་དེས་ནི་སྒྲས་བརྗོད་རུང་འགོག་པའི་དམ་བཅའ་ལ་གནོད་པ་ཡིན་ནོ། །
གཉིས་པ་ལུང་གིས་བསྒྲུབ་པ་ལ། ལུང་དྲང་བ། ལུང་དོན་བཤད་པའོ། ། དང་པོ་ནི། དེ་རུང་ཞེས་སོགས་ཏེ། རི་བོང་ཅན་དེ་ལ་ཆོས་ཅན། སྒྲ་ཐམས་ཅད་དངོས་སུ་ན་གྲགས་པ་མེད་ཀྱང་སྒྲ་ཐམས་ཅད་ཀྱིས་བརྗོད་རུང་དེ་གྲུབ་པར་སློབ་དཔོན་གྱིས་བཤད་དེ། རི་བོང་ཅན་དེ་རྟོག་ཡུལ་དུ་རུང་བའི་སྟོབས་ཉིད་ཀྱིས་སྒྲ་ཐམས་ཅད་རི་བོང་ཅན་དེ་ལ་བརྗོད་རུང་དུ་འབྲེལ་བའི་ཕྱིར། རི་བོང་ཅན་ཆོས་ཅན། ཟླ་སྒྲས་བརྗོད་མི་རུང་དུ་ངེས་པའི་རྗེས་དཔག་མེད་དེ།
ཆོས་གང་ཟླ་སྒྲས་བརྗོད་མི་རུང་དུ་བསྒྲུབ་པ་ལ་བཀོད་པའི་རྟགས་ཐམས་ཅད་ཐུན་མོང་མ་ཡིན་པའི་རྟགས་དང་༼༢༩༣བ༽འདྲ་བ་ཡིན་པའི་ཕྱིར། རི་བོང་ཅན་ཟླ་སྒྲས་བརྗོད་མི་རུང་གི་དམ་བཅའ་དེ་ཡང་ཆོས་ཅན། ཕྱོགས་མཚན་ཉིད་པ་མ་ཡིན་ཏེ། ཟླ་བའི་སྒྲ་ལས་བརྡ་བྱུང་ཟིན་པའི་གྲགས་པ་ཟླ་བའི་སྒྲ་དོན་ཐམས་ཅད་ལ་འཇུག་རུང་དང་འགལ་བའི་དོན་གྱིས་ན་བརྗོད་མི་རུང་ཚད་མས་བསལ་བའི་ཕྱིར། གཉིས་པ་ལུང་དོན་བཤད་པ་ལ། གནོད་བྱ་བཤད་པ། གནོད་བྱེད་ལ་སྦྱར་ཏེ་བཤད་པའོ། ། དང་པོ་ལ། ཐུན་མོང་མ་ཡིན་པ་དང༌། ལུང་དོན་མདོར་བསྟན་པ།
རྒྱས་པར་བཤད་པ། དོན་བསྡུ་བའོ། ། དང་པོ་ནི། དེ་ཉིད་ཅེས་སོགས་ཏེ། དངོས་སུ་གྲགས་པ་མེད་ཀྱང་དོན་ཐམས་ཅད་བརྗོད་དུ་རུང་བ་དེ་ཉིད་ཀྱི་ཕྱིར་གྲགས་པ་ལ་གནོད་བྱེད་དུ་བཀོད་པའི་གཏན་ཚིགས་ནི་ཆོས་ཅན། དཔེ་ལ་རྗེས་འགྲོ་མེད་པས་ཐུན་མོང་མ་ཡིན་པ་དང་འདྲ་བ་ཡིན་ཏེ། རི་བོང་ཅན་ལ་སོགས་པའི་དོན་གང་ལ་ཡང་ཟླ་བའི་སྒྲས་བརྗོད་རུང་མ་ཡིན་པར་མ་གྲུབ་པའི་ཕྱིར་རོ། ། གཉིས་པ་ནི། དེ་སྐད་ཅེས་སོགས་ཏེ། རྗེས་སུ་དཔག་པ་མེད་ལ་ཞེས་དེ་སྐད་བརྗོད་པ་ནི་ཟླ་བའི་སྒྲས་བརྗོད་རུང་འདི་དོན་གང་ལ་ཡང་འཇུག་པ་དགག་པར་མི་ནུས་པ་ཉིད་དུ་བསྟན་པས་གྲགས་པ་ལ་གཉེན་པོ་མེད་པར་གྲུབ་པ་ཡིན་ལ།
སྒྲ་ལས་བྱུང་བའི་གྲགས་པ་དང་ཞེས་དེ་སྐད་དུ་བརྗོད་པ་ནི་རི་བོང་ཅན་ཟླ་བའི་སྒྲས་བརྗོད་རུང་གི ། ཟླ་བོ་བརྗོད་མི་རུང་ལ། ཚད་མ་མེད་པས་གྲགས་པའི་རྗེས་དཔག་གི་གཞལ་བྱ་མཐའ་གཅིག་ཏུ་ངེས་པར་བསྟན་པའི་ཕྱིར་རོ། ། གསུམ་པ་རྒྱས་པར་བཤད་པ་ལ། གཉེན་པོ་མེད་པ་དང༌། འགྲན་ཟླ་མེད་པའི་ལུང་དོན་བཤད་པའོ། ། དང་པོ་ལ། རྗེས་དཔག་ལས་བཀག་པའི་དགོས་པ། རྟགས་དཔེར་བརྗོད་པའི་དགོས་པའོ། ། ༼༢༩༤ན༽དང་པོ་ནི།
དེ་འགོག་ཅེས་སོགས་ཏེ། གྲགས་པ་ལ་གཉེན་པོ་ཡོད་ཅེ་ན། རི་བོང་ཅན་ཟླ་སྒྲས་བརྗོད་མི་རུང་དེ་འགོག་པ་ནི་རྗེས་སུ་དཔག་པ་ལས་འགོག་པར་འགྱུར་ཏེ། ཚད་མས་འགོག་ཅིང་མངོན་སུམ་གྱིས་ནི་བརྗོད་དུ་རུང་བ་ཉིད་དེ་མི་ངེས་པ་སྟེ་མི་སྣང་བས་འགོག་མི་ནུས་པའི་ཕྱིར་རོ། ། གཉིས་པ་ནི། གང་ལ་ཞེས་སོགས་ཏེ། མདོར་ན་སྒྲས་བརྗོད་རུང་རྗེས་དཔག་གིས་འགོག་པར་མི་ནུས་ཏེ། ཆོས་གང་སྒྲས་བརྗོད་མི་རུང་དུ་བསྒྲུབ་པ་ལ་ཡོད་པ་ཉིད་རྟགས་སུ་བཀོད་པའི་ཚེ་རྟགས་དཔེ་ལ་རྗེས་སུ་འགྲོ་བ་མེད་པ་དེ་ལ་བརྟེན་ནས་ནི་བྱས་པ་ལ་སོགས་པའི་གཏན་ཚིགས་ཐམས་ཅད་དཔེ་ལ་རྗེས་འགྲོ་མེད་པས་ཐུན་མོང་མ་ཡིན་པའི་རྟགས་དང་འདྲ་བར་རྟོགས་པ་ཡིན་ནོ་ཞེས་བྱ་བ་འདི་ནི་བརྗོད་མི་རུང་གི་སྒྲུབ་བྱེད་གང་བཀོད་ཀྱང་མ་ངེས་པའི་དཔེར་བརྗོད་པའི་འབྲས་བུའམ་དགོས་པ་ཡིན་པའི་ཕྱིར་ཏེ། བརྗོད་མི་རུང་དུ་བསྒྲུབ་པའི་རྟགས་ཐམས་ཅད་དཔེ་ལ་རྗེས་འགྲོ་མེད་པའི་ཕྱིར་རོ། ། གཉིས་པ་རྟགས་དཔེར་བརྗོད་པའི་དགོས་པ་ལ།
སྒྲ་ལས་རག་ལས་པར་བསྟན་པའི། གྲགས་པ་ལ་གནོད་བྱེད་དུ་བསྟན་པའི་དགོས་པ། དེ་རིགས་ཅན་གཞན་ལ་སྦྱར་བའོ། ། དང་པོ་ནི། སྒྲ་ནི་ཞེས་སོགས་ཏེ། བརྡ་བྱས་ཟིན་པའི་སྒྲ་ལས་གྲུབ་པ་ཟླ་བའི་སྒྲས་བརྗོད་རུང་དག་ནི་རི་བོང་ཅན་ལ་སོགས་པའི་དོན་ཐམས་ཅད་ལ་མ་གྲུབ་པ་མ་ཡིན་ཏེ། སྒྲ་ཐམས་ཅད་དོན་ཐམས་ཅད་ཀྱི་རྗོད་བྱེད་དུ་འགྱུར་བ་ནི་བརྡ་བྱས་པ་ལ་བརྟེན་པ་ཡིན་ལ། བརྡ་བྱས་པ་དེ་ཡང་སྐྱེས་བུའི་བརྗོད་པར་འདོད་པ་ཙམ་ལ་བརྟེན་པ་ཡིན་ཅིང༌། འདོད་པ་དེ་ཡང་དོན་ཐམས་ཅད་ལ་ངེས་མེད་དུ་འཇུག་པ་དེས་ནའོ། ། ༼༢༩༤བ༽གང་གི་ཕྱིར་སྒྲ་ཐམས་ཅད་དོན་ཐམས་ཅད་ལ་འཇུག་རུང་དུ་གྲུབ་བོ་ཞེས་བསྟན་པའི་ཕྱིར་སློབ་དཔོན་གྱིས་སྒྲ་ལས་ཞེས་སོ། །
གཉིས་པ་གྲགས་པ་གནོད་བྱེད་དུ་བསྟན་པའི་དགོས་པ་ནི། དེས་ན་ཞེས་སོགས་ཏེ། སྒྲ་ལས་བྱུང་བའི་གྲགས་པ་དང་ཞེས་སོགས་ལུང་གཉིས་པ་ཆོས་ཅན། གྲགས་པའི་རྗེས་སུ་དཔག་པའི་ཡུལ་ཞེས་པ་དམ་བཅའ། གྲགས་པའི་རྗེས་དཔག་ཚད་མས་རང་གི་གཞལ་བྱ་མཐའ་གཅིག་ངེས་པར་དོན་གྱིས་གོ་བར་བརྗོད་པའི་ཕྱིར། མ་ཁྱབ་བོ་ཞེ་ན། གེགས་ཞེས་སོགས་ཏེ། གེགས་འགྲན་ཟླ་ཡོད་པར་དོགས་པ་རྣམས་ནི་ཆོས་ཅན། ཚད་མས་གཞལ་བྱ་མཐའ་གཅིག་ཏུ་ངེས་ན་འགྲན་ཟླ་མི་འགྲུབ་པས་ཁྱབ་སྟེ། འགྲན་ཟླ་ཡོད་མེད་ཐེ་ཚོམ་ཟ་བའི་ཕྱིར།
འགྲན་ཟླ་འདིའི་སྒྲུབ་བྱེད་འགོག་པ་ལ་རྟགས་མི་དགོས་ཏེ། མ་མཐོང་བས་འགྲན་ཟླའི་སྒྲུབ་བྱེད་མེད་པར་གྲུབ་པའི་ཕྱིར་ཞེ་ན། ཡུན་རིང་ཞེས་སོགས་ཏེ། གྲགས་པ་ལ་འགྲན་ཟླའི་སྒྲུབ་བྱེད་མ་མཐོང་ཡང་སྲིད་པར་ཐལ། ཡུན་རིང་པོར་སྒྲུབ་བྱེད་ཀྱི་སྣང་བ་མ་མཐོང་བ་རྣམས་ལ་ཡང་ཕྱིས་སྒྲུབ་བྱེད་ཀྱི་སྣང་བ་སྐྱེ་བར་མཐོང་བའི་ཕྱིར་རོ། ། འདོད་མི་ནུས་ཏེ། སྐྱེས་བུ་ཙམ་གྱི་འགྲན་ཟླའི་སྒྲུབ་བྱེད་དེ་མེད་པར་མི་ངེས་པར་ཐལ་བའི་ཕྱིར་རོ། ། གསུམ་པ་རིགས་ཅན་གཞན་ལ་སྦྱར་བ་ལ་རྟགས་དགོད་པ། ཁྱབ་པ་འཁྲུལ་བ་སྤང་བའོ། ། དང་པོ་ནི།
འདིས་ཞེས་སོགས་ཏེ། སྒྲ་ལས་བྱུང་བའི་གྲགས་པ་དང་ཞེས་པའི་ལུང་དེས་གྲགས་པའི་རྗེས་དཔག་གཞལ་བྱ་མཐའ་གཅིག་ཏུ་ངེས་པས་འགྲན་ཟླ་མེད་པར་བཤད་པ་འདིས་ནི་མངོན་སུམ་དང༌། དངོས་པོ་སྟོབས་ཞུགས་ཀྱི་རྗེས་སུ་དཔག་པ་དག་ཀྱང་༼༢༩༥ན༽འགྲན་ཟླ་མེད་པར་བཤད་པ་ཡིན་ཏེ། མངོན་རྗེས་གཉིས་ཀ་ཡང་གཞལ་བྱ་མཐའ་གཅིག་ཏུ་ངེས་པར་གྲགས་པའི་རྗེས་དཔག་དང་ཚད་མར་ཁྱད་པར་མེད་པའི་ཕྱིར་རོ། ། གལ་ཏེ་མ་ཁྱབ་སྟེ། མངོན་སུམ་ལ་འགྲན་ཟླ་མེད་ཀྱང་རྗེས་དཔག་ལ་སྲིད་དོ་ཞེ་ན། མཚན་ཉིད་ཅེས་སོགས་ཏེ། མངོན་སུམ་ལ་ཡང་འགྲན་ཟླ་དང་བཅས་པ་དེ་ལྟར་འགྱུར་ཏེ། གཞལ་བྱ་མཐའ་གཅིག་ཏུ་ངེས་པའི་མཚན་ཉིད་དང་ཞེས་སོ། ། གལ་ཏེ་མ་ཁྱབ་སྟེ།
མངོན་རྗེས་གཉིས་ལ་འགྲན་ཟླ་ཡོད་མེད་ཀྱི་ཁྱད་པར་གཞན་ཞིག་ཡོད་དོ་ཞེ་ན། གང་ཞིག་ཅེས་སོགས་ཏེ། མངོན་སུམ་གང་ཞིག་ཆོས་ཅན། འགྲན་ཟླ་མེད་པ་ངེས་པར་སྒྲུབ་པར་བྱེད་པར་འཇོག་པའི་ཚད་མའི་མཚན་ཉིད་གཞལ་བྱ་ལ་མི་བསླུ་བ་ལས་ཐ་དད་པའི་ཁྱད་པར་རྗེས་དཔག་ལ་མེད་པ་ཞིག་ནི་མངོན་སུམ་ལ་ཡོད་པ་མ་ཡིན་ཏེ། གང་གི་ཕྱིར་རྗེས་སུ་དཔག་པ་ཚད་མ་མ་ཡིན་པར་འགྱུར་བའི་ཕྱིར་ཏེ། འགྲན་ཟླ་གཅོད་བྱེད་གཞལ་བྱ་ལ་མི་བསླུ་བའི་ཁྱད་པར་དེ་ལས་ཕྱི་རོལ་ཏུ་གྱུར་པ་ཡིན་པའི་ཕྱིར། གཉིས་པ་ཁྱབ་པ་འཁྲུལ་བ་སྤང་བ་ལ། ཁས་བླངས་བརྗོད། དེ་དགག ། རང་ལ་མཚུངས་པ་སྤང་བའོ། །
དང་པོ་ནི། བརྗོད་པར་ཞེས་སོགས་ཏེ། རྟགས་ཀྱི་མཚན་ཉིད་ཚུལ་དྲུག་ཡོད་པའི་ནང་ནས་བརྗོད་པར་འདོད་པའི་གྲངས་གཅིག་པ་ཅན་ཉིད་ཀྱིས་རྗེས་དཔག་ལ་འགྲན་ཟླ་མ་བསྟན་པས་རྗེས་དཔག་ཚད་མ་ཡིན་པའི་ཕྱིར། ཚད་མ་མ་ཡིན་པའི་ཉེས་པ་མེད་དོ། ། དེའི་བསམ་པ་ནི། ཚུལ་གསུམ་ཚང་བའི་རྗེས་དཔག་ཚད་མ་མ་ཡིན་པར་ཐལ། ཚུལ་དྲུག་ཚང་བའི་རྗེས་དཔག་ཚད་མ་ཡིན་པའི་ཕྱིར་ཟེར་ན། འདོད་ལ། དེ་ལས་༼༢༩༥བ༽བཟློག་ན་མ་གྲུབ་བོ་ཞེ་ན། གཉིས་པ་དེ་དགག་པ་ལ།
འགྲན་ཟླ་མེད་པ་མ་ངེས། མ་ངེས་པ་རྟགས་ཀྱི་མཚན་ཉིད་དུ་མི་རུང་བའོ། ། དང་པོ་ནི། འདི་ལ་ཞེས་སོགས་ཏེ། འགྲན་ཟླ་མེད་པ་དེ་མེད་པར་ངེས་པ་ལ་བྱེད་དམ། མ་མཐོང་བ་ལ་བྱེད། དང་པོ་ལྟར་ན། བརྗོད་པར་འདོད་པའི་གྲངས་གཅིག་པ་ཅན་གྱི་རྟགས་ལ་བརྟེན་པའི་རྗེས་དཔག་འདི་ལ་ཆོས་ཅན། འགྲན་ཟླ་མེད་དེ་ཞེས་པ་ཐལ་བ། རྗེས་དཔག་གི་མཚན་ཉིད་དང་ལྡན་པ་གཅིག་ལ་འགྲན་ཟླ་མཐོང་བའི་ཕྱིར་ཏེ།
མཚན་ཉིད་དང་ལྡན་པ་གཅིག་ལ་ཞེས་པའི་ཁས་བླངས་པའི་ཕྱིར་རོ། ། མ་ཁྱབ་ན། རྗེས་དཔག་གི་མཚན་ཉིད་དང་ལྡན་པར་ཁྱད་པར་མེད་པ་གཅིག་ལ་འགྲན་ཟླ་མཐོང་བ་ལ་ནི་རྗེས་དཔག་གཞལ་བྱ་ལ་འགྲན་ཟླ་བཟློག་པར་ངེས་པར་བྱེད་མི་ནུས་པས་ཁྱབ་པ། དེ་བཞིན་དུ་ནི་གཞན་ལ་ཡང༌། ། ཚད་མ་གཞན་གྱིས་གནོད་ཅེ་ན། ། ཞེས་པར་བཤད་ཟིན་ཏོ། ། གཉིས་པ་ལྟར་རོ་ཞེ་ན། སྐྱེས་བུའི་ཞེས་སོགས་ཏེ། རྗེས་དཔག་གི་མཚན་ཉིད་སྐྱེས་བུའི་འདོད་པས་བཞག་པར་ཐལ། དེ་ཚད་མ་ཡིན་མིན་སྐྱེས་བུས་འགྲན་ཟླ་མཐོང་མ་མཐོང་གིས་འཇོག་པའི་ཕྱིར།
འདོད་ན། སྐྱེས་བུའི་སྤོབས་པའི་དབང་གིས་རྗེས་དཔག་ཚད་མ་མི་འཇོག་ཅེས་པ་དམ་བཅའ། འོ་ན་ཅི་ལས་འཇོག་ཅེ་ན། དངོས་པོ་ལ་གནས་པས་འཇོག་པ་ཡིན་པའི་ཕྱིར་རོ། ། དེའི་མཚན་ཉིད་དངོས་པོ་ལ་གནས་པ་དེ་ཡང་འགྲན་ཟླ་མེད་པ་དེ་ལྟར་ངེས་པར་ནུས་པ་མ་ཡིན་པར་ཐལ། དེའི་མཚན་ཉིད་དང་ལྡན་པ་གཅིག་ལ་འགྲན་ཟླ་མཐོང་བའི་ཕྱིར་རོ། ། གཉིས་པ་ནི། དེ་ན་ཞེས་སོགས་ཏེ། བརྗོད་པར་འདོད་པའི་གྲངས་གཅིག་པ་དེ་ནི་རྟགས་༼༢༩༦ན༽ཡང་དག་གི་ཐ་སྙད་མཚོན་བྱེད་དུ་མི་རུང་སྟེ། རྟགས་ཀྱི་མཚན་ཉིད་ལ་ཐེ་ཚོམ་ཟ་བའི་ཕྱིར་ཏེ།
བསྒྲུབ་བྱ་མ་གྲུབ་པའི་ཕ་རོལ་དུ་གྲངས་གཅིག་པའི་རྟགས་མ་ངེས་པའི་ཕྱིར་རོ། ། དཔེར་ན་ཕྱོགས་ཆོས་ཞེས་དང༌། སློབ་དཔོན་གྱིས་ཀྱང་རྟགས་ཀྱི་མཚན་ཉིད་མ་ཤེས་པ་སྟེ་ངེས་པ་སྨོས་པའི་ཕྱིར་རོ། ། གསུམ་པ་རང་ལ་མཚུངས་པ་སྤང་བ་ནི། ཇི་སྐད་ཅེས་སོགས་ཏེ། ཚུལ་གསུམ་ཚང་བའི་རྗེས་དཔག་ལ་འགྲན་ཟླ་མེད་པར་མ་ངེས་པར་ཐལ། ཚུལ་དྲུག་ཚང་བའི་རྗེས་དཔག་ལ་འགྲན་ཟླ་མེད་པར་མ་ངེས་པའི་ཕྱིར་ཞེ་ན། ཚུལ་གསུམ་ཚང་བའི་རྗེས་དཔག་ལ་ཆོས་ཅན། འགལ་བ་ལ་ཞེས་པ་དམ་བཅའ། ཇི་སྐད་བཤད་པའི་ཚད་མའི་མཚན་ཉིད་ཅན་གྱི་རྗེས་སུ་དཔག་པའི་རྟེན་རྟགས་ལ་ནི་ཚུལ་གསུམ་ཚང་བ་དེའི་མཚན་ཉིད་ཅན་གྱི་འགྲན་ཟླའི་རྟགས་མི་སྲིད་པའི་ཕྱིར།
རྒྱུ་མཚན་དེའི་ཕྱིར་བརྗོད་པར་འདོད་པའི་ཞེས་སོ། ། འདིའི་ཡུལ་ནི་དངོས་སྟོབས་ཀྱི་རྟགས་ལ་བཤད་པར་བྱའོ། ། བཞི་པ་དོན་བསྡུ་བ་ནི། དེའི་ཕྱིར་ཞེས་སོགས་ཏེ། བརྗོད་པར་འདོད་པའི་གྲངས་གཅིག་པ་རྟགས་ཀྱི་མཚན་ཉིད་དུ་མི་རུང་བ་དེའི་ཕྱིར་སྒྲ་ལས་བྱུང་བ་དང་ཞེས་པའི་ལུང་ཆོས་ཅན། གྲགས་པའི་རྗེས་དཔག་གཞལ་བྱ་མཐའ་གཅིག་ཏུ་ངེས་པའི་ཚད་མར་བརྗོད་པ་ཡིན་ཏེ། གོང་དུ་བཤད་པ་དེ་ལྟར་གྲགས་པའི་རྗེས་དཔག་ཚད་མ་དག་དམ་བཅའ་ལ་གནོད་བྱེད་དུ་བརྗོད་པའི་ཕྱིར། གཞལ་བྱ་མཐའ་གཅིག་ཏུ་ངེས་པ་དེས་ན་གྲགས་པའི་རྗེས་དཔག་ལ་གཉེན་པོ་ཞེས་སོགས་སྐབས་དོན་སྒྲུབ་ཚུལ་ལོ། ། ཚད་མའི་མཚན་ཉིད་དང་ལྡན་པ་ཐམས་ཅད་ལ་འགལ་བ་ལ་མི་འཁྲུལ་བ་ཁེགས་པ་དེའི་ཕྱིར་དངོས་པོ་སྟོབས་ཞུགས་ཀྱི་རྗེས་༼༢༩༦བ༽སུ་དཔག་པའི་ཞེས་སོགས་སོ། ། གཉིས་པ་གནོད་བྱེད་ལ་སྦྱར་ཏེ་བཤད་པ་ལ།
སྒྲས་བརྗོད་མི་རུང་འཇལ་བའི་རྗེས་དཔག་མེད་པ། སྒྲས་བརྗོད་རུང་འཇལ་བའི་རྗེས་དཔག་མེད་པར་མི་འཐད། བརྗོད་མི་རུང་འགོག་པ་ལ་གྲགས་པས་མི་གནོད། གྲགས་པ་ལོགས་སུ་བྱས་པའི་དགོས་པའོ། ། དང་པོ་ལ། དངོས་དང༌། ཐུན་མོང་མ་ཡིན་པའི་དོན་ནོ། ། དང་པོ་ནི། ཡང་ན་ཞེས་སོགས་ཏེ། འཆད་ཚུལ་སྔ་མ་ལས་ཡང་ན་རྗེས་སུ་དཔག་པ་མེད་ལ་ཞེས་པའི་ལུང་དེས་འཇིག་རྟེན་གྱི་བརྗོད་པ་སྒྲས་བརྗོད་རུང་འཇལ་བྱེད་དུ་དངོས་པོ་སྟོབས་ཞུགས་ཀྱི་རྗེས་སུ་དཔག་པ་ཞེས་སོ། །
དེ་ལྟར་བརྗོད་པ་དེས་ནི་ལུང་དེས་གྲགས་པའི་རྗེས་དཔག་དངོས་པོ་སྟོབས་ཞུགས་ཀྱི་རྗེས་དཔག་ལས་ཤེས་སོ། ། སྐབས་དོན་གྲུབ་ཚུལ་ནི་ལུང་དེས་ཆོས་ཅན། བརྡའི་དབང་གིས་གྲགས་པའི་རྗེས་དཔག་ཡུལ་ལ་དངོས་པོའི་དབང་ཞེས་པ་དམ་བཅའ། གྲགས་པའི་རྗེས་དཔག་ཡུལ་དངོས་པོ་ཡོད་པ་དང་ཞེས་རྟགས་སོ། ། གོང་དུ་བསྒྲུབས་ཟིན་པ་དེས་ནའོ། ། གཉིས་པ་ནི། རི་བོང་ཅན་ཞེས་སོགས་ཏེ། སྒྲས་བརྗོད་རུང་འཇལ་བ་ལ་དངོས་སྟོབས་རྗེས་དཔག་མེད་པ་མ་གྲུབ་བོ་ཞེ་ན། སྒྲས་བརྗོད་རུང་བསྒྲུབ་པ་དེ་ལ་དངོས་པོའི་སྟོབས་ཀྱི་རྗེས་སུ་དཔག་པའི་རྟགས་མེད་དེ། སྒྲས་བརྗོད་རུང་དངོས་པོ་བསྒྲུབ་པའི་རྟགས་ཐམས་ཅད་དཔེ་ལ་རྗེས་འགྲོ་མེད་པ་ཡིན་པ་དེས་ན་ཐུན་མོང་མ་ཡིན་པའི་མ་ངེས་པ་དང་འདྲ་བར་བཤད་པའི་ཕྱིར།
མ་གྲུབ་ན། དཔེ་མེད་པས་མ་ངེས་པར་བཤད་པ་ཡིན་ཏེ། ཟླ་བར་གྲགས་པའི་རི་བོང་ཅན་ཡང་ཟླ་བའི་སྒྲས་བརྗོད་རུང་དངོས་པོ་བར་མི་འདོད་པའི་བརྡ་སྤྲོད་པ་དེ་གཞན་ཟླ་བར་མ་གྲགས་པ་ལ་ཟླ་བའི་སྒྲས་བརྗོད་༼༢༩༧ན༽རུང་དངོས་པོ་བ་གང་ཞིག་འདོད་པར་འགྱུར་བ་སྟེ་མི་འགྱུར་བ་དེའི་ཕྱིར་རོ། ། གཉིས་པ་སྒྲས་བརྗོད་རུང་ཙམ་འཇལ་བའི་རྗེས་དཔག་མེད་པར་མི་འཐད་པ་ལ། ཐུན་མོང་མ་ཡིན་པ་དང༌། རྗེས་དཔག་མེད་པར་མི་འཐད་པའོ། ། དང་པོ་ལ། ཐ་སྙད་ཀྱི་གྲགས་པ་ལ་དཔེ་མེད་པས་མ་ཁྱབ། བརྡའི་གྲགས་པ་ལ་དཔེ་མེད་པས་མ་ཁྱབ། ཐ་སྙད་ཀྱི་གྲགས་པ་ལ་དཔེ་མེད་པ་མི་སྲིད་པའོ། །
དང་པོ་ནི། གང་གི་ཞེས་སོགས་ཏེ། ཀུན་ལས་བཏུས་ཀྱི་ཊཱིཀ་བྱང་ཁ་ཅིག་ན་རེ། ཐུན་མོང་མ་ཡིན་པའི་ཕྱིར་ཞེས་པའི་ལུང་དེས་ཟླ་བའི་སྒྲས་བརྗོད་རུང་དངོས་པོ་བསྒྲུབ་པའི་རྟགས་དེ་ཐུན་མོང་མ་ཡིན་པར་བཤད་པ་ཡིན་ཏེ། རི་བོང་ཅན་ཟླ་བའི་སྒྲས་བརྗོད་རུང་ཙམ་དུ་བསྒྲུབ་པའི་རྟགས་དེ་ཐུན་མོང་མ་ཡིན་པའི་མ་ངེས་པར་བཤད་པའི་ཕྱིར་ཏེ། དཔེ་ཟླ་བ་གཉིས་མེད་པའི་ཕྱིར་ཞེ་ན། ཡོད་པའི་རྟགས་ཀྱིས་རི་བོང་ཅན་ཟླ་བའི་སྒྲས་བརྗོད་རུང་ཙམ་དུ་བསྒྲུབ་པའི་དཔེ་གཅིག་པོ་དེ་ཉིད་ཁོ་ནའི་དབང་དུ་བྱས་ནས་གང་ལ་ཞེས་དེ་སྐད་ཅེས་དམ་བཅའ། གང་གི་ཕྱིར་དེས་མཚོན་ནས་གྲགས་པའི་མཚན་ཉིད་ཅན་གྱི་རྟགས་ཐམས་ཅད་ལ་དཔེ་མེད་དེ་ཁྱབ་བྱེད་དུ་མ་གྲུབ་པ་ཡིན་པའི་ཕྱིར་ཏེ། འདི་ལྟར་ཡལ་ག་ལོ་འདབ་དང་ལྡན་པས་ཤིང་ཤ་པ་ཤིང་སྒྲས་བརྗོད་རུང་དུ་བསྒྲུབ་པ་ལ་ཤིང་མ་ཡིན་ནོ་ཞེས་བྱ་བ་དམ་བཅས་པ་ལ་ཡང་གནོད་པར་བྱེད་པའི་གྲགས་པའི་རྟགས་ཡང་དག་ཡིན་ཅིང༌། དེ་ལ་དཔེ་མེད་པ་མ་ཡིན་ཏེ།
སེང་ལྡེང་ལ་སོགས་པའི་དཔེ་ཡོད་པའི་ཕྱིར་རོ། ། གཉིས་པ་ལ། བརྡའི་གྲགས་པ་ལ་དཔེ་ཡོད་པར་མཐོང་བ། བརྡའི་གྲགས་པ་ལ་ཡུལ་ངེས་པ་དགག་པའོ། ། དང་པོ་ནི། འཇིག་རྟེན་ཞེས་སོགས་ཏེ། ཡོད་པའི་རྟགས་ཀྱིས་རི་བོང་ཅན་ཟླ་༼༢༩༧བ༽སྒྲས་བརྗོད་རུང་དུ་བསྒྲུབ་པའི་སྐབས་འདིར་ཡང་ཆོས་ཅན། དཔེ་མེད་ནས་ཐུན་མོང་མ་ཡིན་པ་ཞེས་དམ་བཅའ། འཇིག་རྟེན་ཞེས་པ་རྟགས་སོ། ། དང་པོ་ནི།
སྤོས་སྦྱོར་གྱི་བསྟན་བཅོས་ལས་ཟླ་བ་ཆ་གཅིག་ཅེས་དང༌། གཉིས་པ་ནི་བཅུད་ལེན་གྱི་བསྟན་བཅོས་ལས་ཟླ་བ་དང་ལྕགས་དང་ཞེས་སོ། ། དེས་ན་བརྡ་ལ་འཇུག་པའི་ཟླ་བ་སྒྲས་བརྗོད་རུང་ལ་ནི་དཔེ་མེད་ནས་ཐུན་མོང་མ་ཡིན་ཅེས་སོ། ། གཉིས་པ་ནི། གལ་ཏེ་ཞེས་སོགས་ཏེ། གལ་ཏེ་དེ་ལྟར་མ་ཡིན་ན་ཟླ་བའི་སྒྲས་བརྗོད་རུང་དེ་ཆོས་ཅན། དངོས་པོའི་དབང་གིས་གྲུབ་པ་མ་ཡིན་ཅིང༌། བརྡའི་དབང་གིས་གྲུབ་པར་ཐལ། སྐྱེས་བུ་དེ་ལ་གཞི་འགའ་ཞིག་ཏུ་གྲུབ་པའི་ཕྱིར་ཏེ། གྲགས་པ་སྟེ་བརྡའི་དབང་གིས་གྲུབ་པར་ཁས་ལེན་ན་ནི་ཞེས་སོ། །
གསུམ་པ་ཐ་སྙད་ཀྱི་གྲགས་པ་ལ་དཔེ་མེད་པ་མི་སྲིད་པ་ནི། དངོས་པོ་ཞེས་སོགས་ཏེ། རི་བོང་ཅན་ལ་ཟླ་བའི་མཚན་ཉིད་ཡོད་དམ་མེད། ཡོད་ན་རི་བོང་ཅན་ལ་ཡང་ཆོས་ཅན། ཟླ་བའི་སྒྲས་བརྗོད་རུང་བཟློག་ཏུ་མེད་པ་ཡིན་ཏེ། རི་བོང་ཅན་གྱི་དངོས་པོ་ལ་ཟླ་བའི་མཚན་ཉིད་དེ་གྲུབ་པའི་ཕྱིར་རོ། ། མཚན་ཉིད་ནི་རྟ་ལྔ་ལ་ཞོན་ནས་མཚན་མོ་གསལ་བར་བྱེད་པའོ། ། མེད་ན་རི་བོང་ཅན་ལ་ཆོས་ཅན། ཟླ་བའི་སྒྲས་བརྗོད་རུང་བཟློག་ཀྱང་གྲགས་པའི་རྗེས་དཔག་གིས་གནོད་པའི་སྐྱོན་འགའ་ཡང་མེད་དེ། རི་བོང་ཅན་གྱི་དངོས་པོ་ལ་ཟླ་བའི་མཚན་ཉིད་དེ་མེད་པའི་ཕྱིར་རོ། །
དེས་ན་ཚེས་བརྒྱད་ཀྱི་རི་བོང་ཅན་དེ་ཆོས་ཅན། ཟླ་བའི་སྒྲས་བརྗོད་དུ་རུང་སྟེ། ཟླ་བའི་མཚན་ཉིད་ཅན་ཡིན་པའི་ཕྱིར། དཔེར་ན་ཚེས་བཅོ་ལྔའི་རི་བོང་ཅན་བཞིན་ནོ་ཞེས་བཀོད་ན་དཔེ་ཡོད་པར་འགྱུར་རོ། ། དེས་ན་ཐ་སྙད་ཀྱི་གྲགས་པ་དེ་ཡུལ་ངེས་པ་ཡིན་ཏེ། མཚན་ཉིད་ཡོད་༼༢༩༨ན༽མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རོ། ། དེ་ཡང་ཐ་སྙད་ཀྱི་གྲགས་པ་ནི་མཚོན་བྱ་ལ་བརྗོད་དོ། ། གཉིས་པ་རྗེས་དཔག་མེད་པར་མི་འཐད་པ་ལ། བརྗོད་རུང་འཇལ་བའི་རྗེས་དཔག་ཡོད་པ། དེ་འགོག་པའི་རྟགས་འགལ་བ་ཡིན་པར་བསྟན་པའོ། །
དང་པོ་ནི། དེའི་ཕྱིར་ཞེས་སོགས་ཏེ། ཐ་སྙད་ཀྱི་གྲགས་པ་ཡུལ་ངེས་པ་དེའི་ཕྱིར་དངོས་པོ་ལ་སོ་སོར་འཇུག་པར་ངེས་པ་མ་ཡིན་པའི་བརྡ་བྱས་པ་དང་ལྡན་པའི་སྒྲ་ལས་བྱུང་བ་སྟེ། སྒྲས་ཁྱད་པར་དུ་བྱས་པའི་ཆོས་རྣམས་ཀྱི་སྒྲས་བརྗོད་དུ་རུང་བ་ནི་ཆོས་ཅན། དོན་ཐམས་ཅད་ལ་ཁྱབ་བྱེད་དུ་གྲུབ་པ་ཡིན་ཏེ། སྒྲ་དེ་འདོད་པའི་རྗེས་སུ་བྱེད་ཅིང༌། འདོད་པ་དོན་ཐམས་ཅད་ལ་འཇུག་པ་ལ་གེགས་བྱེད་པ་མེད་ནས་དོན་ཐམས་ཅད་ལ་འཇུག་པའི་ཕྱིར་རོ། ། དེས་ན་བརྡའི་གྲགས་པ་ཡུལ་ངེས་པ་མ་ཡིན་ཏེ། འདོད་ཙམ་གྱི་རྗེས་སུ་བྱེད་པའི་ཕྱིར་རོ། ། བརྡའི་གྲགས་པ་ནི་དོན་ལ་མ་བལྟོས་པའི་སྒྲ་བརྗོད་རུང་ཙམ་ལ་བརྗོད་དོ། །
གཉིས་པ་ནི། འདིས་ནི་ཞེས་སོགས་ཏེ། དོན་ཐམས་ཅད་སྒྲ་ཐམས་ཅད་ཀྱིས་བརྗོད་དུ་རུང་བ་འདིས་ནི་ཆོས་ཅན། སྒྲ་རྣམས་ནི་དོན་ལ་སོ་སོར་འཇུག་པའི་ངེས་པ་འགའ་ཡང་མེད་པར་བཤད་པས་དོན་ཐམས་ཅད་ཀྱི་བརྗོད་བྱེད་དུ་འགྱུར་དུ་རུང་སྟེ། སྒྲ་རྣམས་ནི་བརྡ་བཏགས་པ་ཙམ་གྱི་རྗེས་སུ་བྱེད་པའི་ཕྱིར་རོ། ། ཡོད་པའི་རྟགས་ཀྱིས་སྒྲས་བརྗོད་རུང་འདི་དག་རི་བོང་ཅན་དེ་ལ་འགོག་ན་ཡང་རྟགས་འགལ་བ་ཡིན་ནོ་ཞེས་བཤད་དོ། ། གསུམ་པ་བརྗོད་མི་རུང་འགོག་པ་ལ་གྲགས་པས་མི་གནོད་པ་ནི། དེས་ནི་ཞེས་སོགས་ཏེ། ཚིག་དོན་རྣམ་འགྲེལ་དུ་བཤད་ཟིན་ཏོ། ། གྲགས་པ་ལོགས་སུ་བྱས་པའི་དགོས་པ་ཡང་༼༢༩༨བ༽དེར་བཤད་ཟིན་ཏོ། །
གསུམ་པ་མངོན་སུམ་གྱིས་བསལ་བ་བཤད་པ་ལ། མངོན་སུམ་གྱིས་བསལ་བྱ་སེལ་བའི་ཚུལ། བསལ་བྱ་སེལ་བ་ལ་མངོན་སུམ་གྱིས་མི་གནོད། དེ་ལ་མི་འཐད་པ་སྤང་བའོ། ། དང་པོ་ནི། མངོན་སུམ་ཞེས་སོགས་ཏེ། མངོན་སུམ་གྱི་བསལ་བྱ་གང་ཞེ་ན། མངོན་སུམ་གྱིས་གྲུབ་པ་དང་འགལ་བའི་བསལ་བྱ་ཡང་བྱས་མི་རྟག་ལ་སོགས་པ་ལྡོག་ཆོས་ཀྱི་རང་བཞིན་སྣ་ཚོགས་སུ་བཏགས་པ་ཅན་གྱི་སྒྲའི་རང་བཞིན་གང་ཞིག་ཆོས་ཅན། ཉན་པའི་ཤེས་པ་ལ་སྒྲའི་བསལ་བ་དང་སྤྱི་གཉིས་སུ་མེད་པར་སྣང་བ་དེ་གཉིས་སྤོང་ན་མངོན་སུམ་གྱིས་གྲུབ་པ་དང་འགལ་བ་ཡིན་ཏེ། བསལ་བ་དང་ཡུལ་གཅིག་ཏུ་འདྲེས་པའི་སྤྱི་ཡོད་ན་སྤྱི་གསལ་འདྲེས་པར་སྣང་བའི་མངོན་སུམ་གྱི་བློ་མཐོང་དགོས་པ་ལས་མཐོང་བ་མེད་པའི་ཕྱིར་རོ། །
དེས་བསལ་བ་དང་འབྲེལ་བ་ཅན་གྱི་སྤྱི་གཞན་མེད་པར་གྲུབ་བོ། ། དཔེར་ན་སྒྲ་ནི་མཉན་པར་བྱ་བ་མ་ཡིན་ནོ་ཞེས་བྱ་བ་དམ་བཅས་པ་ལ་ཉན་ཤེས་མངོན་སུམ་གྱི་སྒྲ་མཉན་ཕྱིར་གྲུབ་པས་གནོད་པ་ལྟ་བུའོ། ། མངོན་སུམ་གྱི་ཡུལ་དོན་བཀག་པ་ལ་མངོན་སུམ་གྱིས་གྲུབ་པས་གནོད་པ་དེའི་ཕྱིར་ཡང་ཀུན་ལས་བཏུས་ལས། མངོན་སུམ་དོན་དང་ཞེས་བཤད་པ་ཡིན་ནོ། ། དོན་དེ་ཡང་གང་ཞེ་ན། སྒྲ་དང་མཉན་བྱ་གཉིས་སུ་མེད་པའི་རང་བཞིན་དེ་ཉིད་ཉན་ཤེས་དེ་ལ་བལྟོས་ནས་གཟུང་བའི་དོན་ཡིན་ནོ། ། གཉིས་པ་ནི། རང་བཞིན་ཞེས་སོགས་ཏེ། རྣམ་འགྲེལ་དུ་བཤད་ཟིན་ལ། གསུམ་པ་ནི།
རྣམ་ཀུན་ཞེས་སོགས་ཏེ། འདི་ཡང་རྣམ་འགྲེལ་དུ་བཤད་ཟིན་ཏོ། ། བཞི་པ་དངོས་སྟོབས་རྗེས་དཔག་གི་བསལ་བ་ལ། དཔེ་བརྗོད་པ། དཔེ་བསྒྲུབ་པའོ། ། ༼༢༩༩ན༽དང་པོ་ལ། བསལ་བྱའི་དཔེ་བརྗོད། སེལ་བྱེད་ཀྱི་དཔེ་བརྗོད་པའོ། ། དང་པོ་ནི། རྗེས་སུ་ཞེས་སོགས་ཏེ།
རྗེས་སུ་དཔག་པའི་བསལ་བ་ནི་དངོས་སྟོབས་ཀྱི་དམ་བཅའ་དང་འགལ་བ་སྟེ། དེ་ཡང་དཔེར་ན་གྲངས་ཅན་པས་བུམ་པ་རྟག་གོ་ཞེས་སོ། ། རྒྱུ་མཚན་ནི་ཁུ་ཚུར་ལ་སོགས་པ་བརྡེག་པར་བཟོད་པ་ཞེས་སོ། ། གཉིས་པ་ནི། དེ་ཡང་ཞེས་སོགས་ཏེ། བུམ་པ་ཆོས་ཅན། རྟག་པ་དེ་ཡང་མི་སྲིད་དེ། སྐྱེ་བ་ཞེས་སོགས་རྟགས་སོ། ། དཔེར་ན་མཐོང་བ་འགགས་པ་ཞེས་སོ། ། རྟགས་དེ་ལ་བརྟེན་པའི་རྗེས་དཔག་གིས་བུམ་པ་མི་རྟག་པར་ངེས་པས་སེལ་ལོ། །
གཉིས་པ་དཔེ་བསྒྲུབ་པ་ལ། རྩོད་པ་དང༌། དེ་བཀག་པས་དཔེ་གྲུབ་པའོ། ། དང་པོ་ནི། གལ་ཏེ་ཞེས་སོགས་ཏེ། གལ་ཏེ་གྲངས་ཅན་པ་དག་མི་རྟག་པའི་བུམ་པ་ཞེས་དམ་བཅའ་གྱོ་དུམ་ལ་སོགས་པར་གྱུར་པའི་སྐབས་དེར་ཡང་བློ་ཡུལ་དུ་བསལ་བ་བསྐལ་པ་ཡིན་གྱི། བུམ་པའི་རང་བཞིན་རྣམས་ལ་མེད་པའི་ཕྱིར་རོ་ཞེ་ན། གཉིས་པ་དེ་བཀག་པས་དཔེ་གྲུབ་པ་ལ། བུམ་པ་མི་རྟག་པར་མངོན་སུམ་གྱིས་གྲུབ་པ་དང༌། མ་གྲུབ་ན་གྲུབ་མཐའི་རྣམ་གཞག་མི་རུང༌།
བཟློག་པའི་ཚད་མ་སུན་དབྱུང་བའོ། ། དང་པོ་ནི། དེའི་ཞེས་སོགས་ཏེ། ཆུ་འཛིན་པ་ལ་སོགས་པ་དེའི་གནས་སྐབས་མ་ཡིན་པ་གྱོ་དུམ་དུ་གྱུར་པ་ནི་བུམ་པའི་མི་རྟག་པ་ཡིན་པར་སངས་རྒྱས་པ་སྨྲ་ལ། བུམ་པ་དེའི་གནས་སྐབས་ནི་ཆུ་འཛིན་པ་ལ་སོགས་པ་དེ་ཉིད་ཡིན་ནོ། ། དེ་ནི་བུམ་པ་འགགས་པའི་གྱོ་མོ་ལ་ཡོད་པ་མ་ཡིན་པར་མངོན་སུམ་གྱིས་གྲུབ་པས་སངས་རྒྱས་པ་བུམ་པ་ཞིག་པ་དང་གྲངས་ཅན་བསྐལ་པ་ཞེས་པའི་མིང་ཙམ་ལ་༼༢༩༩བ༽ནི་སྐབས་འདིར་མངོན་པར་ཞེན་པས་རྩོད་པར་བྱ་བ་མ་ཡིན་ནོ། ། གཉིས་པ་མ་གྲུབ་ན་གྲུབ་མཐའི་རྣམ་གཞག་མི་རུང་བ་ལ། མདོར་བསྟན། རྒྱས་པར་བཤད། དེས་སྐབས་དོན་གྲུབ་པའི་ཚུལ་ལོ། །
དང་པོ་ནི། འདིའི་ཞེས་སོགས་ཏེ། བུམ་པ་འདིའི་དམིགས་པར་བྱ་བ་གྱོ་དུམ་སོ་སོའི་དབུས་ཀྱི་བུམ་པའི་རང་བཞིན་དེ་ཡང་སྔོན་འཇིག་པ་དང༌། ཕྱི་མ་གྱོ་མོའི་མཐར་ཡང་མངོན་སུམ་གྱིས་མ་དམིགས་ཀྱང་ཡོད་དོ་ཞེས་སྨྲ་བ་ནི་གྲངས་ཅན་རང་གི་ཚིག་གི་དོན་གཙོ་བོ་ཞེས་ཐ་དད་པའི་རྣམ་གཞག་ལ་གནོད་དོ། ། གཉིས་པ་ནི། དེ་ལྟར་ཞེས་སོགས་ཏེ། ཇི་ལྟར་གནོད་སྙམ་ན་སྙིང་སྟོབས་དང་རྡུལ་དང་མུན་པ་དང་སེམས་པ་ཡོད་པ་སྟེ། ཤེས་རིག་གི་སྐྱེས་བུ་དག་ཆོས་ཅན། ཕན་ཚུན་ཅེས་ཐལ་བ། གཅིག་ལ་གཅིག་དམིགས་པས་ཐ་དད་དུ་མི་འགྲུབ་པ་དེ་ལྟར་ནའི་ཕྱིར།
ཁྱབ་སྟེ། རེ་གཉིས་ཐ་དད་དུ་འཇོག་པ་དེ་ལ་ཡང་མ་དམིགས་པ་ལས་མ་གཏོགས་པ་ཐ་དད་དུ་རྣམ་པར་བཞག་པའི་རྟེན་སྒྲུབ་བྱེད་གཞན་ནི་འགའ་ཡང་མེད་པའི་ཕྱིར་རོ། ། གསུམ་པ་ནི། དེའི་ཕྱིར་ཞེས་སོགས་ཏེ། འོ་མ་དང་འཇིམ་པ་ལ་སོགས་པ་དག་ལ་ཆོས་ཅན། ཞོ་དང་བུམ་པ་ལ་སོགས་པ་མེད་དེ། དེ་ལྟར་ཡོད་ན་དམིགས་པའི་མཚན་ཉིད་དུ་གྱུར་པའི་ཞོ་དང་བུམ་པ་ལ་སོགས་པ་མངོན་སུམ་གྱིས་མ་དམིགས་པའི་ཕྱིར་རོ། ། དེ་བཞིན་དུ་འོ་མ་དང་འཇིམ་པ་ཡང་ཞོ་དང་བུམ་པ་དེ་ལ་མེད་དོ་ཞེས་བྱ་བ་འདི་ནི་རིགས་པ་ཡིན་ནོ། ། མངོན་སུམ་གྱིས་མ་དམིགས་པ་མེད་པར་གྲུབ་པ་དེའི་ཕྱིར་རོ། ། གསུམ་པ་བཟློག་པའི་ཚད་མ་སུན་དབྱུང་བ་ལ།
རྩོད་པ་དང༌། དེ་དགག་པའོ། ། དང་པོ་ནི། ཞོ་ཞེས་སོགས་༼༣༠༠ན༽ཏེ། ཞོ་དང་བུམ་པ་ལ་སོགས་པ་འོ་མ་དང་འཇིམ་པ་ལ་སོགས་པ་དག་ལ་དམིགས་པའི་མངོན་སུམ་མེད་ཀྱང་རྗེས་སུ་དཔག་པས་དམིགས་རུང་དུ་ཡོད་པ་ཉིད་དེ། འོ་མ་དང་འཇིམ་པ་ལ་ཞོ་དང་བུམ་པ་བསྐྱེད་པའི་ནུས་པ་ཡོད་པའི་ཕྱིར་ཏེ། བསྐྱེད་མི་ནུས་པ་ལས་མི་འབྱུང་བའི་ཕྱིར་རོ་ཞེ་ན། གཉིས་པ་དེ་དགག་པ་ལ། དམ་བཅའ་ལ་བསལ་བ། གཏན་ཚིགས་མ་ངེས།
ནུས་པའི་དོན་བརྟག་པའོ། ། དང་པོ་ལ། བསལ་བ་ཕྱོགས་མ་ཡིན་པ། མཚན་ཉིད་མི་མཐུན་ན་ཐ་དད་དུ་གྲུབ་པའོ། ། དང་པོ་ནི། དེ་འདྲ་ཞེས་སོགས་ཏེ། ཞོ་ལ་སོགས་པ་དེ་འདྲ་བའི་དངོས་པོ་ནི་ཆོས་ཅན། རྟགས་ཀྱིས་རྗེས་སུ་དཔག་པར་བྱ་བའི་ཡུལ་མ་ཡིན་ཏེ། ཞོ་དེ་ནི་འོ་མ་ཡོད་ན་མངོན་སུམ་ལ་བལྟར་རུང་བ་ཉིད་ཡིན་པ་ལས་མ་དམིགས་པའི་ཕྱིར། གལ་ཏེ་འཇིམ་པ་ལ་བུམ་པ་ཡོད་ན་འཇིམ་པ་དང་བུམ་པ་གྱོ་མོ་གསུམ་པོའི་དབུས་ཀྱི་གནས་སྐབས་བུམ་པ་བཞིན་དུ་སྔ་ཕྱི་གཉིས་ལའང་བུམ་པ་དམིགས་པར་འགྱུར་ཏེ།
དེ་ལ་བུམ་པ་ཡོད་པའི་ཕྱིར་རོ། ། གལ་ཏེ་རྒྱུའི་ནུས་པ་སྣང་དུ་མི་རུང་བའི་ཚུལ་དུ་ཡོད་དོ་ཞེ་ན། རྒྱུ་ལ་འབྲས་བུ་མེད་པར་ཐལ། འབྲས་བུ་སྣང་རུང་མེད་པའི་ཕྱིར། ཁྱབ་སྟེ། སྣང་རུང་དེའི་མཚན་ཉིད་བཏང་བ་ཉིད་དེའི་འཇིག་པ་ཡིན་ལ། འཇིག་པ་ལ་མི་རྟག་པར་བརྗོད་པའི་ཕྱིར་རོ། ། གཉིས་པ་ནི། མཚན་ཉིད་ཅེས་སོགས་ཏེ། རྒྱུ་འབྲས་རྫས་ཐ་དད་དུ་ཐལ།
སྣང་དུ་རུང་མི་རུང་གཉིས་པོ་མཚན་ཉིད་མི་མཐུན་པའི་ཕྱིར། མ་ཁྱབ་ན། སྣང་དུ་རུང་མི་རུང་གཉིས་པོ་དེ་མཚན་ཉིད་མི་མཐུན་པ་ཡང་རྫས་གཞན་ཡིན་པས་ཁྱབ་སྟེ། རྫས་ཐ་དད་པ་ལ་ནི་སྣང་དུ་རུང་མི་རུང་གཉིས་པོ་དེ་འགལ་བའི་རང་༼༣༠༠བ༽བཞིན་གྱི་མཚན་ཉིད་ཅན་ཡིན་པའི་ཕྱིར་རོ་ཞེས་བཤད་ཟིན་ཏོ། ། གང་དུ་ཞེ་ན། དངོས་པོ་རྣམས་ཀྱི་ཐ་དད་པའམ་ཞེས་པར་བཤད་དོ། ། གཉིས་པ་རྟགས་མ་ངེས་པ་ལ། རྒྱུ་འབྲས་ངོ་བོ་གཅིག་ཏུ་མི་འགྲུབ། རྒྱུ་ཡིན་མིན་གྱི་རྣམ་དབྱེ་འཐད། དོན་བསྡུ་བའོ། །
དང་པོ་ནི། དེ་ལས་ཞེས་སོགས་ཏེ། རྒྱུ་དེ་ལས་འབྲས་བུ་སྐྱེས་པས་འབྲས་བུ་བསྐྱེད་པའི་ནུས་པ་དེ་ནི་ཆོས་ཅན། རྒྱུ་ལ་འབྲས་བུ་ཡོད་པར་བསྒྲུབ་པའི་ཁྱབ་པ་མ་ངེས་ཏེ། རྒྱུ་དེ་འབྲས་བུ་དེ་བསྐྱེད་པའི་རང་བཞིན་ཡིན་པར་འགྱུར་གྱི། འབྲས་བུ་རྒྱུ་དེའི་ངོ་བོར་གྲུབ་པ་ནི་མ་ཡིན་པའི་ཕྱིར་རོ། ། གཉིས་པ་ནི། གལ་ཏེ་ཞེས་སོགས་ཏེ། གལ་ཏེ་རྭ་མེད་པའི་འོ་མ་ལས་ཅིའི་ཕྱིར་རི་བོང་གི་རྭ་སྐྱེ་བ་མ་ཡིན་ཏེ། སྐྱེ་བར་ཐལ།
ཞོ་མེད་པའི་འོ་མ་ལས་ཞོ་སྐྱེ་བའི་ཕྱིར། མ་ཁྱབ་ན། འོ་མ་ལ་རྭ་ཞོ་གཉིས་ཀ་མེད་པར་ཁྱད་པར་མེད་པ་ལ་སྐྱེ་མི་སྐྱེའི་ཁྱད་པར་ཅི་ཞིག་ཡོད་ཅེ་ན། འོ་མ་ཆོས་ཅན། རྭ་ཞོ་སྐྱེ་མི་སྐྱེའི་ཁྱད་པར་མེད་པ་མ་ཡིན་ཏེ། གཉིས་པོ་སྐྱེད་པར་བྱེད་པ་རྒྱུའི་རང་བཞིན་ཐ་དད་པའི་ཕྱིར་ཏེ། འོ་མ་ཞོ་དེའི་བདག་ཉིད་མ་ཡིན་ཀྱང་ཞེས་སོ། ། རང་བཞིན་ནི་ཆོས་ཉིད་དོ། ། འོ་མ་དེའི་རང་བཞིན་གང་ལས་སྐྱེས་ཤེ་ན། འོ་མ་རང་གི་ཞེས་དམ་བཅའ།
དེ་ལྟར་ཞེས་རྟགས་སོ། ། གསུམ་པ་དོན་བསྡུ་བ་ནི། དེའི་ཕྱིར་ཞེས་སོགས་ཏེ། འོ་མ་ཆོས་ཅན། རི་བོང་གི་རྭ་མི་བསྐྱེད་དེ། རྭ་སྐྱེད་པར་བྱེད་པའི་ཞེས་རྟགས་སོ། ། རྭ་སྐྱེད་བྱེད་མ་ཡིན་པ་དེ་འོ་མའི་ཆོས་ཉིད་ཡིན་པ་དེའི་ཕྱིར་རོ། ། ཞོའི་སྐྱེད་བྱེད་ཡིན་ཏེ། གཞན་ཞོ་ལ་ནི་འོ་མ་དེ་སྐྱེད་བྱེད་དུ་ཡོད་པའི་ཕྱིར་རོ། ། གསུམ་པ་ནུས་པའི་དོན་བརྟག་པ་ནི།
ཅི་སྟེ་ཞེས་སོགས་ཏེ། ཅི་སྟེ་ཡང་ཞོ་བསྐྱེད་༼༣༠༡ན༽པའི་ནུས་པ་ཞེས་བྱ་བ་ཞིག་ཁས་ལེན་ན་ནུས་པ་དེ་ཅི་ཞིག་ཡིན། ཞོའི་དངོས་པོ་དེ་ཉིད་ཡིན་ནམ། འོན་ཏེ་ཞོ་ལས་གཞན་ཅུང་ཟད་ཅིག་ཡིན། ཞོ་དེ་ཉིད་དོ་ཞེ་ན། འོ་མ་ཆོས་ཅན། ཞོ་དེ་ཁོ་ན་ཞེས་ཐལ་བ། འོ་ཞོ་གཉིས་ཀ་བལྟར་རུང་དུ་ཁྱད་པར་མེད་པའི་ཕྱིར་རོ། ། མ་གྲུབ་བོ་ཞེ་ན། ཁྱད་པར་ཡོད་ན་ཡང་འོ་ཞོ་ཐ་དད་དུ་ཐལ་བར་མཚན་ཉིད་མི་མཐུན་པར་ཡང་ཞེས་པའི་སྐབས་སུ་བརྗོད་ཟིན་ཏོ། །
ཞོ་བསྐྱེད་པའི་ནུས་པ་ཞོ་ལས་གཞན་ཡིན་ནོ་ཞེ་ན། གཞན་ཞོ་བསྐྱེད་པའི་ནུས་པ་ཡོད་པས་ཞོ་དེ་ཡོད་པར་བསྒྲུབ་ནུས་པར་ཇི་ལྟར་འགྱུར་ཏེ། ཞོ་བསྐྱེད་པའི་ནུས་པ་ཞོ་ལ་འབྲེལ་བ་མེད་པའི་ཕྱིར་རོ། ། འོ་མ་ལ་ཞོ་ཞེས་གདགས་སུ་མི་རུང་བར་འགྱུར་རོ་ཞེ་ན། འཇིག་རྟེན་ན་འོ་མ་ལ་ཞེས་སོ། ། ཉེ་བར་བཏགས་པ་ཙམ་དུ་ནི་ཡོད་པར་འགྱུར་རོ། ། འབྲས་བུ་སྔར་ཡོད་བཀག་པ་འདིས་ནི་ཕྱི་མ་འབྲས་བུ་ལ་རྒྱུ་ཡོད་པ་ཡང་བསལ་བ་ཡིན་ནོ། ། དེ་ལྟར་ན་རྣམ་འགྲེལ་ངེས་ལས་མདོའི་གོ་རིམ་ལས་བཟློག་སྟེ་གྲགས་ཡིད་དང་པོར་སྟོན་པ་རྒྱུ་མཚན་ཅི་ཞེ་ན། མངོན་རྗེས་གཉིས་བརྗོད་པ་ཉུང་བས་གོ་རིམ་དེ་ལྟར་དུ་བྱས་པ་ཡིན་ཏེ། ལྷའི་འགྲེལ་བ་ལས།
དེ་ལ་མངོན་སུམ་དང་རྗེས་སུ་དཔག་པ་བརྗོད་པ་ཉུང་བ་ཉིད་ཀྱི་ཕྱིར་གོ་རིམ་ལས་བཟློག་ནས་ཁས་བླངས་པ་དང༌། རང་གི་ཚིག་དང་འགལ་བ་དག་གི་དོན་བདག་གཞན་ཞེས་བྱ་བ་ལ་སོགས་པ་དག་གིས་འཆད་པར་བྱེད་དོ་ཞེས་གསུངས་སོ། ། རིགས་པའི་ཐིགས་པ་ལས་ནི་གོ་རིམ་དང་མཐུན་པར་བཤད་དོ། ། གཉིས་པ་བསྡུས་པ་ལ་དགའ་བ་ལ་རིགས་པའི་ཐིགས་པས་ཤིན་ཏུ་བསྡུས་ཏེ་བཤད་པ་ལ། དགོས་པ་བརྗོད་པས་མདོར་བསྟན། དཔེ་དང་བཅས་ཏེ་རྒྱས་༼༣༠༡ན༽པར་བཤད། གྲུབ་དོན་སྨོས་པས་དོན་བསྡུ་བའོ། ། དང་པོ་ནི། མ་བསལ་བ་སོགས་ཏེ། ཀུན་ལས་བཏུས་པར་བསྒྲུབ་བྱའི་མཚན་ཉིད་དུ་མ་བསལ་བ་སྨོས་པ་ནི་ཆོས་ཅན།
དགོས་པ་ཡོད་དེ། ངོ་བོ་ལ་སོགས་པའི་མཚན་ཉིད་སྔ་མ་བཞི་པོ་དེ་དག་དང་ལྡན་དུ་ཟིན་ཀྱང་བསྒྲུབ་བྱར་འདོད་པའི་དོན་དེ་མངོན་སུམ་དང་ཞེས་རྟགས་སོ། ། གཉིས་པ་ནི། དེ་ལ་ཞེས་སོགས་ཏེ། སེལ་བྱེད་ཚད་མ་བཞིའི་བསལ་བྱ་དེ་ལ་ཡང་བཞི་ཡོད་པ་ལས། རེ་ཞིག་མངོན་སུམ་གྱི་བསལ་བ་ནི་དཔེར་ན་སྒྲ་ནི་ཞེས་སོ། ། སྒྲ་མཉན་བྱ་མ་ཡིན་པའི་དམ་བཅའ་ཆོས་ཅན། མངོན་སུམ་གྱི་བསལ་བ་ཡིན་ཏེ། རྣ་བའི་རྣམ་པར་ཤེས་པས་མངོན་སུམ་དུ་གྲུབ་པ་དང་འགལ་བའི་ཕྱིར་ཏེ། འདི་ལྟར་རྣ་བའི་རྣམ་པར་ཤེས་པ་ལ་སྒྲའི་རྣམ་པར་སྣང་བ་ནི་སྲོག་ཆགས་སོ་ཅོག་གིས་རང་གིས་རང་རིག་སྟེ།
དེས་ན་མཉན་པར་བྱ་བ་ཉིད་དུ་རང་གི་རིགས་པའི་གྲགས་པས་མཉན་དུ་མི་རུང་བ་ཉིད་སེལ་བྱར་བྱེད་དོ་ཞེས་དུལ་བ་ལྷས་སོ། ། ཆོས་མཆོག་གིས་སྒྲ་རྣ་བས་གཟུང་བར་མི་རུང་བ་ནི་སྒྲ་རྣ་བས་གཟུང་བྱར་རུང་བར་མངོན་སུམ་དུ་གྲུབ་པ་དང་འགལ་ལོ་ཞེས་སོ། ། རྗེས་སུ་དཔག་པས་བསལ་བ་ནི་དཔེར་ན་བུམ་པ་ཞེས་སོ། ། སྒྲ་རྟག་པ་ཉིད་དུ་དམ་བཅས་པ་ནི་མི་རྟག་པ་ཉིད་དུ་རྗེས་སུ་དཔག་པས་གྲུབ་པས་བསལ་ཏོ་ཞེས་ཆོས་མཆོག་གིས་སོ། ། བྱས་པ་ལ་སོགས་པའི་རྗེས་སུ་དཔག་པས་སེལ་བར་བྱེད་དེ། འདི་ལྟར་བྱས་པ་ནི་མི་རྟག་པར་མཐོང་ལ། བུམ་པ་ཡང་བྱས་པ་ཡིན་ཏེ། དེས་རྟག་པ་ཉིད་དུ་ག་ལ་འགྱུར་ཞེས་དུལ་བ་ལྷའོ། ། གྲགས་པའི་བསལ་བ་ནི་དཔེར་ན་ཞེས་སོ། ། རི་བོང་ཅན་ཟླ་བའི་སྒྲས་བརྗོད་མི་རུང་དུ་དམ་བཅས་པ་ཆོས་ཅན།
གྲགས་པའི་བསལ་བ་ཡིན་༼༣༠༢ན༽ཏེ། འཇིག་རྟེན་ན་རི་བོང་ཅན་ལ་ཟླ་བར་གྲགས་པ་དང་འགལ་བའི་ཕྱིར། དེ་ནི་རི་བོང་ཅན་ཟླ་བའི་སྒྲར་བརྗོད་པ་ཉིད་དུ་གནག་རྫི་མོ་ཡན་ཆད་ལ་གྲགས་པས་སེལ་བར་བྱེད་དོ། ། ཡང་ན་དོན་ཐམས་ཅད་ལ་ཡང་སྒྲ་ཐམས་ཅད་ཀྱིས་བརྗོད་པར་བྱར་རུང་བས་སེལ་བར་བྱེད་དོ་ཞེས་དུལ་བ་ལྷའིའོ། ། དེ་བས་ན་གྲགས་པའི་རང་བཞིན་རྣམ་པར་རྟོག་པའི་ཡུལ་ཉིད་ཀྱི་གྲུབ་པ་ཟླ་བའི་སྒྲས་བརྗོད་པར་བྱ་བ་ཉིད་ནི་ཟླ་བའི་སྒྲས་བརྗོད་པར་བྱ་བ་མ་ཡིན་པ་ཉིད་ལ་གནོད་པར་བྱེད་དོ་ཞེས་ཆོས་མཆོག་གིས་སོ། ། རང་གི་ཚིག་གི་བསལ་བ་ནི་དཔེར་ན་ཞེས་སོ། ། རྗེས་དཔག་ཚད་མ་མ་ཡིན་པར་དམ་བཅས་པ་ཆོས་ཅན། རང་ཚིག་གི་བསལ་བ་ཡིན་ཏེ། རང་ཚིག་དང་འགལ་བའི་ཕྱིར་རོ། ། དེ་ལྟར་ཕྱོགས་ཀྱི་མཚན་ཉིད་དུ་མ་བསལ་བ་སྨོས་པས་ནི་ཕྱོགས་ལྟ་བུར་སྣང་བ་བཤད་མ་ཐག་པ་བཞི་པ་བསལ་བ་ཡིན་ནོ། །
གསུམ་པ་གྲུབ་དོན་སྨོས་པས་དོན་བསྡུ་བ་ནི། དེ་ལྟར་ན་ཞེས་སོགས་ཏེ། བཤད་མ་ཐག་པ་དེ་ལྟར་ན་གྲུབ་ཟིན་པ་ལས་བཟློག་པ་དང༌། སྒྲུབ་བྱེད་དུ་བཀོད་པའི་དཔེ་རྟགས་མ་གྲུབ་པ་ལས་བཟློག་པ་དང༌། དེའི་ཚེ་རྒོལ་བ་བདག་ཉིད་ཀྱིས་བསྒྲུབ་བྱའི་དོན་བསྒྲུབ་པར་མི་འདོད་པ་མ་གྲུབ་པ་ལས་བཟློག་པ་དང༌། སྨྲས་པ་ཙམ་མ་གྲུབ་པ་ལས་བཟློག་པ་དང༌། བསལ་བ་མ་གྲུབ་པ་ལས་བཟློག་པ་ན་བསྒྲུབ་པར་བྱ་བ་ཡིན་ནོ། ། རྣམ་བཅད་ལྔ་དང་བྲལ་བའི་མ་གྲུབ་པ་དང༌། སྒྲུབ་བྱེད་མ་ཡིན་པ་དང༌། རྒོལ་བས་འདོད་པ་དང༌།
ཞེ་བས་འདོད་པ་དང༌། མ་བསལ་བའི་དོན་དེ་ཉིད་ནི་ངོ་བོ་ཁོ་ན་བདག་ཉིད་འདོད་པ་མ་བསལ་བ་ཕྱོགས་ཡིན་ནོ། ། དེ་ལྟར་ན་ཕྱོགས་ཀྱི་མཚན་ཉིད་ཁོ་ན་མ་མཐོང་བའི་ཉེས་པ་མེད་པར་བསྟན་པ་ཡིན་ནོ། ། ༼༣༠༢བ༽ གཉིས་པ་གཞན་ལུགས་ཀྱི་བསྒྲུབ་བྱ་བཤད་པ་ལ། རིགས་པ་ཅན་པའི་འདོད་པ། རྩོད་པ་བསྒྲུབ་པའི་འདོད་པའོ། ། དང་པོ་ལ། བཤད་བྱའི་མདོ་དགོད། དེ་ཉིད་སྡེ་བདུན་མཛད་པས་ཇི་ལྟར་འཆད་པའི་ཚུལ་ལོ། ། དང་པོ་ལ།
འདོད་པ་བརྗོད། དེ་དགག་པའོ། ། དང་པོ་ནི། རིགས་པ་ཅན་པ་རྣམས་ན་རེ། ། བསྒྲུབ་བྱ་སྟོན་པ་ཞེས་འདི་ལ། ། གྲུབ་པ་མེད་པར་དོན་གྱིས་བྱས། ། ཞེས་ཟེར་རོ། ། རིགས་པ་ཅན་པ་རྣམས་ན་རེ། བསྒྲུབ་པར་བྱ་བ་སྟོན་པ་བསྒྲུབ་བྱ་ཡང་དག་པའི་མཚན་ཉིད་ཡིན་ནོ་ཞེས་པ་འདིའི་ཕྱི་རྒོལ་གྱི་ཚད་མས་གྲུབ་པ་དང་བསལ་བ་མེད་པར་མཚན་ཉིད་དེའི་རྣམ་བཅད་ཀྱི་དགོས་པའི་དོན་གྱིས་བྱས་ཞེས་ཟེར་རོ། ། གཉིས་པ་དེ་དགག་པ་ལ།
མཚན་ཉིད་ལ་དཔྱད་ནས་དགག ། མཚན་གཞི་ལ་དཔྱད་ནས་དགག ། ངེས་གཟུང་ལ་དཔྱད་ནས་དགག་པའོ། ། དང་པོ་ནི། དེ་ལྟར་ན་ནི་རྟགས་དང་དཔེ། ། མ་གྲུབ་པ་ཡང་བསྒྲུབ་བྱར་འགྱུར། ། ཞེས་གསུངས་སོ། ། བསྒྲུབ་པར་བྱ་བ་བསྟན་པར་བྱ་བ་བསྒྲུབ་བྱའི་མཚན་ཉིད་དེ་ལྟར་ཡིན་ན་ནི། དཔེར་ན་སྒྲ་རྟག་སྟེ། རེག་པར་བྱ་བ་ཡིན་པའི་ཕྱིར་བློ་བཞིན་ཞེས་དང༌།
སྒྲ་མི་རྟག་སྟེ། མིག་གིས་གཟུང་བར་བྱ་བ་ཡིན་པའི་ཕྱིར་ཞེས་པ་ལྟ་བུའི་རྟགས་དང་དཔེ་མ་གྲུབ་པ་ཡང་ཆོས་ཅན། བསྒྲུབ་བྱར་འགྱུར་བར་ཐལ། བསྒྲུབ་པར་བྱ་བ་བསྟན་པར་བྱ་བ་ཡིན་པའི་ཕྱིར། གཉིས་པ་ནི། བསྒྲུབ་བྱ་ཆོས་ཡིན་ཆོས་མཐུན་མེད། ། ཆོས་ཅན་བསྒྲུབ་བྱ་རྟགས་དོན་མེད། ། ཅེས་གསུངས་སོ། ། འདི་ལ་ཡང་སྒྲ་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད། བུམ་པ་དཔེར་བཟུང་བའི་ཚེ་ཆོས་བསྒྲུབ་བྱ་ཡིན་ནམ།
འོན་ཏེ་ཆོས་ཅན་ནམ་གཉིས་ཀའི་ཚོགས་པ་གང་ཡིན། ༼༣༠༣ན༽དང་པོ་ལྟར་བསྒྲུབ་བྱའི་མཚན་གཞི་བསྒྲུབ་བྱའི་ཆོས་ཡིན་ནོ་ཞེ་ན། དེའི་ཚེ་བུམ་པ་ཆོས་མཐུན་པའི་དཔེར་མེད་པར་ཐལ། དེའི་ཚེ་སྒྲ་དང་མི་རྟག་པར་ཆོས་མཐུན་པའི་དངོས་པོར་གྱུར་པའི་དཔེ་མེད་པའི་ཕྱིར་རོ། ། གཉིས་པ་ལྟར་ཆོས་ཅན་བསྒྲུབ་བྱའི་མཚན་གཞི་ཡིན་ནོ་ཞེ་ན། དེའི་ཚེ་སྒྲ་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད་པ་དོན་མེད་པར་ཐལ། ཕྱི་རྒོལ་གྱི་ཚད་མས་གྲུབ་ཟིན་པའི་ཕྱིར། གསུམ་པ་ལྟར་ཚོགས་པའོ་ཞེ་ན། ཡང་ཆོས་དང་ཆོས་ཅན་གཉིས་ལ་བརྗོད་པའི་སྐྱོན་གཉིས་གནས་སོ། ། རང་འགྲེལ་ལས།
གལ་ཏེ་གཉིས་ཀ་ཡིན་ན་ནི་སྐྱོན་ཡང་གཉིས་ཀའོ་ཞེས་ཁ་བསྐངས་ནས་གསུངས་སོ། ། གསུམ་པ་ངེས་གཟུང་ལ་དཔྱད་ནས་དགག་པ་ནི། གོང་དུ་ངེས་གཟུང་དོན་མེད་འགྱུར། ། གཅིག་ཤོས་ལྟར་ན་འདོད་མི་འགྱུར། ། ཞེས་གསུངས་སོ། ། ཅི་སྟེ་ཡང་མཚན་ཉིད་ལ་ངེས་གཟུང་སྨོས་པས་སྐྱོན་མེད་ཅེ་ན། འོ་ན་བསྒྲུབ་པར་བྱ་བ་ཁོ་ནར་བསྟན་པར་བྱ་ཞེས་ངེས་གཟུང་སྔར་སྨོས་སམ། བསྒྲུབ་པར་བྱ་བ་བསྟན་པར་བྱ་བ་ཁོ་ན་ཞེས་ཕྱིས་ངེས་གཟུང་སྨོས། དང་པོ་ལྟར་རོ་ཞེ་ན། བསྟན་བྱ་བའི་གོང་དུ་ངེས་གཟུང་སྨོས་པ་དོན་མེད་པར་འགྱུར་ཏེ།
སྒྲུབ་བྱེད་དུ་བསྟན་པའི་རྟགས་ལ་སོགས་པས་བསྒྲུབ་བྱ་དོན་གྱིས་འཕངས་ཟིན་པའི་ཕྱིར། གཅིག་ཤོས་བསྟན་བྱ་བའི་ཕྱིས་ངེས་གཟུང་སྨོས་པ་ལྟར་ན་ཡང་བསྒྲུབ་བྱར་འདོད་པར་མི་འགྱུར་བའི་དཔེ་རྟགས་མ་གྲུབ་པ་ཆོས་ཅན། བསྒྲུབ་བྱར་ཐལ། བསྒྲུབ་པར་བྱ་བ་བསྟན་པར་བྱ་བ་ཁོ་ན་ཡིན་པའི་ཕྱིར་རོ། ། གཉིས་པ་དེ་ཉིད་སྡེ་བདུན་མཛད་པས་ཇི་ལྟར་འཆད་པའི་ཚུལ་ལ། རྣམ་འགྲེལ་འདིར་ཀུན་ལས་བཏུས་པར་གཞན་གྱི་འདོད་པ་ལ་ཉེས་པ་མདོར་བསྡུས་ནས་བསྟན་པ་དེ་༼༣༠༣བ༽ཉིད་རྒྱས་པར་འཆད་ལ། རྣམ་ངེས་དང་རིགས་ཐིགས་སུ་འདི་ལ་དཔྱད་པ་མ་མཛད་དོ། ། འདི་ལ་གཞན་ལུགས་ཀྱི་མཚན་ཉིད་དགག ། མཚན་གཞི་དགག ། ཉེས་སྤོང་གི་ལན་དགག་པའོ། །
དང་པོ་ནི། བྱ་བ་དུས་གསུམ་ཡུལ་ཅན་ཕྱིར། ། དེ་ལྟའི་བདག་མིན་གཞན་དག་ལ། ། དེ་ལྟར་བཀོད་པ་དེ་ཡི་ཚེ། ། མི་འདོད་ན་ཡང་བསྒྲུབ་བྱར་འགྱུར། ། ཤེས་བྱེད་སྐབས་ཀྱིས་མ་གྲུབ་པ། ། ཐམས་ཅད་རྟོགས་པར་བྱེད་པ་ཡིན། ། དེ་ཕྱིར་བསྒྲུབ་པར་བྱ་བའི་སྒྲ། ། འདོད་པའི་ཁྱད་པར་ལ་བརྟེན་མིན། ། དེས་ན་དཔེ་དང་གཏན་ཚིགས་དག །
མ་གྲུབ་དཔེར་ནི་བྱས་པ་ཡིན། ། གཞན་དུ་རི་བོང་རྭ་ལ་སོགས། ། མ་གྲུབ་ཀུན་ཀྱང་བསྒྲུབ་བྱར་འགྱུར། ། ཞེས་སྨོས་ཏེ། རིགས་པ་ཅན་པ་ན་རེ། བསྒྲུབ་བྱར་བསྟན་བྱ་བ་བསྒྲུབ་བྱའི་མཚན་ཉིད་ཡིན་ཅེས་ཟེར་རོ། ། སྒྲ་རེག་བྱར་གྲུབ་ཟིན་དེ་ལྟ་བུའི་བདག་ཉིད་མ་ཡིན་པའི་གཞན་ཕྱི་རྒོལ་དག་ལ་སྒྲ་རྟག་སྟེ། རེག་པར་བྱ་བ་ཡིན་པའི་ཕྱིར་བློ་བཞིན་ཞེས་དེ་ལྟར་བཀོད་དེ། བརྗོད་པའི་ཚེ་སྒྲ་བློ་རེག་པར་བྱ་བ་ཡིན་པ་ཆོས་ཅན། རྒོལ་བས་མི་འདོད་ནའང་བསྒྲུབ་བྱར་འགྱུར་ཏེ།
བསྒྲུབ་བྱར་བསྟན་བྱ་བ་ཡིན་པའི་ཕྱིར། བྱ་བ་ཞེས་པའི་སྒྲ་དེ་དུས་གསུམ་ཀའི་ཡུལ་ཅན་ཡིན་པའི་ཕྱིར་དང༌། བསྒྲུབ་པར་བྱ་བ་བསྟན་པར་བྱ་བ་ཞེས་པའི་སྒྲ་ནི་རྒོལ་བའི་འདོད་པའི་ཁྱད་པར་ད་ལྟ་བསྒྲུབ་བྱར་གཟུང་བཞིན་པ་ལ་བརྟེན་པ་མ་ཡིན་ཏེ། བསྟན་བྱ་བའི་སྒྲ་དེས་ཤེས་བྱེད་སྐབས་ཀྱིས་མ་གྲུབ་པ་ཐམས་ཅད་རྟོགས་པར་བྱེད་པ་ཡིན་པ་དེའི་ཕྱིར། རིགས་པ་ཅན་པའི་འདོད་པ་ཤེས་བྱེད་སྐབས་ལ་བལྟོས་པ་དེས་ན་ཀུན་ལས་བཏུས་པར་དཔེ་དང་གཏན་ཚིགས་དག་མ་གྲུབ་པ་དཔེར་༼༣༠༤ན༽བྱས་པ་ཡིན་ལ། གཞན་དུ་རི་བོང་རྭ་ལ་སོགས་མ་གྲུབ་པ་ཀུན་བསྒྲུབ་བྱར་འགྱུར་ཞེས་སུན་འབྱིན་རིགས་པ་ལས་མ་བརྗོད་པའི་ཕྱིར། སྐྱོན་མེད་དེ། དཔེ་རྟགས་མ་གྲུབ་པ་ནི་བྱ་བྱེད་ལས་གསུམ་གྱི་ནང་ནས་ལས་མ་ཡིན་ཏེ། འདིར་བྱ་བ་ཞེས་ལས་བྱ་བའི་རྐྱེན་བརྗོད་པའི་ཕྱིར་དང༌། ཡན་ལག་ལྔའི་ནང་ནས་དམ་བཅའི་ཡན་ལག་མ་ཡིན་པའི་ཕྱིར་དང༌།
ཁས་བླངས་པའི་གྲུབ་མཐའ་མ་ཡིན་པའི་ཕྱིར་ཞེ་ན། ཐམས་ཅད་རྣམ་འགས་མ་གྲུབ་ཕྱིར། ། དེས་ན་ལས་ལ་སོགས་པ་ཡི། ། ཁྱད་པར་ཉེ་བར་བཀོད་པ་ཡི། ། ལན་གྱིས་རྣམ་འབྱེད་ནུས་མ་ཡིན། ། སྔར་མ་གྲུབ་པའི་རང་བཞིན་ཕྱིར། ། བསྒྲུབ་བྱའི་ཡན་ལག་ཅེས་རུང་མིན། ། གང་གིས་ཁས་བླངས་མཚན་ཉིད་འགྱུར། ། དེ་ཡང་བསྒྲུབ་བྱ་ཉིད་དུ་མཚུངས། ། ཞེས་སྨོས་ཏེ།
དཔེ་རྟགས་མ་གྲུབ་པ་ཐམས་ཅད་ཆོས་ཅན། ལས་ལ་སོགས་པའི་ཁྱད་པར་ཉེ་བར་བཀོད་པའི་ལན་གྱིས་བསྒྲུབ་བྱ་ལས་རྣམ་པར་འབྱེད་ནུས་པ་མ་ཡིན་ཏེ། ཤེས་བྱེད་སྐབས་ཀྱི་རྒོལ་བའི་རྣམ་པ་འགས་མ་གྲུབ་པའི་ཕྱིར། བསྒྲུབ་བྱའི་ཡན་ལག་མ་ཡིན་ཅེས་ཟེར་བའང་རུང་བ་མ་ཡིན་ཏེ། རྒོལ་བ་དེས་སྔར་མ་གྲུབ་པའི་རང་བཞིན་ཡིན་པའི་ཕྱིར། གཞན་ཡང་དཔེ་རྟགས་མ་གྲུབ་པ་ཆོས་ཅན། བསྒྲུབ་བྱ་ཉིད་དུ་མཚུངས་པར་ཐལ། རྒོལ་བ་གང་གིས་ཁས་བླངས་པ་དེས་ཁས་བླངས་པའི་གྲུབ་མཐའི་མཚན་ཉིད་དུ་འགྱུར་ལ། དེའང་ཁྱོད་ལ་ཚང་བའི་ཕྱིར་རོ། ། གཉིས་པ་མཚན་གཞི་དགག་པ་ལ།
མདོའི་འགྲེལ་པས་ཁ་བསྐང་སྟེ་སྐྱོན་བརྗོད་པའི་ཚུལ། རྩ་བས་སྐྱོན་བརྗོད་པའི་ཚུལ། རང་ལ་མཚུངས་པ་སྤང་བའོ། ། དང་པོ་ནི། ༼༣༠༤བ༽ ཚོགས་པ་བསྒྲུབ་བྱ་ཉིད་ཡིན་ཀྱང༌། ། གཉིས་པོ་ཕན་ཚུན་ཁྱད་པར་ཅན། ། བསྒྲུབ་བྱ་དེ་ཚེ་གཏན་ཚིགས་དང༌། ། དཔེ་ཡི་མཚན་ཉིད་མ་གྲུབ་འགྱུར། ། ཞེས་སྨོས་ཏེ། བསྒྲུབ་བྱའི་མཚན་ཉིད་དེ་ལྟར་ཡིན་ན།
དེའི་མཚན་གཞི་གང༌། གལ་ཏེ་ཆོས་ཆོས་ཅན་ཚོགས་པའི་སྤྱི་དོན་གཞན་བསྒྲུབ་བྱ་ཉིད་ཡིན་ནོ་ཞེས་ཟེར་ནའང་ཆོས་ཆོས་ཅན་ཡན་གར་བ་ལ་བརྗོད་པའི་ཉེས་པས་གནོད་དེ། ཆོས་ཆོས་ཅན་གཉིས་པོ་ཕན་ཚུན་ཁྱད་པར་དུ་བྱས་པ་ཅན་གྱི་ཚོགས་སྤྱི་དོན་གཞན་བསྒྲུབ་བྱའི་མཚན་གཞི་ཡིན་པ་དེའི་ཚེ་གཏན་ཚིགས་དང་དཔེའི་མཚན་ཉིད་མ་གྲུབ་པར་འགྱུར་བའི་ཕྱིར་ཏེ། དེའི་ཚེ་ཆོས་དང་ཆོས་ཅན་མཐུན་པའི་དཔེ་མེད་པ་དང་རྟགས་བཀོད་པ་དོན་མེད་པའི་སྐྱོན་གཉིས་ཀ་གནས་པའི་ཕྱིར་རོ། ། མདོའི་རང་འགྲེལ་ལས། གལ་ཏེ་གཉིས་ཀ་ཡིན་ན་སྐྱོན་ཀྱང་གཉིས་ཀའོ་ཞེས་གསུངས་པའི་དོན་ནོ། ། གཉིས་པ་རྩ་བས་སྐྱོན་བརྗོད་པའི་ཚུལ་ནི། མི་སྲིད་ཕྱིར་ན་བསྒྲུབ་བྱའི་སྒྲ། ། གལ་ཏེ་ཆོས་ཅན་ལ་འཇུག་འདོད། ། བསྟན་བཅོས་ཅི་བྱ་ཅི་རིགས་པར། །
རང་ཉིད་འཇུག་པར་འགྱུར་བ་ཡིན། ། ཅེས་སྨོས་ཏེ། གལ་ཏེ་བསྒྲུབ་བྱའི་སྒྲ་ཚོགས་པ་ལ་འཇུག་པ་མི་སྲིད་པའི་ཕྱིར། བསྒྲུབ་བྱའི་སྒྲ་ནི་ཆོས་དང་ཆོས་ཅན་གང་རུང་ལ་འཇུག་པར་འདོད་ཅེ་ན། བསྟན་བཅོས་སུ་བསྒྲུབ་བྱའི་མཚན་ཉིད་བཤད་པས་ཅི་བྱ་སྟེ། ཅི་རིགས་པར་ཕྱི་རྒོལ་རང་ཉིད་ཀྱིས་གྲུབ་ཟིན་པའི་ཆོས་ཅན་ཡང་བསྒྲུབ་བྱར་ཁས་ལེན་པ་ལ་འཇུག་པར་འགྱུར་བ་ཡིན་པའི་ཕྱིར་ཞེས་ཤཱཀྱ་བློའིའོ། ། རྒྱན་ནི་བསྒྲུབ་བྱ་དང་རྟགས་དང་དཔེ་ཆོས་ཅན་དེ་དག་གི་མཚན་ཉིད་སྟོན་པའི་བསྟན་བཅོས་ཅི་བྱ་སྟེ་དོན་མེད་པར་ཐལ། ཅི་རིགས་༼༣༠༥ན༽པར་རང་ཉིད་འཇུག་པར་འགྱུར་བ་ཡིན་གྱི། མཚན་ཉིད་ཀྱི་ཚིག་གིས་བརྗོད་པ་ལྟར་གཤིས་ལ་མི་གནས་པའི་ཕྱིར་ཞེས་སོ། ། གསུམ་པ་རང་ལ་མཚུངས་པ་སྤང་བ་ནི།
སྒྲུབ་བྱེད་བསྟན་པའི་ཤུགས་ཉིད་ལས། ། དོན་དེ་བསྒྲུབ་བྱ་ཉིད་དུ་རྟོགས། ། གཏན་ཚིགས་སོགས་མཚན་གྱིས་ཁྱབ་ཕྱིར། ། སྒྲུབ་པར་བྱེད་ལ་དོགས་པའང་མེད། ། ཅེས་སྨོས་ཏེ། དེ་ལྟར་ན་བསྒྲུབ་བྱའི་མཚན་གཞི་ལ་བརྟགས་ན་ཁྱེད་རང་ལའང་མཚུངས་སོ་ཞེ་ན། སློབ་དཔོན་ཆོས་ཀྱི་གྲགས་པ་ཆོས་ཅན། རིགས་པ་ཅན་པ་ལ་བརྗོད་པའི་ཉེས་པ་རང་ལ་མཚུངས་པ་མ་ཡིན་ཏེ། སྒྲུབ་བྱེད་དངོས་སུ་བསྟན་པའི་ཤུགས་ཉིད་ལས་གྲུབ་བསལ་མེད་ཅིང༌། དཔག་འདོད་ཀྱི་ཡུལ་དུ་བྱས་པའི་དོན་དེ་བསྒྲུབ་བྱ་ཉིད་དུ་རྟོགས་པའི་ཕྱིར།
འོ་ན་ཁྱེད་རང་ལ་ཡང་དཔེ་རྟགས་མ་གྲུབ་པ་བསྒྲུབ་བྱའི་མཚན་གཞིར་ཐལ་ལོ་ཞེ་ན། སློབ་དཔོན་ཆོས་ཀྱི་གྲགས་པ་ཆོས་ཅན། སྒྲུབ་པར་བྱེད་པ་ཉིད་དུ་བཀོད་བཞིན་པ་ལ་བསྒྲུབ་བྱར་དོགས་པའང་མེད། དཔེ་རྟགས་མ་གྲུབ་པ་ལ་གཏན་ཚིགས་དང་དཔེ་ལ་སོགས་པ་སྒྲུབ་བྱེད་ཀྱི་དབང་དུ་བྱས་པའི་མཚན་ཉིད་ཀྱིས་ཁྱབ་པའི་ཕྱིར། ། གསུམ་པ་ཉེས་སྤོང་གི་ལན་དགག་པ་ནི། སྔར་ངེས་གཟུང་ན་དེ་ཡིས་ན། ། དམ་བཅའི་མཚན་ཉིད་བརྗོད་དོན་མེད། ། དེ་ཕྱིར་ཤུགས་ཀྱིས་དེར་བརྗོད་པས། ། ཁྱབ་པའི་འབྲས་ཅན་ཡིན་པར་རྟོགས། ། ཞེས་སྨོས་ཏེ།
གལ་ཏེ་བསྟན་བྱ་བའི་སྒྲ་དུས་གསུམ་ལ་འཇུག་པས་གནོད་པ་མེད་དེ། དམ་བཅའི་མཚན་ཉིད་ལ་ངེས་གཟུང་སྨོས་དགོས་སོ་ཞེ་ན། བསྒྲུབ་བྱ་ཁོ་ན་བསྟན་པར་བྱ་ཞེས་པའམ། བསྒྲུབ་བྱར་བསྟན་པར་བྱ་བ་ཁོ་ན་ཞེས་༼༣༠༥བ༽ཟེར་བ་གང་ཡིན། དང་པོ་ལྟར་བསྟན་བྱ་བའི་སྔར་ངེས་གཟུང་སྦྱོར་ན་རིགས་པ་ཅན་པ་དེ་ཡིས་ནི་དམ་བཅའ་མཚན་ཉིད་དུ་ངེས་གཟུང་བརྗོད་པ་དོན་མེད་པར་ཐལ། དམ་བརྗོད་ཀྱང་རྟགས་མ་གྲུབ་པ་བརྗོད་པ་དམ་བཅའ་མ་ཡིན་པར། གལ་ཏེ་སྒྲུབ་པར་སྒྲུབ་བྱེད་ཕྱིར། ། ཞེས་པར་ཁས་བླངས་ཟིན་པའི་ཕྱིར་རོ། ། དེའི་ཕྱིར་ཤུགས་ཀྱིས་བསྒྲུབ་བྱ་བརྗོད་པ་ཞེས་པ་དེར་ཁོ་ནའི་ཚིག་བརྗོད་པས་ན་བསྒྲུབ་བྱ་བརྗོད་པ་ལ་དམ་བཅའ་ཁྱབ་པའི་འབྲས་བུ་ཅན་ཡིན་པར་རྟོགས་པས་དམ་བཅའི་མཚན་ཉིད་ནི་རིགས་སོ། ། གཉིས་པ་རྩོད་པ་བསྒྲུབ་པའི་འདོད་པ་ནི།
རྩོད་པ་བསྒྲུབ་པ་ལ་བརྗོད་པ། ། དེ་བཞིན་བསྒྲུབ་བྱར་བརྗོད་པ་ལ། ། ཞེས་གསུངས་སོ། ། རྩོད་པ་བསྒྲུབ་པ་ལ་སྐྱོན་བརྗོད་པ་ཡང་རིགས་པ་ཅན་པ་དེ་བཞིན་དུ་བསྒྲུབ་བྱ་བརྗོད་པ་དམ་བཅའི་མཚན་ཉིད་དོ་ཞེས་འདོད་པ་ལའང་རྟགས་བསྒྲུབ་བྱར་ཐལ་བ་དང་དཔེ་ལྟར་སྣང་བརྗོད་པ་དམ་བཅར་ཐལ་བར་འགྱུར་རོ། ། དེ་ཉིད་མ་བཟོད་ནས། ཕྱོགས་ལྷག་ཕྱིར་ན་སྲིད་མ་ཡིན། ། ཅེས་ཟེར་རོ། ། རྩོད་པ་བསྒྲུབ་པ་ནི་བསྒྲུབ་བྱར་བརྗོད་པ་ཙམ་དམ་བཅའི་མཚན་ཉིད་དུ་འགྱུར་བ་མ་ཡིན་གྱི། ཕྱོགས་ཀྱི་ཚིག་ལྷག་པ་ཡོད་ལ། ཕྱོགས་དེ་ཡང་མི་འདོད་པ་རྣམ་པར་བཅད་པ་འདོད་པའི་དོན་ཏེ།
དེ་ཕྱོགས་ཡིན་པས་སྐྱོན་དེ་སྲིད་པ་མ་ཡིན་ཅེ་ན། རྣམ་པར་བཅད་པའི་འདོད་པ་འདི། ། མི་འདོད་པ་ལ་ལོག་པ་ཙམ། ། ཞེས་གསུངས་སོ། ། མི་འདོད་པ་རྣམ་པར་བཅད་པའི་འདོད་པའི་དོན་འདི་ཆོས་ཅན། ཇི་ལྟར་བསྒྲུབ་བྱ་ལ་གོ་བར་འགྱུར་ཏེ། མི་འདོད་པ་ལས་ལོག་པ་ཙམ་ཡིན་པའི་ཕྱིར་རོ། ། དེས་ན་རྣམ་པར་བཅད་པའི་འདོད་པ་ནི་འདི་རྟགས་ཡིན་ནམ་མ་ཡིན་ཅེས་མིག་གིས་༼༣༠༦ན༽གཟུང་བྱ་ལ་ཡང་བཅད་པར་ནུས་པའི་ཕྱིར་དེ་ཡང་ཁྱོད་ཀྱིས་དམ་བཅར་བརྗོད་པ་ཡིན་ནོ། ། རྩོད་པ་བསྒྲུབ་པའི་འདོད་པ་འདི་ལ་སྡེ་བདུན་མཛད་པས་དཔྱད་པ་མ་མཛད་པ་ནི་རིགས་པ་ཅན་པ་ལ་བརྗོད་པའི་ཉེས་པ་ཡང་མཐའ་དག་འཇུག་ཅིང༌། ཀུན་ལས་བཏུས་པར་གསལ་བར་བཀག་པ་ཉིད་ཀྱིས་ཆོག་པར་དགོངས་པའོ། །
གསུམ་པ་དམ་བཅའ་ལྟར་སྣང་གི་དཔེ་དགག་པ་ལ། བཤད་བྱའི་མདོ་དགོད། དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལོ། ། དང་པོ་ལ། རིགས་པ་ཅན་པ་དགག ། རྩོད་སྒྲུབ་དགག་པའོ། ། དང་པོ་ནི། རིགས་པ་ཅན་པ་ལ་བརྗོད་པ། ། དམ་བཅའ་གཏན་ཚིགས་དང་འགལ་བ། ། དམ་བཅའི་སྐྱོན་ཞེས་རིགས་པ་མིན། །
ལེགས་པར་མ་བསླབས་པ་རྣམས་ཀྱིས། ། དེ་ནི་ཆོས་མི་མཐུན་དཔེས་བརྗོད། ། ཅེས་གསུངས་ཏེ། རིགས་པ་ཅན་པ་རྣམས་ན་རེ། དམ་བཅའ་གཏན་ཚིགས་དང་འགལ་བ་ནི་དམ་བཅའི་སྐྱོན་ཡིན་ཏེ། དཔེར་ན་སྒྲ་རྟག་སྟེ། ཐམས་ཅད་ཀྱི་ཁོངས་སུ་འདུས་ན་མི་༼༣༠༦བ༽རྟག་པས་ཁྱབ་པའི་ཕྱིར་ཞེས་པ་ལྟ་བུའོ་ཞེས་ཟེར་བ་ལ་སྐྱོན་བརྗོད་པ། དེ་འདྲ་བའི་གཏན་ཚིགས་ཀྱི་སྦྱོར་བ་དེ་ནི་ཆོས་ཅན། དམ་བཅའ་དང་འགལ་བ་ཡིན་ནོ་ཞེས་བརྗོད་པ་ནི་རིགས་པ་མ་ཡིན་ཏེ། སྒྲུབ་ངག་ལ་ལེགས་པར་མ་བསླབས་པ་རྣམས་ཀྱིས་ཐམས་ཅད་ཀྱི་ཁོངས་སུ་མ་འདུས་པའི་རྟགས་ཀྱིས་སྒྲ་རྟག་པར་བསྒྲུབ་པའི་ཆོས་མི་མཐུན་པའི་སྦྱོར་བའི་དཔེས་བརྗོད་པ་ཙམ་ཡིན་པའི་ཕྱིར།
འོ་ན་སྦྱོར་བ་དེའི་རྟགས་སུ་གང་སོང་ཞེ་ན། རྟགས་ཉེར་འཇལ་གྱིས་འདི་བསྒྲུབ་བྱ། ། མ་ཡིན། ཅེས་གསུངས་ཏེ། སྒྲ་རྟག་སྟེ། ཐམས་ཅད་ཀྱི་ཁོངས་སུ་འདུས་ན་མི་རྟག་པས་ཁྱབ་པའི་ཕྱིར་ཞེས་པའི་ངག་ཆོས་ཅན། ཐམས་ཅད་ཀྱི་ཁོངས་སུ་མི་འདུས་པ་སྒྲ་རྟག་བསྒྲུབ་ཀྱི་རྟགས་སུ་བསྟན་པ་ཡིན་ཏེ། ཐམས་ཅད་ཀྱི་ཁོངས་སུ་འདུས་ན་མི་རྟག་པས་ཁྱབ་ལ། སྒྲ་ནི་ཐམས་ཅད་ཀྱི་ཁོངས་སུ་མ་འདུས་སོ་ཞེས་ཆོས་ཅན། རྟགས་ལ་ཉེ་བར་འཇལ་བ་སྟེ་སྦྱོར་བའི་ངག་ཡིན་པའི་ཕྱིར།
དེས་ན་འདི་བསྒྲུབ་བྱའི་སྐྱོན་མ་ཡིན་གྱི། ཕྱོགས་ཆོས་ཀྱི་སྐྱོན་ཡིན་ཏེ། སྒྲ་ཐམས་ཅད་ཀྱི་ཁོངས་སུ་འདུས་པའི་ཕྱིར་དང༌། དམ་བཅའི་ཕྱོགས་གཅིག་ཡིན་པའི་ཕྱིར་རོ། ། གཉིས་པ་རྩོད་སྒྲུབ་དགག་པ་ནི། འགལ་བ་དང་ལྡན་མིན། ། ཅེས་གསུངས་ཏེ། རྩོད་པ་བསྒྲུབ་པར་ནི་སྦྱོར་བ་འདི་འགལ་བའི་གཏན་ཚིགས་ལྟར་སྣང་བ་ཡིན་ནོ་ཞེས་ཟེར་རོ། ། དེའང་མ་ཡིན་ཏེ། དམ་བཅའི་དོན་དང་འགལ་བ་དང་གྲུབ་པའི་མཐའ་དང་འགལ་བ་དེ་གཉིས་དང་ལྡན་པ་མ་ཡིན་པའི་ཕྱིར་རོ། །
གཉིས་པ་དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། འགལ་བའི་ཚུལ་ལ་དཔྱད་ནས་དགག ། དཔེར་བརྗོད་ལ་དཔྱད་ནས་དགག་པའོ། ། དང་པོ་ནི། འགལ་བ་འདོད་དང་འབྲེལ་མེད་དེ། ། ཕན་མེད་ལྷན་ཅིག་མི་གནས་ལ། ། དེ་ལྟར་ན་ནི་རྟགས་ཀྱི་སྐྱོན། ། ཐམས་ཅད་དམ་བཅའི་སྐྱོན་དུ་འགྱུར། ། ཕྱོགས་སྐྱོན་གཞན་ལ་བལྟོས་པ་ནི། ། མ་ཡིན་ཅེས་ཀྱང་བསྟན་ཟིན་ཏོ། །
འདོད་ལ་མེད་ནའང་མ་གྲུབ་ཡིན། ། ཅེས་སྨོས་ཏེ། དམ་བཅའ་རྟགས་དང་འགལ་བ་དམ་བཅའི་སྐྱོན་ཡིན་ཏེ། དཔེར་ན་སྒྲ་རྟག་སྟེ། ཐམས་ཅད་མི་རྟག་པའི་ཕྱིར་ཞེས་པ་ལྟ་བུའོ་ཞེས་རིགས་པ་ཅན་པ་རྣམས་ཟེར་རོ། ། རྟགས་བསྒྲུབ་བྱ་དང་འགལ་བར་འདོད་པའི་དོན་གང་ཡིན། དེ་དང་འབྲེལ་བ་མེད་༼༣༠༧ན༽པ་དེའོ་ཞེ་ན། འབྲེལ་མེད་དེ་ཡང་རྟགས་ཀྱི་བསྒྲུབ་བྱ་བསྒྲུབ་པ་ལ་ཕན་པ་མེད་པ་ལ་བྱེད་དམ། རྟགས་ཆོས་ཅན་དང་ལྷན་ཅིག་མི་གནས་པ་ལ་བྱེད། དང་པོ་ལྟར་དམ་བཅའི་སྐྱོན་ཡིན་པ་དེ་ལྟར་ན་ནི་རྟགས་ཀྱི་སྐྱོན་ཐམས་ཅད་དམ་བཅའི་སྐྱོན་དུ་འགྱུར་ལ།
ཕྱོགས་སྐྱོན་དེ་གཞན་རྟགས་ལ་བལྟོས་པའི་སྐྱོན་མ་ཡིན་ནོ་ཞེས་ཀྱང་སྔར། ཡན་ལག་ཕྱི་མ་ལ་བལྟོས་སྐྱོན། ། ཞེས་པར་བསྟན་ཟིན་ཏོ། ། གཉིས་པ་ལྟར་རྟགས་ཤེས་འདོད་ཆོས་ཅན་ལ་མེད་ནའང་ཕྱོགས་ཆོས་མ་གྲུབ་པས་རྟགས་སྐྱོན་ཁོ་ན་ཡིན་ནོ། ། གཉིས་པ་དཔེར་བརྗོད་ལ་དཔྱད་ནས་དགག་པ་ལ། རྟགས་དང་དམ་བཅའ་མི་འགལ་བ། སྦྱོར་བ་དེའི་གཏན་ཚིགས་མ་གྲུབ་པའོ། ། དང་པོ་ནི། མི་རྟག་གཏན་ཚིགས་དང་ལྡན་པས། ། སྒྲ་ལ་དེ་ལྟར་རྗོད་བྱེད་ན། །
དེ་ལྟར་དེ་ནི་བཟློག་པར་འགྱུར། ། འདི་ལ་དཔེ་བསྟན་པ་ཉིད་ལས། ། དོན་གཞན་ཅི་ཞིག་མཐོང་བ་ཡོད། ཁྱད་པར་ལ་ནི་གཞན་བརྗོད་ནས། ། སྤྱི་ནི་རྗེས་སུ་འཇུག་པས་ན། ། དེ་ཁྱབ་མ་ཡིན་སྤྱི་རྗེས་སུ། ། འཇུག་ལ་འབྲས་བུའང་ཅི་ཞིག་ཡོད། ། དེ་ཕྱིར་སྒྲ་ལ་གནས་པ་ཡི། ། མི་རྟག་ཉིད་ཀྱིས་སེལ་ཞེས་གསུངས། ། ཞེས་སྨོས་ཏེ།
སྒྲ་རྟག་སྟེ། ཐམས་ཅད་ཀྱི་ཁོངས་སུ་འདུས་ན་མི་རྟག་པས་ཁྱབ་པའི་ཕྱིར་ཞེས་སྨོས་པའི་སྦྱོར་བ་འདི་ལ་ཆོས་ཅན། ཐམས་ཅད་མི་རྟག་པའི་གཏན་ཚིགས་དང་ལྡན་པས་སྒྲ་ལ་རྟག་པ་དེ་ལྟར་རྗོད་པར་བྱེད་ན་ཐམས་ཅད་མི་རྟག་པ་ཡིན་པ་དེ་ལྟར་སྒྲ་རྟག་པ་དེ་ནི་བཟློག་པར་འགྱུར་ན་ཡང་སྒྲ་མི་རྟག་པར་བསྟན་པ་མ་ཡིན་ཏེ། སྒྲ་རྟག་པར་བསྒྲུབ་པའི་མི་མཐུན་དཔེ་བསྟན་པ་ཉིད་ལས་དོན་གཞན་སྒྲ་༼༣༠༧བ༽མི་རྟག་པ་བསྟན་པར་མཐོང་བ་ཅི་ཞིག་ཡོད་དེ་མེད་པའི་ཕྱིར། དེས་ན་སྦྱོར་བ་དེ་ཆོས་ཅན། དམིགས་བསལ་དུ་སྒྲ་ལ་མི་རྟག་པ་དེ་ཁྱབ་པ་མ་ཡིན་པར་བསྟན་ནས་ཐམས་ཅད་མི་རྟག་ཅེས་སྤྱིར་བཏང་གི་ཚིག་རྗོད་བྱེད་དུ་རྗེས་སུ་འཇུག་པ་ལ་འབྲས་བུའང་ཅི་ཞིག་ཡོད་དེ། ཁྱད་པར་སྒྲ་ལ་ནི་གཞན་རྟག་པ་བརྗོད་ནས་ཐམས་ཅད་མི་རྟག་པར་བརྗོད་པའི་སྤྱི་སྒྲ་དེ་ནི་སྒྲ་ལ་ཡང་རྗེས་སུ་འཇུག་པས་ནའོ། ། དེའི་ཕྱིར་ཀུན་ལས་བཏུས་པར་སྒྲ་ལ་གནས་པའི་མི་རྟག་པ་ཉིད་ཀྱིས་རྟག་པ་སེལ་བར་གསུངས་ཏེ། གལ་ཏེ་སྒྲ་ལ་གནས་པ་ཡིན་ན་གཏན་ཚིགས་ཀྱི་དམ་བཅའ་བ་ནི་སེལ་བར་འགྱུར་རོ་ཞེས་གསུངས་པའི་ཕྱིར་རོ། ། གཉིས་པ་སྦྱོར་བ་དེའི་གཏན་ཚིགས་མ་གྲུབ་པ་ལ།
སྦྱོར་བ་དེའི་རྟགས་ངོས་གཟུང༌། ཀུན་ལ་གྲགས་པའི་ཐམས་ཅད་ལ་གཞན་ཡིན་མ་གྲུབ། ཉི་ཚེ་བའི་ཐམས་ཅད་ལ་གཞན་ཡིན་མ་གྲུབ། རྩོད་པ་སྤང་བའོ། ། དང་པོ་ནི། ཡུལ་གཞན་ལ་ནི་འགལ་སྨྲ་བས། ། སྒྲ་ནི་གཞན་དུ་བརྗོད་པ་ཡིན། ། ཅེས་སྨོས་ཏེ། འོ་ན་སྦྱོར་བ་དེས་རྟགས་སུ་གང་བསྟན་པ་ཡིན་ཅེ་ན། སྦྱོར་བ་དེ་ཆོས་ཅན།
སྒྲ་ནི་ཐམས་ཅད་ལས་གཞན་དུ་བརྗོད་པ་ཡིན་ཏེ། སྒྲ་རྟག་པར་བསྟན་ནས་སྒྲ་ལས་ཡུལ་གཞན་ཐམས་ཅད་ལ་ནི་རྟག་པ་དང་འགལ་བ་མི་རྟག་པར་སྨྲས་པའི་ཕྱིར། བསམ་པ་ནི་གང་ཐམས་ཅད་ཀྱི་ཁོངས་སུ་འདུས་ན་མི་རྟག་པས་ཁྱབ་ལ། སྒྲ་ནི་རྟག་སྟེ། ཐམས་ཅད་ཀྱི་ཁོངས་སུ་མ་འདུས་པའི་ཕྱིར་ཞེས་པའོ། ། གཉིས་པ་ནི། སྤྱི་ནི་ཁྱད་པར་མི་སྤོང་ཕྱིར། ། དེ་ཡང་འཐད་པ་མ་ཡིན་ནོ། ། དཔེར་ན་སྐབས་འགར་ཤིང་ཤ་པ། ། ཉིད་ནི་ཤིང་མིན་ཅེས་པ་བཞིན། །
ཐམས་ཅད་མཉན་པ་༼༣༠༨ན༽གཅིག་ཉིད་ལ། ། འཇུག་པ་འགོག་འགྱུར་དེ་ཙམ་གྱིས། ། ཐམས་ཅད་མིན་མིན་ཁྱད་པར་ཀུན། ། དེ་མེད་ན་དེ་མེད་འགྱུར་ཕྱིར། ། ཞེས་སྨོས་ཏེ། སྒྲ་ཐམས་ཅད་ཀྱི་ཁོངས་སུ་མ་འདུས་པ་དེ་ཡང་འཐད་པ་མ་ཡིན་ཏེ། ཐམས་ཅད་ཅེས་པ་སྤྱིའི་སྒྲས་ནི་ཁྱད་པར་སྒྲ་དེ་མི་སྤོང་བའི་ཕྱིར། དཔེར་ན་སྐབས་འགར་ཤིང་ཤ་པ་ཉིད་ནི་ཤིང་མིན་ཅེས་པའི་ངག་དེས་ཤ་པ་ཁོ་ན་ཤིང་ཡིན་པ་འགོག་གི་ཤ་པ་ཤིང་ཡིན་པ་མི་འགོག་པ་དེ་བཞིན་དུ་ཐམས་ཅད་ཅེས་པའི་མཉན་པ་དེ་སྒྲ་གཅིག་པུ་ཉིད་ལ་འཇུག་པ་འགོག་པར་འགྱུར་བ་དེ་ཙམ་གྱིས་སྒྲ་དེ་ཐམས་ཅད་ཀྱི་ཁོངས་སུ་འདུས་པ་མིན་པ་མིན་ཏེ། ཁྱད་པར་སྒྲ་སོགས་ཀྱི་ཆོས་ཀུན་ལ་ཐམས་ཅད་ཅེས་པའི་མཉན་པ་འཇུག་པ་མེད་ན་ཐམས་ཅད་ཀྱི་ཁོངས་སུ་འདུས་པ་དེ་མེད་པར་འགྱུར་བའི་ཕྱིར། ། གསུམ་པ་ནི།
ཤེས་བྱ་ཤེས་བྱེད་ཐ་དད་ཕྱིར། ། ཆོས་ཅན་གཏན་ཚིགས་དངོས་འགྱུར་ནི། ། ཤེས་བྱེད་ཉིད་དུ་མ་གྲུབ་ཕྱིར། ། ཆོས་ཅན་རང་སྒྲུབ་བྱེད་མ་གྲུབ། ། ཅེས་སྨོས་ཏེ། གལ་ཏེ་སྒྲ་མ་ཡིན་ཐམས་ཅད་ཀྱི་ཁོངས་སུ་མ་འདུས་པའི་ཕྱིར་ཞེས་པ་སྦྱོར་བ་དེའི་རྟགས་སུ་འགྱུར་བས་ཕྱོགས་ཆོས་མ་གྲུབ་པ་ཡིན་ནོ་ཞེ་ན། ཆོས་ཅན་སྒྲ་རང་ཉིད་ནི་སྒྲ་རྟག་པའི་སྒྲུབ་བྱེད་དུ་མ་གྲུབ་སྟེ། ཆོས་ཅན་གཏན་ཚིགས་ཀྱི་དངོས་པོར་གྱུར་པ་ནི་ཤེས་བྱེད་ཉིད་དུ་མ་གྲུབ་པའི་ཕྱིར་ཏེ། སྒྲུབ་བྱ་འགྲུབ་པ་ལ་ཤེས་པར་བྱ་བའི་ཆོས་ཅན་དང་ཤེས་བྱེད་གཏན་ཚིགས་ཐ་དད་པ་དགོས་པའི་ཕྱིར་རོ། ། བཞི་པ་རྩོད་པ་སྤང་བ་ལ།
ལྡོག་པ་ཐ་དད་པའི་ཁྱད་པར། དེ་དོན་ལ་མ་གྲུབ་པ། དེ་ཡང་རྟོག་པས་བཏགས་པ། ཐ་སྙད་ཀྱི་རྟེན་དུ་རུང་བ། དེ་ཉིད་འདིར་མ་གྲུབ་པ། ༼༣༠༨བ༽ལྡོག་པ་ཐ་དད་རྟགས་སུ་རུང་བའི་དཔེའོ། ། དང་པོ་ནི། དངོས་པོ་ཀུན་ལ་ཆོས་དང་ནི། ། ཆོས་ཅན་རྣམ་དབྱེ་མེད་པའི་ཕྱིར། ། ཀུན་ལ་ཉེས་མཚུངས་ཞེ་ན་མིན། །
ལྡོག་པ་ཁྱད་པར་ཡོད་ཕྱིར་རོ། ། ཞེས་སྨོས་ཏེ། གལ་ཏེ་བྱས་པས་སྒྲ་མི་རྟག་པར་བསྒྲུབ་པ་ལ་སོགས་པའི་རྟགས་ཀུན་ལ་ཕྱོགས་ཆོས་མ་གྲུབ་པའི་ཉེས་པ་མཚུངས་ཏེ། སྒྲ་བྱས་མི་རྟག་པའི་དངོས་པོ་ཀུན་ལ་ཆོས་དང་ཆོས་ཅན་གྱི་རྣམ་དབྱེ་མེད་པའི་ཕྱིར་ཞེ་ན། རྣམ་དབྱེ་མེད་པ་མ་ཡིན་ཏེ། ལྡོག་པ་ཐ་དད་པའི་ཁྱད་པར་ཡོད་པའི་ཕྱིར་རོ། ། གཉིས་པ་ནི། དོན་དམ་པར་ནི་རྣམ་དཔྱད་ན། ། དེ་ལྟ་བུར་གྱུར་མ་གྲུབ་ཕྱིར། ། ཀུན་རྫོབ་པ་ཡི་དངོས་རྣམས་ལ།
དེ་ཉིད་གཞན་ཉིད་འགོག་པར་འགྱུར། ། ཞེས་སྨོས་ཏེ། ཀུན་རྫོབ་པའི་བློ་རྟོག་པའི་ངོར་སྒྲ་བྱས་མི་རྟག་པའི་དངོས་པོ་རྣམས་ལ་གཅིག་པ་དེ་ཉིད་དང༌། གཞན་ཉིད་ཡིན་པ་དེ་ཡང་དོན་དམ་པར་འགོག་པར་འགྱུར་ཏེ། དོན་དམ་པར་མི་རིགས་པས་རྣམ་པར་དཔྱད་ན་ལྡོག་པ་ཐ་དད་པ་དེ་ལྟ་བུར་གྱུར་པ་མ་གྲུབ་པའི་ཕྱིར་རོ། ། གསུམ་པ་ནི། དཔག་བྱ་དཔོག་པར་བྱེད་པ་ཡི། ། དོན་གྱི་ཐ་སྙད་གནས་པ་འདི། ། ཤེས་པ་ལ་གྲུབ་ཐ་དད་ལ། ། བརྟེན་ནས་རྣམ་པར་བཏགས་པ་ཡིན། །
ཅེས་སྨོས་ཏེ། དོན་ལ་ལྡོག་པ་ཐ་དད་པ་མེད་ན་བསྒྲུབ་བྱ་དང་སྒྲུབ་བྱེད་དུ་མི་འཐད་དོ་ཞེ་ན། དཔག་བྱ་དཔོག་པར་བྱེད་པའི་དོན་གྱི་ཐ་སྙད་ཐ་དད་པར་གནས་པ་འདི་ཆོས་ཅན། དོན་དམ་པར་མེད་ཀྱང་རྣམ་གཞག་འཐད་དེ། རྟོགས་པའི་ཤེས་པ་ལ་ལྡོག་པ་ཐ་དད་དུ་གྲུབ་པར་སྣང་བའི་ཐ་དད་པ་ལ་བརྟེན་ནས་རྣམ་པར་བཏགས་པ་ཡིན་པའི་ཕྱིར། དེ་ཙམ་གྱིས་རྟགས་དང་ཆོས་ཆོས་ཅན་ཐ་དད་དུ་འཇོག་པ་ཡིན་ནོ། ། བཞི་༼༣༠༩ན༽པ་ནི། བདག་ཉིད་ཇི་ལྟའི་ཐ་སྙད་ཀྱི། ། མཐར་ཐུག་ཤེས་ལ་ཐ་དད་པར། ། ཆོས་དང་ཆོས་ཅན་སྣང་གྱུར་པ། །
དེ་ནི་ཐ་སྙད་རྟེན་ཡིན་ནོ། ། ཞེས་སྨོས་ཏེ། བྱས་པ་དང་མི་རྟག་པ་རང་གི་མཚན་ཉིད་ཀྱི་བདག་ཉིད་ཇི་ལྟ་བར་འདྲ་བར་རང་མིན་ལས་ལོག་པའི་ལྡོག་པ་ཐ་དད་ཀྱི་འབྲེལ་བ་ལས་མཐར་ཐུག་པ་ན་རང་མཚན་འཇུག་ཡུལ་དུ་བྱེད་པའི་རྟོག་པའི་ཤེས་པ་ལ་ཆོས་དང་ཆོས་ཅན་ཐ་དད་དུ་སྣང་བར་གྱུར་པ་དེ་ནི་འཇུག་ཡུལ་ཐོབ་པ་ལ་བསླུ་བ་མེད་པའི་ཐ་སྙད་ཀྱི་རྟེན་ཡིན་ནོ། ། ལྔ་པ་ནི། འདིར་ནི་ཐ་སྙད་ཀྱིས་བཞག་པ། ། ཐ་དད་བློ་དང་འབྲེལ་མེད་ཅན། ། ཆོས་ཅན་དེ་ཉིད་སྒྲུབ་བྱེད་དུ། ། བྱས་པ་དེས་ན་མ་གྲུབ་བསྟན། ། ཅེས་སྨོས་ཏེ། དེ་ལྟར་ཡིན་པ་དེའི་ཕྱིར་ཁྱོད་ཀྱིས་ནི་སྒྲ་རྟག་སྒྲུབ་ལ་སྒྲ་མ་ཡིན་པ་རྟགས་སུ་བཀོད་པ་འདིར་ནི་ཆོས་ཅན།
ཕྱོགས་ཆོས་མ་གྲུབ་པ་བསྟན་ཏེ། ལྡོག་པ་ཐ་དད་པའི་ཐ་སྙད་ཀྱིས་བཞག་པའི་ཐ་དད་དུ་བློ་ལ་སྣང་བ་དང༌། འབྲེལ་བ་མེད་པ་ཅན་གྱི་ཆོས་ཅན་སྒྲ་དེ་ཉིད་སྒྲུབ་བྱེད་དུ་བྱས་པ་དེས་ནའོ། ། དྲུག་པ་ནི། དེས་ན་བྱེ་བྲག་སྤྱི་ཆོས་ཐ། ། དད་ཕྱིར་རྟགས་དང་རྟགས་ཅན་ཉིད། ། དཔེར་ན་རྩོལ་བྱུང་ཉིད་ཀྱི་ཕྱིར། ། རྩོལ་བྱུང་སྒྲ་ནི་མི་རྟག་བཞིན། ། ཞེས་སྨོས་ཏེ། དེས་ན་འདུས་བྱས་ཀྱི་བུམ་པ་མི་རྟག་པར་བསྒྲུབ་པ་ལ་འདུས་བྱས་རྟགས་སུ་བཀོད་པའང་རྟགས་དང་རྟགས་ཅན་ཡིན་ཏེ།
བྱེ་བྲག་དང་སྤྱིའི་ཆོས་ཐ་དད་པའི་ཕྱིར། དཔེར་ན་རྩོལ་བྱུང་གི་སྒྲ་ནི་ཆོས་ཅན། མི་རྟག་སྟེ། རྩོལ་བ་ལས་བྱུང་བ་ཉིད་ཀྱི་ཕྱིར་ཞེས་བཀོད་པ་བཞིན་ནོ། ། གལ་ཏེ་རྩོལ་བྱུང་དེ་མ་གྲུབ་པའི་གཏན་ཚིགས་སུ་འགྱུར་ཏེ། ཕྱོགས་ཀྱི་ཡན་ལག་ཆོས་ཅན་གྱི་ཁྱད་༼༣༠༩བ༽པར་ཡིན་པའི་ཕྱིར་ཞེ་ན། ཕྱོགས་ཡན་ལག་ནའང་གནོད་མེད་ཕྱིར། ། ཆོས་ཅན་ཐ་དད་མ་གྲུབ་མིན། ། དཔེར་ན་གོང་བུ་རྭ་ཅན་འདི། ། རྭ་ཅན་ཉིད་ཕྱིར་རྟ་མིན་བཞིན། །
ཡང་ན་དེ་རྟོགས་ནས་ལྡོག་ཕྱིར། །

བསྒྲུབ་བྱའི་དུས་སུ་ཡན་ལག་མིན། ། ཅེས་སྨོས་ཏེ། རྩོལ་བ་ལས་བྱུང་བ་ཆོས་ཅན། ཕྱོགས་ཀྱི་ཡན་ལག་ཆོས་ཅན་གྱི་ཁྱད་པར་ཡིན་ནའང་ཆོས་ཅན་རྩོལ་སྒྲ་དང་ཐ་དད་དུ་མ་གྲུབ་པ་མ་ཡིན་ཏེ། རྩོལ་སྒྲ་དང་ལྡོག་པ་ཐ་དད་པས་རྩོལ་སྒྲ་མི་རྟག་པར་བསྒྲུབ་པའི་ཚུལ་གསུམ་ཚང་བ་ལ་གནོད་པ་མེད་པའི་ཕྱིར། དཔེར་ན་གོང་བུ་རྭ་ཅན་འདི་ཆོས་ཅན། རྟ་མ་ཡིན་ཏེ། རྭ་ཅན་ཉིད་ཀྱི་ཕྱིར་ཞེས་པ་བཞིན་ནོ། ། བཤད་ཚུལ་སྔ་མ་ལས་ཡང་ན་རྩོལ་སྒྲ་མི་རྟག་པ་བསྒྲུབ་བྱ་ཡིན་པའི་དུས་སུ་རྩོལ་བྱུང་ཕྱོགས་ཀྱི་ཡན་ལག་མ་ཡིན་ཏེ། རྩོལ་བ་ལས་བྱུང་བའི་རྟགས་ལས་རྩོལ་སྒྲ་མི་རྟག་པར་བསྒྲུབ་པའི་ཚུལ་གསུམ་པོ་རྟོགས་ནས་རྩོལ་སྒྲ་རྟག་འཛིན་གྱི་ལོག་པར་རྟོག་པ་ལྡོག་པའི་ཕྱིར་རོ། ། དེ་ལྟར་ནའང་མཉན་བྱ་སྒྲ་དང་ངོ་བོ་གཅིག་པས་མ་གྲུབ་པར་འགྱུར་རོ་ཞེ་ན།
ཆོས་ཐ་དད་ཕྱིར་ཁྱད་པར་ཡང༌། ། དམ་བཅའི་དོན་དུ་འཐད་མ་ཡིན། ། ཅེས་སྨོས་ཏེ། ཁྱད་པར་མཉན་བྱ་ཡང་སྒྲ་མི་རྟག་པར་བསྒྲུབ་པ་ལ་དམ་བཅའི་ཕྱོགས་གཅིག་རྟགས་སུ་བཀོད་པའི་མ་གྲུབ་པར་འཐད་པ་མ་ཡིན་ཏེ། སྒྲ་དང་ལྡོག་པའི་ཆོས་ཐ་དད་པའི་ཕྱིར་རོ། ། དེས་ན་གཞན་ལུགས་ཀྱི་དམ་བཅའ་ལྟར་སྣང་གི་དཔེ་འདི་ལ་ཀུན་ལས་བཏུས་པར་རིགས་པའི་རྣམ་གྲངས་ཆ་ཙམ་བསྟན་ལ། རྣམ་འགྲེལ་འདིར་རྣམ་གྲངས་དུ་མའི་སྒོ་ནས་རྒྱས་པར་བཀག་པས། དེས་ཆོག་པར་དགོངས་ནས་རྣམ་ངེས་དང་རིགས་ཐིགས་སུ་འདི་༼༣༡༠ན༽ལ་དཔྱད་པ་མ་མཛད་དོ། ། དེ་ལྟར་ན་རྒྱས་པ་དང་འབྲིང་པོ་དང་མདོར་བསྡུས་པ་དག་གིས་ཀུན་ལས་བཏུས་ནས་འབྱུང་བའི་བསྒྲུབ་བྱའི་རྣམ་པར་བཞག་པ་ཇི་སྙེད་པ་གཏན་ལ་ཕབ་ཟིན་ཏོ། ། གཉིས་པ་དངོས་བསྟན་སྒྲུབ་བྱེད་ཀྱི་རང་བཞིན་བཤད་པ་ལ།
རང་ལུགས་ཀྱི་རྟགས་ཀྱི་རྣམ་པར་བཞག་པ་དང༌། གཞན་ལུགས་ཀྱི་རྟགས་ཀྱི་རྣམ་པར་བཞག་པའོ། ། དང་པོ་ལ། ཕྱོགས་ཆོས་ཅན་གྱི་རབ་དབྱེ་སྤྱིར་བསྟན་པ། ཕྱོགས་གཉིས་ངོས་གཟུང་བ། དབྱེ་བ་སོ་སོའི་དཔེར་བརྗོད་བཤད་པའོ། ། དང་པོ་ལ། བཤད་བྱའི་མདོ་དགོད་པ། དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལོ། ། དང་པོ་ལ།
ཕྱོགས་ཆོས་ཅན་གྱི་རབ་དབྱེ་ཐོག་མར་སྟོན་པའི་རྒྱུ་མཚན། ཕྱོགས་གཉིས་ལ་འཇུག་ཚུལ་གྱི་སྒོ་ནས་དབྱེ་བ་དངོས། ཕྱོགས་ཆོས་ཀྱི་ཐ་སྙད་བསྒྲུབ་པའོ། ། དང་པོ་ནི། གང་ཕྱིར་གཏན་ཚིགས་དག་དང་ནི། ། དེར་སྣང་ཕལ་ཆེར་ཕྱོགས་ཆོས་ཉིད། ། དེས་ན་གཏན་ཚིགས་སོགས་དོན་གྱི། ། སྔོན་དུ་དེ་དབྱེ་བསྟན་པར་བྱ། ། ཞེས་གསུངས་སོ། ། ཀུན་ལས་བཏུས་པ་འདིར་གཏན་ཚིགས་ཡང་དག་དང་སོགས་པ་ལྟར་སྣང་དོན་སྟོན་པའི་སྔོན་དུ་ཕྱོགས་ཆོས་ཅན་གྱི་གཏན་ཚིགས་དེའི་དབྱེ་བ་བསྟན་པར་བྱ་བ་ལ་རྒྱུ་མཚན་ཡོད་དེ།
གང་གི་ཕྱིར་གཏན་ཚིགས་དག་དང་ནི་གཏན་ཚིག་དེར་སྣང་བ་ཕལ་ཆེར་ནི་ཕྱོགས་ཆོས་ཅན་ཡིན་པ་དེས་ནའོ། ། གཉིས་པ་ནི། ཕྱོགས་ཆོས་མཐུན་ཕྱོགས་ཡོད་མེད་དང༌། ། རྣམ་གཉིས་རེ་རེ་དག་ལ་ཡང༌། ། རྣམ་གསུམ་མི་མཐུན་ཕྱོགས་ལ་ཡང༌། ། ཡོད་མེད་རྣམ་པ་གཉིས་ཕྱིར་རོ། ། ཞེས་གསུངས་སོ། ། ཕྱོགས་༼༣༡༠བ༽ཆོས་ཅན་གྱི་གཏན་ཚིགས་དེ་ལ་དབྱེ་ན་དགུ་ཡོད་དེ། མཐུན་ཕྱོགས་ལ་ཁྱབ་བྱེད་དུ་ཡོད་པ་དང༌། དེ་ལ་གཏན་མེད་དང་རྣམ་པ་གཉིས་སུ་འཇུག་པའི་རྟགས་གསུམ་དུ་ཡོད་ལ།
དེ་རེ་རེ་དག་ལ་ཡང་མི་མཐུན་ཕྱོགས་ལ་ཁྱབ་བྱེད་དུ་ཡོད་པ་དང༌། དེ་ཡང་གཏན་མེད་དང་རྣམ་པ་གཉིས་སུ་འཇུག་པ་གསུམ་གསུམ་དུ་ཡོད་པའི་ཕྱིར་རོ། ། གསུམ་པ་ཕྱོགས་ཆོས་ཀྱི་ཐ་སྙད་བསྒྲུབ་པ་ལ། ཆོས་དང་ཆོས་ཅན་ལ་ཕྱོགས་ཀྱི་མིང་གིས་འདོགས་པའི་རྒྱུ་མཚན། ཕྱོགས་ཆོས་སྒྲུབ་བྱེད་ཀྱི་ཡན་ལག་ཏུ་བསྟན་པ། དེ་ལྟར་མི་འདོད་པ་ལ་གནོད་བྱེད་བསྟན་པའོ། ། དང་པོ་ནི། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཆོས་དང་ཆོས་ཅན་དག ། གཙོ་བོ་མིན་ཀྱང་ཕྱོགས་གཅིག་ཕྱིར། །
བསྒྲུབ་བྱ་ཉིད་དུ་འདོགས་པ་ཡིན། ། ཅེས་གསུངས་སོ། ། ཆོས་དང་ཆོས་ཅན་གཉིས་པོ་དག་ནི་ཕྱོགས་ཀྱི་གཙོ་བོ་མ་ཡིན་ཏེ། རྟགས་ཀྱི་བསྒྲུབ་བྱ་ཡིན་ན་ཆོས་དང་ཆོས་ཅན་གྱི་ཚོགས་པ་ཉིད་ཡིན་དགོས་པའི་ཕྱིར་རོ། ། དེ་ལྟར་ནའང་བསྒྲུབ་བྱ་ཉིད་དུ་འདོགས་སུ་རུང་བའི་རྒྱུ་མཚན་ཡོད་དེ། བསྒྲུབ་བྱའི་ཆོས་གཅིག་ཡིན་པའི་ཕྱིར་རོ། ། གཉིས་པ་ནི། གཉིས་ཀ་ལ་གྲུབ་ཆོས་དེ་ལས། ། ཐ་སྙད་ཡིན་ཕྱིར་གཉིས་ཀ་ལའམ། ། གཅིག་ལ་ལྡོག་དང་ཐེ་ཚོམ་དང༌། །
གཞི་མ་གྲུབ་ལ་མི་འདོད་དོ། ། མི་འདོད་ཐམས་ཅད་སུན་འབྱིན་དུའང༌། ། གཉིས་ཀར་རབ་ཏུ་གྲུབ་ན་ནི། ། སུན་འབྱིན་པའམ་བསྒྲུབ་པ་ཡིན། ། གཞན་གྱིས་སླར་ཡང་བསྒྲུབ་ན་འདོད། ། ཅེས་གསུངས་སོ། ། རྒོལ་ཕྱི་རྒོལ་གཉིས་ཀ་ལ་ཕྱོགས་ཆོས་མ་གྲུབ་པའམ། གང་ཡང་རུང་བ་གཅིག་ལ་གྲུབ་པ་ལས་ལྡོག་པའི་མ་གྲུབ་པ་དང༌། ཐེ་ཚོམ་ཟ་བ་དང༌། རྩོད་༼༣༡༡ན༽གཞིའི་ཆོས་ཅན་མ་གྲུབ་པའི་གཏན་ཚིགས་རྣམས་སྒྲུབ་བྱེད་ཡང་དག་ཏུ་མི་འདོད་དེ།
ཚུལ་གསུམ་རྒོལ་བ་གཉིས་ཀ་ལ་གྲུབ་པའི་ཆོས་དེ་ལས་བསྒྲུབ་བྱ་འགྲུབ་པའི་ཐ་སྙད་བྱེད་པ་ཡིན་པའི་ཕྱིར། རྒོལ་བ་གཉིས་ཀ་ལ་ཕྱོགས་ཆོས་མ་གྲུབ་པ་གཏན་ཚིགས་སུ་མི་འདོད་པ་དེ་བཞིན་དུ་རྒོལ་བ་གཉིས་ཀས་ཕྱོགས་ཆོས་གྲུབ་ཅིང༌། མི་འདོད་པ་ཐལ་བར་འཕེན་ན་སྒྲུབ་བྱེད་འཕེན་པའི་སུན་འབྱིན་དུའང་མི་འདོད་དེ། ཕྱོགས་ཆོས་མེད་པར་རྒོལ་བ་གཉིས་ཀར་རབ་ཏུ་གྲུབ་ཅིང༌། མི་འདོད་པ་ཐལ་བར་འཕེན་ན་ནི་སུན་འབྱིན་པའམ་སྒྲུབ་བྱེད་འཕེན་པ་ཡིན་ནོ། ། གལ་ཏེ་རྒོལ་བ་གཉིས་ཕྱོགས་ཆོས་གྲུབ་མ་གྲུབ་རྩོད་པའི་སྐབས་སུ་རེ་ཞིག་ཕྱི་རྒོལ་གྱི་ཚད་མས་མ་གྲུབ་ཀྱང་སྒྲུབ་བྱེད་གཞན་གྱིས་སླར་ཡང་བསྒྲུབ་པའི་སུན་འབྱིན་ན་སྒྲུབ་བྱེད་ཡིན་ཅིང༌། སུན་འབྱིན་པར་འདོད་དོ། ། གསུམ་པ་དེ་ལྟར་མི་འདོད་པ་ལ་གནོད་བྱེད་བསྟན་པ་ལ། གཏན་ཚིགས་ཆོས་ཅན་ལ་མི་བལྟོས་པ་དགག ། ཐལ་བ་ཙམ་རྟགས་ཡིན་པ་དགག །
རྟགས་ལ་ཕྱོགས་ཆོས་མི་དགོས་པ་དགག་པའོ། ། དང་པོ་ནི། ཆོས་ཅན་ཆོས་ཅན་གྱིས་བསྒྲུབ་མིན། ། ཆོས་དེས་ཆོས་ཀྱང་མ་ཡིན་གྱི། ། འདི་ལྟར་ཆོས་ཀྱིས་ཆོས་བསྒྲུབ་ཅིང༌། ། བསྒྲུབ་ཕྱིར་ཆོས་ཅན་ཡང་དེ་བཞིན། ། ཞེས་གསུངས་སོ། ། གལ་ཏེ་གཏན་ཚིགས་ཡང་དག་ལ་ཕྱོགས་ཆོས་གྲུབ་པ་མི་དགོས་ཏེ། རྟགས་ཆོས་ཅན་ལ་མི་བལྟོས་པའི་ཕྱིར་ཏེ། དུ་བས་མེ་བསྒྲུབ་པ་ལྟ་བུ་ཆོས་ཅན་གྱིས་ཆོས་ཅན་བསྒྲུབ་པ་དང༌།
མེས་དྲོ་བའི་རེག་བྱ་བསྒྲུབ་པ་ལྟ་བུ་ཆོས་ཅན་གྱིས་ཆོས་བསྒྲུབ་པ་དང༌། གཙོ་བོ་གཅིག་ཡོད་དེ། ཐ་དད་རྣམས་དང་རྗེས་འགྲོ་མཐོང་བའི་ཕྱིར་ཞེས་པ་༼༣༡༡བ༽ལྟ་བུ་ཆོས་ཀྱིས་ཆོས་ཅན་བསྒྲུབ་པ་རྣམས་ཡོད་པའི་ཕྱིར་ཞེ་ན། ཆོས་ཅན་མེ་དེ་ཆོས་ཅན་དུ་བ་ཉིད་ཀྱིས་བསྒྲུབ་པ་མ་ཡིན་པར་ཐལ། དུ་བ་དང་ལྡན་པའི་ལ་འདི་ལ་མེ་ཡོད་དེ། དུ་བ་ཡོད་པའི་ཕྱིར་ཞེས་རྟེན་ངེས་པར་གཟུང་དགོས་པའི་ཕྱིར་དང༌། ཆོས་ཅན་མེ་ཙམ་གྱིས་དྲོ་བའི་ཆོས་ཀྱང་བསྒྲུབ་པ་མ་ཡིན་པར་ཐལ། གཞི་འདི་ལའོ་ཞེས་རྟེན་ངེས་པར་གཟུང་དགོས་པ་སྔར་བཞིན་ནོ། ། རྗེས་སུ་འགྲོ་བའི་ཆོས་དེས་གཙོ་བོ་གཅིག་པུའི་ཆོས་རྐྱང་པ་ཡོད་པར་བསྒྲུབ་པ་མ་ཡིན་པར་ཐལ། ཐ་དད་བརྟེན་དང་རྗེས་སུ་འགྲོ་བར་མཐོང་བ་གཏན་ཚིགས་ཡིན་པའི་ཕྱིར་རོ། །
དེས་ན་འདི་ལྟར་ཕྱོགས་ཆོས་དང་བསྒྲུབ་བྱའི་ཆོས་ཀྱིས་རྟགས་ལ་ཁྱབ་པའི་ཚུལ་གསུམ་ཚང་བ་ལ་བརྟེན་ནས་ཆོས་དང་ཆོས་ཅན་གྱི་ཚོགས་པ་བསྒྲུབ་ཅིང༌། ཚོགས་པ་བསྒྲུབ་བྱ་ཡིན་པ་དེ་བཞིན་དུ་ཆོས་ཀྱི་ཁྱད་པར་བྱས་པའི་ཆོས་ཅན་ཡང་བསྒྲུབ་བྱ་ཡིན་ཏེ། གཏན་ཚིགས་ཀྱིས་བསྒྲུབ་པར་ནུས་པའི་ཕྱིར་རོ། ། གཉིས་པ་ཐལ་བ་ཙམ་རྟགས་ཡིན་པ་དགག་པ་ནི། དམ་བཅའི་གཏན་ཚིགས་སྒོ་ནས་ནི། ། གང་ཞིག་མི་འདོད་ཐལ་འགྱུར་བ། ། དེ་སྒོ་ནས་ནི་ཐལ་བའི་ཕྱིར། ། དེ་ནི་ལན་ཞེས་ཤེས་པར་བྱ། ། གཏན་ཚིགས་བསྒྲུབ་བྱའི་རྗེས་འགྲོ་གང༌། ། མེད་ལ་མེད་པར་བརྗོད་པར་བྱ། །
དེར་ནི་ལྔ་པའི་མཐའ་ཅན་དཔེ། ། རྟགས་ནི་ཉེ་བར་སྦྱར་ལས་འདོད། ། ཅེས་གསུངས་སོ། ། འདི་ལྟར་གལ་ཏེ་གཏན་ཚིགས་ལ་ཕྱོགས་ཆོས་མི་དགོས་ཏེ། ཐལ་བ་ཙམ་རྟགས་ཡིན་པའི་ཕྱིར། དཔེར་ན་སྒྲ་རྟག་པ་མ་ཡིན་ཏེ། ལས་རྟག་པར་འགྱུར་བའི་ཕྱིར་རམ། རྟག་ཏུ་དམིགས་པར་ཐལ་བར་འགྱུར་བའི་ཕྱིར། སྒྲ་མི་རྟག་སྟེ། བྱས་པ་མི་རྟག་པའི་ཕྱིར་ཞེས་པའམ།
རྟག་པ་མ་བྱས་པའི་ཕྱིར་ཞེས་པའི་ངག་དེ་རྣམས་ཀྱིས་ཐལ་བ་ཙམ་གཏན་ཚིགས་སུ་བསྟན་པའི་ཕྱིར་ཞེ་ན། སྒྲ་རྟག་པ་མ་ཡིན་ཏེ། རྟག་ཏུ་དམིགས་པར་ཐལ་བར་འགྱུར་བའི་ཕྱིར་ཞེས་གང་ཞིག་མི་འདོད་པ་ཐལ་འགྱུར་དུ་འཕངས་པའི་ངག་དེ་ནི་ཆོས་ཅན། སྒྲ་རྟག་པར་དམ་བཅའ་བའི་ཞེན་དོན་སུན་འབྱིན་པའི་སྒོ་ནས་ལན་བཏབ་པ་ཞེས་བྱ་བར་ཤེས་པར་བྱ་སྟེ། སྒྲ་རྟག་པར་དམ་བཅས་པ་ལ་མི་འདོད་པ་ཐལ་བར་འཕངས་པའི་སྒོ་ནས་སྐྱོན་བརྗོད་པའི་ཐལ་ངག་ཡིན་པའི་ཕྱིར། སྒྲ་རྟག་པ་མ་ཡིན་ཏེ། ལས་རྟག་པར་ཐལ་བའི་ཕྱིར་ཞེས་མི་འདོད་པ་ཐལ་བར་འཕངས་པའི་ངག་དེ་ནི་ཆོས་ཅན། ལུས་ཅན་མ་ཡིན་པའི་རྟགས་ཀྱིས་སྒྲ་རྟག་པར་བསྒྲུབ་པའི་གཏན་ཚིགས་སུན་འབྱིན་པའི་སྒོ་ནས་ལན་བཏབ་པ་ཞེས་བྱ་བར་ཤེས་པར་བྱ་སྟེ། དེ་ལ་མ་ངེས་པའི་སྐྱོན་བརྗོད་པའི་ཐལ་ངག་ཡིན་པའི་ཕྱིར། བསམ་པ་ནི་སྒྲ་རྟག་པ་སུན་འབྱིན་པའི་ཐལ་བ་ཙམ་ཡིན་གྱི།
སྒྲ་མི་རྟག་པར་བསྒྲུབ་པའི་གཏན་ཚིགས་ཡང་དག་མ་ཡིན་ཅེས་པའོ། ། སྒྲ་མི་རྟག་སྟེ། བྱས་པ་མི་རྟག་པའི་ཕྱིར་༼༣༡༢ན༽ཞེས་པའམ། རྟག་པ་མ་བྱས་པའི་ཕྱིར་ཞེས་པའི་ངག་དེར་ནི་ཆོས་ཅན། ཐལ་བ་ཙམ་གཏན་ཚིགས་སུ་བསྟན་པ་མིན་པར་ཐལ། གཏན་ཚིགས་བསྒྲུབ་བྱའི་ཆོས་ཀྱི་རྗེས་སུ་འགྲོ་བ་གང་ཡིན་པ་རྗེས་ཁྱབ་བརྗོད་པའི་ཆོས་མཐུན་སྦྱོར་དང༌། ཆོས་མེད་པ་ལ་རྟགས་མེད་པས་ཁྱབ་པར་བརྗོད་པར་བྱ་བའི་ཆོས་མི་མཐུན་པའི་སྦྱོར་ངག་དེ་ཉིད་ལྔ་པ་འབྱུང་ཁུངས་ཀྱི་མཐའ་ཅན་དུ་བྱས་ནས་དཔེ་ཙམ་དུ་བསྟན་པའི་ཕྱིར་དང༌། རྟགས་བྱས་པ་ལ་ཆོས་ཅན་སྒྲ་ནི་ཉེ་བར་སྦྱར་བ་ལས་ཕྱོགས་ཆོས་ཀྱང་བསྟན་པར་འདོད་༼༣༡༢བ༽པའི་ཕྱིར་རོ། ། གསུམ་པ་རྟགས་ལ་ཕྱོགས་ཆོས་མི་དགོས་པ་དགག་པ་ནི། གང་དུ་གསལ་འོངས་ཀྱིས་བརྗོད་ན། །
གཏན་ཚིགས་མེད་པར་ཐལ་བར་འགྱུར། ། དཔེ་གཉིས་ལས་དེ་གྲུབ་ཕྱིར་རོ། ། དེས་ན་རྣམ་ལྡན་ལས་གཞན་མིན། ། ཐལ་འགྱུར་ཕྱོགས་ཆོས་ཅན་མིན་ཕྱིར། ། ཁས་བླངས་སྔོན་དུ་སོང་བ་ལས། ། དེ་གཞན་རྟགས་དང་དམ་བཅའ་ཡི། ། སྐྱོན་བརྗོད་སུན་འབྱིན་དུ་ཤེས་བྱ། ། ཞེས་གསུངས་སོ། ། སེར་སྐྱ་པ་རྣམས་ན་རེ། མི་འདོད་པ་བཀག་པ་ཙམ་གྱིས་འདོད་པ་གྲུབ་པ་ནི་བསལ་འོངས་ཡིན་ལ།
དཔེར་ན་སྔ་ན་མེད་པ་ཅན་སྐྱེ་ན་རྒྱུ་མེད་པས་ཤིན་ཏུ་ཐ་དད་པར་ཐལ་བའི་ཕྱིར་ཞེས་བྱ་བ་ལྟ་བུའོ་ཞེས་ཟེར་རོ། ། འདི་ལ་ཧེ་ཏུ་ནི་རྒྱུ་དང་གཏན་ཚིགས་གཉིས་ལ་འཇུག་པས་ཕྱོགས་སྔ་མའི་འདོད་པ་དང་བསྟུན་ན་རྒྱུ་ལ་བསྒྱུར་ན་འགྲིགས་པས། དེ་ཡང་གཙོ་བོ་བསྒྲུབ་པའི་རིགས་པ་གང་དུ་བསལ་འོངས་ཀྱིས་སྒྲུབ་བྱེད་བརྗོད་ན་རྣམ་འགྱུར་གྱི་ཚོགས་ལ་གཙོ་བོ་སྔོན་དུ་མ་སོང་ན་རྒྱུ་མེད་པར་ཐལ་བར་འགྱུར་བས་ཤིན་ཏུ་ཐ་དད་པར་ཐལ་ཅེས་ཟེར་ལ། རྣམ་ལྡན་གྱིས་བསྒྲུབ་པ་ནི་རྣམ་འགྱུར་གྱི་ཚོགས་ལ་རྒྱུ་གཅིག་སྔོན་དུ་སོང་སྟེ། རིགས་དང་རྗེས་སུ་འགྲོ་བར་མཐོང་བའི་ཕྱིར་ཞེས་ཟེར་རོ། ། བསལ་འོངས་ཀྱི་ངག་ཆོས་ཅན། ཕྱོགས་ཆོས་བསྟན་པར་ཐལ། མཐུན་དཔེ་དང་མི་མཐུན་དཔེའི་སྟེང་དུ་ཁྱབ་པ་གཉིས་ཚད་མས་ངེས་པ་ལས་ཁས་བླངས་རྟགས་སུ་བཀོད་པའི་ཐལ་འགྱུར་གྱིས་ལྡོག་པ་འཕེན་པའི་སྒོ་ནས་བསྒྲུབ་བྱ་དེ་འགྲུབ་པའི་ཕྱིར་རོ། ། དེས་ན་བསལ་འོངས་ཀྱི་ངག་ཆོས་ཅན། ཚུལ་གསུམ་བརྗོད་པ་ལ་རྣམ་ལྡན་ལས་དོན་གཞན་མ་ཡིན་པར་ཐལ།
ཚུལ་༼༣༡༣ན༽གསུམ་བརྗོད་པར་མཚུངས་པའི་ཕྱིར། གལ་ཏེ་བསལ་འོངས་ལ་ཕྱོགས་ཆོས་འཕེན་དགོས་ན་གཙོ་བོ་ཡོད་པ་མ་ཡིན་ཏེ། ལོངས་སྤྱོད་པ་པོ་དང༌། ལོངས་སྤྱོད་པར་བྱ་བ་དག་ཡོན་ཏན་དང་ཡོན་ཏན་ཅན་ཉིད་དུ་ཐལ་བར་འགྱུར་བའི་ཕྱིར་དང༌། རྫས་ཡོད་པ་མ་ཡིན་ཏེ། ཡོན་ཏན་རྣམས་ཀྱང་རྫས་སུའམ། རྫས་རྫས་མ་ཡིན་པར་ཐལ་བར་འགྱུར་བའི་ཕྱིར་རོ་ཞེས་བྱ་བ་དེ་ཇི་ལྟར་བསལ་ཏེ་འོངས་པ་ཡིན་ཅེ་ན། འདི་བསལ་ཏེ་འོངས་པ་མ་ཡིན་ཏེ། གང་གི་ཕྱིར་ཐལ་འགྱུར་དེ་གཉིས་བསལ་ཏེ་འོངས་པ་ཡིན་ན། ཕྱོགས་ཆོས་འཕེན་པ་ཅན་ཡིན་དགོས་པ་ལས་འཕེན་པ་མིན་པའི་ཕྱིར་ཏེ།
གཞན་གྱིས་ཁས་བླངས་པ་སྔོན་དུ་སོང་བ་ལས་གཞན་གྱིས་བཀོད་པའི་རྟགས་དང་དམ་བཅའི་སྐྱོན་བརྗོད་པའི་སུན་འབྱིན་དུ་ཤེས་པར་བྱ་བ་ཡིན་པའི་ཕྱིར་རོ། ། གཉིས་པ་དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། རྣམ་འགྲེལ་གྱིས་འཆད་པའི་ཚུལ་དང༌། རྣམ་ངེས་ཀྱིས་འཆད་པའི་ཚུལ་ལོ། ། དང་པོ་ལ། གཏན་ཚིགས་ཀྱི་རབ་དབྱེ་སྔོན་དུ་བསྟན་པའི་དགོས་པ་བཤད། དེ་ལ་རྩོད་པ་སྤང་བའོ། ། དང་པོ་ནི། གཏན་ཚིགས་རབ་ཏུ་དབྱེ་བའི་དོན། ། བདེ་བར་གཟུང་བ་བསྒྲུབ་བྱའི་ཕྱིར། །
ཕྱོགས་ཆོས་རབ་ཏུ་དབྱེ་བ་ཡིས། ། མདོར་བསྡུས་པ་ནི་གསུངས་པ་ཡིན། ། ཅེས་སྨོས་ཏེ། གཏན་ཚིགས་དང་ནི་གཏན་ཚིགས་ལྟར་སྣང་གི་དབྱེ་བ་འཆད་པའི་ཐོག་མར། གང་ཕྱིར་གཏན་ཚིགས་དག་དང་ནི། ། ཞེས་སོགས་ཀྱི་མདོས་ཕྱོགས་ཆོས་ཅན་གྱི་རབ་ཏུ་དབྱེ་བ་མདོར་བསྡུས་པ་ནི་གསུངས་པ་ཆོས་ཅན། དགོས་པ་ཡོད་པ་ཡིན་ཏེ། གཏན་ཚིགས་དང་༼༣༡༣བ༽གཏན་ཚིགས་ལྟར་སྣང་གི་རབ་ཏུ་དབྱེ་བའི་དོན་བདེ་བར་གཟུང་བ་གྲུབ་པར་བྱ་བའི་ཕྱིར་ཡིན་པས་སོ། ། འདིར་ཕྱོགས་ནི་ཆོས་ཅན་ཡིན་ལ། རྟགས་དེ་ལ་ཡོད་པ་ནི་ཕྱོགས་ཀྱི་ཆོས་ཞེས་བྱའོ། །
ཆོས་ཅན་ལ་ཕྱོགས་ཀྱི་མིང་འདོགས་པའི་རྒྱུ་མཚན། བཏགས་པའི་དགོས་པ། ། དངོས་ལ་གནོད་བྱེད་སོགས་ནི། ཕྱོགས་ཆོས་དེ་ཆས་ཁྱབ་པ་ཡི། ། ཞེས་པར་སྟོང་ཕྲག་ཕྱེད་དང་བཞི་པས་རྒྱ་ཆེར་བཤད་ཟིན་པས་ཀྱང་འདིར་མི་འཆད་དོ། ། གཉིས་པ་རྩོད་པ་སྤང་བ་ལ། རྣམ་གཅོད་ཀྱི་རྣམ་གཞག་སྤྱིར་བསྟན། དེ་དངོས་ལན་ལ་སྦྱར་བའོ། ། དང་པོ་ནི། ཆོས་ཀྱི་ཚིག་ཕྲད་ཐ་དད་པར། །
བྱེད་པས་མི་ལྡན་གཞན་ལྡན་དང༌། ། ཤིན་ཏུ་མི་སྲིད་རྣམ་གཅོད་བྱེད། ། ཁྱད་པར་ཁྱད་པར་ཅན་དག་དང༌། ། བྱ་བ་དང་ནི་ལྷན་ཅིག་བརྗོད། ། དེ་སྦྱར་མེད་ཀྱང་བརྗོད་འདོད་ལས། ། དེ་དོན་ཉིད་ནི་རྟོགས་པར་འགྱུར། ། གང་ཕྱིར་ངག་འབྲས་རྣམ་གཅོད་ཕྱིར། ། དཔེར་ན་ནག་པོ་འཕོངས་སྐྱེན་པའམ། ། སྲིད་སྒྲུབ་འཕོངས་སྐྱེན་ཞེས་པའམ། ། སྔོན་པོ་མཚོ་སྐྱེས་འགྱུར་ཞེས་བཞིན། །
དེར་ཡང་ཟླ་བོ་རྣམ་གཅོད་པ། ། དོན་རྣམས་ལ་ནི་རྟོགས་འགྱུར་ཏེ། ། དེ་ལྟར་གྲགས་དང་ནུས་པ་དང༌། ། སྒྲ་ནི་བརྗོད་འདོད་རྗེས་འབྲང་ཕྱིར། ། ཞེས་སྨོས་ཏེ། གལ་ཏེ་བྱས་པ་སྒྲ་ལ་ཡོད་པ་ཕྱོགས་ཆོས་ཡིན་ན། བྱས་པ་ཆོས་ཅན། མཐུན་དཔེ་བུམ་པ་ལ་རྗེས་སུ་མི་འགྲོ་བར་ཐལ། སྒྲའི་ཁྱད་པར་གྱི་ཆོས་ཡིན་པའི་ཕྱིར་ཞེ་ན། འདི་ནི་རྣམ་གཅོད་ཀྱི་རྣམ་གཞག་ལ་མི་མཁས་པའི་རྩོད་པ་ཡིན་ལ།
རྣམ་གཅོད་ལ་ཆོས་ཀྱི་ཚིག་ཕྲད་སྦྱར་ས་ཐ་དད་པར་སྦྱོར་བར་བྱེད་པས་ན་མི་ལྡན་དང༌། གཞན་ལྡན་དང༌། ཤིན་ཏུ་མི་སྲིད་པ་རྣམ་པར་༼༣༡༤ན༽གཅོད་པར་བྱེད་པ་དང་གསུམ་དུ་ཡོད་དེ། དཔེར་ན་ཁྱད་པར་དང་ངེས་གཟུང་ལྷན་ཅིག་ཏུ་བརྗོད་པ་ནག་པ་འཕོངས་སྐྱེན་ཞེས་པའམ། ཁྱད་པར་ཅན་དག་དང་ངེས་གཟུང་ལྷན་ཅིག་ཏུ་བརྗོད་པ་ནག་པ་ལས་སྲིད་སྒྲུབ་འཕོངས་སྐྱེན་ཞེས་པའམ། བྱ་བ་དང་ནི་ངེས་གཟུང་ལྷན་ཅིག་ཏུ་བརྗོད་པ་སྔོན་པོ་མཚོ་སྐྱེས་སུ་འགྱུར་བ་སྲིད་དོ་ཞེས་དེ་དག་ལ་ངེས་གཟུང་དེ་དངོས་སུ་སྦྱར་བ་མེད་ཀྱང༌། བརྗོད་འདོད་ལས་རྣམ་གཅོད་དེའི་བརྗོད་བྱའི་དོན་ཉིད་རྟོགས་པར་འགྱུར་བའི་ཕྱིར་ཏེ། གང་གི་ཕྱིར་ན་རྗོད་བྱེད་ཀྱི་ངག་ལ་བརྟེན་ནས་བརྗོད་བྱ་གོ་བའི་འབྲས་བུ་ནི་རྣམ་གཅོད་གསུམ་པོ་གང་རུང་ལ་བརྟེན་པ་ཅན་ཡིན་པའི་ཕྱིར། ནག་པ་འཕོངས་སྐྱེན་མི་སྐྱེན་ཐེ་ཚོམ་ཟ་བ་ན་ནག་པ་འཕོངས་སྐྱེན་ཞེས་པའི་ངག་དེར་ཡང་ཆོས་ཅན། འཕོངས་མི་སྐྱེན་པའི་ཟླ་བོ་རྣམ་པར་གཅོད་པའི་དོན་རྣམས་ལ་ནི་རྟོགས་པ་འབྱུང་བར་འགྱུར་ཏེ།
འཇིག་རྟེན་དུ་དེ་ལྟར་གྲགས་པ་དང་རྟོགས་པར་ནུས་པ་དང་སྒྲ་རྣམས་ནི་བརྗོད་འདོད་ཀྱི་རྗེས་སུ་འབྲང་བའི་ཕྱིར་རོ་ཞེས་རྒྱན་གྱིའོ། ། ལྷ་དབང་བློ་ནི། སྒྲས་ནི་འདོད་པས་དམིགས་པའི་ཟླ་བོ་ཉིད་གཅོད་ཀྱི། གཞན་ནི་མ་ཡིན་ནོ་ཞེས་དེ་ལྟར་གྲགས་པའི་ཕྱིར་དང༌། བཟློག་ཟླ་དེ་ཉིད་གཅོད་པར་ནུས་ཀྱི། ཡོན་ཏན་གཞན་གཅོད་མི་ནུས་པའི་ཕྱིར་དང༌། སྒྲ་ནི་ཉན་པ་པོའི་བརྗོད་འདོད་ཀྱིས་མི་ལྡན་རྣམ་གཅོད་དྲིས་ཀྱི། ཡོན་ཏན་གཞན་བཅད་པ་མ་དྲིས་པ་ལྟར་དེའི་རྗེས་སུ་འབྲངས་ནས་དེའི་དོན་སྟོན་པར་བྱེད་ཀྱི། གཞན་དུ་མ་ཡིན་པའི་ཕྱིར། དེ་བཞིན་དུ་གཞན་ལྡན་དང་མི་སྲིད་རྣམ་གཅོད་ལ་ཡང་སྦྱར་རོ་ཞེས་སོ། །
གཉིས་པ་དེ་དངོས་ལན་ལ་སྦྱར་བ་ནི། དེས་ན་མི་ལྡན་རྣམ་གཅོད་༼༣༡༤བ༽པས། ། ཆོས་ཅན་ཆོས་ཀྱི་ཁྱད་པར་ཡིན། ། དེ་ཡི་ཁྱད་པར་ཅན་གྱི་ཆོས། ། རྗེས་འགྲོ་མེད་པའི་སྐྱོན་རྟེན་མིན། ། ཅེས་སྨོས་ཏེ། བཤད་མ་ཐག་པ་ལྟར་རྣམ་གཅོད་ལ་གསུམ་ཡོད་པ་དེས་ན་གཏན་ཚིགས་དེའི་ཁྱད་པར་ཅན་གྱི་ཆོས་བྱས་པ་ཆོས་ཅན། སྒྲ་ལ་རྗེས་སུ་འགྲོ་བས་བུམ་པ་ལ་རྗེས་འགྲོ་མེད་པའི་སྐྱོན་བརྟེན་པ་མ་ཡིན་ཏེ། མི་ལྡན་པ་རྣམ་པར་གཅོད་པའི་སྒོ་ནས་ཆོས་ཅན་སྒྲའི་ཆོས་ཀྱི་ཁྱད་པར་ཡིན་པའི་ཕྱིར་རོ། ། གཉིས་པ་རྣམ་ངེས་ཀྱིས་འཆད་པའི་ཚུལ་ལ།
མཚམས་སྦྱར་ཏེ་བཤད་བྱའི་མདོ་བཀོད་པས་མདོར་བསྟན། དེ་ཉིད་རྒྱས་པར་བཤད་པའོ། ། དང་པོ་ནི། བདེ་བླག་ཅེས་སོགས་ཏེ། གཏན་ཚིགས་ཡང་དག་དང་ལྟར་སྣང་གི་དབྱེ་བ་བདེ་བླག་ཏུ་གཟུང་བར་བྱ་བའི་ཕྱིར་ཕྱོགས་ཆོས་ཀྱི་རབ་ཏུ་དབྱེ་བས་གཏན་ཚིགས་ཀྱི་དོན་མདོར་བསྡུས་ནས་བརྗོད་པ་ནི། ཕྱོགས་ཞེས་སོགས་ཏེ་ཚིག་དོན་བཤད་ཟིན་ཏོ། ། གཉིས་པ་དེའི་དོན་རྒྱས་པར་བཤད་པ་ལ། ཕྱོགས་ཆོས་ཀྱི་ངོ་བོ། ། དེའི་དབྱེ་བའོ། ། དང་པོ་ལ།
ཕྱོགས་ཆོས་ཀྱི་བལྟོས་གཞི་ངོས་གཟུང༌། རྩོད་གཞི་ལ་ཡོད་པས་མཐུན་དཔེ་ལ་མེད་པའི་དོགས་པ་སྤང་བའོ། ། དང་པོ་ལ། ཕྱོགས་ངོས་གཟུང༌། མིང་ལ་རྩོད་པ་སྤང་བའོ། ། དང་པོ་ནི། ཕྱོགས་ཞེས་པ་སྟེ། ཕྱོགས་ཆོས་ཤེས་པའི་ཕྱོགས་དེ་ཉིད་གང་ཞེ་ན། ཕྱོགས་ནི་ཤེས་འདོད་ཆོས་ཅན་ལ་མིང་དུ་བཏགས་པ་ཡིན་ནོ། ། གཉིས་པ་མིང་ལ་རྩོད་པ་སྤང་བ་ནི།
དགོས་པ་ཞེས་སོགས་ཏེ། སློབ་དཔོན་དབང་ཕྱུག་སྡེ་ན་རེ། བཏགས་པ་ལ་དགོས་པ་མེད་པའི་ཕྱིར། ཆོས་ཅན་ལ་ཕྱོགས་ཀྱི་མིང་ཉེ་བར་གདགས་པར་མི་བྱའོ་ཞེ་ན། དགོས་པ་མེད་པ་༼༣༡༥ན༽མ་ཡིན་ཏེ། དཔེའི་ཆོས་ཅན་ཐམས་ཅད་ཀྱི་ཆོས་ཚུལ་དང་པོར་དོགས་པ་དགག་པར་བྱ་བའི་ཕྱིར་དང༌། ཕྱོགས་ཆོས་ཚུལ་དང་པོ་ཡིན་ནོ་ཞེས་བརྗོད་པས་ཕྱོགས་དེའི་ཕྱོགས་གཅིག་ཡིན་པས་ཕྱོགས་དེར་ཉེ་བར་གདགས་སུ་རུང་བའི་ཤེས་འདོད་ཆོས་ཅན་ལ་རྟགས་ཡོད་པ་ཕྱོགས་ཆོས་སུ་རྟོགས་པར་བྱ་བའི་ཕྱིར་རོ། ། དགོས་པ་དེ་ལྟར་ཡིན་པ་དང་གཞན་ཡང་སྒྲ་མི་རྟག་སྟེ། མིག་གིས་གཟུང་བར་བྱ་བ་ཡིན་པའི་ཕྱིར། དཔེར་ན་བུམ་པ་བཞིན་ཞེས་བྱ་བ་ལ་སོགས་པ་བཀོད་པའི་ཚེ་མིག་གིས་གཟུང་བྱ་མཐུན་དཔེ་བུམ་པ་ལ་ཡོད་པའི་ཆོས་ཡིན་པས་ཚུལ་དང་པོ་ཡིན་ནམ་སྙམ་པའི་དོགས་པ་སྤངས་པ་ཡིན་ནོ། །
གལ་ཏེ་ཆོས་ཀྱི་ཆོས་ཡིན་ནོ་ཞེས་བརྗོད་པས་ཀྱང་རྩོད་གཞི་ལྟ་བུའི་ཆོས་ཅན་ཡིན་པར་གྲུབ་སྟེ། ཆོས་ཅན་ཞེས་དངོས་སུ་སྨོས་པའི་ཤུགས་ཀྱིས་བསྒྲུབ་བྱའི་ཆོས་ཅན་ཡིན་པར་ཉེ་བའི་ཕྱིར། ཆོས་ཅན་ཞེས་པའི་སྒྲ་ལས་བསྒྲུབ་པར་བྱ་བའི་ཆོས་ཅན་ཡིན་པར་གྲུབ་བོ་ཞེ་ན། དེའི་ལན་དུ། མ་ཡིན་ཅེས་སོགས་ཏེ། ཆོས་ཅན་ཞེས་པའི་ཚིག་དེ་བསྒྲུབ་བྱའི་ཆོས་ཅན་ཁོ་ན་ལ་ཉེ་བ་མ་ཡིན་ཏེ། དཔེའི་ཆོས་ཅན་ཡང་ཆོས་ཅན་ཞེས་པའི་སྒྲའི་བརྗོད་བྱར་ཉེ་བས་དེའི་ཆོས་ཀྱང་རྟགས་ཚུལ་དང་པོར་འགྱུར་བའི་ཕྱིར་རོ། ། གལ་ཏེ་རྟགས་ཚུལ་གཉིས་པར་མཐུན་པའི་ཕྱོགས་ལ་ཡོད་པ་ཞེས་བརྗོད་པས་ཀྱང་དཔེའི་ཆོས་ཅན་ཞེས་སོགས་ཞེ་ན། དེ་ལྟར་ཞེས་སོགས་ཏེ། བསྒྲུབ་བྱའི་ཆོས་ཅན་ལ་རྟགས་ཡོད་པ་ཚུལ་དང་པོར་གོ་བའི་ཕྱིར་དུ་ཆོས་ཅན་གྱི་ཆོས་ཚུལ་དང་པོ་ཡིན་ཅེས་བཤད་པར་བྱ་བ་ལ་འབད་པ་དེ་ནི་ཕྱོགས་ཞེས་བརྗོད་པ་ཙམ་གྱིས་སྤངས་ཤིང༌།
བསྒྲུབ་བྱའི་ཆོས་ཅན་ལ་༼༣༡༥བ༽རྟགས་ཡོད་པ་ཚུལ་དང་པོ་ཡིན་པར་རྟོགས་ནུས་པའི་ཕྱིར་དང༌། ཕྱོགས་ཞེས་པའི་ཤུགས་ཀྱིས་བསྒྲུབ་བྱའི་ཆོས་ཅན་ལ་རྟགས་ཡོད་པ་ཚུལ་དང་པོ་ཡིན་པའི་དོན་གོ་ན་ཆོས་ཅན་གྱི་ཆོས་ཞེས་པ་ལྟ་བུའི་རྟོགས་པར་དཀའ་བ་ཞེས་སོ། ། གཉིས་པ་རྩོད་གཞི་ལ་ཡོད་པས་མཐུན་དཔེ་ལ་མེད་པའི་དོགས་པ་སྤོང་བ་ལ། རྩོད་པ་དང༌། ལན་གཉིས་ལས། དང་པོ་ནི། གལ་ཏེ་ཞེས་སོགས་ཏེ། གལ་ཏེ་རྟགས་ཕྱོགས་ཀྱི་ཆོས་ཉིད་དུ་གྲུབ་པ་ཡིན་ན། བྱས་པ་དེ་སྒྲའི་ཐུན་མོང་མ་ཡིན་པ་ཉིད་དུ་འགྱུར་ཏེ། སྒྲ་ལས་གཞན་བུམ་པ་ལ་མི་འཇུག་པའི་ཕྱིར་ཏེ།
སྒྲ་དེའི་ཁྱད་པར་བྱས་པ་ལ་བལྟོས་པའི་ཕྱིར་ཞེ་ན། གཉིས་པ་ལན་ནི། མ་ཡིན་ཅེས་སོགས་ཏེ། རྟགས་ཆོས་ཅན་གྱི་ཁྱད་པར་དུ་བྱས་ཀྱང་ཆོས་ཅན་ལས་གཞན་ལ་མི་འཇུག་པ་མ་ཡིན་ཏེ། དཔེར་ན་ཞེས་སོ། ། གཉིས་པ་དེའི་དབྱེ་བ་བཤད་པ་ནི། ཕྱོགས་ཀྱི་ཆོས་དེ་ནི་ཞེས་སོ། ། གཉིས་པ་ཕྱོགས་གཉིས་ངོས་གཟུང་བ་ལ། བཤད་བྱའི་མདོ་དགོད། དེ་ཉིད་སྡེ་བདུན་མཛད་པས་ཇི་ལྟར་འགྲེལ་བའི་༼༢༥༧ན༽ཚུལ་ལོ། །
དང་པོ་ལ། མཐུན་ཕྱོགས་ངོས་གཟུང༌། མི་མཐུན་ཕྱོགས་ངོས་གཟུང་བའོ། ། དང་པོ་ནི། ཐ་དད་མེད་པ་དེ་ཉིད་ཅེས། ། བྱས་ནས་གཞན་ལ་སྟོན་པར་བྱེད། ། མཐུན་ཕྱོགས་ཞེས་པ་ཕྱོགས་ལས་ཏེ། ། འདི་ལའང་ཐ་དད་ཅིས་མི་འདོད། ། ཅེས་གསུངས་སོ། ། ཕྱོགས་ཆོས་མཐུན་ཕྱོགས་ཡོད་མེད་དང༌། །
ཞེས་པའི་ཕྱོགས་གཉིས་པོ་དེ་གང་ཞེ་ན། སྒྲ་དང་བུམ་པ་སོགས་འདུས་བྱས་ཐམས་ཅད་ཀྱི་རྗེས་སུ་འགྲོ་བ་ལ་ཐ་དད་མེད་པའི་མི་རྟག་པ་དེ་ཉིད་ལ་མཐུན་པའི་ཕྱོགས་ཞེས་བྱས་ནས་༼༣༡༦ན༽བྱས་པ་དེ་མཐུན་པའི་ཕྱོགས་ཁོ་ན་ལ་ཡོད་ཅེས་གཞན་ལ་སྟོན་པར་བྱེད་དོ། ། གལ་ཏེ་མི་རྟག་པ་དེ་སྒྲ་བུམ་སོགས་འདུས་བྱས་ཐམས་ཅད་ལ་རྗེས་སུ་འགྲོ་བ་ལ་ཐ་དད་མེད་ན་སྒྲ་མི་རྟག་པ་དང༌། བུམ་པ་མི་རྟག་པ་ཐ་དད་མ་ཡིན་པར་འགྱུར་རོ་ཞེ་ན། མཐུན་ཕྱོགས་བུམ་པའི་མི་རྟག་པ་ཞེས་པ་དང༌། ཕྱོགས་བཏགས་པ་བ་སྒྲའི་མི་རྟག་པ་ལས་འདི་གཉིས་ལའང་ལོག་པ་ཐ་དད་པ་ཅི་མི་འདོད་དེ། འདི་གཉིས་ཕྱི་རྒོལ་གྱིས་གྲུབ་མ་གྲུབ་ཐ་དད་པའི་ཕྱིར་རོ། ། གཉིས་པ་མི་མཐུན་ཕྱོགས་ངོས་གཟུང་བ་ནི། དེ་གཞན་དང་ནི་དེ་འགལ་ཏེ། ། མི་མཐུན་ཕྱོགས་རྣམས་གཉིས་ལ་ཡང༌། །
རྟགས་མེད་པས་ན་འགལ་བ་མེད། ། རྣམ་པར་བཅད་ལས་འགྱུར་བ་ཡིན། ། མཐུན་ཕྱོགས་ལ་མེད་མིན་པ་ཉིད། ། མཚན་ཉིད་གཅིག་ཉིད་ཡིན་མོད་ཀྱང༌། ། དོན་དུ་མ་ལ་འཇུག་པའི་རིགས། ། སྤྱི་ལ་རྗེས་འགྲོ་བླུན་པོ་མིན། ། ཅེས་གསུངས་སོ། ། མཐུན་ཕྱོགས་དེ་ལས་གཞན་པ་མི་མཐུན་ཕྱོགས་དང་ནི་དེ་དང་འགལ་བ་མི་མཐུན་ཕྱོགས་ཏེ་མི་མཐུན་ཕྱོགས་རྣམ་པ་གཉིས་ཡོད་ལ། གལ་ཏེ་གཉིས་ཡོད་པ་དེ་ཡང་མི་འཐད་པར་ཐལ། གཞན་པ་ཙམ་མི་མཐུན་ཕྱོགས་ཡིན་ན་བྱས་པ་མི་རྟག་པ་ལས་གཞན་སྡུག་བསྔལ་ལ་སོགས་ལ་ཡོད་པའི་ཕྱིར།
སྒྲ་མི་རྟག་པར་བསྒྲུབ་པའི་རྟགས་ཡང་དག་ཏུ་མེད་པར་འགྱུར་རོ་ཞེ་ན། བྱས་པ་མི་རྟག་པ་ལས་ལྡོག་པ་གཞན་སྡུག་བསྔལ་ལ་ཡོད་པའི་རྒྱུ་མཚན་གྱིས་སྒྲ་མི་རྟག་པར་བསྒྲུབ་པའི་རྟགས་ཡང་དག་ཏུ་མེད་པར་ཐལ་བས་ན་ཞེས་པའི་འགལ་བ་མེད་དེ། སྒྲ་མི་རྟག་པར་བསྒྲུབ་པའི་མི་མཐུན་ཕྱོགས་ཡིན་ན་མི་རྟག་པ་རྣམ་པར་བཅད་པ་ལས་འགྱུར་བ་༼༣༡༦བ༽ཡིན་དགོས་པའི་ཕྱིར་ཏེ། མཐུན་ཕྱོགས་མི་རྟག་པ་ལ་མེད་པ་མིན་པ་ཉིད་ཡིན་ན་མི་རྟག་པ་ལ་ཡོད་དགོས་པའི་ཕྱིར་རོ། ། དེས་ན་རྟགས་ཀྱི་མཚན་ཉིད་ནི་བྱས་པ་ལྟ་བུ་གཅིག་ལ་ཚང་བ་ཡིན་མོད་ཀྱང༌། མི་རྟག་པ་དང་སྡུག་བསྔལ་དང་བདག་མེད་པ་ལ་སོགས་པའི་དོན་དུ་མ་ལ་འཇུག་པར་རིགས་ཏེ། དེ་ལྟར་བསྒྲུབ་པ་ལ་ཚུལ་གསུམ་ཚང་བའི་ཕྱིར། ཅི་སྟེ་ཡང་བྱས་པ་ནི་མི་རྟག་པ་དང་བདག་མེད་པ་ལ་སོགས་ལ་ཐུན་མོང་དུ་རྗེས་སུ་འགྲོ་བའི་སྤྱིའི་ཆོས་ཡིན་པའི་ཕྱིར་ཐེ་ཚོམ་སྐྱེད་བྱེད་ཡིན་ནོ་ཞེ་ན། བྱས་པ་དེ་བུམ་པ་བསྒྲུབ་པ་ལ་ཐེ་ཚོམ་སྐྱེད་བྱེད་ཡིན་ཀྱང༌། མི་རྟག་པ་དང་བདག་མེད་པ་ཐུན་མོང་བའི་སྤྱི་ཡིན་པས་བླུན་པོ་སྟེ་ཐེ་ཚོམ་སྐྱེད་བྱེད་མ་ཡིན་ཏེ།
བྱས་པ་དེ་བུམ་པ་དང་བུམ་མིན་གཉིས་ཀར་མཐོང་ལ། མི་རྟག་པ་དང་བདག་མེད་པར་བསྒྲུབ་པ་ལ་ཐམས་ཅད་དུ་གཏན་ཚིགས་ཀྱི་མཚན་ཉིད་དང་ལྡན་པའི་ཕྱིར་རོ། ། གཉིས་པ་དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། རྣམ་འགྲེལ་འདིར་ཕྱོགས་གཉིས་ཀྱི་རྣམ་པར་བཞག་པ་ནི་རང་དོན་ལེའུར་སྟོང་ཕྲག་ཕྱེད་དང་བཞི་པས་རྒྱ་ཆེར་བཤད་ཟིན་པས་སླར་ཡང་གཞན་དོན་ལེའུ་འདིར་མི་འཆད་ལ། རྣམ་ངེས་ཀྱིས་འཆད་པའི་ཚུལ་ལ། ཕྱོགས་གཉིས་ཀྱིས་མཚན་ཉིད། དེ་ལ་རྩོད་པ་སྤང་བ། ཕྱོགས་ཆོས་ཀྱི་ནུས་པའི་ཡན་ལག་གོ ། དང་པོ་ནི། མཐུན་པའི་ཞེས་སོགས་ཏེ།
མཐུན་པའི་ཕྱོགས་ཀྱིས་མཚན་ཉིད་ནི་བསྒྲུབ་པར་བྱ་བའི་ཞེས་སོ། ། ཆོས་ཅན་དང་བསྒྲུབ་པར་བྱ་བའི་ཆོས་དོན་མཐུན་པ་དེ་མེད་པ་ཞེས་སོ། ། ཕྱོགས་གསུམ་ཐ་དད་པའི་དབང་དུ་བྱས་སོ། ། གཉིས་པ་དེ་ལ་རྩོད་པ་སྤང་བ་ནི། དོན་ཞེས་སོགས་ཏེ། རིགས་པ་ཅན་ན་རེ། དེ་༼༣༡༧ན༽ནི་ཇི་ལྟར་ན་བསྒྲུབ་བྱའི་ཆོས་མེད་པའི་མི་མཐུན་ཕྱོགས་ལ་རྟགས་མེད་ཅེས་བརྗོད་ན་མི་རིགས་པར་ཐལ། བསྒྲུབ་བྱའི་ཆོས་མེད་པའི་མི་མཐུན་ཕྱོགས་ནི་དངོས་མེད་ཡིན་ལ། དངོས་མེད་དགག་སྒྲུབ་ཀྱི་གཞིར་མི་རུང་བའི་ཕྱིར་ཞེ་ན། བསྒྲུབ་བྱའི་ཆོས་དེ་བཀག་ཙམ་ན་མི་མཐུན་པའི་ཞེས་སོ། །
འོ་ན་ཅི་ཞེ་ན། དུ་བས་མེ་བསྒྲུབ་པའི་ཚེ་མེ་ཡོད་པ་ལས་བཟློག་ཙམ་པའི་དངོས་པོར་མེད་པ་དང༌། མེ་ཡོད་པ་མ་ཡིན་པ་གྲང་རེག་དང་རེག་བྱ་བཏང་སྙོམས་པ་དེ་ཐམས་ཅད་ཆོས་ཅན། དེ་ལྟར་བསྒྲུབ་པའི་མི་མཐུན་ཕྱོགས་ཡིན་ཏེ། མི་མཐུན་པའི་ཕྱོགས་ཀྱི་མཚན་ཉིད་ནི་ཚང་བའི་ཕྱིར་ཏེ། ཆོས་ཅན་དང་བསྒྲུབ་པར་བྱ་བའི་ཆོས་དོན་མཐུན་པ་དེ་ཉིད་མ་ཡིན་པ་མི་མཐུན་པའི་ཕྱོགས་ཀྱི་མཚན་ཉིད་ཡིན་པའི་ཕྱིར་རོ། ། མ་གྲུབ་ཅེ་ན། དེ་ནི་ཞེས་སོགས་ཏེ། མཐུན་ཕྱོགས་སུ་བརྗོད་པར་འདོད་པའི་མེ་ཡོད་ལས་བཟློག་པའི་གསུམ་པོ་ཐམས་ཅད་ལ་ཡང་ཆོས་ཅན། ཆོས་ཅན་དང་ཆོས་ཀྱི་སྤྱིས་དོན་མཐུན་པ་མེད་པ་དེ་ནི་མཚུངས་པ་ཡིན་ཏེ།
མཐུན་ཕྱོགས་ལས་དངོས་སམ་ཤུགས་ཀྱིས་ལྡོག་པར་རྟོགས་བྱེད་ཐམས་ཅད་ལ་ཡང་མཚུངས་པའི་ཕྱིར་རོ། ། གསུམ་པ་ཕྱོགས་ཆོས་ཀྱི་ནུས་པའི་ཡན་ལག་ལ། ཡང་དག་དང་འགལ་རྟགས་ཀྱི་ནུས་པའི་ཡན་ལག་མ་ངེས་པའི་ནུས་པའི་ཡན་ལག་གོ ། དང་པོ་ནི། ཕྱོགས་ཀྱི་ཞེས་སོགས་ཏེ། རང་བཞིན་དང་འབྲས་བུའི་གཏན་ཚིགས་ཆོས་ཅན། གཏན་ཚིགས་ཡང་དག་དང་ལ་སོགས་པ་འགལ་བ་དག་ལ་ཇི་ལྟར་རིགས་པར་རྟགས་རང་ཉིད་བསྒྲུབ་བྱ་རྟོགས་པར་བྱེད་པའི་སྒྲུབ་པར་བྱེད་པ་དེ་ཕྱོགས་ཀྱི་ཆོས་འདིའི་དེ་ཁོ་ན་ཉིད་གྲུབ་པ་དང་མི་མཐུན་པའི་ཕྱོགས་དང་མཐུན་པའི་ཕྱོགས་༼༣༡༧བ༽ལ་གོ་རིམ་བཞིན་དུ་ཡོད་པ་དང་མེད་པའི་ཚུལ་གསུམ་ཚང་བ་ནི་ཚད་མ་ཇི་ལྟ་བུ་དག་གིས་ངེས་པར་གཟུང་ཞིང་རྟོགས་པ་ལ་བལྟོས་པ་ཡིན་ཏེ། ཚུལ་གསུམ་ལ་ཐེ་ཚོམ་ཟ་བའི་རང་བཞིན་དག་གིས་བསྒྲུབ་བྱ་རྟོགས་པ་སྒྲུབ་པར་བྱེད་པ་མ་ཡིན་པའི་ཕྱིར། ཐེ་ཚོམ་གྱི་རྟོགས་པ་ཅན་གྱི་སྒྲ་ལས་དོན་ལ་ངེས་པ་མི་བསྐྱེད་པ་བཞིན་ནོ། ། འབྲས་རང་གི་རྟགས་ཆོས་ཅན།
བསྒྲུབ་བྱ་རྟོགས་པ་སྒྲུབ་པར་བྱེད་པ་དེ་ཕྱོགས་ཀྱི་ཆོས་འདིའི་དེ་ཁོ་ན་ཉིད་གྲུབ་པ་དང༌། མཐུན་པའི་ཕྱོགས་དང་མི་མཐུན་པའི་ཕྱོགས་ལ་ཡོད་པ་དང་མེད་པའི་ཚུལ་གསུམ་ཚང་བ་ནི་ཚད་མ་ཇི་ལྟ་བུ་དག་གིས་ངེས་པར་གཟུང་ཞིང་རྟོགས་པ་ལ་བལྟོས་པ་ཡིན་ཏེ། ཚུལ་གསུམ་ཕྱིན་ཅི་ལོག་གི་རང་བཞིན་མི་འདོད་པའི་དོན་གསལ་བར་ཏེ་རྟོགས་པར་བྱེད་པའི་འགལ་བ་དག་ནི་བསྒྲུབ་བྱ་རྟོགས་པར་བྱེད་པ་མ་ཡིན་པའི་ཕྱིར་ཏེ། ཕྱིན་ཅི་ལོག་གི་རྟོགས་པ་བསྐྱེད་པ་ཅན་གྱི་སྒྲ་ལས་དོན་རྟོགས་པ་བཞིན་ནོ། ། འགལ་བའི་རྟགས་ཆོས་ཅན། འགལ་བའི་རྟགས་རང་ཉིད་ཀྱིས་བསྒྲུབ་བྱ་དགག་པ་རྟོགས་པར་བྱེད་པའི་སྒྲུབ་པར་བྱེད་པ་དེ་ཕྱོགས་ཆོས་འདིའི་དེ་ཁོ་ན་ཉིད་གྲུབ་པ་དང༌། མཐུན་ཕྱོགས་ལ་ཡོད་པའི་རྗེས་འགྲོ་ཕྱིན་ཅི་ལོག་དང༌། མཐུན་ཕྱོགས་ལ་མེད་པའི་ལྡོག་པ་ཕྱིན་ཅི་ལོག་ནི་ཚད་མ་ཇི་ལྟ་བུ་དག་གིས་ངེས་པར་གཟུང་ཞིང་རྟོགས་པ་ལ་བལྟོས་པ་མ་ཡིན་ཏེ། ཕྱོགས་ཆོས་དང་རྗེས་སུ་འགྲོ་ལྡོག་གྲུབ་པའི་རང་བཞིན་འདོད་པའི་བསྒྲུབ་བྱ་གསལ་བར་བྱེད་པ་དག་ནི་བསྒྲུབ་བྱ་ཡང་དག་བཀག་པ་རྟོགས་པ་བསྒྲུབ་པར་བྱེད་པ་མ་ཡིན་པའི་ཕྱིར། དཔེར་ན་ཡང་དག་པའི་རྟོགས་པ་སྐྱེད་པར་བྱེད་པ་ཅན་གྱི་སྒྲ་ལས་ཕྱིན་ཅི་ལོག་གི་དོན་མི་རྟོགས་པ་བཞིན་ནོ། །
༼༣༡༨ན༽ གཉིས་པ་མ་ངེས་པའི་ནུས་པའི་ཡན་ལག་ལ། མ་ངེས་པ་ཙམ་གྱི་ནུས་པའི་ཡན་ལག་ཐུན་མོང་མ་ཡིན་པའི་མ་ངེས་པའི་ནུས་པའི་ཡན་ལག་བློ་སྐྱོན་རྟགས་ཀྱི་སྐྱོན་ཡིན་པ། བློ་སྐྱོན་ནས་བརྗོད་པ་སུན་འབྱིན་ཡང་དག་ཡིན་པའོ། ། དང་པོ་ལ། ཕྱོགས་ཆོས་ངེས་པ་ཆོས་ཅན་ངེས་པ་ལ་བལྟོས་པ། ཡན་ལག་གཞན་ངེས་པ་ལ་མི་བལྟོས་པ། མ་ངེས་པའི་སྐྱོན་ནས་བརྗོད་པ་སུན་འབྱིན་ཡིན་པའོ། ། དང་པོ་ནི། མ་ངེས་ཞེས་སོགས་ཏེ། དངོས་ཀྱི་མ་ངེས་པ་བཞི་པོ་ནི་ཆོས་ཅན།
བསྒྲུབ་བྱའི་ཆོས་ལ་ཐེ་ཚོམ་བསྐྱེད་པ་དེ་ཕྱོགས་ཆོས་ཚད་མས་ངེས་པ་ཉིད་ལས་ཡིན་ཏེ། རྟགས་ཆོས་ཅན་གྱི་སྟེང་དུ་མ་འབྲེལ་བ་ལས་བསྒྲུབ་བྱའི་ཆོས་ལ་ཐེ་ཚོམ་གྱི་རྟོགས་པ་བསྐྱེད་པར་མི་རུང་བའི་ཕྱིར་རོ། ། གཉིས་པ་ནི། མཐུན་པའི་ཞེས་སོགས་ཏེ། མ་ངེས་པ་ནི་ཆོས་ཅན། ཆོས་ཅན་ལ་ཐེ་ཚོམ་སྐྱེད་པར་བྱེད་པ་དེ་མཐུན་པའི་ཕྱོགས་དང་མི་མཐུན་པའི་ཕྱོགས་ལ་ཡོད་པའམ་མེད་པ་ཉིད་དུ་མ་ངེས་པ་ལ་བལྟོས་པ་མ་ཡིན་ཏེ། ཕྱོགས་གཉིས་ལ་ཡོད་པ་ལ་ཡོད་པར་མ་ངེས་པའི་མ་ངེས་པ་འགའ་ཞིག་ལ་ཡང་བསྒྲུབ་བྱའི་ཆོས་ལ་ཐེ་ཚོམ་ཟ་བ་ཉིད་ཀྱི་སྒོ་ནས་མ་ངེས་པའི་སྐྱོན་དུ་འགྱུར་གྱི། ཐེ་ཚོམ་ཟ་བ་དེ་ནི་ཡོད་པ་ལ་ཡོད་པར་མ་ངེས་པའི་མ་ངེས་པ་འགའ་ཞིག་ལ་ཡང་མཚུངས་པའི་ཕྱིར། མ་ངེས་པ་ནི་ཆོས་ཅན། བསྒྲུབ་བྱའི་ཆོས་ལ་ཐེ་ཚོམ་བསྐྱེད་པ་དེ་མཐུན་པའི་ཕྱོགས་ལ་མེད་ཀྱང་མེད་པ་ཉིད་དུ་ཚད་མས་ངེས་པ་ལ་བལྟོས་པ་མ་ཡིན་ཏེ།
མེད་པ་ལ་མེད་པར་མ་ངེས་པའི་མ་ངེས་པ་འགའ་ཞིག་ལ་ཡང་བསྒྲུབ་བྱའི་ཆོས་ལ་ཐེ་ཚོམ་ཟ་བ་ཉིད་ཀྱི་སྒོ་ནས་མ་ངེས་པའི་སྐྱོན་དུ་འགྱུར་ལ། ཐེ་ཚོམ་དེ་ནི་མི་མཐུན་ཕྱོགས་ལ་མེད་པ་ལ་མེད་པར་མ་ངེས་པའི་མ་ངེས་པ་འགའ་ཞིག་ལ་༼༣༡༨བ༽ཡང་མཚུངས་པའི་ཕྱིར། གསུམ་པ་ནི། རྣམ་པ་ཞེས་སོགས་ཏེ། བསྒྲུབ་བྱའི་ཆོས་ལ་ཐེ་ཚོམ་ཟ་བའི་སྒོ་ནས་མ་ངེས་པའི་སྐྱོན་དུ་འགྱུར་རོ་ཞེས་རྣམ་པ་དེ་ལྟ་བུ་བརྗོད་པ་ཡང་སྐབས་འདིར་སུན་འབྱིན་ཡང་དག་ཡིན་ནོ། ། གཞན་དུ་ན་རྗེས་སུ་འགྲོ་ལྡོག་གཉིས་ཀ་ལ་ཐེ་ཚོམ་ཟ་བ་ཐུན་མོང་མ་ཡིན་པ་དང༌། གཅིག་ལྡོག་པ་ལ་ཐེ་ཚོམ་ཟ་བ་ཡང་དག་ལྷག་ལྡན་དང༌། གཅིག་རྗེས་འགྲོ་ལ་ཐེ་ཚོམ་ཟ་བ་འགལ་བ་ལྷག་ལྡན་དང༌། གཅིག་རྗེས་སུ་འགྲོ་ལྡོག་ཕྱིན་ཅི་ལོག་ཏུ་འགྱུར་བ་དང༌། དངོས་ཀྱི་མ་ངེས་པ་དང༌།
དང་པོ་བཞི་པོ་ནི་ཆོས་ཅན། བསྒྲུབ་པའི་ངག་མ་ཡིན་ཏེ། ཡང་དག་མ་ཡིན་ཅིང་སུན་འབྱིན་པ་འཇུག་པའི་ཡུལ་སྒྲུབ་ངག་ལྟར་སྣང་ཡང་མ་ཡིན་པའི་ཕྱིར་ཏེ། བསྒྲུབ་པའི་ཡན་ལག་ཏུ་འདོད་པའི་བཞི་པོ་དེ་ལྟ་བུ་ལ་ནི་བསྒྲུབ་བྱ་བསྒྲུབ་པའི་ནུས་པ་མེད་མ་ཡིན་པའི་ཕྱིར། གཉིས་པ་ཐུན་མོང་མ་ཡིན་པའི་མ་ངེས་པའི་ནུས་པའི་ཡན་ལག་ལ། ཐེ་ཚོམ་གྱི་རྒྱུད་རིགས་པས་བསྒྲུབ། ལུང་གིས་བསྒྲུབ་པའོ། ། དང་པོ་ནི། ཐུན་མོང་མ་ཡིན་ཅེས་སོགས་ཏེ། སྒྲ་མི་རྟག་པར་བསྒྲུབ་པ་ལ་སྒྲའི་ཐུན་མོང་མ་ཡིན་པ་མཉན་བྱ་ཡང་ཆོས་ཅན།
ཐེ་ཚོམ་གྱི་རྒྱུ་ཉིད་ཡིན་ཏེ། ཕྱོགས་ཆོས་གྲུབ་ཅིང་རྟག་པ་དང་མི་རྟག་གང་རུང་གཅིག་གི་རྗེས་སུ་འཇུག་པ་དང་ལྡོག་པ་དག་ལ་ཐེ་ཚོམ་ཟ་བ་ཉིད་ཀྱི་ཕྱིར་རོ། ། དཔེར་ན་བུ་བསྐྱེད་པ་ལ་སྐྱེས་བུ་རྣམས་ལས་གཞན་ལས་མ་བྱུང་བར་ངེས་པ་ན། ཕོའི་དབང་པོའི་ཡོན་ཏན་མཚུངས་པའི་སྐྱེས་བུ་ལས་གཞན་དུ་སྲིད་པའི་བུད་མེད་ཀྱི་མངལ་ལས་མ་བྱུང་བར་ངེས་པ་བཞིན་ནོ། ། རྟགས་གྲུབ་སྟེ། མཐུན་ཕྱོགས་མི་མཐུན་ཕྱོགས་གཉིས་ལས་༼༣༡༩ན༽གཅིག་ལ་ཡང་ཞེས་རྟགས་སོ། ། དེ་ཡང་གྲུབ་སྟེ། དེ་གཉིས་ཀ་ལ་མ་མཐོང་ཞིང་ལྡོག་པར་ངེས་པ་མི་འཐད་པའི་ཕྱིར་དང༌། རྟག་པ་དང་མི་རྟག་པ་གཉིས་ལ་ཕྱི་རོལ་ཞེས་སོ། ། གཉིས་པ་ལུང་གིས་བསྒྲུབ་པ་ལ།
ལུང་དྲང་བ། ལུང་དོན་བཤད་པའོ། ། དང་པོ་ནི། ཇི་སྐད་ཅེས་སོགས་ཏེ། ཐུན་མོང་མ་ཡིན་པའི་རྟགས་ཐེ་ཚོམ་གྱི་རྒྱུ་ཡིན་པ་ཇི་སྐད་དུ་བསྒྲུབ་པར་བྱ་བའི་ཆོས་ཅན་གྱི་ཆོས་ཐུན་མོང་མ་ཡིན་པ་མཉན་བྱ་གང་ཡིན་པ་དེ་ནི་ཆོས་ཅན། སྒྲའི་སྟེང་དུ་རྟག་མི་རྟག་གི་ཁྱད་པར་ཇི་སྙེད་ཀྱིས་ཐམས་ཅད་བསྡུས་པ་དེ་ལ་ཐེ་ཚོམ་ཟ་བའི་རྒྱུ་ཡིན་ཏེ། མཉན་བྱ་དེ་དང་ལྡན་པ་ནི་རྟག་མི་རྟག་གང་ཡང་རུང་བ་དེས་བསྡུས་པའི་ཕྱིར་དང༌། རྟག་མི་རྟག་གང་རུང་གཅིག་ཏུ་ངེས་པའི་ཚད་མ་ལྡོག་པའི་ཞེས་སོ། ། གཉིས་པ་ནི། དེ་དང་ཞེས་སོགས་ཏེ།
མཉན་བྱ་དེ་དང་ལྡན་པ་རྟག་མི་རྟག་དེས་བསྡུས་པའི་ཕྱིར་རོ་ཞེས་བྱ་བས་ནི་རྟག་མི་རྟག་གཉིས་མ་ཡིན་པའི་ཕུང་པོ་གསུམ་པ་གང་ལ་དངོས་པོའི་ཆོས་མཉན་བྱ་འདི་གནས་པར་འགྱུར་བའི་གཞི་རྟག་མི་རྟག་གི་རྣམ་པའི་ཁྱད་པར་དག་ལས་ཕྱི་རོལ་ཏུ་གྱུར་པའི་ཕུང་པོ་གསུམ་པ་མེད་པས་གཉིས་ལས་ལྡོག་པར་ཐེ་ཚོམ་ཟ་བར་བཤད་པ་ཡིན་ལ། རྟག་མི་རྟག་གང་རུང་གཅིག་ཏུ་ངེས་པའི་ཚད་མ་བཟློག་ཅེས་པས་ནི་མཉན་བྱ་དེ་རྟག་མི་རྟག་གང་རུང་གཅིག་གི་དངོས་པོར་རྟོགས་པར་སྒྲུབ་པར་བྱེད་པའི་ཚད་མ་མེད་པས་རྗེས་འགྲོ་ལ་ཐེ་ཚོམ་ཟ་བར་བཤད་པ་ཡིན་ནོ། ། དེ་ལྟར་ན་གཏན་ཚིགས་གཉིས་པོ་འདི་མཉན་བྱ་ལྟ་བུ་གཅིག་ལ་བསྡུས་པས་ནི་རྟག་མི་རྟག་གི་རྣམ་པའི་ཞེས་དོན་བསྡུ་བའོ། ། གལ་ཏེ་གཉིས་ལས་ལྡོག་པར་ངེས་སོ་ཞེ་ན། མཉན་༼༣༡༩བ༽བྱ་ཆོས་ཅན། སྒྲ་ལ་རྟག་མི་རྟག་གཉིས་ཀའི་ཁྱད་པར་རྣམ་པར་གཅོད་པའི་གཏན་ཚིགས་ཡིན་པར་ཐལ་བ་གང་གིས་བཟློག་ཅེས་གོང་དུ་བཤད་ཟིན་ཏོ། ། གསུམ་པ་བློ་སྐྱོན་རྟགས་ཀྱི་སྐྱོན་ཡིན་པ་ལ། རྩོད་པ་དང༌། ལན་ནོ། ། དང་པོ་ནི།
ངེས་པའི་ཞེས་སོགས་ཏེ། ཚུལ་གསུམ་དོན་ལ་གྲུབ་ཅིང་ངེས་ལ་བློས་མ་ངེས་པར་ཐེ་ཚོམ་ཟ་བའི་གཏན་ཚིགས་བྱས་པ་ཡང་ཆོས་ཅན། བསྒྲུབ་བྱའི་ཆོས་ལ་ཐེ་ཚོམ་དུ་འགྱུར་ཏེ། ཚུལ་གསུམ་ངེས་པའི་སྤོབས་པ་མེད་པའི་ཕྱིར། འདོད་ན། དེ་ཡང་མཐའ་གཅིག་ཏུ་ངེས་པ་དང་མ་ངེས་པའི་བྱས་པ་ཉིད་ནི་ཆོས་ཅན། བསྒྲུབ་བྱ་བསྒྲུབ་པ་ལ་གཏན་ཚིགས་ཡང་དག་མ་ཡིན་པར་ཐལ། བསྒྲུབ་བྱའི་ཆོས་ལ་ཐེ་ཚོམ་ཟ་བའི་ཕྱིར། གང་གི་ཕྱིར་རྟགས་ཡང་དག་ཡིན་པ་དེའི་ཕྱིར། ཚུལ་གསུམ་དོན་ལ་གྲུབ་ཀྱང་བློས་ངེས་པ་མེད་པའི་བྱས་པ་ནི་ཆོས་ཅན།
མ་ངེས་པ་མ་ཡིན་ཏེ། མ་ངེས་པ་དེའི་ངོ་བོ་ངེས་པ་ནི་སྔར་བསྟན་པའི་མ་ངེས་པའི་ཡོན་ཏན་ངེས་པ་ལས་ཡིན་ལ། དེ་ཁྱོད་ལ་ཚང་བའི་ཕྱིར་ཞེ་ན། གཉིས་པ་ནི། གཞན་གྱི་ཞེས་སོགས་ཏེ། གཞན་གྱི་དོན་གྱི་རྗེས་སུ་དཔོག་པར་ནི་རྟགས་དངོས་པོའི་ཆོས་ཉིད་ལ་གྲུབ་མ་གྲུབ་ལ་བརྟེན་ནས་ཞེས་སོགས་ཏེ། འོན་ཀྱང་སྨྲ་བ་པོའི་སྒྲ་དང་བློའི་སྐྱོན་ཡང་རྟགས་ཀྱི་སྐྱོན་ཡིན་ཏེ། ཚུལ་གསུམ་མ་ཚང་བ་ཞེས་སོགས་སྒྲའི་སྐྱོན་ཡིན་པ་བཞིན་ནོ། ། གང་གི་ཕྱིར་རྒོལ་བ་དེས་ཚུལ་གསུམ་ངེས་པར་བརྗོད་པར་བྱ་བའི་རྟགས་ཀྱི་ཡོན་ཏན་ཚུལ་གསུམ་པོ་དེ་གཞན་ཐེ་ཚོམ་ཉིད་དུ་བརྗོད་པ་དེའི་ཕྱིར་ཚུལ་གསུམ་དོན་ལ་གྲུབ་ཀྱང་ཐེ་ཚོམ་ཟ་བ་ནི་རྟགས་ཀྱི་སྐྱོན་ཉིད་དོ། ། བཞི་པ་བློ་སྐྱོན་ནས་བརྗོད་པ་སུན་འབྱིན་ཡང་དག་ཡིན་པ་༼༣༢༠ན༽ལ།
རྩོད་པ་དང༌། ལན། དོན་བསྡུ་བའོ། ། དང་པོ་ནི། འོ་ན་ཞེས་སོགས་ཏེ། འོ་ན་ཕྱོགས་ཆོས་དོན་ལ་གྲུབ་ཀྱང་ཐེ་ཚོམ་ཟ་བ་དང༌། རྒོལ་ཕྱི་རྒོལ་གང་ཡང་རུང་བ་ལ་མ་གྲུབ་པའི་སྐྱོན་བརྗོད་པ་དེ་སུན་འབྱིན་ཡང་དག་ཏུ་འགྱུར་ཏེ། བློ་སྐྱོན་རྟགས་ཀྱི་སྐྱོན་ཡིན་པའི་ཕྱིར་རོ་ཞེ་ན། ། གཉིས་པ་ནི། དེ་ནི་ཞེས་སོགས་ཏེ།
བློའི་སྐྱོན་ནས་བརྗོད་པ་དེ་ནི་སུན་འབྱིན་ཡང་དག་པ་དེ་ལྟར་མ་ཡིན་ཏེ། རྒོལ་བས་རྟགས་ཡང་དག་ཏུ་འདོད་པ་མ་གྲུབ་པར་བྱས་པའི་ཕྱིར་རོ། ། ཅི་སྟེ་ཡང་དེ་སུན་འབྱིན་མ་ཡིན་ཏེ། འདོད་པའི་དོན་ཕྱིན་ཅི་ལོག་ཏུ་ཞེས་སོགས་ཞེ་ན། ལན་ནི། འདོད་པའི་དོན་ཕྱིན་ཅི་ལོག་ཏུ་ཞེས་སོ། ། གཞན་ཡང་སུན་འབྱིན་ཡང་དག་ལ་བསྒྲུབ་བྱ་ཕྱིན་ཅི་ལོག་ཏུ་བྱེད་པའི་ནུས་པ་མེད་པ་ཡིན་ཏེ། འདི་ལྟར་སྒྲ་མི་རྟག་པར་བསྒྲུབ་པ་ལ་གཞལ་བྱ་ཉིད་དང༌། མིག་གིས་གཟུང་བར་བྱ་བ་རྟགས་སུ་བཀོད་པ་ལྟ་བུའི་མ་ངེས་པ་དང༌། མ་གྲུབ་པ་ལ་ཡང་བསྒྲུབ་བྱ་ཕྱིན་ཅི་ལོག་ཏུ་བྱེད་པའི་ནུས་པ་ཅི་ཞིག་ཡོད་དེ་མེད་པའི་ཕྱིར་རོ། །
ཅི་སྟེ་ཡང་ཚུལ་གསུམ་རྒོལ་ཕྱི་རྒོལ་གཉིས་ཀ་ལ་ཞེས་སོགས་སོ་ཞེ་ན། ལན་ནི། ཚུལ་གསུམ་མ་གྲུབ་པ་ཙམ་གྱིས་ཕྱིན་ཅི་ལོག་ཏུ་གྲུབ་པ་ཡིན་པ་འོ་ན་ནི་ཕྱོགས་ཆོས་ལ་ཐེ་ཚོམ་ཟ་བ་དང༌། གང་ཡང་རུང་བ་ལ་མ་གྲུབ་པ་བརྗོད་པའི་སྐབས་འདིར་ཡང་ཕྱོགས་ཆོས་ཚད་མས་ངེས་པར་བསྟན་པར་བྱ་བ་མ་ངེས་པའི་ཕྱིར་ན་ཕྱིན་ཅི་ལོག་ཏུ་གྲུབ་པ་ཡིན་ནོ། ། གསུམ་པ་དོན་བསྡུ་བ་ནི། དེའི་ཕྱིར་ཞེས་སོགས་ཏེ། མ་ངེས་པ་དང༌། མ་གྲུབ་པ་དང༌། སུན་འབྱིན་ཡང་དག་ལ་ཡང་བསྒྲུབ་བྱ་ཕྱིན་ཅི་ལོག་ཏུ་བྱེད་པའི་ནུས་པ་མེད་པ་དེའི་ཕྱིར་གཏན་ཚིགས་༼༣༢༠བ༽ཡང་དག་ཁོ་ན་ཚུལ་གསུམ་ངེས་པ་ལས་བསྒྲུབ་བྱ་བསྒྲུབ་པའི་ནུས་པ་ཡོད་པའི་ཕྱིར། དེའི་མཚན་ཉིད་བརྗོད་པ་བསྒྲུབ་པ་ཡང་དག་པའི་ངག་ཏུ་འགྱུར་པ་ཡིན་ནོ། །
འགལ་བ་ཁོ་ན་ཕྱོགས་ཆོས་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་ལས་བསྒྲུབ་བྱ་ཕྱིན་ཅི་ལོག་ཏུ་བྱེད་པའི་ནུས་པ་ཡོད་པའི་ཕྱིར། དེའི་མཚན་ཉིད་བརྗོད་པ་སུན་འབྱིན་ཡང་དག་པར་འགྱུར་བ་ཡིན་ནོ། ། གསུམ་པ་དབྱེ་བ་སོ་སོའི་དཔེར་བརྗོད་བཤད་པ་ལ། བཤད་བྱའི་མདོ་དགོད། དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལོ། ། དང་པོ་ལ། དཔེའི་སྒོ་ནས་མཚན་གཞི་ངོས་གཟུང༌། མཚན་ཉིད་ཀྱི་སྒོ་ནས་རིགས་བསྡུ་བ། དགོས་པའི་སྒོ་ནས་མཚན་ཉིད་གཞན་བཤད། དེ་ལས་ལྟར་སྣང་བྱེ་བྲག་ཏུ་བཤད།
རྣམ་གྲངས་གཞན་གྱི་སྒོ་ནས་གསུམ་དུ་བསྡུ་བ། བསྒྲུབ་བྱ་འགྲུབ་པའི་ཚུལ། འགལ་བ་དང་མ་ངེས་པའི་དོན་བསྡུ་བའོ། ། དང་པོ་ནི། གཞལ་བྱ་བྱས་དང་མི་རྟག་དང༌། ། བྱས་དང་མཉན་བྱ་རྩོལ་ལས་བྱུང༌། ། མི་རྟག་རྩོལ་བྱུང་རེག་བྱ་མིན། ། དེ་དགུ་རྟག་པ་སོགས་ལའོ། ། ཞེས་གསུངས་སོ། ། གཏན་ཚིགས་ནི་གཞལ་བྱ་དང༌།
བྱས་པ་དང༌། མི་རྟག་པ་དང༌། བྱས་པ་དང༌། མཉན་བྱ་དང༌། རྩོལ་བ་ལས་བྱུང་བ་དང༌། མི་རྟག་པ་དང༌། རྩོལ་བ་ལས་བྱུང་བ་དང༌། རེག་བྱ་མ་ཡིན་པ་དེ་དག་དགུ་སྟེ། རིམ་པ་བཞིན་དུ་རྟག་པ་དང༌། སོགས་པའི་སྒྲས་བསྟན་པ་མི་རྟག་པ་དང༌།
རྩོལ་བ་ལས་བྱུང་བ་དང༌། རྟག་པ་དང་རྟག་པ་དང་རྟག་པ་དང༌། རྩོལ་བ་ལས་མ་བྱུང་བ་དང༌། མི་རྟག་པ་དང་རྟག་པ་སྟེ་ཆོས་དགུ་ལ་གཏན་ཚིགས་སུ་སྦྱར་བར་བྱའོ། ། དེ་ཡང་ཆོས་ཅན་ནི་སྒྲ་དང་༼༣༢༡ན༽དུང་སྒྲ་གཉིས་ཡིན་ལ། སྦྱར་བའི་ཚུལ་ཞིབ་ཏུ་ནི་རེའུ་མིག་ལས་ཤེས་པར་བྱའོ། ། དེ་ལ་རེའུ་མིག་ནི་འདི་ཡིན་ཏེ། ། གཉིས་པ་མཚན་ཉིད་ཀྱི་སྒོ་ནས་རིགས་བསྡུ་བ་ནི། དེར་གང་མཐུན་ཕྱོགས་ལ་ཡོད་གཉིས། ། དེ་མེད་པ་ལ་མེད་པ་སྟེ། །
དེ་རྟགས་འདི་ལས་བཟློག་པ་ནི། ། འགལ་བ་གཞན་རྣམས་མ་ངེས་པའོ། ། ཞེས་གསུངས་སོ། ། ཕྱོགས་ཆོས་ཅན་དགུ་པོ་དེར་གང་མཐུན་ཕྱོགས་ལ་ཁྱབ་བྱེད་དུ་ཡོད་པ་དང༌། རྣམ་གཉིས་འཇུག་པ་དེ་གཉིས་ནི་བསྒྲུབ་བྱའི་ཆོས་ལ་མེད་པའི་མི་མཐུན་ཕྱོགས་ལ་གཏན་མེད་པ་སྟེ། དེ་གཉིས་ནི་རྟགས་ཡང་དག་ཡིན་པས་སྟེང་འོག་གཉིས་ལ་གནས་པའོ། ། ཡང་དག་ལས་བཟློག་པའི་རྟགས་གཉིས་ནི་འགལ་བའི་རྟགས་ཏེ་ལོགས་གཉིས་ལ་གནས་པའོ། ། དེ་ལས་གཞན་ཟུར་བཞི་དང་དབུས་མ་རྣམས་ནི་མ་ངེས་པའོ། ། གསུམ་པ་དགོས་པའི་སྒོ་ནས་མཚན་ཉིད་གཞན་བཤད་པ་ནི། བརྗོད་པར་འདོད་པའི་གྲངས་གཅིག་ཉིད། །
འགལ་བ་དག་ལ་ཐེ་ཚོམ་ཕྱིར། ། དེ་བཞིན་ཐེ་ཚོམ་རྟགས་གཉིས་ལས། ། གཅིག་ཏུ་ངེས་པ་མཐོང་བ་ཡིན། ། མཚན་ཉིད་༼༣༢༡ན༽གཉིས་དང་ལྡན་པ་ནི། ། གཉིས་གཉིས་སུ་འདོད་རེ་རེར་མིན། ། དུ་མ་ཡིན་ཀྱང་མི་འགལ་ན། ། ཤིན་ཏུ་བར་ཡང་གཅིག་ལ་འཇུག ། ཅེས་གསུངས་སོ། ། བརྗོད་པར་འདོད་པའི་གྲངས་གཅིག་པ་རྟགས་ཀྱི་མཚན་ཉིད་དུ་བཤད་པ་ཆོས་ཅན། དགོས་པ་ཡོད་དེ།
བྱས་པ་དང་མཉན་བྱ་གཉིས་སོ་སོར་སྒྲ་ལ་རྟག་པ་དང་མི་རྟག་པའི་འགལ་བ་དག་བསྒྲུབ་པ་ལ་གཏན་ཚིགས་ཡང་དག་དང༌། དེ་གཉིས་ཚོགས་པ་ཐེ་ཚོམ་གྱི་རྒྱུ་མ་ངེས་པའི་རྟགས་ཡིན་པ་དགག་པའི་ཆེད་ཡིན་པའི་ཕྱིར་དང༌། དེ་བཞིན་དུ་སྒྲ་ནི་རྫས་ཀྱང་མ་ཡིན་ལ། ལས་ཀྱང་མ་ཡིན་ཏེ། མིག་གིས་གཟུང་བར་བྱ་བ་མ་ཡིན་པ་དང༌། མངོན་སུམ་གྱིས་མཐོང་བའི་ཕྱིར་ཞེས་བཀོད་པའི་ཚེ་སོ་སོར་ཐེ་ཚོམ་ཀྱི་རྒྱུ་ཡིན་ཀྱང༌། རྟགས་གཉིས་ཚོགས་པ་ལས་བསྒྲུབ་བྱ་མཐའ་གཅིག་ཏུ་ངེས་པར་མཐོང་བ་ཡིན་པའི་ཕྱིར། གལ་ཏེ་བྱས་པ་དང་མཉན་བྱ་གཉིས་སྒྲ་ལ་རྟག་མི་རྟག་སོ་སོར་ངེས་པའི་རྒྱུ་ཡིན་ན་ཚོགས་པ་ཡང་དེར་འགྱུར་ལ། མིག་གིས་གཟུང་བྱ་མ་ཡིན་པ་དང་མངོན་སུམ་གྱིས་མཐོང་བ་གཉིས་ཚོགས་པ་ཡང་དག་ཏུ་མི་འགྱུར་རོ། ། དེའི་ཕྱིར་བརྗོད་པར་འདོད་པའི་གྲངས་གཅིག་པའི་དཔེ་མི་འཐད་དོ་ཞེ་ན།
དེ་ནི་མ་ཡིན་ཏེ། ཡང་དག་མ་ངེས་པའི་མཚན་ཉིད་གཉིས་དང་ལྡན་པའི་བྱས་པ་དང་མཉན་བྱ་གཉིས་དང༌། མིག་གིས་གཟུང་བྱ་མ་ཡིན་པ་དང་མངོན་སུམ་གྱིས་མཐོང་བ་གཉིས་ཚོགས་པ་ལ་རིམ་པ་བཞིན་དུ་ཐེ་ཚོམ་གྱི་རྒྱུ་ཡང་དག་ཏུ་འདོད་ལ། རེ་རེར་འདོད་པ་མ་ཡིན་པའི་ཕྱིར། བྱས་པ་དང་རྩོལ་བ་ལས་བྱུང་བ་ཆོས་ཅན། དུ་མ་ཡིན་ཀྱང་སྒྲ་མི་རྟག་པར་བསྒྲུབ་པའི་རྟགས་ཡང་དག་ཏུ་མི་འགལ་ཏེ། ཤིན་ཏུ་བར་ཡང་སྒྲ་མི་༼༣༢༢ན༽རྟག་པར་བསྒྲུབ་པའི་དོན་གཅིག་བྱེད་པ་ལ་འཇུག་པའི་ཕྱིར། དཔེར་ན་དོན་གཅིག་བརྗོད་པར་འདོད་པའི་སྐྱེས་བུ་རྣམས་ཁོ་བོ་ཅག་བརྗོད་པ་གཅིག་གོ་ཞེས་ཟེར་བ་བཞིན་ནོ། ། འདི་ནི་གཞན་གྱི་བསམ་པ་དང་བསྟུན་ནས་བཤད་ཀྱི་རང་ལུགས་ནི་མ་ཡིན་ནོ། ། བཞི་པ་དེ་ལས་ལྟར་སྣང་བྱེ་བྲག་ཏུ་བཤད་པ་ནི།
གང་དག་ཐུན་མོང་མིན་པ་དང༌། ། སྤྱི་དང་འགལ་བ་མི་འཁྲུལ་བའི། ། ཆོས་རྣམས་ཐམས་ཅད་དུ་དེ་ལ། ། ཐེ་ཚོམ་བསྐྱེད་པའི་རྟགས་རྣམས་ཡིན། ། ཕྱོགས་ཀྱི་ཆོས་དང་ལྡན་གང་ལ། ། ཤེས་འདོད་བཟློག་པ་གནོད་པ་དང༌། ། ཐེ་ཚོམ་ཉིད་དུ་གྱུར་ལས་གཞན། ། གཏན་ཚིགས་ལྟར་སྣང་ཡོད་མ་ཡིན། ། ཆོས་དང་ཆོས་ཅན་རང་ངོ་བོའི། ། དེ་ཡི་བྱེ་བྲག་ཡིན་གང་རུང༌། །
ཕྱིན་ཅི་ལོག་ཏུ་བསྒྲུབ་པའི་ཕྱིར། ། དེ་ལ་གནོད་པས་འགལ་བ་ཡིན། ། ཅེས་གསུངས་སོ། ། མ་ངེས་པའི་གཏན་ཚིགས་གང་དག་ལས་སྒྲའི་ཐུན་མོང་མ་ཡིན་པ་མཉན་བྱ་དང༌། སྤྱི་གཞལ་བྱ་དང་འགལ་བ་ལ་མི་འཁྲུལ་བའི་རྟགས་ཀྱི་ཆོས་རྣམས་ནི་རྣམ་པ་ཐམས་ཅད་དུ་བསྒྲུབ་བྱ་བསྒྲུབ་པ་དེ་ལ་ཐེ་ཚོམ་བསྐྱེད་པའི་རྟགས་རྣམས་ཡིན་ནོ། ། དེ་ལྟར་ན་ཕྱོགས་ཆོས་དང་མཐུན་པའི་གཏན་ཚིགས་ལྟར་སྣང་གང་ལ་ཤེས་འདོད་ཆོས་ཅན་གྱི་སྟེང་དུ་བསྒྲུབ་བྱའི་ཆོས་བཟློག་པ་ལ་ཚད་མས་གནོད་པའི་འགལ་བ་དང་ཐེ་ཚོམ་ཉིད་དུ་གྱུར་པའི་མ་ངེས་པ་ལས་གཞན་པའི་གཏན་ཚིགས་ལྟར་སྣང་ཡོད་པ་མ་ཡིན་ལ། འགལ་བའི་གཏན་ཚིགས་ལ་ཡང་ཆོས་དང་ཆོས་ཅན་རང་གི་ངོ་བོའམ། གཉིས་པོ་དེའི་བྱེ་བྲག་ཡིན་པ་གང་ཡང་རུང་བ་ནི་བསྒྲུབ་བྱ་ཕྱིན་ཅི་ལོག་ཏུ་བསྒྲུབ་པའི་ཕྱིར། ཕྱིན་ཅི་ལོག་དེ་ལ་ཚད་མས་གནོད་པས་༼༣༢༢བ༽འགལ་བའི་རྟགས་ཡིན་ནོ། ། ལྔ་པ་རྣམ་གྲངས་གཞན་གྱི་སྒོ་ནས་གསུམ་དུ་བསྡུ་བ་ནི།
ཐུན་མོང་དང་ནི་ཁྱད་པར་གྱི། ། ཆོས་དང་བསྒྲུབ་བྱ་ལ་གཉིས་སུ། ། དེ་ལ་དང་པོ་གཉིས་ཐེ་ཚོམ། ། ལྷག་མ་བལྟོས་ནས་གསུམ་དུ་ཕྱེ། ། ཞེས་གསུངས་སོ། ། ཕྱོགས་ཆོས་ཅན་གྱི་རྟགས་ལ་ཕྱོགས་གཉིས་ལ་ཐུན་མོང་བར་འཇུག་པ་གཞལ་བྱ་དང་ནི་ཕྱོགས་གཉིས་ཀ་ལ་མ་མཐོང་བ་ཁྱད་པར་གྱི་ཆོས་མཉན་བྱ་དང༌། བསྒྲུབ་བྱའི་ཆོས་ལ་རྣམ་གཉིས་སུ་འཇུག་པ་དང་གསུམ་ཡོད་པ་དེ་ལ་དང་པོ་གཉིས་ཐེ་ཚོམ་སྐྱེད་བྱེད་ཡིན་པས་མ་ངེས་པ་དང༌། ལྷག་མ་བདུན་བསྒྲུབ་བྱ་ལ་བལྟོས་ནས་འགལ་བ་དང་མ་ངེས་པ་དང་ཡང་དག་གསུམ་དུ་ཕྱེའོ། ། དྲུག་པ་རྟགས་ཀྱི་བསྒྲུབ་བྱ་འགྲུབ་པའི་ཚུལ་ནི། རྗེས་སུ་ཞུགས་དང་མ་ཞུགས་ལས། །
ལྡོག་དང་རྗེས་འགྲོ་གྲུབ་མིན་ཕྱིར། ། ཞེས་གསུངས་སོ། ། གཞལ་བྱ་ནི་ཕྱོགས་གཉིས་ཀ་ལ་རྗེས་སུ་ཞུགས་པས་ལྡོག་པ་མ་གྲུབ་པ་དང༌། མཉན་བྱ་ནི་ཕྱོགས་གཉིས་ཀ་ལ་མ་ཞུགས་པ་ལས་རྗེས་འགྲོ་གྲུབ་པ་མ་ཡིན་པའི་ཕྱིར། བསྒྲུབ་བྱ་བསྒྲུབ་ནུས་པ་མ་ཡིན་ནོ། ། གལ་ཏེ་ཡང༌། གཅིག་ལ་ངེས་པར་ཞུགས་པ་དང༌། ། ལོག་པའང་མིན་པ་རྟགས་སུ་འགྱུར། ། ཞེས་ཟེར་རོ། ། ཕྱོགས་གཅིག་ལ་ངེས་པར་ཞུགས་པའི་གཞལ་བྱ་དེ་སྒྲ་རྟག་མི་རྟག་གཉིས་ཀ་བསྒྲུབ་པའི་རྟགས་སུ་འགྱུར་ཏེ།
གཉིས་ཀ་ལ་རྗེས་སུ་འགྲོ་བའི་ཕྱིར། ཕྱོགས་གཉིས་ཀ་ལས་ལོག་པ་མཉན་བྱའང་སྒྲ་རྟག་མི་རྟག་གཉིས་ཀ་རྣམ་པར་གཅོད་པའི་རྟགས་སུ་འགྱུར་ཏེ། དེ་གཉིས་ཀ་ལ་མཐོང་བ་མ་ཡིན་པའི་ཕྱིར་ཞེ་ན། བཤད་པ། གཉིས་ཀར་འགྱུར་བ་སྲིད་མ་ཡིན། ། ཡོད་པ་གཉིས་ཀ་མིན་པའང་མིན། ། གང་དུ་མེད་དེ་རྣམ་༼༣༢༣ན༽གཅོད་དུ། ། གྲུབ་དོན་དོན་གཞན་སྒྲུབ་པར་བྱེད། ། གཅིག་སྟེ་གཞན་ལ་གཉིས་སུ་གྲུབ། ། ཅེས་གསུངས་སོ། །
གཞལ་བྱ་དེ་རྟག་མི་རྟག་གཉིས་ཀའི་ཁྱབ་བྱེད་ཡིན་ཀྱང༌། སྒྲ་ལ་དེ་གཉིས་ཀ་བསྒྲུབ་པའི་རྟགས་ཡང་དག་མ་ཡིན་ཏེ། དེ་གཉིས་ཀར་འགྱུར་བའི་དངོས་པོ་སྲིད་པ་མ་ཡིན་པའི་ཕྱིར། མཉན་བྱ་དེ་གཉིས་ཀ་ལ་མ་མཐོང་ཡང་རྟགས་ཡང་དག་ཏུ་མི་འགྱུར་ཏེ། ཡོད་པའི་ཆོས་ལ་དེ་གཉིས་ཀས་གང་ཡང་རུང་བ་ཞིག་མིན་པའང་སྲིད་པ་མ་ཡིན་པའི་ཕྱིར། དེའི་ཕྱིར་ལྡོག་པའི་ཚུལ་མ་གྲུབ་ན་རྟགས་ཡང་དག་ཏུ་མི་འགྱུར་ཏེ། མཐུན་ཕྱོགས་གང་དུ་མེད་པའི་མི་མཐུན་ཕྱོགས་དེ་རྣམ་པར་གཅོད་བྱེད་དུ་གྲུབ་པའི་རྟགས་ཀྱི་དོན་ལས་བསྒྲུབ་བྱའི་དོན་ཚུལ་བཞིན་དུ་སྒྲུབ་པར་བྱེད་དགོས་པའི་ཕྱིར། དེས་ན་གཅིག་མི་མཐུན་ཕྱོགས་ལས་ལྡོག་པ་དང་ལྡན་པའི་གཏན་ཚིགས་ཡང་དག་དེ་ལ་གཞན་མཐུན་ཕྱོགས་ལ་ཁྱབ་བྱེད་དུ་ཡོད་པ་དང་རྣམ་པ་གཉིས་སུ་འཇུག་པ་གཉིས་སུ་གྲུབ་བོ། ། གཞན་དག་ན་རེ། གལ་ཏེ་ཞུགས་པ་བཞིན་གྲུབ་ན། །
ཞེས་ཟེར་རོ། ། གལ་ཏེ་རྟགས་དེ་མཐུན་ཕྱོགས་ལ་ཞུགས་པ་དགོས་པ་བཞིན་དུ་མི་མཐུན་ཕྱོགས་ལས་ལྡོག་པ་མི་དགོས་ཏེ། རྗེས་འགྲོ་ཙམ་མཐོང་བས་བསྒྲུབ་བྱ་འགྲུབ་པར་འགྱུར་བའི་ཕྱིར་ཞེ་ན། བཤད་པ། དཀར་གཟུགས་ཡོན་ཏན་བརྟེན་པ་ལས། ། རིམ་པ་བཞིན་དུ་བཟློག་རིམ་ལ། ། གསུམ་གཉིས་གཅིག་ཏུ་རྟོགས་པར་འགྱུར། ། གཅིག་གི་ཚིག་ཏུ་བསྟན་པའི་ཕྱིར། ། ཞེས་གསུངས་སོ། ། དཀར་པོ་དང་གཟུགས་དང་ཡོན་ཏན་དང་བརྟེན་པ་རྣམས་ལས་རིམ་པ་བཞིན་དུ་གསུམ་དང་གཉིས་དང་གཅིག་བསྒྲུབ་པའི་རྟགས་ཡིན་པར་གོ་རིམ་༼༣༢༣བ༽བཟློག་པ་ལ་ཡང་གསུམ་དང་གཉིས་དང་གཅིག་ཏུ་རྟོགས་པའི་རྟགས་སུ་འགྱུར་རོ། །
དོན་ནི་འདི་ཡིན་ཏེ། བུམ་གཟུགས་ཆོས་ཅན། དཀར་པོ་ཡིན་ཏེ། གཟུགས་ཡིན་པའི་ཕྱིར་ཞེས་བཀོད་པའི་ཚེ་གཟུགས་ཆོས་ཅན། བུམ་གཟུགས་དཀར་པོ་བསྒྲུབ་པའི་རྟགས་ཡང་དག་ཏུ་ཐལ། ཕྱོགས་ཆོས་ཅན་དང་མཐུན་ཕྱོགས་ལ་མཐོང་བའི་ཕྱིར། གལ་ཏེ་སྒྲ་མི་རྟག་པར་བསྒྲུབ་པ་ལ་བྱས་པ་དང་རྩོལ་བྱུང་ལ་སོགས་པ་དུ་མ་རྟགས་སུ་མི་འགྱུར་ཏེ། བརྗོད་པར་འདོད་པའི་གྲངས་གཅིག་པ་ཞེས་གཅིག་གི་ཚིག་ཏུ་བསྟན་པའི་ཕྱིར་ཞེ་ན། གཅིག་གི་ཚིག་ཏུ་བསྟན་པའི་དོན་ནི་དེ་ལྟར་མིན་ཏེ། སྒྲ་རྟག་པར་ཁས་ལེན་པའི་ངོར་མཉན་བྱ་དང་བྱས་པ་ཉིད་ཀྱིས་སྒྲ་ལ་རྟག་པ་དང་མི་རྟག་པ་གཉིས་ཀ་བསྒྲུབ་པ་ཐེ་ཚོམ་གྱི་གཏན་ཚིགས་སུ་ཤེས་པའི་ཕྱིར་དུ་ཡིན་པའི་ཕྱིར་རོ། །
བདུན་པ་འགལ་བ་དང་མ་ངེས་པའི་དོན་བསྡུ་བ་ནི། དེ་ནི་བསྒྲུབ་བྱ་བཟློག་པ་ལ། ། འགལ་བ་གང་དུ་ཞུགས་པ་ནི། ། དེ་ཡི་བྱེ་བྲག་ལ་རྨོངས་པའོ། ། ཞེས་གསུངས་སོ། ། མེ་སྟོབས་ཆེན་པོས་ཁྱབ་པ་དེ་ནི་ཆོས་ཅན། གཞི་འགའ་ཞིག་ཏུ་བསྒྲུབ་བྱ་གྲང་བའི་རེག་པ་བསྒྲུབ་པའི་འགལ་བའི་རྟགས་ཡིན་ཏེ། དེ་བཟློག་པ་ལ་ཚུལ་གསུམ་ཚང་བའི་ཕྱིར། ཤིང་ཆོས་ཅན། རང་གང་དུ་ཞུགས་པའི་གཞི་དེར་ནི་ཤིང་དེའི་བྱེ་བྲག་ཤ་པ་ཡོད་པར་བསྒྲུབ་པ་ལ་རྨོངས་པ་མ་ངེས་པའི་རྟགས་ཡིན་ཏེ།
ཕྱོགས་ཆོས་ཅན་ཡིན་ཅིང་རྗེས་འགྲོ་མ་ངེས་པའི་ཕྱིར་རོ། ། གཉིས་པ་དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། རྣམ་འགྲེལ་གྱིས་ཇི་ལྟར་འགྲེལ་པའི་ཚུལ། རྣམ་ངེས་ཀྱིས། རིགས་ཐིགས་ཀྱིས་ཇི་ལྟར་འགྲེལ་པའི་ཚུལ་ལོ། ། ༼༣༢༤ན༽དང་པོ་ལ། རབ་དབྱེ་སྨོས་པའི་དགོས་པ་མདོར་བསྟན། དེ་ཉིད་རྒྱས་པར་བཤད་པའོ། ། དང་པོ་ནི། རང་བཞིན་འབྲས་བུ་གྲུབ་དོན་དུ། །
གཏན་ཚིགས་གཉིས་དང་བཟློག་པ་གཉིས། ། རྩོད་ཕྱིར་ཁྱད་པར་སྤྱི་དག་སྟེ། ། ལྷག་མ་ལྡོག་པའི་སྒྲུབ་བྱེད་ཡིན། ། ཅེས་སྨོས་ཏེ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་དང༌། དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར་ཞེས་པའི་གཏན་ཚིགས་གཉིས་དང༌།
དེ་ལས་བཟློག་པའི་འགལ་རྟགས་གཉིས་ཀྱི་དཔེ་སྨོས་པ་ཆོས་ཅན། དགོས་པ་ཡོད་དེ། རང་བཞིན་དང་འབྲས་བུའི་གཏན་ཚིགས་གཉིས་དང༌། དེ་གཉིས་ཀྱི་ལོག་ཕྱོགས་འགལ་བའི་གཏན་ཚིགས་སུ་གྲུབ་པའི་དོན་དུ་ཡིན་པའི་ཕྱིར། སྒྲའི་ཁྱད་པར་གྱི་ཆོས་མཉན་བྱ་དང་སྤྱི་གཞལ་བྱ་དག་སྨོས་པ་ཆོས་ཅན། དགོས་པ་ཡོད་དེ། རྗེས་སུ་འགྲོ་ལྡོག་འབའ་ཞིག་པའི་རྟགས་ཡོད་དོ་ཞེས་རྩོད་པ་དེ་བཟློག་པའི་ཕྱིར། ལྷག་མ་གསུམ་གྱི་དཔེར་བརྗོད་སྨོས་པ་ཆོས་ཅན། དགོས་པ་ཡོད་དེ། རྟགས་ཡང་དག་ལ་མི་མཐུན་ཕྱོགས་ལས་ལྡོག་པ་སྒྲུབ་པར་བྱེད་པ་ཡིན་པའི་ཕྱིར།
གཉིས་པ་དེ་ཉིད་རྒྱས་པར་བཤད་པ་ལ། ཡང་དག་གཉིས་སྨོས་པའི་དགོས་པ། མཉན་བྱ་སྨོས་པའི་དགོས་པ། མ་དམིགས་པ་ལོགས་སུ་མི་སྟོན་པའི་རྒྱུ་མཚན་ནོ། ། དང་པོ་ལ། འབྲས་བུའི་རྟགས་ཀྱིས་མཐུན་ཕྱོགས་ལ་མ་ཁྱབ་པར་བསྟན། རྩོལ་བྱུང་འབྲས་རྟགས་སུ་བསྒྲུབ། བྱས་པ་སྨོས་མི་དགོས་པ་སྤང༌། འབྲེལ་བ་སྒྲུབ་བྱེད་ཀྱི་རྒྱུ་མཚན་དུ་བསྟན་པའོ། ། དང་པོ་ནི།
རང་བཞིན་ཉིད་ལས་གཞན་གྱིས་ནི། ། གོ་བྱ་ལ་ཁྱབ་ཡོད་མིན་ཏེ། ། རྒྱུ་ནི་འཁྲུལ་པ་༼༣༢༤བ༽སྲིད་ཕྱིར་རོ། ། དེ་ཕྱིར་འབྲས་རྣམ་གཉིས་སུ་འཇུག ། ཅེས་སྨོས་ཏེ། རང་བཞིན་ཉིད་ལས་གཞན་འབྲས་བུའི་རྟགས་ཀྱིས་ནི་གོ་བྱ་མཐུན་ཕྱོགས་ལ་ཁྱབ་བྱེད་དུ་ཡོད་པ་མ་ཡིན་ཏེ། རྒྱུ་ནི་འབྲས་བུ་ལ་འཁྲུལ་བ་སྲིད་པའི་ཕྱིར་རོ། ། དེའི་ཕྱིར་རྩོལ་བྱུང་དཔེར་སྨོས་པ་ཆོས་ཅན། དགོས་པ་ཡོད་དེ། འབྲས་བུའི་གཏན་ཚིགས་ཐམས་ཅད་མཐུན་ཕྱོགས་ལ་རྣམ་གཉིས་སུ་འཇུག་པར་བསྟན་པའི་ཕྱིར།
གཉིས་པ་ནི། སྔར་ཡོད་པ་ཡེ་ཤེས་པ་ནི། ། བརྩལ་མ་ཐག་བྱུང་ངེས་མིན་ཏེ། ། སྒྲིབ་བྱེད་དབང་པོ་སྒྲ་ལ་དེ། ། རྣམ་ཀུན་ཉེར་སྦྱོར་མེད་ཕྱིར་རོ། ། བལྟོས་པ་མེད་པར་འགའ་ཞིག་ཚེ། ། འབྲས་མི་བྱེད་པ་འགལ་བའི་ཕྱིར། ། ཤེས་པ་འདི་འདྲ་རེས་འགའ་བའི། ། འབྲས་བུར་གྲུབ་པས་དེའི་རྟགས་ཡིན། ། ཅེས་སྨོས་ཏེ།
རྩོལ་བྱུང་མི་རྟག་པའི་འབྲས་བུ་མིན་པས་འབྲས་རྟགས་ཀྱི་དཔེར་མི་རུང་ངོ་ཞེ་ན། བཀོད་ཚོད་ལ་དེ་ལྟར་ཡིན་ཀྱང༌། སོང་ཚོད་ལ་དུང་སྒྲ་འཛིན་པའི་ཉན་ཤེས་ཆོས་ཅན། སྒྲ་མི་རྟག་པ་སྔོན་དུ་སོང་སྟེ། སྒྲའི་རྐྱེན་རྩོལ་བའི་རྗེས་ཐོགས་ཁོ་ནར་བྱུང་བའི་ཉན་ཤེས་མ་འཁྲུལ་བ་ཡིན་པའི་ཕྱིར་ཞེས་པ་འདི་ལ་རྐང་མིག་པ་དང༌། དེའི་འགྲེལ་བ་བྱེད་པ་ཤར་པ་ན་རེ། ཉན་ཤེས་སྒྲ་མི་རྟག་པ་སྔོན་དུ་སོང་བ་གང་ལས་རྟོགས་ཞེས་ཟེར་རོ། ། དུང་སྒྲ་ཉན་པའི་ཤེས་པ་ཆོས་ཅན། སྒྲའི་རྐྱེན་བརྩལ་མ་ཐག་ཏུ་བྱུང་བར་ངེས་པ་མ་ཡིན་པར་ཐལ་ཏེ། རྩོལ་བའི་སྔར་ཡོད་པའི་སྒྲ་དེ་གཟུང་དོན་དུ་བྱེད་པའི་ཤེས་པ་ནི་ཡིན་པའི་ཕྱིར།
མ་ཁྱབ་ན། རྩོལ་བྱུང་ཉན་པའི་ཤེས་པ་འདི་འདྲ་བ་ཆོས་ཅན། དུང་སྒྲ་ཐོས་པའི་ཉན་ཤེས་དེ་སྒྲ་མི་རྟག་པ་སྔོན་སོང་དུ་བསྒྲུབ་པ་དེའི་འབྲས་༼༣༢༥ན༽རྟགས་ཡིན་ཏེ། རེས་འགའ་བ་སྒྲ་མི་རྟག་པའི་འབྲས་བུར་གྲུབ་པས་སོ། ། གལ་ཏེ་འབྲས་བུར་གྲུབ་པ་ཡང་སྒྲ་རྟག་པའི་རྐྱེན་ལ་བལྟོས་ནས་ཡིན་གྱི། སྒྲ་མི་རྟག་པ་ལས་ནི་མ་ཡིན་ནོ་ཞེ་ན། དུང་སྒྲ་ཐོས་པའི་ཉན་ཤེས་ཆོས་ཅན། སྒྲ་རྟག་པ་ལ་བལྟོས་པ་མེད་དེ། དེ་ལ་བལྟོས་ན་དུང་སྒྲ་རྟག་ཏུ་ཐོས་དགོས་པ་ལས་འགའ་ཞིག་གི་ཚེ་དེ་ཐོས་པའི་འབྲས་བུ་མི་བྱེད་པ་འགལ་བའི་ཕྱིར་རོ། ། གལ་ཏེ་ཉན་ཤེས་ཀྱི་དུང་སྒྲ་འགའ་ཞིག་གི་ཚེ་མི་ཐོས་པ་ནི་དབང་པོ་ལ་སྒྲིབ་བྱེད་ཀྱི་རྐྱེན་ཡོད་པ་ལས་ཡིན་ནོ་ཞེ་ན།
སྒྲ་རྟག་པ་ཆོས་ཅན། དུང་སྒྲ་ཐོས་པའི་ཉན་ཤེས་བསྐྱེད་པ་ལ་སྒྲིབ་བྱེད་སེལ་བ་དང་དབང་པོ་གསལ་བ་ལ་མི་བལྟོས་པར་ཐལ། དུང་སྒྲ་ཐོས་པའི་ཉན་ཤེས་བསྐྱེད་པ་ལ་སྒྲིབ་བྱེད་དེ་ཡིས་རྣམ་པ་ཀུན་ཏུ་གེགས་ཉེ་བར་སྦྱོར་བའི་ནུས་པ་མེད་པའི་ཕྱིར་རོ། ། གསུམ་པ་ནི། འདི་ཉིད་ཀྱིས་ནི་རང་བཞིན་ཉིད། ། གྲུབ་ཀྱང་ཐ་དད་བྱས་པ་ནི། ། འབྲས་དང་ལྷན་ཅིག་བསྟན་པ་ན། ། ཐམས་ཅད་དེ་འདྲར་ཤེས་མི་འགྱུར། ། རྗེས་སུ་དཔག་པར་བཤད་ཟིན་དོན། ། གཏན་ཚིགས་བརྗོད་བྱས་རྟོགས་དོན་དུ། །
རབ་ཏུ་དབྱེ་བ་ཙམ་བཤད་དེ། ། མཚན་ཉིད་ལ་ནི་ཐ་དད་མེད། ། དེས་འདིར་འབྲས་བུའི་རྟགས་ཀྱི་ནི། ། རང་བཞིན་ཕྱོགས་གཅིག་བརྟེན་པའང་བཤད། ། དེས་ན་རྩོལ་ལས་གསལ་བ་དག ། སྐྱེ་བ་འདྲ་བར་དཔེར་བརྗོད་དོ། ། ཞེས་སྨོས་ཏེ། རྩོལ་བྱུང་གིས་རང་བཞིན་གྱི་རྟགས་ཀྱང་མཚོན་ནུས་པའི་ཕྱིར་བྱས་པ་སྨོས་པ་དོན་མེད་དོ་ཞེ་ན། རྩོལ་བྱུང་འདི་ཉིད་ཀྱིས་ནི་རང་བཞིན་གྱི་རྟགས་ཉིད་ཀྱི་དཔེར་བརྗོད་གྲུབ་ཀྱང་རྩོལ་བྱུང་ལས་ཐ་དད་པ་བྱས་༼༣༢༥བ༽པའི་རྟགས་སྨོས་པ་ནི་ཆོས་ཅན། དགོས་པ་ཡོད་དེ།
འབྲས་བུ་དང་རང་བཞིན་རྟགས་ཀྱི་དཔེར་བརྗོད་ལྷན་ཅིག་བསྟན་པར་བྱུང་ན་རང་བཞིན་གྱི་རྟགས་ཐམས་ཅད་ཀྱང་འབྲས་བུའི་རྟགས་དེ་འདྲ་བར་མཐུན་ཕྱོགས་ལ་ཆ་གཉིས་པ་ཡིན་ནམ་སྙམ་པའི་དོགས་པ་སྐྱེ་བར་འགྱུར་ལ། ཤེས་པ་དེ་སྐྱེ་བར་མི་འགྱུར་བའི་ཆེད་ཡིན་པའི་ཕྱིར་རོ། ། རང་དོན་དུ་རྟགས་ཀྱི་རྣམ་གཞག་བསྟན་པ་མ་ཡིན་ནམ། འདིར་བསྟན་པས་ཅི་བྱ་ཞེ་ན། གཞན་དོན་ལེའུ་འདིར་གཏན་ཚིགས་ཀྱི་རབ་ཏུ་དབྱེ་བ་ཙམ་བཤད་པ་ཆོས་ཅན། དགོས་པ་ཡོད་དེ། མཚན་ཉིད་ལ་ནི་ཐ་དད་པ་མེད་པར་རང་དོན་རྗེས་སུ་དཔག་པའི་ལེའུར་བཤད་ཟིན་ཀྱང༌། གཏན་ཚིགས་དེ་ཉིད་སྒྲུབ་ངག་གིས་བརྗོད་བྱར་བྱས་སོ་ཞེས་རྟོགས་པའི་དོན་དུ་ཡིན་པས་སོ། ། དེ་ལྟར་ན་རང་བཞིན་གྱི་རྟགས་གཉིས་པོ་དེ་ཉིད་དང༌། འབྲས་རྟགས་གསུམ་སོ་སོར་བསྟན་པར་རིགས་སོ་ཞེ་ན།
སྐབས་འདིར་འབྲས་བུའི་རྟགས་ཀྱི་དཔེར་སྨོས་པའི་རྩོལ་བྱུང་དེས་ཆོས་ཅན། རང་བཞིན་གྱི་རྟགས་མཐུན་ཕྱོགས་ཀྱི་ཕྱོགས་གཅིག་ལ་བརྟེན་པའང་བཤད་དེ། དུང་སྒྲ་མི་རྟག་པར་བསྒྲུབ་པའི་མཐུན་ཕྱོགས་ལ་རྣམ་གཉིས་སུ་འཇུག་པའི་ཕྱིར། འབྲས་བུའི་རྟགས་ཀྱི་དཔེར་སྨོས་པས་རང་བཞིན་རྟགས་ལའང་ཆ་གཉིས་སུ་འཇུག་པར་བཤད་པ་དེས་ན་རྩོལ་བ་ལས་གསལ་བ་ཉན་ཤེས་དང༌། དེ་ལས་སྐྱེས་པའི་དུང་སྒྲ་གཉིས་ཀ་རྩོལ་བྱུང་དུ་འདྲ་བར་དཔེར་བརྗོད་དོ། ། བཞི་པ་ནི། ཡོད་པ་གང་མེད་མི་འབྱུང་དང༌། ། རང་བདག་རྣམ་དབྱེར་མེད་ཅན་གང༌། ། དེ་ནི་དེ་དང་འཁྲུལ་མི་འགྱུར། ། ཞེས་བྱའི་དོན་དུ་འདི་རབ་ཕྱེ། །
ལྡན་པ་ཅན་སོགས་༼༣༢༦ན༽གང་དག་ལ། ། དེ་འདྲའི་འབྲེལ་བ་ཡོད་མིན་པ། ། དེ་དག་འཁྲུལ་བ་སྲིད་པའི་ཕྱིར། ། གཏན་ཚིགས་མིན་ཅེས་བཤད་པ་ཡིན། ། འབྲེལ་བ་ཡོད་པ་ཡིན་ན་ཡང༌། ། དེ་ཉིད་རྟོགས་པའི་སྒྲུབ་བྱེད་ཡིན། ། ངེས་པ་མེད་ན་མི་འབྱུང་ཡིན། ། ངེས་པ་མེད་པ་སྒྲུབ་བྱེད་མིན། ། ཅེས་སྨོས་ཏེ། འབྲས་རང་གཉིས་སོ་སོར་བསྟན་པ་ལ་དགོས་པ་ཅི་ཡོད་ཅེ་ན།
འབྲས་རང་གི་གཏན་ཚིགས་འདི་གཉིས་དཔེའི་སྒོ་ནས་རབ་ཏུ་ཕྱེ་བ་ཆོས་ཅན། ཡོངས་གཅོད་ཀྱི་དགོས་པ་ཡོད་དེ། ཕན་འདོགས་བྱེད་དུ་ཡོད་པའི་མེ་གང་ཡིན་པ་དེ་མེད་ན་དུ་བ་མི་འབྱུང་བ་དང༌། མི་རྟག་པ་རང་གི་བདག་ཉིད་དང་རྣམ་པར་དབྱེ་བ་མེད་པ་ཅན་གྱི་བྱས་པ་དེ་ནི་རང་རང་གི་བསྒྲུབ་བྱའི་ཆོས་དེ་དང་འབྲེལ་བའི་དབང་གིས་འཁྲུལ་བར་མི་འགྱུར་རོ་ཞེས་ཤེས་པར་བྱ་བའི་དོན་དུ་ཡིན་པའི་ཕྱིར། དེ་ཆོས་ཅན། རྣམ་བཅད་ཀྱི་དགོས་པ་ཡོད་དེ། ལྡན་པ་ཅན་དང་སོགས་པ་སྦྱོར་འདུའི་འབྲེལ་བ་ཅན་གྱི་རྟགས་གང་དག་ལ་བདག་གཅིག་པ་དང༌། དེ་བྱུང་དེ་འདྲ་བའི་འབྲེལ་བ་ཡོད་པ་མིན་པ་དེ་དག་ཀུན་འཁྲུལ་བ་སྲིད་པའི་ཕྱིར་གཏན་ཚིགས་མ་ཡིན་ནོ་ཞེས་ཀྱང་བཤད་པ་ཡིན་པའི་ཕྱིར་དང༌། བདག་གཅིག་དང་དེ་བྱུང་གི་འབྲེལ་བ་ཡོད་པ་ཡིན་ན་ཡང་བསྒྲུབ་བྱེད་ཉིད་རྟོགས་པའི་སྒྲུབ་བྱེད་ཡིན་ལ། སྒྲུབ་བྱེད་ལས་བསྒྲུབ་བྱ་ངེས་པ་དེ་ཡང་མེད་ན་མི་འབྱུང་བའི་འབྲེལ་བ་ངེས་པ་ལས་ཡིན་ཅིང༌།
འབྲེལ་བ་ངེས་པ་མེད་པར་ནི་སྒྲུབ་བྱེད་མ་ཡིན་པའི་ཕྱིར།
གཉིས་པ་མཉན་བྱ་དང་གཞལ་བྱ་སྨོས་པའི་དགོས་པ་བཤད་པ་ལ། མཉན་བྱ་སྨོས་པའི། གཞལ་བྱ་སྨོས་པའི་དགོས་པའོ། ། དང་པོ་ལ། ཁྱད་༼༣༢༦བ༽པར་ལྡོག་པ་ཅན་དུ་མི་འཐད། དེ་ལ་རྩོད་པ་སྤང༌། བཟློག་ཁྱབ་མ་གྲུབ་པས་ལྡོག་ཁྱབ་བསྒྲུབ་པར་མི་འཐད། བུམ་སོགས་བདག་མེད་དུ་མི་འགྲུབ་པར་སྲོག་སོགས་བདག་གི་འབྲས་བུར་མི་རིགས། མཉན་བྱ་དང་མཚུངས་པར་བསྟན།
རིགས་ཅན་གྱི་གཞན་ཡང་དེ་ལྟར་གྲུབ་པའོ། ། དང་པོ་ནི། ལྡོག་པ་ཉིད་ན་ངེས་པ་ཉིད། ། མེད་ན་མི་འབྱུང་ཡིན་པར་བརྗོད། ། དེ་ཡང་འབྲེལ་བ་མེད་ལ་མེད། ། དེ་ཉིད་ཕྱིར་ན་རྗེས་འགྲོ་གནས། ། རང་གི་བདག་གམ་རྒྱུ་དངོས་ནི། ། གྲུབ་ན་ལྡོག་པ་གྲུབ་འགྱུར་བ། ། དེ་ཡི་ཕྱིར་ན་ཁྱད་པར་ནི། ། ལྡོག་མེད་རྗེས་འགྲོའང་ཡོད་མ་ཡིན། །
ཅེས་སྨོས་ཏེ། རིགས་པ་ཅན་རྣམས་ན་རེ། གསོན་པོའི་ལུས་ཆོས་ཅན། བདག་དང་བཅས་ཏེ་སྲོག་ལྡན་ཡིན་པའི་ཕྱིར་ཞེས་པ་འདི་ལྡོག་པ་རྐྱང་པ་ཅན་ཡིན་ཏེ། མི་མཐུན་ཕྱོགས་ལས་མཐོང་ཞིང༌། མཐུན་ཕྱོགས་ལ་རྗེས་འགྲོ་མེད་པའི་ཕྱིར་ཞེ་ན། སྲོག་ལྡན་ཆོས་ཅན། གསོན་ལུས་བདག་བཅས་སུ་བསྒྲུབ་པའི་རྗེས་འགྲོ་གནས་པར་ཐལ། དེའི་ལྡོག་པ་ཉིད་ནི་ངེས་པའི་ཕྱིར། ཁྱབ་སྟེ།
རྟགས་ཀྱི་རྗེས་སུ་འགྲོ་ལྡོག་ངེས་པ་ནི་རྟགས་ཆོས་ཀྱི་མེད་ན་མི་འབྱུང་བའི་འབྲེལ་བ་ལས་ཡིན་པར་བརྗོད་ལ། ལྡན་པ་དེ་ཡང་རྟགས་ཆོས་འབྲེལ་བ་མེད་པ་ལ་མེད་པ་དེ་ཉིད་ཀྱི་ཕྱིར། གཞན་ཡང་ཁྱད་པར་སྲོག་ནི་ཆོས་ཅན། གསོན་ལུས་བདག་བཅས་སུ་བསྒྲུབ་པའི་མི་མཐུན་ཕྱོགས་ལས་ལྡོག་པ་མེད་ཅིང་རྗེས་སུ་འགྲོ་བའང་མེད་པ་མ་ཡིན་ཏེ། བདག་དེ་ཁྱོད་དང་བདག་གཅིག་གམ་རྒྱུ་འབྲས་ཀྱི་དངོས་པོར་གྲུབ་ན་དེ་ལྟར་བསྒྲུབ་པའི་ལྡོག་པ་འགྲུབ་པར་འགྱུར་གྱི། དེ་གང་ཡང་མེད་པ་དེའི་ཕྱིར། གཉིས་༼༣༢༧ན༽པ་ནི། མ་མཐོང་བ་ཙམ་ལ་བརྟེན་ནས། ། ལྡོག་པ་འབའ་ཞིག་ཅན་དུ་བཤད། ། དེ་ཡི་ཕྱིར་ན་མ་ངེས་པ། །
གཞན་དུ་གོ་བར་བྱེད་པར་འགྱུར། ། ཞེས་སྨོས་ཏེ། དེ་ལྟར་ན་སློབ་དཔོན་གྱིས་དེ་ལྡོག་པ་འབའ་ཞིག་པར་བཤད་པ་དང་འགལ་ལོ་ཞེ་ན། མི་འགལ་ཏེ། མི་མཐུན་ཕྱོགས་ལ་མ་མཐོང་བ་ཙམ་ལ་བརྟེན་ནས་ལྡོག་པ་འབའ་ཞིག་པར་བཤད་ཀྱི། ལྡོག་ཁྱབ་མ་གྲུབ་པར་བཞེད་པ་དེའི་ཕྱིར་ན། མ་ངེས་པ་ལས་གཞན་དུ་ལྡོག་ཁྱབ་ཡོད་པར་བཞེད་ན་གོ་བར་བྱེད་པ་ཉིད་དུ་ཡང་བཞེད་པར་འགྱུར་རོ། ། གསུམ་པ་ནི། གལ་ཏེ་བདག་ནི་ལྡོག་པ་ཡིས། ། སྲོག་སོགས་དག་ནི་ལྡོག་འགྱུར་ན། །
སྲོག་སོགས་མེད་པས་བདག་མེད་ལ། ། ཁྱབ་འགྱུར་དེ་ཡང་ཡོད་མ་ཡིན། ། གཞན་ལྡོག་པར་ནི་གྱུར་པ་ཡིས། ། གཞན་ལྡོག་པར་ནི་མི་རུང་ཕྱིར། ། དེ་བདག་དེ་ལས་བྱུང་ཞེ་ན། ། གལ་ཏེ་བདག་ནི་དམིགས་པ་ན། ། དེ་དམིགས་རྟོགས་པ་མེད་པར་ཡང༌། ། མ་རྟོགས་ན་འདི་འགྲུབ་པར་འགྱུར། ། ཤིན་ཏུ་ལྐོག་ཏུ་གྱུར་པ་ལ། ། མཐོང་དང་མ་མཐོང་དེ་གྲུབ་མེད། །
ཅེས་སྨོས་ཏེ། གལ་ཏེ་བདག་ནི་ལྡོག་པ་ཡིས་སྲོག་སོགས་དག་ནི་ལྡོག་པར་འགྱུར་ཞིང༌། སྲོག་སོགས་མེད་པས་བདག་མེད་ལ་ཁྱབ་པར་འགྱུར་ན་ཡང་བདག་མེད་པ་ལས་སྲོག་མེད་པ་དེ་ཡང་ཡོད་པ་མ་ཡིན་ཏེ། བདག་མེད་དེ་སྲོག་མེད་པ་ལ་མ་འབྲེལ་བའི་ཕྱིར། ཁྱབ་སྟེ། འབྲེལ་མེད་གཞན་ལྡོག་པར་ནི་གྱུར་པ་ཡིས་གཞན་ལྡོག་པར་ནི་མི་རུང་བའི་ཕྱིར། ཅི་སྟེ་ཡང་སྲོག་དེ་བདག་དེ་ལས་བྱུང་ཞེ་ན། གལ་ཏེ་བདག་ནི་དམིགས་པ་ན་སྲོག་དེ་དམིགས་ཤིང༌། བདག་རྟོགས་པ་མེད་པར་༼༣༢༧བ༽ཡང་སྲོག་མ་རྟོགས་ན་སྲོག་བདག་ལས་བྱུང་བ་འདི་འགྲུབ་པར་འགྱུར་ཡང་བདག་ཤིན་ཏུ་ལྐོག་ཏུ་གྱུར་པ་ལ་སྲོག་རྗེས་སུ་འགྲོ་བར་མཐོང་བ་དང་མ་མཐོང་བའི་ལྡོག་པ་དེ་གྲུབ་པ་མེད་དོ། ། བཞི་པ་བུམ་སོགས་བདག་མེད་དུ་མི་འགྲུབ་པ་ལ།
ཐལ་བ་དགོད། དེའི་ལན་དགག་པའོ། ། དང་པོ་ནི། གཞན་ལ་མཐོང་མེད་ངོ་བོ་ཅན། ། བུམ་སོགས་ལ་མེད་ཅེས་གང་ལས། ། ལྡོག་པ་ཤེས་པ་མེད་པ་ཡི། ། ལྡོག་པའི་ཁྱབ་པའང་ཇི་ལྟར་ཡིན། ། སྲོག་སོགས་ལ་ལར་མཐོང་བ་ཡིས། ། ཡོད་མེད་ཉིད་ནི་རྟོགས་པར་འགྱུར། ། གལ་ཏེ་དེ་ལྟར་བདག་མཐོང་ན། །
ཡོད་མེད་ཉིད་ནི་རྟོགས་པར་འགྱུར། ། རྒྱུ་གང་ཞིག་ན་མེད་པ་ཡིས། ། བུམ་པ་ལ་སྲོག་མཐོང་མེད་པ། ། ལུས་ལའང་གལ་ཏེ་དེ་མེད་ན། ། ལུས་ལ་མེད་པར་རིགས་པ་ཡིན། ། ཅེས་སྨོས་ཏེ། བདག་ཆོས་ཅན། བུམ་སོགས་ལ་མེད་ཅེས་གང་ལས་ཡིན་ཏེ། གཞི་གཞན་གང་ལའང་མཐོང་རུང་དུ་མེད་པའི་ངོ་བོ་ཅན་ཡིན་པའི་ཕྱིར། འདོད་ན།
བུམ་པ་ཆོས་ཅན། བདག་མེད་ལ་སྲོག་མེད་ཀྱིས་ཁྱབ་པའི་ལྡོག་པའི་ཁྱབ་པའང་ཇི་ལྟར་ཡིན་ཏེ། བདག་ལྡོག་པར་ཤེས་པ་མེད་པའི་ཕྱིར། གལ་ཏེ་བུམ་སོགས་ལ་སྲོག་མེད་པས་བདག་མེད་ལ། གསོན་ལུས་ལ་སྲོག་ཡོད་པས་བདག་ཡོད་པར་གྲུབ་བོ་ཞེ་ན། སྲོག་སོགས་གཞི་ལ་ལར་མཐོང་བ་ཡིས་གསོན་ལུས་ལ་ཡོད་པ་དང༌། བུམ་སོགས་ལ་མེད་པ་ཉིད་ནི་རྟོགས་པར་འགྱུར་བ་དེ་བཞིན་དུ་གལ་ཏེ་བདག་ཀྱང་གཞི་འགའ་ཞིག་ཏུ་མཐོང་རུང་དུ་ཡོད་ན་གསོན་ལུས་ལ་ཡོད་པ་དང༌། བུམ་པ་ལ་མེད་པ་ཉིད་ནི་རྟོགས་པར་འགྱུར་དགོས་པ་ལས། དེ་ཡང་ཁྱོད་ལ་༼༣༢༨ན༽མེད་དེ། བདག་སྣང་རུང་མ་ཡིན་པའི་ཕྱིར།
གྲུབ་པའི་འབྲས་བུ་ནི་འདི་ཡིན་ཏེ། སྲོག་གི་རྒྱུ་བདག་གང་ཞིག་ནི་བུམ་པ་ལ་སྣང་རུང་དུ་མེད་པ་ཡིས་བུམ་པ་ལ་སྲོག་མཐོང་བ་མེད་པ་དེ་བཞིན་དུ་ལུས་ལའང་གལ་ཏེ་བདག་དེ་སྣང་རུང་དུ་མེད་ན་ལུས་ལ་སྲོག་མེད་པར་རིགས་པ་ཡིན་པར་ཐལ་ལོ། ། གཉིས་པ་ནི། གལ་ཏེ་ཅུང་ཟད་ཆོས་མཐུན་ཕྱིར། ། ཐ་དད་པ་ཡང་དེར་རྟོག་ན། ། གཞལ་བྱ་ཉིད་ཕྱིར་བུམ་སོགས་བཞིན། ། བདག་དང་བཅས་པར་ཅིས་མི་དཔོག ། མི་འདོད་ཅེ་ན་ཚད་མ་ཉིད། ། འདོད་པ་ཀུན་གྱི་རྒྱུ་ཡིན་ཏེ། ། དེ་མེད་པར་ནི་དངོས་པོ་དང༌། །
དངོས་མེད་རྣམ་གཞག་གང་གིས་ནུས། ། ཞེས་སྨོས་ཏེ། བུམ་སོགས་དང་སྲོག་ཡོད་མེད་ཐ་དད་པའི་གསོན་ལུས་དེ་ཡང་ཆོས་ཅན། སྲོག་མེད་དེར་རྟོགས་པར་ཐལ། བུམ་པ་དང་བདག་མེད་དུ་ཅུང་ཟད་ཆོས་མཐུན་པའི་ཕྱིར་ཞེ་ན། བུམ་སོགས་ཆོས་ཅན། གསོན་ལུས་དེ་བཞིན་དུ་བདག་དང་བཅས་པར་ཅིས་མི་དཔོག་སྟེ། གསོན་ལུས་དང་གཞལ་བྱ་ཉིད་དུ་ཆོས་མཐུན་པའི་ཕྱིར། གྲུབ་པའི་མཐའ་ལས་བུམ་པ་དང་བདག་བཅས་སུ་མི་འདོད་ཅེ་ན། བུམ་པ་དང་བདག་བཅས་སུ་འདོད་དགོས་པར་ཐལ།
བུམ་པ་དང་བདག་མེད་དུ་བསྒྲུབ་པའི་ཚད་མ་མེད་པའི་ཕྱིར། ཁྱབ་སྟེ། ཚད་མ་ནི་ཡོད་མེད་དཔྱོད་པར་འདོད་པ་ཀུན་གྱི་རྒྱུ་ཡིན་པའི་ཕྱིར་ཏེ། ཚད་མ་དེ་མེད་པར་ནི་དངོས་པོ་དང་དངོས་མེད་ཀྱི་རྣམ་གཞག་གང་གིས་ནུས་ཏེ་མི་ནུས་པའི་ཕྱིར་རོ། ། ལྔ་པ་སྲོག་སོགས་བདག་གི་འབྲས་བུར་མི་རིགས་པ་ནི། སྲོག་དང་མིག་འབྱེད་ལ་སོགས་ནི། ། དྲན་འདོད་རྩོལ་བ་ལས་སྐྱེས་ཡིན། ། དེ་དག་ཡུལ་དབང་བློ་༼༣༢༨བ༽ལས་བྱུང༌། ། དེ་ཡང་ཕན་ཚུན་རྐྱེན་ལ་ནི། ། བལྟོས་པའི་རང་གི་རིགས་ལས་བྱུང༌། །
དེ་ཙམ་ལ་ནི་བདག་དངོས་འདི། ། རྗེས་འགྲོ་ལྡོག་པ་ལ་བརྟེན་ཡིན། ། གཞན་དུ་རྟོགས་ན་ཐུག་པ་མེད། ། ཅེས་སྨོས་ཏེ། ཁྱེད་སངས་རྒྱས་པས་གསོན་ལུས་ལ་བདག་མེད་ཀྱང་སྲོག་ཡོད་དེ། བློ་ལ་སོགས་པ་ཡོད་པའི་ཕྱིར་ཞེས་པའང་མི་རིགས་ཏེ། བདག་ཡོད་པས་བློ་ལ་སོགས་པའང་ཡོད་པའི་ཕྱིར་རོ་ཞེ་ན། སྲོག་དང་མིག་འབྱེད་འཛུམ་ལ་སོགས་པ་ནི་དྲན་འདོད་རྩོལ་བ་གསུམ་ལས་སྐྱེས་པ་ཡིན་ལ། དྲན་པ་ལ་སོགས་པ་དེ་དག་ཀྱང་ཡུལ་དབང་བློ་གསུམ་ལས་བྱུང་ཞིང༌། དེ་ཡང་ཕན་ཚུན་རྐྱེན་ལ་ནི་བལྟོས་པའི་རང་གི་རིགས་འདྲ་སྔ་མ་ལས་བྱུང་བ་དེ་ཙམ་སྲོག་སོགས་བདག་གི་དངོས་པོ་ལས་བྱུང་བར་སྒྲོ་འདོགས་པར་ཟད་དེ།
སྲོག་སོགས་འདི་དྲན་སོགས་དེ་ཙམ་གྱི་རྗེས་སུ་འགྲོ་བ་དང་ལྡོག་པ་ལ་བརྟེན་པ་ཡིན་པའི་ཕྱིར་དང༌། དེ་ལས་གཞན་དུ་བདག་ལས་བྱུང་བར་རྟོགས་ན་སྲོག་སོགས་ཀྱི་རྒྱུ་ཐུག་པ་མེད་པར་ཐལ་བའི་ཕྱིར་རོ། ། དྲུག་པ་སྲོག་སོགས་མཉན་བྱ་དང་མཚུངས་པར་བསྟན་པ་ལ། མཚུངས་པའི་རྒྱུ་མཚན། མི་མཚུངས་པའི་རྒྱུ་མཚན་དགག ། དེས་ན་སྲོག་སོགས་བདག་མེད་ལས་མི་ལྡོག ། ལྡོག་ཀྱང་བདག་བཅས་སུ་མི་འགྲུབ་པའོ། ། དང་པོ་ནི། འཁྲུལ་བ་ཉིད་ཀྱིས་མཉན་བྱ་དང༌། ། སྲོག་སོགས་འདི་ནི་མཚུངས་པར་འགྱུར། །
ཞེས་སྨོས་ཏེ། སྒྲ་རྟག་བསྒྲུབ་ལ་མཉན་བྱ་དང༌། གསོན་ལུས་བདག་བཅས་སུ་བསྒྲུབ་པ་ལ་སྲོག་འདི་ནི་མཚུངས་པར་འགྱུར་ཏེ། ལྡོག་ཁྱབ་འཁྲུལ་བར་འདྲ་བ་ཉིད་ཀྱིས་སོ། ། གཉིས་པ་མི་མཚུངས་པའི་རྒྱུ་མཚན་དགག་པ་ལ། ༼༣༢༩ན༽དངོས། ལྡོག་པ་གྲུབ་ན་རྗེས་འགྲོ་གྲུབ། དེའི་ལན་དགག་པའོ། ། དང་པོ་ནི། མ་ཡིན་ལྡོག་པ་ཅན་ཡིན་ཀྱང༌། །
འདི་ནི་འཁྲུལ་བའི་ཕྱིར་ཞེ་ན། ། ཇི་ལྟར་བསྒྲུབ་མིན་ཉིད་ལས་དེ། ། ལྡོག་མིན་འོ་ན་དོན་གྱིས་དེ། ། བསྒྲུབ་བྱའི་རྗེས་འཇུག་མིན་དེ་ལྟར། ། བརྗོད་འགྱུར་དེ་ནི་གཞན་ལའང་མཚུངས། ། ཞེས་སྨོས་ཏེ། གལ་ཏེ་དེ་ནི་མཚུངས་པ་མ་ཡིན་ཏེ། སྲོག་སོགས་ལྡོག་པ་ཅན་ཡིན་ཀྱང་མཉན་བྱའི་རྟགས་འདི་ནི་ལྡོག་པ་འཁྲུལ་བ་ཡིན་པའི་ཕྱིར་རོ་ཞེ་ན། དེ་ཇི་ལྟར་འཁྲུལ་བ་ཡིན་དྲིས་པས། མཉན་བྱ་དེ་བསྒྲུབ་བྱའི་ཆོས་མ་ཡིན་པ་ཉིད་ལས་དེ་ལྡོག་པ་མིན་ཏེ།
མཐུན་ཕྱོགས་མི་མཐུན་ཕྱོགས་གཉིས་ཀ་ལས་ལྡོག་པའི་ཕྱིར་དང༌། སྲོག་ནི་མི་མཐུན་ཕྱོགས་ཁོ་ན་ལས་ལྡོག་པའི་ཕྱིར་ཞེ་ན། འོ་ན་དོན་གྱིས་མཉན་བྱ་དེ་བསྒྲུབ་བྱའི་ཆོས་ཀྱི་རྗེས་སུ་འཇུག་པ་མིན་པ་དེ་ལྟར་བརྗོད་པར་འགྱུར་ལ། ལྡོག་པ་རྐྱང་པ་ཅན་མ་ཡིན་པ་དེ་ནི་གཞན་སྲོག་ལྡན་ལས་གསོན་ལུས་བདག་བཅས་སུ་བསྒྲུབ་པ་ལའང་མཚུངས་ཏེ། མཐུན་ཕྱོགས་ཀྱི་རྗེས་སུ་མི་འགྲོ་བའི་ཕྱིར་རོ། ། གཉིས་པ་ནི། བསྒྲུབ་མིན་ཉིད་ལས་རྣམ་བཅད་ཅེས། ། བསྒྲུབ་བྱ་ལ་གནས་བརྗོད་པ་ཡིན། ། དེ་ཉིད་ཕྱིར་ན་དོན་གོ་བས། ། གཅིག་གིས་གཉིས་ཀ་བསྟན་པར་བརྗོད། །
དེ་ཕྱིར་རྗེས་འགྲོ་མེད་པ་ལ། ། འདི་འདྲའི་མ་འཁྲུལ་གྲུབ་མ་ཡིན། ། བཀག་པ་འགོག་པར་བྱེད་པ་ནི། ། བསྒྲུབ་པ་ལས་གཞན་ཅི་འདྲ་ཞིག ། ཅེས་སྨོས་ཏེ། སྲོག་སོགས་ཆོས་ཅན། བསྒྲུབ་བྱའི་ཆོས་ལ་གནས་པའི་རྗེས་འགྲོར་བརྗོད་པར་ཐལ། བསྒྲུབ་བྱའི་ཆོས་མ་ཡིན་པ་ཉིད་ལ་རྣམ་པར་བཅད་ཅེས་པའི་ལྡོག་ཁྱབ་༼༣༢༩བ༽ཡོད་པའི་ཕྱིར། དེ་ཉིད་ཀྱི་ཕྱིར་ན་ཁྱེད་ཀྱི་སྲོག་དེ་ནི་མཐུན་ཕྱོགས་ཁོ་ན་ལས་ལྡོག་ཅེས་པའི་ངག་འདི་ལས་གཅིག་གིས་ཀྱང་གཉིས་ཀ་བསྟན་པར་བརྗོད་ཅེས་རྒྱན་གྱིའོ། ། ལྷ་དབང་བློས་ནི།
དེ་ཉིད་ཀྱི་ཕྱིར་ན་སློབ་དཔོན་གྱིས་ཡང་ན་དོན་གྱིས་གོ་བས་གང་ཡང་རུང་བས་གཉིས་ཀ་རབ་ཏུ་བསྟན་པའི་ཕྱིར་རོ་ཞེས་བྱ་བས་གཅིག་གིས་གཉིས་ཀ་བསྟན་པར་བརྗོད་ཟིན་ཏོ་ཞེས་གསུངས་སོ། ། ལྡོག་ཁྱབ་བརྗོད་པས་རྗེས་འགྲོ་འཕེན་པ་དེའི་ཕྱིར་ན་རྗེས་འགྲོ་མེད་པ་ལ་ལྡོག་པ་འདི་འདྲ་བ་མི་འཁྲུལ་བ་གྲུབ་པ་མ་ཡིན་ཏེ། མཐུན་ཕྱོགས་ལ་བཀག་པ་འགོག་པར་བྱེད་པ་ནི་དེ་བསྒྲུབ་པ་ལས་གཞན་ཅི་འདྲ་བ་ཞིག་ཡིན་པའི་ཕྱིར་རོ། ། གསུམ་པ་དེའི་ལན་དགག་པ་ལ། རྩོད་པ་དང༌། ལན་ནོ། ། དང་པོ་ནི། བསྒྲུབ་བྱ་མེད་ལས་ལྡོག་མེད་པ། ། དེས་ན་བསྒྲུབ་མིན་ཉིད་ལ་མེད། ། ཅེས་སྨོས་ཏེ།
ཅི་སྟེ་ཡང་སྲོག་སོགས་དེ་བསྒྲུབ་བྱའི་ཆོས་ལས་ལྡོག་པ་མེད་པ་ཡིན་ཏེ། མཐུན་ཕྱོགས་དངོས་པོར་མེད་པ་ལ་སྟེ་དེའི་ཕྱིར་དང༌། མེད་པ་ལ་ནི་ལྡོག་པ་དང་ཡོད་པ་གང་གི་ཡང་འབྱུང་ཁུངས་མི་རུང་བའི་ཕྱིར་རོ། ། དེས་ན་བསྒྲུབ་བྱའི་ཆོས་མིན་པ་ཉིད་མེད་པ་ཡིན་གྱི། མཐུན་ཕྱོགས་ལ་ནི་མེད་པ་མ་ཡིན་ནོ་ཞེ་ན། གཉིས་པ་ལན་ལ། དངོས་མེད་ལ་ལྡོག་པ་དགག་ཏུ་མེད་པར་ཐལ་བ། ཐ་སྙད་རྒྱུན་ཆད་དུ་ཐལ་བ། དགག་པའི་དོན་མེད་པར་ཐལ་བ། དེའི་ཕྱིར་མེད་པ་ལ་དགག་སྒྲུབ་རུང་བ།
རང་མཚན་ལ་དགག་སྒྲུབ་མི་རུང་བའོ། ། དང་པོ་ནི། མེད་ཅེས་ལྡོག་པ་དེ་ཉིད་ནི། ། ཇི་ལྟར་མེད་ལས་ལྡོག་པར་འདོད། ། ལྡོག་པ་མེད་པ་བསྒྲུབ་པ་ཡིན། ། དངོས་ཡོད་མེད་ནའང་༼༣༣༠ན༽ཡོད་ཡིན་ལ། ། དངོས་པོ་མེད་པ་ཡོད་མིན་ཅེས། ། བླུན་པོ་ཡི་ནི་དཔྱོད་ལ་ལྟོས། ། གལ་ཏེ་དེ་ལས་ལྡོག་མེད་ན། ། གཏན་ཚིགས་འཇུག་པར་འདོད་དམ་ཅི། །
དེ་ཡང་མིན་ན་ལྡོག་བཀག་ནི། ། འདི་ཉིད་ཡིན་ན་ཅི་སྟེ་འགོག ། ཅེས་སྨོས་ཏེ། སྲོག་དེ་མི་མཐུན་ཕྱོགས་ལ་མེད་ཅེས་པའི་ལྡོག་པ་དེ་ཉིད་ནི་ཇི་ལྟར་མཐུན་ཕྱོགས་ལ་མེད་པ་ལས་ལྡོག་པར་འདོད་དེ། མཐུན་ཕྱོགས་ལ་མེད་པ་དངོས་པོར་མེད་པས་དགག་སྒྲུབ་ཀྱི་གཞིར་མི་རུང་བའི་ཕྱིར་དང༌། དེ་ལོག་ལྡོག་པ་མེད་པ་ནི་དེ་ལ་བསྒྲུབ་པ་ཡིན་པའི་ཕྱིར་རོ། ། དེས་ན་དངོས་པོར་ཡོད་པའི་སྲོག་དེ་བདག་ལ་མེད་པའང་ཡོད་ཅེས་ཁས་ལེན་པ་ཡིན་ལ། དངོས་པོར་མེད་པ་དགག་སྒྲུབ་ཀྱི་གཞིར་ཡོད་པ་མ་ཡིན་ནོ་ཞེས་འགལ་བ་ཁས་ལེན་པའི་བླུན་པོ་འདིའི་རྣམ་དཔྱོད་ཀྱི་བློ་གྲོས་ལ་ལྟོས་ཤིག་ཅེས་དཔྱད་པའོ། ། གལ་ཏེ་གཏན་ཚིགས་སྲོག་དེ་མཐུན་ཕྱོགས་དེ་ལས་ལྡོག་པ་མེད་ན་གཏན་ཚིགས་དེ་མཐུན་ཕྱོགས་ལ་འཇུག་པར་འདོད་དམ་ཅི་ཞེས་དྲིས་པ་ན། དེ་ཡང་མ་ཡིན་ནོ་ཞེ་ན།
མཐུན་ཕྱོགས་ལས་ལྡོག་པ་ཅི་སྟེ་འགོག་སྟེ། དེ་ལ་འཇུག་པ་མ་ཡིན་པའི་ཕྱིར། ཁྱབ་སྟེ། དེ་ལས་ལྡོག་པ་བཀག་པ་ནི་འཇུག་པ་འདི་ཉིད་པའི་ཕྱིར་ནའོ། ། གཉིས་པ་ནི། བསྒྲུབ་དང་དགག་པ་མ་གཏོགས་པ། ། སྒྲ་ལས་བྱུང་བའི་ཐ་སྙད་གཞན། ། ཡོད་མིན་དེ་ཡང་མེད་པ་ལ། ། མེད་ཕྱིར་འདིར་ནི་མི་སྨྲ་ཐོབ། ། ཅེས་སྨོས་ཏེ།
སྲོག་མཐུན་ཕྱོགས་ལ་ཡོད་མེད་དྲིས་པའི་སྐབས་འདིར་ནི་མི་སྨྲ་བ་ཐོབ་པར་ཐལ། བསྒྲུབ་པ་དང་དགག་པ་མ་གཏོགས་པའི་སྒྲ་ལས་བྱུང་བའི་ཐ་༼༣༣༠བ༽སྙད་གཞན་ཡོད་པ་མ་ཡིན་ལ། དེ་ཡང་དངོས་པོར་མེད་པ་ལ་དགག་སྒྲུབ་ཀྱི་གཞི་མེད་པའི་ཕྱིར་རོ། ། གསུམ་པ་ནི། ཡོད་པ་རྣམས་ལ་དགག་པ་མེད། ། དེ་ནི་མེད་ལའང་ཡོད་མ་ཡིན། ། རིགས་པ་འདི་ཡིས་འགྲོ་བ་ལ། ། དགག་པའི་དོན་ནི་མེད་པར་འགྱུར། ། གལ་ཏེ་ཡུལ་དུས་འགོག་ཅེ་ན། ། ཇི་ལྟར་དེ་ཡོད་དེ་ལྟར་ནི། །
མི་འགོག་ཇི་ལྟར་དེ་མེད་པ། ། དེ་ལྟར་ཡང་ནི་འགོག་མི་འགྱུར། ། ཞེས་སྨོས་ཏེ། རིགས་པ་འདི་ཡིས་ཆོས་སུ་འགྲོ་བ་གང་ལ་ཡང་དགག་པའི་དོན་ནི་མེད་པར་འགྱུར་ཏེ། གང་ཡོད་པ་རྣམས་ལ་དགག་པ་མེད་ཅིང༌། དེ་ནི་དངོས་པོར་མེད་པ་རྣམས་ལའང་ཡོད་པ་མ་ཡིན་པའི་ཕྱིར། གལ་ཏེ་བུམ་སོགས་ཡོད་པ་རྣམས་ཡུལ་དུས་འགའ་ཞིག་ཏུ་འགོག་ཅེ་ན། དེ་ཡང་ཁྱེད་ལ་མེད་དེ།

ཇི་ལྟར་བུམ་པ་དེ་ཡོད་པའི་དུས་དེ་ལྟར་ནི་མི་འགོག་ལ། ཇི་ལྟར་བུམ་པ་དེ་མེད་པའི་དུས་དེ་ལྟར་ཡང་ནི་འགོག་པར་མི་འགྱུར་བའི་ཕྱིར། བཞི་པ་ནི། དེ་ཕྱིར་དངོས་དངོས་མེད་རྟེན་ཅན། ། ཕྱི་རོལ་བརྟེན་མིན་སྒྲ་དོན་ལ། ། བརྟེན་ནས་འདིར་ནི་བསྒྲུབ་པ་དང༌། ། དགག་པ་ཐམས་ཅད་འདོད་པ་ཡིན། ། དེ་འདྲ་མེད་ནའང་ཆོས་ཅན་དེ། ། དེ་དག་ལ་ནི་འབྲེལ་བར་སྣང༌། ། དེ་ཡང་སྒྲ་འཇུག་པ་ཉིད་ལས། ། ཡོད་ཅེས་ཐ་སྙད་བརྟེན་པར་འདོད། །
ཅེས་སྨོས་ཏེ། དེ་ལྟར་ན་ཁྱེད་ཀྱང་དགག་སྒྲུབ་ཇི་ལྟར་བྱེད་ཅེ་ན། ཁོ་བོ་ཅག་རང་མཚན་ལ་དགག་སྒྲུབ་བྱེད་མི་ནུས་ཞེས་ལན་གཅིག་མ་ཡིན་པར་བཤད་ཟིན་ལ། འོན་ཀྱང་དངོས་མེད་དགག་སྒྲུབ་ཀྱི་གཞིར་མི་རུང་བ་བཀག་ཟིན་པ་དེའི་ཕྱིར་དངོས་པོ་ལ་བརྟེན་པ་དང༌། དངོས་མེད་ལ་བརྟེན་པའི་སྒྲ་དོན་གང་༼༣༣༡ན༽རུང་ལ་བརྟེན་ནས་འདིར་ནི་བསྒྲུབ་པ་དང་དགག་པ་ཐམས་ཅད་འདོད་པ་ཡིན་གྱི། ཕྱི་རོལ་གྱི་དོན་རང་མཚན་ལ་བརྟེན་ནས་ནི་མ་ཡིན་ནོ། ། གལ་ཏེ་རང་མཚན་དགག་སྒྲུབ་ཀྱི་རྟེན་དུ་འདོད་དགོས་ཏེ། དེ་དགག་སྒྲུབ་བྱེད་པའི་རྟོག་པ་ལ་སྣང་བའི་ཕྱིར་ཞེ་ན། རྟོག་པ་དེ་ཆོས་ཅན། རང་མཚན་དངོས་སུ་སྣང་བ་དེ་འདྲ་བ་མེད་ནའང་དགག་སྒྲུབ་ཀྱི་གཞི་མེད་པ་མ་ཡིན་ཏེ།
རྟོག་པ་ལ་སྣང་བའི་ཆོས་ཅན་དེ་རང་མཚན་དེ་དག་ལ་ནི་འབྲེལ་བར་སྣང་བས་དེ་ལ་དགག་སྒྲུབ་བྱེད་པའི་ཕྱིར་རོ། ། རྟོག་པ་ལ་སྣང་བ་དེ་ཡང་ཆོས་ཅན། སེལ་ངོར་ཡོད་ཅེས་དགག་སྒྲུབ་ཀྱི་ཐ་སྙད་བརྟེན་པར་འདོད་དེ། ཡོད་པར་ཞེན་ནས་སྒྲ་འཇུག་པ་ཉིད་ལས་ཡིན་པའི་ཕྱིར། དེ་ཡང་གཞན་སྐྲག་པ་སྤང་བའི་ཕྱིར་ཡོད་པར་མིང་བཏགས་པ་ཙམ་གྱི་ཐ་སྙད་བརྟེན་པར་འདོད་དོ་ཞེས་རྒྱན་གྱིའོ། ། ལྔ་པ་རང་མཚན་ལ་དགག་སྒྲུབ་མི་རུང་བ་ལ། རང་མཚན་ལ་དགག་སྒྲུབ་བྱེད་ན་ཧ་ཅང་ཐལ། དེ་ལ་དགག་སྒྲུབ་མི་བྱེད་པའི་རྒྱུ་མཚན། སྒྲ་དོན་ལ་བརྟེན་ནས་རང་མཚན་ཐོབ་པར་བསྟན་པའོ། ། དང་པོ་ནི།
དེ་ལྟར་མིན་ན་དོན་རྣམས་ཀྱིས། ། ཆོས་གཅིག་བསྒྲུབས་སམ་བཀག་པ་ན། ། བདག་ཉིད་ཐམས་ཅད་བསྒྲུབས་པ་དང༌། ། བཀག་འགྱུར་བདག་ཐ་དད་མེད་ཕྱིར། ། ཐ་དད་ཡིན་ན་གཞན་དང་གཞན། ། བཀག་པ་དང་ནི་བསྒྲུབས་པ་བཞིན། ། བསྒྲུབ་པ་དང་ནི་དགག་པ་དག ། ཆོས་ཅན་གཅིག་ལ་འདུ་མི་འགྱུར། ། ཞེས་སྨོས་ཏེ། བློའི་སྣང་བ་ཙམ་ལ་དགག་སྒྲུབ་བྱེད་པ་དེ་ལྟར་མིན་པར་རང་མཚན་ལ་དགག་སྒྲུབ་བྱེད་ན་ཚུལ་གསུམ་གྱི་དོན་ཚང་བའི་རྟགས་རྣམས་ཀྱིས་ཆོས་ཅན་གཅིག་གི་སྟེང་༼༣༣༡བ༽དུ་ཁྱད་པར་གྱི་ཆོས་གཅིག་བསྒྲུབས་སམ་བཀག་པ་ན།
དེ་དང་བདག་ཉིད་གཅིག་པའི་ཆོས་ཐམས་ཅད་བསྒྲུབས་པ་དང་བཀག་པར་འགྱུར་ཏེ། རང་མཚན་དེ་དག་ལ་བདག་ཉིད་ཐ་དད་མེད་པའི་ཕྱིར་དང༌། ཐ་དད་ཡིན་ན་རྫས་གཞན་དང་གཞན་བཀག་པ་དང་ནི་བསྒྲུབས་པ་བཞིན་དུ་བསྒྲུབ་པ་དང་དགག་པ་དག་ནི་ཆོས་ཅན་གཅིག་ལ་འདུ་བར་མི་འགྱུར་བའི་ཕྱིར། ། གཉིས་པ་ནི། སྣ་ཚོགས་ཆོས་ཀྱི་གཞིར་གྱུར་པ། ། ཆོས་ཅན་གཅིག་གི་དབང་བྱས་ཏེ། ། གཅིག་བསྒྲུབས་པ་ན་དེ་བརྟེན་དང༌། ། གཞན་རྣམས་བཏང་སྙོམས་ལྟ་བུ་དང༌། ། འགོག་ན་དེ་ཡིས་དབེན་པ་དང༌། ། དེ་ལས་གཞན་ལ་བལྟོས་ལྟ་བུར། །
མེད་པ་ཡི་ནི་དོན་ཅན་གྱི། ། ཐ་སྙད་ཇི་ལྟར་བློས་བསྟན་པ། ། དེ་བཞིན་ཉིད་དེ་མ་བརྟགས་པར། ། ཐ་དད་དོན་རྟེན་ཁས་ལེན་པས། ། ཐོག་མེད་བག་ཆགས་ལས་བྱུང་བའི། ། འཇིག་རྟེན་དོན་ལ་གནོད་མི་འགྱུར། ། ཞེས་སྨོས་ཏེ། འོ་ན་ཁྱེད་ཀྱང་དགག་སྒྲུབ་ཇི་ལྟར་བྱེད་ཅེ་ན། དགག་སྒྲུབ་བྱེད་པའི་རྟོག་པ་ལ་རང་མཚན་སྣང་བ་མ་ཡིན་ཏེ། བྱས་མི་རྟག་སྣ་ཚོགས་པའི་ཆོས་ཀྱི་གཞིར་གྱུར་པའི་ཆོས་ཅན་སྒྲ་ལྟ་བུ་གཅིག་གི་དབང་དུ་བྱས་ཏེ་མི་རྟག་པའི་ཆོས་གཅིག་བསྒྲུབས་པ་ན་སྒྲ་ལ་མི་རྟག་པ་དེ་བརྟེན་པ་དང༌།
ཤེས་བྱ་ལ་སོགས་པའི་ལྡོག་པ་གཞན་རྣམས་བཏང་སྙོམས་ལྟ་བུ་དང༌། རྟག་པ་འགོག་པ་ན་སྒྲ་ནི་རྟག་པ་དེ་ཡིས་དབེན་པ་ལྟ་བུ་དང༌། དགག་སྒྲུབ་གཉིས་ཀ་ཡང་དེ་ལས་ལྡོག་པ་གཞན་བྱས་པ་ལ་བལྟོས་པ་ལྟ་བུར་སྣང་བ་ཡིན་པའི་ཕྱིར། དེས་ན་རྟོག་པའི་སྣང་ཡུལ་དངོས་པོར་མེད་པའི་དོན་ཅན་གྱི་དགག་སྒྲུབ་བྱེད་པའི་ཐ་སྙད་ཆོས་ཅན། ཚད་མས་གནོད་པར་མི་༼༣༣༢ན༽འགྱུར་ཏེ། ཇི་ལྟར་བློས་བསྟན་པ་དེ་བཞིན་ཉིད་དེ་ལ་མ་བརྟགས་པར་ལྡོག་པ་ཐ་དད་པའི་དོན་ལ་བརྟེན་ནས་ཁས་ལེན་པའི་ཕྱིར་དང༌། ཁས་ལེན་དེ་ཡང་ཐོག་མ་མེད་པའི་བག་ཆགས་བརྟན་པ་ལས་གྱུར་པའི་འཇིག་རྟེན་གྱི་དོན་ལ་འཇུག་པའི་ཆེད་དུ་ཡིན་པའི་ཕྱིར། གསུམ་པ་ནི། དེ་འབྲས་ཅན་དང་དེ་འབྲས་མེད། ། དེ་དེ་ལས་ཐ་དད་དོན་གཅིག །
ཐ་དད་རྟེན་ཅན་འཕེལ་བ་དང༌། ། འགྲིབ་པ་ལྟ་བུར་བྱེད་པ་ཡི། ། བསླད་པ་དེ་དང་དེ་དག་གིས། ། འབྲེལ་བ་འགའ་ལས་དེ་ལྡན་ཉིད། ། མིན་ཀྱང་མཐོང་བས་སྦྱོར་ངེས་ན། ། དེ་དག་བསླད་པའང་ཤེས་མ་ཡིན། ། ཅེས་སྨོས་ཏེ། དེ་ལྟ་མོད་ཀྱི་ཐ་སྙད་འཁྲུལ་བ་ལ་བརྟེན་ནས་དོན་ཐོབ་པར་ཇི་ལྟར་འགྱུར་ཞེ་ན། མིག་གི་དབང་པོ་དེ་མིག་ཤེས་དེའི་འབྲས་བུ་ཅན་དང་ཉན་ཤེས་དེའི་འབྲས་བུ་མེད་པ་ཅན་དེ་སྔ་མ་དེ་ལས་ལྡོག་པ་ཐ་དད་ཀྱང་དོན་མིག་གི་དབང་པོ་གཅིག་ཉིད་ཡིན་ནོ། ། དེ་ཡང་ལྡོག་པ་ཐ་དད་པའི་རྟེན་ཅན་མིག་གི་དབང་པོ་གཅིག་གི་སྟེང་དུ་མིག་ཤེས་འཕེལ་བ་དང་ཉན་ཤེས་འགྲིབ་པ་ལྟ་བུར་བྱེད་པའི་བསླད་པ་དེ་དང་དེ་དག་ཆོས་ཅན།
གཅིག་དང་ཐ་དད་དུ་སྣང་བ་དེ་དག་བསླད་པ་ཡིན་ཀྱང་བསླད་པར་ཤེས་པ་མ་ཡིན་ཏེ། རང་མཚན་དང་འབྲེལ་བར་སྣང་བའི་རྐྱེན་འགའ་ཞིག་ལས་རང་མཚན་དངོས་སུ་སྣང་བ་དེ་དང་ལྡན་པ་ཉིད་མིན་ཀྱང་སྐྱེས་དུས་རང་མཚན་མཐོང་བ་དང་ཐོབ་པ་ལ་སྦྱོར་བ་དེས་ནའོ། ། གསུམ་པ་སྲོག་སོགས་བདག་མེད་ལས་མི་ལྡོག་པ་ལ། བུམ་སོགས་བདག་མེད་དུ་མ་གྲུབ། མཐུན་ཕྱོགས་ལས་ཀྱང་ལྡོག་པར་དོགས་པ། དེས་ན་ལྡོག་ཁྱབ་མ་༼༣༣༢བ༽གྲུབ་པའོ། ། དང་པོ་ནི། ཡོད་ཉིད་སྒྲུབ་བྱེད་འཇུག་པའི་ཕྱིར། ། དེ་མེད་མ་ཡིན་ཐེ་ཚོམ་འགྱུར། ། ཁས་བླངས་ཚད་མ་ཡིན་པ་ལས། །
མེད་པ་ཉིད་ཀྱང་རིགས་མ་ཡིན། ། མེད་ལས་ལྡོག་པ་མེད་ན་ཡང༌། ། མཐུན་ཕྱོགས་ལས་ལྡོག་ཐེ་ཚོམ་ཟ། ། དེ་ལ་ཐེ་ཚོམ་ཟ་ཕྱིར་ཏེ། ། མི་མཐུན་ཕྱོགས་ལས་ལྡོག་པར་ཡང༌། ། ཞེས་སྨོས་ཏེ། སངས་རྒྱས་པ་ཆོས་ཅན། བུམ་སོགས་བདག་མེད་ལས་ལྡོག་པ་མེད་ན་ཡང་སྲོག་དེ་གསོན་ལུས་བདག་བཅས་སུ་བསྒྲུབ་པའི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བར་ཐལ། གསོན་ལུས་དེ་བདག་མེད་དུ་ངེས་པ་མ་ཡིན་པར་ཐེ་ཚོམ་དུ་གྱུར་པ་ཡིན་པའི་ཕྱིར་ཏེ། ཁྱོད་ཀྱི་ངོར་གསོན་ལུས་ལ་བདག་ཡོད་པ་ཉིད་ཀྱི་སྒྲུབ་བྱེད་འཇུག་པའི་ཕྱིར།
གལ་ཏེ་སངས་རྒྱས་པས་གསོན་ལུས་བདག་མེད་པ་ཁས་བླངས་སོ་ཞེ་ན། གསོན་ལུས་ཆོས་ཅན། སངས་རྒྱས་པའི་ཁས་བླངས་ཚད་མ་ཡིན་པ་ལས་བདག་མེད་པ་ཉིད་ཀྱང་རིགས་པ་མ་ཡིན་པར་ཐལ། བདག་མེད་པའི་རྒྱུ་མཚན་གཞན་མེད་ཅིང༌། སངས་རྒྱས་པའི་ཁས་བླངས་ཚད་མ་མ་ཡིན་པའི་ཕྱིར། སངས་རྒྱས་པ་ཆོས་ཅན། གསོན་ལུས་མི་མཐུན་ཕྱོགས་ལས་ལྡོག་པར་ཡང་ཐེ་ཚོམ་ཟ་བར་ཐལ། མཐུན་ཕྱོགས་དེ་ལ་ཡོད་མེད་ཐེ་ཚོམ་ཟ་བའི་ཕྱིར། གཉིས་པ་ནི། ཕུང་པོ་གཉིས་ལས་གཅིག་ལ་ནི། །
ངེས་པར་གྲུབ་ན་གཞན་ལས་ནི། ། ལྡོག་གྲུབ་མ་མཐོང་བ་ཡིན་ཀྱང༌། ། མཐོང་མེད་དག་ལ་ཐེ་ཚོམ་ཟ། ། གསལ་ལ་ཁྱབ་བྱེད་མ་ཡིན་ཡང༌། ། དེ་ཡི་རིགས་བྱུང་དོན་ཡོད་པས། ། མ་མཐོང་བས་འགར་ངེས་མེད་དེ། ། མཁྲེགས་པ་མཚོན་གྱིས་མི་ཆོད་བཞིན། ། ༼༣༣༣ན༽ ཞེས་སྨོས་ཏེ། བདག་ཡོད་མེད་ཀྱི་ཕུང་པོ་གཉིས་ལས་གཅིག་བདག་མེད་པ་ལ་ནི་ཡོད་པ་ཉིད་དུ་ངེས་པར་གྲུབ་ན་གཞན་བདག་བཅས་ལས་ནི་ལྡོག་པ་གྲུབ་དགོས་པ་ལས། སྲོག་ཆོས་ཅན།
བདག་མེད་ཐམས་ཅད་ལས་ལྡོག་པ་མ་གྲུབ་པར་ཐལ། བདག་བཅས་ལ་མ་གྲུབ་པའི་ཕྱིར། ཡང་དེ་ཆོས་ཅན། བུམ་སོགས་ལ་མཐོང་བ་ཡིན་ཀྱང་མཐོང་རུང་དུ་མེད་པའི་བདག་མེད་དག་ལ་ཡོད་མེད་ཐེ་ཚོམ་ཟ་སྟེ། བདག་མེད་པའི་གསལ་བ་ཐམས་ཅད་ལ་ཁྱབ་བྱེད་མ་ཡིན་ཀྱང་བདག་མེད་དེ་ཡི་རིགས་སུ་གྱུར་པའི་དོན་འགའ་ཞིག་ལ་ཡོད་པས་སོ། ། དེས་ན་སྲོག་ཆོས་ཅན། བུམ་སོགས་ལ་མ་མཐོང་བས་བདག་མེད་འགར་ཡང་མེད་པའི་ངེས་པ་མེད་དེ། དཔེར་ན་རྡོ་རྗེ་ལ་སོགས་པའི་མཁྲེགས་པ་མཚོན་གྱིས་མི་ཆོད་ན་ཡང་ཤིང་གི་མཁྲེགས་པ་མཚོན་གྱིས་ཆོད་པ་བཞིན་ནོ། ། གསུམ་པ་ནི། ཡོད་ལ་འགལ་བ་མ་མཐོང་ན། །
ཐེ་ཚོམ་གང་ལས་ལྡོག་པར་འགྱུར། ། དེ་ཡང་ལ་ལར་དེ་འབྲས་དང༌། ། བདག་ཏུ་ངེས་ལས་གཞན་ཅི་ཡོད། ། དེས་ན་བདག་མེད་པ་ལས་ཀྱང༌། ། འདི་ནི་ལྡོག་པར་ཐེ་ཚོམ་ཟ། ། ལྡོག་ཏུ་ཆུག་པ་དེ་ལྟར་ནའང༌། ། བདག་མེད་པ་ལས་བདག་མི་འགྱུར། ། གང་གིས་དེ་ནི་ལྡོག་མེད་པ། ། ངེས་པར་དངོས་པོས་འདོད་མ་ཡིན། ། དཔེར་ན་སྲོག་སོགས་མཐུན་ཕྱོགས་ལས། །
ལྡོག་པ་མེད་ཀྱང་ཡོད་མིན་ཅེས། ། གལ་ཏེ་གཏན་ཚིགས་མཐུན་ཕྱོགས་ལས། ། ལྡོག་མེད་དེ་རྒྱུ་རྗེས་འགྲོ་ཅན། ། རྗེས་འགྲོ་ཅན་མིན་ལྡོག་མིན་ན། ། བདག་མེད་མ་ཡིན་བདག་བཅས་མིན། ། ཅེས་སྨོས་ཏེ། སྲོག་ཆོས་ཅན། བདག་མེད་འགའ་ཞིག་ཏུ་ཡོད་པ་ལ་འགལ་བ་མ་༼༣༣༣བ༽མཐོང་ན་བདག་བཅས་ལ་ཡོད་མེད་ཐེ་ཚོམ་གང་ལས་ལྡོག་པར་འགྱུར་ཏེ། བདག་མེད་ལས་ལྡོག་པ་དེ་ཡང་ལ་ལར་བདག་དེའི་འབྲས་བུ་རང་བདག་ཉིད་གཅིག་ཏུ་ངེས་པ་ལས་གཞན་ཅི་ཡོད་དེ་མེད་དགོས་ལ། ཁྱོད་དང་བདག་ལ་འབྲེལ་བ་གང་ཡང་མེད་པའི་ཕྱིར་རོ། །
དེས་ན་བདག་མེད་པ་ལས་ཀྱང་སྲོག་འདི་ནི་ལྡོག་པར་ཐེ་ཚོམ་ཟའོ། ། འདི་ལ་ལྷ་དབང་བློས། བདག་མེད་དང་དངོས་བརྒྱུད་པ་གང་གིས་ཀྱང་འགལ་བ་མེད་པ་དེས་ན་ཞེས་སོ། ། བདག་དང་འབྲེལ་བ་མེད་པ་དེས་ན་ཞེས་རྒྱན་གྱིའོ། ། གསོན་ལུས་ལ་བདག་མེད་ལྡོག་ཏུ་ཆུག་པ་དེ་ལྟར་ནའང་གསོན་ལུས་ཆོས་ཅན། བདག་མེད་ལ་མེད་པ་ལས་བདག་བཅས་སུ་མི་འགྱུར་ཏེ། རྒོལ་བ་གང་གིས་གསོན་ལུས་དེ་ནི་བདག་ལས་ལྡོག་པ་མེད་པ་ཡིན་ན་ཡང་ངེས་པར་བདག་དེའི་དངོས་པོར་འདོད་པ་མ་ཡིན་པའི་ཕྱིར། དཔེར་ན་སྲོག་སོགས་མཐུན་ཕྱོགས་ལས་ལྡོག་པ་མེད་ཀྱང་དེ་ལ་ཡོད་པ་མིན་པ་བཞིན་ནོ། ། དེ་ལྟར་མ་ཡིན་པར་གལ་ཏེ་ལྡོག་པ་རྐྱང་པ་ཅན་ཡིན་ན་གཏན་ཚིགས་སྲོག་ལྡན་ཆོས་ཅན། མཐུན་ཕྱོགས་ལ་རྗེས་འགྲོ་ཅན་དུ་ཐལ།
མཐུན་ཕྱོགས་ལས་ལྡོག་པ་མེད་པ་དེའི་རྒྱུ་མཚན་གྱིས་སོ། ། ཁྱབ་སྟེ། དེ་ལ་རྗེས་འགྲོ་ཅན་ཡང་མིན། ལྡོག་པ་ཅན་ཡང་མ་ཡིན་ན་བདག་མེད་ཀྱང་མ་ཡིན། བདག་བཅས་ཀྱང་མ་ཡིན་དགོས་པའི་ཕྱིར། བཞི་པ་བདག་ལས་ལྡོག་ཀྱང་བདག་བཅས་སུ་མི་འགྲུབ་པ་ལ། སྤྱིར་གཏན་ཚིགས་ཡིན་ན་འབྲེལ་བ་དང་དེ་ངེས་བྱེད་ལ་བལྟོས་པ། དེ་བདག་སྲོག་ལ་མི་རིགས་པའོ། ། དང་པོ་ནི། འཇུག་པ་གང་གིས་རང་བདག་ཉིད། །
གང་མེད་མི་འབྱུང་ཅན་འགྲུབ་པ། ། ༼༣༣༤ན༽ དེ་ཕྱིར་དེ་ཉིད་ལྡོག་བྱེད་དེ། ། འཇུག་པ་ན་ཡང་འཇུག་བྱེད་དེ། ། མེད་ན་མི་འབྱུང་དེ་ཡང་ནི། ། སྒྲུབ་པར་བྱེད་ལ་བལྟོས་པ་ཡིན། ། འབྲས་བུ་མཐོང་དང་མ་མཐོང་བ། ། དེ་དག་རྒྱུ་དང་འབྲས་བུ་ཉིད། ། ཅེས་སྨོས་ཏེ། ཁྱེད་བདག་སྲོག་ལ་ལྡོག་པ་གྲུབ་པར་སྨྲ་བ་ཡང་མི་བདེན་ཏེ། རྟགས་སྒྲུབ་བྱེད་དུ་འཇུག་པ་ལ་ཆོས་གང་གི་རང་གི་བདག་ཉིད་གང་མེད་ན་རྟགས་དེ་མི་འབྱུང་བ་ཅན་དུ་གྲུབ་པ་དེའི་ཕྱིར།
ཆོས་དེ་ལོག་ན་རྟགས་དེ་ཉིད་ལྡོག་པར་བྱེད་ཅིང༌། ཆོས་དེ་འཇུག་པ་ན་ཡང་རྟགས་དེ་འཇུག་པར་བྱེད་ལ། རྟགས་ཆོས་དེའི་མེད་ན་མི་འབྱུང་བ་དེ་ཡང་ནི་སྒྲུབ་པར་བྱེད་པའི་ཚད་མ་ལ་བལྟོས་པ་ཡིན་ནོ། ། དེ་ཡང་ཚུལ་ཇི་ལྟར་ཞེ་ན། འབྲས་བུ་མཐོང་ན་རྒྱུ་མཐོང་བ་དང༌། རྒྱུ་མ་མཐོང་ན་འབྲས་བུ་མ་མཐོང་བའི་ཚད་མ་དེ་དག་གིས་རྒྱུ་དང་འབྲས་བུའི་འབྲེལ་བ་ངེས་པ་ཉིད་ཡིན་ནོ། ། གཉིས་པ་དེ་བདག་སྲོག་ལ་མི་རིགས་པ་ལ། དེ་བྱུང་འབྲེལ་མི་རིགས་པ། བདག་གཅིག་འབྲེལ་མི་རིགས་པའོ། ། དང་པོ་ལ།
དངོས་དང༌། རྩོད་པ་སྤང་བ། དོན་བསྡུ་བའོ། ། དང་པོ་ནི། དེ་ཡོད་ན་ཡོད་ངེས་མེད་ཕྱིར། ། དོན་གཞན་རྟོགས་པ་ཡོད་མ་ཡིན། ། རྟག་ཏུ་ཡོད་པ་མེད་པ་ན། ། དེ་དག་མེད་པ་མི་སྲིད་ཕྱིར། ། འབྲས་བུའི་རང་བཞིན་ཐ་དད་རྣམས། ། རྒྱུ་རྣམས་ལས་ནི་བྱུང་བའི་ཕྱིར། །
དེ་དག་མེད་པར་གཞན་ལས་འབྱུང༌། ། ཇི་ལྟར་དེས་བསྐྱེད་རང་བཞིན་ཡིན། ། ཚོགས་པའི་ནུས་པ་ཐ་དད་ཕྱིར། ། དངོས་རྣམས་སྣ་ཚོགས་ངོ་བོ་ཉིད། ། གལ་ཏེ་ཐ་དད་བྱེད་མིན་ན། ། འགྲོ་འདི་ངོ་བོ་གཅིག་ཏུ་འགྱུར། ། ཞེས་སྨོས་ཏེ། སྲོག་ལྡན་ཆོས་ཅན། ཁྱོད་ལས་གསོན་༼༣༣༤བ༽ལུས་ལ་དོན་གཞན་བདག་རྟོགས་པ་ཡོད་པ་མ་ཡིན་ཏེ། སྲོག་དེ་ཡོད་ན་གསོན་ལུས་བདག་བཅས་སུ་བསྒྲུབ་པའི་མཐུན་ཕྱོགས་ལ་ཡོད་པའི་ངེས་པ་མེད་པའི་ཕྱིར་དང༌།
བདག་རྟག་ཏུ་ཡོད་པས་སྲོག་དེ་མེད་པ་ནི་བདག་དེ་དག་མེད་པ་མི་སྲིད་པའི་ཕྱིར་དང༌། བདག་དེ་དག་རྒྱུར་མེད་པར་གཞན་ལས་འབྱུང་ན་ཇི་ལྟར་བདག་དེས་བསྐྱེད་པའི་རང་བཞིན་ཡིན་ཏེ། འབྲས་བུའི་རང་བཞིན་ཐ་དད་པ་རྣམས་རྒྱུ་མེད་མ་ཡིན་པར་རྒྱུ་རྣམས་ལས་ནི་བྱུང་བའི་ཕྱིར་ཏེ། རྒྱུ་ཚོགས་པའི་ནུས་པ་རྣམས་ཐ་དད་པའི་ཕྱིར་ན་འབྲས་བུའི་དངོས་པོ་རྣམས་ཀྱང་སྣ་ཚོགས་པའི་ངོ་བོ་ཉིད་དུ་སྐྱེ་བ་ཡིན་ནོ། ། གལ་ཏེ་འབྲས་བུ་ཐ་དད་རྣམས་རྒྱུ་ཐ་དད་ཀྱི་བྱེད་པ་མིན་ན་འབྲས་བུར་འགྲོ་བ་འདི་རྣམས་ངོ་བོ་གཅིག་ཏུ་འགྱུར་རོ། ། གཉིས་པ་ནི། འདི་ཐ་དད་བྱེད་ཐ་དད་བྱེད། ། མིན་ན་རང་བཞིན་གཅིག་ཉིད་ཉམས། ། གཅིག་ནི་རང་བཞིན་དུ་མ་ནི། མེ་དང་མེ་མིན་རང་བཞིན་གཉིས། །
དེས་ན་གཞན་ན་དེས་བསྐྱེད་པས། ། རང་བཞིན་ཡིན་ན་དེ་དེ་ཉིད། ། དེ་བསྐྱེད་རང་བཞིན་མ་ཡིན་ན། ། དེ་ནི་དེ་ལས་ཇི་ལྟར་འབྱུང༌། ། དེ་ཕྱིར་རྒྱུ་དང་འབྲས་བུ་དག ། ཕན་ཚུན་རང་བཞིན་ངེས་པ་ཉིད། ། དེས་ན་རང་བཞིན་མཐོང་བ་བཞིན། ། འབྲས་མཐོང་ན་ཡང་དེ་རྟོགས་འགྱུར། ། ཞེས་སྨོས་ཏེ། གལ་ཏེ་དུ་བ་མེ་ལ་མ་འཁྲུལ་བར་མ་ངེས་ཏེ།
མེ་དང་མེ་མེད་བརྒྱ་བྱིན་གྱི་སྤྱི་བོ་གཉིས་ཀ་ལས་འབྱུང་བར་མཐོང་བའི་ཕྱིར་ཞེ་ན། དུ་བ་གཅིག་པུ་འདི་ནི་ཆོས་ཅན། རང་བཞིན་གཅིག་ཡིན་པ་ཉམས་པར་ཐལ། དུ་བ་ལས་ཐ་དད་པར་བྱེད་པའི་མེ་མེད་བརྒྱ་བྱིན་གྱི་སྤྱི་བོ་ལས་བྱུང་ཞིང་ཐ་དད་དུ་བྱེད་པ་མིན་པའི་མེ་ལས་བྱུང་བའི་རང་༼༣༣༥ན༽བཞིན་དུ་མ་ཡིན་པའི་ཕྱིར་ཏེ། མེ་ལས་བྱུང་བ་དང་མེ་མིན་ལས་བྱུང་བའི་རང་བཞིན་གཉིས་ཡིན་པའི་ཕྱིར། དེས་ན་དུ་བ་ཆོས་ཅན། བརྒྱ་བྱིན་གྱི་སྤྱི་བོ་ལས་བྱུང་བ་མིན་ཏེ། བརྒྱ་བྱིན་གྱི་སྤྱི་བོ་ལས་བྱུང་བའི་གཞན་སྐྱ་རྫས་དེ་ནི་མེ་དེས་བསྐྱེད་པའི་རང་བཞིན་ཡིན་ན་སྤྱི་བོ་དེ་མེ་དེ་ཉིད་དུ་འགྱུར་ལ། སྐྱ་བོའི་རྫས་དེ་མེ་དེས་བསྐྱེད་པའི་རང་བཞིན་མ་ཡིན་ན་སྐྱ་བོའི་རྫས་དེ་ནི་མེ་དེ་ལས་ཇི་ལྟར་འབྱུང་སྟེ་མི་འབྱུང་བ་དེའི་ཕྱིར། དེས་ན་རྒྱུ་དང་འབྲས་བུ་དག་ཕན་ཚུན་མི་འཁྲུལ་བའི་རང་བཞིན་དུ་ངེས་པ་དེ་ཉིད་ཡིན་པ་དེས་ན་མེའི་རང་བཞིན་མངོན་སུམ་དུ་མཐོང་བ་ལས་འཇུག་ཡུལ་ལ་མི་བསླུ་བ་བཞིན་དུ་འབྲས་བུ་དུ་བ་མཐོང་ན་ཡང་ལ་མེ་ལྡན་དུ་རྟོགས་པར་འགྱུར་རོ། །
དེ་ཡང་མ་བཟོད་ནས་སྨྲས་པ། ཆུ་དང་འོ་མ་རུལ་འགྱུར་བཞིན། ། དུ་མ་ལས་གཅིག་ཇི་ལྟར་འགྱུར། ། ཞེས་ཟེར་ཏེ། རྒྱུ་ཆུ་དང་འོ་མ་གཉིས་ལས་འབྲས་བུ་རུལ་བ་གཅིག་སྐྱེ་བར་འགྱུར་བ་བཞིན་དུ་རྒྱུ་དུ་མ་ལས་འབྲས་བུ་གཅིག་ཇི་ལྟར་སྐྱེ་བར་མི་འགྱུར་ཞེ་ན། བཤད་པ། གཤེར་ནུས་གང་ལས་རུལ་འགྱུར་ཏེ། ། གཉིས་ཀའང་གཅིག་ཉིད་ཅི་འདི་ནི། ། ཐ་དད་གཅིག་པའི་བདག་ཉིད་དམ། ། ཐ་དད་གཤེར་ཉིད་ཇི་ལྟར་ཡིན། །
རང་རང་ངོ་བོ་ལ་གནས་ཕྱིར། ། དེ་ཡི་རང་བཞིན་ཅན་གྱི་བློ། ། ཐ་དད་མེད་ཕྱིར་གཅིག་ཅེས་བརྗོད། ། དེ་བཞིན་མེ་ནི་ཐ་དད་ཀྱང༌། ། ཆ་གང་གིས་ནི་མེར་རྟོགས་པའི། ། རྟེན་ཡིན་དེས་ནི་དུ་བསྐྱེད་པ། ། དེས་ན་དེ་ལྟར་རྟོགས་པ་ཡིན། ། མེར་ཤེས་ཡན་ལག་གཞན་ལ་ནི། ། བལྟོས་པ་ཉིད་ལས་བྱུང་བའི་ཕྱིར། ། དུ་བ་དེ་ལས་འཁྲུལ་མེད་ཅན། །
དེ་ལྟར་༼༣༣༥བ༽འབྲས་གཞན་དེ་ལྟར་གྲུབ། ། ཅེས་སྨོས་ཏེ། ཆུ་དང་འོ་མ་གཉིས་ཀའང་ཆོས་ཅན། འབྲས་བུ་རུལ་བ་གཅིག་བསྐྱེད་པ་ལ་རིགས་གཅིག་པ་ཉིད་ཡིན་ཏེ། གཤེར་བར་རིགས་གཅིག་པའི་ནུས་པ་གང་ལས་རུལ་བ་གཅིག་བསྐྱེད་པར་འགྱུར་བའི་ཕྱིར། ཅི་སྟེ་ཡང་ཆུ་དང་འོ་མ་འདི་ནི་རྫས་ཐ་དད་ཡིན་ན་རིགས་གཅིག་པའི་བདག་ཉིད་དུ་འཐད་དམ་སྟེ་མི་འཐད་པར་ཐལ། ཐ་དད་ན་གཤེར་བའི་དངོས་པོ་གཅིག་ཉིད་ཇི་ལྟར་ཡིན་ཏེ་མ་ཡིན་པའི་ཕྱིར་ཞེ་ན། ཆུ་དང་འོ་མ་ཆོས་ཅན། ཐ་དད་ཡིན་ཏེ། དངོས་པོ་ཐམས་ཅད་དོན་དམ་པར་རང་རང་གི་ངོ་བོ་གཞན་དང་མ་འདྲེས་པའི་རང་མཚན་ལ་གནས་པའི་ཕྱིར།
འོན་ཀྱང་རིགས་གཅིག་ཅེས་བརྗོད་དེ། གཤེར་བ་མ་ཡིན་པ་ལས་ལོག་ཙམ་དུ་སྣང་བ་དེའི་རང་བཞིན་ཅན་གྱི་བློ་ཐ་དད་མེད་པའི་ཕྱིར་དེ་བཞིན་དུ་ཙནྡན་དང་ཤ་པ་ལ་སོགས་པའི་མེ་ནི་ཐ་དད་ཀྱང་མེ་མིན་ལས་ལོག་པར་འདྲ་བའི་ཆ་གང་གིས་ནི་མེར་རྟོགས་པའི་བློ་གཅིག་སྐྱེ་བའི་རྟེན་བྱེད་པ་ཡིན་ལ། མེ་དེས་ནི་དུ་བ་བསྐྱེད་པ་དེས་ན་དུ་བའི་རྟགས་ལས་མེ་ཙམ་དེ་ལྟར་རྟོགས་པ་ཡིན་ནོ། ། དེའི་ཕྱིར་དུ་བ་དེ་ནི་མེ་དེ་ལ་འཁྲུལ་བ་མེད་པ་ཅན་ཡིན་ཏེ་མེར་ཤེས་པའི་ཡན་ལག་གཞན་བུད་ཤིང་ལ་བལྟོས་པ་ཉིད་ལས་བྱུང་བའི་ཕྱིར། དུ་བ་མེ་ལ་མི་འཁྲུལ་བ་དེ་ལྟར་འབྲས་བུ་གཞན་ཐམས་ཅད་ཀྱང་དེ་བཞིན་རང་གི་རྒྱུ་ལ་མི་འཁྲུལ་བར་གྲུབ་བོ། ། གསུམ་པ་དོན་བསྡུ་བ་ནི། དུ་བ་བུད་ཤིང་འགྱུར་བ་ཡི། ། ཡན་ལག་རྟེན་ལ་མེར་འཇོག་ཕྱིར། ། གལ་ཏེ་མེ་མིན་དེ་དུ་མིན། ། གལ་ཏེ་དེ་དུ་མེ་དེ་ཉིད། །
ཅེས་སྨོས་ཏེ། གལ་ཏེ་བརྒྱ་བྱིན་གྱི་སྤྱི་བོ་དེ་མེ་མིན་ན་དེ་ལས་སྐྱེ་བའི་༼༣༣༦ན༽སྐྱ་བོའི་རྫས་དེ་དུ་བ་མིན་ལ། གལ་ཏེ་དེ་དུ་བ་ཡིན་ན་བརྒྱ་བྱིན་གྱི་སྤྱི་བོ་དེ་ཉིད་མེ་ཡིན་དགོས་ཏེ། དུ་བ་དང་བུད་ཤིང་གི་འགྱུར་བ་བསྐྱེད་པའི་ཡན་ལག་གི་རྟེན་བུད་ཤིང་སྲེག་བྱེད་ལ་མེར་འཇོག་པའི་ཕྱིར།
གཉིས་པ་བདག་གཅིག་འབྲེལ་མི་རིགས་པ་ནི། ཇི་ལྟར་རང་རྒྱུ་ལ་བལྟོས་པས། ། རང་བཞིན་མེད་ན་མི་འབྱུང་བར། ། ཤེས་བྱ་འཇིག་དང་བྱས་པ་ཉིད། ། གོང་དུ་ཇི་སྐད་བཤད་བཞིན་ནོ། ། ཞེས་སྨོས་ཏེ།
བདག་དང་སྲོག་གཉིས་ལ་བདག་གཅིག་པའི་འབྲེལ་བ་མ་གྲུབ་སྟེ། ཇི་ལྟར་རང་བཞིན་གྱི་གཏན་ཚིགས་ཡིན་ན་རང་གི་བསྒྲུབ་བྱའི་ཆོས་ཀྱི་བདག་ཉིད་ཡིན་པའི་རྒྱུ་མཚན་ལ་བལྟོས་དགོས་པས་རང་བཞིན་གྱི་མེད་ན་མི་འབྱུང་བའི་འབྲེལ་བ་གྲུབ་པར་ཤེས་པར་བྱ་བ་ཡིན་པའི་ཕྱིར། དཔེར་ན་འཇིག་པ་དང་བྱས་པ་བདག་གཅིག་ཏུ་འབྲེལ་བ་ཉིད་ཡིན་པ་གོང་དུ་རང་དོན་རྗེས་དཔག་གི་ལེའུར་ཇི་སྐད་བཤད་པ་བཞིན་ནོ། ། བདུན་པ་རིགས་ཅན་གཞན་ཡང་དེ་ལྟར་གྲུབ་པ་ནི། ལྡོག་ཅན་མཚུངས་པར་བསྟན་པའི་ཕྱིར། ། མཉན་བྱ་ཉིད་ནི་བརྗོད་མཛད་ལས། ། གཏན་ཚིགས་མིན་ཉིད་རྟོགས་པ་ཡིས། ། ཚུལ་འདིས་ཐམས་ཅད་དཔག་པར་བྱ། ། ཞེས་སྨོས་ཏེ། སློབ་དཔོན་གྱིས་ཕྱོགས་ཆོས་ཅན་གྱི་རབ་དབྱེར་སྒྲ་རྟག་སྒྲུབ་ལ་མཉན་བྱ་དཔེར་བརྗོད་པར་མཛད་པ་ལས།
སྲོག་ལྡན་གསོན་ལུས་བདག་བཅས་སུ་བསྒྲུབ་པའི་གཏན་ཚིགས་མིན་པ་ཉིད་དུ་རྟོགས་པའི་ཚུལ་འདིས་ཆོས་ཅན། ལྡོག་པ་རྐྱང་པ་ཅན་གྱི་གཏན་ཚིགས་ཐམས་ཅད་ཀྱང་འཁྲུལ་བར་དཔག་པར་བྱ་སྟེ། མཉན་བྱ་དང་སྲོག་ལྡན་གཉིས་ལྡོག་པ་འཁྲུལ་བ་ཅན་དུ་མཚུངས་པར་བསྟན་པའི་ཕྱིར་རོ། ། ༼༣༣༦བ༽རྗེས་འགྲོ་རྐྱང་པ་ཅན་ཡང་འགའ་ཞིག་སྒྲ་མི་རྟག་སྟེ་གཞལ་བྱ་ཡིན་པའི་ཕྱིར་ཞེས་པ་ནི་མི་མཐུན་ཕྱོགས་ལ་ཡོད་པ་དེ་ལས་ལྡོག་པ་མེད་ཀྱང་རྗེས་འགྲོ་གྲུབ་པའི་ཕྱིར་རྗེས་འགྲོ་རྐྱང་པ་ཅན་གྱི་རྟགས་སོ་ཞེས་པ་ལ་རྩོད་ཅིང་དགག་པའི་ཕྱིར་གཞལ་བྱ་མ་ངེས་པའི་རྟགས་སུ་གསུངས་པ་ཡིན་ནོ། ། གསུམ་པ་མི་དམིགས་པ་ལོགས་སུ་མི་སྟོན་པའི་རྒྱུ་མཚན་ལ། རྒྱུ་དང་ཁྱབ་བྱེད་མ་དམིགས་པ། རང་བཞིན་མ་དམིགས་པ། འགལ་དམིགས་ཀྱི་རྟགས་ལོགས་སུ་མི་སྟོན་པའི་རྒྱུ་མཚན་ནོ། ། དང་པོ་ནི། རྒྱུ་དང་ངོ་བོ་ལྡོག་ཉིད་ཀྱིས། །
དོན་ལྡོག་པར་ནི་བརྗོད་པ་ལས། ། མི་དམིགས་དཔེ་ནི་གྲུབ་པའི་ཕྱིར། ། ཐ་དད་པར་ནི་མ་བཤད་དོ། ། ཞེས་སྨོས་ཏེ། རང་བཞིན་དང་འབྲས་བུའི་རྟགས་གཉིས་བཤད་ནས་མ་དམིགས་པའི་རྟགས་ཀྱང་ཅིའི་ཕྱིར་མ་བསྟན་ཅེ་ན། སློབ་དཔོན་ཕྱོགས་ཀྱི་གླང་པོ་ཆོས་ཅན། ཕྱོགས་ཆོས་ཅན་གྱི་རབ་དབྱེར་འབྲས་རང་གི་རྟགས་ལས་དཔེར་བརྗོད་ཐ་དད་པར་ནི་རྒྱུ་དང་ཁྱབ་བྱེད་མ་དམིགས་པ་མི་སྟོན་པའི་རྒྱུ་མཚན་ཡོད་དེ། རྒྱུ་མེ་དང་ཁྱབ་བྱེད་ངོ་བོ་མི་རྟག་པ་བཟློག་པ་ཉིད་ཀྱིས་འབྲས་བུ་དུ་བ་དང་ཁྱབ་བྱ་བྱས་པའི་དོན་ལྡོག་པར་ནི་བརྗོད་པ་ལས་རྒྱུ་དང་ཁྱབ་བྱེད་མི་དམིགས་པའི་དཔེ་ནི་གྲུབ་པའི་ཕྱིར་རོ། ། རང་གི་བདག་གིས་རྒྱུ་དངོས་ནི། ། གྲུབ་ན་ལྡོག་པ་གྲུབ་ཅེས་པར་བསྟན། །
ཅེས་རྒྱན་གྱིས་སོ། ། དེའི་གཞུང་འཛུགས་པའི་ཕྱིར། དེ་ལའང་སྐྱེས་བུ་མཐོང་མེད་ལས། ། སྲོག་སོགས་ལྡོག་པ་མེད་པའི་ཕྱིར། ། གཏན་ཚིགས་ཐེ་ཚོམ་ཟ་བཤད་པས། ། བལྟར་རང་དོན་ལ་དེ་ཞེས་བསྟན། ། ཅེས་སྨོས་ཏེ། གཞན་དག་བུམ་སོགས་ལ་༼༣༣༧ན༽སྲོག་སོགས་ལྡོག་པའི་རྒྱུ་མཚན་ནི་བདག་མེད་པ་ཡིན་པས་གསོན་ལུས་ཀྱང་བདག་མེད་པའི་ཕྱིར་སྲོག་མེད་པར་ཐལ་ལོ་ཞེས་བརྗོད་པའི་ངག་ཆོས་ཅན། མེད་ངེས་བསྒྲུབ་པ་ལ་ཡོད་ན་བལྟར་རུང་བའི་དོན་ལ་མི་དམིགས་པ་དེ་དགོས་སོ་ཞེས་བསྟན་པ་ཡིན་ཏེ། དེ་ལའང་སྐྱེས་བུ་སྟེ་བདག་ཡོད་ཀྱང་མཐོང་རུང་མེད་པའི་རྒྱུ་མཚན་ལས་སྲོག་སོགས་བདག་མེད་ལས་ལྡོག་པ་མེད་པའི་ཕྱིར།
གཏན་ཚིགས་སྲོག་ལྡན་བདག་ཡོད་མེད་གཉིས་ཀ་ལ་ཐེ་ཚོམ་ཟ་བར་བཤད་པས་སོ། ། སུ་ཞིག་གིས་བཤད་ཅེ་ན། སློབ་དཔོན་གྱིས་བཤད་ཅེས་རྒྱན་གྱིས་སོ། ། གལ་ཏེ་རྟགས་ཐམས་ཅད་མི་དམིགས་པའི་རྟགས་སུ་འགྱུར་ཏེ། རྣམ་གཅོད་ཙམ་གྱིས་བསྒྲུབ་པའི་ཕྱིར། འདོད་ན། རྟགས་གསུམ་དུ་ངེས་པ་ཉམས་སོ་ཞེ་ན། བཤད་པ། འདིས་ནི་དངོས་ལའང་དངོས་པོའི་ཆ། ། ཁས་བླངས་མེད་པར་དགག་པ་ཉིད། །
སྒྲུབ་བྱེད་སྔ་མ་དག་གིས་ནི། ། མ་ཡིན་སྒྲུབ་པར་བྱེད་ཕྱིར་རོ། ། ཞེས་སྨོས་ཏེ། རྒྱུ་དང་ཁྱབ་བྱེད་མ་དམིགས་པ་འདིས་ནི་ཆོས་ཅན། དངོས་པོར་གྱུར་པའི་ཆོས་ཅན་ལའང་དངོས་པོའི་ཆ་ཁས་བླངས་པ་མེད་པ་ཅན་དགག་པ་ཉིད་སྒྲུབ་པར་བྱེད་ལ། སྔ་མ་འབྲས་བུ་དང་རང་བཞིན་གྱི་རྟགས་དག་གིས་ནི་དགག་པ་མ་ཡིན་པར་སྒྲུབ་པར་བྱེད་པའི་ཕྱིར་རོ། ། འང་གི་སྒྲ་ནི་ཆོས་ཅན་དངོས་མེད་དུ་མ་ཟད་ཅེས་སོ། ། གཉིས་པ་རང་བཞིན་མ་དམིགས་པ་ལོགས་སུ་མི་སྟོན་པའི་རྒྱུ་མཚན་ལ། སློབ་དཔོན་རང་བཞིན་མ་དམིགས་པར་བཞེད་པར་བསྟན་པ། དེ་རྟགས་སུ་འགྱུར་བའི་ཚུལ།
ལོགས་སུ་མི་༼༣༣༧བ༽སྟོན་པའི་རྒྱུ་མཚན་དངོས་སོ། ། དང་པོ་ནི། དེ་ལ་དམིགས་རུང་རྣམས་ཀྱིས་ནི། ། ཡོད་པ་དམིགས་པ་ལས་གཞན་མིན། ། དེ་ཕྱིར་མི་ཤེས་ཤེས་བྱའི་ཕྱིར། ། མི་དམིགས་དཔེ་གཅིག་བཞེད་པ་ཡིན། ། ཅེས་སྨོས་ཏེ། སློབ་དཔོན་ཕྱོགས་ཀྱི་གླང་པོ་ཆོས་ཅན། རང་བཞིན་མི་དམིགས་པའི་རྟགས་ཀྱི་དཔེ་གཅིག་བཞེད་པ་ཡིན་ཏེ། རང་བཞིན་མ་དམིགས་པའི་གཏན་ཚིགས་དེ་ལ་ཡོད་ན་དམིགས་སུ་རུང་བ་རྣམས་ཀྱིས་ནི་ཡོད་པར་དམིགས་པ་ལས་གཞན་མ་ཡིན་པ་དེའི་ཕྱིར་གཞི་འགའ་ཞིག་ཏུ་མེད་པའི་ཐ་སྙད་མི་ཤེས་པ་ཤེས་པར་བྱ་བའི་ཕྱིར་ཡོད་ན་དམིགས་སུ་རུང་བ་ལས་མི་དམིགས་པའི་ཕྱིར་ཞེས་པའི་རྟགས་འགོད་པར་བཞེད་པའི་ཕྱིར།
གཉིས་པ་ནི། ཡུལ་མེད་ཕྱིར་དེར་ཡུལ་ཅན་ནི། ། ཤེས་བརྗོད་ཐེ་ཚོམ་འགོག་འགྱུར་ཏེ། ། དཔེར་ན་སྲེག་པར་བྱེད་མིན་ཕྱིར། ། མེ་མ་ཡིན་ཅེས་བྱ་བ་བཞིན། ། དམིགས་སུ་རུང་བའི་མེད་པ་ནི། ། མི་དམིགས་པ་ལས་གཞན་མ་ཡིན། ། དེ་ཕྱིར་དེ་ཡོད་པ་ལས་དེའི། ། རྒྱུ་མཚན་ཅན་གྱི་སྒྲ་ཤེས་གྲུབ། ། སྣང་བ་མ་མཐོང་ན་མེད་ཅེས། །
བྱ་བའི་ཐ་སྙད་འདི་གྲུབ་པས། ། དེ་འབྲས་ཡིན་ཀྱང་དེ་ལས་ནི། ། བློ་སྒྲ་ཐེ་ཚོམ་མེད་པར་གྲུབ། ། ཡུལ་ཡོད་ན་ཡང་རྨོངས་པས་འདིར། ། གཞན་དག་རྗེས་སུ་མི་བརྗོད་པས། ། གྲུབ་པ་དང་ནི་ཆོས་མཐུན་ལས། ། བརྡ་དྲན་བྱེད་པ་འགའ་ཞིག་གོ ། ཇི་ལྟར་མཐོང་དང་མ་མཐོང་ལས། ། རྒྱུ་དང་འབྲས་བུ་ཉིད་སྒྲུབ་བཞིན། ། དེ་གཉིས་ལ་ནི་འབྲས་སོགས་སྒྲ། །
ཐ་སྙད་དོན་དུ་བཀོད་པ་ཡིན། ། ཅེས་སྨོས་ཏེ། ཡུལ་བུམ་པ་དམིགས་པའི་ཚད་མ་མེད་པའི་ཕྱིར་ཞེས་པའི་རྟགས་ལས་ས་ཕྱོགས་དེར་བུམ་པ་ཡོད་པའི་ཡུལ་ཅན་གྱི་ནི་ཤེས་པ་དང་༼༣༣༨ན༽བརྗོད་པ་དང་ཐེ་ཚོམ་ཅན་གྱི་བློ་འགོག་པར་འགྱུར་ཏེ། བུམ་འཛིན་ཚད་མའི་ཡུལ་མེད་པའི་ཕྱིར། དཔེར་ན་སྲེག་བྱེད་མ་ཡིན་པའི་དམར་འབར་བ་འདི་ནི་སྲེག་པར་བྱེད་པ་མ་ཡིན་པའི་ཕྱིར་མེ་མ་ཡིན་ནོ་ཞེས་བྱ་བ་བཞིན་ནོ། ། གཞན་ཡང་ཡོད་ན་དམིགས་སུ་རུང་བའི་མེད་པ་ནི་མ་དམིགས་པ་ལས་དོན་གཞན་མ་ཡིན་པ་དེའི་ཕྱིར་བུམ་པ་ཚད་མས་མ་དམིགས་པ་དེ་ཡོད་པ་ལས། ས་ཕྱོགས་སུ་བུམ་པ་མ་དམིགས་པ་དེའི་རྒྱུ་མཚན་ཅན་གྱིས་དམིགས་རུང་དུ་བུམ་པ་མེད་པའི་སྒྲ་དང་ཤེས་པ་དོན་མཐུན་གྲུབ་བོ། ། ཅི་སྟེ་ཡང་བུམ་པ་མེད་པའི་ཐ་སྙད་དེ་བུམ་པ་མ་དམིགས་པའི་འབྲས་བུ་མ་ཡིན་ནམ། ཇི་ལྟར་དེ་གཏན་ཚིགས་ཡང་དག་ཏུ་རུང་ཞེ་ན། བུམ་པ་མེད་པའི་ཐ་སྙད་དེ་བུམ་པ་སྣང་རུང་མ་དམིགས་པའི་རྣམ་པར་བཞག་འཇོག་གི་འབྲས་བུ་ཡིན་ཀྱང༌།
དེ་ལས་ནི་ས་ཕྱོགས་སུ་སྣང་རུང་བུམ་པ་མེད་པའི་བློ་སྒྲ་ཐེ་ཚོམ་མེད་པར་གྲུབ་སྟེ། སྣང་དུ་རུང་བའི་བུམ་པ་མ་མཐོང་ན་བུམ་པ་མེད་ཅེས་བྱ་བའི་ཐ་སྙད་འདི་གྲུབ་པས་སོ། ། དེས་ན་སྣང་རུང་མ་དམིགས་པའི་རྟགས་ཆོས་ཅན། བརྡ་དྲན་བྱེད་པ་ལ་བལྟོས་པའི་ཐ་སྙད་འབའ་ཞིག་བསྒྲུབ་པ་ཡིན་ཏེ། མེད་པའི་ཐ་སྙད་ཀྱི་ཡུལ་ཡོད་ན་ཡང་ཐ་སྙད་ལ་རྨོངས་པས་ས་ཕྱོགས་འདིར་རྒོལ་བ་གཞན་དག་མེད་པའི་ཐ་སྙད་དེ་རྗེས་སུ་མི་བརྗོད་པ་ན་མི་དམིགས་ན་མེད་པའི་ཁྱབ་པ་དཔེའི་སྟེང་དུ་གྲུབ་པ་དང་ནི་ཆོས་མཐུན་པ་ལས་ས་ཕྱོགས་སུ་མེད་པའི་ཐ་སྙད་བསྒྲུབ་ནུས་པའི་རྟགས་ཡིན་པའི་ཕྱིར། དཔེ་ཇི་ལྟར་ན་མཐོང་བ་དང་མ་མཐོང་བའི་སྒོ་ནས་ཕན་གདགས་བྱ་འདོགས་བྱེད་རྗེས་སུ་འགྲོ་ལྡོག་གྲུབ་པ་ལས་རྒྱུ་དང་འབྲས་བུའི་ཐ་སྙད་ཉིད་བསྒྲུབ་པ་བཞིན་ནོ། ། ༼༣༣༨བ༽ཕན་གདགས་བྱ་དང་འདོགས་བྱེད་དེ་གཉིས་སུ་གྲུབ་པ་ལ་ནི་འབྲས་བུ་དང་སོགས་པ་རྒྱུའི་སྒྲ་ཙམ་བསྒྲུབ་ཀྱི། དོན་བསྒྲུབ་དགོས་པ་མེད་པ་དེ་བཞིན་དུ་རང་བཞིན་མ་དམིགས་པའི་གཏན་ཚིགས་ཀྱང་ཆོས་ཅན། དོན་བསྒྲུབ་དགོས་པ་མེད་དེ། ཐ་སྙད་འབའ་ཞིག་བསྒྲུབ་པའི་དོན་དུ་བཀོད་པ་ཡིན་པའི་ཕྱིར། །
གསུམ་པ་ལོགས་སུ་མི་སྟོན་པའི་རྒྱུ་མཚན་དངོས་ནི། རྒྱུ་ལས་འབྲས་བུ་བསྒྲུབས་པས་ན། ། འདི་ནི་རང་བཞིན་ནང་འདུས་ཕྱིར། ། གཏན་ཚིགས་རབ་དབྱེ་བཤད་པ་ལས། ། ཐ་དད་པར་ནི་དཔེར་མ་བསྟན། ། ཅེས་སྨོས་ཏེ། རང་བཞིན་མ་དམིགས་པའི་གཏན་ཚིགས་འདི་ནི་ཕྱོགས་ཆོས་ཅན་གྱི་གཏན་ཚིགས་རབ་དབྱེ་བཤད་པ་ལས། རང་བཞིན་གྱི་རྟགས་ལས་ཐ་དད་པར་ནི་དཔེར་བརྗོད་མ་བསྟན་ཏེ། རྒྱུ་ལས་འབྲས་བུ་བསྒྲུབས་པས་ན་རང་བཞིན་རྟགས་ཀྱི་ནང་དུ་འདུས་པའི་ཕྱིར། འདི་ནི་རྣམ་པར་བཞག་འཇོག་གི་རྒྱུ་འབྲས་ཡིན་ནོ། །
བཞི་པ་རྩོད་པ་སྤང་བ་ལ། མི་དམིགས་པའི་བློ་སྐྱེ་བའི་ཚུལ། མི་དམིགས་པ་རང་གིས་གྲུབ། དོན་བསྡུ་བའོ། ། དང་པོ་ནི། གཅིག་དམིགས་ཉམས་སུ་མྱོང་བ་ལས། ། འདི་ནི་དམིགས་སོ་ཞེས་བྱ་བའམ། ། མ་དམིགས་སོ་ཞེས་རྟོགས་ཅན་གྱི། ། བློ་ནི་སྐྱེ་བར་འགྱུར་བ་ཡིན། ། མྱོང་བ་ཁྱད་པར་ཅན་ཉིད་ལས། །
དོན་རྣམས་ཁྱད་པར་ཅན་དུ་རྟོགས། ། དེ་ལྟའི་བདག་ཉིད་ཅན་མྱོང་ནི། ། འདི་ནི་ཐ་དད་བློ་རྒྱུ་ཡིན། ། ཅེས་སྨོས་ཏེ། འདི་ནི་རང་བཞིན་རྟགས་སུ་འདུས་པ་མི་འཐད་དེ། བདག་གཅིག་ཏུ་མ་འབྲེལ་བའི་ཕྱིར། དཔེར་ན་རི་བོང་གི་རྭ་དང་བོང་བུའི་རྭ་ལ་འབྲེལ་བ་མེད་པ་བཞིན་ནོ་ཞེ་ན། ༼༣༣༩ན༽མྱོང་བ་ཁྱད་པར་ཅན་བུམ་པས་དག་པའི་ས་ཕྱོགས་མཐོང་བའི་མངོན་སུམ་ཉིད་ལས་ས་ཕྱོགས་སུ་སྣང་རུང་གི་དོན་བུམ་པ་རྣམས་དམིགས་པའི་ཁྱད་པར་ཅན་དུ་རྟོགས་ཏེ། གཅིག་བུམ་པས་དག་པའི་ས་ཕྱོགས་དམིགས་པར་ཉམས་སུ་མྱོང་བ་ལས་ས་ཕྱོགས་འདི་ནི་དམིགས་སོ་ཞེས་བྱ་བའམ། འདིར་བུམ་པ་འདི་ནི་མ་དམིགས་སོ་ཞེས་རྟོགས་པ་ཅན་གྱི་བློ་ནི་སྐྱེ་བར་འགྱུར་བ་ཡིན་པའི་ཕྱིར།
དེས་ན་བུམ་པས་དག་པའི་ས་ཕྱོགས་མཐོང་བའི་མངོན་སུམ་དེ་ལྟ་བུའི་བདག་ཉིད་ཅན་ཉམས་སུ་མྱོང་བ་དེ་ནི་ས་ཕྱོགས་དམིགས་པ་དང་བུམ་པ་མ་དམིགས་པའི་བློ་འདི་གཉིས་ཐ་དད་པར་བསྐྱེད་པའི་རྒྱུ་ཡིན་ནོ། ། གཉིས་པ་ནི། དེ་ཕྱིར་བློ་དབྱེ་རང་ཉིད་ལས། ། གྲུབ་འགྱུར་དེ་དག་གིས་དེའི་དོན། ། དེ་ལྟར་མིན་ན་ཐུག་མེད་ཕྱིར། ། འགའ་ཡང་ཐ་དད་འགྲུབ་མི་འགྱུར། ། ཞེས་སྨོས་ཏེ། དེ་ལྟར་ཡིན་པ་དེའི་ཕྱིར་བློའི་དབྱེ་བ་ནི་བློ་རང་ཉིད་ལས་གྲུབ་པར་འགྱུར་ཏེ། དེ་ལྟར་རང་རིག་གིས་མྱོང་བའི་ཕྱིར། བློའི་དབྱེ་བ་དེ་དག་གིས་བློ་དེའི་ཡུལ་གྱི་དབྱེ་བའི་དོན་ཡང་གྲུབ་པ་ཡིན་ཏེ།
ཤེས་པའང་ཉིད་ཀྱིས་གྲུབ་པ་དེ་ལྟར་མ་ཡིན་པར་རྒྱུ་མཚན་གཞན་གྱིས་གྲུབ་དགོས་ན། དེ་ལ་ཡང་སྒྲུབ་བྱེད་གཞན་དགོས་པས་ཐུག་པ་མེད་པར་འགྱུར་བའི་ཕྱིར་དང༌། རྒྱུ་མཚན་གཞན་གྱིས་བློ་དང་ཡུལ་གྱི་དབྱེ་བ་འགའ་ཡང་ཐ་དད་པར་འགྲུབ་པར་མི་འགྱུར་བའི་ཕྱིར་རོ། ། དེའི་གཞུང་འཛུགས་པའི་ཕྱིར། རང་བཞིན་ཁྱད་པར་ཅན་མྱོང་ལས། ། གཞན་བསལ་བ་ནི་གཞན་མ་ཡིན། ། དེ་ཕྱིར་དེ་མ་དམིགས་པ་ཡང༌། ། དེ་ལས་ཁྱད་པར་ཅན་དམིགས་ཉིད། ། ཅེས་སྨོས་ཏེ། གཞན་ཡང་ས་༼༣༣༩བ༽ཕྱོགས་སུ་བུམ་པ་དེ་མ་དམིགས་པའི་བློ་དེ་ཡང་བུམ་པ་མ་དམིགས་པ་དེ་ལས་ཁྱད་པར་ཅན་ས་ཕྱོགས་དམིགས་པ་ཉིད་ཡིན་ཏེ།
བུམ་པས་དག་པའི་ས་ཕྱོགས་ཀྱི་རང་བཞིན་ཁྱད་པར་ཅན་མཐོང་ཞིང་མྱོང་བ་ལས་གཞན་བུམ་པ་བསལ་བ་ནི་དོན་གཞན་མ་ཡིན་པ་དེའི་ཕྱིར། གསུམ་པ་ནི། དེས་ན་མ་དམིགས་པ་འདི་ནི། ། རང་ཉིད་མངོན་སུམ་ལས་རྟོགས་པས། ། རང་ཉིད་ཙམ་གྱིས་འཇུག་པ་ཅན། ། དེ་མེད་རྣམ་གཞག་གོ་བྱེད་ཡིན། ། གཞན་དུ་དོན་གྱི་མེད་པ་ཉིད། ། མ་དམིགས་པ་ལས་རྟོགས་པར་འགྱུར། ། གཞན་གྱིས་དམིགས་པ་མེད་པ་ཉིད། ། ཡིན་པའི་ཕྱིར་ན་ཐུག་མེད་འགྱུར། །
ཞེས་སྨོས་ཏེ། དེས་ན་སྣང་རུང་བུམ་པ་ཚད་མས་མ་དམིགས་པ་འདི་ནི་ཆོས་ཅན། རང་ཉིད་ཡོད་ཙམ་གྱི་སྣང་རུང་གི་ཐ་སྙད་འཇུག་པ་ཅན་གྱི་བུམ་པ་དེ་མེད་པའི་རྣམ་གཞག་གོ་བྱེད་ཡིན་ཏེ། བུམ་པ་མེད་པའི་ས་ཕྱོགས་རང་ཉིད་མངོན་སུམ་ལས་རྟོགས་པས་སོ། ། དག་འཛིན་མངོན་སུམ་གྱིས་གྲུབ་པ་ལས་གཞན་དུ་མ་གྲུབ་ན་ཐུག་པ་མེད་པར་འགྱུར་ཏེ། ས་ཕྱོགས་སུ་མ་དམིགས་པའི་དོན་ཅན་གྱི་བུམ་པ་མེད་པ་ཉིད་ནི་བུམ་པ་མ་དམིགས་པ་ལས་རྟོགས་པར་འགྱུར་ལ། རྟགས་གཞན་གྱིས་བུམ་པ་དམིགས་པ་མེད་པ་དེ་ཉིད་ཀྱང་བསྒྲུབ་དགོས་པ་ཡིན་པའི་ཕྱིར་རོ། ། གསུམ་པ་ཞར་ལ་མི་སྣང་བ་མ་དམིགས་པའི་གཏན་ཚིགས་བཤད་པ་ནི། མི་སྣང་ངེས་པ་མི་རུང་ཕྱིར། ། གཞན་དུ་བཞག་པ་འགོག་འགྱུར་དཔེར། །
སེམས་ཅན་གཞན་ལ་རྟགས་མེད་པའི། ། རྣམ་རྟོག་ལ་སོགས་མི་འགྲུབ་བཞིན། ། འབྲས་བུ་ངེས་མེད་ཅན་འདི་ནི། ། ལྡོག་པ་བསྒྲུབ་པར་ནུས་མ་ཡིན། ། ངེས་པར་བསྒྲུབ་༼༣༤༠ན༽ཕྱིར་གཏན་ཚིགས་ལས། ། དང་པོའི་དབང་དུ་བྱས་པ་ཡིན། ། ཅེས་སྨོས་ཏེ། མདུན་གྱི་གཞི་འདིར་ཤ་ཟ་མ་དམིགས་པས་མེད་པར་ངེས་པ་ལས་གཞན་དུ་ཡོད་ངེས་ཀྱི་ཐ་སྙད་བཞག་པ་འགོག་པར་འགྱུར་ཏེ། མི་སྣང་བ་སྟེ་སྣང་དུ་མི་རུང་བའི་ཡོད་མེད་གང་དུ་ཡང་ངེས་པར་མི་རུང་བའི་ཕྱིར། དཔེར་ན་མ་དམིགས་ཀྱང་སེམས་ཅན་གཞན་ལ་རྟགས་མེད་པའི་རྒྱུ་མཚན་གྱིས་རྣམ་རྟོག་ལ་སོགས་པ་མི་འགྲུབ་པ་བཞིན་ནོ། །
དེས་ན་ཤ་ཟ་མ་དམིགས་པ་འདི་ནི་ཆོས་ཅན། མདུན་གྱི་གཞིར་ཤ་ཟ་ཡོད་པ་ལས་ལྡོག་པའི་མེད་པ་བསྒྲུབ་པར་ནུས་པ་མ་ཡིན་ཏེ། གཞི་དེར་ཤ་ཟ་ཡོད་མེད་གང་གི་ཡང་འབྲས་བུ་ངེས་མེད་ཅན་ཡིན་པའི་ཕྱིར། འོ་ན་སྔར་མ་དམིགས་པས་མེད་ངེས་བསྒྲུབ་ནུས་པ་དང་འགལ་ལོ་ཞེ་ན། མི་འགལ་ཏེ། དེ་ལྟར་བཤད་པ་ནི་སྣང་རུང་མ་དམིགས་པ་དང་མི་སྣང་བ་མ་དམིགས་པའི་གཏན་ཚིགས་གཉིས་ལས་དང་པོ་བའི་དབང་དུ་བྱས་པ་ཡིན་ཏེ། དེས་རང་གི་དགག་བྱ་མེད་པར་ངེས་པར་བསྒྲུབ་ནུས་པའི་ཕྱིར། བཞི་པ་འགལ་དམིགས་ཀྱི་རྟགས་ལོགས་སུ་མི་སྟོན་པའི་རྒྱུ་མཚན་བཤད་པ་ལ། སྤྱིར་བསྟན་པ། ཚད་མས་གནོད་འགལ་བྱེ་བྲག་ཏུ་བཤད་པའོ། །
དང་པོ་ནི། རང་གི་སྦྱོར་བ་དག་ལ་དེའི། ། རང་གི་ངོ་བོ་སྦྱོར་བའམ། ། དོན་ལ་གནོད་བྱེད་ངོ་བོ་དེ། ། ཡོད་ན་ཡོད་པས་མེད་ཕྱིར་རམ། ། ཕན་ཚུན་ཐ་དད་བསྒྲུབ་ཕྱིར་ཏེ། ། བརྟན་དངོས་དང་ནི་འཇིག་པ་བཞིན། ། ཞེས་སྨོས་ཏེ། ཕྱོགས་ཆོས་ཅན་གྱི་རབ་དབྱེར་འགལ་དམིགས་ཀྱི་རྟགས་ཀྱང་ཅི་སྟེ་མི་སྟོན་ཅེ་ན། སྣང་རུང་མ་དམིགས་པའི་རྟགས་རང་གི་སྦྱོར་བ་དག་ལ་ཆོས་༼༣༤༠བ༽ཅན།
གཉིས་སུ་དབྱེར་ཡོད་དེ། མ་དམིགས་པ་དེའི་རང་གི་ངོ་བོ་འབྲེལ་ཟླ་མ་དམིགས་པ་རྟགས་སུ་སྦྱོར་བའམ། རང་གི་དགག་བྱའི་དོན་ལ་གནོད་བྱེད་ཀྱི་ངོ་བོ་རྟགས་སུ་སྦྱོར་བ་གཉིས་ཡོད་པའི་ཕྱིར། འགལ་དམིགས་ཀྱི་རྟགས་ཀྱི་མཚན་གཞི་ནི་གྲང་བའི་རེག་པ་ཡོད་པ་ན་མེ་སྟོབས་ལྡན་ཡོད་པས་གྲང་བའི་རེག་པ་རྒྱུན་མེད་པར་བྱེད་པའི་ཕྱིར། ཕན་ཚུན་སྤངས་ནས་ཐ་དད་དུ་གྲུབ་པའི་ཕྱིར་ཏེ། དཔེར་ན་བརྟན་དངོས་ཏེ་རྟག་པ་དང་ནི་འཇིག་པ་བཞིན་ནོ། ། གཉིས་པ་ཚད་མས་གནོད་འགལ་བྱེ་བྲག་ཏུ་བཤད་པ་ལ། དངོས་དང༌། རྒྱུ་མཚན་ནོ། ། དང་པོ་ནི།
ཚད་མ་གཞན་གྱིས་གནོད་ཕྱིར་ཡང༌། ། ངེས་འགྱུར་དང་ནི་བལྟོས་བཅས་བཞིན། ། ཞེས་སྨོས་ཏེ། ཡང་གྲུབ་ཙམ་ནས་འཇིག་ངེས་སུ་གྱུར་པ་དང་ནི་འཇིག་པ་རྒྱུ་གཞན་ལ་བལྟོས་བཅས་ཀྱང་ཆོས་ཅན། འགལ་བར་ངེས་པ་མ་དམིགས་པ་ལ་བལྟོས་པ་ཡིན་ཏེ། ཚད་མ་གཞན་གྱིས་གནོད་པའི་འགལ་བ་ཡིན་པའི་ཕྱིར་ཞེས་པ་བཞིན་ནོ། ། གཉིས་པ་རྒྱུ་མཚན་ལ། བལྟོས་བཅས་ངེས་པར་མི་འཐད། བལྟོས་མེད་མ་ངེས་པར་མི་འཐད། དངོས་པོ་མིན་པ་སྤང༌།
དོན་བསྡུ་བའོ། ། དང་པོ་ནི། རྒྱུ་གཞན་ལས་སྐྱེས་ཉེ་བར་ནི། ། གདོན་མི་ཟ་བར་ག་ལ་ཡོད། ། དངོས་པོའི་རྒྱུ་ལས་བྱུང་ཡིན་ན། ། བརྒྱུད་པའི་དུབ་པས་ཅི་ཞིག་བྱ། ། གལ་ཏེ་རྒྱུ་དེས་འཇིག་པ་གཞན། ། བསྐྱེད་པས་དེ་ནི་འཇིག་པར་འགྱུར། ། དངོས་པོ་དེ་ཉིད་འཇིག་པ་ཡི། ། ངང་དུ་བསྐྱེད་ན་ཅི་ཞིག་འགྱུར། །
དེ་ནི་བདག་ཉིད་གྲུབ་འགྱུར་ན། ། བདག་ལ་ཕན་འདོགས་བྱེད་པ་གང༌། ། བདག་ལ་ཕན་འདོགས་བྱེད་མིན་ན། ། དེ་༼༣༤༡ན༽ཡི་བལྟོས་བྱ་གང་ཅི་ཞིག ། ཅེས་སྨོས་ཏེ། རྒྱུ་དོན་གཞན་ལ་བལྟོས་ནས་བུམ་པའི་འཇིག་པ་སྐྱེས་པ་ཡིན་ན་བུམ་པ་གདོན་མི་ཟ་བར་འཇིག་ངེས་སུ་ག་ལ་ཡོད། གལ་ཏེ་བུམ་པའི་འཇིག་པ་དེ་དངོས་པོ་བུམ་པའི་རྒྱུ་ལས་བྱུང་བ་ཡིན་ནོ་ཞེ་ན། བརྒྱུད་པའི་དུབ་པ་དེ་ལྟ་བུས་ཅི་ཞིག་བྱ་སྟེ་དོན་མེད་དོ། ། གལ་ཏེ་རྒྱུ་དེས་འཇིག་པ་གཞན་ཞིག་བསྐྱེད་པས་དེས་བུམ་པ་དེ་ནི་འཇིག་པར་འགྱུར་རོ་ཞེ་ན། བུམ་པའི་རྒྱུའི་དངོས་པོ་དེ་ཉིད་ཆོས་ཅན།
བུམ་པ་འཇིག་པའི་ངང་ཚུལ་ཅན་དུ་བསྐྱེད་ན་མི་རིགས་པ་ཅི་ཞིག་ཡོད་པར་འགྱུར་ཏེ། བུམ་པའི་འཇིག་པ་ལ་ཕན་འདོགས་བྱེད་ཡིན་པའི་ཕྱིར་རོ། ། དེས་ན་བུམ་པ་དེ་ནི་བདག་ཉིད་གྲུབ་ཙམ་ནས་འཇིག་ངེས་སུ་འགྱུར་ན་བུམ་པ་འཇིག་པའི་བདག་ཉིད་ཡིན་པ་ལ་ཕན་འདོགས་བྱེད་ཀྱི་རྒྱུ་དོན་གཞན་གང་ཞིག་ཡོད་ལ། བདག་ཉིད་འཇིག་པ་ལ་ཕན་འདོགས་བྱེད་དོན་གཞན་ཡོད་པ་མ་ཡིན་ན་བུམ་པའི་འཇིག་པ་དེའི་བལྟོས་བྱ་རྒྱུ་དོན་གཞན་གང་ཅི་ཞིག་ཡོད་དེ་མེད་དོ། ། གཉིས་པ་ནི། བལྟོས་མེད་དངོས་པོ་ནམ་ཡང་ནི། ། དེ་ལྟར་མིན་པར་ཇི་ལྟར་འགྱུར། ། དཔེར་ན་དེ་ཉིད་འཇིག་ཀ་མར། ། སྡོད་ལ་བརྟེན་པར་མི་འདོད་བཞིན། ། ཞེས་སྨོས་ཏེ།
བུམ་པའི་དངོས་པོ་ཆོས་ཅན། ནམ་ཡང་ནི་རང་གི་ངང་གིས་འཇིག་པ་དེ་ལྟར་མིན་པར་ཅུང་ཟད་ཅིག་སྡོད་པར་ཇི་ལྟར་འགྱུར་ཏེ། འཇིག་རྒྱུ་དོན་གཞན་ལ་བལྟོས་མེད་དུ་འཇིག་པའི་ཕྱིར། དཔེར་ན་མར་མེ་དེ་ཉིད་འཇིག་ཀ་མར་ཅུང་ཟད་ཅིག་སྡོད་པ་ལ་བརྟེན་པར་མི་འདོད་པ་བཞིན་ནོ། ། གསུམ་པ་ནི། བལྟོས་པ་མེད་ན་སྐད་ཅིག་ཀྱང༌། ། དངོས་པོ་ཡོད་མིན་འགྱུར་ཞེ་ན། ། དེ་ལྟར་གྱུར་༼༣༤༡བ༽དེ་དངོས་ཉིད་ཡིན། ། དངོས་མེད་དེ་ལྟར་ཅི་ལྟར་འགྱུར། ། ཞེས་སྨོས་ཏེ།
བུམ་པ་འཇིག་པ་རྒྱུ་དོན་གཞན་ལ་བལྟོས་པ་མེད་ན་བུམ་པ་སྐད་ཅིག་ཀྱང་དངོས་པོར་ཡོད་པ་མ་ཡིན་པར་འགྱུར་རོ་ཞེ་ན། བུམ་པ་སྐད་ཅིག་ཀྱང་སྡོད་པ་མེད་པར་འཇིག་པ་དེ་ལྟར་གྱུར་པས་ན་བུམ་པ་དེ་དངོས་པོ་ཉིད་ཡིན་ཏེ། དངོས་མེད་ཡིན་ན་སྐད་ཅིག་ཀྱང་མི་སྡོད་པར་འཇིག་པ་དེ་ལྟར་ཅི་ལྟར་འགྱུར་ཏེ་མི་འགྱུར་བའི་ཕྱིར། བཞི་པ་ནི། གང་དག་དེ་ཡོད་གཞན་བལྟོས་མེད། ། དེ་དག་དེ་ཡོད་ལ་ངེས་ཡིན། ། འབྲས་བུའི་ལས་ལ་གེགས་བྱེད་པ། ། མེད་པ་ཅན་གྱི་ཚོགས་པ་བཞིན། ། ཞེས་སྨོས་ཏེ། དངོས་པོ་གང་དག་རང་གི་ཁྱད་པར་གྱི་ཆོས་དེ་རང་ལ་ཡོད་པ་གཞན་ལ་བལྟོས་མེད་ཡིན་པས་ཁྱད་པར་གྱི་ཆོས་དེ་དག་དངོས་པོ་དེ་ལ་ཡོད་པ་ལ་ཚད་མས་གནོད་པ་མེད་ཅིང་ངེས་པ་ཡིན་ཏེ།
དཔེར་ན་གཞན་ལ་བལྟོས་མེད་དུ་འབྲས་བུ་བསྐྱེད་པ་ལས་གེགས་བྱེད་པ་མེད་པ་ཅན་གྱི་ཆའི་རྒྱུའི་ཚོགས་པ་ཚང་བ་བཞིན་ནོ། ། དེའི་ཕྱིར་འགལ་དམིགས་ཀྱི་རྟགས་ཀྱང་མ་དམིགས་པའི་རྟགས་སུ་འདུ་བ་ཡིན་ནོ། ། དེ་ལྟར་ན་ཡང་དག་གཉིས་དང་མ་ངེས་པ་ལྔ་ཡིན་ནོ། ། གསུམ་པ་ཐ་མར་དགེ་བ་རྩོམ་པ་མཐར་ཕྱིན་པའི་བྱ་བ་ལ། གཞུང་འདི་རྟོགས་པར་དཀའ་བ་དང༌། རྟོགས་ན་ཕན་ཡོན་ཆེ་བར་བསྟན་པ། རྩོམ་པ་པོའི་མཚན་བརྗོད་པའོ། ། དང་པོ་ནི། བློ་ཡི་ནུས་པ་ཆུང་བ་མེད་པ་དེ་དག་གིས་ཀྱང་ཟབ་མོའི་དེ་ཉིད་རྟོགས་མེད་ཅེ་ན། ། བརྩོན་འགྲུས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་མཆོག་གི་དེ་ཉིད་མཐོང་མེད་ལྡན། །
འགྲོ་བ་རྣམས་ལ་མཚུངས་པར་ལེགས་བཤད་སླར་འཛིན་བྱེད་པ་མི་རྙེད་པ་ཅན་༼༣༤༢ན༽ཁོ་བོའི་གཞུང༌། ། རྒྱ་མཚོ་ལ་ནི་ཆུ་བོ་བཞིན་དུ་རང་གི་ལུས་ལ་ཐིམ་ཞིང་ནུབ་པ་ཉིད་དུ་འགྱུར། ། ཞེས་སྨོས་ཏེ། བློ་ཡི་ནུས་པ་ཆུང་བ་མེད་པར་གྲགས་པ་དེ་དག་གིས་ཀྱང་གཞུང་ལུགས་འདིའི་ངེས་དོན་ཟབ་མོའི་བསྟན་བཅོས་ཀྱི་དེ་ཉིད་རྟོགས་པ་མེད་པ་ཅན་དུ་གྱུར་ན། བློ་ཆུང་རྣམས་འདིའི་གནས་ལུགས་རྟོགས་ནུས་པའི་ཤེས་རབ་དང་ཇི་ལྟར་ལྡན། བརྩོན་འགྲུས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་གཞུང་ལུགས་འདིའི་རིགས་པ་མཆོག་གི་དེ་ཉིད་མཐོང་བ་མེད་པ་དང་ལྡན་ན་ལེ་ལོ་ཅན་དག་གིས་ཇི་ལྟར་རྟོགས། དེས་ན་སྙིགས་དུས་ཀྱི་འགྲོ་བ་རྣམས་ལ་ཕལ་ཆེར་མཚུངས་པར་ཁོ་བོའི་ལེགས་བཤད་འདི་ལྟ་བུ་སླར་ཏེ་སླད་ནས་འཛིན་པར་བྱེད་པ་མི་རྙེད་པ་ཅན་ཕྱོགས་གླང་གི་དགོངས་དོན་ཁོ་བོས་བཀྲལ་བའི་གཞུང་འདིའི་དོན་གྱི་རྟོགས་པའང་རྒྱ་མཚོ་ཆེན་པོ་ལ་ཆུ་བོ་བཞིན་དུ་སློབ་དཔོན་ཆོས་ཀྱི་གྲགས་པ་རང་གི་ལུས་ལ་ཐིམ་ཞིང་ནུབ་པར་གྱུར་པ་ལས་གཞན་གྱི་བློ་གྲོས་ཀྱི་སྤྱོད་ཡུལ་དུ་མ་གྱུར་ཅེས་རང་གི་སློབ་མ་བསྟན་བཅོས་འདིའི་འགྲེལ་བྱེད་མཁན་གྱི་བློ་ནུས་ལ་ཐུགས་ཆད་པའི་གསུང་དུ་གྲགས་སོ། ། གཉིས་པ་ནི། བསྟན་བཅོས་འདི་ནི་ཐར་པ་དང་ཐམས་ཅད་མཁྱེན་པའི་ཚུལ་དང་ཚུལ་མིན་རྣམ་པར་འབྱེད་པ་ལ་མཁས་པར་འདོད་པ་དག་གིས་ཉེ་བར་རྟོགས་ན་ཡང་དག་པའི་དོན་ལ་ཕྱིན་ཅི་ལོག་པའི་ལྟ་བ་ངན་པའི་བློའི་ཚང་ཚིང་སྲེག་པར་བྱེད་པའི་ནུས་པ་དང་ལྡན་པ་ཡིན་ཏེ། འཕགས་པ་འཇམ་མགོན་ཉིད་ཀྱིས་རྗེས་སུ་བཟུང་བར་གྱུར་པའི་སློབ་དཔོན་ཆེན་པོ་ཕྱོགས་ཀྱི་གླང་པོ་དེས་ཡང་དག་པའི་རིགས་པའི་ལམ་སྟོན་པ་དེ་ཉིད་འདིར་བཤད་པའི་ཕྱིར།
དེ་ལྟ་བུའི་༼༣༤༢བ༽གཞུང་ལུགས་ཉིན་མོར་བྱེད་པ་བློ་གྲོས་གསལ་བར་ནུས་པའི་ཡོན་ཏན་བརྒྱ་ལྡན་འདི་ནི་བློ་ངན་ཉིན་མོ་སྤོང་བྱེད་ཀྱི་འབྱུང་པོའི་བྱ་དང་འདྲ་བའི་སྐལ་པ་ངན་པའི་འཇིགས་པ་སྤོང་བར་བྱེད་ནུས་ལ། རྒྱུ་མཚན་དེ་ལྟ་མོད་ཀྱི་བློ་མིག་རྣམ་པར་དག་པའི་མཁས་པའི་ཚོགས་ཀྱི་བློ་གྲོས་ཀྱི་པདྨོ་རྒྱས་པར་བྱེད་པ་ཡིན་ནོ། ། ཚད་མའི་མདོ་ཀུན་ལས་བཏུས་པ་རྣམ་པར་འགྲེལ་པར་བྱེད་པ་ཚད་མའི་ལེགས་པར་བཤད་པ་ཐམས་ཅད་ཀྱི་ཆུ་བོ་ཡོངས་སུ་འདུ་བ་རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ་ལས། གཞན་དོན་རྒྱ་ཆེར་བཤད་པའི་ལེའུ་སྟེ་བཞི་པའི་བཤད་པའོ། ། གསུམ་པ་ནི། ཚད་མ་རྣམ་འགྲེལ་གྱི་ཚིག་ལེ་འུར་བྱས་པ་འདི་ནི་འཛམ་བུའི་གླིང་གི་ཡུལ་ལྷོའི་ཕྱོགས་ཀྱི་རྒྱུད་དུ་བྱུང་བ། ཤེས་བྱ་དང་མི་མཐུན་པའི་གཞུང་ལུགས་ངན་པ་ཐམས་ཅད་ཆེས་ཤིན་ཏུ་འཁྲུལ་བར་འཇུག་པ། སངས་རྒྱས་ཀྱི་བསྟན་པ་ལ་རྒོལ་བ་པ་དག་གིས་འགྲན་པའི་ཟླ་མེད་པའི་མཁས་པ་ཆེན་པོ་དཔལ་ཆོས་ཀྱི་གྲགས་པས་མཛད་པ་རྫོགས་སོ། ། གསུམ་པ་འགྱུར་མཐར་ཕྱིན་པའི་བྱ་བ་ལ། དང་པོར་སྒྱུར་བ་པོ་ནི།
རྒྱ་གར་གྱི་མཁན་པོ་སུ་ཏི་ཤྲཱི་ཞེས་དཔལ་རབ་འབྱོར་ཞི་བ་དང༌། བོད་ཀྱི་ལོ་ཙཱ་བ་རྨ་དགེ་སློང་དགེ་བའི་བློ་གྲོས་ཀྱིས་བསྒྱུར་བ་དང༌། བར་དུ་བོད་བཙད་པོ་མིའི་དབང་ཕྱུག་དབང་སྡེའི་བཀས་བསྐུལ་ནས། ཁ་ཆེའི་གྲོང་ཁྱེར་དཔེ་མེད་ཀྱི་ཤར་ཕྱོགས་ཡུལ་འཁོར་ལོ་འཛིན་པ་ཞེས་བྱ་བ་གྲུབ་པའི་གནས་སུ་གྲགས་པའི་འདབས་རྣམ་པར་རྒྱལ་བའི་ཞིང་ཞེས་བྱ་བར་ཁ་ཆེའི་པཎྜི་ཏ་ཆེན་པོ་སྐལ་ལྡན་རྒྱལ་པོ་དང༌། བོད་ཀྱི་ལོ་ཙཱ་བ་ཆེན་པོ་དགེ་སློང་བློ་ལྡན་ཤེས་རབ་ཀྱིས་བསྒྱུར་༼༣༤༣ན༽ཅིང༌། དུས་ཕྱིས་མཁས་པ་བསོད་སྙོམས་པ་ཆེན་པོ་ཤཱཀྱ་ཤྲཱི་བྷ་དྲ་ལ་སོགས་པ་དང༌། བོད་ཀྱི་ལོ་ཙཱ་བ་བདག་ཉིད་ཆེན་པོ་ས་སྐྱ་པཎྜི་ཏས་ལེགས་པར་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ཞེས་བྱ་བ་འདི་ནི་དཔལ་ཙཱ་རི་ཏྲར་ཀརྨ་པ་རང་བྱུང་ཀུན་མཁྱེན་ཆོས་ཀྱི་རྒྱལ་པོ་ཆོས་གྲགས་རྒྱ་མཚོས་སྦྱར་བར་མཛད་དོ་ཞེས་གྲགས་པ་ལས། དེ་ལྟར་ཚད་མའི་གཞུང་ལུགས་ཀྱི་རྒྱ་མཚོ་མཐའ་དག་འདུ་བ་རིགས་གཞུང་རྒྱ་མཚོ་ཞེས་བྱ་བ་སློབ་དཔོན་བདག་ཉིད་ཆེན་པོ་ཕྱོགས་ཀྱི་གླང་པོའི་ཚད་མའི་མདོ་དང༌། སློབ་དཔོན་ཆེན་པོ་ཆོས་ཀྱི་གྲགས་པའི་ཚད་མ་སྡེ་བདུན་པོ་ཐམས་ཅད་ཀྱི་ཚིག་དོན་འགྲེལ་པའི་གླེགས་བམ་གཅིག་ཏུ་རྒྱ་ཆེར་རྣམ་པར་བཤད་པའི་ལེགས་པར་བཤད་པ་འདི་ལྟ་བུ་སའི་སྟེང་དུ་ཇི་ལྟར་བྱུང་བའི་གཏམ་བརྗོད་པར་གྱིས་ཤེ་ན།
དེ་ཡང་འདི་ལྟར་ཐོས་ཏེ། འདས་པའི་སངས་རྒྱས་གཞན་ཕན་རྣམ་རོལ། ད་ལྟར་གྱི་སངས་རྒྱས་མགོན་པོ་འོད་དཔག་ཏུ་མེད་པ། མ་འོངས་པའི་སངས་རྒྱས་དྲུག་པ་སེང་གེ་སྒྲ་དེ་ཉིད་བཅོམ་ལྡན་འདས་ཤཱཀྱ་ཐུབ་པ་འདིའི་ཐེག་པ་གསུམ། གྲུབ་མཐའ་སྨྲ་བ་བཞི། མདོ་སྔགས་ཀྱི་བསྟན་པ་མཐའ་དག་སྐྱོང་བ་ལ་སྤྲུལ་པའི་སྐུ་དུ་མར་བྱོན་པ་ལས། ནང་རྣམ་པར་རིག་པ་ཙམ་གྱི་གྲུབ་པ་སྲུང་བའི་རིགས་པར་སྨྲ་བ་ལ་གཙོ་བོར་སློབ་དཔོན་ཆེན་པོ་ཕྱོགས་གླང་དང་ཆོས་གྲགས་གཉིས་སུ་སྔོན་འཕགས་པའི་ཡུལ་དུ་སྤྲུལ་ཞིང༌། གངས་ཅན་གྱི་ལྗོངས་འདིར་དེའི་ལུགས་གསལ་བར་བྱེད་པ་ལ་སླར་རྒྱལ་བ་ཀརྨ་པ་བདུན་པ་ཆོས་གྲགས་རྒྱ་མཚོ་རང་བྱུང་ཀུན་མཁྱེན་ཆོས་ཀྱི་རྒྱལ་པོ་ཞེས་པའི་སྐུའི་སྣང་བརྙན་འཛིན་པར་མཛད་དེ། སྡེ་བདུན་མདོ་དང་བཅས་པའི་ཟབ་དོན་༼༣༤༣བ༽གྱི་གསང་བའི་གནད་བོད་ཀྱི་རྟོག་གེ་མཁན་གྱིས་བསླད་པ་ཐམས་ཅད་དྲུངས་འབྱིན་པར་བྱེད་པ། ལོག་རྟོག་མཐའ་དག་བཀག་ནས་ཡང་དག་པའི་སྣང་བ་འབྱིན་པའི་བསྟན་བཅོས་མ་ཚང་བ་མེད་ཅིང༌།
གསལ་ཞིང་གོ་བདེ་བ། གཟུང་སླ་བ། རྣར་སྙན་པ། ཡོངས་སུ་རྫོགས་པ་ཞིག་མཛད་པར་གྲགས་པ་ལས། གདུལ་བྱ་ལེ་ལོ་ཆེ་ཞིང་ཤེས་རབ་ཆུང་བ་དག་གིས་བསྟན་བཅོས་དེ་དག་ལ་རྣམ་པར་དཔྱོད་པའི་བློ་གྲོས་ཀྱིས་བཟུང་བར་མ་ནུས་ནས་གླེགས་བམ་གྱི་ཕྱི་མོའང་ལེགས་པར་བསྡུ་བའི་གཞི་ཉམས་པར་གྱུར་པ་ན། རྒྱལ་བ་ཀརྨ་པའི་ཕྲིན་ལས་པ་ཆེན་པོ་དཔལ་ཕྱོགས་ཐམས་ཅད་ལས་རྣམ་པར་རྒྱལ་བའི་ལྷ་ཞེས་བྱ་བ་དང༌། དཔལ་ཞྭ་ལྗང་བ་ཤར་དྭགས་པོའི་པཎྜི་ཏ་ཆེན་པོ་ཆོས་རྒྱལ་བསྟན་པ་ཞེས་པ་ཤེར་བརྩོན་ཕུན་སུམ་ཚོགས་པ་དག་གི་བསོད་ནམས་ཀྱི་སྐལ་བ་ཆེན་པོ་སྨིན་པར་གྱུར་ནས་སྒོ་གསུམ་གྱི་འབད་པ་ཆེན་པོས་གླེགས་བམ་གྱི་གཞི་ཉམས་པ་དེ་དག་བསྡུས་པ་ལས། ཚད་མ་མདོའི་ཚིག་དོན་ཐོ་རེ་དང༌། རྣམ་ངེས་དང་རིགས་ཐིག་གི་ཚིག་དོན་ཐོ་རེ་དང༌། རྣམ་འགྲེལ་གྱི་ཚིག་དོན་ཡོངས་རྫོགས་དང་བཅས་པ་རྙེད་པ་ཚབ་མ་འཚལ་བར་བགྱིས་སྟེ།
བདག་ཉིད་ཆེན་པོ་ཀརྨ་ཕྲིན་ལས་པ་ཞེས་བྱ་བས་གསེར་གྱི་གླེགས་བམ་དུ་བསྒྲུབས་ནས། བདག་ཀརྨ་པའི་མཚན་གྱིས་བྱིན་གྱིས་བརླབས་པ་མི་བསྐྱོད་རྡོ་རྗེའི་སྤྱི་བོའི་གཙུག་ཏུ་བཀོད་དེ། ལེགས་པར་བཤད་པ་འདི་ཉིད་ཀྱི་ཚིག་དོན་རགས་རིམ་བཀྲོལ་ཏེ། ཚུལ་འདི་ལས་བརྩམས་པའི་གདུལ་བྱ་དག་གི་ལོག་རྟོག་བསལ་ཕྱིར་འཆད་རྩོད་རྩོམ་པའི་སྒོ་ནས་བྱ་བ་རྒྱ་ཆེར་གྱིས་ཞེས་པའི་བཀའི་གནང་བ་གསེར་གྱི་གཉའ་ཤིང་ལྟར་ལྕི་བར་ཐོབ་པ་ལ་བརྟེན། ཁོ་བོས་༼༣༤༤ན༽ཕྱི་ནང་གི་རིགས་པའི་གཞུང་ལུགས་ཐམས་ཅད་ལ་ལེགས་པར་སྦྱངས་ཏེ་བསྙེངས་པ་ཐམས་ཅད་དང་བྲལ་བའི་དབང་གིས་རིགས་གཞུང་རྒྱ་མཚོའི་བསྟན་བཅོས་འདི་ཉིད་ལ་ཚིག་དོན་གྱི་ཞུ་དག་ཡང་དག་པར་བགྱིས་ནས་རང་ལོ་ཉེར་གསུམ་པ་ལ་བསྟན་བཅོས་ཆེན་པོ་འདི་ཉིད་སྤར་དུ་བསྒྲུབས་ནས་ཀརྨ་གྲྭ་ཚང་ལེགས་བཤད་གླིང་དུ་ཆོས་ཀྱི་རྒྱལ་པོ་ཆེན་པོ་ཟླ་བྲལ་ཀརྨ་པའི་ཕྲིན་ལས་པ་ཆེན་པོའི་དྲུང་དུ་ཕུལ་ཏེ། འདི་ལྟར་བསྒྲུབས་པའི་ཡི་གེ་པ་དང༌། སྤར་མཁན་རྡོ་རྗེ་ཚེ་དབང་དང་རྡོ་རྗེ་ཚེ་བརྟན་སོགས་དང༌། དེའི་མཐུན་པའི་འཚོ་རྐྱེན་གྱི་ལག་གི་བླ་གླིང་དཔོན་སངས་རྒྱས་རྒྱལ་མཚན་སོགས་ཀྱིས་གཙོས་པའི་མ་རྒན་ནམ་མཁའི་མཐའ་དང་མཉམ་པའི་སེམས་ཅན། བླ་མ་ཆེན་པོ་ཀརྨ་པའི་གོ་འཕང་མྱུར་དུ་ཐོབ་ནས་འཁོར་འདས་ཀྱི་རྒྱ་མཚོ་ཆེན་པོ་དྲུངས་འབྱིན་པའི་ཆེད་དུ་ཡོངས་སུ་བསྔོ་བར་བྱས་པ་ཡིན་ནོ་ཞེས་བྱ་བ་ནི། དེ་ལྟ་བུ་བྱུང་བའི་ཚུལ་བརྗོད་ནས་ཚིགས་སུ་བཅད་དེ་སྨྲས་པ་ནི།
གྲུབ་པའི་མཐའ་ལ་བློ་གྲོས་ཞུགས་པ་དང༌། ། མ་ཞུགས་པ་ཡི་འཇིག་རྟེན་རྣམ་གཉིས་ལས། ། མ་ཞུགས་རྣམས་ལ་འཆིང་དུང་གྲོལ་བ་ལ། ། དཔྱོད་པ་མེད་པས་གྱི་ནར་གནས་པར་ཟད། ། གྲུབ་པའི་མཐའ་ལ་བློ་གྲོས་ཞུགས་པ་དག ། ཕྱི་རོལ་པ་དང་ནང་པར་སྨྲ་བ་ལས། ། ཕྱི་རོལ་པ་ལ་ཐར་པའི་ལམ་མེད་ཕྱིར། ། ལུགས་དེ་ཐར་འདོད་རྣམས་ཀྱིས་དགག་པར་འོས། ། ནང་པར་སྨྲ་ལ་བྱེ་མདོ་སེམས་ཙམ་དང༌། ། དབུ་མར་སྨྲ་བ་བཞི་ཞེས་གྲགས་པ་ལས། །
བྱེ་བྲག་སྨྲ་དང་མདོ་སྡེ་པ་ཉིད་ཀྱི། ། གྲུབ་པའི་མཐའ་ལས་འབྱུང་བའི་དོན་པོ་ནི། ། གང་ཟག་བདག་མེད་ཙམ་ཞིག་ལྷུར་བྱེད་དེ། ། ༼༣༤༤བ༽འཁོར་བ་འདི་ལས་ཐར་བ་ཙམ་ནུས་ཀྱང༌། ། གཟུང་འཛིན་ཆོས་ཀུན་བདེན་པར་བཟུང་དབང་གིས། ། ཐམས་ཅད་མཁྱེན་ལ་གེགས་བྱེད་སྒྲིབ་བཅས་ཕྱིར། ། ཀུན་མཁྱེན་འདོད་པས་སྒྲོ་སྐུར་འདི་འགོག་རིགས། ། སེམས་ཙམ་སྨྲ་བའང་ཕྱི་དོན་བདེན་མེད་དུ། ། རྟོགས་པར་ཟད་ཀྱང་སེམས་ཉིད་རང་གསལ་བ། ། སྒྲིབ་དང་བྲལ་བའི་བདེན་པར་གྲུབ་ཞེན་པས། །
ཤེས་བྱ་བཟུང་བའི་ཕྱོགས་གཅིག་བདེན་མེད་དུ། ། གཏན་ལ་ཕབ་པས་ཐེག་ཆེན་སྦྱོར་ལམ་ཙམ། ། བགྲོད་པར་ནུས་ཀྱང་ཤེས་བྱ་འཛིན་པའི་ཆ། ། བདེན་པར་འཛིན་པའི་སྒྲིབ་པ་སྦྱོང་མེད་པས། ། ཤེས་བྱ་ཐམས་ཅད་ཁྱབ་པའི་ཆོས་ཀྱི་བདག ། རང་བཞིན་མེད་པར་རྟོགས་པའི་སྟོང་པ་ཉིད། ། མངོན་དུ་བྱེད་པའི་གོ་སྐབས་མེད་པའི་ཕྱིར། ། རྣམ་རིག་གྲུབ་པའི་མཐའ་འདིའང་དགག་པར་འོས། ། དེ་ལྟར་ན་ཡང་ཕྱོགས་གླང་གྲགས་པ་ཡི། ། སྡེ་བདུན་མདོ་དང་བཅས་པ་འདི་ཉིད་དུ། །
སེམས་ཙམ་གསལ་རིག་དོན་དམ་བདེན་གྲུབ་ཏུ། ། གསུངས་པ་དབུ་མར་གནས་སོ་ཞེས་པ་ནི། ། རྒྱལ་བ་བྱམས་པས་དབྱིག་གཉེན་གདུལ་ཆེད་དུ། ། སློབ་དཔོན་ཆེན་པོ་འཕགས་པ་ཐོགས་མེད་ལ། ། བྱམས་ཆོས་ཕྱི་མ་གསུམ་དང་རྣམ་རིག་གི ། ཆོས་ཚུལ་རྒྱ་ཆེར་བསྟན་པའི་རིང་ལུགས་ལ། ། དབུ་མར་བརྗོད་མཛད་དེ་ཡི་ཤིང་རྟའི་སྲོལ། ། རྗེས་འབྲངས་རྣམ་རིག་པ་དག་རང་ཉིད་ཀྱི། ། ཕུལ་དུ་དབྱུང་དུ་མེད་པའི་གྲུབ་པ་ལ། ། དབུ་མ་པ་ཡི་ལུགས་སུ་སྨྲ་བར་བྱེད། །
དེ་ཚེ་དཔལ་མགོན་ཀླུ་ཡི་ལུགས་ཉིད་དང༌། ། མཐུན་པར་གྱུར་པའི་གོ་སྐབས་མ་མཐོང་ཚེ། ། རྣལ་འབྱོར་སྤྱོད་པའི་སློབ་དཔོན་འགའ་ཞིག་ནི། ། ཀླུ་སྒྲུབ་ལུགས་དེ་ཚད་༼༣༤༥ན༽མཐར་སོང་བའི་ཕྱིར། ། ཀླུ་སྒྲུབ་གཞུང་ལུགས་དགོངས་པ་ཅན་དུ་འཆད། ། རྣལ་འབྱོར་སྤྱོད་པའི་སློབ་དཔོན་ཆོས་སྐྱོང་དང༌། ། ཤཱནྟི་པ་སོགས་ཁ་ཅིག་ཀླུ་སྒྲུབ་ཀྱིས། ། བཞེད་པའི་དབུ་མའང་རྣམ་རིག་ཙམ་དུ་འགྲེལ། ། དེ་ལྟའི་བཞེད་པ་བསྐང་ལུགས་མང་བྱུང་ཡང༌། ། རྒྱལ་དབང་ཀརྨ་རང་བྱུང་མཚན་ཅན་གྱིས། །
རྣམ་རིག་དོན་ལ་གྲུབ་པས་དབེན་མོད་ཀྱང༌། ། སྒྱུ་མ་ཙམ་དུ་འཁོར་འདས་བྱ་བའི་རྟེན། ། ཐ་སྙད་མི་བསླུའི་ངོ་རུ་བདེན་པ་ལ། ། འཇིག་རྟེན་གྲགས་པ་ཙམ་ཞིག་སོར་བཞག་ནས། ། སེམས་ཀྱི་གསལ་ཆ་འགག་པ་མེད་པ་ལ། ། འཁོར་འདས་ཐམས་ཅད་འབྱུང་དུ་རུང་བ་ནི། ། སློབ་དཔོན་ཐོགས་མེད་ཆེན་པོས་རྩལ་བཤད་མཛད། ། སེམས་ཀྱི་སྟོང་ཆ་སྐྱེ་འགག་མེད་པ་ལ། ། འཁོར་འདས་སྤྲོས་པ་ཐམས་ཅད་བྲལ་བ་ནི། ། དཔལ་མགོན་ཀླུ་སྒྲུབ་ཆེན་པོས་རྩལ་བཤད་མཛད། །
གཉིས་ཀར་དགོངས་པ་འགལ་བ་མེད་དོ་གསུངས། ། ཁ་ཅིག་དེ་ཡི་དགོངས་པ་མ་ལོན་ནས། ། རྣམ་རིག་དབུ་མ་བསྲེས་པ་ངེས་དོན་དུ། ། རྒྱལ་དབང་ཀརྨའི་བཞེད་པ་སྨྲ་བར་བྱེད། ། དེ་དག་རྣམས་ལ་ང་ཡིས་མ་བཟོད་དེ། ། རྒྱལ་དབང་ཆེན་པོའི་དགོངས་པ་འདི་ལྟ་སྟེ། ། སྟོང་ལ་བརྟེན་འབྱུང་འཐད་པ་དབུ་མའི་ཚུལ། ། རྟེན་འབྱུང་དངོས་པོར་རྣམ་རིག་པ་རྣམས་འདོད། ། རྟེན་འབྱུང་སྤྲོས་དང་བྲལ་བ་དབུ་མར་སྨྲ། ། ལུགས་གཉིས་དབང་གིས་རྟེན་འབྱུང་དངོས་པོ་ནི། །
སྨྲ་ཙམ་སློབ་དཔོན་ཐོགས་མེད་བཞེད་པ་དེ། ། ཀླུ་ཞབས་བཞེད་པའི་རྟེན་འབྱུང་སྤྲོས་བྲལ་ལ། ། བློ་ཡི་རིམ་པས་འཇུག་ངོགས་སྒོ་ཉིད་དུ། ། ཤིན་ཏུ་འགལ་བ་མེད་པར་གྲུབ་ཅེས་གསུངས། ། གྲུབ་པའི་ཚུལ་ནི་ནང་པའི་༼༣༤༥བ༽བྱེ་མདོ་དག ། སྐད་ཅིག་འགྱུར་མེད་རྟག་དངོས་འགོག་ཆེད་དུ། ། སྐད་ཅིག་འགྱུར་བཅས་མི་རྟག་དངོས་པོ་ནི། ། བརྟེན་ནས་འབྱུང་བ་རྒྱ་ཆེར་བསྒྲུབས་པ་འདིས། ། རིམ་གྱིས་རྟེན་འབྱུང་སྤྲོས་དང་བྲལ་བ་ལ། ། བློ་ཡི་འཇུག་པ་སྐྱེད་པའི་མན་ངག་ཏུ། །
ཕྱོགས་གླང་གྲགས་པ་ལ་སོགས་གདུལ་བྱ་ཡི། ། ཁམས་དབང་ཤེས་པའི་མཁས་པ་ཕལ་མོ་ཆེས། ། རིམ་བཞིན་བློ་གྲོས་གྲུབ་པ་འོག་མ་ནས། ། གོང་མར་འདྲེན་པའི་ཐབས་ཚུལ་ཅི་ཡང་མཛད། ། དེ་ལྟར་དགོངས་ནས་ལུགས་གཉིས་མི་འགལ་ཅེས། ། གསུངས་པ་དེ་ཡི་དགོངས་པ་མ་ལོན་ནས། ། རྣམ་བརྫུན་པ་ལས་ལྷག་པའི་དབུ་མ་ནི། ། ཀླུ་སྒྲུབ་ལ་ཡང་མེད་ཅེས་ཟེར་བ་ནི། ། རྒྱལ་དབང་ཀརྨའི་དགོངས་པ་ཡིན་ཅེས་པ། དེ་ལྟར་ན་ནི་རྣམ་པར་རིག་ཙམ་དེ། །
བདེན་དང་བདེན་མེད་གཉིས་ཀར་སྨྲ་བ་ཡི། ། རང་ཚིག་འགལ་བའི་ཅལ་ཅོལ་དེ་འདྲའི་གཏམ། ། རྫུན་ཚིག་རིང་མོ་ཞིག་ནས་སྤངས་པ་ཡི། ། འཕགས་པ་ཀརྨ་པ་ལ་འོས་སམ་ཅི། ། ཕྱོགས་ཞེན་ཙམ་གྱི་རྗེས་འཇུག་མ་ཡིན་པའི། ། ཀུན་མཁྱེན་དོན་གཉེར་རྗེས་ཞུགས་འགའ་ཡོད་ན། ། ཐར་པའི་སྲོག་རྩ་གཅོད་པར་མ་བྱེད་ཅིག ། བཀའ་བརྒྱུད་གོང་མའི་གསུང་རབ་རྟོགས་དཀའ་བ། ། ཉི་ཚེའི་བློ་ཅན་དག་གིས་འགྲེལ་པ་ན། ། ཕྱིན་ཅི་ལོག་ཏུ་བརྗོད་པ་མང་ཞིག་མཐོང༌། །
དཔེར་ན་ཆོས་ཀྱི་རྒྱལ་པོ་རྒོད་ཚང་པས། ། སེམས་ཀྱི་གསལ་དང་སྟོང་པའི་ཆ་གཉིས་ལས། ། འཁོར་འདས་གཉིས་པོ་བྱུང་ཞེས་འཆད་པ་ན། ། སྟོང་པ་མེད་དགག་མྱང་འདས་རྒྱུར་སྨྲ་ཞིང༌། ། གསལ་ཆ་ཐམས་ཅད་འཁོར་བ་བསྐྱེད་པ་ནི། ། དྭགས་པོ་བཀའ་བརྒྱུད་དགོངས་པ་ཡིན་ནོ་ལོ། ། དེ་ལྟར་ན་ནི་མི་གནས་༼༣༤༦ན༽མྱང་འདས་དང༌། ། སྐུ་གསུམ་ཡེ་ཤེས་ལྔ་ལ་སོགས་རྣམས་ཀྱང༌། ། ཐ་སྙད་ཙམ་དུའང་འབྱུང་བར་མི་རིགས་ཏེ། ཡེ་སྟོང་སྐྱེ་མེད་རྒྱུ་ཡིས་འབྲས་བུ་ཅི། །
སེམས་ཀྱི་གསལ་ཆས་འཁོར་བ་ཁོ་ན་ལས། ། མ་གཏོགས་བསྐྱེད་དུ་མེད་ན་ཀུན་མཁྱེན་གྱི། ། ཡེ་ཤེས་ཉིད་ཀྱང་འཁོར་བར་འགྱུར་བའམ། ། ཡང་ན་དེ་རྒྱུ་མེད་དགག་ཁོ་ནར་འགྱུར། ། མེད་དགག་ཉིད་ཀྱིས་ཀུན་མཁྱེན་རྒྱུ་བྱེད་ན། ། རི་བོང་རྭས་ཀྱང་དེ་རྒྱུ་ཅིས་མི་བྱེད། ། འདི་འདྲའི་བཀའ་བརྒྱུད་བཞེད་པ་སྐྱོང་ལུགས་མཚར། ། འོ་ན་རྒྱལ་བ་རྒོད་ཚང་པ་དེ་ཡིས། ། དེ་ལྟར་གསུངས་པ་ཅི་ལ་དགོངས་ཤེ་ན། ། སེམས་སོགས་འཁོར་འདས་ཤེས་བྱའི་ཆོས་ཀུན་གྱི། །
སྟོང་པ་ཉིད་ལ་མཉམ་པར་བཞག་པ་ན། ། དངོས་མཚན་ཆགས་ཐོགས་སྒྲིབ་པ་ཀུན་བྲལ་ནས། ། བླ་མེད་རྫོགས་པའི་བྱང་ཆུབ་ཐོབ་པར་འགྱུར། ། རང་སེམས་འཁོར་འདས་ཤེས་བྱའི་ཆོས་ཀུན་ལ། ། གསལ་བར་སྣང་བཞིན་དངོས་བདེན་ལྟར་བཟུང་སྟེ། ། ལས་དང་ཉོན་མོངས་མཚན་མར་བཟུང་གྱུར་ན། ། སྒྲིབ་གཉིས་བག་ཆགས་མ་ལུས་འཕེལ་གྱུར་ཏེ། ། ཁམས་གསུམ་འཁོར་བའི་རྒྱ་མཚོར་ལྟུང་ཞེས་དགོངས། ། འདི་འདྲའི་ཟབ་གསང་མན་ངག་བླ་མ་མཆོག ། བརྒྱུད་པར་བཅས་པའི་ཞལ་ལུང་མེད་པ་འགས། །
དྭགས་པོ་བཀའ་བརྒྱུད་དགོངས་པ་འཆད་རློམ་དང༌། ། ཀརྨ་བཀའ་བརྒྱུད་གྲུབ་མཐའ་སྨྲ་རློམ་ཀུན། ། སྒྲོན་མེའི་འོད་ལ་ནོར་བུར་འཛིན་པ་ལྟར། ། འཁྲུལ་བར་སྨྲ་ལ་སུ་ཞིག་ཡིད་རྟོན་བྱེད། ། བདག་གིས་དཔལ་ལྡན་དྭགས་པོ་བཀའ་བརྒྱུད་ཀྱི། ། རིང་ལུགས་ཆེན་པོ་རྗེ་བཙུན་མཉན་པ་སོགས། ། འཁྲུལ་པའི་དྲི་མ་གཞར་ཡང་༼༣༤༦བ༽འཚལ་མེད་འགར། ། གུས་པ་ཆེན་པོས་གསོལ་བ་བཏབ་པའི་མཐུས། ། ཆོས་དང་ཆོས་མིན་འབྱེད་པའི་དངོས་པོ་གྲུབ། ། དེ་ཡི་བཀའ་དྲིན་ཟབ་རྒྱས་བཟོ་འདོད་ནས། །
རྒྱལ་བ་ཀརྨ་པ་ཡི་བསྟན་པ་འདིར། ། སྒོ་གསུམ་མ་རྒན་དོན་དུ་ལེགས་ཕུལ་ནས། ། བསོད་ནམས་ཡེ་ཤེས་ཉིད་ལས་བརྩམས་པ་ཡི། ། ཕ་རོལ་ཕྱིན་པ་དྲུག་པོ་རྫོགས་པ་ཡི། ། དགེ་བའི་ལས་ལམ་ཅི་ཡང་མ་བསགས་སམ། ། ཤྲཱི མཱན ཀྵོ བྷྱ བཛྲེ ཏི ཡ ཤ ལ ས མ དྷཱི དྷཱ ར ཛི ཀཧ ན ཀརྨཱན། ། དཔལ་ལྡན་མི་བསྐྱོད་རྡོ་རྗེ་ཞེས་གྲགས་མཚུངས་མེད་བློ་གྲོས་འཆད་དེས་རྒྱལ་བ་ཀརྨ་པ། ། དྷརྨཿ ཀི
རྟཡོ བྷ དྲྀ ཥྚི མྶ མ ཡ གྷ ན མ ཧ ཏྐི མྨ ཏེ ཝེ ཥུ ཙིནྟཱ། ། ཆོས་གྲགས་རྒྱ་མཚོའི་གཞུང་ལུགས་རྫོགས་ལྡན་སྤྲིན་ཆེན་མཐོང་ནས་ཡིད་བཞིན་འདོད་རྒུ་ཅི་ཡང་བླངས། ། སཱ མཱ སྟྱ ཀཱ ཤ བརྡྷ དྷ རི ཏ མ ཎི ས མ སྶརྦ ག ཏྱ རྠ ས མྱ ཀྲ། ། དེ་ལྟར་བླངས་པའི་བསམ་འཕེལ་ནོར་བུ་དེ་ནི་མཁའ་མཉམ་འགྲོ་བ་ཀུན་གྱི་དོན་གྱི་ཕྱིར། ། སཾ བུ དྡྷཱ ཤཿ པ ད རྟཱོ མ ན དྷ རིཏ ཨི བཾ ཛཱ བ ཏཱ པྲཱ པྟ རྀ དྡྷཾཿ ཡང་དག་རྫོགས་སངས་རྒྱས་ཀྱི་གོ་འཕང་ཉིད་ལ་ཡིད་ལྟར་མགྱོགས་པའི་རྫུ་འཕྲུལ་ཐོབ་པས་འཇོག ། ཡྻཽ གཱ ཤ
ཡྻ སྱ པྲཱ པ ཉྩྱ། ། བསམ་དང་སྦྱོར་བའི་སྤྲོས་པ་ལས། ། ཤྲཱི གུ ཎྱཱ ཀྵ བྱོ བོ དྷཱི དཾ། ། བྱང་ཆུབ་དཔལ་ཡོན་ཟད་མེད་སྨིན། ། པུ ཥྱ སྱ སྶཱ དྷཱུཾ སཽ ཀྲྀ ཏྱཾ། ། འདི་ལྟའི་ལེགས་བཤད་གར་ཡོད་ཀྱང༌། ། ཙ ཏྟོ ད གྲ ཡཱ སྟི ནྨ མྱཿ། ། སྙིང་ནས་ཡི་རང་ཕྱག་བགྱིའོ། ། ཞེས་༼༣༤༧ན༽ལེགས་པར་སྦྱར་བའི་ཚུལ་འདི་ནི་ཤེས་བྱ་རིགས་པའི་གནས་ཕལ་མོ་ཆེ་ལ་སངས་རྒྱས་ཀྱི་བསྟན་པ་དང་མཐུན་པར་མི་འཇིགས་པའི་སྤོབས་པ་རྙེད་པ་ཀརྨ་པའི་མཚན་གྱིས་བྱིན་གྱི་བརླབས་པ་དཔལ་མི་བསྐྱོད་རྡོ་རྗེས་ལེགས་པར་སྦྱར་བའི་དགེ་བས་འགྲོ་བ་ཐམས་ཅད་རྫོགས་པའི་སངས་རྒྱས་ཐོབ་པའི་ཕྱིར་བསྔོའོ། ། ཚད་མའི་ཀར་ཊྭིཀ་ཆེན་མོ་ཡོངས་སུ་རྫོགས་པ་འཁོར་འདས་དཔལ་འབར་འཛམ་གླིང་རྒྱན་དུ་ཤོག། །།
ཨོཾ་སྭ་སྟི་བི་ཛ་ཡནྟུ། འཕགས་པའི་ཡུལ་ན་རིགས་པའི་དབང་ཕྱུག་ནི། ། ཕྱོགས་གླང་ཡབ་སྲས་ཉིད་དང་གངས་ལྗོངས་འདིར། ། རྒྱལ་དབང་བདུན་པ་ཆོས་གྲགས་རྒྱ་མཚོ་སྟེ། ། ཚད་མའི་སྐྱེས་བུ་དེ་རྣམས་ལ་ཕྱག་འཚལ། ། དེ་ལ་འདིར་ཕན་བདེའི་འབྱུང་གནས་རྒྱལ་བསྟན་རིན་པོ་ཆེའི་སྤྱི་སྟེགས་སམ་དགོངས་འགྲེལ་དུ་གྱུར་པ་ཐུན་མོང་བ་རིག་པའི་གནས་རྣམས་ཀྱི་ནང་ནས་ཚད་མ་རིག་པ་ཉིད་ནི་དོན་གྱི་འཁྲུལ་བ་དང༌། གཞན་སྡེ་ཚར་གཅོད་བྱེད་ཀྱི་རིགས་ལམ་ཉིད་དུ་ཡོངས་སུ་གྲགས་པ་སྟེ། དེ་ལྟ་བུའི་གཞུང་ལུགས་བདག་ཅག་གདུལ་བྱའི་མཁའ་ན་ཉི་ཟླ་ལྟར་གསལ་བ་དངོས་ནི་རིགས་པའི་དབང་ཕྱུག་ཕྱོགས་ཀྱི་གླང་པོའི་ཚད་མའི་མདོ་ཀུན་ལས་བཏུས་པ་ཉིད་དང༌། དེ་ཉིད་ཀྱི་དགོངས་འགྲེལ་དཔལ་ཆོས་ཀྱི་གྲགས་པའི་རྣམ་འགྲེལ་དང་རྣམ་ངེས་སོགས་ཚད་མ་སྡེ་བདུན་གྱི་བསྟན་བཅོས་རྨད་དུ་བྱུང་བ་རྣམས་ཁོ་ན་ཡིན་ཅིང༌། གཞན་ཡང་དེ་དག་གི་འགྲེལ་པ་དང༌།
དེ་ལས་འཕྲོས་པའམ་རང་གཞན་གྱིས་གཞན་དུ་བྱས་པ་ལ་སོགས་པ་གཏན་ཚིགས་རིགས་པའི་བསྟན་བཅོས་འཕགས་པའི་ཡུལ་ན་རླུང་ལྟར་གྲགས་པ་མང་དུ་བྱུང་བ་ལོ་པན་རྣམས་ཀྱི་བཀའ་དྲིན་ལས་ཕལ་ཆེར་བོད་དུ་བསྒྱུར་པའི་བསྟན་འགྱུར་གྱི་ཁྲོད་ན་བཞུགས་པའི་རྒྱ་གཞུང་རྣམས་ཀྱི་དགོངས་དོན་གོ་བདེའི་ལམ་དུ་གསལ་བར་བྱེད་སླད་༼༣༤༧བ༽བོད་ཡུལ་རིས་མེད་མཁས་པ་ཡོངས་ཀྱི་བཤད་སྦྱར་གྱི་བསྟན་བཅོས་ཇི་སྙེད་ཅིག་མཛད་པའི་ནང་ནས། དཔལ་རྒྱལ་བའི་དབང་པོ་རྫོགས་པའི་སངས་རྒྱས་ཀརྨ་པ་ཆོས་གྲགས་རྒྱ་མཚོ་སྔོན་གནས་རྗེས་དྲན་དང༌། རང་སྟོབས་ཀྱི་སྒོ་ནས་སྔོན་བྱུང་རྗེས་ཟློས་ཙམ་མིན་པར་གཙོ་བོར་རྣམ་འགྲེལ་གྱི་གཞུང་རྩ་བ་དངོས་གཞིར་བཟུང་ནས་མཐར་ཆགས་སུ་འབྲུ་གཉེར་བས་མཚོན་རྒྱས་པ་ལ་དགའ་བ་ལ་རྣམ་འགྲེལ་གྱིས་རྒྱས་པར་འཆད། འབྲིང་པོ་ཙམ་དུ་དགའ་བ་ལ་རྣམ་ངེས་ཀྱིས་ཅུང་ཟད་བསྡུས་ཏེ་འཆད། ཤིན་ཏུ་བསྡུས་པ་ལ་དགའ་བ་ལ་རིགས་ཐིག་གིས་ཤིན་ཏུ་བསྡུས་ཏེ་འཆད་པའི་ཚུལ་གྱིས་ཚད་མའི་གཞུང་ལུགས་ཀྱི་ཆུ་བོ་མཐའ་དག་ཡོངས་སུ་འདུ་བའི་རིགས་གཞུང་རྒྱ་མཚོ་ཞེས་པ་འདི་ཉིད་ཡེ་ཤེས་གཟིགས་པ་ཆེན་པོའི་ངང་དུ་མཉམ་པར་བཞག་བཞིན་པའི་དབྱིངས་ཐོག་ནས་རྩོལ་མེད་དུ་གསུང་བ་སློབ་མའི་ཐུ་བོ་ངོ་ཁྲོ་རབ་འབྱམས་ནས་རིམ་བཞིན་ཡི་གེར་བཏབ་པར་གྲགས་པ་བཅས་དོན་དུ་རྫོགས་པའི་སངས་རྒྱས་ཀྱི་བཀའ་དང་མཉམ་པའི་རྣམ་དཔྱོད་ཕུལ་དུ་བྱུང་བ་མངོན་སུམ་དུ་གྲུབ་ཐོག་རྗེ་བརྒྱད་པ་མི་བསྐྱོད་རྡོ་རྗེས་སླར་ཡང་ཞིབ་གཟིགས་ཀྱིས་ཞུ་ཐེར་བཅས་ལེགས་བཤད་བླ་མེད་དུ་མཐོང་བའི་རྩ་འགང་ཆེར་མཛད་པ་དང་ཆབས་ཅིག་དྭགས་པོ་ལེགས་བཤད་གླིང་གི་གྲྭ་ཚང་དུ་སྤར་དུ་བརྐོ་བ་མཛད་པ་བཅས་བྱུང་འདུག་སྟེང༌། སླད་ནས་སྒྲ་བསྒྱུར་གྱི་རྒྱལ་པོ་ཀུན་མཁྱེན་ཆོས་ཀྱི་འབྱུང་གནས་ཀྱིས་ཐུགས་རྩོལ་ཆེན་པོས་ལེགས་བཤད་གླིང་གི་སྤར་ཚད་གཞིར་བྱས་ཏེ་གདན་ས་འདིར་སྤར་དུ་བརྐོ་རྒྱུ་མཛད་འདུག་ནའང༌། ཕྱི་དུས་འགང་ཆུང་ཚགས་རྩ་ལྷོད་པ་ལྟ་བུས་སྤར་རྣམས་མ་ཚང་བ་འཐོར་བརླག་མང་བ་བྱུང་འདུག་པའི་གསུང་རབ་ཀྱི་ཉམས་གསོ་ཙམ་དུ་མ་ཟད། བསྟན་བཅོས་འདི་ཉིད་རིས་མེད་མཁས་པ་ཀུན་གྱིས་དང་དུ་ལེན་ཅིང་བསྔགས་བརྗོད་༼༣༤༨ན༽ཀྱི་ཕུལ་དུ་གྱུར་པ་དང༌། དེང་སང་ཚད་མར་སྨྲ་བའི་དབང་ཕྱུག་ཐམས་ཅད་མཁྱེན་གཟིགས་འཇམ་དབྱངས་མཁྱེན་བརྩེའི་དབང་པོའི་ཐུགས་སྲས་མི་ཕམ་འཇམ་དཔལ་དགྱེས་པས་ཀྱང་ཚད་མ་རྣམ་འགྲེལ་གྱི་འགྲེལ་པ་གསར་དུ་རྩོམ་པའི་གནས་སྐབས་ན་སྔ་འགྲེལ་ཀུན་གྱི་དབུས་ན་ཤིན་ཏུ་ཁྱད་འཕགས་སུ་མཐོང་ནས་གཙོ་བོར་འདི་ལ་ཁུངས་བརྟེན་པ་ཡིན་ཅེས་ཐོས་པ་སོགས་གང་ཅིར་ཐུན་མོང་དང་ཐུན་མིན་གྱི་གཞུང་ལུགས་ལ་བརྟེན་ནས་རྒྱལ་བསྟན་རིང་དུ་གསལ་ཞིང་འཛིན་པའི་སྐྱེས་བུ་སྲིད་མཐའ་མ་བཀག་པ་བྱུང་བ་རྣམས་ལ་སྤོབས་པ་མི་ཟད་པ་ཡོངས་སུ་གྲོལ་བའི་རྩ་ལག་བདུད་རྩི་ལྟར་ཤིན་ཏུ་ཉེར་མཁོ་ཆེ་བར་གཟིགས་པའི་ཐུགས་བསྐྱེད་ཕུལ་དུ་བྱུང་བ་ཀུན་གཟིགས་བྱམས་མགོན་ཆོས་ཀྱི་རྒྱལ་པོ་དཔལ་ལྡན་ཀུན་ཁྱབ་ངེས་དོན་སྨྲ་བའི་སེང་གེ་འཆི་མེད་པདྨ་དབང་ཆེན་གྲུབ་པ་ཕྱོགས་ལས་རྣམ་པར་རྒྱལ་བའི་སྡེའམ། མཚན་གཞན་པདྨ་དབང་མཆོག་རྒྱལ་པོ་ཞེས་ཡོངས་སུ་གྲགས་པ་པདྨའི་ལྗགས་ལྡན་གསུམ་པར་སོན་པའི་སྐུ་ཞབས་སི་ཏུ་རིན་པོ་ཆེ་མཆོག་གིས་ཆོས་སྦྱིན་གྱི་འཕྲུལ་སྤར་རྐང་ནས་གསར་བརྐོ་གནང་བ་པོད་གཉིས་སུ་ཕྱེས་ཏེ་རབ་བྱུང་བཅུ་དྲུག་པའི་ནང་གསེས་ཤིང་ཕོ་ཁྱི་ལོར་དཔལ་སྤུངས་ཐུབ་བསྟན་ཆོས་འཁོར་གླིང་གི་གདན་སའི་སྤར་ཁང་ཆོས་མཛོད་ཆེན་པོར་བཞུགས་སུ་གསོལ་གྲུབ་པ་སྟེ།
རྒྱལ་དབང་བརྒྱད་པ་ཆེན་པོས་སྤྱན་བསྟར་གྱིས་ཞུ་བཅོས་སུ་སོང་ཟིན་པའི་དབང་གིས་ལེགས་བཤད་གླིང་གི་སྤར་མ་དེ་ཉིད་ཤིན་ཏུ་ཁུངས་དག་ཡིད་ཆེས་ཀྱི་གནས་སུ་ཡིན་རྒྱུར་སྨོས་མེད་སྟབས་དེ་ཉིད་ལ་མ་དཔེར་བྱས་ཏེ་སྤར་གཞིའི་སྟེང་ནས་ལན་གཉིས་རེ་དང༌། སྤར་ཐོག་ནས་ལན་གཉིས་རེ་དཔེ་བསྡུར་ཞུས་པས་མཚོན་ཞུ་བཅོས་དག་ཐེར་སྐོར་ལན་གྲངས་ནན་ཏན་ཁུར་དུ་བླངས་པའི་མ་དཔེ་ཇི་ལྟ་བ་༼༣༤༨བ༽བཞིན་ཆད་ལྷག་མེད་པར་ཡིད་རྟོན་ཕེར་བའི་གནས་སུ་བྱུང་ཡོད་རྩིས་ལགས་པའང་ཞར་བྱུང་གི་འཕྲོས་པའོ། ། ༡ ཇི་ལྟར་ཇི་སྙེད་ཤེས་བྱའི་ཆོས་རྣམས་མ་ལུས་ཀུན། ། ཡོངས་མཁྱེན་ཆོས་རྣམས་བདེན་པར་སྨྲ་བའི་ཕུལ་གྱུར་པ། ། སྟོན་མཆོག་ཐུབ་པའི་དབང་པོ་སྲས་དང་སློབ་མར་བཅས། ། ཀུན་ལ་སྒོ་གསུམ་གུས་པའི་འདུད་ཕྱག་གྲངས་མེད་འཚལ། ༢ ། འགྲོ་ལ་གནས་སྐབས་མཐར་ཐུག་ཀུན་ཏུ་ཕན་དང་བདེའི། ། སྣང་བ་མི་འཛད་ཅི་ཡང་འཇོ་བའི་དགའ་སྟོན་ནི། ། རྒྱལ་མཆོག་དཔལ་གྱི་མགུལ་ནས་ལེགས་པར་འཕོས་པ་ཡི། །
ཞི་བསིལ་བདུད་རྩིའི་ཆོས་ཕུང་མཐའ་ཡས་ཉག་གཅིག་ལགས། ༣ ། ལས་ཉོན་དྲི་མ་གཅིག་ཅར་འཁྲུད་དང་ལྷན་ཅིག་པར། ། རྣམ་མཁྱེན་བཞིན་རས་དཀྱིལ་འཁོར་ཡོངས་སུ་གསལ་བ་ཡི། ། དག་བྱེད་གངྒཱའི་འཇུག་ངོགས་དེ་ནི་ངའོ་ཞེས། ། བདེན་གཉིས་རོལ་མཚོ་ཕྱོགས་སུ་ལྷུང་བས་བྲེལ་བྱས་བཞིན། ༤ ། ལུང་དང་རྟོགས་པའི་བསྟན་པ་རིན་ཐང་ཆེ་བའི་དབྱིག ། ཐུན་མོང་རིག་ལམ་རྒྱལ་མཚན་རྩེ་མོར་ལེགས་མཆོད་པའི། ། འདུ་འགོད་ཕུལ་དུ་བྱུང་བའི་མཐུ་དེས་མཆོག་དངོས་ཀྱི། །
འདོད་རྒུ་ལྷག་པར་བསྒྲུབས་པ་ཆོས་ཉིད་གཤིས་ལུགས་ཡིན། ༥ ། བསྲེགས་བཅད་བརྡར་བའི་གསེར་བཞིན་དྲི་མེད་བཀའ་དེ་ཡང༌། ། ལེགས་པར་བརྟགས་ནས་བླང་བར་བྱ་ཡི་གུས་པ་ཙམ། ། ལྷུར་བླངས་གྱ་ཚོམ་ཉིད་དུ་འཇུག་པར་འོས་མིན་ཅེས། ། རྒྱལ་བ་རང་གི་ཞལ་ལུང་ལྷ་ཡི་རྔ་བཞིན་སྙན། ༥ ། དེས་ན་དེ་འདྲའི་སྒོ་འཕར་ཡངས་པོར་ཕྱེ་བ་ཡི། ། ཆོ་ག་རབ་ཏུ་དགོད་པ་ཚད་མའི་རིག་ལམ་གྱི། ། གསེར་གྱི་ལྡེའུ་མིག་ཁོ་ན་ལགས་ཏེ་རྒྱལ་རྣམས་ཀྱི། །
མཁྱེན་གཉིས་ཟློས་གར་གཞན་དུ་བསྒྱུར་བས་བསྐྲུན་པ་འདྲ། ༦ ། འཕགས་པའི་ཡུལ་ན་རིགས་གཞུང་འདི་ལྟའི་མེ་ཏོག་གི ། ཕུང་པོ་ཅི་ཡང་བཀྲ་བའི་ལྟད་མོ་རྒྱ་ཆེ་བ། ། འབྱམས་༼༣༤༩ན༽སུ་ཀླས་མེད་ཆོས་དང་ཆོས་མིན་རྣམ་དབྱེ་བའི། ། ཟེའུ་འབྲུ་ཅི་ཡང་དགོད་ལ་ཕན་ཚུན་འགྲན་པ་བཞིན། ༧ ། དེ་ལས་ཐུབ་བསྟན་རྫིང་བུ་མཛེས་པའི་ཁ་རྒྱན་དུ། ། ཀུན་ལས་བཏུས་པའི་པད་ཚལ་ཉིད་དེ་དེའི་སྐྱེ་ཐོགས། ། སྡེ་བདུན་ལ་སོགས་གསལ་བྱེད་ནོར་བུའི་མེ་ལོང་ཡང༌། །
ཤེས་བྱ་ནམ་མཁའི་ཐོང་ནས་རྣམ་མང་འཆར་ལ་ལྟོས། ༨ ། དེ་ལྟར་རིག་པའི་དབང་ཕྱུག་ཕྱོགས་ཀྱི་གླང་པོ་དང༌། ། ཆོས་ཀྱི་གྲགས་པ་ཡབ་སྲས་ཟུང་གིས་བསྟར་བ་ཡི། ། རྩ་འགྲེལ་གཉིས་པོའི་ཉི་ཟླ་འཆར་ཚེ་ཕྱི་རྒོལ་གྱི། ། ལྟ་ངན་མུན་པ་གཅིག་ཅར་དབྱིངས་སུ་ནུབ་ཅེས་ཐོས། ༩ ། བདེ་གཤེགས་བསྟན་པ་ཤིན་ཏུ་སྟོབས་དང་ལྡན་བྱེད་པའི། ། ཆོས་ཉིད་མངའ་བ་ཚད་མའི་རིག་གཞུང་ཞིང་གང་དུ། ། བརྗིད་པ་དེ་ན་ཡེ་ཤེས་གཟིགས་པ་ཆེ་རྣམས་ཀྱང༌། །
དགྱེས་པའི་གད་མོས་ཆོས་འཁོར་བསྐོར་ལ་ཅིས་མི་བྲེལ། ༡༠ ། བསིལ་ལྡན་ར་བས་ཡོངས་སུ་བསྐོར་བའི་ལྗོངས་འདིར་ཡང༌། ཚད་མའི་སྐྱེས་བུ་བརྒྱ་ཕྲག་མང་པོས་རྒྱལ་བསྟན་ནི། ། ཁུར་དུ་འཁྱེར་བའི་ཉེར་ལེན་གཅིག་པུར་རིག་ལམ་འདིའི། ། ཤེས་བྱ་སྙིང་ལ་བཟུང་བའི་འདུ་འགོད་འབྱམས་སུ་ཀླས། ༡༡ ། རྣམ་དཔྱོད་ཡངས་པས་ལེགས་པར་སྦྱར་བའི་བསྟན་བཅོས་ཀྱི། ། སྣང་བ་དམ་པ་དངོས་པོ་སྟོབས་ཞུགས་དཀྱིལ་འཁོར་དུ། ། བརྗིད་པར་ཆགས་པའི་དགའ་སྟོན་དེ་ཡང་ནམ་མཁའ་ཡི། །
བླ་བྲེར་བྲེས་པའི་དགེ་མཚན་བགྲང་ཡས་ལྟ་བུར་བྱུང༌། ༡༢ ། དེ་དག་ཀུན་གྱི་ནང་ནས་ཡེ་ཤེས་གཟིགས་པ་ཡིས། ། ཡོངས་སུ་བསྐྱེད་པའི་ལེགས་བཤད་ཕུལ་དུ་བྱུང་བ་ནི། ། རིགས་གཞུང་རྒྱ་མཚོ་ཉིད་དེ་འདི་ཉིད་མདུན་རོལ་ན། ། གཞན་དག་གནག་རྗེས་ཆུ་ཐིགས་ལྟ་བུར་བྱེད་པར་དོགས། ༡༣ ། གང་དེ་རྫོགས་པའི་སངས་རྒྱས་ཀརྨ་པ་ཆེན་པོ། ། བདུན་པ་ཆོས་གྲགས་རྒྱ་མཚོ་ཞེས་བྱའི་མི་མཆོག་དེས། ། སྔོན་གནས་རྗེས་དྲན་གཟུངས་༼༣༤༩བ༽སྤོབས་རྨད་བྱུང་རྒྱལ་བ་ཡི། །
བརྟུལ་ཞུགས་བཟུང་བའི་ངང་ནས་ལེགས་པར་བསྟར་བྱས་སོ། ༡༤ ། དེ་ཉིད་བླ་ན་མ་མཆིས་པ་ཡི་གཏམ་ཡང་དག ། ཚད་མར་གྱུར་པ་ལས་གཞན་རིག་ལམ་འབྱུང་བའི་ཁུངས། ། ཐམས་ཅད་མཁྱེན་པའི་དབྱིངས་སུ་ཐུག་ན་ཤེས་བྱ་ཡི། ། བདག་པོས་བྱས་པ་འདི་ལ་མཚར་དུའང་ཅི་ཞིག་ཡོད། ༡༥ ། གང་དག་བསྟན་པ་རིང་དུ་གསལ་བར་བྱེད་པ་དང༌། ། མ་རིག་མུན་པ་ཀུན་ནས་སེལ་ཞིང་སྤོབས་པ་ཡི། ། གཏེར་ཆེན་ཡོངས་སུ་གྲོལ་བའི་བློ་གྲོས་རྩལ་རྫོགས་སླད། །
གཟུར་གནས་བློ་ལྡན་ཀུན་གྱིས་དང་ལེན་བྱེད་པར་འོས། ༡༦ ། དགག་སྒྲུབ་སུན་འབྱིན་མི་ཤིགས་རིགས་པའི་སྟོབས་རྒྱས་པ། ། རྡོ་རྗེ་རྣོན་པོར་མཚུངས་གང་ཁྱད་ཆོས་བརྒྱ་ཕྲག་གིས། ། ཁྱད་པར་འཕགས་འདི་གྲགས་པ་རབ་གསལ་དེ་སྲིད་དུ། ། ཆོས་ཀྱི་འཁོར་ལོ་གཡས་སུ་འཁོར་བའི་དགེ་མཚན་ཡོད། ༡༧ ། འཕགས་བོད་ཀུན་ཏུ་མཁས་པའི་གྲགས་པ་རླུང་ལྟར་དུ། ། རྒྱུ་བའི་མཚན་གཞིའི་ལྟེ་བ་དེ་ཡང་རིག་ལམ་འདིའི། ། གཞུང་ལུགས་བདུད་རྩི་སྙིང་ལ་ཅི་དགར་མཛའ་བ་ཡི། །
བདག་རྐྱེན་ཉིད་ལ་བལྟོས་པའི་སྒྲ་དབྱངས་ཉག་གཅིག་གོ ༡༨ ། ལམ་འདི་ཉིད་ཀྱིས་མཚོན་པའི་རིག་གནས་ཆེ་ཕྲ་ཀུན། ། གང་ན་མཆིས་པ་དེ་ན་ལུང་རྟོགས་བསྟན་པ་ཡང༌། ། མཚན་ཉིད་ལྡན་པ་རྟག་ཏུ་ཡོད་ཅེས་དྲང་སྲོང་ནི། ། ཆེན་པོ་རྣམས་ཀྱི་ཞལ་ལུང་བསླུ་བ་མེད་པ་ལགས། ༡༩ ། དེས་ན་རིག་ལམ་ཞི་བསིལ་འོད་ལྡན་རྐང་སྟེགས་ལ། ། བརྟེན་ནས་དམ་ཆོས་གཞུང་ལུགས་རབ་འབྱམས་སྨྲ་བ་ཡི། ། ཁྲི་འཕང་མཐོན་པོར་རབ་འཛེགས་གསུང་གི་དབང་ཕྱུག་གི །
གོ་འཕང་ཐོབ་ལ་བདག་ལྟ་རིངས་པར་སྨོན་རིགས་སོ། ༢༠ ། ལེགས་བྱས་དགེ་ཚོགས་ཁ་བ་དུང་དང་ཀུཎྜ་ལྟར། ། རབ་ཏུ་དཀར་བ་གང་མཆིས་བྱང་ཆུབ་སྙིང་པོ་རུ། ། ཡོངས་སུ་འབབས་པའི་མཐུ་ལས་འཁོར་འདས་ལམ་གསུམ་ཀུན། ། དྲི་མེད་༼༣༥༠ན༽ཤེས་བྱ་རྒྱ་མཚོས་རྩེ་དགའ་དགོད་གྱུར་ཅིག ༢༡ ། ལུང་རྟོགས་བསྟན་པ་འཆད་རྩོད་རྩོམ་པའི་བ་གམ་ནས། ། ནོར་འཛིན་ཁྱོན་ཀུན་རབ་ཏུ་རྒྱས་ཤིང་དེར་འཛིན་གྱི། ། སྐྱེས་བུ་རྣམས་ཀྱི་སྐུ་ཚེ་ཡུན་བརྟན་སྐྱེ་རྒུ་ཀུན། །
ཆོས་ཀྱི་ལོངས་སྤྱོད་ཁོ་ནས་རྟག་ཏུ་འཚོ་བར་ཤོག ༢༢ ། ཁྱད་པར་སྐྱབས་མཆོག་ཆོས་ཀྱི་རྒྱལ་པོ་ཡབ་སྲས་ཀྱི། ། ཞབས་པད་རྡོ་རྗེའི་ཁམས་སུ་བརླིང་ཞིང་ཐུབ་དབང་ནི། ། སྲས་དང་བཅས་པའི་རྒྱལ་ཚབ་བླ་ན་འཕགས་པ་ཡི། ། བཀྲ་ཤིས་སྣང་བས་ས་གསུམ་ཀུན་ཏུ་ཁྱབ་གྱུར་ཅིག ༢༣ ། ཆོས་སྦྱིན་ཕྱི་མོར་འབྲེལ་བ་ཀུན་ནས་ཐོག་རྣམས་ཀྱང༌། ། ཚོགས་རྫོགས་སྒྲིབ་སྦྱང་ཕན་ཡོན་བླ་མེད་ལ་འགོད་ཅིང༌། ། བསྟན་བཅོས་འདིས་ཀྱང་བློ་གསལ་རྒྱ་མཚོའ་བློ་ཡི་གཏེར། །
ཕུལ་བྱུང་སྤེལ་བའི་དགེ་མཚན་རྟག་ཁྱབ་ལྷུན་འགྲུབ་ཤོག ༢༤ ། ཅེས་པའང་སྐྱབས་རྗེ་ཐམས་ཅད་མཁྱེན་གཟིགས་གང་གི་བཀའ་འབངས་སུ་གཏོགས་ཤིང་རྟག་ཏུ་ཉེ་བར་གནས་པ་སྙོམས་ལས་པ་འཇམ་དབྱངས་ཆོས་ཀྱི་རྒྱལ་མཚན་ནས་ཞུ་བཅོས་ཀྱི་སྲི་ཞུ་དང་ཆབས་ཅིག་སྨྲས་པ་དགེ་ལེགས་འཕེལ། ། ༈ ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། ། བཞེངས་དགེས་ལེགས་བྱས་འདིས་མཚོན་དུས་གསུམ་དུ། ། བགྱིས་པའི་དགེ་ཚོགས་དྲི་མ་མེད་པ་རྣམས། ། གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། ། བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། ། མ་གྱུར་ནམ་མཁའི་མཐའ་མཉམ་འགྲོ་བ་ཀུན། །
སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། ། བསྟན་འཛིན་དམ་པ་གང་ན་སུ་བཞུགས་རྣམས། ། སྐུ་ཚེའི་རྐྱེན་གེགས་ཐ་དག་རབ་ཞི་ནས། ། བསྟན་འགྲོའི་དོན་ཆེན་བླ་མེད་མཛད་བཞིན་དུ། ། དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག ། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། ། ནད་མུག་འཁྲུག་རྩོད་ཐམས་ཅད་ཞི་བ་དང༌། ། མི་མཐུན་རྒུད་པའི་མིང་ཡང་མི་གྲགས་པར། ། རྫོགས་ལྡན་དང་པོའི་ལང་ཚོ་འཆར་བར་ཤོག །
དེའི་མཐུས་ཁ་བ་རིས་པའི་སྐྱེ་དགུའི་ཡིད། ། རྣམ་དཀར་དགེ་བའི་ལས་ལ་ཕྱོགས་པ་དང༌། ། མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། ། དམ་ཆོས་འཛིན་པའི་སྣོད་དུ་རུང་བར་ཤོག ། འཇིག་རྟེན་དབང་ཕྱུག་ཕྱག་ན་པདྨོ་ཡི། ། ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། ། ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། ། ལོངས་སུ་སྤྱོད་པའི་སྐལ་བཟང་མྱུར་འཆར་ཤོག ། ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། ། རིང་ལུགས་དྲི་མེད་ས་ཆེན་ཡོངས་ཁྱབ་སྟེ། །
བསྟན་པ་འཛིན་པའི་སྐྱེས་བུ་དམ་པ་རྣམས། ། སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། ། ཕྲིན་ལས་མི་ཟད་ཉི་ཟླའི་འོད་དང་སྡེབ། ། འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། ། ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག ། ལྷ་རྣམས་མཁའ་ལ་ཤིས་པའི་གླུ་དབྱངས་ལེན། ། འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། ། ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། ། མཐར་ཐུག་སངས་རྒྱས་ཡེ་ཤེས་ཐོབ་པར་ཤོག ། ཅེས་པའང་ ༧ རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌།
འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།
༈ ཆོས་འདུལ་སྟོན་དང་བསྟན་པ་གཉིས་གྱུར་པའི། ། གསུང་རབ་ཟབ་མོ་པར་བསྐྲུན་བགྱིས་པ་ལ། ། བདག་ཉིད་སྦྱངས་པ་ཆུང་བས་ནོངས་པ་སོགས། ། སྐྱེས་བུ་དམ་པ་རྣམས་ཀྱིས་བཟོད་པར་གསོལ། ། འདི་ལ་ཅུང་ཟད་འབད་པའི་དགེ་བ་དང༌། ། མཐུན་རྐྱེན་གྲུབ་པའི་སྦྱིན་བདག་ཨེ་མ་འཆང༌། ། ལོངས་སྤྱོད་སྙིང་པོར་གྲུབ་པ་དེ་མཐུས་དང༌། ། གཞན་ཡང་རྣམ་དཀར་ལེགས་ཚོགས་བགྱིས་པ་དེས། ། ཕྱོགས་བཅུར་བཞུགས་པའི་བསྟན་འཛིན་སྐྱེས་བུ་རྣམས། །
ཞབས་པད་བརྟན་ཅིང་མཛད་ཕྲིན་ཡིད་བཞིན་འགྲུབ། ། འདུས་སྡེ་ཐུགས་མཐུན་ཁྲིམས་གཙང་བསླབ་གསུམ་གྱིས། ། བརྒྱན་ཏེ་བསྟན་པ་ཡུན་རིང་གནས་པར་ཤོག ། དེ་མཐུས་འཇིག་རྟེན་ཁམས་སུ་རྟག་ཏུ་བདེ། ། རྒྱུ་སྦྱོར་ཡོན་བདག་དེ་ཉིད་ཚེ་བསོད་སོགས། ། རྒྱས་ཤིང་བསམ་དོན་འབད་མེད་ལྷུན་གྱིས་འགྲུབ། ། མྱུར་དུ་མངོན་འཚང་རྒྱ་བའི་རྒྱུར་གྱུར་ཅིག ། ཅེས་པའང་སྐབས་ཀྱི་ཞུ་དག་གི་སྲི་ཞུ་བ་དགེ་སློང་ཀརྨ་ཐུབ་བསྟན་བསམ་གཏན་གྱིས་སྨོན་པ་དགེའོ།། །། སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
