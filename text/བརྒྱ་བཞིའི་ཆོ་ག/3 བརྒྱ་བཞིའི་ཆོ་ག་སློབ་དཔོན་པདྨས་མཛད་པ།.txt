བརྒྱ་བཞིའི་ཆོ་ག
པོད ༣
བརྒྱ་བཞིའི་ཆོ་ག་སློབ་དཔོན་པདྨས་མཛད་པ།
༄༅། །!" བརྒྱ་བཞིའི་ཆོ་ག་སློབ་དཔོན་པདྨས་མཛད་པ་བཞུགས་སོ། ། ཨེ་ཝཾ༔ རྒྱ་གར་སྐད་དུ། ཚལ་པའི་གྷོར་ཏོ། བོད་སྐད་དུ། བརྒྱ་བཞིའི་ཆོ་ག ། བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ལོ། ། མོ་ངན་པ་དང༌། རྟགས་ངན་པ་དང༌། སྐེག་ཆེ་བ་དང༌།
ཕྱོགས་ངན་དུ་ཕྱིན་པ་དང༌། གཞན་གྱི་གྱུར་ཕོགས་པ་དང༌། ཡུལ་ན་འགོ་བའི་ནད་ཡོད་པ་དང༌། བན་བོན་གྱི་ཕུར་ཁ་གནོད་པ་དང༌། རང་གི་རྨི་ལམ་ངན་པ་དང༌། ཡུལ་མི་ཁྱིམ་མཛེས་ཀྱི་བྱུར་འདྲེ་ཕ་སྤུན་ཕ་མཚན་གྱི་བྱུར་འདྲེ་དང༌། བོན་ཟོར་ཆོས་ཟོར་དང༌། ཕྱུགས་ལ་རྒོད་ཁ་འབྱུང་བ་དང༌། ཁྱིམ་དུ་རྒྱལ་པོ་བཞུགས་པ་དང༌། གཏད་དུ་ཚུད་པ་དང༌།
དགྲ་རྐུན་སྡང་བ་དང༌། སྐྱེས་པ་ལ་དགྲ་དར་བ་དང༌། ཤི་འཕྲོ་མ་ཆད་པ་དང༌། གཟའ་སྐར་ངན་པ་བཟློག་པ་དང༌། མ་ཉེས་ཀོ་ལོང་བྱུང་བ་དང༌། བླ་འཁྱམས་ཚེ་འཁྱམས་བྱུང་བ་དང༌། དགུ་མིག་དུར་མིག་ཏུ་ཚུད་པ་དང༌། དེ་ལྟར་ངན་པ་ཐམས་ཅད་འདིས་བཟློག་པའི་ཐབས་ལ་བརྒྱ་བཞིའི་ཆོ་ག་འདི་བྱའོ། ། ལས་གཞུང་ལ་གཉིས་ཏེ། སྔོན་འགྲོ་དང༌།
ལས་གཞུང་བསྲང་བ་དངོས་སོ། ། དང་པོ་ལ་གསུམ་ཏེ། དཀྱིལ་འཁོར་བྲི་བ་དང༌། རྫས་འགོད་པའོ། ། དེ་ལ་དང་པོ་སྐྱབས་སུ་འགྲོ་བ་དང༌། སེམས་བསྐྱེད་ལེགས་པར་བྱས་ལ། དེ་ནས་བདེ་བར་གཤེགས་པ་རྣམས་ལ་ཕྱག་རྒྱས་བསྡུས་ཅི་རིགས་པ་བྱའོ། ། དེ་ནས་དཀྱིལ་འཁོར་འབྲི་བ་ནི། ལོགས་རེ་ལ་ཁྲུ་རེ་བྱ། དབུས་ཟླུམ་པོར་བྱའོ། །
དེའི་ཕྱི་རིམས་པདྨ་འདབ་བརྒྱད། གྲུ་ཆད་ལྗང་ཁུ། བར་ཁྱམས་སེར། ལྷ་རྣམས་རང་གི་ཁ་དོག་དང་བསྟུན། སྒོ་ཕྱོགས་མཚོན་བྲི། གཞན་རྣམས་ཕྱོགས་སྤྱི་དང་མཐུན་པའོ། ། དེ་ནས་རྫས་འགོད་པ་ནི་གཉིས་ཏེ། བྱིན་གྱིས་བརླབས་པ་དང༌། འགོད་པའོ། ། དང་པོ་བདག་ཉིད་ཁ་ཤར་དུ་བལྟས་ལ།
ཆོ་ག་གསུམ་གྱི་ལྷར་བསྐྱེད་ལ། བུམ་པ་བྱིན་གྱིས་རླབས་པ་ནི། བླ་མའི་ཞལ་ལས་སོ། ། གཏོར་མ་ནི་ཨ་རོས་བྱིན་གྱིས་བརླབས་སོ། ། མཆོད་པ་ལྔ་ནི་སྤྱི་དང་མཐུན་པར་བྱིན་གྱིས་བརླབས་པའོ། ། བླུད་ནི་ཕུང་པོ་ཁམས་དང་སྐྱེ་མཆེད་དང་ལྡན་པས། འགྲོ་བ་མི་ཕྱུགས་ཀྱི་བླུད་དུ་བསྔོ་ཞིང་བྱིན་གྱིས་བརླབས་སོ། ། ཚ་ཚ་ནི་བདེ་བར་གཤེགས་པའི་སྐུ་རུ་བྱིན་གྱིས་བརླབས་ཏེ། འགྲོ་བའི་སྡུག་བསྔལ་སྐྱོབ་ཅིང་ཐུགས་རྗེས་འཛིན་པར་བརླབས་པོ། ། ཆབ་གཏོར་ནི།
མི་མཐུན་པའི་ཕྱོགས་ཐམས་ཅད་ཞི་སྟེ། ཚེ་དང་ལོངས་སྤྱོད་རྒྱས། འགལ་སྐྱེན་ཐམས་ཅད་ནི་དབང་དུ་བསྡུས། ལས་ཐམས་ཅད་མཐར་ཕྱིན་པར་བྱིན་གྱིས་བརླབས་སོ། ། མདོ་འདོན་པ་ནི་ཡ་སྐན་ལ། ཆོས་ཀྱི་རྔའོ་ཆེར་བྱིན་གྱིས་བརླབས། ལྕེ་ཧཱུཾ་ལས་རྡོ་རྗེ་བསམ། དེ་ནས་མདོ་འདོན་པས། ལྕེ་རྡོ་རྗེ་ཡ་སྐན་རྔ་བོ་ཆེ་བརྡུངས་པས། སྟོང་གསུམ་ཐམས་ཅད་ཆོས་ཀྱི་རྔ་བོ་ཆེའི་སྒྲ་ཆེན་པོས་ཁྱབ་སྟེ།
སེམས་ཅན་ཐམས་ཅད་ཀྱི་རྒྱུད་གྲོལ་ཏེ། སངས་རྒྱས་པར་བྱིན་གྱིས་བརླབས་སོ། ། མདའ་བཞི་ནི། སྐྱེས་པའི་སྲོག་བརྟེན། མེ་ལོང་བཞི་ནི་བུད་མེད་ཀྱི་སྲོག་བརྟེན། དར་སྣ་བཞི་ནི་བྱིས་པའི་སྲོག་བརྟེན་དུ་བྱིན་གྱིས་བརླབས་སྟེ། དཀྱིལ་འཁོར་གྱི་ཟུར་བཞི་ལ་བཙུགས་སོ། ། དེ་ནས་ཞལ་ཟས་ཚོགས་ཀྱི་པཱུ་ཙ་ནི། འདོད་པའི་ཡོན་ཏན་ལྔར་བསམ་སྟེ། ཡར་མགྲོན་གྱི་མཆོད་པ་དང༌།
མར་གྱི་མགྲོན་ལ་བྱིན་པར་བྱའོ། ། གཉིས་པ་རྫས་འགོད་པ་ནི། གཉིས་ལ་དང་པོར་རིགས་ལྔས་འགོད་པ་ནི། སྤྱན་དྲངས་པ་ནི། ཧཱུཾ། ཆོས་དབྱིངས་སྤྲོས་པ་མེད་པ་ལས། ། གཏི་མུག་རྣམ་པར་དག་པའི་སྐུ། ། ཆོས་དབྱིངས་ཡེ་ཤེས་ཐོབ་བྱའི་ཕྱིར། ། དཀྱིལ་འཁོར་དབུས་སུ་བཞུགས་སུ་གསོལ། ། བུདྡྷ་ལོ་ཙ་ནི་ཨ་བྷི་ཥཉྩ་ས་མ་ཡ་ཏིཥྛ་ལྷན།
ཧཱུཾ། ཆོས་དབྱིངས་སྤྲོས་པ་མེད་པ་ལས། ། ཞེ་སྡང་རྣམ་པར་དག་པའི་སྐུ། ། མེ་ལོང་ཡེ་ཤེས་ཐོབ་བྱའི་ཕྱིར། ། དཀྱིལ་འཁོར་ཤར་དུ་བཞུགས་སུ་གསོལ། ། བཛྲ་ཨ་ཤོ་བྷྱ་ས་མ་ཡ་ཏིཥྛ་ལྷན། ཧཱུྃ། ཆོས་དབྱིངས་སྤྲོས་པ་མེད་པ་ལས། ། ང་རྒྱལ་རྣམ་པར་དག་པའི་སྐུ། ། མཉམ་ཉིད་ཡེ་ཤེས་ཐོབ་བྱའི་ཕྱིར། །
དཀྱིལ་འཁོར་ལྷོ་རུ་བཞུགས་སུ་གསོལ། ། རཏྣ་ཨ་ཝ་བྷ་ཏྲི་ས་མ་ཡ་ཏིཥྛ་ལྷན། ཧཱུཾ། ཆོས་དབྱིངས་སྤྲོས་པ་མེད་པ་ལས། ། འདོད་ཆགས་རྣམ་པར་དག་པའི་སྐུ། ། ཀུན་རྟོག་ཡེ་ཤེས་ཐོབ་བྱའི་ཕྱིར། ། དཀྱིལ་འཁོར་ནུབ་ཏུ་བཞུགས་སུ་གསོལ། ། པདྨ་ཨ་ཏི་ས་མ་ཡ་ཏིཥྛ་ལྷན། ཧཱུཾ། ཆོས་དབྱིངས་སྤྲོས་པ་མེད་པ་ལས། །
ཕྲ་དོག་རྣམ་པར་དག་པའི་སྐུ། ། ནན་ཏན་ཡེ་ཤེས་ཐོབ་བྱའི་ཕྱིར། ། དཀྱིལ་འཁོར་བྱང་དུ་བཞུགས་སུ་གསོལ། ། ཀརྨ་ཨ་མ་ཀ་ས་མ་ཡ་ཏིཥྛ་ལྷན། ཧཱུཾ། ཆོས་དབྱིངས་སྤྲོས་པ་མེད་པ་ལས། ། མཚན་མ་རྣམ་པར་དག་པའི་སྐུ། ། མཚན་མ་དབྱིངས་སུ་སྒྲོལ་བྱའི་ཕྱིར། ། ཀུན་ཏུ་བཟང་མོ་བཞུགས་སུ་གསོལ། ། ཧཱུཾ།
ཆོས་དབྱིངས་སྤྲོས་པ་མེད་པ་ལས། ། དཀར་མོ་ཆེན་མོ་དབུ་དགུ་མ། ། ཚེ་དང་གཡང་མཆོག་སྒྲུབ་བྱའི་ཕྱིར། ། དཀར་མོ་ཆེན་མོ་བཞུགས་སུ་གསོལ། ། ཧཱུཾ། ཆོས་དབྱིངས་སྤྲོས་པ་མེད་པ་ལས། ། མཚོ་སྨན་རྒྱལ་མོ་མཆེད་དགུ་ཡང༌། ། ས་བདག་ཀླུ་གཉན་གདུལ་བྱའི་ཕྱིར། ། མཚོ་སྨན་རྒྱལ་མོ་བཞུགས་སུ་གསོལ། ། ཧཱུཾ།
ཆོས་དབྱིངས་སྤྲོས་པ་མེད་པ་ལས། ། ནག་མོ་ཆེན་མོ་རིམས་བདག་མོ། ། ནད་རིམས་དལ་ཁ་བཅད་པའི་ཕྱིར། ། ནག་མོ་ཆེན་མོ་བཞུགས་སུ་གསོལ། ། ཧཱུཾ། ཆོས་དབྱིངས་སྤྲོས་པ་མེད་པ་ལས། ། དམུག་མོ་ཆེན་མོ་དབུ་ལྔ་མ། ། སྲི་འུ་བསོ་ཞིང་སྐྱོང་བའི་ཕྱིར། ། སྨུག་མོ་ཆེན་མོ་བཞུགས་སུ་གསོལ། ། ཧཱུཾ།
རི་རྒྱལ་ལྷུན་པོའི་ཤར་ཕྱོགས་ན། ། རྒྱལ་པོ་ཆེན་པོ་ཡུལ་འཁོར་སྲུང༌། ། དྲི་ཟ་རྣམས་ལ་དབང་གྱུར་ཕྱིར། ། ཤར་གྱི་ཕྱོགས་སུ་བཞུགས་སུ་གསོལ། ། ཧཱུཾ། རི་རྒྱལ་ལྷུན་པོའི་ལྷོ་ཕྱོགས་ན། ། རྒྱལ་པོ་ཆེན་མོ་འཕགས་སྐྱེས་པོ། ། གཤིན་རྗེ་རྣམས་ལ་དབང་གྱུར་ཕྱིར། ། ལྷོའི་ཕྱོགས་སུ་བཞུགས་སུ་གསོལ། ། ཧཱུཾ།
རི་རྒྱལ་ལྷུན་པོའི་ནུབ་ཕྱོགས་ན། ། རྒྱལ་པོ་ཆེན་པོ་སྤྱན་མི་བཟང༌། ། ཀླུ་དབང་རྣམས་ལ་དབང་གྱུར་ཕྱིར། ། ནུབ་ཀྱི་ཕྱོགས་སུ་བཞུགས་སུ་གསོལ། ། ཧཱུཾ། རི་རྒྱལ་ལྷུན་པོ་བྱང་ཕྱོགས་ན། ། རྒྱལ་པོ་ཆེན་པོ་རྣམ་ཐོས་སྲས། ། གནོད་སྦྱིན་རྣམས་ལ་དབང་གྱུར་ཞིང༌། ། བྱང་གི་ཕྱོགས་སུ་བཞུགས་སུ་གསོལ། ། ཧཱུཾ།
ཤར་གྱི་དཀར་མོ་ལས་མཁན་མ། ། རྡོ་རྗེ་རིགས་ཀྱི་གཙོ་མོ་སྟེ། ། ཞི་བའི་ལས་རྣམས་གྲུབ་བྱེད་མ། ། ཤར་གྱི་ཕྱོགས་སུ་བཞུགས་སུ་གསོལ། ། ཧཱུཾ། ལྷོའི་སེར་མོ་ལས་མཁན་མ། ། རིན་ཆེན་རིགས་ཀྱི་གཙོ་མོ་སྟེ། ། རྒྱས་པའི་ལས་རྣམས་གྲུབ་བྱེད་མ། ། ལྷོའི་ཕྱོགས་སུ་བཞུགས་སུ་གསོལ། ། ཧཱུཾ།
ནུབ་ཀྱི་དམར་མོ་ལས་མཁན་མ། ། པདྨ་རིགས་ཀྱི་གཙོ་མོ་སྟེ། ། དབང་གི་ལས་རྣམས་གྲུབ་བྱེད་མ། ། ནུབ་ཀྱི་ཕྱོགས་སུ་བཞུགས་སུ་གསོལ། ། ཧཱུཾ། བྱང་གི་སྔོན་མོ་ལས་མཁན་མ། ། ལས་ཀྱི་རིགས་ཀྱི་གཙོ་མོ་སྟེ། ། དྲག་པོའི་ལས་རྣམས་གྲུབ་བྱེད་མ། ། བྱང་གི་ཕྱོགས་སུ་བཞུགས་སུ་གསོལ། ། ཧཱུཾ།
ཤར་གྱི་སྒོ་མ་ཆེན་མོ་ནི། ། སྐུ་མདོག་དཀར་མོ་ལྕགས་ཀྱུ་རྣམས། ། ཤར་གྱི་སྒོ་མར་བཞུགས་སུ་གསོལ། ། ཧཱུཾ། ལྷོའི་སྒོ་མ་ཆེན་མོ་ནི། ། སྐུ་མདོག་སེར་མོ་ཞགས་པ་བསྣམས། ། ལྷོའི་སྒོ་མར་བཞུགས་སུ་གསོལ། ། ཧཱུཾ། ནུབ་ཀྱི་སྒོ་མ་ཆེན་མོ་ནི། ། སྐུ་མདོག་དམར་མོ་ལྕགས་སྒྲོག་བསྣམས། །
ནུབ་ཀྱི་སྒོ་མར་བཞུགས་སུ་གསོལ། ། ཧཱུཾ། བྱང་གི་སྒོ་མ་ཆེན་མོ་ནི། ། སྐུ་མདོག་ལྗང་ཁུ་དྲིལ་བུ་བསྣམས། ། བྱང་གི་སྒོ་མར་བཞུགས་སུ་གསོལ། ། བུམ་པ་འགོད་པ་ནི། ཧཱུཾ། ཀུན་བཟང་ཡུམ་གྱི་བུམ་པ་ནི། ། ཁྲུས་དང་དབང་བསྐུར་བྱ་བའི་ཕྱིར། ། ཡེ་ཤེས་ལྔ་ཡི་བདག་ཉིད་དུ། །
དཀྱིལ་འཁོར་དབུས་སུ་བཞུགས་སུ་གསོལ། ། ཛྙཱ་ན་བྷི་དྷ་བྷྲུཾ་ཨ་བྷི་ཥེཉྩ་ཧཱུཾ། ས་མ་ཡཱ་ཏིཥྛ་ལྷན། ཞེས་བུམ་པ་འགོད་དོ། ། གཏོར་མའི་བཞུགས་གསོལ་བྱ་བ་ནི། ཧཱུཾ། གཏོར་གཞོང་རྣམ་དག་ཆོས་ཀྱི་དབྱིངས། ། གཏོར་མ་བདུད་རྩི་ཆེན་པོ་ལ། ། ལྷ་དང་ལྷ་མིན་མཆོད་བྱའི་ཕྱིར། ། འདོད་ཡོན་ལྔ་ཡི་མཆོད་པ་འདི། །
དཀྱིལ་འཁོར་ཆེན་པོའི་བརྒྱན་དུ་བཀྲམ། ། མཧཱ་བྷ་ལིང་ཏ་ས་མ་ཡཱ་ཏིཥྛ་ལྷན། ། བླུད་ཀྱི་བཞུགས་གསོལ་བྱ་བ་ནི། ཧཱུཾ། གསེར་དངུལ་ཟངས་ལྕགས་རིན་ཆེན་རྣམ་པ་ལྔ། ། རྣམ་ཤེས་ཕུང་པོ་ལྔ་ལྡན་པའི། ། ལུས་ངག་ཡིད་གསུམ་བསླུ་བའི་ཕྱིར། ། ཇི་ལྟར་འཚམས་པར་གནས་འགྱུར་ཅིག ། ས་མ་ཡཱ་ཏིཥྛ་ལྷན། ཚ་ཚའི་བཞུགས་གསོལ་བྱ་བ་ནི།
ཧཱུཾ། རིན་ཆེན་ལྔ་དང་འབྱུང་བ་ལྔ། ། ས་མཚོན་ལྔ་ལས་གྲུབ་པ་ཡིས། ། བདེ་གཤེགས་སྐུ་རྟེན་ཚ་ཚ་འདི། ། འཇིགས་པ་སྐྱོབ་ཕྱིར་བཞུགས་སུ་གསོལ། ། ཀ་ནི་ཀ་ས་མ་ཡ་ཏིཥྛ་ལྷན། ། མདོ་འབྲན་གྱི་བཞུགས་གསོལ་བྱ་བ་ནི། ཧཱུཾ། ཆོས་ཀྱི་འཁོར་ལོ་བསྐོར་བ་དང༌། ། ཐེག་པ་མཆོག་ལ་འཇུག་པའི་ཕྱིར། །
ཆོས་ཀྱི་ཕུང་པོ་མདོ་སྡེ་འདི། ། འདི་ཉིད་དུ་ནི་བཞུགས་སུ་གསོལ། ། དྷརྨ་ས་མ་ཡ་ཏིཥྛ་ལྷན། ། ཆུ་གཏོར་གྱི་བཞུགས་སུ་གསོལ་བྱ་བ་ནི། ཧཱུཾ། ཆུ་ཡི་འཇིགས་པ་འབྱུང་བའི་ཚེ། ། དགོས་པ་ཐམས་ཅད་ཚང་བར་སྟན། ། མེའི་འཇིགས་པ་བསྲུང་བའི་ཕྱིར། ། ཅི་བདེ་བར་ནི་བཞུགས་སུ་གསོལ། ། པ་ནི་བྷ་ལིང་ཏ་ས་མ་ཡ་ཏིཥྛ་ལྷན།
མར་མེ་བཞུགས་གསོལ་བྱ་བ་ནི། ཧཱུྃ། མ་རིག་མུན་པ་གསལ་བའི་ཕྱིར། ། ཡེ་ཤེས་གསལ་བའི་སྒྲོན་མེ་འདི། ། བདག་དང་གཞན་དོན་འགྲུབ་བྱའི་ཕྱིར། ། ཡེ་ཤེས་གསལ་བའི་རྟེན་དུ་བཞུགས་སུ་གསོལ། ། ཛྙཱ་ན་ཛྭ་ལ་རཾ་ས་མ་ཡ་ཏིཥྛ་ལྷན། མདའ་དར་བཞུགས་གསོལ་བྱ་བ་ནི། ཧཱུཾ། མདའ་བཞི་དར་སྣ་མེ་ལོང་བཞི། །
འདོད་ཡོན་ལོངས་སྤྱོད་ཐོབ་བྱའི་ཕྱིར། ། དཀྱིལ་འཁོར་ཆེན་པོའི་བརྒྱན་དུ་བཀྲམ། ། འདོད་ཡོན་ལྔའི་བཞུགས་གསོལ་བྱ་བ་ནི། ཧཱུཾ། གཟུགས་སྒྲ་དྲི་རོ་རེག་བྱ་སོགས། ། འདོད་ཡོན་ལྔ་ཡི་པཱུ་ཙ་འདི། ། མཆོད་སྦྱིན་ལོངས་སྤྱོད་ཐོབ་བྱའི་ཕྱིར། ། འཕངས་པ་མེད་པའི་སེམས་ཀྱིས་བཀྲམ། ། ཨ་ལ་ལ་སྟེ་བཞུགས་སུ་གསོལ། ། ཞེས་ཚོགས་གཅིག་འབྱོར་སྲེག་གོ །
དེ་དག་ལ་ནི་བཀོད་པ་བརྒྱན་གྱི་དཀྱིལ་འཁོར་ཞེས་བྱའོ། ། ལས་གཞུང་དངོས་ལ་ལྔ་སྟེ། བསྐྱེད་པ་དམ་ཚིག་གི་དཀྱིལ་འཁོར་དང༌། སྤྱན་དྲངས་པ་མགྲོན་གྱི་དཀྱིལ་འཁོར་དང༌། པཱུ་ཙ་ལས་ཀྱི་དཀྱིལ་འཁོར་དང༌། ཁ་སྒྱུར་བཟློག་པའི་དཀྱིལ་འཁོར་དང༌། བཀྲ་ཤིས་དབང་གི་དཀྱིལ་འཁོར་དང༌། དང་པོ་ལ་གཉིས་ཏེ། དཀོན་མཆོག་སྤྱིར་མཆོད་པ་དང༌། ལྷ་བསྐྱེད་པའོ། །
དང་པོ་ནི་མཆོད་པ་རྣམ་པ་ལྔ་དང༌། བསྟོད་པ་ཡན་ཆད་འབུལ་ལོ། ། ལྷ་བསྐྱེད་པ་ལ་གཉིས་ཏེ། དང་པོ་རྟེན་གཞལ་ཡས་ཁང་བསྐྱེད་པ་ནི། རང་ཡི་དམ་གྱི་ལྷར་གསལ་བའི་ཐུགས་ངང་ལས་བྷྲུཾ་ཞེས་བརྗོད་པས། བདག་གི་ཐུགས་ཁ་ནས་བྷྲུཾ་ཁ་དོག་སྣ་ཚོགས་པ་གཅིག་འཕྲོས་པས། འཕགས་པ་མཆོད་སེམས་ཅན་གྱི་དོན་བྱས། ཚུར་འདུས་པས་བྷྲུཾ་བྷི་ཤྭ་བི་ཤུདྡྷེ་རཏྣ་མཎྜལ་བྷྲུཾ། ཞེས་བརྗོད་པས། བྷྲུཾ་དེ་ཡོངས་སུ་གྱུར་པ་ལས།
རིན་པོ་ཆེའི་གཞལ་ཡས་ཁང༌། རྒྱུ་རིན་པོ་ཆེ་སྣ་ཚོགས་ལས་གྲུབ་པ། ཕྱིའི་དབྱིབས་མཆོད་རྟེན་ལྟ་བུ་ལ། ནང་པདྨ་འདབ་མ་བརྒྱད་པ། གྲུ་ཆད་བཞི་དང་བཅས་པ། གདན་ཉི་ཟླ་དང་བཅས་པ་བསྐྱེད་དོ། ། གཉིས་པ་ལྷ་བསྐྱེད་པ་ལ་བཞི་སྟེ། རིགས་ལྔ་ཡབ་ཡུམ་བསྐྱེད་པ་དང༌། རྒྱལ་ཆེན་བཞི་དང༌། ལས་མཁན་བཞི་དང༌།
སྒོ་མ་བཞི་བསྐྱེད་པའོ། ། ཨོཾ་ཨཱཿཧཱུཾ་སྭཱ་ཧཱ། ལམ་མ་མ་མ་མ། ལས་རིགས་ལྔ་ཡབ་ཡུམ་དང༌། ཨོཾ་ཨོཾ་ཨོཾ་ཨོཾ། བཞི་ལས་རྒྱལ་པོ་ཆེན་པོ་བཞི་དང༌། བཱ་བཱ་བཱ་བཱ། བཞི་ལས་སྲིང་མོ་བཞི་དང༌། ཛཿཧཱུཾ་བཾ་ཧོ། བཞི་ལས་སྒོ་མ་ཆེན་མོ་བཞི་དང༌།
དེ་རྣམས་ནི་གཞལ་ཡས་ཁང་གི་ནང་དུ་ཆད་ནས། འཕྲོ་འདུ་གོང་ལྟར་བྱའོ། ། ལྷ་སོ་སོའི་ཕྱག་མཚན་དུ་གྱུར་སྟེ། དེ་རྣམས་འོད་འཕྲོས་འདུས་པ་ལས། ཆུ་ལ་ཉ་ལྟར་གྱི་ཚུལ་དུ་ལྷ་ཚོགས་རྣམས་བསྐྱེད་དོ། ། དེ་ནས་གནས་གསུམ་དང་ལྔ་རུ་ཡི་གེ་བྷྲུཾ་གསུམ་དང་ལྔ་རུ་བྱིན་གྱིས་རླབས་སོ། ། གཉིས་པ་སྤྱན་དྲངས་པ་ནི། རྡོ་རྗེ་དང་དྲིལ་བུ་ལག་ཏུ་ཐོགས་ཏེ། ན་མོ་བསམ་གྱིས་མི་ཁྱབ་ཕྱོགས་བཅུའི་འཇིག་རྟེན་རབ་འབྱམས་ན། ། ལྷ་དང་ལྷ་མིན་མཁའ་ལྡིང་དྲི་ཟ་མིའམ་ཅི། །
དེང་འདིར་སྟོན་པས་ཆོས་ཀྱི་ཆར་འབེབས་ཀྱིས། ། གང་དག་ཉན་པར་འདོད་པ་འདིར་གཤེགས་ལ། ། དེ་ནས་ཡེ་ཤེས་པ་སྤྱན་འདྲེན་པ་ནི་འདི་སྐད་དོ། ། ཧཱུཾ། དཀྱིལ་འཁོར་ཆེན་པོའི་ཕོ་བྲང་ནས། ། བདེ་གཤེགས་རིགས་ལྔ་ཡབ་ཡུམ་དང༌། ། འཁོར་དང་བཅས་ཏེ་གནས་འདི་རུ། ། བདག་དང་ཡོན་བདག་དོན་ཆེད་དུ། ། ཐུགས་དམ་དབང་གིས་གཤེགས་སུ་གསོལ། ། དཀྱིལ་འཁོར་ཟུར་གྱི་པདྨ་ལ། །
རྒྱལ་ཆེན་རིགས་བཞི་ལྕམ་དྲལ་བཅས། ། བདག་དང་ཡོན་བདག་དོན་ཆེད་དུ། ། ཐུགས་དམ་དབང་གིས་གཤེགས་སུ་གསོལ། ། དཀྱིལ་འཁོར་ཆེན་པོའི་སྒོ་བཞི་རུ། ། བར་ཆད་བསྲུངས་པའི་སྒོ་མ་བཞི། ། བདག་དང་ཡོན་བདག་དོན་ཆེད་དུ། ། ཐུགས་དམ་དབང་གིས་གཤེགས་སུ་གསོལ། ། ཨེ་ཧྱ་ཧི་ཨ་ན་ཡ་ཧོ། ཛཿཧཱུཾ་བཾ་ཧོ། ཞེས་སྤྱན་དྲངས་སྟེ་བསྐྱེད་པ་ལ་བསྟིམ་མོ། །
དེ་ནས་ཕྱག་འཚལ་བ་ནི། ཧཱུཾ། རྣམ་སྣང་མི་བསྐྱོད་རིན་ཆེན་མཐའ་ཡས་འགྲུབ། ། བདེ་གཤེགས་རིགས་ལྔའི་ཚོགས་ལ་ཕྱག་འཚལ་ལོ། ། དཀར་སྔོ་ནག་མོ་སྨུག་མོའི་ཚོགས། ། ཀུན་བཟང་ཡུམ་ཆེན་བཞི་ལ་ཕྱག་འཚལ་ལོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། རྒྱལ་ཆེན་བཞི་ལ་ཕྱག་འཚལ་ལོ། ། ཕྱོགས་བཞི་བདག་ལ་ལས་མཁན་སྲིང༌། །
དཀར་སྔོ་དམར་ལྗང་བཞི་ལ་ཕྱག་འཚལ་ལོ། ། ཚད་མེད་བཞི་ལྡན་སྒོ་བཞི་ཐུབ་པར་བསྲུངས། ། སྒོ་མ་ཆེན་མོ་བཞི་ལ་ཕྱག་འཚལ་ལོ། ། འཇིག་རྟེན་འདས་དང་མ་འདས་ལྷ་ཚོགས་ཀྱིས། ། གཡོག་འཁོར་བྲན་དང་བཅས་ལ་ཕྱག་འཚལ་ལོ། ། ཞེས་ཡོན་བདག་རྣམས་ལ་ཕྱག་རྒྱས་བསྡུས་ཅི་རིགས་པ་བྱའོ། ། གསུམ་པ་མཆོད་པ་ལས་ཀྱི་དཀྱིལ་འཁོར་ནི། དོན་གཉིས་པ་ལས་དང་པོ་སྤྱིར་མཆོད་པ་རྣམ་པ་ལྔ་འབུལ་བ་ནི། གཙང་ཞིང་གཙང་མར་སྦྱར་བ་ཡིས། ། ལྷ་རྫས་དམ་པའི་ཡོན་ཆབ་འདི། །
དཀྱིལ་འཁོར་ལྷ་ཚོགས་རྣམས་ལ་འབུལ། ། འགྲོ་བའི་དོན་དུ་བཞེས་སུ་གསོལ། ། ཨོཾ་ན་མ་སརྦ་ཏ་ཐཱ་ག་བཛྲ་ཨ་ཧ་ར་པཱུ་ཙ་མེ་ག་ས་མུད་ཊ་ས་ཕ་ར་ཎ་ས་མ་ཡེ་ཧཱུཾ། དེ་བཞིན་དུ་གཞན་ཡང་བྱའོ། ། ཨོཾ་བཛྲ་པུཥྤེ། དྷུ་པེ། ཨ་ལོ་ཀེ། གནྡྷེ། ནེ་ཝི་ཏེ། ཤབྡ་ཨ་ཧཱུཾ།
ཞེས་གོང་བཞིན་སྦྱར་རོ། ། སྡིག་པ་བཤགས་པ་ནི། བདག་དང་རྒྱུ་སྦྱོར་འཁོར་བཅས་ཀྱིས། ། མི་དགེ་སྡིག་པ་ཅི་བགྱིས་པ། ། རིགས་ལྔ་ཡབ་ཡུམ་འཁོར་བཅས་ཀྱི། ། སྤྱན་སྔར་སོ་སོར་བཤགས་པར་བགྱིས། ། གཉིས་པ་བྱེ་བྲག་ཏུ་འབུལ་བ་ནི། ཧཱུཾ། དབུས་ཀྱི་རྣམ་པར་སྣང་མཛད་ནི། ། སྐུ་མདོག་དཀར་ལ་འོད་ཟེར་འབར། །
ཕྱག་ན་འཁོར་ལོ་ཞགས་པ་བསྣམས། ། དེ་ལ་ཕྱག་འཚལ་མཆོད་པ་འབུལ། ། ཤར་གྱི་རྡོ་རྗེ་སེམས་དཔའ་ནི། ། སྐུ་མདོག་མཐིང་ཁ་འོད་ཟེར་འབར། ། ཕྱག་ན་རྡོ་རྗེ་ཞགས་པ་བསྣམས། ། དེ་ལ་ཕྱག་འཚལ་མཆོད་པ་འབུལ། ། ལྷོ་ཕྱོགས་རིན་ཆེན་འབྱུང་ལྡན་ནི། ། སྐུ་མདོག་སེར་ལ་འོད་ཟེར་འབར། ། ཕྱག་ན་རིན་ཆེན་ཞགས་པ་བསྣམས། ། དེ་ལ་ཕྱག་འཚལ་མཆོད་པ་འབུལ། །
ནུབ་ཀྱི་སྣང་བ་མཐའ་ཡས་ནི། ། སྐུ་མདོག་དམར་ལ་འོད་ཟེར་འབར། ། ཕྱག་ན་པདྨ་ཞགས་པ་བསྣམས། ། དེ་ལ་ཕྱག་འཚལ་མཆོད་པ་འབུལ། ། བྱང་གི་དོན་ཡོན་གྲུབ་པ་ནི། ། སྐུ་མདོག་ལྗང་ལ་འོད་ཟེར་འབར། ། ཕྱག་ན་རྒྱ་གྲམ་ཞགས་པ་བསྣམས། ། དེ་ལ་ཕྱག་འཚལ་མཆོད་པ་འབུལ། ། ཤར་ནས་དཀར་མོ་དབུ་དགུ་མ། ། དེ་ལ་ཕྱག་འཚལ་མཆོད་པ་འབུལ། །
ལྷོ་ནས་མཚོ་སྨན་རྒྱལ་མོ་དགུ། ། དེ་ལ་ཕྱག་འཚལ་མཆོད་པ་འབུལ། ། ནུབ་ནས་མ་མོ་ནག་མོའི་ཚོགས། ། དེ་ལ་ཕྱག་འཚལ་མཆོད་པ་འབུལ། ། བྱང་ནས་སྨུག་མོ་དབུ་ལྔ་མ། ། དེ་ལ་ཕྱག་འཚལ་མཆོད་པ་འབུལ། ། ཧཱུཾ། ཤར་ཕྱོགས་རྒྱལ་པོ་ཡུལ་འཁོར་སྲུང༌། ། དེ་ལ་ཕྱག་འཚལ་མཆོད་པ་འབུལ། ། ལྷོ་ཕྱོགས་རྒྱལ་པོ་འཕགས་སྐྱེས་པོ། །
དེ་ལ་ཕྱག་འཚལ་མཆོད་པ་འབུལ། ། ནུབ་ཕྱོགས་རྒྱལ་པོ་སྤྱན་མི་བཟང༌། ། དེ་ལ་ཕྱག་འཚལ་མཆོད་པ་འབུལ། ། བྱང་ཕྱོགས་རྒྱལ་པོ་རྣམ་ཐོས་སྲས། ། དེ་ལ་ཕྱག་འཚལ་མཆོད་པ་འབུལ། ། ཤར་ནས་དཀར་མོ་སྤྱན་གཅིག་མ། ། དེ་ལ་ཕྱག་འཚལ྾། ལྷོ་ནས་མ་མོ་ནག་མོའི་ཚོགས། ། དེ་ལ་ཕྱག་འཚལ྾། ནུབ་ནས་དམར་མོ་ཆུ་འཇིབ་མ། །
དེ་ལ་ཕྱག་འཚལ྾། བྱང་ནས་སེར་མོ་ལས་མཁན་མ། ། དེ་ལ་ཕྱག་འཚལ྾། ཤར་ནས་བྱམས་པ་ལྕགས་ཀྱུ་མ། ། དེ་ལ་ཕྱག་འཚལ྾། ལྷོ་ནས་སྙིང་རྗེ་ཞགས་པ་མ། ། དེ་ལ་ཕྱག་འཚལ྾། ནུབ་ནས་དགའ་བ་ལྕགས་སྒྲོག་མ། ། དེ་ལ་ཕྱག་འཚལ྾། བྱང་ནས་བཏང་སྙོམས་དྲིལ་བུ་མ། །
དེ་ལ་ཕྱག་འཚལ་མཆོད་པ་འབུལ། ། ཕྱི་ནང་མཆོད་པ་འདི་བཞེས་ལ། ། བདག་གི་འཕྲིན་ལས་གྲུབ་པར་མཛོད། ། ཞེས་ཨརྒྷཾ་ཟེར་ཕུད་ཞལ་དུ་སྦྲེང་ངོ༌། ། དེ་ནས་བསྟོད་པ་བྱ་བ་ནི་འདི་སྐད་དོ། ། ཧཱུཾ། ཆོས་དབྱིངས་ཡེ་ཤེས་དམ་ཚིག་ནི། ། ལོངས་སྤྱོད་རྫོགས་སྐུ་རྣམ་སྣང་མཛད། ། སྐུ་མདོག་དཀར་པོ་འཁོར་ལོ་བསྣམས། ། དངོས་གྲུབ་སྩོལ་ཕྱིར་ཕྱག་འཚལ་བསྟོད། །
མེ་ལོང་ཡེ་ཤེས་དམ་ཚིག་ནི། ། ལོངས་སྤྱོད་རྫོགས་སྐུ་རྡོ་རྗེ་སེམས། ། སྐུ་མདོག་མཐིང་ཁ་རྡོ་རྗེ་བསྣམས། ། དངོས་གྲུབ་སྩོལ་ཕྱིར་ཕྱག་འཚལ་བསྟོད། ། མཉམ་ཉིད་ཡེ་ཤེས་དམ་ཚིག་ནི། ། ལོངས་སྤྱོད་རྫོགས་སྐུ་རིན་ཆེན་འབྱུང༌། ། སྐུ་མདོག་སེར་པོ་རིན་ཆེན་བསྣམས། ། དངོས་གྲུབ་སྩོལ་ཕྱིར་ཕྱག་འཚལ་བསྟོད། ། ཀུན་རྟོག་ཡེ་ཤེས་དམ་ཚིག་ནི། ། ལོངས་སྤྱོད་རྫོགས་སྐུ་སྣང་མཐའ་ཡས། །
སྐུ་མདོག་དམར་པོ་པདྨ་བསྣམས། ། དངོས་གྲུབ་སྩོལ་ཕྱིར་ཕྱག་འཚལ་བསྟོད། ། ནན་ཏན་ཡེ་ཤེས་དམ་ཚིག་ནི། ། ལོངས་སྤྱོད་རྫོགས་སྐུ་དོན་ཡོན་གྲུབ། ། སྐུ་མདོག་ལྗང་ཁུ་རྒྱ་གྲམ་བསྣམས། ། དངོས་གྲུབ་སྩོལ་ཕྱིར་ཕྱག་འཚལ་བསྟོད། ། གིང་མོ་ཀུན་གྱི་གཙོ་མོ་སྟེ། ། ཚེ་དང་ལོངས་སྤྱོད་སྤེལ་བའི་ཕྱིར། ། དབུ་དགུ་མ་ལ་ཕྱག་འཚལ་བསྟོད། ། མཁའ་འགྲོ་ཀུན་གྱི་གཙོ་མོ་སྟེ། །
ནད་ཁ་རིམས་ཁ་བཅད་པའི་ཕྱིར། ། སྔོན་མོའི་ཚོགས་ལ་ཕྱག་འཚལ་བསྟོད། ། ཀླུ་མོ་ཀུན་གྱི་གཙོ་མོ་སྟེ། ། ས་བདག་བདུག་པ་འདུལ་བྱའི་ཕྱིར། ། ནག་མོའི་ཚོགས་ལ་ཕྱག་འཚལ་བསྟོད། ། སྨན་ཕྲན་ཀུན་གྱི་གཙོ་མོ་སྟེ། ། སད་དང་སེར་བ་བཅད་པའི་ཕྱིར། ། སྨུག་མོའི་ཚོགས་ལ་ཕྱག་འཚལ་བསྟོད། ། དྲི་ཟ་ཀུན་གྱི་གཙོ་མོ་སྟེ། ། ཞི་བའི་འཕྲིན་ལས་གྲུབ་བྱེད་པ། །
ཡུལ་འཁོར་སྲུང་ལ་ཕྱག་འཚལ་བསྟོད། ། གྲུལ་བུམ་ཀུན་གྱི་གཙོ་མོ་སྟེ། ། རྒྱས་པའི་འཕྲིན་ལས་གྲུབ་བྱེད་པ། ། འཕགས་སྐྱེས་པོ་ལ྾། ཀླུ་དབང་ཀུན་གྱི་གཙོ་བོ་སྟེ། ། དབང་གི་ལས་རྣམས་གྲུབ་བྱེད་པ། ། སྤྱན་མི་བཟང་ལ྾། གནོད་སྦྱིན་ཀུན་གྱི་གཙོ་བོ་སྟེ། ། དྲག་པོའི་ལས་རྣམས་གྲུབ་བྱེད་པ། ། རྣམ་ཐོས་སྲས་ལ྾།
གླིང་བཞི་འགྱོགས་མ་ལྷའི་སྲིང༌། ། ཤར་གྱི་འགྱོགས་མ་ཁྱོད་ལ་བསྟོད། ། མཁའ་ལ་ཁྱུང་ལྡིང་གཤིན་རྗེའི་སྲིང༌། ། ལྷོའི་འགྱོགས་མ་ཁྱོད་ལ྾། དཀར་མོ་གཡག་ཐོང་ཀླུའི་སྲིང༌། ། ནུབ་ཀྱི་འགྱོགས་མ་ཁྱོད་ལ྾། ནག་མོ་གཏེར་ཆེན་གནོད་སྦྱིན་སྲིང༌། ། བྱང་གི་འགྱོགས་མ་ཁྱོད་ལ྾། རྟག་པར་མ་ཡིན་ལྕགས་ཀྱུ་མ། ། འགུགས་བྱེད་མ་ལ་ཕྱག་འཚལ་བསྟོད། །
ཆད་པར་མ་ཡིན་ཞགས་པ་མ། ། འཆིང་བྱེད་མ་ལ་ཕྱག་འཚལ་བསྟོད། ། བདག་ཏུ་མ་ཡིན་ལྕགས་སྒྲོག་མ། ། སྡོམ་བྱེད་མ་ལ྾། མཚན་མར་མ་ཡིན་དྲིལ་བུ་མ། ། དགྱེས་བྱེད་མ་ལ་ཕྱག་འཚལ་བསྟོད། ། འཇིག་རྟེན་འདས་དང་འཇིག་རྟེན་པའི། ། དངོས་གྲུབ་སྩོལ་ཕྱིར་ལས་མཛད་པ། ། གཙོ་འཁོར་བྲན་དང་བཅས་རྣམས་ལ། ། དེ་ལ་བསྟོད་དེ་ཕྱག་ཀྱང་འཚལ། །
ཞེས་བསྟོད་དོ། ། དེ་ནས་ཞལ་ཟས་ཚོགས་ཀྱི་མཆོད་པ་བྱས་ཏེ། དྲི་ཆུས་སངས་བྱང་གི་བྱིན་གྱིས་བརླབས་ལ། བླུད་བསྔོ་བ་ལ་བཞི་སྟེ། ཆོ་གའི་སྒོ་ནས་བསྔོ་བ་དང༌། བརྒྱ་བཞི་གོ་ནས་བསྔོ་བའོ། ། དེ་ལ་དང་པོ་ཆོ་གའི་གོ་ནས་བསྔོ་བ་འདི་སྐད་དོ། ། འདོད་པ་ཡོན་ཏན་གྱི་འབུལ། དེ་ནས་ཁ་སྒྱུར་བཟློག་པ་ལ་གཉིས་ཏེ། ཆོ་གའི་བསྔོ་བ་དང་རྐྱེན་བཟློག་པའོ། །
གསེར་སྐྱེམས་འབུལ་ཞིང་གཏོར་ལ། ཞུན་མར་རྣམས་སྤར་ལ་འདི་སྐད་དོ། ། ཧཱུཾ། སྐུ་གསུང་ཐུགས་ལ་མར་མེ་གསུམ། ། སྐུའི་མར་མེ་འོད་ཟེར་འཕྲོ། ། གསུང་གི་མར་མེ་ཆགས་དང་བྲལ། ། ཐུགས་ཀྱི་མར་མེ་རྒྱན་དུ་ཆེ། ། སྐུ་གསུང་ཐུགས་ཀྱི་ཐུགས་དམ་བསྐངས། ། ཀུན་གཞི་དབྱིངས་ཀྱིས་ཡེ་ཤེས་ལ། ། དབྱིངས་ནས་རྣམ་ཤེས་བརྒྱད་དུ་གསལ། །
བྱང་ཆུབ་སེམས་ཀྱི་མར་མེ་འདི། ། ཁམས་གསུམ་མ་ལུས་འོད་དུ་གསལ། ། སྤྱོད་པ་ཡུལ་གྱི་མར་མེ་འདི། ། བྲི་གང་མེད་པའི་དབྱིངས་སུ་འབུལ། ། ཡེ་ཤེས་རྒྱན་གྱི་མར་མེ་འདི། ། བྱང་ཆུབ་སྙིང་པོའི་རྒྱན་དུ་འབུལ། ། གཟུགས་ཀྱི་སྙིང་པོའི་མར་མེ་འདི། ། རང་བཞིན་ལྷུན་གྲུབ་དབྱིངས་སུ་འབུལ། ། ཤེས་རབ་བརྡལ་བའི་མར་མེ་འདི། ། དམིགས་མེད་ཡེ་ཤེས་དབྱིངས་སུ྾།
སྦྱར་བའི་དྲི་ཡི་མར་མེ་འདི། ། སེམས་ཅན་ཀུན་ལ་ཁྱབ་པར་གསལ། ། ཆགས་པ་རོ་ཡི་མར་མེ་འདི། ། སྲིད་ཞུ་གུས་པའི་མདངས་སུ྾། ཆོས་ཉིད་དབྱིངས་ཀྱི་མར་མེ྾། མ་རིག་མུན་གསལ་དབྱིངས་སུ྾། སྟན་པ་རེག་བྱའི་མར་མེ྾། མཚོན་པ་མེད་པའི་དབྱིངས་སུ྾། ཀུན་གཞི་དབྱིངས་ཀྱི་མར་མེ྾། རྫོགས་པ་ཆེན་པོའི་དབྱིངས་སུ྾།
ཉོན་མོངས་ཡུལ་གྱི་མར་མེ྾། བྲི་སྐོལ་མེད་པའི་དབྱིངས་སུ྾། ཐར་པར་ཕྱིན་པའི་མར་མེ྾། དངོས་གྲུབ་ལས་ཅན་དབྱིངས་སུ྾། ཐུགས་ཉིད་པདྨའི་མར་མེ྾། གསལ་བ་འོད་འཕྲོའི་དབྱིངས་སུ྾། ཁམས་གསུམ་འཁོར་བའི་མར་མེ྾། བག་ཆགས་འབྱོངས་ཕྱིར་དབྱིངས་སུ྾། རིག་པ་བལ་གྱི་མར་མེ྾། དུག་གསུམ་འཇོམས་པའི་དབྱིངས་སུ་འབུལ། །
སྐུ་གསུམ་མཚོན་པའི་མར་མེ་འདི། ། ཁམས་གསུམ་ཡོངས་སུ་གསལ་བར་མཛོད། ། མར་མེའི་མཆོད་པ་འདི་ཕུལ་བས། ། ཐུགས་དམ་སྙན་པོ་བསྐོངས་གྱུར་ཅིག ། འཁོར་བསྲུངས་རྐྱེན་བཟློག་བར་ཆད་བསལ། ། ཆགས་ཆེ་བསྒྱུར་ལ་ཉམས་ང་བཟློག ། འདི་ནས་གཞུང་འདི་ནས་འདབ། ཧཱུཾ། དབུས་ཀྱི་རྣམ་པར་སྣང་མཛད་ལ། ། གཟུགས་ཀྱི་ཕུང་པོ་བླུད་དུ་འབུལ། །
བདག་དང་ཡོན་བདག་རྒྱུ་སྦྱོར་ཀུན། ། དེ་བཞིན་རིགས་སུ་བྱིན་གྱིས་རློབས། ། ཤར་གྱི་རྡོ་རྗེ་སེམས་དཔའ་ལ། ། རྣམ་ཤེས་ཕུང་པོ་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་ཀུན། ། རྡོ་རྗེ་རིགས་སུ་བྱིན་གྱིས་རློབས། ། ལྷོ་ཡི་རིན་ཆེན་འབྱུང་ལྡན་ལ། ། ཚོར་བའི་ཕུང་པོ་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་ཀུན། ། རིན་ཆེན་རིགས་སུ་བྱིན་གྱིས་རློབས། །
ནུབ་ཀྱི་སྣང་བ་མཐའ་ཡས་ལ། ། འདུ་ཤེས་ཕུང་པོ་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་ཀུན། ། པདྨ་རིགས་སུ་བྱིན་གྱིས྾། བྱང་གི་དོན་ཡོད་གྲུབ་པ་ལ། ། འདུ་བྱེད་ཕུང་པོ་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་ཀུན། ། ལས་ཀྱི་རིགས་སུ་བྱིན་གྱིས་རློབས། ། ཧཱུཾ། ཡུམ་མཆོག་ཀུན་ཏུ་བཟང་མོ་ལ། །
སེམས་ཀྱི་བླུད་དུ་ནམ་མཁའ་འབུལ། ། བདག་དང་ཡོན་བདག་རྒྱུ་སྦྱོར་ཀུན། ། ཆོས་ཉིད་སྟོང་པར་བྱིན྾། ཡུམ་མཆོག་དཀར་མོ་དབུ་དགུ་མ། ། འབྱུང་བ་ས་འདི་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་ཀུན། ། ཚེ་སྲོག་སྲ་ཞིང་རྒྱས་པར་མཛོད། ། ཡུམ་མཆོག་མཚོ་སྨན་རྒྱལ་མོ་ལ། ། འབྱུང་བ་ཆུ་འདི་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་ལ། །
ཡོན་ཏན་ལྡན་ཞིང་རྒྱས་པར་མཛོད། ། ཡུམ་མཆོག་མ་མོ་ནག་མོ་ལ། ། འབྱུང་བ་མེ་འདི་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་ཀུན། ། ཉོན་མོངས་བག་ཆགས་བསྲེག་པར་བྱེད། ། ཡུམ་མཆོག་སྨུག་མ་དབུ་ལྔ་མ། ། འབྱུང་བ་རླུང་འདི་བླུད་དུ་འབུལ། ། བདག་དང་ཡོན་བདག་རྒྱུ྾། རྣམ་རྟོག་སྡུལ་འབུད་མེད་པར་བྱེད། ། ཧཱུཾ།
རི་རྒྱལ་ཤར་གྱི་རྒྱལ་ཆེན་ལ། ། ལུས་འཕགས་གླིང་གསུམ་བླུད་དུ་འབུལ། ། བདག་དང་ཡོན་བདག྾། མཚོན་གྱི་བསྐལ་པ་ཞི་བར་མཛོད། ། རི་རྒྱལ་ལྷོའི་རྒྱལ་ཆེན་ལ། ། འཛམ་བུ་གླིང་གསུམ་བླུད་དུ་འབུལ། ། བདག་དང་ཡོན་བདག྾། ནད་ཀྱི་བསྐལ་པ་ཞི་བར་མཛོད། ། རི་རྒྱལ་ནུབ་ཀྱི་རྒྱལ་ཆེན་ལ། ། བ་གླང་གླིང་གསུམ་བླུད་དུ་འབུལ། །
བདག་དང་ཡོན་བདག྾། བསྡུལ་གྱི་བསྐལ་པ་ཞི་བར་མཛོད། ། རི་རྒྱལ་བྱང་གི་རྒྱལ་ཆེན་ལ། ། སྒྲ་མི་གླིང་གསུམ་བླུད་དུ་འབུལ། ། བདག་དང་ཡོན་བདག྾། མུ་གེའི་བསྐལ་པ་ཞི་བར་མཛོད། ། ཧཱུཾ། དཀར་མོ་ལས་མཁན་རྡོ་རྗེའི་རིགས། ། འགྲོ་བའི་ཤ་རུས་བླུད་དུ་འབུལ། ། བདག་དང་ཡོན་བདག྾།
ཚེ་སྲོག་སྲ་ཞིང་བརྟན་པར་མཛོད། ། སེར་མོ་ལས་མཁན་རིན་ཆེན་རིགས། ། འགྲོ་བའི་ཁྲག་དང་ཆུ་སེར་བླུད་དུ་འབུལ། ། བདག་དང་ཡོན་བདག྾། དབང་ཐང་དར་ཞིང་རྒྱས་པར་མཛོད། ། དམར་མོ་ལས་མཁན་དབང་གི་རིགས། ། འགྲོ་བའི་དྲོད་ཆེན་བླུད་དུ་འབུལ། ། བདག་དང་ཡོན་བདག྾། དགྲ་འགེགས་ཐམས་ཅད་དབང་དུ་བསྡུས། ། བྱང་ནས་ལས་མཁན་ལས་ཀྱིས་རིགས། །
འགྲོ་བའི་དབུགས་ཆེན་བླུད་དུ་འབུལ། ། བདག་དང་ཡོན་བདག྾། འཕྲིན་ལས་ཐམས་ཅད་འགྲུབ་པར་མཛོད། ། ཧཱུཾ། བྱམས་པ་ཚད་མེད་ལྕགས་ཀྱུ་མ། ། འགྲོ་བའི་ལག་གཡས་བླུད་དུ་འབུལ། ། བདག་དང་ཡོན་བདག྾། དམ་ཉམས་དགྲ་བགེགས་ཁུག་ལས་ཤོག ། སྙིང་རྗེ་ཚད་མེད་བཞག་པ་ལ། ། འགྲོ་བའི་ལག་གཡོན་བླུད་དུ་འབུལ། །
བདག་དང་ཡོན་བདག྾། གནོད་པའི་དགྲ་བགེགས་འཆིང་ལས་ཤོག ། དགའ་བ་ཚད་མེད་ལྕགས་སྒྲོག་མ། ། འགྲོ་བའི་རྐང་གཡས་བླུད་དུ་འབུལ། ། བདག་དང་ཡོན་བདག྾། བདུད་དང་མུ་སྟེགས་སྡོམ་ལས་ཤོག ། བཏང་སྙོམས་ཚད་མེད་དྲིལ་བུ་མ། ། འགྲོ་བའི་རྐང་གཡོན་བླུད་དུ་འབུལ། ། བདག་དང་ཡོན་བདག་རྒྱུ་སྦྱོར་དོན་ཆེད་དུ། ། དཀྱིལ་འཁོར་ལྷ་ཚོགས་མཉེས་པར་མཛོད། །
བཞི་པ་བརྒྱ་བཞིའི་བླུད་འབུལ་བ་ནི། ཧཱུཾ། ཚ་ཚ་བརྒྱ་དང་མདོ་ཚར་བརྒྱ། ། སྐྱེས་པ་ཕོའི་བླུད་དུ་འབུལ། ། ཆུ་གཏོར་བརྒྱ་དང་ངར་བླུད་བརྒྱ། ། ཟ་མ་མོའི་བླུད་དུ་འབུལ། ། ཆོ་ག་བརྒྱ་དང་བཟླས་པ་བརྒྱ། ། བྱིས་པ་ཆུང་གི་བླུད་དུ་འབུལ། ། ལུས་ཀྱི་བླུད་དུ་ངར་བླུད་འབུལ། ། ངག་གྱི་བླུད་དུ་མདོ་ཚར་འབུལ། །
སེམས་ཀྱི་བླུད་དུ་མར་མེ྾། ཕྱུགས་ཀྱི་བླུད་དུ་ཆུ་གཏོར྾། ཡོན་ཏན་བླུད་དུ་ཚ་ཚ྾། མདངས་ཀྱི་བླུད་དུ་དཀྱིལ་འཁོར྾། དབང་ཐང་བླུད་དུ་དར་ཟབ྾། ལོངས་སྤྱོད་བླུད་དུ་ཚོགས་གཏོར྾། གཟི་མདངས་བླུད་དུ་ནམ་བཟའ྾། ཡོན་བདག་བླུད་དུ་བརྒྱ་བཞི་འབུལ། ། བདག་དང་ཡོན་བདག་འཁོར་བཅས་ལ། ། མི་མཐུན་ཕྱོགས་རྣམས་གང་ཚེ་བ། །
སྲིད་པའི་བརྒྱ་བཞིས་ཞི་བར་མཛོད། ། ལྷ་ཀླུ་གནོད་སྦྱིན་ལན་ཆགས་ལ། ། བརྒྱ་བཞིས་བྱིན་གྱིས་བརླབས་པར་མཛོད། ། ཡོན་བདག་ནད་རྣམས་ཞི་བ་དང༌། ། ཚེ་དང་དབང་ཐང་འཕེལ་བ་དང༌། ། རིགས་རྒྱུད་དར་ཞིང་རྒྱས་པ་དང༌། ། ལོ་ཕྱུགས་རྟག་ཏུ་ལེགས་པར་ཤོག ། ཚ་ཚ་བརྒྱ་ཡི་བྱིན་བརླབས་ཀྱིས། ། ཆོས་རྣམས་ཤེས་ཤིང་བྱིན་བརླབས་ལྡན། ། དགེ་བཤེས་རྣམས་དང་འཕྲད་གྱུར་ནས། །
བསྟན་པ་སྙན་པོ་འཛིན་པར་ཤོག ། ཉོན་མོངས་སྡུག་བསྔལ་ཞི་ནས་ཀྱང༌། ། ཚེ་སྲོག་མི་འགྱུར་བརྟན་པར་ཤོག ། མདོ་ཕྲན་བརྒྱ་ཡི་བྱིན་བརླབས་ཀྱིས། ། རྟག་ཏུ་ཆོས་ལ་དད་པ་དང༌། ། འགྲོ་ལ་ཆོས་འཁོར་སྟོན་པ་དང༌། ། བྱམས་སེམས་སྙིང་རྗེ་ཆེ་བ་དང༌། ། ཆོས་ཉིད་དོན་རྟོགས་གྲོལ་བར་ཤོག ། མི་མོ་བརྒྱ་ཡི་བྱིན་བརླབས་ཀྱིས། ། སྐྱེ་བོ་ཡོངས་ཀྱི་མི་ཁ་དང༌། །
བུད་མེད་ཡོངས་ཀྱི་འཕང་ཁ་དང༌། ། བན་བོན་ཡོངས་ཀྱི་སྔགས་ཟོར་དང༌། ། ལྷ་འདྲེ་ཡོངས་ཀྱི་ནད་ཁ་དང༌། ། མི་མཐུན་ཡོངས་ཀྱི་ངན་ཁ་དང༌། ། རྨི་ལམ་ཡོངས་ཀྱི་གདངས་ཁ་དང༌། ། ལྟས་ངན་ཡོངས་ཀྱི་སྡིག་ཁ་དང༌། ། དགྲ་བོ་ཡོངས་ཀྱི་དམག་ཁ་དང༌། ། ངར་བླུད་འདི་ཡིས་བཟློག་ཏུ་གསོལ། ། དེ་ནས་སྙན་པོ་བཏང་བ་ནི། ཧཱུཾ།
བདག་དང་ཡོན་བདག་འཁོར་བཅས་ལ། ། མེའི་འཇིགས་པ་འབྱུང་བའི་ཚེ། ། ཆབ་གཏོར་འདི་ཡིས་ཕན་ཡོན་གྱིས། ། མེའི་བསྐལ་པ་ཞི་བར་མཛོད། ། བདག་དང་ཡོན་བདག་འཁོར་བཅས་ལ། ། ཆུ་ཡི་འཇིགས་པ་འབྱུང་བའི་ཚེ། ། ཚ་ཚ་འདི་ཡིས་བྱིན་བརླབས་ཀྱིས། ། ཤེལ་གྱི་རི་ལས་ཐར་བར་ཤོག ། བདག་དང་ཡོན་བདག་འཁོར་བཅས་ལ། ། རླུང་གི་འཇིག་པ་འབྱུང་བའི་ཚེ། །
མདོ་ཕྲན་འདི་ཡིས་བྱིན་བརླབས་ཀྱིས། ། རླུང་གི་བསྐལ་པ་ཞི་བར་མཛོད། ། བདག་དང་ཡོན་བདག་འཁོར་བཅས་ལ། ། ལྟས་ངན་འཇིགས་པ་བྱུང་བའི་ཚེ། ། ངར་བླུད་འདི་ཡིས་བྱིན་བརླབས་ཀྱིས། ། བལྟས་ངན་རང་ལ་རང་ཞི་ཤོག ། ས་ཡིས་ཆུ་ཡི་བསྐལ་པ་ཞི་བར་མཛོད། ། ཆུ་ཡིས་མེ་ཡི་བསྐལ་པ་ཞི་བར་མཛོད། ། མེ་ཡིས་རླུང་གི་བསྐལ་པ་ཞི་བར་མཛོད། ། རླུང་གིས་ས་ཡི་བསྐལ་པ་ཞི་བར་མཛོད། །
ངར་བླུད་འདི་ཡིས་བལྟས་ངན་བསྐལ་པ་ཞི་བར་མཛོད། ། མདོ་ཡིས་འདྲེའི་བསྐལ་པ་ཞི་བར་མཛོད། ། གསུམ་པ་བླུད་རབ་བཏང་བ་ནི། ཧཱུཾ། ཀྱཻ། དང་པོ་ངར་བླུད་ག་ནས་བྱུང༌། ། ངར་བྱུང་དང་པོ་འབྲུ་ལས་བྱུང༌། ། དང་པོ་འབྲུ་རྩལ་ག་ནས་རྩལ། ། དང་པོ་ནས་འབྲུ་ཆ་གཅིག་ནི། ། བྱ་རྒྱལ་ཁྱུང་གི་གྲེ་བའི་ནང་ནས་བྱུང༌། །
ད་རུང་ནས་འབྲུ་ཆ་གཅིག་ནི། ། སུམ་ཅུ་རྩ་གསུམ་དགའ་ལྡན་ཡུལ་ནས་བྱུང༌། ། དེ་ནས་ནས་འབྲུ་ཆ་གཅིག་ནི། ། ལྷ་ཡི་དབང་པོ་བརྒྱ་བྱིན་གྱི། ། རིན་ཆེན་ཁང་བཟང་ནང་ནས་བྱུང༌། ། དེ་ནས་ནས་འབྲུ་ཆ་གཅིག་ནི། ། ལྷ་མ་ཡིན་གྱི་ཡུལ་ནས་བྱུང༌། ། ས་བདག་སྒྲོམ་བུའི་ནང་ནས་བྱུང༌། ། ད་རུང་ནས་འབྲུ་ཆ་གཅིག་ནི། ། ཞི་བ་རྒན་རྒོན་བང་མཛོད་ནང་ནས་བྱུང༌། །
ནས་ཀྱི་ཕ་ནི་གནམ་ཡང་ཡིན། ། ནས་ཀྱི་མ་ནི་ས་ཡང་ཡིན། ། འབྲས་བུ་ལོ་ཐོག་དུས་སུ་སྨིན། ། ནས་དཀར་མོ་འབྲུ་བདུན་གང་སྐྱེས་ན། ། དཔྱིད་ཟླ་གསུམ་ལ་དྲོད་དང་རླན་གྱིས་སྐྱེས། ། སྟོན་ཟླ་གསུམ་ལ་འབྲས་བུ་དུས་སུ་སྨིན། ། དགུན་ཟླ་གསུམ་ལ་འཕྲུལ་མོ་ཆེའི་ཕྱག་དུ་འབུལ། ། ལ་ལ་བདག་གི་སྐྱེམས་སུ་བགྱིས། ། ཕུད་བྱུང་དང་པོ་དེ་ནས་བྱུང༌། ། ལ་ལ་བདག་གི་བཤོས་སུ་བགྱིས། །
ངར་བླུད་དང་པོ་དེ་ནས་བྱུང༌། ། རིན་ཆེན་ངར་གྱི་མི་ཆེན་འདི། ། རིན་ཆེན་ལྔ་ལ་རྟེན་བཅས་ནས། ། རུས་པའི་དེ་ཡང་ཕྲད་དུ་བྱས། ། འབྲུ་སྣ་ལྔ་ལ་རྟེན་བཅས་ནས། ། ལུས་ཤའི་དེ་ཡང་ཕྲད་དུ་བྱས། ། མཚོ་མོ་གཉན་ལ་ཆུ་བཅུས་ནས། ། བྲག་གི་དེ་ཡང་ཕྲད་དུ་བྱས། ། རིན་ཆེན་ངར་གྱི་མི་ཆེན་ལ། ། ཁོང་ལ་དེ་ནི་རུས་མ་མཆིས། །
རུས་པའི་བླུད་དུ་རིན་ཆེན་སྣ་ལྔ་འབུལ། ། ཁ་ན་དེ་ནི་སོ་མ་མཆིས། ། སོ་ཡི་བླུད་དུ་འགྲོན་བུ་འབུལ། ། དཔྲལ་ན་དེ་ནི་མིག་མ་མཆིས། ། ལུང་ཐང་མིག་གི་བླུད་དུ་འབུལ། ། ཁོང་ན་དེ་ནི་སྙིང་མ་མཆིས། ། སྙིང་གི་བླུད་དུ་ཞོ་ཤ་འབུལ། ། ཁ་ལ་བྲེའུ་ཁལ་མའི་བླུད་དུ་འབུལ། ། རིན་ཆེན་སྣ་ལྔ་ཤའི་བླུད་དུ་འབུལ། ། དབང་པོ་ལག་པ་ལག་པའི་བླུད་དུ་འབུལ། །
ཆུ་སྲིན་སྡེར་མོ་རྐང་པའི་བླུད་དུ་འབུལ། ། ལུས་ལ་དེ་ནི་རུས་མ་མཆིས། ། དུང་ཆེན་དཀར་མོ་རུས་པའི་བླུད་དུ་འབུལ། ། ཁ་ན་དེ་ནི་སོ་མ་མཆིས། ། འགྲོན་བུ་སོ་ཡི་བླུད་དུ་འབུལ། ། བྲག་ཆག་ལྷ་མོ་རྣ་བའི་བླུད་དུ་འབུལ། ། ཟང་བུ་མཆུ་རིང་སྣ་ཡི་བླུད་དུ་འབུལ། ། ས་དཀར་པོ་ལྤགས་པའི་བླུད་དུ་འབུལ། ། ཚལ་ཆེན་ལྕོག་ལ་ཁྲག་གི་བླུད་དུ་འབུལ། ། སྐུའི་བླུད་ལ་འཕངས་པའི་གོས་ཕུད་ནས། །
རིན་ཆེན་ངར་གྱི་མི་ལ་དཀོན། ། ཕུག་ནས་གཅེས་པའི་ནོར་ཕྱུང་ནས། ། རིན་ཆེན་ངར་གྱི་མི་ལ་རྫོངས། གཡས་ན་སྡེ་ནི་གསེར་ཡང་བསྐུར། ། ཡས་ཀྱི་དེ་ནི་བདུད་ཀྱང་མཉེས། ། ཡབ་ལ་བདུད་ཀྱི་སྤྱན་མངའ་རུ། ། ངར་བླུད་བྲོ་བརྡུང་ཁྲབས་སེ་ཁྲབས། ། ངར་བླུད་གླུ་ལེན་ཀྱུ་རུ་རུ། ། ལག་པ་གཡོན་དུ་གཡུ་ཡང་བསྐུར། ། མ་ལའི་བདུད་མོ་དེ་ཡང་མཉེས། །
མ་ལའི་བདུད་མོའི་སྤྱན་མངའ་རུ། ། ངར་བླུད་བྲོ་བརྡུང་ཁྲབས་སེ་ཁྲབས། ། ངར་བླུད་གླུ་ལེན་ཀྱུ་རུ་རུ། ། ཕྲག་པ་གཡས་སུ་མདའ་ཡང་བཙུགས། ། སྐྱེས་པ་ཕོ་ཡི་བླུད་དུ་འབུལ། ། ངར་བླུད་བྲོ་བརྡུང་ཁྲབས་སེ་ཁྲབས། ། ངར་གླུད་གླུ་ལེན་ཀྱུ་རུ་རུ། ། ངར་བླུད་ཕྲག་པ་གཡོན་པ་རུ། ། མོ་འཕངས་བྱ་རྦལ་མ་ཡང་བཙུགས། ། ཟ་མ་མོ་ཡི་བླུད་དུ་འབུལ། །
ངར་བླུད་བྲོ་བརྡུང་ཁྲབས་སེ་ཁྲབས། ། ངར་བླུད་གླུ་ལེན་ཀྱུ་རུ་རུ། ། ལུས་ལ་མཛེས་པའི་དར་རྟགས་ནས། ། བྱིས་པ་ཆུང་གི་བླུད་དུ་འབུལ། ། ངར་བླུད་བྲོ་བརྡུང་ཁྲབས་སེ་ཁྲབས། ། ངར་བླུད་གླུ་ལེན་ཀྱུ་རུ་རུ། ། མགོ་ལ་ནམ་མཁའ་འཇའ་རིས་བཙུགས། ། ཡོན་བདག་སེམས་ཀྱི་བླུད་དུ་འབུལ། ། དེ་ལྟར་བདག་གིས་བླུད་ཕུལ་བས། ། ལྷ་སྲིན་སྡེ་བརྒྱད་སྤྱན་ལམ་དུ། །
ངར་བླུད་བྲོ་བརྡུང་ཁྲབས་སེ་ཁྲབས། ། ངར་བླུད་གླུ་ལེན་ཀྱུ་རུ་རུ། ། མི་ལ་མ་གཟིགས་བླུད་ལ་གཟིགས། ། བླུད་རྣམས་ལྷ་སྲིན་སྡེ་བརྒྱད་ཀྱི། ། སྤྱན་ལམ་དུ་ནི་ཤ་ར་ར། ། བཞེས་དོན་སྙིང་ལྔའི་བླུད་དུ་འབུལ་བ་ནི་འདི་སྐད་དོ། ། ལྷོ་ཕྱོགས་མེའི་ཁམས་ལགས་ཏེ། ། ཡོན་བདག་སྙིང་ཡང་མེའི་ཁམས། ། སྙིང་གི་དམ་རྫས་འདི་བཞེས་ལ། ། དབང་ཐང་མེ་ལྟར་འབར་བར་མཛོད། །
ནུབ་ཕྱོགས་ལྕགས་ཀྱི་ཁམས་ལགས་ཏེ། ། ཡོན་བདག་བློ་བ་ལྕགས་ཀྱི་ཁམས། ། བློ་བའི་དམ་རྫས་འདི་བཞེས་ལ། ། ཚེ་སྲོག་ལྕགས་ལས་སྲ་བར་མཛོད། ། བྱང་ཕྱོགས་ཆུའི་ཁམས་ལགས་སྟེ། ། ཡོན་བདག་མཁལ་མ་ཆུའི་ཁམས། ། མཁལ་མའི་དམ་རྫས་འདི་བཞེས་ལ། ། དབང་ཐང་ཆུ་ལྟར་གྲུབ་པར་མཛོད། ། ཤར་ཕྱོགས་ཤིང་གི་ཁམས་ལགས་སྟེ། ། ཡོན་བདག་མཆིན་པ་ཤིང་གི་ཁམས། །
མཆིན་པའི་དམ་རྫས་འདི་བཞེས་ལ། ། རླུང་རྟ་ཤིང་ལྟར་རྒྱས་པར་མཛོད། ། མཚམས་བཞི་སའི་ཁམས་ལགས་སྟེ། ། ཡོན་བདག་འཚེར་པ་སའི་ཁམས། ། འཚེར་མའི་དམ་རྫས་འདི་བཞེས་ལ། ། དབང་ཐང་ས་ལྟར་སྙོམ་པར་མཛོད། ། ལྔ་པ་བླ་བླུ་བ་ནི། ལག་ཏུ་ནས་ཐོགས་ལ་འདི་སྐད་དོ། ། ཡོན་བདག་མིང་ནས་ཆེ་གེ་མོ་གཤིན་རྗེའི་ཁ་ནས་བླ་བླུས་སོ། ། མ་མོའི་ཁ་ནས་བླ་བླུས་སོ། །
རྒྱལ་པོའི་ཁ་ནས་བླ་བླུས་སོ། ། གནོད་སྦྱིན་གྱི་ཁ་ནས་བླ་བླུས་སོ། ། བཙན་གྱི་ཁ་ནས྾། ས་བདག་གི྾། ཐེ་བྲང་གི་ཁ་ནས྾། སྲིན་པོའི་ཁ་ནས྾། གཟའི་ཁ་ནས྾། མི་ཁའི྾། སའི྾། ཆུའི྾།
མེའི྾། རླུང་གི྾། ལྟས་ངན་གྱི་ཁ་ནས་བླ་བླུས་སོ། ། དོན་བཅུས་རྐྱེན་བཟློག་པ་ཡང་ལྔ་སྟེ། སྤྱིར་བཟློག་པ་དང༌། མ་མོའི་ཚང་བྲུས་བཟློག་པ་དང༌། ལྟས་ངན་པ་དང༌། སྔགས་ཀྱི་བཟློག་པ་དང༌། གཏོར་མ་ཆ་གསུམ་བཏང་བའོ། ། དང་པོ་སྤྱིར་བཟློག་པ་ནི།
ཧཱུཾ། རྒྱལ་བ་རིགས་ལྔ་འཁོར་དང་བཅས། ། འདོད་ཆགས་ཞེ་སྡང་གཏི་མུག་དང༌། ། ང་རྒྱལ་ཕྲག་དོག་རྣམ་པ་ལྔ། ། དུག་ལྔས་བླང་པའི་དོན་རྣམས་ཀུན། ། བརྒྱ་བཞིའི་མཆོད་པ་འདིས་འབུལ་གྱི། ། གདོན་དེ་དག་ཐམས་ཅད་བཟློག་ཏུ་གསོལ། ། ཧཱུཾ། རྒྱལ་བ་རིགས་ལྔའི་བཀའ་འཁོར་ན། ། ཡུམ་ཆེན་རྣམ་ལྔ་འཁོར་དང་བཅས། །
ས་ཆུ་མེ་རླུང་ནམ་མཁའ་རྣམས། ། འབྱུང་བ་ལྔ་རླངས་ནད་རྣམས་ཀུན། ། བརྒྱ་བཞིའི་མཆོད་པ་འདི་འབུལ་གྱིས། ། འབྱུང་བ་ལྔའི་གདོན་རྣམས་ཐམས་ཅད་བཟློག་ཏུ་གསོལ། ། ཧཱུཾ། ཤར་ཕྱོགས་ནས་ནི་ཡུལ་འཁོར་སྲུང༌། ། སྐུ་མདོག་དཀར་ལ་འོད་ཟེར་འབར། ། སྐུ་ལ་དུང་ཁྲབས་སེ་ཤམ་གསོལ། ། ཕྱག་མཚན་ཕྱག་ན་པི་ཝང་བསྣམས། ། འཁོར་དུ་རྒྱལ་ཕྲན་སྟོང་གིས་བསྐོར། །
ཞི་བའི་འཕྲིན་ལས་རྫོགས་མཛད་པ། ། ཁྱེད་ལ་ཕྱག་འཚལ་མཆོད་པ་འབུལ། ། རྒྱལ་ཕྲན་ཕོ་ཉར་མ་འགྱེད་ཅིག ། རྒོང་པོ་བྲན་དུ་མ་འཁོལ་ཅིག ། མི་ལ་ཤི་ཆད་མ་གཏང་ཅིག ། ཕྱུགས་ལ་རྒོད་ཁ་མ་གཏང་ཅིག ། བསྲིས་ལ་འབྲི་བཞོག་མ་བྱེད་ཅིག ། ཡོན་བདག་བརྒྱ་བཞི་འདི་འབུལ་གྱིས། ། ཁང་སྒོ་འདི་རུ་མ་འདུག་ཅིག ། ལམ་སྲང་འདི་རུ་མ་འདུག་ཅིག །
བྷྱོ་བྷྱོ་སྡང་བའི་དགྲ་ལ་བྷྱོ། ། བཟློག་གོ་གནོད་པའི་བགེགས་ལ་བཟློག ། ཨོཾ་པྲ་ཏི་ར་ཡེ་སྭཱ་ཧཱ། མི་མཐུན་པའི་ཕྱོགས་ཐམས་ཅད་བྷྱོ་བཟློག་བྷྱོ་སྡབ་པོ། ། ལྷོ་ཕྱོགས་ནས་ནི་འཕགས་སྐྱེས་པོ། ། སྐུ་མདོག་སེར་ལ་འོད་ཟེར་འབར། ། བསེ་ཁྲབ་སྟག་ཤམས་བསེ་རྨོ་གསོལ། ། ཕྱག་མཚན་བེ་ཅོན་རལ་གྲི་བསྣམས། ། འཁོར་དུ་བདུད་པོ་སྟོང་གིས་བསྐོར། ། རྒྱས་པའི་འཕྲིན་ལས་རྫོགས་མཛད་པ། །
ཁྱེད་ལ་ཕྱག་འཚལ་མཆོད་པ་འབུལ། ། བདུད་ཕོ་ཕོ་ཉར་མ་འགྱེད་ཅིག ། བདུད་ཕྲན་བྲན་དུ་མ་འཁོལ་ཅིག ། མི་ལ་ཤི་ཆད་མ་གཏང་ཅིག ། ཕྱུགས་ལ་རྒོད་ཁ་མ྾། བསྲིས་ལ་བྲི་བཞོག་མ་བྱེད་ཅིག ། ཡོན་བདག་བརྒྱ་བཞི་འདི་འབུལ་གྱིས། ། ཁང་སྒོ་འདི་རུ྾། ལམ་སྲང་འདི་རུ་མ྾། བྷྱོ་བྷྱོ་སྡང་བའི་དགྲ་ལ་བྷྱོ། །
བཟློག་གོ་གནོད་པའི་བགེགས་ལ་བཟློག ། ཨོཾ་བྷེ་རུ་ཏ་ཀ་ཡེ་སྭཱ་ཧཱ། མི་མཐུན་པའི་ཕྱོགས་ཐམས་ཅད་བཟློག་བྷྱོ། ། ནུབ་ཕྱོགས་ནས་ནི་སྤྱན་མི་བཟང༌། ། སྐུ་མདོག་དམར་ལ་འོད་ཟེར་འབར། ། གཉན་ཁྲབ་སྔོན་པོ་སྦྲུལ་ཤམ་གསོལ། ། ཕྱག་ན་སྦྲུལ་ཞགས་མཆོད་རྟེན་བསྣམས། ། འཁོར་དུ་ས་བདག་ཀླུ་གཉན་བསྐོར། ། དབང་གི་འཕྲིན་ལས་རྫོགས་མཛད་པ། ། ཁྱེད་ལ་ཕྱག་འཚལ་མཆོད་པ་འབུལ། །
ས་བདག་ཕོ་ཉར་མ་འགྱེད་ཅིག ། ཀླུ་གཉན་བྲན་དུ་མ་འཁོལ་ཅིག ། མི་ལ་ཤི་ཆད་མ་གཏང་ཅིག ། ཕྱུགས་ལ་རྒོད་ཁ྾། བསྲིས་ལ་འབྲི་བཞོག་མ་བྱེད་ཅིག ། ཡོན་བདག་བརྒྱ་བཞི་འདི་འབུལ་གྱིས། ། ཁང་སྒོ་འདི་རུ་མ་འདུག྾། ལམ་སྲང་འདི་རུ་མ་འདུག྾། བྷྱོ་བྷྱོ་སྡང་བའི་དགྲ་ལ་བྷྱོ། བཟློག་གོ་གནོད་པའི་བགེགས་ལ་བཟློག །
ཨོཾ་བྷེ་རུ་བྷཀྵ་ཡེ་སྭཱ་ཧཱ། མི་མཐུན་པའི་ཕྱོགས་ཐམས་ཅད་བཟློག་བྷྱོ། བྱང་ཕྱོགས་ནས་ནི་རྣམ་ཐོས་སྲས། ། སྐུ་མདོག་སྔོན་པོ་འོད་ཟེར་འབར། ། གཡུ་ཁྲབ་བསེ་ཤམ་འབལ་མོ་གསོལ། ། ཕྱག་ན་རྒྱལ་མཚན་ནེའུ་ལེ་བསྣམས། ། འཁོར་དུ་མ་མོ་སྟོང་གིས་བསྐོར། ། དྲག་པོའི་འཕྲིན་ལས་རྫོགས་མཛད་པ། ། ཁྱེད་ལ་ཕྱག་འཚལ་མཆོད་པ་འབུལ། ། མ་མོ་བྲན་དུ་མ་འཁོལ་ཅིག །
ཡུལ་ལྷ་ཕོ་ཉར་མ་འགྱེད྾། མི་ལ་ཤི་ཆད་མ་གཏང་ཅིག ། ཕྱུགས་ལ་རྒོད་ཁ་མ྾། བསྲིས་ལ་འབྲི་བཞོག་མ་བྱེད་ཅིག ། ཡོན་བདག་བརྒྱ་བཞི་འདི་འབུལ་གྱིས། ། ཁང་སྒོ་འདི་རུ་མ་འདུག྾། ལམ་བསྲང་འདི་རུ་མ་འདུག྾། བྷྱོ་བྷྱོ་སྡང་བའི་དགྲ་ལ་བྷྱོ། ། བཟློག་གོ་གནོད་པའི་བགེགས་ལ་བཟློག ། ཨོཾ་བྷཻ་ཤྲ་མ་ན་ཡེ་སྭཱ་ཧཱ།
མི་མཐུན་པའི་ཕྱོགས་ཐམས་ཅད་བཟློག་བྷྱོ། ཧཱུཾ། རྒྱལ་པོ་ཆེན་མོ་སྡེ་བཞི་ལ། ། ཡོན་བདག་དད་པས་འབུལ་ལགས་ན། ། ཐུགས་རྗེ་དགོངས་ལ་བཞེས་སུ་གསོལ། ། ཕོ་འདྲེ་ཡོངས་ལ་བཀའ་ནན་བསྲུངས། ། ཡས་ཀྱི་བདུད་གཡོས་བཟློག་དུ་གསོལ། ། མོ་འདྲེ་ཡོངས་ལ་བཀའ་ནན་བསྲུངས། ། མས་ཀྱི་སྲི་བླངས་བཟློག་ཏུ་གསོལ། ། བྷྱོས་གདབས་སོ། །
ཧཱུཾ། རོལ་པའི་མཚོ་བདུན་ནང་ཤེད་ན། ། མ་མོ་དཀར་མོའི་ཚོགས་བཅས་རྣམས། ། སྐུ་ལ་དར་དཀར་ལའུ་གསོལ། ། ཕྱག་ན་ནད་ཀྱིས་རྐྱལ་པ་བསྣམས། ། རྒྱུ་ནི་ཉི་མའི་ཟེར་ལ་རྒྱུ། ། སྡོང་ནི་ཉི་མ་ཤར་ལ་སྡོང༌། ། ལས་སུ་བྱིས་པའི་སྲོག་རྩ་གཅོད། ། ཁྱེད་ལ་ཕྱག་འཚལ་མཆོད་པ་འབུལ། ། བྱིང་བྱེད་མཚོའི་ནང་བཤེད་ན། །
མཚོ་སྨན་རྒྱལ་མོ་མཆེད་དགུ་ཡང༌། ། སྐུ་ལ་གཡུ་ཡི་ལའུ་གསོལ། ། ཕྱག་ན་ནད་ཀྱི་རྐྱལ་པ་བསྣམས། ། ཆིབས་སུ་ཆུ་གླང་སྔོན་པོ་ཆིབས། ། སྡོང་ནི་ཀླུ་སྲིན་ཡོངས་དང་སྡོང༌། ། རྒྱུ་ནི་མུན་པའི་དམག་ལ་རྒྱུ། ། ལས་སུ་མཛེ་དང་ཤུ་བ་གཏོང༌། ། ཁྱེད་ལ་ཕྱག་འཚལ་མཆོད་པ་འབུལ། ། ཁྲག་མཚོ་མེར་བའི་ནང་ཤེད་ན། ། མ་མོ་ནག་མོའི་ཚོགས་བཅས་ནི། །
སྐུ་ལ་ཟང་ནག་ལའུ་གསོལ། ། ཕྱག་ན་བྲེག་པའི་སྤུ་གྲི་བསྣམས། ། ཆིབས་སུ་དྲེའི་རྟ་རྐང་གསུམ་ཆིབས། ། རྒྱུ་ནི་ནམ་གྱི་གུང་ལ་རྒྱུ། ། སྡོང་ནི་བདུད་པོ་བཅུ་དང་སྡོང༌། ། ལས་སུ་སྐྱེས་པའི་སྲོག་རྩ་གཅོད། ། ཁྱེད་ལ་ཕྱག་འཚལ་མཆོད་པ་འབུལ། ། ཤ་ཁྲག་དཔུང་བའི་དུར་ཁྲོད་ནས། ། མ་མོ་དམུག་མོའི་ཚོགས་བཅས་ནི། ། སྐུ་ལ་བཅོས་དམར་ལའུ་གསོལ། །
ཕྱག་ན་ཤོ་རྡེའུ་དཀར་ནག་བསྣམས། ། རྒྱུ་ནི་སྲོད་དང་ཐོ་རངས་རྒྱུ། ། སྡོང་ནི་བཙན་པོ་ཡོངས་དང་སྡོང༌། ། ལས་སུ་བྱིས་པ་བུད་མེད་བཟའ། ། ཁྱེད་ལ་ཕྱག་འཚལ་མཆོད་པ་འབུལ། ། ཆོས་ནས་ཡས་བླུད་བཏང་ཞིང་སྒོ་ཕྱེ་བ་ནི་འདི་སྐད་དོ། ། ཀྱཻ་བླུད་གཏང་དང་པོ་གང་ནས་གཏང༌། ། ཉི་མ་ཤར་ཕྱོགས་ཕ་གི་ན། ། ཤར་གྱི་སྒོ་མ་ཆེན་མོ་ནི། ། སྐུ་མདོག་དཀར་མོ་རྟའི་དབུ། །
ཕྱག་ན་ལྕགས་ཀྱུ་འབར་བ་བསྣམས། ། སྒོ་མའི་རྒྱལ་མོ་སྒོ་ཕྱེ་ཅིག ། འཕྲང་མའི་རྒྱལ་མོ་འཕྲང་གསལ་ཅིག ། ཡས་སྒོ་དེ་ནི་ཕྱེ་རུ་གསོལ། ། སྒོ་དྲུང་དེའི་གཡས་པ་ན། ། སྟག་ཆེན་དེ་ནི་སྡེར་མོ་ཅན། ། མཆེ་རྩེག་དེ་ནི་ཟངས་སེ་ཟངས། ། སྒོ་དྲུང་དེ་ཡི་གཡོན་པ་ན། ། གཟིག་ཆེན་དེ་ན་ཐིག་ལེ་ཅན། ། སྤྱན་མིག་དེ་ནི་གཡོན་པ་ལོག །
ཁྱེ་སྒོ་བ་རྣམས་ལ་སྒོ་བཙས་འབུལ། ། འཕྲང་མ་རྣམས་ལ་འཕྲང་བཙས་འབུལ། ། མིང་པོ་རྡོ་རྗེ་བླུད་གཏོང་ན། ། སྲིང་མོ་རྡོ་རྗེ་བླུད་ལོང་ཅིག ། བླུད་འདི་ཤར་གྱི་ཕྱོགས་སུ་སྐྱོལ། ། རྒྱལ་པོ་ཆེན་པོ་ཡུལ་འཁོར་སྲུང༌། ། དྲི་ཟའི་འཁོར་ཚོགས་འཁོར་བཅས་ལ། ། མིའི་ཚེ་བླུད་འཇལ་ལོ་གསུངས། ། ཕྱུགས་ཀྱི་ནོར་བླུད་འཇལ་ལོ་གསུངས། ། ལན་ཆགས་སྟོང་འཕྲིན་འཇལ་ལོ་གསུངས། །
ཕུལ་བའི་བླུད་འདི་ད་ལྟ་བཞེས། ། ཕུལ་བའི་བླུད་འདི་མ་བཞེས་ན། ། ཕྱིས་ཀྱང་བླུད་འདོད་མ་གསུང་ཅིག ། དེ་བས་ཕུལ་བའི་བླུད་འདི་བཞེས། ། བླུད་འདི་སླར་ལ་བྱམས་ས་རེ། ། ཟོར་འདི་སླར་ལ་ཕྲོས་ས་རེ། ། མིང་གི་ལས་བཅོལ་ཁྱེད་ཀྱིས་བསྒྲུབས། ། བླུད་ཁ་ཉི་མ་ཤར་དུ་སྒྱུར། ། ཅེས་ཤར་གྱི་བླུད་གཏོང་ངོ༌། ། དེ་ནས་གསེར་སྐྱེམས་གཏང་བ་ནི།
ཧཱུཾ། ཤར་གྱི་དཀར་མོ་ལས་མཁན་མ། ། རིགས་ནས་རིགས་ཀྱི་གཙོ་མོ་མཛད། ། དེ་རིང་ཁྱེད་ལ་བརྒྱ་བཞི་འབུལ། ། དེ་རིང་ལས་རྣམས་གྲུབ་དུ་གསོལ། ། མི་མོ་འདི་རྣམས་བླུད་དུ་འབུལ། ། ཤར་གྱི་གདོན་རྣམས་བཟློག་ཏུ་གསོལ། ། ཤར་གྱི་གདོན་རྣམས་མ་བཟློག་ན། ། དཀར་མོ་ལས་མཁན་མ་ལགས་སོ། ། ཞལ་ཟས་གཏོར་མ་འདི་བཞེས་ལ། །
གདོན་རྣམས་ད་ལྟ་བཟློག་ཏུ་གསོལ། ། ཅེས་གསེར་སྐྱེམས་གཏང་ངོ༌། ། དེ་ནས་ལྷོའི་བླུད་གཏང་བ་ནི། ད་ནི་བླུད་གཏང་གང་དུ་བཏང༌། ། ཉི་མ་ལྷོ་ཕྱོགས་ཕ་གི་ན། ། ལྷོའི་སྒོ་མ་ཆེན་མོ་ནི། ། སྐུ་མདོག་ནག་མོ་ཕག་གི་དབུ། ། ཕྱག་ན་ཞགས་པའི་ལྡེ་མིག་བསྣམས། ། སྒོ་མའི་རྒྱལ་མོ་སྒོ་ཕྱེ་ཅིག ། ཕྲང་མའི་རྒྱལ་མོས་འཕྲང་གསལ་ཅིག །
གཡས་སྒོ་དེ་ནི་ཕྱེ་རུ་གསོལ། ། སྒོ་དྲུང་དེའི་གཡས་ཕྱོགས་ན། ། སྟག་ཆེན་དེ་ནི་སྡེར་མོ་ཅན། ། མཆེ་རྩེགས་དེ་ནི་ཟང་སེ་ཟང༌། ། སྒོ་དྲུང་དེའི་གཡོན་ཕྱོགས་ན། ། གཟིག་ཆེན་དེ་ནི་ཐིག་ལེ་ཅན། ། སྤྱན་མིག་དེ་ནི་གཡོན་པ་ལོག ། ཁྱེད་སྒོ་བ་རྣམས་ལ་སྒོ་བཙས་འབུལ། ། འཕྲང་མ་རྣམས་ལ་འཕྲང་བཙས་འབུལ། ། མིང་པོ་རྡོ་རྗེ་བླུད་གཏོང་ན། །
སྲིང་མོ་རྡོ་རྗེ་བླུད་ལོང་ཅིག ། བླུད་འདི་ལྷོའི་ཕྱོགས་སུ་སྐྱོལ། ། རྒྱལ་པོ་ཆེན་པོ་འཕགས་སྐྱེས་པོ། ། གྲུལ་བུམ་གདོན་ཚོགས་འཁོར་བཅས་ལ། ། མི་ཡི་ཚེ་བླུད་འཇལ་ལོ་གསུངས། ། ཕྱུགས་ཀྱི་ནོར་བླུད་འཇལ་ལོ་གསུངས། ། ལན་ཆགས་སྟོང་འཕྲིན་འཇལ་ལོ་གསུངས། ། ཕུལ་བའི་བླུད་འདི་ད་ལྟ་བཞེས། ། ཕུལ་བའི་བླུད་འདི་མ་བཞེས་ན། ། ཕྱིས་ཀྱང་བླུད་འདོད་མ་གསུང་ཅིག །
དེ་བས་ཕུལ་བའི་བླུད་བཞེས་ལ། ། བླུད་འདི་སླར་ལ་བྱམས་ས་རེ། ། ཟོར་འདི་སླར་ལ་འཕྲོས་ས་རེ། ། མིང་གི་ལས་བཅོལ་ཁྱེད་ཀྱིས་བསྒྲུབས། ། བླུད་ཁ་ཉི་མ་ལྷོར་སྒྱུར་རོ། ། ཅེས་བླུད་གཏང་ངོ༌། ། དེ་ནས་གསེར་སྐྱེམས་གཏང་བ་ནི། ལྷོའི་སྔོན་མོ་ལས་མཁན་མ། ། རིན་ཆེན་རིགས་ཀྱི་གཙོ་མོ་མཛད། ། འདི་རིང་ཁྱེད་ལ་བརྒྱ་བཞི་འབུལ། །
འདི་རིང་ལས་རྣམས་གྲུབ་པར་མཛོད། ། མི་མོ་འདི་རྣམས་བླུད་དུ་འབུལ། ། ལྷོ་ཡི་གདོན་རྣམས་བཟློག་ཏུ་གསོལ། ། ལྷོའི་གདོན་རྣམས་མ་བཟློག་ན། ། སྔོན་མོ་ལས་མཁན་མ་ལགས་སོ། ། ཞལ་ཟས་གཏོར་མ་འདི་བཞེས་ལ། ། གདོན་རྣམས་ད་ལྟ་བཟློག་ཏུ་གསོལ། ། གསེར་སྐྱེམས་གཏང༌། དེ་ནས་ནུབ་ཀྱི་བླུད་གཏང་བ་ནི། ད་ནི་བླུད་གཏང་གང་དུ་གཏང༌། །
ཉི་མ་ནུབ་ཕྱོགས་ཕ་གི་ན། ། ནུབ་ཀྱི་སྒོ་མ་ཆེན་མོ་ནི། ། སྐུ་མདོག་དམར་མོ་སེང་གེའི་དབུ། ། ཕྱག་ན་ལྕགས་སྒྲོག་སྡེ་དམིགས་བསྣམས། ། སྒོ་བའི་རྒྱལ་མོ་སྒོ་ཕྱེ་ཅིག ། འཕྲང་མའི་རྒྱལ་མོས་འཕྲང་གསལ་ཅིག ། ཡས་སྒོ་དེ་ནི་ཕྱེ་རུ་གསོལ། ། སྒོ་དྲུང་དེའི་གཡས་ཕྱོགས་ན། ། སྟག་ཆེན་དེ་ནི་སྡེར་མོ་ཅན། ། མཆེ་བརྩིགས་དེ་ནི་ཟངས་སེ་ཟང༌། །
སྒོ་དྲུང་དེའི་གཡོན་ཕྱོགས་ན། ། གཟིག་ཆེན་དེ་ནི་ཐིག་ལེ་ཅན། ། སྤྱན་མིག་དེ་ནི་གཡོན་པ་བཟློག ། ཁྱེད་སྒོ་བ་རྣམས་ལ་སྒོ་བཙས་འབུལ། ། འཕྲང་མ་རྣམས་ལ་འཕྲང་བཙས་འབུལ། ། མིང་པོ་རྡོ་རྗེ་བླུད་འབུལ་ན། ། སྲིང་མོ་རྡོ་རྗེ་བླུད་ལོང་ཅིག ། བླུད་འདི་ཉི་མ་ནུབ་ཏུ་སྐྱོལ། ། ནུབ་ཕྱོགས་རྒྱལ་པོ་སྤྱན་མིག་བཟང༌། ། ཀླུ་དབང་གདོན་ཚོགས་འཁོར་བཅས་ལ། །
མི་ཡི་ཚེ་བླུད་འཇལ་ལོ་གསུངས། ། ཕྱུགས་ཀྱི་ནོར་བླུད་འཇལ་ལོ་གསུངས། ། ལན་ཆགས་སྟོང་འཕྲིན་འཇལ་ལོ་གསུངས། ། ཕུལ་བའི་བླུད་འདི་ད་ལྟ་བཞེས། ། ཕུལ་བའི་བླུད་འདི་མ་བཞེས་ན། ། ཕྱིས་ཀྱང་བླུད་འདོད་མ་གསུངས་ཅིག ། དེ་བས་ཕུལ་བའི་བླུད་བཞེས་ལ། ། བླུད་འདི་སླར་ལ་འབྱམས་ས་རེ། ། ཟོར་འདི་སླར་ལ་འཕྲོས་ས་རེ། ། མིང་གི་ལས་བཅོལ་ཁྱེད་ཀྱིས་བསྒྲུབ། །
བླུད་ཁ་ཉི་མ་ནུབ་དུ་སྒྱུར། ། ཅེས་བླུད་གཏོང༌། དེ་ནས་གསེར་སྐྱེམས་གཏང་བ་ནི། ནུབ་ཀྱི་དམར་མོ་ལས་མཁན་མ། ། པདྨ་རིགས་ཀྱི་གཙོ་མོ་མཛད། ། འདི་རིང་ཁྱོད་ལ་བརྒྱ་བཞི་འབུལ། ། འདི་རིང་ལས་རྣམས་གྲུབ་ཏུ་གསོལ། ། མི་མོ་དེ་རྣམས་བླུད་དུ་འབུལ། ། ནུབ་ཀྱི་གདོན་རྣམས་བཟློག་ཏུ་གསོལ། ། ནུབ་ཀྱི་གདོན་རྣམས་མ་བཟློག་ན། །
དམར་མོ་ལས་མཁན་མ་ལགས་སོ། ། ཞལ་ཟས་གཏོར་མ་འདི་བཞེས་ལ། ། གདོན་རྣམས་ད་ལྟ་བཟློག་ཏུ་གསོལ། ། ཅེས་གསེར་སྐྱེམས་གཏང་ངོ༌། ། ད་ནི་བྱང་གི་བླུད་གཏང་བ་ནི། ད་ནི་བླུད་གཏང་གང་དུ་གཏང༌། ། ཉི་མ་བྱང་ཕྱོགས་ཕ་གི་ན། ། བྱང་གི་སྒོ་མ་ཆེན་མོ་ནི། ། སྐུ་མདོག་ལྗང་ཁུ་སྤྱང་ཁུའི་དབུ། ། ཕྱག་ན་དྲིལ་བུ་སྡེ་དམིགས་བསྣམས། །
སྒོ་བའི་རྒྱལ་མོ་སྒོ་ཕྱེ་ཅིག ། འཕྲང་མའི་རྒྱལ་མོ་འཕྲང་སེལ་ཅིག ། ཡས་སྒོ་ཐར་སྒོ་ཕྱེ་རུ་གསོལ། ། སྒོ་དྲུང་དེའི་གཡས་ཕྱོགས་ན། ། སྟག་ཆེན་སྡེ་ནི་སྡེར་མོ་ཅན། ། མཆེ་བརྩིགས་དེ་ནི་ཟངས་སེ་ཟངས། ། སྒོ་དྲུང་དེའི་གཡོན་ཕྱོགས་ན། ། གཟིགས་ཆེན་དེ་ནི་ཐིག་ལེ་ཅན། ། སྤྱན་དམིགས་དེ་ནི་གཡོན་པ་བཟློག ། ཁྱེད་སྒོ་བ་རྣམས་ལ་སྒོ་བཙས་འབུལ། །
འཕྲང་མ་རྣམས་ལ་འཕྲང་བཙས་འབུལ། ། མིང་པོ་རྡོ་རྗེ་བླུད་གཏོང་ན། ། སྲིང་མོ་རྡོ་རྗེ་བླུད་ལོང་ཅིག ། བླུད་འདི་བྱང་གི་ཕྱོགས་སུ་སྐྱོལ། ། བྱང་ཕྱོགས་རྒྱལ་པོ་རྣམ་ཐོས་སྲས། ། གནོད་སྦྱིན་གདོན་ཚོགས་འཁོར་དང་བཅས། ། མི་ཡི་ཚེ་བླུད་འཇལ་ལོ་གསུངས། ། ཕྱུགས་ཀྱི་ནོར་བླུད་འཇལ་ལོ་གསུངས། ། ལན་ཆགས་སྟོང་འཕྲིན་འཇལ་ལོ་གསུང༌། ། ཕུལ་བའི་བླུད་འདི་ད་ལྟ་བཞེས། །
ཕུལ་བའི་བླུད་འདི་མ་བཞེས་ན། ། ཕྱིས་ཀྱང་བླུད་འདོད་མ་གསུངས་ཅིག ། དེ་བས་ཕུལ་བའི་བླུད་འདི་ལོང༌། ། བླུད་འདི་སླར་ལ་བྱམས་ས་རེ། ། ཟོར་འདི་སླར་ལ་འཕྲོས་ས་རེ། ། མིང་གི་ལས་བཅོལ་ཁྱེད་ཀྱིས་བསྒྲུབས། ། བླུད་ཁ་ཉི་མ་བྱང་དུ་གྱུར། ། ཅེས་བླུད་གཏང་ངོ༌། ། དེ་ནས་གསེར་སྐྱེམས་གཏང་བ་ནི། བྱང་གི་སེར་མོ་ལས་མཁན་མ། །
ལས་ཀྱི་རིགས་ཀྱི་གཙོ་མོ་མཛད། ། འདི་རིང་ཁྱེད་ལ་བརྒྱ་བཞི་འབུལ། ། དེ་རིང་ལས་རྣམས་གྲུབ་པར་མཛོད། ། མི་མོ་འདི་རྣམས་བླུད་དུ་འབུལ། ། བྱང་གི་གདོན་རྣམས་བཟློག་ཏུ་གསོལ། ། བྱང་གི་གདོན་རྣམས་མ་བཟློག་ན། ། སེར་མོ་ལས་མཁན་མ་ལགས་སོ། ། ཞལ་ཟས་གཏོར་མ་འདི་བཞེས་ལ། ། གདོན་རྣམས་ད་ལྟ་བཟློག་ཏུ་གསོལ། ། གསེར་སྐྱེམས་གཏང་ངོ༌། །
ཧཱུཾ། མ་མོ་ཆེན་མོ་ཁྱེད་རྣམས་ཀྱིས། ། མ་མོ་ཡོངས་ཀྱི་དལ་ཁ་བཟློག ། བདུད་པོ་བཅུའི་ཁྲམ་ཁ་བཟློག ། སྡེ་བརྒྱད་ཡོངས་ཀྱི་འདྲེ་རྣམས྾། ཡས་ཀྱི་བདུད་གཡོས་སླར་ལ྾། མས་ཀྱི་སྲི་ལངས་སླར་ལ྾། ཕ་ཁུའི་རྒན་སྲི་སླར་ལ྾། མ་བུའི་བྱུར་འདྲེ་སླར་ལ྾། བྱིས་པའི་ཆུང་སྲི་སླར་ལ྾།
ཆོས་ཀྱི་ཆོས་ཟོར་སླར་ལ྾། བོན་གྱི་བོན་ཟོར་སླར་ལ྾། མ་མོའི་རྦོད་སྟོང་སླར྾། ཕུར་པའི་དབལ་ཟོར་སླར྾། ཉུང་དཀར་ཐུན་ཟོར་སླར྾། ཞང་ཞུང་གླང་ཟོར་སླར་ལ྾། བོད་ཀྱི་ངན་སྔགས་སླར྾། བྲམ་ཟེའི་ཁྲག་ཟོར་སླར྾། རུས་ཀྱི་གཤེད་བཞི་སླར྾། ལོ་སྐེག་ཟླ་སྐེག་སླར྾།
ཞག་སྐེག་ཟ་སྐེག་སླར྾། རྨི་ལམ་ངན་པ་སླར྾། མཚན་མ་ངན་པ་སླར྾། མི་མཐུན་ཕྱོགས་རྣམས་སླར་ལ་བཟློག་བྷྱོ། ཧཱུཾ། ཤར་ཕྱོགས་སྒོ་མ་ཆེན་མོ་ནི། ། སྐུ་མདོག་དཀར་མོ་རྟ་ཡི་དབུ། ། ཕྱག་ན་ལྕགས་ཀྱུ་འབར་བ་བསྣམས། ། ཤར་གྱི་དགྲ་བགེགས་ཁུག་ལས་ཤོག ། རྒྱུ་སྦྱོར་ཆགས་སྒོ་བཟློག་ལས་ཤོག །
ལྷོ་ཡི་སྒོ་མ་ཆེན་མོ་ནི། ། སྐུ་མདོག་ནག་མོ་ཕག་གི་དབུ། ། ཕྱག་ན་རྒྱུ་མའི་ཞགས་པ་བསྣམས། ། ལྷོ་ཡི་དགྲ་བགེགས་ཆིངས་ལས་ཤོག ། རྒྱུ་སྦྱོར་ཆགས་སྒོ་བཟློག་ལས་ཤོག ། ནུབ་ཀྱི་སྒོ་མ་ཆེན་མོ་ནི། ། སྐུ་མདོག་དམར་མོ་སེང་གེའི་དབུ། ། ཕྱག་ན་ཉི་ཟླའི་ལྕགས་སྒྲོག་བསྣམས། ། རྒྱུ་སྦྱོར་ཆགས་སྒོ་བཟློག་པར་ཤོག ། བྱང་གི་སྒོ་མ་ཆེན་མོ་ནི། །
སྐུ་མདོག་ལྗང་ཁུ་སྦྱང་ཁུའི་དབུ། ། ཕྱག་ན་འབེབས་པའི་དྲིལ་བུ་བསྣམས། ། བྱང་གི་དགྲ་བགེགས་རྡུལ་དུ་རློག ། རྒྱུ་སྦྱོར་ཆགས་སྒོ་བཟློགས་ལས་ཤོག ། མ་མོའི་ཚོགས་བཅས་ཐམས་ཅད་ལ། ། ཕུད་ཀྱི་བདག་མོ་ཕུད་ལོང་ཅིག ། ཡས་ཀྱིས་བདག་མོ་ཡས་ལོང་ཅིག ། ཐགས་ཀྱི་བདག་མོ་ཐགས་ལོང་ཅིག ། བླུད་ཀྱི་བདག་མོ་བླུད་ལོང་ཅིག ། རྒྱུ་སྦྱོར་ཤི་ཁ་འདི་ཡིས་ཆོད། །
རྒྱུ་སྦྱོར་ནད་ཁ་དི་ཡིས་ཆོད། ། རྒྱུ་སྦྱོར་རྒོད་ཁ་འདི་ཡིས་ཆོད། ། རྒྱུ་སྦྱོར་དལ་ཁ་འདི་ཡིས་ཆོད། ། རྒྱུ་སྦྱོར་ཚེ་སྲོག་འདི་ཡིས་བསླུ། ། ཚེ་དང་བསོད་ནམས་འཕེལ་བ་དང༌། ། དབང་ཐང་ལོངས་སྤྱོད་རྒྱས་པ་དང༌། ། བཀྲ་ཤིས་བསམ་པ་འགྲུབ་པར་མཛོད། ། བྱེ་བྲག་ཏུ་མ་མོའི་ཚང་འབྲུ་ལ་བཟློག་པ་ནི། ཧཱུཾ། རྒྱལ་བ་རིགས་ལྔ་ཡབ་ཡུམ་དང༌། །
རྒྱལ་པོ་ཆེན་པོ་བཞི་རྣམས་དང༌། ལས་མཁན་ཆེན་མོ་བཞི་རྣམས་དང༌། ། སྒོ་མ་ཆེན་མོ་བཞི་རྣམས་ལ། ། བརྒྱ་བཞིའི་མཆོད་པ་འདི་འབུལ་གྱིས། ། རྒྱུ་སྦྱོར་ཚེ་དང་སྲོག་གི་བླུད་དུ་བཞེས། ། བདག་དང་རྒྱུ་སྦྱོར་ཡོན་བདག་གི ། ཚེ་དང་སྲོག་ནི་སྲ་བར་མཛོད། ། མ་མོ་ཆེན་མོ་ཁྱེད་རྣམས་ནི། ། ཁྱེད་ཀྱི་ལག་པ་གཡས་པ་ན། ། བདུད་ཀྱི་ཁྲམ་སོ་བམ་རེ་ཡོད། །
སང་ཕོད་སྡིག་སང་སུ་འཆི་བ། ། རྡོ་ཅིག་མ་མོས་ཁྲམས་ལ་འདེབས། ། བདག་དང་རྒྱུ་སྦྱོར་ཡོན་བདག་འདི། ། གལ་ཏེ་ཁྲམ་ལ་བཏབ་ན་ཡང༌། ། འདི་རིང་མ་མོ་འཁོར་བཅས་ཀྱིས། ། ཁྲམ་ཁ་ཕྱིས་དང་མ་ཅིག་མ། ། དལ་ཁ་བཟློག་དང་མ་ཅིག་མ། ། དལ་ཁ་གཞན་དུ་གྱུར་དུ་གསོལ། ། ཁྱེད་ཀྱི་ལག་པ་གཡོན་པ་ན། ། བཙན་ཀྱི་ཤོ་དྷེའུ་དཀར་ནག་འགྲེམས། །
དེ་རིང་རྒྱུ་སྦྱོར་ཡོན་བདག་རྣམས། ། ཤོ་དྷེའུ་དཀར་ནག་གཞན་དུ་སྤོས། ། བརྒྱ་བཞི་འདི་ཡིས་བླུད་མཛོད་ལ། ། བྱ་དམར་ཀྱུས་ནས་མདངས་ཕྱུང་ཅིག ། ཁྱེད་ཀྱི་མཆན་ཁུང་གཡས་པ་ན། ། བྱ་དམར་ཀྱུས་ཀྱི་བམ་པོ་བསྣམས། ། བྱད་དམར་ཀྱུས་ནས་མདངས་ཕྱུང་ཅིག ། ཁྱེད་ཀྱི་མཆན་ཁུང་གཡོན་པ་ན། ། ནད་ཀྱིས་རྐྱལ་པ་སྔོ་དམར་ལ། ། སྦྲུལ་ནག་ལྔ་བརྒྱའི་ཁ་འཆིང་ཅན། །
སྤྲུལ་པ་མང་པོ་དེ་ནས་འགྱེད། ། སྤྲུལ་པའི་དམག་དཔུང་ཐམས་ཅད་ལ། ། ཡོན་བདག་བླུད་དུ་བརྒྱ་བཞི་འབུལ། ། སྐུ་གསུང་ཐུགས་ཀྱི་བླུད་དུ་འབུལ། ། ཡོན་བདག་ཚེ་སྲོག་འདི་ཡིས་བླུ། ། མ་མོ་ཆེན་མོ་ཁྱེད་རྣམས་ལ། ། ཁྲག་དང་ཆང་གི་མཆོད་པ་འབུལ། ། ཡོན་བདག་འཁོར་དང་བཅས་པ་ལ། ། བན་བོན་རྦོད་སྟོང་འདི་ཡིས་བཟློག ། མ་མོའི་བྱད་ཁ་འདི་ཡིས་བཟློག །
ཀླུ་གཉན་གཏད་ཁྲམ་འདི་ཡིས྾། བལྟས་ངན་ཡུལ་སྡིག྾། དགྲ་ཁ་རྐུན་ཁ་འདི྾། སྐྱེ་བོའི་ཡལ་ཁ་འདི྾། མིའི་ཤི་འཕྲོ་ངན་པ྾། ནད་ངན་རིམ་ངན་དར྾། རྒྱལ་པོའི་གནོད་པ་འདི྾། བསྲེན་མིའི་གནོད་པ྾། གཟའི་གནོད་པ྾། གཟའི་ངན་རྟོ་ངན྾།
ཉི་མ་ངན་པ྾། ཟླ་བ་ངན་པ་འདི྾། སྐར་མ་ངན་པ྾། མ་ཉེས་ཁ་ཡོག྾། ཕྱོགས་ངན་བདུད་བཅོད྾། ལྷ་སྲིན་སྡེ་བརྒྱད྾། ནད་བཞི་བརྒྱ་རྩ་བཞི྾། གདོན་སྟོང་ཕྲག་བརྒྱད་ཅུ྾། རྨི་ལམ་ངན་པ་འདི྾། མཚན་མ་ངན་པ྾།
ནད་ཁ་ཆོད་ལས་དལ་ཁ་སྒྱུར། ། དགྲ་བགེགས་འབྱུང་པོ་རྡུལ་དུ་ལྷོག ། རྐྱེན་ངན་བར་ཆད་ཞི་བར་མཛོད། ། གསུམ་པ་བལྟས་ངན་བཟློག་པ་ནི། ཀྱཻ། སྲེ་མོང་ཁ་ནས་བྱི་རོ་ཁྱེར། ། ནལ་བུ་གཡོས་པའི་ལྟས་ངན་ཡིན། ། དེ་ཡང་སྲིད་པའི་བརྒྱ་བཞིས་གྱུར། ། སྨོན་གླང་རོལ་ན་འཁུན་པ་སྡེ། ། ས་བདག་ཀླུ་གཉན་གཡོས་པའི་ལྟས་ངན་ཡིན། །
དེ་ཡང་སྲིད་པའི་བརྒྱ་བཞིས་གྱུར། ། སྦྲ་ནག་དགུར་ཤིང་ཆག་པ་ཡང༌། ། ཕོ་ལྷ་ཁྲོས་པའི་ལྟས་ངན་ཡིན། ། དེ་ཡང་སྲིད་པའི་བརྒྱ་བཞི྾། མདུང་ཤིང་སྐེད་པར་ཆག་པ་ཡང༌། ། སྨན་མོ་ཁྲོས་པའི་ལྟས་ངན་ཡིན། དེ་ཡང་སྲིད་པའི྾། རི་དྭགས་གྲོང་བར་བཤགས་པ་དང༌། ། གོང་བསྲེད་ཁྱིམ་དུ་འོངས་པ་ནི། ། ཡུལ་ལྷ་ཁྲོས་པའི྾།
དེ་ཡང་སྲིད་པའི྾། མ་སྲིང་ཆུང་མར་ནལ་བ་དེ། ། སྨན་མོ་འཁྲོས་པའི་ལྟས྾། དེ་ཡང་སྲིད་པའི྾། ཁང་ཁྱིམ་མེ་ཡིས་ཚིག་པ་དང༌། ། ཞིང་ཁང་ཆུ་ཡིས་ཁྱེར་བ་ནི། ། ཕུང་སྲི་གཡོས་པའི་ལྟས་ངན་ཡིན། ། དེ་ཡང་སྲིད་པའི྾། མག་པ་རྒྱུག་མོ་མཛོམ་པ་དང༌། ། མ་ཡར་བུ་ཡར་ཚོགས་པ་ནི། །
སྨུ་བདུད་འཁྲོས་པའི྾། དེ་ཡང་སྲིད་པའི྾། སོགས་པའི་མེ་མོང་སྡོལ་བ་དང༌། ། ལུས་བཤས་བལྟས་སུ་ངན་པ་ནི། ། རིམ་ནད་ཡོངས་པའི྾། དེ་ཡང྾། སྲོད་ལ་འུག་པ་རྒོལ་བ་དང༌། ། སྲིན་བྱ་ཐོག་ཁར་འཁོར་བ་ནི། ། ཟོར་ཁ་གཡོས་པའི྾། དེ་ཡང྾།
ཕ་མ་གཉིས་ནི་མི་ལེགས་པ། ། བུ་ཚ་བཞིན་ལེགས་བྱུང་བ་ནི། ། ཕ་མ་བྲལ་བའི྾། དེ་ཡང྾། ཕ་མ་གཉིས་ནི་ལེགས་པ་ལ། ། བུ་ཚ་མི་ལེགས་བྱུང་བ་ནི། ། དའུ་བོར་བའི་ལྟས་ངན྾། དེ་ཡང྾། སྒོ་ཁྱི་ངུ་ཟུག་བྱེད་ཅིང་ཐང་ལ་འཁྱམས་པ་དེ། ། སྲི་ཅན་གཡོས་པའི྾།
དེ་ཡང྾། བྱ་ལོང་ཁྱིམ་དུ་འོང་བ་དེ། ། ཁྱིམ་ཕུང་འོང་བའི྾། དེ་ཡང྾། ནམ་ཕྱེད་འོག་རྟ་འཚེར་ཞིང་ག་བྲོས་བྱེད། ། མཚོན་ཆས་གཡོས་པའི྾། དེ་ཡང྾། ཞིང་ལ་བཞི་རིས་རྐུག་པ་དེ། ། མ་རྒྱུད་སྐྱེ་རྒྱུད་ཆད་པའི྾། དེ་ཡང྾།
མུ་མའི་ཞིང་ལ་བྱི་ཚང་འཆའ། ། ཕུང་སྲི་གཡོས་པའི྾། དེ་ཡང་སྲིད་པའི་བརྒྱ་བཞིས་འགྱུར། ། ཆད་དགུ་ལྷ་དགུ་སྲིད་པའི་བརྒྱ་བཞིས་འགྱུར། ། འཇིགས་དགུ་གྲོལ་དགུ་སྲིད་པའི་བརྒྱ་བཞིས་གྱུར། ། ལྟས་ངན་གསུམ་བརྒྱ་དྲུག་ཅུ་སྲིད་པའི་བརྒྱ་བཞིས་གྱུར། ། ལྟས་ངན་ཆོ་འཕྲུལ་བརྒྱ་བཞིས་གྱུར། ། འཇིགས་སྔགས་གྲོལ་སྔགས་བརྒྱ་བཞིས་གྱུར། ། ལྷ་དགུ་ཡ་བདུད་ལྟས་ངན་ཡིན། ། དེ་ཡང་སྲིད་པའི྾།
ཆད་དགུ་མ་བདུད་ལྟས་ངན་ཡིན། ། དེ་ཡང་སྲིད་པའི྾། ཆད་དགུ་ལྷ་དགུ་བརྒྱ་བཞིས་འགྱུར། ། ལྟས་ངན་བརྒྱད་ཅུ་རྩ་གཅིག་བརྒྱ་བཞིས་འགྱུར། ། ཡེ་བྲོག་གསུམ་བརྒྱ་དྲུག་ཅུ་བརྒྱ་བཞིས་གྱུར། ། གདོན་རིགས་སྟོང་ཕྲག་བརྒྱ་བཅུ་བརྒྱ་བཞིས་འགྱུར། ། དེ་ཡན་མཆོད་མ་མོའི་བཤགས་པ་ཡིན་ནོ། ། བཞི་པ་བརྒྱ་བཞིས་སྔགས་ཀྱིས་བཟློག་པ་ནི། ཀྱཻ། མཐོ་མཐོ་རྣམས་ནི་མར་གསོན་ཅིག །
དམའ་དམའ་རྣམས་ནི་ཡར་གསོན་ཅིག ། བར་ན་བཞུགས་པ་རྣམས་ནི་གཉན་གསོན་ཅིག ། འཁོར་ལོ་ལྷོར། ཡོན་བདག་རྒྱུ་སྦྱོར་འཁོར་བཅས་ལ། ། གཤིན་རྗེའི་དམག་དཔུང་འབྱུང་བའི་ཚེ། ། ཡོན་བདག་བླུད་དུ་བརྒྱ་བཞི་འབུལ། ། སྐུ་གསུང་ཐུགས་ཀྱི་བླུད་དུ་འབུལ། ། ཡོན་བདག་ནད་ཁ་འདི་ཡིས་མཆོད། ། ཡོན་བདག་རྒོད་ཁ་འདི་ཡིས་མཆོད། ། ཡོན་བདག་ཚེ་སྲོག་འདི་ཡིས་བསླུ། །
གཤིན་རྗེའི་དམག་དཔུང་འདི་ཡིས་བཟློག ། ཨོཾ་པ་ར་ཙཀྲ་ཧྲི་ཏི། ཡ་མ་ར་ཙ་ཨ་པ་ན་ཡེ་སྭཱ་ཧཱ། དེ་ནས་ཁྲག་ཟོར་བུད་མེད་འདུ་སར། ཡོན་བདག་རྒྱུ་སྦྱོར་འཁོར་བཅས་ལ། ། མ་མོའི་དམག་དཔུང་བྱུང་བའི་ཚེ། ། ཡོན་བདག་བླུད་དུ་བརྒྱ་བཞི་འབུལ། ། སྐུ་གསུང་ཐུགས་ཀྱི་བླུད་དུ་འབུལ། ། ཡོན་བདག་ནད་ཁ་འདི་ཡིས་མཆོད། ། ཡོན་བདག་རྒོད་ཁ་འདི་ཡིས། །
ཡོན་བདག་ཚེ་སྲོག་འདི་ཡིས། ། མ་མོའི་དམག་དཔུང་ཐམས་ཅད་འདི་ཡིས་བཟློག ། ཨོཾ་པ་ར་ཙཀྲ་ཧྲི་ཏི། མ་མ་རག་མོ་ཨ་པ་ན་ཡེ་སྭཱ་ཧཱ། གསེར་སྐྱེམས་ལུད་པའི་ཕུ་རུ། ཡོན་བདག་རྒྱུ་སྦྱོར་འཁོར་བཅས་ལ། ། རྒྱལ་པོའི་འཇིགས་པ་འབྱུང་བའི་ཚེ། ། ཡོན་བདག་བླུད་དུ་བརྒྱ་བཞི྾། སྐུ་གསུང་ཐུགས་ཀྱི྾། ཡོན་བདག་ནད་ཁ་འདི་ཡིས྾།
ཡོན་བདག་རྒོད་ཁ྾། ཡོན་བདག་ཚེ་སྲོག྾། རྒྱལ་པོའི་དམག་དཔུང་ཐམས་ཅད་འདི་ཡིས྾། ཨོཾ་པ་ར་ཙཀྲ་ཧྲི་ཏི། ཨ་པ་ན་རཱ་ཛ་ཨ་པ་ན་ཡེ་སྭཱ་ཧཱ། རྡོ་དྲིལ་བུ་ཤར་དུ། ཡོན་བདག་རྒྱུ་སྦྱོར྾། གནོད་སྦྱིན་དམག་དཔུང྾། ཡོན་བདག་བླུད་དུ྾། སྐུ་གསུང་ཐུགས་ཀྱི྾།
ཡོན་བདག་ནད་ཁ྾། ཡོན་བདག་རྒོད་ཁ྾། ཡོན་བདག་ཚེ་སྲོག྾། གནོད་སྦྱིན་དམག་དཔུང་ཐམས་ཅད྾། ཨོཾ་པ་ར་ཙཀྲ་ཧྲི་ཏི། ཨཀྵ་ཧྲི་བ་ཨ་པ་ན་ཡེ་སྭཱ་ཧཱ། ཁྲམ་ཤིང་ལུང་པའི་འདའ་རུ། ཡོན་བདག་རྒྱུ་སྦྱོར྾། བདུད་ཀྱི་དམག་དཔུང྾། ཡོན་བདག་བླུད་དུ྾།
སྐུ་གསུང་ཐུགས྾། ཡོན་བདག་ནད་ཁ྾། ཡོན་བདག་རྒོད་ཁ྾། ཡོན་བདག་ཚེ་སྲོག྾། བདུད་ཀྱི་དམག་དཔུང་ཐམས་ཅད྾། ཨོཾ་པ་ར་ཙཀྲ་ཧྲི་ཏི། དྷ་ཤ་ཁྲི་བ་ཨ་པ་ན་ཡེ་སྭཱ་ཧཱ། ནུབ་དུ་རྨ་བྱ། ཡོན་བདག་རྒྱུ་སྦྱོར྾། ས་བདག་དམག་དཔུང྾།
ཡོན་བདག་བླུད་དུ྾། སྐུ་གསུང་ཐུགས྾། ཡོན་བདག་ནད་ཁ྾། ཡོན་དག་རྒོད་ཁ྾། ཡོན་དག་ཚེ་སྲོག྾། ས་བདག་དམག་དཔུང྾། ཨོཾ་པ་ར་ཙཀྲ་ཧྲི་ཏི། ན་ག་ར་ཙ་ཨ་པ་ན་ཡེ་སྭཱ་ཧཱ། ཉི་ཟླ་སྟེང་དུ། ཡོན་བདག་རྒྱུ་སྦྱོར྾།
ཚངས་པའི་དམག་དཔུང྾། ཡོན་བདག་བླུད་དུ྾། སྐུ་གསུང་ཐུགས྾། ཡོན་བདག་ནད་ཁ྾། ཡོན་བདག་རྒོད་ཁ྾། ཡོན་བདག་ཚེ་སྲོག྾། ཚངས་པའི་དམག་དཔུང྾། ཨོཾ་པ་ར་ཙཀྲ་ཧྲི་ཏི། ཕྲ་མ་ཡ་ཨ་པ་ན་ཡེ་སྭཱ་ཧཱ། འུར་རྡོ་ལྷོ་ནུབ་ཏུ།
ཡོན་བདག་རྒྱུ་སྦྱོར྾། སྲིན་པོའི་དམག་དཔུང྾། ཡོན་བདག་བླུད་དུ྾། སྐུ་གསུང་ཐུགས྾། ཡོན་བདག་ནད་ཁ྾། ཡོན་བདག་རྒོད་ཁ྾། ཡོན་བདག་ཚེ་སྲོག྾། སྲིན་པོའི་དམག་དཔུང྾། ཨོཾ་པ་ར་ཙཀྲ་ཧྲི་ཏི། རཀྴ་ཨ་པ་ན་ཡེ་སྭཱ་ཧཱ།
མདའ་གཞུ་ནུབ་ཏུ། ཡོན་བདག་རྒྱུ་སྦྱོར྾། གཟའི་དམག་དཔུང྾། ཡོན་བདག་བླུད་དུ྾། སྐུ་གསུང་ཐུགས྾། ཡོན་བདག་ནད་ཁ྾། ཡོན་བདག་རྒོད་ཁ྾། ཡོན་བདག་ཚེ་སྲོག྾། གཟའ་ཡི་དམག་དཔུང྾། ཨོཾ་པ་ར་ཙཀྲ་ཧྲི་ཏི།
ར་ཧུ་ལ་ཨ་པ་ན་ཡེ་སྭཱ་ཧཱ། ཆོ་ལོང་ལམ་རྒྱ་གྲམ་དུ། ཡོན་བདག་རྒྱུ་སྦྱོར྾། ཐེ་བྲང་དམག་དཔུང྾། ཡོན་བདག་བླུད་དུ྾། སྐུ྾། ཡོན་བདག་ནད་ཁ྾། ཡོན་བདག་རྒོད་ཁ྾། ཡོན་བདག་ཚེ་སྲོག྾། ཐེ་བྲང་དམག་དཔུང་ཐམས་ཅད྾།
ཨོཾ་པ་ར་ཙཀྲ་ཧྲི་ཏི། སྐར་མ་ལི་པ་ཨ་པ་ན་ཡེ་སྭཱ་ཧཱ། ཚོན་ཆ་དགྲ་ཕྱོགས་སུ། ཡོན་བདག་རྒྱུ་སྦྱོར྾། མི་ཡི་དམག་དཔུང྾། ཡོན་བདག་བླུད་དུ྾། སྐུ་གསུང་ཐུགས྾། ཡོན་བདག་ནད་ཁ྾། ཡོན་བདག་རྒོད་ཁ྾། ཡོན་བདག་ཚེ་སྲོག྾།
མིའི་དམག་དཔུང་ཐམས་ཅད྾། ཨོཾ་པ་ར་ཙཀྲ་ཧྲི་ཏི། དམག་ཆེན་པོ་ཨ་པ་ན་ཡེ་སྭཱ་ཧཱ། ཆབ་གཏོར་ཤར་ལྷོར། ཡོན་བདག་རྒྱུ་སྦྱོར྾། མེ་ཡི་དམག་དཔུང྾། ཡོན་བདག་བླུད་དུ྾། སྐུ་གསུང་ཐུགས྾། ཡོན་བདག་ནད་ཁ྾། ཡོན་བདག་རྒོད་ཁ྾།
ཡོན་བདག་ཚེ་སྲོག྾། མེ་ཡི་འཇིགས་པ་ཞི་བར་མཛོད། ། ཨོཾ་པ་ར་ཙཀྲ་ཧྲི་ཏི། ཨ་ག་ནེ་ཡེ་ཨ་པ་ན་ཡེ་སྭཱ་ཧཱ། ས་འོག་ཏུ། ཡོན་བདག་རྒྱུ་སྦྱོར྾། ཆུའི་འཇིགས་པ྾། ཚ་ཚ་བརྒྱའི་བྱིན་རླབས་ཀྱིས། ། ཡོན་བདག་ནད་ཁ྾། ཡོན་བདག་རྒོད་ཁ྾།
ཡོན་བདག་ཚེ་སྲོག྾། ཆུའི་བསྐལ་པ་ཞི་བར་མཛོད། ། ཨོཾ་པ་ར་ཙཀྲ་ཧྲི་ཏི། པ་ནི་ཡེ་ཨ་པ་ན་ཡེ་སྭཱ་ཧཱ། མེ་ནུབ་བྱང་དུ། ཡོན་བདག྾། རླུང་གི་འཇིགས་པ་འབྱུང་བའི་ཚེ། ། མདོ་ཕྲན་འདིའི་བྱིན་བརླབས་ཀྱིས། ། ཡོན་བདག་ནད་ཁ྾། ཡོན་དག་རྒོད་ཁ྾།
ཡོན་བདག་ཚེ་སྲོག྾། རླུང་གི་འཇིགས་པ་ཞི་བར་མཛོད། ། ཨོཾ་པ་ར་ཙཀྲ་ཧྲི་ཏི། ཡཾ་ཡཾ་ནི་ཨ་པ་ན་ཡེ་སྭཱ་ཧཱ། གཏོར་མས་ཕྱོགས་བཞིར་བཟློག་པ་ནི། ཡོན་བདག་རྒྱུ་སྦྱོར྾། ས་ཡི་འཇིགས་པ་འབྱུང་བའི་ཚེ། ། ངར་བླུད་བརྒྱ་ཡི་བྱིན་རླབས་ཀྱིས། ། ཡོན་བདག་ནད་ཁ྾། ཡོན་བདག་རྒོད་ཁ྾།
ཡོན་བདག་ཚེ་སྲོག྾། ས་ཡི་འཇིགས་པ་ཞི་བར་མཛོད། ། ཨོཾ་པ་ར་ཙཀྲ་ཧྲི་ཏི། པུ་ཏི་ནན་ཨ་པ་ན་ཡེ་སྭཱ་ཧཱ། ལྟས་ངན་བྱུང་བའི་ཕྱོགས་སུ་ཐལ་བ་གཏོར། ཐེ་ལེགས་གདབས་ལ། ཡོན་བདག་རྒྱུ་སྦྱོར་འཁོར་བཅས་ལ། ། ལྟས་ངན་འཇིགས་པ་འབྱུང་བའི་ཚེ། ། དཀྱིལ་འཁོར་ཁྲ་བོའི་བྱིན་བརླབས་ཀྱིས། ། ཡོན་བདག་ནད་ཁ་འདི་ཡི་ཆོད། །
ཡོན་བདག་ཚེ་སྲོག་འདི་ཡི་བསླུ། ། བལྟས་ངན་འབྱུང་བར་རང་ལ་སྡིག ། ལྟས་ངན་འཇིགས་པ་ཞི་བར་མཛོད། ། ཨོཾ་པ་ར་ཙཀྲ་ཧྲི་ཏི། བལྟས་ངན་ཐམས་ཅད་ཞི་བར་གྱུར་ཅིག ། ཡོན་བདག་རྒྱུ་སྦྱོར་འཁོར་བཅས་ལ། ། མི་མཐུན་ཕྱོགས་ཀྱི་གང་ཚེ་བ། ། སྲིད་པའི་བརྒྱ་བཞིས་ཞི་བར་མཛོད། ། བལྟས་ངན་ཐམས་ཅད་རང་དབང་མེད་པར་ཞི་བར་འགྱུར། ། རྐྱེན་ངན་བར་གཅོད་ཞི་བར་འགྱུར།། །།
བཟློག་པ་ཤེས་ཚད་བྱའོ། ། ལྔ་པ་གཏོར་མས་ཆ་གསུམ་བཏང་བ་ནི། རྒྱས་བསྡུས་ཅི་རིགས་པར་བྱའོ། ། དོན་བཅུ་གཅིག་པ་དབང་བསྐུར་བ་ལ་ལྔ་སྟེ། ཚ་ཚ་ལ་རྟེན་ནས་སྐུའི་དབང་བསྐུར་བ་དང༌། མདོ་ཕྲན་ལས་བརྟེན་ནས་གསུང་གི་དབང་བསྐུར་བ་དང༌། མར་མེ་ལ་བརྟེན་ནས་ཐུགས་ཀྱི་དབང་བསྐུར་བ་དང༌། ཆུ་གཏོར་ལ་བརྟེན་ནས་ཡོན་ཏན་འཕྲིན་ལས་རྒྱས་པར་བསྐུར་བ་དང༌། བུམ་པ་ལ་བརྟེན་ནས་རིགས་ལྔ་ཡེ་ཤེས་ལྔའི་དབང་བསྐུར་བ་དང༌། དེ་ལ་དང་པོ་ཚ་ཚ་ལ་བརྟེན་ནས་སྐུའི་དབང་བསྐུར་བ་ནི།
ཡོན་བདག་རྣམས་ཁྲུས་བྱས་ལ། ཕྱག་འཚལ་ཏེ། དལ་གྱི་དྲུང་དུ་བཞག་ལ་དབང་བསྐུར་བ་ནི། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བྱའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཧཱུཾ། ཅེས་ཁྲུས་བྱའོ། ། བུམ་པའི་དབང་བསྐུར་བ་ནི།
ཧཱུཾ། རིན་ཆེན་རྣམ་ལྔའི་བུམ་པ་ལ། ། རྒྱལ་བ་རིགས་ལྔ་བཞུགས་ནས་ཀྱང༌། ། ཡེ་ཤེས་ལྔ་དང་སྐུ་གསུང་ཐུགས། ། དབང་བསྐུར་བྱིན་གྱིས་བརླབ་ཏུ་གསོལ། ། སྔགས་ཀྱི་སྒོ་ནས་དབང་བསྐུར་ཅིག ། སྐུ་གསུང་ཐུགས་ཀྱི་བྱིན་གྱིས་རློབས། ། ཨོཾ་ཧཱུཾ་ཏྲཾ་ཧྲི་ཨ། ཨ་བྷི་ཥིཉྩ་ཧཱུཾ། རིགས་ལྔའི་བུམ་པས་དབང་བསྐུར་བས། །
ལས་དང་ཉོན་མོངས་སྒྲིབ་པ་ཀུན་དག་ནས། ། བྱང་ཆུབ་སེམས་ཀྱིས་སེམས་བླ་ན་མེད་པ་དང་ལྡན་པར་གྱུར་ཅིག ། དབུ་རྒྱན་གྱི་དབང་བསྐུར་བ་ནི། ཧཱུཾ། སངས་རྒྱས་རིགས་ལྔ་བདེ་གཤེགས་ཀྱིས། ། དབུ་རྒྱན་དབང་བསྐུར་དམ་པ་འདི། ། མཚན་དང་དཔེ་བྱད་ལྡན་པ་ཡི། ། དབང་མཆོག་དམ་པ་ཐོབ་པར་ཤོག ། བུདྡྷ་ཨ་བྷིཥིཉྩ་ཧཱུཾ། རཏྣ་ཨ་བྷི་ཥེཉྩ་ཏྲཾ།
པདྨ་ཨ་བྷི་ཥིཉྩ་ཧྲི། ཀརྨ་ཨ་བྷི་ཥིཉྩ་ཨ། ཚ་ཚའི་དབང་ནི། ཚ་ཚ་འདི་ཡིས་དབང་བསྐུར་བས། ། དུས་གསུམ་བདེ་གཤེགས་ཐམས་ཅད་དང༌། ། སངས་རྒྱས་མང་པོས་དབང་བསྐུར་བས། ། སྐུའི་དབང་བསྐུར་འདི་ཐོབ་པས། ། ལུས་ཀྱི་སྒྲིབ་པ་བྱང་བ་དང༌། ། དུས་མིན་འཆི་བའི་བར་ཆད་བཟློག ། ཚེ་རིང་ནད་མེད་བདེ་གྱུར་ནས། །
རྡོ་རྗེ་ལྟ་བུའི་སྐུ་ཐོབ་ཤོག ། ཨོཾ་ན་མ་སརྦ་ཏ་ཐཱ་ག་ཏ་ཀ་ནི་ཀ་ཨ་བྷི་ཥིཉྩ་ཧཱུཾ། ཀ་ཡ་བཛྲ་སྭ་བྷཱ་ཝ་ཨད་མ་ཀོ྅་ཧཾ། མདོ་ཕྲན་དབང༌། མདོ་ཕྲན་འདི་ཡིས་དབང་བསྐུར་བས། ། དུས་གསུམ་བདེ་གཤེགས་ཐམས་ཅད་དང༌། ། སངས་རྒྱས་མང་པོས་དབང་བསྐུར་བས། ། གསུང་གི་དབང་བསྐུར་འདི་ཐོབ་པས། ། ངག་གི་སྒྲིབ་པ་བྱང་བ་དང༌། ། ཆོས་རྣམས་བཀའ་དང་བསྟན་འཆོས་ཉིད། །
ཆོས་རྣམས་སྤྲོས་བྲལ་ཐུགས་ཆུད་ནས། ། སྐྱེ་འགག་མེད་པའི་གསུང་ཐོབ་ཤོག ། ཨོཾ་ན་མཿསརྦ་ཏ་ཐཱ་ག་ཏ་དྷརྨ་མུ་ལ་ཨ་བྷི་ཥིཉྩ་ཧཱུཾ། ཝ་ཀ་བཛྲ་སྭ་བྷ་ཨད་མ་ཀོ྅་ཧཾ། མར་མེའི་དབང་ནི། མར་མེ་འདི་ཡིས་དབང་བསྐུར་བས། ། དུས་གསུམ་བདེ་གཤེགས་ཐམས་ཅད་དང༌། ། སངས་རྒྱས་མང་པོས་དབང་བསྐུར་བས། ། ཐུགས་ཀྱི་དབང་བསྐུར་འདི་ཐོབ་པས། ། ཡིད་ཀྱི་སྒྲིབ་པ་དག་པ་དང༌། །
མ་རིག་མུན་པ་བསང་ནས་ནི། ། ཆོས་སྐུ་སྐྱེ་བ་མེད་པ་ལས། ། རྡོ་རྗེ་ལྟ་བུའི་སྐུ་ཐོབ་ཤོག ། ཨོཾ་ན་མ་སརྦ་ཏ་ཐཱ་ག་ཏ་ཛྙ་ན་ཨ་བ་ལོ་ཀི་ཏེ་ཨ་བྷི་ཥེཉྩ་ཧཱུཾ། ཙིཏྟ་བ་བཛྲ་སྭ་བྷ་ཝ་ཨད་མ་ཀོ྅་ཧཾ། ཆབ་གཏོར་འདི་ཡིས་དབང་བསྐུར་བས། ། དུས་གསུམ་བདེ་གཤེགས་ཐམས་ཅད་དང༌། ། སངས་རྒྱས་མང་པོས་དབང་བསྐུར་བས། ། ཡོན་ཏན་འཕྲིན་ལས་དབང་ཐོབ་ནས། ། ཡོན་ཏན་མཐའ་དག་རྒྱས་པ་དང༌། །
མི་མཐུན་ཕྱོགས་རྣམས་རབ་སྤང་སྟེ། ། དོན་གཉིས་ཕུན་སུམ་ཚོགས་པ་དང༌། ། འཕྲིན་ལས་ཐམས་ཅད་རྒྱས་པར་ཤོག ། ཨོཾ་ན་མཿསརྦ་ཏ་ཐཱ་ག་ཏ་པ་ཎི་བྷ་ལིང་ཏ་ཨ་བྷི་ཥིཉྩ་ཧཱུཾ། སརྦ་བཛྲ་སྭ་བྷ་ཝ་ཨ་ད་མ་ཀོ྅་ཧཾ། སྨན་སྣ་ལྔ་ཡི་དབང་ཐོབ་པས། ནད་རིགས་བཞི་བརྒྱ་རྩ་བཞི་ཞི་བར་གྱུར་ཅིག ། འབྲུ་སྣ་ལྔའི་དབང་ཐོབ་པས། མུ་གེའི་བསྐལ་པ་ནས་ཐར་བར་གྱུར་ཅིག ། དྲི་རྣམས་པ་ལྔའི་དབང་ཐོབ་པས།
ཚུལ་ཁྲིམས་རྣམ་པར་དག་པ་ཐོབ་པར་གྱུར་ཅིག ། དར་ཟབ་སྣ་ལྔའི་དབང་བསྐུར་བས། དར་ཟབ་དང་བསྐོར་ཆགས་འབྱོར་པ་ཕུན་སུམ་ཚོགས་པ་ཐོབ་པར་གྱུར་ཅིག ། རིན་པོ་ཆེ་ཡི་དབང་ཐོབ་པས། ནོར་གྱི་རྒྱུན་ལ་ལོངས་སྤྱོད་པར་གྱུར་ཅིག ། སྙིང་པོ་ལྔ་ཡི་དབང་བསྐུར་བས། དབང་པོ་ལྔ་ཚང་ཞིང་དག་པར་གྱུར་ཅིག ། ཕྱེ་དང་ཆུ་ཡི་དབང་བསྐུར་བས། བཀྲེས་པ་དང་སྐོམ་པའི་སྡུག་བསྔལ་ནས་ཐར་བར་གྱུར་ཅིག ། ལག་ཏུ་བླུད་ཐོག་ལ།
ན་མོ་དཀོན་མཆོག་གསུམ་ལ་ཕྱག་འཚལ་ལོ། ། དུས་འདི་རིང་ཡོན་བདག་འཁོར་དང་བཅས་པ་རྣམས་ཀྱིས། ནམ་ལ་སྐར་མ་རྩིས། ས་ལ་ཉི་མ་རྩིས་ཏེ། བདག་ཅག་དཔོན་སློབ་རྣམས་ཀྱིས་བརྒྱ་བཞིའི་ཆོ་ག་གཉན་པོ་གཞུང་སྲང་སྟེ། བླ་མ་དང་དཀོན་མཆོག་ལ་མཉེས་པའི་མཆོད་པ་ཕུལ། མཁའ་འགྲོ་དང་ཆོས་སྐྱོང་ལ་གཏང་རག་གཏང༌། འཇིག་རྟེན་པའི་ལྷ་འདྲེ་ལ་གཞུངས་སྲང་སྟེ། ཟང་ཟིང་གིས་སྦྱིན་པ་རྒྱ་ཆེན་པོ་གཏང་ནས། ལན་ཆགས་དང་སྙིང་རྗེའི་མགྲོན་ཁྱེར།
འགལ་རྐྱེན་ཐམས་ཅད་ནི་བཟློག ། བར་ཆོད་ཐམས་ཅད་ནི་ཞི་བར་བྱས་ཏེ། དུས་དེ་རིང་ནས་བཟུང་ནས། དཀའ་བ་མི་ལ་བཙལ། སྲ་བ་བྲག་ལ་བསྐོས། ཐེག་པ་ཁུུར་དུ་ཁུར། བྱང་ཆུབ་དོན་དུ་གཉེར། མཁས་པའི་ལག་གིས་བསགས། བདེན་པའི་སྨྲེ་ངག་གིས་བཀྲོལ། བརྒྱ་བཞི་ཕུལ་བའི་བྱིན་རླབས་ཀྱིས།
རྒྱུ་སྦྱོར་ཡོན་གྱི་བདག་པོ་བཟའ་མི་བྲན་འཁོལ་འཁོར་དང་བཅས་པ་རྣམས། ལོ་རྒྱལ་པོའི་ཁ་ནས་ཐར་རོ། ། ཟླ་བ་བློན་པོའི་ཁ་ནས྾། ཞག་དམག་མིའི་ཁ྾། དུས་ཚོད་མཚོན་ཆའི་ཁ྾། བཅུ་གཉིས་ལོའི་ཁ྾། དྲུག་ཅུ་དབང་ཐང་ཁ྾། མཐུན་གསུམ་རླུང་རྟའི་ཁ྾། གཤེད་བཞི་རྨེ་བའི་ཁ྾། པར་ཁ་གདན་སའི་ཁ྾།
གཅིག་པ་རང་སྐྱེག་གིས་ཁ྾། གཉིས་པ་དགྲའི་ཁ྾། གསུམ་པ་ཕུང་གྱོད་ཀྱིས་ཁ྾། བཞི་པ་བཞི་གཤེད་ཀྱིས་ཁ྾། ལྔ་པ་མཐུན་གསུམ་གྱིས྾། དྲུག་པ་དྲུག་འགྲམ་གྱི྾། བདུན་པ་བདུན་ཟུར་གྱིས྾། བརྒྱད་པ་ཐང་ཡག་གིས྾། དགུ་པ་དགུ་མིག་གི྾། བཅུ་པ་དུར་སའི་ཁ྾།
བཅུ་གཅིག་ཤ་ལག་གིས྾། བཅུ་གཉིས་ལོག་འདྲེན་གྱི྾། བཅུ་གསུམ་རྣམས་རྒྱལ་གྱི྾། འདྲེ་ལྔ་བདུད་གཅོད་ཀྱི྾། ཕ་རླུང་མ་རླུངས་ངན་པའི྾། གཤིན་རྗེའི་དམག་དཔུངས་ཀྱིས྾། མ་མོའི་རིམས་ནད་ཀྱི྾། གནོད་སྦྱིན་དམག་དཔུང་གི྾། རྒྱལ་པོའི་སྨྱོ་འབོག་གི྾། ས་བདག་མཛེ་ནད་ཀྱི྾།
བདུད་ཀྱི་ཁྲམ་ཁའི་ཁ྾། བཙན་གྱི་གདོང་ཁ྾། ཚངས་པའི་ཁ྾། ཐེ་རང་གི་ཁ྾། སྲིན་པོའི་ཁ྾། གཟའི་ཁ྾། མི་ཁའི་ཁ྾། མི་ཡི་ཁ྾། སའི་ཁ྾། ཆུའི་འཇིགས་པ་ལས་ཐར་རོ། །
མེའི་འཇིགས་པ྾། རླུང་གི་འཇིགས་པ་ལས྾། ལྟས་ངན་ཐམས་ཅད་ཀྱི་ཁ་ནས། ཡམ་ནད་ཀྱི་ཁ྾། རིམ་ནད་ཀྱི་ཁ་ནས྾། ངན་རྐྱེན་ཐམས་ཅད་ཀྱི་ཁ྾། ལོ་སྐྱེག་ཟླ་སྐྱེག་ལ་སོགས་པ་མི་མཐུན་ཕྱོགས་ཐམས་ཅད་ལས་ཐར་རོ། ། ལག་ཏུ་ནས་ཐོག་ལ་འདི་སྐད་དོ། ། ན་མོ་དཀོན་མཆོག་གསུམ་ལ་ཕྱག་འཚལ་ལོ། ། དཀོན་མཆོག་གསུམ་གྱི་བཀའ་བདེན་པ་དང༌། །
བཀའ་བདེན་པ་ཆེན་པོའི་བྱིན་རླབས་ཀྱིས། ཉིན་ཞག་ལས་ཟླ་བར་ཚེ་སྲིང་ཅིག ། ཟླ་བ་ལས་ལོ་རུ་ཚེ་སྲིང༌། ལོ་ལས་གྱང་དུ་ཚེ་སྲིང༌། བྱང་ལས་བསྐལ་པའི་བར་དུ་ཚེ་སྲིང་ཅིག ། ཚེ་ཉི་ཟླ་དང་མཉམ་པར་གྱུར་ཅིག ། ལོ་བརྒྱ་མཚོ་བར་གྱུར་ཅིག ། སྟོན་བརྒྱ་མཐོང་བར་གྱུར་ཅིག ། དེ་རིང་བརྒྱ་བཞི་བྱས་པའི་བྱིན་རླབས་ཀྱིས། ཚ་ཚ་བཏབ་པའི་ཡོན་ཏན་གྱིས།
ལུས་ཀྱི་སྒྲིབ་པ་དག་ནས། སྐུའི་བྱིན་རླབས་དང་ལྡན་པར་གྱུར་ཅིག ། ཆུ་གཏོར་གཏང་བའི་ཡོན་ཏན་གྱི། ཡིད་ཀྱི་སྒྲིབ་པ་དག་ནས། ཐུགས་ཀྱི་བྱིན་རླབས་དང་ལྡན་པར་གྱུར་ཅིག ། མདོ་ཕྲན་ཀློག་པའི་བྱིན་རླབས་ཀྱིས། ངག་གིས་སྒྲིབ་པ་དག་ནས། གསུང་གི་བྱིན་རླབས་དང་ལྡན་པར་གྱུར་ཅིག ། ངར་བླུད་གཏང་བའི་བྱིན་རླབས་ཀྱིས། ལུས་ངག་ཡིད་གསུམ་གྱི་ལན་ཆགས་དང་བླུད་ཁྱེར་ནས།
དུག་གསུམ་དག་སྟེ། སྐུ་གསུང་ཐུགས་ཐོབ་པར་གྱུར་ཅིག ། གཏོར་མ་བཏང་བའི་བྱིན་རླབས་ཀྱིས། མགྲོན་བཞི་དགྱེས་པར་གྱུར་ཅིག ། མར་མེ་ཕུལ་བའི་བྱིན་རླབས་ཀྱིས། སེམས་ཅན་ཐམས་ཅད་ཀྱིས་མ་རིག་པའི་མུན་པ་བསང་ནས། འོད་གསལ་བའི་ཡེ་ཤེས་ཐོབ་པར་གྱུར་ཅིག ། བརྒྱ་བཞི་བྱས་པའི་ཡོན་ཏན་གྱིས། བདག་དང་རྒྱུ་སྦྱོར་ཡོན་བདག་གཉིས། ཚེ་འདི་ཡིས་ལན་ཆགས་དང་བུ་ལོན་ཐམས་ཅད་ནི་ཁྱེར།
ནད་དོན་ཐམས་ཅད་ནི་ཞི། གནོད་པ་དང་བར་ཆད་ཐམས་ཅད་ནི་སེལ། ཚེ་དང་བསོད་ནམས་དང་ལོངས་སྤྱོད་ནི་རྒྱས། བསོད་ནམས་དང་ཚོགས་ནི་རྫོགས། སྐུ་དང་ཡེ་ཤེས་ནི་རྟོགས་ཏེ། མཐར་བླ་ན་མེད་པའི་བྱང་ཆུབ་ནི་ཐོབ་པར་གྱུར་ཅིག ། ཧོ་བརྒྱ་བཞི་བྱས་པའི་ཡོན་ཏན་གྱིས། དགེ་བའི་བཤེས་གཉེན་རྣམས་དང་མཇལ་བར་ཤོག ། བཀུར་སྟི་རིམ་འགྲོ་བྱས་པས། ཚོགས་རྫོགས་ཤིང་སྒྲིབ་པ་དག་ནས།
སེམས་ཉིད་སྐྱེ་བ་མེད་པའི་དོན་རྟོགས་ཏེ། མཐར་བླ་ན་མེད་པའི་བྱང་ཆུབ་ཐོབ་པར་གྱུར་ཅིག ། བརྒྱ་བཞི་འདི་ཡིས་བྱིན་རླབས་ཀྱིས། སྡིག་པ་ཐམས་ཅད་བྱང་བར་གྱུར་ཅིག ། དགེ་བ་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག ། ལས་ཀྱི་སྒྲིབ་པ་ཐམས་ཅད་རྒྱུན་ཆད་པར་གྱུར་ཅིག ། ལྷ་འདྲེ་ཡི་དྭགས་ཐམས་ཅད་ཀྱི་ལན་ཆགས་ཐམས་ཅད་འདིས་དག་པར་གྱུར་ཅིག ། ཡོན་བདག་གི་རྒྱུད་ལ་ཉོན་མོངས་པ་དུག་གསུམ་རྒྱས་ཏེ། ངན་སོང་གསུམ་གྱི་རྒྱུ་བསགས་པ་ཐམས་ཅད་འདིས་དག་པར་གྱུར་ཅིག ། བགེགས་རིགས་སྟོང་ཕྲག་རྒྱ་ཅུ་ཞི་བར་གྱུར་ཅིག །
ཡེ་འབྲོགས་སུམ་བརྒྱ་དྲུག་ཅུ་ཞི་བར་གྱུར་ཅིག ། བློ་བུར་བརྒྱད་ཅུ་རྩ་བཞི་མེད་པར་གྱུར་ཅིག མཐར་བླ་ན་མེད་པའི་བྱང་ཆུབ་ཐོབ་པར་གྱུར་ཅིག ། དེ་ནས་གཏོར་མ་ཆ་གསུམ་རྒྱས་བསྡུས་ཅི་རིགས་པར་བྱའོ། ། དེ་ནས་ བཛྲ་མུཾ་ ཞེས་བརྗོད་ལ། དཀྱིལ་འཁོར་བསྡུ། ཨོཾ་ཁྱེད་ཀྱི་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་རྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་བྱོན་པར་མཛད་དུ་གསོལ། །
མཎྜལ་ཧཱུཾ་ཧཱུཾ་མུཾ། ཞེས་པས་ཡེ་ཤེས་པ་གཤེགས། དམ་ཚིག་པ་རང་ལ་བསྡུའོ། ། བཞི་པ་དགེ་བའི་རྩ་བ་བསྔོ་ཞིང༌། མི་དམིགས་པས་བརྒྱས་བཏབ་པ་ནི། བསྔོ་བའི་ཆོ་ག་གང་ཡང་རུང་བས་བསྔོ་བ་བྱའོ། ། དེ་ནས་སྟོང་པ་ཉིད་ཟབ་མོའི་དོན་ལ་བཞག་གོ ། དོན་གཉིས་པ་བཀྲ་ཤིས་གསོལ་བ་ནི། བཀྲ་ཤིས་ཀྱི་རྫས་རྣམས་སྟེགས་ལ། ནས་འཐོར་ཞིང་འདི་སྐད་དོ། །
ཧཱུཾ། དབུས་ཀྱི་ཕྱོགས་ནས་བཀྲ་ཤིས་པ། ། དབུས་ཀྱི་རྣམ་པར་སྣང་མཛད་ལ། ། མི་འགྱུར་བརྟན་པའི་བཀྲ་ཤིས་ཡོད། ། དེང་འདིར་ལྷུན་གྱིས་གྲུབ་པའི་བཀྲ་ཤིས་ཤོག ། ཧཱུཾ། ཤར་གྱི་ཕྱོགས་ནས་བཀྲ་ཤིས་པ། ། ཤར་གྱིས་རྡོ་རྗེ་སེམས་དཔའ་ལ། ། སྐུ་ཚད་ཆེ་བའི་བཀྲ་ཤིས་ཡོད། ། དེང་འདིར་སྐུ་ལུས་བཟང་བའི་བཀྲ་ཤིས་ཤོག །
ཧཱུཾ། ལྷོ་ཡི་ཕྱོགས་ནས་བཀྲ་ཤིས་པ། ། ལྷོ་ཡི་རིན་ཆེན་འབྱུང་གནས་ལ། ། འདོད་དགུ་འབྱུང་བའི་བཀྲ་ཤིས་ཡོད། ། དེང་འདིར་ལོངས་སྤྱོད་ཆེ་བའི་བཀྲ་ཤིས་ཤོག ། ཧཱུཾ། ནུབ་ཀྱི་ཕྱོགས་ནས་བཀྲ་ཤིས་པ། ། ནུབ་ཀྱི་སྣང་བ་མཐའ་ཡས་ལ། ། བ་གླང་སྤྱོད་ཀྱི་བཀྲ་ཤིས་ཡོད། ། དེང་འདིར་གཟི་བརྗིད་ལྡན་པའི་བཀྲ་ཤིས་ཤོག །
ཧཱུཾ། བྱང་གི་ཕྱོགས་ནས་བཀྲ་ཤིས་པ། ། བྱང་གི་འདོན་ཡོན་གྲུབ་པ་ལ། ། ཚེ་ཚད་རིང་བའི་བཀྲ་ཤིས་ཡོད། ། དེང་འདིར་བར་ཆད་མེད་པའི་བཀྲ་ཤིས་ཤོག ། ཧཱུཾ། འོག་གི་ཕྱོགས་ནས་བཀྲ་ཤིས་པ། ། ཀླུའི་རྒྱལ་པོ་བཀྲ་ཤིས་པ། ། ཡིད་བཞིན་ནོར་བུའི་བཀྲ་ཤིས་ཡོད། ། དེང་འདིར་ཕུན་གསུམ་ཚོགས་པའི་བཀྲ་ཤིས་ཤོག །
ཧཱུཾ། སྟེང་གི་ཕྱོགས་ནས་བཀྲ་ཤིས་པ། ། དགའ་ལྡན་ལྷའི་བཀྲ་ཤིས་པ། ། གནས་རབ་ཐོབ་པའི་བཀྲ་ཤིས་ཡོད། ། དེང་འདིར་གནས་རབ་ཐོབ་པའི་བཀྲ་ཤིས་ཤོག ། ཧཱུཾ། སངས་རྒྱས་ཡུལ་དུ་བཀྲ་ཤིས་པ། ། ཆོས་ཀྱི་དབྱིངས་ཀྱིས་བཀྲ་ཤིས་པ། ། མཆོག་དང་ཐུན་མོང་གཉིས་ཀྱིས་བཀྲ་ཤིས་ཡོད། ། དེང་འདིར་ཅི་བསམ་འགྲུབ་པའི་བཀྲ་ཤིས་ཤོག །

ཉིན་ཡང་བཀྲ་ཤིས་ཡ་ལ་ལ། ། མཚན་ཡང་བཀྲ་ཤིས་ཁྱི་ལི་ལི། ། ཉིན་མཚན་རྟག་ཏུ་བཀྲ་ཤིས་པའི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། ཛ་ཡ་ཛ་ཡ། སིདྡྷི་སིདྡྷི། ཕ་ལ་ཕ་ལ། བཀྲ་ཤིས་པར་ཤོག ། བརྒྱ་བཞིའི་ལས་བྱང༌། ཞལ་ཁྲིད་ལག་ལེན་ཆོ་ག་རྫོགས་སོ། ། ཆོས་འདི་རྡོ་གདན་གྱི་བཀའ་གདན་སྤྲེའུ་འདྲ་བའི་འོག་ནས།
པཎྜི་ཏ་ཙན་ཏྲ་གྷིར་ཏིས་བཏོན། ལོ་ཙྪ་བ་བལ་པོ་ཛ་ཧཱུཾ་གིས་སྒྱུར་རོ། ། དེས་འཕགས་པ་ཤིན་ཀུན་གྱི་འོག་ཏུ་སྦས་ཏེ། ཕྱིས་ཨྱོན་གྱི་སློབ་དཔོན་པདྨས་གཏེར་ནས་བཏོན་ནས། མངའ་བདག་རྒྱལ་པོ་ལ་གནང་ངོ༌། ། མངའ་བདག་གིས་དབུ་རྩེའི་སྟེང་མཁར་ས་པ་ཎི་ཐུགས་ཁར་སྦས་སོ། ། དེ་མྱང་ཤེས་རབ་གྲགས་པས། འདི་ཆོ་ག་གཞུང་བཞིན་བྱས་ན། འབུམ་ཚར་རེ་དང་མཉམ་མོ། ། འདི་འགྲོ་དོན་རྒྱ་ཆེན་པོ་གྲུབ་པར་ཤོག །
དགེའོ། ། ལེགས་སོ། ། བཀྲ་ཤིས་པར་ཤོག ། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
