ཚད་མ་རྣམ་འགྲེལ་གྱི་འགྲེལ་པ་ཟུར་བཀོལ།
པོད ༢
གཉིས་པ།
གཉིས་པ། མངོན་སུམ་གྱི་ལེའུ། ཇི་སྙེད་ཆོས་དང་དག་པའི་ཆོས་ཀྱི་དབྱིངས།། སྒྲིབ་མེད་ཡེ་ཤེས་ཆེན་པོའི་སྤྱན་ཡངས་པས།། མངོན་སུམ་གཟིགས་ནས་སྟོན་ལ་ཕྱག་འཚལ་ཏེ།། མངོན་སུམ་ལེའུ་ཚུལ་བཞིན་བཤད་པར་བྱ།། དེ་ལྟར་ཕྱག་འཚལ་བ་དང་བཤད་པར་དམ་བཅའ་བ་སྔོན་དུ་འགྲོ་བས། གཉིས་པ་མངོན་སུམ་ལེའུ་བཤད་པ་ལ་གསུམ། ལེའུ་སྔ་ཕྱིའི་འབྲེལ། འབྲེལ་བ་ཅན་ལེའུའི་གཞུང༌།
ལེའུའི་མཚན་བསྟན་པའི་སྒོ་ནས་མཇུག་བསྡུ་བའོ།། དང་པོ་ལ། སློབ་དཔོན་ལྷ་དབང་བློ་དཔོན་སློབ་ནི། ཀུན་ལས་བཏུས་འཆད་པའི་རྒྱུ་རང་དོན་རྗེས་དཔག་གི་ལེའུ་དགོས་པའི་དབང་གིས་དང་པཽར་བཞག་ཅིང༌། དེའི་རྗེས་སུ་མདོའི་མཆོད་བརྗོད་ཀྱི་ཚིགས་བཅད་ཕྱེད་གོང་མའི་བཤད་པ་ཚད་མ་གྲུབ་པའི་ལེའུས་རྫོགས་པར་མཛད་ནས། ད་ནི་མངོན་སུམ་གྱི་ལེའུ་འཆད་པ་སྐབས་སུ་བབས་པས། གཞལ་བྱ་གཉིས་ཕྱིར་ཞེས་བྱ་བ་ལ་སོགས་པས་བཤད་པར་བྱའོ་ཞེས་བཞེད་པ་ཡིན་ཏེ། ཇི་སྐད་དུ་ལྷའི་འགྲེལ་པ་ལས། ìསློབ་དཔོན་གྱིས་ཚད་མའི་མཚན་ཉིད་ཀྱི་བསྟན་བཅོས་འཆད་པའི་རྒྱུ་རྗེས་སུ་དཔག་པ་སྔར་རྣམ་པར་བཞག་པ་དང༌། སློབ་དཔོན་གྱིས་གསུངས་པ་བསྟན་བཅོས་ཀྱི་དང་པོར་ཕྱག་འཚལ་བའི་ཚིགས་སུ་བཅད་པ་ཕྱེད་འོག་མ་རྟོགས་སླ་བ་ཉིད་ཀྱི་ཕྱིར།
ཕྱེད་གོང་མ་ཉིད་ཀྱི་བཤད་པ་ཡོངས་སུ་རྫོགས་པར་མཛད་ནས། ད་ནི་ཚད་མའི་མཚན་ཉིད་བསྟན་པའི་ཕྱིར་གཞལ་བྱ་གཉིས་ཕྱིར་ཞེས་བྱ་བ་ལ་སོགས་པ་བརྩམས་པ་ཡིན་ནོ།། î ཞེས་གསུངས་ལ། སློབ་དཔོན་ཡ་མ་ཤྲཱིས། ìལེའུའི་གོ་རིམ་ལ་ནི། ལྷ་དབང་བློ་འཁྲུལ་པ་མེད་དོ།། î ཞེས་ལྷའི་རྗེས་སུ་འབྲང་ངོ༌།། སློབ་དཔོན་རྒྱན་མཛད་པ་དཔོན་སློབ་གཞན་རྣམས་ནི། ཚད་མ་གྲུབ་པའི་ལེའུ་ཉིད་དང་པོར་མཛད་དེ། དེར་ཚད་མ་སྤྱིའི་མཚན་ཉིད་བཤད་ནས།
དེ་ལ་དབྱེ་ན་མངོན་སུམ་དང༌། རྗེས་སུ་དཔག་པ་གཉིས་ལས། མངོན་སུམ་འཆད་པའི་དབང་དུ་བྱས་ནས། གཞལ་བྱ་གཉིས་ཕྱིར་ཞེས་བྱ་བ་ལ་སོགས་པ་ལ་འཇུག་པར་བཞེད་དེ། ཇི་སྐད་དུ་རྒྱན་ལས། ìདེ་ལྟར་སྤྱིའི་མཚན་ཉིད་བརྗོད་ནས་ཁྱད་པར་གྱི་མཚན་ཉིད་བཤད་པ། î ཞེས་གསུངས་ལ། རྒྱལ་བ་ཅན་གྱིས། ìསློབ་དཔོན་གྱི་གཞུང་འཆད་པའི་ཐབས་སུ་གྱུར་པའི་ལེའུ་དང་པོས་ནི་རྗེས་སུ་དཔག་པ་འཆད། ལེའུ་གཉིས་པ་ཚད་མ་ཡང་དག་ཅེས་བྱ་བའི་ཚིགས་སུ་བཅད་པ་ཕྱེད་ཀྱིས་ནི་ཚད་མ་གྲུབ་པ།
གསུམ་པས་ནི་མངོན་སུམ་འཆད་པ་ཡིན་ནོ་ཞེས་འཆད་པ་པོ་དང་ཉན་པ་པོ་སྦྱོར་བ་མ་ཡིན་ཏེ། མངོན་པར་མ་བརྗོད་པའི་ཕྱིར་རོ་ཞེས་བྱ་བའི་དགོངས་པས་དེ་ལྟར་སྤྱིའི་མཚན་ཉིད་སྨོས་སོ།། î ཞེས་དང༌། ཉི་མ་སྦས་པས་ཀྱང༌། ìདེ་ལྟར་ཚད་མའི་མཚན་ཉིད་ཐུན་མོང་བ་བཤད་ནས། ད་ནི་དེའི་དབྱེ་བ་བསྟན་པའི་ཕྱིར། མངོན་སུམ་དང་ནི་རྗེས་དཔག་གི ། ཚད་མ་གཉིས་ཏེ་འདྲ་བདག་ཉིད།། î ཅེས་གསུངས་སོ།། རང་གི་ལུགས་ནི་འདི་ཡིན་ཏེ།
ཚད་མ་གྲུབ་པར་ཚད་མ་སྤྱིའི་མཚན་ཉིད་དང༌། དོན་དམ་པའི་ཚད་མ་སྒྲུབ་བྱེད་ཀྱི་ཐབས་དང་གྲུབ་པའི་འབྲས་བུ་རྣམས་དྲི་མ་མེད་པའི་རིགས་པས་ལེགས་པར་གཏན་ལ་དབབ་པར་མཛད་ལ། རིགས་པ་དེའང་མཐར་མངོན་སུམ་དང་རྗེས་སུ་དཔག་པའི་ཚད་མ་གཉིས་ལས་མ་འདས་པའི་ཕྱིར། དེའི་གྲངས་དང༌། གཞལ་བྱ་དང༌། མངོན་སུམ་རང་གི་ངོ་བོ་དང༌། ཚད་མའི་འབྲས་བུ་ལ་ལོག་པར་རྟོག་པ་བཞི་བསལ་བའི་སྒོ་ནས་ཚད་མ་གྲུབ་པའི་རྗེས་སུ་མངོན་སུམ་གྱི་ལེའུ་འཆད་དོ།། གཉིས་པ་འབྲེལ་བ་ཅན་ལེའུའི་གཞུང་བཤད་པ་ལ། ཇི་སྐད་དུ་ལྷའི་འགྲེལ་པ་ལས། ìཚད་མ་དང༌།
དེའི་མཚན་ཉིད་ཀྱི་བསྟན་བཅོས་དག་ལ་ལོག་པར་རྟོག་པ་རྣམ་པ་བཞི་མཐོང་སྟེ། འདི་ལྟ་སྟེ། གྲངས་ལ་ལོག་པར་རྟོག་པ་དང༌། སྤྱོད་ཡུལ་ལ་ལོག་པར་རྟོག་པ་དང༌། མཚན་ཉིད་ལ་ལོག་པར་རྟོག་པ་དང༌། འབྲས་བུ་ལ་ལོག་པར་རྟོག་པའོ།། î ཞེས་གསུངས་པ་ལྟར། ཚད་མའི་གྲངས་དང་སྤྱོད་ཡུལ་ལ་ལོག་པར་རྟོག་པ་དགག མངོན་སུམ་གྱི་མཚན་ཉིད་དང་འབྲས་བུ་ལ་ལོག་པར་རྟོག་པ་དགག་པའོ། ། དང་པོ་ལ་གཉིས།
རང་སྤྱི་གཉིས་སུ་ངེས་པའི་རྟགས་ཀྱིས་མངོན་རྗེས་གཉིས་སུ་ངེས་པར་བསྒྲུབ། རབ་སྦྱོར་གྱི་ཚད་མ་གྲངས་གཞན་དུ་འདོད་པ་དགག་པའོ། ། དང་པོ་ལ་གཉིས། གྲངས་ངེས་པའི་ཚུལ། གྲངས་གཞན་འདོད་པ་དགག་ པའོ། ། དང་པོ་ལ་གསུམ། རྟགས་འགོད་པ། ཚུལ་བསྒྲུབ་པ། རྩོད་པ་སྤང་བའོ། ། དང་པོ་ལ་གཉིས།
སྤྱིའི་དོན་དང༌། ཚིག་གི་དོན་ནོ། ། དང་པོ་ལ་གཉིས། གཞན་གྱི་འདོད་པ་བརྗོད་པ། རང་གི་ལུགས་བཞག་པའོ།། དང་པོ་ནི། ཚུ་རོལ་མཛེས་པ་བ་རྣམས་ན་རེ། མངོན་སུམ་གཅིག་པུ་ཁོ་ན་ཚད་མ་ཡིན་གྱི། གཞན་ནི་མ་ཡིན་ནོ་ཞེས་ཟེར་རོ། ། གྲངས་ཅན་པ་རྣམས་ནི།
མངོན་སུམ་དང༌། རྗེས་སུ་དཔག་པ་དང༌། སྒྲ་ལས་བྱུང་བ་དང༌། ཚད་མ་གསུམ་ཁོ་ནའོ་ཞེས་ཟེར་རོ། ། རིགས་པ་ཅན་པ་རྣམས་ནི། མངོན་སུམ་དང༌། རྗེས་དཔག་དང༌། དཔེ་དང༌། སྒྲ་ལས་བྱུང་བ་དང༌། ཚད་མ་བཞི་ཁོ་ནའོ་ཞེས་ཟེར་རོ། །
རྒྱལ་དཔོག་པ་རྣམས་ནི། མངོན་སུམ་དང༌། རྗེས་སུ་དཔག་པ་དང༌། དཔེ་དང༌། སྒྲ་ལས་བྱུང་བ་དང༌། དོན་གྱིས་གོ་བ་དང༌། དངོས་པོ་མེད་པ་ཞེས་བྱ་བ་དང༌། ཚད་མ་དྲུག་ཁོ་ནའོ་ཞེས་ཟེར་རོ། ། ཙར་ཀ་པ་ལ་སོགས་པ་ནི། རིགས་པ་དང༌།
མི་དམིགས་པ་དང༌། སྲིད་པ་དང་ཞེས་གྲགས་པ་དང༌། སྙམ་དུ་སེམས་པ་དང་ཞེས་བྱ་བ་ཚད་མ་གཞན་དག་ཀྱང་ཡོད་དོ་ཞེས་ཟེར་རོ། ། དེ་དག་འགོག་བྱེད་ཀྱི་རིགས་པ་ནི་གཞུང་དོན་ལས་ཤེས་སོ།། གཉིས་པ་རང་གི་ལུགས་བཞག་པ་ནི། ཚད་མ་གྲུབ་པར་ཇི་སྐད་བཤད་པའི་མཚན་ཉིད་ཅན་གྱི་ཚད་མ་དེ་ནི་རྣམ་པ་གཉིས་ཏེ། མངོན་སུམ་དང༌། རྗེས་སུ་དཔག་པའོ། ། གྲངས་ངེས་པ་དེའང་གང་ལས་ཤེས་ན། གཞལ་བྱ་ནི་མངོན་གྱུར་དང༌།
ལྐོག་གྱུར་གཉིས་སུ་གྲངས་ངེས་པའི་ཕྱིར་རོ། ། ཅིའི་ཕྱིར་གཞལ་བྱའི་དབྱེ་བས་ཚད་མའི་དབྱེ་བ་བརྗོད་ཅེ་ན། ཚད་མ་ནི་གཞལ་བྱ་རྟོགས་པས་རབ་ཏུ་ཕྱེ་བའི་ཕྱིར་རོ། ། གལ་ཏེ་གཞལ་བྱ་གཉིས་སུ་ངེས་པར་ཚད་མ་གང་གིས་འགྲུབ། མངོན་སུམ་གྱིས་ནི་མ་ཡིན་ཏེ། ལྐོག་གྱུར་ལ་མི་འཇུག་པའི་ཕྱིར་རོ། ། རྗེས་དཔག་གིས་ཀྱང་མ་ཡིན་ཏེ། མངོན་གྱུར་ལ་མི་འཇུག་པའི་ཕྱིར་རོ། ། ཅི་སྟེ་ཚད་མ་གཉིས་ཀས་གྲུབ་པར་སྨྲ་ན། གཞལ་བྱའི་དབྱེ་བ་ཚད་མའི་དབྱེ་བ་ལ་བལྟོས་ཤིང༌།
ཚད་མའི་དབྱེ་བ་གྲུབ་པ་ཡང་གཞལ་བྱའི་དབྱེ་བ་ལ་བལྟོས་པས། རྟོགས་པ་ཕན་ཚུན་བརྟེན་པའི་ཕྱིར་གང་རུང་གཅིག་ཀྱང་མི་འགྲུབ་པར་འགྱུར་རོ།། ཅི་སྟེ་ཡང་ཚད་མ་ལ་བལྟོས་མེད་དུ་གཞལ་བྱ་རང་ཉིད་ཀྱིས་རང་གི་དབྱེ་བ་འགྲུབ་པ་ཡང་མ་ཡིན་ཏེ། དེ་ལྟར་ཡིན་ན་འགའ་ཡང་གཞལ་བྱའི་དབྱེ་བ་ལ་རྨོངས་པ་མེད་པར་འགྱུར་བའི་ཕྱིར་ཞེ་ན། བདེན་མོད་ཀྱི། འོན་ཀྱང་ཡུལ་གྱི་དབྱེ་བ་ནི་རང་རིག་མངོན་སུམ་གྱིས་འགྲུབ་པ་ཡིན་ཏེ། གང་མངོན་དུ་གྱུར་པའི་ཡུལ་ཅན་གང་ཡིན་པ་དེ་ནི་སྣང་ཡུལ་གསལ་བའི་རྣམ་པར་ཉམས་སུ་མྱོང་ལ། ལྐོག་ཏུ་གྱུར་པའི་ཡུལ་ཅན་གང་ཡིན་པ་དེ་ནི་མི་གསལ་བའི་རྣམ་པར་ཉམས་སུ་མྱོང་བས། འདི་ནི་མངོན་གྱུར་གྱི་ཡུལ་ཅན་ཡིན། འདི་ནི་ལྐོག་གྱུར་གྱི་ཡུལ་ཅན་ཡིན་ནོ་ཞེས་སོ་སོ་རང་རིག་གིས་གྲུབ་པ་ན།
ཤུགས་ལ་ཡུལ་མངོན་ལྐོག་གཉིས་སུ་ངེས་པར་འགྲུབ་སྟེ་ཡུལ་གསལ་བ་དང་མི་གསལ་བའི་རྣམ་པར་སྣང་བ་ལས་མ་གཏོགས་པའི་ཤེས་པ་ནི་རང་རིག་གིས་ཉམས་སུ་མྱོང་བ་མེད་པའི་ཕྱིར་རོ། ། ཇི་སྐད་དུ། དེ་ལྟའི་བདག་ཉིད་ཅན་མྱོང་ནི། ། འདི་ནི་ཐ་དད་བློ་རྒྱུ་ཡིན།། དེ་ཕྱིར་བློ་དབྱེ་རང་ཉིད་ལས། ། འགྲུབ་འགྱུར་དེ་དག་གིས་དེའི་དོན།། ཅེས་གསུངས་པ་ལྟར་རོ།། དེ་བཞིན་དུ་ཉི་མ་སྦས་པས་ཀྱང༌། ìའདི་ལྟར་དངོས་པོ་རྣམས་ཀྱི་ཡོད་པའི་ཐ་སྙད་ནི་ཉམས་སུ་མྱོང་བ་ལ་རག་ལས་པ་སྟེ། རྟོགས་པ་ཐ་དད་པས་ཀྱང་ཡུལ་ཐ་དད་པར་ཤེས་པར་བྱའོ།།
î ཞེས་དང༌། ཚད་མ་རྒྱན་ལས་ཀྱང༌། ìའདིར་བཤད་པ་ཡུལ་རྣམ་པ་གཉིས་ནི་མངོན་སུམ་ཁོ་ནས་རབ་ཏུ་གྲུབ་སྟེ། འདྲ་བ་དང་མི་འདྲ་བར་རྟོགས་པ་ཉིད་ནི་ཤེས་པ་ཉིད་ཀྱི་ཆོས་ཡིན་ལ། དེ་ཡང་རང་རིག་པའི་མངོན་སུམ་གྱིས་གྲུབ་པ་ཡིན་ནོ།། î ཞེས་གསུངས་སོ།། དེ་ལྟར་ན་ཡུལ་གྱི་དབྱེ་བ་ལ་བལྟོས་པ་མེད་པར་རང་རིག་གིས་ཚད་མའི་དབྱེ་བ་གྲུབ་པའི་ཕྱིར། གཞལ་བྱའི་དབྱེ་བས་ཚད་མའི་དབྱེ་བ་བརྗོད་པ་དོན་མེད་དོ་ཞེ་ན། དེ་ནི་མ་ཡིན་ཏེ། གཞན་དག་གཞལ་བྱ་ལ་རང་སྤྱི་འདྲེས་པ་ལ་སོགས་པ་གཞལ་བྱ་གསུམ་པ་ཡོད་པར་སྒྲོ་བཏགས་ནས་དེའི་ཡུལ་ལ་ཡང་ཚད་མ་གསུམ་པ་ལ་སོགས་པ་ལོག་པར་རྟོག་པས།
དེ་བསལ་བའི་ཕྱིར་གཞལ་བྱའི་དབྱེ་བས་ཚད་མའི་དབྱེ་བ་བརྗོད་པ་ཡིན་ཏེ། གང་གི་ཕྱིར་གཞལ་བྱ་ལ་གཉིས་སུ་གྲངས་ངེས་པར་བསྟན་པས་ནི་གཞལ་བྱ་གསུམ་པ་ལ་སོགས་པ་བཀག་པར་འགྱུར་ལ། དེ་ལས་ཚད་མའི་གྲངས་གཞན་ཡང་འབད་མེད་དུ་ཁེགས་པར་འགྱུར་བའི་ཕྱིར་རོ། ། གཞལ་བྱ་གཉིས་ཡོད་པས་ཚད་མ་མངོན་སུམ་ཁོ་ན་ལས་མེད་པར་ཁེགས་ཤིང༌། གཉིས་ལས་མེད་པས་སྒྲ་ལས་བྱུང་བ་དང༌། ཉེར་འཇལ་ལ་སོགས་པའི་ཚད་མ་གཞན་ཁེགས་སོ་ཞེས་བྱ་བར་དགོངས་པ་ཡིན་ཏེ། རྒྱན་ལས། ìགཞལ་བྱ་ཡང་མངོན་སུམ་དང༌། རྗེས་སུ་དཔག་པས་རྟོགས་པར་བྱ་བ་ལས་གཞན་ཡོད་པ་མ་ཡིན་ཏེ། རང་དང་སྤྱིའི་མཚན་ཉིད་དག་ལས་གཞན་པའི་གཞལ་བྱ་ནི་མེད་དོ་ཞེས་གང་བཤད་པ་ཡིན་ནོ། །
རང་གི་མཚན་ཉིད་ནི་མངོན་སུམ་གྱི་ཡུལ་ཡིན་ལ། སྤྱིའི་མཚན་ཉིད་ནི་རྗེས་སུ་དཔག་པའི་ཡུལ་ཡིན་ནོ་ཞེས་སྟོན་པར་འགྱུར་རོ།། î ཞེས་གསུངས་ལ། ལྷའི་འགྲེལ་པ་ལས་ཀྱང༌། ìདེ་ལ་འདིར་འཆད་པར་འགྱུར་བའི་ཚུལ་གྱིས་རྗེས་སུ་དཔག་པ་ཚད་མར་བསྟན་པས་ཚད་མ་གཅིག་མ་ཡིན་ནོ་ཞེས་དང༌། རེ་ཞིག་ཡུལ་མང་བ་ཉིད་ཀྱི་ཕྱིར་མ་ཡིན་ནོ། ། ཅིའི་ཕྱིར་ཞེ་ན། གལ་ཏེ་གཞལ་བྱའི་དབྱེ་བ་རང་རིག་གིས་འགྲུབ་ན། དོན་བྱེད་ནུས་དང་མི་ནུས་ཕྱིར། ། ཞེས་བྱ་བ་ལ་སོགས་པ་རྟགས་ཀྱི་སྒོ་ནས་ཅིའི་ཕྱིར་གཞལ་བྱ་གཉིས་སུ་ངེས་པའི་ཕྱིར་སྒྲུབ་པར་བྱེད་ཅེ་ན།
གཞན་དག་རང་རིག་པ་ལས་ཤུགས་ཀྱིས་གཞལ་བྱ་གཉིས་སུ་ངེས་པའི་དོན་འགྲུབ་ཀྱང་གཉིས་སུ་ངེས་པའི་ཐ་སྙད་ལ་རྨོངས་ཏེ་གཞལ་བྱ་གསུམ་པ་ལ་སོགས་པ་སྒྲོ་འདོགས་པར་མཐོང་བས་དེ་དག་གི་ལོག་པར་རྟོག་པ་བསལ་ཏེ། གཉིས་སུ་ངེས་པའི་ཐ་སྙད་བསྒྲུབ་པའི་ཆེད་དུ་རྟགས་བཀོད་པ་ཙམ་ཡིན་པས་ཉེས་པ་མེད་དོ།། î ཞེས་གསུངས་སོ།། གཉིས་པ་ཚིག་གི་དོན་ནི། གཞན་བྱ་གཉིས་ཕྱིར་ཚད་མ་གཉིས།། ཞེས་སྨོས་ཏེ། གང་གི་ཕྱིར་གཞལ་བྱ་རང་གི་མཚན་ཉིད་དང༌། སྤྱིའི་མཚན་ཉིད་གཉིས་སུ་ངེས་པ་དེའི་ཕྱིར། ཚད་མ་དེ་ནི་མངོན་སུམ་དང༌། རྗེས་སུ་དཔག་པ་གཉིས་ཁོ་ནའོ།།
གཉིས་པ་ཚུལ་བསྒྲུབ་པ་ལ་གསུམ། གཞལ་བྱ་གཉིས་སུ་ངེས་པའི་རྒྱུ་མཚན་མདོར་བསྟན། དེ་ཉིད་རྒྱས་པར་བཤད། དོན་བསྡུ་བའོ།། དང་པོ་ལ། གཞན་དག་ན་རེ། ཨུཏྤལ་ལ་སྔོན་པོ་ལྟ་བུ་རང་སྤྱི་འདྲེས་པའི་གཞལ་བྱ་ཡོད་པའི་ཕྱིར། རང་སྤྱི་གཉིས་སུ་མ་ངེས་སོ་ཞེ་ན། བཤད་པ། དོན་བྱེད་ནུས་པ་དང་མི་ནུས་ཕྱིར།།
ཞེས་སྨོས་ཏེ། རང་གི་མཚན་ཉིད་དང༌། སྤྱིའི་མཚན་ཉིད་ལས་མ་གཏོགས་པའི་གཞལ་བྱ་གཞན་ཡོད་པ་མ་ཡིན་ཏེ། ཅིའི་ཕྱིར་ཞེ་ན། དོན་འབྲས་བུ་བསྐྱེད་པའི་བྱ་བ་བྱེད་ནུས་པ་དང༌། འབྲས་བུ་བསྐྱེད་མི་ནུས་པའི་གཞལ་བྱ་གཉིས་ལས་གཞན་མེད་པའི་ཕྱིར་ཏེ། དོན་བྱེད་ནུས་པ་དང༌། མི་ནུས་པ་ཕན་ཚུན་སྤངས་ཏེ་གནས་པས་ཕུང་པོ་གསུམ་པ་མེད་པའི་ཕྱིར་རོ།། ཅི་སྟེ་ཡང་དབང་པོའི་ཤེས་པ་འཁྲུལ་པ་ལ་སྣང་བའི་སྐྲ་ཤད་དང༌། ཟླ་བ་གཉིས་ལ་སོགས་པ་དེ་དག་དོན་བྱེད་མི་ནུས་པས་རང་གི་མཚན་ཉིད་ཀྱང་མ་ཡིན་ལ།
དོན་བྱེད་མི་ནུས་ཀྱང་ལ་ལར་རྗེས་སུ་འགྲོ་བ་མེད་པའི་ཕྱིར། སྤྱིའི་མཚན་ཉིད་ཀྱང་མ་ཡིན་ནོ། ། དེ་ལྟར་ན་ཡང་གསལ་བར་སྣང་བའི་ཕྱིར། རང་དང་སྤྱིའི་མཚན་ཉིད་ལས་གཞན་པའི་ཡུལ་ཡིན་པས་ཡུལ་གཉིས་ཁོ་ནར་མ་ངེས་སོ་ཞེ་ན། བཤད་པ། སྐྲ་ཤད་ལ་སོགས་དོན་མིན་ཏེ། ། དོན་དུ་མོས་པ་མེད་ཕྱིར་རོ།། ༡ འདྲ་དང་མི་འདྲ་ཉིད་ཕྱིར་དང༌། ། སྒྲ་ཡི་ཡུལ་དང་ཡུལ་མིན་ཕྱིར།། རྒྱུ་མཚན་གཞན་ནི་ཡོད་པ་ན། །
བློ་ནི་ཡོད་དང་མེད་ཕྱིར་རོ།། ༢ ཞེས་སྨོས་ཏེ། འདི་ལྟར་དབང་ཤེས་འཁྲུལ་པ་ལ་སྣང་བའི་སྐྲ་ཤད་ལ་སོགས་པ་ནི་གཞལ་བྱའི་དོན་མིན་ཏེ། སྐྱེས་བུ་ཐ་སྙད་འདོགས་པ་པོས་གཞལ་བྱའི་དོན་དུ་མོས་ཤིང་ཡོངས་སུ་དཔྱད་པ་ལྟར་ཞུགས་པས་ཐོབ་པ་མེད་པའི་ཕྱིར་རོ། ། གཞན་རང་སྤྱི་གཉིས་ལས་གཞན་པའི་ཡུལ་གསུམ་པ་ཡོད་པ་མ་ཡིན་ཏེ། འདྲ་བ་ཐུན་མོང་བ་དང་མི་འདྲ་བ་ཐུན་མོང་མ་ཡིན་པའི་ཡུལ་གཉིས་སུ་ངེས་པ་ཉིད་ཀྱི་ཕྱིར་དང༌། སྒྲ་ཡི་དངོས་ཡུལ་ཡིན་པ་དང་ཡུལ་མིན་པ་གཉིས་སུ་ངེས་པའི་ཕྱིར་དང༌། གཟུང་ཡུལ་ལས་རྒྱུ་མཚན་གཞན་ཡིད་ལ་བྱེད་པ་དང་བརྡ་འཛིན་པ་དེ་དག་ཡོད་པ་ན་འཇལ་བྱེད་ཀྱི་བློ་ནི་ཡོད་པའི་ཡུལ་དང༌། བདག་རྐྱེན་དབང་པོ་དང༌། སྣང་བ་དང༌།
ཡིད་ལ་བྱེད་པ་ཡོད་ཀྱང་ཡུལ་རང་མཚན་མེད་ན་མི་འབྱུང་བའི་ཚད་མའི་གཞལ་བྱ་གཉིས་སུ་ངེས་པའི་ཕྱིར་རོ།། གཉིས་པ་དེ་ཉིད་རྒྱས་པར་བཤད་པ་ལ་བདུན། བདེན་པ་གཉིས་ཀྱི་ངོ་བོ་བཤད་པ། དེ་ལ་རྩོད་པ་སྤང་བ། སྤྱི་མཚན་དངོས་མེད་དུ་བསྟན་པ། རང་མཚན་དངོས་པོར་བསྟན་པ། སྤྱི་མཚན་གྱི་དབྱེ་བ་བཤད་པ། དོན་དམ་པར་གཞལ་བྱ་རང་གི་མཚན་ཉིད་གཅིག་པུར་བསྟན་པ། ཚད་མའང་གཉིས་སུ་གྲུབ་པའོ། ། དང་པོ་ལ་གཉིས།
སྤྱིའི་དོན་དང༌། ཚིག་གི་དོན་ནོ།། དང་པོ་ནི། འདིར་ཕྱི་རོལ་གྱི་དོན་སྨྲ་བའི་ལུགས་ཀྱི་བདེན་པ་གཉིས་རྣམ་པར་བཞག་པར་བྱ་སྟེ། དེའང་རིགས་པས་དཔྱད་བཟོད་པའི་ཆོས་ཤིག་ལ་དོན་དམ་པའི་བདེན་པ་དང༌། དེ་མ་ཡིན་པའི་ཆོས་ཐམས་ཅད་ལ་ཀུན་རྫོབ་ཀྱི་བདེན་པ་ཞེས་བྱ་སྟེ། དེའང་སྒྲོ་མ་བཏགས་པར་འབྲས་བུ་བསྐྱེད་པའི་དངོས་པོ་གཅིག་པུ་འདི་ཉིད་ལ་ཡུལ་ཅན་དམ་པ་མ་འཁྲུལ་བའི་དོན་ཡིན་པས་དོན་དམ་པ་དང་རིགས་པས་དཔྱད་བཟོད་པས་རྫས་ཡོད་དང༌། རང་གི་ངོ་བོར་རིགས་མཐུན་མི་མཐུན་ཀུན་དང་མ་འདྲེས་པར་གནས་པས་རང་མཚན་དང༌། མངོན་སུམ་གྱིས་མྱོང་བའི་རྣམ་པས་རྟོགས་པས་མངོན་འགྱུར་ཞེས་བྱ་ལ། རྟོག་པའི་སྣང་ཡུལ་ཕྱི་རོལ་ལྟར་སྣང་བ་འདི་ཉིད་ལ་རིགས་པས་དཔྱད་མི་བཟོད་ཅིང་གནས་ལུགས་རྟོགས་པ་ལ་བསྒྲིབ་པས་ན་ཀུན་རྫོབ།
མེད་ཀྱང་འཁྲུལ་བའི་བློས་ཡོད་པ་ལྟར་ཀུན་བཏགས་པས་ན་བཏགས་ཡོད། རིགས་མཐུན་པའི་གསལ་བ་རྣམས་ཀྱི་ཐུན་མོང་གི་ཆོས་སུ་སྣང་བས་སྤྱི་མཚན་ཞེས་བརྗོད་དོ།། འདིར་ཕྱི་རོལ་གྱི་དོན་རགས་པ་བ་རྩོམ་པའི་ཚུལ་ནི་འདི་ཡིན་ཏེ། གཟུགས་ལ་སོགས་པའི་རྡུལ་ཕྲན་རིགས་མཐུན་རྣམས་ཟླ་མེད་དུ་རེ་རེར་གནས་པ་ན། དེ་དག་སྡུད་བྱེད་ཀྱི་རླུང་གིས་ཡུལ་གཅིག་ཏུ་བསྡུས་པའི་ཚེ་ཡུལ་འདབ་འབྱོར་དུ་གནས་ཤིང་ཕན་ཚུན་རེག་པའམ་འབྱར་བ་ཡང་མེད་དེ། དེ་ལ་ཕྱོགས་ཆ་མེད་པས་ཕན་ཚུན་རེག་ན་གཅིག་ལ་གཅིག་ཐིམ་པར་འགྱུར་བས་རྡུལ་དུ་མ་བསགས་ཀྱང་རྡུལ་ཕྲན་གཅིག་ལས་གོང་བུ་ཆེར་མི་འགྱུར་བའི་ཕྱིར་རོ། ། རྡུལ་ཕྲན་གཞན་གནས་པའི་གོ་ས་མེད་པས་བར་སྟོང་ཡང་མེད་དེ། ཡོད་ན་བུམ་པ་ཆུ་ལ་སོགས་པའི་རྟེན་དུ་མི་རུང་བའི་ཕྱིར་རོ། ། དེ་བས་ན་རྡུལ་ཕྲན་རྣམས་ནི་མ་འབྱར་ཡང་བར་མེད་པ་ཞེས་བྱའོ། ། དེས་ན་རྡུལ་ཕྲན་གཅིག་ལ་ཟླ་མེད་པ་ན།
རང་འཛིན་པའི་ཤེས་པ་མི་བསྐྱེད་ཀྱང་རིགས་མཐུན་པའི་རྡུལ་དུ་མ་དང་ཡུལ་འདབ་འབྱོར་དུ་གནས་པའི་ཚེ། རང་གི་སྐད་ཅིག་སྔ་མའི་ཉེར་ལེན་དང་ལྷན་ཅིག་པའི་རྡུལ་ཕྲན་གཞན་རྣམས་ཀྱིས་ཉེར་ལེན་གྱི་ལྷན་ཅིག་བྱེད་རྐྱེན་བྱས་ནས་རང་འཛིན་ཤེས་པ་བསྐྱེད་ནུས་སུ་སྐྱེས་པའི་རྡུལ་ཕྲན་དེ་རྣམས་ཀྱི་དབང་པོའི་ཤེས་པ་རྣམས་སྔོན་པོ་ལ་སོགས་པའི་རྣམ་ལྡན་དུ་བསྐྱེད་པས་རྡུལ་ཕྲན་ཁྱད་པར་ཅན་དེ་དག་ནི་དབང་པོའི་མངོན་སུམ་གྱི་གཟུང་ཡུལ་ཡིན་གྱི། རྡུལ་ཕྲན་མ་ཡིན་པའི་དེའི་གཟུང་ཡུལ་དུ་གྱུར་པའི་བསགས་པའི་མ་རགས་པ་ཞེས་བྱ་བ་ཅུང་ཟད་ཀྱང་མེད་དོ། ། ཇི་སྐད་དུ།
དོན་གཞན་དང་ནི་མངོན་འབྲེལ་ཕྱིར། ། རྡུལ་ཕྲན་གཞན་གང་སྐྱེ་འགྱུར་བ།། དེ་དག་བསགས་བཤད་དེ་དག་ནི། ། ཤེས་པ་སྐྱེ་བའི་རྒྱུ་མཚན་ཡིན།། ཅེས་བཤད་དོ། ། འོན་ཀྱང་དབང་ཤེས་ཀྱི་ཡུལ་འདི་དག་རྡུལ་ཕྲན་སོ་སོར་གནས་ཀྱང་རྗེས་སུ་སྐྱེས་པའི་རྟོག་པས་སྤུ་རིས་མ་ཕྱེད་པར་ལིངས་པོ་གཅིག་ཏུ་བཟུང་བས་འདི་ནི་རགས་པའོ་ཞེས་ཐ་སྙད་བྱེད་ཀྱི་རྡུལ་ཕྲན་དུ་ཐ་སྙད་འདོགས་པ་ནི་མ་ཡིན་ནོ། །
དེ་ལ་དགོངས་ནས་རྡུལ་ཕྲན་ཁྱད་པར་ཅན་རྣམས་ནི། དབང་ཡུལ་དེ་ཕྱིར་རྡུལ་ཕྲན་མིན། ། ཅེས་གསུངས་སོ། ། དེས་ན་དུ་མ་ལིངས་པོ་གཅིག་ཏུ་འཛིན་པའི་རྟོག་པའི་སྣང་ཡུལ་ཉིད་རགས་པའི་ཐ་སྙད་ཀྱི་དངོས་ཡུལ་ཡིན་པས་རགས་པ་ནི་ཀུན་རྫོབ་པ་བློས་སྒྲོ་བཏགས་པ་ཡིན་ལ། གཟུགས་སོགས་དབང་ཤེས་ཀྱི་ཡུལ་རྣམས་ནི་རྡུལ་ཕྲན་མཚན་ཉིད་པ་དང༌། རགས་པ་བཏགས་པ་བ་ཡིན་ནོ་ཞེས་བྱ་བ་འདི་ནི་མདོ་སྡེ་པའི་གྲུབ་པའི་མཐའ་ཁ་ན་མ་ཐོ་བ་མེད་པ་ཡིན་ནོ།། ཁ་བ་ཅན་པ་ཕལ་ཆེར་གཟུགས་ལ་སོགས་པ་ནི། རྡུལ་ཕྲན་མ་ཡིན་པར་རགས་པར་སྨྲ་ཞིང༌། རྡུལ་ཕྲན་དབང་ཤེས་ཀྱི་ཡུལ་མ་ཡིན་ནོ་ཞེས་མགྲིན་པ་གཟེངས་བསྟོད་དེ་སྒྲོག་པར་བྱེད་དོ། ། དེ་དག་ནི་མདོ་སྡེ་པའི་གཞུང་ལུགས་རྒྱུས་མེད་པའི་གཏམ་དུ་ཟད་དེ།
རིགས་པའི་དབང་ཕྱུག་རྣམ་པ་གཉིས་ཀྱིས་ཡན་ལག་ལས་མ་གཏོགས་པའི་ཡན་ལག་ཅན་རྫས་སུ་གྲུབ་པ་འགོག་པར་མཛད་པའི་ཕྱོགས་སྔ་མ་དེ་ཉིད་ཁས་བླངས་པ་ཡིན་ཏེ། གཟུགས་སོགས་རྡུལ་ཕྲན་ལས་མ་གཏོགས་པའི་རགས་པ་རྫས་སུ་གྲུབ་པའི་ཕྱིར་རོ།། ཅི་སྟེ་གཟུགས་སོགས་དེ་དག་རགས་པ་ཡིན་པས་ཀུན་རྫོབ་བོ་ཞེ་ན། དབང་པོའི་ཤེས་པ་ཐམས་ཅད་རྟོག་པ་དང་བཅས་པར་འགྱུར་ཏེ། ཀུན་རྫོབ་སྒྲོ་བཏགས་ཀྱི་སྤྱོད་ཡུལ་ཅན་ཡིན་པའི་ཕྱིར། གཞན་ཡང་གཟུགས་ཆོས་ཅན། དོན་དམ་དུ་ཐལ། སྒྲོ་མ་བཏགས་པར་རང་འཛིན་པའི་ཤེས་པ་སྐྱེད་བྱེད་ཡིན་པའི་ཕྱིར། ཇི་སྐད་དུ། དོན་དམ་དོན་བྱེད་ནུས་པ་གང༌། །
དེ་འདིར་དོན་དམ་ཡོད་པ་ཡིན། ། ཅེས་གསུངས་སོ།། གང་དག་གཞུང་འདིས་གྲུབ་མཐའ་སྨྲ་བ་གང་གི་ཡང་བདེན་པ་གཉིས་ཀྱི་མཚན་ཉིད་མ་བསྟན་ཏོ་ཞེས་སྨྲ་བ་ནི་མི་རིགས་ཏེ། གཞུང་འདིའི་སྔ་འགྲེལ་དུ། ཡ་མ་ཤྲཱིས། ìཞར་ལ་ཐེག་པ་ཐ་ཤལ་གྱི་བདེན་པ་གཉིས་ཀྱི་རྣམ་གཞག་བསྟན་པའི་ཕྱིར། î ཞེས་དང༌། མཛོད་ལས་ཀྱང༌། གང་ལ་བཅོམ་དང་བློ་ཡི་གཞན། ། བསལ་ན་དེ་བློ་མི་འཇུག་པ།།
བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ།། ཞེས་གང་ལ་འཇོམས་བྱེད་ཀྱིས་བཅོམ་ཞིང་རྟོག་པས་ཆ་ཤས་ཕྱེ་ཡང་རང་འཛིན་པའི་ཤེས་པ་རང་དབང་དུ་བསྐྱེད་པའི་གཟུགས་དང་ཚོར་བ་སོགས་ནི་དོན་དམ་དུ་བཤད་པ་དང་ཡང་ཆེས་མཐུན་པའི་ཕྱིར་དང༌། བཅོམ་ལྡན་འདས་ཀྱི་གསུང་རབ་ཀྱི་དོན་གཏན་ལ་འབེབས་པའི་ཚུལ་ཡང་གྲུབ་མཐའ་སྨྲ་བ་བཞི་ལས་གཞན་མེད་པའི་ཕྱིར་རོ། ། དེ་ལྟར་སྔར་བཤད་པའི་དབང་ཤེས་ཀྱི་ཡུལ་རྡུལ་ཕྲན་དེ་དག་སྐད་ཅིག་མ་ཡིན་པས་རང་འཛིན་ཤེས་པ་སྐད་ཅིག་རེ་རེ་བསྐྱེད་ཀྱི། དུ་མ་མི་བསྐྱེད་པའི་ཕྱིར་ཏེ། རྒྱུན་ནི་དབང་ཤེས་ཀྱི་གཟུང་ཡུལ་མ་ཡིན་ལ། སྐད་ཅིག་རེ་རེ་བ་ཡང་ཐ་སྙད་བྱེད་པའི་སྐྱེས་བུའི་བློས་ངེས་པར་མ་ནུས་པས་མངོན་སུམ་གྱི་གཟུང་ཡུལ་ནི་སྐྱེས་བུའི་འཇུག་ཡུལ་དུ་རུང་བ་མ་ཡིན་ཏེ། ཇི་སྐད་དུ། སློབ་དཔོན་ཆོས་མཆོག་གིས།
ìདེ་ཉིད་ཀྱི་ཕྱིར་མངོན་སུམ་གྱི་གཟུང་བའི་ཡུལ་གང་ཡིན་པ་དེ་ནི་ཐོབ་པར་བྱ་བ་མ་ཡིན་ཏེ། སྐད་ཅིག་མ་དེ་ནི་ཐོབ་པར་མི་ནུས་པའི་ཕྱིར་རོ།། î ཞེས་བཤད་དོ། ། དེས་ན་ཤེས་པ་སྐད་ཅིག་མ་རེ་རེ་བ་དག་ནི་རང་རིག་པའི་མངོན་སུམ་གྱི་གཟུང་ཡུལ་ཡིན་ནོ།། བདེན་པ་གཉིས་ཀྱི་མཚན་གཞི་ནི། སྤྱིར་དངོས་པོ་ལ་དོན་དམ་པའི་དངོས་པོ་དང༌། ཀུན་རྫོབ་པའི་དངོས་པོ་གཉིས་ལས། ཤེས་པ་སྐད་ཅིག་མ་རེ་རེ་བ་དང༌། རྡུལ་ཕྲན་སོ་སོ་བ་རྣམས་ལ་རང་གི་མཚན་ཉིད་ཀྱི་གྲུབ་པ་ཞེས་བྱ་ཞིང༌། དེ་ལ་མི་འདྲ་བའི་ཡུལ་ དང༌།
སྒྲ་དང་རྟོག་པའི་ཡུལ་མ་ཡིན་པ་ཞེས་བྱ་ལ། དེ་དག་ནི་དོན་དམ་བདེན་པའི་མཚན་གཞིར་བཞག་གོ ། རགས་པ་དང༌། རྒྱུན་དང༌། སྒྲ་དང༌། རྟོག་པའི་ཡུལ་དུ་གྱུར་པ་དེ་དག་ཐམས་ཅད་ནི་ཀུན་རྫོབ་ཀྱི་བདེན་པ་སྟེ། སྤྱིའི་མཚན་ཉིད་དུ་གྲུབ་པ་ཞེས་བྱའོ།། གཉིས་པ་ཚིག་གི་དོན་ནི། དོན་དམ་དོན་བྱེད་ནུས་པ་གང༌། ། དེ་འདིར་དོན་དམ་ཡོད་པ་ཡིན།།
གཞན་ནི་ཀུན་རྫོབ་ཡོད་པ་སྟེ། ། དེ་དག་རང་སྤྱིའི་མཚན་ཉིད་བཤད།། ༣ ཅེས་སྨོས་ཏེ། དོན་བྱེད་ནུས་དང་མི་ནུས་ཕྱིར། ། ཞེས་བཤད་པ་དེ་གཏན་ཚིགས་མ་ངེས་སོ་ཞེ་ན། མ་ཡིན་ཏེ། དོན་དམ་པར་དོན་འབྲས་བུ་སྐྱེད་པར་བྱེད་ནུས་པ་གང་ཡིན་པ་དེ་བསྟན་བཅོས་འདིར་དོན་དམ་པའི་བདེན་པར་ཡོད་པ་ཡིན་ལ། འབྲས་བུ་བསྐྱེད་པར་མི་ནུས་པའི་ཆོས་གཞན་ནི་ཀུན་རྫོབ་ཏུ་ཡོད་པ་སྟེ། དེའི་ཕྱིར་བདེན་པ་གཉིས་པོ་དེ་དག་ནི་རང་མཚན་དང་སྤྱིའི་མཚན་ཉིད་དུ་བཤད་པ་ཡིན་པས། ཁྱབ་པ་ཚད་མས་ངེས་སོ། །
ཞེས་པ་ལྷ་རྒྱན་གཉིས་ཀས་སོ།། གཉིས་པ་དེ་ལ་རྩོད་པ་སྤང་བ་ལ་བཞི། དོན་དམ་ལ་རྩོད་པ་སྤང་བ། ཀུན་རྫོབ་ལ་རྩོད་པ་སྤང་བ། སྐྲ་ཤད་སོགས་སྤྱིར་ཐལ་བའི་རྩོད་པ་སྤང་བ། ཤེས་པ་ཡིན་ན་ཧ་ཅང་ཐལ་བའི་རྩོད་པ་སྤང་བའོ།། དང་པོ་ལ། ངོ་བོ་ཉིད་མེད་པར་སྨྲ་བ་ན་རེ། གལ་ཏེ་ཐམས་ཅད་ནུས་མེད་ན།། ཞེས་སྨོས་ཏེ།
གལ་ཏེ་ཆོས་ཐམས་ཅད་ལ་དོན་དམ་པར་དོན་བྱེད་ནུས་པ་ཅུང་ཟད་ཀྱང་མེད་པས་ཇི་ལྟར་ན་དེ་དོན་དམ་པར་ཡོད་པའི་མཚན་ཉིད་ཡིན་ཅེ་ན། སྨྲས་པ། ས་བོན་སོགས་ནི་མྱུག་སོགས་ལ། ། ནུས་མཐོང་་་་་་་་་་་་་་་་་༌།། ཞེས་སྨོས་ཏེ། ནས་ཀྱི་ས་བོན་དང་ཆུ་ལུད་ལ་སོགས་པའི་རྒྱུས་ནི་ནས་ཀྱི་མྱུ་གུ་ལ་སོགས་པའི་འབྲས་བུ་བསྐྱེད་པ་ལ་ནུས་པ་དང་ལྡན་པར་མངོན་སུམ་གྱིས་མཐོང་བའི་ཕྱིར་གཏན་ཚིགས་མ་གྲུབ་བོ།། ་་་་་་་་་་་ གལ་ཏེ་དེ་ཀུན་རྫོབ། ། འདོད་ན་་་་་་་་་་༌།། ཞེས་སྨོས་ཏེ། གལ་ཏེ་ས་བོན་གྱིས་མྱུ་གུ་དེ་དོན་དམ་པར་བསྐྱེད་པ་མ་ཡིན་གྱི།
ཀུན་རྫོབ་ཙམ་དུ་བསྐྱེད་པར་འདོད་དོ་ཞེ་ན། ་་་་་་་་་་་་་་ ཅི་སྟེ་དེ་ལྟར་འགྱུར།། ༤ ཞེས་སྨོས་ཏེ། ས་བོན་ཆོས་ཅན། ཅི་སྟེ་མྱུ་གུ་བསྐྱེད་པ་དེ་ལྟར་འགྱུར་ཏེ་མི་བསྐྱེད་པར་ཐལ། ཁྱོད་ཀྱིས་མྱུ་གུ་བསྐྱེད་པ་དེ་སྒྲོ་བཏགས་ཀུན་རྫོབ་ཙམ་ཡིན་པའི་ཕྱིར། དེ་ནི་ས་བོན་རང་མཚན་ལ་དགོངས་སོ།། གཉིས་པ་ཀུན་རྫོབ་ལ་རྩོད་པ་སྤང་བ་ལ། སྤྱི་དངོས་པོར་སྨྲ་བ་དག་ན་རེ། གལ་ཏེ་ཀུན་ལ་དེ་ཡོད་ན།།
ཞེས་སྨོས་ཏེ། གལ་ཏེ་ཀུན་རྫོབ་ཀྱི་ཆོས་ཀུན་ལ་དོན་དམ་པར་དོན་བྱེད་ནུས་པ་དེ་ཡོད་པས། དོན་དམ་པའི་མཚན་ཉིད་འཁྲུལ་པར་འགྱུར་རོ་ཞེ་ན། བཤད་པ། སྤྱི་ཡི་མཚན་ཉིད་རྗེས་འགྲོ་ལྡོག ། བློ་ལ་མ་མཐོང་ཕྱིར་མིན་ཏེ།། མིག་དང་གཟུགས་སོགས་བློ་བཞིན་ནོ།། ༥ ཞེས་སྨོས་ཏེ། སྤྱིའི་མཚན་ཉིད་ནི། རང་འཛིན་པའི་བློ་ལ་ཕན་བཏགས་སྟོབས་ཀྱིས་རྗེས་སུ་འགྲོ་ལྡོག་བྱེད་པ་མ་མཐོང་བའི་ཕྱིར་ན།
རང་འཛིན་ཤེས་པ་བསྐྱེད་ནུས་མིན་ཏེ། དཔེར་ན་མིག་དང༌། སྣང་བ་དང༌། ཡིད་ལ་བྱེད་པ་དང༌། བུམ་པའི་གཟུགས་དག་ཡོད་ན་ངེས་པར་བུམ་གཟུགས་འཛིན་པའི་བློ་འབྱུང་བ་བཞིན་དུ་སྤྱི་འཛིན་པའི་ཤེས་པ་ནི་སྤྱི་ཕན་འདོགས་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་མ་ཡིན་ནོ། ། སོགས་པས་རྣ་བ་དང་སྒྲ་ལ་སོགས་པ་གཟུང་ངོ་ཞེས་པ་ལྷའིའོ།། རྒྱན་ལས། ìསྤྱིའི་བློ་དག་ནི་མ་ཡིན་ཏེ། སྤྱིའི་ནི་སྔོན་མཐོང་བའི་འབད་རྩོལ་ཙམ་ལ་བྱུང་བའི་ཕྱིར་རོ་î ཞེས་བཤད་དོ།། རིགས་པ་དེས་གཞན་ཡང་ཁེགས་པར་བསྟན་པའི་ཕྱིར།
དེས་ནི་བརྡ་དང་རྩོལ་བ་སོགས། ། ནང་གི་ཡན་ལག་རྗེས་འཇུག་ཕྱིར།། བུམ་པ་འདེགས་དང་སྤྱི་དང་ནི། ། གྲངས་སོགས་བློ་ནི་བཤད་པ་ཡིན།། ༦ ཅེས་སྨོས་ཏེ། སྤྱི་འཛིན་པའི་བློ་སྤྱི་ལས་མི་སྐྱེ་བར་བསྟན་པའི་རིགས་པ་དེས་ནི་བུམ་པ་འདེགས་འཇོག་གི་ལས་དང༌། སྤྱི་དང་ནི་གྲངས་དང་ལྡན་པ་དང༌། རྣམ་པར་དབྱེ་བ་ དང༌། ཀུན་རྫོབ་ལ་སོགས་པ་འཛིན་པའི་བློ་ནི་རང་གི་གཟུང་ཡུལ་བུམ་པ་འདེགས་འཇོག་གི་ལས་དང༌། སྤྱི་དང༌།
གྲངས་སོགས་ལས་སྐྱེ་བ་མ་ཡིན་པར་བཤད་པ་ཡིན་ཏེ། བརྡ་དང༌། རྩོལ་བ་དང༌། རྗེས་སུ་མཐུན་པའི་ཡིད་ལ་བྱེད་པ་ལ་སོགས་པ་ནང་གི་ཡན་ལག་བག་ཆགས་སྔ་མའི་རྗེས་སུ་འཇུག་པ་ཅན་གྱི་རྟོག་པ་ཡིན་པའི་ཕྱིར་ཞེས་པ་ལྷ་ཡིའོ།། གསུམ་པ་སྐྲ་ཤད་སོགས་སྤྱིར་ཐལ་བའི་རྩོད་པ་སྤང་བ་ལ། གཞན་དག་ན་རེ། དོན་བྱེད་པར་མི་ནུས་པ་སྤྱིའི་མཚན་ཉིད་ཡིན་ན། སྐྲ་ཤད་ལ་སོགས་པ་ཡང་དོན་བྱེད་མི་ནུས་པའི་ཕྱིར། སྤྱིའི་མཚན་ཉིད་དུ་ཐལ་ལོ་ཞེ་ན། བཤད་པ།
སྐྲ་ཤད་སོགས་ནི་སྤྱི་མིན་ཏེ། ། དོན་དུ་ཞེན་པ་མེད་ཕྱིར་རོ།། ཞེས་སྨོས་ཏེ། སྐྲ་ཤད་དང་ཟླ་བ་གཉིས་ལ་སོགས་པ་ནི་སྤྱི་མཚན་མིན་ཏེ། རང་འཛིན་པའི་ཤེས་པས་དོན་དུ་ཞེན་པའི་ཡུལ་དུ་མེད་པའི་ཕྱིར་རོ། ། འོ་ན་དངོས་མེད་ཀྱང་སྤྱི་མཚན་མ་ཡིན་པར་འགྱུར་ཏེ། དོན་དུ་ཞེན་པ་མེད་པའི་ཕྱིར་ཞེ་ན། བཤད་པ། ཤེས་བྱར་འཛིན་ཕྱིར་མེད་པ་ལ། ། ཉེས་པ་དག་ཏུ་ཐལ་མི་འགྱུར།།
༧ ཞེས་སྨོས་ཏེ། རང་འཇལ་བྱེད་ཀྱི་ཚད་མས་ཤེས་བྱར་འཛིན་པའི་ཕྱིར། དངོས་པོར་མེད་པ་ལ་སྤྱི་མཚན་མ་ཡིན་པའི་ཉེས་པ་དག་ཏུ་ཐལ་བར་མི་འགྱུར་རོ།། འོ་ན་སྐྲ་ཤད་སོགས་ཀྱང་སྤྱི་མཚན་དུ་ཐལ། ཞེན་ནས་ཤེས་པར་བྱ་བའི་ཕྱིར་ཞེ་ན། བཤད་པ། དེ་དག་གི་ཡང་དེ་ལྟའི་དངོས། ། བཀག་མེད་་་་་་་་་་་༌།། ཅེས་སྨོས་ཏེ། རབ་རིབ་ཅན་གྱི་དབང་ཤེས་དེ་དག་གི་ཡང་སྣང་བ་སྐྲ་ཤད་སོགས་ལ་དེ་ལྟ་བུའི་དངོས་པོར་ཞེན་པའི་རྟོག་པའི་ཡུལ་སྐྲ་ཤད་དུ་སྣང་བ་ནི་སྤྱི་མཚན་ཡིན་ཏེ།
སྐྲ་ཤད་ལ་སོགས་པར་ཞེན་ནས་འཛིན་པ་བཀག་པ་མེད་པའི་ཕྱིར་ཞེས་པ་ལྷའིའོ།། རྒྱན་ལས། ìདེས་ན་དངོས་པོ་མེད་པ་ཉིད་དུ་གཞལ་བར་བྱ་བ་ནི་སྤྱིའི་མཚན་ཉིད་དུ་བཀག་པ་མེད་པ་ཁོ་ནའོ།། î ཞེས་བཤད། འོ་ན་རབ་རིབ་ཅན་གྱིས་མཐོང་བའི་སྐྲ་ཤད་ལ་སོགས་པ་དངོས་པོ་མ་ཡིན་ན། གསལ་བར་སྣང་བ་ཅི་ཡིན་ཅེ་ན། བཤད་པ། ་་་་་་་་་་་ གསལ་བར་སྣང་བ་ཉིད།། ཤེས་པའི་ངོ་བོའི་དོན་ཉིད་ཕྱིར། ། སྐྲ་སོགས་ཞེས་བྱའི་བློ་དག་ནི།།
༨ སྤྱི་ཡི་སྤྱོད་ཡུལ་ཅན་ཡིན་ལ། ། སྐྲ་སྣང་དོན་མེད་ཅན་ཡིན་ནོ།། ཞེས་སྨོས་ཏེ། རབ་རིབ་ཅན་ལ་སྐྲ་ཤད་ལ་སོགས་པའི་རྣམ་པ་གསལ་བར་སྣང་བ་ཉིད་ནི། མྱོང་བྱ་དབང་པོའི་ཤེས་པའི་ངོ་བོའི་དོན་ཉིད་ཡིན་པའི་ཕྱིར། རང་མཚན་ཡིན་ཅིང་རྟོག་པས་དཔྱོད་པའི་ཚེ་སྐྲ་ཤད་ལ་སོགས་པ་གང་ཡིན་ཅེས་བྱ་བར་རྟོག་པའི་བློ་དག་ནི་སྤྱི་ཡི་སྤྱོད་ཡུལ་ཅན་ཡིན་པའི་ཕྱིར། དེའི་སྣང་ཡུལ་ནི་སྤྱི་མཚན་ཡིན་ལ། སྐྲ་ཤད་འཛག་པར་སྣང་བའི་དབང་ཤེས་ཀྱི་སྣང་ཡུལ་ནི་སྐྲ་ཤད་དུ་སྣང་ཡང་དོན་ལ་སྐྲ་ཤད་དུ་མེད་པ་ཅན་ཡིན་ནོ་ཞེས་ལྷའིའོ།། རྒྱན་ལས། ìཤེས་པའི་རང་བཞིན་གྱིས་དོན་ཡིན་པའི་ཕྱིར་ན།
དེ་ནི་རང་གི་མཚན་ཉིད་ཁོ་ནའོ། ། དེ་ལྟར་ན་ནི་མངོན་སུམ་དུ་འགྱུར་རོ་ཞེ་ན། འགྱུར་བ་ཁོ་ན་སྟེ། རང་རིག་པའི་མངོན་སུམ་གྱི་ཡུལ་ཡིན་པའི་ཕྱིར་རོ། ། ཇི་ལྟར་སྤྱིའི་རང་བཞིན་ཉིད་ཡིན་ཅེ་ན། རྣམ་པར་རྟོག་པའི་ཤེས་པ་གཞན་གྱིས་སྐྲ་ལ་སོགས་པ་འདྲ་བར་ཡུལ་དུ་བྱས་པའི་ཕྱིར་རོ།། î ཞེས་དང༌། ìསྐྲར་སྣང་བའི་དབང་པོའི་རྣམ་པར་ཤེས་པ་ནི་དོན་མེད་པ་ཡིན་ནོ།། î ཞེས་བཤད་དོ།། དེའི་དགོངས་པ་ནི་འདི་ཡིན་ཏེ།
དབང་ཤེས་ལ་སྐྲ་ཤད་དུ་སྣང་བའི་རྣམ་པ་ནི་རང་རིག་པ་དང༌། སྐྲ་ཤད་དུ་ཞེན་པ་ནི་རྣམ་པར་རྟོག་པ་དང༌། སྐྲ་ཤད་འཛག་པ་ནི་མེད་སྣང་དུ་བཞེད་པ་ཡིན་ཏེ། ཇི་སྐད་དུ་རྒྱན་ལས། ìབསམ་པ་ནི་རང་རིག་པ་ལ་ནི་མངོན་སུམ་ཡིན་ལ། སྐྲ་ལ་སོགས་པའི་རང་བཞིན་ལ་རྣམ་པར་རྟོག་པའི་རྣམ་པར་ཤེས་པ་ ནི་རྗེས་སུ་དཔག་པ་དང༌། དབང་པོའི་ཤེས་པ་ནི་དོན་མེད་པའོ་ཞེས་རྣམ་པར་དབྱེ་བ་ཡིན་ནོ།། î ཞེས་གསུངས་སོ།། བཞི་པ་ཤེས་པ་ཡིན་ན་ཧ་ཅང་ཐལ་བའི་རྩོད་པ་སྤང་བ་ལ། གཞན་དག་ན་རེ།
གལ་ཏེ་སྤྱི་ནི་ཤེས་ངོ་བོའི། ། དོན་ཉིད་ཡིན་ན་ཐལ་བར་འགྱུར།། ༩ ཞེས་སྨོས་ཏེ། གལ་ཏེ་ཤེས་པའི་ངོ་བོའི་དོན་ཉིད་ཕྱིར། ཞེས་པ་ལ་ཁྱབ་པ་མ་ངེས་ཏེ། སྤྱི་འཛིན་པའི་རྣམ་པ་ནི། ཤེས་པའི་ངོ་བོའི་དོན་ཉིད་ཡིན་པའི་ཕྱིར་ན། རང་མཚན་དུ་ཐལ་བར་འགྱུར་རོ་ཞེ་ན། བཤད་པ། དེ་ལྟར་འདོད་ཕྱིར་སྐྱོན་ཡོད་མིན།།
ཅེས་སྨོས་ཏེ། སྤྱི་འཛིན་པའི་རྣམ་པ་ནི། རང་མཚན་ཡིན་པ་དེ་ལྟར་འདོད་པའི་ཕྱིར། རང་མཚན་དུ་ཐལ་བའི་སྐྱོན་གནོད་བྱེད་དུ་ཡོད་པ་མ་ཡིན་ནོ།། དེའང་ཇི་ལྟར་སྤྱི་ཡིན་ཅེ་ན། བཤད་པ། དོན་གྱི་ངོ་བོ་ཉིད་ཀྱི་སྤྱི།། ཀུན་ལ་ངོ་བོ་མཚུངས་ཕྱིར་དང༌། ། དེ་ལྡོག་པ་ལ་བརྟེན་པའི་ཕྱིར།། ༡༠ ཞེས་སྨོས་ཏེ།
ཤིང་གི་སྤྱི་འཛིན་པའི་རྟོག་པ་ལ་སྣང་བའི་ཤིང་གི་རྣམ་པ་ནི། དོན་ཡུལ་གྱི་ངོ་བོ་ཉིད་ཀྱི་སྒོ་ནས་སྤྱི་ཡིན་པར་བཞག་སྟེ། སེལ་བའི་ངོར་ཤིང་གསལ་ཀུན་ལ་ངོ་བོ་མཚུངས་པར་རྗེས་སུ་འགྲོ་བའི་ཕྱིར་དང༌། དོན་གཞན་དེ་ལས་ལྡོག་པའི་ལོག་པ་རང་མཚན་དེ་ལ་བརྟེན་ནས་སྐྱེས་ཤིང༌། རྟོག་པས་ཕྱི་རོལ་དུ་བཏགས་པའི་ཕྱིར་རོ།། འདི་ནི་རང་མཚན་ལ་སྤྱི་མཚན་དུ་བཏགས་པ་སྟེ། ཇི་སྐད་དུ་ལྷའི་འགྲེལ་པ་ལས། ìདེ་དེ་ལྟར་རང་དང་སྤྱིའི་མཚན་ཉིད་དུ་རྣམ་པར་གནས་པ་ཡིན་ནོ། ། སྤྱིའི་མཚན་ཉིད་དངོས་མིན་པར་རྣམ་པར་བཞག་གོ། î ཞེས་དང༌།
རྒྱན་ལས་ཀྱང༌། ìཁྲ་བོ་ལ་སོགས་པ་གསལ་བ་མཐའ་དག་ལ་གནས་པ་ཉིད་ཀྱིས། སྤྱིའི་རྣམ་པར་གྱུར་པའི་ཤེས་པའི་རྣམ་པ་ཁྱད་པར་དུ་གྱུར་པ་ནི་ཀུན་རྫོབ་ཏུ་སྤྱིའི་ངོ་བོ་ཉིད་ཡིན་ཏེ། དེ་ལྟར་ལྷག་པར་ཞེན་པའི་ཕྱིར་རོ། ། དེ་ལ་དེ་ལས་སྐྱེས་པའི་ལྷག་པར་ཞེན་པའི་རྒྱུ་ནི། བག་ཆགས་ཀྱི་ཁྱད་པར་ཡང་ཡིན་ནོ་ཞེས་བྱ་བ་ནི་ཁ་ན་མ་ཐོ་བ་མེད་པ་ཡིན་ནོ།། î ཞེས་གསུངས་སོ།། གསུམ་པ་སྤྱི་མཚན་དངོས་མེད་དུ་བསྒྲུབ་པ་ལ་བརྒྱད། སྒྲའི་དངོས་ཀྱི་བརྗོད་བྱ་ཡིན་པའི་རྟགས་ཀྱིས་བསྒྲུབ་པ། དེ་ཉིད་དང་གཞན་དུ་བརྗོད་དུ་མེད་པའི་རྟགས་ཀྱིས་བསྒྲུབ་པ།
དོན་མེད་པ་ཅན་གྱི་ཤེས་པ་ལ་སྣང་བ་དང་ཁྱད་པར་མེད་པའི་རྟགས་ཀྱིས་བསྒྲུབ་པ། སྤྱི་ཉིད་ཡིན་པའི་རྟགས་ཀྱིས་བསྒྲུབ་པ། འབྲས་བུ་མ་ཡིན་པའི་རྟགས་ཀྱིས་བསྒྲུབ་པ། བརྡ་དྲན་ལ་བལྟོས་པའི་ཤེས་པའི་ཡུལ་ཡིན་པའི་རྟགས་ཀྱིས་བསྒྲུབ་པ། རང་གི་ཡུལ་ཅན་ལ་དེ་རྐྱང་པར་མི་སྣང་བའི་རྟགས་ཀྱིས་བསྒྲུབ་པ། དོན་བྱེད་ནུས་པས་སྟོང་བའི་རྟགས་ཀྱིས་བསྒྲུབ་པའོ། ། དང་པོ་ལ་གཉིས། སྒྲུབ་བྱེད་ཀྱི་རིགས་པ་དངོས། དེའི་ལན་དགག་པའོ། ། དང་པོ་ལ་གཉིས།
སྤྱིའི་དོན་དང༌། ཚིག་གི་དོན་ནོ།། དང་པོ་ནི། འདིར་བརྗོད་བྱ་རྗོད་བྱེད་ཀྱི་རྣམ་གཞག་ཅུང་ཟད་བཤད་པར་བྱ་སྟེ། དེ་ལ་དོན་རང་མཚན་ནི་སྒྲའི་བརྗོད་བྱ་མ་ཡིན་ཏེ། བརྡ་དང་ཐ་སྙད་ཀྱི་དུས་སུ་རྗེས་ འགྲོ་མི་བྱེད་པའི་ཕྱིར་དང༌། དབང་པོའི་ཚོགས་དོན་མེད་པར་ཐལ་བའི་ཕྱིར་རོ། ། ཤེས་པའི་རྣམ་པའང་སྒྲའི་བརྗོད་བྱ་མ་ཡིན་ཏེ། དེ་བརྗོད་པས་དོན་ལ་འཇུག་པར་མི་འགྱུར་བའི་ཕྱིར་ཏེ་དོན་དང་འབྲེལ་བ་མེད་པའི་ཕྱིར་རོ། ། ཅི་སྟེ་ཡང་དེ་ལ་དོན་དུ་ཞེན་ནས་དོན་ལ་འཇུག་པར་འགྱུར་རོ་ཞེ་ན།
དེ་ལྟར་ན་རྣམ་པར་འདོད་པ་མ་ཡིན་ཏེ། རྣམ་པ་ལས་ཤེས་པ་མ་སྐྱེས་པའི་ཕྱིར་རོ། ། མིང་དང་མཚན་མའི་རང་བཞིན་ཅན་གྱི་ལྡན་པ་མིན་པའི་འདུ་བྱེད་ཀྱང་སྒྲའི་བརྗོད་བྱ་མ་ཡིན་ཏེ། རྣམ་པ་བརྗོད་པའི་ཉེས་པ་དེ་དག་འཇུག་པའི་ཕྱིར་རོ།། གལ་ཏེ་གསལ་བ་རྣམས་ལས་ཐ་དད་པའི་སྤྱི་ནི་སྒྲའི་བརྗོད་བྱར་རིགས་ཏེ། བརྡ་དང་ཐ་སྙད་ཀྱི་དུས་གཉིས་ཀར་རྗེས་སུ་འགྲོ་བའི་ཕྱིར་དང༌། གསལ་བ་ཀུན་ལ་ཁྱབ་པའི་ཕྱིར་ཞེ་ན། སྤྱི་ནི་གསལ་བ་ལས་གཞན་ཡིན་པའི་ཕྱིར། སྤྱི་བརྗོད་པས་གསལ་བ་ཇི་ལྟར་རྟོགས་པར་ནུས། སྤྱི་ནི་དོན་བྱེད་མི་ནུས་པའི་ཕྱིར་སྐྱེས་བུའི་དོན་ལ་ཉེ་བར་མཁོ་བ་ཅུང་ཟད་ཀྱང་མེད་དོ།།
ཅི་སྟེ་ཡང་སྤྱི་གསལ་གཉིས་ལ་འབྲེལ་བ་གྲུབ་པའི་ཕྱིར། སྤྱི་བརྗོད་པས་གསལ་བ་རྟོགས་པར་འགྱུར་རོ་ཞེ་ན། དེ་ལྟར་ན་ནི་དབྱུག་པའི་སྒྲ་ལས་ཀྱང་དབྱུག་པ་ཅན་རྟོགས་པར་ཧ་ཅང་ཐལ་བར་འགྱུར་རོ། ། གལ་ཏེ་དེ་དག་ནི་ཐ་དད་པར་སྣང་བའི་ཕྱིར་མ་ཡིན་གྱི། སྤྱི་ནི་གསལ་བ་ལ་འདུ་བས་དེ་དང་ཐ་མི་དད་པར་སྣང་བའི་ཕྱིར་རྟོགས་སོ་ཞེ་ན། དེ་ལྟར་ན་སྒྲ་བྱུང་གི་ཤེས་པ་འཁྲུལ་བར་འགྱུར་ཏེ། ཐ་དད་པ་ལས་ཐ་མི་དད་པར་སྣང་བའི་ཕྱིར་རོ། ། དེ་ལྟར་ན་ཡང་སྒྲ་ནི་སྒྲོ་བཏགས་པའི་སྤྱོད་ཡུལ་ཅན་དུ་འགྱུར་གྱི། དངོས་པོའི་ཡུལ་ཅན་ནི་མ་ཡིན་ནོ།། གལ་ཏེ་སྤྱི་དང་གསལ་བ་ཡུལ་ཐ་མི་དད་པའི་ཕྱིར།
སྤྱི་བརྗོད་ཀྱང་གསལ་བ་རྟོགས་པས་སྐྱོན་མེད་དོ་ཞེ་ན། དེ་ལྟར་ན་ཚོགས་པ་གཅིག་པའི་རོ་བརྗོད་པས་ཀྱང་གཟུགས་རྟོགས་པར་ཐལ་བའི་ཕྱིར་རོ། ། གལ་ཏེ་དེ་དག་ནི་དབང་པོ་ཐ་དད་པའི་ཡུལ་ཡིན་ལ། སྤྱི་དང་གསལ་བ་དག་ནི་ཤིན་ཏུ་འདྲེས་པའི་ཕྱིར་རོ་ཞེ་ན། ཤིན་ཏུ་འདྲེས་པ་འདི་ཅི། རང་བཞིན་འདྲེས་པ་ཡིན་ན་དབྱེར་མེད་པའི་ཕྱིར་ཐ་མི་དད་པར་འགྱུར་རོ། ། ཡུལ་གཅིག་ཏུ་འདྲེས་པའོ་ཞེ་ན། རང་བཞིན་ཐ་དད་པ་དག་ནི་ཡུལ་གཅིག་ཡིན་ཀྱང་ཐ་དད་པ་ཁོ་ནར་སྣང་སྟེ། བུ་རམ་གྱི་རོ་གཟུགས་བཞིན་ནོ། ། དེའི་ཕྱིར་གསལ་བ་ལས་ཐ་དད་པའི་སྤྱི་ནི་སྒྲའི་བརྗོད་བྱ་མ་ཡིན་ནོ། །
གསལ་བ་ལས་ཐ་མི་དད་པའི་སྤྱི་ཡང་སྒྲའི་བརྗོད་བྱ་མ་ཡིན་ཏེ། གསལ་བ་རང་མཚན་བརྗོད་པའི་ཉེས་པས་རེག་པར་འགྱུར་བའི་ཕྱིར་ཏེ། གསལ་བ་དང་ཐ་མི་དད་པ་ནི་དེ་དང་ཁྱད་པར་མེད་པའི་ཕྱིར་རོ། ། དེའི་ཕྱིར་གཞན་སེལ་ལས་གཞན་ནི་སྒྲའི་བརྗོད་བྱར་རིགས་པ་མ་ཡིན་ནོ།། ཅིའི་ཕྱིར་གཞན་སེལ་བ་ཉིད་སྒྲའི་བརྗོད་བྱ་ཡིན་ཅེ་ན། བརྡའི་དུས་ན་རིགས་མི་མཐུན་རྣམ་པར་བཅད་ནས་བརྡ་བྱེད་པའི་ཕྱིར་དང༌། ཕྱིས་ཐ་སྙད་ཀྱི་དུས་ན་ཡང་རིགས་མི་མཐུན་སྤངས་ནས་འཇུག་པའི་ཕྱིར་རོ། ། གལ་ཏེ་བརྡའི་དུས་སུ་རིགས་མི་མཐུན་རྣམ་པར་མ་བཅད་ན་དེའི་ཚེ་སྒྲ་ལས་དོན་ལ་བདེ་བླག་ཏུ་འཇུག་པར་མི་འགྱུར་ཏེ། གཞན་ལ་ཡང་འཇུག་པ་མ་བཀག་པའི་ཕྱིར་རོ། ། དཔེར་ན་ཤིང་ཞེས་པའི་སྒྲ་ལས་ཙནྡན་བྱེ་བྲག་ཏུ་གོ་བར་མི་འགྱུར་བ་བཞིན་ནོ། །
དེའི་ཕྱིར་རིགས་མི་མཐུན་རྣམ་པར་བཅད་པའི་གཞན་སེལ་བ་ཉིད་ལ་བརྡ་བྱས་པའི་ཕྱིར་དེ་ཉིད་བརྗོད་བྱར་རིགས་པ་ཡིན་ནོ། ། ཅི་སྟེ་ཡང་གཞན་སེལ་བ་ཞེས་བྱ་བ་འདི་དོན་དང་གཅིག་གམ། འོན་ཏེ་ཐ་དད་པ་ཡིན། གཅིག་ཡིན་ན་དེའི་ཚེ་རང་མཚན་བརྗོད་བྱར་འདོད་པའི་ཕྱོགས་ལ་བརྗོད་པའི་སྐྱོན་གནས་ཤིང༌། ཐ་དད་ཡིན་ན་སྤྱི་དོན་གཞན་དུ་སྨྲ་བ་ལ་བརྗོད་པའི་ཉེས་པས་གོས་པར་འགྱུར་རོ་ཞེ་ན། མ་ཡིན་ཏེ། གཞན་སེལ་བ་དངོས་པོར་མེད་པས་གཅིག་དང་ཐ་དད་དུ་བརྟག་པར་བྱ་བ་མ་ཡིན་པའི་ཕྱིར་རོ། ། དངོས་པོ་མེད་པར་བརྗོད་པས་དོན་ཐོབ་པར་ཇི་ལྟར་འགྱུར་ཞེ་ན། གཞན་སེལ་བ་ཞེས་བྱ་བ་གཞན་ཅུང་ཟད་ཀྱང་མེད་ཀྱི། སྒྲའི་རྗེས་སུ་འབྲང་བའི་རྟོག་པས་གཟུང་བར་བྱ་བ་རིགས་མི་མཐུན་པ་ལས་ལོག་པའི་ཕྱི་རོལ་ལྟར་སྣང་བ་གང་ཡིན་པ་དེ་ནི་ནང་ཤེས་པའང་མ་ཡིན་ལ་ཕྱི་རོལ་གྱི་དོན་ཡང་མ་ཡིན་ཅིང༌།
སྣང་བ་ལྟར་གྲུབ་པའང་མ་ཡིན་གྱི། འོན་ཀྱང་རྟོག་པས་སྒྲོ་བཏགས་པ་ཙམ་ཡིན་ཏེ། སློབ་དཔོན་ཆོས་མཆོག་གི་སེལ་བ་བརྟག་པར། གང་གི་རང་བཞིན་རྟོག་བཅས་བློ་ཡིས་གཞན་གྱིས་དབེན་པར་རབ་བསྟན་པར། ། ཕྱི་མིན་ནང་མིན་དེ་ཉིད་མ་ཡིན་སྒྲོ་བཏགས་གང་ཡིན་བརྗོད་པ་ཡི།། ཞེས་གསུངས་སོ། ། དེ་ལྟ་བུའི་གཞན་སེལ་སྒྲས་བརྗོད་པ་ན་རྟོག་པ་ངོ་བོ་ཉིད་ཀྱིས་འཁྲུལ་པས་དེ་ཉིད་ལ་ཕྱི་རོལ་དུ་ཞེན་ནས་ཞུགས་པ་ལས་དོན་ཐོབ་པ་ཡིན་ནོ། ། ཐ་སྙད་པ་དག་ནི་དོན་ཐོབ་པ་ཙམ་གྱིས་ཡོངས་སུ་ཚིམ་པའི་ཕྱིར། སྒྲའི་བརྗོད་བྱ་ཡང་གཞན་ཡིན་ལ་ཐོབ་པ་ཡང་གཞན་ཡིན་ནོ་སྙམ་དུ་མི་སེམས་ཀྱི། འོན་ཀྱང་ཐོབ་པ་གང་ཡིན་པ་འདི་ཉིད་སྒྲས་ཀྱང་བརྗོད་དོ་སྙམ་དུ་སེམས་སོ། །
དེས་ན་རྟོག་པའི་ངོར་རང་མཚན་ཉིད་སྒྲའི་བརྗོད་བྱ་ཡིན་ལ། ཅུང་ཟད་དཔྱད་པ་ན་གཞན་སེལ་བ་ཉིད་སྒྲའི་བརྗོད་བྱར་རིགས་སོ། ། དོན་དམ་པར་ནི་གཞན་སེལ་བ་དེ་ཡང་ངོ་བོ་མེད་པའི་ཕྱིར། ཤིན་ཏུ་དཔྱད་པ་ན་སྒྲའི་བརྗོད་བྱ་མེད་པ་ཉིད་དུ་གནས་པ་ཡིན་ནོ། ། རྗོད་པར་བྱེད་པ་ནི། རྟོག་པ་ལ་སྣང་བའི་སྒྲ་སྤྱི་མིང་དང་ཚིག་གི་ཚོགས་རྣམས་ཡིན་ཏེ། དེ་ཉིད་བརྡ་བྱེད་པ་པོའི་རྟོག་པས་དོན་ལ་སྦྱོར་བར་བྱེད་པའི་ཕྱིར་རོ། ། ཉན་ཤེས་ཀྱི་ཡུལ་དུ་གྱུར་པའི་ཡི་གེ་རྣམས་ནི་མ་ཡིན་ཏེ། དེ་ནི་རྟོག་པས་དོན་ལ་བརྡ་བྱ་བར་མི་ནུས་པའི་ཕྱིར་རོ། ། འོན་ཀྱང་དེ་དག་རྗོད་བྱེད་ཀྱི་གཞི་ཡིན་ཏེ།
ཉན་ཤེས་ཀྱི་ཡི་གེ་རྣམས་རིམ་གྱིས་ཐོས་པ་ན་རྟོག་པས་དོན་གྱི་ངོ་བོ་དང་ཁྱད་པར་སྟོན་བྱེད་ཀྱི་མིང་ཚིག་ཏུ་སྒྲོ་བཏགས་ནས་དོན་དང་མིང་དང་མིང་ཅན་དུ་སྦྲེལ་བར་བྱེད་པའི་ཕྱིར་རོ། ། བརྡ་བྱེད་པ་པོ་དག་གིས་སྣང་བ་དང༌། བརྟག་པར་བྱ་བའི་དོན་དང༌། གཅིག་ཏུ་ཞེན་པའི་ཕྱིར་སྒྲ་རང་མཚན་པ་ཉིད་ཀྱིས་དོན་བརྗོད་པར་རློམ་མོ། ། དེའི་ཕྱིར་རྟོག་པའི་ངོར་སྒྲ་རང་མཚན་ཉིད་རྗོད་བྱེད་ཡིན་ལ། ཅུང་ཟད་དཔྱད་ན་སྒྲའི་སྤྱི་ཉིད་དོན་གྱི་རྗོད་བྱེད་ཡིན་ནོ། ། ཤིན་ཏུ་དཔྱད་པ་ན་དེ་ཡང་ངོ་བོ་མེད་པའི་ཕྱིར་རྗོད་བྱེད་ཀྱང་མེད་དོ་ཞེས་བྱ་བར་གནས་པས་བརྗོད་བྱ་རྗོད་བྱེད་ཀྱི་ཐ་སྙད་ཀྱང་རྟོག་པས་སྒྲོ་བཏགས་པ་ཙམ་ཡིན་ནོ། ། གལ་ཏེ་དེ་ལྟར་ཡིན་ན་སྒྲ་ལས་དོན་ལ་འཇུག་པ་ན་མི་བསླུ་བ་ཇི་ལྟར་ཡིན་ཏེ། འཁྲུལ་བ་ལས་ནི་དོན་ཐོབ་པ་མི་འཐད་པའི་ཕྱིར། དཔེར་ན་སྨིག་རྒྱུ་ལ་ཆུར་འཁྲུལ་བ་བཞིན་ནོ་ཞེ་ན།
ཐ་སྙད་འགའ་ཞིག་དོན་ལ་མི་བསླུ་བ་ནི་འབྲེལ་བ་ལས་ཡིན་ཏེ། འབྲེལ་བ་མེད་པར་མི་བསླུ་བ་ཞེས་བྱ་བ་འགའ་ཡང་མེད་པའི་ཕྱིར་རོ། ། འབྲེལ་བ་ཡོད་ན་འཁྲུལ་ཡང་དོན་ཐོབ་ལ་མཐོང་སྟེ། ནོར་བུའི་འོད་ལ་ནོར་བུར་འཛིན་པའི་བློ་བཞིན་ནོ། ། འཁྲུལ་བ་ཡིན་ན་མི་བསླུ་བར་ཇི་ལྟར་བཞག་ཅེ་ན། རང་གི་སྣང་བ་དོན་མ་ཡིན་པ་ལ་དེར་ཞེན་པའི་ཕྱིར་འཁྲུལ་བ་ཡིན་ལ། འཇུག་ཡུལ་གྱི་དོན་ལ་བརྒྱུད་ནས་འབྲེལ་བའི་ཕྱིར་མི་བསླུ་བ་ཡིན་ནོ། ། མི་བསླུ་བ་ཡང་ཐ་སྙད་ཙམ་དུ་ཡིན་གྱི། རྣམ་པར་དཔྱད་ན་མ་གྲུབ་སྟེ། ཇི་སྲིད་དོན་མ་ཐོབ་པ་དེ་སྲིད་དུ་མི་བསླུ་བར་མི་ཤེས་ལ།
གང་གི་ཚེ་དོན་ཐོབ་པ་དེའི་ཚེ་ཐོབ་པར་བྱེད་པའི་སྒྲའམ་ཚད་མ་མེད་ཅིང༌། སྒྲ་དང་ཚད་མས་དོན་སྟོན་པར་བྱེད་པ་ན་ཐོབ་པར་བྱ་བ་མ་འོངས་པ་མ་སྐྱེས་པ་ཉིད་ཀྱིས་ཡོད་པ་མ་ཡིན་ལ། སྣང་བཞིན་པའི་དོན་ཀྱང་ཐོབ་པ་མ་ཡིན་ཏེ། སྣང་བ་ཙམ་གྱིས་ཐོབ་ན་འཇུག་པ་དོན་མེད་ཅིང་ཞུགས་པའི་མོད་ལ་འགག་པས་ཐོབ་པར་མི་ནུས་པའི་ཕྱིར་རོ། ། དེ་བས་ན་མ་འོངས་པའི་དོན་ཐོབ་པ་ན་འདས་པའི་སྒྲའམ་ཚད་མ་མི་བསླུ་བར་སྒྲོ་བཏགས་པ་ཙམ་ཡིན་ནོ། ། དེའི་ཕྱིར་བརྗོད་བྱ་རྗོད་བྱེད་ཀྱི་སྤྲོས་པ་ཡང་མ་བརྟགས་གཅིག་པུར་ཉམས་དགའ་བ་ཀུན་རྫོབ་པའི་ཐ་སྙད་ཙམ་དུ་གནས་པ་ཡིན་ནོ།། གཉིས་པ་ཚིག་གི་དོན་ནི། བརྗོད་བྱ་ཉིད་ཕྱིར་དེ་དངོས་མིན། ། དབང་ཚོགས་འབྲས་བཅས་ཉིད་ཕྱིར་རོ།། ཞེས་སྨོས་ཏེ།
སྒྲའི་དངོས་ཀྱི་བརྗོད་བྱ་ཉིད་ཡིན་པའི་ཕྱིར། གཞན་སེལ་བའི་སྤྱི་དེ་ནི་དངོས་པོ་མིན་ཏེ། སྒྲའི་དངོས་ཀྱི་བརྗོད་བྱའམ་རྟོག་པ་ལ་སྣང་བ་ཕྱི་རོལ་གྱི་དངོས་པོ་ཡིན་ན་དབང་པོ་དགོས་མེད་དུ་འགྱུར་བ་ལས་དབང་པོའི་ཚོགས་འབྲས་བུ་དང་བཅས་པ་དོན་ཡོད་པ་ཉིད་ཀྱི་ཕྱིར་རོ། ། དེས་ན་རང་མཚན་སྒྲའི་དངོས་ཀྱི་བརྗོད་བྱའམ་རྟོག་པའི་སྣང་ཡུལ་དུ་མི་རིགས་སོ།། ཁ་བ་ཅན་པ་ཕལ་མོ་ཆེ་དག་ཆོས་ཐམས་ཅད་སྒྲའི་དངོས་ཀྱི་བརྗོད་བྱར་འདོད་པ་ནི་གཞུང་འདིས་བཀག་པ་ཡིན་ནོ།། གཉིས་པ་དེའི་ལན་དགག་པ་ལ་གསུམ། མིང་སོགས་བརྗོད་པས་དབང་པོ་དོན་ཡོད་པ་དགག སྒྲ་སྤྱི་ཡན་གར་བ་བརྗོད་པས་དབང་པོ་དོན་ཡོད་པ་དགག མངོན་སུམ་དུ་ཤེས་པ་ལ་དབང་པོ་དོན་ཡོད་པ་དགག་པའོ། ། དང་པོ་ལ་གཉིས།
འདོད་པ་བརྗོད་པ། དེ་དགག་པའོ། ། དང་པོ་ནི། མིང་སོགས་བརྗོད་ན་འཆད་པོ་དང༌། ། ཉན་པོ་བརྗོད་བྱ་རྗེས་འབྲེལ་ཅན།། ༡༡ མིང་སོགས་འབྲེལ་བ་མེད་པ་ཅན།། ཞེས་སྨོས་ཏེ། མང་པོས་བཀུར་བ་དག་ན་རེ། བུམ་པ་ཞེས་པའི་སྒྲས་བུམ་པའི་མིང་སོགས་ལྡན་པ་མིན་པའི་འདུ་བྱེད་བརྗོད་པ་ཡིན་ཅེ་ན། འཆད་པ་པོའི་བློ་དང་འབྲེལ་བས་སམ།
ཉན་པ་པོའི་བློ་ལ་སྣང་བའི་བུམ་པའི་མིང་སོགས་ལྡན་པ་མིན་པའི་འདུ་བྱེད་དམ། བརྗོད་བྱ་བུམ་པ་དང་རྗེས་སུ་འབྲེལ་བ་ཅན་གྱི་མིང་མཚན་སོགས་བརྗོད་དམ། གསུམ་པོ་གང་དང་ཡང་འབྲེལ་བ་མེད་པ་ཅན་གྱི་མིང་སོགས་རྫས་གཞན་ཞིག་བརྗོད་བྱར་བྱེད་ཅེས་དྲི་བར་བྱའོ།། གཉིས་པ་དེ་དགག་པ་ལ་གསུམ། འཆད་ཉན་བྱེད་པའི་བློ་དང་འབྲེལ་བའི་མིང་མཚན་བརྗོད་བྱར་བྱེད་པ་དགག འབྲེལ་བ་མེད་པའི་མིང་སོགས་དགག དོན་དང་འབྲེལ་བའི་མིང་སོགས་དགག་པའོ། ། དང་པོ་ལ་གསུམ། འགོག་བྱེད་ཀྱི་རིགས་པ་དངོས། ཤེས་པ་མིང་སོགས་ཀྱི་རྣམ་ལྡན་དུ་མི་རིགས།
མིང་སོགས་གཟུང་དོན་མ་ཡིན་པའི་འཐད་པའོ། ། དང་པོ་ནི། དོན་ལ་འཇུག་པར་མི་འགྱུར་རོ།། ཞེས་སྨོས་ཏེ། བུམ་པ་ལ་འཆད་ཉན་བྱེད་པའི་སྐྱེས་བུ། བུམ་པ་ཞེས་པའི་སྒྲ་ལས་དོན་བུམ་པ་ལ་འཇུག་ཅིང་གོ་ནུས་པར་མི་འགྱུར་རོ། ། ཅིའི་ཕྱིར་ཞེ་ན། བུམ་པ་ཞེས་བརྗོད་པའི་སྒྲས་སེལ་ངོར་བུམ་པ་མ་བརྗོད་པར་བུམ་པའི་མིང་སོགས་རང་མཚན་ཁོ་ན་བརྗོད་པའི་ཕྱིར། གཞན་དག་ན་རེ། གལ་ཏེ་དོན་དང་ཚུལ་འདྲ་ལས། །
འཁྲུལ་འཇུག་འགྱུར་ན་་་་་་་་་་་་་་་་་་་༌།། ཞེས་སྨོས་ཏེ། གལ་ཏེ་བུམ་པ་ཞེས་བརྗོད་པའི་སྒྲས་བུམ་པའི་མིང་སོགས་བརྗོད་ཀྱང་བུམ་པ་ལ་མི་འཇུག་པར་ཐལ་བའི་སྐྱོན་མེད་དེ། བུམ་པའི་མིང་སོགས་དོན་བུམ་པ་དང་ཚུལ་འདྲ་བ་ལས་གཅིག་ཏུ་འཁྲུལ་ནས་བུམ་པ་ལ་འཇུག་པར་འགྱུར་རོ་ཞེ་ན། བཤད་པ། ་་་་་་་་་་་་་་་ དུས་ཀུན་དང༌།། ༡༢ ཡུལ་ལ་འཁྲུལ་མིན་་་་་་་་་་༌།། ཅེས་སྨོས་ཏེ། བུམ་པའི་སྒྲ་ལས་བུམ་པ་གོ་བའི་སྐྱེས་བུ་ཆོས་ཅན། བུམ་པའི་སྒྲ་ལས་བུམ་པ་གོ་བའི་དུས་ཀུན་དང་ཡུལ་བུམ་པ་ལ་རྣམ་པ་ཐམས་ཅད་དུ་འཁྲུལ་པ་མ་ཡིན་པར་ཐལ།
རང་གི་སྣང་ཡུལ་མིང་སོགས་ལ་ཕྱི་རོལ་བུམ་པར་འདྲ་བ་ཙམ་གྱིས་འཁྲུལ་པ་ཡིན་གྱི། རང་ལ་བུམ་པའི་རྣམ་པ་ཤར་བ་མེད་པའི་ཕྱིར་ཞེས་པ་ལྷའིའོ།། ཉེས་པ་དེ་ཁྱོད་ལ་ཡང་མཚུངས་སོ་ཞེ་ན། བཤད་པ། ་་་་་་་་་་་་་ ཤེས་པ་ལ།། མཚུངས་མིན་རྣམ་པ་དེ་འདྲའི་བློ། ། སྐྱེ་ཕྱིར་་་་་་་་་་་་་་་༌།། ཞེས་སྨོས་ཏེ། ཁོ་བོ་ཅག་ཤེས་པའི་རྣམ་པ་འདོད་པ་ལ་བུམ་པ་ཞེས་པའི་སྒྲ་ལས་བུམ་པ་གོ་བའི་སྐྱེས་བུས་བུམ་པ་མི་གོ་བར་ཐལ་བའི་ཉེས་པ་མཚུངས་པ་མིན་ཏེ། བུམ་པ་ཞེས་པའི་སྒྲ་ལས་བུམ་པའི་རྣམ་པ་དེ་འདྲ་བར་སྣང་བའི་བློ་སྐྱེ་ཞིང་གོ་བའི་ཕྱིར་ཏེ།
རྣམ་པར་རྟོག་པས་བུམ་པའི་རྣམ་པ་ལ་བུམ་པར་འཁྲུལ་ནས་གོ་བའི་ཕྱིར། གལ་ཏེ་རྒྱུ་མཚན་དེ་ཉིད་ངེད་ལ་ཡང་མཚུངས་སོ་ཞེ་ན། བཤད་པ། ་་་་་་་་ གཞན་ལ་དེ་མེད་དེ། ། ཕྱི་རོལ་དོན་དུ་སྣང་བ་ཡི།། ༡༣ བློ་ནི་ཁས་ལེན་མེད་ཕྱིར་རོ།། ཞེས་སྨོས་ཏེ། གཞན་མིང་སོགས་འདོད་པ་ཁྱོད་ལ་བུམ་པའི་སྒྲ་ལས་བུམ་པར་གོ་བའི་སྐྱེས་བུས་བུམ་པའི་རྣམ་པ་ཤར་བ་དེ་ལས་བུམ་པ་གོ་བ་མེད་དེ། ཕྱིར་ལ་དོན་དུ་སྣང་བ་ཡི་རྣམ་ལྡན་གྱི་བློ་ནི་ཁས་ལེན་པ་མེད་པའི་ཕྱིར་རོ།། གཉིས་པ་ཤེས་པ་མིང་སོགས་ཀྱི་རྣམ་ལྡན་དུ་མི་རིགས་པ་ལ།
གལ་ཏེ་ངེད་ཀྱང་མིང་དང་མཚན་མའི་རྣམ་པ་དང་ལྡན་པའི་བློ་ཁས་ལེན་པར་བྱེད་དོ་ཞེ་ན། བཤད་པ། ཁས་ལེན་ན་ཡང་རྣམ་ཤེས་ལས།། ཐ་དད་པ་ནི་ཚད་ཅན་མིན། ། ལྡོག་པ་གྲུབ་པ་མེད་ཕྱིར་རོ།། ༡༤ ཞེས་སྨོས་ཏེ། རྣམ་པ་ཁས་ལེན་ན་ཡང་བུམ་པ་འཛིན་པའི་རྣམ་པར་ཤེས་པ་ནི་རང་ལས་ཐ་དད་པའི་མིང་དང་མཚན་མའི་གཟུང་དོན་ལས་སྐྱེ་བ་ནི་ཚད་མས་གྲུབ་པ་ཅན་མིན་ཏེ། བུམ་པའི་མིང་མཚན་ལོག་ན་ཁྱོད་ལྡོག་པ་ཚད་མས་གྲུབ་པ་མེད་པའི་ཕྱིར་རོ། ། གལ་ཏེ། ཤེས་ཀུན་དོན་ལྡན་ཕྱིར་ཞེ་ན།།
ཞེས་སྨོས་ཏེ། དེ་ལ་ཤེས་པ་ཀུན་གཟུང་བའི་དོན་དང་ལྡན་པའི་ཕྱིར། བུམ་པ་ཞེས་པའི་སྒྲ་ལས་བུམ་པ་གོ་བའི་རྣམ་པར་རྟོག་པ་ནི་གཟུང་བའི་དོན་དང་ལྡན་པ་ཡིན་ནོ་ཞེ་ན་བཤད་པ། འཐད་མིན་རྨི་སོགས་རྣམ་གཞན་དུ། ། མཐོང་ཕྱིར་་་་་༌།། ཞེས་སྨོས་ཏེ། ཤེས་པ་ཀུན་གཟུང་བའི་དོན་དང་ལྡན་པར་འཐད་པ་མིན་ཏེ། རྨི་ལམ་གྱི་ཤེས་པ་དང་རབ་རིབ་ཅན་གྱི་མིག་ཤེས་ལ་སོགས་པའི་ཤེས་པ་ཐམས་ཅད་གཟུང་དོན་ཅན་ལས་རྣམ་པ་གཞན་དུ་གཟུང་དོན་མེད་པར་མཐོང་བའི་ཕྱིར། ཅི་སྟེ་རྨི་ལམ་ཡང་གཟུང་དོན་འདུ་བྱེད་ལས་སྐྱེའོ་ཞེ་ན། སྨྲས་པ། ་་་་་
འདུ་བྱེད་ལས་ཀྱང་མིན། ། སྔོ་ལ་སོགས་པ་སྣང་ཕྱིར་རོ།། ༡༥ ཞེས་སྨོས་ཏེ། སྔོན་པོ་རྨི་བའི་ཤེས་པ་ནི་གཟུང་བའི་དོན་འདུ་བྱེད་ལས་ཀྱང་སྐྱེ་བ་མིན་ཏེ། སྔོན་པོ་དང་དབྱིབས་ལ་སོགས་པར་སྣང་བའི་ཕྱིར་དང༌། ལྡན་པ་མ་ཡིན་པའི་འདུ་བྱེད་ནི་གཟུགས་སོགས་ཀྱིས་སྟོང་པར་ཁྱོད་ཀྱིས་འདོད་པའི་ཕྱིར་རོ། ། འོན་ཏེ་དེ་དག་ཕྱི་རོལ་གྱི་སྔོན་པོ་ཡིན་ནོ་ཞེ་ན། བཤད་པ། ཐོགས་མེད་ཕྱིར་ན་སྔོ་སོགས་མིན།། ཅེས་སྨོས་ཏེ།
རྨི་ལམ་དུ་སྔོན་པོར་སྣང་བ་ནི་ཐོགས་པ་མེད་པའི་ཕྱིར་ན། ཕྱི་རོལ་གྱི་སྔོན་པོ་དང་དབྱིབས་ལ་སོགས་པ་མ་ཡིན་ནོ།། དེས་ན་རྨི་ལམ་གྱི་སྣང་བ་ཤེས་པར་བསྟན་པའི་ཕྱིར། རུང་ཡུལ་གནས་པས་མི་ཤེས་པར། ། རང་ཉིད་ཤེས་ཕྱིར་དེ་ཤེས་ཡིན།། དེས་ནི་མིང་སོགས་བརྗོད་པ་ཡིན།། ༡༦ ཅེས་སྨོས་ཏེ། མཐོང་རུང་གི་ཡུལ་ན་གནས་པའི་སྐྱེས་བུ་གཞན་གྱིས་མི་ཤེས་པར་རྨི་བ་པོ་རང་ཉིད་ཁོ་ནས་ཉམས་སུ་མྱོང་སྟེ་ཤེས་པའི་ཕྱིར། རྨི་ལམ་དུ་སྔོན་པོར་སྣང་བ་དེ་ནི་ཤེས་པ་ཡིན་ཏེ། དཔེར་ན་རྨི་ལམ་དུ་ས་ཕྱོགས་ཤིན་ཏུ་དོག་པར་གླང་པོ་ཆེའི་ཁྱུ་མཐོང་ཡང༌།
དེར་གླང་པོའི་ཁྱུ་ཤོང་པའི་གོ་སྐབས་མེད་པ་བཞིན་ནོ་ཞེས་རྒྱན་གྱིས་སོ། ། རྨི་ལམ་གྱི་རྣམ་པ་ཤེས་པར་བརྗོད་པ་དེས་ནི་མིང་སོགས་སུ་འདོད་པའི་རྟོག་པའི་རྣམ་པའང་ཤེས་པར་བརྗོད་པ་ཡིན་ནོ།། གསུམ་པ་མིང་སོགས་གཟུང་དོན་མ་ཡིན་པའི་འཐད་པ་ནི། མིག་ལ་སོགས་པའི་བློ་འདོད་པ། ། དེ་ཉིད་དོན་ལྡན་གང་གིས་འདོད།། ཅེས་སྨོས་ཏེ། མིག་ལ་སོགས་པའི་བློ་ཕྱིན་ཅི་ལོག་པར་སྣང་བ་གང་ཡིན་པ་དེ་གཟུང་དོན་ཅན་དུ་འདོད་པ་དེ་ཉིད་གཟུང་དོན་དང་ལྡན་པར་རྒྱུ་མཚན་གང་གིས་འདོད་ཅེས་དྲི་བར་བྱའོ། ། ཅི་སྟེ། གལ་ཏེ་དོན་ནུས་མཐོང་ཕྱིར་ན།། ཞེས་སྨོས་ཏེ།
གལ་ཏེ་གཟུང་དོན་གྱི་ནུས་པ་ལས་སྐྱེ་བར་མཐོང་བའི་ཕྱིར། གཟུང་དོན་ལས་སྐྱེ་དགོས་སོ་ཞེ་ན། བཤད་པ། གཞན་པ་དོན་མེད་ཅན་ཐོབ་འགྱུར།། ༡༧ ཞེས་སྨོས་ཏེ། མིག་གི་ཤེས་པ་ལས་གཞན་པའི་སྤྱི་འཛིན་རྟོག་པ་ལ་གཟུང་དོན་མེད་པ་ཅན་དུ་རིགས་པས་ཐོབ་པར་འགྱུར་ཏེ། གཟུང་དོན་གྱི་ནུས་པ་ལས་སྐྱེ་བ་མེད་དོ།། གཉིས་པ་འབྲེལ་བ་མེད་པའི་མིང་སོགས་བརྗོད་པ་དགག་པ་ནི། གལ་ཏེ་བུམ་པ་ཞེས་པའི་སྒྲས་གསུམ་པོ་གང་དང་ཡང་འབྲེལ་བ་མེད་པའི་མིང་སོགས་བརྗོད་ཅེ་ན། བཤད་པ།
འབྲེལ་མེད་ན་ཡང་འཇུག་མི་འགྱུར།། ཞེས་སྨོས་ཏེ། བུམ་པའི་སྒྲས་གསུམ་པོ་གང་དང་ཡང་འབྲེལ་བ་མེད་པའི་མིང་སོགས་བརྗོད་པར་འདོད་ན་ཡང་བུམ་པ་ཞེས་པའི་སྒྲ་ལས་བུམ་པ་དོན་གཉེར་གྱི་སྐྱེས་བུ་བུམ་པ་ལ་འཇུག་པར་མི་འགྱུར་རོ་ཞེས་སྔར་བཤད་ཟིན་ཏོ།། གསུམ་པ་དོན་དང་འབྲེལ་བའི་མིང་སོགས་བརྗོད་པ་དགག་པ་ལ། གཞན་དག་ན་རེ། གལ་ཏེ་དོན་དང་འབྲེལ་ལྡན་ན།། ཞེས་སྨོས་ཏེ། གལ་ཏེ་དོན་བུམ་པ་དང་རྫས་གཅིག་ཏུ་འབྲེལ་བར་ལྡན་པའི་མིང་སོགས་བརྗོད་དོ་ཞེ་ན། བཤད་པ། འདས་དང་མ་འོངས་བརྗོད་བྱ་མིན། །
དོན་དང་དེ་ནི་ཟད་ཕྱིར་རོ།། ༡༨ ཞེས་སྨོས་ཏེ། བུམ་པ་འདས་པ་དང་མ་འོངས་པ་ཡིན་པའི་སྒྲ་ཆོས་ཅན། བུམ་པ་འདས་པ་དང་མ་འོངས་པའི་མིང་སོགས་དེ་དག་བརྗོད་བྱར་བྱས་པ་ཡིན་པར་ཐལ། དོན་བུམ་པ་འདས་པ་དང་བུམ་པའི་མིང་སོགས་དེ་ནི་བུམ་པ་དང་ལྷན་ཅིག་ཏུ་ཟད་ཅིང༌། བུམ་པ་མ་སྐྱེས་ན་བུམ་པའི་མིང་སོགས་ཀྱང་མ་སྐྱེས་པའི་ཕྱིར་ཏེ། བུམ་པ་དང་བུམ་པའི་མིང་སོགས་རྫས་གཅིག་པའི་ཕྱིར་རོ།། གཉིས་པ་སྒྲ་སྤྱི་ཡན་གར་བ་བརྗོད་པས་དབང་པོ་དོན་ཡོད་པ་དགག་པ་ལ་གཉིས། འགོག་བྱེད་ཀྱི་རིགས་པ་དངོས། སྤྱི་འཛིན་རྟོག་པ་ལ་རྣམ་པ་མི་སྣང་བར་ཐལ་བས་དགག་པའོ། །
དང་པོ་ལ། གཞན་དག་ན་རེ། སྒྲ་ཡིས་སྤྱི་ནི་བརྗོད་པའི་ཕྱིར། ། གལ་ཏེ་ཐལ་བར་མི་འདོད་ན།། ཞེས་སྨོས་ཏེ། གལ་ཏེ་བུམ་པ་ཞེས་པའི་སྒྲ་ཡིས་བུམ་གསལ་ལ་ལྟོས་པ་མེད་པའི་སྤྱི་ཡན་གར་བ་ནི་བརྗོད་པའི་ཕྱིར། དབང་པོའི་ཚོགས་དོན་མེད་དུ་ཐལ་བར་མི་འདོད་དོ་ཞེ་ན། བཤད་པ། དེ་མིན་སྤྱི་ནི་ཡན་གར་བ། ། བརྗོད་མེད་ཕྱིར་རོ་བརྗོད་ན་ཡང༌།།
༡༩ དེ་མཚུངས་མིན་དང་གསལ་བ་མིན། ། དེས་ན་རྟག་ཏུ་དམིགས་འགྱུར་ཏེ།། རྟག་ཉིད་ཕྱིར་རོ་་་་་་་་་་་༌།། ཞེས་སྨོས་ཏེ། བུམ་པ་ཞེས་པའི་སྒྲས་བུམ་པའི་སྤྱི་ཡན་གར་བ་བརྗོད་པས་དབང་པོའི་ཚོགས་དོན་མེད་དུ་ཐལ་བའི་སྐྱོན་མེད་པ་དེ་ནི་མིན་ཏེ། བུམ་པའི་སྤྱི་ནི་ཡན་གར་བ་བརྗོད་པ་མེད་པའི་ཕྱིར་རོ། ། ཅི་སྟེ་བུམ་པའི་སྤྱི་ཡན་གར་བར་བརྗོད་པར་འདོད་དོ་ཞེ་ན་ཡང༌། བུམ་གསལ་ལ་བལྟོས་པ་མེད་པའི་སྤྱི་ཡན་གར་བ་དེ་ནི་བུམ་གསལ་ལ་མཚུངས་པར་རྗེས་སུ་འགྲོ་བའི་སྤྱི་མིན་པ་དང༌། བུམ་གསལ་གྱིས་གསལ་བར་བྱ་བ་མིན་པར་ཐལ། བུམ་པ་བརྗོད་པའི་སྒྲས་བུམ་པའི་གསལ་བ་ལ་བལྟོས་པ་མེད་པའི་སྤྱི་ཡན་གར་བ་བརྗོད་པའི་ཕྱིར།
བུམ་པའི་སྤྱི་ནི་བུམ་པའི་གསལ་བས་གསལ་བར་བྱ་བ་མ་ཡིན་པ། དེས་ན་བུམ་པའི་སྤྱི་ནི་གསལ་བ་ཡོད་པ་དང་མེད་པའི་དུས་རྟག་ཏུ་དམིགས་པར་འགྱུར་ཏེ། རྟག་པ་ཉིད་ཡིན་པའི་ཕྱིར་རོ། ། གཞན་དག་ན་རེ། ་་་་་་་་་་་་་་་ གལ་ཏེ་ཡང༌། ། གསལ་བས་མངོན་སུམ་ལ་གསལ་ཡིན།། ༢༠ ཅེས་སྨོས་ཏེ། གལ་ཏེ་ཡང་བུམ་པའི་གསལ་བས་བུམ་པའི་སྤྱི་དེ་མངོན་སུམ་ལ་གསལ་བར་བྱེད་པ་ཡིན་པས། བུམ་པའི་གསལ་བ་མེད་ན་བུམ་པའི་སྤྱི་རྟག་ཏུ་དམིགས་རུང་མ་ཡིན་པའི་ཕྱིར་གཏན་ཚིགས་མ་གྲུབ་བོ་ཞེ་ན། བཤད་པ།
བདག་ལ་ཤེས་པ་བསྐྱེད་པ་ལ།། 1 ནུས་པ་གང་དེ་ནུས་ཉིད་ཡིན།། ཅེས་སྨོས་ཏེ། བུམ་པའི་སྤྱི་དེས་རང་འཛིན་མངོན་སུམ་བསྐྱེད་པར་ནུས་སམ་འོན་ཏེ་མི་ནུས། ཕྱོགས་དང་པོ་ལྟར་ན། བུམ་པའི་གསལ་བ་མེད་པའི་དུས་ཀྱྀ་སྤྱི་དེའང་མངོན་སུམ་ལ་གསལ་བར་འགྱུར་ཏེ། སྔར་བུམ་པའི་གསལ་བ་ཡོད་པའི་དུས་སུ་བདག་ཉིད་ལ་དམིགས་པའི་མངོན་སུམ་གྱི་ཤེས་པ་བསྐྱེད་པ་ལ་ནུས་པ་དང་ལྡན་པ་གང་ཡིན་པ་དེ་ཉིད་བུམ་གསལ་མེད་པའི་དུས་སུ་ཡང་རང་འཛིན་པའི་མངོན་སུམ་བསྐྱེད་པ་ལ་ནུས་པ་དང་ལྡན་པའི་རྟག་པ་ཉིད་ཡིན་པའི་ཕྱིར་རོ། ། གཞན་དག་ན་རེ། གལ་ཏེ་འགའ་ཚེ་ནུས་མེད་ན།། ཞེས་སྨོས་ཏེ།
གལ་ཏེ་ཕྱོགས་གཉིས་པ་ལྟར་བུམ་པའི་གསལ་བ་མ་བྱུང་བ་དང༌། ཞིག་པའི་གནས་སྐབས་འགའ་ཞིག་གི་ཚེ་བུམ་པའི་སྤྱི་དེ་ལ་རང་འཛིན་མངོན་སུམ་བསྐྱེད་པའི་ནུས་པ་མེད་དོ་ཞེ་ན། བཤད་པ། དེ་ནི་ཀུན་ཚེ་ནུས་མེད་འགྱུར།། ༢༡ ཞེས་སྨོས་ཏེ། དེ་ལྟར་ཡིན་ན་བུམ་པའི་སྤྱི་དེ་ལ་ནི་བུམ་གསལ་ཡོད་པའི་དུས་ཀུན་གྱི་ཚེ་ན་ཡང་རང་འཛིན་མངོན་སུམ་བསྐྱེད་པའི་ནུས་པ་མེད་པར་འགྱུར་རོ།། དེ་ཉིད་ཀྱི་གཞུང་འཛུགས་པར་བྱ་བའི་ཕྱིར། དེ་ཡི་ནུས་པའམ་ནུས་མེད་པ། ། ངོ་བོ་ཉིད་ཀྱིས་གང་གནས་པ།། རྟག་ཕྱིར་བཅོས་སུ་ཡོད་མིན་ན། །
དེ་ཟད་བྱ་ཕྱིར་ནུས་པ་གང༌།། ༢༢ ཞེས་སྨོས་ཏེ། གང་གི་ཕྱིར་བུམ་པའི་སྤྱི་དེ་ཡིས་རང་འཛིན་མངོན་སུམ་བསྐྱེད་པར་ནུས་པའམ། ནུས་པ་མེད་པར་ངོ་བོ་ཉིད་ཀྱིས་གང་ལྟར་གནས་པ་དེ་ལྟར་རྟག་པ་དེའི་ཕྱིར་དང༌། བསྒྱུར་བ་དང་བཅོས་སུ་ཡོད་པ་མིན་པའི་ཕྱིར་ན། བུམ་པའི་སྤྱི་དེ་རང་འཛིན་མངོན་སུམ་བསྐྱེད་པའི་ནུས་པ་ཟད་པར་བྱ་བའི་ཕྱིར་དུ་བུམ་གསལ་གྱི་ནུས་པ་གང་ཡང་མི་རིགས་སོ་ཞེས་པ་ལྷའིའོ།། གཉིས་པ་སྤྱི་འཛིན་རྟོག་པ་ལ་རྣམ་པ་མི་སྣང་བར་ཐལ་བ་དགག་པ་ལ། གཞན་དག་ན་རེ། བུམ་པའི་སྤྱི་འཛིན་རྟོག་པ་དེས་བུམ་གསལ་ལ་བལྟོས་པ་མེད་པའི་བུམ་པའི་སྤྱི་རྟོགས་པ་ཡིན་ནོ་ཞེ་ན། བཤད་པ།
སྤྱི་ཡི་རྣམ་པར་ཤེས་དེ་དང༌། ། རྗེས་འབྲེལ་སྔོན་པོ་ལ་སོགས་པའི།། རྣམ་པའི་ཆ་ནི་རྣམ་ངེས་གང༌། ། དེ་ནི་དེ་ལ་གང་གིས་སྤྲུལ།། ༢༣ ཅེས་སྨོས་ཏེ། སྔོན་པོའི་སྤྱི་འཛིན་པའི་རྣམ་པར་ཤེས་པ་དེ་རང་དང་རྗེས་སུ་འབྲེལ་བར་འཇུག་པའི་ཁ་དོག་དང་དབྱིབས་ཀྱི་ཡན་ལག་ཏུ་གནས་པའི་སྔོན་པོ་ལ་སོགས་པར་སྣང་བའི་རྣམ་པའི་ཆ་ནི་རྣམ་པར་ངེས་པ་གང་ཡིན་པ་དེ་ཉིད་ཀྱི་ཕྱིར། སྔོན་པོའི་སྤྱི་འབའ་ཞིག་པ་དེ་ནི་ཤེས་པ་དེ་ལ་གང་གིས་སྤྲུལ་ནས་སྣང་བར་འགྱུར་ཏེ། སྔོན་པོའི་སྤྱི་འབའ་ཞིག་མི་སྣང་བའི་ཕྱིར་རོ། ། ཇི་སྐད་དུ། ལྷའི་འགྲེལ་པ་ལས།
ìསྔོན་པོ་ལ་སོགས་པའི་རྣམ་པའི་སྒོ་ནས་སྤྱི་འཛིན་པའི་རྣམ་པར་ཤེས་པ་ལ་སྤྱི་སྣང་བ་རིགས་པ་མ་ཡིན་ནོ་î ཞེས་དང༌། རྒྱན་ལས། ìགལ་ཏེ་སྒྲ་ལས་སྤྱི་འབའ་ཞིག་རྟོགས་ན་སྤྱིའི་རྣམ་པ་འབའ་ཞིག་ཏུ་སྣང་བར་འགྱུར་གྱི། སྔོན་པོ་ལ་སོགས་པའི་རྣམ་པའི་ཆའི་སྐབས་ཡོད་པར་གང་ལས་འགྱུར། î ཞེས་གསུངས་སོ།། གསུམ་པ་མངོན་སུམ་དུ་ཤེས་པའི་དོན་དུ་དབང་པོ་དོན་ཡོད་པ་དགག་པ་ལ། གལ་ཏེ་མངོན་སུམ་ཤེས་དོན་ཉིད། ། ཕྱིར་ན་དབང་པོ་དོན་མེད་མིན།། ཅེས་སྨོས་ཏེ། གཞན་དག་གལ་ཏེ་རང་མཚན་མངོན་སུམ་དུ་གསལ་བར་ཤེས་པའི་དོན་ཉིད་ཀྱི་ཕྱིར་དུ་རྟོག་པས་རང་མཚན་གསལ་བར་འཛིན་པས་ན།
དབང་པོའི་ཚོགས་དོན་མེད་པ་མིན་ནོ་ཞེ་ན། བཤད་པ། དེ་དངོས་གཅིག་ཕྱིར་སྒྲ་སོགས་ལས། ། ཐ་དད་སྣང་བློ་གང་ལས་ཡིན།། ༢༤ ཅེས་སྨོས་ཏེ། བུམ་པ་ལ་དམིགས་པའི་དབང་ཤེས་དང་རྟོག་པ་དེ་དག་ལ་སྣང་ཡུལ་རང་མཚན་གྱི་དངོས་པོ་གཅིག་སྣང་བར་མཚུངས་པའི་ཕྱིར། བདག་རྐྱེན་དབང་པོ་དང༌། དམིགས་རྐྱེན་གཟུགས་དང༌། སྒྲ་ལ་སོགས་པ་ལས་སྣང་ཡུལ་གསལ་མི་གསལ་ཐ་དད་དུ་སྣང་བའི་བློ་གང་ལས་ཡིན་ཏེ་མ་ཡིན་ནོ་ཞེས་པ་ལྷ་རྒྱན་གཉིས་ཀའིའོ།། གཉིས་པ་དེ་ཉིད་དང་གཞན་དུ་བརྗོད་དུ་མེད་པའི་རྟགས་ཀྱིས་སྤྱི་མཚན་དོན་བྱེད་མི་ནུས་པར་བསྒྲུབ་པ་ལ་གསུམ།
དངོས་དང༌། རྩོད་པ་སྤང་བ། སྒྲ་དངོས་སུ་འཇུག་པ་དགག་པའོ། ། དང་པོ་ལ་བཞི། རིགས་རང་བཞིན་མེད་པར་བསྒྲུབ། མེད་པ་སྤྱིར་མི་འགྱུར་བ། དེས་ན་རིགས་འཁྲུལ་པས་བཏགས་པ། དོན་དང་བློའི་སྤྱི་གཉིས་ཀ་ལ་ངོ་བོ་མེད་པའོ། ། དང་པོ་ལ་གཉིས། སྤྱིའི་དོན་དང༌།
ཚིག་གི་དོན་ནོ།། དང་པོ་ལ། གྲངས་ཅན་པ་དང༌། དེའི་རྗེས་སུ་འབྲང་བའི་ཁ་བ་ཅན་པ་ཕལ་མོ་ཆེ་དག སྤྱི་དང་གསལ་བ་རྫས་གཅིག་པར་ཁས་ལེན་པ་ནི་མི་རིགས་ཏེ། གསལ་བ་བཞིན་དུ་སྤྱི་ཡང་ཐུན་མོང་མ་ཡིན་པའི་ངོ་བོར་གནས་པའམ། ཡང་ན་སྤྱི་བཞིན་དུ་གསལ་བ་རྣམས་ཀྱང་ཀུན་ལ་རྗེས་སུ་འགྲོ་བར་ཐལ་བའི་ཕྱིར་རོ། ། དེས་ན་དངོས་པོར་གྱུར་པའི་སྤྱི་མེད་དེ། གཅིག་དང་ཐ་དད་འགལ་བའི་ཕྱིར་རོ། ། བྱེ་བྲག་པ་དག་སྤྱི་གསལ་བ་ལས་ཐ་དད་པར་སྨྲ་བ་ཡང་མི་རིགས་ཏེ།
ཐ་དད་པར་མི་དམིགས་པའི་ཕྱིར་དང༌། འབྲེལ་བ་མེད་པར་ཐལ་བའི་ཕྱིར་ཏེ། ཐ་དད་པ་རྣམས་ལ་རྒྱུ་འབྲས་ལས་གཞན་པའི་འབྲེལ་བ་མེད་ཅིང༌། སྤྱི་རྟག་པ་ནི་རྒྱུའི་འབྲས་བུར་མི་རུང་བའི་ཕྱིར་རོ། ། དེའི་ཕྱིར་སྤྱི་ཞེས་བྱ་བ་གཞན་ཅི་ཡང་མེད་དེ། འབྲས་བུ་མཚུངས་པའི་གསལ་བ་རྣམས་རིགས་མི་མཐུན་ལས་ལོག་པར་བློས་བཏགས་པའི་གཞན་སེལ་བ་ཉིད་ལ་སྤྱི་ཞེས་ཐ་སྙད་དུ་བྱ་སྟེ། སྤྱི་སྨྲ་བ་རྣམས་ཀྱི་སྤྱིའི་བྱ་བ་གང་ཡིན་པ་དེ་འདི་ཉིད་ཀྱིས་བྱེད་པའི་ཕྱིར་རོ། ། འདི་ལྟར་གསལ་བ་དུ་མ་ལ་སྒྲ་བློ་ཐུན་མོང་བ་ཞིག་འཇུག་པའི་རྒྱུར་སྤྱི་ཞེས་ཐ་སྙད་བྱས་པ་ཡིན་ལ། དེའང་འདི་ཉིད་ཀྱིས་འགྲུབ་པ་ཡིན་ཏེ། གསལ་བ་ཐ་དད་པ་དག་ལ་ཡང་རིགས་མི་མཐུན་ལས་ལོག་པའི་ངོ་བོར་ཐ་དད་མེད་པར་སྒྲོ་བཏགས་ནས་སྒྲ་གཅིག་སྦྱོར་བའི་ཕྱིར་དང༌།
སྒྲའི་རྗེས་སུ་འབྲང་བའི་སྤྱི་བློ་གཅིག་ཀྱང་འཇུག་པའི་ཕྱིར་རོ། ། དེས་ན་སྤྱི་བློའི་སྣང་བ་དེ་ཉིད་གཞན་ལས་ལོག་པ་ལྟ་བུ་དང༌། གསལ་བ་ཀུན་ལ་རྗེས་འགྲོ་བྱེད་པ་ལྟར་སྣང་ཞིང་ཐ་སྙད་བྱེད་པ་དག་གིས་དེ་ཉིད་ལ་ཕྱི་རོལ་དུ་ཞེན་ཏེ་དངོས་པོར་གྲུབ་པའི་སྒྲ་དང་རྟོག་པས་དགག་སྒྲུབ་བྱས་པ་ལས་འབྲེལ་བའི་དབང་གིས་རྗེས་སུ་མཐུན་པའི་དོན་ཐོབ་པའི་ཕྱིར། རིགས་པས་མ་དཔྱད་པའི་དོན་དེ་ཉིད་ལ་སྤྱི་ཉིད་དུ་ཐ་སྙད་འདོགས་དགོས་སོ། ། ཡང་དག་པར་ན་བློས་བཏགས་པ་ཙམ་དུ་ཟད་ཅིང༌། གསལ་བ་རྣམས་དང་གཅིག་དང་ཐ་དད་གང་དུའང་མ་གྲུབ་པའི་ཕྱིར། སྤྱི་ཞེས་བྱ་བ་ཅུང་ཟད་ཀྱང་མེད་དེ། དངོས་པོ་རྣམས་ཕན་ཚུན་འདྲ་བ་མེད་པའི་ངོ་བོར་གནས་པའི་ཕྱིར། དེ་ལ་དགོངས་ནས། རྒྱས་པ་ལས།
དེ་ལ་བསམ་པའི་དབང་གིས་ནི། ། སྤྱི་ཡོད་པར་ནི་རབ་ཏུ་བསྒྲགས།། དེ་ཡིས་ཇི་ལྟར་ཀུན་བཏགས་པ། ། དེ་ནི་དམ་པའི་དོན་དུ་མེད།། ཅེས་གསུངས་ལ། དེ་བཞིན་དུ་གསལ་བའམ་བྱེ་བྲག་ཅེས་བྱ་བ་གཞན་ཅུང་ཟད་ཀྱང་མེད་ཀྱི། རིགས་མི་མཐུན་ལས་ལོག་པར་སྣང་བའི་རྟོག་པའི་གཟུང་བྱ་དེ་ཉིད་རིགས་མཐུན་ནང་ཕན་ཚུན་ལས་ཀྱང་ལོག་པར་སྣང་བ་ན་བྱེ་བྲག་གམ་གསལ་བའམ་གཞི་མཐུན་ཞེས་བྱ་བའི་ཐ་སྙད་ཀྱི་ཡུལ་ཡིན་ཏེ། དཔེར་ན་འདི་ནི་གསེར་གྱི་བུམ་པའོ་སྙམ་དུ་འཛིན་པའི་རྟོག་པའི་སྣང་བ་དེ་ཉིད་བུམ་པ་མ་ཡིན་པ་ལས་ཀྱང་ལོག་ཅིང་ཟངས་བུམ་སོགས་གཞན་ལས་ཀྱང་ལོག་པར་སྣང་བའི་ཕྱིར་བུམ་པའི་བྱེ་བྲག་ཏུ་ཐ་སྙད་འདོགས་པ་བཞིན་ནོ། ། རང་མཚན་ལ་ནི་ཆ་ཤས་མེད་པའི་ཕྱིར་སྤྱི་དང་བྱེ་བྲག་ངོ་བོ་ཐ་དད་པར་མངོན་སུམ་གྱིས་མ་དམིགས་སོ། ། དེས་ན་རྣམ་པར་རྟོག་པ་ལ་རིགས་མི་མཐུན་ལས་ལོག་པར་སྣང་བ་གང་ཡིན་པ་དེ་ཉིད་སྤྱིའི་ཐ་སྙད་ཀྱི་ཡུལ་ཡིན་ལ།
རིགས་མཐུན་ནང་ལས་ཀྱང་ལོག་པར་སྣང་བ་གང་ཡིན་པ་དེ་ཉིད་བྱེ་བྲག་གམ་གསལ་བའི་ཐ་སྙད་ཀྱི་ཡུལ་ཡིན་ཏེ། ཇི་སྐད་དུ་རྒྱས་པ་ལས། ཤེས་ལ་ཡོད་པའི་དོན་དེ་རྣམས། ། འདི་ལྟར་ལྡོག་པའི་ངོ་བོ་ཅན།། དེ་ཉིད་གཞན་ལས་ལོག་པར་ཡང༌། ། སྣང་སྟེ་དེ་ལ་སྤྱི་དང་ནི།། གཞི་མཐུན་སྤྱོད་ཡུལ་ཅན་དག་གིས། ། ཐ་སྙད་ནོར་དོན་ཅན་རྒྱས་བྱེད།། ཅེས་གསུངས་སོ། ། དེས་ན་སྤྱི་དང་བྱེ་བྲག་གམ་གཞི་མཐུན་གྱི་ཐ་སྙད་དག་ཀྱང་ཡང་དག་པའི་དོན་ཅན་མ་ཡིན་གྱི་ཀུན་བཏགས་པ་ཙམ་ཡིན་ཏེ།
ཇི་སྐད་དུ་རྒྱས་པ་ལས། དེ་ལ་ངོ་བོ་གཅིག་པ་དང༌། ། དུ་མ་བློ་ཡིས་བསླད་པ་ཡིན། ། ཞེས་གསུངས་པ་ལྟར་རོ། ། དེ་ལྟ་ན་ཡང་འདི་དག་དངོས་པོ་དང་བརྒྱུད་ནས་འབྲེལ་བའི་ཕྱིར་དོན་ཐོབ་པའི་རྟེན་དུ་རུང་སྟེ། འདི་ལྟར་གསལ་བ་དུ་མས་འབྲས་བུ་གཅིག་བྱེད་པ་ནི་སྤྱིའི་ཐ་སྙད་ཀྱི་ས་བོན་ཡིན་ལ། གཅིག་ཀྱང་འབྲས་བུ་དུ་མ་བྱེད་པ་ནི་གཞི་མཐུན་གྱི་ཐ་སྙད་ཀྱི་ས་བོན་ཡིན་པའི་ཕྱིར་རོ། ། ཇི་སྐད་དུ། དེ་ལ་དུ་མའང་འབྲས་གཅིག་ཅན། ། དེ་འབྲས་ཅན་མིན་གཞན་རྟེན་ཅན།།
རྗོད་དང་ཤེས་པས་གཅིག་ཉིད་དུ། ། ཐ་སྙད་རབ་ཏུ་འཇུག་པར་བྱེད། ། ཅེས་དང༌། དེ་བཞིན་གཅིག་དང་དུ་མ་ཉིད། ། དེ་དངོས་ཡོངས་སུ་བསྟན་པའི་ཕྱིར།། དེ་འབྲས་ཅན་མིན་གཞན་ལས་ནི། ། ཐ་དད་པས་ཆོས་སྣ་ཚོགས་ཤེས།། ཞེས་གསུངས་པ་ཡིན་ནོ།། གཉིས་པ་ཚིག་གི་དོན་ནི། རིགས་ལྡན་རིགས་མིན་གང་གི་ཕྱིར། །
གསལ་བའི་ངོ་བོ་གཞན་བརྟེན་མེད།། ཅེས་སྨོས་ཏེ། རིགས་དེ་གསལ་བ་དང་གཅིག་གམ་ཐ་དད། དང་པོ་ལྟར་ན་བ་གླང་གི་རིགས་སྤྱི་དང་ལྡན་པའི་དཀར་ཟལ་དེ་ལ་རིགས་སྤྱི་བ་གླང་ཙམ་དེ་རྗེས་སུ་འགྲོ་བ་མིན་པར་ཐལ། གང་གི་ཕྱིར་སེར་སྐྱ་དང་རྫས་དབྱེར་མེད་གཅིག་ཡིན་པ་དེའི་ཕྱིར་ཏེ། གསལ་བའི་ངོ་བོ་བ་གླང་སེར་སྐྱ་དང་དབྱེར་མེད་པའི་རྫས་དེ་གཞན་དཀར་ཟལ་ལ་བརྟེན་པ་མེད་པའི་ཕྱིར་རོ་ཞེས་པ་ལྷའིའོ།། རྒྱན་ལས། ìདེ་ལ་རེ་ཞིག་གསལ་བའི་རང་བཞིན་ཉིད་ནི་སྤྱིའི་དངོས་པོ་མ་ཡིན་ཏེ། གང་གི་ཕྱིར་གསལ་བ་གཞན་ལ་བརྟེན་པ་མེད་པ་སྟེ་མ་འདྲེས་པར་མངོན་སུམ་དུ་རྟོགས་པ་ཡིན་ནོ། ། མ་འཁྲུལ་བའི་ཤེས་པས་གཞན་དུ་རྟོགས་པ་ནི་གཞན་དུ་འགྱུར་བ་མ་ཡིན་ནོ།།
î ཞེས་བཤད་དོ། ། ཅི་སྟེ་ཡང༌། གལ་ཏེ་ཐ་དད་གྲུབ་ཅེ་ན།། ཞེས་སྨོས་ཏེ། གལ་ཏེ་བྱེ་བྲག་པ་ན་རེ། སྤྱི་གསལ་བ་ལས་ཐ་དད་དུ་གྲུབ་བོ་ཞེ་ན། བཤད་པ། ལྟོས་ཕྱིར་འབྲས་བུ་ཉིད་དུ་བརྗོད།། ༢༥ རང་གི་རྒྱུ་ལས་གྲུབ་པའི་ཕྱིར།། འབྲས་བུ་རག་ལས་མེད་པར་ཡང༌། །
རྟོགས་པ་ཡིས་ནི་འབྲེལ་བར་བྱེད།། ཅེས་སྨོས་ཏེ། འདི་ལྟར་ཤིང་གི་སྤྱི་ནི་ཤིང་གསལ་ལ་ལྟོས་ཤིང་རྫས་གཞན་ཡིན་པའི་ཕྱིར། ཤིང་གསལ་གྱི་འབྲས་བུ་ཉིད་དུ་བརྗོད་རིགས་པར་ཐལ། གཞན་ཡང་མྱུ་གུ་ལ་སོགས་པ་འབྲས་བུ་ནི། རང་གི་རྒྱུ་ས་བོན་དང་ཆུ་ལུད་སོགས་ལས་གྲུབ་ཟིན་པའི་ཕྱིར་སླར་ཡང་སྐྱེ་བ་རྒྱུ་ལ་རག་ལས་པ་མེད་པར་ཡང་ས་བོན་དང་མྱུ་གུའི་འབྲེལ་བ་ནི་དོན་ལ་མེད་བཞིན་དུ་རྟོག་པ་ཡིས་ནི་འབྲེལ་བར་བྱེད་པ་ཡིན་པའི་ཕྱིར། དེས་ན་སྤྱི་རང་བཞིན་མེད་པར་གྲུབ་ཅེས་བསྟན་པའི་ཕྱིར། འབྲས་མིན་ཇི་ལྟར་ཡང་ཅི་ཞིག། ༢༦ གཞན་ཉིད་ཡིན་ན་དེ་འབྲེལ་མེད། ། དེ་ཕྱིར་རང་བཞིན་མེད་པར་གྲུབ།།
ཅེས་སྨོས་ཏེ། འདི་ལྟར་གསལ་བའི་འབྲས་བུ་མིན་པའི་སྤྱི་ནི་ཇི་ལྟར་ཡང་གསལ་བ་དང་ཅི་ཞིག་འབྲེལ་བ་ཡོད་དེ་མེད་པར་ཐལ། གསལ་བའི་འབྲས་བུ་མ་ཡིན་པའི་རྫས་གཞན་ཡིན་པའི་ཕྱིར། དེས་ན་སྤྱི་གསལ་གཉིས་རྫས་གཞན་ཉིད་ཡིན་ན་དེ་གཉིས་ལ་འབྲེལ་བ་མེད་དགོས་སོ་ཞེས་རྒྱན་གྱིས་སོ།། ལྷ་དབང་བློས། ìརིགས་ནི་རྟག་པའི་ཕྱིར་གསལ་བའི་འབྲས་བུ་མིན་ལ། འབྲས་བུ་མིན་པའི་ཕྱིར་བལྟོས་པ་མེད་དོ། ། བལྟོས་པ་མེད་པའི་ཕྱིར་འབྲེལ་བ་མེད་དོ།། î ཞེས་གསུངས་སོ། ། དེས་ན་སྤྱི་ནི་གསལ་བ་ལས་རྫས་གཅིག་དང་རྫས་ཐ་དད་གང་དུ་ཡང་མ་གྲུབ་པ་དེའི་ཕྱིར།
རྫས་ཀྱི་རང་བཞིན་མེད་པར་གྲུབ་བོ།། གཉིས་པ་མེད་པ་སྤྱིར་མི་འགྱུར་བ་ལ། གཞན་དག་ན་རེ། སྤྱི་རང་བཞིན་མེད་པ་ཡིན་ན་རི་བོང་གི་རྭ་ཡང་རིགས་སུ་ཐལ་ལོ་ཞེ་ན། བཤད་པ། མེད་པའི་རིགས་སུ་ཐལ་མི་འགྱུར། ། དེ་ལ་བལྟོས་པ་མེད་པའི་ཕྱིར།། ༢༧ ཞེས་སྨོས་ཏེ། མེད་པ་རི་བོང་གི་རྭ་ནི་བ་ལང་ཁྲ་བོ་ལ་སོགས་པའི་རིགས་སུ་ཐལ་བར་མི་འགྱུར་ཏེ། བ་ལང་ཁྲ་བོ་དེ་ལ་བལྟོས་པ་དང་འབྲེལ་བ་མེད་པའི་ཕྱིར་རོ།།
གསུམ་པ་དེས་ན་རིགས་འཁྲུལ་བས་བཏགས་པ་ནི། དེ་ཕྱིར་དངོས་པོ་ལ་བརྟེན་ནས། ། ངོ་བོ་མེད་པའི་རིགས་བཏགས་པས།། ཁྱད་པར་དེ་ལ་འཇུག་དོན་ཅན། ། སྒྲ་རྣམས་ཀྱིས་ནི་རབ་ཏུ་བསྟན།། ༢༨ ཅེས་སྨོས་ཏེ། གང་གི་ཕྱིར་རིགས་རང་བཞིན་མེད་པར་བསྟན་པ་དེའི་ཕྱིར། ཤིང་འཛིན་པའི་རྟོག་པས་ཤིང་རང་མཚན་པའི་ངོ་བོ་ལ་བརྟེན་ནས་ཤིང་གི་སྤྱི་དེ་ལ་ཕྱི་རོལ་གྱི་ཤིང་དུ་ཞེན་པའི་ཕྱིར་ཤིང་གི་ངོ་བོར་མེད་པའི་ཤིང་གི་རིགས་དེ་ཤིང་རང་མཚན་པར་བཏགས་པ་ཡིན་ནོ། ། ཅི་ལྟ་བུ་ཞིག་གིས་བཏགས་ཞེ་ན། ཁྱད་པར་ཤིང་དེ་ལ་འཇུག་པར་བྱ་བའི་དོན་ཅན་གྱི་སྒྲ་རྣམས་ཀྱིས་ནི་ཤིང་གི་རིགས་སུ་བཏགས་ནས་རབ་ཏུ་བསྟན་པ་ཡིན་ནོ།།
འོ་ན་བློས་དངོས་པོ་གཅིག་ཏུ་ཞེན་པ་མི་རིགས་ཏེ། སྤྱི་མ་མཐོང་བའི་ཕྱིར་ཞེ་ན། འདི་ལ་བརྗོད་པ། དེ་ལ་ངོ་བོར་སྣང་བའམ། ། དོན་ལ་དེ་ཉིད་དུ་འཛིན་པ།། གང་དེ་འཁྲུལ་བ་ཐོག་མེད་པའི། ། དུས་ཅན་མཐོང་གོམས་ཀྱིས་སྤྲུལ་ཡིན།། ༢༩ ཅེས་སྨོས་ཏེ། ཤིང་འཛིན་པའི་རྟོག་པ་དེ་ལ་ཤིང་གི་སྤྱི་དེ་ཉིད་ཤིང་གི་ངོ་བོར་སྣང་ཞིང་འཛིན་པའམ། ཡང་ན་ཤིང་གི་དོན་རང་མཚན་ལ་ཤིང་གི་སྤྱི་དེ་ཉིད་དུ་འཛིན་པ་གང་ཡིན་པ་དེ་འཁྲུལ་པའི་རྒྱུ་ཡོད་དེ།
ཐོག་མ་མེད་པའི་དུས་ཅན་གྱི་མཐོང་བ་དང་བཏགས་པ་གཅིག་ཏུ་འཁྲུལ་བ་བརྒྱུད་པའི་བག་ཆགས་གོམས་པ་རྣམས་ཀྱིས་སྤྲུལ་ནས་སྣང་བཏགས་གཅིག་ཏུ་ཞེན་པ་ཡིན་པའི་ཕྱིར།
བཞི་པ་དོན་དང་བློའི་སྤྱི་གཉིས་ཀ་ལ་ངོ་བོ་མེད་པ་ནི། དོན་རྣམས་ཀྱི་ནི་སྤྱི་གང་ཡིན། ། གཞན་ལས་ལོག་པའི་མཚན་ཉིད་ཅན།། སྒྲ་འདི་དག་གིས་གང་བརྗོད་པ། ། དེ་ལ་ངོ་བོ་ཅུང་ཟད་མེད།། ༣༠ ཅེས་སྨོས་ཏེ། ཤིང་ལ་སོགས་པའི་དོན་རྣམས་ཀྱི་ནི་སྤྱི་གང་ཡིན་པ་གཞན་ཤིང་མ་ཡིན་ལས་ལོག་པའི་མཚན་ཉིད་ཅན་གྱི་སྒོ་ནས་ཤིང་དུ་རྟོག་པས་སྒྲོ་བཏགས་པ་ཙམ་ཡིན་པའི་ཕྱིར། ཤིང་ཞེས་བརྗོད་པའི་སྒྲ་འདི་དག་གིས་གང་བརྗོད་པར་བྱ་བ་ཤིང་མིན་རྣམ་པར་བཅད་ཙམ་དེ་ལ་ཡང་དག་པར་ན་ཤིང་གི་ངོ་བོ་ཅུང་ཟད་ཀྱང་མེད་དོ།། གལ་ཏེ་ཤིང་འཛིན་རྟོག་པ་ལ་ཤིང་རང་མཚན་མི་སྣང་ཡང་ཤིང་གི་སྤྱི་དངོས་པོ་བ་སྣང་དགོས་སོ་ཞེ་ན།
བཤད་པ། ངོ་བོ་མེད་ཅན་སྤྱི་བློ་ལ། ། སྤྱི་ཉིད་དུ་ནི་མཐོང་ཕྱིར་དང༌།། དོན་ལ་འཁྲུལ་བའམ་མེད་པ་ནི། ། སྤྱིར་འདོད་དེ་ཡང་བསླད་ཕྱིར་དང༌།། ༣༡ དེ་ཉིད་དུ་ནི་དོན་དངོས་སུ། ། མེད་ཕྱིར་ངོ་བོ་ཅན་མ་ཡིན།། ངོ་བོ་མེད་པས་བརྗོད་བྱ་མིན།། ཅེས་སྨོས་ཏེ། ཤིང་གི་ངོ་བོར་མེད་པ་ཅན་གྱི་ཤིང་གི་སྤྱི་ནི་རང་འཛིན་པའི་བློ་ལ་ཤིང་གི་སྤྱི་ཉིད་དུ་ནི་མཐོང་ཞིང་ཞེན་པའི་ཕྱིར་དང༌།
དོན་རང་མཚན་ལ་བརྟེན་ནས་དེ་དང་གཅིག་ཏུ་འཁྲུལ་བའམ། ཡང་ན་ཤིང་རང་མཚན་དུ་སྣང་ཡང་དེར་མེད་པ་ནི་སྤྱི་ཡིན་པར་འདོད་པའི་ཕྱིར་དང༌། ཤིང་དུ་མེད་བཞིན་དུ་ཤིང་དུ་སྣང་བ་དེའང་རང་འཛིན་རྟོག་པས་བཏགས་ནས་བསླད་པའི་ཕྱིར་དང༌། དེ་ཁོ་ན་ཉིད་དུ་བརྟགས་ཤིང་དཔྱད་པ་ན་ཤིང་གི་དོན་དངོས་སུ་གྲུབ་པ་མེད་པའི་ཕྱིར། ཕྱི་རོལ་གྱི་དངོས་པོའི་ངོ་བོ་ཅན་མ་ཡིན་ནོ། ། ཡང་དག་པར་ན་སྤྱི་དངོས་པོའི་ངོ་བོར་མེད་པས་དེ་ཤིང་གི་གསལ་བ་རྣམས་ལས་དེ་ཉིད་དང་གཞན་དུ་བརྗོད་པར་བྱ་བ་མ་ཡིན་ནོ།། གཉིས་པ་དེ་ལ་རྩོད་པ་སྤང་བ་ནི། གལ་ཏེ་བརྗོད་བྱ་འགའ་ཞིག་ལས།། ༣༢ དངོས་འདོད་་་་་་་་་་་་་་༌།། ཅེས་སྨོས་ཏེ།
གལ་ཏེ་ཤིང་གི་སྤྱི་དེ་བརྗོད་བྱ་བུམ་པ་སོགས་འགའ་ཞིག་ལས་ཐ་དད་དུ་སྒྲས་བརྗོད་པའི་ཕྱིར་དངོས་པོར་འདོད་དགོས་སོ་ཞེ་ན། བཤད་པ། ་་་་་་་་་་་་་་ དངོས་རྣམས་ཇི་ལྟར་ཡང༌། ། བརྗོད་བྱ་མིན་པ་ཉིད་མ་ཡིན།། ཉེར་ལེན་ཐ་དད་ཕྱིར་གཞན་དུ། ། བརྗོད་པར་བྱ་མིན་ཉེར་བཏགས་ཕྱིར།། ༣༣ ཞེས་སྨོས་ཏེ། ཤིང་གི་སྤྱི་དངོས་པོར་གྲུབ་ན་ཤིང་གསལ་རྣམས་ལས་དེ་ཉིད་དང་གཞན་དུ་གྲུབ་དགོས་པ་ཡིན་ནོ། ། དངོས་པོར་གྲུབ་པའི་ཆོས་རྣམས་ལ་ཇི་ལྟར་ཡང་དེ་ཉིད་དང་གཞན་དུ་བརྗོད་བྱ་མིན་པ་ཉིད་མ་ཡིན་པའི་ཕྱིར་ཏེ། དངོས་པོ་ཡིན་ན་དེ་ཉིད་དང་གཞན་ཉིད་ལས་མ་འདས་པའི་ཕྱིར་རོ། །
དེས་ན་ཤིང་གི་སྤྱི་ནི་དངོས་པོ་ཡིན་པའི་རྒྱུ་མཚན་གྱིས་བུམ་པ་ལས་གཞན་དུ་བརྗོད་པར་བྱ་བ་མ་ཡིན་ཏེ། དེ་དང་ཉེར་ལེན་ནམ་རྟེན་གསལ་བ་ཐ་དད་པའི་ཕྱིར་རམ། དེའི་རྒྱུ་མཚན་གྱིས་གསལ་བ་ལས་ཉེར་ལེན་བཏགས་པའི་བཏགས་ཡོད་ཡིན་པའི་ཕྱིར། གསུམ་པ་སྒྲ་དངོས་སུ་འཇུག་པ་དགག་པ་ལ་གསུམ། འདས་མ་འོངས་ལ་སྒྲ་མི་འཇུག་པར་ཐལ་བ། དེ་བཏགས་མིང་དུ་མི་འཐད་པ། དོན་མེད་ན་ཡང་དངོས་མིང་དུ་འཐད་པའོ།། དང་པོ་ལ། གལ་ཏེ་ཤིང་ཞེས་བརྗོད་པའི་སྒྲས་ཤིང་གི་སྤྱི་དངོས་པོ་བའམ་ཤིང་གསལ་དངོས་སུ་བརྗོད་ན་འདས་པ་དང་མ་འོངས་པའི་ཤིང་ལ་དེའི་སྒྲ་མི་འཇུག་པར་འགྱུར་ཏེ། ཤིང་ཞེས་བརྗོད་པའི་སྒྲས་ཤིང་སྤྱི་དངོས་པོ་བ་བརྗོད་པའི་ཕྱིར།
གཞན་དག་ན་རེ། འདས་པ་དང་ནི་མ་འོངས་པའི། ། དོན་ལའང་སྤྱི་ཡི་རྒྱུ་མཚན་གྱི།། མཉན་པ་དག་ནི་འཇུག་འགྱུར་ན།། ཞེས་སྨོས་ཏེ། གལ་ཏེ་འདས་པ་དང་ནི་མ་འོངས་པའི་ཤིང་གི་དོན་དག་ལའང་རྗེས་སུ་འགྲོ་བའི་ཤིང་གི་སྤྱི་དངོས་པོ་བ་ཡོད་པའི་རྒྱུ་མཚན་ཅན་གྱིས་ཤིང་ཞེས་བརྗོད་པའི་སྒྲའམ། མཉན་པ་དག་ནི་འདས་པ་དང་མ་འོངས་པའི་ཤིང་ལ་འཇུག་པར་འགྱུར་རོ་ཞེ་ན། བཤད་པ། ཡོད་པ་མེད་ཆོས་ཇི་ལྟར་འགྱུར།། ༣༤ ཞེས་སྨོས་ཏེ།
དངོས་པོར་ཡོད་པའི་ཤིང་གི་སྤྱི་ནི་དེ་ལྟར་མེད་པ་འདས་པ་དང་མ་འོངས་པའི་ཤིང་གི་ཆོས་སུ་ཇི་ལྟར་འགྱུར་ཏེ། དོན་དམ་པར་ཡོད་པའི་ཕྱིར། གཉིས་པ་དེ་བཏགས་མིང་དུ་མི་འཐད་པ་ནི། གཞན་དག་ན་རེ། གལ་ཏེ་ཉེར་བཏགས་ལས་དེ་འདོད།། ཅེས་སྨོས་ཏེ། གལ་ཏེ་འདས་པ་དང་མ་འོངས་པའི་ཤིང་ལ་ཉེ་བར་བཏགས་པ་ལས་ཤིང་ཞེས་པའི་སྒྲ་དེ་བཏགས་མིང་དུ་བཏགས་པར་འདོད་དེ། འདས་པ་དང་མ་འོངས་པའི་ཤིང་དངོས་པོར་མེད་པའི་ཕྱིར་དང༌། བརྗོད་བྱ་དངོས་པོར་ཡོད་པས་ད་ལྟར་བའི་ཤིང་ལ་དེ་དངོས་མིང་དུ་འཇུག་གོ་ཞེ་ན། བཤད་པ།
གང་ཞིག་སྣམ་སོགས་ལ་མེད་ལ།། ད་ལྟར་བ་ཡི་བུམ་པ་ཡི། ། དངོས་མེད་དང་ནི་ཉེ་བ་གང༌།། ༣༥ ཞེས་སྨོས་ཏེ། བུམ་པའི་སྒྲ་གང་ཞིག་སྣམ་བུ་དང་ཀ་བ་ལ་སོགས་པ་ལ་བཏགས་མིང་དུ་འཇུག་པའི་རྒྱུ་མཚན་མེད་པར་འདོད་ལ། དེ་བཞིན་དུ་ད་ལྟར་བའི་བུམ་པའི་དངོས་པོར་མེད་པ་འདས་པ་དང་མ་འོངས་པའི་བུམ་པ་ལ་བཏགས་མིང་དུ་འཇུག་པའི་རྒྱུ་མཚན་དེ་དང་ནི་ཉེ་བ་གང་ལས་ཡིན་ཏེ། བཏགས་མིང་དུ་འཇུག་པའི་རྒྱུ་མཚན་མ་ཚང་བའི་ཕྱིར་རོ། ། དེའང་ཇི་ལྟ་བུ་ཞེ་ན། བཤད་པ། བློ་ནི་འཁྲུལ་བ་མེད་འཇུག་པ། །
རྟག་ཏུ་དངོས་དང་སྒྲོ་འདོགས་ལ།། སེང་གེ་བྲམ་ཟེའི་ཁྱེའུ་ལ། ། དེ་ལྟར་བརྗོད་པའང་འཇིག་རྟེན་ཡོད།། ༣༦ ཅེས་སྨོས་ཏེ། བུམ་པ་གོ་བ་ན་དེ་འཛིན་གྱི་བློ་ནི་སྣམ་བུ་སོགས་ལ་འཁྲུལ་བ་མེད་པར་བུམ་པ་ཉིད་ལ་འཇུག་པས་བུམ་པ་གོ་བར་ནུས་པའི་སྒྲ་དེ་ནི་རྟག་ཏུ་བུམ་པའི་དངོས་མིང་དང༌། དེ་དང་ཆོས་འགའ་ཞིག་འདྲ་བ་རྒྱུ་མཚན་དུ་བྱས་ནས་གཞན་ལ་གྲགས་པ་ཙམ་གྱིས་སྒྲོ་འདོགས་པ་ལ་བཏགས་མིང་དུ་བརྗོད་དེ། དཔེར་ན་སེང་གེ་ཞེས་བརྗོད་པའི་སྒྲ་དེ་རི་དྭགས་ཀྱི་རྒྱལ་པོ་ལ་བལྟོས་ནས་དངོས་མིང་དང༌། ཁ་ཆེ་བ་དང༌། སྣ་ཉག་པ་ལ་སོགས་དང་ལྡན་པའི་བྲམ་ཟེའི་ཁྱེའུ་ལ་བཏགས་ནས་དེ་ལྟར་བརྗོད་པའང་འཇིག་རྟེན་ན་ཡོད་པ་བཞིན་ནོ།། གསུམ་པ་དོན་མེད་ནའང་མིང་དུ་འཐད་པ་ནི།
དོན་མེད་ན་ཡང་འགྲོ་བ་ཡིས། ། གང་ལ་གྲགས་པས་སྒྲ་བཀོད་པ།། དེ་ལ་དེ་དངོས་དེ་མཚུངས་ཕྱིར། ། འཁྲུལ་རྟོག་ཅན་གཞན་ཕལ་པ་ཡིན།། ༣༧ ཅེས་སྨོས་ཏེ། བརྗོད་བྱའི་དོན་དངོས་པོར་མེད་ན་ཡང་འགྲོ་བ་བརྡ་མི་རྒན་པོ་ཡིས་བུམ་པ་ལ་སོགས་པའི་དོན་གང་ལ་འདོད་རྒྱལ་ཐོག་མར་གྲགས་པ་ཙམ་གྱིས་སྒྲའམ་བརྡ་བཀོད་པའི་དོན་དེ་ལ་སྒྲ་དེ་དངོས་མིང་དང༌། གཞན་ལ་གྲགས་ཟིན་པའི་མིང་དེ་རྒྱུ་མཚན་འགའ་ཞིག་མཚུངས་པའི་ཕྱིར་དེ་ལ་སྦྱར་ཞིང་གོ་ནའང་དོན་ལ་འཁྲུལ་བའི་རྟོག་པ་ཅན་གྱི་སྒྲ་གཞན་གང་ཡྀན་པ་དེ་བཏགས་པའི་མིང་ཕལ་པ་ཡིན་ནོ། ། འདི་སློབ་དཔོན་ལྷ་དབང་བློས་ནི་དཔེ་ལ་སྦྱོར་བར་མཛད་ལ། རྒྱན་གྱིས་ནི་དོན་ལའོ།། དེས་ན་བརྗོད་བྱ་དངོས་པོར་ཡོད་པ་དང་མེད་པས་དངོས་མིང་དང་བཏགས་མིང་དུ་མི་འགྱུར་རོ་ཞེས་བཤད་པ།
དེ་ལྟར་དངོས་པོ་ནུས་མེད་ལ། ། མེད་ཅེའམ་རྟོག་པ་ཇི་བཞིན་དུ།། ནུས་ལའང་གཙོ་བོ་ལ་སོགས་པའི། ། མཉན་པ་སྐྱེ་བོས་བྱས་པ་ཡིན།། ༣༨ ཅེས་སྨོས་ཏེ། དཔེ་ཇི་ལྟར་ན་བུའི་དངོས་པོར་ཡོད་ཀྱང་ཕའི་དགོས་པ་བསྒྲུབ་པར་ནུས་པ་མེད་པ་ལ་བུ་མེད་ཅེས་པའི་སྒྲ་བཏགས་མིང་དུ་འཇུག་པར་མཐོང་བའི་ཕྱིར་དང༌། གྲངས་ཅན་འདོད་པའི་གཙོ་བོ་དང་སྐྱེས་བུ་མེད་ཀྱང་དེ་ལ་དེའི་སྒྲ་དངོས་མིང་དུ་འཇུག་པ་ཡང་མཐོང་བའི་ཕྱིར་ཞེས་པའམ། ཡང་ན་གྲངས་ཅན་གྱི་རྟོག་པ་ཇི་ལྟ་བ་བཞིན་དུ་ཡུལ་གྱི་བྱ་བ་དུ་མ་བསྒྲུབ་པར་ནུས་པའི་སྐྱེས་བུ་དངོས་པོར་ཡོད་ཀྱང་དེ་ལའང་གཙོ་བོ་དང་སྐྱེས་བུ་ལ་སོགས་པའི་སྒྲ་བཏགས་མིང་དུ་འགྱུར་བའི་མཉན་པའམ་བརྡ་ནི་འཇིག་རྟེན་དུ་སྐྱེ་བོས་བྱས་པའི་ཕྱིར། བརྗོད་བྱ་དངོས་པོར་ཡོད་མེད་ཀྱིས་བྱས་པ་མ་ཡིན་ནོ།། གསུམ་པ་དོན་མེད་པ་ཅན་གྱི་ཤེས་པ་ལ་སྣང་བ་དང་ཁྱད་པར་མེད་པའི་རྟགས་ཀྱིས་སྤྱི་མཚན་དོན་བྱེད་མི་ནུས་པར་བསྒྲུབ་པ་ནི།
ཞིག་ལ་སྒྲ་ལས་བློ་ཇི་འདྲ། །

སྣང་བ་དེ་འདྲ་བ་ཞིག་ལའང༌།། རྣ་བ་ལ་སོགས་རྣམ་པར་ཤེས། ། དོན་ཡོད་ཅན་ལ་དེ་དག་མེད།། ༣༩ ཅེས་སྨོས་ཏེ། བུམ་པ་ཞིག་པ་དང༌། མ་འོངས་པ་བརྗོད་པའི་སྒྲ་དང༌། དེ་འཛིན་པའི་རྟོག་པ་ལས་བློ་ལ་དངོས་མེད་ཇི་འདྲ་བ་ཞིག་སྣང་བ་དེ་དང་འདྲ་བར་ཁྱད་པར་མེད་པའི་ཕྱིར། མ་ཞིག་པའི་བུམ་པ་ད་ལྟར་བ་འཛིན་པའི་རྟོག་པ་ལའང་བུམ་པ་རང་མཚན་སྣང་ནས་འཛིན་པ་མ་ཡིན་ནོ། ། ཁྱབ་སྟེ། རྣ་བ་དང་མིག་ལ་སོགས་པ་ལ་བརྟེན་པའི་རྣམ་པར་ཤེས་པ་གཟུང་དོན་བུམ་གཟུགས་རང་མཚན་དུ་ཡོད་པ་འཛིན་པ་ཅན་རྣམས་ལ་ནི་འདས་པ་དང་མ་འོངས་པའི་བུམ་པ་འཛིན་པའི་རྟོག་པ་དང་སྣང་ཚུལ་འདྲ་བ་དེ་དག་མེད་པའི་ཕྱིར་རོ།། གཞན་དག་ན་རེ།
སྤྱི་ཙམ་འཛིན་པར་བྱེད་པའི་ཕྱིར། ། སེམས་གཉིས་དག་ནི་མཚུངས་པ་ཡིན།། ཅེས་སྨོས་ཏེ། དུས་གསུམ་གར་རྗེས་སུ་འགྲོ་བའི་སྤྱི་དངོས་པོ་ཙམ་འཛིན་པར་བྱེད་པའི་ཕྱིར། བུམ་པ་ད་ལྟར་བ་ལ་རྟོག་པ་དང་འདས་པ་དང་མ་འོངས་པའི་བུམ་པ་ལ་རྟོག་པའི་སེམས་གཉིས་པོ་དག་ནི་སྣང་ཡུལ་མཚུངས་སོ་ཞེ་ན། བཤད་པ། དེ་འབའ་ཞིག་ནི་འཛིན་བྱེད་པ། ། སྔར་ནི་རྣམ་པར་བཟློག་ཟིན་ཏོ།། ༤༠ ཞེས་སྨོས་ཏེ། སྤྱི་དངོས་པོ་བ་དེ་འབའ་ཞིག་ནི་འཛིན་པར་བྱེད་པ་མེད་པར།
དེ་མཚུངས་མིན་དང་གསལ་བ་མིན། ། ཞེས་པའི་སྐབས་སུ་སྔར་ནི་རྣམ་པར་བཟློག་ཟིན་པའི་ཕྱིར་མི་འཐད་དོ།། བཞི་པ་སྤྱི་ཉིད་ཡིན་པའི་རྟགས་ཀྱིས་སྤྱི་མཚན་དོན་བྱེད་མི་ནུས་པར་བསྒྲུབ་པ་ལ། གྲངས་ཅན་པ་དག་ན་རེ། བུམ་པའི་སྤྱི་ནི་བུམ་གསལ་རྣམས་དང་རྫས་གཅིག་གོ་ཞེ་ན། བཤད་པ། ཕན་ཚུན་ཁྱད་པར་ཅན་རྣམས་ནི། ། ཁྱད་མེད་ངོ་བོ་ཇི་ལྟར་འགྱུར།། ངོ་བོ་ཉིད་གཉིས་ཡོད་ན་ཡང༌། ། དེ་དངོས་གཅིག་ཏུ་ཇི་ལྟར་འགྱུར།།
༤༡ ཞེས་སྨོས་ཏེ། ཕན་ཚུན་ཐ་དད་པའི་ཁྱད་པར་ཅན་གྱི་བུམ་གསལ་རྣམས་ནི་བུམ་པའི་སྤྱི་གཅིག་དང་ཕན་ཚུན་ཐ་དད་པའི་ཁྱད་པར་མེད་པའི་རྫས་གཅིག་གི་ངོ་བོར་ཇི་ལྟར་འགྱུར་ཏེ། ཐ་དད་པའི་ཕྱིར་རོ། ། ཁྱབ་པ་ཡོད་དེ། ཐ་དད་པའི་ངོ་བོ་ཉིད་གཉིས་ཡོད་ན་ཡང་བུམ་པའི་སྤྱི་དེའི་དངོས་པོ་དང་གཅིག་ཏུ་ཇི་ལྟར་འགྱུར་ཏེ་མི་འགྱུར་བའི་ཕྱིར་རོ།། བྱེ་བྲག་པ་ན་རེ། གལ་ཏེ་དེ་དག་མཚུངས་པ་ཡི།། 2 དངོས་དེ་དེ་དག་ལས་གཞན་ཉིད།། ཅེས་སྨོས་ཏེ། གལ་ཏེ་བུམ་པའི་གསལ་བ་དེ་དག་ལ་མཚུངས་པར་རྗེས་སུ་འགྲོ་བའི་སྤྱི་དངོས་པོ་དེ་བུམ་གསལ་དེ་དག་ལས་རྫས་གཞན་ཉིད་ཡིན་ནོ་ཞེ་ན།
བཤད་པ། དེ་དག་གི་ཞེས་འབྲེལ་མེད་འགྱུར།། ཞེས་སྨོས་ཏེ། བུམ་པའི་སྤྱི་ཆོས་ཅན། བུམ་གསལ་དེ་དག་གི་སྤྱི་ཞེས་སྤྱི་གསལ་གྱི་འབྲེལ་བ་མེད་པར་འགྱུར་ཏེ། རང་གི་གསལ་བ་དང་དེ་བྱུང་གི་འབྲེལ་བ་མེད་ཅིང་རྫས་གཞན་ཡིན་པའི་ཕྱིར་རོ། ། ཁྱོད་ཉིད་ལའང་མཚུངས་སོ་ཞེ་ན། བཤད་པ། ལྡོག་པ་ལ་ནི་སུན་དབྱུང་མེད།། ༤༢ ཅེས་སྨོས་ཏེ།
ལྡོག་པ་སྨྲ་བ་ཁོ་བོ་ཅག་ལ་ནི་སྤྱི་གསལ་རྫས་གཅིག་དང་ཐ་དད་དུ་བཏགས་ནས་འགོག་བྱེད་ཀྱི་རིགས་པས་སུན་དབྱུང་དུ་མེད་དེ། ཡང་དག་པར་ན་སྤྱི་ཞེས་བྱ་བ་ཚད་མས་མ་གྲུབ་ཅིང༌། སེལ་ངོར་རང་གི་བྱེ་བྲག་ཐམས་ཅད་ལ་ལྡོག་མཚུངས་སུ་གནས་པའི་ཕྱིར་རོ། ། དེས་ན་སྤྱི་དངོས་མེད་དུ་གྲུབ་བོ་ཞེས་བསྟན་པའི་ཕྱིར། དེ་ཕྱིར་མཚུངས་ཉིད་སྤྱི་འདི་ལ། ། དངོས་པོ་མེད་པའི་མཚན་ཉིད་ཡིན།། ཅེས་སྨོས་ཏེ། ཡང་དག་པར་ན་ངོ་བོ་མེད་པའི་ཕྱིར། སེལ་ངོར་གསལ་བ་རྣམས་ལ་མཚུངས་པར་རྗེས་སུ་འགྲོ་བ་ཉིད་ཀྱི་སྤྱི་འདི་ལ་རྟོག་པའི་ངོ་བོར་དངོས་པོར་སྣང་ཡང་ཡང་དག་པར་ན་དངོས་པོ་མེད་པའི་མཚན་ཉིད་དམ་རང་བཞིན་ཡིན་ནོ།། ལྔ་པ་འབྲས་བུ་མིན་པའི་རྟགས་ཀྱིས་བསྒྲུབ་པ་ནི།
དེ་འབྲས་ཤེ་ན་དུ་མ་དང༌། ། འཇིག་འགྱུར་དེ་ཡང་འདོད་མ་ཡིན།། ༤༣ འཇིག་པ་དངོས་པོ་ཙམ་དང་ནི། ། རྗེས་འབྲེལ་ཕྱིར་ན་རྟག་ཉིད་མིན།། ཅེས་སྨོས་ཏེ། གཞན་ཡང་སྤྱི་གཅིག་པུ་དེ་གསལ་བ་སོ་སོའི་འབྲས་བུ་ཡིན་ནམ། འོན་ཏེ་མ་ཡིན། ཕྱོགས་དང་པོ་ལྟར་སྤྱི་དེ་འབྲས་བུ་ཡིན་ཅེ་ན། སྤྱི་གཅིག་པུ་དེ་ཆོས་ཅན། གསལ་བ་སོ་སོའི་འབྲས་བུ་མ་ཡིན་པར་ཐལ།
དེ་ཡིན་ན་ཡུལ་དུས་མཐའ་ཡས་པའི་གསལ་བ་སོ་སོའི་འབྲས་བུ་དུ་མ་དང༌། སྐྱེ་ཞིང་འཇིག་པར་འགྱུར་བ་དང༌། རྒྱུ་ཡོད་མེད་ཀྱི་རྗེས་སུ་འཇུག་ལྡོག་བྱེད་པར་འདོད་རིགས་པ་ལས་དེ་ལྟར་ཡང་འདོད་པ་མ་ཡིན་པའི་ཕྱིར། ཅི་སྟེ་གཏན་ཚིགས་མ་གྲུབ་ཅེ་ན། འོ་ན་གསལ་བ་སོ་སོའི་འབྲས་བུ་དུ་མ་དང༌། འཇིག་པ་དང༌། རྒྱུའི་རྗེས་སུ་འཇུག་ལྡོག་བྱེད་པའི་དངོས་པོ་ཙམ་ཡིན་པ་དང་ནི་རྗེས་སུ་འབྲེལ་བའི་ཕྱིར་ན། དེ་ནི་རྟག་པ་ཉིད་མིན་པར་འགྱུར་བས་ཁས་བླངས་འགལ་ལོ། ། ཕྱོགས་གཉིས་པ་ལྟར་སྤྱི་དེ་འབྲས་བུ་མ་ཡིན་ཅེ་ན། བཤད་པ།
རིགས་རྣམས་འབྲས་བུ་མིན་ཕྱིར་ན། ། མ་འབྲེལ་བ་དང་དངོས་མེད་འགྱུར།། ༤༤ ཞེས་སྨོས་ཏེ། རིགས་རྣམས་འབྲས་བུ་མིན་པའི་ཕྱིར་ན། ཡང་དག་པར་རང་གི་གསལ་བ་ལ་མ་འབྲེལ་བ་དང་དངོས་མེད་དུ་ཡང་འགྱུར་རོ།། དྲུག་པ་བརྡ་དྲན་ལ་བལྟོས་པའི་ཤེས་པའི་སྣང་ཡུལ་ཡིན་པའི་རྟཌ་ཀྱིས་བསྒྲུབ་པ་ནི། དངོས་པོའི་སྟོབས་ཀྱིས་སྐྱེས་པ་ཡི། ། ཤེས་པ་གང་དེ་བརྡ་དག་ལ།། བལྟོས་པ་མ་ཡིན་སྤྱི་ཡི་ནི། ། བློ་ལ་དེ་ལྟར་སྣང་བ་མེད།།
༤༥ ཅེས་སྨོས་ཏེ། གཟུང་དོན་དངོས་པོའི་སྟོབས་ཀྱིས་སྐྱེས་པའི་ཤེས་པ་གང་ཡིན་པ་དེ་ནི་བརྡ་དག་ལ་བལྟོས་པ་མ་ཡིན་ལ། སྤྱི་ཡི་ཡུལ་ཅན་གྱིས་ནི་བློ་ལ་བརྡ་ལ་མ་བལྟོས་པའི་ཚུལ་གྱིས་དེ་ལྟར་སྣང་བ་མེད་པའི་ཕྱིར། རང་མཚན་སྣང་ནས་འཛིན་པ་མ་ཡིན་ནོ། ། དེའང་སྤྱི་ནི་བརྡ་དྲན་པའི་ཤེས་པའི་སྣང་ཡུལ་ཡིན་པའི་ཕྱིར་དངོས་མེད་དུ་གྲུབ་ཅེས་པའོ། ། གཞན་དག་ན་རེ། དངོས་གཉིས་མཐོང་ལ་བློ་འགའ་ཞིག ། བརྡ་མེད་ན་ཡང་ཐ་དད་མེད།། ཅེས་སྨོས་ཏེ། བ་ལང་དང་རྟ་གཉིས་ལ་སྤྱི་གཅིག་འཛིན་པའི་བློ་མི་སྐྱེ་ཡང་དཀར་ཟལ་དང་སེར་སྐྱའི་དངོས་པོ་གཉིས་མཐོང་བ་ལ་བ་ལང་གི་སྤྱི་འཛིན་གྱི་བློ་འགའ་ཞིག་གིས་བ་ལང་ཞེས་པའི་བརྡ་མེད་ན་ཡང་ཐ་དད་མེད་པའི་བ་ལང་གི་སྤྱི་གཅིག་འཛིན་པའི་ཕྱིར།
སྤྱི་དངོས་པོར་ཡོད་པས་གཏན་ཚིགས་མ་གྲུབ་པ་ཡིན་ནོ་ཞེ་ན། བཤད་པ། རྗེས་སུ་འཇུག་པ་གང་ཡིན་དེ། ། དོན་ཉེ་བ་དང་འབྲེལ་བ་ཡིན།། ༤༦ ཇི་ལྟར་རིགས་མེད་ཤེས་པ་ཡི། ། འབྲས་ཅན་མིག་སོགས་ཉེ་འདོད་བཞིན།། གང་གིས་རྣམ་པར་ཕྱེ་བ་ཡིས། ། རིགས་ཀྱང་རྗེས་སུ་འགྲོ་བ་ཡིན།། ༤༧ ཅེས་སྨོས་ཏེ། བ་ལང་སེར་སྐྱ་དང་དཀར་ཟལ་ལ་བརྡ་མེད་ཀྱང་བ་ལང་ངོ་ཞེས་སྤྱི་འཛིན་གྱི་བློ་རྗེས་སུ་འཇུག་པ་གང་ཡིན་པ་དེ་བ་ལང་གི་སྤྱི་དངོས་པོར་ཡོད་པའི་རྒྱུ་མཚན་གྱིས་གཅིག་ཏུ་འཛིན་པ་མ་ཡིན་ཏེ།
དོན་དཀར་ཟལ་དང་སེར་སྐྱ་གཉིས་བ་ལང་མ་ཡིན་པ་ལས་བཟློག་པར་འདྲ་བ་ཙམ་ཉེ་བ་དང་འབྲེལ་བའི་དབང་གིས་གཅིག་ཏུ་འཛིན་པ་ཡིན་པའི་ཕྱིར། དཔེ་ཇི་ལྟར་ན་རིགས་མེད་ཀྱང་མིག་གི་རྣམ་པར་ཤེས་པ་ལྟ་བུའི་འབྲས་བུ་ཅན་མིག་དང་གཟུགས་དང་ཡིད་ལ་བྱེད་པ་སོགས་དུ་མས་མིག་གི་རྣམ་པར་ཤེས་པ་གཅིག་བསྐྱེད་པའི་རྒྱུར་ཉེ་བར་འདོད་པ་བཞིན་ནོ། ། དེ་ལྟར་ན་བ་ལང་གི་འབྲས་བུ་མི་བྱེད་པ་ལས་བཟློག་ནས་འབྲས་བུ་གཅིག་བྱེད་པ་གང་གིས་བ་ལང་མ་ཡིན་པ་ལས་རྣམ་པར་ཕྱེ་བ་ཡིས་ཏེ། དེའི་ཕྱིར་བ་ལང་གི་གསལ་བ་རྣམས་ལ་རིགས་གཅིག་ཀྱང་རྗེས་སུ་འགྲོ་བ་ཡིན་ནོ།། བདུན་པ་རང་གི་ཡུལ་ཅན་ལ་དེ་རྐྱང་པར་མི་སྣང་བའི་རྟགས་ཀྱིས་བསྒྲུབ་པ་ནི། རྣམ་པར་འགས་ཀྱང་རྣམ་ཤེས་ལ། ། དེ་དངོས་སྣང་བ་མེད་ཕྱིར་རོ།། ཞེས་སྨོས་ཏེ། སྤྱི་གཅིག་པུ་དེ་རང་གི་གསལ་བ་རྣམས་ལས་རྫས་གཞན་དུ་ཡོད་པ་མ་ཡིན་ཏེ། རྣམ་པ་འགས་ཀྱང་རང་འཛིན་པའི་རྣམ་པར་ཤེས་པ་ལ་སྤྱི་དེ་རྫས་ཐ་དད་པའི་དངོས་པོར་སྣང་བ་མེད་པའི་ཕྱིར་རོ།།
ཅི་སྟེ་ཡང༌། མིག་གི་དབང་པོ་སོགས་ཀྱི་གཟུགས་ཐ་དད་དུ་མི་སྣང་ཡང་ཐ་དད་དུ་ཡོད་པས་མ་ངེས་སོ་ཞེ་ན། བཤད་པ།
གཟུགས་ཅན་ཡིན་ཕྱིར་དབང་རྣམས་ལ། ། གལ་ཏེ་ལྟ་བ་པོ་ཡོད་ན།། ༤༨ དེ་ལུས་སྣང་འགྱུར་རིགས་རྣམས་ནི། ། མ་ཡིན་ཡན་གར་མཐོང་མིན་ཕྱིར།། གསལ་འཛིན་ཚེ་ནའང་དེ་སྒྲ་དང༌། ། ངོ་བོ་ལས་གཞན་སྣང་བ་མེད།། 3 ༤༩ ཅེས་སྨོས་ཏེ།
གཟུགས་ཅན་གྱི་དབང་པོ་ཡིན་པའི་ཕྱིར་ན། མིག་དང་རྣ་བ་ལ་སོགས་པའི་དབང་པོ་རྣམས་ལ་གལ་ཏེ་ལྟ་བ་པོ་ཕ་རོལ་གཟིགས་པའི་མངོན་སུམ་ཡོད་ན་མིག་ལ་སོགས་པའི་དབང་པོ་དེ་རྣམས་ཀྱི་གཟུགས་སམ་ལུས་སྣང་བར་འགྱུར་ལ། རིགས་སམ་སྤྱི་རྣམས་ནི་ཕ་རོལ་གཟིགས་པའི་མངོན་སུམ་ལ་ཡང་གསལ་བ་ལས་ཐ་དད་དུ་སྣང་བ་མ་ཡིན་ཏེ། གསལ་བ་ལས་རྫས་ཡན་གར་བར་མཐོང་བ་མ་ཡིན་པའི་ཕྱིར་ཞེས་པ་དང༌། བུམ་པའི་གསལ་བ་འཛིན་པའི་ཚེ་ན་ཡང་ཤེས་པ་ལ་བུམ་པའི་གསལ་བ་དེའི་མིང་ངམ་སྒྲ་དང་ཁ་དོག་དང་དབྱིབས་ཀྱི་ངོ་བོ་ལས་སྤྱི་རྫས་གཞན་སྣང་བ་མེད་པའི་ཕྱིར་ཞེས་ལྷའིའོ།། རྒྱན་ལས་ནི། ìམིག་སོགས་རྐྱེན་གསུམ་ལ་སྤྱི་ཐ་དད་ཡོད་དོ་ཞེ་ན། རྐྱེན་གསུམ་ལ་སྤྱི་ཐ་དད་པ་མེད་དེ། རྣམ་པ་འགས་ཀྱང་རྣམ་ཤེས་ལས་སྤྱི་དེའི་དངོས་པོ་ཐ་དད་དུ་སྣང་བ་མེད་པའི་ཕྱིར་རོ། ། དབང་པོ་རྣམས་ལ་ལྟ་བ་པོ་རྣལ་འབྱོར་མངོན་སུམ་ཡོད་ན་དེའི་ལུས་ཐ་དད་དུ་སྣང་བར་འགྱུར་ཏེ།
རྐྱེན་གཉིས་ལས་ཐ་དད་པའི་གཟུགས་ཅན་ཡིན་པའི་ཕྱིར། î ཞེས་གསུངས་སོ།། བརྒྱད་པ་དོན་བྱེད་ནུས་སྟོང་གི་རྟགས་ཀྱིས་བསྒྲུབ་པ་ནི། དེ་ཕྱིར་དེ་ནི་ཤེས་ཙམ་གྱི། ། དོན་བྱེད་པར་ཡང་མི་རུང་ངོ༌།། དེ་མི་རུང་ཕྱིར་རང་བཞིན་མེད། ། དེ་ནི་དངོས་མེད་མཚན་ཉིད་ཡིན།། ༥༠ ཅེས་སྨོས་ཏེ། མངོན་སུམ་ལ་དངོས་པོའི་ངོ་བོར་མི་སྣང་བ་དེའི་ཕྱིར། སྤྱི་དེ་ནི་རང་འཛིན་ཤེས་པ་བསྐྱེད་པ་ཙམ་གྱིས་དོན་བྱེད་པར་ཡང་མི་རུང་ངོ༌། །
གང་གི་ཕྱིར་དོན་བྱེད་པ་དེ་མི་རུང་བ་དེའི་ཕྱིར། སྤྱི་དེ་ནི་དངོས་པོའི་རང་བཞིན་དུ་མེད་པ་ཞེས་བྱ་སྟེ། དོན་བྱེད་མི་ནུས་པ་དེ་ནི་དངོས་པོར་མེད་པའི་མཚན་ཉིད་ཡིན་པའི་ཕྱིར་རོ།། བཞི་པ་རང་མཚན་དངོས་པོར་བསྟན་པ་ནི། ཇི་སྐད་བཤད་ལས་བཟློག་གང་ཡིན། ། དེ་ནི་རང་གི་མཚན་ཉིད་འདོད།། ཅེས་སྨོས་ཏེ། གོང་དུ་ཇི་སྐད་བཤད་པའི་སྒྲའི་དངོས་ཀྱི་བརྗོད་བྱ་ཡིན་པ་ལ་སོགས་པ་སྤྱི་མཚན་དངོས་མེད་དུ་བསྒྲུབས་པའི་གཏན་ཚིགས་བརྒྱད་ལས་བཟློག་པ་སྒྲའི་དངོས་ཀྱི་བརྗོད་བྱ་མ་ཡིན་པ་ལ་སོགས་པ་གང་ཡིན་པ་དེ་ནི་རང་གི་མཚན་ཉིད་དངོས་པོར་བསྒྲུབ་པའི་གཏན་ཚིགས་སུ་འདོད་པ་ཡྀན་ནོ།། ལྔ་པ་སྤྱི་མཚན་གྱི་དབྱེ་བ་བཤད་པ་ནི། དངོས་དང་དངོས་མེད་གཉིས་ཀ་ལ། །
བརྟེན་ཕྱིར་སྤྱི་དེའང་རྣམ་པ་གསུམ།། ༥༡ ཞེས་སྨོས་ཏེ། དངོས་པོར་ཡོད་པ་དང༌། དངོས་པོར་མེད་པ་དང༌། དེ་གཉིས་ཀ་ལ་བརྟེན་པའི་སྤྱི་གསུམ་ཡོད་པའི་ཕྱིར། སྤྱི་དེ་ལའང་རྣམ་པ་གསུམ་དུ་ཡོད་པར་ཤེས་པར་བྱའོ་ཞེས་པ་ལྷའིའོ། ། རྒྱན་ནི་གཞན་དུ་བཞེད་དོ། ། གཞན་དག་ན་རེ། གལ་ཏེ་དངོས་བརྟེན་དངོས་འབྲེལ་ཕྱིར། ། དངོས་པོ་ཤེས་འགྱུར་ཞེ་ན་་་་༌།།
ཞེས་སྨོས་ཏེ། གལ་ཏེ་དངོས་པོ་ལ་བརྟེན་པའི་སྤྱི་ཡོད་ན་ཁོ་བོ་ཅག་གི་འདོད་པ་གྲུབ་སྟེ། དེ་འཛིན་པའི་རྟོག་པས་སྣང་ཡུལ་དངོས་པོ་དང་འབྲེལ་བ་འཛིན་པའི་ཕྱིར། དངོས་པོ་སྣང་ནས་ཤེས་པར་འགྱུར་རོ་ཞེ་ན། བཤད་པ། ་་་་་་་་་་་་་་་་ མིན། ། ལན་བཏབ་ཕྱིར་དང་འདས་སོགས་ལ།། རྣམ་པ་གཞན་དུ་མཐོང་ཕྱིར་རོ།། ༥༢ ཞེས་སྨོས་ཏེ། དངོས་པོ་ལ་བརྟེན་པའི་སྤྱི་འཛིན་པའི་རྟོག་པས་དངོས་པོ་སྣང་ནས་འཛིན་པ་མིན་ཏེ།
བརྗོད་བྱ་ཉིད་ཕྱིར་དེ་དངོས་མིན། ། ཅེས་སོགས་སུ་སྤྱི་འཛིན་རྟོག་པས་རང་མཚན་སྣང་ནས་འཛིན་པ་ལ་ཚད་མས་གནོད་པར་ལན་བཏབ་ཟིན་པའི་ཕྱིར་དང༌། འདས་པ་དང་མ་འོངས་པ་ལ་སོགས་པའི་བུམ་པར་རྟོག་པ་ལ་རང་མཚན་སྣང་བ་ལས་རྣམ་པ་གཞན་དུ་རང་མཚན་མི་སྣང་བར་མཐོང་བས་གཏན་ཚིགས་མ་གྲུབ་པའི་ཕྱིར་རོ། ། གཞན་དག་ན་རེ། གལ་ཏེ་དངོས་ཆོས་ཉིད་ཉམས་ན།། ཞེས་སྨོས་ཏེ། གལ་ཏེ་དངོས་པོ་ལ་བརྟེན་པའི་སྤྱི་འཛིན་རྟོག་པ་དེ་དངོས་པོའི་ཆོས་འབྲས་བུ་ཉིད་ཡིན་པ་ཉམས་ཏེ། ཡུལ་དངོས་པོ་མེད་པར་ཡང་སྐྱེ་བའི་ཕྱིར་ཞེ་ན། བཤད་པ། དངོས་པོར་འཛིན་པ་སྔོན་འགྲོ་ཅན། །
དེ་ཤེས་ཡིན་ཕྱིར་ཉེས་འདི་མེད།། ཅེས་སྨོས་ཏེ། དངོས་པོར་འཛིན་པའི་དབང་པོའི་རྣམ་པར་ཤེས་པ་སྔོན་དུ་འགྲོ་བ་ཅན་ཡིན་ཅིང༌། དབང་ཤེས་ཀྱི་ཡུལ་དེ་ལ་ཞེན་ནས་ཤེས་པ་ཡིན་པའི་ཕྱིར། དངོས་པོ་ལ་བརྟེན་པའི་སྤྱི་འཛིན་ནི་འབྲས་བུ་མ་ཡིན་པའི་ཉེས་པ་འདི་མེད་དོ།། དྲུག་པ་དོན་དམ་པར་གཞལ་བྱ་རང་མཚན་གཅིག་པུར་བསྟན་པ་ལ་གསུམ། དངོས་དང༌། གཞལ་བྱ་གཉིས་སུ་གསུང་བའི་རྒྱུ་མཚན། རྩོད་པ་སྤང་བའོ། ། དང་པོ་ལ་གཉིས།
སྤྱིའི་དོན་དང༌། གཞུང་གི་དོན་ནོ།། དང་པོ་ལ། གཞལ་བྱ་རང་མཚན་དང་སྤྱི་མཚན་གཉིས་སུ་གསུངས་པ་ནི། མངོན་སུམ་གྱིས་རང་མཚན་མངོན་སུམ་དུ་རྟོགས་པ་དང༌། རྗེས་དཔག་གིས་ལྐོག་ཏུ་གྱུར་པའི་ཚུལ་གྱིས་རྟོགས་པའི་དབང་དུ་བྱས་ནས་སྤྱི་མཚན་གཞལ་བྱར་གསུངས་པ་ཡིན་གྱི། རྟོག་པས་སྒྲོ་མ་བཏགས་པར་ཡུལ་རང་གི་ངོ་བོས་གྲུབ་པའི་གཞལ་བྱ་ནི་རང་མཚན་གཅིག་པུ་ཡིན་ཏེ། འབྲས་བུ་དོན་གཉེར་གྱི་སྐྱེས་བུའི་དགོས་དོན་བསྒྲུབ་ནུས་ཀྱི་གཞལ་བྱ་ནི་རང་མཚན་ཁོ་ན་ཡིན་པའི་ཕྱིར་དང༌། སྤྱི་མཚན་ནི་དགོས་དོན་བསྒྲུབ་ནུས་མ་ཡིན་པའི་ཕྱིར་རོ། ། འདིར་འགྲེལ་པ་རྣམས་ལས།
རང་མཚན་དེ་ཉིད་སྤྱི་མཚན་དུ་འཇལ་ཚུལ་ལ་བལྟོས་ནས་བཞག་གི ། སྤྱི་ཞེས་བྱ་བ་ནི་མེད་དོ་ཞེས་བྱ་བ་དང༌། ཤཱཀྱ་བློའི་འགྲེལ་བཤད་དུ། སྤྱི་གཞལ་བྱ་རང་རྒྱུད་པར་མེད་ཅེས་བཤད་པ་ནི། སྤྱི་ཞེས་བྱ་བ་རྟོག་པས་སྒྲོ་བཏགས་པ་ཙམ་ཡིན་ལ། ཡང་དག་པར་ན་སྤྱི་མེད་པས། རང་མཚན་ནི་སྤྱིར་སྒྲོ་འདོགས་པའི་གདགས་གཞིར་བསྟན་པ་ཡིན་གྱི། རང་མཚན་དེ་ཉིད་སྤྱི་མཚན་དུ་བཞེད་པ་ནི་མ་ཡིན་ཏེ། རང་མཚན་དང་སྤྱི་མཚན་གཉིས་ནི་ཤིན་ཏུ་འགལ་བའི་ཕྱིར་ཏེ། དོན་བྱེད་ནུས་དང་མི་ནུས་ཕྱིར། །
ཞེས་དང༌། དོན་དམ་དོན་བྱེད་ནུས་པ་གང༌། ། ཞེས་དང༌། གཞན་ནི་ཀུན་རྫོབ་ཡོད་པ་སྟེ། ། ཞེས་སོགས་གཞུང་དུ་མ་དང་དངོས་སུ་འགལ་བའི་ཕྱིར་རོ། ། གལ་ཏེ་སྤྱི་མཚན་མེད་དེ། མངོན་སུམ་དང་རྗེས་སུ་དཔག་པའི་ཚད་མ་གཉིས་ཀས་རང་མཚན་རྟོགས་པས་བཤད་པས་སོ་སྙམ་ན། དེ་ནི་མ་ཡིན་ནོ། ། སྤྱི་མཚན་རྟོགས་པའི་ཚད་མས་ཀྱང་འཇུག་ཡུལ་རང་མཚན་ལ་མ་དམིགས་པར་ཡུལ་རྟོགས་མི་ནུས་པར་བསྟན་པ་ཡིན་གྱི། སྤྱི་མཚན་ལ་སྐུར་བ་འདེབས་པ་ནི་མ་ཡིན་ནོ། །
གལ་ཏེ་ཡང་དག་པར་སྤྱི་མཚན་མེད་པར་འདོད་ན། ཚད་མ་ཡང་མངོན་སུམ་གཅིག་པུར་འགྱུར་བས་ཚུ་རོལ་མཛེས་པ་བའི་གྲུབ་པའི་མཐའ་ལ་རེག་པར་འགྱུར་རོ་ཞེ་ན། དེ་ནི་མ་ཡིན་ཏེ། ཡང་དག་པར་སྤྱི་མཚན་གཞལ་བྱ་མ་ཡིན་ཀྱང་སེལ་ངོར་ཤིན་ཏུའང་གཞལ་བྱ་ཡིན་པས་འགལ་བ་མེད་དོ། ། ཅི་སྟེ་ཡང་དོན་དམ་པར་གཞལ་བྱ་མ་ཡིན་པ་ཉིད་ཀྱི་ཕྱིར། སྤྱི་མཚན་གཞལ་བྱ་མ་ཡིན་པར་འགྱུར་རོ་ཞེ་ན། དེ་ལྟར་ཡིན་ན་ཧ་ཅང་ཐལ་བར་འགྱུར་ཏེ། ཚད་མ་དང་ཚད་མ་མ་ཡིན་པའི་རྣམ་གཞག་ཐམས་ཅད་ཐ་སྙད་དུ་འཇོག་པ་ཡིན་པའི་ཕྱིར་རོ། ། དེ་ལྟར་ན་རྗེས་སུ་དཔག་པ་ནི་རང་མཚན་མ་ཡིན་པ་ཞིག་ལ་རང་མཚན་དུ་མངོན་པར་ཞེན་པའི་ཕྱིར་འཁྲུལ་བ་ཡིན་ལ། དེ་ལྟར་ནའང་རང་མཚན་མ་ཡིན་པ་རྣམ་པར་བཅད་ནས་ཞུགས་པས་དོན་རང་མཚན་ཐོབ་པ་ལ་བསླུ་བ་མེད་པའི་ཕྱིར་ཚད་མ་ཉིད་དུ་རྣམ་པར་བཞག་གོ།
འདིར་ལ་ལ་དག་ཚད་མ་ཡིན་ན་མ་འཁྲུལ་བ་དགོས་སོ་ཞེས་བཞེད་པ་ནི་གཞུང་གི་དོན་ལ་མ་ཞུགས་པ་སྟེ། མི་བསླུ་བའི་དོན་འབྲེལ་བ་ལ་བཤད་ལ། དེ་ཙམ་གྱིས་ཚད་མར་འགྱུར་བ་མ་མཁྱེན་པར་ཟད་དོ། ། དེས་ན་རྗེས་སུ་དཔག་པ་ལ་མ་འཁྲུལ་བ་དང༌། རང་མཚན་སྣང་ནས་རྟོགས་པར་འདོད་པ་ནི་གཞུང་གི་དགོངས་པ་ལས་ཕྱི་རོལ་ཏུ་གྱུར་པའོ།། འོ་ན་ནོར་བུའི་འོད་ལ་ནོར་བུར་འཁྲུལ་བ་འདི་ཚད་མའི་དཔེར་གསུངས་པ་ཇི་ལྟར་ཡིན་ཅེ་ན། རྒྱན་མཛད་པས་ནི། ནོར་འོད་མཐོང་བའི་མིག་ཤེས་ནོར་བུའི་འོད་ལ་མངོན་སུམ་ཡིན་ཀྱང་རྟོག་པས་ནོར་བུར་འཁྲུལ་ནས་ཞུགས་པས་ནོར་བུའི་འོད་དེ་ནོར་བུར་འབྲེལ་བའི་སྟོབས་ཀྱིས་འཇུག་ཡུལ་ནོར་བུ་ཐོབ་པའི་ཆ་ནས་ཚད་མར་བཞེད་དེ། དཔེར་ན་ལ་ལ་དུ་བ་མཐོང་བའི་མིག་ཤེས་དུ་བ་ལ་མངོན་སུམ་ཡིན་ཀྱང་རྗེས་དཔག་གིས་མེ་མ་ཡིན་པ་རྣམ་པར་བཅད་ཙམ་ལ་མེར་འཁྲུལ་ནས་ཞུགས་པས་མེ་དང་དུ་བ་གཉིས་འབྲེལ་བའི་སྟོབས་ཀྱིས་འཇུག་ཡུལ་མེ་ཐོབ་པའི་ཆ་ནས་ཚད་མར་འགྱུར་བ་བཞིན་ནོ་ཞེས་བཞེད་ལ། ལྷ་ཤཱཀྱ་དཔོན་སློབ་ནི།
འབྲས་རྟགས་ལ་བརྟེན་པའི་རྗེས་སུ་དཔག་པར་བཞེད་ ཀྱང༌། སྒྲོན་མེའི་འོད་ལ་ནོར་བུར་འཛིན་པའི་བློ་དང་ལོག་ཤེས་སུ་ཁྱད་པར་མེད་པར་གསུངས་པ་དང་དངོས་སུ་འགལ་བས་མི་འཐད་དོ། ། དོན་ནི་འདི་ཡིན་ཏེ། འཇུག་ཡུལ་ཐོབ་པ་ལ་བསླུ་བ་མེད་པའི་རྟེན་ཙམ་བྱེད་པའི་ཆ་ནས་ཚད་མའི་དཔེར་གསུངས་པ་ཡིན་ནོ། ། དེས་ན་ནོར་བུའི་འོད་ལ་ནོར་བུར་འཁྲུལ་བ་དང༌། སྒྲོན་མེའི་འོད་ལ་ནོར་བུར་འཁྲུལ་བའི་བློ་གཉིས་ཀ་ལ་ནོར་བུ་མི་སྣང་བར་མཚུངས་ཀྱང་ནོར་བུ་ཐོབ་པའི་དོན་བྱེད་པ་ལ་ཁྱད་པར་ཡོད་པ་བཞིན་དུ་རྗེས་དཔག་དང་རྗེས་དཔག་ལྟར་སྣང་གཉིས་ལ་རང་མཚན་མི་སྣང་བར་མཚུངས་ཀྱང་རང་མཚན་ཐོབ་པའི་དོན་བྱེད་པ་ལ་ཁྱད་པར་ཡོད་ཅེས་བྱ་བ་འདི་ནི་གཞུང་གི་དོན་བླ་ན་མེད་པའོ།། གཉིས་པ་གཞུང་གི་དོན་ནི། རང་གི་མཚན་ཉིད་གཅིག་གཞལ་བྱ།། ༥༣ ཡོད་མེད་ཉིད་དུ་དཔྱོད་རྣམས་ཀྱི། ། དོན་བྱ་དེ་ལས་གྲུབ་ཕྱིར་རོ།།
ཞེས་སྨོས་ཏེ། འདི་ལྟར་རང་གི་མཚན་ཉིད་དང༌། སྤྱིའི་མཚན་ཉིད་གཉིས་ལས། ཡང་དག་པར་ན་རང་གི་མཚན་ཉིད་གཅིག་པུ་གཞལ་བྱ་ཡིན་གྱི། སྤྱི་མཚན་ནི་མ་ཡིན་ཏེ། ཡོད་མེད་ཉིད་དུ་དཔྱོད་པའི་ཚད་མས་དཔྱད་པ་ལྟར་དོན་གཉེར་སྐྱེས་བུ་རྣམས་ཀྱི་ཞུགས་པས་འཇུག་ཡུལ་ཐོབ་པའི་དོན་བྱ་བ་ལ་བསླུ་བ་མེད་པ་ནི་རང་མཚན་དེ་ལས་གྲུབ་པ་ཡིན་གྱི། སྤྱི་མཚན་ལ་དཔྱད་ཞུགས་ཐོབ་གསུམ་མི་རུང་བའི་ཕྱིར་རོ།། གཉིས་པ་སྤྱིའི་མཚན་ཉིད་ནི། རང་མཚན་གཅིག་པུ་གཞལ་བྱ་ཡིན་ན། སློབ་དཔོན་ཕྱོགས་ཀྱི་གླང་པོས་མཚན་ཉིད་གཉིས་གཞལ་བྱ་ཞེས་གསུངས་པ་དང་འགལ་ལོ་ཞེ་ན།
བཤད་པ། དེ་ནི་རང་གཞན་ངོ་བོ་ཡིས། ། རྟོགས་ཕྱིར་གཞལ་བྱ་གཉིས་སུ་བཞེད།། ༥༤ ཅེས་སྨོས་ཏེ། དེ་ལྟར་མ་ཡིན་ཏེ། རང་མཚན་གཅིག་པུ་དེ་ནི་མངོན་སུམ་གྱིས་རང་གི་ངོ་བོར་སྣང་ནས་རྟོགས་པ་དང༌། རྗེས་དཔག་གིས་རང་མཚན་ལས་གཞན་སྤྱི་ཡི་ངོ་བོར་དངོས་སུ་སྣང་བའི་ཤུགས་ལས་རྟོགས་པའི་ཚུལ་གཉིས་ཡོད་པའི་ཕྱིར་སྙམ་དུ་དགོངས་ནས། ཚད་མས་གཞལ་བྱ་རྟོགས་པའི་ཚུལ་ལ་གཉིས་སུ་བཞེད་པ་ཡིན་གྱི། ཡང་དག་པར་སྤྱི་མཚན་གཞལ་བྱ་མ་ཡིན་པར་བཞེད་པས་འགལ་བ་མེད་དོ། ། ཇི་སྐད་བཤད་པའི་གཞན་གྱི་ངོ་བོས་རྟོགས་པའི་ཚད་མ་འཁྲུལ་བར་བསྟན་པའི་ཕྱིར།
ཇི་བཞིན་མངོན་ཞེན་མིན་པའི་ཕྱིར། ། གཉིས་པ་འཁྲུལ་བ་ཡིན་པར་བཞེད།། ཅེས་སྨོས་ཏེ། ཡུལ་རང་མཚན་ཇྀ་ལྟ་བ་བཞིན་མངོན་པར་ཞེན་པ་མིན་པར་རང་མཚན་མ་ཡིན་པ་ཞིག་ལ་རང་མཚན་དུ་མངོན་པར་ཞེན་པའི་ཕྱིར། ཚད་མ་གཉིས་པ་རྗེས་དཔག་ནི་འཁྲུལ་བ་ཡིན་པར་སློབ་དཔོན་བཞེད་པ་ཡིན་ནོ།། གསུམ་པ་རྩོད་པ་སྤང་བ་ལ། གཞན་དག་ན་རེ། གལ་ཏེ་གཞན་གྱི་ངོ་བོས་ནི། ། རྟོགས་ནའང་འཁྲུལ་བ་ཚད་མ་མིན།། ༥༥ ཅེས་སྨོས་ཏེ།
གལ་ཏེ་གཞན་གྱི་ངོ་བོས་སྣང་བའི་སྒོ་ནས་ནི་རྟོགས་པར་འདོད་ན། རྗེས་དཔག་ཆོས་ཅན། ཚད་མ་མིན་པར་ཐལ། སྤྱི་མཚན་ལ་རང་མཚན་དུ་འཁྲུལ་བའི་ཕྱིར། ཐལ་བ་ལས་འཁྲུལ་བ་མ་ཡིན་ཏེ། ཚད་མ་ཡིན་པའི་ཕྱིར། ཞེས་དང༌། འདུ་ཞེས་པས་རྗེས་དཔག་ཆོས་ཅན། རང་མཚན་མ་རྟོགས་པར་ཐལ། རང་མཚན་མི་སྣང་བའི་ཕྱིར།
ཐལ་བ་ལས་རང་མཚན་སྣང་བ་ཡིན་ཏེ། རྟོགས་པའི་ཕྱིར་ཞེ་ན། ཐལ་བ་དང་པོ་ལ་བརྗོད་པ། བསམ་པ་ལ་ནི་བསླུ་མེད་ཕྱིར། ། འཁྲུལ་བ་ཡིན་ཀྱང་ཚད་མ་ཉིད།། ཅེས་སྨོས་ཏེ། རྗེས་སུ་དཔག་པ་ནི། བསམ་པའི་དོན་འཇུག་ཡུལ་ལ་ནི་བསླུ་བ་མེད་པའི་ཕྱིར། སྤྱི་མཚན་ལ་རང་མཚན་དུ་འཁྲུལ་བ་ཡིན་ཀྱང་ཚད་མ་ཉིད་ཡིན་ནོ།། ཐལ་བ་གཉིས་པ་ལ་བརྗོད་པ།
རྣམ་གཞན་གྱིས་ཀྱང་རྟོགས་པ་མཐོང༌། ། ཕྱོགས་འདི་ལ་ནི་ལན་བཏབ་ཟིན།། ༥༦ ཅེས་སྨོས་ཏེ། རྗེས་སུ་དཔག་པ་ལ་རང་མཚན་མི་སྣང་ཡང་མ་རྟོགས་པར་མི་འགྱུར་ཏེ། རང་མཚན་ལས་རྣམ་པ་གཞན་སྤྱི་སྣང་བའི་ཚུལ་གྱིས་ཀྱང་རྟོགས་པར་མཐོང་བའི་ཕྱིར། གཞན་ཡང་རྗེས་དཔག་གིས་རང་མཚན་རྟོགས་ན་སྣང་དགོས་སོ་ཞེས་པའི་ཕྱོགས་འདི་ལ་ནི། བརྗོད་བྱ་ཉིད་ཕྱིར་དེ་དངོས་ཡིན་ཅེས་པ་ལན་བཏབ་ཟིན་ཏོ།། འཁྲུལ་བའི་ཤེས་པ་ཡིན་ཀྱང་འཇུག་ཡུལ་རང་མཚན་ཐོབ་པ་དཔེའི་སྒོ་ནས་བསྟན་པའི་ཕྱིར། ནོར་བུ་སྒྲོན་མེའི་འོད་དག་ལ། ། ནོར་བུའི་བློ་ཡིས་མངོན་བརྒྱུག་པ།།
ལོག་པའི་ཤེས་པར་ཁྱད་མེད་ཀྱང༌། ། ཇི་ལྟར་དོན་བྱེད་ལ་ཁྱད་ཡོད།། ༥༧ དེ་ལྟར་ཇི་བཞིན་དོན་མེད་ནའང༌། ། རྗེས་དཔག་དང་ནི་དེར་སྣང་དག། དོན་བྱེད་པ་དང་རྗེས་འབྲེལ་བས། ། ཚད་མ་ཉིད་དུ་རྣམ་པར་བཞག། ༥༨ ཅེས་སྨོས་ཏེ། དཔེར་ན་ནོར་བུའི་འོད་ལ་ནོར་བུར་འཁྲུལ་བ་དང༌། སྒྲོན་མེའི་འོད་ལ་ནོར་བུར་འཁྲུལ་བའི་བློ་གཉིས་ནོར་འོད་དང༌། སྒྲོན་མེའི་འོད་དག་ལ་ནོར་བུར་འཁྲུལ་བའི་བློ་ཡིས་མངོན་པར་བརྒྱུག་པ་ན།
དེ་གཉིས་ལོག་པའི་ཤེས་པར་ཁྱད་པར་མེད་ཀྱང་ཇི་ལྟ་ཇི་ལྟར་ནོར་བུ་ཐོབ་པའི་དོན་བྱེད་པ་ལ་ཁྱད་པར་ཡོད་པ་དེ་ལྟ་དེ་ལྟར་རྗེས་དཔག་དང་ནི་རྗེས་དཔག་མིན་ཀྱང་རྗེས་དཔག་དེར་སྣང་བ་དག་རང་ལ་སྣང་བ་ཇི་ལྟ་བ་བཞིན་དུ་དོན་རང་མཚན་སྣང་བ་མེད་པའི་འཁྲུལ་བར་འདྲ་ནའང༌། རྗེས་སུ་དཔག་པ་ནི་རང་གི་གཞལ་བྱ་དོན་བྱེད་པ་དང་རྗེས་སུ་འབྲེལ་བས་ཐོབ་པར་ནུས་པའི་ཕྱིར། ཚད་མ་ཉིད་དུ་རྣམ་པར་བཞག་གོ། དེ་ལྟར་ན་སློབ་དཔོན་ཕྱོགས་ཀྱི་གླང་པོས་ཚད་མ་གཉིས་སུ་ངེས་པའི་སྒྲུབ་བྱེད་དུ་མཚན་ཉིད་གཉིས་གཞལ་བྱ་ཞེས་འགོད་པར་མཛད་ལ། དོན་དེ་ཉིད་སློབ་དཔོན་ཆོས་ཀྱི་གྲགས་པས་ཀྱང་ཚད་མ་གཉིས་སུ་ངེས་པའི་ཤེས་བྱེད་དུ་གཞལ་བྱ་གཉིས་ཕྱིར་ཞེས་གཏན་ཚིགས་སུ་བཀོད་ནས། གཏན་ཚིགས་དེ་ཡང་དོན་བྱེད་ནུས་དང་མི་ནུས་ཕྱིར་ཞེས་བྱ་བ་ལ་སོགས་པ་ནས་བརྩམས་ཏེ་ཚད་མ་ཉིད་དུ་རྣམ་པར་བཞག་ཅེས་བྱ་བའི་མཐར་ཐུག་པས་མཚན་ཉིད་གཉིས་ཀྱི་རྣམ་པར་དབྱེ་བ་མ་འདྲེས་པར་སོ་སོར་ཤེས་པའི་ཆེད་དུ་རིགས་པའི་རྣམ་གྲངས་དུ་མས་རྒྱ་ཆེར་བསྟན་ཏོ།། དེ་ལྟར་གསུངས་པའི་དགོས་པ་ནི། སྤྱི་མཚན་ཐམས་ཅད་རྟོག་པས་སྒྲོ་བཏགས་ནས་མེད་བཞིན་དུ་ཡང་རྟོག་པ་ལ་རྣམ་པར་སྣང་བ་ཡིན་ལ། རྣམ་པར་སྣང་བཞིན་དུ་ཡང་མེད་པ་སྟེ། དོན་ལ་མི་གནས་པའོ་ཞེས་ཤེས་པར་འགྱུར་རོ། །
དེ་ལྟར་ཤེས་པས་རྣམ་པར་རྟོག་པ་ཐམས་ཅད་ཡུལ་ལ་འཁྲུལ་བར་གོ་ནས་ཡུལ་ལ་ཆགས་པ་དང་ཞེན་པ་ལ་སོགས་པ་བདག་དང་བདག་གི་བའི་ཡུལ་སུན་དབྱུང་བར་འགྱུར་ལ། དེའི་ཚེ་ཡུལ་ཅན་གྱི་རྟོག་པའང་རང་ཞི་བར་འགྱུར་བས་འཁོར་བའི་རྩ་བ་ཆད་པའོ། ། མངོན་སུམ་ནི་ཡུལ་གསལ་བར་སྣང་ཡང་དེར་ཞེན་པ་མེད་པའི་ཕྱིར་སྒྱུ་མའི་སྣང་བ་ལྟར་ཤེས་པར་བྱའོ་ཞེས་པ་ནི་སྡེ་བདུན་མདོ་དང་བཅས་པའི་དགོངས་པ་བླ་ན་མེད་པ་སྟེ་ཞར་ལ་འོངས་པའོ།། བདུན་པ་ཚད་མའང་གཉིས་སུ་གྲུབ་པ་ནི། གང་ལ་དོན་གྱི་ནུས་པ་ལས། ། རྗེས་འགྲོ་ལྡོག་པ་ཅན་གྱི་བློ།། དེ་ལ་འཛིན་པ་རང་དབང་ཅན། ། དེ་ལས་གཞན་དངོས་དབང་པོ་འདས།། ༥༩ མ་མཐོང་བདག་ཉིད་ངོ་བོ་དེ། ། རྟོགས་པའི་རྟེན་ནི་དོན་གཞན་ཡིན།།
ཅེས་སྨོས་ཏེ། དེ་ལ་མངོན་སུམ་དང༌། རྗེས་སུ་དཔག་པ་གཉིས་ལས། མངོན་སུམ་གང་ལ་གཟུང་བའི་དོན་གྱི་ནུས་པ་ལས་རྗེས་སུ་འགྲོ་ལྡོག་བྱེད་པ་ཅན་གྱི་བློ་ཡིན་པའི་ཕྱིར། གཟུང་བའི་དོན་རང་མཚན་དེ་ལ་རྟགས་སོགས་རྒྱུ་མཚན་གཞན་གྱི་དབང་དུ་མ་གྱུར་བའི་འཛིན་པ་རང་དབང་ཅན་ཡིན་ལ། མངོན་སུམ་དེ་ལས་གཞན་པའི་དངོས་པོ་རྗེས་སུ་དཔག་པའི་ཚད་མ་ནི། དབང་པོ་ལས་འདས་པའི་ལྐོག་ཏུ་གྱུར་པའི་དོན་ལ་འཛིན་པ་རང་དབང་ཅན་མ་ཡིན་ཏེ། མངོན་སུམ་དུ་མ་མཐོང་བའི་བདག་ཉིད་ལྐོག་ཏུ་གྱུར་པའི་བསྒྲུབ་བྱའི་ངོ་བོ་དེ་རྟོགས་པའི་རྟེན་ནམ་ཐབས་ནི་གཏན་ཚིགས་སོགས་དོན་གཞན་ལ་བལྟོས་པ་ཡིན་པའི་ཕྱིར་རོ། ། གཏན་ཚིགས་དེ་ཡང་གང་ཞེ་ན། བཤད་པ།
གལ་ཏེ་དེ་རྟེན་དང་འབྲེལ་ཅན། ། ཡིན་ན་དེ་ཚེ་གོ་བྱེད་ཉིད།། ༦༠ དེ་ཚེ་གོ་བྱེད་རྗེས་འགྲོ་བ། ། སྤྱི་ཡི་ངོ་བོ་ཉིད་དུ་རྟོགས།། དེས་ན་ལྐོག་གྱུར་དོན་ཐམས་ཅད། ། ཁྱད་པར་དུ་ནི་རྟོགས་མི་འགྱུར།། ༦༡ ཞེས་སྨོས་ཏེ། གལ་ཏེ་རྟགས་དེའི་རྟེན་ཆོས་ཅན་དང་འབྲེལ་བ་ཅན་གྱི་ཕྱོགས་ཆོས་ དང༌། རྟེན་བསྒྲུབ་བྱའི་ཆོས་དང་འབྲེལ་བའི་རྗེས་སུ་འགྲོ་ལྡོག་གི་ཁྱབ་པ་གྲུབ་པའི་ཚུལ་གསུམ་ཚང་བ་ཡིན་ན་དེའི་ཚེ་བསྒྲུབ་བྱ་བསྒྲུབ་པའི་གོ་བྱེད་ཉིད་ཡིན་ལ། གང་གི་ཚེ་ཚུལ་གསུམ་ཚང་བ་གོ་བྱེད་ཡིན་པ་དེའི་ཚེ་རྗེས་སུ་དཔག་པའི་ཚད་མ་ནི།
གོ་བྱེད་རྟགས་ཀྱི་རྗེས་སུ་འགྲོ་བའི་བསྒྲུབ་བྱའི་ཆོས་སྤྱི་ཡི་ངོ་བོ་ཐུན་མོང་བར་གྱུར་པ་ཉིད་དུ་ཆོས་ཅན་ལ་རྟོག་པ་དེས་ན་ལྐོག་ཏུ་གྱུར་པའི་དོན་ཐམས་ཅད་ལ་རང་མཚན་ཁྱད་པར་དུ་ནི་རྟོགས་པར་མི་འགྱུར་རོ། ། དེ་ཉིད་ཀྱི་གཞུང་འཛུགས་པར་བྱ་བའི་ཕྱིར། འབྲེལ་བ་ཅན་གྱི་ཆོས་ལས་ནི། ། ཆོས་ཅན་ལ་རྟོགས་སྐྱེ་བ་གང༌།། དེས་ན་རྗེས་དཔག་ལྐོག་གྱུར་གྱི། ། སྒྲུབ་བྱེད་གཅིག་ཏུ་ངེས་པ་ཡིན།། ༦༢ ཅེས་སྨོས་ཏེ། བསྒྲུབ་བྱའི་ཆོས་དང་འབྲེལ་བ་ཅན་གྱི་ཆོས་གཏན་ཚིགས་དེ་ལས་ནི་ཆོས་ཅན་ལ་བསྒྲུབ་བྱའི་ཆོས་ཀྱི་རྟོགས་པ་སྐྱེ་བ་གང་ཡིན་པ་དེས་ན་རྗེས་སུ་དཔག་པའི་ཚད་མ་ཡིན་ལ། བསྒྲུབ་བྱ་ལྐོག་ཏུ་གྱུར་པའི་དོན་ཅན་གྱི་སྒྲུབ་བྱེད་ཀྱང་རྗེས་སུ་དཔག་པའི་ཚད་མ་གཅིག་པུ་དེ་ཉིད་དུ་ངེས་པ་ཡིན་ནོ།། འདི་ལ་སློབ་དཔོན་ལྷ་དབང་བློས།
ìམངོན་སུམ་དང་ལྐོག་ཏུ་གྱུར་པའི་མཚན་ཉིད་དེའང་རྟོགས་པ་པོ་དེ་ལྟར་གྱི་གནས་སྐབས་ལ་བལྟོས་པ་ཡིན་ནམ་î ཞེས་དང༌། ཤཱཀྱ་བློ་གྲོས་ཀྱི་འགྲེལ་བཤད་ལས། ìའཚོལ་བར་ཡང་སྣང་བ་ཡིན་ཏེ། མངོན་སུམ་ཡང་གཞན་དུ་ལྐོག་ཏུ་གྱུར་པ་ཉིད་ཀྱི་ཕྱིར་དང༌། ལྐོག་ཏུ་གྱུར་པ་ཡང་མངོན་སུམ་ཉིད་དུ་འགྱུར་བའི་ཕྱིར་རོ།། î ཞེས་དང༌། སློབ་དཔོན་ཆོས་མཆོག་གིས་ཀྱང༌། ìམངོན་སུམ་དང་མངོན་སུམ་མ་ཡིན་པ་འདི་ཉིད་ཀྱང་རྟོགས་པ་པོ་གཅིག་ལ་བལྟོས་པའི་ཕྱིར། î ཞེས་སོགས་གང་གསུངས་པ་འདི་ལ་རྗེས་དཔག་གིས་རང་མཚན་སྣང་ནས་རྟོགས་སོ་ཞེས་འཁྲུལ་བར་མི་བྱ་སྟེ། ལུང་འདི་དག་གིས་ནི་རང་སྤྱི་མ་ཕྱེ་བའི་སྒྲ་མི་རྟག་ཅེས་པའམ་ལ་མེ་ལྡན་ཙམ་ཚད་མ་གཉིས་ཀར་གྱིས་རྟོགས་པར་བསྟན་པ་ཙམ་ཡིན་ནོ། །
དེས་ན་རྗེས་དཔག་གིས་རང་མཚན་ལ་ཞེན་པ་ཙམ་ཡིན་གྱི། དེའི་དངོས་ཀྱི་གཞལ་བྱ་ནི་སྤྱི་མཚན་ཁོ་ནའོ་ཞེས་ཤེས་པར་བྱའོ། ། གསུམ་པ་དོན་བསྡུ་བ་ནི། མངོན་སུམ་ལྐོག་ཏུ་གྱུར་པ་ལས། ། གཞལ་བྱ་གཞན་ནི་ཡོད་མ་ཡིན།། དེ་ཕྱིར་གཞལ་བྱ་གཉིས་ཉིད་ཀྱིས། ། ཚད་མ་གཉིས་སུ་བཞེད་པ་དང༌།། ༦༣ གཞལ་བྱ་གཉིས་ནི་མཐོང་བའི་ཕྱིར། ། གསུམ་གཅིག་གྲངས་ནི་བསལ་བ་ཡིན།། ཅེས་སྨོས་ཏེ།
གཞལ་བྱ་ལ་མངོན་སུམ་དུ་གྱུར་པ་དང་ལྐོག་ཏུ་གྱུར་པ་ལས་མ་གཏོགས་པའི་གཞལ་བྱ་གཞན་གསུམ་པ་ལ་སོགས་པ་ནི་ཡོད་པ་མ་ཡིན་པ་དེའི་ཕྱིར་གཞལ་བྱ་གཉིས་སུ་ངེས་ལ། གཞལ་བྱ་གཉིས་སུ་ངེས་པ་ཉིད་ཀྱི་ཕྱིར། ཡུལ་ཅན་ཚད་མའང་གཉིས་སུ་ངེས་པར་སློབ་དཔོན་ཕྱོགས་ཀྱི་གླང་པོས་བཞེད་པ་དང༌། གང་གི་ཕྱིར་གཞལ་བྱ་ལ་རང་མཚན་དང་སྤྱི་མཚན་གཉིས་སུ་ངེས་པ་ནི་ཚད་མས་མཐོང་བ་དེའི་ཕྱིར། སྒྲ་ལས་བྱུང་བ་སོགས་གསུམ་ནས་དྲུག་གི་བར་དང༌། མངོན་སུམ་གཅིག་པུར་འདོད་པའི་གྲངས་ནི་བསལ་བ་ཡིན་ནོ།། ཇི་སྐད་དུ་ལྷས། ìགཞལ་བྱ་གཉིས་བསྟན་པས་ཚད་མ་གསུམ་པ་སོགས་དང་ཚད་མ་གཅིག་བསལ་ཞིང༌། སློབ་དཔོན་གྱིས་མངོན་སུམ་མ་ཡིན་པའི་ཚད་མ་ཡང་ཡོད་དོ་ཞེས་བསྟན་ཏོ། ། གང་གི་ཕྱིར་གཞལ་བྱ་གཞན་གསུམ་པ་མེད་པའི་ཕྱིར།
ཚད་མ་གསུམ་པ་ལ་སོགས་པ་ཡོད་པ་མ་ཡིན་ནོ།། î ཞེས་དང༌། རྒྱན་ལས་ཀྱང༌། ìགཞལ་བྱ་གཉིས་ལས་གཞན་པའི་གཞལ་བྱ་མེད་པའི་ཕྱིར་ཚད་མ་གཞན་མེད་དོ་ཞེས་བསྟན་པ་ཡིན་ནོ། ། དེ་ལྟར་ན་ནི་གཞལ་བྱ་གཉིས་པ་ཡོད་པའི་ཕྱིར། ཚད་མ་གཅིག་མ་ཡིན་ལ། གསུམ་པ་ལ་སོགས་པ་ཡང་མ་ཡིན་ནོ།། î ཞེས་གསུངས་སོ།། གསུམ་པ་རྩོད་པ་སྤང་བ་ལ། རྩོད་པ་དང༌།
ལན་གཉིས། དང་པོ་ལ། ཚུ་རོལ་མཛེས་པ་བ་ན་རེ། མེད་པ་གཞལ་བྱ་མ་ཡིན་ཕྱིར། ། གཅིག་ཉིད་ཅེ་ན་་་་་་་་་་་་་་་་༌།། ཞེས་སྨོས་ཏེ། ལྐོག་ཏུ་གྱུར་པའི་དོན་འཇིག་རྟེན་ཕ་རོལ་ལ་སོགས་པ་མེད་པ་ཉིད་ཀྱི་ཕྱིར་གཞལ་བྱ་མ་ཡིན་ཏེ་རི་བོང་གི་རྭ་བཞིན་ནོ། ། དེས་ན་ལྐོག་ཏུ་གྱུར་པ་ནི་གཞལ་བྱ་མ་ཡིན་པའི་ཕྱིར། གཞལ་བྱ་ནི་མངོན་གྱུར་གཅིག་པུ་ཉིད་དུ་ངེས་སོ། ། དེས་ན་ལྐོག་གྱུར་སྒྲུབ་བྱེད་ཀྱི་རྟགས་འཁྲུལ་བའི་ཕྱིར།
རྗེས་དཔག་ཚད་མ་མི་སྲིད་ལ། དེའི་ཕྱིར་ཚད་མ་ཡང་མངོན་སུམ་གཅིག་པུ་ཉིད་དོ་ཞེ་ན། གཉིས་པ་ལན་ལ་ལྔ། དོན་དམ་པར་གཞལ་བྱ་གཅིག་ཡིན་པ་འདོད་པ་གྲུབ། རྗེས་དཔག་ཚད་མར་རང་ཉིད་ཀྱིས་ཁས་བླངས། རྟགས་ཐམས་ཅད་འཁྲུལ་བ་དགག རྗེ་དཔག་ཚད་མ་མིན་ན་ཧ་ཅང་ཐལ་བ། དོན་བསྡུ་བའོ། ། དང་པོ་ནི། ་་་་་་་་་་་་ ཁོ་བོའང་འདོད།།
༦༤ ཅེས་སྨོས་ཏེ། དོན་དམ་པར་གྲུབ་པའི་གཞལ་བྱ་ནི་རང་མཚན་གཅིག་པུར་སངས་རྒྱས་པ་ཁོ་བོའང་འདོད་པས་གྲུབ་ཟིན་སྒྲུབ་པ་ཡིན་ནོ། ། ཇི་སྐད་དུ་ལྷས། ìའདི་ལྟར་རང་གི་མཚན་ཉིད་རང་གི་ངོ་བོ་དང༌། གཞན་གྱི་ངོ་བོས་རྟོགས་པའི་ཕྱིར་གཞལ་བྱ་གཉིས་སུ་རྣམ་པར་བཞག་པ་ཡིན་ནོ། ། རང་གི་མཚན་ཉིད་ལ་གཞལ་བྱ་གཞན་སྤྱི་ནི་ཡོད་པ་མ་ཡིན་པ་དེ་ལྟར་ན་གྲུབ་པ་ལ་སྒྲུབ་པ་ཡིན་ནོ་î ཞེས་དང༌། རྒྱན་ལས་ཀྱང༌། ìའདི་ནི་འདོད་པ་ཉིད་ཡིན་ཏེ། རང་གི་མཚན་ཉིད་ལས་གཞན་པའི་གཞལ་བྱ་ནི་མེད་པ་ཡིན་ལ། དེའང་གཞལ་བྱ་མ་ཡིན་གྱི།
རང་གི་མཚན་ཉིད་གཅིག་ཉིད་གཞལ་བྱ་ཡིན་ནོ། ། དེ་ཉིད་རང་དང་གཞན་གྱི་ངོ་བོ་དག་གིས་རྟོགས་པའི་ཕྱིར་སྤྱི་དང་རང་གི་མཚན་ཉིད་ཡིན་ནོ།། î ཞེས་གསུངས་སོ།། གཉིས་པ་རྗེས་དཔག་ཚད་མར་རང་ཉིད་ཀྱིས་ཁས་བླངས་པ་ལ་གཉིས། དགག་པའི་རྟགས་ལ་བརྟེན་པའི་རྗེས་དཔག་ཚད་མར་ཁས་བླངས། སྒྲུབ་པའི་རྟགས་ལ་བརྟེན་པའི་རྗེས་དཔག་ཚད་མར་ཁས་བླངས་པའོ། ། དང་པོ་ནི། མེད་པའང་ངེས་ཕྱིར་གཞལ་བྱ་ནི། ། མིན་ལ་མ་ངེས་པ་ཉིད་དམ།། དེ་ངེས་ཚད་མ་གཉིས་པ་ཉིད།།
ཅེས་སྨོས་ཏེ། ཚུ་རོལ་མཛེས་པ་བ་ཁྱོད་ཀྱིས་རྟགས་སུ་བཀོད་པའི་མེད་པ་དེའང་ཚད་མའི་གཞལ་བྱར་ངེས་པའི་ཕྱིར། ལྐོག་ཏུ་གྱུར་པའི་དོན་དང་འཇིག་རྟེན་ཕ་རོལ་གཞལ་བྱ་ནི་མིན་པར་སྒྲུབ་པ་ལ་ཁྱབ་པ་མ་ངེས་པར་འགྱུར་བ་ཉིད་དམ། ཡང་ན་མེད་པའི་རྟགས་ལས་ལྐོག་ཏུ་གྱུར་པའི་འཇིག་རྟེན་ཕ་རོལ་གཞལ་བྱ་མ་ཡིན་པ་དེ་ངེས་པའི་ཚད་མ་ནི་ཚད་མ་གཉིས་པ་རྗེས་དཔག་ཉིད་དུ་ཐལ། ཚད་མའི་ཁྱད་པར་གང་ཞིག མངོན་སུམ་མ་ཡིན་པའི་ཕྱིར། གལ་ཏེ་གཏན་ཚིགས་མ་གྲུབ་སྟེ། དབང་པོའི་མངོན་སུམ་མོ་ཞེ་ན། བཤད་པ། མེད་ལ་དབང་སྐྱེས་བློ་མིན་ཏེ།།
༦༥ དོན་གྱི་སྟོབས་ལས་སྐྱེས་པའི་ཕྱིར། ། དོན་གྱི་ནུས་ལ་བལྟོས་མེད་ན།། བར་ཆོད་ལ་སོགས་ཡོད་ན་ཡང༌། ། དབང་སྐྱེས་བློ་ནི་སྐྱེ་བར་འགྱུར།། ༦༦ ཞེས་སྨོས་ཏེ། དབང་པོ་ལས་སྐྱེས་པའི་བློ་མངོན་སུམ་ནི། ལྐོག་ཏུ་གྱུར་པའི་དོན་གཞལ་བྱར་མེད་པ་ལ་འཇལ་བྱེད་དུ་འཇུག་པ་མིན་ཏེ། རང་གི་གཟུང་བའི་དོན་གྱི་སྟོབས་ལས་སྐྱེས་པའི་ཕྱིར་དང༌། གཟུང་དོན་གྱི་ནུས་པ་ལ་བལྟོས་པ་མེད་པར་སྐྱེ་ན་བར་ཆོད་ལ་སོགས་པ་ཡོད་ན་ཡང་དབང་པོ་ལས་སྐྱེས་པའི་བློ་མངོན་སུམ་དུ་ནི་སྐྱེ་བར་འགྱུར་བའི་ཕྱིར་རོ། ། གཞན་དག་ན་རེ།
གལ་ཏེ་མངོན་སུམ་ཉིད་ལྡོག་ལས། ། མེད་པར་ངེས་པ་ཡིན་ཅེ་ན།། ཞེས་སྨོས་ཏེ། གལ་ཏེ་མངོན་སུམ་ཉིད་འཇལ་བྱེད་དུ་ལྡོག་པ་ལས་ལྐོག་ཏུ་གྱུར་པའི་དོན་མེད་པར་ངེས་པ་ཡིན་གྱི། མངོན་སུམ་ཡོད་པས་ངེས་པ་ནི་མ་ཡིན་ནོ་ཞེ་ན། བཤད་པ། འགལ་བའམ་དེ་ཉིད་ལྡོག་པ་དང༌། ། རྗེས་འགྲོ་ཅན་གྱི་རྟགས་ཡིན་ནོ།། 4 ༦༧ ཞེས་སྨོས་ཏེ། འོ་ན་དབང་པོའི་མངོན་སུམ་ནི།
ལྐོག་ཏུ་གྱུར་པའི་དོན་གཞལ་བྱ་མ་ཡིན་པའི་འཇལ་བྱེད་དུ་འགལ་ཏེ། དེའི་འཇལ་བྱེད་དུ་ལོག་པའི་ཕྱིར་ཞེས་པའམ། ཚུ་རོལ་མཛེས་པ་བ་ཁྱོད་ཀྱིས་རྗེས་དཔག་ཚད་མར་ཁས་ལེན་དགོས་ཏེ། མངོན་སུམ་འཇལ་བྱེད་ལོག་པའི་རྟགས་དེ་ཉིད་ལྐོག་ཏུ་གྱུར་པའི་དོན་གཞལ་བྱ་མ་ཡིན་པར་བསྒྲུབ་པ་ལ་ལྡོག་པ་དང༌། རྗེས་འགྲོ་ཅན་གྱི་རྟགས་ཡིན་པར་ཁས་ལེན་པའི་ཕྱིར་རོ་ཞེས་ལྷ་དབང་བློའིའོ།། རྒྱན་ལས་ཀྱང༌། ìགོ་བར་བྱེད་པར་འགྱུར་བས་ན་རྗེས་སུ་འགྲོ་བ་དང་ལྡོག་པ་དང་ལྡན་པའི་ཕྱིར་རྟགས་ཡིན་པས། རྗེས་སུ་དཔག་པའི་ཚད་མ་གཞན་གྲུབ་སྟེ། རྟགས་ལས་སྐྱེས་པའི་ཕྱིར་རོ།། î ཞེས་གསུངས་སོ།།
གཉིས་པ་སྒྲུབ་པའི་རྟགས་ལ་བརྟེན་པའི་རྗེས་དཔག་ཚད་མ་ཁས་བླངས་པ་ནི། གཞན་སེམས་དག་ནི་རྟོགས་ཕྱིར་ཡང༌། ། ཚད་མ་ཉིད་ནི་གྲུབ་པ་ཡིན།། སྨྲ་སོགས་ལ་ནི་འཇུག་པའི་ཕྱིར། ། དེ་ཡི་ངོ་བོའང་ངེས་པར་འགྲུབ།། ༦༨ བསླུ་མེད་ཕྱིར་དེ་ཚད་མ་ཉིད།། ཅེས་སྨོས་ཏེ། གཞན་ཡང་ཚུ་རོལ་མཛེས་པ་བ་ཁྱོད་ལ་གསོང་པོར་སྨྲ་བ་དང་ལེན་པ་ལ་སོགས་པའི་རྟགས་ལས་སྐྱེས་བུ་གཞན་སེམས་དང་ལྡན་པ་དག་ཏུ་ནི་རྟོགས་པའི་ཚད་མ་ཁས་ལེན་པའི་ཕྱིར། ཡང་ཚད་མ་གཉིས་པ་རྗེས་སུ་དཔག་པའི་ཚད་མ་ནི་གྲུབ་པ་ཡིན་ནོ། ། ཡང་གི་སྒྲ་ནི་རིམ་པ་གཞན་དུ་སྦྱར་བའམ་ངེས་པར་གཟུང་བའི་དོན་ཏོ་ཞེས་ལྷ་དབང་བློ་གསུང༌།
གཏན་ཚིགས་མ་གྲུབ་པ་ཡང་མ་ཡིན་ཏེ། རྒྱང་འཕེན་རང་གི་བུ་ནི་སྨྲ་བ་དང་ལེན་པ་ལ་སོགས་པའི་ཐ་སྙད་ལ་ནི་འཇུག་པར་བྱེད་པའི་ཕྱིར། སེམས་དང་ལྡན་པ་དེ་ཡི་ངོ་བོར་ངེས་པར་གྲུབ་བོ།། སློབ་དཔོན་ལྷ་དབང་བློས། ìབསླུ་མེད་ཕྱིར་གཞན་ཚད་མ་ཉིད། ། ཅེས་འདོན་ནས་གཞན་ཤིང་ཤ་བ་དང༌། དུ་བའི་ཁྱད་པར་དང༌། ཆུ་བརྟེན་པ་ལ་སོགས་པའི་རྟགས་ལས་བསྒྲུབ་བྱ་ཤིང་དང༌། མེ་དང༌། ཆུའི་རྟེན་ལ་སོགས་པ་རྟོགས་པའི་བློ་དེའང་ཚད་མ་ཉིད་ཡིན་ཏེ།
བདག་ཉིད་ཇི་ལྟ་བ་བཞིན་དུ་བསླུ་བ་མེད་པའི་ཕྱིར། î ཞེས་གསུངས་ལ། རྒྱན་ནི། ìབསླུ་མེད་ཕྱིར་དེ་ཚད་མ་ཉིད། ། ཅེས་འདོན་ནས་ཚད་མའི་མཚན་ཉིད་མི་བསླུ་བ་ཡིན་ལ། དེ་རྗེས་སུ་དཔག་པ་ལ་ཡོད་པས་ན་ཚད་མ་ཉིད་དོ།། î ཞེས་གསུང་ངོ༌།། གསུམ་པ་རྟགས་ཐམས་ཅད་འཁྲུལ་བ་དགག་པ་ལ་གཉིས། སྒྲུབ་པའི་རྟགས་ལ་འཁྲུལ་བ་མེད་པ། དགག་པའི་རྟགས་ལ་འཁྲུལ་བ་མེད་པའོ།།
དང་པོ་ལ། གཞན་དག་ན་རེ། གལ་ཏེ་ལ་ལ་དག་ཏུ་ནི། ། འཁྲུལ་ཕྱིར་ཡིད་བརྟན་མེད་ཅེ་ན།། ཞེས་སྨོས་ཏེ། ཚུ་རོལ་མཛེས་པ་བ་དག་གལ་ཏེ་ལམ་པོ་ཆེའི་སྐྱེས་བུ་ཆོས་ཅན། སྔོ་སངས་ཡིན་ཏེ། ལྷ་སྦྱིན་གྱི་བུ་ཡིན་པའི་ཕྱིར། ཞེས་པའི་རྟགས་ལ་ལ་དག་ཏུ་ནི་འཁྲུལ་བར་མཐོང་བའི་ཕྱིར། ཤ་བ་དང༌།
དུ་བ་དང༌། ཆུ་བརྟེན་པའི་རྟགས་ལས་བསྒྲུབ་བྱ་ཤིང་དང༌། མེ་དང༌། ཆུའི་རྟེན་བསྒྲུབ་པའི་རྟགས་ཐམས་ཅད་ལ་ཡིད་བརྟན་དུ་བྱ་བ་མེད་དོ་ཞེ་ན། བཤད་པ། རྟགས་ལོག་མཐོང་ཕྱིར་དེ་དེ་འདྲ།། ༦༩ ཞེས་སྨོས་ཏེ། ཤ་བ་ཆོས་ཅན། ཤ་བ་དང་ལྡན་པའི་གཞིར་ཤིང་ཡོད་པར་བསྒྲུབ་པའི་རྟགས་འཁྲུལ་པ་མ་ཡིན་ཏེ། ཚུལ་གསུམ་ཚང་བའི་ཕྱིར་དང༌།
ལྷ་སྦྱིན་གྱི་བུ་ཡིན་པའི་རྟགས་ལས་ལམ་པོ་ཆེའི་སྐྱེས་བུ་སྔོ་སངས་སུ་བསྒྲུབ་པའི་རྟགས་ནི་རྟགས་ལོག་པ་ཡིན་ཏེ། གཏན་ཚིགས་ཡང་དག་མིན་ཀྱང་དེ་དང་ཅུང་ཟད་ཆོས་མཐུན་པ་ཙམ་གྱིས་རྟགས་ཡང་དག་ཏུ་ཞེན་ཅིང༌། དེ་ལ་ཞུགས་པས་བསླུ་བར་མཐོང་བའི་ཕྱིར་དང༌། ཁྱེད་ཅག་རྟགས་ཡང་དག་དེ་ཡང་འཁྲུལ་བ་དེ་འདྲ་བར་སྣང་བ་ཙམ་ཡིན་གྱི། རྟགས་ཡང་དག་དེ་ཙམ་གྱིས་འཁྲུལ་བར་མི་འགྱུར་རོ། ། འོ་ན་རྟགས་ཡང་དག་ཇི་ལྟ་བུ་ཞེ་ན། བཤད་པ། གང་ལས་འགའ་ཚེ་དངོས་འགའ་ལ། ། དེ་ཡི་རྟོགས་པ་གྲུབ་གྱུར་པ།། དེ་ནི་དེ་ལས་སྐྱེས་པའམ། །
དེ་ཡི་ངོ་བོར་གདོན་མི་ཟ།། ༧༠ རང་གི་རྒྱུའམ་ངོ་བོ་དག ། མེད་པར་དོན་ནི་སྲིད་མིན་པ།། དེ་དག་རང་བཞིན་མཐོང་གང་ཡིན། ། དེ་ཉིད་གཞན་དུའང་མཚན་ཉིད་ཡིན།། ༧༡ ཅེས་སྨོས་ཏེ། འདི་ལྟར་གང་ཤ་བ་དང༌། དུ་བ་ལ་སོགས་པའི་རྟགས་ལས་དུས་འགའ་ཞིག་གི་ཚེ་དུ་བ་དང༌། ཤ་བ་ལ་སོགས་པ་དང་ལྡན་པའི་ལ་ལ་སོགས་པའི་དངོས་པོ་འགའ་ཞིག་ལ་མེ་དང་ཤིང་དེའི་རྟོགས་པ་སྐྱེས་བུ་འགའི་རྒྱུད་ལ་གྲུབ་པར་གྱུར་པ་ཡིན་ཏེ། རྟགས་ཆོས་ཅན་ལ་གྲུབ་པའི་ཕྱོགས་ཆོས་དང་དུ་བ་དེ་ནི་མེ་དེ་ལས་སྐྱེས་པས་དེ་བྱུང་དུ་འབྲེལ་བའམ།
ཤ་བ་ནི་ཤིང་དེའི་ངོ་བོར་བདག་གཅིག་པའི་འབྲེལ་བ་གྲུབ་པར་གདོན་མི་ཟ་བའི་རྗེས་འགྲོ་དང༌། དུ་བ་ནི་རང་གི་རྒྱུ་མེའམ་ཤ་བའི་ངོ་བོ་ཤིང་དག་མེད་པར་རྟགས་དུ་བ་དང༌། ཤ་བའི་དོན་ནི་སྲིད་པ་མིན་པའི་ལྡོག་པ་སྟེ་ཚུལ་གསུམ་ཚང་བའི་ཕྱིར་དང༌། ཚུལ་གསུམ་ཚང་བ་དེ་དག་འབྲས་རང་གི་གཏན་ཚིགས་ཀྱི་རང་བཞིན་ནམ་མཚན་ཉིད་དུ་མཐོང་བ་གང་ཡིན་པ་དེ་ཉིད་ཅི་རིགས་ནས་གཏན་ཚིགས་གཞན་དུའང་མཚན་ཉིད་ཡིན་པའི་ཕྱིར། དེས་ན་གཏན་ཚིགས་ཐམས་ཅད་ལ་ཡིད་བརྟན་དུ་མེད་པ་མ་ཡིན་ནོ་ཞེས་ལྷ་རྒྱན་གཉིས་ཀའིའོ།། གཉིས་པ་དགག་པའི་རྟགས་ལ་འཁྲུལ་བ་མེད་པ་ནི། བལྟར་རུང་རང་གི་ངོ་བོའམ། ། རང་རྒྱུ་མཐོང་བའི་རྒྱུ་གཞན་དག། ཡོད་པར་སྣང་བ་མེད་ན་ནི། ། དེ་དང་ལྡན་པའང་ཇི་ལྟར་ཡོད།།
༧༢ ཅེས་སྨོས་ཏེ། ཡོད་ན་བལྟར་རུང་བའི་བུམ་པ་རང་གི་ངོ་བོ་ཚད་མས་དམིགས་པའམ། ཤ་བའི་ངོ་བོ་ཤིང་ཙམ་དང༌། དུ་བ་རང་གི་རྒྱུ་མེ་གསུམ་པོ་མཐོང་བའི་རྒྱུ་མཚན་སྣང་བ་ལ་སོགས་པ་གཞན་དག་ཡོད་པར་གྱུར་ཀྱང༌། བུམ་པ་དང༌། ཤིང་དང༌། མེ་གསུམ་པོ་སྣང་བ་མེད་ན་ནི་དེ་དག་མི་དམིགས་པ་དེ་དང་ལྡན་པའི་ས་ཕྱོགས་འགའ་ཞིག་ཏུ་བུམ་པ་དང༌། ཤ་བ་དང༌། དུ་བ་དེའང་ཇི་ལྟར་ཡོད་དེ་མེད་དོ། ། ངོ་བོ་ཞེས་པས་རང་བཞིན་མ་དམིགས་པ་དང༌།
ཁྱབ་བྱེད་མ་དམིགས་པ་དང༌། རྒྱུ་ཞེས་པས་རྒྱུ་མ་དམིགས་པ་བསྟན་པར་ལྷ་དབང་བློས་བཞེད་ལ། རིམ་པ་བཞིན་དུ་ཁྱབ་བྱེད་དང༌། རྒྱུ་མ་དམིགས་པ་གཉིས་བསྟན་པར་ནི་རྒྱན་གྱིའོ། ། དེ་ལྟར་ན་འབྲས་རང་མ་དམིགས་པའི་གཏན་ཚིགས་གསུམ་འཐད་པས་ན་རྗེས་སུ་དཔག་པ་ཚད་མར་རིགས་སོ་ཞེས་པ་ལྷ་རྒྱན་གཉིས་ཀའིའོ།། བཞི་པ་རྗེས་དཔག་ཚད་མ་མིན་ན་ཧ་ཅང་ཐལ་བ་ནི། སྤྱི་ཡི་བློ་ནི་ཚད་མིན་ན།། 5 མེད་པ་ཐོབ་འགྱུར་ཕ་རོལ་གྱི།། དངོས་བཞིན་་་་་་་་་་་་་་་་་་་་་་་་་༌།། ཞེས་སྨོས་ཏེ།
གལ་ཏེ་སྤྱི་ཡི་བློ་རྗེས་སུ་དཔག་པ་ནི་ཚད་མ་མིན་པ་ཉིད་ན། འོ་ན་དེའི་ཚེ་ལྐོག་ཏུ་གྱུར་པའི་གཞལ་བྱ་མེད་པ་ཉིད་དུ་རིགས་པས་ཐོབ་པར་འགྱུར་ཏེ། ལྐོག་གྱུར་ལ་རྗེས་དཔག་ཚད་མ་མ་ཡིན་ཅིང༌། དབང་པོའི་ཤེས་པ་འཇལ་བྱེད་དུ་མི་འཇུག་པའི་ཕྱིར། དཔེར་ན་འཇིག་རྟེན་ཕ་རོལ་གྱི་དངོས་པོ་བཞིན་ནོ། ། གཞན་དག་ན་རེ། ་་་་་་་་་་་་་ གལ་ཏེ་དབང་རྣམས་ཀྱིས། ། དུས་གཞན་དུ་ནི་རྟོགས་ཤེ་ན།། ༧༣ ཞེས་སྨོས་ཏེ། གལ་ཏེ་མ་ཁྱབ་སྟེ།
དེའི་ཚེ་ལྐོག་ཏུ་གྱུར་པའི་གཞལ་བྱ་རྣམས་དབང་ཤེས་རྣམས་ཀྱིས་མ་དམིགས་ཀྱང་དུས་གཞན་དུ་ནི་རྟོགས་པའི་ཕྱིར་ཡོད་ལ། འཇིག་རྟེན་ཕ་རོལ་ནི་དབང་ཤེས་ཀྱིས་ནམ་ཡང་མ་དམིགས་པས་མེད་ཅེ་ན། བཤད་པ། དེ་མིན་དབང་དང་ནུས་སོགས་ལ། ། དབང་པོའི་བློ་ནི་མི་སྲིད་ཕྱིར།། མེད་པར་རྟོགས་པ་ཡིན་ན་ནི། ། བློ་དང་སྐྱེ་བ་རྒྱུ་མེད་འགྱུར།། ༧༤ ཞེས་སྨོས་ཏེ། དབང་པོའི་ཤེས་པས་ནམ་ཡང་མ་དམིགས་པས་མེད་པར་བསྒྲུབ་ནུས་པ་དེ་ནི་མིན་ཏེ། དབང་པོ་གཟུགས་ཅན་དང༌།
དེས་དབང་ཤེས་བསྐྱེད་པའི་ནུས་པ་སོགས་ལ་དབང་པོའི་བློ་ནི་འཇལ་བྱེད་དུ་འཇུག་པ་མི་སྲིད་པའི་ཕྱིར། དབང་པོ་དང༌། དེས་དབང་ཤེས་བསྐྱེད་པའི་ནུས་པ་དེ་དག་མེད་པར་འགྱུར་ལ། དེ་ལྟར་མེད་པར་ཚད་མས་རྟོགས་པར་འདོད་པ་ཡིན་ན་ནི་དབང་པོའི་བློ་དང༌། དེའི་སྐྱེ་བ་རྒྱུ་མེད་དུ་འགྱུར་ཏེ། དབང་པོ་དང༌། དེས་དབང་ཤེས་བསྐྱེད་པའི་ནུས་པ་མེད་པའི་ཕྱིར་རོ། ། སོགས་པ་སྨོས་པས་ནི་ཟས་ལ་སོགས་པས་བློ་ལྡོག་པ་ལ་སོགས་པའི་ནུས་པ་གཟུང་ངོ་ཞེས་ལྷའིའོ། ། རྒྱན་ནི་རྒྱུའི་ནུས་པ་ལ་བཞེད་དོ། ། ལྔ་པ་དོན་བསྡུ་བ་ནི།
རྣམ་རྟོག་མེད་པ་ཉིད་ཀྱིས་ན། ། རང་གི་མཚན་ཉིད་ལ་མངོན་སུམ།། རྣམ་རྟོག་མེད་པར་སྤྱི་འཛིན་མིན། ། དེ་ཕྱིར་དེ་ལ་རྗེས་དཔག་ཉིད།། ༧༥ ཅེས་སྨོས་ཏེ། དེས་ན་དབང་པོ་ལ་སོགས་པ་དོན་སྤྱིའི་སྒོ་ནས་རྟོགས་པར་བྱ་བ་ཡིན་པས། དབང་པོ་དང༌། དེས་དབང་ཤེས་བསྐྱེད་པའི་ནུས་པ་ལ་སོགས་པ་འཇལ་བའི་རྟོགས་པ་ཚད་མ་ཆོས་ཅན། མངོན་སུམ་མིན་ཏེ། སྤྱི་འཛིན་པའི་ཕྱིར།
ཁྱབ་སྟེ། མངོན་སུམ་ནི་རྣམ་པར་རྟོག་པ་མེད་པ་ཉིད་ཀྱིས་ན་རང་གི་མཚན་ཉིད་ལ་འཇལ་བྱེད་དུ་འཇུག་པའི་ཕྱིར་དང༌། རྣམ་པར་རྟོག་པ་མེད་པར་ནི་སྤྱི་མཚན་འཛིན་པ་མིན་པ་དེའི་ཕྱིར། དབང་སོགས་ལྐོག་གྱུར་དེ་ལ་འཇལ་བྱེད་དུ་འཇུག་པའི་ཚད་མ་ནི་རྗེས་སུ་དཔག་པའི་ཚད་མ་ཉིད་ལས་མ་འདས་སོ། ། འདི་ནི་ཀུན་ཏུ་ཐ་སྙད་པའི་ཚད་མའི་དབང་དུ་བྱས་པ་སྟེ། དོན་དམ་པའི་ཚད་མ་ནི་བྱིས་པ་སོ་སོའི་སྐྱེ་བོ་རྣམས་ཀྱིས་བསམ་གྱིས་མི་ཁྱབ་པའི་ཕྱིར་འདིར་དཔྱད་པར་བྱ་བ་མ་ཡིན་ནོ།། གཉིས་པ་རབ་སྦྱོར་གྱི་ཚད་མ་སོགས་གྲངས་གཞན་དུ་ འདོད་པ་དགག་པ་ལ་གཉིས། རྩོད་པ་དང༌། ལན་ནོ། ། དང་པོ་ནི།
གཞལ་བྱ་དེས་ན་ཁ་དོག་ནི། ། མི་རྟག་ཉིད་དུ་རྟོགས་མི་འགྱུར།། དེ་བློ་ཚད་མ་གཞན་འགྱུར་ཏེ། ། རྟགས་མེད་པར་ནི་ཡོད་ཕྱིར་རོ།། ༧༦ ཁྱད་པར་མཐོང་ལ་རྟགས་དང་ནི། ། འབྲེལ་བ་རྟོགས་པ་མེད་པའི་ཕྱིར།། དེ་ནི་ཚད་མ་གཞན་ཡིན་ནོ། ། གཞལ་བྱ་མང་ཕྱིར་ཚད་མ་རྣམས།། ༧༧ མང་པོ་ཉིད་དང་གཅིག་ལ་ཡང༌། ། དུ་མ་ཉིད་ནི་འཇུག་ཕྱིར་ཏེ། །
གཅིག་གསུམ་གྲངས་ཀྱང་སེལ་མི་འགྱུར། ། དཔེར་ན་ཁྱད་པར་མཐོང་བ་བཞིན།། ༧༨ ཡུལ་ངེས་པ་ནི་མེད་ཕྱིར་དང༌། ། གཞལ་བྱ་གཞན་ནི་ཡོད་ཕྱིར་རོ།། ཞེས་སྨོས་ཏེ། གལ་ཏེ་གཞལ་བྱ་རང་སྤྱི་གཉིས་སུ་ངེས་པ་ཡིན་ན་སྔོན་པོ་ལ་སོགས་པའི་ཁ་དོག་ནི་མི་རྟག་པ་ཉིད་དུ་ཚད་མས་རྟོགས་པར་མི་འགྱུར་ཏེ། ཁ་དོག་ནི་རང་མཚན་ཡིན་ལ། མི་རྟག་པ་ནི་སྤྱི་མཚན་ཡིན་པའི་ཕྱིར་རོ། ། ཁ་དོག་མི་རྟག་པ་དེ་རྟོགས་པའི་བློ་ནི་རང་མཚན་དང༌། སྤྱི་མཚན་གཉིས་ཀའི་རང་བཞིན་རྟོགས་པའི་ཚད་མ་གཞན་དུ་འགྱུར་ཏེ།
སྤྱི་མཚན་འཛིན་པས་མངོན་སུམ་མ་ཡིན་ལ། རྗེས་སུ་དཔག་པ་ནི་མ་ཡིན་ཏེ། རྟེན་རྟགས་མེད་པར་ནི་ཡོད་པའི་ཕྱིར་རོ།། ཡང་མེ་སྔར་མངོན་སུམ་གྱིས་མཐོང་བ་ན་ཁྱད་པར་མེ་དེ་ཉིད་ཕྱིས་མཐོང་བ་ལ་ཡང་ཁྱད་པར་མཐོང་བའི་བློ་དེ་ནི་མངོན་རྗེས་གཉིས་ལས་ཚད་མ་གཞན་ཡིན་ནོ། ། ཅིའི་ཕྱིར་ཞེ་ན། རྟགས་དང་བསྒྲུབ་བྱའི་ཆོས་ནི་འབྲེལ་བ་རྟོགས་པ་མེད་པའི་ཕྱིར་རྗེས་སུ་དཔག་པའི་ཚད་མ་མ་ཡིན་ལ། མངོན་སུམ་ཡང་མ་ཡིན་པའི་ཕྱིར་རོ། ། རང་སྤྱི་གཉིས་ལས་གཞལ་བྱ་མང་བ་ཡོད་པའི་ཕྱིར་ཚད་མ་རྣམས་ཀྱང་མངོན་རྗེས་གཉིས་ལས་མང་པོར་འགྱུར་བ་ཉིད་དམ། གཞལ་བྱ་གཅིག་ལ་ཡང་ཚད་མ་དུ་མ་ཉིད་ནི་འཇལ་བྱེད་དུ་འཇུག་པའི་ཕྱིར། ཚད་མ་གཅིག་གི་གྲངས་སེལ་བར་མི་ནུས་སོ། །
དེའི་ཕྱིར་ཚད་མ་གཅིག་དང་གསུམ་གྱི་གྲངས་ཀྱང་སེལ་བར་མི་འགྱུར་ཏེ། དཔེར་ན་ཁྱད་པར་མཐོང་བའི་ཚད་མ་དེ་མངོན་སུམ་ཚད་མ་དང་ལྷན་ཅིག་ཏུ་རང་མཚན་གཅིག་ལ་འཇུག་པ་བཞིན་ནོ། ། དེས་ན་ཚད་མ་གཅིག་ཁོ་ནར་ངེས་པ་སེལ་མི་ནུས་ཏེ། ཚད་མ་རྣམས་ཡུལ་སོ་སོར་ངེས་པ་ནི་མེད་པའི་ཕྱིར་དང༌། ཚད་མ་གསུམ་སོགས་ཀྱི་གྲངས་ཀྱང་སེལ་མི་ནུས་ཏེ། གཞལ་བྱ་གཉིས་ལས་གཞན་རང་སྤྱི་འདྲེས་པ་ལ་སོགས་པ་ནི་མང་པོ་ཡོད་པའི་ཕྱིར་རོ། ། ཀྱང་གི་སྒྲ་ནི་རིམ་པ་གཞན་དུ་སྦྱོར་བར་བྱའོ་ཞེས་ལྷ་དབང་བློས་གསུངས་སོ། ། དེས་ན། གཞལ་བྱ་གཉིས་ནི་མཐོང་བའི་ཕྱིར། ། གསུམ་གཅིག་གྲངས་ནི་བསལ་བ་ཡིན། །
ཞེས་བཤད་པ་མི་འཐད་དོ་ཞེ་ན། གཉིས་པ་ལན་བཤད་པ་ལ་གཉིས། རབ་སྦྱོར་གྱི་ཚད་མ་དགག ཡང་ཡང་ཤེས་པའི་ཚད་མ་དགག་པའོ། ། དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ།། དང་པོ་ནི། སྐྱོན་འདིར་ཐལ་བར་མི་འགྱུར་ཏེ། ། ཁ་དོག་སྤྱི་ལ་སྦྱོར་ཕྱིར་རོ།།
༧༩ ཞེས་སྨོས་ཏེ། འདི་ཡང་དོན་བྱེད་ནུས་དང་མི་ནུས་ཕྱིར་ཞེས་བྱ་བ་ལ་སོགས་པར་རྒྱ་ཆེར་བཤད་ཟིན་མོད་ཀྱི། འདིར་ཡང་བརྗོད་པར་བྱ་སྟེ། ཁ་དོག་མི་རྟག་པར་རྟོགས་པའི་རྟོགས་པ་ཚད་མ་ཆོས་ཅན། གཞལ་བྱ་གསུམ་པ་རང་སྤྱི་འདྲེས་པ་རྟོགས་པའི་སྐྱོན་འདིར་ཐལ་བར་མི་འགྱུར་ཏེ། ཁ་དོག་གི་སྤྱི་ལ་མི་རྟག་པའི་སྤྱི་ཙམ་སྦྱོར་ཞིང་གཞལ་བའི་ཚད་མ་ཡིན་པའི་ཕྱིར་རོ། ། དེས་ན་ཁ་དོག་མི་རྟག་པར་རྟོགས་པའི་ཚད་མ་ལ་དངོས་སུ་སྣང་བའི་གཞལ་བྱ་ནི་སྤྱི་མཚན་གཅིག་པུ་ཉིད་ཡིན་གྱི། རང་སྤྱི་འདྲེས་པ་ནི་མ་ཡིན་ཏེ། རྒྱན་ལས། ìསྤྱིའི་ངོ་བོ་གཅིག་པུ་ཉིད་གཞལ་བྱ་ཡིན་གྱི།
གཉིས་ཀའི་རང་བཞིན་ནི་མ་ཡིན་པས་ཉེས་པ་འདི་མེད། î ཅེས་བཤད་དོ།། གཉིས་པ་རྒྱས་པར་བཤད་པ་ལ་གཉིས། མི་རྟག་དངོས་མེད་དུ་ཐལ་བ་སྤང༌། ཁ་དོག་མི་རྟག་པ་སྤྱི་མཚན་དུ་བསྟན་པའོ། ། དང་པོ་ལ་གཉིས། དངོས་དང༌། དེའི་རྒྱུ་མཚན་ནོ།། དང་པོ་ནི། འོ་ན་མི་རྟག་པ་དངོས་མེད་དུ་འགྱུར་ཏེ།
ཁ་དོག་གི་སྤྱིའི་ཆོས་ཡིན་པའི་ཕྱིར་རོ་ཞེ་ན། བཤད་པ། དངོས་མེད་ངོ་བོ་མིན་དེ་ཉིད། ། དེ་ལྟར་གྲུབ་པས་བསྒྲུབ་ཕྱིར་རོ།། ཞེས་སྨོས་ཏེ། མི་རྟག་པ་ནི་དངོས་པོ་མེད་པའི་ངོ་བོ་མིན་ཏེ། མི་རྟག་པ་དེ་ཉིད་ཁ་དོག་མི་རྟག་པའི་རྣམ་པ་དེ་ལྟར་གྲུབ་པའི་ཚད་མས་ཁ་དོག་མི་རྟག་པའོ་ཞེས་བསྒྲུབ་ཅིང་འཇལ་བའི་ཕྱིར་རོ་ཞེས་ལྷའིའོ།། རྒྱན་ནི། ìམི་རྟག་པ་དེ་ཉིད་ཅི་ལྟར་ཡོད་པ་དེ་ལྟར་རང་མཚན་དུའང་གྲུབ་པས་བློའི་ངོར་ཡང་དེ་ལྟར་བསྒྲུབ་པའི་ཕྱིར་རོ་î ཞེས་བཞེད་པ་ཡིན་ཏེ། རྒྱན་ལས།
ìརྣམ་པར་རྟོག་པ་ལ་སྣང་བའི་ཁ་དོག་ལ་སོགས་པ་མི་རྟག་པ་ཉིད་ལ་སོགས་པ་གང་ཡིན་པ་དེ་ནི་རང་གི་མཚན་ཉིད་ལ་ཡང་ཡོད་པ་ཁོ་ན་ཡིན་ཏེ། རང་གིས་ཉམས་སུ་མྱོང་བ་ཉིད་ལས་དེའི་ངོ་བོའི་རྣམ་པར་རྟོག་པ་སྐྱེ་བའི་ཕྱིར་རོ།། î ཞེས་སོ།། གཞན་ལས་གཞན་གྲུབ་མིན་ཅེ་ན།། ཞེས་སྨོས་ཏེ། འོ་ན་ཁ་དོག་མི་རྟག་པར་རྟོགས་པའི་ཚད་མས་རང་མཚན་ལས་གཞན་སྤྱི་མཚན་དུ་གྱུར་པའི་ཁ་དོག་མི་རྟག་པ་སྣང་བ་ལས་དེ་ལྟར་གྲུབ་པའི་ཕྱིར། གཞན་ཁ་དོག་མི་རྟག་པའི་རང་མཚན་གྲུབ་པ་མིན་པར་ཐལ་ལོ་ཞེ་ན། བཤད་པ། མིན་ཏེ་དེ་ཉིད་གྲུབ་ཕྱིར་རོ།། ༨༠ ཞེས་སྨོས་ཏེ།
ཁ་དོག་མི་རྟག་པར་རྟོགས་པའི་རྗེས་དཔག་ཆོས་ཅན། ཕྱི་རོལ་ཁ་དོག་མི་རྟག་པ་མ་གྲུབ་པ་མིན་ཏེ། རང་ལ་དངོས་སུ་སྣང་བའི་ཁ་དོག་མི་རྟག་པའི་སྤྱི་དེ་ཉིད་ལ་ཕྱིར་རོལ་གྱི་ཁ་དོག་མི་རྟག་པ་གྲུབ་ཅིང་འཇལ་བའི་ཕྱིར་ཏེ། བརྒྱུད་ནས་འབྲེལ་བ་མི་བསླུ་བའི་ཕྱིར་རོ།། གཉིས་པ་དེའི་རྒྱུ་མཚན་བཤད་པ་ལ་གཉིས། སྒྲུབ་རྟགས་ཀྱི་འབྲེལ་བ་བཤད། དགག་པའི་རྟགས་ཀྱི་འབྲེལ་བ་བཤད་པའོ། ། དང་པོ་ལ་གསུམ། དངོས་པོ་རྟོགས་པའི་རྗེས་དཔག་ཕྱི་རོལ་ལ་མི་བསླུ། མི་བསླུ་ཡང་འཁྲུལ་བར་བསྟན་པ།
དོན་བསྡུ་བའོ། ། དང་པོ་ལ་གཉིས། སྤྱིའི་དོན་དང༌། ཚིག་གི་དོན་ནོ།། དང་པོ་ནི། རྗེས་སུ་དཔག་པའི་ཚད་མ་འདི་སྒྲོ་བཏགས་པའི་སྤྱོད་ཡུལ་ཅན་ཡིན་ལ། ཇི་ལྟར་འཇུག་ཡུལ་དངོས་པོ་ཐོབ་པར་འགྱུར་ཞེ་ན། བརྒྱུད་ནས་རྟགས་ཅན་གྱི་དངོས་པོ་ལ་འབྲེལ་བའི་ཕྱིར་ཏེ། འདི་ལྟར་རྟགས་ཅན་གྱི་བློ་རྗེས་སུ་དཔག་པ་ནི་རྟགས་འཛིན་པའི་སེམས་ལས་སྐྱེས་ཤིང་དེ་ཡང་རྟགས་ལས་སྐྱེ་ལ། རྟགས་བསྒྲུབ་བྱའི་ཆོས་ལ་མི་འཁྲུལ་བ་ཡིན་པའི་ཕྱིར་རོ། །
དེ་ལ་རྟགས་ནི་གང༌། རྟགས་ཅན་ནི་གང་ཞེ་ན། བསྒྲུབ་བྱའི་ཆོས་ནི་རྟགས་ཅན་ཡིན་ལ། དེའི་སྒྲུབ་བྱེད་ནི་རྟགས་སོ། ། དེའང་སྒྲ་ཡི་མི་རྟག་པར་བསྒྲུབ་པ་ན་རྟོག་པ་ལ་སྣང་བའི་སྒྲ་ཙམ་ནི་ཆོས་ཅན་ཡིན་ལ། སྒྲ་དང་བུམ་པ་གཉིས་ཀ་ལ་ཁྱབ་པར་སྣང་བའི་མི་རྟག་པ་ཙམ་དང༌། བྱས་པ་ཙམ་གྱི་སྤྱི་ནི་བསྒྲུབ་བྱའི་ཆོས་དང་རྟགས་སུ་གཟུང་བྱ་ཡིན་ནོ། ། ཅིའི་ཕྱིར་ཞེ་ན། དེ་གསུམ་ལ་ཕྱི་རོལ་གྱི་སྒྲ་ལ་སོགས་པ་དེ་དང་དེར་ཞེན་ནས་དཔག་བྱ་དཔོག་བྱེད་ཀྱི་ཐ་སྙད་སྦྱོར་བའི་ཕྱིར་དང༌། རྟགས་ཀྱིས་ཀྱང་ཆོས་ཅན་གྱི་སྤྱི་ལ་ཆོས་ཀྱི་སྤྱི་ཙམ་ཞིག་བསྒྲུབ་ཀྱི།
ཁྱད་པར་མི་སྒྲུབ་པའི་ཕྱིར་དང༌། རྟགས་ཀྱི་བསྒྲུབ་བྱ་གང་ཡིན་པ་དེ་འདིས་འགྲུབ་པའི་ཕྱིར་རོ། ། རྒྱས་པ་ལས། དཔག་བྱ་དཔོག་པར་བྱེད་པ་ཡི། ། དོན་གྱི་ཐ་སྙད་གནས་པ་འདི།། ཤེས་པ་ལ་གྲུབ་ཐ་དད་ལ། ། བརྟེན་ནས་རྣམ་པར་བཏཌ་པ་ཡིན། ། ཅེས་དང༌། དེ་ཚེ་ཆོས་ཀྱི་རྗེས་འགྲོ་བ། ། སྤྱི་ཡི་ངོ་བོ་ཉིད་དུ་རྟོགས།།
དེས་ན་ལྐོག་གྱུར་དོན་ཐམས་ཅད། ། ཁྱད་པར་དུ་ནི་རྟོགས་མི་འགྱུར།། ཞེས་དང༌། ཚད་མ་འབྲིང་པོ་ལས་ཀྱང༌། དེ་མིན་རང་བཞིན་ལས་ལྡོག་པའི། ། དངོས་པོ་ཙམ་ཞིག་རབ་བསྒྲུབ་ཕྱིར།། རྟགས་སྤྱིའི་ཡུལ་ཅན་དུ་བཤད་དེ། ། ཁྱད་པར་གནས་པ་མེད་ཕྱིར་རོ།། ཞེས་གསུངས་པའི་ཕྱིར་རོ། ། དེ་ལྟར་ཡིན་ན།
དོན་གྱི་དོན་རྟོགས་ཕྱིར་དོན་ལ། ། ཞེས་སོགས་རྟགས་ཆོས་དོན་གྱི་ཆོས་སུ་བཤད་པ་དང་ཇི་ལྟར་མི་འགལ་ཅེ་ན། འདི་ལྟར་མི་རྟག་པ་ཙམ་དང༌། བྱས་པ་ཙམ་ཡང་དོན་གྱི་ཆོས་མ་ཡིན་པ་མ་ཡིན་ཏེ། སྒྲ་སོགས་ཀྱི་དངོས་པོ་རྣམས་མ་བྱས་པ་སོགས་ལས་ལོག་པར་དོན་ལ་གནས་པའི་ཕྱིར་རོ། ། དེ་ལྟར་ན་ཡང་བློའི་སྣང་ཡུལ་མི་རྟག་པ་སོགས་སུ་བསྒྲུབས་པས་ཕྱིའི་དོན་དེར་བསྒྲུབས་པར་ཅི་ལྟར་འགྱུར་ཞེ་ན། བློའི་སྣང་བ་དེ་ཉིད་ཕྱིའི་དོན་དེ་དང་དེར་ཞེན་ནས་དགག་སྒྲུབ་བྱེད་པའི་ཕྱིར་དང༌། བློས་ཅི་ལྟར་ཞེན་པ་ལྟར་དུ་ཕྱིའི་དོན་ཀྱང་དེ་ལྟར་གནས་པའི་ཕྱིར་ཏེ། ཇི་སྐད་དུ། དེ་འདྲ་མེད་ནའང་ཆོས་ཅན་ནི། །
དེ་དག་དང་ཡང་འབྲེལ་བར་སྣང༌། ། ཞེས་གསུངས་སོ། ། དེ་བས་ན་དངོས་པོ་ཀུན་རང་བཞིན་གྱིས་རང་རང་གི་ངོ་བོ་གཞན་དང་མ་འདྲེས་པར་གནས་པའི་ཕྱིར། དངོས་པོ་གཅིག་ཀྱང་རིགས་མཐུན་མི་མཐུན་ཀུན་ལས་ལོག་པར་གནས་པ་ས་བོན་དུ་བྱས་ནས་རྣམ་པར་རྟོག་པའི་བློས་དངོས་པོ་གཅིག་ཀྱང་ཆོས་ཆོས་ཅན། སྤྱི་དང་གཞི་མཐུན། བསྒྲུབ་བྱ་སྒྲུབ་བྱེད་སོགས་ལྡོག་པའི་ཆོས་དུ་མ་ཀུན་བཏགས་པ་ནི་ཀུན་རྫོབ་ཀྱི་བདེན་པ་ཡིན་པས། དཔྱད་ན་མ་གྲུབ་ཀྱང་སྐྱེས་བུ་རྣམས་ཀྱི་གནས་སྐབས་དང་མཐར་ཐུག་གི་འཇུག་ཡུལ་དོན་དམ་པའི་བདེན་པ་རྟོགས་པའི་ཐབས་དམ་པ་ཡིན་པས། མཁས་པ་རྣམས་ཀྱིས་བསྟན་བཅོས་སུ་རྣམ་གཞག་མཛད་པ་ཡིན་ཏེ། རྒྱས་པ་ལས། ཆོས་དང་ཆོས་ཅན་རྣམ་གཞག་དང༌། །
ཐ་དད་ཐ་དད་མིན་ཅི་འདྲ།། དེ་ཉིད་དོན་ནི་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ།། དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་བསྒྲུབ་པ་ཀུན་བཞག་པ།། དམ་པའི་དོན་ལ་འཇུག་བྱའི་ཕྱིར། ། མཁས་པ་རྣམས་ཀྱིས་བྱས་པ་ཡིན།། ཅེས་གསུངས་སོ། ། དེ་བཞིན་དུ་དབུ་མའི་བསྟན་བཅོས་ལས་ཀྱང༌། ཐ་སྙད་ལ་ནི་མ་བརྟེན་པར། །
དམ་པའི་དོན་ནི་རྟོགས་མི་འགྱུར།། དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར།། ཞེས་གསུངས་སོ། ། དཔེར་ན་བཅོམ་ལྡན་འདས་ཀྱིས་འཇིག་རྟེན་པ་རྣམས་ལ་ཇི་ལྟར་གྲགས་པའི་ཀུན་རྫོབ་ཀྱི་བདེན་པ་རྒྱ་ཆེར་གསུངས་པ་ནི། གདུལ་བྱ་རྣམས་མྱ་ངན་ལས་འདས་པའི་གྲོང་ཁྱེར་དུ་བཀྲི་བའི་ཕྱིར་དོན་དམ་པའི་བདེན་པ་རྟོགས་པའི་ཐབས་སུ་བསྟན་པ་ལྟ་བུའོ། ། གལ་ཏེ་རྟགས་སྤྱི་ཡིན་ན་རྟགས་ཀྱིས་རྟགས་འཛིན་པའི་སེམས་ཇི་ལྟར་བསྐྱེད་ཅེ་ན། གནས་ལུགས་ལ་དོན་ལ་གནས་པའི་བྱས་པ་དང༌། དུ་བ་སོགས་རང་མཚན་གྱིས་རྟགས་འཛིན་པའི་སེམས་བསྐྱེད་པ་ཡིན་ཀྱང༌། སྣང་བཏགས་སོ་སོར་མ་ཕྱེ་བར་གཅིག་ཏུ་ཞེན་ནས་རྟགས་ཀྱིས་རྟགས་འཛིན་པའི་སེམས་བསྐྱེད་དོ་ཞེས་བརྗོད་དོ།།
རྟགས་འཛིན་པའི་སེམས་ཀྱི་ངོ་བོ་དེ་ཡང་ཇི་ལྟ་བུ་ཞེ་ན། སློབ་དཔོན་ཆོས་མཆོག་གིས་རྟགས་འཛིན་གཉིས་སུ་བཞེད་དེ། ìགཅིག་ནི་མཐུན་དཔེའི་སྟེང་དུ་རྟགས་ཆོས་ཀྱི་འབྲེལ་བ་སྤྱིར་འཛིན་པ་ཡིན་ལ། གཞན་ནི་ཆོས་ཅན་གྱི་སྟེང་དུ་རྟགས་ཆོས་ཀྱི་འབྲེལ་བ་འཛིན་པར་བྱེད་པའོ། ། དང་པོ་ནི། རྟགས་ཅན་གྱི་བློའི་རྒྱུར་གྱུར་པ་ཡིན་ཅིང༌། ཕྱི་མ་ནི་རྟགས་ཅན་རྗེས་དཔག་དངོས་ཡིན་ལ། གཉིས་ཀས་རྟགས་དང་རྟགས་ཅན་གཉིས་ཀ་འཛིན་ཏེ། རྟགས་དང་རྟགས་ཅན་གྱི་འབྲེལ་བ་འཛིན་པའི་ཕྱིར་རོ། ། དེ་ལྟར་ན་ཡང་དང་པོས་རྟགས་གཙོ་བོར་འཛིན་ཅིང་རྟགས་ཅན་ཕལ་བའི་ཚུལ་དུ་འཛིན་ལ།
ཕྱི་མས་རྟགས་ཅན་གཙོ་བོར་འཛིན་ཅིང་རྟགས་ཕལ་བར་འཛིན་པ་ཡིན་ནོ། ། དེ་ལྟར་ན་དེ་དག་ལ་རིམ་པ་བཞིན་དུ་རྟགས་འཛིན་གྱི་བློ་དང༌། རྟགས་ཅན་གྱི་བློ་ཞེས་བྱའོ།། î ཞེས་གསུང་ངོ༌།། སློབ་དཔོན་རྒྱན་མཛད་པ་ནི། ìརྟགས་ཅན་གྱི་བློས་རྟགས་གཟུང་བ་ཡིན་ན་ཡང་རྟགས་འཛིན་གྱི་བློ་གཞན་དགོས་པས་རྟགས་འཛིན་ཐུག་པ་མེད་པར་འགྱུར་རོ།། î ཞེས་སྔ་མ་ལ་དགག་པ་མཛད་ནས། རྒྱན་རང་གི་བཞེད་པ་ནི། དོན་དམ་པར་རང་བཞིན་གྱི་རྟགས་དང་རྟགས་ཅན་ཐ་མི་དད་པའི་ཕྱིར་རྟགས་ཅན་རྗེས་དཔག་ཉིད་རྟགས་འཛིན་ཡིན་ལ། ལ་ལ་དུ་བ་མཐོང་བའི་མངོན་སུམ་ནི་འབྲས་རྟགས་ཀྱི་རྟགས་འཛིན་དུ་བཞེད་དེ།
ཇི་སྐད་དུ་རྒྱན་ལས། ìརང་བཞིན་གྱི་གཏན་ཚིགས་ལས་སྐྱེས་པའི་རྟགས་ཀྱི་བློ་ཉིད་དེ། དོན་དམ་པར་རྟགས་དང་རྟགས་ཅན་ཐ་མི་དད་པའི་ཕྱིར་རོ། ། འབྲས་བུའི་རྟགས་ཀྱི་རྟགས་ཅན་གྱི་བློ་སྟེ། ཡུལ་ནི་རྒྱུ་ཡིན་པས་དེར་ཐ་དད་པའི་ཕྱིར་དེ་རྟགས་ཀྱི་བློ་མ་ཡིན་ནོ། ། ཤིན་ཏུ་གོམས་པ་ལས་དུ་བ་གློ་བུར་བས་རང་གི་མཚན་ཉིད་འཛིན་པའི་དུ་བའི་བློ་ལས་མེའི་བློ་མི་བསྐྱེད་པ་ཡང་མ་ཡིན་ནོ། ། ཤིན་ཏུ་གོམས་པ་ལས་དེའི་རང་བཞིན་མཐོང་བ་ནི་མངོན་སུམ་ཐ་སྙད་ཀྱི་རྒྱུ་ཡིན་པའི་ཕྱིར་ཐུག་པ་མེད་པ་མ་ཡིན་ནོ། ། དེའི་ཕྱིར་རང་གི་མཚན་ཉིད་འཛིན་པ་ཁོ་ན་རྟགས་རྟོགས་པ་ཡིན་ནོ།། î ཞེས་གསུངས་སོ།། རང་གི་ལུགས་ནི།
མདོ་དང་རྣམ་འགྲེལ་གཉིས་ཀ་ལས་རྟགས་འཛིན་དང་རྟགས་ཅན་གྱི་བློ་གཉིས་ཀ་རྟོག་པར་གསུངས་པ་ནི་གཙོ་ཆེ་བའི་དབང་དུ་བྱས་ཀྱི། རྟོག་པ་དང་མངོན་སུམ་གཉིས་ཀ་ཡོད་པར་སེམས་སོ།། གཉིས་པ་ཚིག་གི་དོན་བཤད་པ་ནི། འོ་ན་རྗེས་དཔག་དེ་བརྒྱུད་ནས་ཡུལ་ལ་ཇི་ལྟར་འབྲེལ་ཞེ་ན། དངོས་གང་ཇི་ལྟ་བུར་གྱུར་པ། ། དེ་འདྲ་དེ་ནི་རྟགས་སེམས་ཀྱི།། རྒྱུ་ཡིན་དེ་ལས་དེ་ལྟ་ཡི། ། དངོས་ལ་དེ་བསྐྱེད་རྟགས་ཅན་བློ།། ༨༡ ཞེས་སྨོས་ཏེ། མེ་དང་མི་རྟག་པའི་དངོས་པོ་གང་དུ་བའི་རྒྱུ་དང༌།
བྱས་པའི་རང་བཞིན་ཇི་ལྟ་བུར་གྱུར་པ་དེ་འདྲ་བ་དེ་ནི་རང་གི་ཁྱབ་བྱར་གྱུར་པའི་རྟགས་དུ་བ་དང༌། བྱས་པ་འཛིན་པའི་སེམས་ཀྱི་རྒྱུ་ཡིན་ཏེ། རང་རང་གི་རྟགས་འཛིན་པའི་སེམས་ལ་ཕན་འདོགས་པའི་ཕྱིར་རོ། ། དེའི་ཕྱིར་རྟགས་དེ་ལས་རྟགས་དེ་ལྟ་བུའི་དངོས་པོ་ལ་དམིགས་པའི་བློ་དེ་བསྐྱེད་ལ། བློ་དེས་བསྐྱེད་པ་ནི་རྟགས་ཅན་གྱི་བློ་ཡིན་པ་དེའི་ཕྱིར་རྗེས་དཔག་བརྒྱུད་ནས་ཡུལ་རང་མཚན་ལ་འབྲེལ་བའི་ཚུལ་ནི་དེ་འདྲའོ།། རྒྱན་ལས་ཀྱང༌། ìརྒྱུ་དང་ཁྱབ་པར་བྱེད་པ་ཡང་འབྲས་བུ་དང་ཁྱབ་བྱའི་སེམས་ཀྱི་རྒྱུ་ལ། སེམས་དེ་ལས་ཀྱང་རྟགས་ཀྱི་བློ་སྐྱེ་བ་གང་ཡིན་པ་དེ་ནི་བརྒྱུད་ནས་དངོས་པོ་ལ་འབྲེལ་བ་ཡིན་ནོ།། î ཞེས་གསུངས་སོ། ། དེའི་གཞུང་འཛུགས་པའི་ཕྱིར།
དེ་ལྟར་རྟགས་དང་རྟགས་ཅན་བློ། ། བརྒྱུད་པ་ཡིས་ནི་དངོས་པོ་ལ།། འབྲེལ་ཕྱིར་དེར་སྣང་བ་ཡིས་ནི། ། སྟོང་ཡང་སླུ་བྱེད་ཉིད་མ་ཡིན།། ༨༢ ཅེས་སྨོས་ཏེ། རྟགས་དང་རྟགས་ཅན་གྱི་བློ་སྐྱེ་བའི་རིམ་པ་དེ་ལྟར་ན་རྟགས་འཛིན་པའི་སེམས་དང་རྟགས་ཅན་གྱི་བློ་གཉིས་བརྒྱུད་པ་ཡིས་ནི་རང་གི་གཞལ་བྱའི་དངོས་པོ་ལ་འབྲེལ་བའི་བློ་ཡིན་པའི་ཕྱིར། རང་གི་སྣང་ཡུལ་རང་མཚན་དེར་སྣང་བ་ཡིས་ནི་སྟོང་ཡང་ཡུལ་རང་མཚན་ལ་སླུ་བྱེད་ཉིད་མ་ཡིན་ནོ།། གཉིས་པ་མི་བསླུ་ཡང་འཁྲུལ་བར་བསྟན་པ་ནི། དེ་ཡི་ངོ་བོས་སྟོང་དེ་དག ། དེ་ཡི་ངོ་བོར་ཞེན་པའི་ཕྱིར།།
དེ་དངོས་སླུ་བྱེད་ཉིད་མིན་ཀྱང༌། ། འཁྲུལ་བར་རྣམ་གཞག་བྱས་པ་ཡིན།། ༨༣ ཅེས་སྨོས་ཏེ། རང་གི་སྣང་བ་རང་མཚན་མ་ཡིན་བཞིན་དུ་རང་མཚན་ལྟར་སྣང་བ་དེ་ཉིད་རང་མཚན་དེའི་ངོ་བོས་སྟོང་ཡང་རང་གི་སྣང་བ་དེ་དག་ལ་རང་མཚན་དེའི་ངོ་བོར་ཞེན་ནས་ཞུགས་པས་འཇུག་ཡུལ་རང་མཚན་ཐོབ་པ་ལ་བསླུ་བ་མེད་པའི་ཕྱིར། རྟགས་དང་རྟགས་ཅན་གྱི་བློ་དེ་དག་འཇུག་ཡུལ་རང་མཚན་གྱི་དངོས་པོ་ལ་སླུ་བར་བྱེད་པ་ཉིད་མིན་ཀྱང་རང་མཚན་མ་ཡིན་པ་ཞིག་ལ་རང་མཚན་དུ་འཁྲུལ་བར་རྣམ་གཞག་བྱས་པ་ཡིན་ནོ།། གསུམ་པ་དོན་བསྡུ་བ་ནི། དེ་ཕྱིར་དངོས་པོ་རྟོགས་བྱ་ལ། ། ཁྱབ་བྱེད་དེ་ཡི་ངོ་བོའམ།། རྒྱུ་དག་ཁྱབ་པར་བྱ་སེམས་ཀྱི། ། རྒྱུ་མཚན་དེ་ཡང་དེ་བློའི་ཡིན།།
༨༤ ཅེས་སྨོས་ཏེ། བསྒྲུབ་བྱའི་ཆོས་མེའམ་མི་རྟག་པ་ལ་སོགས་པའི་དངོས་པོ་དང་འབྲེལ་བ་གྲུབ་པའི་རྟགས་དུ་བ་དང༌། བྱས་པ་ལ་སོགས་པ་གོ་བྱེད་ཡིན་པ་དེའི་ཕྱིར། ཆོས་ཅན་གྱི་སྟེང་དུ་མེ་དང༌། མི་རྟག་པ་ལ་སོགས་པའི་དངོས་པོ་རྟོགས་པར་བྱ་བ་ལ་ཁྱབ་བྱེད་མི་རྟག་པའམ། མེ་ལ་སོགས་པ་དེ་ནི་བྱས་པའི་ངོ་བོའམ། དུ་བའི་རྒྱུ་དག་ཡིན་ ཅིང༌། ཁྱབ་པར་བྱ་བ་བྱས་པ་དང༌། དུ་བ་ལ་སོགས་པའི་རྟགས་གང་ཡིན་པ་དེ་ཡང་རྟགས་འཛིན་པའི་སེམས་ཀྱི་རྒྱུ་མཚན་ཏེ་རྒྱུ་ཡིན་ལ། རྟགས་འཛིན་དེ་ཡང་རྟགས་ཅན་དེའི་བློ་རྗེས་དཔག་གི་རྒྱུ་ཡིན་ནོ།།
གཉིས་པ་དགག་པའི་རྟགས་ཀྱི་འབྲེལ་བ་བཤད་པ་ལ་གསུམ། འབྲེལ་བ་དངོས་བཤད། འབྲེལ་བ་མེད་ན་དགག་རྟགས་སུ་མི་རུང༌། དོན་བསྡུ་བའོ། ། དང་པོ་ལ་བཞི། དགག་པའི་རྟགས་ཐམས་ཅད་མི་དམིགས་པ་ལས་གྲུབ། འགལ་དམིགས་ཀྱི་སྦྱོར་བས་ཀྱང་མི་དམིགས་པ་བརྗོད། མ་བརྗོད་ན་ཧ་ཅང་ཐལ། དེས་ན་རང་སྒྲས་བརྗོད་ཀྱང་མི་དམིགས་པ་ལ་བརྟེན་པའོ། ། དང་པོ་ནི།
དགག་པ་ཉིད་ནི་ཐམས་ཅད་དུ། ། མི་དམིགས་པ་ལས་གྲུབ་པ་ཡིན།། ཚད་མས་གྲུབ་པར་སྨྲ་རྣམས་ཀྱི། ། དོན་གྱི་བཟློག་པ་ཉིད་ལས་ཡིན།། ༨༥ ཅེས་སྨོས་ཏེ། དགག་བྱ་འགོག་པ་ཉིད་ཀྱི་རྟགས་ནི་ཐམས་ཅད་ཀྱིས་གཞི་འགའ་ཞིག་ཏུ་དགག་བྱའི་ཆོས་ཀྱི་རང་མཚན་མི་དམིགས་པ་ལས་གྲུབ་པ་ཡིན་ཏེ། ཆོས་ཅན་ལ་དགག་བྱའི་ཆོས་མེད་ངེས་བསྒྲུབས་པའི་གཏན་ཚིགས་ཡང་དག་པ་ཡིན་པའི་ཕྱིར། མ་ཁྱབ་བོ་ཞེ་ན། དགག་བྱའི་ཆོས་མི་དམིགས་པ་ལས་དགག་པ་བསྒྲུབ་དགོས་ཏེ། ཚད་མས་གྲུབ་པའི་རྟགས་ལས་ཡོད་ངེས་བསྒྲུབ་པར་སྨྲ་བ་རྣམས་ཀྱི་དམིགས་པའི་དོན་གྱི་བཟློག་པ་མ་དམིགས་པ་ཉིད་ལས་མེད་ངེས་བསྒྲུབ་དགོས་པའི་ཕྱིར།
ཇི་སྐད་དུ་ལྷའི་འགྲེལ་པ་ལས། ìདེ་ལྟར་ན་ཚད་མ་ཡོད་པ་ཉིད་ཀྱིས་དོན་ཡོད་པ་ཉིད་གྲུབ་པ་ཡིན་ནོ་ཞེས་སྨྲ་བ་རྣམས་ཀྱི་དོན་ཉིད་ཚད་མ་བཟློག་པ་ལས་དོན་མེད་པ་ཉིད་གྲུབ་པ་ཡིན་ནོ།། î ཞེས་སོ། ། དེས་ན་དགག་བྱ་མི་དམིགས་པ་དང་མེད་ངེས་བདག་གཅིག་ཏུ་འབྲེལ་ལོ།། གཉིས་པ་འགལ་དམིགས་ཀྱི་སྦྱོར་བས་ཀྱང་མི་དམིགས་པ་བརྗོད་པ་ལ། གཞན་དག་ན་རེ། དགག་བྱ་འགོག་པ་ལ་མི་དམིགས་པ་མི་དགོས་ཏེ། མེ་ལ་སོགས་དམིགས་པ་བཀོད་པས་ཀྱང་གྲང་རེག་ལ་སོགས་པ་མེད་པར་བསྒྲུབ་བོ་ཞེ་ན། དགག་ལ་དེའམ་དེ་རྒྱུ་དང༌། ། འགལ་བར་བརྗོད་པ་མཐོང་གང་ཡིན།།
དེ་ཡང་དེ་ཡི་ཚད་མ་ཉིད། ། མེད་པ་འཕེན་པར་བྱེད་པ་ཡིན།། ༨༦ ཅེས་སྨོས་ཏེ། ས་ཕྱོགས་སུ་གྲང་རེག་དགག་པ་ལ་གྲང་རེག་དེའམ། གྲང་བའི་འབྲས་བུ་སྤུ་ལོང་བྱེད་དེའི་རྒྱུ་དང་འགལ་བར་བརྗོད་པ་མཐོང་བ་གང་ཡིན་པའི་རྟགས་མེ་སྟོབས་ཆེན་དེ་ཡང་ཆོས་ཅན། ས་ཕྱོགས་སུ་གྲང་རེག་དེ་ལ་དམིགས་པའི་ཚད་མ་ཉིད་མེད་པར་འཕེན་པར་བྱེད་པ་ཡིན་ཏེ། ས་ཕྱོགས་སུ་གྲང་རེག་མེད་པར་བསྒྲུབ་པར་དགག་པའི་རྟགས་ཡང་དག་ཡིན་པའི་ཕྱིར་རོ།། གསུམ་པ་མ་བརྗོད་ན་ཧ་ཅང་ཐལ་བ་ནི། གཞན་དུ་དངོས་གཅིག་ཡོད་བརྗོད་པས། ། གཞན་མེད་དེ་ནི་གང་ལས་རྟོགས།།
ཞེས་སྨོས་ཏེ། དེ་ལྟར་མ་ཡིན་པར་གྲང་རེག་ལ་དམིགས་པའི་ཚད་མ་བཀག་པ་ལས་གཞན་དུ་ཡིན་ན་དེའི་ཕྱིར་རྟགས་མེའི་དངོས་པོ་གཅིག་ཡོད་པར་བརྗོད་པས་ས་ཕྱོགས་སུ་གཞན་གྲང་རེག་མེད་ངེས་དེ་ནི་གང་ལས་རྟོགས་ཏེ་བསྒྲུབ་མི་ནུས་པར་འགྱུར་རོ། ། དཔེར་ན་འདི་ན་གྲང་བའི་རེག་པ་མེད་དེ། གོང་བུ་ཡོད་པའི་ཕྱིར་ཞེས་པ་བཞིན་ནོ་ཞེས་ལྷའིའོ།། གལ་ཏེ་དགག་བྱ་འགོག་པའི་རྟགས་ཐམས་ཅད་ཀྱིས་ས་ཕྱོགས་སུ་དགག་བྱའི་ཆོས་ཀྱི་རང་བཞིན་མི་དམིགས་པ་ལས་གྲུབ་པ་མ་ཡིན་ན་མེས་གྲང་བའི་རེག་པ་ཇི་ལྟར་ཁེགས་དྲིས་པ་ལ། གཞན་དག་ན་རེ། འགལ་ཕྱིར་ཞེ་ན་དེ་ཉིད་ཀྱང༌།། 6 ༨༧ ཅིས་འགྲུབ་ལྷན་ཅིག་མི་གནས་ཕྱིར།། ཞེ་ན་དེ་ཡང་གང་ལས་འདོད། ། སྣང་བ་མཐོང་མེད་ཕྱིར་ཞེ་ན།།
ཞེས་སྨོས་ཏེ། གལ་ཏེ་མེས་གྲང་བའི་རེག་པ་ཁེགས་ཏེ། དེ་གཉིས་འགལ་བའི་ཕྱིར་ཞེ་ན། འགལ་བ་དེ་ཉིད་ཀྱང་ཅིས་འགྲུབ། གལ་ཏེ་དེ་གཉིས་ལྷན་ཅིག་མི་གནས་པའི་ཕྱིར་ཞེ་ན། དེ་གཉིས་ལྷན་ཅིག་མི་གནས་པའི་འགལ་བ་དེ་ཡང་ཚད་མ་གང་ལས་གྲུབ་པར་འདོད། གལ་ཏེ་གྲང་བའི་རེག་པ་སྔར་ཡོད་པ་ལས་ཕྱིས་མེ་དང་ཉེ་བའི་སྟོབས་ཀྱིས་གྲང་བའི་རེག་པ་ཡོད་ན་སྣང་དུ་རུང་བ་ལས་ཚད་མས་མཐོང་བ་མེད་པའི་ཕྱིར། རྒྱུ་མཚན་དེས་ན་མེ་དང་གྲང་བའི་རེག་པ་ལྷན་ཅིག་མི་གནས་པའི་འགལ་བར་གྲུབ་བོ་ཞེ་ན། བཤད་པ། དེ་ནི་ཚད་མ་ཉིད་མ་ཡིན།།
༨༨ ཅེས་སྨོས་ཏེ། དེ་ལྟར་ཡིན་ན་ཁས་བླངས་པ་དང་ཤིན་ཏུ་འགལ་ཏེ། ཚད་མས་མ་དམིགས་པ་དེ་ནི་མེད་པ་བསྒྲུབ་པ་ལ་སྒྲུབ་བྱེད་ཚད་མ་ཉིད་མ་ཡིན་པའི་ཕྱིར་རོ་ཞེས་པ་ལྷའིའོ།། བཞི་པ་རང་སྒྲས་བརྗོད་ཀྱང་མི་དམིགས་པ་ལ་བརྟེན་པ་ནི། དེ་ཕྱིར་རང་སྒྲས་བརྗོད་ན་ཡང༌། ། དེ་ཉིད་མེད་པའི་སྒྲུབ་བྱེད་ཡིན།། གང་ལ་དེ་ནི་ཚད་མིན་དེས། ། དགག་པ་རྣམ་ཀུན་བརྗོད་བྱ་མིན།། ༨༩ ཅེས་སྨོས་ཏེ། ཚད་མས་མ་དམིགས་པས་མེད་པ་བསྒྲུབ་དགོས་པ་དེའི་ཕྱིར།
མེ་ལ་སོགས་པ་དམིགས་པའི་རང་སྒྲ་བརྗོད་པའི་དགག་རྟགས་ཡིན་ན་ཡང་ཚད་མས་མྀ་དམིགས་པ་དེ་ཉིད་མེད་པའི་སྒྲུབ་བྱེད་ཡང་དག་ཡིན་ནོ་ཞེས་རྒྱན་གྱིས་སོ།། སློབ་དཔོན་ལྷ་དབང་བློ་ནི། ìཡང་གི་སྒྲ་ནི་རིམ་པ་གཞན་དུ་སྦྱར་ཏེ། མི་དམིགས་པར་རང་སྒྲ་དང་ཡང་ནི་མི་དམིགས་པ་ཡང་གཏན་ཚིགས་སུ་བཀོད་པའི་དགག་པའི་གཏན་ཚིགས་ཀྱང་མི་དམིགས་པ་ལ་བརྟེན་པ་ཡིན་ནོ།། î ཞེས་སོ།། དེས་ན་མེད་པར་བསྒྲུབ་པ་གང་ཡིན་པ་དེ་ལ་མི་དམིགས་པ་དེ་ནི་སྒྲུབ་བྱེད་ཚད་མ་མ་ཡིན་པར་འདོད་པའི་རྒོལ་བ་དེས་མེ་ཡོད་པའི་གཏན་ཚིགས་ཀྱིས་ས་ཕྱོགས་སུ་གྲང་བའི་རེག་པ་དགག་པ་ལ་རྣམ་པ་ཀུན་ཏུ་གཏན་ཚིགས་ཡང་དག་ཏུ་བརྗོད་པར་བྱ་བ་མ་ཡིན་པར་ཐལ། ས་ཕྱོགས་སུ་གྲང་བའི་རེག་པ་མ་དམིགས་པ་མ་ཡིན་པའི་ཕྱིར་རོ།། དེས་འབྲས་བུ་དམིགས་པ་སོགས་ལའང་མཚོན་ནུས་པས་དགག་པའི་གཏན་ཚིགས་ཐམས་ཅད་སྦྱོར་བ་འགོད་ཚུལ་ཐ་དད་ཀྱི་དོན་ལ་ཐ་དད་མེད་པར་བསྟན་པའི་ཕྱིར། དེས་ན་དེ་དང་འགལ་དོན་གྱི། ། འབྲས་བུ་བརྗོད་པ་བཤད་པ་ཡིན།།
ཀུན་ལ་སྦྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད།། ༩༠ ཅེས་སྨོས་ཏེ། རང་བཞིན་འགལ་དམིགས་ཀྱི་ངག་གིས་མི་དམིགས་པ་འཕེན་པར་བསྟན་པ་དེས་ན་གྲང་བའི་རེག་པ་དེ་དང་འགལ་བའི་དོན་གྱི་འབྲས་བུ་དུ་བ་དམིགས་པ་རྟགས་སུ་བརྗོད་པ་ལ་སོགས་པ་ལའང་མི་དམིགས་པ་འཕེན་པར་བཤད་པ་ཡིན་ ནོ། ། དེས་ན་འགག་པའི་གཏན་ཚིགས་ཀུན་ལ་སྦྱོར་བ་འགོད་ཚུལ་གྱི་སྒོ་ནས་རང་བཞིན་འགལ་དམིགས་ལ་སོགས་པ་སྦྱོར་བ་ཐ་དད་པ་ཉིད་ཡིན་གྱི། དགག་བྱའི་ཆོས་ཀྱི་རང་བཞིན་མི་དམིགས་པར་དོན་ཐ་དད་མེད་པ་ཡིན་ནོ།། གཉིས་པ་འབྲེལ་བ་མེད་ན་དགག་རྟགས་སུ་མི་རུང་བ་ལ་གཉིས། དངོས་དང༌། འགལ་བ་རྟགས་སུ་སྦྱོར་བའི་ཡུལ་བཤད་པའོ། ། དང་པོ་ནི།
འགལ་དང་དེ་ནི་ཐབས་བཅས་པ། ། གྲུབ་དང་བཀག་པ་མེད་པར་ནི།། དགག་ལ་ཚད་སྨྲ་གང་ཡིན་ཏེ། ། རིགས་པའི་རྗེས་འབྲང་ཅན་མིན་ཏེ།། ༩༡ སྨྲ་ལ་སོགས་པས་ཀུན་མཁྱེན་དང༌། ། འཇིག་རྟེན་གཞན་སོགས་མེད་བསྒྲུབ་བཞིན། ། དབང་པོ་ལས་འདས་དོན་རྣམས་དང༌། ། འགལ་བ་གྲུབ་པ་མེད་ ཕྱིར་རོ།། ༩༢ ཞེས་སྨོས་ཏེ། གཏན་ཚིགས་གང་ཞིག་དགག་བྱའི་ཆོས་དང་འགལ་བར་མ་གྲུབ་པ་དང༌།
འགལ་བ་དེ་དག་གིས་ནི་ཐབས་དང་བཅས་པ་གྲུབ་པ་ཡང་མེད་པ་དང༌། དགག་བྱའི་ཆོས་ཀྱི་ངོ་བོའམ་འབྲེལ་ཡུལ་བཀག་པ་མེད་པར་ནི་དགག་པའི་གཏན་ཚིགས་ལ་སྒྲུབ་བྱེད་ཚད་མར་སྨྲ་བའི་རྒོལ་བ་གང་ཡིན་པ་དེ་ནི་རིགས་པའི་རྗེས་སུ་འབྲང་བ་ཅན་མ་ཡིན་ཏེ། རྟགས་དང་དགག་བྱའི་ཆོས་ལ་འགལ་བ་མེད་ཅིང༌། དེའི་འབྲེལ་ཡུལ་བཀག་པ་མེད་པའི་ཕྱིར་རོ། ། དཔེར་ན་ངག་སྨྲ་བ་དང༌། སྐྱེས་བུ་ཡིན་པ་དང༌། དབང་པོ་ལྡན་པ་ལ་སོགས་པའི་རྟགས་ལས་སྐྱེས་བུ་ཕ་རོལ་པོ་ཀུན་མཁྱེན་མིན་པར་བསྒྲུབ་པ་དང༌། འཇིག་རྟེན་འདི་ལས་གཞན་སྐྱེ་བ་སྔ་ཕྱི་དང༌། སྔ་ན་མེད་པ་དང༌། མཐོ་རིས་ལ་སོགས་པ་མེད་དེ།
སྐྱེས་བུ་ཉིད་ཡིན་པའི་ཕྱིར་དང༌། དབང་པོས་མ་མཐོང་བའི་ཕྱིར། དཔེར་ན་དགྲ་བཅོམ་པར་འདོད་པའི་སྐྱེས་བུ་བཞིན་ནོ་ཞེས་སྒྲུབ་བྱེད་དུ་བཀོད་པ་བཞིན་ནོ། ། ངག་སྨྲ་བ་ལ་སོགས་པ་དང༌། སྐྱེས་བུ་ཡིན་པ་ལ་སོགས་པ་ཆོས་ཅན། སྐྱེས་བུ་ཕ་རོལ་པོ་ཀུན་མཁྱེན་མ་ཡིན་པ་དང༌། སྐྱེ་བ་སྔ་ཕྱི་སོགས་མེད་པར་བསྒྲུབ་པའི་གཏན་ཚིགས་ཡང་དག་མ་ཡིན་ཏེ། དགག་བྱའི་ཆོས་དབང་པོ་ལས་འདས་པའི་དོན་ཀུན་མཁྱེན་དང༌། སྐྱེ་བ་སྔ་ཕྱི་ལ་སོགས་པ་རྣམས་དང་འགལ་བ་གྲུབ་པ་མེད་པའི་ཕྱིར་རོ།། ཅི་སྟེ་ངག་སྨྲ་བ་ལ་ཀུན་རིགས་པ་མེད་པའི་ཕྱིར་འགལ་བར་གྲུབ་པ་ཁོ་ནའོ་ཞེ་ན།
འོ་ན་སྨྲ་བ་པོ་ཐམས་ཅད་རྨོངས་པ་ཉིད་དུ་འགྱུར་རོ་ཞེས་རྒྱན་ལས་ཏེ། ìགལ་ཏེ་སྨྲ་བ་པོ་ཐམས་ཅད་མཁྱེན་པ་མ་ཡིན་པར་དམིགས་སོ་ཞེ་ན། སྨྲ་བ་པོ་རྨོངས་པར་མཐོང་བའི་ཕྱིར་ཐམས་ཅད་རྨོངས་པར་ཅི་སྟེ་མི་འགྱུར། སྨྲ་བ་པོ་མཁས་པ་མཐོང་བའི་ཕྱིར་ཞེ་ན། དེ་ཡང་དམིགས་པར་མི་འགྱུར་རོ་ཞེས་བྱ་བ་གང་ལས། î ཤེས་གསུངས་སོ།། གལ་ཏེ། འགལ་བ་གྲུབ་པ་མེད་ཕྱིར་རོ། ། ཞེས་པའི་གཏན་ཚིགས་མ་གྲུབ་བོ་ཞེ་ན། བཤད་པ།
གལ་ཏེ་སྨྲ་པོ་རིག་ཡིན་ན། ། གནོད་བྱ་གནོད་བྱེད་ངོ་བོ་གང༌།། ཞེས་སྨོས་ཏེ། གལ་ཏེ་སྨྲ་བ་པོ་ལ་ལ་ཀུན་རིག་པ་ཡིན་སྲིད་པའི་ཕྱིར་ན། ཀུན་རིག་པ་དང་སྨྲ་བ་པོ་གཉིས་གནོད་བྱ་གནོད་བྱེད་ཀྱི་འགལ་བའི་ངོ་བོར་གནས་པ་གང་ལས་ཡིན་ཏེ་མ་ཡིན་ནོ། ། ཅི་སྟེ་ཡང་སྨྲ་བ་པོ་ལ་ཀུན་རིག་པ་མི་སྲིད་པའི་ཕྱིར་མ་གྲུབ་བོ་ཞེ་ན། འོ་ན་སྨྲ་བ་པོ་ལ་སོགས་པས་ཤིན་ཏུ་བླུན་པོ་སྟོན་པར་བྱེད་པས་ཉེ་བར་དགོད་པས་ཅི་ཞིག་བྱ་ཞེས་ལྷའིའོ། ། གཞན་དག་ན་རེ། དེ་འདྲ་མི་དམིགས་ཕྱིར་ཞེ་ན།། ཞེས་སྨོས་ཏེ།
སྐྱེས་བུ་ཕ་རོལ་པོ་ཆོས་ཅན། ཀུན་མཁྱེན་མེད་དེ། ཀུན་མཁྱེན་དེ་འདྲ་དབང་པོས་མི་དམིགས་པའི་ཕྱིར་ཞེ་ན། བཤད་པ། དེ་ཉིད་སྒྲུབ་བྱེད་ཡིན་པར་བརྗོད།། ༩༣ མི་དམིགས་པ་ནི་དེ་ལྟ་བུ། ། ངེས་བྱེད་མིན་པར་རབ་ཏུ་བརྗོད།། དེ་ཕྱིར་ཤིན་ཏུ་ལྐོག་གྱུར་ལ། ། ཡོད་མེད་ངེས་པ་ཡོད་མ་ཡིན།། ༩༤ ཅེས་སྨོས་ཏེ།
ཁྱོད་ཀྱི་ཀུན་མཁྱེན་འགོག་པ་ལ་སྨྲ་སོགས་ཀྱི་རྟགས་དོན་མེད་པར་ཐལ། དབང་པོས་མི་དམིགས་པ་དེ་ཉིད་ཀུན་མཁྱེན་མེད་པའི་སྒྲུབ་བྱེད་ཡིན་པར་བརྗོད་པས་ཆོག་པའི་ཕྱིར་རོ། ། གཞན་ཡང་དབང་པོས་མི་དམིགས་པ་དེ་ནི་ཆོས་ཅན། ཀུན་མཁྱེན་དེ་ལྟ་བུ་མེད་པར་ངེས་བྱེད་ཀྱི་རྟགས་ཡང་དག་མིན་པར་རབ་ཏུ་བརྗོད་དེ། ཐེ་ཚོམ་སྐྱེད་བྱེད་ཀྱི་རྟགས་ཡིན་པའི་ཕྱིར་རོ། ། དེས་ན་ཀུན་མཁྱེན་སོགས་དབང་པོ་ལས་འདས་པ་དེའི་ཕྱིར། དབང་པོས་མ་དམིགས་པའི་རྟགས་ཀྱིས་ཀུན་མཁྱེན་ལ་སོགས་པ་ཤིན་ཏུ་ལྐོག་ཏུ་གྱུར་པའི་དོན་རྣམས་ལ་ཡོད་པ་དང་མེད་པའི་ངེས་པ་གང་ཡང་ཡོད་པ་མིན་ཏེ། དབང་པོས་མ་དམིགས་ཀྱང་ཡོད་སྲིད་པའི་ཕྱིར། ཇི་སྐད་དུ་ལྷའི་འགྲེལ་པ་ལས། ìའདི་ལྟར་མི་དམིགས་པ་ནི་འདི་འདྲ་བ་ཡང་འབྲས་བུ་ངེས་མེད་ཅན་ཐེ་ཚོམ་ཟ་བར་བྱེད་པ་སྔར་ཉིད་རབ་ཏུ་བརྗོད་དེ།
ཇི་ལྟར་མི་སྣང་བ་མ་དམིགས་པ་ནི་དགག་པ་ལ་ནུས་པ་ཡོད་པ་མ་ཡིན་ཏེ། འཁྲུལ་བའི་ཕྱིར་རོ།། î ཞེས་གསུངས་ལ། རྒྱན་ལས་ཀྱང༌། ìཐམས་ཅད་མཁྱེན་པ་དང༌། འཇིག་རྟེན་ཕ་རོལ་མེད་པ་ལ་སོགས་པ་ཤིན་ཏུ་ལྐོག་ཏུ་གྱུར་པ་ནི་མི་དམིགས་པ་ཙམ་གྱིས་མེད་པར་མི་ངེས་པའི་ཕྱིར་རོ།། î ཞེས་གསུངས་སོ།། གཉིས་པ་འགལ་བ་རྟགས་སུ་སྦྱོར་བའི་ཡུལ་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། །
དང་པོ་ལ། དགག་པའི་གཏན་ཚིགས་སྤྱིའི་མཚན་ཉིད་བསྒྲུབ་བྱའི་ཆོས་དགག་པ་སྒྲུབ་པ་ལ་ཚུལ་གསུམ་ཚང་བ་ཞེས་བྱའོ། ། དེ་ལ་དབྱེ་ན། འབྲེལ་ཡུལ་བཀག་ནས་འབྲེལ་བ་པོ་འགོག་པ་འབྲེལ་ཟླ་མ་དམིགས་པའི་གཏན་ཚིགས་དང༌། གནོད་བྱེད་གྲུབ་ནས་གནོད་བྱ་འགོག་པ་འགལ་ཟླ་དམིགས་པའི་གཏན་ཚིགས་གཉིས་ལས། དང་པོ་ལ་ཡང་སྣང་རུང་གི་ཡུལ་ཅན་བཀག་ནས་མེད་པའི་དོན་དང་ཐ་སྙད་བསྒྲུབ་པ་སྣང་རུང་མ་དམིགས་པ་དང༌། སྣང་མི་རུང་གི་ཡུལ་ཅན་བཀག་ནས་ཡོད་ངེས་ཀྱི་ཐ་སྙད་འགོག་པ་མི་སྣང་བ་མ་དམིགས་པའི་གཏན་ཚིགས་གཉིས་ཏེ། འོག་ནས་འཆད་པར་འགྱུར་རོ།། གཉིས་པ་གནོད་བྱེད་གྲུབ་ནས་གནོད་བྱ་འགོག་པ་འགལ་དམིགས་ཀྱི་གཏན་ཚིགས་ལ་ཡང༌། རང་བཞིན་འགལ་དམིགས་བཞི།
ཁྱབ་བྱ་འགལ་དམིགས་བཞི། འགལ་འབྲས་དམིགས་པ་བཞིའོ།། དང་པོ་བཞི་ནི། རིམ་པ་བཞིན་དུ་དགག་བྱའི་ཆོས་ཀྱི་འགལ་ཟླ་དངོས་རྟགས་སུ་བཀོད་པ་དཔེར་ན། མེ་སྟོབས་དང་ལྡན་པའི་གཞི་ཆོས་ཅན། གྲང་རེག་རྒྱུན་ཆགས་མེད་དེ། མེ་སྟོབས་ལྡན་ཡོད་པའི་ཕྱིར། ཞེས་པ་ནི་རང་བཞིན་དང་འགལ་བའི་རང་བཞིན་དམིགས་པའོ། ། ཁྱབ་བྱེད་དང་འགལ་བའི་རང་བཞིན་དམིགས་པ་ནི། དགག་བྱའི་ཆོས་ཀྱི་ཁྱབ་བྱེད་ཀྱི་འགལ་ཟླ་རྟགས་སུ་བཀོད་པ་སྟེ།
དཔེར་ན་མེ་སྟོབས་དང་ལྡན་པའི་གཞི་ཆོས་ཅན། ཁ་བའི་རེག་པ་རྒྱུན་ཆགས་མེད་དེ། མེ་སྟོབས་ལྡན་ཡོད་པའི་ཕྱིར་ཞེས་པ་ལྟ་བུའོ། ། རྒྱུ་དང་འགལ་བའི་རང་བཞིན་དམིགས་པ་ནི། དགག་བྱའི་ཆོས་ཀྱི་རྒྱུའི་འགལ་ཟླ་རྟགས་སུ་བཀོད་པ་སྟེ། དཔེར་ན་མེ་སྟོབས་དང་ལྡན་པའི་གཞི་ཆོས་ཅན། གྲང་འབྲས་སྤུ་ལོང་བྱེད་མེད་དེ། མེ་སྟོབས་ལྡན་ཡོད་པའི་ཕྱིར་ཞེས་པ་ལྟ་བུའོ། ། འབྲས་བུ་དང་འགལ་བའི་རང་བཞིན་དམིགས་པ་ནི། དགག་བྱའི་ཆོས་ཀྱི་འབྲས་བུའི་འགལ་ཟླ་རྟགས་སུ་བཀོད་པ་སྟེ།
དཔེར་ན་མེ་སྟོབས་དང་ལྡན་པའི་གཞི་ཆོས་ཅན། གྲང་རྒྱུ་ནུས་པ་ཐོགས་མེད་མེད་དེ། མེ་སྟོབས་ལྡན་ཡོད་པའི་ཕྱིར་ཞེས་པ་ལྟ་བུའོ།། གཉིས་པ་ཁྱབ་བྱ་འགལ་དམིགས་བཞི་ལས། རང་བཞིན་དང་འགལ་བའི་ཁྱབ་བྱ་དམིགས་པ་ནི། དགག་བྱའི་ཆོས་ཀྱི་འགལ་ཟླའི་ཁྱབ་བྱ་རྟགས་སུ་བཀོད་པ་སྟེ། དཔེར་ན་ཙནྡན་གྱི་མེ་སྟོབས་དང་ལྡན་པའི་གཞི་ཆོས་ཅན། གྲང་རེག་མེད་དེ། ཙནྡན་གྱི་མེ་སྟོབས་ལྡན་ཡོད་པའི་ཕྱིར་ཞེས་པ་ལྟ་བུའོ། ། ཁྱབ་བྱེད་དང་འགལ་བའི་ཁྱབ་བྱ་དམིགས་པ་ནི།
དགག་བྱའི་ཆོས་ཀྱི་ཁྱབ་བྱེད་དང་འགལ་བའི་ཁྱབ་བྱ་རྟགས་སུ་བཀོད་པ་སྟེ། དཔེར་ན་དེ་ཆོས་ཅན། ཁ་བའི་རེག་པ་རྒྱུན་ཆགས་མེད་དེ། ཙནྡན་གྱི་མེ་སྟོབས་ལྡན་ཡོད་པའི་ཕྱིར་ཞེས་པ་ལྟ་བུའོ། ། རྒྱུ་དང་འགལ་བའི་ཁྱབ་བྱ་དམིགས་པ་ནི། དགག་བྱའི་ཆོས་ཀྱི་རྒྱུ་དང་འགལ་བའི་ཁྱབ་བྱ་རྟགས་སུ་བཀོད་པ་སྟེ། དཔེར་ན་དེ་ཆོས་ཅན། གྲང་འབྲས་སྤུ་ལོང་བྱེད་མེད་དེ། ཙནྡན་གྱི་མེ་སྟོབས་ལྡན་ཡོད་པའི་ཕྱིར་ཞེས་པ་ལྟ་བུའོ། ། འབྲས་བུ་དང་འགལ་བའི་ཁྱབ་བྱ་དམིགས་པ་ནི།
དགག་བྱའི་ཆོས་ཀྱི་འབྲས་བུ་དང་འགལ་བའི་ཁྱབ་བྱ་རྟགས་སུ་བཀོད་པ་སྟེ། དཔེར་ན་དེ་ཆོས་ཅན། གྲང་རྒྱུ་ནུས་པ་ཐོགས་མེད་མེད་དེ། ཙནྡན་གྱི་མེ་སྟོབས་ལྡན་ཡོད་པའི་ཕྱིར་ཞེས་པ་ལྟ་བུའོ།། གསུམ་པ་འགལ་འབྲས་དམིགས་པ་བཞི་ལས། རང་བཞིན་དང་འགལ་བའི་འབྲས་བུ་དམིགས་པ་ནི། དགག་བྱའི་ཆོས་དང་འགལ་བའི་འབྲས་བུ་རྟགས་སུ་བཀོད་པ་སྟེ།

དཔེར་ན་དུ་བ་དྲག་ཏུ་ཕྱུར་བཞིན་པ་དང་ལྡན་པའི་གཞི་ཆོས་ཅན། གྲང་རེག་རྒྱུན་ཆགས་མེད་དེ། དུ་བ་དྲག་ཏུ་ཕྱུར་བཞིན་པ་ཡིན་པའི་ཕྱིར་ཞེས་པ་ལྟ་བུའོ། ། ཁྱབ་བྱེད་དང་འགལ་བའི་འབྲས་བུ་དམིགས་པ་ནི། དགག་བྱའི་ཆོས་ཀྱི་ཁྱབ་བྱེད་དང་འགལ་བའི་འབྲས་བུ་རྟགས་སུ་བཀོད་པ་སྟེ། དཔེར་ན་དེ་ཆོས་ཅན། ཁ་བའི་རེག་པ་རྒྱུན་ཆགས་མེད་དེ། དུ་བ་དྲག་ཏུ་ཕྱུར་བཞིན་པ་ཡིན་པའི་ཕྱིར་ཞེས་པ་ལྟ་བུའོ། ། རྒྱུ་དང་འགལ་བའི་འབྲས་བུ་དམིགས་པ་ནི། དགག་བྱའི་ཆོས་ཀྱི་རྒྱུ་དང་འགལ་བའི་འབྲས་བུ་རྟགས་སུ་བཀོད་པ་སྟེ། དཔེར་ན་དེ་ཆོས་ཅན།
གྲང་འབྲས་སྤུ་ལོང་བྱེད་མེད་དེ། དུ་བ་དྲག་ཏུ་ཕྱུར་བཞིན་པ་ཡིན་པའི་ཕྱིར་ཞེས་པ་ལྟ་བུའོ། ། འབྲས་བུ་དང་འགལ་བའི་འབྲས་བུ་དམིགས་པ་ནི། དགག་བྱའི་ཆོས་ཀྱི་འབྲས་བུ་དང་འགལ་བའི་འབྲས་བུ་རྟགས་སུ་བཀོད་པ་སྟེ། དཔེར་ན་དེ་ཆོས་ཅན། གྲང་རྒྱུ་ནུས་པ་ཐོགས་མེད་མེད་དེ། དུ་བ་དྲག་ཏུ་ཕྱུར་བཞིན་པ་ཡིན་པའི་ཕྱིར་ཞེས་པ་ལྟ་བུའོ།། གཉིས་པ་ཚིག་གི་དོན་བཤད་པ་ནི། འགལ་དེ་ཆོས་ནི་ཐ་དད་དམ། ། ཐ་དད་མེད་ལ་རབ་སྦྱོར་ཏེ།།
ཁ་བ་7 མེད་པར་བསྒྲུབ་པ་ལ། ། མེ་དང་སྐྱེ་ལ་ཡོད་གནོད་བཞིན།། ༩༥ ཞེས་སྨོས་ཏེ། འགལ་ཟླ་འགོག་པའི་རྟགས་ཀྱི་སྦྱོར་བ་དེ་ལ་འགོད་ཚུལ་གཉིས་ཡོད་དེ། དགག་བྱའི་ཆོས་རྣམས་དང་ཐ་དད་པ་ནི་རྟགས་སུ་སྦྱར་བ་ཉིད་དམ། དགག་བྱའི་ཆོས་དང་ཐ་དད་མེད་པ་ལ་རྟགས་རབ་ཏུ་སྦྱོར་བ་གཉིས་ཡོད་པའི་ཕྱིར་རོ། ། དཔེར་ན་ས་ཕྱོགས་སུ་ཁ་བའི་རེག་པ་མེད་པར་བསྒྲུབ་པ་ལ། མེ་སྟོབས་ལྡན་རྟགས་སུ་བཀོད་པ་དང༌། མྱུ་གུ་བདག་ལས་སྐྱེ་བ་ལ་ཡོད་པ་གནོད་བྱེད་དུ་བརྗོད་པ་བཞིན་ནོ། ། རྟགས་དང་དགག་བྱའི་ཆོས་ཐ་དད་མ་ཡིན་ན་དེ་དེ་ལ་ཇི་ལྟར་གནོད་བྱེད་ཡིན་ཅེ་ན།
བདེན་མོད་ཀྱི། གྲངས་ཅན་གྱི་ཁས་བླངས་ལ་བལྟོས་ནས་དེ་ལྟར་བཤད་པ་ཡིན་གྱི། ཡོད་པ་དང་སྐྱེ་བ་གཉིས་ཕན་ཚུན་སྤངས་པའི་ཐ་དད་པ་ཡིན་ཏེ། ཇི་སྐད་དུ་རྒྱན་ལས། ìཡོད་པ་སྐྱེ་བ་དག་ནི་ཕན་ཚུན་སྤངས་པའི་མཚན་ཉིད་ཀྱིས་ཐ་དད་པ་ཡིན་ནོ། ། སྐྱེ་བ་ནི་ཡོད་པ་ལས་ཐ་དད་པ་མ་ཡིན་ལ་འགལ་བ་ཡང་ཡིན་ནོ། ། ཡོད་པ་ནི་སྐྱེ་བ་མ་ཡིན་ཏེ། ཆ་མེད་པར་ཐམས་ཅད་ཡོད་པ་ནི་སྐྱེ་བ་དོན་མེད་དོ། ། ཐ་དད་པ་མེད་པ་དེ་དག་ཕན་ཚུན་འགལ་བ་ཇི་ལྟར་གྱུར་ཞེ་ན། གཞན་གྱིས་ཐ་མི་དད་པར་ཁས་བླངས་པའི་ཕྱིར་དེ་སྐད་བརྗོད་པ་ཡིན།
î ཅེས་གསུངས་སོ།། གསུམ་པ་དོན་བསྡུ་བ་ལ་གཉིས། འབྲེལ་བ་གྲུབ་ན་རྗེས་སུ་འགྲོ་ལྡོག་གྲུབ། ཁྱབ་བྱེད་ལྡོག་པ་གོ་བྱེད་ཡིན་པའོ། ། དང་པོ་ནི། ཇི་ལྟར་དངོས་ཉིད་བསྒྲུབ་པ་ལ། ། དངོས་པོ་རྣམས་ཀྱི་སྒྲུབ་བྱེད་འདོད།། དེ་བཞིན་དངོས་ཉིད་རང་ལྡོག་ན། ། དངོས་རྣམས་ལྡོག་པར་བྱེད་པ་ཡིན།། ༩༦ ཅེས་སྨོས་ཏེ།
དཔེ་ཇི་ལྟར་ན་མེ་ལ་སོགས་པའི་དངོས་པོ་ཉིད་བསྒྲུབ་པ་ལ་དུ་བ་ལ་སོགས་པའི་དངོས་པོ་རྣམས་ཀྱི་རྟགས་སྒྲུབ་བྱེད་དུ་འདོད་པ་དེ་བཞིན་དུ་རྒྱུ་དང་ཁྱབ་བྱེད་ཀྱི་དངོས་པོ་ཉིད་རང་ལྡོག་ན་འབྲས་བུ་དང་ཁྱབ་བྱའི་དངོས་པོ་རྣམས་ལྡོག་པར་བྱེད་པ་ཡིན་ནོ། ། རིགས་པ་དེས་འབྲེལ་མེད་རྟགས་སུ་མི་རུང་བར་བསྟན་པའི་ཕྱིར། དེས་ནི་རྟོག་པས་སྦྱར་བའི་ཆོས། ། ཕྱོགས་དང་མཐུན་པའི་ཕྱོགས་དག་ལས།། གང་རུང་ཉིད་སོགས་བསལ་ཡིན་ཏེ། ། ཅི་ཡང་རུང་ལ་སྲིད་ཕྱིར་རོ།། ༩༧ ཞེས་སྨོས་ཏེ། རྟགས་ཆོས་ལ་འབྲེལ་བ་དགོས་པའི་རིགས་པ་དེས་ནི་འབྲེལ་བ་མེད་ཀྱང་གཏན་ཚིགས་སུ་རྟོག་པས་སྦྱར་ཞིང་སྒྲོ་བཏགས་པའི་ཆོས་དཔེར་ན་སྒྲ་ཆོས་ཅན། རྟག་སྟེ། སྒྲ་རྟག་པར་བསྒྲུབ་པའི་ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ཉིད་ཡིན་པའི་ཕྱིར་དང༌།
རྟག་པར་ལུང་ལས་བཤད་པའི་ཕྱིར་ཞེས་བྱ་བ་ལ་སོགས་པ་འབྲེལ་མེད་ཀྱི་གཏན་ཚིགས་རྣམས་ཡང་དག་ཡིན་པ་བསལ་བ་ཡིན་ཏེ། གཏན་ཚིགས་དེ་ནི་རྟག་པ་དང་མི་རྟག་པ་ཅི་ཡང་རུང་བ་ལ་སྲིད་པའི་ཕྱིར་རོ།། གཉིས་པ་ཁྱབ་བྱེད་ལྡོག་པ་གོ་བྱེད་ཡིན་པ་ནི། དེ་ལའང་ཁྱབ་པར་བྱེད་པའི་ཆོས། ། ཁྱབ་བྱ་ལྡོག་པའི་གོ་བྱེད་འདོད།། གལ་ཏེ་རང་གི་ལྡོག་པ་ནི། ། རྣམ་འགར་ཡོངས་སུ་བཅད་ནའོ།། ༩༨ ཞེས་སྨོས་ཏེ། གོང་དུ། དེ་བཞིན་དངོས་ཉིད་རང་ལྡོག་ན། །
ཞེས་བསྟན་པ་དེ་ལའང་ཁྱབ་པར་བྱེད་པའི་ཆོས་ཤིག་ཡིན་ན། རང་ལྡོག་པའི་རྟགས་དེ་ཁྱབ་བྱ་ལྡོག་པའི་གོ་བྱེད་དུ་འདོད་པ་ཡིན་གྱི། འབྲེལ་བ་མེད་པ་ལོག་པས་ནི་གོ་བྱེད་མ་ཡིན་ནོ། ། འདི་ནི་རྒྱུ་དང་ཁྱབ་བྱེད་མ་དམིགས་པའི་དབང་དུ་བྱས་པའོ། ། རྒྱུ་དང་ཁྱབ་བྱེད་མ་དམིགས་པ་དེ་ལའང་གལ་ཏེ་འབྲེལ་བ་ཅན་གྱི་མེ་དང་ཤིང་ཙམ་ལྡོག་ན་རང་གི་འབྲས་བུ་དང༌། ཁྱབ་བྱ་དུ་བ་དང༌། ཤ་བ་ལྡོག་པ་ནི་རྣམ་པ་འགར་ཡོངས་སུ་བཅད་ཅིང་ངེས་ན་དེའི་ཚེ་གོ་བྱེད་དུ་འགྱུར་བའོ། ། འོ་ན་རང་བཞིན་མ་དམིགས་པ་ལ་ཇི་ལྟར་ཞེ་ན། བཤད་པ། མེད་པ་ལ་ནི་དེ་ཉིད་ཀྱི། །
ཚད་མེད་རྟགས་སུ་བརྗོད་གང་ཡིན།། དེ་ནི་ཤིན་ཏུ་རྨོངས་དོན་ཏེ། ། གནག་རྫི་མོ་བར་གྲགས་ཕྱིར་རོ།། ༩༩ ཞེས་སྨོས་ཏེ། ས་ཕྱོགས་སུ་སྣང་རུང་བུམ་པ་མེད་པར་བསྒྲུབ་པ་ལ་ནི་སྣང་རུང་བུམ་པ་དེ་ཉིད་ཀྱི་དམིགས་བྱེད་ཚད་མ་མེད་པ་རྟགས་སུ་བརྗོད་པ་གང་ཡིན་པ་དེ་ནི་དོན་ལ་མ་དམིགས་ཀྱང་ཡོད་ངེས་སོ་སྙམ་པའི་རྒོལ་བ་ཤིན་ཏུ་རྨོངས་པའི་ངོར་ཐ་སྙད་བསྒྲུབ་པའི་དོན་དུ་བཀོད་པ་ཙམ་ཡིན་ཏེ། དོན་ནི་མཁས་པ་ནས་གནག་རྫི་མོའི་བར་ལ་གྲགས་པས་གྲུབ་པའི་ཕྱིར་རོ། ། དེ་ལྟར་ན་མི་དམིགས་པའི་རྟགས་ནི་རྒྱུ་ཁྱབ་བྱེད་རང་བཞིན་མ་དམིགས་པ་གསུམ་དུ་བསྡུ་བའི་ཕྱིར། མི་དམིགས་པ་ནི་འདི་ཙམ་ཞིག ། མེད་ལ་ངེས་པའི་འབྲས་ཅན་ཡིན།། དེ་ཡང་སྣང་བར་འདོད་པ་ཡི། །
རྒྱུའམ་རང་བཞིན་སྣང་མེད་ཉིད།། ༡༠༠ ཅེས་སྨོས་ཏེ། མི་དམིགས་པའི་གཏན་ཚིགས་ནི་རྒྱུ་ཁྱབ་བྱེད་རང་བཞིན་མ་དམིགས་པ་གསུམ་པོ་འདི་ཙམ་ཞིག་ཏུ་མ་འདུས་པ་མེད་དེ། ཆོས་ཅན་གྱི་སྟེང་དུ་དགག་བྱའི་ཆོས་མེད་པ་ལ་ངེས་པའི་ཤེས་པ་བསྐྱེད་ནུས་ཀྱི་འབྲས་བུ་ཅན་གྱི་གཏན་ཚིགས་ནི་གསུམ་པོ་འདི་ཙམ་ཡིན་པའི་ཕྱིར། རྒྱུ་ཁྱབ་བྱེད་རང་བཞིན་མ་དམིགས་པ་རྟགས་སུ་འགྱུར་བ་དེའང་ཡོད་ན་སྣང་བར་འདོད་པའི་རྒྱུའམ། ཁྱབ་བྱེད་དམ་རང་བཞིན་སྣང་བ་མེད་པ་ཉིད་གོ་བྱེད་ཡིན་གྱི། སྣང་བར་མི་འདོད་པའི་མ་དམིགས་པ་ཙམ་ནི་མ་ཡིན་ནོ། ། དེ་དག་ནི་ཞར་ལས་འོངས་པའོ་ཞེས་ལྷའིའོ།། གཉིས་པ་ཁ་དོག་མི་རྟག་པ་སྤྱི་མཚན་དུ་བསྟན་པ་ལ་གསུམ། རྗེས་སུ་དཔག་པས་མི་རྟག་པ་རྟོགས་པའི་ཚུལ།
སྡེ་པ་གཞན་གྱི་མི་རྟག་པ་བརྗོད། རིག་པ་ཅན་པའི་མི་རྟག་པ་དགག་པའོ། ། དང་པོ་ལ་ལྔ། རྟོགས་ཚུལ་དངོས། རྗེས་དཔག་དགོས་པ་དང་མི་དགོས་པའི་ཁྱད་པར། མཐོང་ཡང་མ་ངེས་པའི་རྒྱུ། མ་ངེས་པའི་དཔེ། དེ་ལ་རྩོད་པ་སྤང་བའོ།། དང་པོ་ལ། གཞན་དག་ན་རེ།
ཁ་དོག་མི་རྟག་པའོ་ཞེས་རང་གི་མཚན་ཉིད་ལ་མི་རྟག་པ་ཉིད་མ་ཡིན་ནམ། དེས་ན། ཁ་དོག་སྤྱི་ལ་སྦྱོར་ཕྱིར་རོ། ། ཞེས་བྱ་བ་ལ་སོགས་པ་ཇི་ལྟར་ཞེ་ན། དེ་ནི་མ་ཡིན་ཏེ། རྗེས་སུ་དཔག་པས་མི་རྟག་སོགས། ། འཛིན་པ་ལ་ནི་ཚུལ་འདིར་འདོད།། ཅེས་སྨོས་ཏེ། ཁ་དོག་མི་རྟག་པར་རྟོགས་པའི་རྗེས་དཔག་ལ་ཁ་དོག་མི་རྟག་པར་སྣང་བ་ནི་སྤྱི་མཚན་ཡིན་ཏེ། ཁ་དོག་གི་སྤྱི་ལ་མི་རྟག་པར་ཡིད་ཀྱིས་སྦྱར་ནས་འཛིན་པ་ཡིན་པའི་ཕྱིར་ཏེ།
ཁ་དོག་མི་རྟག་པར་རྟོགས་པའི་རྗེས་སུ་དཔག་པས་ཁ་དོག་མི་རྟག་པ་ལ་སོགས་པར་འཛིན་པ་ལ་ནི་ཁ་དོག་གི་སྤྱི་ལ་མི་རྟག་པ་ཡིད་ཀྱིས་སྦྱར་ནས་འཛིན་པའི་ཚུལ་འདིར་སློབ་དཔོན་ཕྱོགས་ཀྱི་གླང་པོ་འདོད་པའི་ཕྱིར་ཏེ། མདོའི་འགྲེལ་པ་ལས། ìཁ་དོག་ལ་སོགས་པ་གཟུང་ནས་སྤྱིའི་མཚན་ཉིད་ནི་ཁ་དོག་ལ་སོགས་པ་མི་རྟག་གོ་ཞེས་མི་རྟག་པ་ཉིད་ལ་སོགས་པ་ཡིད་ཀྱིས་རབ་ཏུ་སྦྱོར་བར་བྱེད། î ཅེས་སོ།། རྗེས་སུ་དཔག་པས་གཞལ་བ་ལས་གཞན་དུ་མངོན་སུམ་གྱིས་རྗེས་སུ་འཛིན་ན་ཚད་མ་མ་ཡིན་པར་བསྟན་པའི་ཕྱིར། གཞན་དུ་གཟུང་བ་འཛིན་པའི་ཕྱིར། ། ཚད་མ་ཉིད་དུ་འདོད་མ་ཡིན།། ༡༠༡ དངོས་ལས་མི་རྟག་གཞན་དུ་མེད། ། དེ་ཡང་དབང་པོ་ལས་སྔར་གྲུབ།། ཅེས་སྨོས་ཏེ།
རྗེས་སུ་དཔག་པས་ཁ་དོག་མི་རྟག་པར་གཞལ་བ་ལས་གཞན་དུ་ཁ་དོག་རྒྱུན་ཆད་ཀ་མ་མངོན་སུམ་གྱིས་མཐོང་བའི་རྗེས་སུ་ཁ་དོག་མི་རྟག་པར་ངེས་པའི་རྟོགས་པ་ནི་རང་གི་ཉེར་ལེན་ཚད་མ་སྔ་མས་གཟུང་བའི་དོན་འཛིན་པའི་ཕྱིར། ཚད་མ་ཉིད་དུ་འདོད་པ་མ་ཡིན་ནོ། ། ཁ་དོག་འཛིན་པའི་མངོན་སུམ་གྱིས་ཁ་དོག་གི་མི་རྟག་པ་མ་གྲུབ་པའི་ཕྱིར། གཟུང་བ་འཛིན་པ་ཇི་ལྟར་ཞེ་ན། ཁ་དོག་གི་དངོས་པོ་ལས་དེའི་མི་རྟག་པ་ཡང་དག་པར་ན་གཞན་དུ་མེད་པས་ཁ་དོག་གི་མི་རྟག་པ་དེ་ཡང་ཁ་དོག་མཐོང་བའི་དབང་པོའི་མངོན་སུམ་ལས་སྔར་གྲུབ་ཟིན་པའི་ཕྱིར་རོ།། གལ་ཏེ་ཁ་དོག་གི་མི་རྟག་པ་ཞེས་དྲུག་པའི་སྒྲས་ཐ་དད་དུ་བརྗོད་པའི་ཕྱིར། ཁ་དོག་དང་མི་རྟག་པ་ཐ་དད་མ་ཡིན་ནམ་ཞེ་ན། བཤད་པ། དུ་མའི་དངོས་དེ་བརྗོད་བྱ་མིན། ། རྟོག་པས་བསྐྱེད་ཆོས་བརྗོད་བྱ་ཡིན།།
༡༠༢ ཅེས་སྨོས་ཏེ། ཁ་དོག་གི་མི་རྟག་པ་ཞེས་པའི་སྒྲ་ཆོས་ཅན། ཁ་དོག་ལས་ཐ་དད་པའི་མི་རྟག་པ་ལ་སོགས་པ་དུ་མའི་དངོས་པོ་དེ་ཉིད་བརྗོད་བྱར་བྱེད་པ་མིན་ཏེ། ཁ་དོག་དང་དེའི་མི་རྟག་པ་ཡང་དག་པར་ན་གཅིག་ཀྱང་ཁ་དོག་ལས་མི་རྟག་པ་ཐ་དད་པར་རྟོག་པས་བསྐྱེད་ཅིང་བཏགས་པའི་ཆོས་བརྗོད་པར་བྱ་བ་ཡིན་པའི་ཕྱིར་རོ།། རྒྱན་ལས། ìརང་གི་མཚན་ཉིད་ཀྱི་བདག་ཉིད་དུ་དངོས་པོ་དེ་ནི་བརྗོད་པར་བྱ་བ་མ་ཡིན་ཏེ། ཐ་དད་པ་ནི་ཐོག་མ་མེད་པའི་བག་ཆགས་ཀྱི་མཐུ་ལས་བྱུང་བའི་རྣམ་པར་རྟོག་པ་ཙམ་གྱིས་སྦྱོར་བ་ཡིན་ནོ།། î ཞེས་སོ།། གཉིས་པ་རྗེས་དཔག་དགོས་པ་དང་མི་དགོས་པའི་ཁྱད་པར་ནི། སྤྱི་ཡི་རྟེན་ནི་གྲུབ་པ་ན། །
སྤྱི་དེ་ཉིད་ནི་གྲུབ་པ་ཡིན།། དེ་མ་གྲུབ་ན་དེ་ལྟར་དེ། ། རབ་ཏུ་གྲུབ་ཕྱིར་རྗེས་དཔོག་8 ཡིན།། ༡༠༣ ཅེས་སྨོས་ཏེ། དེའི་ཕྱིར་སྐབས་འགའ་ཞིག་ཏུ་སྤྱི་མི་རྟག་པའི་རྟེན་ཁ་དོག་ནི་མངོན་སུམ་གྱིས་གྲུབ་ཅིང་ངེས་པ་འདྲེན་ནུས་པ་ན་ཁ་དོག་མི་རྟག་པར་རྟོགས་པའི་ཐབས་རྟེན་གཏན་ཚིགས་འགོད་མི་དགོས་ཏེ། སྤྱི་མི་རྟག་པ་དེ་ཉིད་ནི་ཁ་དོག་ལ་མངོན་སུམ་གྱིས་གྲུབ་ཅིང་ངེས་པ་འདྲེན་ནུས་པ་ཡིན་པའི་ཕྱིར་རོ། ། མངོན་སུམ་གྱིས་ངེས་པ་འདྲེན་མ་ནུས་ན་རྟེན་གཏན་ཚིགས་འགོད་དགོས་ཏེ། ཁ་དོག་མངོན་སུམ་གྱིས་གྲུབ་ཀྱང་མི་རྟག་པ་དེ་མ་གྲུབ་ན་ཁ་དོག་མི་རྟག་པ་ཡིན་པ་དེ་ལྟར་དུ་ངེས་པའི་ཤེས་པ་དེ་རབ་ཏུ་གྲུབ་པར་བྱ་བའི་ཕྱིར་དུ་རྗེས་སུ་དཔོག་དགོས་པའི་ཕྱིར་རོ། ། སྤྱི་ཞེས་པ་ནི་མི་རྟག་པ་ལ་གཞན་གྱིས་ཐ་སྙད་དུ་བྱས་པ་སྟེ། རྒྱན་ལས།
ìསྤྱི་ནི་ཐ་སྙད་ཙམ་ཡིན་ལ། ཐ་སྙད་ཀྱང་ཐ་སྙད་ཀྱི་ཡུལ་རབ་ཏུ་གྲུབ་པ་ན་ངེས་པའམ་གཞི་མཐུན་པ་ཉིད་དུ་རབ་ཏུ་གྲུབ་པར་འགྱུར་རོ།། î ཞེས་སོ།། གསུམ་པ་མཐོང་ཡང་མ་ངེས་པའི་རྒྱུ་བཤད་པ་ལ། གལ་ཏེ་མངོན་སུམ་གྱིས་ ཁ་དོག་མཐོང་བ་ན་དེའི་དངོས་པོའི་བདག་ཉིད་མི་རྟག་པ་ལ་སོགས་པ་ཐམས་ཅད་གཟུང་བ་མ་ཡིན་ནམ། ཁ་དོག་མི་རྟག་པར་བསྒྲུབ་པ་ལ་རྟགས་དང་རྗེས་དཔག་ཇི་ལྟར་འགྱུར་ཞེ་ན། འདྲ་བ་གཞན་ནི་ཡོད་པའི་ཕྱིར། ། ལ་ལར་ཡོངས་སུ་མི་ཤེས་ཏེ།། འཁྲུལ་ཕྱིར་སྒོང་གི་ཐ་དད་བཞིན། ། ཐ་དད་མཐོང་བ་མེད་ཕྱིར་རོ།།
༡༠༤ ཞེས་སྨོས་ཏེ། ཁ་དོག་གི་རྒྱུན་གྱི་མཐའ་མ་མ་མཐོང་ཞིང་ཁ་དོག་རྒྱུན་ཆགས་མཐོང་བའི་གནས་སྐབས་ལ་ལར་མངོན་སུམ་གྱིས་ཁ་དོག་མི་རྟག་པར་མཐོང་ཡང་ཡོངས་སུ་ངེས་པའི་སྒོ་ནས་མི་ཤེས་ཏེ། མི་ངེས་པའི་རྒྱུ་ཁ་དོག་གི་སྐད་ཅིག་སྔ་ཕྱི་འདྲ་བ་གཞན་འབྱུང་བ་ནི་ཡོད་པའི་ཕྱིར་དང༌། དེའི་དབང་གིས་རྟོག་པས་སྐད་ཅིག་སྔ་ཕྱི་གཅིག་ཏུ་བཟུང་ནས་རྟག་པར་འཁྲུལ་བའི་ཕྱིར་དང༌། ཁ་དོག་གི་སྐད་ཅིག་སྔ་ཕྱིའི་ཐ་དད་དེ་རྟོག་པས་མཐོང་བ་མེད་པའི་ཕྱིར་རོ། ། དཔེར་ན་སྒོང་གི་སྔ་ཕྱི་ཐ་དད་དུ་ཡོད་ཀྱང་རྟོག་པས་གཅིག་ཏུ་འཛིན་པ་བཞིན་ནོ།། གལ་ཏེ་སྒོང་གི་ཐ་དད་པ་ནི་ཞིབ་མོ་དག་གིས་དཔྱད་ན་ཐ་དད་དུ་རྟོགས་ནུས་ཀྱི། སྐད་ཅིག་མ་ཉིད་ནི་དེ་ལྟར་མ་ཡིན་ནོ་ཞེ་ན། དེའང་མི་བདེན་ཏེ། འདི་ལྟར་རྟགས་མེད་བྱིས་བར་གྱི། །
སྐྱེ་བོས་ཕྱིས་འབྱུང་བ་དང་ནི།། འབྲེལ་མེད་མར་མེ་ལ་སོགས་ཀྱི། ། འཇིག་པ་མཐོང་བས་ཡོངས་གཅོད་ཉིད།། ༡༠༥ ཅེས་སྨོས་ཏེ། སྐད་ཅིག་མ་དེས་ནུས་པ་འདི་ལྟར་རྟགས་ལ་བརྟེན་པ་མེད་པར་ཡང་མཁས་པ་ནས་བྱིས་པའི་བར་གྱི་སྐྱེ་བོས་རིགས་འདྲ་ཕྱིས་འབྱུང་བ་དང་ནི་འབྲེལ་བ་མེད་པའི་མར་མེ་དང་དུང་སྒྲ་ལ་སོགས་པ་རྒྱུན་ཆད་ཀ་མ་རྣམས་ཀྱི་འཇིག་པ་མངོན་སུམ་གྱིས་མཐོང་བས་མངོན་སུམ་ལ་སྣང་བ་ལྟར་ཡིད་ཡོངས་སུ་གཏད་ན་གཅོད་ཅིང་ངེས་ནུས་པ་ཉིད་ཡིན་ནོ། ། དེས་ན་འདྲ་བ་གཞན་འབྱུང་རྟག་པར་འཁྲུལ་བའི་རྒྱུ་ཡིན་ནོ།། བཞི་པ་མ་ངེས་པའི་དཔེ་བཤད་པ་ནི། ནུས་པ་དངོས་པོའི་རང་བཞིན་དུ། ། གྱུར་ཀྱང་དེ་མ་ཐག་མེད་པས།། འབྲས་བུ་མཐོང་བ་མེད་པའི་ཕྱིར། །
རྨོངས་འགྱུར་ངེས་གསལ་མེད་ཕྱིར་རོ།། ༡༠༦ ཞེས་སྨོས་ཏེ། འཇིག་པ་མངོན་སུམ་གྱིས་གཟུང་ཡང་མ་ངེས་པ་དཔེར་ན་ས་བོན་མངོན་སུམ་གྱིས་འཛིན་པའི་ཚེ་ས་བོན་གྱི་ནུས་པ་ས་བོན་གྱི་དངོས་པོའི་རང་བཞིན་དུ་གྱུར་པས་མངོན་སུམ་གྱིས་འཛིན་ཀྱང་ས་བོན་གྱི་ཕྱི་ལོགས་དེ་མ་ཐག་ཏུ་མྱུ་གུ་མེད་པས་འབྲས་བུ་དེ་མ་ཐག་ཏུ་མཐོང་བ་མེད་པའི་ཕྱིར་ས་བོན་གྱི་མྱུ་གུ་བསྐྱེད་པའི་ནུས་པ་ལ་ངེས་པ་མ་ཐོབ་པས་རྨོངས་པར་འགྱུར་ཏེ། དེའི་ཚེ་ས་བོན་གྱིས་མྱུ་གུ་བསྐྱེད་པའི་ནུས་པ་ངེས་པར་བྱེད་པའི་ངེས་ཤེས་གསལ་པོ་མེད་པའི་ཕྱིར་རོ། ། དེས་ན་ཁ་དོག་མི་རྟག་པར་རྟོགས་པའི་རྗེས་དཔག་དོན་ཡོད་པར་བསྟན་པའི་ཕྱིར། དེ་ཉིད་ཟློག་པའི་ཆེད་དུ་ནི། ། རྗེས་སུ་དཔག་པ་བརྗོད་པ་ཡིན་ཏེ།། ཅེས་སྨོས་ཏེ། དེ་ལྟར་ན་ཁ་དོག་མི་རྟག་པ་མངོན་སུམ་ལ་སྣང་ཡང་ཁ་དོག་རྟག་པར་སྒྲོ་འདོགས་པ་དེ་ཉིད་བཟློག་པའི་ཆེད་དུ་ནི་ཁ་དོག་མི་རྟག་པར་རྟོགས་པའི་རྗེས་སུ་དཔག་པ་བརྗོད་པ་ཡིན་ནོ། ། རྟག་པར་སྒྲོ་འདོགས་པས་དབེན་པ་ལ་ནི་རྗེས་དཔག་མི་དགོས་པ་བསྟན་པའི་ཕྱིར།
བློ་གྲོས་ཆེན་པོས་མཐོང་ཉིད་ལས། ། རྣམ་པ་ཐམས་ཅད་ངེས་པར་བྱེད།། ༡༠༧ ཅེས་སྨོས་ཏེ། གོམས་པ་གསལ་ཞིང་རྟག་པར་སྒྲོ་འདོགས་པ་མེད་པའི་བློ་གྲོས་ཆེན་པོ་མངོན་སུམ་གྱིས་ནི་ཁ་དོག་མཐོང་བ་ཉིད་ལས་མི་རྟག་པ་ལ་སོགས་པའི་རྣམ་པ་ཐམས་ཅད་ངེས་པར་བྱེད་པའི་ཤེས་པ་ཐོབ་ནུས་པའི་ཕྱིར། ཁ་དོག་མི་རྟག་པར་འཇལ་བའི་རྗེས་དཔག་མི་དགོས་སོ་ཞེས་པ་རྒྱན་གྱིས་སོ།། སློབ་དཔོན་ལྷ་དབང་བློས། ìཇི་ལྟར་མཐོང་བ་བཞིན་དུ་དངོས་པོའི་དེ་ཁོ་ན་ཉིད་ཐམས་ཅད་ལའང་སྒྲོ་བཏགས་པས་ངེས་པ་ལ་གེགས་མེད་པ་དེའི་ཚེ་རྗེས་སུ་དཔག་པས་ཅི་བྱ། བློ་གྲོས་ཆེན་པོ་སྒྲོ་བཏགས་པས་མ་ཆོད་པ་གང་ཡིན་པ་བློ་གྲོས་ཆེན་པོ་བློ་ཡངས་པ་ཅན་དེ་དག་གིས་མཐོང་ཉིད་ལས་ཏེ། གཟིགས་པ་དེ་ཉིད་ཀྱི་ཕྱིར་དངོས་པོའི་ནུས་པ་རྣམ་པ་ཐམས་ཅད་ངེས་པར་བྱེད་དོ་ངེས་པར་མཛད་པར་འགྱུར་རོ།། î ཞེས་གསུངས་པས་རྣལ་འབྱོར་མངོན་སུམ་ལ་བཞེད་དོ།།
ལྔ་པ་དེ་ལ་རྩོད་པ་སྤང་བ་ལ། གལ་ཏེ་རྗེས་སུ་སྐྱེས་པའི་ངེས་ཤེས་ཀྱིས་དོན་གཅིག་ལ་ལྡོག་པ་དུ་མར་ངེས་པར་མི་འགྱུར་ཏེ། ཡང་དག་པར་ན་ཡུལ་ལ་ལྡོག་པ་ཐ་དད་མེད་པའི་གཅིག་ཡིན་པའི་ཕྱིར་ཞེ་ན། ཐམས་ཅད་ལས་ནི་ཟློག་པ་ཡིས། ། ཐ་དད་མེད་དོན་དེ་ལ་ནི།། ལྡོག་པའི་རྒྱུ་མཚན་ཅན་བློ་དང༌། ། ཇི་ལྟར་བརྡར་བཏགས་པ་ཡི་སྒྲ།། ༡༠༨ ཐ་དད་རྟེན་ཅན་བཞིན་འཇུག་འགྱུར།། ཞེས་སྨོས་ཏེ། ཁ་དོག་མི་རྟག་པར་ངེས་པའི་བློ་ཆོས་ཅན།
མ་བྱས་རྟག་སོགས་ཐམས་ཅད་ལས་ནི་ཟློག་པའི་ངོ་བོ་ཐ་དད་མེད་པའི་དོན་ཁ་དོག་དེ་ལ་ནི་རྟག་པ་ལ་སོགས་པ་ལོག་པའི་ཡུལ་ཐ་དད་པ་ལ་བརྟེན་པ་ཅན་བཞིན་དུ་འཇུག་པར་འགྱུར་ཏེ། ཁ་དོག་དེ་རྟག་པ་ལ་སོགས་པ་ལོག་པ་ཐ་དད་ལས་ལྡོག་པའི་རྒྱུ་མཚན་ཅན་གྱི་བློ་ཡིན་པའི་ཕྱིར་དང༌། ཇི་ལྟར་སྒྲ་དུ་མ་ཡང་ལྡོག་པ་ཐ་དད་པ་ལ་བརྡར་བཏགས་པའི་རྒྱུ་མཚན་གྱིས་སྒྲ་འཇུག་པའི་ཕྱིར་རོ། ། དེའི་ཕྱིར་ཁ་དོག་གི་མི་རྟག་པ་ཞེས་སྒྲས་ཐ་དད་པར་བརྗོད་པ་ཙམ་གྱིས་དོན་ཐ་དད་པར་མི་འགྱུར་རོ་ཞེས་ལྷ་རྒྱན་གཉིས་ཀའིའོ། ། གཞན་ཡང༌། འཁྲུལ་རྒྱུ་མེད་ན་དེ་ཡིས་ནི། ། ངོ་བོ་ཉིད་ཀྱིས་རང་དང་ནི།། རྗེས་སུ་མཐུན་པའི་བློ་སྐྱེད་བྱེད།། ༡༠༩ ཅེས་སྨོས་ཏེ། ཁ་དོག་ལ་རྟག་པར་འཁྲུལ་བའི་རྒྱུ་འདྲ་བ་གཞན་འབྱུང་དང༌།
ཡོད་པ་བར་མ་ཆད་སོགས་མེད་ན་ཁ་དོག་མི་རྟག་པ་དེ་ཡིས་ནི་ངོ་བོ་ཉིད་ཀྱིས་ཁ་དོག་མི་རྟག་པ་རང་ཇི་ལྟར་གནས་པ་དང་ནི་རྗེས་སུ་མཐུན་པར་ཁ་དོག་མི་རྟག་པར་ངེས་པའི་བློ་སྐྱེད་པར་བྱེད་པ་ཡིན་ནོ།། གཉིས་པ་སྡེ་པ་གཞན་གྱི་མི་རྟག་པ་བརྗོད་པ་ནི། ཡང་ན་འདིར་ཡང་མི་དམིགས་པའི། ། རྟགས་ལས་འཇིག་པ་གྲུབ་པ་ཡིན།། སྔར་བྱུང་དངོས་པོ་མེད་གྱུར་པ། ། མི་རྟག་ཅེས་ནི་བརྗོད་པ་ཡིན།། ༡༡༠ ཅེས་སྨོས་ཏེ། ཡང་ན་རང་གི་སྡེ་པ་ཁ་ཅིག་འཇིག་པ་ནི་མངོན་སུམ་གྱིས་གྲུབ་པ་ཡིན་ཏེ། དངོས་པོ་རྒྱུན་ཆད་ཀ་མའི་མཐའ་མ་མཐོང་བ་ན་འདིར་ཡང་མི་དམིགས་པའི་རྟགས་ལས་འཇིག་པ་གྲུབ་དགོས་པ་ཡིན་པའི་ཕྱིར། དེ་ཡང་སྔར་བྱུང་བའི་དངོས་པོ་ཕྱིས་མེད་པར་གྱུར་པ་ལ་མི་རྟག་ཅེས་ནི་བརྗོད་པ་ཡིན་གྱི།
དངོས་པོ་ཉིད་ནི་མི་རྟག་པ་མ་ཡིན་ཏེ། དཔེར་ན་མར་མེ་ལ་སོགས་པའི་དངོས་པོ་ཞིག་པ་བཞིན་ནོ་ཞེས་ཟེར་རོ། ། འདི་ནི། དངོས་ལས་མི་རྟག་གཞན་དུ་མེད། ། ཅེས་པའི་ཞར་ལ་བཀོད་པ་ཙམ་དུ་ཟད་དོ།། གསུམ་པ་རིག་པ་ཅན་གྱི་མི་རྟག་པ་དགག་པ་ལ་གསུམ། འགོག་བྱེད་ཀྱི་རིགས་པ་དངོས། དེའི་ལན་དགག ། དོན་བསྡུ་བའོ། ། དང་པོ་ནི།
གང་གི་མཐའ་གཉིས་ཆོད་ཡོད་པའམ། ། འབྲེལ་བ་བརྗོད་པའི་ངང་ཚུལ་ཅན།། མི་རྟག་ཉིད་ཀྱི་སྒྲ་ཡིན་པ།། ཞེས་སྨོས་ཏེ། རིག་པ་ཅན་པ་གང་གི་ལུགས་ལ་དངོས་པོ་ཡོད་ཙམ་མི་རྟག་པ་མ་ཡིན་ཏེ། བདག་ལ་སོགས་པ་ཡང་མི་རྟག་པར་ཐལ་བའི་ཕྱིར་རོ། ། དེ་བཞིན་དུ་དངོས་པོ་ཞིག་པ་ཡང་མི་རྟག་པ་མ་ཡིན་ཏེ། དངོས་པོ་ཞེས་འབྲེལ་བ་མེད་པའི་ཕྱིར་རོ། ། དེས་ན་མཐའ་གཉིས་ཀྱིས་ཆོད་ཅིང་མཐའ་གཉིས་ཀྱི་དབུས་ན་གནས་པའི་ཡོད་པ་ཉིད་དེ་མི་རྟག་པ་ཡིན་པའམ། ཡང་ན་ཡོད་པ་ཉིད་ཀྱི་སྤྱི་དང་འཕྲོད་པ་འདུ་བའི་འབྲེལ་བ་བརྗོད་པའི་ངང་ཚུལ་ཅན་གང་ཡིན་པ་དེ་ལ་མི་རྟག་པ་ཉིད་ཀྱི་སྒྲས་བརྗོད་པར་བྱ་བ་ཡིན་པར་འདོད་ཅེ་ན།
བཤད་པ། དེ་མཐའ་དེ་དག་གང་ལ་བརྗོད།། ༡༡༡ ཁྱོད་འདོད་པའི་དབུས་ན་ཡོད་པ་དེའི་མཐའ་གཉིས་པོ་དེ་དག་གང་ལ་བརྗོད་ཅེས་དྲིས་པའོ།། གལ་ཏེ་སྔ་ཕྱིར་མེད་ཡིན་ན།། ཞེས་སྨོས་ཏེ། གལ་ཏེ་གཞན་དག་ན་རེ། སྔ་ན་མེད་པ་སྔ་མའི་མཐའ་དང་ཕྱི་མར་མེད་པ་ཕྱི་མའི་མཐའ་ཡིན་ཅེ་ན། བཤད་པ། དེ་ཉིད་མི་རྟག་ཅིས་མ་ཡིན།། འོ་ན་ཁྱེད་མཐའ་ཡིན་པར་འདོད་པའི་སྔ་ཕྱི་མེད་པ་དེ་ཉིད་མི་རྟག་པ་ཅིས་མ་ཡིན་ཏེ་ཡིན་པའི་ཕྱིར།
རྒྱུ་མཚན་གང་གིས་ན་ཁྱེད་ཞིག་ནས་མེད་པ་མི་རྟག་པར་འདོད་པ་དགག་པ་ལ་བརྩོན་པར་བྱེད། གཞན་དག་ན་རེ། དྲུག་པ་སོགས་སྦྱོར་མི་རུང་ཕྱིར། ། ཞེ་ན་་་་་་ གལ་ཏེ་སྔ་ཕྱིར་མེད་པའི་མཐའ་གཉིས་པོ་དེ་དངོས་པོའི་མི་རྟག་པ་མ་ཡིན་ཏེ། དངོས་པོ་དང༌། སྦྱོར་བ་དང༌། འདུ་བའི་འབྲེལ་བ་མེད་པའི་ཕྱིར། ཁྱབ་སྟེ། འབྲེལ་བ་མེད་པ་ལ་དངོས་པོའི་མི་རྟག་ཅེས་རྣམ་དབྱེ་དྲུག་པའི་སྒྲ་དང༌། བདུན་པ་ཁྱད་པར་དང་ཁྱད་པར་ཅན་སྦྱར་བ་གནས་གཞིའི་སྒྲ་སོགས་སྦྱོར་དུ་མི་རུང་བའི་ཕྱིར་ཞེ་ན།
བཤད་པ། ་་་་་་་་་་་ མཐའ་ལ་དེ་ཇི་ལྟར།། ༡༡༢ ཞེས་སྨོས་ཏེ། དེ་ལྟར་ཡིན་ན་སྔ་ཕྱིར་མེད་པའི་མཐའ་གཉིས་ལ་ཆོས་ཅན། མཐའ་གཉིས་ཀྱི་ཡོད་པ་ཞེས་དངོས་པོའི་སྒྲ་དང༌། ཡོད་པ་ཉིད་ནི་མཐའི་མཚམས་ཅན་ནོ་ཞེས་དྲུག་པའི་སྒྲ་དང༌། དེའི་ཁྱད་པར་ཅན་ནོ་ཞེས་ཁྱད་པར་དང་ཁྱད་པར་ཅན་གྱི་སྒྲ་ཇི་ལྟར་འཐད་དེ་མི་འཐད་པར་ཐལ། དངོས་པོར་མེད་པས་དངོས་པོ་དང༌། སྦྱོར་བ་དང༌། འདུ་བ་སོགས་ཀྱི་འབྲེལ་བ་མེད་པའི་ཕྱིར་རོ་ཞེས་རྒྱན་གྱིའོ།།
ལྷ་ཤཱཀ་གཉིས་ནི། ìདངོས་པོ་ལས་མཐའ་གཉིས་རྫས་ཐ་དད་པའི་དྲུག་པའི་སྒྲ་མི་རུང་ན་མཐའ་གཉིས་ལས་དངོས་པོ་ཐ་དད་པའི་དྲུག་སྒྲ་མི་རུང་བ་མཚུངས་ཏེ། ཁྱད་པར་མེད་པའི་ཕྱིར་རོ།། î ཞེས་གསུངས་སོ། ། གཞན་ཡང༌། ཡོད་ཉིད་དང་འབྲེལ་རྟག་པའི་ཕྱིར། ། མཐའ་ཡི་ཁྱད་པར་འགྱུར་མ་ཡིན།། ཅེས་སྨོས་ཏེ། ཡོད་པ་ཉིད་རྟག་པ་ཡིན་ན། ཡོད་པ་ཉིད་དང་འབྲེལ་བ་ཆོས་ཅན།
རྟག་པའི་ཕྱིར། སྔ་ན་མེད་པ་དང་ཕྱི་ན་མེད་པའི་མཐའི་ཁྱད་པར་ཅན་དུ་འགྱུར་བ་མ་ཡིན་པར་ཐལ་ལོ་ཞེས་ལྷའིའོ།། རྒྱན་ནི། ìམཐའ་གཉིས་ཀྱིས་བཅད་པའི་ཡོད་པ་ཉིད་དང༌། དེའི་འདུ་བའི་མཚན་ཉིད་ཅན་གྱི་འབྲེལ་བ་གཉིས་ཆོས་ཅན། î ཞེས་བཞེད་དོ།། གཉིས་པ་དེའི་ལན་དགག་པ་ནི། གལ་ཏེ་རྒྱུ་འབྲས་མཐའ་ཡིན་ན།། ཞེས་སྨོས་ཏེ། གལ་ཏེ་གཞན་དག་ན་རེ།
རྒྱུ་དང་འབྲས་བུ་དག་དང་དངོས་པོའི་འབྲེལ་བ་ནི་རྒྱུ་དང་འབྲས་བུ་ཡིན་ལ། ཡོད་པ་ཉིད་དང་དངོས་པོའི་འབྲེལ་བ་ནི་འདུ་བའི་མཚན་ཉིད་ཡིན་ནོ། ། དེས་ན་རྒྱུ་ནི་སྔ་མའི་མཐའ་ཡིན་ལ། འབྲས་བུ་ནི་ཕྱི་མའི་མཐའ་ཡིན་ཅེ་ན། བཤད་པ། ཁྱད་པར་མེད་པ་ཉིད་འགྱུར་ཏེ།། ༡༡༣ འབྲེལ་མེད་ཕྱིར་རོ་དེ་ཡིས་ནི།། དངོས་པོ་སྔར་མེད་འདོད་མིན་པ། ། དེ་ལ་དེ་ཡི་ཁྱད་པར་ཅན།། བརྗོད་པ་དེ་ཡང་མི་འགྲུབ་ཕྱིར།།
༡༡༤ ཞེས་སྨོས་ཏེ། དངོས་པོ་དེ་ཉིད་ཆོས་ཅན། སྔ་ན་མེད་པས་ཁྱད་པར་བྱས་པའི་རྒྱུ་འབྲས་མེད་པ་ཉིད་དུ་འགྱུར་ཏེ། སྔ་ན་མེད་པ་དང་འབྲེལ་བ་མེད་པའི་ཕྱིར། རྟགས་ཁྱོད་ཀྱིས་ཁས་བླངས་ཏེ། རིག་པ་ཅན་པ་དེ་ཡིས་ནི་དངོས་པོ་སྔར་མེད་འདོད་པ་ཡིན་པས་སོ་ཞེས་རྒྱན་གྱིས་སོ།། སློབ་དཔོན་ལྷ་དབང་བློས་ནི། ìསྦྱོར་བ་ནི་གང་ཞིག་གང་དང༌། ལྷན་ཅིག་འབྲེལ་བ་ཡོད་པ་མ་ཡིན་པ་དེ་ནི་དེའི་ཞེས་བྱ་བའི་དོན་དམ་པའི་འབྲེལ་བའི་ཐ་སྙད་རིགས་པ་མ་ཡིན་ཏེ། དཔེར་ན་ནམ་མཁའ་དང་དུས་ལྟ་བུའོ། །
དངོས་པོ་དང་སྔ་ན་མེད་པ་ཡང་འབྲེལ་བ་ཡོད་པ་མ་ཡིན་ནོ།། î ཞེས་གསུངས་པས། དངོས་པོ་ལ་དོན་དམ་པར་སྔར་མེད་དང་འབྲེལ་བ་གྲུབ་པས་ཁྱད་པར་དུ་བྱས་པའི་རྒྱུ་འབྲས་མེད་པ་ཉིད་དུ་འགྱུར་ཏེ། དངོས་པོ་ལ་སྔར་མེད་དང་འབྲེལ་བ་མེད་པའི་ཕྱིར་རོ་ཞེས་བཞེད་དོ།། དེས་ན་དངོས་པོ་དེ་ལ་ཆོས་ཅན། སྔ་ན་མེད་པ་དེ་ཡིས་ནི་ཁྱད་པར་ཅན་གྱིས་རྒྱུ་འབྲས་བརྗོད་པ་དེ་ཡང་མ་འགྲུབ་པར་ཐལ། དངོས་པོ་སྔར་མེད་གསར་བྱུང་མེད་ན་འབྲས་བུ་མེད་ལ། འབྲས་བུ་མེད་ན་རྒྱུ་ཡང་མེད་དགོས་པའི་ཕྱིར་རོ། ། གལ་ཏེ། ཡོད་པ་ཉིད་དང་རང་རྒྱུ་དང༌། །
འབྲེལ་བྱེད་ཕྱིར་ན་རྒྱུ་ཞེས་གྲགས།། ཞེས་སྨོས་ཏེ། གཞན་དག་ན་རེ། འབྲས་བུར་ཡོད་པ་ཉིད་དང༌། འབྲེལ་བར་བྱེད་པ་འཕྲོད་འདུའི་འབྲེལ་བ་དང༌། འབྲས་བུ་རང་གི་རྒྱུ་དང་འབྲེལ་བར་བྱེད་པ་ནི་འདུ་བ་ཅན་གྱི་རྒྱུ་ཡིན་ནོ་ཞེས་གྲགས་སོ། ། དེའང་མི་བདེན་ཏེ། ཡོད་ཉིད་དེ་དག་འབྲེལ་དེ་ཡང༌། ། རྟག་ན་འོ་ན་འདི་འབྲས་གང༌།། ༡༡༥ ཞེས་སྨོས་ཏེ།
འོ་ན་འབྲས་བུར་ཡོད་པ་ཉིད་དེ་དང༌། འབྲས་བུ་རང་གི་རྒྱུ་དང༌། འདུ་བ་ཅན་གྱི་འབྲེལ་བ་གཉིས་པོ་འདི་འབྲས་བུ་གང་ལས་ཡིན་ཏེ་མ་ཡིན་པར་ཐལ། འབྲེལ་བ་གཉིས་པོ་དེ་ཡང་རྟག་པ་ཡིན་པའི་ཕྱིར་ནའོ། ། དེས་ན་ཡོད་པ་ཉིད་དང་འབྲེལ་བ་འབྲས་བུ་མ་ཡིན་ནོ། ། གལ་ཏེ་ཡང༌། གང་ཞིག་མེད་པ་དེ་བྱེད་ན།། 9 ཞེས་སྨོས་ཏེ། འབྲས་བུ་གང་ཞིག་སྔ་ན་མེད་པ་དེ་བྱེད་པ་ཡིན་ནོ་ཞེ་ན། བཤད་པ།
དངོས་པོ་སྔར་མེད་ལྡན་མིན་ཏེ། ། འབྲེལ་བ་ཁས་ལེན་མེད་ཕྱིར་རོ།། ཞེས་སྨོས་ཏེ། དངོས་པོ་ཆོས་ཅན། དངོས་པོ་སྔར་མེད་དང་ལྡན་པའི་འབྲས་བུ་ཡོད་པ་མིན་ཏེ། སྔ་ན་མེད་པའི་འབྲས་བུ་ཡོད་ན་དངོས་པོ་སྔར་མེད་གསར་བྱུང་དང་འབྲེལ་དགོས་པ་ལས། ཁྱེད་ཀྱི་ལུགས་ལ་དངོས་པོ་སྔར་མེད་གསར་བྱུང་དང་འབྲེལ་བ་ཁས་ལེན་པ་མེད་པའི་ཕྱིར་རོ། ། གཞན་ཡང༌། དེ་ཕྱིར་རིལ་འདི་རྟག་པར་འགྱུར།། ༡༡༦ ཞེས་སྨོས་ཏེ།
འབྲས་བུ་མ་ཡིན་པ་དེའི་ཕྱིར་དངོས་པོ་རིལ་པོ་འདི་རྟག་པར་འགྱུར་ རོ། ། གསུམ་པ་དོན་བསྡུ་བ་ནི། དེ་ཕྱིར་མེད་དོན་སྒྲོ་འདོགས་པ། ། བརྗོད་བྱ་ཐ་དད་ཅན་བློ་ནི།། ཐ་དད་མེད་དོན་མངོན་འདོད་ཅན། ། སྒྲ་ལའང་ལྡོག་པའི་རྟེན་ཡིན་ནོ།། ༡༡༧ ཞེས་སྨོས་ཏེ། རྒྱུ་མཚན་དེ་ཉིད་ཀྱི་ཕྱིར་དངོས་པོ་དང་སྔ་ན་མེད་པ་ལ་དོན་དམ་པར་འབྲེལ་བ་མེད། འབྲེལ་བའི་དོན་ནི་རྟོག་པས་སྒྲོ་འདོགས་པ་འབའ་ཞིག་ཏུ་ཟད་ཀྱི། རྒྱུ་དང་འབྲས་བུར་བརྗོད་པར་བྱ་བ་གང་ཡིན་པ་དེ་དོན་དམ་པར་ཐ་དད་པ་ཅན་ཡིན་ན་འབྲེལ་བ་མེད་དགོས་པའི་ཕྱིར་དང༌།
འབྲེལ་བ་མེད་ན་རྒྱུ་འབྲས་སུ་མི་རུང་བའི་ཕྱིར་རོ། ། དེས་ན་རྒྱུ་འབྲས་ཐ་དད་དུ་བློ་ལ་སྣང་བ་ནི་ཡང་དག་པར་ཐ་དད་པ་མེད་བཞིན་དུ་ཐ་དད་པའི་དོན་དུ་མངོན་པར་འདོད་པར་རྟོག་པས་སྤྲུལ་པ་ཙམ་ཡིན་གྱི། དོན་དམ་པར་ནི་མ་ཡིན་ ནོ། ། དེའི་ཕྱིར་སྒྲ་དང་རྟོག་པ་ལ་རྣམ་པར་སྣང་བ་ལྟར་བཏགས་པའི་འབྲེལ་བ་ནི་ལྡོག་པར་སྣང་བའི་རྟེན་ཡིན་ནོ་ཞེས་རྒྱན་གྱིས་ཏེ་ཤིན་ཏུ་ལེགས་སོ། ། འང་ཞེས་པའི་སྒྲས་ངོ་བོ་ཐ་དད་པའི་འབྲེལ་བ་ཡང་བཀག་པའོ་ཞེས་རྒྱལ་བ་ཅན་གསུང་ངོ༌།། གཉིས་པ་ཡང་ཡང་ངོ་ཤེས་པའི་ཚད་མ་དགག་པ་ལ་གསུམ། ཁྱད་པར་སྣང་བ་མི་འཐད། སྔ་མ་དཔེར་འདོད་པ་མི་འཐད། དེ་དྲན་པར་བསྟན་པའོ།། དང་པོ་ལ།
གལ་ཏེ་ཁྱད་པར་མཐོང་བའི་རྗེས་སུ་ཁྱད་པར་ཁོ་ན་ངོ་ཤེས་པར་བྱེད་པ་མ་ཡིན་ནམ་ཞེ་ན། དེའང་མི་རིགས་ཏེ། སྐད་ཅིག་སོ་སོར་ཐ་དད་ཕྱིར། ། ཁྱད་པར་ངོ་ཤེས་མ་ཡིན་ནོ།། ཞེས་སྨོས་ཏེ། སྔར་མངོན་སུམ་གྱིས་མཐོང་བའི་མེ་ཕྱིས་རྟགས་ཀྱིས་སད་པར་བྱས་པའི་བློ་དེ་ནི་སྔར་གྱི་མངོན་སུམ་གྱི་ཡུལ་དུ་གྱུར་པའི་མེའི་རང་མཚན་ནམ་ཁྱད་པར་ཇི་ལྟ་བ་བཞིན་དུ་ངོ་ཤེས་པའི་ཚད་མ་མ་ཡིན་ནོ། ། ཅིའི་ཕྱིར་ཞེ་ན། སྔར་གྱི་མེ་རང་མཚན་ནི་སྐད་ཅིག་སོ་སོར་ཐ་དད་ཡིན་པས་ཕྱིས་ཀྱི་མེ་ལ་སྔར་གྱི་མེར་སྒྲོ་འདོགས་པའི་ཕྱིར་རོ།། གལ་ཏེ་སྔར་མཐོང་བའི་མེའི་ཁྱད་པར་འཛིན་པ་མ་ཡིན་གྱི། སྔར་མཐོང་བའི་མེའི་སྤྱི་འཛིན་པ་ཡིན་ནོ་ཞེ་ན།
མཐོང་དང་མཚུངས་པར་དེ་འཛིན་ཕྱིར། ། ཁྱད་པར་ཡུལ་ཅན་ཉིད་ཀྱང་མིན།། ༡༡༨ ཅེས་སྨོས་ཏེ། སྔར་མངོན་སུམ་གྱིས་མཐོང་བའི་མེའི་ཁྱད་པར་ཕྱིས་རྟགས་ཀྱིས་སད་པར་བྱས་པའི་བློ་དེས་སྔར་མཐོང་བའི་མེ་ལ་མཚུངས་པར་རྗེས་སུ་འགྲོ་བའི་མེའི་སྤྱི་དེ་ཙམ་འཛིན་པའི་ཕྱིར། སྔར་མངོན་སུམ་གྱིས་བཟུང་བའི་མེའི་ཁྱད་པར་ཡུལ་དུ་བྱེད་པ་ཅན་ཉིད་ཀྱང་མ་ཡིན་ནོ།། གཉིས་པ་སྔ་མ་དཔེར་འདོད་པ་མི་འཐད་པ་ནི། གལ་ཏེ་དེ་ཉིད་དཔེ་ཡིན་པའི། ། ཕྱིར་ན་སྤྱི་འཛིན་མིན་ཞེ་ན།། ཞེས་སྨོས་ཏེ། གལ་ཏེ་གཞན་དག་ན་རེ།
སྔར་མངོན་སུམ་གྱིས་མཐོང་བའི་མེ་དེ་ཉིད་ཕྱིས་ཀྱི་མེ་རྟོགས་པའི་དཔེ་ཡིན་པའི་ཕྱིར་ན། བློ་དེ་ཉིད་ཀྱིས་སྔར་གྱི་མེའི་སྤྱི་འཛིན་པ་མིན་ཅེ་ན། བཤད་པ། དཔེ་ཉིད་ཡིན་ཕྱིར་གྲུབ་དེ་ལ། ། ཚད་མ་གཞན་གྱིས་ཅི་ཞིག་བྱ།། ༡༡༩ ཞེས་སྨོས་ཏེ། སྔར་གྱི་མེ་དེ་ཕྱིས་ཀྱི་མེ་རྟོགས་པའི་མཐུན་དཔེ་ཡང་དག་ཡིན་པའི་ཕྱིར། བློ་དེས་སྔར་གྱི་མེ་དེ་ཉིད་གྲུབ་ཟིན་མ་བརྗེད་པར་འགྱུར་ལ། འདོད་པའོ་ཞེ་ན། འོ་ན་སྔར་གྱི་མེ་གྲུབ་ཟིན་མ་བརྗེད་པ་དེ་ལ་ཕྱིས་ཁྱད་པར་ངོ་ཤེས་ཀྱི་ཚད་མ་གཞན་གྱིས་གཞལ་བར་ཅི་ཞིག་བྱ་སྟེ་ཚད་མ་སྔ་མས་གྲུབ་ཟིན་མ་བརྗེད་པའི་ཕྱིར་རོ།།
གལ་ཏེ་བརྗེད་ཕྱིར་སྐྱོན་མེད་ན།། ཞེས་སྨོས་ཏེ། གལ་ཏེ་གཞན་དག་ན་རེ། གཏན་ཚིགས་མ་གྲུབ་སྟེ། སྔར་གྲུབ་ཟིན་ཀྱང་ཕྱིས་བརྗེད་པའི་ཕྱིར་སྐྱོན་མེད་ཅེ་ན། བཤད་པ། དེ་ཉིད་ཕྱིར་ན་དཔེ་མ་ཡིན།། ཅེས་སྨོས་ཏེ། འོ་ན་སྔར་མེད་དེ་ཕྱིས་བརྗེད་ཅིང་ཚད་མས་མ་གྲུབ་པ་དེ་ཉིད་ཀྱི་ཕྱིར་ན། ཕྱིས་མེ་རྟོགས་པའི་མཐུན་དཔེ་ཡང་དག་མ་ཡིན་པར་འགྱུར་རོ།།
གལ་ཏེ་མཐོང་དེ་དངོས་ཀྱི། ། ཚད་མས་གྲུབ་ན་་་་་་་་་་་་་་་་༌།། ཞེས་སྨོས་ཏེ། གལ་ཏེ་གཞན་དག་ན་རེ། ཕྱིས་མེ་རང་མཚན་མཐོང་བ་ལ་སྔར་མངོན་སུམ་གྱིས་མཐོང་བའི་མེ་དེའི་དངོས་པོ་ནི་ཁྱད་པར་ངོ་ཤེས་ཀྱི་ཚད་མས་གྲུབ་པ་ཡིན་ནོ་ཞེ་ན། བཤད་པ། ་་་་་་་་་་ དངོས་གཞན་ལ།། ༡༢༠ དེ་ཉིད་སྒྲོ་འདོགས་ཕྱིན་ཅི་ལོག ། དེས་གྲུབ་ཚད་ཅན་ཉིད་མ་ཡིན།། ཅེས་སྨོས་ཏེ།
འོ་ན་ཁྱད་པར་ངོ་ཤེས་ཀྱི་བློ་དེས་དངོས་པོ་གཞན་ཕྱིས་ཀྱི་མེ་ལ་སྔར་གྱི་མེ་ཉིད་དུ་སྒྲོ་འདོགས་པའི་ཕྱིར། བློ་ཕྱིན་ཅི་ལོག་ཏུ་འགྱུར་རོ། ། དེས་ན་རང་གི་ཚད་མ་སྔ་མ་དེས་གྲུབ་ཟིན་མ་བརྗེད་པའི་ཕྱིར་ཁྱད་པར་ངོ་ཤེས་ཀྱི་བློ་དེ་ནི་སྔར་གྱི་མེ་འཇལ་བའི་ཚད་མ་ཅན་ཉིད་མ་ཡིན་ནོ་ཞེས་རྒྱན་གྱིས་སོ།། སློབ་དཔོན་ལྷ་དབང་བློ་ནི། ìདེ་གྲུབ་ཕྱིར་ན་མཚན་ཉིད་མིན་îཅེས་གཞན་དུ་འཆད་དོ། ། གལ་ཏེ་སྔར་མངོན་སུམ་གྱིས་གྲུབ་པའི་མེ་སྔ་མ་དང་ཕྱིས་ཀྱི་ངོ་ཤེས་ཀྱི་སྣང་ཡུལ་མེ་གཉིས་གཅིག་ཡིན་པས་སྐྱོན་མེད་དོ་ཞེ་ན། བཤད་པ། མངོན་སུམ་གཅིག་ཤོས་གཅིག་ཡིན་ཕྱིར།། གཅིག་གྲུབ་པ་ན་གཉིས་ཀའང་གྲུབ།། ༡༢༡ ཅེས་སྨོས་ཏེ།
སྔར་མངོན་སུམ་གྱིས་གྲུབ་པའི་སྔར་མེ་དང༌། གཅིག་ཤོས་ཕྱིས་ངོ་ཤེས་ཀྱི་སྣང་ཡུལ་མེ་ཕྱི་མ་གཉིས་གཅིག་ཡིན་པའི་ཕྱིར། སྔར་གྱི་མེ་འཇལ་བའི་མངོན་སུམ་གྱིས་གཅིག་སྔར་གྱི་མེ་གྲུབ་པ་ན་ཕྱིས་ཀྱི་ངོ་ཤེས་ཀྱི་སྣང་ཡུལ་མེ་དང་གཉིས་ཀ་གྲུབ་པར་འགྱུར་རོ་ཞེས་རྒྱན་གྱིའོ།། གཉིས་པ་དེ་དྲན་པར་བསྟན་པ་ནི། གཞན་དང་མཚམས་ནི་སྦྱོར་བ་ཡི། ། ཞེན་པ་མཁས་པས་དྲན་པར་ཤེས།། ཞེས་སྨོས་ཏེ། དེས་ན་སྔར་གྱི་མེ་དེ་ནི་འདིའོ་ཞེས་ཕྱིས་ཀྱི་མེ་གཞན་དང་མཚམས་ནི་སྦྱོར་བའི་ཞེན་པ་ཡིན་པའི་ཕྱིར་ན། ཁྱད་པར་ངོ་ཤེས་ཀྱི་བློ་ཞེས་བྱ་བ་ནི་མཁས་པས་དྲན་པ་ཡིན་པར་ཤེས་པར་བྱའོ།། གལ་ཏེ་དེ་རྟགས་ལ་བལྟོས་ཕྱིར། །
དྲན་མིན་་་་་་་་་་་་༌།། ཅེས་སྨོས་ཏེ། གལ་ཏེ་གཞན་དག་ན་རེ། ངོ་ཤེས་ཀྱི་བློ་དེ་རྟགས་ལ་བལྟོས་པའི་ཕྱིར་དྲན་པ་མིན་ནོ་ཞེ་ན། བཤད་པ། ་་་་་་་་་་་་་་ མ་ཡིན་འཁྲུལ་ཕྱིར་རོ།། ༡༢༢ ཞེས་སྨོས་ཏེ། ཁྱད་པར་ངོ་ཤེས་ཀྱི་བློ་ཆོས་ཅན། རྟགས་ཡང་དག་ལ་བལྟོས་པ་མ་ཡིན་ཏེ། ཁྱོད་ཀྱི་རྟགས་དེ་རྟགས་འཁྲུལ་བའི་ཕྱིར་ཏེ།
དུ་བ་ཙམ་ལ་མེའི་ཁྱད་པར་རྗེས་སུ་འགྲོ་བ་མེད་པའི་ཕྱིར་རོ།། གཉིས་པ་མངོན་སུམ་དང་འབྲས་བུ་ལ་ལོག་པར་ རྟོག་པ་དགག་པ་ལ་གཉིས། མངོན་སུམ་དང་དེའི་གོལ་ས་བཤད་པ། མངོན་སུམ་གྱི་འབྲས་བུ་བཤད་པའོ། ། དང་པོ་ལ་གཉིས། མངོན་སུམ་ཡང་དག་བཤད་པ། མངོན་སུམ་ལྟར་སྣང་བཤད་པའོ། ། དང་པོ་ལ་གསུམ། མཚན་ཉིད་བཤད་པ། མཚན་གཞིའི་དབྱེ་བ་བཤད་པ།
བྲལ་བྱ་རྟོག་པའང་ངོ་བོ་ལ་རང་རིག་པར་བསྟན་པའོ། ། དང་པོ་ལ་གཉིས། སྤྱིའི་དོན་དང༌། ཚིག་གི་དོན་ནོ།། དང་པོ་ནི། དེ་ལ་མངོན་སུམ་གྱི་མཚན་ཉིད་གང་ཞེ་ན། རྟོག་པ་དང་བྲལ་ཞིང་མ་འཁྲུལ་བའི་ཤེས་པའོ། ། དེ་ལ་རྟོག་བྲལ་གྱིས་ནི་རྗེས་དཔག་ལ་སོགས་པ་རྟོག་པ་མངོན་སུམ་ལྟར་སྣང་གི་ཚོགས་རྣམས་སེལ་བར་བྱེད་ལ། མ་འཁྲུལ་བས་ནི་སྐྲ་ཤད་འཛག་སྣང་སོགས་འཁྲུལ་རྒྱུ་བཞིས་བསྐྱེད་པའི་རྟོག་མེད་མངོན་སུམ་ལྟར་སྣང་རྣམས་སེལ་བར་བྱེད་དོ། ། རྟོག་པ་ཐམས་ཅད་འཁྲུལ་བ་ཡིན་པའི་ཕྱིར་མ་འཁྲུལ་བ་སྨོས་པ་ཉིད་ཀྱིས་རྟོག་པ་བསལ་བ་མ་ཡིན་ནམ།
རྟོག་པ་ལ་སྨོས་པས་ཅི་བྱ་ཞེ་ན། བདེན་མོད་ཀྱི། འོན་ཀྱང་བྱེ་བྲག་པ་དང་རིགས་པ་ཅན་པ་ལ་སོགས་པ་དབང་པོའི་མངོན་སུམ་རྣམས་རིགས་སོགས་རྫས་ལ་སྦྱར་ནས་འཛིན་པའམ། མིང་དང་དོན་བསྲེས་ནས་འཛིན་པར་སྨྲ་བ་བསལ་བའི་ཕྱིར་རྟོག་བྲལ་སྨོས་པར་མཛད་དེ། ཇི་སྐད་དུ། མིང་དང་རིགས་སོགས་སྦྱོར་བ་ཡི། ། རྟོག་པ་དང་བྲལ་མངོན་སུམ་མོ། ། ཞེས་གསུངས་པའི་ཕྱིར་རོ།། གལ་ཏེ་ཇི་སྐད་བཤད་པའི་ལོག་རྟོག་བསལ་བར་བཞེད་ནས་མཚན་ཉིད་འདི་མཛད་པ་མ་ཡིན་ན་ནི། མིང་དང་རིགས་སོགས་སྦྱོར་བའི་རྟོག་པ་དང་བྲལ་བ་ཙམ་མངོན་སུམ་དུ་བརྗོད་པར་མི་རིགས་ཏེ།
བརྡ་ལ་མ་བྱང་བའི་བྱིས་པའི་རྟོག་པ་ཡང་མངོན་སུམ་དུ་ཐལ་བར་འགྱུར་བའི་ཕྱིར་ཏེ། མིང་དང་རིགས་སོགས་སྦྱོར་བའི་ནུས་པ་མེད་པའི་ཕྱིར་རོ།། ཅིའི་ཕྱིར་སྐྱོན་འདིར་འགྱུར་ཞེ་ན། བྱེ་བྲག་པ་ལ་སོགས་པ་གཞན་དག་རིགས་རྫས་ལ་སྦྱར་ནས་འཛིན་པ་རྟོག་པའི་མཚན་ཉིད་དུ་འདོད་ཅིང༌། དབང་ཤེས་ཀྱང་དེའི་མཚན་ཉིད་ཅན་གྱི་རྟོག་པར་སྨྲ་བ་བསལ་བར་བཞེད་ནས་མིང་དང་རིགས་སོགས་སྦྱོར་བ་རྟོག་པའི་མཚན་ཉིད་དུ་གཞན་ངོར་ཁས་བླངས་ནས་མངོན་སུམ་དེ་ལྟ་བུའི་རྟོག་པ་དང་བྲལ་བར་བཤད་པའི་ཕྱིར་རོ།། འོ་ན་ཀུན་ལས་བཏུས་ནས་བཤད་པའི་མཚན་ཉིད་འདི་བརྡ་ལ་མ་བྱང་བའི་རྟོག་པ་ལ་ཁྱབ་ཆེས་པར་ཅི་ལྟར་མི་འགྱུར་ཞེ་ན། ཁོ་བོ་ཅག་ལྟར་ན་ཤུགས་ལ་སྨོས་པའི་མ་འཁྲུལ་བས་སེལ་བའམ། ཡང་ན་དངོས་སུ་རིགས་སོགས་སྦྱོར་མི་ནུས་ཀྱང་དེའི་རིགས་ཅན་ཡིན་པས་རྟོག་བྲལ་ཉིད་ཀྱིས་སེལ་བས་ཉེས་པ་འདི་མེད་དོ། ། དེ་ལྟ་མོད་ཀྱི་མ་འཁྲུལ་བ་སྨོས་པས་བསལ་བྱ་གང་ཞིག་སེལ་བར་བྱེད་ཅེ་ན། མ་འཁྲུལ་བ་སྨོས་པའི་བསལ་བྱའི་གཙོ་བོ་ནི་རྟོག་མེད་འཁྲུལ་ཤེས་རྣམས་ཡིན་ཏེ།
རྣམ་ངེས་ལས། ìརབ་རིབ་དང་མྱུར་དུ་བསྐོར་བ་དང་གྲུར་ཞུགས་པ་དང་འཁྲུགས་པ་ལ་སོགས་པས་འཁྲུལ་བར་མ་བསྐྱེད་ཅིང༌། î ཞེས་དང༌། མདོ་ལས། མངོན་སུམ་ལྟར་སྣང་རབ་རིབ་བཅས། ། ཞེས་སོགས་དངོས་སུ་བསལ་བྱ་རབ་རིབ་སོགས་ཀྱིས་བསྐྱེད་པའི་རྟོག་མེད་མངོན་སུམ་ལྟར་སྣང་རྣམས་བསྟན་ནས་ཤུགས་ལ་སེལ་བྱེད་མ་འཁྲུལ་བ་བསྟན་པའི་ཕྱིར་རོ།། འོ་ན་མངོན་སུམ་གྱི་མཚན་ཉིད་འདི་མདོ་སྡེ་པ་ཁོ་ནའི་དབང་དུ་བྱས་པའམ། རྣམ་པར་ཤེས་པ་སྨྲ་བའི་ལུགས་ལའང་རྗེས་སུ་འགྲོ་བའི་མཚན་ཉིད་ཅན་ཡིན་ཅེ་ན། སློབ་དཔོན་ཆོས་མཆོག་ན་རེ། ìརྣམ་པར་ཤེས་པ་སྨྲ་བ་ལ་ནི་བག་ཆགས་བརྟན་པ་དང་མི་བརྟན་པ་དག་གིས་རྣམ་པར་འཇོག་པ་མཐོང་ལ།
འདིར་དོན་མེད་ན་མི་འབྱུང་བ་ལས། î ཞེས་དེ་ལྟ་བུ་ལ་སོགས་པ་གསུངས་པ་ནི་ཕྱི་རོལ་གྱི་དོན་གྱི་ཚུལ་ཉིད་བཞེད་པ་ཡིན་ནོ། ། ཞེས་རྟོག་བྲལ་ནི་གཉིས་ཀའི་སྐབས་སུ་ཡང་མངོན་སུམ་ལ་རྗེས་སུ་འགྲོ་བར་བཞེད་ཅིང༌། མངོན་སུམ་རྟོག་བྲལ་མ་འཁྲུལ་བ་ཞེས་པའི་མ་འཁྲུལ་བའི་དོན་ནི་གཟུང་དོན་གྱི་དངོས་པོ་ཇི་བཞིན་སྣང་བ་ཡིན་ལ། དེ་རྣམ་པར་ཤེས་པ་སྨྲ་བའི་ཚུལ་ལ་མི་འཐད་པས། གཞུང་འདིས་མདོ་སྡེ་པ་ཁོ་ནའི་དབང་དུ་བྱས་པའི་མཚན་ཉིད་བསྟན་ལ། རྣམ་པར་ཤེས་པ་སྨྲ་བའི་ལུགས་ལ་བག་ཆགས་བརྟན་པ་ལས་བྱུང་བ་ཙམ་མ་འཁྲུལ་བའི་དོན་དུ་འདོད་དེ། ཇི་སྐད་དུ། ìབག་ཆགས་བརྟན་པའི་ཕྱིར་འཁོར་བ་ཇི་སྲིད་བར་མི་འབྲལ་བར་རྗེས་སུ་འབྲེལ་བ་ནི་ཐ་སྙད་ལ་མི་བསླུ་བ་ལ་བལྟོས་ནས་འདིར་ཚད་མ་ཡིན་ནོ་ཞེས་གསུངས་པས་སོ།། î ཞེས་བཞེད་དོ།།
རང་གི་ལུགས་ནི། རྣམ་པར་ཤེས་པ་སྨྲ་བའི་ལུགས་ལ་ཡང་རྟོག་པ་དང་བྲལ་ཞིང་མ་འཁྲུལ་བའི་ཤེས་པ་མངོན་སུམ་གྱི་མཚན་ཉིད་ཡིན་ནོ། ། གལ་ཏེ་རྣམ་པར་ཤེས་པ་སྨྲ་བའི་གཞུང་ལས། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་དང༌། མཆོག་མཐོང་བ་མ་ཡིན་པ་འཁྲུལ་བའི་ཕྱིར་རོ། ། ཞེས་བཤད་པ་མ་ཡིན་ནམ། དེ་དག་གི་ལུགས་ལ་ཚུ་རོལ་མཐོང་བའི་ཤེས་པ་རྟོག་བྲལ་མ་འཁྲུལ་བ་ཇི་ལྟར་ཡིན་ཅེ་ན། སྐྱོན་མེད་དེ།
འདིར་རྟོག་བྲལ་སྨོས་པ་གཉིས་སྣང་གི་ཡང་དག་མ་ཡིན་པའི་ཀུན་ཏུ་རྟོག་པ་སེལ་བ་མ་ཡིན་གྱི། ཇི་སྐད་བཤད་པའི་སྒྲ་དོན་འདྲེས་རུང་གི་རྟོག་པ་སེལ་བའི་ཕྱིར་དང༌། རྣམ་པར་ཤེས་པ་སྨྲ་བས་ཀྱང་དབང་ཤེས་ལ་སོགས་པ་སྒྲ་དོན་འདྲེས་རུང་དུ་འཛིན་པའི་རྟོག་པའི་དབེན་པར་འདོད་པའི་ཕྱིར་རོ། ། མ་འཁྲུལ་བའི་དོན་ཡང་རབ་རིབ་ལ་སོགས་པའི་འཁྲུལ་རྒྱུས་མ་བསྐྱེད་པ་ཙམ་ལ་རིགས་པའི་དབང་ཕྱུག་དག་གིས་བཤད་ལ། དེ་ཙམ་གྱི་མ་འཁྲུལ་བ་ནི་རྣམ་པར་ཤེས་པ་སྨྲ་བ་དག་གིས་ཀྱང་དབང་པོའི་ཤེས་པ་ལ་འདོད་པའི་ཕྱིར་དང༌། དོན་དམ་པར་གཞན་དབང་ཐམས་ཅད་འཁྲུལ་བར་བསམས་ནས་མཆོག་མཐོང་བ་མ་ཡིན་པ་ཐམས་ཅད་འཁྲུལ་བར་བཤད་པའི་ཕྱིར་རོ།། གཉིས་པ་ཚིག་གི་དོན་བཤད་པ་ལ་གཉིས། མངོན་སུམ་རྟོག་པ་དང་བྲལ་བའི་སྒྲུབ་བྱེད་དགོད། མངོན་སུམ་རྟོག་པ་ཡིན་པ་ལ་གནོད་བྱེད་བསྟན་པའོ། ། དང་པོ་ལ་གཉིས།
རང་རིག་ལ་བརྟེན་ནས་མངོན་སུམ་རྟོག་བྲལ་དུ་བསྒྲུབ། རང་མཚན་སྣང་བས་རྟོག་བྲལ་དུ་བསྒྲུབ་པའོ། ། དང་པོ་ནི། མངོན་སུམ་རྟོག་དང་བྲལ་བར་ནི། ། མངོན་སུམ་ཉིད་ཀྱིས་འགྲུབ་པར་འགྱུར།། ཀུན་གྱི་རྣམ་རྟོག་ཡིད་བརྟེན་ཅན། ། སོ་སོ་རང་གིས་རིག་བྱ་ཡིན།། ༡༢༣ ཅེས་སྨོས་ཏེ། ཀུན་ལས་བཏུས་ལས་མངོན་སུམ་རྟོག་པ་དང་བྲལ་བའི་དམ་བཅའ་ཞིག་བསྟན་ནས་རྟོག་བྲལ་གྱི་སྒྲུབ་བྱེད་མ་གསུངས་པའི་ཕྱིར། སྒྲུབ་བྱེད་མེད་པ་ཁོ་ནའོ་ཞེ་ན།
མངོན་སུམ་ཆོས་ཅན། རྟོག་པ་དང་བྲལ་བ་ནི་རང་རིག་མངོན་སུམ་ཉིད་ཀྱིས་འགྲུབ་པར་འགྱུར་ཏེ། སྒྲ་དོན་འདྲེས་རུང་མི་རུང་མི་སྣང་བའི་ཤེས་པར་རང་རིག་གིས་ཉམས་སུ་མྱོང་བའི་ཕྱིར་ཏེ། སྐྱེ་བོ་ཀུན་གྱི་རྣམ་པར་རྟོག་པ་ནི་མིང་དོན་འདྲེས་རུང་དུ་འཛིན་པ་ལ་བརྟེན་པ་ཅན་དུ་རྟོག་པ་སོ་སོར་མྱོང་བྱེད་ཀྱི་རང་རིག་གིས་རིག་པར་བྱ་བ་ཡིན་པའི་ཕྱིར་རོ།། མངོན་སུམ་དང་རྟོག་པ་གཅིག་ཁོ་ན་མ་ཡིན་ནམ་ཞེ་ན། བཤད་པ། ཐམས་ཅད་ལས་ནི་སེམས་བསྡུས་ནས། ། ནང་གི་བདག་ཉིད་གཡོ་མེད་པར། ། གནས་ནའང་མིག་གིས་གཟུགས་དག་ནི། ། མཐོང་བའི་བློ་དེ་དབང་སྐྱེས་ཡིན།།
༡༢༤ ཅེས་སྨོས་ཏེ། ཡུལ་ཐམས་ཅད་ལས་ནི་སེམས་ཕྱིར་འཕྲོ་བ་བསྡུས་ནས་སེམས་ནང་གི་བདག་ཉིད་དུ་གཡོ་བ་མེད་པར་གནས་ནའང་མིག་གི་དབང་པོ་ལ་བརྟེན་ནས་གཟུགས་དག་ནི་མཐོང་བའི་དབང་བློ་ནི་ཆོས་ཅན། རྟོག་པ་མ་ཡིན་ཏེ། རྟོག་པ་ཡུལ་ལ་མི་འཇུག་པའི་ཚེ་ན་རང་མཚན་གསལ་བར་སྣང་བ་ཅན་གྱི་བདག་རྐྱེན་དབང་པོ་ལས་སྐྱེས་པའི་ཤེས་པ་ཡིན་པའི་ཕྱིར། ཅི་སྟེ་ཐམས་ཅད་ལ་སེམས་འཕྲོ་བ་བསྡུས་པ་ན་མིག་ཤེས་ལ་རྟོག་པ་མེད་པ་མ་ཡིན་ཏེ། མིག་ཤེས་ལ་རྟོག་པ་མེད་དོ་སྙམ་པའི་རྟོག་པ་སྐྱེ་བའི་ཕྱིར་ཞེ་ན། བཤད་པ། སླར་ཡང་ཅུང་ཟད་རྣམ་རྟོག་ན། ། ཁོ་བོའི་རྣམ་རྟོག་འདི་འདྲར་གྱུར། ། ཅེས་རིག་སྔར་བཤད་གནས་སྐབས་ཀྱི། །
དབང་པོའི་རྟོགས་པ་ལ་མེད་དོ།། ༡༢༥ ཞེས་སྨོས་ཏེ། རྟོག་པ་ནང་དུ་བསྡུས་པ་ལས་ཕྱིས་སླར་ཡང་ཡུལ་ཅུང་ཟད་རྣམ་པར་རྟོག་པ་སྐྱེས་པ་ན་ཁོ་བོའི་རྣམ་པར་རྟོག་པ་འདི་འདྲར་གྱུར་ཅེས་རིག་དགོས་པ་ལས་སྔར་བཤད་པའི་རྟོག་པ་ནང་དུ་བསྡུས་པའི་གནས་སྐབས་ཀྱི་དབང་པོའི་རྟོགས་པ་ལ་རྟོག་པ་མེད་པའི་ཕྱིར། དབང་ཤེས་ལ་རྟོག་པ་མེད་དོ་སྙམ་དུ་དགོངས་ནས་ཀུན་ལས་བཏུས་པར་རྟོག་པ་དང་བྲལ་བའི་སྒྲུབ་བྱེད་མ་གསུངས་སོ་ཞེས་ལྷའིའོ། ། རྒྱན་ནི་གཞན་དུ་འཆད་དོ།། གཉིས་པ་རང་མཚན་སྣང་བས་རྟོག་བྲལ་དུ་བསྒྲུབ་པ་ལ་བཞི། སྒྲུབ་བྱེད་ཀྱི་རིགས་པ། རང་མཚན་ལ་སྒྲ་མི་འཇུག་པ། བརྡའི་ཡུལ་དབང་ཤེས་ལ་མི་སྣང་བ། རང་མཚན་ལ་བརྡ་སྦྱོར་བ་དགག་པའོ། །
དང་པོ་ནི། གཅིག་ཏུ་མཐོང་བའི་ཁྱད་པར་ནི། ། གཞན་འགའ་ཞིག་ཏུ་མཐོང་མི་འགྱུར།། དེ་ལས་སྤྱི་གཞན་ཐ་དད་པ། ། ཡོད་མིན་ཐ་དད་བློ་མེད་ཕྱིར།། ༡༢༦ ཅེས་སྨོས་ཏེ། དབང་ཤེས་ཀྱི་ཡུལ་ནི་བརྡའི་ཡུལ་མིན་ཏེ། ཡུལ་གཅིག་ཏུ་མཐོང་བའི་ཁྱད་པར་རང་མཚན་ནི་ཡུལ་གཞན་འགའ་ཞིག་ཏུ་རང་མཚན་མཐོང་བའི་རྗེས་སུ་འགྲོ་བར་མི་འགྱུར་ཞིང༌། གཞན་དང་མ་འདྲེས་པར་གནས་པའི་ཕྱིར་དང༌། དབང་ཤེས་ཀྱི་ཡུལ་དེ་ལ་སྤྱི་རྫས་གཞན་ཐ་དད་པ་ཡོད་པ་མིན་པའི་ཕྱིར་ཏེ།
སྤྱི་རྫས་ཐ་དད་པ་དམིགས་པའི་བློ་མེད་པའི་ཕྱིར་རོ། ། དེས་ན་རང་མཚན་ནི་སྤྱི་དང་རྫས་གཅིག་པ་དང་ཐ་དད་པ་གང་དུའང་མ་གྲུབ་བོ། ། དེ་དག་གི་དོན་བསྡུས་ཏེ་བསྟན་པའི་ཕྱིར། དེ་ཕྱིར་དབང་པོ་ལས་སྐྱེས་བློ། ། ཐམས་ཅད་ཁྱད་པར་ཡུལ་ཅན་ཡིན།། ཅེས་སྨོས་ཏེ། ཡང་དག་པར་ན་སྤྱི་མེད་པ་དང༌། རང་མཚན་བརྡའི་དངོས་ཡུལ་མིན་པ་དང༌། དབང་ཤེས་ཀྱིས་རང་མཚན་མིང་དང་མ་འདྲེས་པར་མཐོང་བ་དེའི་ཕྱིར། དབང་པོ་ལས་སྐྱེས་པའི་བློ་མ་འཁྲུལ་བ་ཐམས་ཅད་ཆོས་ཅན།
སྤྱིའི་ཡུལ་ཅན་གྱི་རྟོག་པ་མིན་ཏེ་བརྡ་དངོས་སུ་སྦྱར་མི་ནུས་པའི་ཁྱད་པར་རང་མཚན་གྱི་ཡུལ་ཅན་ཡིན་པའི་ཕྱིར། དེ་ཅིའི་ཕྱིར་ཞེ་ན། གཉིས་པ་རང་མཚན་ལ་སྒྲ་མི་འཇུག་པ་ནི། ཁྱད་པར་རྣམས་ལ་སྒྲ་དག་ནི། ། འཇུག་པ་སྲིད་པ་ཡོད་མིན་ཏེ།། ༡༢༧ ཁྱད་པར་རྗེས་འགྲོ་མེད་པས་ན། ། བརྡ་འཇུག་པ་ནི་མེད་ཕྱིར་རོ།། ཞེས་སྨོས་ཏེ། ཁྱད་པར་རང་མཚན་རྣམས་ལ་སྒྲ་དག་ནི་དངོས་སུ་འཇུག་པ་སྲིད་པ་ཡོད་པ་མིན་ཏེ། བརྡ་དུས་ཀྱི་ཁྱད་པར་རང་མཚན་ནི་རང་གི་ངོ་བོ་གཞན་དང་མ་འདྲེས་པར་གནས་ཤིང༌།
གཞན་གྱི་རྗེས་སུ་འགྲོ་བ་མེད་པས་ན། དངོས་སུ་བརྡ་འཇུག་ནུས་པ་ནི་མེད་པའི་ཕྱིར་ཏེ། བརྡ་དུས་ཀྱི་རང་མཚན་ཐ་སྙད་ཀྱི་དུས་སུ་འགགས་ནས་མེད་པའི་ཕྱིར་རོ། ། འོ་ན་བརྡའི་དངོས་ཡུལ་མེད་པར་འགྱུར་རོ་ཞེ་ན། བཤད་པ། སྒྲ་རྣམས་ཡུལ་ཡང་གང་དེ་ཉིད། ། དེ་རྣམས་ཉིད་ནི་སྦྱོར་བར་བྱེད།། ༡༢༨ ཅེས་སྨོས་ཏེ། བརྡ་དངོས་སུ་སྦྱར་བའི་ཡུལ་ཡོད་དེ། སྒྲ་རྣམས་བརྡ་སྦྱོར་བའི་ཡུལ་ཡང་བརྡ་སྦྱོར་བ་པོའི་རྟོག་པ་ལ་སྣང་བ་གང་ཡིན་པ་དེ་ཉིད་ལ་བརྡ་དེ་རྣམས་ཉིད་ནི་དངོས་སུ་སྦྱོར་བར་བྱེད་པའི་ཕྱིར་རོ།།
གསུམ་པ་བརྡ་ཡི་ཡུལ་དབང་ཤེས་ལ་མི་སྣང་བ་ནི། དེའི་འདི་ཞེས་ནི་འབྲེལ་བ་ལ། ། དོན་སྣང་བ་ནི་གང་ཡིན་པ།། དེ་དག་ཉིད་ནི་འབྲེལ་ཡིན་ན། ། དེ་ནི་དབང་པོའི་སྤྱོད་ཡུལ་མིན།། ༡༢༩ ཅེས་སྨོས་ཏེ། དོན་དེའི་མིང་ནི་འདིའོ་ཞེས་བརྡ་འབྲེལ་བྱེད་པ་པོའི་རྟོག་པ་ལ་དོན་དུ་སྣང་བ་ནི་གང་ཡིན་པ་དེ་དག་ཉིད་ལ་ནི་མིང་དོན་གྱི་བརྡ་འབྲེལ་སྦྱོར་བ་ཡིན་པའི་ཕྱིར་ན། བརྡའི་དངོས་ཡུལ་དེ་ནི་དབང་པོའི་རྣམ་པར་ཤེས་པའི་སྤྱོད་ཡུལ་མིན་ནོ།། དེ་ཡི་གཞུང་འཛུགས་པའི་ཕྱིར། དེ་ཚེ་གསལ་བར་སྣང་བ་ཡིན། །
དོན་སྣང་བ་ནི་མེད་ཕྱིར་རོ།། ཤེས་སྣང་ཐ་དད་པ་ཡིས་ནི། ། དོན་རྣམས་ཁྱད་པར་བྱེད་པ་ཡིན།། ༡༣༠ ཅེས་སྨོས་ཏེ། རྟོག་པ་ལ་དོན་དུ་སྣང་བ་གང་ཡིན་པ་དེ་ལ་བརྡ་སྦྱར་བ་དེའི་ཚེ་བརྡ་སྦྱོར་རྟོག་པ་ལ་དབང་ཤེས་ཀྱི་ཡུལ་སྣང་བ་མིན་ཏེ། དེ་ལ་གསལ་བར་སྣང་བའི་དོན་སྣང་བ་ནི་མེད་པའི་ཕྱིར་ཏེ། ཤེས་པ་ལ་གསལ་བར་སྣང་བ་དང་མི་གསལ་བར་སྣང་བ་ཐ་དད་པ་ཡིས་ནི་དོན་རྣམས་ཐ་དད་པའི་ཁྱད་པར་བྱེད་པ་ཡིན་པའི་ཕྱིར་རོ།། བཞི་པ་རང་མཚན་ལ་བརྡ་སྦྱོར་བ་དགག་པ་ལ། གཞན་དག་ན་རེ། རང་མཚན་མ་མཐོང་བར་དེ་ལ་བརྡ་མི་སྦྱར་བ་བདེན་མོད།
རང་མཚན་མིག་གིས་མཐོང་བ་ལ་བརྡ་སྦྱར་བ་ན་དབང་ཤེས་ཀྱི་ཡུལ་ཉིད་ལ་བརྡ་སྦྱར་བ་ཅི་སྟེ་མིན་ཅེ་ན། བཤད་པ། མིག་ལ་དོན་སྣང་བ་ན་ཡང༌། ། འདི་ཞེས་གཞན་གྱིས་བསྟན་པ་གང༌།། དེ་ཉིད་སྒྲ་ཡི་སྦྱོར་བྱེད་ཀྱི། ། དབང་པོའི་སྤྱོད་ཡུལ་མ་ཡིན་ནོ།། ༡༣༡ དབང་པོའི་བྱ་བ་མེད་པ་ལ། ། གཞན་དག་ཙམ་གྱིས་སྣང་མེད་ཕྱིར།། ཞེས་སྨོས་ཏེ། མིག་ཤེས་ལ་དོན་གཟུགས་སྣང་བ་ན་ཡང་དོན་འདིའི་མིང་འདིའོ་ཞེས་བརྡ་སྟོན་པ་པོ་གཞན་གྱིས་བསྟན་པའི་སྣང་ཡུལ་གང་ཡིན་པ་དེ་ཉིད་ལ་སྒྲ་ཡིས་བརྡ་སྦྱོར་བར་བྱེད་ཀྱི་དབང་པོའི་སྤྱོད་ཡུལ་ལ་བརྡ་སྦྱོར་བ་མ་ཡིན་ནོ། །
ཅིའི་ཕྱིར་ཞེ་ན། དབང་པོའི་རྣམ་པར་ཤེས་པ་ཡུལ་ལ་འཇུག་པའི་བྱ་བ་མེད་པའི་སྐྱེས་བུ་ལ་གཞན་གྱི་ངག་ཙམ་གྱིས་རང་མཚན་གོ་བཞིན་དུའང་རང་མཚན་སྣང་བ་མེད་པའི་ཕྱིར་རོ།། ཅི་སྟེ་ཡང་དབང་ཤེས་ཀྱི་ཡུལ་ལ་བརྡ་མ་སྦྱར་ཀྱང་དབང་ཤེས་ཀྱིས་བརྡའི་ཡུལ་ཤེས་པར་འགྱུར་ཏེ། མིང་དོན་རང་བཞིན་གྱིས་འདྲེས་པ་འཛིན་པའི་ཕྱིར་ཞེ་ན། བཤད་པ། འབྲེལ་བ་མ་བྱས་ཅན་མིན་ཏེ། ། རང་ཉིད་ཤེས་པར་ཐལ་ཕྱིར་རོ།། ༡༣༢ ཞེས་སྨོས་ཏེ། བརྡ་སྦྱོར་མཁན་པོས་བརྡ་དོན་གྱི་འབྲེལ་བ་སྦྱར་བར་མ་བྱས་ན་དབང་ཤེས་ཀྱིས་བརྡའི་ཡུལ་ཤེས་པར་འགྱུར་བ་ཅན་མིན་ཏེ། གཞན་དུ་ན་བརྡ་ལ་མ་བྱང་བས་ཀྱང་བུམ་པ་ཞེས་པའི་བརྡ་ལ་མ་བལྟོས་པར་བུམ་པ་རང་ཉིད་གོ་ཞིང་ཤེས་པར་ཐལ་བའི་ཕྱིར་རོ།།
གཉིས་པ་ཞར་ལ་མངོན་སུམ་རྟོག་པ་དང་གཅིག་ཡིན་པ་དགག་པ་ལ་གཉིས། རྟོག་པ་དང་རྟོག་མེད་གཅིག་ཅར་འཇུག་པ་ལ་འཁྲུལ་བའི་རྒྱུ་མི་སྲིད་པའི་ཐལ་བ་སྤང་བ་དང༌། མཐོང་བ་རྒྱུན་ཆད་དུ་ཐལ་བ་སྤང་བའོ།། དང་པོ་ལ། གཞན་དག་ན་རེ། ཐག་ཁྲ་ལ་འདི་ནི་སྦྲུལ་ལོ་སྙམ་པ་ན་དབང་ཤེས་ཉིད་ཀྱིས་སྦྲུལ་དུ་རྟོག་པ་ཡིན་ལ། དེ་ལྟར་མ་ཡིན་པར་ཁྱེད་འདོད་པ་ལྟར་རྟོག་མེད་ཡིན་ན་རྟོག་པ་དང་རྟོག་མེད་ཀྱི་ཤེས་པ་རྣམས་བར་ཆད་དང་བཅས་པར་འགྱུར་ཏེ། ཤེས་པ་དུ་མ་ལྷན་ཅིག་ཏུ་འཇུག་པ་མི་སྲིད་ཅིང༌། ཁྱེད་ལྟར་ན་མཐོང་བ་དང་རྟོག་པ་དུ་མ་ཡོད་པའི་ཕྱིར་ཞེ་ན། བཤད་པ།
རྟོག་བཅས་རྟོག་པ་མེད་པའི་ཡིད། ། གཅིག་ཅར་དུ་ནི་འཇུག་ཕྱིར་རམ།། འཇུག་པ་མྱུར་ཕྱིར་བླུན་པོ་དག ། དེ་དག་ལ་ནི་གཅིག་ཏུ་ཞེན།། ༡༣༣ ཅེས་སྨོས་ཏེ། དེ་ནི་རིགས་པ་མིན་ཏེ། རྟོག་པ་དང་བཅས་པ་དང་རྟོག་པ་མེད་པའི་ཡིད་གཉིས་ཀ་ཡང་ངེད་སངས་རྒྱས་པ་ལྟར་ན་ཡུལ་ལ་གཅིག་ཅར་དུ་ནི་འཇུག་པར་འདོད་པའི་ཕྱིར་རམ། ཁྱེད་འདོད་པ་ལྟར་རིམ་གྱིས་འཇུག་ཀྱང་འཇུག་པ་མྱུར་བས་གཅིག་ཏུ་འཁྲུལ་བའི་ཕྱིར་རོ། ། དེས་ན་རྟོག་པ་དང་རྟོག་པ་མེད་པའི་རྣམ་དབྱེ་ལ་མི་མཁས་པའི་བླུན་པོ་དག་རྟོག་པ་དང་རྟོག་མེད་དེ་དག་ལ་ནི་ཐ་དད་ཀྱང་གཅིག་ཏུ་འཁྲུལ་ཏེ་ཞེན་པ་ཙམ་ཡིན་གྱི་ལྷན་ཅིག་ཏུ་འཇུག་མི་སྲིད་པ་མ་ཡིན་ནོ། ། དེའི་ཕྱིར་མཐོང་བ་དང་རྟོག་པ་ཐ་དད་ཀྱང་གཅིག་ཅར་དུ་འཇུག་པ་ཡིན་ནོ།།
གཉིས་པ་མཐོང་བ་རྒྱུན་ཆད་དུ་ཐལ་བ་སྤང་བ་ལ་ལྔ། རྒྱུ་མཚན་མཚུངས་པས་དགག ། ཧ་ཅང་ཐལ་བས་དགག ། བར་བཅས་དང་བར་མེད་མི་འཐད་པར་ཐལ་བ། ཡུལ་ཉེ་ཡང་ཤེས་པ་མི་སྐྱེ་བའི་རྒྱུ། དཔེ་དགག་པའོ། ། དང་པོ་ནི། གལ་ཏེ་རྣམ་རྟོག་གིས་བཅད་པས། ། མཐོང་བ་རྒྱུན་ཆད་འགྱུར་ཞེ་ན།། ཞེས་སྨོས་ཏེ།
གལ་ཏེ་གཞན་དག་ན་རེ། གཟུགས་མཐོང་བ་ལ་རྣམ་རྟོག་གིས་བཅད་ཅིང་སྐྱེ་དགོས་པས་མཐོང་བ་རྒྱུན་ཆད་པར་འགྱུར་ཏེ། ཤེས་པ་དུ་མ་ལྷན་ཅིག་ཏུ་མི་སྐྱེ་ལ། གཟུགས་མཐོང་བ་ན་རྟོག་པ་སྐྱེ་བའི་ཕྱིར་རོ། ། དེས་ན་དབང་ཤེས་ཉིད་རྟོག་པ་ཡིན་ནོ་ཞེ་ན། བཤད་པ། གཞན་གྱིའང་རིགས་ནི་ཐ་དད་པའི། ། རྣམ་པར་རྟོག་ཚེ་ཇི་ལྟར་མིན།། ༡༣༤ ཅེས་སྨོས་ཏེ། དབང་ཤེས་རྟོག་པར་སྨྲ་བ་གཞན་གྱི་ལུགས་ལའང་རིགས་ནི་ཐ་དད་པའི་འདས་མ་འོངས་ཀྱི་སྒྲ་ལ་རྣམ་པར་རྟོག་པ་སྐྱེ་བའི་ཚེའང་གཟུགས་འཛིན་པ་བར་ཆད་དང་བཅས་པ་ཇི་ལྟར་མིན་ཏེ།
བར་ཆད་དང་བཅས་པར་ཐལ། རྒྱུ་མཚན་དེ་ཉིད་མཚུངས་པའི་ཕྱིར་ཞེས་བརྗོད་ན་ཁྱེད་ཀྱིས་ཀྱང་ལན་འདོན་དགོས་སོ། ། ཅི་སྟེ་ཡང༌། གལ་ཏེ་མགལ་མེ་མཐོང་བ་བཞིན། ། དངོས་ཕྱོགས་སྟོབས་དང་ལྡན་འདོད་ན།། ཞེས་སྨོས་ཏེ། གལ་ཏེ་གཞན་དག་ན་རེ། དངོས་པོ་ད་ལྟར་བ་འཛིན་པའི་དབང་ཤེས་ནི་རིགས་ཐ་དད་ལ་རྟོག་པས་བར་དུ་བཅད་ཀྱང་བར་ཆད་མེད་པར་སྣང་བ་ཡིན་ཏེ། འཇུག་པ་མགྱོགས་པའི་ཕྱིར། དེ་ཡང་དངོས་པོ་ད་ལྟར་བ་འཛིན་པའི་ཕྱོགས་སྟོབས་དང་ལྡན་པའི་མཐོང་བ་སྐད་ཅིག་མ་གཉིས་ཀྱི་བར་དུ་ཡོད་པའི་མ་མཐོང་བ་སྐད་ཅིག་མ་གཅིག་པུ་དེ་ལ་གནོད་པ་བྱས་པས་དེའི་མཚམས་སྦྱོར་བའི་བར་ཆད་བྱེད་པའི་ཕྱིར་ཏེ།
དཔེར་ན་མགལ་མེ་ལ་འཁོར་ལོའི་ཆ་ཤས་ཡུལ་སྔ་མ་སྤོང་ཞིང་ཕྱི་མ་ཕྱི་མར་འཇུག་པ་ཅན་གྱི་འཁོར་ལོ་སྣང་བ་དེར་ཡུལ་མ་ལུས་པར་ཁྱབ་པ་ཡིན་ནའང༌། དབང་ཤེས་ཀྱིས་འཁོར་ལོའི་རྣམ་པར་གཅིག་ཏུ་མཚམས་སྦྱོར་བ་མཐོང་བ་བཞིན་དུ་འདོད་ཅེ་ན། བཤད་པ། དེ་ནི་གཞན་ལའང་མཚུངས་པ་ཡིན།། ཅེས་སྨོས་ཏེ། ཁྱོད་ཀྱིས་བཀོད་པའི་བར་མ་ཆད་ཀྱི་རྒྱུ་མཚན་འཇུག་པ་མྱུར་བ་ལ་སོགས་པ་དེ་ནི་གཞན་དབང་ཤེས་རྟོག་མེད་དུ་སྨྲ་བ་ལའང་དབང་ཤེས་བར་དང་བཅས་པ་མ་ཡིན་པར་མཚུངས་སོ་ཞེས་ཁས་བླངས་ནས་བརྗོད་པ་ཡིན་ནོ།། གཉིས་པ་ཧ་ཅང་ཐལ་བས་དགག་པ་ནི། ཡི་གེའང་གཅིག་ཅར་ཐོས་པར་འགྱུར།། ༡༣༥ འདིར་དོན་ཀུན་དང་གཅིག་ཅར་དུ། ། འདུས་ཅན་དབང་རྣམས་ཡོད་པ་ན།།
ལྔ་པོ་རྣམས་ཀྱིས་ཆོད་ན་ཡང༌། ། ཆོད་མེད་བཞིན་དུ་སྣང་བའི་བློ།། ༡༣༦ གང་དེ་མིང་གི་མཐའ་ཐུག་པའི། ། ཤེས་པ་སྐད་ཅིག་དང་འདྲེས་ཕྱིར།། ཆོད་པར་སྣང་བ་དེ་ངོ་མཚར། ། དེ་ཕྱིར་བློ་ནི་གཅིག་ཅར་འགྱུར།། ༡༣༧ ཞེས་སྨོས་ཏེ། ཡི་གེ་སཿར་དང་ར་ས་ཞེས་པའང་ཆོས་ཅན། གཅིག་ཅར་ཐོས་པར་འགྱུར་ཏེ། འཇུག་པ་མགྱོགས་པའི་ཕྱིར།
འདོད་ན། རོ་ཞེས་པ་དང་མཚོ་ཞེས་པའི་རྗོད་བྱེད་ཀྱི་སྒྲ་ཐ་དད་མེད་པར་འགྱུར་རོ། ། གཞན་ཡང་ཤེས་པ་དུ་མ་གཅིག་ཅར་སྐྱེ་བར་མི་འདོད་པ་འདིར་ཡང་གཟུགས་སོགས་དོན་ལྔ་པོ་ཀུན་དང་གཅིག་ཅར་དུ་འདུས་ཤིང་ཕྲད་པ་ཅན་གྱི་དབང་པོ་དྲུག་པོ་རྣམས་ཡོད་ཅིང༌། རྟོག་པས་ཀྱང་འཛིན་པ་ན་གཟུགས་འཛིན་པའི་དབང་ཤེས་རྒྱུན་ཆགས་པ་དེས་ཤེས་པ་ལྔས་བར་ཆོད་པ་འཛིན་པའི་ཕྱིར་བར་ཆོད་དང་བཅས་པར་འགྱུར་རོ། ། རྟགས་ཁས་བླངས་སོ། ། དེས་ན་ཤེས་པ་ལྔ་པོ་རྣམས་ཀྱིས་བར་ཆོད་ནའང་བར་ཆོད་མེད་པ་བཞིན་དུ་སྣང་བའི་བློ་གང་ཡིན་པ་དེ་དང༌། མིང་གི་མཐར་ཐུག་པའི་ཡི་གེ་སཿར་དང་ར་ས་གཉིས་འཛིན་པའི་ཤེས་པ་ནི་སྐད་ཅིག་དང་འདྲེས་པར་སྣང་བའི་ཕྱིར། སྐད་ཅིག་རྒྱུན་མ་ཆད་པར་སྐྱེ་བ་ཡིན་ཀྱང་གཅིག་ཅར་མི་སྣང་བར་བར་ཆོད་པར་སྣང་བ་ཡིན་ནོ་ཞེས་འགལ་བ་དེ་ལྟ་བུ་ཁས་ལེན་པ་ངོ་མཚར་ཆེ་བ་སྟེ་མི་འཐད་དོ། ། དེ་ཉིད་ཀྱི་ཕྱིར་རྟོག་པ་དང་རྟོག་པ་མེད་པའི་བློ་གཉིས་ནི་གཅིག་ཅར་སྐྱེ་བར་འགྱུར་རོ། ། དེས་ན།
རྟོག་བཅས་རྟོག་པ་མེད་པའི་ཡིད། ། གཅིག་ཅར་དུ་ནི་འཇུག་ཕྱིར་རམ། ། ཞེས་བྱ་བ་འདི་འཐད་པ་ཡིན་ནོ་ཞེས་རྒྱན་གྱིས་སོ།། གསུམ་པ་བར་བཅས་དང་བར་མེད་མི་འཐད་པར་ཐལ་བ་ནི། སྣང་བ་ལ་ཡང་ཁྱད་མེད་ན། ། བར་བཅས་བར་མེད་ཇི་ལྟར་ཡིན།། ཡིད་ཀྱི་རྟོག་པ་འབའ་ཞིག་ལའང༌། ། རིམ་དུ་འཛིན་པར་མི་འགྱུར་རོ།། ༡༣༨ ཞེས་སྨོས་ཏེ། སྒོ་ལྔའི་ཤེས་པ་ལྔ་ཅར་འཇུག་པའི་མིག་ཤེས་དང༌།
མིག་ཤེས་གཅིག་པུ་འཇུག་པའི་གནས་སྐབས་ཀྱི་མིག་ཤེས་རྒྱུན་ཆགས་གཉིས་པོ་ལ་གཟུགས་བར་མ་ཆད་སྣང་བ་ལ་ཡང་ཁྱད་པར་མེད་པའི་ཕྱིར་ན། བར་ཆད་དང་བཅས་པ་དང་བར་ཆད་མེད་པར་གཟུགས་འཛིན་པའི་ཁྱད་པར་ཇི་ལྟར་ཡིན། དེས་ན་དོན་ལྔ་པོ་གཅིག་ཅར་སྣང་བ་ན་དབང་ཤེས་ལྔས་བར་ཆད་དང་བཅས་ནས་འཛིན་ལ། མིག་ཤེས་གཅིག་པུ་འཇུག་པ་ན་བར་ཆད་མེད་པར་འཛིན་པ་མི་འཐད་དོ། ། གཞན་ཡང་ཡིད་ཀྱི་རྟོག་པ་འབའ་ཞིག་ཡུལ་ལ་འཇུག་པ་དེ་ལའང་རིམ་ཅན་དུ་འཛིན་པར་མི་འགྱུར་བར་གཅིག་ཅར་དུ་འཛིན་པར་འགྱུར་རོ། ། ཅིའི་ཕྱིར་ཞེ་ན། དེའི་ཚེ་ཤེས་པ་གཞན་གྱིས་བར་མ་ཆོད་ཅིང་འཇུག་པ་མགྱོགས་པའི་ཕྱིར་རོ།། བཞི་པ་ཡུལ་ཉེ་ཡང་ཤེས་པ་མི་སྐྱེ་བའི་རྒྱུ་མཚན་ལ། གཞན་དག་ན་རེ། ཤེས་པ་དུ་མ་གཅིག་ཅར་སྐྱེ་བར་འདོད་པ་ཁྱོད་ལ་དོན་ལྔ་གཅིག་ཅར་ཉེ་བ་ནའང་གཟུགས་འཛིན་ལ་སྒྲ་སོགས་མི་འཛིན་པ་མི་སྲིད་པར་ཐལ།
ཡུལ་ལྔ་ཅར་ཉེ་བ་ལ་ཁྱད་པར་མེད་པའི་ཕྱིར། ཁོ་བོ་ཅག་གི་ལུགས་ལ་ཤེས་པ་དུ་མ་གཅིག་ཅར་མི་སྐྱེ་བས་སྐྱོན་དེ་ཡོད་པ་མ་ཡིན་ནོ་ཞེ་ན། བཤད་པ། ལ་ལར་ཀུན་ཏུ་ཆགས་སེམས་ཅན། ། དོན་ཉེ་བ་ལའང་འཛིན་མེད་གང༌།། ཆགས་པས་གཞན་བསྐྱེད་ནུས་ཉམས་ཕྱིར། ། གཉིས་ཀ་ལ་ཡང་རྩོད་འདི་ཡོད།། ༡༣༩ ཅེས་སྨོས་ཏེ། གནས་སྐབས་ལ་ལར་གཟུགས་མཛེས་པ་ལ་ཀུན་ཏུ་ཆགས་པའི་སེམས་ཅན་ནི་གཟུགས་མཛེས་ལ་ལྷག་པར་ཆགས་པའི་ཚེ་སྒྲ་སོགས་དོན་ཉེ་བར་ཡོད་པ་ལའང་སྒྲ་སོགས་འཛིན་པའི་ཤེས་པ་མེད་དེ། སྒྲ་སོགས་ཉེ་བར་ཡོད་ཀྱང་དེ་མ་ཐག་རྐྱེན་གང་ཡིན་པ་དེ་ནི་གཟུགས་མཛེས་ལ་ཆགས་པས་གཞན་སྒྲ་སོགས་འཛིན་པར་བསྐྱེད་པའི་ནུས་པ་ཉམས་པར་བྱས་པའི་ཕྱིར།
དེས་ན་དེ་མ་ཐག་རྐྱེན་མ་ཚང་ན་ཡུལ་ཉེ་བ་ཙམ་གྱིས་ཤེས་པ་སྐྱེ་བར་ག་ལ་འགྱུར། དེའི་ཕྱིར་ཡུལ་ཉེ་བ་ཙམ་གྱིས་ཤེས་པ་སྐྱེ་ན་ཤེས་པ་རེ་རེ་ནས་སྐྱེ་བར་འདོད་པ་ཁྱོད་དང་གཉིས་ཀ་ལ་ཡང་ཤེས་པ་དུ་མ་གཅིག་ཅར་སྐྱེ་བར་ཐལ། ཡུལ་དུ་མ་གཅིག་ཅར་ཉེ་བར་ཡོད་པའི་ཕྱིར་ཞེས་པའི་རྩོད་པ་འདི་མཚུངས་པར་ཡོད་དོ།། ལྔ་པ་དཔེ་དགག་པ་ནི། མགལ་མེ་ལ་སོགས་མྱུར་འཇུག་པའི། ། རྗེས་སུ་འགྲོ་བས་གནོད་པ་ཅན།། མིག་ལས་འཁོར་ལོར་འཁྲུལ་སྐྱེ་ཡི། ། དེ་མཐོང་མཚམས་སྦྱོར་ལས་མ་ཡིན།། ༡༤༠ ཅེས་སྨོས་ཏེ། མགལ་མེ་ལ་སོགས་པ་མྱུར་དུ་འཇུག་པའི་རྗེས་སུ་འགྲོ་བས་གནོད་པ་ཅན་གྱི་མིག་དབང་གིས་བདག་རྐྱེན་བྱས་པ་ལས་རང་ཡུལ་འཁོར་ལོའི་རྣམ་པར་འཁྲུལ་བའི་དབང་ཤེས་སྐྱེ་ཡི།
མགལ་མེ་མྱུར་དུ་འཁོར་བ་ལས་རང་ཡུལ་འཁོར་ལོའི་རྣམ་པ་དེ་མཐོང་བའི་དབང་ཤེས་ནི་མགལ་མེ་སྔ་ཕྱི་གཅིག་ཏུ་མཚམས་སྦྱོར་བ་ལས་བྱུང་བའི་རྟོག་པ་མ་ཡིན་ནོ།། གཉིས་པ་མཚན་གཞིའི་དབྱེ་བ་བཤད་པ་ལ་བཞི། དབང་མངོན། ཡིད་མངོན། རང་རིག ། རྣལ་འབྱོར་མངོན་སུམ་བཤད་པའོ། ། དང་པོ་ལ་གཉིས། སྤྱིའི་དོན་དང༌། ཚིག་གི་དོན་གཉིས་ལས། དང་པོ་ལ་གཉིས།
སྒྲ་བཤད་པ་དང༌། རང་བཞིན་གཏན་ལ་ཕབ་པའོ།། དང་པོ་ནི། པྲ་ཏི་ཨཀྵའི་སྒྲ་ལས་དྲངས་ན། པྲ་ཏི་སོ་སོ་དང་ཨཀྵ་དབང་པོ་ཡིན་ལ། དེའང་སྒྲའི་མདོ་ལས་རིམ་པ་ལས་མ་འདས་པར་ཕྲལ་བར་བྱའོ་ཞེས་པས་ཏིའི་ཨི་ཡིག་སོ་སོར་ཕྲལ། ཨི་ནི་ཨ་དང་ཡའོ་ཞེས་པས་ཨི་ཡིག་ཨ་དང་ཡ་གཉིས་སུ་བསྒྱུར་བས། ཨ་བརྗོད་པའི་དོན་ཏོ་ཞེས་པས་ཕྱིས། གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲང་ངོ་ཞེས་པས་ཏ་དང་ཡ་ཨའི་སྟེང་དུ་དྲངས་པས་པྲ་ཏྱཀྵ་ཞེས་པ་དབང་པོ་སོ་སོ་ལ་བརྟེན་པ་ཞེས་པར་འགྱུར་ལ། དེའང་འཇུག་པ་ནི་དོན་རང་མཚན་འཛིན་པའི་ཤེས་པ་ཐམས་ཅད་ལ་འཇུག་གོ །
དེའང་དབང་མངོན་དང་ཡིད་མངོན་གཉིས་ལ་བཤད་འཇུག་གཉིས་ཀ་ཡོད་ཅིང༌། རང་རིག་མངོན་སུམ་དང་རྣལ་འབྱོར་མངོན་སུམ་གཉིས་ལ་འཇུག་པ་ཁོ་ན་ཡོད་ལ། ཟླ་བ་གཉིས་སྣང་གི་དབང་ཤེས་སོགས་ལ་བཤད་པ་འབའ་ཞིག་ཡོད་དོ།། གཉིས་པ་རང་བཞིན་གཏན་ལ་ཕབ་པ་ནི། རིགས་པའི་གཏེར་ལས། མངོན་སུམ་བཞི་པོ་མདོ་སྡེའི་ལུགས། ། བྱེ་བྲག་སྨྲ་གསུམ་རྣམ་རིག་གཉིས། ། ཞེས་པས་མངོན་སུམ་གྱི་གྲངས་ངེས་པ་ནི་མདོ་སྡེ་བའི་ལུགས་ལ་བརྟེན་ནས་ཕྱི་རོལ་གྱི་དོན་ཞལ་གྱིས་བཞེས་པའི་ཚེ་ཡུལ་གྱི་སྒོ་ནས་བཞིར་ཕྱེ་སྟེ་ཞེས་དང༌། བྱེ་བྲག་སྨྲ་བ་རང་རིག་མི་འདོད་པས་མངོན་སུམ་གསུམ་ཡིན་ནོ། ། རྣམ་རིག་པའི་ལུགས་ལྟར་ན་རང་རིག་པ་དང་རྣལ་འབྱོར་གྱི་མངོན་སུམ་གཉིས་ལས་གཞན་མི་སྲིད་པ་དཔལ་ལྡན་གྲགས་པའི་དགོངས་པ་ཡིན་ནོ་ཞེས་གསུངས་ཀྱང༌།
བྱེ་བྲག་སྨྲ་བ་རྣམས་ཡིད་ཀྱི་མངོན་སུམ་ཀྱང་འདོད་པའི་ངེས་པ་མེད་དེ། མཛོད་ལ་སོགས་པ་དེ་དག་གི་གཞུང་གི་ཆ་གང་དུའང་ཡིད་མངོན་གྱི་རྣམ་གཞག་མ་བཤད་ལ། དངོས་སྟོབས་ཀྱི་རིགས་པས་ཀྱང་མི་འགྲུབ་སྟེ། གཞལ་བྱ་ཤིན་ཏུ་ལྐོག་གྱུར་ལ་ལུང་སྒྲུབ་བྱེད་དུ་འཇུག་གི དངོས་པོ་སྟོབས་ཞུགས་ཀྱི་རིགས་པ་སྒྲུབ་བྱེད་དུ་མི་འཇུག་པ་ཕྱོགས་གླང་གྲགས་པ་གཉིས་ཀྱི་དགོངས་པ་ཡིན་པའི་ཕྱིར་རོ། ། རྣམ་པར་ཤེས་པ་སྨྲ་བའི་ལུགས་ལ་ཐ་སྙད་དུ་དབང་པོའི་མངོན་སུམ་མི་འདོད་ན། བག་ཆགས་བརྟན་པའི་དབང་ཤེས་དང༌། འཁྲུལ་རྒྱུས་བསྐྱེད་པའི་དབང་ཤེས་གཉིས་ལ་ཚད་མ་ཡིན་པ་དང་ཚད་མ་མ་ཡིན་པའི་རྣམ་དབྱེ་མཛད་མི་རིགས་པ་ལས་དེ་ལྟ་བུའི་རྣམ་དབྱེ་མཛད་པའི་ཕྱིར་ཏེ། ཇི་སྐད་དུ་རྣམ་ངེས་ལས། ìཉེ་བར་བསླད་པའི་བག་ཆགས་ཀྱི་མཚམས་སྦྱོར་བ་མེད་པའི་སྐྱོན་གྱིས་མི་མཁས་པས་ཐ་སྙད་ལ་ཡིད་བརྟན་དུ་མེད་པར་མཐོང་བས་གཅིག་ནི་ཚད་མ་མ་ཡིན་པར་བརྗོད་ལ།
གཞན་བག་ཆགས་བརྟན་པའི་ཕྱིར་འཁོར་བ་ཇི་སྲིད་བར་མི་འབྲལ་བར་རྗེས་སུ་འབྲངས་བ་ནི་ཐ་སྙད་ལ་མི་བསླུ་བ་ལ་བལྟོས་ནས་འདིར་ཚད་མ་ཡིན་ནོ།། î ཞེས་གསུངས་སོ།། དེས་ན་སྒྲ་དོན་འདྲེས་རུང་དུ་འཛིན་པའི་རྟོག་པ་དང་བྲལ་ཞིང་འཁྲུལ་རྒྱུ་བཞིས་འཁྲུལ་བར་མ་བསྐྱེད་པའི་དབང་ཤེས་ནི་རྣམ་པར་ཤེས་པ་སྨྲ་བའི་ལུགས་ལ་ཡང་ཐ་སྙད་དུ་ཚད་མ་ཡིན་ཏེ། དེ་ལྟར་མིན་ན་རྗེས་དཔག་ཀྱང་ཚད་མ་མ་ཡིན་པར་མཚུངས་པའི་ཕྱིར་དང༌། བཤད་མ་ཐག་པའི་རྣམ་ངེས་ཀྱིས་གནོད་པའི་ཕྱིར་ཏེ། དེ་བཞིན་དུ་ཡིད་ཀྱི་མངོན་སུམ་ཡོད་པ་ལ་ཡང་འགལ་བ་མེད་དེ། འདིའི་རྣམ་གཞག་ནི་དབང་མངོན་གྱི་རྗེས་སུ་འབྲང་བའི་ཕྱིར་དང༌། དབང་མངོན་ཡང་བསྒྲུབས་ཟིན་པའི་ཕྱིར་རོ། ། དེས་ན་མདོ་སེམས་གཉིས་ཀའི་སྐབས་སུ་མངོན་སུམ་བཞིར་འཐད་པར་གཟིགས་ནས་བཞིར་དབྱེ་བ་མཛད་དོ།། མངོན་སུམ་བཞི་པོ་དེ་དག་ཀྱང་བསྡུ་ན།
རྟེན་གྱི་གང་ཟག་འཕགས་པ་དང་སོ་སོ་སྐྱེ་བོའི་བྱེ་བྲག་གིས་དོན་དམ་པ་དང་ཐ་སྙད་པའི་མངོན་སུམ་གཉིས་སུ་འགྱུར་ཏེ། འདི་ལྟར་གཉིས་སུ་མེད་པའི་དེ་ཁོ་ན་གོམས་པའི་མིག་སྨན་གྱིས་མ་རིག་པའི་ལིང་ཐོག་བསལ་བའི་འཕགས་པ་དག་ལ་གཉིས་སུ་མེད་པའི་དེ་ཁོ་ན་ཉིད་མངོན་སུམ་དུ་རྟོགས་པ་ཡང་དག་པའི་ཡེ་ཤེས་ཁོ་ན་མངོན་སུམ་ཡིན་ཏེ། དེ་ཁོ་ན་ཉིད་གཟིགས་པའི་འཕགས་པ་དག་གིས་དབང་པོའི་མངོན་སུམ་ལ་སོགས་པ་གཉིས་སྣང་གི་བློ་ཐམས་ཅད་སྒྱུ་མའི་བློ་བཞིན་དུ་འཁྲུལ་བས་ཡིད་བརྟན་དུ་མི་རུང་བར་ཐུགས་སུ་ཆུད་པའི་ཕྱིར་རོ། ། དེའི་ཕྱིར་འཕགས་པའི་གཟིགས་པ་ལ་བལྟོས་ནས་དབང་པོའི་མངོན་སུམ་ལ་སོགས་པ་ཚད་མ་མ་ཡིན་ཏེ། ཇི་སྐད་དུ་འཕགས་པ་ཏིང་ངེ་འཛིན་རྒྱལ་པོ་ལས། མིག་དང་རྣ་བ་སྣ་ཡང་ཚད་མ་མིན།། ལྕེ་དང་ལུས་དང་ཡིད་ཀྱང་ཚད་མ་མིན།། གལ་ཏེ་མིག་སོགས་འདི་དག་ཚད་ཡིན་ན།། འཕགས་པའི་ལམ་གྱིས་གཞན་ལ་ཅི་ཞིག་བྱ།། འདི་ལྟར་དབང་པོ་འདི་དག་ཚད་མིན་ཅིང༌།།
བེམ་པོ་ངོ་བོ་ཉིད་ཀྱིས་ལུང་མ་བསྟན།། དེ་ཕྱིར་མྱ་ངན་འདས་པའི་ལམ་འདོད་པ།། དེས་ནི་འཕགས་པའི་ལམ་གྱི་བྱ་བ་བྱོས།། ཞེས་གསུངས་པའི་ཕྱིར་རོ། ། བྱིས་པ་སོ་སོའི་སྐྱེ་བོ་དག་ལ་ཇི་སྲིད་གནས་མ་གྱུར་གྱི་བར་དུ་མི་བསླུ་བར་ཉམས་སུ་མྱོང་བའི་རྣམ་པས་འཇུག་པའི་དབང་ཤེས་ལ་སོགས་པ་འབའ་ཞིག་མངོན་སུམ་ཡིན་ནོ། ། དེའི་ཕྱིར་འཕགས་པ་དང་སོ་སོ་སྐྱེ་བོའི་བྱེ་བྲག་གིས་མངོན་སུམ་ནི་གཉིས་སུ་འགྱུར་རོ། ། ཐ་སྙད་པའི་མངོན་སུམ་དེའང་ཡུལ་གྱི་བྱེ་བྲག་གིས་དོན་རིག་པ་དང་རང་རིག་པ་གཉིས་སུ་འགྱུར་ཏེ། དོན་དང་ཤེས་པ་ལས་མ་གཏོགས་པའི་མངོན་སུམ་གྱི་ཡུལ་མེད་པའི་ཕྱིར་རོ། ། དོན་རིག་པ་དེའང་དབང་པོ་དང་ཡིད་ལ་བརྟེན་པའི་བྱེ་བྲག་གིས་དབང་མངོན་དང་ཡིད་མངོན་གཉིས་སུ་འགྱུར་རོ། ། དེའི་ཕྱིར་དབང་པོའི་མངོན་སུམ་གྱི་མཚན་ཉིད་ནི་རང་གི་ཐུན་མོང་མིན་པའི་བདག་རྐྱེན་དབང་པོ་གཟུགས་ཅན་པ་ལས་བྱུང་བའི་མ་འཁྲུལ་བའི་རིག་པའོ།།
དེ་ལ་དབྱེ་ན། མིག་གི་དབང་པོའི་མངོན་སུམ་ནས་ལུས་ཀྱི་དབང་པོའི་མངོན་སུམ་གྱི་བར་དུ་ལྔ་ཡིན་ལ། སོ་སོའི་མཚན་ཉིད་ཀྱང་རང་གི་བདག་རྐྱེན་མིག་གི་དབང་པོ་ལ་བརྟེན་ནས་ཞེས་སོགས་པས། འདི་དག་ཀྱང་རྐྱེན་གསུམ་གྱི་སྒོ་ནས་བཤད་པར་བྱ་སྟེ། དེ་ལ་མཚུངས་པ་དེ་མ་ཐག་པའི་རྐྱེན་གང་ཞེ་ན། རྣམ་ཤེས་རིགས་མཐུན་གཞན་གྱིས་བར་མ་ཆོད་པའི་རང་གི་སྔ་ལོགས་ཀྱི་ཤེས་པ་གང་རང་ཉིད་སིམ་གདུང་སོགས་མྱོང་བའི་ངོ་བོར་བསྐྱེད། དེའང་ཤེས་པའི་ཐུན་མོང་མིན་པའི་ངོ་བོ་སིམ་གདུང་སོགས་འཛིན་པའི་ཆ་གང་ཡིན་པ་དེ་ནི་རྐྱེན་གསུམ་གྱི་ནང་ནས་བཤད་མ་ཐག་པའི་མཚན་ཉིད་ཅན་གྱི་དེ་མ་ཐག་རྐྱེན་འབའ་ཞིག་གིས་བྱས་པ་ཡིན་ཏེ། དབང་ཤེས་རྣམས་ལ་སིམ་གདུང་སོགས་འཛིན་པའི་ཆ་འདི་དམིགས་ཤིང༌། དེ་རྒྱུ་མེད་དུ་འབྱུང་བ་ཡང་མི་རིགས་ལ། རྒྱུད་གཅིག་ཏུ་རྟོགས་པའི་ཤེས་པ་སྔ་མ་ལས་གཞན་ཡང་འདིའི་དེ་མ་ཐག་རྐྱེན་དུ་མི་འཐད་པའི་ཕྱིར་རོ། །
དེའང་མིག་སོགས་དབང་པོ་རྣམས་དང་གཟུགས་སོགས་ཡུལ་རྣམས་ལ་ཤེས་པ་མྱོང་བའི་ངོ་བོར་བསྐྱེད་པའི་མཐུ་མེད་དེ། རང་ལ་མྱོང་བའི་ཆོས་མེད་པའི་ཕྱིར་དང༌། རྒྱུས་རང་དང་རྗེས་སུ་མཐུན་པའི་འབྲས་བུ་བསྐྱེད་པའི་ཕྱིར་རོ། ། གལ་ཏེ་ཤེས་པ་སྔ་མ་ལ་བལྟོས་མེད་དུ་ཤེས་པ་མྱོང་བའི་ངོ་བོར་བསྐྱེད་པའི་ནུས་པ་ཡོད་ན་དེ་དག་གིས་རང་གི་རིགས་འདྲ་ཕྱི་མ་རྣམས་ཀྱང་མྱོང་བའི་ངོ་བོར་བསྐྱེད་པར་འགྱུར་བས། ཕྱི་ནང་གི་སྐྱེ་མཆེད་ཐམས་ཅད་ཤེས་པར་ཐལ་བར་འགྱུར་རོ། ། དེའི་ཕྱིར་རྒྱུད་གཅིག་ཏུ་གཏོགས་པའི་རིགས་མཐུན་གྱི་ཤེས་པ་གཞན་གྱིས་བར་མ་ཆོད་པའི་ཤེས་པ་སྔ་མ་གང་ཡིན་པ་དེ་ཉིད་ཤེས་པ་ཕྱི་མ་མྱོང་བའི་ངོ་བོར་བསྐྱེད་པའི་རྐྱེན་ཡིན་ཏེ། དཔེར་ན་ལྷ་སྦྱིན་དང་མཆོད་སྦྱིན་གྱི་ཁང་པའི་བར་ན་ཤིང་དང་ཆུ་ལ་སོགས་པས་བར་ཆོད་ཀྱང་ཁང་པའི་རིགས་མཐུན་གཞན་གྱིས་བར་མ་ཆོད་པས་ལྷ་སྦྱིན་གྱི་ཁང་པའི་དེ་མ་ཐག་ན་མཆོད་སྦྱིན་གྱི་ཁང་པ་ཡོད་དོ་ཞེས་འཇིག་རྟེན་ན་ཐ་སྙད་འདོགས་པ་བཞིན་དུ་ཤེས་པ་སྔ་ཕྱིའི་བར་དུ་རིགས་མཐུན་གྱི་ཤེས་པ་སྐད་ཅིག་གཞན་གྱིས་བར་མ་ཆོད་པས་དེ་མ་ཐག་པ་ཞེས་བྱའོ།། སྐད་ཅིག་མང་པོས་བར་ཆོད་པའི་ཤེས་པ་སྔ་མ་ཡང་ཤེས་པ་ཕྱི་མའི་དེ་མ་ཐག་པའི་རྒྱུ་ཇི་ལྟར་ཡིན་ཅེ་ན། གཉིད་མཐུག་པོ་ལོག་པ་དང་བརྒྱལ་བའི་གནས་སྐབས་ན་དབང་ཤེས་དང་ཡིད་ཤེས་གང་ཡང་མེད་ལ། དེ་ལས་སད་མ་ཐག་པའི་ཤེས་པའི་དེ་མ་ཐག་པའི་རྐྱེན་ནི་སྔར་གཉིད་དུ་འགྲོ་ཀ་མ་དང་བརྒྱལ་ཀ་མའི་ཤེས་པ་ལས་འོས་མེད་པའི་ཕྱིར་དང༌།
དབང་པོ་དང་ཡུལ་ནི་དེ་མ་ཐག་རྐྱེན་དུ་མི་རིགས་པར་སྔར་བཤད་ཟིན་པའི་ཕྱིར་རོ། ། གཉིད་མཐུག་པོ་དང་བརྒྱལ་བའི་གནས་སྐབས་ན་སེམས་མེད་དེ། ཇི་སྐད་དུ་སུམ་ཅུ་པར། ཡིད་ཀྱི་རྣམ་ཤེས་འབྱུང་བ་ནི། ། རྟག་ཏུའོ་འདུ་ཤེས་མེད་པ་དང༌།། སྙོམས་པར་འཇུག་པ་རྣམ་གཉིས་དང༌། ། སེམས་མེད་གཉིད་དང་བརྒྱལ་མ་གཏོགས།། ཞེས་སེམས་ཅན་འདུ་ཤེས་མེད་པ་དང༌། འདུ་ཤེས་མེད་པའི་སྙོམས་འཇུག་དང༌། འགོག་པའི་སྙོམས་འཇུག་དང༌།
སེམས་མེད་པའི་གཉིད་དང་བརྒྱལ་བའི་གནས་སྐབས་ལྔར་ཡིད་ཤེས་མི་འབྱུང་བར་བཤད་པའི་ཕྱིར་རོ། ། དེ་བཞིན་དུ་གཟུགས་མེད་ཁམས་ནས་འདིར་སྐྱེས་མ་ཐག་པའི་དབང་པོ་ལྔའི་ཉེར་ལེན་ཀྱང་སྔར་གཟུགས་མེད་དུ་འཇུག་ཀ་མའི་མིག་སོགས་དབང་པོ་ལྔ་ཡིན་པར་རིགས་ཏེ། རྒྱས་པ་ལས། ཚེ་འདི་ཉིད་ཀྱི་སྐྱེ་མཆེད་ལྔ། ། ལུས་གཞན་བསྐྱེད་པའི་རྒྱུ་ཉིད་ཡིན། ། ཅེས་གསུངས་པའི་ཕྱིར་དང༌། གཟུགས་མེད་ནས་འདིར་འཇུག་ཀའི་སེམས་ཀྱང་དབང་སོགས་ཀྱི་ཉེར་ལེན་དུ་མི་རིགས་ཏེ། དེ་ཉིད་ལས། གང་གིས་རྣམ་པར་ཤེས་པ་ནི། ། མི་ཤེས་པ་ཡི་ཉེར་ལེན་ རྒྱུ། །
ཞེས་ཤེས་པས་བེམ་པོའི་ཉེར་ལེན་བྱེད་པའང་བཀག་པའི་ཕྱིར་རོ།། ཅི་སྟེ་ཡང་དབང་པོ་ལྔའི་བག་ཆགས་སོ་ཞེ་ན། དེའང་མི་རིགས་ཏེ། རྣམ་ཤེས་སྔ་མས་བསྒོས་པ་ཡི། ། ནུས་པ་བག་ཆགས་ཡིན་པར་འདོད། ། ཅེས་བག་ཆགས་ནི་རྣམ་ཤེས་ཀྱི་ནུས་པར་བཤད་ལ། ནུས་པ་ཡང་ནུས་པ་ཅན་ལས་གཞན་མ་ཡིན་ཏེ། ཡིན་ན་ནུས་པ་ཐུག་མེད་དུ་ཐལ་བའི་ཕྱིར་རོ། ། དེས་ན་འདི་རྒྱུ་མེད་དུ་མི་རིགས་ཤིང་ཉེར་ལེན་གཞན་ཡང་མེད་པས་ན་སྔར་གྱི་དབང་པོ་ཉིད་ཉེར་ལེན་དུ་རིགས་པས་ལེགས་པར་གྲུབ་པ་ཡིན་ནོ།། བདག་པོའི་རྐྱེན་གང་ཞེ་ན།
སྤྱིར་དབང་པོའི་སྒྲ་དོན་ནི་ཡུལ་ལ་དབང་བསྒྱུར་ཞིང་ལོངས་སྤྱོད་པས་ན་དབང་པོ་ཡིན་ལ། དབང་པོ་རྣམས་ཀྱི་མཐུ་ལས་རྣམ་ཤེས་རྣམས་ཡུལ་སོ་སོར་འཛིན་པར་བྱེད་པ་སྟེ། དེ་ཡང་མིག་གི་རྣམ་ཤེས་ཀྱིས་གཟུགས་འབའ་ཞིག་འཛིན་གྱི། གཞན་སྒྲ་སོགས་མི་འཛིན་པ་ནི་མིག་དབང་ཁོ་ནའི་མཐུ་ཡིན་ཏེ། དམིགས་རྐྱེན་དང་དེ་མ་ཐག་རྐྱེན་ལ་དེའི་མཐུ་མེད་པའི་ཕྱིར་ཏེ། དེ་མ་ཐག་རྐྱེན་གྱིས་མིག་ཤེས་གཟུགས་ཁོ་ན་འཛིན་ནུས་སུ་བསྐྱེད་པ་མ་ཡིན་ཏེ། མིག་ཤེས་ཀྱི་དེ་མ་ཐག་རྐྱེན་ནི་ཡིད་ཤེས་ཀྱིས་ཀྱང་བྱེད་ལ། དེའི་ཡུལ་ནི་གཟུགས་ཁོ་ནར་མ་ངེས་པའི་ཕྱིར་ རོ། ། དེས་ན་མིག་ཤེས་གཟུགས་ཁོ་ནའི་ཡུལ་ཅན་དུ་ངེས་བྱེད་མིག་དབང་གིས་མ་བྱས་ན་མིག་ཤེས་ཀྱི་སྒྲ་ལ་སོགས་པ་ཡང་འཛིན་པར་འགྱུར་ཏེ། གཟུགས་འཛིན་ལ་སྒྲ་སོགས་མི་འཛིན་པར་བྱེད་རྒྱུ་གཞན་ཅུང་ཟད་ཀྱང་མེད་པའི་ཕྱིར་རོ། །
དེའང་དབང་པོ་རྣམས་ཀྱི་ནང་ནས་མིག་དབང་ནི་དོན་རྣམས་ཀྱི་ནང་ནས་གཟུགས་འབའ་ཞིག་ལ་ལོངས་སྤྱོད་པ་ཡིན་ཏེ། སེམས་ཅན་རྣམས་ཀྱི་ལས་ཀྱི་དབང་གིས་ནང་དུ་མིག་སོགས་དབང་པོ་ལྔ་གྲུབ་པ་ན་ཕྱི་རོལ་དུའང་གཟུགས་སོགས་དོན་ལྔ་རང་དབང་དུ་འབྱུང་བས་ན་གཟུགས་ནི་གཙོ་བོར་མིག་དབང་གི་སྤྱོད་ཡུལ་ཡིན་པའི་ཕྱིར་རོ། ། དེའི་ཕྱིར་མིག་གི་རྣམ་པར་ཤེས་པ་ནི་མིག་དབང་ལ་གནས་བཅས་པའི་དབང་གིས་མིག་དབང་གི་ཡུལ་གཟུགས་ལ་ལོངས་སྤྱོད་པར་ནུས་པ་ཡིན་གྱི། རང་དབང་དུ་ནི་མ་ཡིན་ཏེ། དཔེར་ན་རྒྱལ་པོ་ནི་རང་གི་མངའ་འབངས་ལ་རང་གི་ལས་ཀྱི་དབང་གིས་གཞན་ལ་བལྟོས་མེད་དུ་རང་དབང་དུ་ལོངས་སྤྱོད་ལ། དེ་ལ་བརྟེན་པའི་བློན་པོ་ནི་རྒྱལ་པོ་ལ་བརྟེན་པའི་དབང་གིས་དེའི་མངའ་འབངས་ལ་ལོངས་སྤྱོད་པར་ནུས་ཀྱི། རང་དབང་དུ་ནི་མ་ཡིན་པ་བཞིན་ནོ།། ཇི་ལྟར་ན་མིག་གི་དབང་པོས་གཟུགས་ཁོ་ན་ལ་ལོངས་སྤྱོད་ཅེ་ན། མིག་མེད་པ་དག་ལ་གཟུགས་ལ་ལོངས་སྤྱོད་པའི་མཐུ་མེད་པའི་ཕྱིར་དང༌། མིག་ཡོད་པ་དག་གིས་ཐ་ན་མུན་པ་ཡང་མཐོང་བའི་ཕྱིར་དང༌།
མིག་དང་ལྡན་ཀྱང་རྣ་བ་ལ་སོགས་པའི་དབང་པོ་གཞན་མེད་ན་སྒྲ་ལ་སོགས་པའི་དོན་གཞན་རྣམས་སྤྱོད་པའི་མཐུ་མེད་པའི་ཕྱིར་ དང༌། དབང་པོ་སོ་སོའི་དབང་གིས་ཡུལ་སོ་སོར་གྲུབ་པ་ཡང་རིགས་པ་དེ་ཉིད་ཀྱིས་གྲུབ་པའི་ཕྱིར་རོ།། མིག་གི་དབང་པོ་དེའང་གང་ཞེ་ན། གང་གི་དབང་གིས་མིག་ཤེས་ཀྱི་གཟུགས་འཛིན་པར་འགྱུར་བ་དེ་ནི་མིག་གི་དབང་པོ་ཡིན་ནོ། ། ཅིའི་ཕྱིར་མིག་དང་གཟུགས་དང་ཡིད་བྱེད་གསུམ་ལས་སྐྱེས་པའི་ཤེས་པ་ལ་ཡུལ་དང་ཡིད་ལ་བྱེད་པའི་སྒོ་ནས་མ་ཡིན་པར་མིག་གིས་ཤེས་པ་ཞེས་དབང་པོའི་སྒོ་ནས་ཐ་སྙད་འདོགས་ཤེ་ན། སྤྱིར་དོན་རྣམས་ལ་མིང་གི་བརྡ་བྱས་པ་ནི་ཐ་སྙད་ལ་འཇུག་པ་ན་མིང་དེ་ལས་དོན་དེ་བདེ་བླག་ཏུ་གོ་བའི་ཆེད་ཡིན་ལ། དེ་ལྟ་བུའི་བརྡའི་དགོས་པ་ཡང་མིག་ཤེས་ཤེས་པའི་ཐ་སྙད་འདི་ལ་ཡོད་པ་ཡིན་ཏེ། འདི་ལས་གཟུགས་གསལ་བར་སྣང་བའི་ཤེས་པ་འཁྲུལ་མེད་དུ་གོ་བར་འགྱུར་བའི་ཕྱིར་ཏེ། མིག་ནི་གཟུགས་གསལ་བར་སྣང་བའི་ཤེས་པ་ཁོ་ནའི་ཐུན་མོང་མ་ཡིན་པའི་བདག་རྐྱེན་ཡིན་པས་གཞན་ལ་མི་འཁྲུལ་བའི་ཕྱིར་རོ། ། དེའི་ཕྱིར་མདོ་ལས།
ཐུན་མོང་མིན་པའི་རྒྱུ་ཡི་ཕྱིར། ། དེ་ཡི་ཐ་སྙད་དབང་པོས་བྱས། ། ཞེས་གསུངས་པའི་ཕྱིར་རོ། ། དེས་ན་ཤེས་པ་ཀུན་དེ་མ་ཐག་རྐྱེན་ལས་བྱུང་བའི་ཕྱིར་དེ་མ་ཐག་རྐྱེན་གྱི་ཤེས་པ་ཞེས་པས་ཀྱང་གཟུགས་ཤེས་གོ་བར་མི་འགྱུར་ལ། གཟུགས་ཤེས་ཤེས་པས་ཀྱང་མ་ཡིན་ཏེ། ཡིད་ཤེས་ཀྱིས་ཀྱང་གཟུགས་ཤེས་པའི་ཕྱིར་དང༌། གཟུགས་ནི་མིག་དབང་བཞིན་དུ་མིག་ཤེས་ཀྱི་ཐུན་མོང་མ་ཡིན་པའི་རྒྱུ་ཡང་མ་ཡིན་ཏེ། གཟུགས་གཅིག་ཉིད་ཀྱང་སྐྱེས་བུ་དུ་མའི་མིག་ཤེས་ཀྱི་རྒྱུར་འགྱུར་ལ། དབང་པོ་རྣམས་རྒྱུད་སོ་སོར་ངེས་པས་རང་རང་གི་རྒྱུད་ཀྱི་ཤེས་པ་བསྐྱེད་ཀྱི། ཤེས་པ་ཐུན་མོང་བ་བསྐྱེད་པ་མི་སྲིད་པའི་ཕྱིར་རོ། །
དེ་ལྟར་ན་མིག་ཤེས་ཀྱི་བདག་རྐྱེན་ཇི་སྐད་བཤད་པའི་རྗེས་སུ་དཔགས་ནས་དབང་ཤེས་གཞན་རྣམས་ཀྱི་བདག་རྐྱེན་ཡང་ཤེས་པར་བྱ་ལ། མིག་གི་དབང་པོ་ཇི་སྐད་བཤད་པའི་ཚུལ་གྱིས་དབང་པོ་གཞན་རྣམས་ཀྱང་ཤེས་པར་བྱའོ།། དམིགས་པའི་རྐྱེན་གང་ཞེ་ན། དོན་གང་ཤེས་པ་རང་དང་འདྲ་བར་སྐྱེད་པར་བྱེད་པ་སྟེ། ཇི་སྐད་དུ། རིགས་པ་ཤེས་པ་ཡིས། ། ཤེས་པའི་རྣམ་པ་འཇོག་ནུས་པའི།། རྒྱུ་ཉིད་ལ་ནི་གཟུང་བར་ཤེས།། ཞེས་གསུངས་པས་སོ། ། དོན་གྱི་ཤེས་པ་རང་དང་འདྲ་བར་བསྐྱེད་དོ་ཞེས་བྱ་བ་འདི་ གང༌།
རྡུལ་ཕྲན་རྣམས་ཀྱིས་སམ། འོན་ཏེ་རགས་པས་བསྐྱེད། དང་པོ་ལྟར་ན་རྡུལ་ཕྲན་རྣམས་ནི་མ་འདྲེས་པར་སིལ་བུར་གནས་པའི་ཕྱིར། ཤེས་པ་ཡང་དེ་ལྟར་སྣང་བར་རིགས་ན། དེའང་མ་ཡིན་ཏེ། ལིངས་པོ་གཅིག་གི་རྣམ་པར་སྣང་བའི་ཕྱིར་རོ། ། གཉིས་པ་ལྟར་ན་ཡང་དབང་པོའི་ཤེས་པ་རྣམས་ཀུན་རྫོབ་པའི་ཡུལ་ཅན་དུ་འགྱུར་བའམ། ཡང་ན་རགས་པ་རྫས་སུ་གྲུབ་པར་འགྱུར་རོ། ། དེའི་ཕྱིར་ཤེས་པ་དོན་དང་འདྲ་བ་ཞེས་བྱ་བ་འདི་ནི་དཔྱད་མི་བཟོད་པས་མི་རིགས་སོ་ཞེ་ན། ཇི་སྐད་བཤད་པའི་སྐྱོན་དུ་འགྱུར་བའི་ཕྱིར་རགས་པས་ཤེས་པའི་རྣམ་པ་བསྐྱེད་དོ་ཞེས་ནི་མི་སྨྲ་ལ།
འོན་ཀྱང་རིགས་མཐུན་པའི་རྡུལ་ཕྲན་ཡུལ་འདབ་འབྱོར་དུ་གནས་པ་རྣམས་ཀྱིས་དབང་པོའི་ཤེས་པ་རྣམས་ཡུལ་གྱི་རྣམ་ལྡན་དུ་བསྐྱེད་པའི་ཕྱིར། དོན་གྱི་ཤེས་པ་རང་དང་འདྲ་བར་མ་བསྐྱེད་པའི་ཉེས་པ་མེད་དོ། ། དེས་ན་དབང་ཤེས་རྣམས་ལ་རྡུལ་ཕྲན་རྣམས་མ་འདྲེས་པའི་རྣམ་པར་སྣང་གི རགས་པ་གཅིག་གི་རྣམ་པར་སྣང་བ་ནི་མ་ཡིན་ཏེ། ཡུལ་རྡུལ་ཕྲན་རྣམས་ཕྱོགས་ཀྱི་ཆ་དང་བཅས་པར་སྣང་བའི་ཕྱིར་རོ། ། གལ་ཏེ་དབང་ཤེས་ཀྱི་གཟུང་རྣམ་དུ་མར་འགྱུར་ཏེ། ཕྱོགས་ཆ་དང་བཅས་པར་སྣང་བའི་ཕྱིར་རོ་ཞེ་ན། ཐ་སྙད་དུ་ནི་ཕྱོགས་ཀྱི་ཆ་དང་བཅས་ཀྱང་དུ་མར་མི་འགྱུར་ཏེ། དཔེར་ན་ཕྱོགས་ཀྱི་ཆ་དང་བཅས་པའི་ཁང་བཟང་ལའང་ཁང་བཟང་གཅིག་གི་ཐ་སྙད་འཇུག་པ་བཞིན་ནོ། ། རིགས་པས་དཔྱད་པ་ན་ཤེས་པའི་གཟུང་རྣམ་ཆ་དང་བཅས་པར་མ་གྲུབ་སྟེ།
ཕྱོགས་དེ་ནི་ཡུལ་བེམས་པོའི་ཆོས་ཡིན་པའི་ཕྱིར། གཟུང་རྣམ་བེམས་པོར་ཐལ་བའི་ཕྱིར་རོ།། འོ་ན་དབང་པོའི་ཤེས་པ་རྣམས་རིགས་པས་དཔྱད་ན་འཁྲུལ་བར་འགྱུར་ཏེ། རང་གིས་གཟུང་རྣམ་ལ་ཕྱོགས་ཆ་མེད་བཞིན་དུ་དེར་སྣང་བའི་ཕྱིར་ཞེ་ན། དེ་ནི་བདེན་མོད་ཀྱི། འོན་ཀྱང་ཕྱི་རོལ་གྱི་དོན་སྨྲ་བ་དག་ནི་དེ་ལྟ་བུའི་དཔྱད་པ་ཞིབ་མོ་བོར་ནས་དབང་ཤེས་རྣམས་རང་གི་གཟུང་དོན་གྱི་རྣམ་པ་ཇི་ལྟ་བ་བཞིན་སྣང་བ་ཙམ་ལ་མ་འཁྲུལ་བར་ཐ་སྙད་བྱེད་པ་ཡིན་ནོ། ། དེའི་དབང་ཤེས་རྣམས་ལ་རང་གི་གཟུང་དོན་རྡུལ་ཕྲན་རྣམས་མ་འདྲེས་པར་སིལ་བུར་སྣང་ཡང་རྗེས་སུ་སྐྱེས་པའི་རྟོག་པས་དེ་དག་གི་སྤུ་རིས་མི་ཕྱེད་པས་ལིངས་པོ་གཅིག་ཏུ་ཞེན་ནས་གཟུགས་གཅིག་གོ་སྒྲ་གཅིག་གོ་ཞེས་ཐ་སྙད་བྱེད་ དོ། ། གལ་ཏེ་དོན་དང་ཤེས་པ་དུས་མཉམ་མམ་མི་མཉམ། དུས་མཉམ་ན་དབང་ཤེས་ཀྱིས་དོན་མི་འཛིན་པར་ཐལ། དོན་གྱིས་དབང་ཤེས་ལ་ཕན་པའི་ཁྱད་པར་ཅུང་ཟད་ཀྱང་མ་བྱས་པའི་ཕྱིར།
མ་ཁྱབ་ན་ཐམས་ཅད་ཐམས་ཅད་ཀྱི་ཡུལ་དུ་ཧ་ཅང་ཐལ་བར་འགྱུར་རོ།། ཅི་སྟེ་དུས་མི་མཉམ་ནའང་དབང་ཤེས་ཀྱིས་དོན་འཛིན་པར་མི་རིགས་ཏེ། དབང་ཤེས་སྐྱེས་པ་ན་དོན་འགགས་ཟིན་པས་མ་གྲུབ་པའི་ཕྱིར་དང༌། མེད་པར་ཡང་འཛིན་ན་འདས་པ་སོགས་འཛིན་པའི་རྟོག་པ་བཞིན་དུ་དབང་ཤེས་དངོས་མེད་ཀྱི་ཡུལ་ཅན་དུ་འགྱུར་བའི་ཕྱིར་རོ། ། དོན་མ་འགགས་པའི་ཚེ་དབང་ཤེས་ཀྱིས་དོན་འཛིན་པར་ཡང་མི་རུང་སྟེ། མ་སྐྱེས་ནས་མེད་པའི་ཕྱིར་རོ་ཞེ་ན། དེ་ལྟར་རིགས་པས་ལེགས་པར་དཔྱད་པ་ན་དབང་ཤེས་ཀྱིས་དོན་མི་འཛིན་པ་ནི་ཁོ་བོ་ཅག་ཀྱང་འདོད་པ་ཡིན་ཏེ། དབང་ཤེས་ཀྱིས་དོན་འཛིན་པ་ལ་སོགས་པ་ཡུལ་དང་ཡུལ་ཅན་གྱི་རྣམ་གཞག་ཐམས་ཅད་བྱ་བྱེད་ལ་བལྟོས་པ་ཅན་ཡིན་པའི་ཕྱིར་དང༌། དངོས་པོ་སྐད་ཅིག་མར་སྨྲ་བ་དག་ལ་བྱ་བྱེད་བདེན་པར་མ་གྲུབ་པའི་ཕྱིར་རོ། ། དེ་ལྟར་ན་ཡང་ཤེས་པས་དོན་འཛིན་ནོ་ཞེས་བྱ་བ་འདི་ནི་འཇིག་རྟེན་གྱི་ཐ་སྙད་དང་མཐུན་པར་རྣམ་གཞག་བྱས་པ་ཡིན་ཏེ།
དཔེར་ན་ཕའི་བྱད་གཟུགས་དང་འདྲ་བའི་བུ་ལ་ཕའི་གཟུགས་འཛིན་ནོ་ཞེས་འཇིག་རྟེན་ན་ཐ་སྙད་འདོགས་པ་བཞིན་དུ་ཤེས་པ་དོན་ཇི་ལྟ་བའི་རྣམ་པའི་རྗེས་སུ་བྱེད་པར་སྐྱེས་པ་ན་ཤེས་པས་དོན་འཛིན་ནོ་ཞེས་བྱ་བ་འདི་ནི་འཇིག་རྟེན་གྱི་ཐ་སྙད་ཙམ་སྟེ། རྒྱས་པ་ལས། བདག་ཉིད་བྱེད་པོ་མིན་ན་ཡང༌། ། དེ་ཡི་དབང་གིས་དེར་བཞག་ཕྱིར།། དཔེར་ན་འབྲས་བུ་རྒྱུ་རྣམས་ཀྱི། ། བདག་ཉིད་འདྲ་བར་འབྱུང་བའི་ཕྱིར།། བྱ་བ་ལྡན་པ་མ་ཡིན་ཀྱང༌། །

འཇིག་རྟེན་རྒྱུ་གཟུགས་འཛིན་ཅེས་བརྗོད།། ཅེས་གསུངས་པའི་ཕྱིར་རོ།། མདོར་ན་དབང་ཤེས་རྣམས་ཀྱི་གཟུགས་རྣམ་འདི་རྐྱེན་གསུམ་གྱི་ནང་ནས་དོན་ཁོ་ནས་བྱས་པ་ཡིན་ཏེ། དབང་ཡིད་ཡོད་ཀྱང་སྔོན་པོ་མེད་ན་སྔོན་པོའི་རྣམ་པ་ཅན་གྱི་བློ་མི་སྐྱེ་ཞིང༌། སྔོན་པོ་ཡོད་པ་ན་འབྱུང་བའི་ཕྱིར་རོ། ། གལ་ཏེ་རྐྱེན་གསུམ་གྱི་ནང་ནས་སྔོན་པོའི་རྣམ་པ་དེ་སྔོན་པོའི་དབང་གིས་འབྱུང་བ་མ་ཡིན་ན། ཤེས་པ་སྔོན་པོའི་རྣམ་པ་ཅན་དུ་འབྱུང་བ་སྔོན་པོ་ལ་བལྟོས་པར་མི་འགྱུར་ཏེ། སྔོན་པོའི་རྣམ་པ་དེ་སྔོན་པོའི་དབང་གིས་འབྱུང་བ་མ་ཡིན་པའི་ཕྱིར་རོ།། དེ་བཞིན་དུ་ཚད་མ་རྒྱ་མཚོ་མཐའ་ཡས་ལས་གསུངས་ཏེ། ìསེམས་དང་སེམས་ལས་བྱུང་བའི་གཞི་སྒོ་ལྔའི་རྣམ་ཤེས་དང༌། དེའི་འཁོར་གྱི་སེམས་ལས་བྱུང་བ་རྣམས་གཟུགས་ལ་སོགས་པའི་ཡུལ་ལྔ་ལ་དམིགས་ཏེ།
ཡུལ་ལྔ་མཐོང་བ་མེད་ཀྱང་མིའི་བཞིན་གྱིས་མེ་ལོང་ལ་རང་གི་རྣམ་པ་གཏོད་པ་ལྟར་ཡུལ་གྱིས་སྐད་ཅིག་གཉིས་པ་ལ་རང་འདྲའི་རྣམ་པ་གཏོད་པའི་དབང་གིས་ཤེས་པ་ལ་དོན་གྱི་རྣམ་པ་ཤར་ནས་དྲ་བ་ཉམས་སུ་མྱོང་བ་ལ་དོན་རྟོགས་སོ་ཞེས་ཐ་སྙད་འདོགས་ཏེ། ཤེས་པ་རྣམ་བཅས་ཕྱོགས་ལ་ནི། ། དངོས་སུ་དེ་གཉིས་ཐ་དད་ཀྱང༌།། དེ་དང་གཟུགས་བརྙན་འདྲ་བ་ན། ། བཏགས་པ་ཙམ་ཞིག་ཚོར་བར་རུང༌།། ཞེས་བཤད་པ་ཡིན་ནོ། ། དོན་རིག་པ་ནི་ཡུལ་ལ་དམིགས་པས་དོན་རིག་པར་བཏགས་པ་ཡིན་ལ། ཤེས་པ་རྣམས་སྐད་ཅིག་མ་དེ་ཉིད་རང་རིག་ཅིང་གསལ་བར་མྱོང་བ་ན། བདག་ཉིད་མྱོང་བས་རིག་པ་མཚན་ཉིད་པ་སྟེ། བདག་ཉིད་གསལ་བར་མྱོང་བ་ཡིན། །
འདྲ་བར་སྣང་བ་དམིགས་པ་ཡིན།། དེས་ན་ཤེས་པ་ཐམས་ཅད་ཀྱི། ། དམིགས་མྱོང་དག་ནི་ཐ་དད་གནས།། ཞེས་བཤད་པ་ཡིན་ནོ། ། ཟླ་བ་གཉིས་སྣང་ལ་སོགས་པ་ནི་ཤེས་པ་ལ་ཟླ་བ་གཉིས་ཀྱི་རྣམ་པར་ཤར་ཡང་ཕྱི་རོལ་ན་རྣམ་པ་གཏོད་པ་པོ་ཟླ་བ་གཉིས་མེད་པས་འཁྲུལ་བ་ཞེས་བྱ་སྟེ། ཡུལ་བརྫུན་པས་ནི་འཁྲུལ་བ་ཡིན་ནོ་ཞེས་མདོ་སྡེ་པ་སྨྲའོ།། î ཞེས་གསུངས་སོ།། མདོར་ན་དབང་པོའི་ཤེས་པ་རྣམས་ལ་རྐྱེན་གསུམ་ལས་གཞན་པའི་རྒྱུ་མ་དམིགས་པའི་ཕྱིར། རྟོག་པ་དང་བྲལ་ཞིང་མ་འཁྲུལ་བའི་ཤེས་པ་གང་ཇི་སྐད་བཤད་པའི་རྐྱེན་གསུམ་ལས་སྐྱེས་པའི་ཤེས་པ་ནི་དབང་པོའི་མངོན་སུམ་ཡིན་ནོ། ། རྣམ་པར་ཤེས་པ་སྨྲ་བའི་ལུགས་ཀྱི་རྐྱེན་གསུམ་གྱི་རྣམ་གཞག་ནི་འོག་ནས་འཆད་པར་འགྱུར་རོ།།
གཉིས་པ་ཚིག་གི་དོན་བཤད་པ་ལ་ལྔ། དབང་ཤེས་རྟོག་བྲལ་དུ་རིགས་པས་བསྒྲུབ། དབང་ཤེས་ཀྱི་ཐ་སྙད་འཇུག་པའི་རྒྱུ། རྟོག་བྲལ་ལ་ལུང་འགལ་སྤང༌། དུ་མའི་ངོ་བོ་དབང་ཤེས་ཀྱི་ཡུལ་མིན་པ། སྤྱི་དབང་ཤེས་ཀྱི་ཡུལ་མིན་པར་བསྟན་པའོ། ། དང་པོ་ལ་གཉིས། གཞན་གྱི་རྟོག་བྲལ་གྱི་སྒྲུབ་བྱེད་དགག ། རང་ལུགས་ཀྱི་སྒྲུབ་བྱེད་དངོས་བསྟན་པའོ། ། དང་པོ་ལ་གཉིས།
འདོད་པ་བརྗོད། དེ་དགག་པའོ། ། དང་པོ་ནི། ལ་ལ་དབང་སྐྱེས་ལ་སོགས་ཕྱིར། ། བྱིས་པའི་བློ་བཞིན་རྟོག་མེད་དང༌།། བྱིས་པའི་རྟོག་མེད་ཉིད་ཀྱི་རྒྱུ། ། བརྡ་ཉམས་པ་ཉིད་ཡིན་སྨྲ་བ།། ༡༤༡ ཞེས་སྨོས་ཏེ། ཀུན་ལས་བཏུས་ཀྱི་འགྲེལ་བྱེད་པཎྜི་ཏ་སྲིད་པའི་བདག་པོ་ལ་སོགས་པ་ལ་ལ་ན་རེ། དབང་པོའི་མངོན་སུམ་ནི།
དབང་པོ་ལས་སྐྱེས་པའི་ཕྱིར་དང༌། ཉམས་སུ་མྱོང་བའི་རྣམ་པས་འཇུག་པའི་ཕྱིར་དང༌། ཡིད་མ་ཡིན་པ་ལ་སོགས་པའི་ཕྱིར། རྟོག་པ་མེད་པ་ཡིན་ཏེ། དཔེར་ན་བྱིས་པའི་བློ་བཞིན་ནོ། ། དཔེ་བསྒྲུབ་པ་ནི་བྱིས་པའི་བློ་རྟོག་མེད་ཡིན་པ་ཉིད་ཀྱི་རྒྱུ་མཚན་ཀྱང་བརྡ་འཛིན་པའི་ནུས་པ་ཉམས་པ་ཉིད་ཡིན་པའི་ཕྱིར་རོ་ཞེས་སྨྲ་བའོ།། གཉིས་པ་དེ་དགག་པ་ནི། དེ་དག་གི་ནི་རྟོག་མེད་ཕྱིར། ། བྱིས་པའི་མངོན་སུམ་ཉིད་དུ་འགྱུར།། བརྡ་ཡི་རྒྱུ་དང་བྲལ་བའི་ཕྱིར། །
དེ་ནི་ཕྱིས་ཀྱང་མི་འགྱུར་རོ།། ༡༤༢ ཞེས་སྨོས་ཏེ། རྒོལ་བ་དེ་དག་གི་ལུགས་ལ་བྱིས་པའི་བློ་ཐམས་ཅད་ནི་རྟོག་མེད་ཡིན་པའི་ཕྱིར། དཔྱད་པར་བྱེད་པ་ཅུང་ཟད་ཀྱང་མེད་པ་བྱིས་པའི་མངོན་སུམ་ཉིད་དུ་འགྱུར་རོ། ། འདོད་པར་མི་ནུས་ཏེ། སྐྱེས་མ་ཐག་ཏུ་ཟས་འདོད་པ་ལ་སོགས་པ་མཐོང་བའི་ཕྱིར་རོ། ། གཞན་ཡང་བརྡ་སྦྱོར་བའི་རྒྱུ་རྟོག་པ་དང་བྲལ་ཞིང་རྟོག་པ་སྔོན་དུ་མ་སོང་བའི་ཕྱིར། བྱིས་པ་དེ་ནི་ཕྱིས་ཀྱང་བརྡ་སྦྱོར་བའི་རྟོག་པ་ཡོད་པར་མི་འགྱུར་རོ། ། དེ་ལ། གལ་ཏེ་བརྡ་ལ་མ་བྱང་བའི། །
ཡིད་ཡོད་དེས་ན་དེ་འདོད་ན།། ཞེས་སྨོས་ཏེ། གལ་ཏེ་གཞན་དག་ན་རེ། བྱིས་པ་དེ་སྔར་བརྡ་ལ་མ་བྱང་བའི་གནས་སྐབས་སུ་ཡིད་དཔྱོད་པར་བྱེད་པའི་བདག་ཉིད་ཡོད་པ་དེས་ན་ཕྱིས་བརྡ་དེ་འཛིན་པར་འདོད་དོ་ཞེ་ན། བཤད་པ། དེ་བཞིན་དབང་སྐྱེས་ལ་ཡང་འགྱུར། ། འདི་འདྲ་འདི་ཡང་ལྷག་ལྡན་ཡིན།། ༡༤༣ ཅེས་སྨོས་ཏེ། བྱིས་པ་དེ་སྔར་བརྡ་ལ་མ་བྱང་བའི་སྐབས་སུ་ཡིད་དཔྱོད་པའི་བདག་ཉིད་ཡིན་པས་ཕྱིས་བརྡ་འཛིན་པ་དེ་བཞིན་དུ་དབང་པོ་ལས་སྐྱེས་པའི་ཤེས་པ་རྟོག་བྲལ་དུ་བསྒྲུབ་པ་ལའང་མཐུན་དཔེ་ཡང་དག་ཏུ་འགྱུར་བ་མ་ཡིན་པར་ཐལ། ངེས་ཤེས་ཡིན་པ་མ་ཁེགས་ཤིང་རྟོག་པར་དོགས་པར་འགྱུར་བའི་ཕྱིར་རོ། །
དེས་ན་དཔེ་མ་གྲུབ་པས་རྟགས་ཀྱང་མ་ངེས་ཏེ། དབང་པོ་ལས་སྐྱེས་པའི་ཕྱིར་ཞེས་བྱ་བ་ལ་སོགས་པའི་རྟགས་འདི་འདྲ་བ་འདི་ཡང་ཆོས་ཅན། དབང་ཤེས་རྟོག་བྲལ་དུ་བསྒྲུབ་པ་ལ་ལྷག་མ་དང་ལྡན་པའི་གཏན་ཚིགས་ཡིན་ཏེ། དེ་ལྟར་བསྒྲུབ་པའི་བསྒྲུབ་བྱའི་ཆོས་དང་འབྲེལ་བ་མེད་ཅིང༌། དགག་བྱའི་ཆོས་དང་འགལ་བ་མེད་པའི་ཕྱིར་རོ་ཞེས་ལྷའིའོ།། ཅི་སྟེ་ཡང་བྱིས་པའི་བློ་སྔ་ཕྱི་གཅིག་ཏུ་འཛིན་པས་སྟོང་པ་དང་མངོན་དུ་བྱེད་པ་འཇུག་པ་ལ་སོགས་པ་རྟགས་གཞན་གྱིས་རྟོག་མེད་དུ་གྲུབ་བོ་ཞེ་ན། བཤད་པ། བྱིས་ལ་སྒྲུབ་པར་བྱེད་གང་ཡིན། ། དེ་ཉིད་འདིར་ཡང་བརྗོད་བྱ་སྟེ།། དབང་པོའི་བློར་ནི་མཚུངས་ཕྱིར་རོ། །
འདིས་ནི་མྱོང་སོགས་བཤད་པ་ཡིན།། ༡༤༤ ཞེས་སྨོས་ཏེ། བྱིས་པའི་བློ་རྟོག་མེད་ལ་སྒྲུབ་པར་བྱེད་པ་ཉིད་དུ་བཀོད་པའི་སྔ་ཕྱི་གཅིག་ཏུ་འཛིན་པས་སྟོང་པ་དང་མངོན་དུ་བྱེད་པས་འཇུག་པའི་རྟགས་གང་ཡིན་པ་དེ་ཉིད་དབང་ཤེས་རྟོག་མེད་དུ་བསྒྲུབ་པའི་སྐབས་འདིར་ཡང་བརྗོད་པར་བྱ་རིགས་ཏེ། བྱིས་པའི་དབང་ཤེས་དང༌། དབང་ཤེས་ཙམ་རྟོག་བྲལ་དུ་མ་ངེས་ཤིང་རྟོག་པར་དོགས་པའི་དབང་པོའི་བློར་ནི་མཚུངས་པའི་ཕྱིར་རོ། ། གཞན་ཡང་དཔེ་མ་གྲུབ་པར་བཤད་པའི་རིགས་པ་འདིས་ནི་མྱོང་བའི་རྣམ་པས་འཇུག་པའི་ཕྱིར་དང༌། ཡིད་ལས་བྱུང་བ་མ་ཡིན་པའི་རྟགས་ལ་སོགས་པ་དཔེ་བསྒྲུབ་བྱའི་ཆོས་ཀྱིས་སྟོང་པས་ཁྱབ་པ་མ་ངེས་པར་བཤད་པ་ཡིན་ནོ།། གཉིས་པ་རང་ལུགས་ཀྱི་སྒྲུབ་བྱེད་བཤད་པ་ལ་གཉིས། དོན་སྦྱོར་རྟོག་པར་འདོད་པ་དགག མིང་སྦྱོར་རྟོག་པར་འདོད་པ་དགག་པའོ། །
དང་པོ་ལ་ལྔ། འགོག་བྱེད་ཀྱི་རྟགས་དགོད། རིགས་སོགས་མངོན་སུམ་གྱིས་གྲུབ་པ་དགག ། རྗེས་དཔག་གིས་གྲུབ་པ་དགག ། རྩོད་པ་སྤང༌། དོན་བསྡུ་བའོ། ། དང་པོ་ནི། ཁྱད་པར་དང་ནི་ཁྱད་པར་གཞི། ། འབྲེལ་དང་འཇིག་རྟེན་གཞུང་ལུགས་ནི།། བཟུང་ནས་དེ་དག་སྡོམ་བྱས་ཏེ། །
དེ་ལྟར་རྟོགས་ཀྱི་གཞན་དུ་མིན།། ༡༤༥ དཔེར་དབྱུག་ཅན་བཞིན་རིགས་སོགས་ཀྱི། ། བྱེ་བྲག་རྟོགས་པ་མེད་པའི་ཕྱིར།། དེ་ལྡན་སྦྱོར་བ་ཡོད་མིན་པ། ། དེས་ན་འདི་ལ་རྟོགས་པའང་མེད།། ༡༤༦ ཅེས་སྨོས་ཏེ། དབང་ཤེས་ནི་རིགས་སོགས་སྦྱོར་བའི་རྟོག་པ་མ་ཡིན་ཅིང༌། གང་དོན་སྦྱོར་གྱི་རྟོག་པ་ཡིན་ན་ནི་ཁྱད་པར་དང་ནི་ཁྱད་པར་ཅན་ཞེས་ཁྱད་པར་གྱི་གཞི་འདི་ལ་ཁྱད་པར་འདི་ལྡན་ནོ་ཞེས་པའི་འབྲེལ་བ་དང༌། འདི་ནི་ཁྱད་པར་ཅན་ཡིན་ནོ་འདི་ནི་ཁྱད་པར་རོ་འདི་འདི་ལ་ལྡན་ནོ་ཞེས་འཇིག་རྟེན་གྱི་གཞུང་ལུགས་མིང་དང་ཐ་སྙད་སོ་སོར་ནི་བཟུང་ནས་དེ་དག་གཅིག་ཏུ་སྡོམ་པར་བྱས་ཏེ་ཁྱད་པར་ཅན་ལ་ཁྱད་པར་སྦྱར་ནས་དེ་ལྟར་རྟོགས་ཀྱི། སོ་སོར་གཟུང་བ་ལས་གཞན་དུ་མ་བཟུང་ན་སྦྱར་ནས་འཛིན་པ་མིན་ཏེ།
དཔེར་ན་སྐྱེས་བུ་དབྱུག་པ་ཅན་ཞེས་འཛིན་པ་བཞིན་ནོ་ཞེས་སྤྱིར་བསྟན་ནས་བྱེ་བྲག་ཏུ་དབང་ཤེས་འདི་ལ་དོན་སྦྱོར་གྱི་རྟོག་པ་མེད་དེ། བ་ལང་གི་རིགས་སོགས་ཀྱི་བྱེ་བྲག་རྟོགས་པ་མེད་པའི་ཕྱིར། བ་ལང་གི་རིགས་སོགས་དེ་བ་ལང་གི་རྫས་དང་ལྡན་པར་སྦྱར་བའི་དོན་སྦྱོར་རྟོག་པ་ཡོད་པ་མིན་པ་དང༌། བ་ལང་གི་རིགས་སོགས་རྫས་ལ་སྦྱོར་བའི་རྟོག་པ་མེད་པ་དེས་ནའི་ཕྱིར་རོ། ། འང་ཞེས་པ་སྒྲའི་རྟོག་པ་འབའ་ཞིག་ལུས་པར་གྱུར་པ་དེའང་ཇི་སྐད་བཤད་པའི་རིགས་པས་ཡོད་པ་མ་ཡིན་ནོ་ཞེས་ལྷའིའོ།། གཉིས་པ་རིགས་སོགས་མངོན་སུམ་གྱིས་གྲུབ་པ་དགག་པ་ལ་གསུམ། སྤྱི་མངོན་སུམ་གྱིས་གྲུབ་པ་དགག ། འཕྲོད་འདུ་མངོན་སུམ་གྱིས་གྲུབ་པ་དགག ། སྒྲ་བཏགས་མིང་དང་ཐལ་བ་སྤང་བའོ།། དང་པོ་ལ།
ཁ་ཅིག་ན་རེ། གསལ་བ་རྣམས་ལ་སྤྱི་དངོས་པོར་ཡོད་དེ། རྗེས་འགྲོ་ཅན་སྤྱི་འཛིན་གྱི་རྣམ་ཤེས་ཀྱིས་དམིགས་པའི་ཕྱིར་ཞེ་ན། བཤད་པ། རྗེས་འགྲོ་ཅན་གྱི་རྣམ་ཤེས་གང༌། ། དེ་ཡང་སྒྲ་དང་གསལ་བར་སྣང༌།། ཁ་དོག་དབྱིངས་ཡིག་རྣམ་པ་ཡིས། ། སྟོང་པ་བ་ལང་ཉིད་དུ་བརྗོད།། ༡༤༧ ཅེས་སྨོས་ཏེ། བ་ལང་གི་གསལ་བ་ལ་རྗེས་སུ་འགྲོ་བ་ཅན་གྱི་སྤྱི་འཛིན་རྣམ་ཤེས་གང་ཡིན་པ་དེས་ནི་སྤྱི་དངོས་པོ་བ་སྣང་ནས་འཛིན་པ་མ་ཡིན་ཏེ།
དེའང་སྒྲའི་མིང་དང་གསལ་བའི་དབྱིབས་དང་ཁ་དོག་ལ་སོགས་པའི་རྣམ་པར་སྣང་བའི་ཕྱིར་རོ། ། ཁྱབ་པ་ཁྱོད་ཀྱིས་ཁས་བླངས་ཏེ། ཁ་དོག་དང་དབྱིབས་དང་མིང་ངམ་ཡི་གེའི་རྣམ་པ་ཡིས་སྟོང་པ་གཅིག་ལ་བ་ལང་གི་སྤྱི་ཉིད་དུ་ཁྱོད་ཀྱིས་བརྗོད་པའི་ཕྱིར་རོ།། གཞན་དག་ན་རེ། སྤྱི་འཛིན་དབྱིབས་སོགས་སུ་སྣང་བ་དེ་ཉིད་གསལ་བ་ལ་མཚུངས་པར་རྗེས་སུ་འགྲོ་བའི་སྤྱི་ཡིན་ནོ་ཞེ་ན། བཤད་པ། དེ་ཉིད་མཚུངས་པ་ཉིད་ཡིན་ཀྱང༌། ། མིག་གིས་ཡུལ་ལ་མཐོང་མེད་དེ།། སྣང་བ་གཉིས་ནི་མེད་ཕྱིར་རོ། ། བློ་ཐ་དད་པའང་རྙེད་པར་དཀའ།།
༡༤༨ ཞེས་སྨོས་ཏེ། སྤྱི་འཛིན་ལ་དབྱིབས་སོགས་སུ་སྣང་བ་དེ་ཉིད་དོན་དམ་པར་མཚུངས་པ་ཉིད་ཀྱི་སྤྱི་ཡིན་ན་ཡང་མིག་གིས་ཡུལ་ལ་འཛིན་པའི་དབང་ཤེས་ཆོས་ཅན། གསལ་བས་ཁྱད་པར་དུ་བྱས་པའི་ཁ་དོག་ལ་སོགས་པའི་རྣམ་པ་ཅན་གྱི་སྤྱི་མཐོང་བ་མེད་དེ། མིག་གིས་ཡུལ་ལ་གསལ་བར་སྣང་བ་དང་མི་གསལ་བར་སྣང་བ་གཉིས་ནི་མེད་པའི་ཕྱིར་རོ་ཞེས་རྒྱན་གྱིའོ། ། དེས་ན་དབང་བློ་ཆོས་ཅན། གསལ་བ་ལས་ཐ་དད་པའི་སྤྱི་དེའང་རྙེད་པར་དཀའ་སྟེ། ཡུལ་གསལ་བར་སྣང་གི མི་གསལ་བར་མི་སྣང་བའི་ཕྱིར་ཡང་ངོ་ཞེས། སྣང་བ་གཉིས་ནི་མེད་ཕྱིར་ཡང༌། ། བློ་ཡི་ཐ་དད་རྙེད་པར་དཀའ། །
ཞེས་ལྷ་དབང་བློས་འདོན་ཏོ།། གཉིས་པ་འཕྲོད་འདུ་མངོན་སུམ་གྱིས་གྲུབ་པ་དགག་པ་ལ་གསུམ། མངོན་སུམ་གྱིས་མི་འགྲུབ། གྲགས་པས་མི་འགྲུབ། དེ་ལ་རྩོད་པ་སྤང་བའོ།། དང་པོ་ལ། གལ་ཏེ་རིགས་སོགས་རྫས་ལས་ཐ་དད་དུ་ཡོད་ཀྱང༌། འཕྲོད་འདུའི་འབྲེལ་བའི་དབང་གིས་རིགས་སོགས་ཐ་དད་དུ་མ་དམིགས་པ་ཡིན་པས། དེས་ན་འཕྲོད་འདུ་དབང་པོས་འཛིན་པ་ཁོ་ནས་སོ་ཞེ་ན། བཤད་པ།
དབང་པོས་འཕྲོད་འདུ་འཛིན་མེད་ཕྱིར། ། འབྲེལ་བ་མཐོང་བ་མེད་པར་གནས།། ཞེས་སྨོས་ཏེ། དབང་པོའི་ཤེས་པས་འཕྲོད་འདུ་འཛིན་པ་མེད་པའི་ཕྱིར། དབང་ཤེས་ཀྱི་འཕྲོད་འདུའི་འབྲེལ་བ་མཐོང་བ་མེད་པར་གནས་ཤིང་གྲུབ་བོ། འཕྲོད་འདུ་དབང་པོ་ལས་འདས་པར་ཁྱེད་རང་གིས་ཀྱང་ཁས་བླངས་སོ། ། དེས་ན་དབང་ཤེས་ཆོས་ཅན། རིགས་ཀྱིས་ཁྱད་པར་དུ་བྱས་པའི་གསལ་བ་མི་འཛིན་པར་ཐལ། རིགས་དང་རྫས་ཀྱི་འབྲེལ་བ་མ་མཐོང་བའི་ཕྱིར་རོ།། གལ་ཏེ་འཕྲོད་འདུ་གྲུབ་སྟེ།
སྣལ་མ་འདི་ལ་སྣམ་བུའོ་ཞེས་རྟོགས་ཤིག་བརྗོད་པའི་ཕྱིར། ཁྱབ་སྟེ། མིག་ཤེས་རང་མཚན་གྱི་དབང་གིས་འཇུག་པ་ལྟར་སྒྲ་བློ་ཡང་འཕྲོད་འདུའི་དབང་གིས་འཇུག་པའི་ཕྱིར་ཞེ་ན། བཤད་པ། སྣལ་མ་འདི་ལ་སྣམ་བུ་ཞེས། ། སྒྲ་འདི་དག་ཀྱང་རང་གིས་བྱས།། ༡༤༩ ཞེས་སྨོས་ཏེ། སྣལ་མ་འདི་ལ་སྣམ་བུ་ཞེས་པའི་སྒྲ་འདི་དག་ཀྱང་ཆོས་ཅན། འཕྲོད་འདུའི་དབང་གིས་འཇུག་པ་མིན་ཏེ། བརྡ་སྦྱོར་མཁན་པོ་རང་གིས་རང་གར་བྱས་པའི་སྒྲ་ཡིན་པའི་ཕྱིར།
གཉིས་པ་གྲགས་པས་མི་འགྲུབ་པ་ནི། བ་ལང་ལ་རྭ་ཞེས་འཇིག་རྟེན། ། རྭ་ལ་བ་ལང་འཇིག་རྟེན་མིན།། ཅེས་སྨོས་ཏེ། གཞན་ཡང་སྣམ་བུ་ལ་སྣལ་མ་ཞེས་དང༌། བ་ལང་ལ་རྭ་ཞེས་པ་ནི་འཕྲོད་འདུར་མི་རུང་སྟེ། དེ་ལྟར་རུང་ན་རྭ་ལ་བ་ལང་འཕྲོད་པ་འདུ་བ་དང༌། སྣལ་མ་ལ་སྣམ་བུ་འཕྲོད་པ་འདུ་བས་རྭ་ལ་བ་ལང་ཡོད་པ་དང༌། སྣལ་མ་ལ་སྣམ་བུ་ཡོད་པར་ཚད་མས་དམིགས་ཤིང་སྒྲས་ཀྱང་བརྗོད་དགོས་པ་ལས་དེ་ལྟར་མ་ཡིན་པའི་ཕྱིར་ཏེ། བ་ལང་ལ་རྭ་ཡོད་ཅེས་འཇིག་རྟེན་ན་མཐོང་གི་རྭ་ལ་བ་ལང་ཡོད་ཅེས་འཇིག་རྟེན་ན་མཐོང་བ་མིན་པའི་ཕྱིར།
གལ་ཏེ་རྭ་ལ་བ་ལང་ངམ་བ་ལང་ལ་རྭ་ཞེས་པ་གང་ཡིན་ཀྱང་རུང་འཕྲོད་འདུ་མ་ཁེགས་སོ་ཞེ་ན། བཤད་པ། བ་ལང་ཞེས་བྱའི་ཡན་ལག་ནི། ། ལྷག་མ་རྣམ་བཅད་དམིགས་མེད་ཕྱིར།། ༡༥༠ ཞེས་སྨོས་ཏེ། བ་ལང་ལ་རྭ་ཞེས་པའི་སྒྲ་ཆོས་ཅན། བ་ལང་ལ་རྭ་འཕྲོད་འདུ་ཡོད་པའི་དབང་གིས་འཇུག་པ་མིན་ཏེ། བ་ལང་ཞེས་བྱའི་ཡན་ལག་གི་ནི་ལྷག་མ་མིག་དང་རྐང་ལག་ལ་སོགས་པ་རྣམ་པར་བཅད་པ་དམིགས་པ་མེད་ཅིང་རྟོག་པས་གཅིག་ཏུ་གཟུང་བ་ལས་འཇུག་པའི་སྒྲ་ཡིན་པའི་ཕྱིར། དཔེར་ན་ཕྱི་དྲོའི་ཉི་མ་རི་རྩེར་ཡོད་ཅེས་པའི་སྒྲ་བཞིན་ནོ། ། དེས་ན་བ་ལང་གི་ཡན་ལག་ལྷག་མ་ལ་བ་ལང་དུ་ཞེན་ཅིང༌།
དེ་དག་ལ་རྭ་ཡོད་པར་བཏགས་པ་ཙམ་ཡིན་ནོ།། གལ་ཏེ་སྣལ་མ་འདི་དག་ལ་སྣམ་བུའོ་སྙམ་པའི་བློ་འབྱུང་བའི་ཕྱིར་འཕྲོད་འདུ་གྲུབ་བོ་ཞེ་ན། བཤད་པ། སྣལ་མ་དེ་རྣམས་ཀྱི་སྣམ་བུ། ། འདི་ཞེས་སྣལ་མ་འདུས་བྱས་ལས།། ཕྱིས་བྱུང་འབྲས་བུར་བརྗོད་ཡིན་གྱི། ། ཇི་ལྟ་བུར་ཡང་དུས་གཅིག་མིན།། ༡༥༡ ཅེས་སྨོས་ཏེ། སྣལ་མ་འདི་རྣམས་ཀྱང་སྣམ་བུ་འདི་ཞེས་པའི་སྒྲ་ཆོས་ཅན། རྒྱུའི་སྣལ་མ་འདུས་བྱས་པ་ལས་ཕྱིས་བྱུང་བའི་འབྲས་བུའི་གནས་སྐབས་ལ་སྣམ་བུར་བརྗོད་པ་ཙམ་ཡིན་གྱི།
འཕྲོད་འདུའི་དབང་གིས་མ་ཡིན་པའི་ཕྱིར། རྒྱུའི་སྣལ་མ་དང་འབྲས་བུའི་སྣམ་བུ་གཉིས་ཇི་ལྟ་བུར་ཡང་དུས་གཅིག་ཏུ་འཕྲོད་འདུའི་དབང་གིས་བྱུང་ཞིང༌། བརྗོད་པ་མ་ཡིན་ནོ་ཞེས་ལྷའིའོ།། རྒྱན་ནི། ìསྣལ་མ་དང་སྣམ་བུ་ལ་རྟེན་དང་བརྟེན་པའི་འབྲེལ་བ་གྲུབ་པ་ཡིན་ཏེ། ཇི་ལྟ་བུར་ཡང་སྣམ་བུ་དང་སྣལ་མ་དུས་གཅིག་པ་མིན་པའི་ཕྱིར་ཏེ། སྣལ་མ་འདི་རྣམས་ཀྱི་སྣམ་བུ་འདིའོ་ཞེས་སྣལ་མ་འདུས་བྱས་པ་ལས་ཕྱིས་བྱུང་བའི་འབྲས་བུ་ཡིན་པའི་ཕྱིར། དེའང་འབྲས་བུར་རྣམ་པར་བརྗོད་པ་ཡིན་ནོ།། î ཞེས་གསུངས་སོ།། གསུམ་པ་རྩོད་པ་སྤང་བ་ལ།
གལ་ཏེ་སྣམ་བུའི་གནས་སྐབས་ན་སྣལ་མ་མེད་ན་སྣལ་མ་དེ་དག་གི་ནི་སྣམ་བུ་འདིའོ་ཞེས་པའི་ཐ་སྙད་མི་འཇུག་པར་ཐལ། སྣམ་བུ་ལ་སྣལ་མ་མེད་པའི་ཕྱིར་ཞེ་ན། བཤད་པ། འགའ་ཡིས་རྒྱུ་སྒྲོ་བརྟགས་པའམ། ། སྒྲ་ཡི་རྟེན་ནི་སྟོན་པ་ན།། སྣལ་མ་གཅིག་ནི་བཀར་བྱས་ནས། ། འབྲས་ལ་སྣལ་མ་ཞེས་འཇུག་འགྱུར།། ༡༥༢ ཞེས་སྨོས་ཏེ། སྣམ་བུ་ལ་སྣལ་མ་ཞེས་སྟོན་པའི་སྒྲ་ཆོས་ཅན། འབྲས་བུ་སྣམ་བུ་དང་རྒྱུ་སྣལ་མ་རྫས་ཐ་དད་པ་དུས་གཅིག་ཏུ་རྟེན་དང་བརྟེན་པར་དོན་ལ་འབྲེལ་བ་གྲུབ་པར་སྟོན་པ་མིན་ཏེ།
སྐྱེས་བུ་འགའ་ཡིས་འབྲས་བུ་སྣམ་བུ་ལ་རྒྱུ་སྣལ་མར་སྒྲོ་བཏགས་ནས་སྣམ་བུ་ནི་སྣལ་མ་འདི་ཡིན་ནོ་ཞེས་སྟོན་པའམ། ཡང་ན་སྣམ་བུ་ཞེས་པའི་སྒྲའི་རྟེན་རྒྱུ་སྣལ་མ་ནི་སྟོན་པ་ན། སྣལ་མ་གཅིག་ནི་བཀར་བར་བྱས་ནས་འབྲས་བུ་སྣམ་བུ་ལ་སྣལ་མ་ཞེས་འཇུག་པར་འགྱུར་བའི་སྒྲ་ཡིན་པའི་ཕྱིར། གལ་ཏེ་སྣལ་མ་ལ་སྣམ་བུ་ཞེས་བྱ་བའི་ཡན་ལག་ཅན་རྫས་ཐ་དད་པ་མེད་ན་སྣལ་མ་ལ་སྣམ་བུ་ཞེས་པའི་སྒྲ་མི་འཇུག་པར་འགྱུར་རོ་ཞེ་ན། བཤད་པ། ཕན་གདགས་ཕན་འདོགས་བྱེད་ཉིད་དམ། ། རྣམ་པར་ཆད་མེད་སྣང་བ་ཉིད།། ཅེས་སྨོས་ཏེ། སྣལ་མ་ལས་སྣམ་བུ་རྫས་ཐ་དད་པ་མེད་ཀྱང་སྣམ་བུའི་སྒྲ་འཇུག་པ་མི་འགལ་ཏེ། སྣལ་མ་རྣམས་ཕན་ཚུན་ཕན་གདགས་བྱ་དང་ཕན་འདོགས་བྱེད་ཉིད་དམ།
སྣལ་མ་རྣམ་པར་ཆད་པ་མེད་པར་ལིངས་པོ་གཅིག་ཏུ་སྣང་བ་ཉིད་ལ་ཀུན་རྫོབ་ཏུ་སྣམ་བུ་ཞེས་པའི་སྒྲ་འཇུག་པའི་རྒྱུ་མཚན་ཡིན་པའི་ཕྱིར་ཞེས་རྒྱན་གྱིས་སོ། ། སློབ་དཔོན་ལྷ་དབང་བློ་ནི། བ་ལང་ལ་རྭ་ཞེས་སོགས་དང་སྦྲེལ་ནས་འཆད་དོ།། གསུམ་པ་སྒྲ་བཏགས་མིང་དུ་ཐལ་བ་སྤང་བ་ལ། ཁ་ཅིག་ན་རེ། སྣམ་བུ་ཞེས་པའི་སྒྲ་ཆོས་ཅན། སྣམ་བུ་ལ་དངོས་མིང་མིན་པར་བཏགས་མིང་དུ་ཐལ། སྣམ་བུ་ལ་དངོས་དབང་གིས་མི་འཇུག་པའི་ཕྱིར་ཞེ་ན། བཤད་པ། འཁྲུལ་མེད་ཅན་ཤེས་དང་པོ་ཡི། །
བརྡ་ཡི་སྤྱོད་ཡུལ་གང་ཡིན་དངོས།། ༡༥༣ ཞེས་སྨོས་ཏེ། སྣམ་བུ་ཞེས་པའི་མིང་ཆོས་ཅན། འདོད་རྒྱལ་དང་པོར་བརྡ་སྦྱར་བའི་བརྡའི་སྤྱོད་ཡུལ་གང་ཡིན་པའི་སྣམ་བུའི་དངོས་མིང་ཡིན་ཏེ། སྣམ་བུ་ལ་འདོད་རྒྱལ་ཐོག་མར་བརྡ་སྦྱར་ཞིང་ཕྱིས་ཐ་སྙད་ཀྱི་དུས་སུ་སྣམ་བུ་འཁྲུལ་བ་མེད་པ་ཅན་དུ་ཤེས་ཤིང་གོ་བར་ནུས་པའི་མིང་ཡིན་པའི་ཕྱིར། གསུམ་པ་རིགས་སོགས་རྗེས་དཔག་གིས་གྲུབ་པ་དགག་པ་ལ་བཞི། རིགས་སོགས་རྗེས་དཔག་གིས་མ་གྲུབ། གྲུབ་ན་ཧ་ཅང་ཐལ་བ། སྒྲ་བཏགས་མིང་དུ་འདོད་པ་དགག སྒྲ་དོན་ལ་མ་བལྟོས་པར་བསྟན་པའོ།།
དང་པོ་ལ། གཞན་དག་ན་རེ། རིགས་སོགས་ཆོས་ཅན། གསལ་བ་ལས་རྫས་གཞན་དུ་ཡོད་དེ། སྤྱི་གསལ་བ་ལ་རྗེས་སུ་འགྲོ་བར་འཛིན་པའི་ཤེས་པ་ཡོད་པའི་ཕྱིར། དཔེར་ན་དབྱུག་པ་ཅན་ཞེས་འཛིན་པ་ནི་དབྱུག་པ་ཅན་དང༌། དབྱུག་པ་རྫས་ཐ་དད་པའི་དབང་གིས་འཇུག་པ་བཞིན་ནོ་ཞེ་ན། བཤད་པ། དངོས་པོ་ལས་ནི་ཐ་དད་ཅན། ། རིགས་སོགས་ལ་ནི་རྗེས་དཔག་མེད།།
དབྱུག་པ་ཅན་སོགས་ཐམས་ཅད་ལའང༌། ། ཀུན་རྫོབ་པ་ལས་ཐ་སྙད་འདོགས།། ༡༥༤ ཞེས་སྨོས་ཏེ། གསལ་བ་ལ་སྤྱི་རྗེས་སུ་འགྲོ་བར་འཛིན་པའི་ཤེས་པ་ཆོས་ཅན། གསལ་བའི་དངོས་པོ་ལས་ནི་རྫས་ཐ་དད་པ་ཅན་གྱི་རིགས་སོགས་ཡོད་པ་ལ་ནི་རྗེས་སུ་དཔག་པའི་ནུས་པ་མེད་དེ། ཁྱབ་པ་མ་ངེས་པའི་ཕྱིར་དང༌། ཁྱེད་འདོད་པའི་དབྱུག་པ་ཅན་སོགས་ཐམས་ཅད་ལའང་ཆོས་ཅན། དབྱུག་པ་ཅན་དུ་འཛིན་པ་ནི་དངོས་པོའི་དབང་གིས་འཇུག་པ་མིན་ཏེ། ཀུན་རྫོབ་རྟོག་པས་བཏགས་པ་ལས་དབྱུག་པ་ཅན་ཞེས་ཐ་སྙད་འདོགས་པའི་ཕྱིར་རོ། ། དེས་ན་དཔེ་མེད་པའི་ཕྱིར་དེ་གྲུབ་པའི་རྗེས་དཔག་མེད་དོ།།
གཉིས་པ་གྲུབ་ན་ཧ་ཅང་ཐལ་བ་ནི། དངོས་པོ་ཁང་བཟང་ཕྲེང་སོགས་ཀྱི། ། སྒྲ་ཡང་གཞན་ལ་བལྟོས་པ་མིན།། ཅེས་སྨོས་ཏེ། གཞན་ཡང་ཚིག་གི་དོན་དྲུག་ལས་དངོས་པོ་ཞེས་དང༌། གྲོང་དྲུག་ལ་ཁང་བཟང་གི་ཕྲེང་བ་ཞེས་དང༌། གྲོང་ཁྱེར་ཞེས་སོགས་ཀྱི་སྒྲ་ཡང་བརྗོད་བྱ་རྫས་གཞན་ལ་བལྟོས་པ་མིན་པའི་ཕྱིར། རིགས་སོགས་ཡོད་པར་བསྒྲུབ་པའི་རྩ་རྟགས་མ་ངེས་སོ། ། ཚིག་གི་དོན་དྲུག་ལ། དངོས་པོ་ཞེས་པའི་སྒྲ་མི་འཇུག་པར་ཐལ།
ཚིག་གི་དོན་དྲུག་ལས་དངོས་པོ་གཞན་མེད་པའི་ཕྱིར་ན། དངོས་པོ་རྫས་མ་ཡིན་པའི་ཕྱིར་ཏེ། ཡོན་ཏན་ལ་ཡང་འདུ་བའི་ཕྱིར་རོ། ། ཡང་ཁང་བཟང་གི་ཕྲེང་བ་དང་གྲོང་ཁྱེར་སོགས་ཀྱི་སྒྲ་ཡང་མི་འཇུག་པར་ཐལ། དེ་ལྟ་བུའི་སྒྲ་འཇུག་པ་རྒྱུ་མཚན་གཞན་ལ་བལྟོས་པ་མེད་པའི་ཕྱིར་ཏེ། རིགས་མི་མཐུན་པའི་ཤིང་སོགས་ལས་རྫས་མི་རྩོམ་པར་ཁས་བླངས་པས་ཁང་བཟང་གི་རྫས་མ་ཡིན་པའི་ཕྱིར་རོ། ། དེ་ལ། གལ་ཏེ་ཁང་པ་ལྡན་ཡིན་ན།། ཞེས་སྨོས་ཏེ། གལ་ཏེ་གཞན་དག་ན་རེ།
ཁང་པའམ་ཁང་བཟང་དེ་ལྡན་པ་ཡིན་ནོ་ཞེ་ན། བཤད་པ། དེ་ཕྲེང་དེ་ནི་ཅི་ཞིག་ཡིན།། ༡༥༥ གལ་ཏེ་རིགས་ཡིན་ཁང་གཅིག་ཀྱང༌།། ཤིང་བཞིན་ཕྲེང་ཞེས་བརྗོད་པར་འགྱུར། ། ཕྲེང་མང་པོ་ལ་དེ་ཡི་སྒྲ།། ཇི་ལྟར་རིགས་ལ་རིགས་མེད་ཕྱིར།། ༡༥༦ ཞེས་སྨོས་ཏེ། ལྡན་པ་དེའི་རང་བཞིན་ཅན་གྱི་ཁང་བཟང་གི་ཕྲེང་བ་དེ་ནི་ཆོས་ཅན། ཚིག་གི་དོན་ཅི་ཞིག་ཡིན་ཏེ་མ་ཡིན་པར་ཐལ།
རྫས་མ་ཡིན་པའི་ཕྱིར་ཏེ། ཡོན་ཏན་ཁང་བཟང་ལ་ཡོད་པས་རྫས་ནི་ཡོན་ཏན་ལ་ཡོད་པ་མ་ཡིན་པའི་ཕྱིར་རོ། ། ཡོན་ཏན་ཡང་མིན་ཏེ། ཁང་བཟང་ཡོན་ཏན་ཡིན་ལ་དེ་ལ་ཡོད་པའི་ཕྱིར་དང༌། ལས་ཀྱང་མིན་ཏེ། ལས་ནི་རྫས་ལ་ཡོད་པའི་ཕྱིར་དང༌། འདུ་བ་དང་བྱེ་བྲག་ཀྱང་མིན་ཏེ། དེའི་འབྲས་བུ་མེད་པའི་ཕྱིར་རོ།། གལ་ཏེ་གཞན་དག་ན་རེ། ཁང་བཟང་གི་ཕྲེང་བ་དེ་ལྡན་པའི་རིགས་ཡིན་ཏེ།
རིགས་ནི་ཡོན་ཏན་ལ་ཡང་ཡོད་པའི་ཕྱིར་རོ་ཞེ་ན། འོ་ན་ཁང་པ་གཅིག་ཀྱང་ཆོས་ཅན། ཁང་བཟང་གི་ཕྲེང་བ་ཞེས་པའི་སྒྲས་བརྗོད་པར་འགྱུར་ཏེ། ཁང་བཟང་གི་ཕྲེང་བའི་རིགས་ཡོད་པའི་ཕྱིར། དཔེར་ན་ཤིང་ཤ་བ་གཅིག་ཀྱང་ཤིང་དུ་བརྗོད་པ་བཞིན་ནོ། ། ཡང་ཁང་བཟང་གི་ཕྲེང་བ་མང་པོ་དག་ལ་ཁང་བཟང་གི་ཕྲེང་བ་ཞེས་པའམ། ཕྲེང་བའི་ཕྲེང་བ་ཞེས་མང་པོ་དེའི་སྒྲས་བརྗོད་པར་མི་རིགས་པར་ཐལ། ཇི་ལྟར་ཡང་ཁང་བཟང་གི་ཕྲེང་བའི་རིགས་ལ་རིགས་གཉིས་པ་མེད་པའི་ཕྱིར་རོ། ། གཞན་ཡང་ཁང་བཟང་གི་ཕྲེང་བ་ཆོས་ཅན། ཆེན་པོ་སོགས་ཀྱི་སྒྲ་མི་འཇུག་པར་ཐལ།
ཆེན་པོ་སོགས་ཀྱི་ཡོན་ཏན་མི་འཇུག་པའི་ཕྱིར། ཆེན་པོའི་ཡོན་ཏན་ནི་རྫས་ལ་འདུ་ཡི། ཡོན་ཏན་ཁང་བཟང་ལ་མི་འདུ་བའི་ཕྱིར། གསུམ་པ་སྒྲ་བཏགས་མིང་དུ་འདོད་པ་དགག་པ་ལ་གཉིས། བཏགས་མིང་མ་ཡིན་པའི་རྒྱུ་མཚན། དངོས་མིང་རྒྱུ་མཚན་གཞན་ལ་བལྟོས་པ་དགག་པའོ།། དང་པོ་ལ། ཁ་ཅིག་ན་རེ། ཕྲེང་སོགས་ལ་ནི་ཆེན་པོ་སོགས། ། ཉེར་བཏགས་ལས་འདོད་་་་་་་་་་་་་་་་༌།།
ཅེས་སྨོས་ནས། སྐྱོན་མེད་དེ། ཕྲེང་སོགས་ལ་ནི་ཆེན་པོ་སོགས་ཀྱི་སྒྲ་ནི་ཉེ་བར་བཏགས་པ་ལས་འཇུག་པར་འདོད་དོ་ཞེ་ན། བཤད་པ། ་་་་་་་་་་་ གང་ཡིན་པ། ། དངོས་དང་ཁྱད་མེད་རྣམ་ཤེས་ཀྱི།། གཟུང་བྱ་ཉིད་ཕྱིར་ཉེར་བཏགས་མིན།། ༡༥༧ ཅེས་སྨོས་ཏེ། ཁང་བཟང་གི་ཕྲེང་བ་ཆེན་པོ་སོགས་ཀྱི་སྒྲ་གང་ཡིན་པ་དེ་རི་བོ་ཆེན་པོའི་སྒྲ་དངོས་མིང་དུ་གྱུར་པས་དེ་དང་དོན་གོ་ཚུལ་ཁྱད་པར་མེད་པར་རང་གི་གོ་བྱ་ཁང་བཟང་གི་ཕྲེང་བ་ཆེན་པོ་དེ་ཉིད་རྣམ་ཤེས་ཀྱིས་གོ་ཞིང་གཟུང་བྱ་ཉིད་ཡིན་པའི་ཕྱིར། ཁང་བཟང་གི་ཕྲེང་བ་ཆེན་པོ་ལ་ཉེ་བར་བཏགས་པའི་མིང་མ་ཡིན་ནོ།།
གཉིས་པ་དངོས་མིང་རྒྱུ་མཚན་གཞན་ལ་བལྟོས་པ་དགག་པ་ནི། དངོས་སུ་མངོན་པར་འདོད་པ་ལའང༌། ། རྒྱུ་གཞན་མིན་པ་ཉིད་དེ་མཚུངས།། དྲུག་རྣམས་ལ་ནི་ཚིག་དོན་སྒྲ། ། རྒྱུ་གཞན་གང་ལ་བལྟོས་པར་མཐོང༌།། ༡༥༨ ཇི་ལྟར་གྲགས་ལས་གྲུབ་གང་ཡིན། ། དངོས་དང་དེ་དང་མཚུངས་པའི་ཕྱིར།། གང་ལ་དེ་སྐད་བརྗོད་པ་ལས། ། དངོས་ལའང་དངོས་མེད་བཏགས་ཕྱིར་རོ།། ༡༥༩ ཞེས་སྨོས་ཏེ།
བརྗོད་བྱ་དངོས་པོ་ཐ་དད་པའི་དབང་གིས་འཇུག་པ་དངོས་མིང་དང༌། དེ་མེད་ན་བཏགས་མིང་དུ་འཇུག་པ་མི་རིགས་ཏེ། དངོས་སུ་དངོས་མིང་དུ་མངོན་པར་འདོད་པའི་དབྱུག་པ་ཅན་ཞེས་པའི་སྒྲ་ལའང་ཆོས་ཅན། བཏགས་མིང་དང་བརྗོད་བྱའི་རྒྱུ་མཚན་གཞན་ལ་བལྟོས་པ་མིན་པ་ཉིད་དེ་མཚུངས་ཏེ། དབྱུག་པ་ཅན་ཞེས་འདོད་པས་བརྡ་བཏགས་ཙམ་གྱི་སྒྲ་ཡིན་པའི་ཕྱིར། དེས་ན་རྒྱུ་མཚན་དོན་གཞན་ལ་མ་བལྟོས་པ་དངོས་མིང་དང་བཏགས་མིང་གཉིས་ཀ་ལ་མཚུངས་པ་ཡིན་ནོ། ། དེ་ལྟར་མ་ཡིན་ན་དོན་དྲུག་པ་རྣམས་ལ་ནི་ཚིག་གི་དོན་ཞེས་པའི་སྒྲ་དེ་དངོས་མིང་དུ་མི་འཇུག་པར་ཐལ། ཚིག་གི་དོན་དྲུག་ལས་རྒྱུ་གཞན་གང་ལ་བལྟོས་པར་མཐོང་སྟེ་མ་མཐོང་བའི་ཕྱིར། དེས་ན་བརྗོད་བྱའི་དོན་ཡོད་པ་ལ་དངོས་མིང་དང༌། མེད་པ་ལ་བཏགས་མིང་དུ་མི་རིགས་ཏེ།
དོན་གང་ལ་ཐོག་མར་ཇི་ལྟར་གྲགས་པ་ཙམ་ལས་གྲུབ་ཅིང་བརྡ་སྦྱར་བ་གང་ཡིན་པ་དེ་ནི་དོན་དེའི་དངོས་མིང་དང༌། དེ་དང་མཚུངས་པའི་ཕྱིར་རམ་རྒྱུ་མཚན་གྱི་དོན་གང་ལ་དེ་སྐད་དུ་བརྗོད་པའི་མིང་ནི་མིང་ཕལ་བ་བཏགས་མིང་ཡིན་ཏེ། ཅིའི་ཕྱིར་ཞེ་ན། འཇིག་རྟེན་ན་བུ་གླེན་པའི་དངོས་པོ་ལའང་བུ་ཡི་དངོས་པོ་མེད་ཅེས་ཉེ་བར་བཏགས་ནས་འཇུག་པར་མཐོང་བའི་ཕྱིར་རོ།། བཞི་པ་སྒྲ་དོན་ལ་མི་བལྟོས་པར་བསྟན་པ་ནི། གྲགས་པ་བརྡ་ཡི་རྗེས་འགྲོ་ཅན། ། དེ་ཡང་བརྗོད་འདོད་རྗེས་འགྲོ་ཅན།། ཐ་སྙད་དོན་དུ་བྱས་པ་སྟེ། ། སྡེབ་སྦྱོར་མིང་དང་སྒྲ་ཆ་བཞིན།། ༡༦༠ ཞེས་སྨོས་ཏེ།
དངོས་མིང་གི་རྒྱུ་མཚན་གྲགས་པ་ཙམ་ཡིན་པར་བདེན་མོད་ཀྱི། གྲགས་པ་དེ་ཉིད་དོན་གཞན་ལ་བལྟོས་པ་མ་ཡིན་ནམ་ཞེ་ན། དེ་ནི་མ་ཡིན་ཏེ། གྲགས་པའི་དངོས་མིང་ཆོས་ཅན། བརྗོད་བྱ་དངོས་པོར་ཡོད་པ་ལ་བལྟོས་པ་མིན་ཏེ། བརྡ་ཡི་རྗེས་སུ་འགྲོ་བ་ཅན་ཡིན་ཅིང༌། བརྡ་དེའང་བརྗོད་འདོད་ཀྱི་རྗེས་སུ་འགྲོ་བ་ཅན་ཡིན་པའི་ཕྱིར་དང༌། བརྗོད་འདོད་དེའང་བརྗོད་བྱ་ལ་མ་བལྟོས་པར་ཐ་སྙད་ཀྱི་དུས་སུ་དོན་གོ་བའི་དོན་དུ་བྱས་པའི་ཕྱིར་ཏེ། དཔེར་ན་སྡེབ་སྦྱོར་འགའ་ཞིག་ལ་མིང་མེ་ཏོག་ཕྲེང་འཛིན་ཅེས་བརྡ་བྱས་པ་དང༌། སྒྲའི་ཆ་ཤས་སམ་ཡན་ལག་ལ་བྱིངས་དང་རྐྱེན་ལ་སོགས་པར་བརྡ་བྱས་ཀྱང་དེ་རྒྱུ་མཚན་གཞན་ལ་བལྟོས་པ་མེད་པ་བཞིན་ནོ།།
བཞི་པ་རྩོད་པ་སྤང་བ་ལ་བཞི། དུ་མ་ལ་སྒྲ་གཅིག་འཇུག་པ་མི་འགལ་བ། གཞན་སེལ་བརྗོད་བྱར་བསྟན་པ། ཤེས་པ་རང་མཚན་བརྗོད་བྱར་མི་རུང་བ། གཞན་སེལ་ལས་དོན་གོ་བའི་ཚུལ་ལོ།། དང་པོ་ལ། ཁ་ཅིག་ན་རེ། རིགས་དངོས་པོར་མེད་ན་དུ་མ་ལ་སྒྲ་བློ་གཅིག་འཇུག་པ་མི་འཐད་པར་འགྱུར་རོ་ཞེ་ན། ཐ་དད་ཁྱད་གང་དངོས་ཆོས་ཀྱིས། ། དེ་འདྲའི་རྣམ་ཤེས་རྒྱུ་ཡིན་ནི།།
དོན་དེ་དག་ལ་ཤེས་པ་དེས། ། དེ་ལྟར་རྟོགས་པར་འགྱུར་བ་ཡིན།། ༡༦༡ ཅེས་སྨོས་ཏེ། བ་ལང་གི་གསལ་བ་རྣམས་ཐ་དད་ཀྱང་གསལ་བ་གང་དག་དངོས་པོའི་ཆོས་ཉིད་ཀྱིས་བ་ལང་གི་སྤྱི་འཛིན་དེ་འདྲ་བའི་རྣམ་ཤེས་ཀྱི་རྒྱུ་བྱས་པའི་དབང་གིས་ནི་འཇུག་པ་ཡིན་ཏེ། བ་ལང་གི་འབྲས་བུ་མི་བྱེད་པ་ལས་ལོག་ནས་བ་ལང་གི་འབྲས་བུ་གཅིག་བྱེད་པ་ཙམ་གྱིས་དོན་དེ་དག་ལ་སྤྱི་འཛིན་ཤེས་པ་དེས་བ་ལང་ཞེས་གཅིག་ཏུ་དེ་ལྟར་རྟོགས་པར་འགྱུར་བ་ཡིན་པའི་ཕྱིར། དེས་ན་རྒྱུ་མཚན་སྤྱི་དངོས་པོ་བ་ཡོད་པ་ནི་མ་ཡིན་ནོ།། ཅི་སྟེ་ཡང་གསལ་བ་རྣམས་ཀྱིས་བྱས་པའི་ཤེས་པ་ཡང་ཐ་དད་པར་འཛིན་པས་ཇི་ལྟར་འབྲས་བུ་གཅིག་བྱེད་ཅེ་ན། བཤད་པ། ཐ་དད་ཐ་དད་མིན་པར་ནི། ། རྟོགས་ལ་ཤེས་པའང་དེ་བཞིན་ནོ།།
ཞེས་སྨོས་ཏེ། བ་ལང་གི་གསལ་བ་རྣམས་ཀྱིས་བྱས་པའི་ཞེས་པ་ཐ་དད་ཀྱང་བ་ལང་འཛིན་པའི་ཤེས་པ་ཞེས་ཐ་དད་མིན་པར་ནི་རྟོགས་པ་ལ་རྒྱུ་མཚན་ཡོད་དེ། བ་ལང་གི་གསལ་བ་འཛིན་པའི་ཤེས་པ་ཐ་དད་ཀྱང་སེལ་བའི་ངོ་བོར་གཅིག་རྗེས་བརྗོད་པ་དེ་བཞིན་དུ་བརྗོད་པའི་ཕྱིར་རོ་ཞེས་རྒྱན་གྱིས་སོ། ། དེ་ལྟར་ཤེས་པ་ཡིན་ན་ཡང༌། ། ཐ་དད་ཐ་དད་མེད་རྟོགས་ཕྱིར། ། ཞེས་ལྷ་དབང་བློ་འདོན་ཏོ། ། དེ་ལྟར་ན་དུ་མ་གཅིག་ཏུ་འཛིན་པ་དེའང་བག་ཆགས་ཙམ་གྱིས་ཡིན་ནོ།། གཉིས་པ་གཞན་སེལ་བརྗོད་བྱར་བསྟན་པ་ནི། དེ་ཕྱིར་དེ་འབྲས་མེད་བྲལ་བ། ། རྗེས་འགྲོ་དངོས་གཅིག་ཡོད་མ་ཡིན།།
༡༦༢ དངོས་རྣམས་ལ་ཡོད་དེ་ཡི་ཕྱིར། ། དངོས་ལ་མཉན་པ་དེ་མཐའ་ཅན།། ཞེས་སྨོས་ཏེ། དེ་ལྟར་ཡིན་པ་དེའི་ཕྱིར། བ་ལང་དེའི་འབྲས་བུ་མེད་པ་དང་བྲལ་བའི་གསལ་བ་རྣམས་ལ་རྗེས་སུ་འགྲོ་བའི་སྤྱི་དངོས་པོ་བ་གཅིག་ཡོད་པ་མ་ཡིན་ནོ། ། ཡང་བ་ལང་གི་དངོས་པོ་རྣམས་ལ་རྗོད་བྱེད་དུ་འཇུག་པའི་མཉན་པོ་ཆོས་ཅན། བ་ལང་གི་འབྲས་བུ་མི་བྱེད་པ་ལས་ལོག་ཅིང་འབྲས་བུ་གཅིག་པ་ཙམ་གྱི་དོན་དེ་ལ་འཇུག་པའི་མཐར་ཐུག་པ་ཅན་ཡིན་ཏེ། བ་ལང་གི་དངོས་པོ་རྣམས་ལ་འབྲས་བུ་གཅིག་པ་ཙམ་ཡོད་པ་དེ་བརྗོད་པ་དེའི་ཕྱིར་རོ་ཞེས་རྒྱན་གྱིས་སོ།། གལ་ཏེ་སྒྲ་དངོས་པོ་ལ་འཇུག་པའི་མཐའ་ཅན་ཡིན་ན། རང་མཚན་སྒྲའི་བརྗོད་བྱར་འགྱུར་རོ་ཞེ་ན།
བཤད་པ། ཕྱི་རོལ་ནུས་པའི་རྣམ་གཅོད་ལ། ། རེག་པ་མེད་ཀྱང་སྒྲ་དེའི་ནི།། ༡༦༣ རྣམ་པར་རྟོག་པའི་གཟུགས་བརྙན་ནི། ། དེ་ཡི་མཐར་ཐུག་རྣམས་དང་འབྲེལ། ། དེས་ན་གཞན་སེལ་མཐར་ཐུག་ཕྱིར། ། མཉན་པ་གཞན་སེལ་བྱེད་པར་བརྗོད།། ༡༦༤ ཅེས་སྨོས་ཏེ། དངོས་པོ་བརྗོད་པའི་སྒྲ་ཆོས་ཅན། ཕྱི་རོལ་ནུས་པའི་རྣམ་གཅོད་རང་མཚན་ལ་དངོས་སུ་རེག་ཅིང་བརྗོད་པ་མེད་ཀྱང་རང་མཚན་གོ་བའི་མཐར་ཐུག་པ་ཅན་ཡིན་ཏེ།
སྒྲ་དེ་ཡིས་ནི་རྣམ་པར་རྟོག་པའི་གཟུགས་བརྙན་ནི་དེའི་མཐར་ཐུག་རང་མཚན་རྣམས་དང་འབྲེལ་བ་དེ་ལ་ཞེན་ནས་ཞུགས་པས་མཐར་རང་མཚན་རྟོགས་པའི་ཕྱིར། དེས་ན་རྟོག་པའི་གཟུགས་བརྙན་གཞན་སེལ་ལ་རང་མཚན་དུ་ཞེན་ནས་མཐར་ཐུག་རང་མཚན་རྟོགས་པའི་ཕྱིར། དངོས་པོ་བརྗོད་པའི་མཉན་པས་དངོས་སུ་གཞན་སེལ་རྗོད་པར་བྱེད་པ་ཡིན་ནོ། ། དེ་ཙམ་ལ་མཉན་པ་དངོས་པོའི་མཐའ་ཅན་ཞེས་བརྗོད་ཀྱི། རང་མཚན་ལ་རེག་པའི་ཕྱིར་ནི་མ་ཡིན་ནོ།། གསུམ་པ་ཤེས་པ་རང་མཚན་བརྗོད་བྱར་མི་རུང་བ་ལ་གསུམ། རྟག་པའི་གཟུགས་བརྙན་བརྗོད་པ་དགག ། གཞན་སེལ་བརྗོད་བྱར་བསྟན། སྤྱི་བརྗོད་པ་དགག་པའོ།། དང་པོ་ལ།
ཁ་ཅིག་ན་རེ། རྣམ་རྟོག་གི་གཟུགས་བརྙན་དེ་ཉིད་ཕྱི་རོལ་གྱི་དོན་ཡིན་ཏེ། ཤེས་པ་ལས་ཐ་དད་དུ་སྣང་བའི་ཕྱིར། དེས་ན་རང་མཚན་ཉིད་བརྗོད་ཅེ་ན། ལྡོག་པ་བཞིན་དུ་སྒྲ་དག་ལས། ། ཤེས་ལ་གཞན་གྱི་གཟུགས་བརྙན་སྣང༌།། གང་དེའང་དོན་གྱི་བདག་ཉིད་མིན། ། དེ་འཁྲུལ་བག་ཆགས་ལས་བྱུང་ཡིན།། ༡༦༥ ཅེས་སྨོས་ཏེ། ཡང་དག་པར་ན་དེ་མིན་ལས་མི་ལྡོག་ཀྱང་བློ་འཁྲུལ་བ་ལ་ལྡོག་པར་སྣང་བས་ཕྱི་རོལ་བཞིན་དུ་སྒྲ་དག་ལས་དོན་གོ་བའི་ཤེས་པ་ལ་གཞན་ཕྱི་རོལ་དོན་གྱི་གཟུགས་བརྙན་སྣང་བ་གང་ཡིན་པ་དེའང་ཕྱི་དོན་གྱི་བདག་ཉིད་མིན་ཏེ།
ལྡོག་པ་དེ་འཁྲུལ་བའི་བག་ཆགས་ལས་བྱུང་བའི་རྣམ་པར་རྟོག་པའི་སྣང་བ་ཙམ་ཡིན་པའི་ཕྱིར་རོ།། རང་གི་སྡེ་པ་ཁ་ཅིག་ན་རེ། བློའི་མཚན་མ་རྣམ་པའི་དངོས་པོ་ཉིད་སྒྲས་བརྗོད་པ་ཡིན་ཏེ། དེ་ཉིད་དངོས་པོར་གྱུར་པའི་གཞན་སེལ་ཡིན་པའི་ཕྱིར་ཞེ་ན། བཤད་པ། དེ་ནི་མཉན་པས་བརྗོད་པ་ན། ། དོན་གྱི་ཆ་གང་རྟོགས་པར་འགྱུར།། དེ་མ་རྟོགས་ན་དེ་དོན་ཅན། ། བརྡ་བྱེད་པ་ནི་དོན་མེད་འགྱུར།། ༡༦༦ ཞེས་སྨོས་ཏེ།
དེ་ལྟར་ནི་མ་ཡིན་ཏེ། བློའི་མཚན་མར་འདོད་པའི་རྣམ་པ་དེ་ནི་མཉན་པས་བརྗོད་པར་འདོད་པ་ཡིན་ན། སྒྲ་ལ་བརྟེན་ནས་ཕྱི་རོལ་དོན་གྱི་ཆ་གང་ཞིག་རྟོགས་པར་འགྱུར་ཏེ་མི་འགྱུར་བར་ཐལ་ལོ། ། སྒྲ་ལས་དོན་དེ་མ་རྟོགས་པར་འདོད་ན་ཡང་མི་རིགས་ཏེ། དོན་དེ་གོ་བའི་དོན་ཅན་གྱི་བརྡ་སྦྱོར་བར་བྱེད་པ་ནི་དོན་མེད་པར་འགྱུར་བའི་ཕྱིར་རོ།། གཉིས་པ་གཞན་སེལ་བརྗོད་བྱར་བསྟན་པ་ལ། ཁ་ཅིག་ན་རེ། གཞན་སེལ་ཀྱང་སྒྲའི་བརྗོད་བྱར་མི་འགྱུར་ཏེ། བློའི་རྣམ་པ་ཡིན་པའི་ཕྱིར་རོ་ཞེ་ན། སྒྲས་དོན་ཆ་ནི་ཅི་བརྗོད་ཅེས། །
དེ་ལ་གཞན་སེལ་བརྗོད་པར་བྱ།། རྣམ་པ་དེ་ཡང་དོན་ལ་མེད། ། དེ་བརྗོད་ཇི་ལྟར་དོན་རྟེན་ཡིན།། ༡༦༧ ཅེས་སྨོས་ཏེ། གཞན་སེལ་ནི་ནང་བློའི་རྣམ་པ་ཡང་མ་ཡིན་ལ་ཕྱི་རོལ་གྱི་དོན་ཡང་མ་ཡིན་ནོ། ། འོ་ན་སྒྲས་དོན་གྱི་ཆ་ནི་ཅི་ཞིག་བརྗོད་ཅེས་འདྲི་ན། དེ་ལ་དངོས་པོ་རྣམས་ཕན་ཚུན་ལྡོག་པར་སྣང་བའི་གཞན་སེལ་གྱི་མིང་ཅན་རྟོག་པས་སྒྲོ་བཏགས་པའི་ཆ་བརྗོད་ཅེས་བརྗོད་པར་བྱའོ། ། ཅི་སྟེ་རྟོག་པ་ལ་དོན་དུ་སྣང་བའི་རྣམ་པར་སྒྲོ་བཏགས་པའི་གཞན་སེལ་དེ་བརྗོད་ན་ཡང་རང་མཚན་སྣང་ནས་བརྗོད་པར་འགྱུར་ཏེ། གསལ་བ་ལ་གནས་པའི་ཕྱིར་རོ་སྙམ་ན། བུམ་པ་སོགས་བརྗོད་པའི་སྒྲ་ཆོས་ཅན།
ཇི་ལྟར་ན་དོན་བུམ་སོགས་སྣང་བ་ལ་བརྟེན་ནས་བརྗོད་པ་ཡིན་ཏེ་མ་ཡིན་པར་ཐལ། བློ་ལ་སྣང་བའི་བུམ་སོགས་ཀྱི་རྣམ་པ་དེའང་དོན་བུམ་སོགས་ལ་མེད་ཅིང༌། བུམ་སོགས་ཀྱི་རྣམ་པར་སྣང་བ་དེ་བརྗོད་པའི་ཕྱིར། གསུམ་པ་སྤྱི་བརྗོད་པ་དགག་པ་ལ། གཞན་དག་ན་རེ། རྗེས་འགྲོ་ཅན་སྒྲ་རྗེས་འགྲོ་ཅན། ། དོན་གྱི་འབྲས་ཡིན་་་་་་་་་་་་༌།། ཅེས་སྨོས་ཏེ། གལ་ཏེ་གཞན་སེལ་དེ་ཉིད་སྤྱི་ཡིན་ཏེ། བརྗོད་བྱ་སྤྱི་དངོས་པོ་བའི་རྗེས་སུ་འགྲོ་བ་ཅན་གྱི་སྒྲ་ནི་གསལ་བ་རྣམས་ཀྱི་རྗེས་སུ་འགྲོ་བ་ཅན་གྱི་སྤྱི་དངོས་པོ་བའི་དོན་གྱི་བཞག་པའི་འབྲས་བུ་ཡིན་པར་འདོད་ལ།
དེའང་བློའི་རྣམ་པ་ཡིན་ནོ་ཞེ་ན། བཤད་པ། ་་་་་་་་ མཐོང་གོམས་པས། ། སྤྲུལ་དེའང་རྗེས་འགྲོ་མེད་པ་ཅན།། བློ་ལ་ཐ་དད་མེད་ཕྱིར་རོ།། ༡༦༨ ཞེས་སྨོས་ཏེ། རང་མཚན་མཐོང་བ་གོམས་པས་སྤྲུལ་ཞིང་བསྐྱེད་པའི་སྒྲ་རྟོག་གི་རྣམ་པ་དེའང་ཡང་དག་པར་ན་གསལ་བ་རྣམས་ཀྱི་རྗེས་སུ་འགྲོ་བ་མེད་པ་ཅན་ཡིན་ཏེ། སྣང་མཁན་གྱི་བློ་ལས་རྫས་ཐ་དད་མེད་པའི་ཕྱིར་རོ། ། དེའི་ཕྱིར་དངོས་པོ་དང་བློའི་རྣམ་པ་གཉིས་ཀ་གཞན་སེལ་བ་མ་ཡིན་ནོ་ཞེས་རྒྱན་གྱིས་སོ།། བཞི་པ་གཞན་སེལ་ལས་དོན་གོ་བའི་ཚུལ་ལ་གཉིས།
ཐ་སྙད་ཀྱི་དུས་སུ་དོན་གོ་བའི་ཚུལ། བརྡའི་དུས་སུ་བརྡ་སྦྱོར་བའི་ཚུལ། དང་པོ་ལ། འོ་ན་གཞན་སེལ་ལ་བརྡ་སྦྱར་བས་དོན་རྟོགས་པར་ཇི་ལྟར་འགྱུར་ཞེ་ན། དེ་དངོས་སྒྲོ་བཏགས་རྟོགས་པ་ཡིས། ། གཞན་ལས་ཟློག་པའི་རྟོགས་ཕྱིར་ཡང༌།། སྒྲ་དོན་གང་ཡིན་དེ་ཉིད་ཅེས། ། བརྗོད་པ་ལ་ནི་འགལ་བ་མེད།། ༡༦༩ ཅེས་སྨོས་ཏེ། བུམ་པ་ཞེས་པའི་སྒྲ་ལས་བུམ་འཛིན་རྟོག་པའི་སྣང་བ་ལ་བུམ་པ་དེའི་དངོས་པོར་སྒྲོ་བཏགས་ནས་བུམ་པ་རྟོགས་ཤིང་གོ་བར་བྱེད་པའི་རྒྱུ་མཚན་གྱིས་གཞན་བུམ་མིན་ལས་བཟློག་པའི་བུམ་པ་རང་མཚན་ཉིད་རྟོགས་པ་ཡིན་ནོ། །
དེའི་ཕྱིར་ཡང་བུམ་སོགས་ཀྱི་སྒྲའི་དོན་གང་ཡིན་ཅེས་འདྲི་བ་ལ་རྟོག་པ་ལ་སྣང་བའི་བུམ་པའི་གཟུགས་བརྙན་དེ་ཉིད་དོ། ། ཞེས་བརྗོད་པ་ལ་ནི་རིགས་པ་དང་འགལ་བ་མེད་དོ། ། གཞན་ཡང༌། ཤེས་པ་སྒྲ་ཡིས་ངེས་སྤྲུལ་བ། ། དེ་དག་ལོག་པར་སྣང་བ་ཉིད།། དོན་གྱི་ཆ་ལ་འདི་རྗེས་འགྲོ། ། དེ་ལྟར་མཉན་པ་གཞན་སེལ་བྱེད།། ༡༧༠ ཅེས་སྨོས་ཏེ། རྟོག་པའི་ཤེས་པ་སྒྲ་ཡིས་ངེས་པར་སྤྲུལ་ཞིང་བསྐྱེད་པ་དེ་དག་ལ་ཡང་དག་པར་ན་ཕྱི་རོལ་གྱི་དོན་རང་མཚན་སྣང་བ་མ་ཡིན་ཏེ། དེ་ལྟ་བུར་ལོག་པར་སྣང་བ་ཉིད་ཡིན་པའི་ཕྱིར།
དེ་ལྟར་ན་བཏགས་པའི་སྒོ་ནས་གཞན་སེལ་ཉིད་སྒྲའི་བརྗོད་བྱ་ཡིན་ཏེ། དོན་གྱི་ཆ་གསལ་བ་རྣམས་ལ་འདི་འཁྲུལ་ངོར་རྗེས་སུ་འགྲོ་བའི་ཕྱིར་རོ། ། དེ་ལྟར་ན་བུམ་སོགས་ཀྱི་མཉན་པ་ཆོས་ཅན། གཞན་སེལ་བརྗོད་པར་བྱེད་དེ། ཐ་སྙད་ཀྱི་དུས་སུ་བུམ་མིན་རྣམ་པར་བཅད་ནས་བུམ་སོགས་རང་མཚན་ལ་འཇུག་པར་བྱེད་པའི་སྒྲ་ཡིན་པའི་ཕྱིར་རོ། ། འདིར་རྟོག་པས་བཏགས་པའི་ཆ་ལ་གཞན་སེལ་དུ་བྱས་སོ།། གཉིས་པ་བརྡའི་དུས་ན་བརྡ་སྦྱོར་བའི་ཚུལ་ནི། དེ་ཕྱིར་བརྡ་ཡི་དུས་ན་ཡང༌། ། རང་ཉིད་མཐོང་བའི་འབྲས་བུ་ཅན།། བརྟེན་པའི་དོན་དང་འབྲེལ་བ་ཡི། །
གཞན་སེལ་སྒྲ་དང་འབྲེལ་བར་འགྱུར།། ༡༧༡ ཞེས་སྨོས་ཏེ། ཐ་སྙད་ཀྱི་དུས་ན་མི་འདོད་པ་རྣམ་པར་བཅད་ནས་རང་མཚན་ལ་འཇུག་པ་དེའི་ཕྱིར་ཐ་སྙད་ཀྱི་དུས་ཁོ་ནར་མ་ཟད་ཀྱི། བརྡ་སྦྱོར་བའི་དུས་ནའང་རྟོག་པའི་གཟུགས་བརྙན་ལ་བརྡ་སྦྱོར་བའི་སྒྲ་ནི་དོན་རང་མཚན་ཉིད་མཐོང་ཞིང་རྟོགས་པའི་འབྲས་བུ་ཅན་ཡིན་ལ། དེ་ལྟར་བརྟེན་པའི་དོན་རང་མཚན་དང་རྟོག་པ་ལ་སྣང་བའི་གཟུགས་བརྙན་གཅིག་ཏུ་འབྲེལ་བ་སྟེ་ཞེན་ནས་བརྡ་སྦྱར་བའི་ཕྱིར། གཞན་སེལ་ནི་རྗོད་བྱེད་ཀྱི་སྒྲ་དང་བརྗོད་བྱ་རྗོད་བྱེད་དུ་འབྲེལ་བར་འགྱུར་རོ་ཞེས་རྒྱན་གྱིས་སོ།། ལྷ་དབང་བློས། ìརྟོག་པའི་གཟུགས་བརྙན་ཅི་འདྲ་བ་ཞིག་ཅེ་ན། གང་ལ་དོན་དུ་ཞེན་པས་དེ་ལས་གཞན་པ་རྣམ་པར་བཅད་པའི་དངོས་པོའི་འབྲས་བུ་ཅན།། î ཞེས་གསུངས་སོ། །
དོན་གྱི་སེལ་བ་དང་སྦྱར་བ་ནི་རྒྱལ་བ་ཅན་གྱིའོ།། ཅི་སྟེ་ཡང་གཞན་སེལ་བ་ལ་བརྡ་སྦྱོར་གྱི་ཅིའི་ཕྱིར་སྤྱི་དངོས་པོ་བ་ལ་བརྡ་མི་སྦྱོར་ཞེ་ན། བཤད་པ། གཞན་དུ་མ་མཐོང་ལ་ལྟོས་དང༌། ། ལ་ལར་དེ་མཐོང་ལ་ལྟོས་ཕྱིར།། གཞན་སེལ་སྒྲ་དང་འབྲེལ་འགྱུར་གྱི། ། དེ་ནི་དངོས་ལ་མི་རུང་ངོ༌།། ༡༧༢ ཞེས་སྨོས་ཏེ། བུམ་མིན་བཅད་པ་ལས་གཞན་དུ་བརྡ་སྦྱོར་བ་མ་མཐོང་བའི་ཕྱིར་དང༌། བུམ་མིན་བཅད་པ་ལ་ལར་བརྡ་སྦྱར་བ་དེ་མཐོང་བ་ལ་བལྟོས་ནས་བུམ་པ་གོ་བར་བྱེད་པའི་སྒྲ་ཡིན་པའི་ཕྱིར།
བུམ་འཛིན་རྟོག་པ་ལ་བུམ་མིན་རྣམ་པར་བཅད་པར་སྣང་བའི་གཞན་སེལ་ནི་བུམ་པ་བརྗོད་པའི་སྒྲ་དང་བརྗོད་བྱ་རྗོད་བྱེད་དུ་འབྲེལ་ཞིང་སྦྱོར་བར་འགྱུར་གྱི། བུམ་པའི་སྒྲ་དེ་ནི་སྤྱི་དངོས་པོ་བ་ལ་བརྡ་སྦྱོར་བ་མི་རུང་ངོ་ཞེས་ལྷའིའོ།། རྒྱན་ལས། ìཐ་སྙད་ཀྱི་ཚེ་བརྡ་ལས་དོན་རྟོགས་པ་ནི་བུམ་པ་ལས་གཞན་དུ་བུམ་མིན་ལ་བརྡ་མ་མཐོང་བ་ལ་བལྟོས་པའི་ཕྱིར་དང༌། བུམ་པ་ལ་ལར་བརྡ་མཐོང་བ་ལ་བལྟོས་པའི་ཕྱིར། བུམ་པའི་བརྡ་དེ་ནི་སྤྱི་དངོས་པོ་བ་ལ་སྦྱོར་བ་མི་རུང་ངོ༌།། î ཞེས་གསུང་ངོ༌།། ལྔ་པ་དོན་བསྡུ་བ་ནི། དེ་ཕྱིར་རིགས་སོགས་དེ་ལྡན་ནི། ། ཡོད་མིན་དོན་དང་དེ་དག་ལ།།
མཉན་པ་འབྲེལ་མིན་གཞན་ལས་ནི། ། ཟློག་པ་ཉིད་ལ་སྒྲ་སྦྱོར་ཕྱིར།། ༡༧༣ ཞེས་སྨོས་ཏེ། དེ་ལྟར་ཡིན་པ་དེའི་ཕྱིར། རིགས་དང་ཡོན་ཏན་དང་ལས་ལ་སོགས་པ་དང༌། དེ་ལྡན་རྫས་དང་འབྲེལ་བ་ལ་སོགས་པ་ནི་དབང་ཤེས་ཀྱི་ཡུལ་དུ་ཡོད་པ་མིན་ཏེ། དབང་ཤེས་ཀྱིས་སྣ་ཚོགས་པར་མ་དམིགས་པའི་ཕྱིར་རོ། ། དེས་ན་བུམ་པའི་མཉན་པ་ཆོས་ཅན། བུམ་པའི་རིགས་སོགས་དང་འབྲེལ་བའི་དོན་རང་མཚན་དང་རིགས་སོགས་དེ་དག་ལ་དངོས་སུ་བརྡ་འབྲེལ་སྦྱོར་བ་མིན་ཏེ། གཞན་བུམ་མིན་ལས་ནི་བཟློག་པར་སྣང་བའི་གཞན་སེལ་ཉིད་ལ་སྒྲ་སྦྱོར་བའི་ཕྱིར་རོ།།
གཉིས་པ་མིང་སྦྱོར་རྟོག་པར་འདོད་པ་དགག་པ་ལ་གཉིས། བརྡ་མི་འཛིན་པས་རྟོག་བྲལ་དུ་བསྒྲུབ། འཛིན་ན་ཧ་ཅང་ཐལ་བའོ། ། དང་པོ་ནི། བརྡ་དྲན་པ་ཡི་རྒྱུ་ཅན་གྱིས། ། མཐོང་བ་སྲེ་བྱེད་བདག་ཉིད་ཅན།། སྔ་ཕྱི་འཛིན་པས་སྟོང་པ་ཡི། ། མིག་ཤེས་ལ་ནི་དེ་ཇི་ལྟར།། ༡༧༤ ཞེས་སྨོས་ཏེ། སྔ་ཕྱི་གཅིག་ཏུ་བསྲེས་ནས་འཛིན་པས་སྟོང་པའི་མིག་ཤེས་ལ་ནི་ཆོས་ཅན།
མིང་སྦྱོར་རྟོག་པ་དེ་ཇི་ལྟར་ཡིན་ཏེ་མིན་པར་ཐལ། སྔར་བརྡ་སྦྱར་བ་ཕྱིས་ཐ་སྙད་ཀྱི་དུས་ན་དྲན་པའི་རྒྱུ་ཅན་གྱི་སྔར་བརྡ་དུས་སུ་མཐོང་བ་དང༌། ཕྱིས་ཐ་སྙད་ཀྱི་དུས་སུ་མཐོང་བ་གཅིག་ཏུ་སྲེ་བར་བྱེད་པའི་བདག་ཉིད་ཅན་གྱི་རྣམ་པར་རྟོག་པ་མ་ཡིན་པའི་ཕྱིར་རོ། ། གཞན་ཡང༌། གཞན་ལ་འཇུག་སེམས་ཅན་གྱི་ཡང༌། ། མིག་གིས་གཟུགས་དག་མཐོང་གྱུར་པ།། དེར་ནི་གསལ་བར་དེ་ཡི་བརྡ། ། མི་འཛིན་དེས་བསྐྱེད་རྟོག་པའང་མེད།། ༡༧༥ གང་ལ་སྒྲ་ནི་ངེས་འགོད་པ། ། དེ་ལ་རྟོག་པ་སྐྱེ་བར་འགྱུར།།
དེས་ན་དབང་སྐྱེས་འདོད་པ་ཡིས། ། འཇུག་འགྱུར་ཕྱི་རོལ་མཐོང་མི་འགྱུར།། ༡༧༦ ཞེས་སྨོས་ཏེ། དེར་མ་ཟད་རྟོག་པ་གཞན་འདས་པ་ལ་འཇུག་པའི་སེམས་དང་བཅས་པ་ཅན་གྱི་ཡང་མིག་གིས་གཟུགས་དག་མཐོང་བར་གྱུར་པའི་གནས་སྐབས་དེར་ནི་དབང་ཤེས་ཆོས་ཅན། བརྡ་དྲན་དེས་བསྐྱེད་པའི་མིང་སྦྱོར་རྟོག་པའང་མེད་དེ། བརྡ་ལ་མ་བལྟོས་པར་གཟུགས་གསལ་བར་སྣང་གི གཟུགས་དེ་ཡི་བརྡ་མི་འཛིན་པའི་ཕྱིར་རོ། ། གཞན་ཡང་གང་ལ་སྒྲ་ནི་ངེས་པར་སྦྱོར་ཞིང་འགོད་པའི་ཡུལ་དེ་ལ་རྟོག་པ་སྐྱེ་བར་འགྱུར་བ་དེས་ནའི་ཕྱིར། དབང་པོ་ལས་སྐྱེས་པའི་ཤེས་པ་ནི་རྟོག་པ་བཞིན་དུ་ཡུལ་ལ་འདོད་པའི་དབང་གིས་འཇུག་པར་གྱུར་རོ། ། འདོད་ན།
དབང་སྐྱེས་ཆོས་ཅན། ཕྱི་རོལ་རང་མཚན་མཐོང་བར་མི་འགྱུར་བར་ཐལ། འདོད་པ་ཙམ་གྱིས་འཇུག་པའི་མིང་སྦྱོར་རྟོག་པ་ཡིན་པའི་ཕྱིར་རོ།། གཉིས་པ་འཛིན་ན་ཧ་ཅང་ཐལ་བ་ལ་བཞི། གཞན་རིག་པའི་ཚེ་རང་མི་རིག་པར་ཐལ་བ། རང་བློ་ཁྱད་པར་དུ་མི་རྟོགས་པར་ཐལ་བ། དོན་རིག་འདས་པ་མི་རྟོགས་པར་ཐལ་བ། ཁྱད་པར་མི་རྟོགས་པར་ཐལ་བའོ། ། དང་པོ་ནི། གཟུགས་ལ་གཟུགས་ཤེས་མཐོང་བ་ན། །
དེ་བློ་ཞེས་ནི་ཇི་ལྟར་མཐོང༌།། དེ་ཡི་ཉམས་སུ་མྱོང་བའང་ཡོད། ། དེ་ནི་རྟོག་མེད་ཇི་ལྟར་ཡིན།། ༡༧༧ ཅེས་སྨོས་ཏེ། རྟོག་མེད་ཀྱི་ཤེས་པ་མེད་ཅིང་རྟོག་པ་འབའ་ཞིག་ཏུ་ཟད་པས་གཟུགས་ལ་གཟུགས་ཤེས་མཐོང་བ་ན་གཟུགས་དེའི་བློ་མཐོང་བ་ཆོས་ཅན། གཟུགས་དེའི་བློ་ཞེས་ནི་ཇི་ལྟར་མཐོང་སྟེ་མི་མཐོང་བར་ཐལ། རྟོག་པ་གཅིག་པུ་དེས་ནི་གཟུགས་འཛིན་ལ་རྟོག་མེད་ཀྱི་ཤེས་པ་མེད་པའི་ཕྱིར། ཐལ་བ་ལས་གཟུགས་འཛིན་དེའི་ཉམས་སུ་མྱོང་བའང་ཡོད་པར་འདོད་དགོས་སོ། ། དེས་ན་གཟུགས་འཛིན་ཉམས་སུ་མྱོང་བ་དེ་ནི་ཆོས་ཅན། རྟོག་མེད་ཇི་ལྟར་ཡིན་ཏེ་མིན་པར་ཐལ།
རྟོག་པ་ཡིན་པའི་ཕྱིར། འདོད་ན། རྟོག་མེད་ཡིན་ཏེ། རྟོག་པས་གཟུགས་འཛིན་པ་ན་གཟུགས་འཛིན་དེ་ཉིད་གསལ་བར་འཛིན་པའི་ཕྱིར། གལ་ཏེ་གཟུགས་འཛིན་རྟོག་པ་ཉིད་ཀྱིས་གཟུགས་འཛིན་ཉམས་སུ་མྱོང་བ་ཡིན་ནོ་ཞེ་ན། བཤད་པ། དེ་ཉིད་ཀྱིས་མྱོང་ཡིན་ན་ནི། ། རྟོག་གཉིས་གཅིག་ཅར་མཐོང་བ་མེད།། དེས་ནི་དུས་མཚུངས་རྣམ་པར་ཤེས། ། གཞན་གྱིས་མྱོང་བ་བསྟན་པ་ཡིན།།
༡༧༨ ཅེས་སྨོས་ཏེ། གཟུགས་འཛིན་རྟོག་པ་དེ་ཉིད་ཀྱིས་གཟུགས་འཛིན་མྱོང་བ་ཡིན་ན་ནི་དེའང་མི་རིགས་པར་ཐལ། རྒྱུད་གཅིག་ལ་ཡུལ་ཐ་དད་ལ་དམིགས་པའི་རྟོག་པ་རྫས་ཐ་དད་པ་གཉིས་གཅིག་ཅར་སྐྱེ་བར་མཐོང་བ་མེད་པའི་ཕྱིར་རོ། ། གཟུགས་དང་གཟུགས་འཛིན་མྱོང་བའི་རྟོག་པ་གཉིས་གཅིག་ཅར་མི་སྐྱེ་བར་བསྟན་པའི་རིགས་པ་དེས་ནི་དུས་མཚུངས་པའི་རྣམ་པར་ཤེས་པ་གཞན་གྱིས་ཉམས་སུ་མྱོང་བར་འདོད་པ་ལའང་གནོད་པ་བསྟན་པ་ཡིན་ནོ། ། ཅི་སྟེ་ཕྱིས་བྱུང་བའི་རྟོག་པས་མྱོང་བའོ་ཞེ་ན། བཤད་པ། འདས་པ་ལ་ནི་དྲན་པར་འགྱུར། ། མྱོང་བ་མེད་ལ་དེ་ཇི་ལྟར།། ཞེས་སྨོས་ཏེ། གཟུགས་འཛིན་མྱོང་བ་ཆོས་ཅན།
གཟུགས་འཛིན་འདས་མ་ཐག་པ་ལ་ནི་དྲན་པར་འགྱུར་ཏེ། དེ་ལ་རྟོག་པ་ཡིན་པའི་ཕྱིར། གཟུགས་འཛིན་དྲན་པའི་ཤེས་པ་ཆོས་ཅན། གཟུགས་འཛིན་དེ་ཇི་ལྟར་ཉམས་སུ་མྱོང་བ་ཡིན་ཏེ་མིན་པར་ཐལ། དེ་མྱོང་བ་མེད་པའི་ཕྱིར་རོ།། གཉིས་པ་རང་བློ་ཁྱད་པར་དུ་མི་རྟོགས་པར་ཐལ་བ་ནི། རང་བློའི་བློ་དང་གཞན་གྱི་བློ། ། ཡོངས་གཅོད་ངོ་བོ་གཅིག་པར་འགྱུར།། ༡༧༩ ཞེས་སྨོས་ཏེ། གཟུགས་འཛིན་འདས་པ་རྟོག་པ་ཕྱི་མས་མྱོང་བར་འདོད་པ་དེའི་ལུགས་ལ་རང་གིས་བློ་གཟུགས་འཛིན་དེ་མྱོང་བའི་བློ་དང་རང་གིས་གཞན་གྱི་བློ་ཡོངས་སུ་གཅོད་པའི་བློ་གཉིས་པོ་ཆོས་ཅན།
གཞན་བློ་ལྐོག་ཏུ་གྱུར་པ་ལྟར་རང་བློ་ཡང་ལྐོག་ཏུ་གྱུར་པ་ཁྱད་པར་མེད་ཅིང་ངོ་བོ་གཅིག་པར་འགྱུར་ཏེ། རང་བློ་དང་གཞན་བློ་ལ་རྟོག་པ་ཡིན་པ་དང་མ་ཡིན་པའི་ཁྱད་པར་མེད་པའི་ཕྱིར་རོ་ཞེས་རྒྱན་གྱིས་སོ།། གསུམ་པ་དོན་རིག་འདས་པ་མི་རྟོགས་པར་ཐལ་བ་ནི། དོན་རིག་འདས་པ་དཔེ་དག་དང༌། ། བྲལ་ཞིང་རྟགས་ནི་ཡོད་མིན་ཏེ།། ཅིས་གྲུབ་གང་ཕྱིར་དེ་ལ་ནི། ། མངོན་སུམ་མ་ཡིན་རྟགས་ཅན་མིན།། ༡༨༠ ཅེས་སྨོས་ཏེ། མངོན་སུམ་རྟོག་པར་སྨྲ་བའི་ཕྱི་རོལ་པ་དང༌། རང་སྡེ་ཁ་ཅིག་མངོན་སུམ་རྟོག་མེད་དུ་འདོད་ཀྱང་རང་རིག་མེད་པར་འདོད་པ་ལྟར་ན་དོན་རིག་འདས་པ་ཆོས་ཅན།
ཚད་མས་ཅིས་གྲུབ་སྟེ་མངོན་སུམ་དང་རྗེས་སུ་དཔག་པ་གང་གིས་ཀྱང་མ་གྲུབ་པར་ཐལ། རང་རིག་མེད་པས་མངོན་སུམ་གྱིས་མ་གྲུབ་ལ། དེ་སྒྲུབ་བྱེད་ཀྱི་དཔེ་དག་དང་བྲལ་ཞིང་རྟགས་ཡང་དག་ནི་ཡོད་པ་མ་ཡིན་པའི་ཕྱིར་ཏེ། གང་གི་ཕྱིར་དེ་ལྟར་ཡིན་པ་དེའི་ཕྱིར། དོན་རིག་འདས་པ་དེ་ལ་ནི་འཇལ་བྱེད་མངོན་སུམ་གྱིས་གྲུབ་པ་མ་ཡིན་ཅིང༌། རྟགས་ཅན་རྗེས་དཔག་གིས་ཀྱང་གྲུབ་པ་མ་ཡིན་ནོ། ། འདིར་དོན་རིག་འདས་པ་སྨོས་པ་ནི་དེ་ཉིད་རང་དུས་སུ་ཚད་མས་མ་གྲུབ་པར་ཁོང་ཉིད་འདོད་པས་སོ། ། དེ་ལྟར་ན་འགྲོ་བ་ཐམས་ཅད་ལོང་བ་དང་ལྐུགས་པར་འགྱུར་རོ་ཞེས་ལྷའིའོ། ། གཞན་དག་ན་རེ།
གལ་ཏེ་དེ་ཡི་ངོ་བོར་ནི། །
སྣང་ཅན་དེ་མ་ཐག་པའི་བློས།། གཟུགས་སོགས་བཞིན་དུ་འཛིན་འགྱུར་ན།། ཞེས་སྨོས་ཏེ། གལ་ཏེ་གཟུགས་འཛིན་སྔ་མ་དེ་ཡི་རྣམ་པའི་ངོ་བོར་ནི་སྣང་བ་ཅན་གྱི་དེ་མ་ཐག་པའི་བློ་ཕྱི་མས་འཛིན་པར་འགྱུར་བ་ཡིན་ཏེ། དཔེར་ན་མདོ་སྡེ་པའི་ལུགས་ལ་གཟུགས་སོགས་ཀྱི་རྣམ་པ་སྣང་བའི་མིག་ཤེས་ཀྱིས་གཟུགས་འཛིན་པ་བཞིན་ནོ་ཞེ་ན། བཤད་པ། སྔ་བློ་དེ་ནི་འཛིན་མི་འགྱུར།། ༡༨༡ ཞེས་སྨོས་ཏེ། ཁོ་བོས་གཟུགས་ཡུན་རིང་དུ་མཐོང་ངམ་སྙམ་པའི་བློ་ཆོས་ཅན། གཟུགས་འཛིན་ཐ་མ་དེ་ལས་སྔར་བྱུང་བའི་གཟུགས་དེ་འཛིན་གྱི་བློ་དེ་རྣམས་ནི་འཛིན་པར་མི་འགྱུར་བར་ཐལ།
བློ་སྔ་མ་རྣམས་དང་ཁྱོད་ལ་བར་ཆོད་ཡོད་པའི་ཕྱིར་རོ། ། དེའི་ཕྱིར་གཟུགས་འཛིན་སྔ་མ་དག་ལ་མྱོང་བ་མཐོང་བས་མྱོང་བ་དེ་རྟོག་མེད་དུ་གྲུབ་བོ། ། དེའི་གཞུང་འཛུགས་པའི་ཕྱིར། ཇི་ལྟར་རང་གི་ཡུལ་ཅན་གྱི། ། རྣམ་ཤེས་ཉམས་མྱོང་དེ་རྟོག་མེད།། དེ་བཞིན་བརྡ་བྱ་མི་ནུས་པ། ། གཞན་ཡང་རྟོག་པ་མེད་པར་འགྱུར།། ༡༨༢ ཞེས་སྨོས་ཏེ། ཇི་ལྟར་གཟུགས་རང་གི་ཡུལ་ཅན་གྱི་རྣམ་པར་ཤེས་པ་ཉམས་སུ་མྱོང་བ་དེ་རྟོག་མེད་དུ་གྲུབ་པ་དེ་བཞིན་དུ་མངོན་སུམ་གཞན་ཡང་ཆོས་ཅན། རྟོག་པ་མེད་པར་འགྱུར་བ་ཡིན་ཏེ།
གཟུགས་འཛིན་པའི་རྣམ་ཤེས་དེ་དང་དངོས་སུ་བརྡ་བྱ་བར་མི་ནུས་པའི་རང་མཚན་སྣང་ནས་འཛིན་པར་འདྲ་བའི་ཕྱིར། བཞི་པ་ཁྱད་པར་མི་རྟོགས་པར་ཐལ་བ་ལ་ལྔ། ཐལ་བ་དགོད། དབང་ཤེས་བརྡ་ལ་མི་བལྟོས། བལྟོས་ན་ཧ་ཅང་ཐལ། དེའི་ལན་དགག་པ། དོན་བསྡུ་བའོ། ། དང་པོ་ནི། སྤྱི་བརྗོད་ངང་ཚུལ་ཅན་སྒྲ་དང༌། ། རྟོག་པའང་དེ་དང་དོན་གཅིག་ན།།
རྟོག་པ་མེད་པ་མེད་ན་ནི། ། ཁྱད་པར་གང་གིས་རྟོགས་པར་འགྱུར།། ༡༨༣ ཞེས་སྨོས་ཏེ། དཔྱོད་པ་བ་ཁྱོད་ལ་ཆོས་ཅན། རྟོག་པ་མེད་པའི་ཤེས་པ་མེད་ན་ནི་ཁྱད་པར་རང་མཚན་ཚད་མ་གང་གིས་སྣང་ནས་རྟོགས་པར་འགྱུར་ཏེ་མི་འགྱུར་བར་ཐལ། སྒྲས་སྤྱི་ཁོ་ན་བརྗོད་པ་ཡིན་ལ། སྤྱི་བརྗོད་པའི་ངང་ཚུལ་ཅན་གྱི་སྒྲ་དང༌། རྟོག་པའང་དབང་ཤེས་དེ་དང་སྣང་ཡུལ་གྱི་དོན་གཅིག་ལ་འཇུག་པའི་ཕྱིར་ནའོ། ། འོན་ཏེ། གལ་ཏེ་རྟོག་མེད་འགའ་ཞིག་ཀྱང༌། །
ཡོད་ན་་་་་་་་་་་་་་་་་་་༌།། ཞེས་སྨོས་ཏེ། གལ་ཏེ་གཞན་དག་ན་རེ། རྟོག་པ་མེད་པའི་ཤེས་པ་འགའ་ཞིག་ཀྱང་ཡོད་པས་རང་མཚན་རྟོགས་སོ་ཞེ་ན། བཤད་པ། ་་་་་་་་ དེ་དང་མཚུངས་རྒྱུ་ཅན།། ཐམས་ཅད་དེ་བཞིན་འབྲས་བདག་ཉིད། ། ཐ་དད་རྒྱུ་ཐ་དད་ལས་ཡིན།། ༡༨༤ ཅེས་སྨོས་ཏེ། རང་མཚན་སྣང་བ་དེ་དང་མཚུངས་རྒྱུ་ཅན་གྱི་དབང་ཤེས་ཐམས་ཅད་ཆོས་ཅན།
རང་མཚན་སྣང་བ་རྟོག་མེད་ཡིན་པ་དེ་བཞིན་དུ་རྟོག་མེད་དུ་ཐལ། དེ་དང་རྟོག་མེད་དུ་སྐྱེད་བྱེད་ཀྱི་རྒྱུ་མཚུངས་པའི་ཕྱིར༌། ཁྱབ་སྟེ། འབྲས་བུའི་བདག་ཉིད་ཐ་དད་པ་ནི་རྒྱུ་ཐ་དད་པ་ལས་ཡིན་པའི་ཕྱིར་རོ།། གཉིས་པ་དབང་ཤེས་བརྡ་ལ་མི་བལྟོས་པ་ནི། ཕྱི་རོལ་དོན་ལ་བལྟོས་མེད་པར། ། བརྡ་དྲན་པ་ལས་སྦྱོར་བ་ཡིན།། དེ་བཞིན་བརྡ་ལ་བལྟོས་མེད་པར། ། དངོས་ནུས་ཉིད་ལས་མིག་བློར་འགྱུར།། ༡༨༥ ཞེས་སྨོས་ཏེ།
བརྡ་སྦྱོར་རྟོག་པ་ནི་དབང་ཤེས་མ་ཡིན་ཏེ། ཕྱི་རོལ་གྱི་དོན་ལ་བལྟོས་པ་མེད་པར་བརྡ་དྲན་པ་ཙམ་ལས་སྦྱོར་བ་ཡིན་པའི་ཕྱིར། རྟོག་པ་ཕྱི་རོལ་གྱི་དོན་ལ་བལྟོས་པ་མེད་པར་བརྡ་དྲན་པ་ལ་སྦྱོར་བ་དེ་བཞིན་དུ་བརྡ་དྲན་པ་ལ་བལྟོས་པ་མེད་པར་གཟུང་དོན་དངོས་པོའི་ནུས་པ་ཉིད་ལས་མིག་གི་བློ་སྐྱེ་བར་འགྱུར་བ་ཡིན་ནོ། ། དེའི་ཕྱིར་དབང་ཤེས་དང་རྟོག་པ་ཕན་ཚུན་སྤངས་ཏེ་གནས་པས་དབང་ཤེས་རྟོག་པར་འགྱུར་བའི་གོ་སྐབས་ག་ལ་ཡོད་ཅེས་རྒྱན་གྱིས་སོ།། གསུམ་པ་བལྟོས་ན་ཧ་ཅང་ཐལ་བ་ནི། གལ་ཏེ་གཟུགས་ནི་བརྡ་དྲན་ལ། ། བལྟོས་ནས་དབང་པོའི་བློ་དག་ལ།། ནུས་འགྱུར་བལྟོས་མེད་མ་ཡིན་ན།། ཞེས་སྨོས་ཏེ། གལ་ཏེ་གཞན་དག་ན་རེ།
ཡུལ་གཟུགས་ནི་བརྡ་དྲན་ལ་བལྟོས་ནས་དབང་པོའི་བློ་དག་ལ་ཕན་འདོགས་ནུས་པར་འགྱུར་བའི་ཕྱིར། དབང་ཤེས་བརྡ་དྲན་ལ་བལྟོས་མེད་མ་ཡིན་ནོ་ཞེ་ན། བཤད་པ། རྟགས་བཞིན་དྲན་པ་ཉིད་ལ་འགྱུར།། ༡༨༦ དེ་ནི་དེ་འབྲེལ་སྐྱེ་བའི་ཕྱིར། ། དྲན་ལས་དབང་བློ་འགྱུར་བའང་མིན།། དེ་ལས་དུས་གཞན་དུ་ཡང་འགྱུར། ། ལ་ལར་རྣམ་གཡེང་སྲིད་ཕྱིར་རོ།། ༡༨༧ ཞེས་སྨོས་ཏེ། གཟུང་དོན་ཆོས་ཅན།
དབང་ཤེས་ཀྱི་རྒྱུ་དྲན་པ་ཉིད་ལ་ཕན་འདོགས་ནུས་པར་འགྱུར་ཏེ། དྲན་པ་བསྐྱེད་ནས་དྲན་པས་དབང་ཤེས་བསྐྱེད་དགོས་པའི་ཕྱིར། དཔེར་ན་རྨ་བྱའི་སྒྲ་ལ་སོགས་པའི་རྟགས་ཀྱིས་དྲན་པ་བསྐྱེད་ཀྱི། དངོས་སུ་རྟགས་ཅན་མི་བསྐྱེད་པ་བཞིན་ནོ། ། དེ་ཡང་དབང་ཤེས་ཀྱི་རྒྱུ་དྲན་པ་དེ་ནི་གཟུགས་དེ་ལ་འབྲེལ་ནས་སྐྱེ་བའི་ཕྱིར། དེས་ན་དབང་བློ་ཆོས་ཅན། རང་གི་གཟུང་དོན་ལ་དངོས་སུ་མི་བལྟོས་པར་དྲན་པ་ལས་སྐྱེ་བར་འགྱུར་བར་ཐལ། རང་གི་གཟུང་དོན་གྱིས་རང་གི་རྒྱུ་དྲན་པ་དེ་བསྐྱེད་པའི་ཕྱིར་ཞེས་པའམ། ཡང་ན་དབང་བློ་ཆོས་ཅན། དྲན་པ་ལས་སྐྱེ་བ་མིན་པར་ཐལ།
གཟུང་དོན་ལ་དངོས་སུ་བལྟོས་པའི་ཕྱིར། ཡང་དབང་བློ་ཆོས་ཅན། གཟུང་དོན་ལས་མི་སྐྱེ་བར་གཟུང་དོན་ཡོད་པ་དེ་ལས་དུས་གཞན་དུ་གཟུང་དོན་མེད་པ་ནའང་སྐྱེ་བར་འགྱུར་ཏེ། གཟུང་དོན་ལ་མ་བལྟོས་པར་དྲན་པ་ཙམ་ལས་སྐྱེ་བའི་ཕྱིར་དང༌། གཟུང་དོན་ཡོད་པའི་སྐབས་ལ་ལར་ཡིད་རྣམ་པར་གཡེང་བ་ན་གཟུང་དོན་གྱི་བརྡ་མ་དྲན་པ་སྲིད་པའི་ཕྱིར་རོ། ། དེས་ན་དབང་ཤེས་དེ་དུས་གཞན་དུའང་དྲན་པར་འགྱུར་རོ།། བཞི་པ་དེའི་ལན་དགག་པ་ནི། གལ་ཏེ་རིམ་གྱིས་གཉིས་རྒྱུ་ཡིན།། ཅེས་སྨོས་ཏེ། གལ་ཏེ་གཞན་དག་ན་རེ།
གཟུང་དོན་གཟུགས་དེས་སྔར་དྲན་པ་བསྐྱེད་ཅིང༌། ཕྱིས་དབང་ཤེས་བསྐྱེད་པས་རིམ་གྱིས་དྲན་པ་དང་དབང་ཤེས་གཉིས་ཀྱི་རྒྱུ་ཡིན་པས་སྐྱོན་ལས་གྲོལ་ཞེ་ན། བཤད་པ། ཐ་དད་མེད་ཕྱིར་སྔར་ཉིད་འགྱུར།། ཞེས་སྨོས་ཏེ། འོ་ན་གཟུགས་དེ་དྲན་པ་དང་དབང་ཤེས་ཀྱི་དངོས་རྒྱུ་ཐ་དད་མེད་པའི་གཅིག་ཡིན་པའི་ཕྱིར། སྔར་དྲན་པ་བསྐྱེད་པ་ཉིད་ན་དབང་ཤེས་ཀྱང་བསྐྱེད་པར་ འགྱུར་རོ། ། ཅི་སྟེ། དབང་པོའི་བློ་ནི་གཞན་ཡིན་ན།། ཞེས་སྨོས་ཏེ།
གལ་ཏེ་གཞན་དག་ན་རེ། གཟུགས་སྐད་ཅིག་དང་པོས་བརྡ་དྲན་བསྐྱེད་ནས་དབང་པོའི་བློའི་རྒྱུ་ནི་གཟུགས་སྐད་ཅིག་མ་སྔ་མ་ལས་གཞན་གཟུགས་ཀྱི་སྐད་ཅིག་མ་གཉིས་པ་ཡིན་ནོ་ཞེ་ན། བཤད་པ། དེ་ལའང་དྲན་པ་དོན་མེད་འགྱུར།། ༡༨༨ བརྡ་དྲན་ཇི་ལྟར་བརྡར་བཏགས་པ། ། གྲུབ་པའི་དོན་དུ་འདོད་པ་དང༌།། ཁྱད་པར་བརྡར་བཏགས་མེད་འཛིན་ན། ། དེ་ལ་དྲན་པ་དོན་ཅི་ཡོད།། ༡༨༩ ཅེས་སྨོས་ཏེ། འདི་ལྟར་གཟུང་དོན་གཟུགས་དེས་དབང་ཤེས་དེ་བསྐྱེད་པ་ལའང་དྲན་པ་དོན་མེད་པར་འགྱུར་ཏེ།
དྲན་པ་མེད་ཀྱང་དབང་ཤེས་ཀྱིས་ཡུལ་གཟུགས་རྟོགས་ཤིང་སྐྱེ་བའི་ཕྱིར་དང༌། བརྡ་དྲན་ནི་སྔར་ཇི་ལྟར་བརྡར་བཏགས་པའི་ཡུལ་གང་ཡིན་པ་དེ་གྲུབ་པའི་དོན་དུ་འདོད་པའི་ཕྱིར་དང༌། དབང་ཤེས་བརྡ་དྲན་ལས་གཞན་པའི་རང་མཚན་གསལ་བར་འཛིན་པའི་ཕྱིར། དབང་ཤེས་ཀྱི་ཡུལ་རྟོགས་པ་ལ་བརྡ་དྲན་པ་དོན་མེད་དོ། ། དེས་ན་དབང་ཤེས་ཆོས་ཅན། གཟུང་དོན་གཟུགས་འཛིན་པ་དེ་ལ་བརྡ་དྲན་པའི་དོན་ཅི་ཡོད་དེ་མེད་པར་ཐལ། ཁྱད་པར་གཟུགས་རང་མཚན་ལ་བརྡར་བཏགས་པ་མེད་པར་གསལ་བར་སྣང་ནས་འཛིན་པའི་ཕྱིར་ནའོ།། གལ་ཏེ་དབང་ཤེས་ཀྱི་གཟུགས་ཀྱི་སྤྱི་ཙམ་འཛིན་པས་སྐྱོན་མེད་དོ་ཞེ་ན། བཤད་པ། སྤྱི་ཙམ་འཛིན་པ་ཡིན་ན་ནི། །
ཁྱད་པར་ལ་བལྟོས་མི་རུང་ངོ༌།། དབང་ཤེས་ཀྱིས་གཟུགས་ཀྱི་སྤྱི་ཙམ་འཛིན་པ་ཡིན་ན་ནི་དེའི་ཕྱིར་དབང་ཤེས་དེ་ཁྱད་པར་གཟུགས་རང་མཚན་ལ་བལྟོས་ནས་སྐྱེ་བར་མི་རུང་ངོ༌།། ལྔ་པ་དོན་བསྡུ་བ་ནི། དེ་ཕྱིར་མིག་དང་གཟུགས་དག་ལ། ། བརྟེན་ནས་མིག་བློ་སྐྱེ་བར་འགྱུར།། ༡༩༠ ཞེས་སྨོས་ཏེ། དབང་ཤེས་བརྡ་དྲན་པ་ལ་བལྟོས་པ་མེད་པ་དེའི་ཕྱིར། དབང་ཤེས་ནི་བརྡ་དྲན་ལ་བལྟོས་པའི་སྒྲ་སྦྱོར་རྟོག་པ་མིན་ཏེ། མིག་དང་གཟུགས་དག་ལ་བརྟེན་ནས་མིག་གི་བློ་དངོས་སུ་སྐྱེ་བར་འགྱུར་བའི་ཕྱིར་རོ། ། དེ་ལྟར་ན་ཀུན་ལས་བཏུས་ལས།
མིང་དང་ཞེས་པ་ལ་སོགས་པ་དབང་པོའི་ཤེས་པ་རྟོག་བྲལ་དུ་བསྒྲུབ་པའི་རིགས་པ་བསྡུས་ཏེ་བསྟན་པ་གང་ཡིན་པ་དེ་འདིར་རྒྱས་པར་བཤད་ཟིན་ཏོ།། གཉིས་པ་དབང་ཤེས་ཀྱི་ཐ་སྙད་འཇུག་པའི་རྒྱུ་ལ་གཉིས། རྩོད་པ་དང༌། ལན་བཤད་པའོ། ། དང་པོ་ནི། གལ་ཏེ་མངོན་སུམ་ཤེས་བསྐྱེད་ལ། ། དབང་པོ་བཞིན་དུ་ཡུལ་ནུས་ཡིན།། འོ་ན་ཅི་ཕྱིར་གཉིས་རག་ལས། ། སྐྱེ་བ་དེ་ནི་དེས་མི་བརྗོད།། ༡༩༡ ཅེས་སྨོས་ཏེ།
གལ་ཏེ་གཞན་དག་ན་རེ། དབང་པོའི་མངོན་སུམ་གྱི་ཤེས་པ་བསྐྱེད་པ་ལ་དབང་པོ་རྒྱུ་ཡིན་པ་དེ་བཞིན་དུ་ཡུལ་གཟུང་དོན་ཀྱང་དབང་མངོན་ལ་ཕན་འདོགས་ནུས་པའི་རྒྱུ་ཡིན་པར་ཁྱད་པར་མེད་ན་འོ་ན་ནི་ཅིའི་ཕྱིར་དབང་པོ་དང་ཡུལ་གཉིས་ཀ་ལ་རག་ལས་ནས་སྐྱེ་བའི་མངོན་སུམ་དེ་ལ་ནི་ཡུལ་ཤེས་ཞེས་ཡུལ་གྱི་སྒྲ་དེས་མི་བརྗོད་པར་དབང་ཤེས་ཞེས་དབང་པོའི་སྒྲས་ཅི་སྟེ་བརྗོད་ཅེ་ན། གཉིས་པ་ལན་བཤད་པ་ནི། གོ་བར་བྱེད་པ་ཉིད་མཐོང་ནས། ། ཐ་སྙད་ངེས་པར་སྦྱར་བ་ཡིན།། དབང་པོའི་ཐ་སྙད་ལ་དེ་ཡོད། ། སྦྱར་བར་བྱ་བའང་དེ་ཆོས་ཡིན།། ༡༩༢ དེ་ཕྱིར་ཐ་སྙད་འདི་ལ་ནི། ། སྦྱར་བྱ་རང་བཞིན་རྟགས་ཡིན་ཏེ།། ཞེས་སྨོས་ཏེ།
སྤྱིར་བརྡ་སྦྱོར་བ་ནི་བརྡ་གང་གིས་དོན་གོ་བར་བྱེད་པ་ཉིད་ཀྱི་དགོས་པ་མཐོང་ནས་ཐ་སྙད་ངེས་པར་སྦྱར་བ་ཡིན་ཅིང༌། དབང་པོའི་མངོན་སུམ་གྱི་ཐ་སྙད་ལ་ཡང་དབང་པོ་གཟུགས་ཅན་གྱི་དངོས་འབྲས་རྟོག་བྲལ་མ་འཁྲུལ་བ་དེ་ཐུན་མོང་མ་ཡིན་པར་གོ་བར་བྱེད་ནུས་པ་དེ་ཡོད་པས་དབང་པོའི་ཐ་སྙད་སྦྱར་བར་བྱ་བའང་གོ་བྱ་དབང་པོ་ལ་བརྟེན་པའི་ཤེས་པ་དེའི་དོན་གྱི་ཆོས་གོ་བར་བྱེད་པ་ཡིན་ནོ། ། དབང་པོ་ལ་བརྟེན་པའི་ཤེས་པ་མ་འཁྲུལ་བ་གོ་བར་ནུས་པ་དེའི་ཕྱིར་དབང་པོའི་མངོན་སུམ་གྱི་ཐ་སྙད་སྦྱར་བ་ཆོས་ཅན། དབང་པོ་ལ་བརྟེན་པའི་མ་འཁྲུལ་བའི་ཤེས་པ་ཐུན་མོང་མིན་པ་གོ་བར་ནུས་པ་ཡིན་ཏེ། དབང་པོ་ལ་བརྟེན་པའི་མ་འཁྲུལ་བའི་ཤེས་པ་འདི་ལ་ནི་སྒྲ་སྦྱར་བར་བྱ་བའི་མིང་ཡིན་པའི་ཕྱིར་རོ། ། དེ་ནི་རང་བཞིན་གྱི་རྟགས་ཡིན་ཏེ། དཔེར་ན་རྔའི་སྒྲ་ཞེས་པ་དང༌། ནས་ཀྱི་མྱུ་གུ་ཞེས་པའི་མིང་བཞིན་ནོ།། འོ་ན་ཡུལ་ཤེས་ཤེས་པའི་ཐ་སྙད་ཅིའི་ཕྱིར་མི་སྦྱོར་ཞེ་ན། བཤད་པ།
ཁྱབ་པར་བྱེད་པའི་རང་བཞིན་ནི། ། ལོག་པའི་ཕྱིར་དེ་ལྡོག་པར་འགྱུར།། ༡༩༣ ཞེས་སྨོས་ཏེ། འདི་ལྟར་ཡུལ་ཤེས་ཀྱི་ཐ་སྙད་ནི་ཁྱབ་པར་བྱེད་པ་དབང་པོ་ལ་བརྟེན་པའི་མ་འཁྲུལ་བའི་ཤེས་པ་ཐུན་མོང་མིན་པར་གོ་བར་བྱེད་པའི་རང་བཞིན་ལས་ནི་ལོག་པའི་ཕྱིར་ན། དབང་པོ་ལ་བརྟེན་པའི་ཤེས་པ་དེ་ལ་བརྡ་སྦྱར་བ་ལོག་པར་འགྱུར་ཏེ། དཔེར་ན་དབྱུག་གུའི་སྒྲ་དང་སའི་མྱུ་གུ་ཞེས་པའི་ཐ་སྙད་བཞིན་ནོ་ཞེས་རྒྱན་གྱིས་སོ། ། དེ་དག་གིས། ཐུན་མོང་མིན་པའི་རྒྱུ་ཡི་ཕྱིར། ། ཞེས་པ་ལ་སོགས་པའི་མདོའི་དོན་རྒྱ་ཆེར་བཤད་པ་ཡིན་ནོ།། གསུམ་པ་རྟོག་བྲལ་ལ་ལུང་འགལ་སྤང་བ་ལ་གཉིས།
རྩོད་པ་དང༌། དེའི་ལན་བཤད་པའོ། ། དང་པོ་ནི། བསགས་པ་དག་ནི་ཚོགས་པ་ཡིན། ། དེ་སྤྱི་དེ་ལ་དབང་པོའི་བློ།། སྤྱི་བློ་གདོན་མི་ཟ་བར་ཡང༌། ། རྣམ་པར་རྟོག་དང་རྗེས་སུ་འབྲེལ།། ༡༩༤ ཞེས་སྨོས་ཏེ། གལ་ཏེ་ཁྱེད་ཅག་ནི་དབང་ཤེས་རྟོག་མེད་དུ་འདོད་ལ། དེ་ལྟར་ཡིན་ན་གྲུབ་པའི་མཐའ་ལས།
རྣམ་པར་ཤེས་པའི་ཚོགས་ལྡན་བསགས་པ་ལ་དམིགས་པ་ཅན་ཡིན་ནོ་ཞེས་བཤད་པ་དང༌། སློབ་དཔོན་དབྱིག་གཉེན་གྱིས་ཀྱང༌། ìའདི་དག་ནི་སྐྱེ་མཆེད་ཀྱི་རང་གི་མཚན་ཉིད་ལ་བལྟོས་ནས་རང་གི་མཚན་ཉིད་ཀྱི་ཡུལ་ཅན་ཡིན་གྱི། རྫས་ཀྱི་རང་གི་མཚན་ཉིད་ལ་ནི་མ་ཡིན་ནོ།། î ཞེས་གང་གསུངས་པ་དང་འགལ་ཏེ། དེ་ཡང་བསགས་པ་དག་ནི་ཚོགས་པ་ཡིན་ལ། ཚོགས་པ་དེ་ནི་སྤྱི་ཡིན་པའི་ཕྱིར། སྤྱིའམ་ཚོགས་པ་དེ་ལ་དམིགས་པའི་དབང་པོའི་བློ་ནི་རྟོག་པར་འགྱུར་རོ། ། ཁྱབ་སྟེ། སྤྱི་འཛིན་པའི་བློ་ནི་གདོན་མི་ཟ་བར་ཡང་རྣམ་པར་རྟོག་པ་དང་རྗེས་སུ་འབྲེལ་བའི་ཕྱིར་ཞེ་ན།
གཉིས་པ་དེའི་ལན་བཤད་པ་ལ་གཉིས། ལུང་དོན་བཤད་པ། དེ་ལའང་རྩོད་པ་སྤང་བའོ། ། དང་པོ་ནི། དོན་གཞན་དང་ནི་མངོན་འབྲེལ་ཕྱིར། ། རྡུལ་ཕྲན་གཞན་གང་སྐྱེ་འགྱུར་བ།། དེ་དག་བསགས་བཤད་དེ་དག་ནི། ། ཤེས་པ་སྐྱེ་བའི་རྒྱུ་མཚན་ཡིན།། ༡༩༥ རྡུལ་ཕྲན་གཞན་དག་མེད་པར་ནི། ། རྡུལ་ཕྲན་ཁྱད་པར་དེ་ཡང་མེད།།
ཤེས་དེ་གཅིག་ལ་དེས་མིན་ཕྱིར། ། སྤྱི་ཡི་སྤྱོད་ཡུལ་ཅན་དུ་བཤད།། ༡༩༦ ཅེས་སྨོས་ཏེ། དབང་ཤེས་བསགས་པ་ལ་དམིགས་པར་གསུངས་པའི་དགོངས་པ་ནི་འདི་ཡིན་ཏེ། རྡུལ་ཕྲན་སོ་སོ་ལས་དོན་གཞན་དུ་སྣང་བའི་རགས་པ་རྩོམ་བྱེད་དུ་གྱུར་པའི་རྡུལ་ཕྲན་དུ་མ་དང་ནི་མངོན་པར་འབྲེལ་བའི་ཕྱིར་ཏེ། ཚོགས་པའི་རྡུལ་ཕྲན་ལས་གཞན་རགས་པ་ཁྱད་པར་ཅན་གང་ཡིན་པ་དེ་སྐྱེ་བར་འགྱུར་བའི་ཕྱིར། ཉེ་བར་ལེན་པའི་རྡུལ་དུ་མ་འདུས་པའི་རགས་པ་དེ་དག་ནི་བསགས་པའི་སྒྲས་བཤད་པའི་དགོངས་པ་ཡིན་ལ། རགས་པ་དེ་དག་ལས་དབང་པོ་བསྐྱེད་པའི་ནུས་པ་དང་ལྡན་པའི་རྡུལ་ཕྲན་དེ་དག་ནི་དབང་པོའི་ཤེས་པ་སྐྱེ་བའི་རྒྱུ་མཚན་ཏེ་རྒྱུ་ཡིན་ནོ།། ཡང་སློབ་དཔོན་དབྱིག་གཉེན་གྱི་ལུང་དེས་ཀྱང་དབང་ཤེས་སྤྱིའི་སྤྱོད་ཡུལ་ཅན་གྱི་རྟོག་པར་བསྟན་པ་མིན་ཏེ། འདི་ལྟར་རགས་པ་རྩོམ་བྱེད་དུ་གྱུར་པའི་རྡུལ་ཕྲན་གཞན་དུ་མ་དག་རུང་བའི་ཡུལ་གཅིག་ཏུ་ཚོགས་པ་མེད་པར་ནི་རྡུལ་ཕྲན་ཁྱད་པར་ཅན་གྱི་རགས་པ་དེ་ཡང་མེད་པའི་ཕྱིར།
རགས་པ་ནི་རྡུལ་དུ་མ་ཚོགས་པར་གྲུབ་བོ། ། དེའི་ཕྱིར་དབང་པོའི་ཤེས་པ་དེ་རྡུལ་ཕྲན་གཅིག་གམ་སོ་སོ་རེ་རེ་ལ་འཛིན་པར་ངེས་པ་མིན་པའི་ཕྱིར། རྡུལ་ཕྲན་དུ་མའི་ཚོགས་སྤྱིའི་སྤྱོད་ཡུལ་ཅན་དུ་བཤད་པ་ཡིན་ནོ། ། དེ་ལྟར་ན་རང་གི་མཚན་ཉིད་ཀྱི་ཡུལ་ཅན་ཡིན་ནོ་ཞེས་པས་རགས་པ་ཙམ་ལ་དམིགས་པར་བསྟན་ལ། རྫས་ཀྱི་རང་གི་མཚན་ཉིད་ལ་ནི་མ་ཡིན་ནོ་ཞེས་པ་ནི་ཚོགས་པའི་རྫས་རྡུལ་རེ་རེ་བ་ལ་དམིགས་པ་མ་ཡིན་ནོ་ཞེས་པའོ།། གཉིས་པ་དེ་ལའང་རྩོད་པ་སྤང་བ་ལ། རྩོད་པ་དང༌། ལན་གཉིས་ལས། དང་པོ་ནི། གལ་ཏེ་སྐྱེ་མཆེད་གཅིག་ཡིན་ཡང༌། །
གཅིག་ཅར་དུ་མ་འཛིན་མ་ཡིན།། ཅེས་སྨོས་ཏེ། གལ་ཏེ་གཞན་དག་ན་རེ། རྡུལ་ཕྲན་ཚོགས་པའི་སྐྱེ་མཆེད་དེ་གཅིག་ཡིན་ན་ཡང་རགས་པ་ནི་དབང་ཤེས་ཀྱིས་གཅིག་ཅར་དུ་མ་འཛིན་པ་མ་ཡིན་ཏེ། དུ་མ་ཡིན་པའི་ཕྱིར། དེས་ན་གཅིག་ཅར་འཛིན་པའི་དབང་ཤེས་ནི་ཚོགས་པའི་ཡུལ་ཅན་མ་ཡིན་ལ། འོན་ཀྱང་རིམ་གྱིས་འཛིན་ན་ཚོགས་པའི་ཡུལ་ཅན་ཡིན་ནོ་ཞེ་ན། གཉིས་པ་ལན་ལ་དྲུག ། ཏིལ་སོགས་ཀྱིས་མ་ངེས། ཁྲ་བོས་མ་ངེས།
དུ་མ་གཅིག་ཅར་འཛིན་པ་དཔེས་བསྟན། ཡན་ལག་དང་ཡན་ལག་ཅན་ལྷན་ཅིག་མི་འཛིན་པར་ཐལ་བ། ཐ་དད་མཐོང་ཡང་གཅིག་ཏུ་འཛིན་པར་ཐལ་བ། གཅིག་ཅར་དུ་མ་འཛིན་པར་གྲངས་ཅན་ལའང་གྲུབ་དགོས་པའོ། ། དང་པོ་ནི། ཏིལ་སོགས་ཐ་དད་ལ་ཇི་ལྟར། ། གཅིག་ཅར་འཛིན་པར་སྣང་བ་ཡིན།། ༡༩༧ ཅེས་སྨོས་ཏེ། ཏིལ་དང་ཡུངས་ཀར་ལ་སོགས་པ་ཐ་དད་པ་ལ་ཆོས་ཅན། ཇི་ལྟར་ན་དབང་ཤེས་ཀྱིས་གཅིག་ཅར་འཛིན་པར་སྣང་བ་ཡིན་ཏེ་མི་འཛིན་པར་ཐལ།
ཐ་དད་དུ་མ་ཡིན་པའི་ཕྱིར་རོ།། གལ་ཏེ་ཏིལ་རེ་རེ་ནས་རིམ་གྱིས་འཛིན་ཀྱང་འཇུག་པ་མགྱོགས་པས་གཅིག་ཅར་སྣང་བ་ཡིན་ནོ་ཞེ་ན། བཤད་པ། འདི་ལ་མགྱོགས་པ་བཤད་ཟིན་ཏོ།། ཞེས་སྨོས་ཏེ། ཕྱོགས་འདི་ལ་འཇུག་པ་མགྱོགས་པས་གཅིག་ཅར་སྣང་བའི་དགག་པ་སྔར། ཡི་གེའང་གཅིག་ཅར་ཐོས་པར་འགྱུར། ། ཞེས་དང༌། འདིར་དོན་ཀུན་དང་གཅིག་ཅར་དུ་ཞེས་པར་བཤད་ཟིན་ཏོ། ། གཞན་ཡང༌།
རིམ་བཞིན་འབབ་པ་དེ་ཉིད་ལ། ། ཇི་ལྟར་རིམ་མིན་འཛིན་མི་འགྱུར།། བློ་རྣམས་དག་ནི་ཐམས་ཅད་ཀྱང༌། ། དུས་མཚུངས་ཇི་ལྟར་དེ་དག་ལ།། 10 ༡༩༨ འགའ་ཞིག་རིམ་མིན་སྣང་བ་དང༌། ། གཞན་ནི་རིམ་ལྡན་སྣང་བར་འགྱུར།། དེ་ཕྱིར་དོན་ཀུན་འཛིན་པ་ལ། ། འདི་ནི་རིམ་མིན་ཐལ་བར་འགྱུར།། ༡༩༩ ཞེས་སྨོས་ཏེ། འདི་ལྟར་ཏིལ་ནམ་མཁའ་ལ་ཕྱར་བའི་ཚེ་རིམ་བཞིན་འབབ་པ་འཛིན་པའི་དབང་ཤེས་ཆོས་ཅན།
ཏིལ་རིམ་ཅན་དེ་ཉིད་ལ་ཇི་ལྟར་ན་རིམ་ཅན་མིན་པར་འཛིན་པར་མི་འགྱུར་ཏེ་གཅིག་ཅར་སྣང་བར་ཐལ། ཏིལ་སོགས་སྣང་བ་འཇུག་པ་མགྱོགས་པའི་ཕྱིར་རོ། ། དེས་ན་ཏིལ་ས་གཞི་ལ་ཡོད་པ་དང༌། སྟེང་ནས་འབབ་པ་འཛིན་པ་གང་ཡིན་ཀྱང་རུང་བློ་དུས་མཚུངས་ཤིང༌། མྱུར་དུ་འཇུག་པའི་བློ་རྣམས་དག་ནི་ཐམས་ཅད་ཀྱང་ཆོས་ཅན། ཇི་ལྟར་ན་ཏིལ་སོགས་དེ་དག་ལས་འགའ་ཞིག་རིམ་མིན་དུ་སྣང་བ་དང༌། གཞན་ནི་རིམ་ལྡན་དུ་སྣང་བར་འགྱུར་ཏེ་མི་རིགས་པར་ཐལ། ཏིལ་སོགས་རྣམས་སྣ་ཚོགས་པ་དང་དུས་མཚུངས་ཤིང་མྱུར་དུ་འཇུག་པར་ཁྱད་པར་མེད་པའི་ཕྱིར་རོ། ། དེས་ན་ཡུལ་གཅིག་ཅར་དུ་སྣང་བར་འགྱུར་ཏེ། འཇུག་པ་མྱུར་བར་མཚུངས་པ་དེའི་ཕྱིར།
ཏིལ་སོགས་དོན་ཀུན་རིམ་གྱིས་འཛིན་པ་ལ་འཇུག་པ་མྱུར་བའི་བློ་འདི་ནི་ཆོས་ཅན། ཏིལ་སོགས་རིམ་ཅན་དུ་མིན་པར་གཅིག་ཅར་དུ་སྣང་བར་ཐལ་བར་འགྱུར་ཏེ་འཇུག་པ་མགྱོགས་པར་འཛིན་པའི་ཕྱིར་རོ།། གཉིས་པ་ཁྲ་བོས་མ་ངེས་པ་ལ་གསུམ། ཁྲ་བོ་དབང་ཤེས་ལ་མི་སྣང་བར་ཐལ་བ། དོན་སྣ་ཚོགས་གཅིག་ཏུ་མི་འཐད། བློ་ལ་སྣ་ཚོགས་སུ་སྣང་བས་གཅིག་ཏུ་མི་རུང་ བའོ། ། དང་པོ་ནི། ཕྱེ་མ་ལེབ་ཁྲ་ལ་སོགས་གཟུགས། ། དུ་མའང་ཇི་ལྟར་སྣང་བར་འགྱུར།། ཞེས་སྨོས་ཏེ།
དུ་མ་གཅིག་ཅར་མི་སྣང་ན་ཕྱེ་མ་ལེབ་ཀྱི་ཁྲ་བོ་དང་རྨ་བྱ་ལ་སོགས་པའི་གཟུགས་ཀྱི་ཁྲ་བོ་དུ་མའང་ཆོས་ཅན། གཅིག་ཅར་དུ་ཇི་ལྟར་སྣང་བར་འགྱུར་ཏེ་མི་སྣང་བར་ཐལ། དུ་མ་ཡིན་པའི་ཕྱིར། ཅི་སྟེ་ཡང༌། གལ་ཏེ་སྣ་ཚོགས་དེ་གཅིག་ན།། 11 ཞེས་སྨོས་ཏེ། གལ་ཏེ་གཞན་དག་ན་རེ། ཕྱེ་མ་ལེབ་ཀྱི་ཁྲ་བོ་ལ་སོགས་པར་སྣ་ཚོགས་པ་དེ་ཡན་ལག་ཅན་གྱི་རྫས་གཅིག་ཡིན་པས་གཅིག་ཅར་སྣང་ངོ་ཞེ་ན། བཤད་པ། དེ་བས་ཆེས་འདི་ངོ་མཚར་ཆེ།།
༢༠༠ ཞེས་སྨོས་ཏེ། དུ་མ་དབང་ཤེས་གཅིག་གིས་མི་འཛིན་པ་དེ་བས་ཀྱང་ཆེས་སྣ་ཚོགས་རྫས་གཅིག་པ་འདི་ངོ་མཚར་ཆེའོ་ཞེས་མ་རངས་པའི་ཚིག་གོ། གཉིས་པ་དོན་སྣ་ཚོགས་གཅིག་ཏུ་མི་འཐད་པ་ནི། སྣ་ཚོགས་གཅིག་པའི་རང་བཞིན་མིན། ། དཔེར་ན་ནོར་བུའི་གཟུགས་དེ་བཞིན།། ཞེས་སྨོས་ཏེ། འདི་ལྟར་ཕྱེ་མ་ལེབ་ཀྱི་ཁྲ་བོ་ནི་དཀར་དམར་སྣ་ཚོགས་པའི་རང་བཞིན་ཡིན་པའི་ཕྱིར། རྫས་གཅིག་པ་མ་ཡིན་ཏེ། དཔེར་ན་ཤེལ་དང་གསེར་དངུལ་ལ་སོགས་པའི་ནོར་བུ་དཀར་དམར་སྣ་ཚོགས་སྤུངས་པའི་གཟུགས་དེ་བཞིན་ནོ།། གལ་ཏེ་ནོར་བུ་ནི་དབྱེ་བར་ནུས་པས་རྫས་དུ་མ་ཡིན་ལ།
ཕྱེ་མ་ལེབ་ནི་དབྱེ་བར་མི་ནུས་ཤིང་རེག་བྱ་གཅིག་ཏུ་དམིགས་པས་རྫས་གཅིག་གོ་ཞེ་ན། བཤད་པ། སྔོ་སོགས་རྣམ་པར་དབྱེ་བ་ནི། ། སྣམ་ཁྲ་ལ་སོགས་དག་ལའང་མཚུངས།། ༢༠༡ ཞེས་སྨོས་ཏེ། ཕྱེ་མ་ལེབ་ཀྱི་སྔོ་སོགས་ཆོས་ཅན། རྫས་གཅིག་མ་ཡིན་ཏེ། བློ་མ་འཁྲུལ་བས་སོ་སོར་རྣམ་པར་དབྱེ་བ་ཐ་དད་པར་ནི་བཟུང་བའི་ཕྱིར་རོ། ། སྣམ་བུ་ཁྲ་བོ་དང་རས་ཁྲ་ལ་སོགས་པ་དག་ལའང་བློས་སོ་སོར་དབྱེ་ནུས་པ་དང་རྫས་ཐ་དད་དུ་མཚུངས་པ་ཡིན་ནོ། ། ཅི་སྟེ་ཡང༌།
གལ་ཏེ་དེ་ལ་ཡན་ལག་གཟུགས། ། འབའ་ཞིག་དེ་ལྟར་མཐོང་ཞེ་ན།། ཞེས་སྨོས་ཏེ། གལ་ཏེ་གཞན་དག་ན་རེ། བཅོས་མའི་རས་ཁྲ་བོ་དེ་ལ་ཡན་ལག་ཅན་མེད་པས་ཡན་ལག་གི་གཟུགས་འབའ་ཞིག་སྔོ་སོགས་སོ་སོ་བ་དེ་ལྟར་མཐོང་གི་ཡན་ལག་ཅན་ནི་མ་ཡིན་པས་རྟགས་མ་གྲུབ་བོ་ཞེ་ན། བཤད་པ། གལ་ཏེ་སྔོ་སོགས་སྤངས་པ་ཡི། ། ཁྲ་བོ་གཞན་མཐོང་ངོ་མཚར་ཆེ།། ༢༠༢ ཞེས་སྨོས་ཏེ། གལ་ཏེ་སྣམ་ཁྲ་སོགས་འཛིན་པའི་དབང་ཤེས་དེས་ཡན་ལག་སྔོ་སོགས་སྤངས་པའི་ཡན་ལག་ཅན་གྱི་ཁྲ་བོ་གཞན་མཐོང་བ་དེ་ངོ་མཚར་ཆེ་སྟེ་སྣང་རུང་མ་དམིགས་པས་ཁེགས་སོ། །
དེའི་གཞུང་འཛུགས་པའི་ཕྱིར། དུས་དང་དོན་གྱི་རྣམ་པ་ནི། ། མཚུངས་པར་རྟོགས་པའི་བློ་དག་ལས།། གཅིག་ནི་རིམ་ལྡན་དོན་མང་དང༌། ། གཅིག་ནི་རིམ་མིན་དོན་གཅིག་གིས།། ༢༠༣ ཞེས་སྨོས་ཏེ། སྔོ་སོགས་ཁྲ་བོ་དུས་གཅིག་ཏུ་སྣང་བ་དང༌། དོན་གྱི་རྣམ་པ་ནི་ཁྲ་བོར་སྣང་བའི་དབང་ཤེས་མ་འཁྲུལ་བས་མཚུངས་པར་རྟོགས་པའི་ཕྱིར། བཅོས་བུའི་ཁྲ་བོ་དང་བཅོས་མ་མ་ཡིན་པར་འཛིན་པའི་བློ་ལས་གཅིག་བཅོས་མའི་ཁྲ་བོ་ནི་ཡན་ལག་ཅན་མེད་པས་སྔོ་སོགས་རིམ་པ་དང་ལྡན་པར་འཛིན་ཅིང༌། ཡན་ལག་གི་དོན་མང་པོ་སོ་སོར་སྣང་བ་དང༌།
གཅིག་བཅོས་མ་མ་ཡིན་པའི་ཁྲ་བོ་ནི་ཡན་ལག་ཅན་གཅིག་ཡོད་པས་རིམ་པར་འཛིན་པ་མིན་ཅིང༌། ཡུལ་ཡན་ལག་གི་དོན་གཅིག་གིས་ངོ་བོ་ཁོ་ན་འཛིན་པའང་མི་རིགས་སོ།། གསུམ་པ་བློ་ལ་སྣ་ཚོགས་སུ་སྣང་བས་གཅིག་ཏུ་མི་རུང་བ་ལ་བཞི། རིགས་པ་དངོས། རི་མོ་སོགས་སྣ་ཚོགས་སུ་མི་སྣང་བར་ཐལ་བ། དེས་ན་དབང་ཤེས་རྟོག་བྲལ་དུ་གྲུབ། རྩོད་པ་སྤང་བའོ། ། དང་པོ་ནི། བློ་རྣམས་སྣ་ཚོགས་ངོ་བོའི་ཕྱིར། ། དོན་རྣམས་སྣ་ཚོགས་ངོ་བོ་ཉིད།།
ཅེས་སྨོས་ཏེ། གང་གི་ཕྱིར་བློ་མ་འཁྲུལ་བ་རྣམས་ལ་དཀར་དམར་སྣ་ཚོགས་པ་སྣང་བའི་ངོ་བོ་ཉིད་ཡིན་པ་དེའི་ཕྱིར། ཕྱེ་མ་ལེབ་ཀྱི་ཁྲ་བོ་ལ་སོགས་པའི་དོན་རྣམས་ནི་དཀར་དམར་ཐ་དད་སྣ་ཚོགས་པའི་ངོ་བོ་ཉིད་ཡིན་ནོ། ། འོན་ཏེ། གལ་ཏེ་དེ་རྒྱུ་མིན་ཅེ་ན།། ཞེས་སྨོས་ཏེ། གལ་ཏེ་གཞན་དག་ན་རེ། བློ་མ་འཁྲུལ་བས་སྣ་ཚོགས་སུ་དམིགས་པ་དེ་སྣ་ཚོགས་སུ་འཇོག་པའི་རྒྱུ་མཚན་མ་ཡིན་ནོ་ཞེ་ན། བཤད་པ། ཐ་དད་བཞག་འདི་གང་གིས་འགྲུབ།།
༢༠༤ ཅེས་སྨོས་ཏེ། དེ་ལྟར་ཡིན་པ་དེའི་ཕྱིར། རྫས་ཐ་དད་དུ་བཞག་པ་འདི་རྒྱུ་མཚན་གང་གིས་འགྲུབ་སྟེ་མི་འགྲུབ་པར་ཐལ་ལོ།། གཉིས་པ་རི་མོ་སོགས་སྣ་ཚོགས་སུ་མི་སྣང་བར་ཐལ་བ་ནི། རིགས་མི་མཐུན་རྣམས་རྩོམ་མེད་ཕྱིར། ། རི་མོ་སོགས་བློ་སྣ་ཚོགས་མིན།། ཅེས་སྨོས་ཏེ། བཅོས་མའི་རི་མོ་དང་སྟན་ཁྲ་བོ་ལ་སོགས་པ་ཆོས་ཅན། བློ་ལ་སྣ་ཚོགས་སུ་སྣང་བ་མིན་པར་ཐལ། རགས་པ་རྫས་གཅིག་མེད་པའི་དུ་མ་ཡིན་པའི་ཕྱིར་ཏེ།
ཁྱོད་ཀྱི་ལུགས་ལ་རྡུལ་རིཌ་མི་མཐུན་རྣམས་ཀྱིས་ཡན་ལག་ཅན་གྱི་རྫས་རྩོམ་པ་མེད་པའི་ཕྱིར་རོ།། གལ་ཏེ་རི་མོ་ལ་ལྡན་པ་རྫས་གཅིག་པ་ཡོད་པས་དེ་སྣ་ཚོཌ་སུ་སྣང་ངོ་ཞེ་ན་བཤད་པ། གཟུགས་མེད་ཕྱིར་ལྡན་སྣ་ཚོགས་མིན།། ཅེས་སྨོས་ཏེ། གཟུགས་མེད་པའི་ཕྱིར། རི་མོ་སོགས་ཀྱི་ལྡན་པ་ནི་བློ་མ་འཁྲུལ་བ་ལ་ཁ་དོག་སྣ་ཚོགས་སུ་སྣང་བ་མིན་ཏེ། ལྡན་པ་ནི་ཡོན་ཏན་ཡིན་ལ། ལྡན་པ་ལ་གཟུགས་ཡོད་ན་ཡོན་ཏན་ལ་ཡོན་ཏན་གཉིས་པ་འདོད་དགོས་པ་ལས། དེ་ཡང་ཁྱོད་མི་འདོད་པའི་ཕྱིར་རོ།། གལ་ཏེ་རི་མོ་སོགས་ཀྱི་ལྡན་པ་དེ་རི་མོའི་ཁྲ་བོ་དང་དོན་གཅིག་ལ་འདུ་བའི་ཕྱིར་ཉེ་བར་བཏགས་པ་ཡིན་ནོ་ཞེ་ན།
བཤད་པ། ཉེ་བར་བཏགས་ལ་བརྟེན་པའང་མིན།། ༢༠༥ རེ་རེ་སྣ་ཚོགས་མིན་ཕྱིར་རོ།། ཞེས་སྨོས་ཏེ། རི་མོ་སོགས་ཀྱི་ལྡན་པ་ནི་རི་མོའི་སྣ་ཚོགས་དང་དོན་གཅིག་ལ་འདུ་བས་སྣ་ཚོགས་སུ་ཉེ་བར་བཏགས་པ་ལ་བརྟེན་པའང་མིན་པར་ཐལ། ཁྱོད་ཀྱི་འདུ་གཞིར་གྱུར་པའི་སྔོ་སོགས་རེ་རེ་བ་རྣམས་ལ་སྣ་ཚོགས་པ་དེ་འདུ་བ་མིན་པའི་ཕྱིར་རོ། ། ཁྱབ་པ་ཁས་བླངས་ཏེ། དེ་ལ་དེར་བཏགས་ན་ལྡན་པའི་འདུ་གཞི་སྔོ་སོགས་རེ་རེ་ལ་སྣ་ཚོགས་ཀྱང་འདུ་དགོས་ཏེ། དཔེར་ན་མེ་ཏོག་རྒྱས་པའི་ནགས་ཞེས་པ་བཞིན་ཞེས་རྒྱན་གྱིས་སོ།། གལ་ཏེ་སྔོ་སོགས་རིམ་པ་བཞིན་དུ་རེ་རེ་ནས་གཟུང་བ་དེ་ལ་ཕྱིས་སྣ་ཚོགས་སུ་སྣང་བའི་བློས་སྣ་ཚོགས་སུ་བསྲེས་ནས་སྣ་ཚོགས་སུ་འཛིན་ནོ་ཞེ་ན།
བཤད་པ། རིམ་བཞིན་དུ་ནི་གཟུང་བ་ལ། ། སྣ་ཚོགས་བློ་ཡིས་བསྲེས་མིན་ཏེ།། གཅིག་གིས་དུ་མ་མི་འཛིན་ཕྱིར།། ༢༠༦ ཞེས་སྨོས་ཏེ། དབང་ཤེས་ཀྱིས་སྔར་ཡན་ལག་སྔོ་སོགས་རིམ་བཞིན་དུ་ནི་གཟུང་བ་ལ་སྣ་ཚོགས་སུ་སྣང་བའི་བློ་གཅིག་པུ་དེ་ཡིས་སྔོ་སོགས་ཀྱི་ཡན་ལག་རྣམས་བསྲེས་ནས་འཛིན་པ་མིན་པར་ཐལ། ཤེས་པ་གཅིག་གིས་དུ་མ་མི་འཛིན་པའི་ཕྱིར་ཏེ། གཅིག་ཅར་དུ་མ་འཛིན་མ་ཡིན། ། ཅེས་པར་རྟགས་ཁས་བླངས་པའི་ཕྱིར་རོ།། གསུམ་པ་དེས་ན་དབང་ཤེས་རྟོག་བྲལ་དུ་གྲུབ་པ་ནི།
དེ་ཕྱིར་གཅིག་དོན་དུ་མ་དག ། གང་ཕྱིར་དོན་གཅིག་རྟོག་པ་ནའང༌།། གཞན་དག་མཐོང་བ་དེ་ཕྱིར་ཡང༌། ། རྟོག་པ་མེད་པར་གྲུབ་པ་ཡིན།། ༢༠༧ ཅེས་སྨོས་ཏེ། གང་གི་ཕྱིར་རི་མོ་ལ་ཡན་ལག་གཅིག་མེད་པར་ཡང་སྣ་ཚོགས་སུ་སྣང་བའི་མངོན་སུམ་ཡོད་པ་དེའི་ཕྱིར། དོན་དུ་མ་འཛིན་པ་ཅན་གྱི་དབང་ཤེས་ཀྱང་གྲུབ་ བོ། ། དེས་ན་དེར་དོན་དུ་མས་བསྐྱེད་པའི་ཕྱིར་ཞེས་པ་ལེགས་པ་ཡིན་ནོ། ། གཞན་ཡང་རྒྱུ་མཚན་གང་གི་ཕྱིར་རྟོག་པ་སྒྲ་སོགས་ཀྱི་དོན་གཅིག་ལ་རྟོག་པ་ནའང་གཟུགས་སོགས་གཞན་དག་གསལ་བར་མཐོང་བའི་ཤེས་པ་ཡིན་པ་དེའི་ཕྱིར། དབང་པོའི་ཤེས་པ་ཡང་རྟོག་པ་མེད་པར་གྲུབ་པ་ཡིན་ནོ།།
བཞི་པ་རྩོད་པ་སྤང་བ་ལ། རྩོད་པ་དང་ལན་གཉིས་སོ། ། དང་པོ་ནི། སྣ་ཚོགས་སྣང་ཅན་དོན་རྣམས་ལ། ། གལ་ཏེ་གཅིག་ཉིད་མི་རིགས་ན།། རེ་ཞིག་གཅིག་པུའི་བློ་དེ་ཉིད། ། སྣ་ཚོགས་སུ་ནི་ཇི་ལྟར་སྣང༌།། ༢༠༨ ཞེས་སྨོས་ཏེ། གལ་ཏེ་གཞན་དག་ན་རེ། ཁྱེད་སྣ་ཚོགས་གཅིག་པའི་རང་བཞིན་མིན་ཅེས་སྣ་ཚོགས་སུ་སྣང་བ་ཅན་གྱི་དོན་རྣམས་ལ་གཅིག་ཉིད་ཡིན་པ་མི་རིགས་ན།
འོ་ན་རེ་ཞིག་ཁྲ་བོ་འཛིན་པའི་གཅིག་པུའི་བློ་དེ་ཉིད་ཆོས་ཅན། སྣ་ཚོགས་སུ་ནི་ཇི་ལྟར་སྣང་སྟེ་མི་སྣང་བར་ཐལ། གཅིག་ཡིན་པའི་ཕྱིར། དེས་ན་མ་ངེས་སོ་ཞེ་ན། གཉིས་པ་བཤད་པ་ལ་གཉིས། ཆོས་ཐམས་ཅད་སྟོང་པ་ཉིད་ཀྱི་ལན། སྣ་ཚོགས་གཉིས་མེད་ཀྱི་ལན་ནོ། ། དང་པོ་ལ་ལྔ། ཆོས་ཐམས་ཅད་རང་བཞིན་མེད་པའི་སྒྲུབ་བྱེད་དགོད། གནོད་བྱེད་སྤང༌།
དེས་ན་སྟོང་པ་ཉིད་གྲུབ། སྟོང་པ་ཉིད་ཀྱི་འདོད་ཚུལ། དེ་ལ་རྩོད་པ་སྤང་བའོ། ། དང་པོ་ནི། ཇི་ལྟ་ཇི་ལྟར་དོན་བསམས་པ། ། དེ་ལྟ་དེ་ལྟར་རྣམ་བྲལ་ཞེས།། མཁས་པ་རྣམས་ཀྱིས་གང་གསུངས་པ། ། དེ་ནི་དངོས་སྟོབས་འོངས་པ་ཡིན།། ༢༠༩ ཅེས་སྨོས་ཏེ། ཤེས་པ་ལ་སྣ་ཚོགས་སུ་སྣང་བ་ཆོས་ཅན།
བདེན་པར་མེད་དེ། ཇི་ལྟ་ཇི་ལྟར་སྣ་ཚོགས་སུ་སྣང་བའི་དོན་རིག་གི་ཤེས་པ་ལ་རིགས་པས་བསམས་པ་ན་དོན་རིག་གི་ཤེས་པ་དེ་ལྟ་དེ་ལྟར་གྲུབ་བདེན་དུ་སྣང་བ་དང་རྣམ་པར་བྲལ་བའི་ཕྱིར་ཞེས་མཁས་པ་སངས་རྒྱས་པ་རྣམས་ཀྱིས་རྣམ་པར་ཤེས་པ་ནི་རྣམ་པར་ཤེས་པས་སྟོང་ངོ་ཞེས་སོགས་ཆོས་ཐམས་ཅད་སྟོང་པ་ཉིད་དུ་གང་གསུངས་པ་དེ་ནི་ཤིན་ཏུ་རིགས་ཏེ། དངོས་པོའི་སྟོབས་ཀྱིས་འོངས་ཤིང་གྲུབ་པ་ཡིན་པའི་ཕྱིར་རོ།། གལ་ཏེ་གཅིག་དང་དུ་མའི་རྣམ་པར་རྟོག་པས་སྣང་བ་ཉིད་མེད་པར་ཇི་ལྟར་འགྱུར་ཏེ། དེ་ནི་མེད་པར་བཏགས་ཀྱང་སྣང་བ་ཁོ་ནའོ་ཞེ་ན། སྒྱུ་མ་དང་སྨིག་རྒྱུ་ལ་སོགས་པ་སྣང་བ་ལྟར་མེད་ཀྱང་སྐྱོན་མེད་དོ་ཞེས་རྒྱན་གྱིས་སོ།། འདིས་ནི་རྣམ་པར་ཤེས་པ་ཡང་རང་བཞིན་མེད་པར་གཏན་ལ་ཕབ་པས། རྣམ་པར་ཤེས་པ་སྨྲ་བའི་མཐར་ཐུག་གི་གྲུབ་པའི་མཐའ་ལ་གནོད་པའི་ཕྱིར། བསྟན་བཅོས་འདིའི་མཐར་ཐུག་གི་དགོངས་པ་རྣམ་པར་ཤེས་པ་སྨྲ་བའི་ལུགས་སུ་འདོད་པ་རྣམས་གཞུང་འདིས་བཀག་པ་ཡིན་ནོ།། ལྷ་དབང་བློས།
འདིའི་སྔ་འགྲེལ་དུ། ìརྣམ་པ་དེ་དོན་དམ་པར་འདོད་པ་གང་ཡིན་པ་དེ་ལ་སྐྱོན་འདི་ཡིན་གྱི། ངའི་ལ་ནི་མ་ཡིན་ཏེ། དེ་ལྟར་མི་འདོད་པ་ཉིད་ཀྱི་ཕྱིར་རོ།། î ཞེས་གསུངས་པས་གཞུང་འདི་རྣམས་བརྫུན་པ་ལ་སྦྱོར་བར་མཛད་དོ།། གཉིས་པ་གནོད་བྱེད་སྤང་བ་ནི། གཅིག་ལ་སྣ་ཚོགས་དེ་ཅིར་འགྱུར།། ཞེས་སྨོས་ཏེ། ཤེས་པ་གཅིག་ལ་དོན་སྣ་ཚོགས་སུ་སྣང་བ་དེ་སྣང་བ་ལྟར་དུ་བདེན་ན་ཅིར་འགྱུར་ཏེ། སྐྱོན་མེད་པར་ཐལ།
སྣ་ཚོགས་སུ་སྣང་བའི་ཕྱིར་ཞེ་ན། བཤད་པ། བློ་དེ་ལ་ཡང་མི་འགྱུར་རོ།། གལ་ཏེ་དོན་རྣམས་བདག་ཉིད་འདིར། ། འདོད་ན་དེ་ལ་ངས་ཅི་བྱ།། ༢༡༠ ཞེས་སྨོས་ཏེ། སྣ་ཚོགས་སུ་སྣང་བའི་བློ་གཅིག་པོ་དེ་ལ་སྣང་བ་དེ་ཡང་བློ་གཅིག་གི་རྣམ་པར་ཡིན་པའི་ཕྱིར། སྣང་བ་ལྟར་དུ་ཕྱི་རོལ་གྱི་དོན་དུ་མར་མི་འགྱུར་རོ། ། ཁྱབ་སྟེ། གཅིག་དང་སྣ་ཚོགས་འགལ་བའི་ཕྱིར་རོ། །
དེ་ལྟར་གནོད་བྱེད་ཀྱི་རིགས་པ་མཐོང་ཡང་གལ་ཏེ་ཁྱེད་བློ་ལ་དོན་སྣ་ཚོགས་སུ་སྣང་བ་རྣམས་སྣང་བ་ལྟར་ཕྱི་རོལ་གྱི་དོན་དུ་བདེན་པའི་བདག་ཉིད་འདིར་ནན་གྱིས་འདོད་ན་རིགས་པ་ཁས་མི་ལེན་པ་དེ་ལ་སངས་རྒྱས་པ་ངས་ཅི་ཞིག་བྱ་སྟེ་བྱར་མེད་དོ་ཞེས་རྒྱན་གྱིས་སོ།། ལྷ་དབང་བློས། ìའོན་ཀྱང་བློ་ལ་དོན་སྣ་ཚོགས་སུ་སྣང་བ་རྣམས་སྣང་བ་ལྟར་ཕྱི་རོལ་གྱི་དོན་བདེན་པའི་བདག་ཉིད་འདིར་འདོད་ན་དེ་ལ་ངས་ཅི་ཞིག་བྱ་སྟེ་དེ་ལྟར་འགྱུར་རོ་སྙམ་དུ་དགོངས་སོ།།

î ཞེས་གསུངས་ཏེ་སྔ་མ་ཉིད་ལེགས་སོ།། གསུམ་པ་དེས་ན་སྟོང་པ་ཉིད་དུ་གྲུབ་པ་ནི། དེ་ཕྱིར་དོན་དང་ཤེས་པ་ལ། ། རགས་སྣང་ཡོད་མིན་དེ་བདག་ཉིད།། གཅིག་ལ་བཀག་པ་ཉིད་ཕྱིར་དང༌། ། མང་པོ་ལ་ཡང་ཡོད་མ་ཡིན།། ༢༡༡ ཅེས་སྨོས་ཏེ། སྟོང་པ་ཉིད་དུ་གྲུབ་པ་དེའི་ཕྱིར་གཟུང་བའི་དོན་དང་འཛིན་པའི་ཤེས་པ་ལ་རགས་པར་སྣང་བ་ཆོས་ཅན། སྣང་བ་ལྟར་རགས་པར་བདེན་པར་ཡོད་པ་མིན་ཏེ། ཡན་ལག་ཅན་གྱི་རྫས་གཅིག་ལ་རགས་པ་དེའི་བདག་ཉིད་དུ་བདེན་པ་ནི་སྔར་བཀག་པ་ཉིད་ཀྱི་ཕྱིར་དང༌། རྡུལ་ཕྲ་རབ་མང་པོ་ལ་ཡང་རགས་པར་སྣང་བ་བདེན་པར་ཡོད་པ་མ་ཡིན་པའི་ཕྱིར་རོ།།
གལ་ཏེ་ཕྱི་རོལ་གྱི་དོན་མེད་པ་བདེན་མོད། ཤེས་པ་ལ་གཉིས་སུ་སྣང་བ་དོན་དམ་པར་ཡོད་ཅེ་ན། བཤད་པ། ཡོངས་གཅོད་ནང་ཡིན་ཕྱི་རོལ་ལྟར། ། གནས་པ་འདི་ནི་ཆ་གཞན་ཡིན།། ཐ་དད་མེད་ཅན་ཤེས་པ་ཡི། ། ཐ་དད་སྣང་བ་བསླད་པ་ཡིན།། ༢༡༢ ཅེས་སྨོས་ཏེ། གཉིས་སྣང་གི་ཤེས་པ་ནི་ཡང་དག་པར་ན་གཉིས་སུ་སྣང་བ་ལྟར་བདེན་པ་མ་ཡིན་ཏེ། ཤེས་པའི་བདག་ཉིད་གཅིག་པུ་ཡོངས་སུ་གཅོད་ཅིང་མྱོང་བ་ནི་ནང་ཡིན་པའི་ཕྱིར་དང༌།
ཕྱི་རོལ་ལྟར་གནས་པའི་གཉིས་སྣང་འདི་ནི་མ་འཁྲུལ་བའི་སྣང་བ་ལས་ཆ་གཞན་བྱིས་པ་སོ་སོའི་སྐྱེ་བོ་རྣམས་ཀྱི་འཁྲུལ་སྣང་ཡིན་པའི་ཕྱིར་དང༌། ཐ་དད་མེད་པ་ཅན་གྱི་ཤེས་པའི་གཟུང་བ་དང་འཛིན་པ་ཐ་དད་དུ་སྣང་བ་གང་ཡིན་པ་དེ་ཡང་མ་རིག་པའི་འཁྲུལ་རྒྱུས་བསླད་པ་ཡིན་པའི་ཕྱིར། དཔེར་ན་རབ་རིབ་མཐོང་བ་བཞིན་ནོ། ། དེའི་གཞུང་འཛུགས་པར་བྱ་བའི་ཕྱིར། དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན།། དེ་ཕྱིར་གཉིས་སྟོང་གང་ཡིན་པ། ། དེ་ནི་དེའི་ཡང་དེ་ཉིད་ཡིན།། ༢༡༣ ཅེས་སྨོས་ཏེ། ཤེས་པའི་བདག་ཉིད་གཅིག་པུ་དེ་ལ་གཉིས་སུ་སྣང་བ་ཆོས་ཅན།
གཟུང་བ་དང་འཛིན་པ་གཉིས་ཀའང་ཉམས་པར་འགྱུར་བ་ཡིན་ཏེ། གཅིག་གཟུང་བ་ནི་མེད་པར་གྱུར་པས་ཀྱང་སྟེ་གཟུང་འཛིན་ཕན་ཚུན་བལྟོས་པའི་ཕྱིར་རོ། ། དེས་ན་སྟོང་པ་ཉིད་འབའ་ཞིག་ལུས་པ་ཡིན་ནོ། ། གཟུང་འཛིན་མེད་པའི་ཤེས་པ་ཡིན་པ་དེའི་ཕྱིར། གཟུང་བ་དང་འཛིན་པ་གཉིས་ཀྱིས་སྟོང་པའི་ཤེས་པ་གང་ཡིན་པ་དེ་ནི་གཟུང་བའི་ཡུལ་གྱི་དེ་ཁོ་ན་ཉིད་ཡིན་པར་མ་ཟད་ཤེས་པ་དེའི་ཡང་དེ་ཁོ་ན་ཉིད་ཡིན་ན་ཞེས་རྒྱན་གྱིས་སོ།། བཞི་པ་སྟོང་པ་ཉིད་ཀྱི་འདོད་ཚུལ་ནི། དངོས་རྣམས་ཐ་དད་གནས་པ་འདི། ། དེ་ཐ་དད་ལ་བརྟེན་པ་ཡིན།། དེ་ནི་བསླད་པ་ཉིད་ཡིན་ན། ། དེ་དག་ཐ་དད་ཀྱང་བསླད་འགྱུར།།
༢༡༤ གཟུང་དང་འཛིན་པའི་རྣམ་པ་ལས། ། མཚན་ཉིད་གཞན་ནི་ཡོད་མ་ཡིན།། དེས་ན་མཚན་ཉིད་སྟོང་པའི་ཕྱིར། ། རང་བཞིན་མེད་པར་རབ་ཏུ་བཤད།། ༢༡༥ ཅེས་སྨོས་ཏེ། འདིར་དབུ་མ་པ་དང་རྣམ་པར་ཤེས་པ་སྨྲ་བ་དང་ཕྱི་དོན་སྨྲ་བ་རྣམས་ཀྱིས་ཀྱང་སྟོང་པ་ཉིད་སྟོན་པར་བྱེད་དེ། དེ་ཡང་སངས་རྒྱས་པ་ཐམས་ཅད་དངོས་པོ་ནི་གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌།
རྣམ་པར་ཤེས་པ་སྟེ་ཕུང་པོ་ལྔ་པོ་འདི་ཙམ་ཡིན་པར་འདོད་ལ། དེ་དག་སྟོང་པ་ཉིད་དུ་བསྒྲུབ་པ་ནི་ཕུང་པོ་ལྔའི་དངོས་པོ་རྣམས་ཐ་དད་དུ་གྲུབ་ཅིང་གནས་པ་འདི་ནི་བློ་འཁྲུལ་བ་དེ་ལ་ཐ་དད་དུ་སྣང་བ་ལ་བརྟེན་པ་ཡིན་ལ། གཉིས་སྣང་གི་བློ་དེ་ནི་བསླད་པ་ཉིད་ཡིན་པའི་ཕྱིར་ན། གཟུགས་སོགས་ཕུང་པོ་དེ་དག་ཐ་དད་དུ་སྣང་ཡང་མ་རིག་པས་བསླད་པ་ལས་དེ་ལྟར་དུ་འགྱུར་གྱི། ཐ་དད་དུ་བདེན་པར་མེད་དེ། བློ་ལ་ཐ་དད་དུ་སྣང་བ་ཙམ་གྱིས་བདེན་པར་མི་འགྲུབ་པའི་ཕྱིར་རོ། ། དེར་མ་ཟད་ཕུང་པོའི་མཚན་ཉིད་ཀྱང་བདེན་པར་མེད་དེ། ཡུལ་སོ་སོར་རྣམ་པར་རིག་པས་ན་རྣམ་པར་ཤེས་པ་དང༌། མངོན་པར་འདུ་བྱེད་པས་ན་འདུ་བྱེད་དང༌། མྱོང་བས་ན་ཚོར་བ་དེ་ཡུལ་ཅན་དང༌།
གཟུགས་སུ་རུང་བས་ན་གཟུགས་ཏེ་ཡུལ་ཡིན་ལ། དེ་ལྟར་གཟུང་བ་དང་འཛིན་པའི་རྣམ་པ་ལས་ཕུང་པོ་ལྔའི་མཚན་ཉིད་གཞན་ནི་ཡོད་པ་མ་ཡིན་པ་དེས་ན། ཕུང་པོ་ལྔ་ནི་རང་རང་གི་མཚན་ཉིད་ཀྱིས་སྟོང་ངོ༌། ། རང་རང་གི་མཚན་ཉིད་ཀྱིས་སྟོང་པ་དེའི་ཕྱིར། བཅོམ་ལྡན་འདས་ཀྱི་མདོ་ལས་ཀྱང་ཕུང་པོ་ལྔ་ནི་རང་བཞིན་མེད་པར་རབ་ཏུ་བཤད་པ་ཡིན་ནོ།། ཕྱི་རོལ་གྱི་དོན་ཁས་བླངས་ཀྱང་རང་བཞིན་མེད་པར་བསྟན་པའི་ཕྱིར། ཕུང་པོ་ལ་སོགས་བྱེ་བྲག་གིས། ། མཚན་ཉིད་ཐམས་ཅད་བྱེད་པ་ཡི།། ཁྱད་པར་ཅན་དེའང་དེ་ཉིད་མིན། ། དེས་ཀྱང་དེ་དག་མཚན་ཉིད་བྲལ།།
༢༡༦ ཞེས་སྨོས་ཏེ། གང་གི་ཕྱིར་ཕུང་པོ་སྐྱེ་མཆེད་དང་ཁམས་ལ་སོགས་པའི་བྱེ་བྲག་གིས་སྤུངས་པ་དང་སྐྱེ་བའི་སྒོ་དང་རིགས་ལ་སོགས་པའི་མཚན་ཉིད་ཐམས་ཅད་བྱེད་པའི་ཁྱད་པར་ཅན་དེའང་དེ་ཁོ་ན་ཉིད་དུ་ན་སྤུངས་པ་དང༌། སྐྱེ་བའི་སྒོ་དང༌། རིགས་ལ་སོགས་པའི་མཚན་ཉིད་དུ་གྲུབ་པ་མིན་པ་དེའི་ཕྱིར། རྒྱུ་མཚན་དེས་ཀྱང་ཕུང་ཁམས་སྐྱེ་མཆེད་དེ་དག་རང་རང་གི་མཚན་ཉིད་དང་བྲལ་ལོ།། ལྔ་པ་དེ་ལ་རྩོད་པ་སྤང་བ་ནི། གཞན་དག་ན་རེ། དེ་ལྟར་ཡིན་ན་བཅོམ་ལྡན་འདས་ཀྱིས་ཆོས་ཐམས་ཅད་སྟོང་པ་ཉིད་དུ་ཐུགས་སུ་ཆུད་པའི་ཕྱིར་གཟུགས་སོགས་ཕྱི་རོལ་གྱི་དོན་སྟོན་པར་མཛད་མི་རིགས་སོ་ཞེ་ན། བཤད་པ། མ་རིག་གིས་བསླད་བདག་ཉིད་ལ། །
ཇི་ལྟའི་རང་རྐྱེན་ལ་བལྟོས་ནས།། རྣམ་རིག་དེ་བཞིན་མིན་རྣམ་པ། ། སྐྱེ་འགྱུར་རབ་རིབ་ལ་སོགས་བཞིན།། ༢༡༧ ཕ་རོལ་མཐོང་མིན་ཐམས་ཅད་ཀྱིས། ། དེ་ཉིད་དེ་ནི་རིག་མ་ཡིན།། གཟུང་དང་འཛིན་པའི་བསླད་པ་དག ། མེད་ན་དེ་ནི་མེད་ཕྱིར་རོ།། ༢༡༨ ཞེས་སྨོས་ཏེ། ཉོན་མོངས་པ་ཅན་གྱི་མ་རིག་པ་དེ་དག་གིས་བསླད་པའི་བདག་ཉིད་ཅན་བྱིས་པ་སོ་སོའི་སྐྱེ་བོ་རྣམས་ལ་ཕྱི་རོལ་གྱི་དོན་བསྟན་པ་ཆོས་ཅན། རྒྱུ་མཚན་ཡོད་དེ།
ཇི་ལྟར་སྣང་བ་དེ་ལྟར་བག་ཆགས་ཀྱི་རྒྱུད་ཡོངས་སུ་གྱུར་པའི་རང་གི་རྐྱེན་ལ་བལྟོས་ནས་ཕྱི་རོལ་གྱི་དོན་དུ་སྣང་བའི་རྣམ་རིག་དེ་བཞིན་ཉིད་མིན་པའི་རྣམ་པ་ཅན་སྐྱེ་བར་འགྱུར་བས་དེའི་ངོ་བོར་དེ་སྐད་དུ་བསྟན་པའི་ཕྱིར། མ་རིག་པའི་བག་ཆགས་ཀྱིས་ཕྱི་རོལ་གྱི་དོན་མེད་བཞིན་དུ་སྣང་བ་ནི་རབ་རིབ་ལ་སོགས་པས་སྐྲ་ཤད་ལ་སོགས་པ་མེད་པར་ཡང་མཐོང་བ་བཞིན་ནོ།། གཞན་ཡང་ཕ་རོལ་མཆོག་མཐོང་བ་མིན་པའི་སོ་སོའི་སྐྱེ་བོ་ཐམས་ཅད་ཀྱིས་དེ་ཁོ་ན་ཉིད་མཐར་ཐུག་པ་དེ་ནི་རིག་པ་མ་ཡིན་ཏེ། གཟུང་བ་དང་འཛིན་པར་སྣང་བས་བསླད་པའི་ཕྱིར། ཁྱབ་སྟེ། གཟུང་བ་དང་འཛིན་པར་སྣང་བས་བསླད་པ་དག་མེད་ན་དེ་ཁོ་ན་ཉིད་མ་མཐོང་བའི་འཁྲུལ་བ་དེ་ནི་མེད་པར་འགྱུར་བའི་ཕྱིར་རོ།། དེའི་གཞུང་འཛུགས་པའི་ཕྱིར། དེས་དེ་ཉིད་དོན་བཏང་སྙོམས་ཅན། ། གླང་ཆེན་གཟིགས་སྟངས་ཉིད་མཛད་ནས། ། འཇིག་རྟེན་ཐུགས་ནི་འབའ་ཞིག་གིས། །
ཕྱི་རོལ་སྤྱོད་ལ་འཇུག་པར་མཛད།། ༢༡༩ ཅེས་སྨོས་ཏེ། ཕྱི་རོལ་བསྒྲུབ་པའི་ཕྱིར་བཅོམ་ལྡན་འདས་ཀྱིས་ཕྱི་རོལ་བསྟན་པ་ནི་མ་ཡིན་ཏེ། སངས་རྒྱས་བཅོམ་ལྡན་འདས་དེས་དེ་ཁོ་ན་ཉིད་གཟིགས་ཀྱང་དོན་དེ་ཉིད་བཏང་སྙོམས་ཅན་དུ་མཛད་ནས་གླང་པོ་ཆེ་ཆེན་པོའི་གཟིགས་སྟངས་ཀྱིས་དེ་ཁོ་ན་ཉིད་གཟིགས་ཀྱང༌། མ་གཟིགས་པ་ལྟར་མཛད་ནས་འཇིག་རྟེན་པ་རྣམས་བདག་མེད་པའི་ལམ་ལ་གཞུག་པའི་ཐུགས་ནི་འབའ་ཞིག་གིས་ཕྱི་རོལ་གྱི་དོན་ལ་མངོན་པར་ཞེན་པའི་ངོར་དེ་དང་མཐུན་པའི་ཕྱི་རོལ་གྱི་དོན་ཡོད་པའི་སྤྱོད་པ་ལ་འཇུག་པར་མཛད་པའི་ཕྱིར་ཏེ། ཇི་ལྟར་སྣང་བ་ཉིད་རྟོགས་པར་གྱིས་ཤིག ཇི་ལྟར་སྣང་བ་ལས་བཟློག་པར་འཛིན་པར་མ་བྱེད་ཅེས་ཕྱི་རོལ་བསྟན་པས་ཟབ་མོ་སྟོང་པ་ཉིད་ལ་སྐྲག་པ་སྤངས་ཏེ་རིམ་གྱིས་འཇུག་པའི་ཕྱིར་རོ། ། བརྫུན་གསུང་བར་ཡང་མི་འགྱུར་ཏེ། སྣང་ཙམ་ཡོད་པ་ལྟར་སྣང་བའི་ཕྱིར་དང༌། བརྫུན་གསུང་བའི་རྒྱུ་མི་མངའ་བའི་ཕྱིར་རོ། །
སེམས་ཙམ་ཡང་བཀག་ནས་ཟབ་མོ་སྟོང་པ་འབའ་ཞིག་སྟོན་པའི་ཚུལ་དུ་བཤད་པ་ནི་རྒྱན་གྱིའོ།། སློབ་དཔོན་ལྷ་དབང་བློ་ལ་སོགས་པ་ནི། ìཤེས་རབ་ཀྱི་ཕ་རོལ་ཏུ་ཕྱིན་པ་ལས་རང་བཞིན་མེད་པ་དང་སྐྱེ་བ་མེད་པར་གསུངས་པ་ཡང་ཀུན་བཏགས་ལ་ཡིན་གྱི། རྣམ་པར་ཤེས་པ་གཞན་དབང་ནི་མི་བཟུང་ངོ༌།། î ཞེས་སེམས་ཙམ་དུ་བཞེད་དོ།། གཉིས་པ་སྣ་ཚོགས་གཉིས་མེད་ཀྱི་ལན་བཤད་པ་ལ་གཉིས། ཤེས་པའི་སྣ་ཚོགས་གཉིས་མེད་དུ་བསྟན། དེ་དོན་ལ་མི་མཚུངས་པའོ། ། དང་པོ་ནི། ཤེས་པ་སྔོ་སོགས་སྣ་ཚོགས་པ། །
ཤེས་པའི་ཁྱད་པར་གཞན་བརྟེན་མིན།། མཐོང་ནུས་མ་ཡིན་་་་་་་་་་་་་་་༌།། ཅེས་སྨོས་ཏེ། སྣ་ཚོགས་གཉིས་མེད་ཀྱི་ཤེས་པ་ཁས་བླངས་ནས་ཤེས་པ་ལ་སྔོ་སོགས་སྣ་ཚོགས་སུ་སྣང་བ་ཆོས་ཅན། ཤེས་པ་གཅིག་གི་ཁྱད་པར་ཡིན་གྱི། གཞན་རྫས་ཐ་དད་ལ་བརྟེན་པ་མེད་དེ། དེ་ལྟར་ཡོད་ན་རྣམ་པ་རྣམས་སྔོན་པོ་སྤངས་པའི་སེར་པོ་སོགས་ཡན་གར་དུ་རང་མཐོང་དགོས་པ་ལས་དེ་ལྟར་མཐོང་བར་ནུས་པ་མ་ཡིན་པའི་ཕྱིར་རོ། ། གལ་ཏེ་འདི་སྔོན་པོའོ་སེར་པོའོ་ཞེས་རྣམ་པ་རྣམས་སོ་སོར་མཐོང་ངོ་ཞེ་ན། བཤད་པ། ་་་་་་་་་་་་་ དེ་ཡི་ཚེ། །
རྣམ་དབྱེ་དོན་ལ་འཇུག་པར་འགྱུར།། ༢༢༠ ཤེས་གང་ཇི་ལྟར་མཐོང་བ་དེ། ། དེ་ལྟ་ཉིད་དུ་མྱོང་བ་ཡིན།། དེ་ལྟར་སེམས་ཀྱི་རྣམ་པ་ནི། ། སྣ་ཚོགས་གཅིག་གི་ངོ་བོར་འགྱུར།། ༢༢༡ ཞེས་སྨོས་ཏེ། མིག་ཤེས་ལ་ཁྲ་བོར་སྣང་བ་དེའི་ཚེ་བློ་གཞན་གྱིས་སྔོ་སེར་སོ་སོར་རྣམ་པར་དབྱེ་བ་ཆོས་ཅན། ཤེས་པའི་སྣ་ཚོགས་རྫས་ཐ་དད་དུ་དབྱེ་བ་མ་ཡིན་ཏེ། འདི་ནི་སྔོན་པོའོ་སེར་པོའོ་ཞེས་རྣམ་དབྱེ་དོན་ལ་ཞེན་ནས་འཇུག་པར་འགྱུར་བའི་ཕྱིར་རོ། ། དེའི་ཕྱིར་ཤེས་པ་གཅིག་ཉིད་གང་ལ་ཇི་ལྟར་སྣ་ཚོགས་སུ་སྣང་བའི་རྣམ་པ་དེ་ཆོས་ཅན།
སྔོན་པོ་མེད་པར་སེར་པོ་མཐོང་བ་ལྟར་སོ་སོར་འཛིན་པ་མིན་ཏེ། སྣ་ཚོགས་གཅིག་ཏུ་དབྱེ་བར་མི་ནུས་པ་དེ་ལྟ་བུ་ཉིད་དུ་མྱོང་བ་ཡིན་པའི་ཕྱིར་རོ། ། དེའང་སྔོན་པོའི་རྣམ་པ་སྤངས་པའི་སེར་པོའི་རྣམ་པ་མཐོང་བར་མི་ནུས་ལ། སེར་པོའི་རྣམ་པ་སྤངས་པའི་སྔོན་པོའི་རྣམ་པ་ཡང་མཐོང་བར་མི་ནུས་པ་དེ་ལྟར་སེམས་ཀྱི་རྣམ་པ་ནི་སྣ་ཚོགས་སུ་སྣང་བ་ཆོས་ཅན། རྫས་གཅིག་གི་ངོ་བོར་འགྱུར་ཏེ། ཤེས་པ་རྫས་གཅིག་གི་རྣམ་པ་ཡིན་པའི་ཕྱིར་རོ།། གཉིས་པ་དེ་དོན་ལ་མི་མཚུངས་པ་ནི། རས་སོགས་གཟུགས་ནི་གཅིག་ཡིན་ན། ། དེ་བཞིན་རྣམ་དབྱེ་མེད་པར་འགྱུར།། ཐ་དད་ཅན་ནི་རྣམ་བསལ་བ། །
ཐ་དད་མེད་པ་གཞན་མཐོང་མེད།། ༢༢༢ ཅེས་སྨོས་ཏེ། ཤེས་པའི་སྣ་ཚོགས་གཉིས་སུ་མེད་པ་ལྟར་རས་དང་སྟན་ཁྲ་བོ་ལ་སོགས་པའི་གཟུགས་ནི་གཅིག་ཡིན་ན་རས་སོགས་ཀྱི་ཁྲ་བོ་ཆོས་ཅན། བློའི་སྣ་ཚོགས་ཀྱི་རྣམ་པ་དེ་བཞིན་དུ་རྣམ་པའི་དབྱེ་བ་མེད་པར་སྣ་ཚོགས་སུ་འགྱུར་བར་ཐལ། རགས་པ་རྫས་གཅིག་ཡིན་པའི་ཕྱིར། ཐལ་བ་ལས་རགས་པ་རྫས་གཅིག་མ་ཡིན་ཏེ། འདི་ནི་སྔོན་པོའོ་སེར་པོའོ་ཞེས་སོ་སོར་རྣམ་པར་དབྱེ་ནས་འཛིན་པར་འགྱུར་བའི་ཕྱིར་རོ།། གལ་ཏེ་ཡན་ལག་སོ་སོར་ཕྱེ་བ་ཡིན་གྱི། ཡན་ལག་ཅན་ནི་མ་ཡིན་ནོ་ཞེ་ན། ཁྲ་འཛིན་མིག་ཤེས་ཆོས་ཅན།
ཕན་ཚུན་ཐ་དད་པ་ཅན་གྱི་ཡན་ལག་སྔོ་སོགས་ནི་རྣམ་པར་བསལ་ཞིང་བོར་ནས་ཐ་དད་མེད་པའི་ཡན་ལག་ཅན་གྱི་ཁྲ་བོ་གཞན་ཡོད་པ་མིན་ཏེ། ཡན་ལག་ཅན་གྱི་ངོ་བོ་ཁྲ་བོ་དེ་འདྲ་བ་ཡན་ལག་ལས་གཞན་དུ་མཐོང་བ་མེད་པའི་ཕྱིར་རོ།། གསུམ་པ་དུ་མ་གཅིག་ཅར་འཛིན་པ་དཔེས་བསྟན་པ་ནི། གལ་ཏེ་དབང་པོ་ལ་སོགས་བཞིན། ། ཁྱད་པར་སྐྱེས་གྱུར་མང་པོ་དག། གཅིག་ཅར་བློ་ཡི་རྒྱུར་འགྱུར་ཡང༌། ། འགལ་བ་དག་ནི་ཅི་ཞིག་ཡོད།། ༢༢༣ ཅེས་སྨོས་ཏེ། ཁྱེད་ཀྱི་རྡུལ་དུ་མ་འདུས་པའི་ཡན་ལག་ཅན་མེད་ན་དབང་ཤེས་ཀྱིས་རྡུལ་དུ་མ་མི་འཛིན་པར་སྨྲས་པ་དེ་ལ་ཡང་གལ་ཏེ་རྡུལ་ཕྲ་རབ་མང་པོ་ཚོགས་པ་དག་ཆོས་ཅན། གཅིག་ཅར་དབང་བློའི་རྒྱུར་འགྱུར་ཡང་འགལ་བ་དག་ནི་ཅི་ཞིག་ཡོད་དེ་མེད་པར་ཐལ།
རེ་རེ་ནས་དབང་ཤེས་མི་བསྐྱེད་ཀྱང་རྡུལ་ཚོགས་པའི་རྐྱེན་ལས་དབང་ཤེས་ཀྱི་གཟུང་ཡུལ་རགས་པ་ཁྱད་པར་ཅན་དུ་སྐྱེས་པར་གྱུར་པའི་ཕྱིར། དཔེར་ན་ཁྱེད་ཀྱི་ལུགས་ལ་དབང་པོ་དང་བདག་ཡིད་ལ་སོགས་པ་ཐ་དད་པས་ཤེས་པ་བསྐྱེད་པར་འདོད་པ་དེ་བཞིན་ནོ།། གལ་ཏེ་རྡུལ་དུ་མ་ཚོགས་པ་དེ་རྒྱུ་ཡིན་ཀྱང་ཡུལ་མིན་ནོ་ཞེ་ན། བཤད་པ། རྒྱུ་ཡི་དངོས་པོ་མ་གཏོགས་པ། ། གཟུང་བ་ཞེས་བྱ་གཞན་ཅིའང་མེད།། དེ་ལ་བློ་ནི་གང་དུ་སྣང༌། ། དེ་ནི་དེ་ཡི་གཟུང་བར་བརྗོད།། ༢༢༤ ཅེས་སྨོས་ཏེ། དབང་ཤེས་ཀྱི་དམིགས་རྐྱེན་ཆོས་ཅན།
དབང་ཤེས་ཀྱི་གཟུང་ཡུལ་ཡིན་ཏེ། དབང་ཤེས་ལ་རང་འདྲའི་རྣམ་པ་ཇི་ལྟ་བར་དངོས་སུ་གཏོད་བྱེད་ཡིན་པའི་ཕྱིར་ རོ། ། ཁྱབ་སྟེ། རྣམ་པ་གཏོད་བྱེད་ཀྱི་རྒྱུའི་དངོས་པོ་མ་གཏོགས་པའི་གཟུང་བ་ཞེས་བྱ་བ་གཞན་ཅིའང་མེད་དོ།། འོ་ན་དབང་པོའང་ཡུལ་དུ་འགྱུར་རོ་ཞེ་ན། མ་ཡིན་ཏེ། རྐྱེན་གསུམ་ཡོད་པ་དེ་ལ་དབང་བློ་ནི་ཡུལ་གང་དང་གང་དུ་སྣང་བའི་རྣམ་པ་གཏོད་བྱེད་དེ་ནི་དབང་བློ་དེ་ཡི་དམིགས་པའི་རྐྱེན་ནམ་གཟུང་བར་བརྗོད་པའི་ཕྱིར་རོ།། ཡན་ལག་དུ་མ་དང་ཡན་ལག་ཅན་གཅིག་ཅར་མི་འཛིན་པར་ཐལ་བ་ནི། ཇི་ལྟར་རང་གི་ཡན་ལག་བཅས། ། གཅིག་ཅར་ཡན་ལག་ཅན་གཟུང་ཡིན།།
ལྐོག་ཤལ་སོགས་མཐོང་མེད་པར་ནི། ། བ་ལང་ཤེས་པ་མཐོང་བ་མེད།། ༢༢༥ ཅེས་སྨོས་ཏེ། བ་ལང་འཛིན་པའི་མངོན་སུམ་གྱིས་ཇི་ལྟར་ན་བ་ལང་རང་གི་ཡན་ལག་ལྐོག་ཤལ་སོགས་དུ་མ་དང་བཅས་པ་གཟུང་བ་ན་དེ་དང་གཅིག་ཅར་དུ་ཡན་ལག་ཅན་བ་ལང་གཟུང་བ་ཡིན་ཏེ་མིན་པར་ཐལ། དེ་དུ་མ་གཅིག་ཅར་མི་འཛིན་པའི་ཕྱིར། འདོད་པར་མི་ནུས་ཏེ། ལྐོག་ཤལ་ལ་སོགས་པ་ཡན་ལག་གཏན་མཐོང་བ་མེད་པར་ནི་བ་ལང་ཤེས་པའི་མངོན་སུམ་སྐྱེ་བ་མཐོང་བ་མེད་པའི་ཕྱིར་རོ། ། གཞན་དག་ན་རེ། གལ་ཏེ་ཡོན་ཏན་གཙོ་བོ་དག ། གཅིག་ཅར་རྟོགས་པར་འདོད་ན་ཡང༌།།
ཞེས་སྨོས་ཏེ། གལ་ཏེ་བ་ལང་འཛིན་པའི་མིག་ཤེས་ཀྱིས་ཡོན་ཏན་གྱི་གཙོ་བོ་ཡན་ལག་ཅན་དག་གིས་ཁྱད་པར་དུ་བྱས་པའི་རྭ་དང་ལྐོག་ཤལ་ལ་སོགས་པ་དུ་མ་གཅིག་ཅར་རྟོགས་ཤིང་འཛིན་པར་འདོད་ལ། རྡུལ་ཕྲན་རྣམས་ནི་རྫས་ཕན་ཚུན་ཁྱད་པར་དུ་བྱས་པ་མེད་ཅིང༌། ཡོན་ཏན་དང་གཙོ་བོར་གྱུར་པ་ཡང་མ་ཡིན་པས་གཅིག་ཅར་མི་འཛིན་ནོ་ཞེ་ན། ཡང་བཤད་པ། གཅིག་ཅར་ཡན་ལག་རྫོགས་འཛིན་མིན།། ཡོན་ཏན་ལ་སོགས་ལྡན་པའང་མིན།། ༢༢༦ ཅེས་སྨོས་ཏེ། འོ་ན་བ་ལང་འཛིན་པའི་མིག་ཤེས་ཆོས་ཅན། གཅིག་ཅར་རྭ་ལས་མ་གཏོགས་པའི་བ་ལང་གི་ཡན་ལག་རྫོགས་པར་འཛིན་པ་མིན་པར་ཐལ།
རྭ་ལས་མ་གཏོགས་པའི་ཡན་ལག་རྫོགས་པ་དུ་མ་དག་ཕན་ཚུན་ཁྱད་པར་དང་ཁྱད་པར་ཅན་དུ་མ་གྱུར་པའི་དུ་མ་ཡིན་པའི་ཕྱིར་དང༌། ཡན་ལག་ཅན་དེ་རྭས་ཁྱད་པར་དུ་བྱས་ནས་འཛིན་པའི་ཚེ་ཡན་ལག་ལྷག་མས་ཁྱད་པར་དུ་བྱས་ནས་འཛིན་མི་ནུས་པའི་ཕྱིར་རོ། ། རྣ་བ་ཉིད་དང་རྣ་བའི་ཡོན་ཏན་དང་བྱ་བ་གཡོ་འགུལ་ལ་སོགས་པ་ཆོས་ཅན། རྣ་བ་ལ་ལྡན་པའང་མིན་པར་ཐལ། རྣ་བ་དེའི་ཡོན་ཏན་གྱི་གཙོ་བོའི་རྫས་མ་ཡིན་གྱི་ཡན་ལག་ཡིན་པའི་ཕྱིར་རོ། ། དེ་དག་གི་གཞུང་འཛུགས་པར་བྱ་བའི་ཕྱིར། ཁྱད་པར་དང་ནི་ཁྱད་པར་ཅན། ། བརྗོད་པར་འདོད་པའི་གཞན་དབང་ཕྱིར།། ཡན་ལག་ཉིད་དུ་ཉེར་གཟུང་གང༌། ། དེ་ཉིད་ཀྱིས་ནི་དེ་འཛིན་འགྱུར།།
༢༢༧ ཞེས་སྨོས་ཏེ། བ་ལང་དང་ལྐོག་ཤལ་ཆོས་ཅན། ལྐོག་ཤལ་དེ་ཁྱད་པར་དང་ནི་བ་ལང་དེ་ཁྱད་པར་ཅན་དུ་དོན་དམ་པར་མ་གྲུབ་པར་ཐལ། ཁྱད་པར་དང་ཁྱད་པར་ཅན་དུ་བརྗོད་པར་འདོད་པའི་གཞན་དབང་གིས་བཏགས་པ་ཙམ་ཡིན་པའི་ཕྱིར། དེས་ན་བ་ལང་གི་ཁྱད་པར་དང་ཁྱད་པར་ཅན་འཛིན་པའི་ཤེས་པ་ཆོས་ཅན། གཅིག་ཅར་བ་ལང་གི་ཡན་ལག་རྫོགས་པར་མི་འཛིན་པར་ཐལ། ཡན་ལག་ཉིད་དུ་ཉེ་བར་བཟུང་བའི་ལྐོག་ཤལ་ལྟ་བུ་གང་ཡིན་པ་གཅིག་པོ་དེ་གཟུང་བ་ཉིད་ཀྱིས་ནི་ཡན་ལག་དེ་ཁྱད་པར་དུ་བྱས་ནས་འཛིན་པར་འགྱུར་གྱི། དེ་ལས་གཞན་ཡན་ལག་ལྷག་མས་ཁྱད་པར་དུ་བྱས་ནས་འཛིན་མི་ནུས་པའི་ཕྱིར་རོ།། ཐ་དད་མཐོང་ཡང་གཅིག་ཏུ་འཛིན་པར་ཐལ་བ་ནི། རང་གི་དངོས་པོ་གཞན་དག་ལས། །
ཐ་དད་མེད་ཕྱིར་ཡོན་ཏན་སོགས། ། ཐ་དད་བྱེད་པའང་མ་བཟུང་ཕྱིར། ། གཞན་གཞན་མཐོང་ཡང་བློ་གཅིག་འགྱུར།། ༢༢༨ ཞེས་སྨོས་ཏེ། གཞན་སྣམ་བུའི་ཡན་ལག་ཅན་དང་གཞན་བུམ་པའི་ཡན་ལག་ཅན་མཐོང་ཡང་ཆོས་ཅན། བུམ་པ་དང་སྣམ་བུའི་ཡན་ལག་ཅན་བློས་གཅིག་ཏུ་དམིགས་པར་འགྱུར་བར་ཐལ། བུམ་པ་རང་གི་ཡན་ལག་ཅན་གྱི་དངོས་པོ་དེ་གཞན་སྣམ་བུའི་ཡན་ལག་ཅན་དག་ལས་ཐ་དད་མེད་པའི་རྫས་གཅིག་པ་དེ་དམིགས་པའི་ཕྱིར། དེའང་ཚད་ཅེས་པའི་ཡོན་ཏན་དང་སྤྱི་དང་ལས་ལ་སོགས་པ་ཐ་དད་པར་བྱེད་པའི་སྒོ་ནས་ཐ་དད་དུ་འཛིན་དགོས་པ་ལས་ཡོན་ཏན་སོགས་ཐ་དད་དུ་བྱེད་པའང་མ་བཟུང་བའི་ཕྱིར། གལ་ཏེ་ཡང༌། ཡོན་ཏན་ལ་སོགས་ཁྱད་པར་ནི། །
གཟུང་ཕྱིར་དུ་མ་རྟོགས་འགྱུར་ན།། ཞེས་སྨོས་ཏེ། དེའང་མ་གྲུབ་སྟེ། སྔར་རྫས་བཟུང་ནས་ཕྱིས་ཡོན་ཏན་ལ་སོགས་ཁྱད་པར་རྣམས་ཀྱི་ནི་འབྲེལ་བ་བཟུང་བའི་ཕྱིར། དུ་མ་རྟོགས་པར་འགྱུར་རོ་ཞེ་ན། བཤད་པ། འགྱུར་མོད་དེ་ལྟར་ཡིན་ན་ཡང༌། ། འདི་དག་གི་འབྲེལ་འཆོལ་བར་འགྱུར།། ༢༢༩ ཞེས་སྨོས་ཏེ། ཡོན་ཏན་ལ་སོགས་པའི་སྒོ་ནས་ཐ་དད་པར་འཛིན་པར་འགྱུར་མོད།
དེ་ལྟར་ཡིན་ན་ཡང་བ་ལང་འཛིན་པའི་ཤེས་པ་ཆོས་ཅན། བ་ལང་གི་ཡན་ལག་ཅན་དང་ཡན་ལག་འདི་དག་གི་འབྲེལ་བ་འཆོལ་ནས་བ་ལང་གི་ཡན་ལག་ཅན་ལ་ཡན་ལག་ལྡན་པར་མི་འཛིན་པར་འགྱུར་བར་ཐལ། ཡན་ལག་ཅན་འཛིན་པས་ནི་ཡན་ལག་མ་བཟུང་ལ། ཡན་ལག་གཟུང་བའི་ཤེས་པས་ཀྱང་ཡན་ལག་ཅན་མ་བཟུང་བའི་ཕྱིར། གཅིག་ཅར་དུ་མ་འཛིན་པ་གྲངས་ཅན་རང་ལ་ཡང་གྲུབ་པ་ནི། སྒྲ་སོགས་དུ་མ་ཉིད་ཡིན་ཕྱིར། ། གཅིག་ཅར་དུ་མ་འཛིན་པར་གྲུབ།། བཀོད་པ་ཅན་ནི་མ་བཟུང་བར། ། བཀོད་པ་འཛིན་པར་མི་རུང་ཕྱིར།། ༢༣༠ ཞེས་སྨོས་ཏེ།
སྒྲ་སོགས་འཛིན་པའི་ཤེས་པ་ཆོས་ཅན། གཅིག་ཅར་དུ་མ་འཛིན་པར་ཐལ། སྒྲ་སོགས་བདེ་སྡུག་བཏང་སྙོམས་སམ། རྡུལ་མུན་སྙིང་སྟོབས་དུ་མ་ཉིད་འཛིན་པའི་དབང་ཤེས་ཡིན་པའི་ཕྱིར། དེས་ན་གཅིག་ཅར་དུ་མ་འཛིན་པ་གྲངས་ཅན་ཁྱེད་རང་ལ་ཡང་གྲུབ་བོ། ། ཁྱབ་སྟེ། བཀོད་པ་ཅན་བདེ་སོགས་ནི་མ་བཟུང་བར་བདེ་སོགས་ཀྱི་བཀོད་པར་གྱུར་པའི་སྒྲ་སོགས་འཛིན་པར་མི་རུང་བའི་ཕྱིར། དཔེར་ན་སོར་མོ་མ་བཟུང་བར་ཁུ་ཚུར་མི་འཛིན་པ་བཞིན་ནོ།། ལོག་ས་ཐ་དད་པའི་ལྡོག་པ་དུ་མ་དབང་ཤེས་ཀྱིས་མི་གཟུང་བ་ནི། ཆོས་ཅན་ཐམས་ཅད་ལས་ལྡོག་པ། །
གང་དང་གང་ལས་ལོག་དེ་ལ།། ཐ་དད་བརྟགས་པའི་ཐ་དད་ཅན། ། དེ་ནི་དུ་མའི་ངོ་བོ་ཉིད།། ༢༣༡ ཅེས་སྨོས་ཏེ། དུ་མའི་ངོ་བོ་ཆོས་ཅན་ནི། ། ཞེས་གསུངས་པའི་དོན་སྟོན་པས་དབང་ཤེས་རྟོག་མེད་ཡིན་ན། ལྡོག་པ་དུ་མའི་ཆོས་ཅན་འཛིན་པ་རྟོག་མེད་དུ་འགྱུར་རོ་ཞེ་ན། གང་གི་ཕྱིར་ཆོས་ཅན་སྒྲ་ལྟ་བུ་གཅིག་ནི་རང་མ་ཡིན་པའི་ཆོས་ཐམས་ཅད་ལས་ལྡོག་པས་ལོག་ས་གང་དང་གང་ལས་ལོག་པ་དེ་དང་དེ་ལས་ལྡོག་པའང་ཐ་དད་དུ་བརྟགས་པའི་ཐ་དད་ཅན་ཡིན་པ་དེའི་ཕྱིར། སྒྲ་ལྟ་བུ་གཅིག་པོ་དེ་ནི་སེལ་ངོར་ལྡོག་པ་དུ་མའི་ངོ་བོ་ཉིད་ཡིན་ནོ། ། གལ་ཏེ་དེ་དག་དབང་ཤེས་ཀྱིས་གཟུང་བ་ཡིན་ནོ་ཞེ་ན།
བཤད་པ། བརྟགས་པའི་རང་བཞིན་ཐ་དད་པ། ། སྣ་ཚོགས་སྣང་བ་དེ་དག་ནི།། རྟོག་པ་མེད་སེམས་སྣ་ཚོགས་མིན། ། རེས་འགའ་བ་ཡི་སྤྱོད་ཡུལ་མིན།། ༢༣༢ ཅེས་སྨོས་ཏེ། རྣམ་པར་བརྟགས་པའི་རང་བཞིན་གྱིས་ལྡོག་པ་ཐ་དད་པར་སྣང་བའི་ཕྱིར། རྟོག་པ་ལས་ལྡོག་པ་སྣ་ཚོགས་སུ་སྣང་བ་དེ་དག་ནི་རྟོག་པ་མེད་པའི་སེམས་ལ་སྣ་ཚོགས་སུ་སྣང་བ་མིན་ནོ། ། ཁྱབ་སྟེ། དབང་ཤེས་ནི་གཟུང་དོན་ལ་བརྟེན་ནས་ཡུལ་འཛིན་པ་རེས་འགའ་བ་ཡིན་པས་ལྡོག་པ་སྣ་ཚོགས་པ་ནི་དེའི་སྤྱོད་ཡུལ་དུ་རུང་བ་མིན་པའི་ཕྱིར་རོ།།
གསུམ་པ་སྤྱི་དབང་ཤེས་ཀྱི་ཡུལ་མ་ཡིན་པ་ལ་གཉིས། དངོས་དང༌། རྩོད་པ་སྤོང་བའོ། ། དང་པོ་ནི། གལ་ཏེ་དཀར་སོགས་ཡོད་གྱུར་ཀྱང༌། ། དབང་པོའི་སྤྱོད་ཡུལ་ཅི་འདྲ་བ།། དེ་ནི་སྒྲ་ཡིས་བརྗོད་མིན་ཏེ། ། ཤེས་པའི་རང་བཞིན་ཐ་དད་ཕྱིར།། ༢༣༣ ཞེས་སྨོས་ཏེ། གལ་ཏེ་སྒྲ་ཡི་ཡུལ་དཀར་པོའི་སྤྱི་དབང་ཤེས་ཀྱི་ཡུལ་དུ་ཡོད་ཅེ་ན།
དཀར་སོགས་ཀྱི་སྤྱི་ཡོད་པར་གྱུར་ཀྱང་སྦྱོར་བའི་རྟོག་པས་དབང་པོའི་ཤེས་པའི་སྤྱོད་ཡུལ་ཅི་འདྲ་བའི་དཀར་སོགས་དེ་ནི་སྒྲ་ཡིས་གསལ་བར་སྣང་ནས་བརྗོད་པ་མིན་ཏེ། མི་གསལ་བར་སྣང་བའི་ཕྱིར་དང༌། དབང་པོའི་ཤེས་པ་དང་བརྡ་སྦྱོར་རྟོག་པའི་རང་བཞིན་གཉིས་སྣང་ཡུལ་གསལ་བར་སྣང་བ་དང་མི་གསལ་བར་སྣང་བ་ཐ་དད་པའི་ཕྱིར་རོ། ། ཅི་སྟེ་ཡང༌།
བློ་རྣམས་དོན་གཅིག་ཉིད་ཡིན་ཡང༌། ། རྟེན་སྣ་ཚོགས་པས་དེར་འགྱུར་ན།། ཞེས་སྨོས་ཏེ། གལ་ཏེ་གཞན་དག་ན་རེ། དབང་ཤེས་དང་བརྡ་སྦྱོར་བའི་བློ་རྣམས་སྣང་ཡུལ་དོན་གཅིག་པ་ཉིད་ཡིན་ཀྱང་རྟེན་དབང་པོ་དང་སྒྲ་སོགས་སྣ་ཚོགས་ལ་བརྟེན་པས་སྣང་ཡུལ་གསལ་བར་སྣང་བ་དང་མི་གསལ་བར་སྣང་བ་དེར་འགྱུར་རོ་ཞེ་ན། བཤད་པ།
དེ་ནི་རྣ་བ་ལ་སོགས་སེམས། ། ཐ་དད་དོན་ཅན་དེ་གང་ལས།། ༢༣༤ སེམས་ཀྱི་རྟེན་ནི་གཞན་དང་གཞན། ། སྐྱེས་སུ་ཆུག་ཀྱང་གཅིག་ཉིད་ཀྱི།། དངོས་དེ་རང་བཞིན་སྣ་ཚོགས་སུ། ། སྣང་བ་དེ་ནི་གང་ལས་ཡིན།། ༢༣༥ ཅེས་སྨོས་ཏེ། དེ་ལྟར་ཡིན་ན་ད་ནི་རྣ་བ་སོགས་པ་ལྔ་ལ་བརྟེན་པའི་སེམས་རྣམས་ནི་ཆོས་ཅན། སྣང་ཡུལ་ཐ་དད་པའི་དོན་ཅན་དེ་ཉིད་གང་ལས་ཡིན་ཏེ་མི་རིགས་པར་ཐལ། རྟེན་སྣ་ཚོགས་ལ་བརྟེན་པའི་ཕྱིར།
གཞན་ཡང་དབང་ཤེས་དང་རྟོག་པའི་སེམས་ཀྱི་རྟེན་ནི་གཞན་དབང་པོ་དང་གཞན་སྒྲ་ལས་སྐྱེས་སུ་ཆུག་ཀྱང་དཀར་པོ་འཛིན་པའི་དབང་ཤེས་དང་རྟོག་པ་ཆོས་ཅན། ཡུལ་གསལ་བ་དང་མི་གསལ་བ་སྣ་ཚོགས་སུ་སྣང་བ་དེ་ནི་གང་ལས་ཡིན་ཏེ་མི་རིགས་པར་ཐལ། སྣང་ཡུལ་དཀར་པོ་གཅིག་ཉིད་ཀྱི་དངོས་པོ་དེའི་རང་བཞིན་སྣང་ནས་འཛིན་པའི་ཕྱིར། གཉིས་པ་རྩོད་པ་སྤང་བ་ནི། གཞན་དག་ན་རེ། དབང་ཤེས་དང་རྟོག་པ་སྣང་ཡུལ་གཅིག་སྟེ། དབང་ཤེས་ཀྱིས་མཐོང་བའི་བ་ལང་དེ་ཉིད་རྟོག་པ་ལ་སྣང་ཞིང་ངོ་ཤེས་པའི་ཕྱིར་ཞེ་ན། དེ་ནི་མ་ཡིན་ཏེ། མཐོང་བ་རྟོགས་པ་མེད་པར་ནི། ། བརྗོད་དང་རྣམ་རྟོག་འཇུག་པའི་ཕྱིར།།
མཐོང་ལས་བ་ལང་ལ་སོགས་པའི། ། ངོ་ཤེས་པ་ནི་ལྡོག་པ་ཡིན།། ༢༣༦ བ་ལང་ལ་སོགས་མཐོང་བ་ལ། ། རིགས་སོགས་བརྗོད་དང་རྣམ་རྟོག་དག། རྗེས་སུ་འགྲོ་ལས་རྗེས་དཔོག་གང༌། ། དེ་ཡང་འདི་ཡིས་སུན་ཕྱུང་ངོ༌།། ༢༣༧ ཞེས་སྨོས་ཏེ། དེ་ལྟར་མིག་ཤེས་ཀྱིས་མཐོང་བའི་བ་ལང་རང་མཚན་རྟོག་པས་རྟོགས་པ་མེད་པར་ཡང་ནི་བརྗོད་པ་དང་རྣམ་པར་རྟོག་པ་འཇུག་པའི་ཕྱིར། རྟོག་པས་བ་ལང་མཐོང་བ་ལས་བ་ལང་ལ་སོགས་པའི་རང་བཞིན་སྣང་ནས་ངོ་ཤེས་པ་ནི་བཟློག་ཅིང་བཀག་པ་ཡིན་ནོ། ། དེས་ན་ཁྱེད་ཀྱིས་བ་ལང་ཉིད་ལ་སོགས་པ་མཐོང་བ་ལ་ཆོས་ཅན།
རིགས་དངོས་པོ་བ་ཡོད་དེ། བ་ལང་གི་རིགས་སོགས་བརྗོད་པའི་སྒྲ་དང་རྣམ་པར་རྟོག་པ་དག་རྗེས་སུ་འགྲོ་བའི་ཕྱིར་ཞེས་པའི་རྟགས་ལས་གསལ་བ་ལ་རིགས་ལ་སོགས་པའི་དངོས་པོ་རྗེས་སུ་དཔོག་པའི་རྟགས་གང་ཡིན་པ་དེ་ཡང་སྒྲ་དང་དབང་ཤེས་སྣང་ཡུལ་ཐ་དད་དུ་བསྟན་པའི་རིགས་པ་འདི་ཡིས་སུན་ཕྱུང་ངོ༌། ། གཞན་ཡང༌། མཐོང་བ་ཐ་དད་ཉིད་ཡིན་ཡང༌། ། ངོ་ཤེས་པ་ཞེས་བྱ་བ་ཡི།། རྣམ་རྟོག་གཅིག་ནི་རང་བཞིན་གྱིས། ། བྱེད་པ་ཡིན་ཞེས་བརྗོད་ཟིན་ཏོ།། ༢༣༨ ཞེས་སྨོས་ཏེ། བ་ལང་གི་གསལ་བ་མཐོང་བ་རྣམས་ཆོས་ཅན། རང་གི་ངོ་བོ་ཐ་དད་ཅིང་སྤྱི་མེད་པ་ཉིད་ཡིན་ན་ཡང་འདི་བ་ལང་ངོ་ཤེས་པ་ཞེས་བྱ་བའི་རྣམ་རྟོག་གཅིག་ནི་མི་འགལ་ཏེ།
ངོ་ཤེས་ཀྱི་ངོར་བ་ལང་མ་ཡིན་པ་ལས་ལོག་ནས་བ་ལང་གི་འབྲས་བུ་བྱེད་པར་གཅིག་པའི་ཕྱིར་ཏེ། སེལ་ངོར་བ་ལང་མ་ཡིན་པ་ལས་ལོག་ནས་རང་བཞིན་གྱིས་བ་ལང་གི་འབྲས་བུ་གཅིག་བྱེད་པ་ཡིན་ཅེས་སྔར་རྒྱས་པར་བརྗོད་ཟིན་ཏོ། ། དེས་ན་དབང་ཤེས་རྟོག་མེད་དུ་གྲུབ་བོ།། གཉིས་པ་ཡིད་ཀྱི་མངོན་སུམ་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། ། དང་པོ་ནི། འདི་ལ་རྒྱན་མཛད་པས། ཇི་སྐད་དུ། གོམས་ནས་མདུན་དུ་གནས་པ་ལ། །
འདིའོ་ཞེས་སོགས་བློ་འབྱུང་བ།། མངོན་དུ་བྱེད་ཕྱིར་དེ་ལ་ནི། ། ཡིད་ཀྱི་མངོན་སུམ་བྱེད་པར་འདོད།། ཅེས་བཤད་པས། གོམས་པའི་དབང་གིས་འདིའོ་ཞེས་དོན་མངོན་དུ་བྱེད་པའི་ཤེས་པ་གང་ཡིད་ལ་བརྟེན་པ་ནི་ཡིད་ཀྱི་མངོན་སུམ་ཡིན་ལ། དབང་མངོན་གྱིས་དོན་སྣང་བ་ཙམ་མ་གཏོགས་པ་འཛིན་པར་མི་ནུས་ཤིང༌། ཡིད་མངོན་གྱིས་འཛིན་པའི་བྱ་བ་བྱེད་པས་ཡུལ་གཅིག་ལ་འཇུག་ཀྱང་སྣང་བ་དང་འཛིན་པའི་བྱ་བ་ཐ་དད་པར་བཞེད་ཅིང༌། སྐྱེ་བའི་ཚུལ་ཡང་དང་པོར་དབང་པོའི་མངོན་སུམ་སྐད་ཅིག་མ་གཅིག་སྐྱེ། དེའི་རྗེས་སུ་ཡིད་མངོན་སྐད་ཅིག་མ་གཅིག་སྐྱེ། དེའི་རྗེས་སུ་དབང་མངོན་སྐད་ཅིག་མ་གཉིས་པ་སྐྱེ་བ་ལ་སོགས་པ་སྤེལ་མར་འབྱུང་ཞིང༌།
དབང་མངོན་གྱིས་ཐོག་དྲངས་ནས་མཇུག་ཀྱང་བསྡུས་པར་བཞེད་དོ།། དེ་ལ་དཔྱད་པར་བྱ་སྟེ། འདི་ལྟར། ཡིད་མངོན་གྱིས་དོན་འཛིན་པའི་བྱ་བ་བྱེད་ཅེས་བྱ་བ་འདི་ཅི། དོན་གྱི་ཐུན་མོང་མིན་པའི་ངོ་བོ་སྣང་བ་ཙམ་ཡིན་ནམ། འོན་ཏེ་ངེས་པ་ཡིན། ཕྱོགས་དང་པོ་ལྟར་ན། དོན་གྱི་ངོ་བོ་དངོས་སུ་སྣང་བའམ་རྣམ་པ་ཙམ་སྣང་བ་གང་ཡིན། དང་པོ་ནི། མདོ་སྡེ་པའི་གྲུབ་པའི་མཐའ་དང་འགལ་བས་མི་རིགས་ལ།
གཉིས་པ་ལྟར་ན་ཡང༌། དབང་མངོན་དང་ཡིད་མངོན་གཉིས་ཀྱིས་དོན་སྣང་བ་དང༌། འཛིན་པའི་བྱ་བ་ཐ་དད་ཅེས་པ་ཉམས་ཏེ། དོན་གྱི་ཐུན་མོང་མ་ཡིན་པའི་རྣམ་པར་སྣང་བ་ཙམ་དབང་མངོན་ལ་ཡང་ཡོད་པའི་ཕྱིར་རོ། ། ཅི་སྟེ་ཡང་དོན་ངེས་པའི་བྱ་བ་བྱེད་དོ་ཞེ་ན། དེ་ལྟར་ན་ཡིད་མངོན་རྣམ་པར་རྟོག་པ་དང་བཅས་པ་ཁོ་ནར་འགྱུར་གྱི། མངོན་སུམ་དུ་མི་འགྱུར་ཏེ། ངེས་པ་ནི་རྣམ་རྟོག་གྀ་བྱ་བ་ཡིན་པའི་ཕྱིར་རོ།། དེ་ཡང་འདི་ལྟར། ཡིད་མངོན་ངེས་དོན་དེ་ལ་རང་གི་འཛིན་སྟངས་ཀྱི་འགལ་ཟླ་རྣམ་པར་མི་གཅོད་ན་དོན་དེ་ངེས་པར་མི་རིགས་ཏེ།
ཟློག་ཕྱོགས་སུ་སྒྲོ་འདོགས་པ་གང་དེ་བཟློག་མི་ནུས་པའི་ཕྱིར། ངེས་པ་དེ་ཡང་སྒྲོ་འདོགས་བཟློག་པའི་བྱ་བ་ཅན་ཡིན་ཏེ། ཇི་སྐད་དུ་རྒྱས་པ་ལས། ངེས་པ་དང་ནི་སྒྲོ་འདོགས་ཡིད། ། གནོད་བྱ་གནོད་བྱེད་ངོ་བོའི་ཕྱིར།། འདི་ནི་སྒྲོ་འདོགས་དབེན་པ་ལ། ། འཇུག་ཅེས་བྱ་བ་ཤེས་པ་ཡིན།། ཅེས་གསུངས་པའི་ཕྱིར་རོ། ། དེས་ན་སྒྲོ་འདོགས་མི་བཟློག་པར་ཡང་ངེས་པར་མི་རུང་བས། ངེས་པ་ནི་རྣམ་རྟོག་གི་བྱ་བ་ཡིན་གྱི།
མངོན་སུམ་ལ་ནི་དེ་རུང་བ་མ་ཡིན་ནོ།། གཞན་ཡང་དབང་མངོན་དང་ཡིད་མངོན་སྐད་ཅིག་མ་སྤེལ་ནས་སྐྱེའོ་ཞེས་གང་གསུངས་པ་དེ་ཡང་འཐད་པར་མ་མཐོང་སྟེ། མིག་དབང་གཟུགས་ལ་མངོན་པར་ཕྱོགས་བཞིན་པའི་ཚེ་ན། མིག་གི་རྣམ་པར་ཤེས་པ་བར་ཆད་པ་ཡང་མི་རིགས་ཏེ། རང་གི་རྐྱེན་གསུམ་ནུས་པ་མཐུ་ཅན་དུ་གནས་པའི་ཕྱིར་དང༌། རྒྱུ་ནུས་པ་མཐུ་ཅན་གྱིས་འབྲས་བུ་བསྐྱེད་པ་འགལ་རྐྱེན་གྱིས་བཟློག་ནུས་པ་ཡང་མ་ཡིན་པའི་ཕྱིར་ཏེ། ཇི་སྐད་དུ་རྒྱས་པ་ལས། མ་ཚང་མེད་རྒྱུ་དེ་ལས་ནི། ། འབྲས་བུ་གང་གིས་བཟློག་པར་ནུས། ། ཞེས་གསུངས་པའི་ཕྱིར་རོ།།
ཡང་སློབ་དཔོན་ཆོས་མཆོག་གི་རྗེས་སུ་འབྲང་བ་དག་ན་རེ། རང་གི་གཟུང་དོན་གྱི་རིགས་འདྲ་དེ་མ་ཐག་པ་ལྷན་ཅིག་བྱེད་རྐྱེན་དུ་ཡོད་པའི་དབང་མངོན་རྒྱུན་འགག་ཀའི་སྐད་ཅིག་ཐ་མས་མཚུངས་པ་དེ་མ་ཐག་རྐྱེན་བྱས་པ་ལས་བྱུང་བའི་དོན་གསལ་བར་སྣང་བའི་ཤེས་པ་སྐད་ཅིག་མ་གཅིག་ནི་ཡིད་ཀྱི་མངོན་སུམ་དུ་ཤེས་པར་བྱའོ། ། དེ་ལ་དབང་ཤེས་རྒྱུན་འགག་ཀའི་མཚུངས་པ་དེ་མ་ཐག་རྐྱེན་ལས་བྱུང་ཞེས་པ་ནི་འདིའི་རྒྱུའི་ཁྱད་པར་ཡིན་ནོ། ། དེ་ལྟ་བུའི་ཡིད་མངོན་ཡོད་པའི་སྒྲུབ་བྱེད་ཅི་ཞེ་ན། འཐད་ལྡན་ལས། ìགྲུབ་པའི་མཐའ་ལ་གྲགས་པའི་མིག་གི་ཐ་སྙད་དུ་བྱས་པ་ནི་ཡིད་ཀྱི་མངོན་སུམ་གྲུབ་པའི་མཐའ་ལ་གྲགས་པས་སྟོན་པར་བྱེད་པ་སྟེ། ཡིད་ཀྱི་མངོན་སུམ་བསྒྲུབ་པ་ལ་ཚད་མ་གཞན་ནི་བཙལ་བར་བྱ་བ་མ་ཡིན་ནོ།། î ཞེས་བསྟན་པ་ཡིན་ནོ།། འོ་ན་ཅིའི་ཕྱིར་མངོན་སུམ་གྱི་དབྱེ་བར་བཀོད་ཅེ་ན། གལ་ཏེ་ཡིད་ཀྱི་མངོན་སུམ་ཡོད་ན་དེའི་མཚན་ཉིད་འདི་ལྟ་བུ་ཡིན་ནོ་ཞེས་མདོ་མཛད་པས་གྲུབ་པའི་མཐའ་ལ་གྲགས་པའི་ཡིད་ཀྱི་མངོན་སུམ་ཁས་བླངས་པ་ལ་རྩོད་པ་བྱས་པ་བཟློག་པའི་དོན་ དུའོ། །
མདོ་ལས་ཇི་སྐད་དུ། ìདགེ་སློང་དག་གཟུགས་ཤེས་པ་ནི་གཉིས་ཏེ། མིག་དང་ཡིད་ལ་བརྟེན་པའོ།། î ཞེས་གསུངས་པ་འདི་ཙམ་ཞིག་འདིའི་སྒྲུབ་བྱེད་ཡིན་ནོ་ཞེས་གསུང་ངོ་ཞེས་ཟེར་རོ།། འདི་ཡང་རིགས་པར་མ་མཐོང་སྟེ། མིག་གི་རྣམ་པར་ཤེས་པའི་རྒྱུན་འགགས་པ་ནའང་གཟུགས་གསལ་བར་སྣང་བའི་ཤེས་པ་འགའ་ཞིག་དམིགས་པར་རིགས་ན། དེ་ཡང་མ་དམིགས་པའི་ཕྱིར་དང༌། དམིགས་ན་ཡང་ལོང་བའི་རྒྱུད་ལ་གཟུགས་གསལ་བར་སྣང་བའི་ཤེས་པ་ཡོད་པར་ཐལ་ཅེས་པའི་སྐྱོན་སོ་ན་གནས་པའི་ཕྱིར་དང༌། དབང་པོའི་བྱ་བ་མེད་པའི་དུས་སུ་དོན་གཟུགས་སོགས་གསལ་བར་འཛིན་པའི་ཤེས་པ་མ་དམིགས་པའི་ཕྱིར་རོ།། གལ་ཏེ་སྣང་རུང་མ་དམིགས་པས་མེད་པར་འགྲུབ་ཀྱང་འདིར་ནི་དེ་ལྟར་མ་ཡིན་ཏེ།
ཡིད་ཀྱི་མངོན་སུམ་ནི་སྐད་ཅིག་མ་གཅིག་ཡིན་པའི་ཕྱིར་དང༌། སྐད་ཅིག་དང་རྡུལ་ཕྲན་རེ་རེ་བ་དག་ནི་ཚུ་རོལ་མཐོང་བའི་མྱོང་བའི་ཡུལ་ལས་འདས་པའི་ཕྱིར་རོ་ཞེ་ན། འོ་ན་ཚུ་རོལ་མཐོང་བའི་རྒྱུད་ལ་ཡིད་ཀྱི་མངོན་སུམ་གཏན་མེད་པར་འགྱུར་ཏེ། དེ་མྱོང་བྱེད་ཀྱི་རང་རིག་མེད་པའི་ཕྱིར་རོ།། གཞན་ཡང་མདོ་མཛད་པས་ཡིད་ཀྱི་མངོན་སུམ་སངས་རྒྱས་པའི་གྲུབ་མཐའ་ལ་གྲགས་པ་ཙམ་རྒྱུ་མཚན་དུ་བྱས་ནས་ཁས་ལེན་ཅིང་སྟོན་པར་ཡང་མཛད་ན། སློབ་དཔོན་ནི། དགེ་སློང་དག་གམ་མཁས་རྣམས་ཀྱིས།། བསྲེགས་བཅད་བདར་བའི་གསེར་བཞིན་དུ།། ལེགས་པར་བརྟགས་ལ་ང་ཡི་བཀའ།། བླང་བར་བྱ་ཡི་གུས་ཕྱིར་མིན།།
ཅེས་གསུངས་པ་དང་ཆེས་འགལ་བའི་ཕྱིར་དང༌། མཁས་པའི་གྲངས་སུ་བགྲང་བར་ཡང་མི་ནུས་པའི་ཕྱིར་རོ། ། གཞན་ཡང་སློབ་དཔོན་བྲམ་ཟེ་ཆེན་པོའི་རྗེས་འབྲང་དག་གིས་བཞེད་པས། དང་པོར་དབང་མངོན་སྐད་ཅིག་མ་གཅིག་སྐྱེ་ཞིང༌། དེའི་རྗེས་སུ་ཇི་སྲིད་དབང་མངོན་གྱི་རྒྱུན་འཇུག་པ་དེ་སྲིད་དུ་དབང་མངོན་སྐད་ཅིག་རེ་དང༌། ཡིད་མངོན་སྐད་ཅིག་རེ་དུས་མཉམ་དུ་སྐྱེ་ལ། དེ་ཡང་དབང་མངོན་སྐད་ཅིག་དང་པོས་དབང་མངོན་སྐད་ཅིག་གཉིས་པ་དང༌། ཡིད་མངོན་སྐད་ཅིག་དང་པོ་དུས་མཉམ་དུ་བསྐྱེད་ ཅིང༌། དེ་བཞིན་དུ་ཡིད་མངོན་སྐད་ཅིག་ཕྱི་མ་རྣམས་ཀྱང་རང་རང་གི་སྔ་ལོགས་དེ་མ་ཐག་པའི་དབང་མངོན་ལས་སྐྱེ་ཡི། རང་གི་རིགས་འདྲ་སྔ་མ་ལས་མི་སྐྱེ་བས་ཡིད་མངོན་རྒྱུན་མེད་པ་ཡིན་ལ།
དབང་མངོན་རྣམས་རང་གི་རིགས་འདྲ་སྔ་མ་ལས་སྐྱེ་བས་རྒྱུན་དང་བཅས་པའོ། ། དེ་དག་ཀྱང་ཁ་ཕྱིར་བལྟ་ལ་དོན་རིགས་གཉིས་དང༌། ནང་དུ་མྱོང་བའི་ངོ་བོར་ཐ་དད་མེད་པས་རང་རིག་གཅིག་ཡིན་ལ། དེ་ལྟར་ན་མངོན་སུམ་འགྲོས་གསུམ་པ་འདི་ཉིད་འཐད་དོ་ཞེས་འཆད་དོ།། དེ་ལ་གཞན་དག་ན་རེ། ཡིད་མངོན་སྐད་ཅིག་དང་པོ་འདི་ལ་དབང་མངོན་སྐད་ཅིག་གཉིས་པ་ལ་མེད་པའི་རྒྱུ་རྐྱེན་ལྷག་པོ་ཡོད་དམ། འོན་ཏེ་མེད། དང་པོ་ལྟར་ན། དེ་གང་ཡིན་པ་བརྗོད་དགོས་ན་དེ་ཡང་རྙེད་པ་མ་ཡིན་ཏེ། དབང་ཤེས་སྔ་མའི་དེ་མ་ཐག་རྐྱེན་ དང༌།
དེའི་གཟུང་དོན་གྱི་སྐད་ཅིག་གཉིས་པའི་དམིགས་རྐྱེན་ཙམ་ལས་བྱུང་བར་བཤད་ཀྱི། དེ་དག་ལས་མ་གཏོགས་པའི་འདའ་རྒྱུ་གཞན་གཞུང་ལས་མ་གསུངས་པའི་ཕྱིར་རོ།། གཉིས་པ་ལྟར་ན་ཡང་ཡིད་མངོན་འདི་དབང་མངོན་ལས་རིགས་ཐ་དད་དུ་བཞག་པར་མི་ནུས་ཏེ། འདི་དག་ལ་རྒྱུ་རྐྱེན་གྱི་ཁྱད་པར་ཅུང་ཟད་ཀྱང་མེད་པའི་ཕྱིར་དང༌། འབྲས་བུའི་རིགས་འདྲ་མི་འདྲ་ཡང་རྒྱུ་དང་རྐྱེན་གྱི་ཁྱད་པར་ལས་ཡིན་ཏེ། ཇི་སྐད་དུ། ཐ་དད་རྒྱུ་ཐ་དད་ལས་ཡིན། ། ཅེས་དང༌། དེ་དང་དེ་མིན་རང་བཞིན་ཅན། ། དེ་དང་དེ་མིན་དངོས་རྒྱུས་བསྐྱེད། །
ཅེས་གསུངས་པའི་ཕྱིར་རོ།། གཞན་ཡང་དབང་མངོན་སྐད་ཅིག་མ་དང་པོ་འདི་དབང་མངོན་སྐད་ཅིག་མ་གཉིས་པ་དང༌། ཡིད་མངོན་སྐད་ཅིག་མ་དང་པོ་གཉིས་ཀའི་ཉེར་ལེན་བྱེད་པ་མི་རིགས་ཏེ། འབྲས་བུ་རིགས་མི་འདྲ་བ་དག་ནི་ཉེར་ལེན་རིགས་མི་འདྲ་བ་དག་གིས་བྱས་པའི་ཕྱིར་རོ། ། དེའི་ཕྱིར་དབང་མངོན་སྐད་ཅིག་དང་པོ་ལས་གཞན་པའི་ཡིད་མངོན་སྐད་ཅིག་དང་པོའི་ཉེར་ལེན་བཙལ་དགོས་ན་དེ་ཡང་རྙེད་པ་མ་ཡིན་ཏེ། ཇི་སྐད་དུ། རང་དོན་རྗེས་འགྲོའི་དོན་བལྟོས་ཅན། ། དབང་སྐྱེས་བློ་ནི་རྒྱུ་ཡིན་ནོ། ། ཞེས་འདི་ཙམ་ཞིག་རྒྱུར་གསུངས་པའི་ཕྱིར་རོ།། གཞན་ཡང༌།
ཡིད་མངོན་འདི་ནི་དབང་མངོན་གྱི་ཡུལ་ལས་གཞན་འཛིན་པར་ཡང་མི་འགྱུར་ཏེ། དབང་མངོན་ཕྱི་མ་རྣམས་ཀྱི་གཟུང་དོན་འབའ་ཞིག་འཛིན་པའི་ཕྱིར་དང༌། ཡིད་ནི་ཡུལ་གཞན་ཉིད་འཛིན་བྱེད། ། ཅེས་པའི་གཞུང་དང་ཡང་འགལ་བར་འགྱུར་བའི་ཕྱིར་རོ། ། གཞན་ཡང་ཡུལ་གཅིག་ལ་མངོན་སུམ་གཉིས་འཇུག་པ་ཡང་དོན་མེད་དེ། ཇི་སྐད་དུ། དོན་གཅིག་ཡིན་ན་གཉིས་དོན་མེད། ། ཅེས་གསུངས་པའི་ཕྱིར་རོ།། གཞན་ཡང་མིག་གི་དབང་པོ་གཟུགས་ལ་ལྟ་བ་ལ་མངོན་དུ་ཕྱོགས་བཞིན་པ་ན་གཟུགས་གསལ་བར་སྣང་བའི་ཤེས་པ་གང་ཡིན་པ་དེ་མིག་གི་ཤེས་པ་ཡིན་ནོ་ཞེས་སྨྲ་མི་རིགས་པར་འགྱུར་ཏེ། དེའི་ཚེ་གཟུགས་གསལ་བར་སྣང་བའི་ཤེས་པ་འདི་ལ་དབང་ཡིད་གཉིས་ཀ་ལ་བརྟེན་པའི་ཤེས་པ་ཆ་མཉམ་དུ་གནས་པའི་ཕྱིར་རོ། །
གལ་ཏེ་དེའི་ཚེ་གཟུགས་གསལ་བར་སྣང་བའི་ཤེས་པ་འདི་མིག་ཤེས་ཡིན་ན། ཁྱེད་ཀྱིས་ཡིད་མངོན་རྙེད་པར་མི་འགྱུར་ཏེ། དེའི་ཚེ་གཟུགས་གསལ་བར་སྣང་བའི་ཤེས་པ་ལས་གཞན་པའི་གཟུགས་མངོན་དུ་བྱེད་པའི་ཤེས་པ་མ་དམིགས་པའི་ཕྱིར་རོ། ། དེའི་ཕྱིར་མིག་གི་དབང་པོ་གཟུགས་ལ་ལྟ་བ་ལ་མངོན་དུ་ཕྱོགས་པའི་དུས་ཀྱི་གཟུགས་མངོན་དུ་བྱེད་པའི་ཤེས་པ་འདི་ཅི། དབང་པོ་ལ་བརྟེན་པའམ། འོན་ཏེ་ཡིད་ལ་བརྟེན་པའི་མངོན་སུམ་ཡིན་ཅེས་ཐེ་ཚོམ་དུ་འགྱུར་གྱི། མཐའ་གཅིག་ཏུ་ངེས་པར་མི་འགྱུར་རོ་ཞེས་ཟེར་རོ།། སྐྱོན་དེ་དག་ནི་འཇུག་པར་མ་མཐོང་སྟེ། འདི་ལྟར། དུ་བའི་སྐད་ཅིག་དང་པོ་འདི་ལ་མེ་སྐད་ཅིག་གཉིས་པ་ལ་མེད་པའི་རྒྱུ་ལྷག་པོ་ཡོད་དམ།
འོན་ཏེ་མེད། དང་པོ་ལྟར་ན། དེ་གང་ཡིན་པ་བརྗོད་དགོས་ན་དེ་ཡང་རྙེད་པ་མ་ཡིན་ཏེ། མེ་སྐད་ཅིག་དང་པོ་ཙམ་ལས་བྱུང་བར་བཤད་ཀྱི། དེ་དག་ལས་མ་གཏོགས་པའི་འདིའི་རྒྱུ་གཞན་གཞུང་ལས་མ་བཤད་པའི་ཕྱིར་རོ། ། འཁོར་གསུམ། གཉིས་པ་ལྟར་ན་ཡང་དུ་བ་འདི་མེ་སྐད་ཅིག་མ་གཉིས་པ་ལས་རིགས་ཐ་དད་དུ་བཞག་པར་མི་ནུས་ཏེ། འདི་དག་ལ་རྒྱུ་རྐྱེན་གྱི་ཁྱད་པར་ཅུང་ཟད་ཀྱང་མེད་པའི་ཕྱིར་དང༌། འབྲས་བུ་རིགས་འདྲ་མི་འདྲ་ཡང་རྒྱུ་དང་རྐྱེན་གྱི་ཁྱད་པར་ལས་ཡིན་པའི་ཕྱིར་རོ། ། འཁོར་གསུམ།
གཞན་ཡང་མེ་སྐད་ཅིག་མ་དང་པོ་འདི་མེ་སྐད་ཅིག་མ་གཉིས་པ་དང༌། དུ་བ་སྐད་ཅིག་མ་དང་པོ་གཉིས་ཀའི་ཉེར་ལེན་བྱེད་པ་མི་རིགས་ཏེ། འབྲས་བུ་རིགས་མི་འདྲ་བ་དག་ནི་ཉེར་ལེན་རིགས་མི་འདྲ་བ་དག་གིས་བྱས་པའི་ཕྱིར་རོ། ། དེའི་ཕྱིར་མེ་སྐད་ཅིག་མ་དང་པོ་ལས་གཞན་པའི་དུ་བ་སྐད་ཅིག་དང་པོའི་ཉེར་ལེན་བཙལ་དགོས་ན་དེ་ཡང་རྙེད་པ་མ་ཡིན་ནོ། ། འཁོར་གསུམ། གཞན་ཡང་ཡིད་མངོན་གྱིས་ཡུལ་གཞན་འཛིན་པར་གསུངས་པ་ནི། དབང་མངོན་ཙམ་གྱིས་ཡུལ་མི་འཛིན་པ་ལ་དགོངས་ནས་དེ་སྐད་དུ་གསུངས་པ་མ་ཡིན་ཏེ། ཕྱོགས་སྔ་མ་སྨྲ་བ་པོས། སྔར་མྱོང་བ་ནི་འཛིན་པ་ན། ། ཡིད་ནི་ཚད་མ་ཉིད་མ་ཡིན།།
མ་མཐོང་འཛིན་ན་ལོང་བ་ལ། ། སོགས་པ་ཡིས་ཀྱང་དོན་མཐོང་འགྱུར།། ཞེས་ཚད་མ་སྔ་མའི་ཡུལ་འཛིན་ནམ། དེ་ལས་གཞན་པ་འཛིན། དང་པོ་ལྟར་ན་ཡིད་མངོན་ཚད་མར་མི་འགྱུར་ལ། གཉིས་པ་ལྟར་ན་ལོང་བས་ཀྱང་གཟུགས་མཐོང་བར་ཐལ་ལོ་ཞེས་རྩོད་པའི་ཕྱིར་དང༌། དེའི་ལན་སློབ་དཔོན་གྱིས། སྐད་ཅིག་ཉིད་ཕྱིར་འདས་པ་ཡི། ། དོན་མཐོང་ཡོད་པ་མ་ཡིན་ཅིང༌། ། ཞེས་ཚད་མ་སྔ་མའི་ཡུལ་ཡང་མི་འཛིན་ལ།
དེ་ལས་གཞན་འཛིན་པར་གསུངས་ཏེ། དེ་ཕྱིར་དབང་པོའི་རྣམ་པར་ཤེས། ། དེ་མ་ཐག་ཅན་ལས་བྱུང་ཅན།། ཡིད་ནི་ཡུལ་གཞན་ཉིད་འཛིན་བྱེད། ། དེ་ཕྱིར་ལོང་བས་མཐོང་བ་མིན།། ཅེས་རང་གི་མཚུངས་པ་དེ་མ་ཐག་པའི་དབང་པོའི་རྣམ་པར་ཤེས་པའི་ཡུལ་ལས་གཞན་འཛིན་པས་ལོང་བས་གཟུགས་མཐོང་བར་མི་འགྱུར་རོ་ཞེས་གསུངས་པའི་ཕྱིར་ཡུལ་གཅིག་ལ་མངོན་སུམ་གཉིས་འཇུག་པ་གཏན་མེད་པ་ཡང་མ་ཡིན་ཏེ། གཟུགས་དང་སྒྲ་དང་དྲི་ལ་སོགས་པ་ཡུལ་རེ་རེ་ལའང་མིག་སོགས་དབང་པོ་གཡས་གཡོན་གཉིས་ཀ་ལ་བརྟེན་པའི་དབང་ཤེས་ཀྱང་དེ་སྙེད་འཇུག་པ་མཐོང་བའི་ཕྱིར་དང༌། མིག་གི་དབང་པོ་གཡས་པ་གཟུགས་ལྟ་བ་ལ་མངོན་དུ་ཕྱོགས་བཞིན་པ་ན་གཟུགས་གསལ་བར་སྣང་བའི་ཤེས་པ་གང་ཡིན་པ་དེ་ཡང་མིག་གི་དབང་པོ་གཡས་པ་ལ་བརྟེན་པའི་ཤེས་པ་ཡིན་ནོ་ཞེས་སྨྲ་མི་རིགས་པར་འགྱུར་ཏེ། དེའི་ཚེ་གཟུགས་གསལ་བར་སྣང་བའི་ཤེས་པ་འདི་ལ་མིག་དབང་གཡས་གཡོན་གཉིས་ཀ་ལ་བརྟེན་པའི་ཤེས་པ་ཆ་མཉམ་དུ་གནས་པའི་ཕྱིར་རོ།། གལ་ཏེ་དེའི་ཚེ་གཟུགས་གསལ་བར་སྣང་བའི་ཤེས་པ་འདི་མིག་དབང་གཡས་པ་ལ་བརྟེན་པའི་ཤེས་པ་ཡིན་ན།
ཁྱེད་ཀྱིས་མིག་དབང་གཡོན་པ་ལ་བརྟེན་པའི་ཤེས་པ་རྙེད་པར་མི་འགྱུར་ཏེ། དེའི་ཚེ་གཟུགས་གསལ་བར་སྣང་བའི་ཤེས་པ་དེ་ལས་གཞན་པའི་གཟུགས་མངོན་དུ་བྱེད་པའི་ཤེས་པ་མ་དམིགས་པའི་ཕྱིར་རོ། ། དེའི་ཕྱིར་མིག་གི་དབང་པོ་གཡས་པ་གཟུགས་ལ་བལྟ་བ་ལ་མངོན་དུ་ཕྱོགས་པའི་དུས་ཀྱི་གཟུགས་མངོན་དུ་བྱེད་པའི་ཤེས་པ་འདི་ཅི། མིག་གི་དབང་པོ་གཡས་པ་ལ་བརྟེན་པའམ། འོན་ཏེ་མིག་དབང་གཡོན་པ་ལ་བརྟེན་པའི་མངོན་སུམ་ཡིན་ཅེས་ཐེ་ཚོམ་དུ་འགྱུར་གྱི། མཐའ་གཅིག་ཏུ་ངེས་པར་མི་འགྱུར་རོ། ། ཞེས་བརྗོད་ན་འཁོར་གསུམ་གྱི་ཕྲེང་བ་ལས་གཞན་ཅི་ཡོད། ལན་རྣལ་མ་ནི། འདི་ལྟར་དབང་མངོན་དང་ཡིད་མངོན་གཉིས་ཀ་ལ་གཟུགས་སོགས་གསལ་བར་སྣང་བ་ལ་ཁྱད་པར་མེད་ཀྱང་གསལ་སྣང་ཕྲ་རགས་ཀྱི་དབང་གིས་ཚུ་རོལ་མཐོང་བ་རྣམས་ཀྱིས་འདི་ནི་དབང་པོའི་མངོན་སུམ་མོ། ། འདི་ནི་ཡིད་ཀྱི་མངོན་སུམ་མོ་ཞེས་སྤུ་རིས་སོ་སོར་འབྱེད་པར་མི་ནུས་ལ།
འཕགས་པ་རྣམས་ཀྱིས་སོ་སོར་མཁྱེན་ནོ།། འདིར་རང་གི་ལུགས་ནི། ཚད་མ་ལུང་རིགས་རྒྱ་མཚོ་མཐའ་ཡས་ལས། ìཡིད་ཀྱི་རྣམ་པར་ཤེས་པ་དང༌། དེའི་འཁོར་སེམས་བྱུང་རྣམས་ལ་ཡིད་ཀྱི་མངོན་སུམ་ནི་དབང་ཤེས་ཀྱི་ཡུལ་གྱི་སྐད་ཅིག་གཉིས་པས་རྣམ་པ་གཏད་པ་ན། དེ་དང་འཇུག་པ་ཟིན་པའི་སྒོ་ནས་ཤེས་ལ། î ཞེས་གསུངས་པ་ལྟར་དབང་པོའི་མངོན་སུམ་གྱི་དབང་ཤེས་ཀྱིས་མཚུངས་པ་དེ་མ་ཐག་པའི་རྐྱེན་བྱས། དེའི་དམིགས་རྐྱེན་གྱི་རྒྱུན་སྐད་ཅིག་མ་ཕྱི་མས་དམིགས་པའི་རྐྱེན་བྱས་ནས་དབང་པོའི་མངོན་སུམ་གྱི་རྒྱུན་མཐའ་མ་དང་དུས་མཉམ་དུ་ཡིད་ཀྱི་མངོན་སུམ་སྐད་ཅིག་མ་གཅིག་སྐྱེ་བ་སྟེ་ཡིད་ཡུལ་ལ་གཏད་པའི་ཚེ་ནའོ་ཞེས་པ་ནི་ཆོས་མཆོག་དང་བྲམ་ཟེ་ཆེན་པོ་གཉིས་ཀའི་དགོངས་པ་ཡིན་ནོ།། གཉིས་པ་ཚིག་གི་དོན་ལ། རྩོད་པ་དང༌།
ལན་གཉིས་ལས། དང་པོ་ནི། སྔར་མྱོང་བ་ནི་འཛིན་པ་ན། ། ཡིད་ནི་ཚད་མ་ཉིད་མ་ཡིན།། མ་མཐོང་འཛིན་ན་ལོང་བ་ལ། ། སོགས་པ་ཡིས་ཀྱང་དོན་མཐོང་འགྱུར།། ༢༣༩ ཞེས་སྨོས་ཏེ། མུ་སྟེགས་རྣ་བ་མ་ཕུག་པ་ན་རེ། སངས་རྒྱས་པ་ཁྱོད་ཡྀད་ཀྱི་མངོན་སུམ་རང་གི་དེ་མ་ཐག་རྐྱེན་དབང་མངོན་ལས་སྐྱེ་བར་ཁས་ལེན་ན། ཡིད་ཀྱི་མངོན་སུམ་དེ་རང་གི་དེ་མ་ཐག་རྐྱེན་དབང་པོའི་མངོན་སུམ་དེས་གཟུང་བས་འཛིན་ནམ།
འོན་ཏེ་དེས་མ་གཟུང་བར་འཛིན། དང་པོ་ལྟར་ན། རང་གི་དེ་མ་ཐག་རྐྱེན་དབང་པོའི་མངོན་སུམ་གྱིས་སྔར་མྱོང་ཟིན་པའི་དོན་ནི་འཛིན་པའི་ཕྱིར་ན། ཡིད་ཀྱི་མངོན་སུམ་ནི་ཚད་མ་ཉིད་མ་ཡིན་པར་འགྱུར་ལ། གཉིས་པ་ལྟར་དེས་མ་མཐོང་བའི་དོན་འཛིན་ན་ལོང་བ་དང་འོན་པ་ལ་སོགས་པ་ཡིས་ཀྱང་གཟུགས་སྒྲ་ལ་སོགས་པའི་དོན་མཐོང་བ་དང་ཐོས་པར་འགྱུར་རོ་ཞེས་ཟེར་རོ།། གཉིས་པ་ལན་ལ་དྲུག ། རྟོགས་ཟིན་ལ་མི་འཇུག་པའི་རྒྱུ་མཚན། འཇུག་ན་ཧ་ཅང་ཐལ་བ། དེ་ལ་རྩོད་པ་གཉིས་ཀྱིས་མི་གནོད། ཡུལ་ངེས་པའི་རྒྱུ་མཚན།
གཟུང་འཛིན་དུས་མཉམ་པ་དགག ། དུས་མི་མཉམ་པ་ལ་གནོད་པ་མེད་པའོ། ། དང་པོ་ནི། སྐད་ཅིག་ཉིད་ཕྱིར་འདས་པ་ཡི། ། དོན་མཐོང་ཡོད་པ་མ་ཡིན་ཅིང༌།། ཞེས་སྨོས་ཏེ། དབང་མངོན་གྱི་གཟུང་དོན་ནི་དབང་མངོན་གྱི་སྔ་རོལ་དུ་བྱུང་བའི་སྐད་ཅིག་མ་ཉིད་ཡིན་པའི་ཕྱིར་ན། དབང་མངོན་གྱི་དུས་སུ་འདས་པའི་དོན་ཡིད་མངོན་གྱིས་མཐོང་བ་ཡོད་པ་མ་ཡིན་ནོ།། གཉིས་པ་འཇུག་ན་ཧ་ཅང་ཐལ་བ་ནི། སྐད་ཅིག་མིན་ན་མཚན་ཉིད་ནི། །
ཁྱད་པར་བཅས་པ་བརྗོད་བྱར་འགྱུར།། ༢༤༠ བྱ་བ་བསྒྲུབ་ཅན་ལས་ལ་ནི། ། ཁྱད་པར་ཅུང་ཟད་མི་བྱེད་པ།། དབང་པོ་ཅན་ནམ་གཞན་དག་ནི། ། སྒྲུབ་པར་བྱེད་པར་ཇི་ལྟར་འདོད།། ༢༤༡ དངོས་པོ་དེ་ལས་སྐྱེས་པའི་བློའང༌། ། ཐམས་ཅད་གཅིག་ཅར་འབྱུང་བར་འགྱུར།། གཞན་གྱིས་ཁྱད་པར་བྱར་མིན་ན། ། དེ་ལ་བལྟོས་པ་འགལ་ཕྱིར་རོ།། ༢༤༢ ཞེས་སྨོས་ཏེ།
གལ་ཏེ་དེ་སྐད་ཅིག་མ་མ་ཡིན་པས་ཕྱིས་ཡིད་མངོན་གྱིས་ཀྱང་སྣང་ནས་རྟོགས་ན་སྔར་གཟུང་ཟིན་འཛིན་པའི་ཚད་མར་འགྱུར་བས། ཚད་མའི་མཚན་ཉིད་ནི་སྔར་རྟོགས་ཟིན་པ་ལ་འཇུག་པའི་ཁྱད་པར་དང་བཅས་པ་བརྗོད་པར་བྱ་བར་འགྱུར་ཏེ། ཉེར་ལེན་ཚད་མ་སྔ་མས་འཇལ་བའི་བྱ་བ་བསྒྲུབས་ཟིན་པ་ཅན་གྱི་ཡུལ་གཞལ་བྱར་བྱེད་པའི་ལས་ལ་ནི་ཁྱད་པར་ཅུང་ཟད་ཀྱང་མི་བྱེད་པར་འཇུག་པའི་ཕྱིར་དང༌། ཡུལ་སྐད་ཅིག་མ་མིན་པར་རྟོག་ན་དབང་པོའི་བདག་རྐྱེན་ཅན་གྱི་མངོན་སུམ་ཕྱི་མ་རྣམས་སམ། གཞན་ཡིད་ཀྱི་མངོན་སུམ་དག་ནི་གཞལ་བྱ་སྒྲུབ་པར་བྱེད་པའི་ཚད་མར་ཇི་ལྟར་འདོད་དེ་འདོད་མི་རིགས་པའི་ཕྱིར་དང༌། གཟུང་དོན་རྟག་པའི་དངོས་པོ་དེ་ལས་སྐྱེས་པའི་དབང་བློ་དང་ཡིད་བློའང་ཐམས་ཅད་གཅིག་ཅར་དུ་འབྱུང་འགྱུར་བའི་ཕྱིར་དང༌། རྐྱེན་གཞན་གྱིས་ཁྱད་པར་དུ་བྱར་ཡོད་པ་མ་ཡིན་པའི་རྟག་པ་ཡིན་ན་ནི་དེ་རྐྱེན་ལ་བལྟོས་ནས་འབྲས་བུ་རིམ་བཞིན་དུ་བྱེད་པ་འགལ་བའི་ཕྱིར་རོ།། གསུམ་པ་དེ་ལ་རྩོད་པ་གཉིས་ཀྱིས་མི་གནོད་པ་ནི། དེ་ཕྱིར་དབང་པོའི་རྣམ་པར་ཤེས། ། དེ་མ་ཐག་ཅན་ལས་བྱུང་ཅན།།
ཡིད་ནི་ཡུལ་གཞན་ཉིད་འཛིན་བྱེད། ། དེ་ཕྱིར་ལོང་བས་མཐོང་བ་མིན།། ༢༤༣ ཞེས་སྨོས་ཏེ། ཚད་མ་སྔ་མས་གཟུང་བའི་དོན་འཛིན་ན་སྐྱོན་དེ་ལྟ་བུ་ཡོད་པ་དེའི་ཕྱིར། དབང་པོའི་རྣམ་པར་ཤེས་པས་དེ་མ་ཐག་རྐྱེན་བྱས་པ་ལས་བྱུང་བ་ཅན་གྱི་ཡིད་ཀྱི་མངོན་སུམ་ནི་ཆོས་ཅན། རང་གི་དེ་མ་ཐག་རྐྱེན་དབང་མངོན་གྱི་ཡུལ་གཟུང་དོན་དུ་བྱས་ནས་འཛིན་པ་མ་ཡིན་ཏེ། ཡུལ་དེ་ལས་གཞན་པའི་ཡུལ་ཉིད་འཛིན་པར་བྱེད་པའི་ཕྱིར་རོ། ། གཟུགས་འཛིན་ཡིད་ཀྱི་མངོན་སུམ་དེ་གཟུགས་མཐོང་བའི་དབང་པོའི་མངོན་སུམ་ལས་སྐྱེ་དགོས་པ་དེའི་ཕྱིར། ལོང་བས་གཟུགས་མཐོང་བར་ཐལ་བའི་སྐྱོན་ཡོད་པ་མ་ཡིན་ནོ།། བཞི་པ་ཡུལ་ངེས་པའི་རྒྱུ་མཚན་ནི།
རང་དོན་རྗེས་འགྲོའི་དོན་ལྟོས་ཅན། ། དབང་ཤེས་བློ་ནི་རྒྱུ་ཡིན་ནོ།། དེ་ཕྱིར་འདི་གཞན་འཛིན་ན་ཡང༌། ། ངེས་པར་འཛིན་པར་འདོད་པ་ཡིན།། ༢༤༤ ཅེས་སྨོས་ཏེ། གལ་ཏེ་ཡིད་ཀྱི་མངོན་སུམ་དེས་དབང་མངོན་གྱི་ཡུལ་ལས་གཞན་འཛིན་ན། ཡུལ་བར་ཆོད་པ་དང་སྐལ་བའི་དོན་ཡང་འཛིན་པར་འགྱུར་གྱི། ཡུལ་ངེས་པར་འཛིན་པར་མི་འགྱུར་ཞེ་ན། རང་གི་གཟུང་དོན་གྱི་རྗེས་སུ་འགྲོ་ཞིང༌། གཟུང་དོན་ལ་བལྟོས་པ་ཅན་གྱི་དབང་སྐྱེས་ཀྱི་བློ་འགགས་པ་དེ་ནི་ཡིད་མངོན་གྱི་དེ་མ་ཐག་རྒྱུ་ཡིན་ལ།
དེའི་དོན་གྱི་ཡིད་མངོན་སྐྱེ་བ་ལ་གནོད་མེད་དུ་བྱས་པ་དེའི་ཕྱིར། ཡིད་ཀྱི་མངོན་སུམ་འདིས་དབང་པོའི་མངོན་སུམ་སྔ་མའི་ཡུལ་གཞན་འཛིན་ན་ཡང་ཡུལ་བར་ཆོད་པ་དང་སྐལ་བའི་དོན་འཛིན་པར་ཐལ་བའི་སྐྱོན་མེད་དེ། ཡུལ་ངེས་པར་ལྡན་པ་ཅན་གྱི་སྐད་ཅིག་གཉིས་པ་འཛིན་པར་འདོད་པ་ཡིན་པའི་ཕྱིར། ལྔ་པ་གཟུང་འཛིན་དུས་མཉམ་དགག་པ་ནི། གཞན་དག་ན་རེ། དེ་དང་བྱེད་དུས་མཚུངས་མེད་ཅན། ། རང་ཤེས་དུས་ཅན་དོན་དག་ནི།། ཇི་ལྟར་དབང་པོའི་ཤེས་པ་ཡི། ། ལྷན་ཅིག་བྱེད་པ་ཡིན་ཅེ་ན།། ༢༤༥ ཞེས་སྨོས་ཏེ།
རང་གི་ཡུལ་ཅན་གྱི་ཤེས་པའི་དུས་ན་ཡོད་པ་ཅན་གྱི་གཟུང་དོན་དག་ནི་ཆོས་ཅན། ཇི་ལྟར་དབང་པོའི་ཤེས་པའི་ལྷན་ཅིག་བྱེད་པའི་རྐྱེན་ཡིན་ཏེ། དབང་ཤེས་དེ་དང་འབྲས་བུ་བྱེད་པའི་དུས་མཚུངས་པ་མེད་པ་ཅན་ཡིན་པའི་ཕྱིར་ཞེ་ན། བཤད་པ། མེད་པ་སྔར་ནུས་མེད་ཕྱིར་དང༌། ། ཕྱིས་ཀྱང་ཉེ་བར་མི་སྦྱོར་ཕྱིར།། རྒྱུ་རྣམས་ཐམས་ཅད་སྔར་ཡོད་ཡིན། ། དེ་ཕྱིར་རང་བློ་བཅས་དོན་མིན།། ༢༤༦ ཅེས་སྨོས་ཏེ། འདི་ལྟར་གཟུང་དོན་ཡིན་ན་རང་གི་ཡུལ་ཅན་གྱི་བློ་དང་དུས་མཉམ་པ་དང་བཅས་པའི་དོན་མིན་དགོས་ཏེ།
རྒྱུ་རྣམས་ཐམས་ཅད་རང་གི་འབྲས་བུའི་སྔར་ཡོད་ཡིན་པ་དེའི་ཕྱིར། སྔར་མེད་པ་དུས་མཉམ་པ་ལ་སྔར་ཕན་འདོགས་པའི་ནུས་པ་མེད་པའི་ཕྱིར་དང༌། ཕྱིས་བྱུང་བས་ཀྱང་ཕན་པ་ཉེ་བར་མི་སྦྱོར་བའི་ཕྱིར་རོ།། དྲུག་པ་དུས་མི་མཉམ་པ་ལ་གནོད་པ་མེད་པ་ནི། དུས་ཐ་དད་པས་ཇི་ལྟར་འཛིན། ། ཅེ་ན་་་་་་་་་་་་་༌།། གཞན་དག་ན་རེ། འོ་ན་ཡུལ་ཡུལ་ཅན་དུས་ཐ་དད་པས་ཇི་ལྟར་གཟུང་བྱ་དང་འཛིན་བྱེད་དུ་འཐད་ཅེ་ན། བཤད་པ། ་་་་་་་་་་་་་ རིགས་པ་ཤེས་པ་ཡིས།།
ཤེས་པའི་རྣམ་པ་འཇོག་ནུས་པའི། ། རྒྱུ་ཉིད་ལ་ནི་གཟུང་བར་ཤེས།། ༢༤༧ ཞེས་སྨོས་ཏེ། གཟུང་འཛིན་དུ་འཇོག་པ་ལ་དུས་མཉམ་མི་དགོས་ཏེ། རིགས་པ་ཤེས་པའི་མཁས་པ་ཡིས་རང་འཛིན་ཤེས་པའི་རྣམ་པ་འཇོག་ནུས་པའི་རྒྱུ་ཉིད་ལ་ནི་གཟུང་བར་ཤེས་པའི་ཕྱིར་རོ།། འོ་ན་རྣམ་ཤེས་ཀྱི་རྒྱུ་ཐམས་ཅད་ཡུལ་དུ་འཇོག་གམ་ཞེ་ན། བཤད་པ། རྒྱུ་དུ་མ་ཉིད་ཡོད་ན་ཡང༌། ། འབྲས་བུ་རྗེས་བྱེད་སྐྱེ་བ་གང༌།། དེ་ནི་དེ་ཡིས་ངོ་བོ་དེ། །
བཞག་དང་གཟུང་ཞེས་བརྗོད་པ་ཡིན།། ༢༤༨ ཅེས་སྨོས་ཏེ། རྣམ་ཤེས་ལ་རྒྱུ་དུ་མ་ཉིད་ཡོད་ན་ཡང་འབྲས་བུ་རྣམ་ཤེས་རྒྱུ་གང་གི་རྣམ་པའི་རྗེས་སུ་བྱེད་ཅིང༌། སྐྱེ་བའི་རྣམ་ཤེས་གང་ཡིན་པ་དེ་ནི་ཆོས་ཅན། རྣམ་པ་གཏོད་མི་ནུས་པའི་རྒྱུ་རྣམས་ནི་ཁྱོད་ཀྱི་ཡུལ་མ་ཡིན་ཏེ། གཟུང་དོན་དེ་ཡིས་ཁྱོད་ཀྱི་རྣམ་པའི་ངོ་བོ་དེ་བཞག་པ་དང་གཏད་པའི་རྒྱུ་མཚན་གྱིས་གཟུང་ཡུལ་ཡིན་ཅེས་བརྗོད་པ་ཡིན་པའི་ཕྱིར་རོ།། གསུམ་པ་རང་རིག་པའི་མངོན་སུམ་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། ། དང་པོ་ནི།
འདོད་ཆགས་ལ་སོགས་པ་ཤེས་པ་རང་གི་བདག་ཉིད་ཉམས་སུ་མྱོང་བ་གང་ཡིན་པ་དེ་ནི་རང་རིག་པའི་མངོན་སུམ་ཡིན་ལ། འདི་ལ་ཡང་མངོན་སུམ་སྤྱིའི་མཚན་ཉིད་རྗེས་སུ་ཞུགས་པའི་ཕྱིར་མངོན་སུམ་ཡིན་ནོ། ། ཅིའི་ཕྱིར་འདི་རྟོག་པ་དང་བྲལ་བ་ཡིན་ཅེ་ན། འདིའི་ཡུལ་ནི་ཤེས་པ་ཁོ་ན་ཡིན་ལ། དེ་ལ་རྗོད་བྱེད་ཀྱི་སྒྲ་རྣམས་ཀྱིས་བརྡ་བྱ་བར་མི་ནུས་པའི་ཕྱིར་རོ། ། བརྗོད་པ་དང་མ་འདྲེས་པའི་དོན་རིག་པ་གང་ཡིན་པ་དེ་ཡང་རྟོག་པ་དང་བྲལ་བ་ཡིན་ཏེ། བརྗོད་བྱ་དང་རྗོད་བྱེད་བསྲེ་བར་བྱེད་པའི་མཚན་ཉིད་དང་མི་ལྡན་པའི་ཕྱིར་རོ།། ཅིའི་ཕྱིར་ཤེས་པ་དག་ལ་བརྡ་བྱ་བར་མི་ནུས་ཤེ་ན། བཤད་པ། ཤེས་པ་སྐྱེས་པ་དག་ལ་བརྡ་འགོད་དམ།
འོན་ཏེ་མ་སྐྱེས་པ་དག་ལ་བརྡ་འགོད། དང་པོ་ལྟར་ན། སྤྱིར་བརྡ་འགོད་པའི་ཡུལ་ནི་ཡིན་ཏེ། དང་པོར་བརྡ་གོ་བྱའི་ཡུལ་དེ་མཐོང་བ་ན་དེའི་མིང་དུ་བྱ་བར་འོས་པའི་རྗོད་བྱེད་ཀྱི་སྒྲ་བཟོ་བར་བྱེད་ལ། དེའི་རྗེས་སུ་འདིའི་མིང་འདི་ཞེས་མིང་ཅན་དུ་འབྲེལ་བར་བྱེད་པའི་བརྡ་སྦྱོར་བ་ཡིན་ན། འདིར་ཤེས་པ་སྐད་ཅིག་མ་ནི་རང་མཐོང་བའི་དུས་སུ་བཟོས་པའི་མིང་བློ་ཡུལ་དུ་གྲུབ་ནས་རང་གི་མིང་དུ་བརྡ་སྦྱོར་བའི་ཚེ་འགགས་ཟིན་པས་བརྡའི་ཡུལ་དུ་མ་གྲུབ་པའི་ཕྱིར་རོ།། ཅི་སྟེ་སྔ་མའི་རིགས་རྒྱུན་དུ་གྱུར་ཅིང༌། དེའི་ཚེ་སྐྱེས་པའི་ཤེས་པ་ལ་བརྡ་སྦྱོར་བས་ཤེས་པ་ལ་བརྡ་མི་ནུས་པའི་ཉེས་པ་མེད་ཅེ་ན། ཡུལ་གཞན་ལ་བཟོས་པའི་བརྡ་གཞན་ལ་སྦྱོར་བར་མི་རིགས་ཏེ། དཔེར་ན་ལྟོ་ལྡིར་བ་ལ་བཟོས་པའི་བརྡ་ལྐོག་ཤལ་ལ་སྦྱོར་བར་མི་བྱེད་པ་བཞིན་ནོ། །
གལ་ཏེ་ཡང་དེ་དག་ནི་རིགས་མི་མཐུན་པའི་ཕྱིར་གཅིག་གི་བརྡ་གཅིག་ལ་མི་སྦྱོར་ཡང་ཤེས་པ་སྔ་ཕྱི་ནི་རིགས་འདྲ་བའི་ཕྱིར། སྔ་མའི་བརྡ་ཕྱི་མ་ལ་འགོད་པ་མི་འགལ་ལོ་ཞེ་ན། ཅི་སྔར་བཟོས་པའི་བརྡ་འདི་སྔ་མའི་རིགས་ལ་བཟོས་པའམ། འོན་ཏེ་རྫས་ལ་བཟོས་པ་ཡིན། དང་པོ་ལྟར་ན། སྤྱི་ལ་བཟོས་པའི་བརྡ་རང་མཚན་ལ་སྦྱོར་བར་མི་རིགས་ཏེ། དེ་དག་མཚན་ཉིད་ཐ་དད་པའི་ཕྱིར་དང༌། བརྡ་སྤྱིའི་ཡུལ་ཅན་དུ་འགྱུར་གྱི། རང་མཚན་ལ་སྦྱོར་བར་ཡང་མི་འགྱུར་བའི་ཕྱིར་རོ། ། གཉིས་པ་ལྟར་ན་ཡང་ཤེས་པ་སྔ་ཕྱི་རྫས་གཞན་ཡིན་པའི་ཕྱིར།
སྔ་མའི་རྫས་ལ་བཟོས་པའི་མིང་ཕྱི་མའི་རྫས་ལ་སྦྱོར་བར་མི་འགྱུར་རོ།། གལ་ཏེ་རྫས་གཞན་ཡིན་ཀྱང་སྔ་མའི་རྫས་ལ་ཕྱི་མའི་རྫས་སུ་ཞེན་ནས་སྦྱོར་རོ་ཞེ་ན། དེ་ལྟར་ན་སྒྲོ་བཏགས་ལ་བརྡ་སྦྱོར་བར་འགྱུར་གྱི། རྫས་ལ་ནི་མ་ཡིན་ཏེ། སྔ་ཕྱི་གཅིག་ཏུ་ཞེན་པ་ནི་རྟོག་པས་སྒྲོ་བཏགས་པ་ཙམ་ཡིན་པའི་ཕྱིར་རོ། ། གཉིས་པ་ལྟར་མ་སྐྱེས་པའི་ཤེས་པ་ལ་བརྡ་སྦྱོར་ཞེ་ན། གང་ཞིག་བློའི་ཡུལ་དུ་ཉེ་བར་མ་གྱུར་པ་དེ་ལ་ནི་འགའ་ཡང་དེའི་མིང་གིས་བརྡ་བཟོས་པ་མ་ཡིན་ཏེ། དཔེར་ན་མོ་གཤམ་བུའི་མིང་བཞིན་མ་སྐྱེས་པའི་ཤེས་པ་ཡང་ད་ལྟ་བློའི་ཡུལ་དུ་ཉེ་བར་གྱུར་པ་མ་ཡིན་ནོ། ། ཅི་སྟེ་ད་ལྟ་མ་འོངས་པའི་ཤེས་པའི་ངོ་བོ་བློ་ལ་མི་སྣང་ཡང་དེའི་རྣམ་པ་འབའ་ཞིག་ལ་སྒྲོ་བཏགས་ནས་བརྡ་བཟོས་སོ་ཞེ་ན། དེ་ལྟར་ན་ནི་སྒྲོ་བཏགས་ལ་བརྡ་སྦྱོར་བར་འགྱུར་གྱི།
རང་མཚན་ལ་བརྡ་སྦྱོར་ཞེས་གང་སྨྲས་པ་དེ་ཉམས་སོ། ། དེའི་ཕྱིར་ཆགས་སོགས་ཉམས་སུ་མྱོང་བ་རྟོག་པ་དང་བྲལ་བར་གྲུབ་ལ། ཤེས་པ་རང་གི་ཐུན་མོང་མིན་པའི་ངོ་བོ་ཇི་ལྟ་བ་བཞིན་དུ་མྱོང་བའི་ཕྱིར་མ་འཁྲུལ་བ་ཡིན་ནོ།། གལ་ཏེ་ཆགས་སོགས་འདི་ཤེས་པའི་རིག་བྱེད་ཡོད་མོད། དེ་ལྟར་ན་ཡང་ཤེས་པ་རང་ཉིད་ཀྱིས་རིག་གོ་ཞེས་བྱ་བ་འདི་གང་ལས་ཤེས་ཤེ་ན། འདི་ལྟར་སྒྲོན་མེ་ལ་ནི་རང་གིས་རང་གསལ་བའི་བྱ་བ་དང་ལྡན་པ་ཡང་ཡིན་ཏེ། དེ་ལྟར་མ་ཡིན་ན་བུམ་གཟུགས་ལ་སོགས་པ་རང་ཤེས་པའི་ཡུལ་དུ་གསལ་བ་གསལ་བྱེད་གཞན་ལ་བལྟོས་པ་བཞིན་དུ་མར་མེ་ཡང་རང་གསལ་བ་གསལ་བྱེད་གཞན་ལ་བལྟོས་པར་འགྱུར་དགོས་པ་ལས་དེ་ལྟར་ཡང་མ་ཡིན་པའི་ཕྱིར་རོ། ། དེའི་ཕྱིར་སྒྲོན་མེ་ལ་ནི་བྱ་བ་གཉིས་དམིགས་ཏེ། གཟུགས་གཞན་གསལ་བ་དང་རང་གསལ་བའོ། ། དེའི་ཕྱིར་སྒྲོན་མེ་གཅིག་པོ་འདི་ཉིད་གཟུགས་གསལ་བྱེད་དང༌།
རང་གིས་གསལ་བྱེད་གཉིས་སུ་རིག་པ་བཞིན་དུ་ཤེས་པ་ཀུན་ལ་ཡང་རང་རིག་པ་དང་ཡུལ་རིག་པའི་བྱ་བ་གཉིས་དམིགས་པ་ཡིན་ཏེ། འདི་ལྟར་ཤེས་པ་ཡུལ་རིག་པའི་བྱ་བ་དང་ལྡན་པ་ལ་ནི་འགའ་ཡང་རྩོད་པ་ཡོད་པ་མ་ཡིན་ནོ། ། དེའི་ཕྱིར་འདི་ལྟར་རིག་པའི་བྱ་བ་དང་ལྡན་པའི་འཐད་པ་ཅུང་ཟད་ཅིག་བརྗོད་པར་བྱའོ། ། དེ་ཡང་སྔོ་སོགས་གསལ་བར་སྣང་བའི་དབང་ཤེས་འདི་རང་རིག་པ་མ་ཡིན་ ནོ། ། འདི་ཤེས་པ་གཞན་གྱིས་རིག་པ་མི་འཐད་པས། རིག་བྱེད་མེད་པའི་ཕྱིར། སྐྱེས་བུའི་རྒྱུད་ལ་ཁོ་བོས་སྔོ་སོགས་མཐོང་ངོ་ཞེས་དྲན་པ་མེད་པར་འགྱུར་རོ། ། དྲན་པ་ནི་མྱོང་བའི་རྗེས་སུ་འབྲང་བའི་ཕྱིར་རོ། ། དེ་ཡང་གང་ལས་ཤེ་ན། སྔར་ཉམས་སུ་མ་མྱོང་བའི་དོན་འགའ་ཡང་ཕྱིས་དྲན་པ་མ་མཐོང་བའི་ཕྱིར་རོ།།
གལ་ཏེ་སྔོ་འཛིན་རང་ལས་རྫས་གཞན་གྱི་ཤེས་པས་རིག་པས་སྐྱོན་མེད་དོ་ཞེ་ན། རང་དང་དུས་མཉམ་པའི་ཤེས་པས་རིག་གམ། འོན་ཏེ་ཕྱིས་འབྱུང་གིས་རིག་པ་གང་ཡིན། དང་པོ་ལྟར་ན། སྐྱེས་བུ་ལ་སྔོ་སོགས་གསལ་བར་སྣང་བའི་ཤེས་པ་ལས་མ་གཏོགས་པའི་སྔོ་འཛིན་གསལ་བར་སྣང་བའི་ཤེས་པ་ནང་འདིར་དམིགས་པར་རིགས་ན། དེ་ལྟར་ཡང་མ་ཡིན་ཏེ། སྔོན་པོ་མཐོང་བའི་ཚེ་སྔོན་པོ་ལས་གཞན་པའི་གཟུང་བའི་རྣམ་པ་དང༌། སྔོན་པོ་འཛིན་པ་ལས་གཞན་པའི་འཛིན་པའི་རྣམ་པ་མ་དམིགས་པའི་ཕྱིར་རོ། ། ཇི་སྐད་དུ་རྒྱས་པ་ལས། འདི་ལྟར་སྔོན་པོ་ལ་སོགས་ཀྱི། །
རྣམ་གཅིག་ཉིད་དམ་མྱོང་བ་གཅིག། རྟོགས་ཀྱི་སྔོན་པོར་སྣང་བ་ནི། ། མྱོང་བ་མྱོང་བ་གཞན་མ་ཡིན།། ཅེས་གསུངས་སོ། ། གཞན་ཡང་སྔོ་འཛིན་རང་དང་དུས་མཉམ་པའི་ཤེས་པ་གཞན་གྱིས་མྱོང་ན། དེ་ཡང་རང་དང་དུས་མཉམ་གཞན་གྱིས་མྱོང་བར་མཚུངས་ཤིང༌། དེ་ཡང་རང་དང་དུས་མཉམ་གཞན་གྱིས་མྱོང་དགོས་པ་ལ་སོགས་པ་ཐུག་པ་མེད་པར་འགྱུར་བའི་ཕྱིར། མཐར་ཉམས་སུ་མ་མྱོང་བར་འགྱུར་རོ། ། ཕྱོགས་གཉིས་པ་ལྟར་ཕྱིས་འབྱུང་གི་ཤེས་པས་མྱོང་ན། སྔོ་འཛིན་མྱོང་བྱེད་ཀྱི་ཤེས་པ་ཕྱི་མ་དེ་རང་གིས་མྱོང་ངམ།
འོན་ཏེ་ཕྱིས་འབྱུང་གི་ཤེས་པ་གཞན་གྱིས་མྱོང༌། དང་པོ་ལྟར་ན། སྔོ་འཛིན་ཀྱང་རང་གིས་མྱོང་བར་འགྱུར་ཏེ། མྱོང་བྱེད་ཕྱི་མ་དང་ཤེས་པར་མཚུངས་པའི་ཕྱིར། ཅི་སྟེ་མྱོང་བྱེད་དེ་ཡང་ཕྱིས་འབྱུང་གི་ཤེས་པས་མྱོང་ན་མྱོང་བྱེད་ཀྱི་མཐའ་ཐུག་མེད་དུ་བརྒྱུད་དགོས་པའི་ཕྱིར། སྔོ་འཛིན་ནམ་ཡང་དྲན་པར་མི་འགྱུར་ཏེ། སྔོ་འཛིན་དྲན་པ་ནི་དེ་མྱོང་བ་དྲན་པ་ལ་བལྟོས་ཤིང༌། དེ་ཡང་མྱོང་བྱེད་གཞན་དྲན་པ་ལས་བལྟོས་པ་སོགས་ཐུག་པ་མེད་པའི་ཕྱིར་རོ། ། དེ་ལྟར་ན་དྲན་པ་ཡོད་པའི་རྟགས་ཀྱིས་ཤེས་པ་མྱོང་བྱེད་ཙམ་ཡོད་པར་གྲུབ་ལ། ཤེས་པ་གཞན་གྱི་མྱོང་བ་མི་འཐད་པའི་ཕྱིར།
རང་ཉིད་མྱོང་བའི་བྱ་བ་དང་ལྡན་པར་གྲུབ་བོ། ། དེ་ཉིད་ཀྱི་ཕྱིར་ཤེས་པ་ཀུན་ལ་རང་མྱོང་བ་དང་ཡུལ་རིག་པའི་བྱ་བ་གཉིས་དང་ལྡན་ཀྱང་ཡུལ་དེ་དག་རིག་པར་བྱེད་པའི་བྱེད་པ་པོ་དོན་གཞན་གཉིས་ཡོད་པ་ནི་མ་ཡིན་གྱི། འོན་ཀྱང་ཤེས་པ་གཅིག་པུ་འདི་ཉིད་ལ་རང་མྱོང་བར་བྱེད་པའི་ཆ་དང༌། ཡུལ་རིག་པར་བྱེད་པའི་ཆ་གཉིས་སུ་ཕྱེ་ནས། དང་པོ་ལ་རང་རིག་པའི་མངོན་སུམ་ཞེས་བརྗོད་ལ། དེ་ལ་ནི་དབྱེ་བ་ཡོད་པ་མ་ཡིན་ཏེ། ཟག་བཅས་དང་ཟག་མེད། རྟོག་བཅས་དང་རྟོག་མེད་ལ་སོགས་པའི་ཤེས་པ་ཀུན་མྱོང་བའི་ངོ་བོར་ཐ་དད་མེད་པའི་ཕྱིར་དང༌། དེ་ཙམ་ལ་རང་རིག་པའི་མངོན་སུམ་དུ་བཞག་པའི་ཕྱིར། ཇི་སྐད་དུ་རྒྱན་ལས།
རྣམ་ཤེས་བེམ་པོའི་རང་བཞིན་ལས། ། བཟློག་པ་རབ་ཏུ་སྐྱེ་བ་གང༌།། བེམ་མིན་རང་བཞིན་གང་ཡིན་པ། ། དེ་འདིའི་བདག་ཉིད་རིག་པར་བརྗོད།། ཅེས་གསུངས་པའི་ཕྱིར་རོ། ། ཕྱི་མ་ཡུལ་གཞན་རིག་པར་བྱེད་པའི་ཆ་དེ་ལ་ནི་ཐ་དད་དེ། ཤེས་པ་ཁ་ཅིག་གིས་ཡུལ་གསལ་བར་རིག་པ་དང༌། ཁ་ཅིག་གིས་མི་གསལ་བར་རིག་པ་ལ་སོགས་པས་མངོན་སུམ་དང་རྗེས་སུ་དཔག་པ་ལ་སོགས་པའི་དབྱེ་བ་དུ་མར་འགྱུར་རོ། ། དེའི་ཕྱིར་ཤེས་པ་ཐམས་ཅད་ཀྱི་སྟེང་གི་གསལ་རིག་གི་ཆ་དེ་ལ་འཛིན་པའི་རྣམ་པ་དང༌། རང་རིག་པའི་ངོ་བོར་གྱུར་པའི་ཤེས་པ་དང༌།
རང་རིག་པའི་མངོན་སུམ་ཞེས་པ་ལ་སོགས་པ་མིང་གི་རྣམ་དབྱེ་སྣ་ཚོགས་སུ་འགྱུར་རོ།། འདི་ལ་ཁ་ཅིག་ན་རེ། རང་རིག་པ་མི་འཐད་དེ། རིག་བྱ་རིག་བྱེད་གཉིས་མེད་པའི་ཕྱིར་རོ། ། གལ་ཏེ་གཉིས་མེད་ཀྱང་རིག་ན་གྲངས་ཅན་གྱིས་རང་སྐྱེ་འདོད་པ་དང་མཚུངས་སོ་ཞེ་ན། མི་མཚུངས་ཏེ། རང་གྲུབ་པ་ལ་སྐྱེད་བྱེད་མི་དགོས་ཤིང༌། མ་གྲུབ་པ་སྐྱེད་བྱེད་དུ་འགལ་ལ། གྲུབ་པས་མ་གྲུབ་པ་བསྐྱེད་ན་གཞན་སྐྱེ་ཡིན་པས་མི་འཐད་ དོ། ། འོ་ན་འདིར་ཡང་རིག་པ་རིག་བྱར་འགལ་ཞིང༌།
མ་རིག་པ་རིག་བྱེད་དུ་མི་འཐད་ལ། རིག་པས་མ་རིག་པ་རིག་ན་རང་རིག་ཏུ་མི་འཐད་དོ་ཞེ་ན། རིག་པ་རིག་བྱར་མི་འགལ་ཏེ། རིག་པ་འདིས་གཞན་སེམས་ཤེས་པ་ན་རང་ཉིད་ཤེས་ལ་རིག་དགོས་པ་དང༌། རྣམ་མཁྱེན་ཡེ་ཤེས་སོ་སོ་རང་རིག་ཡིན་པའི་ཕྱིར་དེས་ན་ག་ལ་མཚུངས། བདེ་བ་སོགས་བེམ་པོར་འདོད་པ་འགོག་བྱེད་ཀྱི་རིགས་པ་ནི་གཞུང་ལས་གསལ་བས་མ་བྲིས་སོ།། གཉིས་པ་ཚིག་གི་དོན་ལ། རང་རིག་རྟོག་བྲལ་དུ་བསྒྲུབ། དེ་ལ་རྩོད་པ་སྤང་བ་གཉིས་ལས། དང་པོ་ནི།
བདེ་སོགས་བདག་ཉིད་གཞན་མི་བརྟེན། ། བརྡ་བྱེད་པར་ནི་ནུས་མ་ཡིན།། དེ་ཕྱིར་དེ་དག་རང་རིག་ནི། ། བརྗོད་དང་རྗེས་འབྲེལ་ཅན་མ་ཡིན།། ༢༤༩ ཅེས་སྨོས་ཏེ། བདེ་སོགས་དེ་དག་ཉམས་སུ་མྱོང་བའི་རང་རིག་ནི་ཆོས་ཅན། བརྗོད་པ་དང་རྗེས་སུ་འབྲེལ་བ་ཅན་གྱི་རྟོག་པ་མ་ཡིན་ཏེ། གང་གི་ཕྱིར་བརྡ་དུས་ཀྱི་བདེ་སོགས་ཀྱི་བདག་ཉིད་གཞན་ཐ་སྙད་ཀྱི་དུས་སུ་རྗེས་འགྲོ་བྱེད་པ་ལ་མི་བརྟེན་པས་ཁྱོད་ཀྱི་མྱོང་བྱ་བདེ་སོགས་ལ་བརྡ་བྱེད་པར་ནི་ནུས་པ་མ་ཡིན་པ་དེའི་ཕྱིར། གཉིས་པ་རྩོད་པ་སྤང་བ་ལ་གཉིས། བདེ་སོགས་ནང་གི་བེམ་པོར་འདོད་པ་མི་འཐད།
བདེ་སོགས་ཕྱིའི་བེམ་པོར་འདོད་པ་མི་འཐད་པའོ། ། དང་པོ་ལ་གཉིས། རྩོད་པ་དང༌། ལན་ནོ། ། དང་པོ་ནི། གཞན་ཡང་རིག་བྱེད་མིན་དེ་དག ། རང་གི་ངོ་བོ་ཇི་ལྟར་རིག། དོན་གཅིག་ལ་བརྟེན་རྣམ་ཤེས་ཀྱི། ། རིག་བྱ་ཡིན་ཅེས་འགའ་ཞིག་ཟེར།། ༢༥༠ ཞེས་སྨོས་ཏེ།
བདེ་སོགས་དེ་དག་ཆོས་ཅན། རང་གི་ངོ་བོ་ཇི་ལྟར་རིག་སྟེ། ཡུལ་གཞན་ཡང་རིག་པར་བྱེད་པ་མིན་པའི་བེམ་པོ་ཡིན་པའི་ཕྱིར། འོན་ཀྱང་བདག་དང་དོན་གཅིག་ལ་འདུ་བ་བརྟེན་པའི་རྣམ་ཤེས་ཀྱིས་རིག་བྱར་གྱུར་པའི་བེམ་པོ་ཡིན་ནོ་ཞེས་བྱེ་བྲག་པ་འགའ་ཞིག་ཟེར་རོ།། གཉིས་པ་ལན་ལ་གསུམ། བདེ་སོགས་ཤེས་པར་བསྒྲུབ། ཡང་དག་པར་རང་རིག་ཏུ་བསྒྲུབ། ཐ་སྙད་དུ་གཞན་རིག་པར་ཡང་བསྒྲུབ་པའོ། ། དང་པོ་ནི། དེ་དང་དེ་མིན་རང་བཞིན་ཅན། །
དེ་དང་དེ་མིན་དངོས་རྒྱུས་བསྐྱེད།། རྣམ་ཤེས་རྒྱུ་ལས་གཞན་མིན་སྐྱེས། ། བདེ་སོགས་དེ་ཅིས་ཤེས་མ་ཡིན།། ༢༥༡ ཅེས་སྨོས་ཏེ། ཅི་རིག་ནས་ཤེས་པ་དེ་དང་དེ་མིན་པའི་རང་བཞིན་ཅན་གྱི་དངོས་པོ་ཞིག་ཡིན་ན་ནི། ཤེས་པ་དེ་མིན་པའི་དངོས་རྒྱུས་བསྐྱེད་པས་ཁྱབ་ལ། དེས་ན་དབང་ཤེས་འཁོར་གྱི་བདེ་སོགས་དེ་ཆོས་ཅན། རྒྱུ་མཚན་ཅིས་ནི་ཤེས་པ་མ་ཡིན་ཏེ། རང་གི་གཙོ་བོ་རྣམ་པར་ཤེས་པའི་རྒྱུ་ལས་གཞན་མིན་པ་ལས་ཤེས་པར་སྐྱེས་པའི་ཕྱིར། གཏན་ཚིགས་མ་གྲུབ་བོ་ཞེ་ན།
བཤད་པ། དོན་བཅས་དབང་པོ་རུང་བ་དང༌། ། བདག་ཉིད་ཇི་ལྟའི་སེམས་ཡོད་ན།། བདེ་བ་ལ་སོགས་སྐྱེ་བར་མཐོང༌། ། ཡིད་ཀྱང་དེ་དང་མཚུངས་པ་ཡིན།། ༢༥༢ དེ་དག་ཡོད་དང་མེད་པ་ལ། ། འགའ་ལ་བདེ་ལ་སོགས་དང་བློ།། སྐྱེ་དང་མི་སྐྱེ་མཐོང་དེའི་ཕྱིར། ། དེ་ལས་དེ་སྐྱེ་གཞན་ལས་མིན།། ༢༥༣ ཅེས་སྨོས་ཏེ།
དབང་ཤེས་འཁོར་གྱི་བདེ་བ་ལ་སོགས་པ་ནི། རང་གི་གཙོ་བོ་རྣམ་པར་ཤེས་པ་དང་རྒྱུད་གཅིག་ལས་སྐྱེས་པ་ཡིན་ཏེ། གཟུང་དོན་དང་བཅས་པའི་བདག་རྐྱེན་དབང་པོ་རུང་བ་དང་བདག་ཉིད་ཇི་ལྟའི་སེམས་དེ་མ་ཐག་རྐྱེན་ཡོད་ན་བདེ་བ་ལ་སོགས་པ་སྐྱེ་བར་མཐོང་བའི་ཕྱིར། ཁྱབ་སྟེ། གཙོ་བོ་ཡིད་ཀྱི་རྣམ་པར་ཤེས་པ་དེ་དག་ཀྱང་བདེ་སོགས་དེ་དང་དོན་བཅས་དབང་པོ་རུང་བ་སོགས་ལས་སྐྱེས་པར་མཚུངས་པ་ཡིན་ནོ། ། གལ་ཏེ་གཏན་ཚིགས་མ་གྲུབ་སྟེ། གཙོ་བོ་རྣམ་པར་ཤེས་པ་ནི་རྐྱེན་གསུམ་ལས་ཤེས་པ་སྐྱེ་ལ། བདེ་སོགས་ནི་ཡིད་ཀྱི་ཡོན་ཏན་ཆོས་དང་ཆོས་མ་ཡིན་པ་ལས་བེམ་པོར་སྐྱེ་བའི་ཕྱིར་ཞེ་ན། མ་ཡིན་ཏེ། རྐྱེན་གསུམ་པོ་དེ་དག་ཡོད་པ་དང་མེད་པ་ན་རྒྱུད་ཀྱི་ཁྱད་པར་འགའ་ཞིག་ལ་བདེ་བ་ལ་སོགས་པ་དང༌།
དབང་བློ་སྐྱེ་བ་དང་མི་སྐྱེ་བར་མཐོང་བ་དེའི་ཕྱིར། གཙོ་བོ་རྣམ་ཤེས་ཀྱི་རྐྱེན་གསུམ་པོ་དེ་ལས་བདེ་བ་ལ་སོགས་པ་དེ་སྐྱེའི། རྒྱུ་གཞན་ལས་སྐྱེ་བ་མིན་ནོ།། གལ་ཏེ་བདེ་བ་དང་སྡུག་བསྔལ་ཁྱད་པར་མེད་པར་འགྱུར་ཏེ། རྐྱེན་གསུམ་ལས་སྐྱེས་པར་མཚུངས་པའི་ཕྱིར་ཞེ་ན། བཤད་པ། དེ་དག་ཉིད་ཀྱི་ཁྱད་པར་ལས། ། བདེ་སྡུག་ལ་སོགས་ཐ་དད་ཡིན།། དཔེར་ན་བློ་དེ་ཉིད་ཀྱི་ནི། ། གསལ་དང་མི་གསལ་ཐེ་ཚོམ་བཞིན།།
༢༥༤ ཞེས་སྨོས་ཏེ། འདི་ལྟར་བདེ་བ་དང་སྡུག་བསྔལ་ཁྱད་པར་ཡོད་དེ། རྐྱེན་གསུམ་དེ་དག་ཉིད་ཀྱི་ཁྱད་པར་ལས་བདེ་བ་དང་སྡུག་བསྔལ་ལ་སོགས་ཐ་དད་པར་སྐྱེས་པ་ཡིན་པའི་ཕྱིར། དཔེར་ན་བློ་དེ་ཉིད་ཀྱི་རྒྱུ་མཚུངས་པ་ལས་སྐྱེས་པ་ལའང་གསལ་བ་དང་མི་གསལ་བ་དང་ཐེ་ཚོམ་སོགས་ཐ་དད་དུ་སྐྱེ་བ་བཞིན་ནོ།། གཉིས་པ་ཡང་དག་པར་རང་རིག་ཏུ་བསྒྲུབ་པ་ལ་ལྔ། དབང་ཤེས་ཀྱིས་བདེ་སོགས་འབའ་ཞིག་འཛིན་པ་མི་འཐད། མྱོང་བ་དང་སྤེལ་ནས་འཛིན་པ་མི་འཐད། ཡུལ་དང་བདེ་སོགས་གཉིས་ཀ་འཛིན་པ་མི་འཐད། དོན་མེད་པར་བདེ་སོགས་འཛིན་པ་མི་འཐད། བདེ་སོགས་དང་དོན་འཛིན་ལྷན་ཅིག་སྐྱེ་བ་མི་འཐད་པའོ།།
དང་པོ་ནི། བདེ་སོགས་དེ་དོན་གཅིག་ལ་བརྟེན་པའི་རྣམ་ཤེས་ཀྱིས་རིག་པར་འདོད་ནས་གཞན་གྱིས་རིག་པ་ཡིན་ན་དུས་མཚུངས་པའམ་ཕྱིས་སྐྱེས་པའི་ཤེས་པས་མྱོང་བ་ཡིན་གྲང༌། དེ་ལྟར་ན་མི་རིགས་སོ་ཞེས་བསྟན་པའི་ཕྱིར། དོན་གང་ཉེ་བས་བློ་དང་ནི། ། བདེ་སོགས་དེ་དག་སྐྱེས་གྱུར་པ།། དེ་བོར་ནས་ནི་བདེ་སོགས་ཉིད། ། དེས་ནི་ཇི་ལྟར་རྟོགས་པར་འགྱུར།། ༢༥༥ ཞེས་སྨོས་ཏེ། ཤེས་པ་དེས་ནི་ཆོས་ཅན། གཟུགས་དེ་བོར་ནས་ནི་བདེ་བ་ལ་སོགས་པ་ཉིད་གཟུང་དོན་དུ་བྱས་ནས་ཇི་ལྟར་རྟོགས་པར་འགྱུར་ཏེ།
དོན་གཟུགས་གང་ཉེ་བས་དབང་བློ་དང་ནི་བདེ་སོགས་དེ་དག་སྐྱེ་བར་འགྱུར་བའི་དབང་ཤེས་ཡིན་པའི་ཕྱིར། གཉིས་པ་མྱོང་བ་དང་སྤེལ་ནས་འཛིན་པ་མི་འཐད་པ་ནི། རིམ་གྱིས་འཛིན་ན་དེ་མྱོང་བ། ། རྣམ་ཆད་མེད་པར་སྣང་མི་འགྱུར།། མགྱོགས་ཕྱིར་ཞེ་ན་དེ་མཚུངས་ཕྱིར། ། མྱོང་བ་མེད་པར་ཅིས་མ་ཡིན།། ༢༥༦ ཅེས་སྨོས་ཏེ། གལ་ཏེ་དབང་ཤེས་ཀྱིས་བདེ་སོགས་འཛིན་པ་མ་ཡིན་གྱི། བདག་ཉིད་འབྲེལ་བ་ཙམ་ལས་སྐྱེས་པའི་ཡིད་ཀྱི་ཤེས་པས་བདེ་སོགས་འཛིན་ནོ་ཞེ་ན། འོ་ན་ཤེས་པ་དུ་མ་གཅིག་ཅར་མི་སྐྱེ་བའི་ཕྱིར་རིམ་གྱིས་སྐྱེ་བར་འགྱུར་ལ།
དེ་ལྟར་ན་བདེ་བ་དེ་མྱོང་བ་ཆོས་ཅན། བར་རྣམ་པར་ཆད་པ་མེད་པར་སྣང་བར་མི་འགྱུར་བར་ཐལ། མྱོང་བ་ལ་གཟུགས་འཛིན་གྱི་གཅོད་པའི་ཚུལ་གྱིས་རིམ་གྱིས་འཛིན་པའི་ཕྱིར་ནའོ། ། གལ་ཏེ་བར་ཆད་དང་བཅས་ཀྱང་འཇུག་པ་མགྱོགས་པའི་ཕྱིར། བར་མ་ཆད་དུ་སྣང་ངོ་ཞེ་ན། གཟུགས་འཛིན་གྱིས་ཡུལ་འཛིན་པ་འཇུག་པ་མགྱོགས་པ་དེ་མཚུངས་པའི་ཕྱིར། བདེ་སོགས་མྱོང་བ་མེད་པར་བར་མ་ཆད་དུ་སྣང་བ་ཅིས་མ་ཡིན་ཏེ་ཡིན་པར་ཐལ་ལོ།། གསུམ་པ་ཡུལ་དང་བདེ་སོགས་གཉིས་ཀ་འཛིན་པ་མི་འཐད་པ་ནི། གལ་ཏེ་དབང་ཤེས་དེ་ཉིད་ཀྱིས་ཡུལ་དང་བདེ་བ་གཅིག་ཅར་འཛིན་པའི་ཕྱིར། སྐྱོན་དེ་དག་མེད་དོ་ཞེ་ན།
གཅིག་གིས་གཉིས་ཤེས་མ་ཡིན་ཏེ། ། དབང་པོའི་སེམས་ནི་ངེས་ཕྱིར་དང༌།། བདེ་སོགས་མེད་ཀྱང་དོན་དག་ལས། ། སྐྱེ་ཕྱིར་དེ་ནུས་གྲུབ་མེད་ཕྱིར།། ༢༥༧ ཞེས་སྨོས་ཏེ། འདིར་གཟུགས་འཛིན་དབང་ཤེས་གཅིག་གིས་ནི་གཟུགས་དང་བདེ་བ་གཉིས་ཀ་གཟུང་དོན་དུ་བྱས་ནས་ཤེས་པ་མ་ཡིན་ཏེ། གཟུགས་འཛིན་དབང་པོའི་སེམས་ནི་གཟུགས་ཁོ་ནའི་གཟུང་དོན་ཅན་དུ་ངེས་པའི་ཕྱིར་དང༌། བདེ་སོགས་མེད་ཀྱང་དོན་གཟུགས་དག་ལས་སྐྱེ་བའི་ཕྱིར་དང༌། བདེ་སོགས་དེས་ཕན་བཏགས་པའི་ནུས་པ་ལས་སྐྱེ་བར་གྲུབ་པ་མེད་པའི་ཕྱིར། གཞན་དག་ན་རེ།
གཉིས་ཀྱིས་སོ་སོ་སོ་སོར་ཡང༌། ། ནུས་པ་ཡིན་ན་་་་་་་་་་་་་༌།། ཞེས་སྨོས་ཏེ། གཟུགས་དང་བདེ་བ་གཉིས་ཀྱིས་སོ་སོ་སོ་སོར་ཡང་གཟུགས་འཛིན་དབང་ཤེས་བསྐྱེད་ནུས་པ་ཡིན་པས། གཏན་ཚིགས་མ་གྲུབ་བོ་ཞེ་ན། བཤད་པ། ་་་་་ སྔོ་སོགས་བཞིན། ། བདེ་སོགས་འབའ་ཞིག་འཛིན་པར་འགྱུར།། དེ་རྒྱུའི་དོན་ནི་མ་བཟུང་བར།། ༢༥༨ དེ་མྱོང་བར་ནི་མི་རིགས་སོ།།
ཞེས་སྨོས་ཏེ། དེ་ལྟར་ཡིན་ན་གཟུགས་འཛིན་དབང་ཤེས་ཀྱིས་བདེ་སོགས་འབའ་ཞིག་གཟུང་དོན་དུ་འཛིན་པར་འགྱུར་ཏེ། བདེ་སོགས་ཀྱི་གཟུང་དོན་ལས་སྐྱེས་པའི་དབང་ཤེས་ཡིན་པའི་ཕྱིར། དཔེར་ན་སྔོ་སོགས་འབའ་ཞིག་འཛིན་པའི་དབང་ཤེས་བཞིན་ནོ། ། འདོད་པར་མི་ནུས་ཏེ། བདེ་སོགས་དེ་རྒྱུར་གྱུར་པའི་དོན་གཟུགས་སོགས་ནི་མ་བཟུང་བར་གཟུགས་ལས་བྱུང་བའི་བདེ་བ་འབའ་ཞིག་པ་དེ་མྱོང་བ་ནི་མི་རིགས་སོ། ། གལ་ཏེ་ཡང༌། དོན་དང་ལྷན་ཅིག་ཉིད་འཛིན་ན།། ཞེས་སྨོས་ཏེ། གཞན་དག་ན་རེ།
དབང་ཤེས་ཀྱིས་དོན་དང་བདེ་སོགས་ལྷན་ཅིག་པ་ཉིད་དུ་འཛིན་པས་སྐྱོན་མེད་དོ་ཞེ་ན། བཤད་པ། བདེ་སོགས་ཀྱིས་ནི་ནུས་པ་ཅི། ། གང་ཕྱིར་དེས་བསྐྱེད་བློ་མི་འདོད།། ༢༥༩ ཅེས་སྨོས་ཏེ། དབང་ཤེས་ཆོས་ཅན། བདེ་སོགས་ཀྱིས་ནི་ཁྱོད་ལ་ཕན་པའི་ནུས་པ་ཅི་ཡོད་དེ། མེད་པར་ཐལ། གང་གི་ཕྱིར་ན་བདེ་སོགས་དེས་བསྐྱེད་པའི་དབང་པོའི་བློ་ཕ་རོལ་པོ་ཁྱོད་མི་འདོད་པའི་ཕྱིར། བཞི་པ་དོན་མེད་པར་བདེ་སོགས་འཛིན་པར་མི་འཐད་པ་ནི།
དོན་མེད་པར་ནི་བདེ་ལ་སོགས། ། མིག་སོགས་རྣམས་ཀྱིས་མྱོང་ན་ནི།། གཟུཌ་སོཌ་བུད་མེད་སོཌ་ཁྱད་པར། ། ནམ་ཡང་མིག་གིས་འཛིན་མི་འགྱུར།། ༢༦༠ ནང་གི་ཡན་ལག་ནུས་པའི་དོན། ། ཡོད་ན་ཕྱི་རོལ་མཐོང་མི་འགྱུར།། དོན་འཛིན་ན་ནི་དེ་ལས་སྐྱེས། ། བདེ་བ་ལ་སོགས་མྱོང་མི་འགྱུར།། ༢༦༡ ཞེས་སྨོས་ཏེ། གལ་ཏེ་དོན་མེད་པར་ནི་བདེ་བ་ལ་སོགས་པ་དེ་མིག་གི་ཤེས་པ་ལ་སོགས་པ་རྣམས་ཀྱིས་མྱོང་བར་ཁས་ལེན་ནོ་ཞེ་ན་ནི།
དེ་ཉིད་མི་འཐད་དེ། དེ་ལྟར་ཡིན་ན་བདེ་སྡུག་གི་རྒྱུ་གཟུགས་སོགས་དང༌། བུད་མེད་དང་སྐྱེས་པ་སོགས་ཀྱི་ཁྱད་པར་ནམ་ཡང་མིག་གིས་འཛིན་པར་མི་འགྱུར་བའི་ཕྱིར། ཁྱབ་སྟེ། ནང་གི་ཡན་ལག་བདེ་བ་ལ་སོགས་པ་རྣམས་དབང་ཤེས་བསྐྱེད་ནུས་པའི་གཟུང་དོན་དུ་ཡོད་ན་དབང་ཤེས་ཀྱིས་ཕྱི་རོལ་གྱི་གཟུགས་མཐོང་བར་མི་འགྱུར་བས་ཁྱབ་པའི་ཕྱིར་རོ། ། གལ་ཏེ་དོན་ཁོ་ན་འཛིན་ནོ་ཞེ་ན་ནི་དོན་གྱི་གཟུང་དོན་དེ་ལས་སྐྱེས་པའི་ཕྱིར། དབང་ཤེས་ཀྱིས་བདེ་བ་ལ་སོགས་པ་མྱོང་བར་མི་འགྱུར་རོ།། ལྔ་པ་བདེ་སོགས་དང་དོན་འཛིན་ལྷན་ཅིག་སྐྱེ་བ་མི་འཐད་པ་ལ་གཉིས། འགོག་བྱེད་ཀྱི་རིག་པ་དངོས། དེའི་ལན་དགག་པའོ། །
དང་པོ་ནི། ཡུལ་དེ་དང་ནི་དེ་ཡོད་ལས། ། བློ་ནི་གཅིག་ཅར་སྐྱེ་ན་ནི།། གཅིག་ཅར་དོན་ནི་ཡོད་པ་ན། ། བདེ་སྡུག་དག་ནི་རིག་པར་འགྱུར།། ༢༦༢ ཞེས་སྨོས་ཏེ། གལ་ཏེ་ཡུལ་གཟུགས་དེ་དང་ནི་བདེ་སོགས་དེ་ཡོད་ཙམ་ལས་དབང་ཤེས་དང་བདེ་སོགས་མྱོང་བའི་ཡིད་ཀྱི་བློ་གཉིས་ནི་གཅིག་ཅར་དུ་སྐྱེའོ་ཞེ་ན་ནི་འདོད་མི་འདོད་ཀྱི། དོན་གཉིས་ནི་ཡོད་པ་ན་ཆོས་ཅན། བདེ་སྡུག་འགལ་བ་དག་ནི་གཅིག་ཅར་དུ་རིག་པའི་ཤེས་པ་སྐྱེ་བར་འགྱུར་ཏེ། ཡུལ་འདོད་མི་འདོད་གཅིག་ཅར་དུ་ཡོད་པའི་ཕྱིར།
ཁྱབ་པ་ཁས་བླངས་ཏེ། ཡིད་བྱེད་སྔ་མ་ལ་མ་བལྟོས་པར་དམིགས་རྐྱེན་སོ་སོ་ལས་རང་དབང་དུ་སྐྱེ་བར་འདོད་པའི་ཕྱིར། གཉིས་པ་དེའི་ལན་དགག་པ་ལ། གཞན་དག་ན་རེ། ནང་གི་ཉེར་ལེན་ཤེས་པ་ཡང༌། ། ཡོད་ན་སྡུག་བསྔལ་ལ་སོགས་འབྱུང༌།། 12 གཅིག་པོ་དེ་ནི་འགལ་བ་ཡི། ། ཉེར་ལེན་མིན་པར་འདོད་ཅེ་ན།། ༢༦༣ ཞེས་སྨོས་ཏེ། ནང་གི་ཉེར་ལེན་ཤེས་པ་འགལ་བ་གཉིས་ཡང་གཅིག་ཅར་དུ་ཡོད་ན་འབྲས་བུ་སྡུག་བསྔལ་དང་བདེ་བ་ལ་སོགས་པ་གཅིག་ཅར་དུ་འབྱུང་བར་འགྱུར་ན་ཡང་ཉེར་ལེན་གཅིག་པོ་དེ་ནི་བདེ་སྡུག་འགལ་བའི་ཉེར་ལེན་མིན་པར་འདོད་ཅེ་ན།
བཤད་པ། གང་གིས་རྣམ་པར་ཤེས་པ་ནི། ། མི་ཤེས་པ་ཡི་ཉེར་ལེན་རྒྱུ།། ཞེས་སྨོས་ཏེ། བདེ་སྡུག་ཆོས་ཅན། རྣམ་པ་གང་གིས་ན་རྣམ་པར་ཤེས་པ་ནི་ཁྱོད་ཀྱི་ཉེར་ལེན་གྱི་རྒྱུ་ཡིན་ཏེ། མ་ཡིན་པར་ཐལ། མི་ཤེས་པ་སྟེ་བེམ་པོ་ཡིན་པའི་ཕྱིར། བདག་པོ་ཉིད་དུ་གྱུར་ཡིན་ན།། ཞེས་སྨོས་ཏེ།
གཞན་དག་ན་རེ། རྣམ་པར་ཤེས་པ་སྔ་མ་དེ་བདེ་སོགས་ཀྱི་བདག་པོའི་རྐྱེན་ཉིད་དུ་འགྱུར་བ་ཡིན་ལ། དེས་ན་རྣམ་ཤེས་སྔ་མ་ཆོས་ཅན། གཅིག་ཅར་བདེ་སྡུག་གཉིས་ཀྱི་བདག་པོའི་རྒྱུར་མི་འགྱུར་ཏེ། རྒྱུ་གཅིག་ཡིན་པའི་ཕྱིར་ཞེ་ན། བཤད་པ། དེ་ནི་འགལ་བར་དག་ལའང་མཐོང༌།། ༢༦༤ དཔེར་ན་སྣང་གཅིག་མཚན་རྒྱུ་དང༌། ། དེ་ལས་གཞན་པའི་དབང་པོ་དག། གཟུཌ་མཐོང་བ་དང་མི་མཐུན་དང༌། །
མཐུན་པ་གཅིག་ཅར་བྱེད་པ་བཞིན།། ༢༦༥ ཞེས་སྨོས་ཏེ། དེ་ལྟར་ཡང་མ་ངེས་ཏེ། བདག་པོའི་རྒྱུ་གཅིག་ཡིན་པ་དེ་ནི་ཆོས་ཅན། རྣམ་ཤེས་སྔ་མ་དེ་འབྲས་བུ་འགལ་བ་གཉིས་ཀྱི་རྒྱུ་མིན་པར་བསྒྲུབ་ནུས་པའི་རྟགས་མིན་པར་ཐལ། མི་མཐུན་ཕྱོགས་འབྲས་བུ་འགལ་བ་དག་གི་བདག་རྐྱེན་ལའང་མཐོང་བའི་ཕྱིར་ཏེ། དཔེར་ན་སྣང་བ་ཉི་མའི་འོད་ཟེར་གཅིག་ཉིད་མཚན་མོར་རྒྱུ་བ་འུག་པ་དང་སྲིན་བྱ་ལ་སོགས་པ་དང༌། དེ་ལས་གཞན་པའི་དབང་པོ་དག་གིས་གཟུགས་མཐོང་བའི་མི་མཐུན་པ་དང་མཐུན་པའི་རྐྱེན་གཅིག་ཅར་དུ་བྱེད་པ་བཞིན་ནོ།། གསུམ་པ་ཐ་སྙད་གཞན་རིག་བསྒྲུབ་པ་ནི། དེ་ཕྱིར་བདེ་སོགས་རང་ཉིད་ལ། །
འཕོས་པའི་དོན་ནི་སྣང་བ་དང༌།། དེ་མྱོང་ཕྱིར་ན་འཇིག་རྟེན་འདོགས། ། ཕྱི་རོལ་དོན་ནི་དངོས་སུ་མིན།། རང་བདག་རིག་བྱེད་འདི་དག་ནི། ། དོན་ལས་སྐྱེ་བ་ཙམ་དུ་ཟད།། 13 ༢༦༦ དོན་གྱི་བདག་ཉིད་དེ་དག་གིས། ། རང་གི་བདག་རྒྱུར་དེས་མྱོང་ཡིན།། དེས་ན་དོན་མྱོང་བར་བཤད་དེ། ། དམིགས་པ་ཉིད་ནི་དེར་སྣང་བའི།། 14 ༢༦༧ ཞེས་སྨོས་ཏེ།
དེ་ལྟར་རིགས་པའི་རྣམ་གྲངས་དུ་མས་བདེ་སོགས་རང་རིག་པར་གྲུབ་པ་དེའི་ཕྱིར། བདེ་སོགས་རང་ཉིད་ལས་འཕོས་ཤིང་ཤར་བའི་དོན་གྱི་རྣམ་པ་ནི་སྣང་བ་དང་རྣམ་པ་དེ་མྱོང་བའི་ཕྱིར་ན། འཇིག་རྟེན་ན་དོན་རིག་པའི་ཐ་སྙད་འདོགས་ཀྱི། ཕྱི་རོལ་གྱི་དོན་ནི་དངོས་སུ་མྱོང་བ་མིན་ནོ་ཞེས་བྱའོ། ། རང་གི་བདག་ཉིད་རིག་པར་བྱེད་པའི་བདེ་སོགས་འདི་དག་ནི་ཕྱི་དོན་དངོས་སུ་མྱོང་བ་མ་ཡིན་ཏེ། གཟུགས་ཀྱི་དོན་ལས་སྐྱེས་པ་ཙམ་དུ་ཟད་པའི་ཕྱིར་རོ། ། དེ་ལྟར་ན་དོན་གྱི་རྣམ་པའི་བདག་ཉིད་མྱོང་བྱེད་དེ་དག་གི་རང་གི་བདག་ཉིད་དུ་གྱུར་པ་མྱོང་བ་ཡིན་པའི་ཕྱིར་ན། བདེ་སོགས་དེས་རང་ཉིད་མྱོང་བ་ཡིན་ནོ། ། ཤེས་པ་རང་གི་བདག་ཉིད་དུ་གྱུར་པའི་དོན་གྱི་རྣམ་པ་མྱོང་བ་དེས་ན་བདེ་སོགས་ཀྱི་དོན་མྱོང་བར་བཤད་དེ། དེའི་ཕྱིར་དོན་དངོས་སུ་མྱོང་བ་ནི་མ་ཡིན་ནོ། །
འོན་ཀྱང་བདེ་སོགས་ཆོས་ཅན། དོན་དངོས་སུ་མ་རིག་ཀྱང་དོན་ལ་དམིགས་པ་ཉིད་ནི་ཡིན་ཏེ། དོན་དེར་སྣང་བ་ཡིན་པའི་ཕྱིར། གཉིས་པ་བདེ་སོགས་ཕྱིའི་བེམ་པོར་འདོད་པ་དགག་པ་ལ་གཉིས། ཁས་བླངས་བརྗོད་པ། དེ་དགག་པའོ། ། དང་པོ་ནི།
འགའ་ཞིག་བདེ་སོགས་ཕྱི་རོལ་ན། ། གནས་ཉིད་དང་ནི་སེམས་མེད་དང༌།། གཟུང་བར་སྨྲ་སྟེ་་་་་་་་་་་་་་་་་་་་་་་་༌།།
ཞེས་སྨོས་ཏེ། གྲངས་ཅན་འགའ་ཞིག་ན་རེ། བདེ་སོགས་ནི་ཕྱི་རོལ་ན་གཟུགས་སོགས་དེ་ཙམ་ལྔའི་ངོ་བོར་གནས་པ་ཉིད་དང་ནི་སེམས་མེད་ཡིན་པ་དང༌། རྣམ་ཤེས་ཀྱི་གཟུང་བའི་ཡུལ་ཡིན་པར་སྨྲའོ།། གཉིས་པ་དེ་དགག་པ་ལ་གསུམ། རྣམ་ཤེས་ཀྱི་གཟུང་བྱར་མི་འཐད། ཕྱི་རོལ་ན་གནས་པ་མི་འཐད། སེམས་མེད་དུ་མི་འཐད་པའོ། ། དང་པོ་ནི། ་་་་་་་་་་་་ དེ་ཡི་ཡང༌། །
གཅིག་ཅར་གཉིས་འཛིན་མི་རིགས་སོ།། ༢༦༨ ཞེས་སྨོས་ཏེ། བྱེ་བྲག་པར་མ་ཟད་གྲངས་ཅན་དེ་ཡི་ཡང་གཟུགས་འཛིན་དབང་ཤེས་ཆོས་ཅན། གཅིག་ཅར་དུ་གཟུགས་དང་བདེ་སོགས་གཉིས་འཛིན་པར་མི་རིགས་སོ། ། ཅིའི་ཕྱིར་ཞེ་ན། བདེ་བ་དེ་རང་དབང་དུ་མི་འཛིན་པའི་ཕྱིར་རོ། ། གཞན་དག་ན་རེ། སྔོ་སོགས་རང་བཞིན་བདེ་སོགས་དང༌། ། གཅིག་ཕྱིར་གཅིག་ཅར་འཛིན་ཅེ་ན།། ཞེས་སྨོས་ཏེ།
སྔོ་སོགས་ཀྱི་རང་བཞིན་དེ་བདེ་སོགས་ཀྱི་རང་བཞིན་དང་གཅིག་ཡིན་པའི་ཕྱིར། གཅིག་ཅར་དུ་འཛིན་པར་རིགས་སོ་ཞེ་ན། བཤད་པ། ཐ་དད་སྣང་ཅན་སེམས་ཀྱིས་ནི། ། གཟུང་དེ་ཇི་ལྟར་ཐ་མི་དད།། ༢༦༩ ཅེས་སྨོས་ཏེ། བདེ་སོགས་དང་སྔོ་སོགས་གཉིས་ནི་ཐ་དད་པར་སྣང་བ་ཅན་གྱི་མ་འཁྲུལ་བའི་སེམས་ཀྱིས་ནི་ཐ་དད་དུ་གཟུང་བའི་ཕྱིར། དེ་གཉིས་ཇི་ལྟར་ན་ཐ་མི་དད། གཉིས་པ་ཕྱི་རོལ་ན་གནས་པ་མི་འཐད་པ་ནི། ཕྱི་དེར་ཁྱད་པར་ཡོད་མིན་ཡང༌། །
གོམས་པ་ཡི་ནི་ཁྱད་པར་ལས།། བློ་ལ་དགའ་དང་ཡོངས་སུ་གདུང༌། ། ཁྱད་པར་དུ་ནི་མི་འགྱུར་རོ།། ༢༧༠ ཞེས་སྨོས་ཏེ། བདེ་བ་ལ་སོགས་པ་ནི་གོམས་པ་ཡི་ནི་ཁྱད་པར་ལས་བློ་ལ་དགའ་བ་དང་ཡོངས་སུ་གདུང་བའི་ཁྱད་པར་དུ་ནི་སྐྱེ་བར་མི་འགྱུར་རོ། ཅིའི་སླད་དུ་ཞེ་ན། ཕྱི་རོལ་གྱི་དོན་དེར་ཁྱད་པར་ཡོད་པ་མ་ཡིན་པའི་ཡང་ཕྱིར་རོ། ། གཞན་དག་ན་རེ།

གལ་ཏེ་བློ་ཡང་བདེ་སོགས་ཀྱི། ། བདག་ཉིད་ཡིན་པས་མི་འགལ་ན།། ཞེས་སྨོས་ཏེ། གལ་ཏེ་གཟུགས་སོགས་བདེ་སོགས་ཡིན་པ་ལྟར་བློ་ཡང་བདེ་སོགས་ཀྱི་བདག་ཉིད་ཡིན་པས་བློ་གོམས་པས་ཁྱད་པར་འགྱུར་བ་ན་བདེ་སོགས་ཀྱང་གོམས་པས་ཁྱད་པར་དུ་འགྱུར་བ་མི་འགལ་ལོ་ཞེ་ན། བཤད་པ། ད་ནི་ཕྱི་དེ་བདེ་སོགས་ཀྱི། ། བདག་ཉིད་ཡིན་ཅེས་ཇི་ལྟར་རྟོགས།། 15 ༢༧༡ ཞེས་སྨོས་ཏེ། བདེ་སོགས་ནི་གོམས་པའི་ཁྱད་པར་དུ་འགྱུར་བའི་བློ་ཡིན་ན་ད་ནི་ཕྱི་རོལ་གྱི་དེ་ཙམ་ལྔ་པོ་དེ་བདེ་སོགས་བདག་ཉིད་ཡིན་ཅེས་ཇི་ལྟར་རྟོགས་ཏེ་མི་འཐད་ དོ། ། གཞན་དག་ན་རེ། གལ་ཏེ་རིགས་ནི་ཐ་དད་དག །
གཟུང་འཛིན་མིན་ན་་་་་༌།། ཞེས་སྨོས་ཏེ། གལ་ཏེ་དེ་ཙམ་ལྔ་པོ་བདེ་སོགས་མ་ཡིན་ན། འོ་ན་དེ་ཙམ་ལྔ་པོ་དང༌། ནང་གི་བདེ་སོགས་རིགས་ནི་ཐ་དད་དག་ཡིན་པའི་ཕྱིར། དེ་གཉིས་གཟུང་འཛིན་མིན་པར་ཐལ་ལོ་ཞེ་ན། བཤད་པ། ་་་་་་་་་་་ སྐྱེས་བུ་ནི།། ཀུན་གྱི་འཛིན་བྱེད་མི་འགྱུར་ཏེ། ། དེས་ན་ཟ་བ་པོ་ཉིད་ཉམས།།
༢༧༢ འདིས་ནི་རྒྱུ་དང་འབྲས་བུ་བསལ།། 16 རྒྱུ་དང་འབྲས་བུ་མ་ཡིན་ཏེ།། 17 གཟུང་དང་འཛིན་པ་ཉིད་མེད་ཕྱིར། ། ཡོད་ན་དེ་ནི་གཞན་ལའང་འགྱུར།། ༢༧༣ ཞེས་སྨོས་ཏེ། དེ་ལྟར་ན་བདག་ཤེས་རིག་གི་སྐྱེས་བུ་ནི་ཆོས་ཅན། གཟུགས་སོགས་ཀུན་གྱི་འཛིན་བྱེད་དུ་མི་འགྱུར་ཏེ་རིགས་ཐ་དད་པའི་ཕྱིར་རོ། ། འདོད་ན། ཀུན་གྱི་འཛིན་བྱེད་མ་ཡིན་པ་དེས་ན་ཀུན་གྱི་ཟ་བ་པོ་ཉིད་ཡིན་པས་ཉམས་སོ། ། རིགས་ཐ་དད་ལ་གཟུང་འཛིན་མེད་པ་བཀག་པའི་རིགས་པ་འདིས་ནི་རིགས་ཐ་དད་ལ་རྒྱུ་དང་འབྲས་བུ་ཡང་མེད་པར་བསལ་བ་ཡིན་ཏེ།
རྒྱུ་འབྲས་ལ་རིགས་གཅིག་དགོས་ན་བློ་དང་བདེ་སོགས་ཀྱང་རྒྱུ་འབྲས་མ་ཡིན་པར་ཐལ་བའི་ཕྱིར་རོ། ། གཞན་ཡང་ཁས་ལེན་དང་ཡང་འགལ་ཏེ། བློ་དང་བདེ་བ་ཆོས་ཅན། རྒྱུ་དང་འབྲས་བུ་མ་ཡིན་པར་ཐལ། གཟུང་བ་དང་འཛིན་པ་ཉིད་དུ་མེད་པའི་ཕྱིར། ཅི་སྟེ་བློ་དང་བདེ་བ་ལ་གཟུང་འཛིན་ཡོད་པས་རྒྱུ་དང་འབྲས་བུ་ཡིན་པར་ཡོད་ན་གཟུང་འཛིན་དུ་ཡོད་པས་རྒྱུ་འབྲས་སུ་ཡོད་པ་དེ་ནི་གཞན་སྐྱེས་བུ་དང་གཟུགས་སོགས་ལའང་མཚུངས་པར་འགྱུར་རོ།། གསུམ་པ་སེམས་མེད་དུ་མི་འཐད་པ་ལ་གཉིས། ནང་སེམས་སུ་བསྒྲུབ་པ། དེའི་ལན་དགག་པའོ། ། དང་པོ་ནི།
དེ་ཕྱིར་དེ་ནི་ནང་ཉིད་དང༌། ། མྱོང་བྱ་ཉིད་ཕྱིར་སེམས་ཡིན་ནོ།། གང་གི་རང་བཞིན་མྱོང་མ་ཡིན། ། དེ་ནི་དེ་ཡི་མྱོང་བ་ཡིན།། ༢༧༤ ཅེས་སྨོས་ཏེ། གོམས་པ་ལས་ཁྱད་པར་དུ་འགྱུར་བ་དེའི་ཕྱིར། བདེ་སོགས་དེ་ནི་ཕྱི་རོལ་གྱི་དོན་མ་ཡིན་པར་ནང་ཉིད་ཡིན་ཅེས་པ་དང༌། ནང་དེ་ཡང་མྱོང་བྱ་ཉིད་ཡིན་པའི་ཕྱིར་སེམས་ཡིན་ནོ། ། ཁྱབ་སྟེ། གང་གི་རང་བཞིན་མྱོང་བ་སེམས་མ་ཡིན་པ་དེ་ནི་མྱོང་བྱེད་དེའི་མྱོང་བྱ་མ་ཡིན་པས་ཁྱབ་པའི་ཕྱིར་ཏེ།
དཔེར་ན་དཀར་པོ་མཐོང་བས་སེར་པོ་བཞིན་ནོ། ། གཞན་དག་ན་རེ། གལ་ཏེ་དེ་རང་བཞིན་མིན་པ། ། མྱོང་བས་བློ་གནས་དེ་རིག་ན།། ཞེས་སྨོས་ཏེ། གལ་ཏེ་བདེ་སོགས་མྱོང་བ་མིན་ཀྱང་མྱོང་བར་བྱ་བ་ཡིན་ཏེ། བདེ་སོགས་དེའི་རང་བཞིན་མིན་པའི་མྱོང་བ་ཤེས་རིག་གིས་བློའམ་ཆེན་པོ་ལ་གནས་པའི་བདེ་སོགས་ཀྱི་རྣམ་པ་དེ་རིག་གོ ། དེ་ཡང་བློའམ་ཆེན་པོ་ལ་ཤེས་རིག་དང་བདེ་སོགས་ཀྱི་རྣམ་པ་འདུ་བའི་འབྲེལ་བ་ལས་ཡིན་ནོ་ཞེ་ན། བཤད་པ། མངོན་སུམ་དྲན་པའི་རྣམ་པ་ཅན། །
མྱོང་བ་མ་གཏོགས་འདི་བློ་གང༌།། ༢༧༥ དེ་དང་དེ་དོན་ལ་བརྟེན་ནས། ། བདེ་དང་སྡུག་བསྔལ་སོགས་མྱོང་བ།། གཅིག་ཉིད་འབྱུང་བར་འགྱུར་མཐོང་གི ། བར་དུ་གཞན་ནི་མ་མཐོང་ངོ༌།། ༢༧༦ ཞེས་སྨོས་ཏེ། བདེ་སོགས་མངོན་སུམ་དུ་དམིགས་པའི་རྣམ་པ་ཅན་རྟོག་མེད་ཀྱི་མྱོང་བ་དང༌། བདེ་སོགས་དྲན་པའི་རྣམ་པ་ཅན་རྟོག་པའི་མྱོང་བ་མ་གཏོགས་པའི་བར་འདི་ན་བློའམ་ཆེན་པོ་ཞེས་བྱ་བ་གང་ཡོད་དེ། འདོད་པའི་དོན་དེ་དང་མི་འདོད་པ་དེའི་དོན་ལ་བརྟེན་ནས་བདེ་བ་དང་སྡུག་བསྔལ་ལ་སོགས་པ་མྱོང་བའི་ཤེས་པ་གཅིག་ཉིད་འབྱུང་བར་འགྱུར་བ་མཐོང་གི ། ཡུལ་དང་ཤེས་པའི་བར་དུ་གཞན་བློའམ་ཆེན་པོ་ཞེས་བྱ་བ་ནི་ཚད་མས་མ་མཐོང་ངོ༌།།
གཉིས་པ་དེ་ལ་རྩོད་པ་སྤང་བ་ནི། ལྕགས་གོང་དང་ནི་མེ་བཞིན་དུ། ། འདྲེས་པས་རྣམ་དབྱེར་མེད་ཅེ་ན།། ཞེས་སྨོས་ཏེ། གཞན་དག་ན་རེ། ལྕགས་བསྲེགས་པ་ན་ལྕགས་གོང་དང་མེ་གཉིས་ཤིན་ཏུ་འདྲེས་པས་གཅིག་ཏུ་དམིགས་པ་དེ་བཞིན་དུ་བློ་མྱོང་གཉིས་ཐ་དད་ཀྱང་འདྲེས་པས་རྣམ་པར་དབྱེ་བ་མེད་པར་གཅིག་ཏུ་དམིགས་པ་ཡིན་ནོ། ། དེའི་ཕྱིར་མ་ངེས་སོ་ཞེན། བཤད་པ། དེ་ལྟར་ཡིན་ན་དངོས་ཀུན་ལ། ། ཐ་དད་ཐ་དད་མིན་གཞག་ཉམས།།
༢༧༧ ཐ་དད་མེད་མྱོང་གཅིག་ཡིན་ན། ། དེ་ལྟར་གང་མིན་དེ་ཐ་དད།། ཅན་གྲུབ་འདི་སྒྲུབ་བྱེད་མིན་ན། ། ཐ་དད་སྒྲུབ་བྱེད་འགྲུབ་མ་ཡིན།། ༢༧༨ ཅེས་སྨོས་ཏེ། དེ་ལྟར་ཡིན་ན་དངོས་པོ་ཀུན་ལ་རྫས་ཐ་དད་དང་ཐ་དད་མིན་པའི་རྣམ་གཞག་ཐམས་ཅད་ཉམས་ཏེ། ཐ་དད་པ་མེད་པར་མྱོང་ཞིང་དམིགས་པ་དེ་གཅིག་གི་སྒྲུབ་བྱེད་ཡིན་ན། གཅིག་པ་དེ་ལྟར་དུ་མྱོང་བ་གང་མ་ཡིན་པ་དེ་ཐ་དད་པ་ཅན་གྱི་སྒྲུབ་བྱེད་ཡིན་ལ། གཅིག་དང་ཐ་དད་དུ་གྲུབ་པ་འདི་གཉིས་དེའི་སྒྲུབ་བྱེད་མ་ཡིན་ན། གཅིག་དང་ཐ་དད་ཀྱི་སྒྲུབ་བྱེད་ཚད་མས་འགྲུབ་པ་མ་ཡིན་པའི་ཕྱིར་རོ། །
གཞན་ཡང༌། སྡུག་བསྔལ་དཀར་སོགས་ཐ་དད་སྣང༌། ། ཐ་དད་མ་ཡིན་བློ་མྱོང་ནི།། ཐ་དད་མེད་སྣང་ཐ་དད་ན། ། ཐ་དད་ཐ་དད་མེད་རྟེན་ཅི།། ༢༧༩ ཞེས་སྨོས་ཏེ། སྡུག་བསྔལ་དང་དཀར་པོ་སོགས་བློ་མ་འཁྲུལ་བ་ལ་ཐ་དད་དུ་སྣང་ཡང་ཐ་དད་མ་ཡིན་ལ། བློ་དང་མྱོང་བ་གཉིས་ནི་ཐ་དད་མེད་པར་སྣང་ཡང་ཐ་དད་པའི་ཕྱིར་ན། གྲངས་ཅན་ཁྱོད་ཀྱི་ལུགས་ལ་ཐ་དད་དང་ཐ་དད་མེད་པའི་རྟེན་ཚད་མས་གྲུབ་པ་ཅི་ཡོད་དེ་མེད་པར་འགྱུར་རོ།། འོ་ན་སངས་རྒྱས་པ་ཁྱེད་ཀྱི་ལུགས་ལ་ཡང་གཙོ་བོ་སེམས་ཀྱི་འཁོར་དུ་ཚོར་བ་ལྟ་བུ་གཅིག་གསལ་བའི་ཚེ་ན་སེམས་བྱུང་ལྷག་མ་རྣམས་རྫས་ཐ་དད་དུ་མེད་པར་འགྱུར་ཏེ།
རྫས་ཐ་དད་དུ་མ་དམིགས་པའི་ཕྱིར་རོ་ཞེ་ན། བཤད་པ། གཅིག་ཚེ་གསལ་བས་བསྒྲིབས་ན་ཡང༌། ། སེམས་ཀྱི་ཁྱད་པར་རྒྱུན་དག་ལ།། ཐ་དད་པར་ནི་མཐོང་བའི་ཕྱིར། ། ཐ་དད་རྣམ་གཞག་གྲུབ་པ་ཡིན།། ༢༨༠ ཅེས་སྨོས་ཏེ། སེམས་དང་སེམས་བྱུང་རྣམས་དུས་གཅིག་གི་ཚེ་ཚོར་བ་ལ་སོགས་པ་གསལ་བས་ཉིན་པར་གྱི་སྐར་མ་ལྟར་བསྒྲིབས་ཤིང་ཐ་དད་པར་མ་ངེས་པ་སྲིད་ན་ཡང་སེམས་དང་སེམས་བྱུང་རྣམས་ཐ་དད་པའི་རྣམ་གཞག་གྲུབ་པ་ཡིན་ཏེ། གཙོ་བོ་སེམས་ཀྱི་ཁྱད་པར་གྱི་རྒྱུན་དག་ལ་ཀུན་འགྲོ་ལྔ་པོ་དེ་རྫས་ཐ་དད་པར་ནི་མཐོང་བའི་ཕྱིར་རོ། ། སྟོན་ཀའི་མར་ངོའི་ནམ་ཕྱེད་ཀྱི་སྐར་མ་ལྟར་རོ་ཞེས་ལྷའིའོ།།
སློབ་དཔོན་རྒྱན་མཛད་པ་ནི། ìསེམས་དང་སེམས་ལས་བྱུང་བ་དག་ཐ་དད་པ་ཡིན་ནོ།། î ཞེས་བཤད་པའི་ཕྱིར། དེ་ལྟར་ཁས་ལེན་པ་ནི་མ་ཡིན་མོད། ཁས་བླངས་ནས་བཤད་པ་ཡིན་ཅེས་པ་ནི་ཆེས་འབྲེལ་ལོ།། བཞི་པ་རྣལ་འབྱོར་མངོན་སུམ་བཤད་པ་ལ་གཉིས། རྣལ་འབྱོར་མངོན་སུམ་གྱི་ངོ་བོ། རྟོག་བྲལ་ལ་རྩོད་པ་སྤང་བའོ། ། དང་པོ་ནི། རྣལ་འབྱོར་ཤེས་པ་སྔར་བཤད་པ། །
དེ་དག་གི་དེ་སྒོམ་བྱུང་ཡིན།། རྟོག་པའི་དྲ་བ་རྣམ་བསལ་བ། ། གསལ་བ་ཉིད་དུ་སྣང་བ་ཡིན།། ༢༨༡ ཅེས་སྨོས་ཏེ། རྣལ་འབྱོར་བའི་ཤེས་པ་སྔར་ཚད་མ་གྲུབ་པའི་ལེའུར་བཤད་པའི་བདེན་བཞི་མི་རྟག་ལ་སོགས་བཅུ་དྲུག་པོ་དེ་དག་གི་རྣམ་པ་བསྒོམས་པ་ལས་བྱུང་བ་ནི་མངོན་སུམ་ཡིན་ནོ། ། ཅིའི་ཕྱིར་ན། ཡང་དག་པའི་དོན་ལ་སྒྲིབ་བྱེད་ཀྱི་རྟོག་པའི་དྲ་བ་རྣམ་པར་བསལ་ཞིང་སྤངས་པས་ཡང་དག་པའི་དོན་གསལ་བ་ཉིད་དུ་སྣང་བའི་མ་འཁྲུལ་བའི་རིག་པ་ཡིན་པའི་ཕྱིར་རོ།། གཉིས་པ་རྟོག་བྲལ་ལ་རྩོད་པ་སྤང་བ་ལ་བཞི། གོམས་པས་གསལ་བར་སྣང་བའི་དཔེ། མེད་པ་ལ་གསལ་སྣང་མི་འཐད་པ་སྤང༌།
དེའི་ཕྱིར་གོམས་པས་གསལ་སྣང་འཐད། དོན་བསྡུ་བའོ།། དང་པོ་ནི། གཞན་དག་ན་རེ། ད་ལྟར་གྱི་ཤེས་པ་ནི་རྟོག་བྲལ་དུ་མི་འཐད་དེ། གསལ་བར་རྟོག་པ་ལས་བྱུང་བའི་ཕྱིར། འདས་མ་འོངས་སོགས་མེད་པའི་ཡུལ་ཅན་ནི་ཡུལ་མེད་པའི་ཕྱིར་ན་གོམས་པ་ལས་གསལ་བར་སྣང་བ་མི་རིགས་སོ་ཞེ་ན། འདོད་འཇིགས་མྱ་ངན་གྱིས་བརླམས་དང༌། ། རྐུན་པོ་རྨི་སོགས་ཀྱིས་བསླད་པས།། མདུན་ན་གནས་པ་བཞིན་དུ་ནི། །
ཡང་དག་མིན་པའང་མཐོང་བར་འགྱུར།། ༢༨༢ ཞེས་སྨོས་ཏེ། ཡུལ་བཟང་པོ་ལ་འདོད་པ་གོམས་པ་དང༌། འདྲེ་སོགས་ལ་འཇིགས་པ་གོམས་པ་དང༌། བུ་སྡུག་པ་དང་ཤི་བའི་མྱ་ངན་གོམས་པ་རྣམས་ཀྱིས་བརླམས་པའི་ཤེས་པ་དང༌། རྐུན་པོ་གོམས་པ་དང༌། རྨི་ལམ་སོགས་ཀྱིས་བསླད་པའི་ཤེས་པས་ཆོས་ཅན། གོམས་པས་ཡུལ་རྟོག་མེད་དུ་གསལ་བར་མི་སྣང་བར་ཐལ། ཡུལ་དེ་དག་རང་བཞིན་དུ་མེད་པའི་ཕྱིར། ཐལ་བ་ལས་གོམས་པའི་ཤེས་པ་དེས་ཡང་དག་པ་མིན་པའང་མདུན་ན་གནས་པ་བཞིན་དུ་ནི་གསལ་བར་མཐོང་བར་འགྱུར་བ་ཡིན་ནོ། །
སོགས་པའི་སྒྲ་ནི་མྱུར་དུ་བསྐོར་བ་དང༌། འཆི་ལྟས་ལ་སོགས་པ་གཟུང་ངོ་ཞེས་ལྷའིའོ།། གལ་ཏེ་རྨི་སོགས་དེ་རྟོག་པ་ཡིན་ཀྱང་གསལ་བར་སྣང་ངོ་ཞེ་ན། བཤད་པ། རྣམ་པར་རྟོག་དང་རྗེས་འབྲེལ་ནི། ། དོན་གསལ་སྣང་བ་ཅན་མ་ཡིན།། ཅེས་སྨོས་ཏེ། རྨི་ལམ་དང་རྐུན་པོ་སོགས་ཀྱི་གསལ་སྣང་དེ་ནི་རྣམ་པར་རྟོག་པ་དང་རྗེས་སུ་འབྲེལ་བ་ནི་ཡིན་པའི་ཕྱིར། ཡུལ་དོན་གསལ་བར་སྣང་བ་ཅན་མ་ཡིན་ནོ།། འོ་ན་ནི་རྨི་ལམ་གྱི་དྲན་པ་གསལ་སྣང་མ་ཡིན་ནམ་ཞེ་ན།
བཤད་པ། རྨི་ལམ་ན་ཡང་དྲན་པ་དེ། ། དེ་འདྲའི་དོན་ལྡན་མིན་པར་དྲན།། ༢༨༣ ཅེས་སྨོས་ཏེ། རྨི་ལམ་དྲན་པ་ན་ཡང་དེ་ཆོས་ཅན། དོན་གསལ་བར་སྣང་བ་མིན་ཏེ། སད་པ་ན་གསལ་བ་དེ་འདྲ་བའི་དོན་དང་ལྡན་པ་ཡིན་པ་མི་གསལ་བར་ཡང་དག་པར་དྲན་པའི་ཕྱིར། གཉིས་པ་མེད་པ་ལ་གསལ་སྣང་མི་འཐད་པ་སྤང་བ་ནི། མི་གཙང་ཟད་པར་ས་ལ་སོགས། ། ཡང་དག་མིན་པའང་བསྒོམས་པ་ཡི།།
སྟོབས་ཀྱིས་སྤྲུལ་པ་རྟོག་མེད་དང༌། ། གསལ་བར་སྣང་བ་ཅན་དུ་མཐོང༌།། ༢༨༤ ཞེས་སྨོས་ཏེ། གལ་ཏེ་གོམས་པས་ཡང་དག་པ་མ་ཡིན་པ་མཐོང་བ་ནི་གསལ་བར་མི་སྣང་བ་དང༌། རྟོག་མེད་ཀྱང་མིན་པར་གྲུབ་མཐའ་སྨྲ་བས་འདོད་པ་མིན་ནམ། དེས་ན་ཁས་བླངས་འགལ་ལོ་ཞེས་པའི་ཕྱོགས་སྔ་ལྷ་དབང་བློས་བཀོད། རྒྱན་ལྟར་ན། བྱེ་བྲག་ཏུ་སྨྲ་བ་དག་དངོས་པོ་བསྒོམས་པས་གསལ་སྣང་རིགས་ཏེ། མ་རིག་པ་དང་བྲལ་ན་རང་མཚན་སྣང་བའི་ཕྱིར། མེད་པ་བསྒོམས་པས་གསལ་སྣང་མི་རིགས་ཏེ།
དངོས་པོར་མེད་པའི་ཕྱིར། འདས་མ་འོངས་ནི་རྫས་སུ་ཡོད་པའི་ཕྱིར། གོམས་པས་གསལ་སྣང་འཐད་དོ་ཞེས་ཕྱོགས་སྔ་བཀོད་དོ། ། དེ་ལྟར་ནི་མིན་ཏེ། མི་གཙང་བ་ཀེང་རུས་དང་ཟད་པར་ས་དང་ཆུ་ལ་སོགས་པ་ཡང་དག་པ་མིན་པའང་བསྒོམས་པའི་སྟོབས་ཀྱིས་སྤྲུལ་ཞིང་བསྐྱེད་པའི་བློ་ནི་གོམས་ཡུལ་དངོས་པོར་མེད་ཀྱང་རྟོག་པ་མེད་པ་དང་གསལ་བར་སྣང་བ་ཅན་དུ་མཐོང་བ་ཡིན་ནོ།། གསུམ་པ་དེའི་ཕྱིར་གོམས་པས་གསལ་སྣང་འཐད་པ་ནི། དེ་ཕྱིར་ཡང་དག་ཡང་དག་མིན། ། གང་གང་ཤིན་ཏུ་བསྒོམས་གྱུར་པ།། བསྒོམ་པ་ཡོངས་སུ་རྫོགས་པ་ན། ། དེ་གསལ་མི་རྟོག་བློ་འབྲས་ཅན།།
༢༨༥ ཞེས་སྨོས་ཏེ། དེ་ལྟར་ཡིན་པ་དེའི་ཕྱིར། ཡང་དག་པའི་དོན་བདེན་བཞི་མི་རྟག་པ་ལ་སོགས་པའི་རྣམ་པ་དང༌། ཡང་དག་མིན་པ་ཟད་པར་ལ་སོགས་པ་གང་ཤིན་ཏུ་བསྒོམས་པར་གྱུར་པ་ལས་བསྒོམ་པ་ཡོངས་སུ་རྫོགས་པ་ན་གོམས་བྱའི་ཡུལ་དེ་གསལ་ལ་མི་རྟོག་པའི་བློ་འབྲས་བུ་ཅན་སྐྱེ་བ་ཡིན་ནོ།། བཞི་པ་དོན་བསྡུ་བ་ནི། དེ་ལ་སྔར་བཤད་དངོས་པོ་བཞིན། ། བསླུ་བ་མེད་ཅན་གང་ཡིན་དེ།། སྒོམ་བྱུང་མངོན་སུམ་ཚད་མར་འདོད། ། ལྷག་མ་ཉེ་བར་བསླད་པ་ཡིན།། ༢༨༦ ཅེས་སྨོས་ཏེ།
དེ་ལྟར་གོམས་བྱའི་ཡུལ་ཡང་དག་པ་དང་ཡང་དག་མིན་པ་གཉིས་ཡོད་པ་དེ་ལ་སྔར་ཚད་མ་གྲུབ་པར་བཤད་པའི་བདེན་པ་བཞི་པའི་དངོས་པོ་ཇི་ལྟ་བ་བཞིན་ལ་བསླུ་བ་མེད་པ་ཅན་གྱི་ཤེས་པ་གང་ཡིན་པ་དེ་སྒོམ་པ་ལས་བྱུང་བའི་མངོན་སུམ་ཚད་མར་འདོད་ལ། ལྷག་མ་ཡང་དག་པ་མ་ཡིན་པའི་དོན་ལ་གསལ་སྣང་ཅན་ནི་མངོན་སུམ་མ་ཡིན་ཏེ། ཉེ་བར་བསླད་པ་ལས་བྱུང་བའི་འཁྲུལ་ཤེས་ཡིན་པའི་ཕྱིར་རོ།། གསུམ་པ་བྲལ་བྱ་རྟོག་པའང་རང་རིག་པར་བསྟན་པ་ནི། ཤེས་གང་གང་ལ་སྒྲ་དོན་འཛིན། ། དེ་ནི་དེ་ལ་རྟོག་པ་ཡིན།། རང་གི་ངོ་བོ་སྒྲ་དོན་མིན། ། དེ་ཕྱིར་དེ་ལ་ཀུན་མངོན་སུམ།། ༢༨༧ ཞེས་སྨོས་ཏེ། སློབ་དཔོན་ཕྱོགས་ཀྱི་གླང་པོས།
རྟོག་པའང་རང་རིག་ཉིད་དུ་འདོད། ། ཅེས་འདོད་ཆགས་ལ་སོགས་པ་ཤེས་པ་ཐམས་ཅད་རང་རིག་ཏུ་བཤད་པས། རྟོག་པ་ཐམས་ཅད་རྟོག་མེད་དུ་ཐལ་ལོ་ཞེ་ན། སློབ་དཔོན་ཕྱོགས་གླང་ཆོས་ཅན། རྟོག་པ་ཐམས་ཅད་ཡུལ་ལ་བལྟོས་ནས་རྟོག་མེད་མ་ཡིན་ཏེ། སྤྱི་རིག་པའི་ཤེས་པ་གང་ཞིག་ཡུལ་གང་ལ་སྒྲ་དོན་བསྲེས་ནས་འཛིན་པ་དེ་ནི་ཡུལ་དེ་ལ་བལྟོས་ནས་རྟོག་པ་ཡིན་པར་བཞེད་པའི་ཕྱིར། དེ་ཆོས་ཅན། ཤེས་པ་ཐམས་ཅད་ཀྱི་སྟེང་གི་གསལ་རིག་གི་ཆ་དེ་ལ་ཤེས་པ་ཀུན་མངོན་སུམ་དུ་བཞེད་པ་ཡིན་ཏེ། ཤེས་པ་ཀུན་རང་གི་ངོ་བོར་གྱུར་པའི་གསལ་རིག་དེ་ལ་སྒྲ་དོན་འདྲེས་ནས་འཛིན་པ་མིན་པར་གསལ་བར་ཉམས་སུ་མྱོང་ནས་འཛིན་པར་བཞེད་པ་དེའི་ཕྱིར། དེས་ན་ཡང་དག་པར་ན་ཤེས་པ་ཐམས་ཅད་ཀྱིས་རང་གི་འཛིན་པའི་རྣམ་པའམ་གསལ་རིག་གི་ཆ་དེ་རིག་པ་ཡིན་ལ།
གཟུང་བའི་རྣམ་པ་ཡང་དོན་དམ་པར་ན་འཛིན་པའི་རྣམ་པའམ་གསལ་རིག་ལས་གཞན་མ་ཡིན་ཀྱང་ཕྱི་རོལ་ལྟར་སྣང་བ་ནི་གཟུང་འཛིན་གཉིས་སྣང་གིས་བསླད་པའི་དབང་གིས་སོ། ། གཉིས་སྣང་ནུབ་པའི་ཚེ་ནི་གཟུང་བའི་རྣམ་པ་ཅན་གྱི་རྟོག་པ་ཐམས་ཅད་རང་ཞི་བར་འགྱུར་རོ།། གཉིས་པ་མངོན་སུམ་ལྟར་སྣང་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། ། དང་པོ་ནི། ཡུལ་ལ་འཁྲུལ་བའི་ཤེས་པ་ཐམས་ཅད་ནི་མངོན་སུམ་ལྟར་སྣང་བ་ཁོ་ན་ཡིན་ནོ། ། དེའང་སློབ་དཔོན་ཕྱོགས་ཀྱི་གླང་པོས། འཁྲུལ་དང་ཀུན་རྫོབ་ཤེས་པ་དང༌། ། ཞེས་བྱ་བ་ལ་སོགས་པས་མངོན་སུམ་ལྟར་སྣང་བདུན་དུ་གསུངས་པའི་དགོས་པ་ནི་གང༌།
བསྡུ་ན་གང་དུ་འདུས་ཤེ་ན། སྨིག་རྒྱུ་ལ་ཆུར་འཛིན་པའི་འཁྲུལ་བ་དང༌། བུམ་པ་ཉིད་ལ་སོགས་པ་ལྡོག་པ་འཛིན་པའི་ཀུན་རྫོབ་པའི་ཤེས་པ་ལྟ་བུ་གཉིས་གསུངས་པ་ནི། ཕྱི་རོལ་པ་དག་དེ་གཉིས་རྟོག་པ་ཡིན་ཀྱང་དབང་པོ་ལས་སྐྱེས་པའི་མངོན་སུམ་དུ་འཁྲུལ་བ་ཡོད་པས། དེ་དག་སྤང་བའི་དོན་དུ་སྨོས། འོ་ན་མངོན་སུམ་དུ་འཁྲུལ་བའི་རྒྱུ་གང་ལས་ཤེ་ན། མངོན་སུམ་དང་ཡུལ་གཅིག་ལ་འཇུག་པའི་དབང་གིས་དེ་གཉིས་མངོན་སུམ་དུ་འཁྲུལ་བའོ། ། རྗེས་དཔག་ལ་སོགས་པ་བཞི་སྨོས་པ་ནི། འཁྲུལ་བ་དང་ཀུན་རྫོབ་པའི་ཤེས་པ་གཉིས་མངོན་སུམ་མ་ཡིན་པར་བསྒྲུབ་པའི་མཐུན་དཔེར་བསྟན་པའི་དོན་དུ་ཡིན་ཏེ། དེ་དག་གིས་ལྐོག་ཏུ་གྱུར་པའི་ཡུལ་འཛིན་པ་ཡང་བརྡ་ལ་བལྟོས་ནས་འཛིན་པའི་ངང་ཚུལ་ཅན་ཡིན་པས་དོན་རང་མཚན་མི་འཛིན་པར་མཚུངས་ལ།
དེའི་ཕྱིར་མངོན་སུམ་མ་ཡིན་པར་ཡང་མཚུངས་སོ། ། རབ་རིབ་ཅན་སྨོས་པ་ནི་རྟོག་མེད་འཁྲུལ་ཤེས་ཐམས་ཅད་མངོན་སུམ་ལྟར་སྣང་དུ་བསྟན་པའི་དོན་དུ་ཡིན་ནོ། ། དེས་ན་འཁྲུལ་བའི་ཤེས་པ་དང༌། ཀུན་རྫོབ་པའི་ཤེས་པ་གཉིས་གཅིག་ཏུ་བྱས་པ་ནི། ཕྱི་རོལ་པ་དག་དེ་གཉིས་མངོན་སུམ་དུ་འདོད་པ་དགག་པའི་ཕྱིར་ཕྱོགས་གཅིག་ཏུ་གསུངས་ལ། རྗེས་དཔག་དང་དེ་ལས་བྱུང་བའི་རྟོག་པ་གཉིས་རྟགས་ལ་བརྟེན་པར་མཚུངས་པས་གཅིག་ཏུ་བྱས་ཤིང༌། དྲན་པ་དང་མངོན་པར་འདོད་པ་གཉིས་མྱོང་བ་དང་རྟགས་གཉིས་ཀ་ལ་མ་བརྟེན་པར་མཚུངས་པས་གཅིག་ཏུ་བྱས་ནས་རྟོག་པ་མངོན་སུམ་ལྟར་སྣང་གསུམ་དང་རབ་རིབ་བཅས་ཤེས་པས་ཉེ་བར་མཚོན་ནས་རྟོག་མེད་མངོན་སུམ་ལྟར་སྣང་ཐམས་ཅད་གཅིག་ཏུ་བྱས་ནས་མངོན་སུམ་ལྟར་སྣང་བཞིར་བསྡུས་ཏེ་གསུངས་པ་ཡིན་ཏེ། ཇི་སྐད་དུ་རྒྱས་པ་ལས། མངོན་སུམ་ལྟར་སྣང་རྣམ་པ་བཞི། ། རྟོག་པའི་ཤེས་པ་རྣམ་གསུམ་དང༌།།
རྟེན་བསླད་པ་ལས་བྱུང་བ་ཅན། ། རྟོག་པ་མེད་པ་གཅིག་ཡིན་ནོ།། ཞེས་གསུངས་སོ། ། དེ་ཡང་ངོ་བོའི་སྒོ་ནས་བསྡུ་ན། རྟོག་པ་དང་རྟོག་མེད་གཉིས་སུ་འདུས་ལ། རྟོག་པ་ནི་ཀུན་ལས་བཏུས་ལས་དྲུག་ཏུ་བཤད་པ་དང༌། རྣམ་འགྲེལ་ལས་གསུམ་དུ་བསྡུ་བར་མཛད་པ་རྣམས་སོ། ། རྟོག་མེད་ནི་ཟླ་བ་གཉིས་སྣང་ལ་སོགས་པ་དབང་ཤེས་འཁྲུལ་བ་དང༌། རྨི་ལམ་གསལ་སྣང་ལ་སོགས་པ་ཡིད་ཤེས་འཁྲུལ་བ་རྣམས་སོ། ། ཇི་སྐད་དུ་རྒྱས་པ་ལས།
བསླུ་བའི་ཕྱིར་རོ་དེ་དོན་དུའང༌། ། མངོན་སུམ་ལྟར་སྣང་གཉིས་སུ་བཤད།། ཅེས་དང༌། ཚད་མ་འབྲིང་པོ་ལས་ཀྱང༌། རྣམ་རྟོག་དངོས་མི་སྣང་ཕྱིར་དང༌། ། ཉེ་བར་བསླད་པ་བསླུ་བའི་ཕྱིར།། མངོན་སུམ་ལྟར་སྣང་གཉིས་སུ་བརྗོད། ། ཅེས་གསུངས་སོ།། གཉིས་པ་ཚིག་གི་དོན་བཤད་པ་ལ་གཉིས། འདིར་མངོན་སུམ་ལྟར་སྣང་བཞིར་བསྡུ་བའི་ཚུལ།
མདོར་མངོན་སུམ་ལྟར་སྣང་བདུན་དུ་ཕྱེ་བའི་དགོས་པ་བཤད་པའོ། ། དང་པོ་ནི། མངོན་སུམ་ལྟར་སྣང་རྣམ་པ་བཞི། ། རྟོག་པའི་ཤེས་པ་རྣམ་གསུམ་དང༌།། རྟེན་བསླད་པ་ལས་བྱུང་བ་ཅན། ། རྟོག་པ་མེད་པ་གཅིག་ཡིན་ནོ།། ༢༨༨ ཞེས་སྨོས་ཏེ། རྣམ་འགྲེལ་འདིར་ཆོས་ཅན། མདོར་བཤད་པའི་མངོན་སུམ་ལྟར་སྣང་བདུན་པོ་དེ་རྣམ་པ་བཞིར་བསྡུས་ནས་བཤད་པ་ཡིན་ནོ། ། མདོར་རྟོག་པ་མངོན་སུམ་ལྟར་སྣང་དྲུག་བཤད་པའི་ནང་ནས་འཁྲུལ་བའི་ཤེས་པ་དང༌།
ལྷག་མ་བཞི་པོ་ལ་ལྐོག་ཏུ་གྱུར་པའི་དོན་ཅན་ཞེས་ཏེ་རྟོག་པའི་ཤེས་པ་རྣམ་པ་གསུམ་དང༌། རྟེན་དབང་པོ་བསླད་པ་ལས་བྱུང་བ་ཅན་གྱི་རྟོག་པ་མེད་པའི་མངོན་སུམ་ལྟར་སྣང་ཐམས་ཅད་གཅིག་ཏུ་བསྡུས་ནས་བཤད་པ་ཡིན་ནོ་དེའི་ཕྱིར། གཉིས་པ་མདོར་མངོན་སུམ་ལྟར་སྣང་བདུན་དུ་ཕྱེ་བའི་དགོས་པ་བཤད་པ་ལ་གཉིས། རྟོག་པ་ལ་དྲུག་ཏུ་ཕྱེ་བའི་དགོས་པ། རྟོག་མེད་གཅིག་ཏུ་བཤད་པའི་དགོས་པའོ། ། དང་པོ་ལ་གཉིས། རྟོག་པ་དང་པོ་གཉིས་སྨོས་པའི་དགོས་པ། རྗེས་དཔག་སོགས་བཞི་སྨོས་པའི་དགོས་པའོ། ། དང་པོ་ནི། དབང་སྐྱེས་མིན་པར་གྲུབ་དོན་དུ། །
གཉིས་བཤད་འཁྲུལ་བ་མཐོང་ཕྱིར་རོ།། ཞེས་སྨོས་ཏེ། མདོར་འཁྲུལ་བ་དང་ཀུན་རྫོབ་པའི་ཤེས་པ་གཉིས་བཤད་པ་ཆོས་ཅན། དགོས་པ་ཡོད་དེ། དབང་པོ་ལས་སྐྱེས་པའི་མངོན་སུམ་མིན་པར་གྲུབ་པའི་དོན་དུ་ཡིན་པའི་ཕྱིར་ཏེ། ཕྱི་རོལ་པ་འགའ་ཞིག་གཉིས་པོ་མངོན་སུམ་དུ་འཁྲུལ་བ་མཐོང་བས་དེ་མི་འཐད་པར་བསྟན་པའི་ཕྱིར་རོ།། རྗེས་དཔག་སོགས་མངོན་སུམ་མིན་པར་གྲུབ་ཟིན་པ་མ་ཡིན་ནམ། འདིར་བརྗོད་པས་ཅི་བྱ་ཞེ་ན། བཤད་པ། རྗེས་དཔག་སོགས་གྲུབ་བརྗོད་པ་ནི། །
སྔ་མ་གཉིས་ཉིད་བསྒྲུབ་ཕྱིར་རོ།། ༢༨༩ ཞེས་སྨོས་ཏེ། འདི་ལྟར་རྗེས་དཔག་སོགས་ལྷག་མ་བཞི་པོ་མངོན་སུམ་མིན་པར་གྲུབ་ཟིན་ཀྱང་འདིར་བརྗོད་པ་ནི་ཆོས་ཅན། དགོས་པ་ཡོད་དེ། སྔ་མ་འཁྲུལ་བའི་ཤེས་པ་དང་ཀུན་རྫོབ་པའི་ཤེས་པ་གཉིས་ཉིད་མངོན་སུམ་ལྟར་སྣང་དུ་བསྒྲུབ་པའི་མཐུན་དཔེ་བསྟན་པའི་ཆེད་དུ་ཡིན་པའི་ཕྱིར་རོ།། འོ་ན་འཁྲུལ་བའི་ཤེས་པ་དང་ཀུན་རྫོབ་པའི་ཤེས་པ་གཉིས་མངོན་སུམ་དུ་འཁྲུལ་བའི་རྒྱུ་ནི་གང་ཞེ་ན། བཤད་པ། བརྡ་རྟེན་ཅན་དང་དོན་གཞན་ལ། ། སྒྲོ་འདོགས་རྣམ་པར་རྟོག་པ་དག། མངོན་སུམ་ཉེ་འཇུག་ཅན་ཉིད་ཕྱིར། །
འགའ་ཚེ་འཁྲུལ་བའི་རྒྱུ་ཡིན་ནོ།། ༢༩༠ ཞེས་སྨོས་ཏེ། བརྡ་རྟེན་ཅན་ཀུན་རྫོབ་པའི་རྟོག་པ་དང༌། དོན་གཞན་ལ་སྒྲོ་འདོགས་པ་སྨིག་རྒྱུ་ལ་ཆུར་འཛིན་པའི་རྣམ་པར་རྟོག་པ་གཉིས་པོ་དག་ཆོས་ཅན། ཡུལ་དུས་འགའ་ཞིག་གི་ཚེ་མངོན་སུམ་དུ་འཁྲུལ་བའི་རྒྱུ་མཚན་ཡོད་པ་ཡིན་ནོ། ། ཅིའི་ཕྱིར་ཞེ་ན། མངོན་སུམ་དང་ཡུལ་གཅིག་ལ་ཉེ་བར་འཇུག་པ་ཅན་ཉིད་ཡིན་པའི་ཕྱིར་རོ། ། ཤེས་པ་ཕྲ་མོ་སྐྱེ་བ་འགའ་ཞིག་གི་ཚེ་ཞེས་ལྷ་དབང་བློའོ།། རྗེས་དཔག་སོགས་ཀྱི་དཔེ་ལས་འཁྲུལ་བ་དང་ཀུན་རྫོབ་པའི་ཤེས་པ་གཉིས་མངོན་སུམ་མིན་པར་གྲུབ་པའི་ཚུལ་ཇི་ལྟར་ཞེ་ན། བཤད་པ།
ཇི་ལྟར་ལྐོག་ཏུ་གྱུར་དོན་ཅན། ། དྲན་པ་ལ་སོགས་རྟོག་པ་འདི།། བརྡ་ལ་བལྟོས་པའི་ངང་ཚུལ་ཅན། ། མངོན་སུམ་དོན་ལ་འཛིན་མི་བྱེད།། ༢༩༡ དེ་ལྟར་ཉམས་མྱོང་དྲན་མེད་པར། ། བུམ་པ་ལ་སོགས་པ་དག་ལ།། ཤེས་ཡོད་མིན་པས་དེ་ཡང་ནི། ། མངོན་སུམ་ལས་ནི་ཡོངས་ཉམས་འགྱུར།། ༢༩༢ ཞེས་སྨོས་ཏེ། དཔེ་ཇི་ལྟར་ན་ལྐོག་ཏུ་གྱུར་པའི་དོན་ཅན་དྲན་པ་ལ་སོགས་པའི་རྟོག་པ་ཕྱི་མ་བཞི་པོ་འདི་ཆོས་ཅན།
མངོན་སུམ་གྱི་ཡུལ་དུ་གྱུར་པའི་དོན་རང་མཚན་ལ་འཛིན་པར་མི་བྱེད་དེ། བརྡ་ལ་བལྟོས་ནས་ལྐོག་གྱུར་ལ་འཇུག་པའི་ངང་ཚུལ་ཅན་ཡིན་པའི་ཕྱིར་ཞེས་གྲུབ་པ་དེ་ལྟར་སྔར་ཉམས་སུ་མྱོང་བའི་དོན་དྲན་པ་མེད་པར་བུམ་པ་ལ་སོགས་པ་དག་ལ་འདིའོ་སྙམ་དུ་ཤེས་པ་ཡོད་པ་མིན་པས། འཁྲུལ་བ་དང་ཀུན་རྫོབ་པའི་ཤེས་པ་གཉིས་པོ་དེ་ཡང་ནི་མངོན་སུམ་ལས་ནི་ཡོངས་སུ་ཉམས་པར་འགྱུར་རོ།། གཉིས་པ་རྟོག་མེད་གཅིག་ཏུ་བཤད་པའི་དགོས་པ་བཤད་པ་ལ་གཉིས། དམིགས་ཀྱིས་བསལ་བའི་དོན། དེ་ཡིད་ཤེས་སུ་འདོད་པ་དགག་པའོ། ། དང་པོ་ནི། འདིར་ནི་བཞི་པ་དམིགས་བསལ་ཏེ། ། དེ་ནི་ཉེར་གནོད་ལས་སྐྱེས་བརྗོད།། དེ་ལ་རབ་རིབ་འབའ་ཞིག་ནི། །
ཉེར་གནོད་མཚོན་པར་བྱེད་པ་ཡིན།། ༢༩༣ ཅེས་སྨོས་ཏེ། རྣམ་འགྲེལ་འདིར་བཞི་པར་བཤད་པའི་རྟོག་མེད་འཁྲུལ་ཤེས་དེ་ཉིད་སློབ་དཔོན་ཕྱོགས་གླང་གིས་དམིགས་ཀྱིས་བསལ་ཏེ། མངོན་སུམ་ལྟར་སྣང་རབ་རིབ་བཅས། ། ཞེས་གསུངས་པ་དེ་ནི་ཆོས་ཅན། དགོས་པ་ཡོད་དེ། བདག་རྐྱེན་དབང་པོ་ལ་འགལ་རྐྱེན་གྱིས་ཉེ་བར་གནོད་པ་ལས་སྐྱེས་པའི་ཤེས་པ་ཐམས་ཅད་མངོན་སུམ་ལྟར་སྣང་དུ་བརྗོད་པའི་ཕྱིར། རྟོག་མེད་མངོན་སུམ་ལྟར་སྣང་དེ་ལ་རབ་རིབ་འབའ་ཞིག་གིས་བསྟན་པ་དེ་ནི་ཆོས་ཅན། དགོས་པ་ཡོད་དེ། བདག་རྐྱེན་དབང་པོ་ལ་ཉེ་བར་གནོད་པ་ཐམས་ཅད་མཚོན་ནས་སྟོན་པར་བྱེད་པ་ཡིན་པའི་ཕྱིར།
གཉིས་པ་དེ་ཡིད་ཤེས་སུ་འདོད་པ་དགག་པ་ལ་གསུམ། ལུང་དང་འགལ་བ། རིགས་པ་དང་འགལ་བ། དེ་མངོན་སུམ་ལྟར་སྣང་དུ་བཤད་པའི་དགོས་པའོ། ། དང་པོ་ནི། དེ་ཡང་ཡིད་ཀྱི་ཞེས་ཁ་ཅིག། ཅེས་སྨོས་ཏེ། ཟླ་གཉིས་གསལ་བར་སྣང་བའི་ཤེས་པ་དེ་ཡང་ཡིད་ཀྱི་རྟོག་པ་ཡིན་པར་སློབ་དཔོན་ཕྱོགས་ཀྱི་གླང་པོ་བཞེད་པ་ཡིན་ལ། ཟླ་བ་གཉིས་སུ་སྣང་བ་ནི་རྟོག་པས་དེར་གཟུང་བའི་དབང་གིས་སོ་ཞེས་ཀུན་ལས་བཏུས་ཀྱི་འགྲེལ་བྱེད་ཁ་ཅིག་སྨྲའོ། ། དེ་ལ་བརྗོད་པ།
སྔོ་དང་ཟླ་གཉིས་ལ་སོགས་བློའི།། དབང་པོའང་རྒྱུ་ཡིན་ཅེས་བྱ་བའི། ། གཞུང་འདི་དང་ནི་དེ་དག་འགལ།། ༢༩༤ ཅེས་སྨོས་ཏེ། དེ་ནི་མི་རིགས་ཏེ། སློབ་དཔོན་ཕྱོགས་ཀྱི་གླང་པོས་རྩོད་སྒྲུབ་ནས་བཤད་པའི་དམིགས་རྐྱེན་འགོག་པ་ན། ཁྱོད་དོན་དབང་ཤེས་ཀྱི་ཡུལ་དུ་འདོད་ན་དབང་ཤེས་ལ་སྣང་བས་ཡུལ་ཡིན་ནམ། རྒྱུ་ཡིན་པས་ཡུལ་ཡིན། དང་པོ་ལྟར་ན་མི་རིགས་ལ། གཉིས་པ་ལྟར་ན་དབང་ཤེས་ཀྱི་རྒྱུ་ཡིན་པས།
ཡུལ་ཡིན་ན་ཡང་མིག་ལ་སོགས་པའི་དབང་པོའི་རྒྱུ་རྡུལ་ཕྲ་རབ་དེའང་ཆོས་ཅན། སྔོན་པོ་དང་ཟླ་བ་གཉིས་ལ་སོགས་པ་འཛིན་པའི་དབང་བློའི་ཡུལ་ཡིན་པར་ཐལ། རྒྱུ་ཡིན་པའི་ཕྱིར་ཞེས་དེ་ལྟ་བུའམ་རྣམ་པ་གཞན་དུ་གྱུར་པའི་མིག་ལ་སོགས་པའི་རྡུལ་ཕྲ་རབ་དེ་དག་ཉིད་ཟླ་བ་གཉིས་དང༌། སྔོན་པོ་ལ་སོགས་པར་སྣང་བའི་ཤེས་པའི་རྒྱུ་ཡིན་ན་ཞེས་དང༌། དམིགས་པ་བརྟག་པ་ལས་ཀྱང༌། སྔོན་པོ་རྣམ་པར་རིག་པའི་རྒྱུ། ། ཕྲ་རབ་རྡུལ་དག་ཡིན་མོད་ཀྱི།། དེ་མི་སྣང་ཕྱིར་དེ་ཡུལ་ནི། ། རྡུལ་ཕྲན་མ་ཡིན་དབང་པོ་བཞིན།། ཞེས་བཤད་པའི་གཞུང་འདི་དང་ནི་ཟླ་གཉིས་གསལ་བར་འཛིན་པ་དབང་ཤེས་མིན་པ་དེ་དག་འགལ་ལོ། །
གཞན་དག་ན་རེ། གལ་ཏེ་བརྒྱུད་པས་རྒྱུ་ཡིན་ན།། ཞེས་སྨོས་ཏེ། གལ་ཏེ་གཞུང་དེས་དབང་ཤེས་དེའི་བརྒྱུད་པས་རྒྱུ་ཡིན་པར་བཤད་པ་ཡིན་ནོ་ཞེ་ན། བཤད་པ། དབང་པོའི་ཤེས་པའི་སྤྱོད་ཡུལ་དག། དཔྱད་པ་འདི་ལ་ཡིད་ཀྱི་ནི། ། སྐབས་སུ་ཇི་ལྟར་འགྱུར་བ་ཡིན།། ༢༩༥ ཅེས་སྨོས་ཏེ། དབང་པོའི་ཤེས་པའི་སྤྱོད་ཡུལ་དག་ལ་དཔྱད་པ་བྱས་ནས་འགོག་པའི་དྲངས་མ་ཐག་པའི་གཞུང་འདི་ལ་ཆོས་ཅན།
ཡིད་ཀྱི་ནི་རྟོག་པའི་བརྒྱུད་རྒྱུར་བཤད་པ། སྐབས་སུ་བབ་པར་ཇི་ལྟར་འགྱུར་བ་ཡིན་ཏེ་མིན་པར་ཐལ། ཡིད་རྟོག་གི་བརྒྱུད་རྒྱུར་སྟོན་པ་སྐབས་སུ་མ་བབ་ཅིང༌། དབང་ཤེས་ཀྱི་དམིགས་རྐྱེན་ལ་དཔྱད་ནས་འགོག་པའི་སྐབས་ཡིན་པའི་ཕྱིར། ལུང་འདི་ནི་སློབ་དཔོན་དབྱིག་གཉེན་གྱི་རྩོད་པ་སྒྲུབ་པའི་ཡིན་ནོ་ཞེས་ཕལ་ཆེ་བ་དག་འདོད་ཀྱང༌། ཁོ་བོ་ནི་ཀུན་ལས་བཏུས་པར་རྩོད་སྒྲུབ་ཀྱི་དམིགས་རྐྱེན་བཤད་པ་ན་ཕྱོགས་གླང་གིས་བཤད་པར་སྨྲའོ།། གཉིས་པ་རིགས་པ་དང་འགལ་བ་ལ་གཉིས། དབང་ཤེས་ཡིན་པ་ལ་སྒྲུབ་བྱེད་དགོད། ཡིད་རྟོག་ཡིན་པ་ལ་གནོད་བྱེད་བསྟན་པའོ། ། དང་པོ་ནི།
དབང་རྟེན་གང་ཡིན་གལ་ཏེ་གང༌། ། དབང་པོ་ཡོད་མེད་རྗེས་འཇུག་ཅན།། དེ་མཚུངས་གལ་ཏེ་འགྱུར་ལྡན་ན། ། དེ་འདི་ཉིད་ན་ཅི་ཕྱིར་འགོག། ༣༩༦ ཅེས་སྨོས་ཏེ། དེ་ལྟར་ཡིན་ལ་དབང་པོ་ལ་བརྟེན་པའི་ཤེས་པ་གང་ཡིན་ཅེས་དྲི་བར་བྱའོ། ། གལ་ཏེ་གང་དབང་པོ་ཡོད་མེད་ཀྱི་རྗེས་སུ་འཇུག་པ་ཅན་ནོ་ཞེ་ན། འོ་ན་ཟླ་གཉིས་གསལ་བར་སྣང་བའང་དབང་ཤེས་ཡིན་ཏེ། བདག་རྐྱེན་མིག་གི་དབང་པོ་ཡོད་མེད་ཀྱི་རྗེས་སུ་འཇུག་པ་དེ་མཚུངས་པའི་ཕྱིར། གལ་ཏེ་དབང་པོ་འགྱུར་རྗེས་སུ་འགྱུར་བ་དང་ལྡན་པ་དབང་ཤེས་ཡིན་ནོ་ཞེ་ན།
འོ་ན་ཟླ་གཉིས་གསལ་སྣང་གི་ཤེས་པ་དེའང་དབང་པོ་འགྱུར་རྗེས་སུ་འགྱུར་བ་དང་ལྡན་པ་འདི་ཉིད་ཡིན་པའི་ཕྱིར་ན། དབང་ཤེས་ཡིན་པ་ཅི་ཕྱིར་འགོག་སྟེ་མི་རིགས་སོ།། གཉིས་པ་ཡིད་རྟོག་ཡིན་པ་ལ་གནོད་བྱེད་བསྟན་པ་ནི། འདིར་ཡང་སྦྲུལ་སོགས་འཁྲུལ་བ་བཞིན། ། དབང་པོའི་འགྱུར་བ་ཡོད་ན་ཡང༌།། ལྡོག་འགྱུར་དབང་པོའི་བསླད་པ་ནི། ། འོན་18 ཀྱང་ལྡོག་པར་མི་འགྱུར་ཞིང༌།། ༢༩༧ དེ་བཞིན་གཞན་གྱི་རྒྱུད་ལ་ནི། ། བརྗོད་པ་དག་གིས་འགའ་ཚེ་འཇོག། མཐོང་བ་དྲན་ལ་བལྟོས་འགྱུར་ཞིང༌། །
ཡོངས་སུ་གསལ་བར་སྣང་མི་འགྱུར།། ༢༩༨ གཉིད་ལོག་པའམ་སད་པ་ན། ། གསལ་བར་སྣང་བ་ཅན་བློ་གང༌།། དེ་ནི་རྟོག་མེད་གཉིས་ཀར་ཡང༌། ། དེ་ལྟར་མིན་ན་རྟོག་པ་ཡིན།། ༢༩༩ ཅེས་སྨོས་ཏེ། ཟླ་གཉིས་གསལ་བར་སྣང་བའི་ཤེས་པ་འདིར་ཡང་ཆོས་ཅན། དབང་པོའི་འགྱུར་བ་མིག་བསླད་པ་ཡོད་ན་ཡང་ཁྱོད་ལྡོག་པར་འགྱུར་བ་དང༌། རེས་འགའ་དབང་པོའི་བསླད་པ་ནི་ལོག་ཀྱང་ཁྱོད་ལྡོག་པར་མི་འགྱུར་བར་ཐལ། ཡིད་རྟོག་ཡིན་པའི་ཕྱིར།
དཔེར་ན་ཐག་ཁྲ་ལ་སྦྲུལ་ལ་སོགས་པར་འཁྲུལ་བའི་ཡིད་རྟོག་བཞིན་ནོ། ། གཞན་ཡང་དེ་སྦྲུལ་ལོ། ། ཞེས་བརྗོད་པས། སྦྲུལ་འཛིན་གྱི་རྟོག་པ་འཇོག་པ་དེ་བཞིན་དུ་གང་ཟག་གཞན་གྱི་རྒྱུད་ལ་ནི་ཟླ་བ་གཉིས་ཞེས་བརྗོད་པ་དག་གིས་དུས་འགའ་ཞིག་གི་ཚེ་ཟླ་གཉིས་གསལ་བར་སྣང་བའི་ཤེས་པ་འཇོག་ཅིང་སྐྱེ་བར་ཐལ་བ་དང༌། རང་ཡུལ་མཐོང་བ་དང་བརྡ་དྲན་ལ་བལྟོས་པར་ཡང་འགྱུར་ཞིང༌། ཡུལ་ཡོངས་སུ་གསལ་བར་སྣང་བར་མི་འགྱུར་ཏེ། ཡིད་རྟོག་ཡིན་པའི་ཕྱིར། དེའི་ཕྱིར་རྟོག་པ་ལ་གསལ་སྣང་སྲིད་པ་མ་ཡིན་ཏེ། གང་གི་ཚེ་གཉིད་ལོག་པའམ་སད་པ་དེའི་ཚེ་ན་ཡུལ་གསལ་སྣང་ཅན་གྱི་བློ་གང་ཡིན་པ་དེ་ནི་རྟོག་མེད་ཀྱི་ཤེས་པ་ཡིན་ལ། གཉིད་ལོག་པ་དང་སད་པ་གཉིས་ཀར་ཡང་ཡུལ་གསལ་བར་སྣང་བ་དེ་ལྟར་མིན་ན་རྟོག་པ་ཡིན་པའི་ཕྱིར།
གསུམ་པ་དེ་མངོན་སུམ་ལྟར་སྣང་དུ་བཤད་པའི་དགོས་པ་ནི། དེ་ཕྱིར་དེ་རྟོག་མེད་ན་ཡང༌། ། ཚད་མ་ཉིད་ནི་བཀག་པ་སྟེ།། བསླུ་བའི་ཕྱིར་རོ་དེ་དོན་དུའང༌། ། མངོན་སུམ་ལྟར་སྣང་གཉིས་སུ་བཤད།། ༣༠༠ ཅེས་སྨོས་ཏེ། དེ་ལྟར་རྟོག་པ་ཡིན་པ་ལ་རིགས་པས་གནོད་པ་དེའི་ཕྱིར། ཟླ་གཉིས་གསལ་བར་སྣང་བའི་ཤེས་པ་དེ་ཆོས་ཅན། རྟོག་མེད་ཡིན་ན་ཡང་ཚད་མ་ཡིན་པ་ཉིད་ནི་བཀག་པ་ཡིན་ཏེ། རང་ཡུལ་ལ་བསླུ་བའི་ཕྱིར་རོ། །
གང་གིས་བཀག་ན་རབ་རིབ་བཅས་ཞེས་པའི་གཞུང་གིས་བཀག་གོ། དེ་ལྟར་ན་རྟོག་མེད་ཡིན་ཀྱང་མངོན་སུམ་མ་ཡིན་པར་ཤེས་པ་དེའི་དོན་དུའང་རྟོག་པ་མངོན་སུམ་ལྟར་སྣང་དང་རྟོག་མེད་མངོན་སུམ་ལྟར་སྣང་གཉིས་སུ་ཕྱེ་ནས་བཤད་པ་ཡིན་ནོ།། དེ་ཡང་ཀུན་ལས་བཏུས་པར། མིང་དང་རིག་སོགས་སྦྱོར་བ་ཡི། ། རྟོག་པ་དང་བྲལ་མངོན་སུམ་མོ། ། ཞེས་མངོན་སུམ་གྱི་མཚན་ཉིད་རྟོག་བྲལ་ཙམ་ལས་མ་གསུངས་པས། ཟླ་བ་གཉིས་སྣང་གི་དབང་ཤེས་ཀྱང་མངོན་སུམ་དུ་འགྱུར་ཏེ། རྟོག་བྲལ་ཡིན་པའི་ཕྱིར་སྙམ་དུ་དོགས་པར་འགྱུར་བས་དེ་དག་གསལ་བར་བྱ་བའི་སླད་དུ་རབ་རིབ་བཅས་ཞེས་དམིགས་ཀྱིས་བསལ་ཏེ་གསུངས་པ་ཡིན་ནོ། ། དེ་ལྟར་ན་གོང་དུ་རྟོག་བྲལ་དངོས་སུ་བསྟན་པའི་ཤུགས་ལས་མ་འཁྲུལ་བ་ཡང་བསྟན་མོད་ཀྱི། འདིར་ཡང་རྟེན་དབང་པོ་བསླད་པའི་རྟོག་མེད་ཐམས་ཅད་འཁྲུལ་བའི་ཕྱིར་མངོན་སུམ་ལྟར་སྣང་བའོ་ཞེས་གསུངས་པས་རྟོག་པ་དང་བྲལ་ཞིང་མ་འཁྲུལ་བའི་རིག་པ་མངོན་སུམ་གྱི་མཚན་ཉིད་དུ་གསལ་བར་གསུངས་པ་ཡིན་ནོ། །
མངོན་སུམ་ལྟར་སྣང་བཤད་ཟིན་ཏོ།། གཉིས་པ་མངོན་སུམ་གྱི་འབྲས་བུ་བཤད་པ་ལ་གཉིས། བྱ་བྱེད་ལས་གསུམ་གྱི་རྣམ་གཞག་དངོས། དེ་ཉིད་ངེས་པར་བྱེད་པའི་སྒྲུབ་བྱེད་བཤད་པའོ། ། དང་པོ་ལ་གསུམ། འཇིག་རྟེན་གྱི་གྲགས་པ་དང་མཐུན་པར་མ་བརྟགས་མ་དཔྱད་པའི་ཚད་འབྲས། རིགས་པས་ཅུང་ཟད་དཔྱད་པའི་ཚད་འབྲས། རིགས་པས་ཤིན་ཏུ་དཔྱད་པའི་ཚད་འབྲས་ཀྱི་རྣམ་པར་བཞག་པའོ། ། དང་པོ་ལ་གཉིས། སྤྱིའི་དོན་དང༌།
གཞུང་གི་དོན་ནོ།། དང་པོ་ནི། བསྟན་བཅོས་འདིར་གྲགས་པའི་ལས་ནི་གང༌། བྱེད་པ་ནི་ཇི་ལྟར། བྱ་བ་ནི་ཇི་ལྟ་བུ་ཞེ་ན། ལས་ནི་གཞལ་བྱ་སྟེ། དོན་དང་ཤེས་པའི་དབྱེ་བས་རྣམ་པ་གཉིས་ཡིན་ལ། བྱེད་པ་ནི་གཞལ་བྱ་དེ་གཉིས་ཡོངས་སུ་གཅོད་པའི་ཚད་མ་སྟེ། དེ་ཡང་དོན་དང་འདྲ་བའི་གཟུང་བའི་རྣམ་པ་དང༌། འཛིན་པའི་རྣམ་པ་གཉིས་སོ། །
དེ་དག་གི་བྱ་བར་གྱུར་པའི་འབྲས་བུ་ཡང་དོན་རིག་པ་དང་རང་རིག་པ་གཉིས་ཡིན་ལ། དོན་ནི་གཟུགས་སྒྲ་ལ་སོགས་པར་སྣང་བ་སྟེ། མ་བརྟགས་གཅིག་པུ་ཉམས་དགའ་བར་ནི་འདི་ཉིད་ལ་གཟུགས་སོ། ། སྒྲའོ་ཞེས་འཇིག་རྟེན་ན་གྲགས་ཤིང་ཐ་སྙད་འདོགས་པར་བྱེད་ལ། ཡང་དག་པར་བརྟགས་ཤིང་དཔྱད་པ་ན་ཕྱི་རོལ་ལྟར་སྣང་ཡང་དེར་མ་གྲུབ་པ་ཉིད་དུ་མདོ་སྡེ་པ་ཡན་ཀུན་མཐུན་ཅིང༌། འོན་ཀྱང་སྣང་བ་དེ་ཉིད་གཏོད་མཁན་གྱི་ཕྱི་དོན་ཞིག་ལོགས་ན་ཡོད་ཅེས་མདོ་སྡེ་པས་མོས་པར་བྱེད་དོ། ། ཞེས་པ་ནི་སིམ་གདུང་བར་མ་ལ་སོགས་པ་ནང་དུ་ཅི་རིགས་པར་ཉམས་སུ་མྱོང་བ་གང་ཡིན་པ་འདི་ཉིད་དོ།། གཟུང་བའི་རྣམ་པ་ནི། སྔོ་སེར་དང་གྲུབ་བཞི་ལ་སོགས་པ་ཁ་དོག་དང་དབྱིབས་ལ་སོགས་པར་སྣང་ཞིང༌། ཤེས་པ་ལས་ཕྱི་རོལ་ལྟར་སྣང་བ་འཇིག་རྟེན་ན་གཟུགས་སྒྲ་ལ་སོགས་པ་དོན་དུ་གྲགས་པ་གང་ཡིན་པ་འདི་ཉིད་ཡིན་ནོ། །
འཛིན་པའི་རྣམ་པ་ནི། གང་ལ་གཟུགས་སོགས་ཡུལ་གྱི་རྣམ་པ་སྣང་ཞིང་ནང་དུ་དགའ་གདུང་སོགས་ཀྱི་ངོ་བོར་ཉམས་སུ་མྱོང་བ་གང་ཡིན་པ་སྟེ། འདི་ནི་འཇིག་རྟེན་པ་དག་གིས་ཡུལ་ལ་ལོངས་སྤྱོད་པ་པོའི་བདག་ཏུ་སྒྲོ་འདོགས་པར་བྱེད་ཀྱི། གཟུང་བའི་རྣམ་པ་བཞིན་དུ་ལོངས་སྤྱད་བྱར་གྱུར་པའི་དོན་དུ་ཞེན་པ་ཅུང་ཟད་ཀྱང་མེད་དོ། ། དོན་རིག་པའི་འབྲས་བུ་ཡང་འདི་ཉིད་ལས་ལོགས་སུ་ཅུང་ཟད་ཀྱང་བཙལ་དུ་མེད་དེ། འཇིག་རྟེན་ན་ཇི་སྐད་བཤད་པའི་མཚན་ཉིད་ཅན་གྱི་འཛིན་པའི་རྣམ་པ་དེ་ཉིད་ཀྱིས་གཟུགས་སྒྲ་ལ་སོགས་པ་དོན་རྟོགས་པར་ཞེན་པའི་ཕྱིར་དང༌། དོན་རིག་པ་ཡང་འཇིག་རྟེན་གྱི་ཞེན་པ་དང་མཐུན་པའི་ཚད་མའི་འབྲས་བུ་ཡིན་པའི་ཕྱིར་རོ། ། འདིའི་མྱོང་བྱར་ཞེན་པའི་གཟུགས་སྒྲ་སོགས་ཕྱི་རོལ་ལྟར་སྣང་བ་གང་ཡིན་པ་འདི་ཡང་རིགས་པས་ཡང་དག་པར་དཔྱད་པ་ན་མྱོང་མཁན་གྱི་ཤེས་པ་རང་ཉིད་དུ་གྲུབ་ཀྱི། རང་ལས་ཐ་དད་པའི་ཕྱི་རོལ་གྱི་དོན་དུ་མ་གྲུབ་སྟེ། རྫས་ཐ་དད་དུས་མཉམ་ལ་ཡུལ་ཡུལ་ཅན་གྱི་འབྲེལ་བ་མི་འཐད་པའི་ཕྱིར་རོ། །
དེའི་ཕྱིར་དེ་མྱོང་བ་ཡང་གནས་ཚུལ་ལ་རང་མྱོང་བར་གྲུབ་པས་རང་རིག་པའི་འབྲས་བུ་ནི་དོན་འཛིན་པའི་རྣམ་པ་ལས་ལོགས་སུ་བཞག་ཏུ་མེད་དོ།། དེ་ལྟར་ན་སིམ་གདུང་སོགས་སུ་སྣང་བའི་འཛིན་པའི་རྣམ་པ་འདི་ཉིད་རྗེས་ཀྱི་རྟོག་པས་གཟུགས་སོགས་དོན་རྟོགས་པར་ཞེན་པའི་དབང་གིས་ཐ་སྙད་དུ་དོན་རིག་པར་བཞག་ལ། རིགས་པས་ལེགས་པར་བརྟགས་ཤིང་དཔྱད་པ་ན། དེའི་རིག་བྱ་གང་ཡིན་པ་དེ་ཉིད་ཤེས་པ་རང་གི་ཆར་གྲུབ་ཅིང༌། དེ་ཉིད་རང་རིག་པ་ཡིན་པས། གཟུགས་སྒྲ་སོགས་སུ་སྣང་བའི་མྱོང་བ་གཅིག་ཏུ་དེ་ཉིད་སློབ་དཔོན་གྱིས་འབྲས་བུའི་རྟོག་པ་དང་པོའི་ཐད་དུ་འཇིག་རྟེན་གྱི་ཞེན་པ་དང་མཐུན་པར་དོན་རིག་པར་རྣམ་པར་བཞག་ལ། འབྲས་རྟོག་གཉིས་པའི་ཐད་དུ་རིགས་པ་དབང་བཙན་པར་བྱས་ནས་དེ་ཉིད་རང་རིག་པར་རྣམ་པར་བཞག་པ་ཡིན་ནོ། ། གཞན་དག་འབྲས་བུའི་རྟོག་པ་གསུམ་པ་ཟེར་ཀྱང་འཇིག་རྟེན་གྱི་ཞེན་པ་དང་མཐུན་པ་དང༌། རིགས་པས་དཔྱད་པའི་དབང་གིས་འབྲས་བུ་དོན་རིག་པ་དང་རང་རིག་པ་གཉིས་ལས་གཞན་ཅུང་ཟད་ཀྱང་མེད་དེ། དང་པོའི་དོན་རིག་དང་གཉིས་པའི་རང་རིག་པ་གཉིས་ཀ་ཡང་གཟུགས་རྣམ་མྱོང་བའི་ཆ་ལས་ལོགས་སུ་བཞག་ཏུ་མེད་པའི་ཕྱིར་རོ། །
དེའི་ཕྱིར་ཇི་སྐད་དུ། རྣམ་ངེས་ལས། ìདོན་གནས་པ་ནི་རང་རིག་པའི་རང་བཞིན་ཡིན་པ་ཉིད་ཀྱི་ཕྱིར། རང་རིག་པ་ཡིན་ཀྱང་འབྲས་བུ་ལས་འདི་ནི་དོན་རིག་པར་བལྟའོ།། î ཞེས་གསུངས་སོ།། དེས་ན་ཕྱི་རོལ་གྱི་དོན་གཞལ་བྱར་བྱས་པ་ན་དོན་རྟོཌ་པ་ནི་འཇིག་རྟེན་གྱི་གྲགས་པ་དང་མཐུན་པར་བཞག་པ་ཙམ་ཡིན་པས་ཐ་སྙད་པའི་འབྲས་བུ་ཡིན་ལ། རང་རིག་པ་ནི་དངོས་པོ་ལ་གནས་པའི་འབྲས་བུ་ཡིན་པས་ངེས་པའི་དོན་དུ་རང་རིག་པ་གཅིག་པུ་འབྲས་བུར་རིགས་སོ། ། དེ་ཡང་ཤེས་པ་དོན་དང་འདྲ་བའི་དབང་གིས་ཤེས་པ་ལ་དོན་རྟོགས་པ་ཐ་སྙད་འཇུག་པ་ཡིན་ཏེ། ཤེས་པ་ལ་གཟུགས་སྒྲ་སོགས་ཕྱི་རོལ་ལྟར་སྣང་བ་གང་ཡིན་པ་དེ་ཉམས་སུ་མྱོང་བ་ཙམ་ལ་གཟུགས་སྒྲ་སོགས་དོན་དེ་དང་དེ་རྟོགས་སོ་ཞེས་འཇིག་རྟེན་དུ་ཐ་སྙད་འདོགས་པར་བྱེད་ལ། གཟུགས་སོགས་སུ་སྣང་བ་འདི་ཡང་གཟུགས་སོགས་དངོས་ཡིན་པར་མི་རིགས་ལ།
གཟུགས་སོགས་དང་འདྲ་བ་མ་ཡིན་ན་ཡང་གཟུགས་སོགས་སུ་སྣང་བ་འདི་རྟོགས་པས་གཟུགས་སོགས་རྟོགས་པར་ཐ་སྙད་བྱེད་པ་ཡང་མི་འཐད་པའི་ཕྱིར་རོ། ། གཟུགས་སོགས་སུ་སྣང་བ་འདི་གཟུགས་སོགས་དང་འདྲ་བ་ཡིན་ན་ནི་འདི་རྟོགས་པས་གཟུགས་སོགས་རྟོགས་སོ་ཞེས་བྱ་བའི་ཐ་སྙད་འཐད་པར་འགྱུར་ཏེ། བུས་ཕ་དང་འདྲ་བའི་གཟུགས་འཛིན་པ་ལ་འཇིག་རྟེན་ན་བུས་ཕའི་གཟུགས་འཛིན་ཞེས་པའི་ཐ་སྙད་མཐོང་བའི་ཕྱིར་རོ། ། དེས་ན་འཇྀག་རྟེན་ན་གཟུགས་སོགས་སུ་སྣང་བ་ཙམ་ལ་ཁོ་བོས་གཟུགས་མཐོང་ངོ༌། ། སྒྲ་ཐོས་སོ་ཞེས་དོན་རྟོགས་པའི་བྱ་བ་ཙམ་ཞིག་གྲགས་ཀྱི། རྒྱུ་མཚན་འདིའི་ཕྱིར་དོན་འདི་དང་འདི་རྟོགས་སོ་ཞེས་དོན་རྟོགས་པའི་རྒྱུ་མཚན་ནི་ཅུང་ཟད་ཀྱང་མ་གྲགས་ལ། རྒྱུ་མཚན་མེད་པར་དོན་རྟོགས་པའི་བྱ་བ་དང་ལྡན་པ་ཡང་མི་འཐད་དེ། ཐམས་ཅད་ཀྱིས་དོན་ཐམས་ཅད་རྟོགས་པར་ཐལ་བའི་ཕྱིར་རོ། ། དོན་རྟོགས་པ་ཅུང་ཟད་ཀྱང་མེད་དོ་ཞེས་བཞག་པར་ཡང་ནུས་པ་མ་ཡིན་ཏེ། འཇིག་རྟེན་གྱི་གྲགས་པས་གནོད་པའི་ཕྱིར་རོ། །
དེའི་ཕྱིར་ཤེས་པས་གཟུགས་སྒྲ་སོགས་རྟོགས་པའི་ཐ་སྙད་སྒྲུབ་བྱེད་ཀྱི་ཚད་མ་རིགས་པས་འཐད་པ་འགའ་ཞིག་བཙལ་དགོས་ན། དེ་ཡང་ཤེས་པ་རང་ཉིད་དོན་དང་འདྲ་བའི་ཆ་ལས་གཞན་འཐད་པར་མ་གཟིགས་ནས། དེ་ཉིད་འཇིག་རྟེན་གྱི་གྲགས་པ་དང་མཐུན་པ་རྣམ་པར་བཞག་པའི་ཕྱིར་དུ་དོན་རྟོགས་པའི་ཚད་མར་གསུངས་པ་ཡིན་ཏེ། ཇི་སྐད་དུ་རྒྱས་པ་ལས། འདི་ནི་དོན་དང་འབྲེལ་བྱེད་པ། ། དོན་གྱི་ངོ་བོ་ལས་གཞན་མིན།། དེ་ཕྱིར་གཞལ་བྱ་རྟོགས་པ་ཡི། ། སྒྲུབ་བྱེད་གཞལ་བྱའི་རང་བཞིན་ཉིད།། ཅེས་གསུངས་པའི་ཕྱིར་རོ། ། དེས་ན་དོན་དང་འདྲ་བ་ཉིད་དོན་རྟོགས་བྱེད་གཞན་གྱིས་བར་མ་ཆོད་པར་སྒྲུབ་པར་བྱེད་པའི་ཚད་མ་ཡིན་ཏེ།
དེའི་རྒྱུ་མཚན་གྱིས་ཤེས་པ་ལ་དོན་རྟོགས་པའི་ཐ་སྙད་འཇུག་པའི་ཕྱིར་རོ། ། རང་རིག་པ་ནི་དོན་དང་འདྲ་བས་བསྒྲུབ་པར་བྱ་བ་མ་ཡིན་ཏེ། ཤེས་པ་རང་མྱོང་བའི་ཆ་ལས་གྲུབ་པས་དོན་གྱིས་བྱས་པའི་ཁྱད་པར་ལ་མི་བལྟོས་པའི་ཕྱིར་རོ།། འོ་ན་ཇི་ལྟར་ཕྱི་རོལ་གྱི་དོན་ལ་དོན་འདྲ་བ་ཚད་མར་བྱས་པའི་ཚེ་རང་རིག་པ་འབྲས་བུར་བཞག་ཅེ་ན། ཕྱི་རོལ་གྱི་དོན་ཡོད་དུ་ཆུག་མོད། ཤེས་པས་ཕྱི་རོལ་གྱི་དོན་རྟོགས་སོ་ཞེས་བྱ་བ་འདི་ནི་མ་བརྟགས་མ་དཔྱད་པའི་འཇིག་རྟེན་གྱི་ངོར་ཐ་སྙད་ཙམ་ཡིན་གྱི། ཅུང་ཟད་བརྟགས་ཤིང་དཔྱད་པ་ན་འཇིག་རྟེན་པས་ཕྱི་རོལ་གྱི་དོན་རྟོགས་པར་འདོད་པའི་ཤེས་པ་རང་རིག་པའི་རང་བཞིན་ལས་མ་འདས་སོ་ཞེས་བསྟན་པའི་ཕྱིར་ཕྱི་རོལ་གྱི་དོན་ལ་རང་རིག་པ་འབྲས་བུར་བཤད་པ་ཡིན་ཏེ། ཇི་སྐད་དུ་རྒྱས་པ་ལས། རང་གི་ངོ་བོ་དཔྱོད་པ་ན། ། རང་རིག་འབྲས་བུ་ཡིན་པར་བཤད།།
དོན་རིག་དེ་ཡི་བདག་ཉིད་ཕྱིར།། ཞེས་གསུངས་པའི་ཕྱིར། དེ་ལྟར་ན་ཕྱི་རོལ་གྱི་དོན་ལ་འཛིན་པའི་རྣམ་པ་ཉིད་རང་རིག་པའི་སྒྲུབ་བྱེད་དུ་ཅིའི་ཕྱིར་མ་བཞག གང་གིས་ན་རང་རིག་པ་བསྒྲུབ་པར་མ་ནུས་པའི་དོན་དང་འདྲ་བ་ཉིད་ཚད་མར་བཞག་ཅེ་ན། ཕྱི་རོལ་གྱི་དོན་ལ་འཛིན་པའི་རྣམ་པ་ཚད་མར་རིགས་པ་མ་ཡིན་ཏེ། དེ་ནི་ཤེས་པ་རང་གི་ངོ་བོ་ཡོངས་སུ་གཅོད་པར་བྱེད་པ་ཉིད་ཀྱིས་དེའི་བྱེད་པ་ཤེས་པ་རང་ཉིད་ལ་འཇུག་གི་ཕྱི་རོལ་ལ་མི་འཇུག་པའི་ཕྱིར་རོ། ། དེས་ན་གང་གི་ཚེ་ཕྱི་རོལ་གྱི་དོན་ཁས་ལེན་པ་དེའི་ཚེ་དོན་དང་འདྲ་བ་ཉིད་ཚད་མར་ཁས་ལེན་དགོས་ཏེ། དེ་ལས་གཞན་རིགས་པས་འཐད་པའི་དོན་རྟོགས་པའི་ཚད་མ་ཅུང་ཟད་ཀྱང་མེད་པའི་ཕྱིར་དང༌། ཤེས་པ་རང་ཉིད་འདོད་མི་འདོད་ལ་སོགས་པའི་རྣམ་པར་སྣང་བ་ལ་འཇིག་རྟེན་གྱི་གྲགས་པའི་ཐ་སྙད་ཙམ་དུ་ཤེས་པས་དོན་རྟོགས་པར་ཁས་བླངས་པ་ལ་རིགས་པས་གནོད་པ་མེད་པའི་ཕྱིར་རོ།། དེ་ཡང་ཇི་ལྟར་ཞེ་ན།
ཤེས་པ་རང་ཉིད་གཟུགས་སོགས་སུ་སྣང་བའི་གཟུང་བའི་རྣམ་པ་དེ་ཉིད་རྗེས་ཀྱི་རྟོག་པས་དོན་དེ་དང་དེར་ཞེན་ནས་འཛིན་པའི་རྣམ་པས་དེ་ཙམ་ཉམས་སུ་མྱོང་བ་ལ་ཤེས་པས་དོན་རྟོགས་སོ་ཞེས་ཐ་སྙད་བྱེད་པའི་ཕྱིར་ཏེ། ཇི་སྐད་དུ་རྒྱས་པ་ལས། དེ་ཚེ་དོན་སྣང་འདི་ཉིད་ནི། ། ཚད་ཡིན་ཡོད་དུ་ཟིན་ཀྱང་ནི།། དོན་གཞན་མིན་ཕྱིར་ཕྱི་རོལ་ལ། ། འཛིན་བདག་བལྟོས་པར་བ་བ་མིན།། གང་ཕྱིར་ཇི་ལྟར་དོན་བདག་དེ། ། ཤེས་པ་གནས་པ་དེ་ལྟ་བུར།། འདི་ནི་དེ་ལྟར་གནས་སོ་ཞེས། ། དེས་བྱེད་ཅེས་གསུངས་པའི་ཕྱིར་རོ།།
དེས་ན་འཇིག་རྟེན་གྱི་ལུགས་རྣམ་པར་བཞག་པའི་ཕྱིར་དུ་ཚད་འབྲས་ཀྱི་རྣམ་པར་བཞག་པ་དང་པོ་བསྟན་པ་ཡིན་ཏེ། ཇི་སྐད་དུ་རྒྱས་པ་ལས། དཔེར་ན་འབྲས་བུ་རྒྱུ་རྣམས་ཀྱི། ། བདག་ཉིད་འདྲ་བར་འབྱུང་བའི་ཕྱིར།། བྱ་བ་བདག་ཉིད་མ་ཡིན་ཀྱང༌། ། འཇིག་རྟེན་རྒྱུ་གཟུགས་འཛིན་ཞེས་བརྗོད།། ཅེས་དང༌། བྱ་བ་ལས་ཀྱི་རྣམ་གཞག་གིས། ། འདི་ནི་འཇིག་རྟེན་ན་རྒྱུར་འགྱུར། ། ཞེས་དང༌།
མདོའི་འགྲེལ་པ་ལས་ཀྱང༌། ìདཔེར་ན་འབྲས་བུ་རྒྱུ་དང་རྗེས་སུ་མཐུན་པར་སྐྱེས་པ་ལ་རྒྱུའི་གཟུགས་འཛིན་ཞེས་བརྗོད། î ཅེས་འཇིག་རྟེན་གྱི་གྲགས་པ་དང་མཐུན་པར་བཤད་པའི་ཕྱིར་རོ།། གལ་ཏེ་ཡང་དག་པར་ན་ཤེས་པ་ཀུན་རང་རིག་པ་ཙམ་ཡིན་གྱི། ཕྱི་རོལ་གྱི་དོན་མེད་ན། ཅིའི་ཕྱིར་སློབ་དཔོན་གྱིས་ཕྱི་རོལ་གྱི་ཚུལ་ལ་ཚད་མ་དང་འབྲས་བུའི་རྣམ་པར་བཞག་པ་མཛད་ཅེ་ན། དེ་ནི་ཕྱི་རོལ་གྱི་དོན་དུ་མངོན་པར་ཞེན་པའི་གདུལ་བྱ་རྣམས་ཐབས་དེས་རིམ་གྱིས་བྲིད་ནས་རང་རིག་པའི་ཚུལ་འགོད་པར་བཞེད་ནས། རང་མི་བཞེད་ཀྱང་གཞན་དག་གི་བློ་དང་མཐུན་པར་རྣམ་གཞག་མཛད་པ་ཙམ་སྟེ། ཇི་སྐད་དུ་རྒྱས་པ་ལས། དེས་དེ་ཉིད་དོན་བཏང་སྙོམས་ཅན། །
གླང་ཆེན་གཟིགས་སྟངས་ཉིད་མཛད་ནས། ། འཇིག་རྟེན་ཐུགས་ནི་འབའ་ཞིག་གིས། ། ཕྱི་རོལ་སྤྱོད་ལ་འཇུག་པར་མཛད།། ཅེས་གསུངས་པའི་ཕྱིར་རོ། ། དེ་ལྟ་བས་ན་རིགས་པའི་དབང་ཕྱུག་རྣམ་གཉིས་ཀྱིས་ཕྱི་རོལ་དོན་གྱི་རྣམ་གཞག་སྐབས་འགའ་ཞིག་ཏུ་མཛད་པ་ནི་གདུལ་བྱའི་བློ་དང་མཐུན་པའི་སྒོ་ནས་དྲང་བའི་དོན་དུ་ཡིན་གྱི། རང་གི་ལུགས་ནི་མ་ཡིན་ནོ།། གཉིས་པ་གཞུང་གི་དོན་བཤད་པ་ལ་གསུམ། རང་གི་ལུགས་རྣམ་པར་བཞག་པ། གཞན་ལུགས་དགག ། དེ་ལ་རྩོད་པ་སྤང་བའོ། །
དང་པོ་ལ་གསུམ། བྱ་བྱེད་ཀྱི་རྣམ་གཞག་སྤྱིར་བསྟན་པ། རྣམ་པར་བཞག་འཇོག་གི་བྱ་བྱེད་བྱེ་བྲག་ཏུ་བཤད་པ། དེ་ཉིད་རྫས་གཞན་མ་ཡིན་པར་བསྟན་པའོ།། དང་པོ་ནི། གལ་ཏེ་དོན་རྟོགས་པའི་སྒྲུབ་བྱེད་ནི་དབང་པོ་ཡིན་ཏེ། དབང་པོ་ལས་སྐྱེ་བར་མཐོང་བའི་ཕྱིར་ཞེ་ན། དེ་ནི་བྱ་བྱེད་ཀྱི་རྣམ་དབྱེ་ལ་མི་མཁས་པའི་ཉེས་པ་ཡིན་པས་བྱ་བྱེད་སྤྱིའི་རྣམ་གཞག་བསྟན་པའི་ཕྱིར། བྱ་བ་སྒྲུབ་པར་བྱེད་ཅེས་དེ། ། ལས་ཀུན་གྱི་ནི་སྒྲུབ་བྱེད་དག།
ཐམས་ཅད་མ་ཡིན་གང་ལས་འབྲས། ། གང་ཡིན་དེ་ནི་དེའི་སྒྲུབ་བྱེད།། ༣༠༡ ཅེས་སྨོས་ཏེ། བྱ་བ་གཅིག་སྒྲུབ་པར་བྱེད་དོ་ཞེས་པ་དེ་ལ་ཆོས་ཅན། བྱ་བའམ་ལས་ཀུན་གྱི་ནི་སྒྲུབ་བྱེད་དག་ཏུ་སྐྱེད་བྱེད་ལ་སོགས་པ་ཐམས་ཅད་དགོས་པ་མ་ཡིན་ཏེ། རྣམ་པར་འཇོག་བྱེད་ཀྱི་རྒྱུ་གང་ལས་རྣམ་པར་བཞག་བྱའི་འབྲས་བུ་འཇོག་ནུས་གང་ཡིན་པ་དེ་ནི་འབྲས་བུ་དེའི་སྒྲུབ་བྱེད་ཡིན་པའི་ཕྱིར་ཏེ། བསྒྲུབ་བྱ་དང་སྒྲུབ་བྱེད་སོ་སོར་ངེས་པའི་ཕྱིར་རོ།། གཉིས་པ་རྣམ་པར་བཞག་འཇོག་གི་བྱ་བྱེད་བྱེ་བྲག་ཏུ་བཤད་པ་ནི། དེ་ལ་ཉམས་མྱོང་ཙམ་དུ་ནི། ། འདྲ་བའི་བདག་ཅན་ཤེས་པ་ནི།།
གང་གི་ལས་ནི་སོ་སོ་ལ། ། རྣམ་འབྱེད་དེ་བདག་འགྱུར་བ་ཡིན།། ༣༠༢ ཅེས་སྨོས་ཏེ། རྣམ་པར་བཞག་འཇོག་གི་རྒྱུ་འབྲས་དེ་ཡང་ཅི་ལྟ་བུ་ཞེ་ན། ཐ་སྙད་དུ་གཟུགས་ལ་སོགས་པའི་དོན་རྟོགས་པར་འཇོག་ནུས་པ་དེ་ལ་ཡང་དག་པར་ཤེས་པ་རང་གི་བདག་ཉིད་ཉམས་སུ་མྱོང་ཞིང་རིག་པ་ཙམ་དུ་ནི་གྲུབ་ཀྱང༌། གཟུགས་ལ་སོགས་པ་འདྲ་བའི་བདག་ཉིད་ཅན་གྱི་ཤེས་པ་དེ་ནི་གང་རང་གི་ལས་སམ་བྱ་བ་ནི་སོ་སོ་ལ་གཟུགས་སོགས་དོན་རྟོགས་པའི་སྒྲུབ་བྱེད་དུ་རྣམ་པར་འཇོག་ཅིང་འབྱེད་ནུས་པ་དང༌། དེ་ལྟར་སྒྲུབ་བྱེད་དུ་བཞག་པས་གཟུགས་སོགས་དོན་རྟོགས་པར་གོ་ནུས་པ་དེའི་བདག་ཉིད་དུ་འགྱུར་བ་ཡིན་པའི་ཕྱིར། དེ་ཉིད་ཀྱི་ཕྱིར་དབང་པོ་གཟུགས་ཅན་པ་དོན་རྟོགས་པའི་སྒྲུབ་བྱེད་དུ་མི་རིགས་པར་བསྟན་པའི་ཕྱིར། བདག་ཉིད་གྱུར་མིན་རྒྱུ་དག་ལ། ། ཐ་དད་ཡོད་ཀྱང་ཐ་དད་ཀྱི།།
19 ལས་ལ་ཐ་དད་མེད་པ་འདི། ། ཐ་དད་པར་ནི་ངེས་བྱེད་མིན།། ༣༠༣ ཅེས་སྨོས་ཏེ། གཟུགས་སོགས་དོན་རྟོགས་པའི་བདག་ཉིད་དུ་གྱུར་པ་མ་ཡིན་པའི་རྒྱུ་མིག་ལ་སོགས་པའི་དབང་པོ་གཟུགས་ཅན་པ་དག་ལ་ཆོས་ཅན། གཟུགས་སོགས་རྟོགས་པའི་ཤེས་པ་གསལ་བ་དང་མི་གསལ་བ་ཐ་དད་པར་བསྐྱེད་པའི་ནུས་པ་ཡོད་ཀྱང༌། ཐ་དད་ཀྱི་ལས་སམ་ཡུལ་སོ་སོ་ལ་རིག་ཙམ་དུ་འཇུག་པ་དང་མི་འཇུག་པ་ཐ་དད་མེད་པར་རིག་ཙམ་དུ་མི་འཇུག་པ་འདི་ཡིན་པར་ཐལ། དོན་རྟོགས་ཐ་དད་པར་ནི་ངེས་པར་བྱེད་པ་མིན་པའི་ཕྱིར་ཏེ། དོན་གྱི་རྣམ་པ་ཐ་དད་པར་ཤར་བ་མེད་པའི་ཕྱིར་རོ།། རྒྱན་ལས་ནི། ìསྐྱེས་པའམ་རྟོགས་པས་ཚད་མར་འཇོག །
དང་པོ་མི་རིགས་ཏེ། འབྲས་བུ་ཤེས་རིག་རྟག་པའི་ཕྱིར་དང༌། རྣམ་པ་མེད་པའི་ཕྱིར། གཉིས་པའང་མི་རིགས་ཏེ། དོན་མ་ཤེས་པའི་ཕྱིར། î ཞེས་གསུངས་སོ།། དེས་ན་ལས་སོ་སོའི་སྒྲུབ་བྱེད་སོ་སོར་ངེས་པར་གྲུབ་བོ་ཞེས་བསྟན་པའི་ཕྱིར། དེ་ཕྱིར་འདི་བདག་ཐ་དད་པ། ། གང་ལས་འདི་འདིའི་རྟོགས་པ་ཞེས།། བྱེད་པ་ཡི་ནི་ལས་ངེས་ཏེ། །
དེ་ཡི་སྒྲུབ་བྱེད་ཅན་དུ་གྲུབ།། ༣༠༤ ཅེས་སྨོས་ཏེ། གང་གི་ཕྱིར་ལས་སོ་སོའི་སྒྲུབ་བྱེད་སོ་སོར་ངེས་པ་དེའི་ཕྱིར། ཤེས་པ་འདིའི་བདག་ཉིད་དུ་གྱུར་པའི་རྣམ་པ་ཐ་དད་པར་ཤར་བ་གང་ལས་ཆོས་ཅན། ལས་སམ་བྱ་བ་སོ་སོར་ངེས་པ་དེ་དང༌། དེའི་སྒྲུབ་བྱེད་ཀྱང་སོ་སོར་ངེས་པ་ཅན་དུ་གྲུབ་སྟེ། ཤེས་པ་ལ་སྔོན་པོ་འདི་དང་སེར་པོ་འདིའི་རྣམ་པ་ཐ་དད་དུ་ཤར་བའི་མཚན་གྱིས་སྔོན་པོ་དང་སེར་པོ་ཐ་དད་དུ་རྟོགས་པའོ་ཞེས་པའི་ཐ་སྙད་འཇོག་པར་བྱེད་པ་ཡིན་པའི་ཕྱིར་རོ།། ཅི་སྟེ་ཡང་མིག་སོགས་དབང་པོ་གཟུགས་ཅན་རྣམས་དོན་རྟོགས་ཐ་དད་པར་ངེས་བྱེད་མ་ཡིན་པའི་གཏན་ཚིགས་མ་གྲུབ་བོ་ཞེ་ན། བཤད་པ། རྣམ་འགས་ཤེས་པའི་རང་བཞིན་ནི། །
ཐ་དད་པར་ནི་བྱེད་ན་ཡང༌།། འདི་ནི་དོན་དང་འབྲེལ་བྱེད་པ། ། དོན་གྱི་ངོ་བོ་ལས་གཞན་མིན།། ༣༠༥ ཅེས་སྨོས་ཏེ། བདག་རྐྱེན་མིག་སོགས་ཀྱི་རྣམ་པ་གསལ་བ་དང་མི་གསལ་བ་འགའ་ཞིག་གིས་ཆོས་ཅན། རང་གི་བདག་འབྲས་ཤེས་པའི་རང་བཞིན་ནི་གསལ་མི་གསལ་སོགས་ཐ་དད་པར་ནི་བྱེད་ནུས་ན་ཡང་དོན་རྟོགས་ཐ་དད་པར་ངེས་བྱེད་མ་ཡིན་ཏེ། དོན་རྟོགས་པའི་ཤེས་པ་འདི་ནི་དོན་དང་ཡུལ་ཡུལ་ཅན་དུ་འབྲེལ་བར་བྱེད་པ་ནི་དོན་གྱི་ངོ་བོ་འདྲ་བའམ་རྣམ་པ་ཤར་བ་ལས་གཞན་ཡོད་པ་མ་ཡིན་པའི་ཕྱིར་རོ། ། དེས་ན་ཤེས་པ་དོན་དང་འདྲ་བར་སྐྱེས་པའམ་ཤེས་པ་ལ་དོན་གྱི་རྣམ་པ་ཤར་བ་ཉིད་འབྲས་བུ་དོན་རྟོགས་པའི་སྒྲུབ་བྱེད་དམ་འཇོག་བྱེད་དུ་གྲུབ་བོ་ཞེས་བསྟན་པའི་ཕྱིར་ཏེ། དེ་ཕྱིར་གཞལ་བྱ་རྟོགས་པ་ཡི། ། སྒྲུབ་བྱེད་གཞལ་བྱའི་རང་བཞིན་ཉིད།།
ཅེས་སྨོས་ཏེ། འབྲས་བུ་དོན་རྟོགས་སུ་འཇོག་པར་བྱེད་པ་ནི་དོན་གྱི་རྣམ་པ་ཤར་བ་ལས་རྒྱུ་མཚན་གཞན་མེད་པ་དེའི་ཕྱིར། གཟུགས་འཛིན་མིག་གི་རྣམ་པར་ཤེས་པ་ཆོས་ཅན། འཇིག་རྟེན་གྱི་ཐ་སྙད་དུ་གཞལ་བྱ་གཟུགས་རྟོགས་པར་འཇོག་པའི་འཇོག་བྱེད་དམ་སྒྲུབ་བྱེད་ཡོད་དེ། གཞལ་བྱ་གཟུགས་དེའི་རང་བཞིན་ནམ་རྣམ་པ་ཤར་བ་ཙམ་དེ་ཉིད་ལ་འཇིག་རྟེན་ན་གཟུགས་མཐོང་ངོ༌། ། རྟོགས་སོ་ཞེས་སྒྲུབ་བྱེད་དུ་བྱེད་པའི་ཕྱིར་རོ།། གསུམ་པ་དེ་ཉིད་རྫས་གཞན་མ་ཡིན་པར་བསྟན་པ་ནི། སྒྲུབ་བྱེད་གཞན་ཡིན་ན་དེ་ནི། ། དེ་ལས་དང་འབྲེལ་མི་འགྲུབ་བོ།། ༣༠༦ དེ་ཡང་དེ་ཡི་བདག་ཉིད་ཡིན། །
དེས་ན་འབྲས་བུ་དོན་གཞན་མིན།། ཅེས་སྨོས་ཏེ། དོན་རྟོགས་ཀྱི་སྒྲུབ་བྱེད་དོན་གྱི་རྣམ་པ་ཤར་བ་དེ་དོན་རྟོགས་ལས་རྫས་གཞན་ཡིན་ན་སྔོན་འཛིན་ཚད་མ་དེ་ནི་སྔོན་འཛིན་ཚད་མ་དེ་ཉིད་ཀྱི་ལས་སམ། བྱ་བ་སྔོན་པོ་དང་ཡུལ་ཡུལ་ཅན་གྱི་འབྲེལ་བ་མི་འགྲུབ་པས་ན། སྔོན་པོའི་རྣམ་པ་ཤར་བ་དེ་ཡང་སྔོན་པོ་རྟོགས་པ་དེའི་བདག་ཉིད་ཡིན་པར་ཐ་སྙད་འདོགས་པ་དེས་ན་འབྲས་བུ་སྔོན་པོ་རྟོགས་པ་དེ་སྔོན་པོའི་རྣམ་པར་ཤར་བ་ལས་དོན་གཞན་མིན་ནོ།། ཅི་སྟེ་སྔོན་འཛིན་མིག་ཤེས་ཀྱི་སྔོན་པོ་མ་རྟོགས་པར་འགྱུར་ཏེ། སྔོན་པོའི་རྣམ་པ་ཙམ་ཞིག་ཤར་བའི་ཕྱིར་ཞེ་ན། བཤད་པ། དེ་ཡི་བདག་ཉིད་འཛིན་པ་དེ། ། དོན་རྟོགས་པ་ཡི་བདག་ཉིད་ཀྱི།།
༣༠༧ བྱེད་པས་རང་གི་ལས་ལ་ནི། ། བྱེད་དང་བཅས་པ་ལྟ་བུར་སྣང༌།། བདག་ཉིད་བྱེད་པོ་མིན་ན་ཡང༌། ། དེ་ཡི་དབང་གིས་དེར་བཞག་ཕྱིར།། ༣༠༨ དཔེར་ན་འབྲས་བུ་རྒྱུ་རྣམས་ཀྱི། ། བདག་ཉིད་འདྲ་བར་འབྱུང་བའི་ཕྱིར།། བྱ་བ་བདག་ཉིད་མ་ཡིན་ཀྱང༌། ། འཇིག་རྟེན་རྒྱུ་གཟུགས་འཛིན་ཅེས་བརྗོད།། ༣༠༩ ཅེས་སྨོས་ཏེ། སྔོ་འཛིན་མིག་ཤེས་ཀྱི་སྔོན་པོ་དེ་ཡི་རྣམ་པའི་བདག་ཉིད་འཛིན་པ་དེ་ལ་དོན་སྔོན་པོ་རྟོགས་པའི་བདག་ཉིད་ཀྱི་ཐ་སྙད་བྱེད་པས་བྱེད་པ་པོ་རང་གི་ལས་སྔོན་པོ་ལ་ནི་རྟོགས་པའི་བྱེད་པ་དང་བཅས་པ་ལྟ་བུར་སྣང་སྟེ།
སྔོན་འཛིན་མིག་ཤེས་བདག་ཉིད་སྔོན་པོར་རྟོགས་པར་བྱེད་པ་པོ་མིན་ན་ཡང་སྔོན་པོའི་རྣམ་པར་ཤར་བ་དེའི་དབང་གིས་སྔོན་པོ་རྟོགས་པ་དེར་འཇིག་རྟེན་གྱི་ཐ་སྙད་བཞག་པའི་ཕྱིར། དཔེར་ན་འབྲས་བུ་བུའི་གཟུགས་དེ་རྒྱུ་ཕ་མ་རྣམས་ཀྱི་གཟུགས་དང་བདག་ཉིད་འདྲ་བར་འབྱུང་བའི་ཕྱིར་ན། བྱ་བ་བུའི་གཟུགས་ཕའི་གཟུགས་ཀྱི་བདག་ཉིད་མིན་ཀྱང་དེ་ཙམ་ལ་འཇིག་རྟེན་ན་བུས་རྒྱུ་ཕའི་གཟུགས་འཛིན་ཞེས་ཐ་སྙད་བརྗོད་པ་བཞིན་ནོ།། གཞུང་འདི་ནི་དོན་དུ་སྣང་བའི་མིག་ཤེས་ཀྱིས་དོན་རྟོགས་པ་ལྟ་བུར་སྣང་ཡང་དོན་རྟོགས་པ་མ་ཡིན་ལ། དེ་ལྟར་ན་ཡང་དོན་དང་འདྲ་བར་སྐྱེས་པའམ། དོན་གྱི་རྣམ་པ་སྣང་བ་ཙམ་ལ་འཇིག་རྟེན་ན་རྟོགས་པར་གྲགས་པས་མ་བརྟགས་མ་དཔྱད་པའི་བློའི་ངོར་འཇིག་རྟེན་གྱི་གྲགས་པ་དང་བསྟུན་ནས་རྣམ་གཞག་བྱས་པར་གསུངས་པས། འབྲས་བུའི་རྟོག་པ་དང་པོ་འདི་མདོ་སྡེ་པའི་ཐུན་མོང་མ་ཡིན་པའི་ཚད་འབྲས་སུ་འདོད་པ་ནི་རིགས་པའི་དབང་ཕྱུག་རྣམ་པ་གཉིས་ཀྱི་དགོངས་པ་ལས་ཕྱི་རོལ་ཏུ་གྱུར་པ་སྟེ། མདོ་སེམས་དབུ་མ་པ་གསུམ་ཅར་གྱིས་མ་བརྟགས་མ་དཔྱད་པའི་སྣང་ངོར་འཇིག་རྟེན་གྱི་གྲགས་པ་དང་མཐུན་པའི་རྣམ་གཞག་ཁས་ལེན་པའི་ཕྱིར་རོ།། ཁ་ཅིག ། དེ་ཡི་བདག་ཉིད་འཛིན་པ་དེ། །
ཞེས་སོགས་ཚིགས་སུ་བཅད་པ་ཕྱེད་དང་གཉིས་པོ་འདི་ཚད་འབྲས་དང་པོའི་ཞར་བྱུང་ཡིན་གྱི། གཞུང་དཀྱུས་མ་མ་ཡིན་གྱི། དོན་རྟོགས་ཁས་ལེན་པའི་སྐབས་ཡིན་པའི་ཕྱིར་ཞེས་ཟེར་བ་ནི། ཚད་འབྲས་དང་པོའི་གཞུང་གི་བརྗོད་བྱའི་བཞུགས་ཚུལ་མ་ཤེས་པས་ནོངས་ཏེ། ཚད་འབྲས་དང་པོའི་རྣམ་པར་བཞག་པ་འདི་ནི། ཕྱི་རོལ་གྱི་དོན་དུ་མངོན་པར་ཞེན་པའི་སྐྱེ་བོ་རྣམས་ཀྱི་སྣང་ཚུལ་གཏན་ལ་ཕབ་ནས་གནས་ཚུལ་དང་མི་མཐུན་པར་ཤེས་པ་ན་ཕྱིན་ཅི་ལོག་གི་མངོན་པར་ཞེན་པ་རིམ་གྱིས་ལྡོག་པའི་ཐབས་སྟོན་པས་གཞུང་འདི་ནི་ཚད་འབྲས་དང་པོའི་སྙིང་པོ་དང་སྲོག་ལྟ་བུའོ་ཞེས་ཁོ་བོ་སྨྲའོ།། གཉིས་པ་གཞན་ལུགས་དགག་པ་ལ་གཉིས། འདོད་པ་བརྗོད་པའི་སྒོ་ནས་དགག་པ་མདོར་བསྟན། གནོད་བྱེད་སོ་སོར་བརྗོད་པའི་སྒོ་ནས་རྒྱས་པར་བཤད་པའོ། ། དང་པོ་ནི།
དེ་ཕྱིར་མཐོང་དང་དབང་འབྲེལ་དང༌། ། ཁྱད་པར་གྱི་ནི་བློ་དེ་དག། བྱ་བ་ལ་ནི་ཆོད་པའི་ཕྱིར། ། ཚད་མ་ཉིད་དུ་མི་འདོད་དོ།། ༣༡༠ བྱ་བ་ལ་ནི་བྱེད་པ་རྣམས། ། ཐམས་ཅད་ཉེ་བར་སྦྱོར་ན་ཡང༌།། ཐ་མའི་ཐ་དད་བྱེད་གང་དེ། ། དེ་ཡི་སྒྲུབ་བྱེད་དམ་པར་འདོད།། ༣༡༡ ཅེས་སྨོས་ཏེ། འདི་ལྟར་རྣམ་པར་ཤར་བ་བོར་ནས་ལས་སོ་སོར་རྣམ་པར་འབྱེད་མི་ནུས་པ་དེའི་ཕྱིར།
སྤྱོད་པ་པས་དང་པོར་དོན་མཐོང་བའི་རྟོག་མེད་ཀྱི་ཤེས་པ་ཚད་མ་དང༌། རྒྱལ་སྤོགས་པས་དབང་པོ་གཟུགས་ཅན་པ་ཚད་མ་དང༌། བྱེ་བྲག་པས་དབང་དོན་འབྲེལ་བ་དང༌། རིགས་པ་ཅན་པས་སྤྱི་སོགས་ཁྱད་པར་གྱི་བློ་ཚད་མའོ་ཞེས་འདོད་ དོ། ། སྤྱོད་པ་བ་ལ་སོགས་པས་འདོད་པའི་ཚད་མ་དེ་དག་ཆོས་ཅན། དོན་རྟོགས་སྒྲུབ་བྱེད་ཀྱི་ཚད་མ་ཉིད་དུ་མི་འདོད་དོ། ། ཅིའི་ཕྱིར་ཞེ་ན། ཁྱོད་དང་དོན་རྟོགས་པའི་བྱ་བ་ལ་ནི་རྫས་ཐ་དད་པའི་དབང་གིས་ཆོད་པའི་ཕྱིར་ཏེ། བྱ་བ་དོན་རྟོགས་ལ་ནི་བྱེད་པ་རྒྱུ་དབང་སོགས་རྣམས་ཐམས་ཅད་ཕན་པ་ཉེ་བར་སྦྱོར་བས་རྫས་ཐ་དད་པ་ཡིན་ལ། དེ་ལྟར་ན་ཡང་དོན་རྟོགས་སྒྲུབ་བྱེད་མེད་པ་མིན་ཏེ།
ཐ་མར་དོན་རྟོགས་ཐ་དད་དུ་འབྱེད་པར་བྱེད་པའི་དོན་གྱི་རྣམ་པ་ཤར་བ་གང་ཡིན་པ་དེ་དོན་རྟོགས་པ་དེའི་སྒྲུབ་བྱེད་དམ་པར་འདོད་པའི་ཕྱིར་རོ།། གཉིས་པ་གནོད་བྱེད་སོ་སོར་བརྗོད་པའི་སྒོ་ནས་རྒྱས་པ་བཤད་པ་ལ་བཞི། རྒྱལ་སྤོགས་པའི་འདོད་པ་དགག ། སྤྱོད་པའི་འདོད་པ་དགག ། རིགས་པ་ཅན་པའི་འདོད་པ་དགག ། བྱེ་བྲག་པའི་འདོད་པ་དགག་པའོ། ། དང་པོ་ནི། ཀུན་གྱི་མཚུངས་རྒྱུ་ཡིན་པའི་ཕྱིར། ། འདི་འདྲ་དབང་པོ་ལ་ཡོད་མིན།། དེ་ཐ་དད་ཀྱང་ཐ་དད་མེད། །
འདི་འདི་ཞེས་བྱ་གང་དེ་ལས།། ༣༡༢ ཞེས་སྨོས་ཏེ། གང་གི་ཕྱིར་སྔོ་སེར་སོགས་རྟོགས་པ་དང་མ་རྟོགས་པའི་དབང་ཤེས་ཀུན་གྱི་མཚུངས་པའི་རྒྱུ་ཡིན་པའི་ཕྱིར། སྔོ་སེར་གྱི་རྣམ་པ་ཤར་བས་སྔོ་སེར་ཐ་དད་དུ་འབྱེད་ནུས་པ་འདི་འདྲ་བ་དབང་པོ་གཟུགས་ཅན་རྣམས་ལ་ཡོད་པ་མིན་ཏེ། སྔོ་སེར་དེ་ཐ་དད་དུ་ཡོད་ཀྱང་དབང་པོ་ལ་སྔོ་སེར་གྱི་རྣམ་པ་ཐ་དད་དུ་ཤར་བ་མེད་པས་འདི་སྔོན་པོ་དང༌། འདི་སེར་པོའོ་ཞེས་བྱ་བར་ཐ་དད་དུ་རྟོགས་པ་དེ་གང་ལས་ཡོད་དེ་མེད་དོ།། གཉིས་པ་སྤྱོད་པ་བའི་འདོད་པ་དགག་པ་ནི། འདིས་ནི་ལྷག་མ་བཤད་པ་ཡིན།། ཅེས་སྨོས་ཏེ། ཇི་སྐད་བཤད་པའི་རིཌ་པ་འདིས་ནི་ཆོས་ཅན།
ལྷག་མ་དང་པོར་དོན་མཐོང་བའི་རྟོག་མེད་ཀྱི་ཤེས་པ་དོན་རྟོཌ་སྒྲུབ་བྱེད་ཀྱི་ཚད་མར་འདོད་པ་ལའང་དགག་པ་བཤད་པ་ཡིན་ཏེ། དོན་གྱི་རྣམ་པ་ཤར་བ་མེད་པར་དོན་མཐོང་བར་མི་འགྲུབ་པའི་ཕྱིར་རོ།། གསུམ་པ་རིགས་པ་ཅན་པའི་འདོད་པ་དགག་པ་ནི། དེ་དངོས་མེད་ན་ཁྱད་པར་གྱི།། བློ་ཡང་ཐ་དད་མེད་འགྱུར་ཏེ། ། བློ་གཞན་དག་ཀྱང་དེ་བཞིན་ནོ།། ༣༡༣ ཞེས་སྨོས་ཏེ། སྤྱི་སོགས་ཁྱད་པར་གྱི་བློ་ཡང་ཆོས་ཅན། ཁྱད་པར་ཅན་གྱི་བློ་ལས་ཐ་དད་མེད་པར་འགྱུར་ཏེ། དོན་དེའི་རྣམ་པའི་དངོས་པོ་ཤར་བ་མེད་པའི་ཕྱིར་ན།
བློ་གཞན་ཁྱད་པར་ཅན་གྱི་བློ་དག་ཀྱང་སྔ་མ་དེ་བཞིན་དུ་ཁྱད་པར་གྱི་བློ་དང་ཐ་དད་མེད་པར་འགྱུར་རོ། ། དེས་ན་བྱ་བྱེད་གཅིག་ཏུ་གྲུབ་བོ་ཞེས་བསྟན་པའི་ཕྱིར། བྱ་བ་དང་ནི་སྒྲུབ་བྱེད་གཉིས། ། ཡུལ་ཐ་དད་པའང་མི་འདོད་དོ།། ཞེས་སྨོས་ཏེ། དེ་ཉིད་ཀྱི་ཕྱིར་བྱ་བ་དོན་རྟོགས་པ་དང་ནི་དེའི་སྒྲུབ་བྱེད་དོན་གྱི་རྣམ་པ་ཤར་བ་གཉིས་ལུས་རྫས་ཐ་དད་ལ་འཇུག་པའང་མི་འདོད་དོ། ། དཔེར་ན་པ་ལ་ཤ་ལ་སྟ་རེ་ཞུགས་པས་ནྱ་གྲོ་དྷ་ཆད་པར་མི་འགྱུར་བ་བཞིན་ནོ།། གལ་ཏེ་ཁྱད་པར་ཅན་གྱི་དོན་གཅིག་ལ་རིམ་ཅན་དུ་འཇུག་པའི་ཚད་འབྲས་ཡིན་ནོ་ཞེ་ན། བཤད་པ། དོན་གཅིག་ཡིན་ན་གཉིས་དོན་མེད། །
རིམ་བཞིན་འབྱུང་བ་མེད་པར་འགྱུར།། ༣༡༤ བློ་ནི་གཅིག་ཅར་འབྱུང་འགྱུར་ན། ། བསྒྲུབ་བྱ་སྒྲུབ་བྱེད་མེད་པར་འགྱུར།། ཞེས་སྨོས་ཏེ། ཁྱད་པར་དང་ཁྱད་པར་ཅན་གྱི་ཚད་འབྲས་ཆོས་ཅན། སྔར་ཁྱད་པར་གྱི་ཚད་མས་གཞལ་ཞིང་ཕྱིས་ཁྱད་པར་ཅན་གྱི་ཚད་མས་འཇལ་བའི་སྔ་ཕྱི་གཉིས་དོན་མེད་པར་ཐལ། འཇུག་ཡུལ་དོན་གཅིག་ལ་འཇུག་པ་ཡིན་པའི་ཕྱིར། གཟུང་དོན་གཅིག་ལས་སྐྱེས་པའི་ཕྱིར་སྔ་ཕྱི་རིམ་བཞིན་དུ་འབྱུང་བ་མེད་པར་གཅིག་ཅར་འབྱུང་བར་འགྱུར་ལ། དེ་ལྟར་བློ་གཉིས་ནི་གཅིག་ཅར་དུ་འབྱུང་བར་འགྱུར་ན་ནི་བསྒྲུབ་བྱ་དང་སྒྲུབ་བྱེད་དུ་བཞག་ཏུ་མེད་པར་འགྱུར་རོ་ཞེས་ཁས་བླངས་པ་དང་འགལ་བའི་ཕྱིར་རོ། ། ཁྱེད་ལ་ཡང་མཚུངས་སོ་ཞེ་ན།
བཤད་པ། དེ་རྣམ་བཞག་ལ་བརྟེན་ནས་ནི། ། ཆ་དག་བསྒྲུབ་བྱ་སྒྲུབ་བྱེད་བཞག། ༣༡༥ ཅེས་སྨོས་ཏེ། དོན་གྱི་རྣམ་པ་ཤར་བ་དང་དོན་རྟོགས་ཀྱི་ཚད་འབྲས་ཆོས་ཅན། ཁྱད་པར་དང་ཁྱད་པར་ཅན་གྱི་ཚད་འབྲས་ལ་བརྗོད་པའི་ཉེས་པ་དེ་མི་མཚུངས་ཏེ། དོན་གྱི་རྣམ་པ་ཤར་བ་དང༌། དོན་རྟོགས་གཉིས་པོ་དེ་སྔ་ཕྱི་རིམ་ཅན་དུ་འབྱུང་བ་མིན་ཀྱང་རྣམ་པར་བཞག་འཇོག་གི་ཆ་དག་ལ་བརྟེན་ནས་ནི་བསྒྲུབ་བྱ་དང་སྒྲུབ་བྱེད་དུ་བཞག་པའི་ཕྱིར་རོ།། བཞི་པ་བྱེ་བྲག་པའི་འདོད་པ་དགག་པ་ནི། བདག་ཉིད་ཀུན་གྱིས་འབྲེལ་ན་ཡང༌། །
ཆོས་འགའ་ཞིག་ནི་རྟོགས་འགྱུར་བའི།། ངེས་པ་དེར་ནི་མི་འགྱུར་ཏེ། ། འབྲེལ་བ་བྱེ་བྲག་མེད་ཕྱིར་རོ།། ༣༡༦ ཞེས་སྨོས་ཏེ། བྱེ་བྲག་པ་ན་རེ། མིག་དབང་གཟུགས་ཅན་པ་དེ་དོན་གྱི་རྡུལ་རྫས་ཐམས་ཅད་དང༌། བདག་ཉིད་ཀུན་གྱིས་འབྲེལ་ཞིང་ཕྲད་པས་དོན་རྟོགས་ཀྱི་སྒྲུབ་བྱེད་ཡིན་ནོ་ཞེ་ན་ཡང༌། མིག་ཤེས་ཆོས་ཅན། བུམ་པའི་སྟེང་གི་གཟུགས་ཀྱི་སྐྱེ་མཆེད་ཀྱི་ཆོས་འགའ་ཞིག་ནི་རྟོགས་པར་འགྱུར་ལ། དྲི་རོ་སོགས་མ་རྟོགས་པའི་ངེས་པ་དེར་ནི་མི་འགྱུར་ཏེ།
རང་གི་བདག་རྐྱེན་མིག་དབང་དེ་བུམ་པའི་དྲི་རོ་སོགས་དང་བདག་ཉིད་ཀུན་གྱི་ཕྲད་ཅིང་འབྲེལ་བར་བྱེ་བྲག་མེད་པའི་ཕྱིར་རོ། ། དེ་ལྟར་ན་དོན་རྟོགས་ཀྱི་སྒྲུབ་བྱེད་མེད་པར་འགྱུར་རོ་ཞེ་ན། བཤད་པ། དེ་ཐ་དད་མེད་ཀྱང་གང་ལས། ། ཐ་དད་དེ་འདིའི་ཚད་མ་ཉིད།། འདུས་བྱས་ལས་ནི་མིན་དེའི་དངོས། ། མེད་ན་དེ་ཡང་བཞག་མེད་ཕྱིར།། ༣༡༧ ཞེས་སྨོས་ཏེ། དོན་རྟོགས་ཀྱི་སྒྲུབ་བྱེད་ཡོད་དེ། དབང་པོ་དང་དོན་དེ་ཕྲད་པར་ཐ་དད་མེད་ཀྱང་དོན་གྱི་རྣམ་པ་ཐ་དད་དུ་ཤར་བའི་སྒྲུབ་བྱེད་གང་ལས་དོན་རྟོགས་ཐ་དད་དུ་འཇོག་ནུས་པ་དེ་དོན་རྟོགས་འདིའི་སྒྲུབ་བྱེད་ཀྱི་ཚད་མ་ཉིད་དུ་བཤད་ཟིན་པའི་ཕྱིར་དང༌།
དབང་དོན་ཕྲད་ཅིང་འདུས་བྱས་པ་ལས་ནི་དོན་རྟོགས་འཇུག་ནུས་པ་མ་ཡིན་ཏེ། དོན་དེའི་དངོས་པོའི་རྣམ་པ་ཤར་བ་མེད་ན་དབང་དོན་ཕྲད་ཅིང་འདུས་བྱས་པ་ལས་དོན་རྟོགས་སོ་སོར་ངེས་པ་དེ་ཡང་བཞག་ཏུ་མེད་པའི་ཕྱིར་རོ།། གསུམ་པ་དེ་ལ་རྩོད་པ་སྤང་བ་ལ། རྩོད་པ་དང༌། ལན་གཉིས་ལས། དང་པོ་ནི། གལ་ཏེ་བྱ་བྱེད་གཅིག་ཡིན་པར། ། འགལ་ལོ་ཞེ་ན་་་་་་་་་་་་་་་་་༌།། ཞེས་སྨོས་ཏེ། གལ་ཏེ་དོན་གྱི་རྣམ་པ་ཤར་བ་ཚད་མ་ཡིན་ན་དེ་ཉིད་འབྲས་བུ་ཡང་ཡིན་པའི་ཕྱིར།
བསྒྲུབ་བྱ་དང་སྒྲུབ་བྱེད་གཅིག་ཡིན་པར་འགྱུར་བ། དེ་ལྟར་ན་རིགས་པ་དང་འགལ་ལོ་ཞེ་ན། བཤད་པ། གཉིས་པ་ལན་ནི། ་་་་་་་་་་་་་་ མི་བདེན་ཏེ།། ཆོས་ཐ་དད་པར་ཁས་ལེན་ཕྱིར། ། དངོས་སུ་ཐ་དད་མེད་པར་འདོད།། ༣༡༨ བྱ་བ་བྱེད་པའི་ཐ་སྙད་དག ། ཐམས་ཅད་དེ་ལྟར་རྣམ་པར་གནས། ། ཐ་དད་འདས་20 པའི་དངོས་རྣམས་ལ། །
སྒྲོ་འདོགས་པས་ནི་འཇུག་ཕྱིར་རོ།། ༣༡༩ ཞེས་སྨོས་ཏེ། དོན་གྱི་རྣམ་པ་ཤར་བ་དང་དོན་རྟོགས་ཆོས་ཅན། རྟོག་ངོར་གཅིག་ཏུ་མི་བདེན་ཏེ། ལྡོག་པའི་ཆོས་ཐ་དད་པར་ཁས་ལེན་པའི་ཕྱིར་དང༌། རྫས་དངོས་སུ་ཐ་དད་མེད་པར་འདོད་པའི་ཕྱིར་རོ། ། དེས་ན་འདིར་བཤད་པའི་བསྒྲུབ་པར་བྱ་བ་དང་སྒྲུབ་པར་བྱེད་པའི་ཐ་སྙད་དག་ཐམས་ཅད་ངོ་བོ་གཅིག་ལ་ལྡོག་པ་ཐ་དད་པ་དེ་ལྟར་རྣམ་པར་གནས་པ་ཡིན་ཏེ། ངོ་བོ་གཅིག་ལ་ཐ་དད་མེད་ཀྱང་དོན་རྟོགས་པ་ལས་ལྡོག་པ་ཐ་དད་པར་འདོད་པའི་དོན་འདྲ་བའི་དངོས་པོ་རྣམས་ལའང་དོན་རྟོགས་པར་སྒྲོ་འདོགས་པའི་སྒོ་ནས་ནི་འཇིག་རྟེན་པ་རྣམས་བླང་དོར་ལ་འཇུག་པའི་ཕྱིར་རོ།། གཉིས་པ་རིགས་པས་ཅུང་ཟད་དཔྱད་པའི་ཚད་འབྲས་ བཤད་པ་ལ་གཉིས། ཚད་མའི་འབྲས་བུ་བཤད་པ།
གཞལ་བྱ་དང་ཚད་མ་བཤད་པའོ། ། དང་པོ་ལ་གཉིས། སྤྱིའི་དོན་དང༌། གཞུང་གི་དོན་ནོ།། དང་པོ་ནི། དེ་ལ་འབྲས་བུའི་རྣམ་པར་རྟོག་པ་དང་པོར་བཤད་པའི་དོན་རྟོགས་པར་འདོད་པའི་ཤེས་པ་ཡང་ཡང་དག་པར་ན་རང་རིག་པའི་རང་བཞིན་དུ་རིགས་པས་འཐད་པར་མཐོང་བ་ན། ཤེས་པ་ལས་མ་གཏོགས་པའི་དོན་ཡོད་ཅེས་བྱ་བ་ཡང་དད་པས་རྟོགས་པར་བྱ་བ་ཙམ་དུ་ཤེས་ནས། དཔྱོད་པ་དང་ལྡན་པ་དག་ཤེས་པ་ལ་དོན་དུ་སྣང་ཡང་དོན་གྱིས་སྟོང་པར་རིག་པ་ན་དོན་མེད་པའི་རང་རིག་པའི་ཚུལ་ལ་རང་ཉིད་བདེ་བླག་ཏུ་འཇུག་པར་གཟིགས་ནས་སློབ་དཔོན་གྱིས་ཕྱི་རོལ་གྱི་དོན་ལ་རང་རིག་པའི་འབྲས་བུའི་རྟོག་པ་གཉིས་གསུངས་པ་ཡིན་ནོ། ། དེའི་ཕྱིར་ཕྱི་རོལ་གྱི་དོན་ཁས་ལེན་པ་ན་ཡང་སིམ་གདུང་སོགས་ཉམས་སུ་མྱོང་བའི་འཛིན་པའི་རྣམ་པ་འདི་ཉིད་རྗེས་ཀྱི་རྟོག་པས་དོན་རྟོགས་པར་ཞེན་པས་དབང་པོའི་མངོན་སུམ་ལ་སོགས་པ་དོན་རིག་ཚད་མའི་རྣམ་གཞག་བྱས་ལ། ཡང་དག་པར་ན་དེ་ཉིད་རང་རིག་པའི་མངོན་སུམ་ཡིན་པས་རང་རིག་པའི་མངོན་སུམ་ལས་ཐ་དད་པའི་དོན་རིག་པའི་མངོན་སུམ་ཡོད་པར་མངོན་པར་ཞེན་པར་མི་བྱའོ། །
གང་གི་ཚེ་ཡང་དག་པར་ཕྱི་རོལ་གྱི་དོན་མེད་པ་དེའི་ཚེ་བག་ཆགས་ཀྱི་དབང་གིས་གཟུགས་སྒྲ་ལ་སོགས་པར་སྣང་བ་ལ་རྗེས་ཀྱི་རྟོག་པས་དོན་དུ་ཞེན་པར་བྱས་པ་ཙམ་གྱི་གཟུང་བའི་རྣམ་པ་ལས་གཞན་རིག་པར་བྱ་བ་མེད་པའི་ཕྱིར། གཟུང་བའི་རྣམ་པ་མྱོང་བའི་མཚན་ཉིད་ཅན་གྱི་བྱ་བའི་ཆར་གྱུར་པའི་རིག་པ་ནི་འབྲས་བུ་ཡིན་ལ། ཤེས་པ་རང་གི་ངོ་བོ་ཡོངས་སུ་གཅོད་པའི་མཚན་ཉིད་ཅན་གྱི་འཛིན་པའི་རྣམ་པའི་མིང་ཅན་རང་རིག་བྱེད་པའི་ཆར་གྱུར་པ་ནི་ཚད་མ་ཡིན་ཏེ། དེའི་རྒྱུ་མཚན་གྱིས་ཤེས་པ་ཀུན་ལ་རང་རིག་པའི་ཐ་སྙད་འཇུག་པའི་ཕྱིར་རོ། ། གཟུང་བའི་རྣམ་པ་གང་ཡང་རུང་བ་ནི་གཞལ་བྱ་ཡིན་ཏེ། ཇི་སྲིད་ཡང་དག་པའི་ཡེ་ཤེས་མ་སྐྱེས་པ་དེ་སྲིད་དུ་ཐ་སྙད་པའི་ཚད་མས་གནོད་པ་མེད་པའི་གཟུང་བའི་རྣམ་པ་གང་ཡིན་པ་དེ་ཉིད་གཞལ་བྱར་བྱ་དགོས་པའི་ཕྱིར་རོ། ། སྐྲ་ཤད་དང་ཟླ་བ་གཉིས་ལ་སོགས་པར་སྣང་བ་ནི་མ་ཡིན་ཏེ། ཐ་སྙད་དུ་ཡང་བསླུ་བའི་ཕྱིར་རོ། ། གལ་ཏེ་རྒྱས་པ་ལས། དཔེར་ན་འདོད་ཆགས་སོགས་མྱོང་བཞིན། །
རང་བདག་ཡུལ་དུ་བཞག་པ་ན།། གཞལ་བྱ་འཇལ་བྱེད་འབྲས་གནས་པ། ། འདི་ནི་ཀུན་ལ་སྦྱར་བར་བྱ།། ཞེས་གསུངས་པ་མ་ཡིན་ནམ། ཇི་ལྟར་ན་ཟླ་བ་གཉིས་ལ་སོགས་པར་སྣང་བ་གཞལ་བྱར་མི་འཇོག་ཅེ་ན། བཤད་པ། བག་ཆགས་བརྟན་པ་ལས་བྱུང་བའི་ཤེས་པ་གང་ཐ་སྙད་དུ་མི་བསླུ་ཞིང་ཡིད་བརྟན་དུ་རུང་བ་རྣམས་འདིར་གཟུང་གི ཟླ་བ་གཉིས་སྣང་ལ་སོགས་པའི་ཤེས་པ་རྣམས་ལ་ནི་མ་ཡིན་ཏེ། དེ་དག་ལ་ཐ་སྙད་དུ་ཡང་ཡིད་བརྟན་དུ་མི་རུང་བས་ཚད་མ་དང་འབྲས་བུའི་རྣམ་གཞག་མི་འཐད་པའི་ཕྱིར་རོ། ། ཇི་སྐད་དུ་ཚད་མ་འབྲིང་པོ་ལས།
ìཉེ་བར་བསླད་པ་བག་ཆགས་ཀྱིས་མཚམས་སྦྱོར་བ་མེད་པའི་སྐྱོན་གྱིས་མི་མཁས་པས་ཀྱང་ཐ་སྙད་ལ་ཡིད་བརྟན་དུ་མེད་པར་མཐོང་བས་གཅིག་ནི་ཚད་མ་མ་ཡིན་པར་བརྗོད་ལ། î ཞེས་སོགས་གསུངས་པའི་ཕྱིར། དེས་ན་ཡང་དག་པར་ཕྱི་རོལ་གྱི་དོན་མེད་ན་ཡུལ་དང་ཡུལ་ཅན་གྱི་ཐ་སྙད་མཁས་པ་ནས་བྱིས་པའི་བར་གྱིས་བསྙོན་མི་ནུས་པར་གྲགས་པ་ལ་སྐུར་བ་བཏབ་པར་འགྱུར་རོ་སྙམ་པའི་དོགས་པ་བསལ་བའི་ཕྱིར། རང་རིག་པའི་རྗེས་སུ་འགྲོ་བ་ཅན་གྱིས་རྟོག་པའི་སྣང་ཚུལ་དང་མཐུན་པར་ཐ་སྙད་ཙམ་དུ་ཕྱི་རོལ་གཞལ་བྱར་མཛད་ནས། དེ་གནས་ཚུལ་དང་མི་མཐུན་པར་རྟོགས་པའི་སླད་དུ་རང་རིག་པ་འབྲས་བུར་བཞག་པ་ཡིན་ནོ།། ཅི་སྟེ་འདི་དག་ཀུན་ཐ་སྙད་ཙམ་གྱི་རྣམ་གཞག་ཡིན་ན། ཐ་སྙད་དུ་ནི་ཤེས་པས་དོན་རྟོགས་པར་གྲགས་ཀྱི། རང་རིག་པར་ནི་མ་གྲགས་ན་ཇི་ལྟར་རང་རིག་པ་འབྲས་བུར་བཞག་ཅེ་ན། རྣམ་པ་ཐམས་ཅད་དུ་འཇིག་རྟེན་ན་གྲགས་པ་ལྟར་བཞག་པ་ཡང་མ་ཡིན་གྱི། གང་གི་ཚེ་རིགས་པའི་ངོར་ཕྱི་རོལ་གྱི་དོན་མེད་པར་འགྲུབ་ཅིང༌།
རང་རིག་པར་ཁོང་དུ་ཆུད་པ་དེའི་ཚེ་རང་རིག་པ་འབྲས་བུར་འཐད་པ་ཡིན་ཏེ། ཇི་སྐད་དུ་རྒྱས་པ་ལས། དེས་ན་གཞན་རིག་མེད་པའི་ཕྱིར། ། རང་རིག་འབྲས་བུ་ཡིན་པར་འདོད། ། ཅེས་གསུངས་པའི་ཕྱིར་རོ། ། དེས་ན་འབྲས་བུའི་རྟོག་པ་དང་པོར་མ་བརྟགས་པའི་བློ་དང་རྗེས་སུ་མཐུན་པར་དོན་རིག་པ་འབྲས་བུར་བཤད་པ་གང་ཡིན་པ་དེ་ཉིད་འབྲས་བུའི་རྟོག་པ་གཉིས་པ་འདིར་ཡང་དག་པར་ན་རང་རིག་པར་བསྟན་པས་གོང་དུ་བཤད་པའི་དོན་རིག་ཅེས་པ་དེ་ཡང་མིང་དང་བརྡ་དང་ཐ་སྙད་དང་བཏགས་པ་ཙམ་དུ་བདེ་བླག་ཏུ་རྟོགས་པར་འགྱུར་རོ། ། དེའི་ཕྱིར་ཕྱི་རོལ་གྱི་དོན་ཀྱང་མིང་བཏགས་པ་ཙམ་དུ་ནི་ཡོད་ལ། ཡང་དག་པར་ན་མེད་དོ་ཞེས་ངེས་པར་བྱའོ།། ཅི་སྟེ་འབྲས་བུའི་རྟོག་པ་གཉིས་པ་འདིར་ཡང་ཐ་སྙད་ཙམ་དུ་ཕྱི་རོལ་གྱི་དོན་གཞལ་བྱར་བྱེད་རིགས་པར་འགྱུར་རོ་ཞེས་གཞན་དག་སེམས་པར་འགྱུར་ན། དེའི་ཕྱིར་བརྗོད་པར་བྱའོ། །
ཚད་འབྲས་གཉིས་པར་ཕྱི་རོལ་གྱི་དོན་གཞལ་བྱ་ལ་གཟུང་བའི་རྣམ་པ་ཚད་མ་དང་རང་རིག་འབྲས་བུར་བྱས་པའི་རྣམ་པར་བཞག་པ་གཅིག་དང༌། གཟུང་བའི་རྣམ་པ་གཞལ་བྱ་ལ་འཛིན་པའི་རྣམ་པ་ཚད་མ་རང་རིག་འབྲས་བུར་བྱས་པའི་རྣམ་པར་བཞག་པ་གཉིས་གསུངས་པ་ཡིན་ཏེ། ཇི་སྐད་དུ་ཀུན་ལས་བཏུས་ལས། ཡང་ན་རང་རིག་འདིར་འབྲས་བུ། ། དེ་ཡི་ངོ་བོ་ལས་དོན་དེས། ། ཞེས་ཚད་མའི་འབྲས་བུ་འཐད་པ་དང་བཅས་པ་གསུངས་ནས། དེའི་གཞལ་བྱ་དང་ཚད་མ་སྟོན་པར་བཞེད་དེ། གང་ཚེ་ཕྱི་རོལ་དོན་གཞལ་བྱ། ། ཡུལ་དུ་སྣང་བ་ཉིད་དེ་འདིའི།། ཚད་མ་དེ་ཡིས་འཇལ་བར་བྱེད།།
ཅེས་གསུངས་པའི་ཕྱིར་དང༌། གཟུང་རྣམ་གཞལ་བྱར་བྱས་པའི་རྣམ་གཞག་གཅིག་ཀྱང་གཞུང་དེ་དག་གི་སྦས་དོན་དུ་གནས་པའི་ཕྱིར་དང༌། དེ་ཁོ་ན་ལྟར་ཚད་མ་རྒྱས་འབྲིང་གཉིས་ཀ་ལས་ཀྱང་གསལ་བར་བཤད་པའི་ཕྱིར་རོ། ། དེ་ལྟར་མ་ཡིན་ན། ཡང་ན་རང་རིག་འདིར་འབྲས་བུ། ། ཞེས་པའི་གཞུང་གི་བསྟན་བྱར་གྱུར་པའི་ཚད་མ་དང་གཞལ་བྱ་གཉིས་བྱ་རོག་གིས་ཟོས་པར་ཐལ་བའི་ཕྱིར་རོ། ། དེའི་ཕྱིར་འབྲས་བུའི་རྟོག་པ་གཉིས་པ་འདིར་ཡང་ཐ་སྙད་ཙམ་དུ་ཕྱི་རོལ་གྱི་དོན་གཞལ་བྱ་དང་ཡང་དག་པར་ན་གཟུང་བའི་རྣམ་པ་གཞལ་བྱར་བྱེད་པ་གཉིས་ཀ་ཡང་དོན་གཅིག་ལ་འདུ་བ་ཡིན་ཏེ། སྣང་ཚུལ་ལ་ཕྱི་རོལ་ལྟར་སྣང་ཡང་གནས་ཚུལ་ལ་ནང་ཤེས་པར་གནས་པའི་ཕྱིར་རོ། ། གང་ལྟར་ན་ཡང་འབྲས་བུ་ནི་རང་རིག་པ་ཁོ་ནའོ།། གཉིས་པ་ཚིག་གི་དོན་བཤད་པ་ལ་གསུམ།
དོན་སྣང་གི་ཤེས་པ་རང་རིག་ཏུ་བསྒྲུབ། དོན་བསྡུས་ཏེ་བློ་ཚུལ་གཉིས་སུ་གསུངས་པའི་བཤད་པ། རང་རིག་འབྲས་བུར་འཇོག་པའི་འཐད་པའོ། ། དང་པོ་ལ་གཉིས། དོན་རིག་པའི་སྒྲུབ་བྱེད་དགག ། རང་རིག་པའི་སྒྲུབ་བྱེད་བསྟན་པའོ། ། དང་པོ་ལ་གཉིས། དྲི་ལན་གྱིས་མཚམས་སྦྱར། འགོག་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ནི།
དོན་རིག་གང་ཡིན་་་་་་་་་་་་་་་་་་་་་་་་་༌།། ཅེས་སྨོས་ཏེ། བསྟན་བཅོས་མཛད་པས་ཕྱི་རོལ་གྱི་སྣང་ཚུལ་ལ་མངོན་པར་ཞེན་པ་རྣམས་ལ་དོན་རིག་པར་འདོད་པའི་མངོན་སུམ་གང་ཡིན་དྲིས་པའོ། ། ལན་འདེབས་པར་འདོད་ནས། ་་་་་་་་་་་་ སོ་སོར་རིག ། མངོན་སུམ་གང་ཡིན་འདི་ཉིད་དོ།། ཞེས་སྨོས་ཏེ། གཟུགས་སྒྲ་ལ་སོགས་པ་སོ་སོར་རིག་པའི་མངོན་སུམ་གང་ཡིན་པ་འདི་དོན་རིག་པར་འདོད་པ་ཉིད་དོ་ཞེ་ན། སྨྲས་པ། དེ་ནི་གང་གིས་དོན་རིག་ཡིན།།
ཅེས་སྨོས་ཏེ། གཟུགས་སོ་སོར་རིག་པ་དེ་ནི་སྒྲུབ་བྱེད་གང་གིས་ན་དོན་རིག་པ་ཡིན། ཅེས་དྲིའོ། ། གལ་ཏེ། དེ་འདྲ་ལས་ཡིན་་་་་་་་་་་་་་་་་་་་་་་༌།། ཅེས་སྨོས་ཏེ། དོན་དེ་འདྲ་བ་ལས་དོན་རིགས་པར་འཇོག་པ་ཡིན་ཅེ་ན། གཉིས་པ་དེ་ཉིད་འགོག་བྱེད་ཀྱི་རིགས་པ་རྒྱས་པར་བཤད་པ་ལ་གསུམ། འདྲ་བ་ཙམ་གྱི་སྒྲུབ་བྱེད་འཁྲུལ་བ། སྐྱེས་ལ་འདྲ་བའི་སྒྲུབ་བྱེད་འཁྲུལ་བ།
ངེས་ཤེས་དང་གསུམ་ཚོགས་པའི་སྒྲུབ་བྱེད་འཁྲུལ་བའོ། ། དང་པོ་ནི། ་་་་་་ འཁྲུལ་བར་འགྱུར།། ༣༢༠ ཞེས་སྨོས་ཏེ། དོན་འདྲ་བ་དེ་ཡང་གང་ཡིན། དོན་གྱི་རྣམ་པ་འདྲ་བས་སམ། འོན་ཏེ་དོན་དངོས་འདྲ་བར་བརྟག་གྲང༌། དང་པོ་ལྟར་ན་འཁྲུལ་བར་འགྱུར་ཏེ། སྐྲ་ཤད་སྣང་བའི་དབང་ཤེས་ཀྱིས་ཀྱང་སྐྲ་ཤད་རིག་པར་འགྱུར་ཏེ། སྐྲ་ཤད་ཀྱི་རྣམ་པ་འདྲ་བའི་ཕྱིར་རོ། །
ཇི་སྐད་དུ་རྒྱན་ལས། ìགལ་ཏེ་སོ་སོར་ངེས་པའམ་སོ་སོར་རིག་པར་གྱུར་པའི་རིག་པ་ཡིན་ན། དེའི་ཚེ་རྣམ་པ་དང་བཅས་པའི་ཤེས་པ་ཉིད་དོན་རིག་པ་ཡིན་པའི་ཕྱིར། ཐ་སྙད་ཙམ་ཁོ་ན་འབའ་ཞིག་ཏུ་འགྱུར་གྱི། དོན་རིག་པ་ཉིད་དུ་མི་འགྲུབ་བོ། ། འོན་ཏེ་དེའི་རང་བཞིན་ཉིད་ལས་དོན་རིག་པ་ཡིན་ཏེ། དེ་ལྟ་བུ་མེད་ན་དེའི་རང་བཞིན་མི་སྲིད་པའི་ཕྱིར་རོ་ཞེ་ན། མ་ཡིན་ཏེ། སྐྲ་དང་སྦྲང་མ་ལ་སོགས་པས་འཁྲུལ་བའི་ཕྱིར། î ཞེས་གསུངས་ལ།
འདིའི་ཕྱོགས་སྔ་མ་མདོ་སེམས་གང་ཡིན་ཕྱེ་བ་མེད་ཅིང༌། སློབ་དཔོན་ལྷ་དབང་བློ་ནི། འདིའི་ཕྱོགས་སྔ་མ་སྨྲ་བ་པོ་མདོ་སྡེ་པ་དང༌། འབྲས་རྟོག་གཉིས་པ་སེམས་ཙམ་པའི་ཡིན་པར་བཞེད་དེ། ཇི་སྐད་དུ་ལྷས། ìརྣམ་པར་ཤེས་པ་ཉིད་ཡུལ་དུ་སྣང་བ་སྐྱེ་ན། གཟུང་བ་འཛིན་པ་ཐ་དད་པ་དང་ལྡན་པར་ངེས་པ་ཡིན་གྱི། དོན་ཡོད་པ་མ་ཡིན་པ་དེ་ལྟར་ན། དོན་རྟོགས་པའི་ངོ་བོའི་བྱ་བ་འགའ་ཞིག་ཀྱང་ཡོད་པ་མ་ཡིན་ན། གང་ཚད་མའི་འབྲས་བུ་ཉིད་དུ་རྣམ་པར་འཇོག་པར་འགྱུར་ཞེས་དགོངས་ནས།
བསྟན་བཅོས་མཛད་པས་མདོ་སྡེ་པ་ལ་དོན་རིག་གང་ཡིན་ཅེས་དྲི་བ་མཛད་པ་ཡིན་ནོ།། î ཞེས་གསུངས་སོ། ། གཞན་དག་ན་རེ། འོན་ཏེ་འདི་མྱོང་དེ་གང་ལས།། ཞེས་སྨོས་ཏེ། འོན་ཏེ་དོན་རིག་པ་མེད་པ་དེའི་ཚེ་དོན་འདི་མྱོང་བ་དེ་རྒྱུ་གང་ལས་ཡིན་ཅེ་ན། བཤད་པ། འདི་ནི་དེ་ཉིད་རྣམ་དཔྱོད་ཡིན།། ཅེས་སྨོས་ཏེ། ཁོ་བོ་ཅག་ཀྱང་ཁྱོད་ལས་ཤེས་པར་འདོད་ནས་དོན་རིག་པ་འདི་ནི་དེ་ཁོ་ན་ཉིད་དུ་ཡོད་མེད་རྣམ་པར་དཔྱོད་པའི་སྐབས་ཡིན་ན་དོན་མྱོང་བ་དེ་རྒྱུ་གང་ལས་ཡིན་ཅེས་ཁོ་བོ་ཅག་ལ་དྲི་བར་བྱེད།
འོན་ཀྱང་དོན་མྱོང་བར་སྣང་བ་ཙམ་ལ་དོན་མྱོང་བར་འཁྲུལ་བ་ཡིན་གྱི། དོན་མྱོང་བར་རིགས་པས་གྲུབ་པ་ནི་མ་ཡིན་ནོ། ། དཔྱད་ན་དོན་དངོས་དང་འདྲ་བར་ཡང་མ་གྲུབ་བོ་ཞེས་བསྟན་པའི་ཕྱིར། རྡུལ་ཕྲན་དེ་དག་གང་གིས་ན། ། རགས་པ་སྣང་བ་དེ་འདྲར་བྱེད།། ༣༢༡ དེ་ཕྱིར་དེ་ནི་དོན་དངོས་མིན།། ཅེས་སྨོས་ཏེ། གང་གི་ཕྱིར་དོན་ཡང་དག་པར་ཡོད་པ་ཁས་ལེན་པ་ཁྱོད་ཀྱི་ལུགས་ལ་ཡང་དག་པར་དོན་གྱི་གནས་ཚུལ་རྡུལ་ཕྲན་དུ་གནས་པ་ཡིན་ལ། དེ་དག་རྒྱུ་མཚན་གང་གིས་ན་རགས་པར་སྣང་བའི་དབང་ཤེས་དེ་དང་ཕན་ཚུན་འདྲ་བར་བྱེད་དེ། སྣང་ཚུལ་དང་གནས་ཚུལ་མི་མཐུན་པ་དེའི་ཕྱིར།
དོན་སྣང་གི་ཤེས་པ་དེ་ནི་དོན་དངོས་དང་འདྲ་བ་མ་ཡིན་ནོ། ། ཞེས་ལྷ་རྒྱན་གཉིས་ཀའིའོ། ། གཏན་ཚིགས་མ་གྲུབ་པར་མ་ཟད། ཁྱབ་པ་ཡང་འཁྲུལ་ལོ་ཞེས་བསྟན་པའི་ཕྱིར། ཡིན་ཀྱང་འཁྲུལ་བ་ཅན་ཡིན་པས། ། དེ་མྱོང་བ་ཡི་ངོ་བོ་ཉིད།། སྒྲུབ་པར་བྱེད་པར་ནུས་མ་ཡིན།། ༣༢༢ ཅེས་སྨོས་ཏེ། དོན་སྣང་གི་ཤེས་པ་དོན་དང་འདྲ་བ་ཡིན་དུ་ཆུག་ན་ཡང༌། ཁྱབ་པ་འཁྲུལ་བ་ཅན་ཡིན་པས་དོན་འདྲ་བའི་རྟགས་ལས་དོན་སྣང་གི་ཤེས་པས་དོན་དེ་མྱོང་བའི་ངོ་བོ་ཉིད་དུ་སྒྲུབ་པར་བྱེད་པར་ནུས་པ་མ་ཡིན་ནོ།།
གཉིས་པ་སྐྱེས་ལ་འདྲ་བའི་སྒྲུབ་བྱེད་འཁྲུལ་བ་ནི། དེ་འདྲ་བ་དང་དེ་ལས་བྱུང༌། ། གལ་ཏེ་མྱོང་བའི་མཚན་ཉིད་ཡིན།། དོན་མཚུངས་ཅན་གྱི་རྣམ་པར་ཤེས། ། མཚུངས་པ་དེ་མ་ཐག་མྱོང་འགྱུར།། ༣༢༣ ཞེས་སྨོས་ཏེ། གལ་ཏེ་གཞན་དག་ན་རེ། དོན་དེ་འདྲ་བ་དང་དོན་དེ་ལས་བྱུང་བ་དོན་མྱོང་བའི་མཚན་ཉིད་ཡིན་ནོ་ཞེ་ན། རྣམ་པར་ཤེས་པ་སྔ་མ་དང་དོན་སྔོན་པོའི་རྣམ་ལྡན་དུ་མཚུངས་པ་ཅན་གྱི་རྣམ་པར་ཤེས་པ་ཕྱི་མ་ཆོས་ཅན། རང་གི་མཚུངས་པ་དེ་མ་ཐག་རྐྱེན་མྱོང་བར་འགྱུར་ཏེ།
དེ་ལས་སྐྱེས་ཤིང་སྔོན་པོའི་རྣམ་པ་ཅན་དུ་འདྲ་བའི་ཕྱིར་རོ་ཞེས་རྒྱན་གྱིའོ། ། འདི་ནི་མགོ་མཚུངས་ཀྱིས་འགོག་པ་ཙམ་ཡིན་གྱི། དོན་སྣང་གི་ཤེས་པ་དོན་ལས་སྐྱེས་པར་ཁས་ལེན་པ་ནི་མ་ཡིན་ནོ།། གསུམ་པ་ངེས་ཤེས་དང་གསུམ་ཚོགས་པའི་སྒྲུབ་བྱེད་འཁྲུལ་བ་ནི། གཞན་དག་ ན་རེ། འདི་མཐོང་འདི་ཐོས་ཞེས་བྱ་བར། ། གང་ལ་བློ་ནི་ངེས་པ་དེ།། དེས་མྱོང་ཡིན་ན་་་་་་་་་་་་་་་་་་་་་་་༌།། ཞེས་སྨོས་ཏེ། གལ་ཏེ་སྐྱེས་འདྲ་བ་དང་གཟུགས་འདི་མཐོང་སྒྲ་འདི་ཐོས་ཞེས་བྱ་བར་ཡུལ་གང་ལ་བློ་ནི་ངེས་པར་གྱུར་པར་གསུམ་ཆགས་པ་དེས་དོན་མྱོང་བར་འཇིག་པ་ཡིན་ནོ་ཞེ་ན།
བཤད་པ། ་་་་་་་་་་་ གང་གིས་དེ། ། དེ་ཡི་སྒྲུབ་བྱེད་ཡིན་འདོད་པ།། ༣༢༤ སྣང་དང་མཐོང་བ་དེ་དག་གི ། ཉེ་བ་དེ་ཉིད་དཔྱད་བྱ་ཡིན།། དེ་དག་འབྲེལ་བ་ལ་བརྟེན་ནས། ། ལྟ་བ་པོ་ཡི་དེས་21 དེ་ཡིན།། ༣༢༥ ཅེས་སྨོས་ཏེ། གང་གིས་ན་སྐྱེས་འདྲ་བ་དང་དོན་ངེས་པའི་ཤེས་པ་གསུམ་ཚོགས་པ་དེ་དོན་རིག་དེའི་སྒྲུབ་བྱེད་ཡིན་པར་འདོད་དེ་མི་རིགས་པར་ཐལ། སྣང་བ་དོན་དང་དེ་མཐོང་བའི་དབང་ཤེས་དེ་དག་གི་ཡུལ་ཡུལ་ཅན་གྱི་ཉེ་བར་འབྲེལ་བ་དེ་ཉིད་རིགས་པས་དཔྱད་པར་བྱ་བ་ཡིན་པའི་ཕྱིར།
ཁྱབ་པ་ཡོད་དེ། དབང་ཤེས་དེ་དག་དོན་དང་ཡུལ་ཡུལ་ཅན་དུ་འབྲེལ་བ་ལ་བརྟེན་ནས་མཐོང་ཐོས་ལ་སོགས་པའི་ལྟ་བ་པོའི་ཡང་དག་པའི་ངེས་པ་དེ་སྐྱེ་དགོས་པའི་ཕྱིར། འདི་ནི་ཕན་ཚུན་བལྟོས་པས་ལོང་བས་ལོང་བ་ཁྲིད་པའི་ཚུལ་ལོ་ཞེས་རྒྱན་གྱིའོ། ། འདིའི་སྒྲུབ་བྱེད་ཉིད་བསྒྲུབ་པར་བྱ་བ་ཡིན་ཏེ། དོན་རིག་པ་ཉིད་མ་གྲུབ་ན་དོན་རིག་གོ་སྙམ་པའི་ངེས་ཤེས་མི་འབྱུང་ངོ་སྙམ་དུ་དགོངས་པའོ།། གཉིས་པ་རང་རིག་པའི་སྒྲུབ་བྱེད་བསྟན་པ་ལ་ལྔ། དམ་བཅའ་བའི་སྒོ་ནས་མདོར་བསྟན། སྒྲུབ་བྱེད་ཀྱི་སྒོ་ནས་རྒྱས་པར་བཤད་པ། དེས་ན་རང་རིག་པར་གྲུབ་པ། དོན་སྣང་ཤེས་པར་བསྟན་པ།
བློ་ཕྱི་དོན་ལས་མི་སྐྱེ་བསྟན་པའོ། ། དང་པོ་ནི། དེ་ཡི་མྱོང་དེ་བདག་ཉིད་དེ། ། དེ་ཡང་གཞན་འགའ་ཞིག་གི་མིན།། ཅེས་སྨོས་ཏེ། འཁྲུལ་ངོར་དོན་རིག་པ་ལྟར་སྣང་ཡང་དོན་སྣང་གི་དབང་ཤེས་དེའི་མྱོང་བྱ་དེ་ནི་དོན་སྣང་གི་ཤེས་པ་རང་གི་བདག་ཉིད་དུ་གྱུར་པའི་དོན་གྱི་རྣམ་པ་དེ་ཉིད་རིག་པ་ཡིན་ལ།

དོན་སྣང་གི་དབང་ཤེས་དེ་ཡང་རང་ལས་དོན་གཞན་པ་འགའ་ཞིག་གི་མྱོང་བྱ་མ་ཡིན་ནོ།། གཉིས་པ་སྒྲུབ་བྱེད་ཀྱི་སྒོ་ནས་རྒྱས་པར་བཤད་པ་ལ་གསུམ། ཕྱི་རོལ་ལྟར་སྣང་ཡང་རང་རིག་པའི་སྒྲུབ་བྱེད་བརྗོད། ཕྱི་རོལ་ལྟར་སྣང་བ་འཁྲུལ་བར་བསྟན། རིག་བྱ་རིག་བྱེད་དོན་གཞན་བཀག་པའི་སྒོ་ནས་རང་རིག་པར་གྲུབ་པའོ། ། དང་པོ་ནི། མངོན་སུམ་སོ་སོར་རིག་བྱ་ཡང༌། ། དེ་ཡི་དེ་ནི་བདག་ཉིད་ཡིན།། ༣༢༦ དེས་ན་ཉམས་མྱོང་བྱ་གཞན་མེད། ། དེ་ལའང་མྱོང་བ་གཞན་ཡོད་མིན།། དེར་ཡང་བརྩད་པ་མཚུངས་ཕྱིར་ཏེ། །
དེ་ནི་རང་ཉིད་གསལ་བ་ཡིན།། ༣༢༧ ཅེས་སྨོས་ཏེ། གལ་ཏེ་དོན་མ་རིག་ན་ཅི་ཞིག་རིག་ཅེ་ན། དོན་གྱི་རྣམ་པ་སྣང་བའི་མངོན་སུམ་གྱི་སོ་སོར་རིག་པར་བྱ་བ་དེ་ཕྱི་རོལ་ལྟར་སྣང་ཡང་རང་རིག་པ་ཡིན་ཏེ། མངོན་སུམ་དེའི་རིག་བྱེད་ནི་མངོན་སུམ་རང་གི་བདག་ཉིད་ཡིན་པའི་ཕྱིར། ཇི་སྐད་དུ་རྒྱན་ལས། མངོན་སུམ་རིག་བྱ་དེ་ཡི་ནི། ། རྣམ་པ་ཉིད་ཡིན་དོན་གཞན་མིན།། རྣམ་པ་དེ་ལ་སྔོན་པོ་ཞེས། ། ཐ་སྙད་འདོགས་ཀྱི་གཞན་མ་ཡིན།།
ཅེས་བཤད་དོ། ། དེས་ན་རང་གི་བདག་ཉིད་ལས་ཉམས་སུ་མྱོང་བྱ་གཞན་ཕྱི་རོལ་ན་མེད་པའི་མངོན་སུམ་དེ་ལའང་ཆོས་ཅན། མྱོང་བར་བྱེད་པ་དོན་གཞན་ཡོད་པ་མ་ཡིན་ཏེ། གལ་ཏེ་མྱོང་བྱེད་དོན་གཞན་ཡོད་ན་དེར་ཡང་མྱོང་བྱ་དོན་གཞན་འདོད་པ་ལ་བརྩད་པ་དེ་མཚུངས་པར་འཇུག་པའི་ཕྱིར་ཏེ། དོན་སྣང་གི་དབང་ཤེས་དེས་ནི་རིག་བྱ་རིག་བྱེད་དོན་གཞན་མེད་པར་རང་ཉིད་གསལ་ཞིང་རིག་པ་ཡིན་པའི་ཕྱིར། གཟུང་བ་དང་འཛིན་པ་གཉིས་ཀྱིས་སྟོང་པ་ཡིན་ནོ། ། རྣལ་འབྱོར་པས་གཞན་སེམས་རྟོགས་པ་ཡང་རང་རིག་པ་ཙམ་མོ་ཞེས་རྒྱན་གྱིའོ།། གཉིས་པ་ཕྱི་རོལ་ལྟར་སྣང་བ་འཁྲུལ་བར་བསྟན་པ་ནི། འོ་ན་རང་གི་ངོ་བོ་མྱོང་བ་ཞེས་བྱ་བར་འགྱུར་གྱི། ཇི་ལྟར་སྔོན་པོ་མྱོང་བ་ཞེས་བརྗོད་ཅེ་ན།
བཤད་པ། དེ་ཡི་དངོས་དེ་སྔོ་སོགས་ཕྱིར། ། རང་བཞིན་ཉམས་སུ་མྱོང་བའང་དེ།། རང་གི་ངོ་བོ་མྱོང་གྱུར་ཀྱང༌། ། སྔོ་སོགས་མྱོང་བར་སྣང་བ་ཡིན།། ༣༢༨ ཅེས་སྨོས་ཏེ། སྔོན་འཛིན་མིག་ཤེས་དེ་ཆོས་ཅན། ཡང་དག་པར་ན་རང་གི་ངོ་བོ་སྔོན་པོའི་རྣམ་པ་མྱོང་བར་གྱུར་ཀྱང་འཁྲུལ་ངོར་སྔོ་སོགས་མྱོང་བར་སྣང་བ་ཡིན་ཏེ། སྔོན་པོ་དེའི་དངོས་པོའི་རྣམ་པ་དེ་ལ་རྗེས་ཀྱི་རྟོག་པས་སྔོ་སོགས་སུ་ཞེན་ནས་སྣང་ཚུལ་ལ་འཁྲུལ་བའི་ཕྱིར་དང༌། གནས་ཚུལ་ལ་སྔོན་པོའི་རང་བཞིན་ནམ་རྣམ་པ་ཉམས་སུ་མྱོང་བའང་ཡིན་པའི་ཕྱིར།
གསུམ་པ་རིག་བྱ་རིག་བྱེད་རྫས་གཞན་བཀག་པའི་སྒོ་ནས་རང་རིག་པར་བསྒྲུབ་པ་ལ་གཉིས། དཔེའི་སྒོ་ནས་རང་རིག་པར་བསྒྲུབ། རང་ལས་དོན་གཞན་རིག་པ་ལ་གནོད་བྱེད་བསྟན་པའོ། ། དང་པོ་ནི། ཇི་ལྟར་དེ་ཡི་བདག་ཉིད་ཕྱིར། ། གསལ་བྱེད་རབ་ཏུ་གསལ་བ་ན།། རང་གི་ངོ་བོ་གསལ་བྱེད་འདོད། ། དེ་ལྟར་བློ་བདག་རིག་ཅན་ཡིན།། ༣༢༩ ཅེས་སྨོས་ཏེ། དཔེ་ཇི་ལྟར་ན་མར་མེ་རང་གི་ངོ་བོ་གསལ་བྱེད་དོན་གཞན་ལ་མི་བལྟོས་པར་གསལ་བ་དེའི་བདག་ཉིད་དུ་སྐྱེས་པའི་ཕྱིར།
གསལ་བྱེད་མར་མེ་དེ་རབ་ཏུ་གསལ་བར་གྲུབ་པ་ན་རང་གི་ངོ་བོ་གསལ་བྱེད་དུ་འདོད་པ་དེ་ལྟར་དོན་སྣང་གི་བློ་མ་འཁྲུལ་བ་ཆོས་ཅན། བདག་རིག་པ་ཅན་ཡིན་ཏེ། རིག་བྱེད་དོན་གཞན་ལ་མི་བལྟོས་པར་རང་ཉིད་རིག་པར་སྐྱེས་པ་ཡིན་པའི་ཕྱིར། གཉིས་པ་རང་ལས་དོན་གཞན་རིག་པ་ལ་གནོད་བྱེད་བསྟན་པ་ནི། དེ་ཡི་རིག་བྱ་དོན་གཞན་ན། ། ཚོར་བྱ་ཚོར་བྱེད་འཐད་པར་དཀའ།། རིག་བྱ་རིག་བྱེད་རྣམ་པ་མེད། ། སྐྲ་སོགས་ཤེས་པའི་ཐ་དད་བཞིན།། ༣༣༠ གང་ཚེ་གཟུང་འཛིན་རྣམ་ཕྱེ་བའི། ། མཚན་ཉིད་རྣམ་པར་བསླད་པ་ཅན།།
ཇི་ལྟར་འཁྲུལ་བས་མཐོང་གྱུར་པ། ། དེ་ལྟར་འདི་རྣམ་གཞག་བྱས་པ།། ༣༣༡ དེ་ཚེ་གཟུང་དང་འཛིན་པ་ཡི། ། མཚན་ཉིད་ལ་ནི་བརྩད་བྱ་མིན།། ཅེས་སྨོས་ཏེ། དོན་སྣང་གི་ཤེས་པ་ཆོས་ཅན། རིག་བྱ་དང་རིག་བྱེད་རྫས་ཐ་དད་པའི་རྣམ་པ་མེད་དེ། ཤེས་པ་དེའི་རིག་བྱ་རང་ལས་དོན་གཞན་ཡིན་གྱི། རང་རིག་པ་མ་ཡིན་ན། ཚོར་བྱ་ཚོར་བྱེད་དེ་རིག་བྱ་རིག་བྱེད་འཐད་པར་དཀའ་བའི་ཕྱིར་ཞེས་ལྷའིའོ།།
རྒྱན་ལས། ìསྔོན་འཛིན་དེའི་རིག་བྱ་སྔོ་སོགས་སུ་སྣང་བ་དེ་སྔོན་འཛིན་ལས་དོན་གཞན་ཡིན་ན་སྒོ་སོགས་སུ་སྣང་བ་ཆོས་ཅན། དེ་འཛིན་དང་ཚོར་བྱ་ཚོར་བྱེད་དེ་མྱོང་བྱ་མྱོང་བྱེད་དུ་འཐད་པར་དཀའ་བར་ཐལ། དེ་འཛིན་ལས་དོན་གཞན་ཡིན་པའི་ཕྱིར། དེས་ན་དོན་སྣང་གི་ཤེས་པ་ཆོས་ཅན། རིག་བྱ་གཟུང་བ་དང༌། རིག་བྱེད་དེ་འཛིན་པའི་རྣམ་པ་རྫས་ཐ་དད་དུ་གྲུབ་པ་མེད་དེ། གཟུང་འཛིན་ཐ་དད་དུ་འཁྲུལ་བས་བཏགས་པའི་ཕྱིར། དཔེར་ན་སྐྲ་དང་སྦྲང་མ་ལ་སོགས་པ་ཤེས་པ་འཁྲུལ་བའི་སྣང་བ་ལ་ཐ་དད་དུ་སྣང་བ་བཞིན་ནོ། ། དེས་ན་གཟུང་བ་དང་འཛིན་པ་གཉིས་སུ་སྣང་བའི་ཤེས་པ་ལ་གཟུང་བ་དང་འཛིན་པའི་མཚན་ཉིད་ཐ་དད་དུ་རྣམ་པར་ཕྱེ་བ་ཅན་ནི་རྣམ་པར་བསླད་པ་ཅན་ཁོ་ན་ཡིན་ཏེ།
རིག་བྱ་དང་རིག་བྱེད་ཐ་དད་མེད་པ་ལ་གཟུང་འཛིན་གཉིས་སུ་སྣང་བའི་ཕྱིར། དེ་ལྟར་ན་ཡང་གང་གི་ཚེ་གཟུང་འཛིན་ཐ་དད་དུ་རྣམ་པར་ཕྱེ་བའི་མཚན་ཉིད་རྣམ་པར་བསླད་པ་ཅན་གྱིས་ཇི་ལྟ་ཇི་ལྟར་བློ་འཁྲུལ་བས་མཐོང་བར་གྱུར་པ་དེ་ལྟ་དེ་ལྟར་གཟུང་བ་དང་འཛིན་པ་འདིའི་རྣམ་གཞག་བྱས་པ་དེའི་ཚེ་གཟུང་བ་དང་འཛིན་པ་ཐ་དད་པའི་མཚན་ཉིད་ལ་ནི་བརྩད་ཅིང་དགག་པར་བྱ་བ་མ་ཡིན་ཏེ། སྣང་བ་ཙམ་ནི་དགག་ཏུ་མེད་པའི་ཕྱིར་རོ།། î ཞེས་གསུངས་སོ།། གསུམ་པ་དེས་ན་རང་རིག་པར་གྲུབ་པ་ནི། དེས་ན་གཞན་རིག་མེད་པའི་ཕྱིར། ། རང་རིག་འབྲས་བུ་ཡིན་པར་འདོད།། ༣༣༢ ཅེས་སྨོས་ཏེ། ཕྱི་རོལ་གྱི་དོན་མེད་པ་དེས་ན་ཞེས་ལྷའིའོ། ། རྒྱན་གྱིས་ཤེས་པ་ཐམས་ཅད་དམིགས་པ་མེད་པ་དེས་ན་དོན་སྣང་གི་ཤེས་པ་ཆོས་ཅན།
ཡང་དག་པར་ན་རང་རིག་པ་འབྲས་བུའི་ཐ་སྙད་བྱ་རུང་ཙམ་ཞིག་ལུས་པ་ཡིན་པར་འདོད་དོ། ། ཅིའི་ཕྱིར་ཞེ་ན། གཞན་རིག་མེད་པའི་ཕྱིར་རོ།། རྒྱན་ལས། ìརྣམ་པར་ཤེས་པ་རང་ཉིད་སྐྱེ་བ་ནི་རང་ཉིད་གསལ་བར་བྱེད་པ་ཡིན་གྱི། དོན་རྟོགས་པ་ནི་མ་ཡིན་གྱི། དོན་རྟོགས་པར་བྱེད་པ་ལ་དེ་ནུས་པ་མེད་པའི་ཕྱིར་དང༌། དོན་རྟོགས་པ་མཐོང་བ་མེད་པའི་ཕྱིར་རོ།། î ཞེས་གསུངས་སོ།། བཞི་པ་དོན་སྣང་ཤེས་པར་བསྟན་པ་ནི།
གལ་ཏེ་ཕྱི་རོལ་མྱོང་གྱུར་ན། ། ཉེས་པ་ཅི་ཡོད་ཅི་ཡང་མེད།། ཕྱི་རོལ་དོན་ནི་མྱོང་འགྱུར་བ། ། འདི་ཉིད་ཀྱིས་ནི་ཅི་བརྗོད་འགྱུར།། ༣༣༣ ཞེས་སྨོས་ཏེ། གལ་ཏེ་ཤེས་པས་ཕྱི་རོལ་གྱི་དོན་མྱོང་བར་གྱུར་ན་ཉེས་པ་ཅི་ཡོད་ཅེ་ན། འཇིག་རྟེན་གྲགས་པའི་ངོར་ནི་ཉེས་པ་ཅི་ཡང་མེད་མོད། གནས་ཚུལ་ལ་ཕྱིར་རོལ་མྱོང་བ་མ་ཡིན་ཏེ། ཤེས་པས་ཕྱི་རོལ་གྱི་དོན་ནི་མྱོང་བར་འགྱུར་བ་ཡིན་ཅེས་འདོད་པ་འདི་ཉིད་ཀྱིས་ནི། ཤེས་པས་ཕྱི་རོལ་གྱི་དོན་མྱོང་བ་ལས་མི་རིགས་པ་གཞན་ཅི་ཞིག་བརྗོད་པར་འགྱུར་ཏེ་མི་རིགས་པའི་ཕྱིར་རོ།།
ལྷ་དབང་བློས། ìཁོ་བོ་ཅག་ལ་གནོད་པ་ནི་ཅུང་ཟད་མེད་མོད་ཀྱི། འོན་ཀྱང་དངོས་པོའི་གནས་ཐབས་ནི་དེ་ལྟར་མ་ཡིན་ནོ་སྙམ་དུ་བསམས་ནས་སྐྱོན་ཅི་ཡང་མེད་པར་བྱེད་དོ།། î ཞེས་གསུངས་སོ། ། ཇི་ལྟར་མི་རིགས་ཤེ་ན། བཤད་པ། གལ་ཏེ་བློ་ནི་དེ་རྣམ་ཅན། ། རྣམ་པ་རྗེས་ཞུགས་ཅན་དེ་ཡོད།། དེ་ནི་ཕྱི་མའམ་གཞན་ལས་ཞེས། ། འདི་ནི་དཔྱད་པར་རིགས་པ་ཡིན།།
༣༣༤ མཐོང་བའི་ཁྱད་པར་དང་བྲལ་བ། ། མི་འཛིན་དེ་འཛིན་ན་འཛིན་ཕྱིར།། སྔོན་པོར་སྣང་བ་མཐོང་བ་ཡིན།། ཅེས་སྨོས་ཏེ། འོ་ན་ཤེས་པ་ལ་དོན་གྱི་རྣམ་པ་ཤར་རམ། འོན་ཏེ་མ་ཤར། ཕྱོགས་དང་པོ་ལྟར་གལ་ཏེ་བློ་ནི་དོན་དེའི་རྣམ་པ་ཅན་ཞེ་ན། བློ་དོན་གྱི་རྣམ་པའི་རྗེས་སུ་ཞུགས་པ་ཅན་དེ་ཡོད་མོད། རྣམ་པ་དེ་ནི་ཕྱིའམ་གཞན་ནང་གི་བག་ཆགས་ལས་བྱུང་བ་གང་ཡིན་ཅེས་འདི་ནི་ཡང་དག་པར་དཔྱད་པར་རིགས་པ་ཡིན་ལ། དཔྱད་པ་དེའི་ཚེ་ན་དོན་སྣང་གི་ཤེས་པ་མཐོང་བའི་ཁྱད་པར་དང་བྲལ་བ་ཡིན་ན་དོན་གྱི་རྣམ་པ་མི་འཛིན་ལ།
དོན་གྱི་རྣམ་པ་དེ་འཛིན་ན་དོན་སྣང་གི་ཤེས་པ་དེ་ཡང་འཛིན་པའི་ཕྱིར་ན། སྔོན་པོར་སྣང་བ་ནི་མཐོང་བ་སྟེ་ཤེས་པ་ཡིན་ནོ། ། ཕྱོགས་གཉིས་པ་ལྟར་རྣམ་པ་མ་ཤར་ན་ཡང་ཡུལ་ཡུལ་ཅན་གྱི་འབྲེལ་བ་མེད་པའི་ཕྱིར། བློ་དོན་གཉིས་ཡུལ་ཡུལ་ཅན་དུ་མི་འགྱུར་རོ་ཞེས་ལྷའིའོ།། ལྔ་པ་བློ་ཕྱི་དོན་ལས་མི་སྐྱེ་བར་བསྟན་པ་ནི། ཕྱི་རོལ་ཡན་གར་དོན་ཡོད་མིན།། ༣༣༥ འདིར་འགའ་ཞིག་ནི་འགའ་ཞིག་གི ། བག་ཆགས་རབ་ཏུ་སད་བྱེད་པ།། དེ་ཕྱིར་བློ་ནི་རྣམ་ངེས་ཀྱི། ། ཕྱི་རོལ་དོན་ལྟོས་མ་ཡིན་ནོ།།
༣༣༦ ཞེས་སྨོས་ཏེ། དོན་གྱི་རྣམ་པ་སྐྱེད་པར་བྱེད་པའི་ཤེས་པ་ལས་ཕྱི་རོལ་དུ་ཡན་གར་བའི་དོན་ཡོད་པ་མ་ཡིན་ཏེ། དོན་དུ་སྣང་བ་ལས་མ་གཏོགས་པའི་དོན་སྣང་རུང་ཚད་མས་མ་དམིགས་པའི་ཕྱིར་རོ། ། དེ་ལྟར་ན་དོན་སྣང་གི་ཤེས་པས་རྒྱུ་མེད་དུ་འགྱུར་རོ་ཞེ་ན། གང་གི་ཕྱིར་རིགས་པའི་ངོར་ཕྱི་དོན་འགོག་པའི་སྐབས་འདིར་དོན་སྣང་གི་ཤེས་པ་ཕྱི་མ་འགའ་ཞིག་ནི་དོན་སྣང་གི་ཤེས་པ་སྔ་མ་འགའ་ཞིག་གི་བག་ཆགས་རབ་ཏུ་སད་པར་བྱེད་པ་དེའི་ཕྱིར། དོན་སྣང་གི་བློ་ནི་བག་ཆགས་སྔ་མས་དོན་གྱི་རྣམ་པ་ཅན་དུ་བསྐྱེད་པར་ངེས་ཀྱི། ཕྱི་རོལ་གྱི་དོན་ལ་བལྟོས་ནས་སྐྱེས་པ་ནི་མ་ཡིན་ནོ།། གཉིས་པ་དོན་བསྡུས་ཏེ་བློ་ཚུལ་གཉིས་སུ་གསུངས་པའི་དོན་བཤད་པ་ནི། དེ་ཕྱིར་གཅིག་ལ་ཚུལ་གཉིས་ཡོད། ། གང་ཕྱིར་དེ་ལྟར་མྱོང་བ་དང༌།།
དྲན་པས་འདི་ཡང་རྣམ་པ་གཉིས། ། མྱོང་བ་ཉིད་ནི་འབྲས་བུ་ཡིན།། ༣༣༧ ཅེས་སྨོས་ཏེ། ཤེས་པས་དོན་མི་རིག་པ་དེའི་ཕྱིར། དོན་སྣང་གི་ཤེས་པ་གཅིག་ལ་མ་རིག་པས་བསླད་པའི་དབང་གིས་ཤེས་པའི་རྣམ་པ་དང༌། དོན་གྱི་རྣམ་པའི་ཚུལ་གཉིས་ཡོད་དེ། གང་གི་ཕྱིར་སྣང་བའི་ཚུལ་གཉིས་ཡོད་པ་དེ་ལྟར་དུ་མྱོང་བ་དང་དྲན་པ་དེའི་ཕྱིར། དོན་སྣང་གི་ཤེས་པ་གཅིག་པུ་འདིའི་སྣང་ཚུལ་རྣམ་པ་གཉིས་ཀྱི་ནང་ནས་མྱོང་བའམ་རང་རིག་པ་ཉིད་ནི་འབྲས་བུ་ཡིན་ནོ། ། ཇི་སྐད་དུ་རྒྱས་པ་ལས། ìཚུལ་གཉིས་ཞེས་བྱ་བ་ནི།
རྟོགས་པའི་རྣམ་པ་དང་སྔོན་པོའི་རྣམ་པའོ། ། ཐ་དད་པར་རིག་པ་མེད་པའི་ཕྱིར་ན་གཅིག་ཡིན་ལ། ལྡོག་པ་ཉེ་བར་བཏགས་པས་ནི་ཚུལ་གཉིས་ཡིན་ནོ། ། དེ་གང་ལས་ཤེ་ན། གང་གི་ཕྱིར་དེ་ལྟར་ཉམས་སུ་མྱོང་བ་དང་དྲན་པས་སོ། ། དེས་ན་གཉིས་ལས་གཞན་རིག་པ་མེད་པའི་ཕྱིར། དོན་རིག་པ་ནི་འབྲས་བུ་མ་ཡིན་ཏེ། རྣམ་པ་གཉིས་མྱོང་བ་འབྲས་བུ་ཡིན་ནོ།། î ཞེས་གསུངས་སོ། ། དེ་ལྟར་ན།
དོན་རིག་གང་ཡིན་སོ་སོར་རིག ། ཅེས་པ་ནས། མྱོང་བ་ཉྀད་ནི་འབྲས་བུ་ཡིན། ། ཅེས་བྱ་བའི་བར་གྱིས་ནི། ཡང་ན་རང་རིག་འདིར་འབྲས་བུ། ། ཞེས་སོགས་རྩ་འགྲེལ་གྱི་དོན་རྒྱས་པར་བཤད་པ་ཡིན་ཏེ། ཇི་སྐད་དུ་ལྷའི་འགྲེལ་པ་ལས། ìདེས་ནི་གཉིས་སུ་སྣང་བའི་ཤེས་པ་སྐྱེ་བར་འགྱུར་རོ་ཞེས་བྱ་བ་ནས་བརྩམས་ཏེ་རང་རིག་པ་དེ་ནི་འབྲས་བུ་ཡིན་ནོ་ཞེས་བྱ་བའི་བར་དེ་རྣམ་པར་བཤད་པ་ཡིན་ནོ།། î ཞེས་གསུངས་སོ།། ཡང་གོང་དུ་ཇི་སྐད་བཤད་པ་ལྟར་གཟུང་བའི་རྣམ་པ་གཞལ་བྱ་ལ་འཛིན་པའི་རྣམ་པ་ཚད་མ་དང་རང་རིག་པ་འབྲས་བུར་བྱས་པའི་རྣམ་གཞག་གཅིག་ཀྱང་མདོའི་རྩ་འགྲེལ་དེ་དག་གི་སྦས་དོན་དུ་གནས་སོ་ཞེས་གང་སྨྲས་པ་དེ་ཡང་འདིར་དངོས་སུ་གསལ་བར་བཤད་པ་ཡིན་ཏེ།
ཇི་སྐད་དུ་ལྷས། ìདེ་ལྟར་ན་གཟུང་བའི་རྣམ་པ་ནི་གཞལ་བྱ་ཡིན་ཅིང༌། བདག་ཉིད་ཉམས་སུ་མྱོང་བ་ནི་འབྲས་བུ་ཡིན་ལ། འཛིན་པའི་རྣམ་པ་ནི་སྒྲུབ་པར་བྱེད་པ་ཡིན་པ་དེ་ལྟར་ན་དོན་མེད་པ་ལ་འབྲས་བུའི་རྟོགས་པ་འདི་ནི་གཅིག་ཡིན་ནོ།། î ཞེས་གསུངས་སོ།། གསུམ་པ་རང་རིག་པ་འབྲས་བུར་འཇོག་པའི་འཐད་པ་ནི། གང་ཚེ་རྣམ་རིག་རྒྱུ་ཡི་ཡུལ། ། གཞན་འདོད་པའམ་མི་འདོད་པ།། དེ་ཡི་དངོས་པོར་མ་གྲུབ་པ། ། དེ་ནི་དེ་ལྟར་མྱོང་བ་ཡིན།།
༣༣༨ ཅེས་སྨོས་ཏེ། གང་གི་ཚེ་ཐ་སྙད་ཙམ་དུ་ཕྱི་རོལ་གྱི་དོན་ཡོད་ཀྱང་རུང་མཛེས་མི་མཛེས་ཐ་དད་དུ་རྣམ་པར་རིག་པར་འཇོག་པའི་རྒྱུའི་ཡུལ་དུ་ཁས་ལེན་པའི་གཞན་ལྷ་སྦྱིན་གྱི་གཟུགས་གཅིག་ཉིད་ལ་འདོད་པའམ་མི་འདོད་པ་དེའི་དངོས་པོར་མ་གྲུབ་པ་དེའི་ཚེ་ལྷ་སྦྱིན་གྱི་གཟུགས་སྣང་བའི་ཤེས་པ་དེ་ནི་ཆོས་ཅན། དེའི་གཟུགས་ཀྱི་རྣམ་པ་ཇི་ལྟར་སྣང་བ་དེ་ལྟར་ཉམས་སུ་མྱོང་བ་ཡིན་ཏེ། དེ་ལྟར་མིན་པར་ཕྱི་དོན་མྱོང་ན་དེའི་གཟུགས་གཅིག་ཉིད་བློ་མ་འཁྲུལ་བ་གཉིས་ལ་འདོད་མི་འདོད་གཉིས་ཐ་དད་དུ་སྣང་བར་མི་རིགས་པའི་ཕྱིར་རོ། ། དེ་དོན་དུ་སྣང་ཡང་དོན་རིག་པ་ནི་མ་ཡིན་ཏེ་རྨི་ལམ་བཞིན་ནོ་ཞེས་རྒྱན་གྱིས་སོ།། ལྷ་དབང་བློས་ནི། ìདོན་དང་འདྲ་བ་ནི་ཚད་མ་ཡིན་ཅིང༌། དོན་མྱོང་བ་ནི་འབྲས་བུ་ཡིན་པ་དེ་ལྟར་ན་ཕྱི་རོལ་གྱི་དོན་ཡོད་པ་ལ་རྣམ་པར་རྟོག་པ་གཉིས་པ་བཤད་པ་ཡིན་ནོ།། î ཞེས་གསུངས་སོ།། ཤཱཀྱ་བློས་ཀྱང༌།
ìའདིས་ནི། བྱ་དང་བཅས་པ་རྟོགས་པའི་ཕྱིར། ། ཚད་མའི་འབྲས་བུ་ཉིད་དུ་འདོད།། î ཅེས་པའི་གཞུང་དེ་བཤད་པར་བལྟ་བར་བྱའི། རང་རིག་པའི་འབྲས་བུ་བཤད་པ་ནི་མ་ཡིན་ནོ་ཞེས་བཤད། ཡང་ན་སྣང་ཚུལ་དང་མཐུན་པར་དོན་རིག་པ་འབྲས་བུ་ཡིན་ཏེ། འདི་ལྟར། གང་ཚེ་ཤེས་ཆ་དོན་དུ་ནི། ། བཞག་ཕྱིར་ཤེས་པ་ཡུལ་བཅས་པ།། དེ་ཚེ་བདག་ཉིད་ཉམས་མྱོང་གང༌། །
དེ་ཉིད་དོན་དུ་རྣམ་པར་ངེས།། ༣༣༩ ཞེས་སྨོས་ཏེ། གང་གི་ཚེ་ཤེས་པས་ཕྱི་རོལ་གྱི་དོན་རྟོགས་པ་མེད་ཀྱང་ཤེས་པ་ཡུལ་དང་བཅས་པ་དེའི་ཚེ་དོན་གྱི་རྣམ་པ་སྣང་བའི་ཤེས་པ་བདག་ཉིད་ཀྱིས་ཉམས་སུ་མྱོང་བྱ་གང་ཡིན་པ་དེ་ཉིད་ལ་བག་ཆགས་ཀྱི་དབང་གིས་རྟོགས་པས་ཕྱི་རོལ་དོན་དུ་རྣམ་པར་ངེས་པ་ཡིན་ཏེ། དེའི་ཚེ་རྟོག་པས་ཤེས་པ་རང་གི་གཟུང་རྣམ་གྱི་ཆ་ཕྱི་རོལ་གྱི་དོན་དུ་ནི་རྣམ་པར་བཞག་པའི་ཕྱིར། གལ་ཏེ་ཡང་དག་པར་ན་ཤེས་པས་དོན་མ་རིག་ན་མངོན་སུམ་དུ་མཐོང་བ་དང་འགལ་ལོ་ཞེ་ན། བཤད་པ། གལ་ཏེ་འདི་བདག་འདོད་རྣམ་དང༌། ། རྣམ་པ་གཞན་དུ་མྱོང་གྱུར་ན།། འདོད་པའམ་མི་འདོད་པ་དེས་ཀྱང༌། ། དོན་རིག་པར་ནི་འགྱུར་བ་ཡིན།།
༣༤༠ ཅེས་སྨོས་ཏེ། གལ་ཏེ་རྟོག་པའི་ངོར་དོན་རིག་པར་སྣང་བའི་དབང་ཤེས་ཆོས་ཅན། ཡང་དག་པར་རང་རིག་པ་ཡིན་ཀྱང་དོན་རིག་པར་ཐ་སྙད་གདགས་སུ་རུང་སྟེ། དོན་སྣང་གི་ཤེས་པ་ལ་སྣང་བའི་རྣམ་པ་འདི་རང་གི་བདག་ཉིད་ཡིན་ཀྱང་འདོད་པའི་རྣམ་པ་དང་རྣམ་པ་གཞན་དུ་མི་འདོད་པར་མྱོང་བར་གྱུར་ན། དེ་ལ་འདོད་པའམ་མི་འདོད་པའི་དོན་དུ་ཐ་སྙད་བྱེད་པ་དེས་ཀྱང་རང་རིག་ལ་དོན་རིག་པའི་ཐ་སྙད་བྱེད་པར་ནི་འགྱུར་བ་ཡིན་པའི་ཕྱིར། གལ་ཏེ་དེ་ལྟར་མིན་པར་དོན་སྣང་གི་ཤེས་པ་དེ་ཤེས་པའི་རྣམ་པ་དང་མི་མཐུན་པར་འདོད་པའི་རྣམ་པས་ནི་དོན་མི་འདོད་པ་དང༌། མི་འདོད་པའི་རྣམ་པས་ནི་དོན་འདོད་པ་ཉམས་སུ་མྱོང་ན་ནི་དོན་སྣང་གི་ཤེས་པས་དངོས་སུ་ཕྱི་རོལ་གྱི་དོན་རིག་པར་འགྱུར་ལ། དེ་ལྟར་མིན་པར་རྣམ་པ་དང་མཐུན་པར་མྱོང་ན་ནི་དོན་རིག་པ་འདི་བཏགས་པ་བར་འགྱུར་བ་ཡིན་ནོ་ཞེས་རྒྱན་གྱིས་སོ།། ལྷས་ཀྱང༌། ìགལ་ཏེ་བློ་འདི་བདག་འདོད་པའི་རྣམ་པའམ་རྣམ་པ་གཞན་ཏེ་མི་འདོད་པའི་རྣམ་པར་སྐྱེས་བུས་མྱོང་བར་གྱུར་ན།
དེའི་ཚེ་འདོད་པའམ་མི་འདོད་པ་དེས་ཀྱང་དོན་རིག་པར་ནི་འགྱུར་བ་ཡིན་ཅེས་བྱ་བས་ནི་རྣམ་པར་རིག་པ་ཙམ་ཉིད་ཀྱིས་འབྲས་བུའི་རྟོགས་པ་འདི་བཤད་དོ།། î ཞེས་གསུངས་སོ།། དེ་ཡང་མདོར་བསྡུ་ན། གང་ཚེ་རྣམ་རིག་རྒྱུ་ཡི་ཡུལ། ། ཞེས་བྱ་བ་ལ་སོགས་པ་ཚིགས་སུ་བཅད་པ་གསུམ་གྱིས་ནི། དེ་ཡི་ངོ་བོ་ལས་དོན་ངེས། ། ཞེས་པས་རྩ་འགྲེལ་གྱི་དོན་ལེགས་པར་ཕྱེ་སྟེ་བཤད་པ་ཡིན་ནོ། ། འབྲས་བུའི་རྟོག་པ་གཉིས་པའི་བསྟན་བྱ་ཚད་མའི་འབྲས་བུ་འཐད་པ་དང་བཅས་པ་བཤད་ཟིན་ཏོ།། གཉིས་པ་གཞལ་བྱ་དང་ཚད་མ་བཤད་པ་ལ་ལྔ། ཕྱི་དོན་གཞལ་བྱར་བྱས་ཀྱང་དོན་རིག་པ་མི་འཐད།
གཟུང་རྣམ་ཚད་མར་འཇོག་པའི་རྒྱུ་མཚན། འཛིན་རྣམ་ཚད་མར་མི་འཇོག་པའི་རྒྱུ་མཚན། དོན་རིག་པར་འཇོག་པའི་རྒྱུ་མཚན། རྩོད་པ་སྤང་བའོ། ། དང་པོ་ལ་གཉིས། དངོས་དང༌། ལས་ཀྱིས་བསྒྲིབས་པ་མི་འཐད་པའོ། ། དང་པོ་ནི། ཕྱི་རོལ་དོན་ནི་ཡོད་ན་ཡང༌། ། ཇི་ལྟར་ཉམས་སུ་མྱོང་ཉིད་དེ།།
ངེས་པའི་བདག་ཉིད་རང་ངོ་བོས། ། མ་ཡིན་དུ་མའི་བདག་སྐྱོན་ཕྱིར།། ༣༤༡ ཞེས་སྨོས་ཏེ། གལ་ཏེ་ཕྱི་རོལ་གྱི་དོན་ཡོད་པ་ལ་ནི་དོན་རིག་པ་འཐད་པ་མ་ཡིན་ནམ་ཞེ་ན། ཡང་དག་པར་ན་ཕྱི་རོལ་གྱི་དོན་ནི་མེད་མོད་ཀྱི། སེལ་བའི་ངོར་ཕྱི་རོལ་གྱི་དོན་ནི་ཡོད་ན་ཡང་སྐྱེས་བུའི་གཟུགས་གཅིག་ལ་བལྟ་བའི་དགྲ་གཉེན་གཉིས་ཆོས་ཅན། རང་རང་གི་བློ་ལ་ཡིད་དུ་མི་འོང་བ་དང་འོང་བར་ཇི་ལྟར་ཉམས་སུ་མྱོང་བ་ཉིད་ཀྱི་རྣམ་པ་དེ་རིག་པ་ལ་རྗེས་ཀྱི་རྟོག་པས་དོན་རིག་པར་ངེས་ཤིང་ཞེན་པའི་བདག་ཉིད་ཅན་ཡིན་གྱི། སྐྱེས་བུའི་གཟུགས་རང་གི་ངོ་བོས་ཡིད་དུ་འོང་མི་འོང་དུ་མར་གནས་པའི་ཕྱི་རོལ་གྱི་དོན་ནི་མ་ཡིན་ཏེ། ཡིན་ན་སྐྱེས་བུའི་གཟུགས་གཅིག་པུ་དེ་ཡིད་དུ་འོང་མི་འོང་དུ་མའི་བདག་ཉིད་དུ་ཐལ་བའི་སྐྱོན་ཡོད་པའི་ཕྱིར་རོ།། རྒྱན་ལས།
ìགལ་ཏེ་ཕྱིའི་དོན་ལ་ཡང་རང་རིག་པ་ཉིད་མཐོང་བས་དེ་ཉིད་ཡིན་མོད། དོན་རིག་པ་ནི་མི་རིགས་པའི་ཕྱིར་བཏང་བར་བྱ་བ་ཡིན་ནོ། ། རིག་པ་རྣམས་རང་གི་ངོ་བོས་ཐ་དད་པའི་ཕྱིར་སྐྱེས་བུ་སོ་སོ་ལ་རྣམ་པ་དུ་མར་རིག་པ་མི་འཐད་ཀྱི། དོན་ནི་རང་གི་ངོ་བོས་རྣམ་པ་དུ་མར་རིག་པ་མ་ཡིན་ཏེ། བདག་ཉིད་དུ་མར་ཐལ་བའི་ཕྱིར་ རོ།། î ཞེས་གསུངས་སོ། ། དུ་མར་འདོད་པ་ཉིད་དོ་ཞེ་ན། བཤད་པ། གལ་ཏེ་ཕྱི་དོན་ཡོད་མིན་ན། ། ཇི་ལྟར་དེ་ནི་ཚོར་བར་འགྱུར།།
གལ་ཏེ་ཤེས་པའི་རང་བཞིན་ན། ། དེ་ཕྱིའི་དོན་དུ་ཅིས་མི་འདོད།། 22 ༣༤༢ ཁས་བླངས་ན་ཡང་གཉིས་པོ་དག ། ཐ་དད་པར་ནི་མྱོང་མི་འགྱུར།། ཞེས་སྨོས་ཏེ། འདོད་མི་འདོད་དུ་མར་ཁས་བླངས་ན་ཡང་གཟུགས་གཅིག་པུ་དེ་ལ་ལྟ་བའི་དགྲ་གཉེན་གྱི་དབང་ཤེས་གཉིས་པོ་དག་ཆོས་ཅན། སྐྱེས་བུའི་གཟུགས་གཅིག་པོ་དེ་འདོད་མི་འདོད་དུ་མ་ཐ་དད་པར་ནི་མྱོང་བར་མི་འགྱུར་ཏེ། གཅིག་གི་ངོ་བོར་དོན་ལ་གནས་པའི་ཕྱིར་རོ།། གཉིས་པ་ལས་ཀྱིས་བསྒྲིབས་པ་མི་འཐད་པ་ནི། མ་མཐོང་བསྒྲིབས་ཕྱིར་མིན་ཅེ་ན། །
དོན་གྱི་དབང་གིས་རྟོགས་མི་འགྱུར།། ༣༤༣ དུ་མའི་བདག་ཉིད་དངོས་དེ་ལ། ། གཅིག་གི་བདག་ཏུ་མཐོང་བྱེད་པ།། མ་མཐོང་བ་དེ་ཇི་ལྟར་ན། ། དོན་མཐོང་བྱེད་པར་འགྱུར་བ་ཡིན།། ༣༤༤ ཅེས་སྨོས་ཏེ། གལ་ཏེ་མ་མཐོང་བའི་ལས་ཀྱིས་བསྒྲིབས་པའི་ཕྱིར། དགྲ་གཉེན་རེ་རེའི་ཤེས་པ་ལ་འདོད་མི་འདོད་གཉིས་ཀ་སྣང་བ་མ་ཡིན་ནོ་ཞེ་ན། དབང་ཤེས་གཉིས་པོ་ཆོས་ཅན། སྐྱེས་བུའི་གཟུགས་ཕྱི་རོལ་དོན་གྱི་དབང་གིས་རྟོགས་པར་མི་འགྱུར་བར་ཐལ།
སྐྱེས་བུ་གཅིག་ལ་དུ་མར་མཐོང་བའི་ཕྱིར། གཞན་ཡང་མ་མཐོང་བའི་ལས་དེ་ཆོས་ཅན། ཇི་ལྟར་ན་ཕྱི་རོལ་གྱི་དོན་མཐོང་བར་བྱེད་པར་འགྱུར་བ་ཡིན་ཏེ་མི་འཐད་པར་ཐལ། འདོད་མི་འདོད་དུ་མའི་བདག་ཉིད་ཅན་གྱི་སྐྱེས་བུའི་གཟུགས་ཀྱི་དངོས་པོ་དེ་ལ་འདོད་མི་འདོད་གཅིག་གི་བདག་ཉིད་དུ་མཐོང་བར་བྱེད་པའི་ཕྱིར་བསྡུ་བའོ་ཞེས་རྒྱན་གྱིའོ། ། གཞན་དག་ན་རེ། གལ་ཏེ་འདོད་དང་མི་འདོད་པར། ། སྣང་བ་རྟོག་ཡིན་དོན་བློ་མིན།། ཅེས་སྨོས་ཏེ། གལ་ཏེ་འདོད་པ་དང་མི་འདོད་པར་སྣང་བ་ནི་རྟོག་པ་ཡིན་གྱི། དོན་གཅིག་དུ་མར་དབང་བློ་ལ་སྣང་བ་མ་ཡིན་པས་དུ་མར་ཐལ་བའི་སྐྱོན་མེད་དོ་ཞེ་ན།
བཤད་པ། དེ་ལའང་འཆི་ལྟས་ལ་སོགས་པར། ། མཚམས་སྦྱོར་མེད་སེམས་མཐོང་བ་ ཡིན།། ༣༤༥ ཅེས་སྨོས་ཏེ། དབང་ཤེས་དེ་ལའང་དོན་གཅིག་འདོད་མི་འདོད་དུ་མར་སྣང་བ་ཡོད་དེ། འཆི་ལྟས་ཀྱིས་ཟིན་པས་སྔར་ཡིད་དུ་འོང་བའི་བུ་སྡུག་པ་མི་སྡུག་པར་མཐོང་བ་དང༌། སྲོག་ཆགས་ཀྱི་དབང་པོའི་ཁྱད་པར་ལ་སོགས་པ་མིག་སེར་གྱི་ནད་ཅན་ལ་དུང་དཀར་སེར་པོར་སྣང་བའི་ཕྱིར་རྟོག་པས་མཚམས་སྦྱོར་བ་མེད་པར་ཕྱིན་ཅི་ལོག་གི་དབང་པོའི་སེམས་ནི་མཐོང་བ་ཡིན་པའི་ཕྱིར་རོ་ཞེས་ལྷའིའོ།། རྒྱན་ལས། ìའཆི་ལྟས་ཀྱིས་ཟིན་པ་རྣམས་དོན་བློ་ཡང་རྣམ་པ་གཞན་དུ་མཐོང་བ་ཡིན་ནོ།། î ཞེས་གསུངས་སོ།།
གཉིས་པ་གཟུང་རྣམ་ཚད་མར་འཇོག་པའི་རྒྱུ་མཚན་ནི། དེ་ཕྱིར་ཕྱི་རོལ་གཞལ་བྱ་ལའང༌། ། རང་ཉིད་ཉམས་མྱོང་འབྲས་ཡིན་རིགས།། གང་ཕྱིར་ཇི་ལྟར་འདིའི་རང་བཞིན། ། དེ་ལྟར་དོན་ནི་རྣམ་པར་ངེས།། ༣༤༦ ཞེས་སྨོས་ཏེ། མངོན་སུམ་གྱིས་ཕྱི་དོན་མ་རིག་པ་དེའི་ཕྱིར། ཕྱི་རོལ་གྱི་དོན་གཞལ་བྱར་བྱས་པ་ལའང་ཤེས་པ་རང་ཉིད་ཉམས་སུ་མྱོང་བའི་རང་རིག་འབྲས་བུ་ཡིན་པར་རིགས་པ་དེ་བཞིན་དུ་དོན་དུ་སྣང་བའི་གཟུང་རྣམ་ཚད་མར་རིགས་པ་ཡིན་ཏེ། གང་གི་ཕྱིར་ན་ཇི་ལྟར་དོན་འདིའི་རང་བཞིན་ནམ་རྣམ་པ་མངོན་སུམ་ལ་སྣང་བ་དེ་ལྟར་རྗེས་ཀྱི་རྟོག་པས་དོན་དུ་ནི་རྣམ་པར་ངེས་ཤིང་ཞེན་པའི་ཕྱིར་རོ། ། རིགས་ཞེས་པ་ཡང་དོན་ཡོད་ཀྱང་རང་རིག་པ་ནི་རིགས་པས་གྲུབ་པ་ཡིན་གྱི།
དོན་མེད་པས་ཉམ་ཐག་ནས་རང་རིག་པ་ཁས་ལེན་པ་ནི་མ་ཡིན་ནོ།། གསུམ་པ་འཛིན་རྣམ་ཚད་མར་མི་འཇོག་པའི་རྒྱུ་མཚན་ནི། གལ་ཏེ་ཤེས་པ་ལས་ཐ་དད་མེད་པ་རིག་པའི་ཕྱིར་འཛིན་པའི་རྣམ་པ་ཡང་ཅིའི་ཕྱིར་ཚད་མ་མ་ཡིན་ཅེ་ན་བཤད་པ། དེ་ཚེ་དོན་སྣང་འདི་ཉིད་ནི། ། ཚད་ཡིན་ཡོད་དུ་ཟིན་ཀྱང་ནི།། དོན་གཞན་མིན་ཕྱིར་ཕྱི་རོལ་ལ། ། འཛིན་བདག་བལྟོས་པར་བྱ་བ་མིན།། ༣༤༧ ཅེས་སྨོས་ཏེ། ཕྱི་རོལ་གྱི་དོན་གཞལ་བྱ་ལ་རང་རིག་འབྲས་བུར་བྱས་པ་དེའི་ཚེ་དོན་གྱི་རྣམ་པ་སྣང་བའི་གཟུང་བའི་རྣམ་པ་འདི་ཉིད་ནི་ཚད་མ་ཡིན་གྱི། འཛིན་པའི་རྣམ་པ་ཡོད་དུ་ཟིན་ཀྱང་ནི་རང་ལས་དོན་གཞན་རིག་པ་མ་ཡིན་པའི་ཕྱིར།
འཛིན་པའི་རྣམ་པའི་བདག་ཉིད་དེ་ཕྱི་རོལ་གྱི་དོན་ལ་བལྟོས་པར་བྱ་བའི་ཚད་མར་བཞག་པ་མ་ཡིན་ཏེ། ཇི་སྐད་དུ་རྒྱན་ལས། ìདེའི་ཕྱིར་དོན་ལ་ཡང་རང་རིག་པ་ཉིད་འབྲས་བུ་ཡིན་གྱི། དོན་རིག་པ་ནི་མ་ཡིན་ཏེ། དེ་རིག་པ་ལ་མ་ཞུགས་པའི་ཕྱིར་རོ། ། འབྲས་བུ་འདི་ལ་ཡང་ཚད་མ་ནི་དོན་གྱི་རྣམ་པ་ཉིད་ཡིན་ཏེ། ཇི་སྐད་དུ་སློབ་དཔོན་གྱིས། གང་གི་ཚེ་ཕྱི་རོལ་ཉིད་གཞལ་བྱ་ཉིད་ཡིན་པ་དེའི་ཚེ་ན་ཡུལ་དུ་སྣང་བ་ཉིད་འདིའི་ཚད་མ་ཡིན་ནོ། ། འདི་ལྟར་ཤེས་པ་རང་རིག་པར་བྱ་བ་ཡིན་ཀྱང་རང་གི་ངོ་བོ་ལ་མ་བལྟོས་པར་དོན་དུ་སྣང་བ་ཉིད་འདིའི་ཚད་མ་ཡིན་ནོ།། î ཞེས་གསུངས་སོ།།
དོན་སྣང་དེ་ཉིད་དོན་འདྲའི་སྒྲུབ་བྱེད་དུ་བསྟན་པའི་ཕྱིར། གང་ཕྱིར་ཇི་ལྟར་དོན་བདག་དེ། ། ཤེས་ལ་གནས་པ་དེ་ལྟ་བུར།། འདི་ནི་དེ་ལྟར་གནས་སོ་ཞེས། ། ངེས་བྱེད་བདག་ཉིད་རིག་པ་ཡིན།། ༣༤༨ ཅེས་སྨོས་ཏེ། དོན་སྣང་ཆོས་ཅན། དོན་འདྲའི་སྒྲུབ་བྱེད་ཡིན་ཏེ། གང་གི་ཕྱིར་ན་ཇི་ལྟར་དོན་གྱི་རྣམ་པའི་བདག་ཉིད་དེ་ནི་ཤེས་པ་ལ་གནས་པའི་རྣམ་པ་གཙང་མི་གཙང་དུ་སྣང་བ་དེ་ལྟ་བུར་ཕྱི་དོན་འདི་ནི་གཙང་མི་གཙང་དེ་ལྟར་གནས་སོ་ཞེས་རྟོག་པས་ངེས་པར་བྱེད་པའི་ཕྱིར། དེས་ན་དོན་སྣང་གི་ཤེས་པ་ཆོས་ཅན་སེལ་བའི་ངོར་དོན་རིག་པ་ལྟར་སྣང་ཡང་གནས་ཚུལ་ལ་བདག་ཉིད་རིགས་ཡིན་ཏེ།
རང་ལ་སྣང་བའི་རྣམ་པ་ཉིད་མྱོང་བའི་ཕྱིར་རོ་ཞེས་པ་ལྷའིའོ།། བཞི་པ་དོན་རིག་ཏུ་འཇོག་པའི་རྒྱུ་མཚན་ནི། དེ་ཕྱིར་དེ་ཉིད་དོན་རིག་འདོད། ། འདི་ལྟར་དོན་བདག་སྣང་མ་ཡིན།། དེ་ཡི་སྒྲུབ་བྱེད་བློ་ལ་ནི། ། གནས་དོན་དེ་ཡི་བྱ་བ་དེ།། ༣༤༩ གང་ཕྱིར་ཅི་ལྟར་དོན་དེ་ནི། ། གནས་པ་དེ་ལྟར་དེ་རབ་གསལ།། ཞེས་སྨོས་ཏེ། ཐ་སྙད་ཙམ་དུ་དོན་རིག་པར་འཇོག་པའི་རྣམ་པ་དེ་གནས་ཚུལ་ལ་ཤེས་པ་ཡིན་པ་དེའི་ཕྱིར།
དོན་སྣང་གི་བློ་ཆོས་ཅན། རང་རིག་པར་གནས་པའི་ཚུལ་དེ་ཉིད་ལ་ཐ་སྙད་ཙམ་དུ་དོན་རིག་པར་འདོད་པའི་རྒྱུ་མཚན་ཡོད་དེ། འདི་ལྟར་ཤེས་པ་ཉིད་གཟུང་བྱར་སྣང་གི དོན་བདག་ཉིད་སྣང་བ་མ་ཡིན་པའི་ཕྱིར་རོ།། རྒྱན་ལས། ìགང་གི་ཕྱིར་མི་སྣང་བ་ནི་མངོན་སུམ་གྱི་གཞལ་བྱ་མ་ཡིན་ནོ། ། ཇི་ལྟར་ལྐོག་ཏུ་གྱུར་པའི་དོན་ལ་མངོན་སུམ་འཇུག མངོན་སུམ་གྱི་འབྲས་བུ་རྣམ་པར་བཞག་པའི་སྐབས་ཡིན་ནོ། ། དེའི་ཕྱིར་རང་གི་ངོ་བོ་མངོན་སུམ་ཡིན་པའི་ཕྱིར་དང༌། གཞན་རིག་པ་མེད་པའི་ཕྱིར་རང་རིག་པ་འབྲས་བུ་ཡིན་ནོ།།
î ཞེས་གསུངས་སོ།། གཞན་ཡང་ཐ་སྙད་དུ་དོན་རིག་པ་ཡིན་ཀྱང་གནས་ཚུལ་ལ་རང་རིག་པར་གྲུབ་ བོ། ། དོན་རིག་པར་ཐ་སྙད་བཏགས་ཀྱང་གནས་ཚུལ་ལ་རང་རིག་པ་དེའི་སྒྲུབ་བྱེད་ནི་དོན་སྣང་གི་བློ་ལ་གནས་ཤིང༌། སྣང་བའི་དོན་གྱི་རྣམ་པ་ཉིད་ཡིན་པའི་ཕྱིར། གཟུང་བའི་རྣམ་པ་དེའི་བསྒྲུབ་པར་བྱ་བ་ཡང་རང་རིག་པ་དེ་ཉིད་ཡིན་ཏེ། གང་གི་ཕྱིར་ན་ཇི་ལྟར་དོན་གྱི་རྣམ་པ་དེ་ནི་འདོད་མི་འདོད་དུ་གནས་པ་དེ་ལྟར་ཤེས་པ་དེའི་རང་བཞིན་དུ་རབ་ཏུ་གསལ་བའི་ཕྱིར་ཞེས་རྒྱན་གྱིས་སོ།། ལྷས། ìའདོད་མི་འདོད་ལ་སོགས་པ་མྱོང་བའི་ངོ་བོ་རང་རིག་པ་སྟོན་པར་བྱེད་དོ།། î ཞེས་སོ། ། དེ་ལྟར་ན་འོ་ན་རྣམ་པ་ཚད་མ་ནི་ཕྱིའི་དོན་ལ་འཇུག་ལ།
འབྲས་བུ་རང་རིག་པ་ནི་ཤེས་པ་རང་གི་ངོ་བོ་ལ་འཇུག་པའི་ཕྱིར་ཚད་འབྲས་ཡུལ་ཐ་དད་དུ་ཐལ་ལོ་ཞེ་ན། བཤད་པ། དོན་འཇོག་དེ་ཡི་བདག་ཉིད་ཕྱིར། ། རང་རིག་ཡིན་ཀྱང་དོན་རིག་འདོད།། ༣༥༠ དེ་ཕྱིར་ཡུལ་ཐ་དད་པའང་མིན།། ཅེས་སྨོས་ཏེ། དེ་ནི་མ་ཡིན་ཏེ། འདི་ལྟར་ཐ་སྙད་ཀྱི་ཚེ་དོན་དུ་འཇོག་པ་དེ་ཉིད་ཡང་དག་པར་ན་ཤེས་པ་དེའི་བདག་ཉིད་ཡིན་པའི་ཕྱིར། དོན་དུ་སྣང་བ་དེ་ཉིད་ཡང་དག་པར་ན་རང་རིག་ཡིན་ཀྱང་ཐ་སྙད་ཀྱི་ཚེ་དོན་རིག་གོ་ཞེས་བཏགས་པ་ཙམ་དུ་འདོད་ དོ། ། དེ་ལྟར་ན་ཐ་སྙད་ཀྱི་ཚེ་སྣང་ཚུལ་ལ་བལྟོས་ནས་དོན་རིག་པར་བཞག་པ་དེ་ཉིད་གནས་ཚུལ་ལ་བལྟོས་ནས་རང་རིག་པར་འཇོག་པ་དེའི་ཕྱིར།
ཚད་འབྲས་ཡུལ་ཐ་དད་པའང་མ་ཡིན་ནོ། ། ཇི་སྐད་དུ་རྒྱན་ལས། ìའདི་དོན་དམ་པར་ནི་རང་རིག་པ་ཉིད་ཡིན་ལ། ཐ་སྙད་དུ་ནི་དོན་རིག་པ་ཡིན་ནོ། ། དེ་ནི་ཐ་སྙད་ལ་བལྟོས་ཏེ་དེ་ཉིད་ལ་འབྲས་བུ་ཡིན་ལ། ཚད་མ་ཡང་དོན་ཉིད་ལ་ཡིན་པའི་ཕྱིར་ཡུལ་ཐ་དད་པར་ག་ལ་འགྱུར། དོན་དམ་པ་ལ་བལྟོས་ནས་གཉིས་ཀ་རང་གི་ངོ་བོ་ལ་ཡིན་ཏེ། î ཞེས་གསུངས་སོ།། འོ་ན་ཕྱི་རོལ་གྱི་དོན་གཞལ་བར་བྱ་བ་ལ་ཅིའི་ཕྱིར་རང་རིག་པ་འབྲས་བུར་བཞག་ཅེ་ན། བཤད་པ།
རང་གི་ངོ་བོ་དཔྱོད་པ་ན། ། རང་རིག་འབྲས་བུ་ཡིན་པར་བཤད།། དོན་རིག་དེ་ཡི་བདག་ཉིད་ཕྱིར།། ༣༥༡ ཞེས་སྨོས་ཏེ། དོན་སྣང་གི་བློ་དེ་རང་གི་ངོ་བོ་མ་དཔྱད་པ་ན་དོན་རིག་པ་ཡིན་ཀྱང་རང་གི་ངོ་བོ་ངེས་པར་དཔྱོད་པ་ན་རང་རིག་པ་འབྲས་བུ་ཡིན་པར་བཤད་དེ། ཐ་སྙད་དུ་དོན་རིག་པར་འཇོག་བྱེད་ཀྱི་རྣམ་པ་དེ་དོན་སྣང་གི་ཤེས་པ་དེའི་བདག་ཉིད་ཡིན་པའི་ཕྱིར་རོ།། རྒྱན་ལས། ìརིག་པའི་རང་གི་ངོ་བོ་མ་དཔྱད་པ་ན་དོན་རིག་པ་ཡིན་ཀྱང༌། ངེས་པར་དཔྱད་ན་རང་རིག་པ་ཉིད་ཡིན་ནོ།། î ཞེས་གསུངས་སོ།།
ལྔ་པ་རྩོད་པ་སྤང་བ་ལ། གཞན་དག་ན་རེ། དོན་སྣང་གི་ཤེས་པ་ལ་ཕྱི་རོལ་གྱི་དོན་རང་གི་ངོ་བོས་མི་སྣང་གི ཤེས་པ་ཉིད་རང་གི་རང་བཞིན་དུ་སྣང་བ་ཡིན་ན། ཇི་ལྟར་ཕྱི་རོལ་གྱི་དོན་གཞལ་བྱ་ཡིན་ཅེ་ན། བཤད་པ། དེ་དང་འདྲ་བའམ་གཞན་འདྲའང་རུང༌། ། ཤེས་པ་དེ་ལྟར་སྣང་བ་ཡི།། རྒྱུ་ནི་དོན་ཡང་ཡིན་པས་ན། ། དོན་ནི་གཞལ་བྱ་ཉིད་དུ་འདོད།།
༣༥༢ ཅེས་སྨོས་ཏེ། དེ་དང་འདྲ་བ་སྟེ་འདོད་པའི་རྣམ་པའམ་གཞན་འདྲ་བ་སྟེ་མི་འདོད་པའི་རྣམ་པ་ཞེས་པ་དང༌། ཡང་ན་དེ་དང་འདྲ་བ་དོན་དངོས་སུ་སྣང་བའམ། གཞན་དང་འདྲ་བ་དོན་དངོས་སུ་མི་སྣང་བ་གང་ཡིན་ཀྱང་རུང་དཔྱོད་པ་བོར་ནས། དོན་སྔོ་སོགས་ནི་ཆོས་ཅན། མ་དཔྱད་པའི་ཐ་སྙད་ཙམ་དུ་སྔོན་འཛིན་མིག་ཤེས་ཀྱི་གཞལ་བྱ་ཉིད་དུ་འདོད་དེ། དབང་པོ་ཤེས་པའི་རྒྱུ་ཡིན་པ་དེ་ལྟར་རེ་ཞིག་སྔོ་འཛིན་གྱི་ཤེས་པ་ལ་སྔོན་པོའི་རྣམ་པ་ཇི་ལྟ་བ་དེ་ལྟར་སྣང་བའི་རྒྱུ་ནི་དོན་སྔོན་པོ་ཡང་ཡིན་པས་ནའོ། ། དེ་ནི་རང་མི་འདོད་མོད་ཀྱི། གཞན་དགག་པར་བཞེད་ནས་བསྟན་ཏེ། ཇི་སྐད་དུ་ལྷས།
ìདེ་ཡང་མི་འདོད་མོད་ཀྱི། གཞན་དགག་པར་བཞེད་ནས་བསྟན་པ་ཡིན་ནོ། ། འདིར་དེ་ལྟ་བུར་གྱུར་པའི་རྣམ་པ་ཤེས་པ་བསྐྱེད་པའི་རྟེན་དུ་གྱུར་པ་འགོག་པ་མ་ཡིན་ན་གང་གིས་ན་དེ་ལྟར་ལན་དུ་འགྱུར། î ཞེས་སོ།། རྒྱན་ལྟར་ན། དོན་དེ་དང་འདྲ་བའམ་དོན་ལས་གཞན་རྣམ་པ་འདྲའང་རུང་རྣམ་པར་དཔྱད་པ་བོར་བའི་ཚེ་ཕྱི་རོལ་གྱི་དོན་ནི་གཞལ་བྱ་ཉིད་དུ་འདོད་དེ། དོན་སྣང་གི་ཤེས་པ་ལ་དོན་གྱི་རྣམ་པ་ཇི་ལྟ་བ་བཞིན་དེ་ལྟར་སྣང་བའི་རྒྱུ་ནི་ཐོག་མ་མེད་པ་ནས་དོན་དུ་ཞེན་པའི་བག་ཆགས་ཀྱང་ཡིན་པས་ནའོ། ། ཇི་སྐད་དུ་རྒྱན་ལས། ìགལ་ཏེ་རྒྱུ་ཉིད་ལས་དམིགས་པ་ཡིན་ན། བག་ཆགས་ཀྱི་རྒྱུ་ཉིད་དུ་འཐད་པ་མ་ཡིན་ནམ།
དེ་ནི་རྒྱུ་མ་ཡིན་པ་མ་ཡིན་ཏེ། བག་ཆགས་ཀྱི་རྣམ་པ་ནི་རྣམ་པ་དེ་བསྐྱེད་པ་ལ་ནུས་པ་མཐོང་བའི་ངེས་པ་ཡིན་ནོ།། î ཞེས་གསུངས་སོ།། ལྷ་དབང་བློ་ནི། འདི་ལ་གཞན་དག་གི་བསམ་པ། ཇི་ལྟར་རྣམ་པ་འགའ་ཞིག་ལྟར། ། དོན་དངོས་མེད་པར་སྣང་ཅན་དེ།། ཇི་ལྟར་དོན་འཛིན་ཅེ་ན་་་་་་་་་་་་་་་༌།། ཞེས་སྨོས་ཏེ། དཔེ་ཇི་ལྟར་སྐྲ་ཤད་སོགས་དངོས་པོ་མེད་པར་རྣམ་པ་འགའ་ཞིག་སྣང་བ་དེ་ལྟར་ཕྱི་རོལ་གྱི་དོན་མེད་པར་ཡང་དོན་དུ་སྣང་བ་ཅན་གྱི་བློ་དེ་ཆོས་ཅན།
ཇི་ལྟར་འདོད་མི་འདོད་ཀྱི་དོན་འཛིན་ཏེ་མི་འཛིན་པར་ཐལ། ཕྱི་རོལ་གྱི་དོན་དངོས་མེད་པའི་ཕྱིར་ཞེ་ན། བཤད་པ། ་་་་་་་་་་་་་་་ བདེན། ། དེ་འདྲ་ངས་ཀྱང་མི་ཤེས་སོ།། ༣༥༣ ཞེས་སྨོས་ཏེ། དེས་ནི་ཁོ་བོའི་འདོད་པ་གྲུབ་པས་བདེན་ཏེ། ཞིབ་མོར་དཔྱད་པ་ན་ཕྱི་རོལ་གྱི་དོན་མ་གྲུབ་པ་ལ་དོན་རིག་པའི་ཚད་མ་དེ་འདྲ་བ་ཆོས་ཀྱི་གྲགས་པས་ངས་ཀྱང་འཇོག་མི་ཤེས་སོ། ། དེ་ལྟར་ན་ཐམས་ཅད་བག་ཆགས་ཀྱི་བྱས་པ་ཙམ་ཡིན་ཏེ། དེའི་ཕྱིར་བཅོམ་ལྡན་འདས་ཀྱིས་ཀྱང༌།
ཆོས་ཐམས་ཅད་ནི་བག་ཆགས་ཀྱི་གཞི་ཅན་ཞེས་གསུངས་སོ། ། དེ་བཞིན་རྒྱན་ལས་ཀྱང༌། རྨི་ལམ་མཐོང་རྣམས་གཅིག་ལ་ནི། ། སྣ་ཚོགས་སུ་ནི་སྣང་བ་འདི།། ཐོག་མེད་བག་ཆགས་དང་འབྲེལ་བས། ། དབང་དུ་བྱས་པའི་སེམས་ཡིན་ནོ།། འབྲས་བུ་ཡིན་ཕྱིར་འབྲས་བུ་ཀུན། ། བག་ཆགས་དང་ནི་འབྲེལ་བ་ཅན།། རྫ་མཁན་ལ་སོགས་འབྲས་བུ་ཡང༌། ། རྨི་ལམ་མཐོང་བའི་འབྲས་བུ་བཞིན།།
གཙོ་བོ་དབང་ཕྱུག་སོགས་དང་ནི། ། གཞན་ཡང་བཏགས་པ་གང་ཡིན་པ།། དེ་ནི་བག་ཆགས་འབྲེལ་བ་ལས། ། རྨོངས་པའི་སེམས་ཀྱིས་གཡོ་བ་ཡིན།། དེ་ནི་གཙོ་བོ་རྣམས་ཀྱི་གཙོ། ། དེ་བཞིན་དབང་ཕྱུག་རྣམས་ཀྱིས་ནི། ། དབང་ཕྱུག་འགྲོ་ཀུན་བྱེད་པོ་སྟེ། ། ལྷག་པའི་མཆོག་ནི་བག་ཆགས་ཡིན། ། ཅེས་དང༌། དེ་ལྟར་གཙོ་བོ་དབང་ཕྱུག་དང༌། །
བྱེད་པོ་སྨྲ་བའི་ཆུ་ཀླུང་ནི། ། མྱུར་འབབ་འཇུག་རྣམས་ཚད་ཆེ་བ། ། བག་ཆགས་རྒྱ་མཚོར་ཞུགས་ཟད་འགྱུར།། ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། འདིར་ཁ་ཅིག རྒྱུ་ནི་དོན་ཡང་ཡིན་པས་ན། ། ཞེས་པའི་གཞུང་འདིས་ཕྱི་རོལ་གྱི་དོན་དེ་ཉིད་དོན་སྣང་གི་ཤེས་པའི་རྒྱུར་བཤད་པས། ཕྱི་རོལ་དོན་ནི་ཡོད་ན་ཡང༌། ། ཞེས་པ་ནས། དེ་འདྲ་ངས་ཀྱང་མི་ཤེས་སོ། །
ཞེས་པའི་བར་གྱི་གཞུང་རྣམས་ཀྱིས་མདོ་སྡེ་པའི་ངེས་པའི་དོན་གྱི་ཚད་འབྲས་གཞལ་གསུམ་གྱི་རྣམ་པར་བཞག་པ་བསྟན་པར་བཞེད་པ་མང་མོད་ཀྱི། དེ་དག་གིས་ནི་རང་ཉིད་མདོ་སྡེ་པའི་གྲུབ་པའི་མཐའ་ལ་མངོན་པར་དགའ་བ་ལྷུར་ལེན་པ་གཞན་ལ་སྟོན་པ་དང༌། རིགས་པའི་དབང་ཕྱུག་དག་གིས་ཕྱི་རོལ་གྱི་དོན་གནས་སྐབས་སུ་ཞལ་གྱིས་བཞེས་པའི་དགོངས་པའི་ཟབ་གནད་མ་མཁྱེན་པས་ནོངས་པ་ཡིན་ཏེ། འདི་ལྟར། དོན་རིག་གང་ཡིན་སོ་སོར་རིག ། ཅེས་པ་ནས། དེ་འདྲ་ངས་ཀྱང་མི་ཤེས་སོ། ། ཞེས་པའི་བར་འདིར་ཕྱི་རོལ་གྱི་དོན་གཞལ་བྱར་བཤད་པ་གང་ཡིན་པ་དེ་ཐམས་ཅད་ནི་རྟོག་པའི་སྣང་ཚུལ་ལ་བལྟོས་ནས་ཐ་སྙད་ཙམ་དུ་ཡོད་པར་ཞལ་གྱིས་བཞེས་པ་ལྟར་མཛད་པ་ཡིན་གྱི། ཡང་དག་པར་ན་ཕྱི་དོན་མེད་པར་བཤད་པ་ཁོ་ནར་སྣང་བའི་ཕྱིར་དང༌། ལྷ་རྒྱན་གྱི་འགྲེལ་པ་དག་ལས་ཀྱང༌།
ཕྱི་རོལ་གྱི་དོན་ནི་མངོན་སུམ་དང་རྗེས་སུ་དཔག་པའི་ཚད་མ་དག་གིས་མ་མཐོང་བར་བཤད་པའི་ཕྱིར་དང༌། ཐ་སྙད་དུ་ཁས་བླངས་པའི་ཕྱི་རོལ་གྱི་དོན་གང་ཡིན་པ་དེ་ཉིད་ཡང་དག་པར་ན་ཤེས་པ་ཉིད་ཡིན་པར་བཤད་སྣང་བའི་ཕྱིར་དང༌། རྒྱུ་ནི་དོན་ཡང་ཡིན་པས་ན། ། ཞེས་པར་ཕྱི་དོན་ཞལ་གྱིས་བཞེས་པ་ཡིན་ན། དེ་མ་ཐག་ཏུ། དོན་དངོས་མེད་པར་སྣང་ཅན་དེ། ། ཇི་ལྟར་དོན་འཛིན་ཞེ་ན་འདོད། ། ཞེས་པའི་ཐལ་འགྱུར་ལ་གཏན་ཚིགས་མ་གྲུབ་པའི་ལན་མཛད་རིགས་པ་ལས། བདེན་ལན་མཛད་པ་ཡང་སློབ་དཔོན་ལ་མི་འོས་པའི་ཕྱིར་རོ།། ཅི་སྟེ་ཡང༌།
དོན་དངོས་མེད་པར་སྣང་ཅན་དེ། ། ཞེས་པ་འདི། རྒྱུ་ནི་དོན་ཡང་ཡིན་པས་ན། ། ཞེས་པའི་གཞུང་ལས་འཕྲོས་པའི་རྩོད་པ་མ་ཡིན་ནམ་ཞེ་ན། མ་ཡིན་ཏེ། ལྷའི་འགྲེལ་པ་ལས། དོན་ཡང་རྒྱུ་ཡིན་ནོ། ། ཤེས་པའི་ཞེས་བྱ་བའི་དབང་དུ་བྱས་ནས་དོན་ནི་གཞལ་བྱ་ཉིད་དུ་འདོད་དོ། ། དེ་ཡང་རང་མི་འདོད་མོད་ཀྱི། གཞན་དགག་པར་བཞེད་ནས་བསྟན་པ་ཡིན་ནོ། །
འདིར་དེ་ལྟ་བུར་གྱུར་པའི་རྣམ་པར་ཤེས་པ་བསྐྱེད་པའི་རྟེན་དུ་གྱུར་པ་འགོག་པ་མ་ཡིན་ན། གང་གིས་ན་དེ་ལྟར་ལན་དུ་འགྱུར། འོན་ཀྱང་འདི་ལྟ་སྟེ། ཇི་ལྟར་རྣམ་པ་འགའ་ཞིག་ལྟར། ། ཞེས་གཞུང་སྔ་མ་ལ་ལ་འཕྲོས་པའི་རྩོད་པར་བཤད་པའི་ཕྱིར་དང༌། རྒྱན་ལས་ཀྱང༌། གཞུང་སྔ་མ་ལས་འཕྲོས་པར་བཤད་འདུག་པའི་ཕྱིར་རོ། ། འོན་ཀྱང་རྒྱུ་ནི་ཞེས་པ། ལྷས། གཞན་གྱི་ཁས་བླངས་རྟགས་སུ་བཀོད་ནས་གཞན་འགོག་པར་བཞེད་ལ།
རྒྱན་གྱིས། དོན་སྣང་གི་བག་ཆགས་ཉིད་ལ་བཞེད་པ་ནི་ཁྱད་པར་རོ།། འདིར་སྨྲས་པ། རྒྱུ་སྐར་བྱེ་བའི་དབུས་གནས་པས། ། རང་འོད་འབད་ནས་སྤྲོས་མོད་ཀྱང༌། ། པད་དཀར་འདབ་བརྒྱའི་གེ་སར་ནི། ། ཉིན་བྱེད་མིན་པ་སུ་ཡིས་ཕྱེ།། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། གསུམ་པ་ཤིན་ཏུ་གནས་ཚུལ་ལ་ཞུགས་པའི་ ཚད་འབྲས་བཤད་པ་ལ་གཉིས། སྤྱིའི་དོན་དང༌།
ཚིག་གི་དོན་ནོ། ། དང་པོ་ལ། ཕྱི་རོལ་གྱི་དོན་མེད་ན། འོ་ན་ཇི་ལྟར་གཞལ་བྱ་དང་ཚད་མ་དང་འབྲས་བུའི་རྣམ་པར་གནས་ཤེ་ན། གཟུགས་སོགས་སུ་སྣང་བའི་གཟུང་བའི་རྣམ་པ་གཞལ་བྱ། འཛིན་པའི་རྣམ་པ་ཚད་མ་རང་རིག་འབྲས་བུར་བྱས་པ་གཅིག་དང༌། གཟུང་བའི་རྣམ་པ་དེ་ཡང་ཐོག་མ་མེད་པའི་མ་རིག་པས་བསླད་པ་ཅན་གྱི་གཉིས་སྣང་གི་བློས་སྒྲོ་བཏགས་པའི་དབང་གིས་གནས་ཚུལ་ལ་མ་གྲུབ་པའི་ཕྱིར། ཡང་དག་པར་ན་གཞལ་བྱ་མ་ཡིན་ལ། དེའི་ཚེ་གཟུང་འཛིན་གཉིས་བྲལ་གྱི་ཤེས་པ་གསལ་རིག་གི་ཆ་གཞལ་བྱ། འཛིན་རྣམ་ཚད་མ།
རང་རིག་འབྲས་བུར་བྱས་པ་འདི་ཚད་འབྲས་ཀྱི་རྣམ་པར་བཞག་པ་མཐར་ཐུག་པར་གྲུབ་པ་ཡིན་ནོ།། འདི་ཡང་དབུ་མ་ཆེན་པོ་གཞན་སྟོང་སྨྲ་བ་རྣམས་ཀྱིས་ཇི་ལྟར་བློ་འཁྲུལ་བ་ལ་སྣང་བ་དེ་ལྟར་རྣམ་པར་བཞག་པ་ཙམ་ཡིན་གྱི། ཡང་དག་པར་གྲུབ་པ་ནི་མ་ཡིན་ཏེ། གཞལ་བྱ་དང་ཚད་མ་དང་འབྲས་བུ་ཐ་དད་པར་ཇི་ལྟར་སྣང་བ་ལ་མ་དཔྱད་པར་ཚད་འབྲས་གཞལ་གསུམ་གྱི་རྣམ་པར་བཞག་པ་ཙམ་ཡིན་ལ། དེ་ཡང་རྟོག་པས་བཏགས་པ་ཙམ་ཡིན་པའི་ཕྱིར་ཏེ། ཇི་སྐད་དུ་ཚད་མ་རྒྱས་འབྲིང་གཉིས་ཀ་ལས། བློ་བདག་རྣམ་པར་དབྱེར་མེད་ཀྱང༌། ། མཐོང་བ་ཕྱིན་ཅི་ལོག་རྣམས་ཀྱི།། གཟུང་དང་འཛིན་པ་མྱོང་བ་དག ། ཐ་དད་ལྡན་བཞིན་རྟོག་པར་འགྱུར།།
དཔེར་ན་དབང་པོ་སྔགས་སོཌ་ཀྱིས། ། བསླད་པ་རྣམས་ལ་འཇིམ་དུམ་སོཌ།། དེ་ཡི་གཟུགས་དང་བྲལ་བ་ཡང༌། ། རྣམ་པ་གཞན་དུ་སྣང་བ་བཞིན།། དེ་དག་མ་བསླད་མིག་ཅན་གྱིས། ། དེ་ལྟར་མཐོང་བ་མེད་ཕྱིར་རོ། ། ཞེས་དང༌། གཟུང་བ་འཛིན་པ་རིག་པ་དག ། ཡོད་པ་མིན་ཀྱང་གཞལ་བྱ་དང༌།། འཇལ་བྱེད་འབྲས་བུར་གནས་པ་འདི། །
ཇི་ལྟར་རྗེས་སུ་སྣང་བཞིན་བྱས།། ཞེས་གསུངས་པའི་ཕྱིར་རོ། ། མདོ་སྡེ་རྒྱན་ལས་ཀྱང༌། སེམས་ལས་གཞན་མེད་པར་ནི་བློས་རིག་ནས།། དེ་ནས་སེམས་ཀྱང་མེད་པ་ཉིད་དུ་མཐོང༌།། བློ་དང་ལྡན་པས་གཉིས་པོ་མེད་རིག་ནས།། དེ་མི་ལྡན་པའི་ཆོས་ཀྱི་དབྱིངས་ལ་གནས།། ཞེས་སོགས་འབྱུང་བ་ལྟར་སྡེ་བདུན་མདོ་དང་བཅས་པའི་མཐར་ཐུག་གི་དགོངས་པ་ནི། རྗེ་བཙུན་བྱམས་པ་ནས་ཐོགས་མེད་སྐུ་མཆེད་ལས་བརྒྱུད་པའི་དབུ་མ་པར་གནས་ལ། ཀླུ་སྒྲུབ་ཡབ་སྲས་ཀྱི་དབུ་མའི་གཞུང་རྣམས་དང་ཡང་མཐུན་ཏེ།
འཇུག་པར། གཟུགས་ཡོད་ཉིད་ན་སེམས་མེད་མ་འཛིན་ཅིག། སེམས་ཡོད་ཉིད་ན་གཟུགས་མེད་མ་འཛིན་ཅིག། དེ་དག་ཤེས་རབ་ཚུལ་མདོར་སངས་རྒྱས་ཀྱིས།། མཚུངས་པར་སྤངས་ཤིང་མངོན་པའི་ཆོས་ལས་གསུངས།། ཞེས་དང༌། དེ་ལས། ཤེས་བྱ་མེད་ན་ཤེས་པ་བསལ་བ་ནི།། བདེ་བླག་ཉིད་ཅེས་སངས་རྒྱས་རྣམས་ཀྱིས་གསུངས།། ཤེས་བྱ་མེད་ན་ཤེས་པ་བཀག་འགྲུབ་པ།།
དང་པོར་ཤེས་བྱ་བཀག་པར་མཛད་པ་ཡིན། ། ཅེས་གསུངས་སོ།། དེའི་ཕྱིར་ཡང་དག་པར་ན་གཟུང་འཛིན་གཉིས་ཀྱི་རྟེན་བྱེད་པའི་ཤེས་པར་བཅས་པ་བྲལ་བའི་ངོ་བོ་སྟོང་པ་ཉིད་ཆོས་ཐམས་ཅད་ཀྱི་དབྱིངས་གཟུང་འཛིན་བརྟེན་པ་དང་རྟེན་ཤེས་པ་གཉིས་ཀའི་རྣམ་པར་དག་ཅིང་འོད་གསལ་བ་དེ་ལ་མེ་ལོང་ལྟ་བུའི་ཡེ་ཤེས་ཀྱི་ངོ་བོར་གྲུབ་པས་རྣམ་པ་ཅིར་ཡང་འཆར་རུང་གི་སེམས་ཉིད་གང་ན་གང་མེད་པའི་ལྷག་མ་ཡོད་པ་དེ་དོན་དམ་པའི་བདེན་པར་གྲུབ་པ་ཡིན་ནོ། ། དེས་ན་རང་བཞིན་གྱིས་འོད་གསལ་བའི་དོན་དམ་པའི་བདེན་པ་འདི་ལ་གང་དང་གང་གི་རྣམ་པ་ཤར་ཡང་དེ་དང་དེར་མ་གྲུབ་ཅིང༌། སེམས་ཉིད་འོད་གསལ་བ་དེ་ཉིད་ལས་གཞན་དུ་མེད་དོ། ། དཔེར་ན་རྒྱ་མཚོ་ཆེན་པོའི་ནང་དུ་རི་རབ་དང་ནགས་ཚལ་དང་གཟའ་དང་སྐར་མ་ལ་སོགས་པ་སྣ་ཚོགས་པའི་རྣམ་པ་ཤར་ཡང་དེ་དང་དེར་མ་གྲུབ་ཅིང༌། རྒྱ་མཚོ་ཆེན་པོ་ཉིད་ལས་གཞན་དུ་མེད་པ་བཞིན་ནོ།། སེམས་རང་བཞིན་གྱིས་འོད་གསལ་བ་ནི་གཞུང་འདི་དག་ལས་གསུངས་ཏེ། སེམས་ཀྱི་རང་བཞིན་འོད་གསལ་བ། ། དྲི་མ་རྣམས་ནི་གློ་བུར་བ། །
ཞེས་གསལ་བར་འབྱུང་བ་དང༌། རྒྱུད་བླ་མ་ལས། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཞེས་དང༌། ཤེར་ཕྱིན་གྱི་མདོ་ལས། སེམས་ལ་སེམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བའོ་ཞེས་པ་རྣམས་མཐུན་ནོ། ། འདི་ནི་རྡོ་རྗེ་ཐེག་པ་བླ་ན་མེད་པའི་གསང་བ་ལའང་འཇུག་པར་བྱེད་པའི་སྒོ་སྟེ། བྱང་ཆུབ་སེམས་འགྲེལ་ལས། སེམས་ཙམ་པོ་ལ་གནས་ནས་ནི། །
སྐལ་ཆེན་རྣམས་ཀྱི་དེ་ཡང་སྤང༌། ། ཞེས་དང༌། ཀུན་རྫོབ་ལས་ནི་ཐ་དད་པར། ། དོན་དམ་དམིགས་པ་མ་ཡིན་ཏེ། ། བྱས་དང་མི་རྟག་ཇི་བཞིན་ནོ། ། ཞེས་དང༌། འཕགས་པ་སྤྱན་རས་གཟིགས་དབང་ཕྱུག་གིས། སེམས་ཉིད་ངལ་གསོ་བར་བྱེད་པ་ལས། གང་ཤར་ཐམས་ཅད་དེ་ཡིན་ཏེ། ། དེ་ནི་གང་དུའང་མ་ཤར་རོ། །
ཞེས་གསུངས་སོ། ། དེ་ལྟར་ན་སྣང་བ་ཀུན་རྫོབ་ཀྱི་བདེན་པ་དང༌། གནས་ཚུལ་དོན་དམ་པའི་བདེན་པ་གཉིས་སུ་མེད་པའི་ཚུལ་ནི་དེ་འདྲའོ།། དེ་ཡང་སྟོང་གཞིའི་སེམས་ཉིད་རང་བཞིན་གྱི་འོད་གསལ་བ་དེ་ལ་གཟུང་འཛིན་གྱི་སྤྲོས་པ་གཅོད་པའི་ཚུལ་ལ། གཟུང་བའི་སྤྲོས་པ་གཅོད་པའི་ཚུལ་དང༌། འཛིན་པའི་སྤྲོས་པ་གཅོད་པའི་ཚུལ་གཉིས་ལ། དང་པོ་ལ། སྣ་ཚོགས་སུ་སྣང་བའི་རྣམ་པ་འདི་བདེན་པའི་དངོས་པོ་ཡིན་ན་གཅིག་ཏུ་གྲུབ་བམ། དུ་མ་གྲུབ། ཕྱོགས་དང་པོ་ལྟར་ན།
གཟུགས་སོགས་སྣ་ཚོགས་སུ་སྣང་བའི་རྣམ་པ་ཆོས་ཅན། སྣ་ཚོགས་སུ་སྣང་བ་མི་བདེན་པར་ཐལ། གཅིག་ཡིན་པའི་ཕྱིར་ཏེ། སྣ་ཚོགས་སུ་བདེན་ན་གཅིག་ཡིན་པ་ཉམས་པའི་ཕྱིར་དང༌། ཡང་ན་སྣ་ཚོགས་པ་དེ་གཅིག་ཏུ་ཐལ་བའི་ཕྱིར་རོ།། དེ་ལྟར་ན་སྣ་ཚོགས་སུ་སྣང་བའི་རྣམ་པ་ཆོས་ཅན། གཅིག་ཏུ་མ་གྲུབ་སྟེ། གཅིག་ཏུ་ཚད་མས་མ་མཐོང་བའི་ཕྱིར། ཇི་སྐད་དུ། དེ་ལྟར་མིན་ན་སྣ་ཚོགས་ཀྱི། །
ངོ་བོར་སྣང་ཅན་དངོས་གཅིག་ལ།། རྣམ་པ་ཇི་ལྟར་བདེན་འགྱུར་ཏེ། ། གཅིག་པ་ཉིད་དེ་ཉམས་ཕྱིར་རོ།། གཞན་ལ་གཞན་ཉིད་ཉམས་ཕྱིར་དང༌། ། རང་བཞིན་མཐོང་མེད་ཕྱིར་གཅིག་མིན།། ཅེས་གསུངས་པ་ལྟར་རོ། ། ཕྱོགས་གཉིས་པ་ལྟར་ན། སྣ་ཚོགས་སུ་སྣང་བའི་རྣམ་པ་ཆོས་ཅན། དུ་མར་མ་གྲུབ་སྟེ། བློ་འཁྲུལ་བས་དུ་མར་མཐོང་བ་ཡིན་གྱི།
བློ་མ་འཁྲུལ་བས་དུ་མར་མཐོང་བ་མེད་པའི་ཕྱིར། ཇི་སྐད་དུ། བློ་དངོས་ཐ་དད་མེད་མཐོང་ཕྱིར། ། ཐ་དད་མེད་པར་ངེས་པར་འགྱུར། ། ཞེས་གསུངས་པ་ལྟར་རོ།། གཉིས་པ་འཛིན་པའི་སྤྲོས་པ་གཅོད་ཚུལ་ཡང་དེའི་ཤུགས་ལས་གྲུབ་པ་ཡིན་ཏེ། དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། ཅེས་པའི་རིགས་པས་གཟུང་བ་མེད་ན་འཛིན་པ་ཡང་མི་འཐད་དེ། ཕན་ཚུན་བལྟོས་པའི་ཕྱིར་ རོ། །
དེས་ན་གཟུང་འཛིན་གཉིས་ཀ་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་གང་དུ་ཡང་མེད་པའི་ཕྱིར་རོ། ། ཇི་སྐད་དུ། གང་གིས་དངོས་པོ་རྣམ་དཔྱད་ན། ། དེ་ཉིད་དུ་ནི་དེ་དངོས་མེད།། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད།། ཅེས་གསུངས་པ་ལྟར་རོ། ། དེ་ལྟར་ན་གོང་དུ་ཇི་སྐད་བཤད་པའི་གཟུང་འཛིན་གཉིས་ཀྱི་སྟོང་གཞིར་གྱུར་པའི་སེམས་ཉིད་འདི་ནི་བློས་བཞག་པའི་ཆོས་མ་ཡིན་པས།
གཅིག་དུ་བྲལ་ལ་སོགས་པའི་གཏན་ཚིགས་རྣམས་ཀྱིས་ཀྱང་མི་ཕྱེད་ཅིང་གཞིག་པར་མི་ནུས་པ་ཡིན་ཏེ། གང་གི་ཕྱིར་བློས་བཞག་པའི་ཆོས་ཤིག་ཡིན་ན་ནི་གཏན་ཚིགས་ལ་སོགས་པའི་རིགས་པས་གཞིག་པར་ནུས་པ་ཡིན་གྱི། འདི་བློས་བཞག་པ་མ་ཡིན་པ། ཐོག་མ་མེད་པ། རྒྱར་མ་ཆད་པ། ཕྱོགས་སུ་མ་ལྷུང་བ་དཔེར་བྱ་བ་ཀུན་ལས་འདས་པ་རང་བཞིན་གྱི་ལྷུན་གྱིས་གྲུབ་པར་གནས་པའི་དོན་ཡིན་པའི་ཕྱིར། གང་གིས་ཀྱང་གཞིག་པར་མི་ནུས་པས་འདི་ཉིད་ལ་སེམས་ཀྱི་རྡོ་རྗེ་ཞེས་ཀྱང་བྱ། དེ་བཞིན་གཤེགས་པའི་སྙིང་པོ་ཞེས་ཀྱང་བྱ། ཆོས་ཀྱི་དབྱིངས་ཞེས་ཀྱང་བྱ། དེ་ལ་སོགས་པའི་མིང་གི་རྣམ་གྲངས་སྣ་ཚོགས་པར་ཐ་སྙད་བྱས་ཀྱང༌།
ངག་གིས་སྨྲར་མེད་པ། བློས་བསམ་དུ་མེད་པ། མིང་གིས་བརྗོད་པར་མི་ནུས་པ། མ་སྐྱེས་པ། མ་འགགས་པ། གཟུང་བ་དང་འཛིན་པའི་དྲི་མས་ནམ་ཡང་གོས་པ་མེད་པ་ནམ་མཁའ་སྤྲིན་དང་བྲལ་བ་ལྟ་བུའི་ངོ་བོར་གནས་པ་སོ་སོ་རང་གི་རིག་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པའི་རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་དབུ་མ་ཆེན་པོའི་གཞུང་ལུགས་རྣམས་ནས་གསུངས་པའི་དོན་དམ་པའི་བདེན་པ་ཞེས་བསྒྲགས་པ་གང་ཡིན་པ་དེ་ནི་དེ་ཡིན་ནོ། ། ཇི་སྐད་དུ་སྲས་སྒྲ་གཅན་འཛིན་གྱིས་ཡུམ་ལ་བསྟོད་པ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན།། མ་སྐྱེས་མི་འགག་ནམ་མཁའི་ངོ་བོ་ཉིད།། སོ་སོ་རང་རིག་ཡེ་ཤེས་སྤྱོད་ཡུལ་བ།།
དུས་གསུམ་རྒྱལ་བའི་ཡུལ་ལ་ཕྱག་འཚལ་ལོ། ། ཞེས་དང༌། གྲུབ་པ་བརྙེས་པ་ཐམས་ཅད་ཀྱི་གཙུག་གི་ནོར་བུ་དཔལ་ས་ར་ཧ་པས་ཀྱང༌། སེམས་ཉིད་རྣལ་མའི་དོན་ནི་ཀུན་གྱིས་རྟོགས་དཀའ་ཞིང༌།། མཐའ་ཡིས་མ་གོས་དྲི་མ་མེད་པའི་སྙིང་པོ་ནི།། རང་བཞིན་གདོད་ནས་གནས་པ་ཀུན་གྱིས་དཔྱད་བྱ་མིན།། གལ་ཏེ་དཔྱད་ན་དུག་སྦྲུལ་གཙེས་པ་ཁོ་ནར་ཟད།། བློ་ཡིས་བཞག་པའི་ཆོས་འདི་ཐམས་ཅད་རང་གིས་སྟོང༌།། ཞེས་གསུངས་པའི་ཕྱིར་རོ། ། དེས་ན་དོན་འདི་ཁོང་དུ་མ་ཆུད་པའི་བོད་དག་ནི།
བློས་ཕར་ལ་སྒྲོ་བཏགས་ནས་བཞག་པའི་གཞན་སེལ་བའི་མིང་ཅན་མེད་པར་དགག་པ་ཞིག་ལ་ཟབ་མོ་སྟོང་པ་ཉིད་དུ་ཞེན་པར་བྱས་ནས་སྟོང་པ་ཉིད་ཀྱི་གཟུགས་བརྙན་ལ་སྟོང་པ་ཉིད་དུ་འཁྲུལ་བ་དེ་ཉིད་སློབ་དཔོན་འཕགས་པ་ཀླུ་སྒྲུབ་ཡབ་སྲས་ཀྱིས་བཞེད་པར་རློམས་ནས་འདིར་འབྱུང་བའི་ཟབ་མོའི་སྟོང་པ་ཉིད་ནི་དེ་དང་མི་མཐུན་པས་ན་རྣམ་པར་ཤེས་པ་སྨྲ་བའི་ཕྱོགས་སུ་འདོར་བར་བྱེད་དོ།། དེ་ལ་འདི་སྐད་ཅེས་བྱ་སྟེ། སློབ་དཔོན་ལྷ་དབང་བློ་ལ་སོགས་པ་འགའ་ཞིག་གིས་དབུ་མའི་གཞུང་ལུགས་ཆེན་པོ་འདི་ཉིད་རྣམ་པར་ཤེས་པ་སྨྲ་བའི་ལུགས་སུ་བཀྲལ་བ་ལ། སློབ་དཔོན་ཆོས་ཀྱི་གྲགས་པ་ཐུགས་མུག་ནས། བློ་ཡི་ནུས་པ་ཆུང་བ་མེད་པ་དེ་དག་གིས་ཀྱང་ཟབ་མོའི་དེ་ཉིད་རྟོགས་མེད་ཅན། ། བརྩོན་འགྲུས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་མཆོག་གི་དེ་ཉིད་མཐོང་མེད་ལྡན། ། འགྲོ་བ་རྣམས་ལ་མཚུངས་པར་ལེགས་བཤད་སླར་འཛིན་བྱེད་པ་མི་རྙེད་པ་ཅན་ཁོ་བོའི་གཞུང༌། ། རྒྱ་མཚོ་ལ་ནི་ཆུ་བོ་བཞིན་དུ་རང་གི་ལུས་ལ་ཐིམ་ཞིང་ནུབ་པ་ཉིད་དུ་འགྱུར།། ཞེས་གསུང་བར་མཛད་པའི་ཕྱིར་དང༌། འདིར་གཏན་ལ་ཕབ་པའི་མཐར་ཐུག་གི་ཟབ་མོ་སྟོང་པ་ཉིད་དེ་རྣམ་པར་ཤེས་པ་སྨྲ་བའི་ལུགས་ལས་མ་འདས་ན།
དེ་ཙམ་ནི་ལྷ་དབང་བློ་ལ་སོགས་པས་ཀྱང་རྟོགས་ནས་གཏན་ལ་ཕབ་ཅིང་བཀྲལ་ན། ཅིའི་ཕྱིར་ཁོ་བོའི་གཞུང་རང་གི་ལུས་ལ་ཐིམ་པར་འགྱུར་ཞེས་རང་གི་སློབ་མ་རྣམས་ཀྱིས་འདིར་བསྟན་པའི་ཟབ་མོའི་དེ་ཉིད་མ་རྟོགས་པར་གསུང་བར་མཛད། དེས་ན་སློབ་དཔོན་གྱི་གསུང་འདི་ནི་བསྟན་བཅོས་ཀྱི་མཐར་ཐུག་གི་དགོངས་པ་དབུ་མར་གནས་ཀྱང་རྣམ་པར་ཤེས་པ་སྨྲ་བའི་ལུགས་སུ་འཆད་པ་རྣམས་ལ་ཐུགས་མ་རངས་པའི་གསུང་དུ་གསལ་ལོ།། ཡང་འདིར་འབྱུང་བའི་ཟབ་མོ་སྟོང་པ་ཉིད་ཀྱི་རྣམ་པར་བཞག་པ་གང་ཡིན་པ་དེ་ཉིད་སློབ་དཔོན་འཕགས་པ་ཀླུ་སྒྲུབ་ཀྱི་གཞུང་ལུགས་རྣམས་སུ་གཏན་ལ་ཕབ་པའི་ཟབ་མོའི་དོན་རྣམས་དང་འགལ་ལོ་སྙམ་དུ་བོད་ཀྱི་དབུ་མ་པ་བྱིས་པའི་བློ་ཅན་རྣམས་ཀྱི་བསམ་པ་ལས་འབྱུང་བར་འགྱུར་ཏེ། དེའི་ཕྱིར་བརྗོད་པར་བྱའོ། ། འདི་ལྟར་རྩ་བ་ཤེས་རབ་ལ་སོགས་པའི་དབུ་མའི་གཞུང་ལུགས་ཆེན་པོ་རྣམས་ནས་བཤད་པ་ལྟར་སྟོང་གཞིའི་སྟེང་དུ་གཟུང་བ་དང་འཛིན་པའི་སྤྲོས་པ་མཐའ་ཡས་པ་སེལ་ཚུལ་གང་ཡིན་པ་དེ་ཡང་འདིར་འབྱུང་ལ། ཆོས་ཀྱི་དབྱིངས་ལ་བསྟོད་པ་ལ་སོགས་པར་གསུངས་པའི་སྤྲོས་པ་ཉེ་བར་ཞི་བའི་གསལ་སྟོང་དབྱེར་མེད་པའི་སེམས་ཉིད་དེ་ཡང་འདིར་རྒྱ་ཆེར་གཏན་ལ་འབེབས་པར་མཛད་པའི་ཕྱིར། འདི་གཉིས་ཇི་ལྟར་འགལ་བར་འགྱུར། གང་གི་ཕྱིར་དེ་ལྟར་ཡིན་པ་དེའི་ཕྱིར། སློབ་དཔོན་འཕགས་པ་ཐོགས་མེད་སྐུ་མཆེད་ནས་ཉེ་བར་བརྒྱུད་པའི་དབུ་མ་པ་ཆེན་པོ་དཔལ་ཕྱོགས་ཀྱི་གླང་པོ་དང༌།
ཆོས་ཀྱི་གྲགས་པ་རྣམས་ཀྱིས་སྟོང་པ་ཉིད་དུ་གནས་པའི་སེམས་ཉིད་རང་བཞིན་གྱིས་འོད་གསལ་བ་གཙོ་བོར་གཏན་ལ་ཕབ་པས་རང་བཞིན་གསལ་བའི་རོལ་བ་ལས་རྣམ་པ་ཅི་དང་ཅིར་སྣང་ཡང་དེ་དང་དེར་མ་གྲུབ་པར་ངོ་བོ་སྟོང་པ་ཉིད་དུ་རྟོགས་པར་ནུས་པ་ལ་དགོངས་ནས་གཙོ་བོར་སེམས་ཕྱོགས་གཏན་ལ་འབེབས་པར་མཛད་ལ། སློབ་དཔོན་འཕགས་པ་ཀླུ་སྒྲུབ་ནས་ཉེ་བར་བརྒྱུད་པའི་དབུ་མ་པ་ཆེན་པོ་རྣམས་ཀྱིས་ནི། སེམས་ཉིད་རྣམ་པ་སྣ་ཚོགས་སུ་སྣང་བ་འདི་སྣང་བ་ལྟར་དུ་མ་གྲུབ་པར་གཙོ་བོར་གཏན་ལ་ཕབ་པས་གཟུང་བ་དང་འཛིན་པས་སྟོང་པ་དེ་ཉིད་རང་བཞིན་གྱིས་འོད་གསལ་བ་དེ་ཉིད་རྟོགས་ནུས་པ་ལ་དགོངས་ནས་གཙོ་བོར་སྟོང་པའི་ཕྱོགས་ནས་གཏན་ལ་འབེབས་པར་མཛད་པ་ཡིན་ནོ།། འདི་ལ་གཞན་དག་གིས་བསམ་པ་དེ་ལྟར་ན་གསལ་སྟོང་དབྱེར་མེད་ཀྱི་སེམས་ཉིད་ཅེས་བརྗོད་པ་འདི་དངོས་པོའམ། འོན་ཏེ་དངོས་པོར་མེད་པ་གང་ཡིན། དང་པོ་ལྟར་ན་སྟོང་ཉིད་དངོས་པོར་སྨྲ་བས་དབུ་མ་པའི་ནང་ནས་བཞེངས་ལ། དངོས་པོར་མེད་ན་ཡང་རང་བཞིན་གྱིས་གསལ་བར་གནས་པ་འགལ་ལོ་ཞེ་ན། བློའི་སྣང་ཚུལ་ལ་ཞེན་པ་ཁྱེད་ཅག་བདེན་ཏེ། ཁོ་བོ་ཅག་འདོད་པའི་དབུ་མ་པ་རྣམས་ནི་དངོས་པོ་དང༌། དངོས་པོ་མེད་པ་དང༌།
ཡིན་པ་དང༌། མ་ཡིན་པ་དང༌། ཡོད་པ་དང༌། མེད་པ་དང༌། རྟག་པ་དང༌། མི་རྟག་པ་དང༌། སྟོང་པ་དང༌། མི་སྟོང་པ་དང༌། ཞི་བ་དང༌། མ་ཞི་བ་ དང༌།
བདག་ཅེས་བྱ་བ་དང༌། བདག་མེད་ཅེས་བྱ་བ་དང༌། གཅིག་དང་དུ་མ་ལ་སོགས་པ་འདི་དག་ཐམས་ཅད་ནི་ཕན་ཚུན་གཅིག་ལ་གཅིག་བལྟོས་ནས་བློ་འཁྲུལ་བས་བཀོད་པའི་སྣང་བ་ཙམ་དུ་སྨྲ་བ་ཡིན་ན། ཇི་ལྟར་ན་དེ་ལྟ་བུའི་ཀླན་ཀར་འགྱུར། ཇི་སྐད་དུ་འཕགས་པ་ལྷས་ཡེ་ཤེས་སྙིང་པོ་ཀུན་ལས་བཏུས་ཞེས་བྱ་བའི་བསྟན་བཅོས་ལས་གསུངས་པ་འདི་ལྟ་སྟེ། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན།། མཐའ་བཞི་རྣམ་པར་གྲོལ་བའི་ལམ། ། དེ་ཉིད་དབུ་མ་པ་ཡི་རིགས།། ཞེས་གསུངས་ལ།
དེ་བཞིན་དུ་སྤྱན་རས་གཟིགས་ཀྱིས་ཀྱང༌། མི་རྟག་པ་མིན་རྟག་པའང་མིན། ། གཅིག་མིན་དུ་མའི་མཚན་ཉིད་མིན།། དངོས་མིན་དངོས་པོ་མེད་པའང་མིན། ། འདི་ནི་རྟེན་འབྲེལ་ཆོས་སྐུའོ།། ཞེས་བྱ་བ་ལ་སོགས་པ་དབུ་མའི་གཞུང་ལུགས་ཐམས་ཅད་ནས་མཐུན་པར་འབྱུང་བའི་ཕྱིར་རོ། ། དེ་ལྟར་མ་ཡིན་ན་ཁྱེད་ལ་ཡང་སྐྱོན་ཏེ། འདིར་ཁྱེད་ཅག་སྟོང་པ་ཉིད་དུ་འདོད་པའི་མེད་པར་དགག་པ་དེ་ཡང་དངོས་པོར་འཛིན་ནམ། འོན་ཏེ་དངོས་མེད་དུ་འཛིན། དང་པོ་ལྟར་ན་སྟོང་ཉིད་དངོས་པོར་འཛིན་པའི་དབུ་མ་པ་ངོ་མཚར་བའི་གནས་ཡིན་ལ།
གཉིས་པ་ལྟར་ན་ཡང་འཛིན་པའི་མཐར་ལྷུང་བར་ཇི་ལྟར་མི་འགྱུར། ཇི་སྐད་དུ། དངོས་པོར་འཛིན་པ་ཉིད་རུང་གི ། དངོས་མེད་འཛིན་པ་དེ་ལྟར་མིན། ། ཅེས་པ་དང་འགལ་ལོ།། ཅི་སྟེ་དངོས་པོ་དང་དངོས་མེད་གང་དུ་ཡང་མི་འཛིན་ནོ་ཞེ་ན། ཁོ་བོ་ཅག་ལ་ཡང་མཚུངས་ཏེ། དངོས་པོ་དང་དངོས་མེད་གང་དུ་ཡང་ཁས་མི་ལེན་ནོ། ། དེ་བཞིན་དུ་ཁྱེད་ཀྱི་སྟོང་པ་ཉིད་དེ་ནི་ཡོད་མེད་དང༌། རྟག་མི་རྟག་དང༌།
གཅིག་དང་དུ་མ་ལ་སོགས་པ་གང་ཡང་རུང་བ་ཞིག་ཏུ་ཁས་ལེན་ཅིང་ཞེན་པར་བྱེད་ན། དེ་ལ་ཇི་ལྟར་ན་དབུ་མ་པ་ཞེས་གདགས་པར་བྱ། ཇི་སྐད་དུ་རྩ་བ་ཤེས་རབ་ལས། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏྱ་ཡ་ཎ་ཡི།། གདམས་ངག་ལས་ནི་ཡོད་པ་དང༌། ། མེད་པ་གཉིས་ཀ་དགག་པར་མཛད།། ཅེས་དང༌། དཔལ་ས་ར་ཧ་པས་ཀྱང༌། དངོས་པོར་འཛིན་པ་ཕྱུགས་དང་འདྲ་བར་བརྗོད།།
དངོས་མེད་རྟོག་པ་དེ་བས་བླུན་འགྱུར་ཞེས།། མར་མེ་འབར་དང་ཟད་པའི་དཔེ་ཡིས་ནི།། ཞེས་གསུངས་པ་དང་ཡང་འགལ་བར་འགྱུར་རོ། ། དེ་ལྟར་ལུང་དང་རིགས་པ་མཐའ་ཡས་པའི་སྒོ་ནས་ཤིང་རྟའི་སྲོལ་འབྱེད་གཉིས་ཀྱི་མཐར་ཐུག་གི་ལྟ་བའི་ཟབ་གནད་དང་དགོངས་པ་གཅིག་ཏུ་ཤེས་པར་བྱའོ། ། དེས་ན་བསིལ་བའི་ལྗོངས་འདིར་སངས་རྒྱས་ཀྱི་བསྟན་པ་འདེགས་པའི་ཐེག་པ་ཆེན་པོ་རྔོག་ལོ་ཙཱ་བས། སློབ་དཔོན་ཀླུ་སྒྲུབ་ཞབས་ཀྱིས་བཞེད་པའི་ཟབ་མོའི་དོན་རྣམས་རིགས་པའི་དབང་ཕྱུག་རྣམ་འགྲེལ་མཛད་པའི་གཞུང་ལས་རྟོགས་པ་ཡིན་ཅེས་གསུངས་པ་ནི་གཞུང་ལུགས་ཆེན་པོ་འདིའི་ཟབ་མོའི་གནད་རྣམས་ཐུགས་སུ་བྱོན་པའི་གསུང་དུ་སྣང་ངོ༌།། གཉིས་པ་ཚིག་གི་དོན་ལ་བཞི། གནས་ཚུལ་ལ་ཞུགས་པ་ན་ཚད་འབྲས་སྣང་ཙམ་དུ་གྲུབ། སྣང་ཙམ་མིན་ན་རིགས་པ་དང་འགལ། དེ་ལ་རྩོད་པ་སྤང༌།
དེ་ན་སྣང་ཚུལ་ལ་འཛིན་རྣམ་ཚད་མར་གྲུབ་པའོ། ། དང་པོ་ལ་གཉིས། གཟུང་འཛིན་རིག་གསུམ་འཁྲུལ་བའི་སྣང་བར་དཔེས་བསྒྲུབ། དེ་དོན་ལ་སྦྱར་བའོ། ། དང་པོ་ནི། བློ་བདག་རྣམ་པར་དབྱེར་མེད་ཀྱང༌། ། མཐོང་བ་ཕྱིན་ཅི་ལོག་རྣམས་ཀྱིས།། གཟུང་དང་འཛིན་པ་མྱོང་བ་དག ། ཐ་དད་ལྡན་བཞིན་རྟོགས་པར་འགྱུར།། ༣༥༤ དཔེར་ན་དབང་པོ་སྔགས་སོཌ་ཀྱིས། །
བསླད་པ་རྣམས་ལ་འཇིམ་དུམ་སོཌ།། དེ་ཡི་གཟུགས་དང་བྲལ་བ་ཡང༌། ། རྣམ་པ་གཞན་དུ་སྣང་བ་བཞིན།། ༣༥༥ དེ་དག་མ་བསླད་མིག་ཅན་གྱིས། ། དེ་ལྟར་མཐོང་བ་མེད་ཕྱིར་རོ།། དཔེར་ན་ཐག་རིང་མྱ་ངམ་ན། ། ཆུང་ངུ་ཆེན་པོར་སྣང་བ་བཞིན།། ༣༥༦ ཞེས་སྨོས་ཏེ། བློའི་བདག་ཉིད་ལ་ཐ་དད་དུ་རྣམ་པར་དབྱེར་མེད་ཀྱང་མཐོང་བ་ཕྱིན་ཅི་ལོག་པའི་བློ་འཁྲུལ་བ་རྣམས་ཀྱིས་གཟུང་བ་དང་འཛིན་པ་དང་མྱོང་བ་དག་ཐ་དད་པ་མེད་ཀྱང་ཐ་དད་ལྡན་པ་བཞིན་དུ་རྟོགས་པར་འགྱུར་ཏེ། དཔེར་ན་དབང་པོ་སྔགས་དང་རྫས་དང་རྣལ་འབྱོར་པའི་ཏིང་ངེ་འཛིན་གྱི་ནུས་པ་ལ་སོགས་ཀྱིས་བསླད་པའི་སྐྱེ་བོ་རྣམས་ལ་འཇིམ་པའི་དུམ་བུ་དང་རྡེའུ་ཤིང་བུ་ལ་སོགས་པ་ལ་རྟ་གླང་དང་སྦྲུལ་སོགས་དེའི་གཟུགས་དང་བྲལ་བ་ཡང་འཇིམ་དུམ་སོགས་ཀྱི་རྣམ་པ་ལས་གཞན་དུ་རྟ་གླང་ལ་སོགས་པར་སྣང་བ་བཞིན་ཡིན་པའི་ཕྱིར་ཏེ།
འཇིམ་དུམ་དེ་དག་སྔགས་སོགས་ཀྱིས་མ་བསླད་པའི་མིག་ཅན་གྱིས་རྟ་གླང་དེ་ལྟར་མཐོང་བ་མེད་པའི་ཕྱིར་རོ། ། དཔེར་ན་ཐག་རིང་པོའི་མྱ་ངམ་གྱི་ཐང་ན་གནས་པའི་རྫས་ཆུང་ངུ་ཡང་སྤྱོད་ཡུལ་ཡངས་པའི་རྐྱེན་གྱིས་ཆེན་པོར་སྣང་བ་བཞིན་ནོ།། གཉིས་པ་དེ་ཉིད་དོན་ལ་སྦྱར་བ་ནི། གཟུང་བ་འཛིན་པ་རིག་པ་དག ། ཡོད་པ་མིན་ཀྱང་གཞལ་བྱ་དང༌།། འཇལ་བྱེད་འབྲས་བུར་གནས་པ་འདི། ། ཇི་ལྟར་རྗེས་སུ་སྣང་བཞིན་བྱས།། ༣༥༧ ཞེས་གསུངས་ཏེ། མ་འཁྲུལ་བའི་ངོར་འཇིམ་དུམ་རྟ་གླང་དུ་མེད་ཀྱང་སྔགས་ཀྱིས་བསླད་པ་རྣམས་ལ་རྟ་དང་གླང་པོ་སོགས་ཐ་དད་དུ་སྣང་བ་བཞིན་དུ་འདིར་ཡང་གཟུང་བ་དང་འཛིན་པ་དང་རིག་པ་དག་ཐ་དད་པར་ཡོད་པ་མིན་ན་ཡང་གཟུང་བའི་རྣམ་པ་གཞལ་བྱ་དང༌། འཛིན་པའི་རྣམ་པ་འཇལ་བྱེད་ཀྱི་ཚད་མ།
རང་རིག་པ་འབྲས་བུར་གནས་པའི་རྣམ་གཞག་འདི་གཉིས་སྣང་གི་བློ་འཁྲུལ་བ་ལ་ཇི་ལྟར་རྗེས་སུ་སྣང་བ་བཞིན་དུ་རྣམ་གཞག་བྱས་པ་ཡིན་ནོ།། རྒྱན་ལས། ìཡོད་པ་མིན་ཀྱང་ཞེས་བྱ་བ་ནི་གཟུང་བ་དང་འཛིན་པ་དང་རིག་པ་རྣམས་ཡོད་པ་ཉིད་དང་ལྡན་པའི་ཡུལ་ལ་ཡོད་པ་མ་ཡིན་པའོ། ། ཡང་ན་གཟུང་བ་ལ་སོགས་པ་ཐུན་མོང་བ་ལ་སོགས་པའི་འཛིན་པ་ལ་ཡོད་པ་མ་ཡིན་པའོ། ། ལྷག་མ་ནི་གཞན་དག་གིས་བཤད་པ་ཉིད་དོ། ། དེའི་ཕྱིར་དོན་དམ་པར་མྱོང་བ་འབའ་ཞིག་ཡིན་གྱི། གསུམ་ནི་མ་ཡིན་ནོ།། î ཞེས་གསུངས་སོ།། གཉིས་པ་སྣང་ཙམ་མིན་ན་རིགས་པ་དང་འགལ་བ་ལ་གཉིས། གཟུང་བའི་རྣམ་པ་རིག་པས་དཔྱད་པ།
དེས་ན་གཟུང་འཛིན་གཉིས་ཀ་མ་གྲུབ་པའོ། ། དང་པོ་ནི། དེ་ལྟར་མིན་ན་སྣ་ཚོགས་ཀྱི། ། ངོ་བོར་སྣང་ཅན་དངོས་གཅིག་ལ།། རྣམ་པ་ཇི་ལྟར་བདེན་འགྱུར་ཏེ། ། གཅིག་པ་ཉིད་དེ་ཉམས་ཕྱིར་དང༌།། ༣༥༨ གཞན་ལ་གཞན་ཉིད་ཉམས་ཕྱིར་རོ།། 23 རང་བཞིན་མཐོང་མེད་ཕྱིར་གཅིག་མིན།། ཅེས་སྨོས་ཏེ། གཟུང་འཛིན་རིག་གསུམ་སྣང་ཙམ་དུ་ཟད་པ་དེ་ལྟར་མིན་པར་ཡང་དག་པར་གྲུབ་ན་སྣ་ཚོགས་སུ་སྣང་བའི་རྣམ་པ་འདི་གཅིག་ཏུ་བདེན་ནམ།
འོན་ཏེ་དུ་མར་བདེན། དང་པོ་ལྟར་ན་སྣ་ཚོགས་ཀྱི་ངོ་བོར་སྣང་བ་ཅན་གྱིས་ཤེས་པའི་དངོས་པོ་གཅིག་ལ་སྣང་བའི་རྣམ་པ་ཆོས་ཅན། ཇི་ལྟར་ན་སྣ་ཚོགས་སུ་སྣང་བ་ལྟར་བདེན་པར་འགྱུར་ཏེ་མི་བདེན་པར་ཐལ། སྣ་ཚོགས་སུ་སྣང་བ་ལྟར་བདེན་ན་གཅིག་པ་ཉིད་དུ་བདེན་པ་དེ་ཉམས་ནས་སྣ་ཚོགས་པར་ཐལ་བའི་ཕྱིར་དང༌། གཅིག་ཏུ་བདེན་ན་གཞན་སྣ་ཚོགས་ལ་གཞན་སྣ་ཚོགས་ཉིད་ཡིན་པ་ཉམས་ནས་གཅིག་ཏུ་ཐལ་བའི་ཕྱིར་རོ། ། དེ་ལྟ་བས་ན་སྣ་ཚོགས་སུ་སྣང་བའི་རྣམ་པ་ནི་གཅིག་གི་རང་བཞིན་དུ་ཚད་མས་མཐོང་བ་མེད་པའི་ཕྱིར་གཅིག་མིན་ནོ།། རྒྱན་ལས། ìགལ་ཏེ་གཅིག་ཡིན་ན་ཇི་ལྟར་སྣ་ཚོགས་སུ་སྣང༌། གལ་ཏེ་སྣ་ཚོགས་སུ་སྣང་ན་ནི་གཅིག་པ་ཉིད་ཉམས་པར་འགྱུར་རོ།། î ཞེས་གསུངས་སོ། །
ཕྱོགས་གཉིས་པ་ལྟར་དུ་མར་བདེན་ནོ་ཞེ་ན།
བློ་དངོས་ཐ་དད་མེད་མཐོང་ཕྱིར། ། ཐ་དད་མེད་པར་ངེས་པར་འགྱུར།། ༣༥༩ ཞེས་སྨོས་ཏེ། སྣ་ཚོགས་སུ་སྣང་བའི་རྣམ་པ་ཆོས་ཅན། ཐ་དད་པའི་དུ་མ་མེད་པར་ངེས་པར་འགྱུར་ཏེ། བློ་མ་འཁྲུལ་བའི་དངོས་པོས་ཐ་དད་མེད་པར་མཐོང་བའི་ཕྱིར་རོ། ། རྒྱན་ལས། ìརང་བཞིན་ཐ་མི་དད་པ་མཐོང་ན་ནི་ཁས་ལེན་པ་ལེགས་པ་ཉིད་དོ།། î ཞེས་གསུངས་སོ།།
གཉིས་པ་དེས་ན་གཟུང་འཛིན་གཉིས་ཀ་མ་གྲུབ་པ་ནི། གང་གིས་དངོས་པོ་རྣམ་དཔྱད་ན། ། དེ་ཉིད་དུ་ན་དེ་དངོས་མེད།། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད།། ༣༦༠ ཅེས་སྨོས་ཏེ། གཟུང་བ་མེད་ན་འཛིན་པ་ཡང་མི་འཐད་པས་གཅིག་དུ་བྲལ་གྱི་རིགས་པ་གང་གིས་གཟུང་བ་དང་འཛིན་པའི་དངོས་པོ་རྣམས་ལ་དཔྱད་པའི་ཚེ་ན་དེ་ཁོ་ན་ཉིད་དུ་ན་གཟུང་འཛིན་གཉིས་པོ་དེ་དངོས་པོར་མེད་དེ། གང་གི་ཕྱིར་ན་གཟུང་བ་དང་འཛིན་པ་དེ་དག་ལ་གཅིག་དང་དུ་མའི་རང་བཞིན་དུ་མེད་པའི་ཕྱིར་རོ།། དེས་ན་གཟུང་བ་མེད་ན་འཛིན་པ་ཡང་མི་འཐད་པས། གཟུང་འཛིན་གཉིས་བྲལ་གྱི་སེམས་རང་བཞིན་གྱིས་འོད་གསལ་བ་འདི་ལྷག་མར་ལུས་པ་ཡིན་ནོ། །
དེ་ལ་གནས་སྐབས་སུ་བྱིས་པ་རྣམས་སྐྲག་པ་སྤང་བའི་ཕྱིར་འཛིན་པའི་རྣམ་པ་ཞེས་པའམ་རང་རིག་པའི་མིང་དང་བརྡ་དང་ཐ་སྙད་ཙམ་འདོགས་པར་མཛད་དོ། ། ངེས་པའི་དོན་དུ་གཟུང་བྱ་དང་འཛིན་བྱེད། རིག་བྱ་དང་རིག་བྱེད། མྱོང་བྱ་དང་མྱོང་བྱེད། བལྟ་བྱ་དང་ལྟ་བྱེད་གཉིས་སུ་མེད་པའི་གདོད་མའི་ཡེ་ཤེས་འདི་ཉིད་ནི་སྔར་ཚད་མ་གྲུབ་པའི་ལེའུར་བཤད་པའི་ལམ་བསམ་སྦྱོར་གཉིས་ཀྱིས་གློ་བུར་གྱི་དྲི་མ་སེལ་བའི་གཞིར་ཡང་འགྱུར་ལ། འབྲས་བུ་བདེ་བར་གཤེགས་པ་དང་སྐྱོབ་པ་གཉིས་ཀྱི་སྒྲུབ་གཞི་ཡང་ཡིན་པས། འདི་གློ་བུར་གྱི་དྲི་མ་དང་བྲལ་བ་ན་དེའི་སྣང་བའི་ཆ་མ་ལུས་པ་ཡང་དྲི་མ་དང་བྲལ་བར་འགྱུར་བས་ན་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པ་སངས་རྒྱས་པ་ཞེས་པའི་སྒྲ་བོ་ཆེ་དེ་ཡང་དེ་དུས་འབྱུང་བ་ཡིན་ནོ། ། དེ་ལ་དགོངས་ནས་ཇི་སྐད་དུ། འབྲས་བུ་དག་པ་གཟུགས་ལ་སོགས། ། དག་པ་ཉིད་དེ་གང་གི་ཕྱིར།།
དེ་གཉིས་ཐ་དད་མ་ཡིན་ཅིང༌། ། བཅད་དུ་མེད་པས་དག་པར་བརྗོད།། ཅེས་གསུངས་སོ། ། དེའི་ཚེ་ཀུན་ལས་བཏུས་ཀྱི་མཆོད་བརྗོད་ཡུལ་དུ་གྱུར་པའི་དོན་དམ་པའི་ཚད་མའི་དཀྱིལ་འཁོར་རྒྱར་ཆད་པ་མེད་པ་ལས་ཆོས་ཀྱི་སྒོ་སྣ་ཚོགས་པའི་འོད་ཟེར་འཕྲོ་བ་གདུལ་བྱའི་སྐལ་བ་དང་འཚམས་པར་འབྱུང་བར་འགྱུར་ཞེས་སྡེ་བདུན་མདོ་དང་བཅས་པའི་གཞི་ལམ་འབྲས་བུའི་རྣམ་པར་བཞག་པ་མདོར་བསྡུས་པ་ཞིག་བརྗོད་པ་ཡིན་ནོ། ། དེས་ན་ཆོས་ཀྱི་རྩ་བ་མ་ནོར་བ་གལ་ཆེ་བས་ན་རྣམ་དཔྱོད་དང་ལྡན་པའི་མཁས་པ་རྣམས་ཀྱིས་ལེགས་པར་དཔྱད་པ་མཛོད་ཅིག གསུམ་པ་དེ་ལ་རྩོད་པ་སྤང་བ་ནི། ཆོས་མཐུན་པ་ཉིད་མཐོང་བ་ལས། ། དེ་བདག་མིན་ལ་དེ་བདག་ཏུ།། ཞེན་པས་འཇིག་རྟེན་པ་དག་གིས། ། འཁྲུལ་སྐྱེ་འདི་ལ་དེ་མེད་དེ།།
༣༦༡ འགྲོ་བ་འདི་ལ་དེ་བདག་ཉིད། ། གཅིག་ཀྱང་མཐོང་བ་མེད་ཕྱིར་རོ།། ཞེས་སྨོས་ཏེ། གཞན་དག་ན་རེ། གཟུང་བ་དང་འཛིན་པ་འདི་ལ་བདེན་པར་འཁྲུལ་བ་དེ་མེད་དེ། དཔེར་ན་སྔར་ཆུ་བདེན་པ་ཚད་མས་གྲུབ་ནས་ཕྱིས་དེ་དང་ཆོས་མཐུན་པའི་སྨིག་སྒྱུ་ཉིད་མཐོང་བ་ལས་ཆུ་དེའི་བདག་ཉིད་མིན་པའི་སྨིག་སྒྱུ་དེའི་བདག་ཉིད་དུ་ཞེན་པས་འཇིག་རྟེན་པ་དག་གི་ངོར་སྨིག་སྒྱུ་ཆུར་འཁྲུལ་བ་སྐྱེ་བ་ཡིན་ལ། འགྲོ་བ་དངོས་པོ་འདི་ལ་གཟུང་འཛིན་བདེན་པ་དེའི་བདག་ཉིད་དང་ཆོས་མཐུན་པ་གཅིག་ཀྱང་མཐོང་བ་མེད་པའི་ཕྱིར་ཞེ་ན། བཤད་པ། ནང་གི་བསླད་པ་ལས་བྱུང་དང༌། ། དེ་ནི་24 ཉེས་པ་ལས་བྱུང་བས།།
༣༦༢ རང་བཞིན་གྱིས་ནི་ཕྱིན་ལོག་ཏུ། ། སྣང་བ་ཅན་འདིའང་ཡོད་པ་ཡིན།། ཆོས་མཐུན་མཐོང་སོགས་ཅན་ཉིད་ལ། ། བལྟོས་མེད་རབ་རིབ་ལ་སོགས་བཞིན།། ༣༦༣ ཞེས་སྨོས་ཏེ། གཟུང་འཛིན་རང་བཞིན་གྱིས་གྲུབ་པར་ནི་ཕྱིན་ཅི་ལོག་ཏུ་སྣང་བ་ཅན་འདིའང་ཆོས་ཅན། བརྫུན་པར་ཡོད་པ་ཡིན་ན་བདེན་པའི་ཆོས་མཐུན་མཐོང་བ་སོགས་པ་ཅན་ཉིད་ལ་བལྟོས་པ་མེད་དེ། ནང་གི་མ་རིག་པས་བསླད་པ་ལས་བྱུང་བའི་འཁྲུལ་བ་གང་ཡིན་པ་དེ་ནི་མ་རིག་པའི་བག་ཆགས་ཀྱི་ཉེས་པ་ལས་རང་གི་ངང་གིས་འབྱུང་བས་སོ། ། དཔེར་ན་ཆོས་མཐུན་མཐོང་བ་ལ་མ་བལྟོས་པར་རབ་རིབ་ཅན་གྱི་མིག་ཤེས་ཀྱིས་སྐྲ་ཤད་ལ་སོགས་པར་མཐོང་བ་བཞིན་ནོ། ། མཐོང་སོགས་ཞེས་པ་ནི་ཁྱད་པར་དུ་སྒྲོ་འདོགས་པ་དང་དེར་ཞེན་པ་སོགས་གཟུང་ངོ༌།།
བཞི་པ་སྣང་ཚུལ་ཙམ་དུ་འཛིན་རྣམ་ཚད་མར་གྲུབ་པ་ལ་གསུམ། དེ་ཚད་མར་འགྱུར་བའི་རྒྱུ་མཚན་དཔེ་དང་བཅས་པ། དེ་དོན་ལ་སྦྱར་བ། དེ་ལ་རྩོད་པ་སྤང་བའོ། ། དང་པོ་ནི། དེ་ལ་བློ་ནི་ཡོངས་གཅོད་པ། ། འཛིན་པའི་རྣམ་པར་འདོད་པ་དེ།། དེ་ཡི་བདག་ཉིད་ཕྱིར་བདག་རིག ། དེ་ཕྱིར་དེ་ཡི་སྒྲུབ་བྱེད་ཡིན།། ༣༦༤ དཔེར་ན་འདོད་ཆགས་སོགས་མྱོང་བཞིན། །
རང་བདག་ཡུལ་དུ་བཞག་པ་ན།། གཞལ་བྱ་འཇལ་བྱེད་འབྲས་གནས་པ། ། འདི་ནི་ཀུན་ལ་སྦྱར་བར་བྱ།། ༣༦༥ ཞེས་སྨོས་ཏེ། ཡང་དག་པར་ན་གཟུང་འཛིན་གཉིས་མེད་ན་འཛིན་པའི་རྣམ་པ་རང་རིག་པའི་སྒྲུབ་བྱེད་དུ་ཇི་ལྟར་རུང་ཞེ་ན། ཡང་དག་པར་གཟུང་འཛིན་གཉིས་མེད་ཀྱང་བློའི་སྣང་ཚུལ་དེ་ལ་ཆོས་ཅན། བློ་རང་ཉིད་ནི་ཡོངས་སུ་གཅོད་པར་བྱེད་པའི་འཛིན་པའི་རྣམ་པར་འདོད་པ་དེ་རང་རིག་དེའི་སྒྲུབ་བྱེད་ཡིན་ཏེ། ཤེས་པ་དེའི་བདག་ཉིད་གཅོད་ཅིང་འཇལ་བར་བྱེད་པའི་ཕྱིར་ཏེ། དེའི་ཚེ་ཤེས་པ་ཀུན་བདག་རིག་པར་འགྲུབ་པ་དེའི་ཕྱིར་ཏེ། དཔེར་ན་འདོད་ཆགས་ལ་སོགས་པའི་བདེ་བ་མྱོང་བའི་ཚེ་མྱོང་བྱ་བདེ་བ་དང༌།
མྱོང་བྱེད་ཚད་མ་དང༌། དེའི་རིག་པ་དོན་ལ་ཐ་དད་མེད་པ་བཞིན་དུ་ཤེས་པ་ཐམས་ཅད་ཀྱང་རང་གི་ཡུལ་གསལ་རིག་གི་བདག་ཉིད་ཅན་དེ་ཡུལ་དུ་བཞག་པ་ན་ཤེས་པ་རང་ཉིད་ལ་གཞལ་བྱ་དང༌། འཇལ་བྱེད་དང༌། འབྲས་བུའི་ཐ་སྙད་བྱར་རུང་དུ་གནས་པ་ཡིན་ནོ། ། དེས་ན་ཤེས་པའི་གསལ་རིག་གཞལ་བྱར་བཞག་པ་ན་ཚད་འབྲས་གཞལ་གསུམ་དོན་ལ་གཅིག་པ་འདི་ནི་ཤེས་པ་ཀུན་ལ་སྦྱར་བར་བྱ་བ་ཡིན་ཏེ། ཤེས་པ་ཐམས་ཅད་རང་རིག་ཏུ་ཁྱད་པར་མེད་པའི་ཕྱིར་རོ། ། གཉིས་པ་དེ་དོན་ལ་སྦྱར་བ་ནི། དེ་ལའང་ཉམས་མྱོང་བདག་ཉིད་ཕྱིར། ། དེ་དག་རང་བདག་མྱོང་བར་རུང༌།། དེ་ལྟར་རུང་ཉིད་དེ་ཚད་བདག །
གཞལ་བྱ་རང་རིག་འབྲས་བུ་ཡིན།། ༣༦༦ ཅེས་སྨོས་ཏེ། གལ་ཏེ་བདེ་བ་ལ་སོགས་པ་ལ་དེ་ལྟར་ཡིན་མོད། སྔོ་སེར་སོགས་ལ་ནི་མྱོང་བྱ་མྱོང་བྱེད་ཐ་དད་དོ་ཞེ་ན། འདི་ལ་དཔེ་འདོད་ཆགས་ལ་སོགས་པ་མྱོང་བ་དེ་ལའང་ཞེས་ལྷ་དབང་བློས་གསུངས་ལ། རྒྱན་གྱིས། ìདོན་ལ་སྦྱར་ནས་སྔོ་སོགས་མྱོང་བ་དེ་ལའང་ཆོས་ཅན། བདག་ཉིད་མྱོང་བར་བྱེད་རུང་ཉིད་དེ་ཚད་མ། བདག་ཉིད་གཞལ་བྱ། རང་རིག་འབྲས་བུ་ཡིན་ཏེ།
རང་གིས་ཉམས་སུ་མྱོང་བྱ་དེ་རང་གི་བདག་ཉིད་ཡིན་པའི་ཕྱིར་ན། དེ་དག་ཉམས་སུ་མྱོང་བ་ན་རང་གི་བདག་ཉིད་ཉམས་སུ་མྱོང་བར་ཐ་སྙད་བྱར་རུང་བ་དེ་ལྟར་ནའོ།། î ཞེས་གསུངས། གསུམ་པ་དེ་ལ་རྩོད་པ་སྤང་བ་ནི། གཞན་དག་ན་རེ། འདིར་འཛིན་པའི་རྣམ་པ་ བྱེད་པ་པོ་ཚད་མ་ཡིན་ན། སློབ་དཔོན་ཕྱོཌ་ཀྱི་གླང་པོས། འདོད་ཆགས་ལ་སོཌ་པ་རང་རིག་པ་ཚད་མ་ཡིན་ནོ་ཞེས་བྱ་བའི་ཆ་ལ་ཚད་མར་བཤད་པ་དང་འགལ་ལོ་ཞེ་ན་བཤད་པ། བདག་ལ་འཛིན་པའི་རྣམ་པ་ཞེས། ། ཡོངས་སུ་གཅིག་པའི་བདག་ཉིད་དེ།།
རུང་ཉིད་ཅེས་བྱ་ཚད་མ་དང༌། ། རང་རིག་ཅེས་ནི་རབ་ཏུ་བཤད།། ༣༦༧ ཅེས་སྨོས་ཏེ། དེ་ལྟར་འགལ་བ་ནི་མེད་དེ། བདག་ལ་འཛིན་པའི་རྣམ་པ་ཞེས་བྱ་བའི་མིང་ཅན་བྱེད་པ་པོར་བྱས་ན། བློ་རང་ཉིད་ཡོངས་སུ་གཅོད་པའི་བདག་ཉིད་དེ་ལ་རང་གི་མྱོང་བྱེད་དུ་རུང་བ་ཉིད་ཅེས་བྱ་བ་ཚད་མ་དང༌། རང་རིག་པ་ཞེས་ནི་རབ་ཏུ་བཤད་པའི་ཕྱིར། དེས་ན་སློབ་དཔོན་གྱིས་བྱེད་པའི་ཆ་ལ་དགོངས་ནས་དེ་ལ་རང་རིག་ཅེས་གསུངས་པ་ ཡིན་ནོ།། གཉིས་པ་དེ་ཉིད་ངེས་པར་བྱེད་པའི་སྒྲུབ་བྱེད་བཤད་པ་ལ་གསུམ། ཡུལ་ཤེས་པ་དང་དེ་ཤེས་པའི་རྟགས་ལས་ཚུལ་གཉིས་དང་རང་རིག་བསྒྲུབ།
དུས་ཕྱིས་དྲན་པའི་རྟགས་ལས་ཚུལ་གཉིས་དང་རང་རིག་བསྒྲུབ། ཤེས་པ་གཞན་གྱིས་མྱོང་ན་ཐུག་མེད་དུ་ཐལ་བའོ། ། དང་པོ་ལ་གཉིས། ཤེས་པ་རྣམ་བཅས་ཀྱི་སྒྲུབ་བྱེད་དགོད། རྣམ་མེད་ཡིན་ན་ཧ་ཅང་ཐལ་བའོ། ། དང་པོ་ལ་གཉིས། ཕྱི་དོན་ཁས་བླངས་ནས་ཤེས་པ་རྣམ་བཅས་སུ་བསྒྲུབ། ཕྱི་དོན་བཀག་ནས་ཤེས་པ་རྣམ་བཅས་སུ་བསྒྲུབ་པའོ། ། དང་པོ་ལ་གསུམ། གཟུང་དོན་ཡོད་པའི་ཤེས་པ་རྣམ་བཅས་སུ་བསྒྲུབ།
གཟུང་དོན་མེད་པའི་ཤེས་པ་རྣམ་བཅས་སུ་བསྒྲུབ། དོན་གྱི་སྒོ་ནས་དོན་མྱོང་ཚུལ་གཉིས་སུ་བསྒྲུབ་པའོ། ། དང་པོ་ནི། ཡུལ་རྣམས་ལས་ནི་བྱུང་བ་ཡི། ། རྣམ་པར་ཤེས་པ་ཐམས་ཅད་དག། དེ་ལས་གཞན་རྒྱུ་ཡིན་ན་ཡང༌། ། རྣམ་འགས་ཡུལ་གྱི་རྣམ་པར་འགྱུར།། ༣༦༨ དཔེར་ན་ཟས་དང་དུས་ལ་སོགས། ། བུ་སྐྱེ་བ་ཡི་རྒྱུ་ཡིན་ཀྱང༌།། དེ་ནི་ཕ་མ་གཅིག་གི་གཟུགས། །
འཛིན་འགྱུར་གཞན་འགའ་མ་ཡིན་བཞིན།། ༣༦༩ ཞེས་སྨོས་ཏེ། གཟུགས་སྒྲ་ལ་སོགས་པའི་ཡུལ་རྣམས་ལས་ནི་བྱུང་བའི་རྣམ་པར་ཤེས་པ་ཐམས་ཅད་དག་ཆོས་ཅན། གཟུགས་ལ་སོགས་པ་དེ་ལས་གཞན་དབང་པོ་ཡིད་བྱེད་སྔ་མ་རྒྱུ་ཡིན་ན་ཡང་ཡུལ་གཟུགས་སོགས་ཀྱི་རྣམ་པ་སྣང་བར་འགྱུར་ཏེ། དངོས་པོའི་ཆོས་ཉིད་ཀྱི་རྣམ་པ་འགས་དེར་འགྱུར་བའི་ཕྱིར། དཔེར་ན་ཟས་དང་དུས་ལ་སོགས་པ་བུ་སྐྱེ་བའི་རྒྱུ་ཡིན་ན་ཡང་བུ་དེ་ནི་ཕ་མ་གང་ཡང་རུང་བ་གཅིག་གི་གཟུགས་ཀྱི་རྣམ་པ་འཛིན་པར་འགྱུར་གྱི། གཞན་ཟས་དུས་སོགས་འགའི་རྣམ་པ་འཛིན་པ་མ་ཡིན་པ་བཞིན་ནོ། ། གཏན་ཚིགས་མ་གྲུབ་བོ་ཞེ་ན། བཤད་པ། དེ་ལས་གཞན་དང་ཡུལ་དག་ནི། །
དེ་རྒྱུ་ཉིད་དུ་མཚུངས་ན་ཡང༌།། དེ་ཆས་ཡུལ་ཉིད་ཡིན་འདོད་དེ། ། དེ་མེད་པར་ནི་དེར་མི་འགྱུར།། ༣༧༠ ཞེས་སྨོས་ཏེ། གཟུགས་ལ་སོགས་པ་དེ་ལས་གཞན་པའི་མིག་སོགས་དང༌། ཡུལ་གཟུགས་སོགས་དག་ནི་དོན་སྣང་གི་ཤེས་པ་དེའི་རྒྱུ་ཉིད་དུ་མཚུངས་ན་ཡང་གཟུགས་སོགས་ཀྱི་རྣམ་པ་དེ་སྣང་བའི་ཆ་ནས་གཟུགས་སོགས་ཡུལ་ཉིད་ཡིན་པར་འདོད་དེ། གཟུགས་སོགས་ཀྱི་རྣམ་པ་སྣང་བ་དེ་མེད་པར་ནི་གཟུགས་སོགས་དོན་སྣང་གི་ཤེས་པའི་ཡུལ་དེར་མི་འགྱུར་བའི་ཕྱིར་རོ། ། དཔེར་ན་དབང་པོ་བཞིན་ནོ་ཞེས་པ་རྒྱན་གྱིའོ།། གཉིས་པ་དོན་མེད་པའི་ཤེས་པ་རྣམ་བཅས་སུ་བསྒྲུབ་པ་ལ་ལྔ། དྲན་པའི་ཤེས་པ་རྣམ་ལྡན་དུ་བསྒྲུབ།
དེ་ལ་སྣང་བ་རིགས་ཡིན་པ་དགག ། རང་བཞིན་སྣང་བ་དགག ། ཤེས་པ་དེ་གཟུང་དོན་རང་རིག་ལས་སྐྱེ་བ་དགག ། རྣམ་པ་དེ་བློ་ལས་ཐ་དད་ཡིན་པ་དགག་པའོ། ། དང་པོ་ནི། དོན་དང་ལྡན་པའི་སེམས་ལ་ནི། ། དོན་རྣམ་མེད་པར་དོགས་ན་ཡང༌།། འདས་པའི་དོན་ནི་འཛིན་པ་ལ། ། ཚུལ་གཉིས་རང་རིག་གྲུབ་པ་ཡིན།། ༣༧༡ ཅེས་སྨོས་ཏེ།
གཟུང་དོན་དང་ལྡན་པའི་སེམས་དབང་ཤེས་དེ་ལ་ནི་གཟུང་དོན་གྱི་རྣམ་པ་སྣང་བ་མེད་དེ། དེ་ལ་སྣང་བ་དོན་ཉིད་ཡིན་པའི་ཕྱིར་སྙམ་དུ་དོགས་ན་ཡང༌། འདས་པའི་དོན་ནི་འཛིན་པའི་དྲན་པ་ལ་རྣམ་པ་སྣང་བའི་རྟགས་ཀྱིས་བློ་ཚུལ་གཉིས་པ་དང་རང་རིག་པར་གྲུབ་པ་ཡིན་ཏེ། རང་ཉིད་དོན་གྱི་རྣམ་པར་སྣང་བ་ཡིན་གྱི། དོན་ནི་སྔར་འདས་ཟིན་པའི་ཕྱིར་དང༌། རང་རིག་པར་ཡང་གྲུབ་སྟེ། རང་ཉིད་དོན་གྱི་རྣམ་པར་སྐྱེས་པ་མྱོང་བའི་ཕྱིར་རོ།། གཉིས་པ་དེ་ལ་སྣང་བ་རིགས་ཡིན་པ་དགག་པ་ནི། གལ་ཏེ་འདས་པའི་དོན་ལ་རྟོག་པ་ན་ཡུལ་དེ་འདས་ཀྱང་དེའི་རིགས་དངོས་པོར་ཡོད་པ་ཉིད་སྣང་བའི་ཕྱིར་རྣམ་པ་སྣང་བ་ཡིན་ནོ་ཞེ་ན། བཤད་པ།
སྔོ་སོགས་ཐ་དད་ཅན་སྣང་ཕྱིར། ། དེ་ལྡན་མིན་རིགས་དོན་མ་ཡིན།། རིགས་དེའང་མི་རྟག་མི་འགྱུར་ཞིང༌། ། རྟག་ནའང་ཇི་ལྟར་སྐྱེད་བྱེད་ཡིན།། ༣༧༢ ཅེས་སྨོས་ཏེ། འདས་པའི་སྔོ་སོགས་དྲན་པའི་རྟོག་པ་ཆོས་ཅན། རིགས་དེ་གཟུང་དོན་དུ་ལྡན་པ་མིན་ཏེ། སྔོ་སོགས་ཐ་དད་པ་ཅན་དུ་སྣང་བའི་ཕྱིར་དང༌། སྤྱིར་ཡང་རིགས་གཟུང་དོན་མ་ཡིན་ཏེ། རིགས་དེའང་མི་རྟག་ན་རིགས་སུ་མི་འགྱུར་ཞིང༌།
རྟག་ནའང་ཇི་ལྟར་ན་འདས་པའི་དོན་དྲན་པའི་རྟོག་པ་སྐྱེད་བྱེད་ཡིན་ཏེ་མི་འཐད་པའི་ཕྱིར་རོ།། གལ་ཏེ་དྲན་ཤེས་ལ་སྣང་བ་རྣམ་པ་མིན་གྱི། མིང་མཚན་ལྡན་པ་མིན་པའི་འདུ་བྱེད་ཡིན་ནོ་ཞེ་ན། བཤད་པ། མིང་སོགས་སྔར་ནི་བཀག་ཟིན་ཏོ།། ཞེས་སྨོས་ཏེ། དེ་ཡང་མི་འཐད་དེ། རྟོག་པས་རང་མཚན་འཛིན་པ་ནི། ། མིང་སོགས་འཛིན་ན་འཆད་པོ་དང༌། ། ཞེས་པར་སྔར་ནི་བཀག་ཟིན་ཏོ།།
གསུམ་པ་རང་མཚན་སྣང་བ་དགག་པ་ནི། ཚུལ་འདི་དོན་ལྡན་མ་ཡིན་ཏེ།། འདོད་པ་ཙམ་དང་རྗེས་འབྲེལ་ཕྱིར། ། དོན་གྱི་ནུས་པ་གྲུབ་མ་ཡིན།། ༣༧༣ རྣམ་པ་འདི་འདྲའི་ཤེས་པ་ནི། ། དྲན་ཡིད་དེ་ཡང་མྱོང་ལས་བྱུང༌།། དེ་ཡང་དོན་རྣམ་སྟོང་ན་དེ། ། དེ་ནི་ཇི་ལྟར་དེ་ལྡན་འགྱུར།། ༣༧༤ ཞེས་སྨོས་ཏེ། གལ་ཏེ་དྲན་ཤེས་ལ་སྣང་བ་ཕྱི་རོལ་གྱི་དོན་ཡིན་ནོ་ཞེ་ན།
འདས་པ་དྲན་པའི་ཚུལ་འདི་ཆོས་ཅན། གཟུང་དོན་དང་ལྡན་པ་མ་ཡིན་ཏེ། འདོད་པ་ཙམ་དང་རྗེས་སུ་འབྲེལ་བས་འཇུག་པའི་ཕྱིར་དང༌། གཟུང་དོན་གྱི་ནུས་པ་ལས་སྐྱེས་པ་གྲུབ་པ་མ་ཡིན་པའི་ཕྱིར་རོ། ། གཞན་ཡང་འདས་པའི་དོན་དྲན་པའི་རྟོག་པ་དེ་ནི་ཆོས་ཅན། ཇི་ལྟར་ན་གཟུང་དོན་དེ་དང་ལྡན་པར་འགྱུར་ཏེ། དོན་གྱི་རྣམ་པ་མི་གསལ་བ་འདི་འདྲ་བ་འཛིན་པའི་ཤེས་པ་ནི་དྲན་པ་ཡིན་ལ། དེ་ཡང་དོན་སྣང་གི་མྱོང་བ་ལས་བྱུང་ཞིང༌། མྱོང་བ་དེ་ཡང་དོན་གྱི་རྣམ་པས་སྟོང་པར་འདོད་པའི་ཕྱིར་རོ།། བཞི་པ་ཤེས་པ་དེ་གཟུང་དོན་རང་མཚན་ལས་སྐྱེ་བ་དགག་པ་ནི།
གལ་ཏེ་དྲན་པ་དེ་མྱོང་བ་ལས་བྱུང་བར་མ་གྲུབ་སྟེ། གཟུང་དོན་ཉིད་ལས་དངོས་སུ་སྐྱེས་པའི་ཕྱིར་ཞེ་ན། དེ་ཚེ་མེད་ཕྱིར་དོན་ལས་མིན། ། དེ་ལྟར་མྱོང་ལའང་དེར་འགྱུར་རོ།། ཞེས་སྨོས་ཏེ། དྲན་ཤེས་ཆོས་ཅན། གཟུང་དོན་ལས་སྐྱེས་པ་མ་ཡིན་ཏེ། རང་གི་དེ་མ་ཐག་རྐྱེན་སྐྱེས་པ་དེའི་ཚེ་དེའི་གཟུང་དོན་འདས་ནས་མེད་པའི་ཕྱིར། དེ་འདས་ཀྱང་དེའི་རྣམ་པ་སྣང་ངོ་ཞེ་ན། དྲན་པ་རྣམ་ལྡན་ཡིན་པ་དེ་ལྟར་མྱོང་བ་དབང་ཤེས་ལའང་ཆོས་ཅན།
ཡུལ་གྱི་རྣམ་ལྡན་དེར་འགྱུར་དགོས་ཏེ། རྒྱུ་མཚན་བཤད་ཟིན་ཅིང་འཆད་པར་ཡང་འགྱུར་རོ་ཞེས་རྒྱན་གྱིས་སོ།། ལྷ་དབང་བློས། ìགལ་ཏེ་དྲན་པ་དོན་གྱི་རྣམ་ལྡན་ཡིན་ཏེ། དོན་ལས་སྐྱེས་པའི་ཕྱིར་ཞེ་ན། དེ་ལྟར་མྱོང་བ་དབང་ཤེས་ལའང་ཆོས་ཅན། དོན་གྱི་རྣམ་ལྡན་དེར་འགྱུར་ཏེ། དོན་ལས་སྐྱེས་པའི་ཕྱིར། î ཞེས་གསུངས་སོ།། གལ་ཏེ་རྣམ་པ་དེ་ཕྱི་རོལ་རང་མཚན་ཡིན་ནོ་ཞེ་ན།
བཤད་པ། རྣམ་པ་དེ་ནི་དོན་གྱིས་མིན། ། གསལ་བའི་རྣམ་པས་དབེན་ཕྱིར་རོ།། ༣༧༥ ཞེས་སྨོས་ཏེ། དྲན་ཤེས་ཀྱི་རྣམ་པ་དེ་ནི་ཆོས་ཅན། གཟུང་དོན་གྱིས་གཏད་པ་མིན་ཏེ། གསལ་བའི་རྣམ་པས་དབེན་པའི་ཕྱིར་རོ།། ལྔ་པ་རྣམ་པ་དེ་བློ་ལས་ཐ་དད་དུ་འདོད་པ་དགག་པ་ལ་གཉིས། ཐལ་བ་དགོད། དེའི་ལན་དགག་པའོ། །
དང་པོ་ནི། རྣམ་པ་དེ་ནི་ཐ་དད་ན། ། གཞན་གྱིས་དེ་བཞིན་རྟོགས་པར་འགྱུར།། བདག་ལ་རྟག་ཏུ་འབྲེལ་ཡིན་ན། ། བརྗོད་ཀྱང་རྟོགས་པར་མི་འགྱུར་རོ།། ༣༧༦ ཞེས་སྨོས་ཏེ། གལ་ཏེ་དྲན་ཤེས་ལས་རྣམ་པ་དེ་ཐ་དད་དོ་ཞེ་ན། དྲན་ཤེས་ལ་སྣང་བའི་རྣམ་པ་དེ་ནི་ཆོས་ཅན། མཐོང་རུང་གི་ཡུལ་དེ་ན་གནས་པའི་གང་ཟག་གཞན་གྱིས་ཀྱང་རང་གི་དྲན་པ་ལ་རྣམ་པ་སྣང་ནས་རྟོགས་པ་དེ་བཞིན་དུ་བརྗོད་པ་ལ་མ་བལྟོས་པར་རྟོགས་པར་འགྱུར་བར་ཐལ། རང་གི་དྲན་པ་ལ་རྣམ་པ་སྣང་བ་ལྟར་གཞན་ལའང་སྣང་རུང་ཤེས་པ་ལས་ཐ་དད་པའི་དོན་ཡིན་པའི་ཕྱིར།
གལ་ཏེ་ཤེས་པ་ལས་ཐ་དད་པའི་དོན་ཡིན་ན་ཡང་གཞན་གྱིས་མི་རྟོགས་ཏེ། བདག་ལ་རྟག་ཏུ་འབྲེལ་བའི་ཕྱིར་ཞེ་ན། གཟུགས་ཀྱི་རྣམ་པ་ཆོས་ཅན། བརྗོད་ཀྱང་གཞན་གྱིས་རྟོགས་པར་མི་འགྱུར་བར་ཐལ། བདག་ལ་རྟག་ཏུ་འབྲེལ་བ་ཡིན་པས་གཞན་གྱིས་རྟོགས་པ་མི་སྲིད་པའི་ཕྱིར།
གཉིས་པ་དེའི་ལན་དགག་པ་ནི། གལ་ཏེ་རྣམ་པ་འདི་བརྗོད་པའི་ཚེ་གཞན་གྱིས་རྟོགས་ཏེ། འཆད་པ་པོས་རང་ཡུལ་བརྗོད་པ་དེ་ཉན་པ་པོས་ཀྱང་རང་ཡུལ་དུ་འབྲེལ་བ་གོ་བའི་ཕྱིར་ཞེ་ན། རེ་རེ་དག་དང་འབྲེལ་ན་ནི། ། མཚམས་སྦྱོར་བར་ནི་མི་འགྱུར་རོ། །
དོན་ གཅིག་མངོན་ཞེན་བདག་ཉིད་ཅན། ། འཆད་པོ་ཉན་པོའི་སེམས་དག་གི། ༣༧༧ ཞེས་སྨོས་ཏེ། བུམ་པའི་དོན་གཅིག་ལ་མངོན་པར་ཞེན་པའི་བདག་ཉིད་ཅན་གྱི་འཆད་པ་པོ་དང་ཉན་པ་པོའི་སེམས་དག་གི་ནི་ཆོས་ཅན། བུམ་པ་གོ་བ་མཚམས་སྦྱོར་བར་ནི་མི་འགྱུར་བར་ཐལ། འཆད་པ་པོ་དང་ཉན་པ་པོ་སོ་སོ་རེ་རེ་དག་གི་བློ་དང་འབྲེལ་བའི་ཐ་དད་ཡིན་པའི་ཕྱིར་ནའོ།། གཉིས་པོ་འདྲ་བ་ལས་གཅིག་ཏུ་ཐ་སྙད་བྱེད་དོ་ཞེ་ན། བཤད་པ། གལ་ཏེ་འདྲ་ལས་དེ་གཅིག་པར། ། ཐ་སྙད་ཡོད་ན་དེར་སྣང་མིན།།
ཐ་དད་བདག་ཉིད་ཇི་ལྟར་གཟུང༌། ། དེ་ཚེ་བློ་དོན་མེད་ཅན་འགྱུར།། ༣༧༨ ཞེས་སྨོས་ཏེ། གལ་ཏེ་འཆད་ཉན་བྱེད་པའི་ཡུལ་དེ་རང་རང་དང་འབྲེལ་བ་དང་སོ་སོ་ཡིན་ཀྱང་དེ་གཉིས་འདྲ་བ་ལས་གཅིག་པའི་ཐ་སྙད་ཡོད་ན་ཉན་པའི་བློ་ཆོས་ཅན། འཆད་པོའི་བློ་ཡུལ་ལས་ཐ་དད་པའི་བདག་ཉིད་དེ་འདྲ་བ་ལས་གཅིག་ཏུ་ཇི་ལྟར་གཟུང་སྟེ་མ་བཟུང་བར་ཐལ།

འདྲ་ཡུལ་འཆད་པོའི་ཡུལ་དེ་སྣང་བ་མ་ཡིན་པའི་ཕྱིར་ཞེས་རྒྱན་གྱིའོ།། ཡང་ན་རང་དང་རྟག་ཏུ་འབྲེལ་ཀྱང་འདྲ་བ་ལས་གཅིག་ཏུ་མངོན་པར་ཞེན་པ་ཡིན་དུ་ཆུག་མོད། འཆད་པ་པོ་དང་ཉན་པ་པོའི་སེམས་དེ་ཆོས་ཅན། དོན་ཐ་དད་པ་མི་འདྲ་བའི་བདག་ཉིད་དེ་སྣང་ནས་ཇི་ལྟར་གཟུང་སྟེ་མ་གཟུང་བར་ཐལ། དོན་དེར་ཐ་དད་པར་སྣང་བ་མིན་ནས་འདྲ་བ་ལས་གཅིག་ཏུ་སྣང་བའི་ཕྱིར། ངེད་ཤེས་པའི་རྣམ་པ་ལ་ནི་དེ་ལྟར་ཡང་འགལ་བ་མེད་པ་ཡིན་ནོ་ཞེས་ལྷ་དབང་བློས་གསུངས་སོ། ། དོན་དེ་ཐ་དད་མེད་པར་སྣང་བ་དེའི་ཚེ་འཆད་པོ་དང་ཉན་པོའི་བློ་ཆོས་ཅན། གཟུང་དོན་མེད་པ་ཅན་དུ་འགྱུར་ཏེ། ཐ་དད་ལ་གཅིག་ཏུ་འཛིན་པའི་འཁྲུལ་ཤེས་ཡིན་པའི་ཕྱིར། གསུམ་པ་དོན་གྱི་སྒོ་ནས་དོན་མྱོང་ཚུལ་གཉིས་སུ་བསྒྲུབ་པ་ལ་གཉིས། ཤེས་པ་དོན་གྱི་རྣམ་ལྡན་དུ་གྲུབ་པ།
དེ་ལ་རྩོད་པ་སྤང་བའོ། ། དང་པོ་ནི། ཉམས་མྱོང་རྣམ་ཤེས་དེ་ཡང་ནི། ། ཆ་གཉིས་ལ་ནི་བརྟེན་གྱུར་པ།། རྣམ་པ་གཅིག་གིས་ཁྱད་པར་ཅན། ། དེ་ཤེས་པ་ཡིས་དམིགས་པར་འགྱུར།། ༣༧༩ གཞན་དུ་དེ་རྣམ་ཅན་མིན་ན། ། ཇི་ལྟར་ཤེས་པ་གནས་པར་འགྱུར།། ཞེས་སྨོས་ཏེ། ཉམས་མྱོང་རྣམ་ཤེས་སྔ་མ་དེ་ཡང་ནི་ཆོས་ཅན།
རྣམ་པ་ཆ་གཉིས་སུ་གྲུབ་པ་ལ་ནི་བརྟེན་པར་གྱུར་པར་རང་ལས་རྣམ་པ་གཅིག་གིས་ཁྱད་པར་ཅན་དུ་གྱུར་པ་དེ་ཤེས་པ་ཡིས་དམིགས་པར་འགྱུར་བ་ཡིན་ཏེ། དམིགས་པ་ལས་གཞན་དུ་ཡུལ་གྱི་རྣམ་པ་ཅན་མིན་ན་ཇི་ལྟར་ཤེས་པ་སྔ་ཕྱི་ཐ་དད་དུ་གནས་པར་འགྱུར་ཏེ། གཅིག་ཏུ་ཐལ་བའི་ཕྱིར་རོ། ། ཡང་སྒྲ་ནི་དྲན་པ་རྣམ་ལྡན་ཡིན་པར་མ་ཟད་ཉམས་མྱོང་ཡང་ཞེས་རྒྱན་གྱྀའོ།། ལྷ་དབང་བློས། ìཉམས་སུ་མྱོང་བའི་རྣམ་ཤེས་ནི་ཉེ་བར་མཚོན་པ་ཙམ་སྟེ་དཔྱོད་པའི་ཤེས་པའང་རྣམ་ལྡན་ཡིན་ནོ།། î ཞེས་གསུང༌། དེས་ན་གདོན་མི་ཟ་བར་རྣམ་པ་འདོད་དགོས་ཏེ། འདི་ལྟར་ཕྱི་མ་ཕྱི་མ་ཡི། ། ཤེས་པ་རྣམ་གཅིག་ལྷག་པ་ཉིད།།
༣༨༠ དོན་གྱི་ངོ་བོར་རྣམ་གཉིས་དང༌། ། བདག་གི་རྣམ་པ་འགའ་ཞིག་ཏུ།། གཉིས་པ་དེ་ནི་གསུམ་པ་ཡི། ། ཤེས་པ་ཡིས་ནི་རྟོགས་པར་འགྱུར།། ༣༨༡ ཞེས་སྨོས་ཏེ། རྒྱུ་མཚན་འདི་ལྟར་སྔོན་པོར་སྣང་བའི་ཚེ་ཕྱི་མ་ཕྱི་མའི་ཤེས་པ་ནི་སྔ་མ་སྔ་མའི་ཤེས་པ་ལས་རྣམ་པ་གཅིག་གིས་ལྷག་པ་ཉིད་ཡིན་ཏེ། སྔོར་སྣང་དབང་ཤེས་ལ་དོན་གྱི་རྣམ་པའི་ངོ་བོར་སྣང་བས་གཟུང་བ་དང་འཛིན་པ་གཉིས་དང༌། སྔོན་སྣང་གི་ཤེས་པ་དྲན་པའི་ཤེས་པ་གཉིས་པ་དེ་ནི་བདག་གིས་རྣམ་པ་དང་བཅས་པར་གསུམ་པའི་ཤེས་པ་ཡིས་ནི་སྐབས་འགའ་ཞིག་ཏུ་རྟོགས་པར་འགྱུར་བའི་ཕྱིར་རོ། ། དེ་ཡང་ཇི་སྲིད་བརྩི་བ་དང་དྲན་པར་ནུས་ཀྱི་བར་དུ་སྔ་མ་སྔ་མ་ལས་ཕྱི་མ་ཕྱི་མ་རང་རང་གི་རྣམ་པ་རེ་རེས་ལྷག་པར་འགྱུར་རོ། ། དེ་ལྟར་ན་ཚུལ་གཉིས་དང་གསུམ་ལ་སོགས་པ་ནི་བཏགས་པས་ཡིན་གྱི།
རྫས་ཀྱི་ནི་མ་ཡིན་ནོ།། གཉིས་པ་རྩོད་པ་སྤང་བ་ལ་གསུམ། དོན་གྱི་འབྲས་བུ་ཡིན་པས་དྲན་པ་མི་འཐད། རྣམ་ལྡན་ཡིན་ན་དྲན་པ་འཐད། དོན་བསྡུ་བའོ། ། དང་པོ་ནི། གཞན་དག་ན་རེ། དོན་འབྲས་ཉིད་ཀྱིས་ཤེས་དྲན་ན། ། དོན་དྲན་ཕྱིར་ན་འཁྲུལ་བ་ཡིས།། གལ་ཏེ་བསྲེ་ན་་་་་་་་་་་་་་་་་་་་་་་་་༌།།
ཞེས་སྨོས་ཏེ། གལ་ཏེ་རྩ་བར་གཏན་ཚིགས་མ་ངེས་ཏེ། མིག་ཤེས་དོན་གྱི་འབྲས་བུ་ཡིན་པ་ཉིད་ཀྱིས་མིག་ཤེས་དྲན་ན་དོན་ཡང་དྲན་དགོས་པའི་ཕྱིར་ན། ཤེས་པ་ཕྱི་མ་འཁྲུལ་བ་ཡིས་དོན་དང་ཤེས་པ་ལྷན་ཅིག་ཏུ་དྲན་པས་དོན་ཤེས་གཉིས་བསྲེས་ནས་མིག་ཤེས་དོན་གྱི་རྣམ་ལྡན་ཡིན་ཅེས་དྲན་པ་ཡིན་གྱི། རྣམ་པ་མེད་དོ་ཞེ་ན། བཤད་པ། ་་་་་་་་་་་ སྣང་བ་དང༌། ། ཡིད་བྱེད་ལ་ཡང་དེར་འགྱུར་རོ།། ༣༨༢ དེ་བཞིན་འབྲས་བུ་ཐམས་ཅད་ཀྱང༌། ། རྒྱུ་དང་ལྷན་ཅིག་འཛིན་པར་འགྱུར།།
དེ་ཕྱིར་རྫ་མཁན་ལ་སོགས་པ། ། མེད་པར་བུམ་པ་དྲན་མི་འགྱུར།། ༣༨༣ ཞེས་སྨོས་ཏེ། མིག་ཤེས་དྲན་པའི་བློ་ཆོས་ཅན། མིག་ཤེས་དྲན་པ་ན་དེའི་སྣང་བ་དང་ཡིད་བྱེད་ལ་ཡང་དོན་གྱི་རྣམ་ལྡན་ཡིན་ཅེས་དྲན་པ་སྐྱེ་བ་དེར་འགྱུར་བར་ཐལ། དེའི་འབྲས་བུ་ཡིན་པའི་ཕྱིར། དེ་བཞིན་འབྲས་བུ་ཐམས་ཅད་ཀྱང་རྒྱུ་དང་ལྷན་ཅིག་ཏུ་འཛིན་དགོས་པ་དེའི་ཕྱིར། རྫ་མཁན་དང་འཁོར་ལོ་ལ་སོགས་པ་དྲན་པ་མེད་པར་བུམ་པ་དྲན་པ་མི་སྲིད་པར་ཡང་འགྱུར་རོ།། གཉིས་པ་རྣམ་ལྡན་ཡིན་ན་དྲན་པར་འཐད་པ་ནི། གལ་ཏེ་སྣང་བ་ལ་སོགས་པ་རྒྱུར་མཚུངས་ཀྱང་མིག་ཤེས་གཟུགས་ཀྱི་རྣམ་ལྡན་དུ་དྲན་ཏེ།
མིག་ཤེས་ལ་གཟུགས་ཀྱིས་བྱས་པའི་མྱོང་བའི་ཁྱད་པར་ཡོད་པའི་ཕྱིར་ཞེ་ན། ཁྱད་པར་གང་ལས་ཤེས་པ་ནི། ། དོན་དང་འདྲ་བ་བསྟེན་པ་དེ།། འདྲ་བ་ལས་གཞན་ཅིར་འགྱུར་ཏེ། ། མཚེ་མ་སོགས་ལ་མཐོང་ཕྱིར་རོ།། ༣༨༤ ཞེས་སྨོས་ཏེ། གཟུགས་ཀྱིས་བྱས་པའི་ཁྱད་པར་གང་ལས་མིག་གི་ཤེས་པ་ནི་དོན་གཟུགས་དང་གཅིག་ཏུ་འདྲ་བ་བསྟེན་པའི་ཁྱད་པར་དེ་ཆོས་ཅན། གཟུགས་དང་འདྲ་བ་ལས་གཞན་ཅིར་འགྱུར་ཏེ། དོན་དང་ཤེས་པ་གཅིག་ཏུ་འཁྲུལ་བར་བྱེད་པ་པོ་ཡིན་པའི་ཕྱིར་རོ། ། དཔེར་ན་མཚེ་མ་སྒོ་ང་ལ་སོགས་པ་ལ་འདྲ་བ་ལས་གཅིག་ཏུ་འཁྲུལ་བ་མཐོང་བའི་ཕྱིར་རོ།།
གསུམ་པ་དོན་བསྡུ་བ་ནི། དང་པོ་རང་བཞིན་གཉིས་མིན་ན། ། གཉིས་པའི་རང་བཞིན་གཅིག་ལ་ནི།། རྣམ་གནོན་ངེས་པར་འཛིན་པ་ཡི། ། སེམས་ཀྱིས་འབྱེད་པར་འགྱུར་མ་ཡིན།། ༣༨༥ དེ་ཕྱིར་སྔོ་སོགས་ངོ་བོ་རུ། ། མདུན་ན་གནས་པར་གྱུར་པའི་བློ། ། དོན་བསྲེ་བ་དང་འབྲེལ་བ་ཅན། ། བློ་གཉིས་པས་ནི་དམིགས་པར་འགྱུར།། ༣༨༦ ཞེས་སྨོས་ཏེ།
སྔོ་སོགས་ཀྱི་ངོ་བོའི་རྣམ་པ་མདུན་ན་སྟེ་མངོན་སུམ་དུ་གནས་པར་གྱུར་པའི་སྔོར་སྣང་དབང་བློ་དེ་དོན་བསྲེ་བ་དང་འབྲེལ་བ་ཅན་ཏེ་སྔོན་པོའི་རྣམ་ལྡན་དུ་དབང་ཤེས་དྲན་པའི་བློ་གཉིས་པས་དམིགས་པར་འགྱུར་ཏེ། སྔོར་སྣང་གི་དབང་ཤེས་དང་པོའི་རང་བཞིན་དེ་རྣམ་པའི་ཚུལ་གཉིས་པ་ཅན་མ་ཡིན་པར་མྱོང་བ་གཅིག་ཏུ་གནས་ན་དེ་དྲན་པའི་ཤེས་པ་གཉིས་པའི་རང་བཞིན་ཀྱང་མྱོང་བ་གཅིག་ལ་ནི་རྣམ་པར་གནས་དགོས་ལ། དེ་ཡིན་ན་དབང་ཤེས་དྲན་ཤེས་གཉིས་ཐ་དད་དུ་ངེས་པར་འཛིན་པའི་གསུམ་པའི་སེམས་ཀྱིས་དང་པོའི་དབང་ཤེས་དང་དེ་འཛིན་པའི་དྲན་ཤེས་གཉིས་ཐ་དད་དུ་འབྱེད་པར་འགྱུར་བ་མ་ཡིན་དགོས་པ་དེའི་ཕྱིར། དེ་ལྟར་མ་ཡིན་ན། གཞན་དུ་དང་པོ་གཅིག་པུ་ཉིད། ། དོན་ལས་བྱུང་ཕྱིར་འབྲེལ་འགྱུར་གྱི།། སྔ་མའི་དོན་དང་འབྲེལ་མཐོང་མེད། ། ཤེས་པ་ཕྱི་མ་ཕྱི་མ་ཡིན།། ༣༨༧ ཅེས་སྨོས་ཏེ། དེ་ལས་གཞན་དུ་དབང་ཤེས་དོན་གྱི་འབྲས་བུ་ཡིན་པའི་རྒྱུ་མཚན་གྱིས་འགྱུར་ན།
སྔོར་སྣང་དབང་ཤེས་དང་པོ་གཅིག་པུ་ཉིད་དོན་ལས་བྱུང་བའི་ཕྱིར་དེ་གཅིག་པུ་དོན་དང་འབྲེལ་བའི་རྣམ་ལྡན་དུ་དྲན་པར་འགྱུར་གྱི། ཤེས་པ་ཕྱི་མ་སྔོར་འཛིན་གྱི་དྲན་ཤེས་ཕྱི་མ་དེ་ཡང་དྲན་པའི་ཤེས་པ་དེ་ཡང་ཆོས་ཅན། སྔོར་སྣང་དབང་ཤེས་སྔ་མའི་དོན་སྔོན་པོའི་རྣམ་པ་དང་འབྲེལ་བར་མཐོང་བ་དང་དྲན་པ་མེད་པར་ཐལ། དེའི་དངོས་འབྲས་མ་ཡིན་ཅིང་སྔོན་པོའི་རྣམ་པ་ཅན་ཡང་ཡུལ་དུ་བྱས་པ་མིན་པའི་ཕྱིར། སློབ་དཔོན་གྱིས་ཀྱང༌། ìཤེས་པ་ཕྱི་མའི་ཕྱི་མ་ལ་སྔ་མ་སྔ་མའི་ཡུལ་སྣང་བར་ཡང་མི་འགྱུར་ཏེ། དེ་ནི་དེའི་ཡུལ་མ་ཡིན་པའི་ཕྱིར། î ཞེས་གསུངས་པ་ཡང་དེ་ཡིན་ནོ།། གཉིས་པ་ཕྱི་དོན་བཀག་ཀྱང་ཤེས་པ་རྣམ་བཅས་སུ་གྲུབ་པ་ལ་གསུམ། གཏན་ཚིགས་དགོད།
ཚུལ་བསྒྲུབ། རྩོད་པ་སྤང་བའོ། ། དང་པོ་ནི། ངེས་པར་བློ་དང་ལྷན་ཅིག་ཏུ། ། གཅིག་ཅར་དུ་ནི་མྱོང་གྱུར་པའི།། ཡུལ་ནི་དེ་ལས་གཞན་ཉིད་དུ། ། རྣམ་གང་གིས་ན་འགྲུབ་པར་འགྱུར།། ༣༨༨ ཞེས་སྨོས་ཏེ། ཡུལ་སྔོན་པོ་ནི་ཆོས་ཅན། སྔོར་སྣང་དབང་ཤེས་དེ་ལས་གཞན་ཉིད་དུ་རིགས་པའི་རྣམ་པ་གང་གིས་ན་འགྲུབ་པར་འགྱུར་ཏེ།
ངེས་པར་སྔོར་སྣང་དབང་བློ་དང་ལྷན་ཅིག་ཏུ་གཅིག་ཅར་དུ་ནི་མྱོང་བར་འགྱུར་བའི་ཕྱིར་ཞེས་རྒྱན་གྱིས་སོ།། ལྷ་དབང་བློས། ìཡུལ་སྔོན་པོར་སྣང་བ་ནི་སྔོར་སྣང་དབང་ཤེས་དེ་ལས་ཤེས། î གསུང་ངོ༌། ། དེས་ན་རྒྱན་གྱི་དོན་ནི་ཉིད་དང༌། ལྷས་རྣམ་པ་ཤེས་པ་དང་གཅིག་ཏུ་བསྒྲུབ་པ་ཡིན་ལ། རྣམ་གང་གིས་ན་ཞེས་པ་ལ། ལྷ་དབང་བློས། ìརྣམ་པ་དེ་རྒྱུ་མཚན་གང་གིས་ན་འགྲུབ་པར་འགྱུར་རོ།། î ཞེས་སོ།།
གཉིས་པ་ཚུལ་བསྒྲུབ་པ་ནི། རྣམ་ཤེས་འཁྲུལ་བས་ཟླ་བ་གཉིས། ། མེད་པར་ཐ་དད་མཐོང་བ་བཞིན།། སྔོ་སེར་ཐ་དད་དག་ལ་ནི། ། མྱོང་བའི་ངེས་པ་ཡོད་མ་ཡིན།། ༣༨༩ ཅེས་སྨོས་ཏེ། སྔོ་སོགས་ཤེས་པ་ལས་ཐ་དད་དུ་སྣང་བ་ནི་འཁྲུལ་བ་ཡིན་པའི་ཕྱིར། སྔོན་པོ་དང་དེ་བློ་རྫས་གཅིག་ཡིན་ཏེ། དཔེར་ན་རྣམ་ཤེས་འཁྲུལ་བས་ཟླ་བ་གཉིས་མེད་པར་ཡང་ཐ་དད་དུ་མཐོང་བ་བཞིན་ནོ་ཞེས་རྗེས་འགྲོ་དང༌། སྔོ་སེར་ཐ་དད་པ་དག་ལ་ནི་ལྷན་ཅིག་ཏུ་མྱོང་བའི་ངེས་པ་ཡོད་པ་མིན་ཏེ།
རྫས་ཐ་དད་པའི་ཕྱིར་རོ་ཞེས་ལྡོག་པའི་ཚུལ་ལོ། ། འདི་རྒྱན་དང་ལྷ་དབང་བློ་གཉིས་ཀས་ལྷན་ཅིག་དམིགས་ངེས་ཀྱིས་དོན་རྫས་གཅིག་ཏུ་དམིགས་པ་ལ་བཞེད་པར་སྣང་ངོ༌།། དེ་ལྟར་རྗེས་སུ་འགྲོ་ལྡོག་གྲུབ་ནས་ཕྱོགས་ཆོས་ནི། མྱོང་བ་མེད་པར་དོན་འགའ་འམ། ། དོན་མེད་པ་ཡི་མྱོང་བ་ཡང༌།། མྱོང་བར་འགྱུར་བ་མ་མཐོང་བ། ། དེས་ན་དེ་དག་ཐ་དད་མིན།། ༣༩༠ དེ་ཕྱིར་ཤེས་དུས་སྣང་བ་ཡི། ། དོན་ནི་ཤེས་ལས་གཞན་མིན་པ།། བཟློག་པ་རབ་ཏུ་དཀའ་བ་ཉིད།།
ཅེས་སྨོས་ཏེ། སྔོར་སྣང་དབང་ཤེས་མྱོང་བ་མེད་པར་དོན་སྔོན་པོ་འགའ་ཞིག་མྱོང་བའམ། དོན་སྔོན་པོ་མྱོང་བ་མེད་པའི་མྱོང་བ་སྔོར་སྣང་དབང་ཤེས་དེ་ཡང་མྱོང་བར་འགྱུར་བ་མ་མཐོང་བ་དེས་ན་སྔོན་པོ་དང་སྔོར་སྣང་དབང་ཤེས་དེ་དག་རྫས་ཐ་དད་པ་མ་ཡིན་ནོ། ། དེ་ལྟར་ན་གཏན་ཚིགས་དེ་ཚུལ་གསུམ་ཚང་བ་དེའི་ཕྱིར་སྔོར་སྣང་དབང་ཤེས་ལ་རང་དུས་སུ་སྣང་བའི་དོན་སྔོན་པོ་ནི་སྔོར་སྣང་དབང་ཤེས་ལས་གཞན་མིན་པ་ལས་བཟློག་པར་རབ་ཏུ་དཀའ་བ་ཉིད་དུ་གནས་པ་ཡིན་ནོ་ཞེས་རྒྱན་གྱིའོ།། གསུམ་པ་རྩོད་པ་སྤང་བ་ལ་བཞི། ཕྱི་དོན་ཡོད་པའི་སྒྲུབ་བྱེད་དགག ། ཕྱི་དོན་མེད་པ་ལ་གནོད་བྱེད་སྤང༌། ཕྱི་དོན་མེད་ན་འབྲས་རྟགས་མི་སྲིད་པ་སྤང༌། དོན་བསྡུ་བའོ། ། དང་པོ་ནི།
རྒྱུ་གཞན་དག་ནི་ཡོད་ན་ཡང༌།། ༣༩༡ དབང་པོའི་བློ་རྣམས་མེད་པའི་ཕྱིར། ། ཐ་དད་རྒྱུ་ནི་རྗེས་དཔོག་འགྱུར།། ཞེས་སྨོས་ཏེ། དོན་སྨྲ་བ་དག་ན་རེ། དབང་ཤེས་ཀྱི་རྒྱུ་གཞན་དབང་ཡིད་དག་ནི་ཡོད་ན་ཡང་ཕྱི་རོལ་གྱི་དོན་མེད་ན་འབྲས་བུ་དབང་པོའི་བློ་རྣམས་སྐྱེ་བ་མེད་པའི་ཕྱིར། དབང་ཡིད་ལས་ཐ་དད་པའི་རྒྱུ་ཕྱི་རོལ་གྱི་དོན་ནི་རྗེས་སུ་དཔོག་པར་འགྱུར་རོ་ཞེ་ན། བཤད་པ། གལ་ཏེ་མཚུངས་པ་དེ་མ་ཐག ། རྐྱེན་ལས་ངེས་པར་མི་སྨྲ་ནའོ།།
༣༩༢ ཞེས་སྨོས་ཏེ། དབང་ཤེས་ཕྱི་རོལ་ལ་བརྟེན་པ་ནི་མིན་ཏེ། གལ་ཏེ་དབང་ཤེས་དེ་རང་གི་མཚུངས་པ་དེ་མ་ཐག་རྐྱེན་གྱི་སྟེང་གི་བག་ཆགས་སད་པ་ལས་ངེས་པར་སྐྱེ་བར་མི་སྨྲ་ན་དེར་འགྱུར་མོད་ཀྱང་བག་ཆགས་དེ་ལས་སྐྱེ་བར་སྨྲ་བའི་ཕྱིར་རོ།། གཉིས་པ་ཕྱི་དོན་མེད་པ་ལ་གནོད་བྱེད་སྤང་བ་ནི། ས་བོན་ལས་ནི་མྱུག་སྐྱེ་དང༌། ། དུ་བ་ལས་མེ་གྲུབ་པ་ཞེས།། དེ་འདྲ་ཕྱི་རོལ་དོན་བརྟེན་ཅན།། ཞེས་སྨོས་ཏེ། གལ་ཏེ་ཕྱི་དོན་མེད་ན་རྒྱུ་འབྲས་དང་འབྲས་རྟགས་ཀྱི་རྣམ་གཞག་ཐམས་ཅད་ནུབ་པར་འགྱུར་ཏེ། ས་བོན་ལས་ནི་མྱུ་གུ་སྐྱེ་བ་དང་དུ་བ་ལས་མེ་ཡོད་པར་གྲུབ་པ་ཞེས་བྱ་བ་དེ་འདྲ་བ་ཕྱི་རོལ་གྱི་དོན་ལ་བརྟེན་པ་ཅན་ཡིན་ལ།
ཁྱེད་ལ་དེ་འདྲ་མེད་པའི་ཕྱིར་རོ་ཞེ་ན། བཤད་པ། བྱེད་པོ་ཤེས་བྱེད་གནས་པ་གང༌།། ༣༩༣ དེ་ཡང་གལ་ཏེ་དེའི་ངོ་བོར། ། སྣང་བ་དེ་ལྟར་ངེས་འབྲེལ་བའི།། བློ་ལ་བརྟེན་ནས་རྟོག་བྱེད་པ། ། འགལ་བ་དག་ནི་ཅི་ཞིག་ཡོད།། ༣༩༤ ཅེས་སྨོས་ཏེ། ས་བོན་མྱུ་གུའི་བྱེད་པ་པོ་དང་དུ་བ་མེའི་ཤེས་བྱེད་དུ་གནས་པ་གང་ཡིན་པ་དེ་ཡང་ཆོས་ཅན། རྒྱུ་འབྲས་དང་ཤེས་བྱེད་དུ་བཞག་པ་ལ་འགལ་བ་དག་ནི་ཅི་ཞིག་ཡོད་དེ།
རྒྱུ་འབྲས་དང་ཤེས་བྱེད་དེའི་ངོ་བོར་སྣང་བ་དེ་ལྟར་ངེས་པར་འབྲེལ་བའི་བློ་ལ་བརྟེན་ནས་རྟོག་པར་བྱེད་པས་ན་ཕྱི་རོལ་གྱི་དོན་ལ་བརྟེན་མི་དགོས་པའི་ཕྱིར་རོ། ། དེས་ན་མྱུ་གུར་སྣང་བ་ནི་ས་བོན་དུ་སྣང་བ་ཙམ་ལ་ངེས་པར་འབྲེལ་ཞིང་སྐྱེ་བའི་ཕྱིར། རྒྱུ་འབྲས་ལ་སོགས་པར་རུང་གི ཕྱི་རོལ་གྱི་དོན་ལས་ནི་མ་ཡིན་ཏེ། དོན་ནི་ནམ་ཡང་མ་མཐོང་བའི་ཕྱིར་རོ་ཞེས་བྱ་བར་དགོངས་སོ།། གསུམ་པ་ཕྱི་དོན་མེད་ན་འབྲས་རྟགས་མི་སྲིད་པ་སྤང་བ་ནི། དུ་བ་མེས་བསྐྱེད་འགྱུར་བ་མིན། ། དེ་ཕྱིར་འབྲས་ལས་རྒྱུ་རྟོགས་མིན།། དེ་རྒྱུ་དག་ནི་ཡིན་ན་ཡང༌། ། གང་ལས་ངེས་པར་རྟོགས་པར་འགྱུར།།
༣༩༥ ཞེས་སྨོས་ཏེ། གཞན་དག་ན་རེ། འབྲས་བུ་དུར་སྣང་ལས་རྒྱུ་མེ་རྟོགས་པ་མིན་པར་ཐལ། དུ་བར་སྣང་བའི་བློ་མེར་སྣང་བའི་བློས་བསྐྱེད་པར་འགྱུར་བ་མིན་པ་དེའི་ཕྱིར་ཏེ་དུར་སྣང་སྔར་བྱུང་ཞིང༌། མེར་སྣང་ཕྱིས་འབྱུང་བའི་ཕྱིར་རོ། ། མེ་སྣང་དེ་དུར་སྣང་གི་བག་ཆགས་སད་བྱེད་ཡིན་པས་དུར་སྣང་གི་རྒྱུ་ཡིན་ན་དུར་སྣང་ཡང་མེར་སྣང་གི་བག་ཆགས་སད་བྱེད་ཡིན་པས་མེར་སྣང་གི་རྒྱུར་འགྱུར་ལ། དུར་སྣང་དེ་མེར་སྣང་དེའི་རྒྱུ་དག་ནི་ཡིན་ན་ཡང་དུར་སྣང་གང་ལས་མེར་སྣང་ངེས་པར་རྟོགས་པར་འགྱུར་ཏེ། རྒྱུས་འབྲས་བུ་ལ་མ་ཁྱབ་པའི་ཕྱིར་རོ་ཞེ་ན། བཤད་པ། དེ་ལའང་དུ་བར་སྣང་བའི་བློས། །
བག་ཆགས་གསལ་བར་སད་པ་ཅན།། མེར་སྣང་བ་ཡི་བློ་ཉིད་དེ། ། རྟོགས་འགྱུར་མེ་ཉིད་མ་ཡིན་ནོ།། ༣༩༦ ཞེས་སྨོས་ཏེ། མེ་སྒྲུབ་པར་བྱེད་པ་དེ་ལའང་དུ་བར་སྣང་བའི་བློ་ཆོས་ཅན། ཕྱི་རོལ་གྱི་མེའམ་ད་ལྟར་བའི་མེ་ཉིད་བསྒྲུབ་པ་མ་ཡིན་ནོ། ། ཅིའི་ཕྱིར་ཞེ་ན། ལར་སྣང་བའི་སྟེང་དུ་མེའི་བག་ཆགས་སྒྲུབ་སྟོབས་ཀྱིས་མ་འོངས་པ་ན་མེའི་བག་ཆགས་གསལ་བར་སད་པ་ཅན་གྱི་མེར་སྣང་བའི་བློ་ཉིད་ནི་རྟོགས་པར་འགྱུར་བའི་ཕྱིར་རོ། ། ཤཱཀྱ་བློས། ìཕྱི་རོལ་གྱི་མེ་ཉིད་ནི་དཔོག་པ་མ་ཡིན་ནོ།།
î ཞེས་སོ།། གལ་ཏེ་དུར་སྣང་གི་བློ་དུ་བའི་བག་ཆགས་ཀྱིས་བསྐྱེད་པས་མེའི་བག་ཆགས་ལས་སྐྱེ་བར་མི་རིགས་ཤེ་ན། བཤད་པ། སེམས་རྒྱུད་དེར་རུང་བག་ཆགས་ཀྱི། ། སྙིང་པོ་ཅན་ཉིད་དུ་བར་ནི།། སྣང་བའི་བློ་དག་གསལ་བྱེད་པ། ། དེས་ན་མེ་ལས་དུ་བ་ཡིན།། ༣༩༧ ཅེས་སྨོས་ཏེ། དུ་བས་མེ་བསྒྲུབ་པ་ན་ཆོས་ཅན། མེ་ལས་དུ་བ་སྐྱེ་བ་ཡིན་ཅེས་བརྗོད་དེ།
སེམས་རྒྱུད་མེ་དེར་སྣང་དུ་རུང་བའི་བག་ཆགས་ཀྱི་སྙིང་པོ་ཅན་ཉིད་ཀྱིས་དུ་བར་སྣང་བའི་བློ་དག་བསལ་བར་བྱེད་པ་དེས་ནའོ། ། དེ་ཡང་མེ་ཡི་བག་ཆགས་ཀྱིས་དུ་བའི་རྐྱེན་དང་མེའི་ཉེར་ལེན་བྱས་ལ། དུ་བའི་བག་ཆགས་ཀྱིས་དུ་བའི་ཉེར་ལེན་དང་མེའི་རྐྱེན་བྱས་པའི་ཚུལ་གྱིས་སྐྱེས་སོ། ། ཚད་མའང་མ་དཔྱད་པ་ན་ད་ལྟ་བ་དང༌། ཅུང་ཟད་དཔྱད་པ་ན་མ་འོངས་པ་ཡིན་ལ། ལེགས་པར་དཔྱད་ན་སྣང་ཙམ་ཡིན་ནོ་ཞེས་རྒྱན་གྱིའོ།། བཞི་པ་དོན་བསྡུ་བ་ནི། གལ་ཏེ་ཕྱི་དོན་མེད་ན་དེ་ལ་བརྟེན་ནས་བློ་ཚུལ་གཉིས་སུ་བསྒྲུབ་པར་མི་རིགས་ཤིང༌། སྣང་བ་ཙམ་དུ་སྨྲ་བར་ཡང་རིགས་སོ་ཞེ་ན། མཁས་པ་རྣམས་ལ་བརྗོད་འདི་ཡོད། །
ཕྱི་རོལ་ལ་ནི་བརྟེན་ནས་སུ།། ཚུལ་གཉིས་བརྗོད་ཡིན་དེ་ཡང་ནི། ། ལྷན་ཅིག་མྱོང་བའི་ངེས་པས་འགྲུབ།། ༣༩༨ ཅེས་སྨོས་ཏེ། དེ་ལྟར་ཕྱི་རོལ་གྱི་དོན་མེད་ཀྱང་སྣང་བ་སེམས་སུ་སྨྲ་བའི་མཁས་པ་རྣམས་ལ་རྒྱུ་འབྲས་དང་འབྲས་རྟགས་ཀྱི་རྣམ་པར་བཞག་པ་རིགས་པ་དང་མཐུན་པར་བརྗོད་པ་འདི་ཡོད་ལ། ཕྱི་རོལ་དུ་སྨྲ་བ་རྣམས་ལ་ནི་མ་ཡིན་ནོ། ། དེས་ན་ཕྱི་རོལ་གྱི་དོན་དུ་སྣང་བ་ཙམ་ལ་ནི་བརྟེན་ནས་སུ་བློ་ཚུལ་གཉིས་པར་བརྗོད་པ་ཡིན་ལ། ཕྱི་རོལ་གྱི་དོན་དུ་སྣང་བ་དེ་ཡང་ནི་ཤེས་པ་ཡིན་པར་ཤེས་པ་དེ་ཉིད་དང་ལྷན་ཅིག་ཏུ་མྱོང་བའི་ངེས་པས་འགྲུབ་བོ། ། ལྷ་དབང་བློས། ìཚུལ་གཉིས་སུ་གྲུབ།
î ཅེས་སོ།། གཉིས་པ་རྣམ་མེད་ཡིན་ན་ཧ་ཅང་ཐལ་བ་ལ་བཞི། དབང་པོའི་ཁྱད་པར་གྱིས་རྣམ་པ་ཐ་དད་མི་རུང་བར་ཐལ་བ། མར་མེ་ལ་རྨ་བྱའི་མདོངས་ཀྱི་རྣམ་པ་མི་རུང་བར་ཐལ་བ། ཉེ་རིང་གི་ཁྱད་པར་ལས་རྣམ་པ་ཐ་དད་མི་རུང་བར་ཐལ་བ། སྒྲ་སོགས་ཞིག་པའི་རྣམ་པ་མི་རུང་བར་ཐལ་བའོ། ། དང་པོ་ནི། དབང་པོའི་ཁྱད་པར་གྱིས་གསལ་དང༌། ། མི་གསལ་འདྲེན་མ་ལ་སོགས་པ།། སྣང་བ་ཐ་དད་འཛིན་པ་ཡི། །
ཤེས་པ་དོན་གཅིག་ལ་དམིགས་སོ།། ༣༩༩ དེ་དོན་ལ་དེར་སྣང་མིན་ན། ། དོན་གྱི་རང་བཞིན་གཅིག་པའི་ཕྱིར།། དེ་ཡི་དོན་ཅན་ཡིད་ཀུན་ནི། ། རང་བཞིན་གཅིག་པ་ཉིད་དུ་འགྱུར།། ༤༠༠ ཞེས་སྨོས་ཏེ། བདག་རྐྱེན་དབང་པོའི་ཁྱད་པར་གྱིས་ཡུལ་གསལ་བ་དང་མི་གསལ་བ་དང་འདྲེན་མ་ལ་སོགས་པར་སྣང་བ་ཐ་དད་དུ་འཛིན་པའི་ཤེས་པའི་དོན་བུམ་གཟུགས་གཅིག་ལ་དམིགས་པའི་ཚེ་ཤེས་པ་གསུམ་པ་དེར་སྣང་བ་མིན་པར་ཕྱི་རོལ་གྱི་བུམ་གཟུགས་སྣང་ན། དོན་བུམ་གཟུགས་དེའི་ཡུལ་ཅན་ཡིད་གསུམ་པོ་ཀུན་ནི་ཆོས་ཅན། རྣམ་པ་གསལ་མི་གསལ་དུ་མར་མི་སྣང་བར་གསལ་མི་གསལ་གང་ཡང་རུང་བའི་རང་བཞིན་གཅིག་པ་ཉིད་དུ་སྣང་བར་འགྱུར་བར་ཐལ། རྣམ་པ་མེད་པར་ཕྱི་རོལ་གྱི་དོན་གྱི་རང་བཞིན་གཅིག་ཉིད་སྣང་བའི་ཕྱིར།
སོགས་པའི་སྒྲ་ནི་ཇི་ལྟར་ཡོངས་སུ་སྣང་བའི་དོན་ལས་ཕྱིན་ཅི་ལོག་པའི་ཁ་དོག་ཏུ་སྣང་བ་འཛིན་པའི་སྣང་བ་གཟུང་ངོ༌།། གལ་ཏེ་ཤེས་པའི་རྣམ་པ་འཛིན་ནའང་རྣམ་པ་ཐ་དད་མི་རུང་བར་ཐལ། རྣམ་པ་གཅིག་ཏུ་མཚུངས་པའི་ཕྱིར་ཞེ་ན། བཤད་པ། དོན་ལ་བརྟེན་ནས་འབྱུང་འགྱུར་ཞིང༌། ། དེ་ཡི་ངོ་བོའི་རྗེས་བྱེད་པ།། དེ་ནི་གཞན་འགའ་ཞིག་ལས་ཀྱང༌། ། ཆ་འགའ་ཡིས་ནི་ཐ་དད་འགྱུར།། ༤༠༡ འདི་ལྟར་ཕ་ལ་བརྟེན་ནས་བུ། ། ཕ་དེ་ཡི་ནི་གཟུགས་ཡིན་ཀྱང༌།།
འགའ་ཞིག་ལས་ནི་ཆ་འགའ་ཡིས། ། ཐ་དད་པར་ནི་དམིགས་པ་ཡིན།། ༤༠༢ ཅེས་སྨོས་ཏེ། དོན་བུམ་པའི་གཟུགས་ལ་བརྟེན་ནས་འབྱུང་བར་འགྱུར་ཞིང༌། བུམ་གཟུགས་དེའི་ངོ་བོའམ་རྣམ་པའི་རྗེས་སུ་བྱེད་པའི་ཤེས་པ་གསུམ་པོ་དེ་ནི་ཆོས་ཅན། རྣམ་པ་ཐ་དད་པར་སྣང་བའི་རྒྱུ་གཞན་ནང་གི་བག་ཆགས་ཀྱི་ཆ་འགའ་ཞིག་ལས་ཀྱང་སྣང་ཚུལ་གྱི་ཆ་འགའ་ཡིས་ནི་རྣམ་པ་ཐ་དད་དུ་འགྱུར་ཏེ། དཔེར་ན་འདི་ལྟར་ཕ་ལ་བརྟེན་ནས་སྐྱེས་པའི་བུ་རྣམས་ཕ་དེའི་གཟུགས་དང་འདྲ་བ་ཡིན་ཀྱང་ལས་དང་རྒྱུའི་ཁྱད་པར་འགའ་ཞིག་ལས་ཁ་དོག་དང་དབྱིབས་ཀྱི་ཁྱད་པར་གྱི་ཆ་འགའ་ཡིས་ཐ་དད་པར་ནི་དམིགས་པ་བཞིན་དུ་འདིར་ཡང་འདོད་པའི་ཕྱིར་རོ། ། རྒྱན་ནི། ìདེ་ལས་གཞན་དབང་པོ་གསལ་མི་གསལ་འགའ་ཞིག་ལས་ཀྱང༌། î ཞེས་སོ།།
གཉིས་པ་མར་མེ་ལ་རྨ་བྱའི་མདོངས་ཀྱི་རྣམ་པ་མི་རུང་བར་ཐལ་བ་ལ་གསུམ། དབང་ཤེས་རྣམ་ལྡན་དུ་གྲུབ། རྣམ་པ་ཕྱི་རོལ་ཡིན་པ་དགག ། འཁྲུལ་ཤེས་ཀྱི་རྒྱུ་ཡིན་པ་དགག་པའོ། ། དང་པོ་ནི། མར་མེ་ལ་སོགས་དཀྱིལ་འཁོར་ནི། ། རྨ་བྱའི་མདོངས་ཀྱི་རྣམ་པ་ཅན།། སྔོ་དང་དམར་དང་མདངས་གསལ་བར། ། མིག་གི་གསལ་བས་མཐོང་བར་འགྱུར།། ༤༠༣ ཞེས་སྨོས་ཏེ།
དབང་ཤེས་ཡུལ་གྱི་རྣམ་པ་ཅན་དུ་གྲུབ་སྟེ། འདི་ལྟར་མིག་མི་གསལ་བས་མར་མེ་དང་ཉི་མ་ལ་སོགས་པའི་འོད་ཟེར་གྱི་དཀྱིལ་འཁོར་ནི་རྨ་བྱའི་མདོངས་ཀྱི་རྣམ་པ་ཅན་སྔོན་པོ་དང་དམར་པོ་དང་མདངས་གསལ་བར་མཐོང་བར་འགྱུར་བའི་ཕྱིར་རོ།། གཉིས་པ་རྣམ་པ་དེ་ཕྱི་རོལ་ཡིན་པ་དགག་པ་ནི། དེ་དེའི་ཕྱི་རོལ་དངོས་ཡིན་ན།། ཞེས་སྨོས་ཏེ། གལ་ཏེ་མིག་མི་གསལ་བ་དེའི་སྣང་བ་དེ་ཕྱི་རོལ་དངོས་ཡིན་ཅེ་ན། བཤད་པ། དབང་པོ་གསལ་ལ་ཅི་ནུས་མེད།། ཡང་དག་མཐོང་ན་དེ་མཐོང་བ། ། དབང་པོ་ཉམས་པའང་ཇི་ལྟར་ཡིན།།
༤༠༤ རབ་རིབ་ཀྱིས་སྦྱངས་གསལ་བའི་མིག དབང་པོ་ལས་འདས་མཐོང་དེ་ལ།། གཞན་གྱིས་མཐོང་བའི་དོན་དེ་ཡང༌། ། ཇི་ལྟ་བུ་ནི་གསལ་མ་ཡིན།། ༤༠༥ ཅེས་སྨོས་ཏེ། མར་མེའི་རྩེ་མོའི་རྨ་བྱའི་མདོངས་ལྟར་སྣང་བ་དེ་ཆོས་ཅན། དབང་པོ་གསལ་བ་ལ་ཡང་སྣང་བར་ཅི་ནས་ནུས་པ་མེད་དེ་སྣང་བར་ཐལ། སྣང་རུང་གི་ཕྱི་དོན་ཡིན་པའི་ཕྱིར། གཞན་ཡང་མར་མེའི་རྩེ་མོར་རྨ་བྱའི་མདོངས་ལྟ་བུ་དེ་མཐོང་བའི་དབང་ཤེས་ཆོས་ཅན། བདག་རྐྱེན་དབང་པོ་མི་གསལ་ཞིང་ཉམས་པའི་འཁྲུལ་བའང་ཇི་ལྟར་ཡིན་ཏེ།
ཡང་དག་པའི་ཕྱི་རོལ་གྱི་དོན་མཐོང་བའི་ཕྱིར་ནའོ། ། དེའི་ཕྱིར་ཀྱེ་མ་དེ་ལྟ་བུའི་མིག་ཤེས་དེ་རབ་རིབ་ཀྱིས་སྦྱངས་ནས་གསལ་བར་གྱུར་པའི་མིག་ཞིག་རེ་ངོ་མཚར་བའི་གནས་སོ་ཞེས་འཕྱས་ནས་མར་མེའི་རྩེ་མོར་རྨ་བྱའི་མདོངས་ལྟ་བུ་མཐོང་བའི་མིག་ཤེས་དེ་ལ་ཆོས་ཅན། གཞན་དབང་པོ་སྐྱོན་མེད་ཀྱིས་མཐོང་བའི་དོན་དེ་ཡང་ཇི་ལྟ་བུར་ན་གསལ་བ་མ་ཡིན་ཏེ་གསལ་བར་ཐལ། དབང་པོ་ལས་འདས་པའི་དོན་མཐོང་བའི་ཕྱིར། གསུམ་པ་འཁྲུལ་ཤེས་ཀྱི་རྒྱུ་ཡིན་པ་དགག་པ་ནི། གལ་ཏེ་མར་མེའི་རྩེ་མོའི་རྨ་བྱའི་མདོངས་ལྟ་བུ་དེ་དེར་སྣང་བའི་རྒྱུ་ཡིན་ནོ་ཞེ་ན། སྣང་དབང་ཡིད་ལ་བྱེད་པ་ལས། ། གཞན་ནི་གཅིག་གི་ནུས་རྟོགས་པ།། དེས་ན་གཞན་ནི་རྒྱུ་མ་ཡིན། ། རྒྱུ་མིན་ཡུལ་ཡང་ཇི་ལྟར་ཡིན།།
༤༠༦ གལ་ཏེ་དེ་དེ་ཉིད་བློ་རྒྱུ་ཡིན། ། ཇི་ལྟར་མར་མེ་ལ་བལྟོས་འགྱུར།། མར་མེ་ཙམ་ནི་ཡོད་པའི་ཕྱིར། ། གཉིས་ཀ་དག་ཀྱང་རྒྱུ་མ་ཡིན།། ༤༠༧ ཅེས་སྨོས་ཏེ། དེ་སྣང་བའི་དབང་ཤེས་ཆོས་ཅན། གཞན་མར་མེའི་རྩེ་མོའི་དཀྱིལ་འཁོར་ནི་ཁྱོད་ཀྱི་རྒྱུ་མ་ཡིན་ཏེ། སྣང་བ་དང་དབང་པོ་དང་ཡིད་ལ་བྱེད་པ་དང་དེ་ལས་གཞན་མར་མེ་ནི་གཅིག་གི་ནུས་པ་ལས་སྐྱེ་བར་རྟོགས་པ་དེས་ནའོ། ། རྒྱུ་མ་ཡིན་པ་དེའི་ཕྱིར་གཟུང་བའི་ཡུལ་ཡང་ཇི་ལྟར་ཡིན་ཏེ་མི་འཐད་དོ། ། གལ་ཏེ་མར་མེའི་རྩེ་མོའི་དཀྱིལ་འཁོར་དེ་ཉིད་དེར་སྣང་བའི་དབང་བློའི་རྒྱུ་ཡིན་ནོ་ཞེ་ན།
དེ་སྣང་བའི་དབང་ཤེས་ཆོས་ཅན། ཇི་ལྟར་ན་མར་མེ་ལ་བལྟོས་པར་འགྱུར་ཏེ། མར་མེ་དང་འབྲེལ་མེད་ཀྱི་དཀྱིལ་འཁོར་དེ་ལས་སྐྱེས་པའི་ཕྱིར། དེ་གཉིས་ཀ་རྒྱུ་ཡིན་པས་སྐྱོན་མེད་ཅེ་ན། མར་མེ་དང་དེའི་རྩེ་མོའི་དཀྱིལ་འཁོར་གཉིས་ཀ་དག་ཀྱང་ཁྱོད་ཀྱི་རྒྱུ་ཡིན་ཏེ། དཀྱིལ་འཁོར་དེ་མེད་ཀྱང་དམིགས་རྐྱེན་མར་མེ་ཙམ་ནི་ཡོད་པའི་ཕྱིར་ཏེ། དེ་དག་གིས་ནི་དོན་ཁས་བླངས་ནས་ཞེས་ལྷ་དབང་བློ་གསུང་ལ། དེ་ནི་གཞན་དག་གི་ངོར་བརྗོད་པ་ཙམ་ཡིན་གྱི། སློབ་དཔོན་གྱིས་ཕྱི་དོན་ཞལ་གྱིས་བཞེས་པ་ནི་མ་ཡིན་ནོ།། གསུམ་པ་ཉེ་རིང་གི་ཁྱད་པར་ལས་རྣམ་པ་ཐ་དད་མི་རུང་བར་ཐལ་བ་ལ་གཉིས།
ཐལ་བ་དངོས། དེའི་ལན་དགག་པའོ། ། དང་པོ་ནི། ཉེ་རིང་ལ་སོགས་ཁྱད་པར་གྱིས། ། གསལ་དང་མི་གསལ་མི་རུང་ངོ༌།། ཞེས་སྨོས་ཏེ། བུམ་གཟུགས་གཅིག་ལ་ཐག་ཉེ་རིང་བར་མ་ལ་སོགས་པ་ནས་བལྟ་བའི་ཁྱད་པར་གྱིས་བུམ་གཟུགས་དེ་གསལ་བ་དང་མི་གསལ་བ་ལ་སོགས་པ་མི་རུང་བར་ཐལ། དེའི་ཕྱི་རོལ་གྱི་དོན་གཅིག་སྣང་བ་ཡིན་གྱི། རྣམ་པ་སྣང་བ་མ་ཡིན་པའི་ཕྱིར། གཉིས་པ་དེའི་ལན་དགག་པ་ལ་གསུམ།
སྣང་བ་ཐ་དད་པའི་ཁྱད་པར་ལ་བརྟེན་པའི་ལན་དགག ། སྣང་བ་གསལ་མི་གསལ་ལ་བརྟེན་པའི་ལན་དགག ། ལས་ལ་བརྟེན་པའི་ལན་དགག་པའོ། ། དང་པོ་ལ་གཉིས། ཆོད་མ་ཆོད་ལ་བརྟག ། ཆ་ཡོད་མེད་ལ་བརྟག་པའོ། ། དང་པོ་ལ། གལ་ཏེ་སྣང་ཁྱད་ལས་དེར་འགྱུར། ། དེ་ནི་ཆོད་དང་མི་ཆོད་དག། ༤༠༨ མཐོང་ངམ་མི་མཐོང་མཚུངས་པར་འགྱུར།།
ཞེས་སྨོས་ཏེ། གལ་ཏེ་རྣམ་པ་དེ་གསལ་མི་གསལ་དུ་སྣང་བ་མ་ཡིན་གྱི། ཐག་ཉེ་བ་དང་རིང་བ་ལ་ཡུལ་དབང་བར་གྱི་སྣང་བའི་ཁྱད་པར་ཤས་ཆེ་ཆུང་ལས་གསལ་མི་གསལ་དེར་འགྱུར་རོ་ཞེ་ན། སྣང་བའི་ཁྱད་པར་དེ་ནི་ཡུལ་དབང་གིས་བར་དུ་ཆོད་པའི་སྒྲིབ་བྱེད་ཡིན་ནམ། འོན་ཏེ་བར་མ་ཆོད་ཅིང་སྒྲིབ་མི་ནུས་པ་དག་གང་ཡིན། དང་པོ་ལྟར་ན། བུམ་གཟུགས་ལ་བལྟ་བའི་ཐག་ཉེ་རིང་གི་ཤེས་པ་གཉིས་ཀས་བུམ་གཟུགས་དེ་གསལ་བར་མི་མཐོང་བར་མཚུངས་པར་འགྱུར་ལ། གཉིས་པ་ལྟར་ན་ཡང་གཉིས་ཀས་བུམ་གཟུགས་གསལ་བར་མཐོང་བར་འགྱུར་རོ།། གཉིས་པ་ཆ་ཡོད་མེད་ལ་བརྟག་པ་ནི། གལ་ཏེ་སྣང་བ་མི་གསལ་བས།།
དེ་ཆ་ཕྲ་མོ་འགའ་ཞིག་ནི། ། མ་མཐོང་དེ་ཕྱིར་ཐ་དད་ན།། ༤༠༩ ཕྱི་རོལ་དོན་གཅིག་མཐོང་བ་དང༌། ། མི་མཐོང་ཐ་དད་གང་ལས་ཡིན།། ཕྲ་རྡུལ་དུ་མ་ཐ་དད་མཐོང༌། ། མི་མཐོང་ཐ་དད་གང་ལས་ཡིན།། ༤༡༠ ཅེས་སྨོས་ཏེ། གལ་ཏེ་རིང་བ་ནས་བལྟ་བའི་ཚེ་ཡུལ་དབང་བར་གྱི་སྣང་བ་མི་གསལ་བས་གཟུགས་དེའི་ཆ་ཕྲ་མོ་འགའ་ཞིག་ནི་མ་མཐོང་བ་དེའི་ཕྱིར་གསལ་མི་གསལ་ཐ་དད་དོ་ཞེ་ན། ཐག་ཉེ་རིང་གི་དབང་ཤེས་ཆོས་ཅན། དོན་གྱི་ཆ་ཕྲ་མོ་འགའ་ཞིག་མཐོང་བ་དང༌།
འགའ་ཞིག་མི་མཐོང་བའི་ཁྱད་པར་ལས་གསལ་མི་གསལ་ཐ་དད་པ་གང་ལས་ཡིན་ཏེ་མི་འཐད་པར་ཐལ། ཕྱི་རོལ་གྱི་དོན་གཅིག་རྣམ་མེད་ཐུག་ཕྲད་དུ་མཐོང་བའི་ཕྱིར། གལ་ཏེ་ཡན་ལག་གསལ་མི་གསལ་ཐ་དད་སྣང་བ་ཡིན་ནོ་ཞེ་ན། དེ་ཆོས་ཅན། དོན་གྱི་ཕྲ་རྡུལ་དུ་མ་འགའ་ཞིག་ཐ་དད་མཐོང་བ་དང༌། འགའ་ཞིག་མི་མཐོང་བའི་ཁྱད་པར་ལས་གསལ་མི་གསལ་ཐ་དད་གང་ལས་ཡིན་ཏེ་མི་འཐད་པར་ཐལ། ཕྲ་མོ་གཏན་མ་མཐོང་བར་ཁས་བླངས་པའི་ཕྱིར་རོ་ཞེས་རྒྱན་གྱིས་སོ།། ལྷ་དབང་བློས། ìདེའི་ཚེ་རགས་པར་སྣང་བ་གང་ཡིན་པ་དེ་གཅིག་གམ་དུ་མ་གང་ཡིན། དང་པོ་ལྟར་ན་ཉེ་རིང་གི་དབང་ཤེས་ཀྱི་སྣང་ཡུལ་ཆོས་ཅན།
ཆ་འགའ་ཞིག་མཐོང་ལ་ཆ་འགའ་ཞིག་མ་མཐོང་བའི་ཐ་དད་གང་ལས་ཡིན་ཏེ། ཕྱི་རོལ་གྱི་དོན་རྫས་གཅིག་ཡིན་པའི་ཕྱིར། གཉིས་པ་ལྟར་ནའང་དེ་ཆོས་ཅན། ཆ་འགའ་ཞིག་མཐོང་ལ་འགའ་ཞིག་མ་མཐོང་བའི་ཐ་དད་གང་ལས་ཡིན་ཏེ། ཆ་མེད་ཀྱི་དུ་མ་ཡིན་པའི་ཕྱིར། î ཞེས་གསུངས། གཉིས་པ་སྣང་བ་གསལ་མི་གསལ་གྱི་ཁྱད་པར་ལ་བརྟེན་པའི་ལན་དགག་པ་ནི། གལ་ཏེ་སྣང་བ་གསལ་མི་གསལ། ། ཁྱད་པར་གྱིས་བློ་ཐ་དད་ན།། གཞན་ཐ་དད་པས་ཐ་དད་མེད། །
གང་ལས་ཐ་དད་པར་སྣང་འགྱུར།། ༤༡༡ སྣང་བ་དེ་ཡང་ཅིས་མི་གསལ། ། བསྒྲིབས་འདིར་དེ་འདིར་ཅིས་མ་ཡིན།། སྲབ་ཕྱིར་སྣང་བའང་དེ་ལྟ་ཉིད། ། གཞན་དུའང་སྲབ་མིན་ཡོད་པ་ཉིད།། ༤༡༢ ཤིན་ཏུ་ཉེ་ལ་སྣང་བ་ནི། ། ཆེར་གསལ་དེ་ཡང་སྣང་བར་འགྱུར།། ཞེས་སྨོས་ཏེ། གལ་ཏེ་ཉེ་བ་ན་སྣང་བ་གསལ་ལ་རིང་བ་ན་མི་གསལ་བའི་ཁྱད་པར་གྱིས་གསལ་མི་གསལ་གྱི་བློ་ཐ་དད་པ་ཡིན་ནོ་ཞེ་ན། ཉེ་རིང་གི་དབང་ཤེས་ཆོས་ཅན།
གཞན་སྣང་བའི་ཁྱད་པར་ཐ་དད་པ་གང་ལས་དོན་གསལ་མི་གསལ་ཐ་དད་པར་སྣང་བར་འགྱུར་ཏེ་མི་འཐད་པར་ཐལ། གཞན་སྣང་བ་ཐ་དད་པ་ཡོད་ཀྱང་ཁྱོད་ལ་སྣང་བ་དེ་ཕྱི་རོལ་གྱི་དོན་ཐ་དད་མེད་པ་གཅིག་ཡིན་གྱི། རྣམ་པ་མིན་པའི་ཕྱིར། གཞན་ཡང་ཐག་རིང་པོའི་ཚེ་དོན་གྱི་སྣང་བ་དེ་ཡང་ཅིས་མི་གསལ་བ་ཡིན་དྲིའོ། ། གལ་ཏེ་རྡུལ་ལ་སོགས་པས་བསྒྲིབས་པའི་ཕྱིར་ཞེ་ན། བསྒྲིབས་པ་དེ་ཉེ་བའི་དབང་ཤེས་འདིར་ཅིས་མ་ཡིན། གལ་ཏེ་ཉེ་བ་ལ་སྒྲིབ་བྱེད་སྲབ་པའི་ཕྱིར་གསལ་བར་སྣང་ངོ་ཞེ་ན། ཉེ་བའི་དབང་ཤེས་ཆོས་ཅན། སྣང་བ་མི་གསལ་བར་ཐལ། ཡུལ་དབང་བར་གྱི་སྣང་བའི་རྡུལ་དེའང་སྒྲིབ་བྱེད་ཀྱི་རྡུལ་དེ་ལྟ་ཉིད་དུ་སྲབ་པའི་ཕྱིར་རོ། །
གཞན་དུ་རིང་བའི་དབང་ཤེས་ཆོས་ཅན། སྣང་བ་གསལ་བར་ཐལ། སྣང་བའི་རྡུལ་སྲབ་མིན་མཐུག་པོ་ཡོད་པ་ཉིད་ཀྱི་ཕྱིར། གཞན་ཡང་ཐག་རིང་ན་མི་གསལ་ལ་ཉེ་བས་གསལ་ན། དོན་དང་མིང་སྦྱར་ནས་ཤིན་ཏུ་ཉེ་བ་ལ་སྣང་བ་ནི་ཆེར་གསལ་བའི་ཕྱིར། དོན་དེ་ཡང་སྣང་བར་འགྱུར་རོ།། གསུམ་པ་ལས་ལ་བརྟེན་པའི་ལན་དགག་པ་ལ་གཉིས། བསྒྲིབས་པ་དགག ། དེའི་ཡང་ལན་དགག་པའོ། ། དང་པོ་ནི།
གལ་ཏེ་དེར་ཡང་མཐོང་མེད་ལ། ། བརྟེན་ནས་གཟུགས་གཞན་འབྱུང་འགྱུར་ན།། ༤༡༣ དེ་དག་རྣམས་ནི་ཕན་ཚུན་དུ། ། བསྒྲིབས་འགྱུར་དེ་ཕྱིར་སྣང་བ་ནི།། སྒྲིབ་བྱེད་དེ་ལ་གཅིག་སྣང་འགྱུར།། ཞེས་སྨོས་ཏེ། གལ་ཏེ་ཐག་ཉེ་རིང་ལ་གསལ་མི་གསལ་དེར་ཡང་མཐོང་བ་མེད་པའི་ལས་ལ་བརྟེན་ནས་ཉེ་བ་གསལ་ལ་རིང་བ་ན་མི་གསལ་བའི་གཟུགས་གཞན་ཞིག་འབྱུང་བར་འགྱུར་བས་ན། དེས་གསལ་མི་གསལ་དུ་སྣང་ངོ་ཞེ་ན། ཉེ་རིང་གི་གཟུགས་གསལ་མི་གསལ་བ་ལས་སམ་གཟུགས་གཞན་དེ་དག་རྣམས་ནི་ཕན་ཚུན་དུ་སྒྲིབ་བྱེད་དུ་འགྱུར་རམ་མི་འགྱུར། དེའི་ཕྱིར་གཟུགས་གཅིག་ལ་ཉེ་རིང་གི་དབང་ཤེས་གཉིས་ཀྱིས་བལྟ་བ་དེ་ལ་ཆོས་ཅན།
བསྒྲིབ་པའི་དོན་མི་གསལ་བ་གཅིག་པུར་སྣང་བར་འགྱུར་བར་ཐལ། གསལ་བའི་གཟུགས་སྣང་བ་ལ་ནི་གཟུགས་གཞན་དེས་སྒྲིབ་པར་བྱེད་པའི་ཕྱིར། གཉིས་པ་ལྟར་སྒྲིབ་བྱེད་དུ་མི་འགྱུར་རོ་ཞེ་ན། བཤད་པ། དེ་མ་སྒྲིབ་ན་གཅིག་ཅར་ནི།། ༤༡༤ གསལ་དང་མི་གསལ་རང་བཞིན་དག། མཐོང་འགྱུར་མཐོང་མེད་ཀྱིས་གཅིག་བསྒྲིབས། ། གང་གིས་དོན་དང་དོན་མིན་མེད། ། དེ་ལ་མ་མཐོང་བས་ཅི་བྱེད།། ༤༡༥ ཅེས་སྨོས་ཏེ།
རིང་བའི་དབང་ཤེས་ཆོས་ཅན། གསལ་བ་དང་མི་གསལ་བའི་རང་བཞིན་དག་གཅིག་ཅར་དུ་མཐོང་བར་འགྱུར་ཏེ། ཉེ་རིང་གི་ཡུལ་དེ་གཟུགས་གཞན་དེས་མ་བསྒྲིབས་པར་རང་བཞིན་གྱིས་སྣང་བའི་ཕྱིར་ནའོ། ། གལ་ཏེ་མཐོང་བ་མེད་པའི་ལས་ཀྱིས་གང་རུང་གཅིག་བསྒྲིབས་ནས་མི་མཐོང་ཞེ་ན། མིག་ཤེས་ཀྱིས་གཟུགས་མཐོང་བ་དེ་ལ་ཆོས་ཅན། མ་མཐོང་བའི་ལས་ཀྱིས་སྒྲིབ་བྱེད་ཅི་བྱེད་དེ་མི་བྱེད་པར་ཐལ། གཟུགས་མཐོང་བ་ལ་མ་མཐོང་བའི་ལས་གང་གིས་དོན་ཕན་པ་དང་དོན་མིན་གནོད་པ་གང་ཡང་མེད་པའི་ཕྱིར། བཞི་པ་དེ་གསུམ་གྱི་དོན་བསྡུ་བ་ནི། དེ་ཕྱིར་དོན་བརྟེན་སྐྱེས་གྱུར་པའི། ། མྱོང་བ་ཇི་ལྟའི་རྒྱུ་བཞིན་དུ།།
རྣམ་པ་ཐ་དད་འཛིན་བྱེད་དེ། ། ལྷག་མ་བློ་ངན་ལུགས་ངན་ཡིན།། ༤༡༦ ཅེས་སྨོས་ཏེ། སྣང་བ་ཐ་དད་མི་དད་ཀྱི་ཁྱད་པར་དང༌། སྣང་བ་གསལ་མི་གསལ་གྱི་ཁྱད་པར་དང༌། ལས་ལ་བརྟེན་པའི་ལན་ཐམས་ཅད་མི་རིགས་པ་དེའི་ཕྱིར། ཉེ་རིང་གི་དོན་ལ་བརྟེན་ནས་སྐྱེས་པར་གྱུར་པའི་མྱོང་བ་དབང་ཤེས་ཆོས་ཅན། བག་ཆགས་ཇི་ལྟ་བའི་རྒྱུ་བཞིན་དུ་རྣམ་པ་ཐ་དད་དུ་འཛིན་པར་བྱེད་དེ། གཟུགས་གཅིག་ལ་ཡང་གསལ་བ་དང་མི་གསལ་བ་དུ་མར་སྣང་བའི་ཕྱིར། སྣང་བ་ཐ་དད་པ་ལ་སོགས་པའི་ལན་ལྷག་མ་རྣམས་ནི་བློ་གྲོས་ངན་པ་རྣམས་ཀྱི་ལུགས་ངན་ཡིན་པའི་ཕྱིར་རོ། །
དོན་བརྟེན་སྐྱེས་གྱུར་ནི་གཞན་གྱི་ངོར་མཛད་པ་ཡིན་གྱི། ཕྱི་དོན་ཁས་ལེན་པ་ནི་མིན་ནོ་ཞེས་ལྷ་དབང་བློ་གསུང༌། བཞི་པ་སྒྲ་སོགས་ཞིག་པའི་རྣམ་པ་མི་རུང་བར་ཐལ་བ་ལ་གཉིས། སྐད་ཅིག་མའི་ཕྱོགས་ལ་དགག་པ་བརྗོད། སྐད་ཅིག་མིན་པའི་ཕྱོགས་ལ་དགག་པ་བརྗོད་པའོ། ། དང་པོ་ལ་གསུམ། ཐལ་བ་དགོད། དེའི་ལན་དགག ། དོན་གསལ་བར་བརྗོད་པའི་རྒྱུའོ། ། དང་པོ་ནི།
ཤེས་པ་སྒྲ་དང་མར་མེ་རྣམས། ། མངོན་སུམ་དང་ནི་གཅིག་ཤོས་ཀྱི།། སྐྱེད་བྱེད་ཉིད་ཀྱིས་སྔ་མ་ཡི། ། སྐད་ཅིག་རྣམས་ནི་ཞིག་པའི་ཕྱིར།། ༤༡༧ གང་གིས་ཤེས་ལ་མེད་གསལ་འགྱུར།། ཞེས་སྨོས་ཏེ། ཤེས་པ་སྒྲ་དང་མར་མེ་རྣམས་ཆོས་ཅན། རང་འཛིན་མངོན་སུམ་དང་ནི་གཅིག་ཤོས་རང་འཛིན་གྱི་རྟོག་པའི་སྐྱེད་བྱེད་ཡིན་པ་ཉིད་ཀྱིས་ན་དེའི་སྔ་མར་བྱུང་བའི་སྐད་ཅིག་རྣམས་ནི་ཡིན་པར་ཐལ། རང་འཛིན་ཤེས་པའི་དུས་སུ་ཞིག་ནས་མེད་པའི་ཕྱིར། འདོད་ན།
དེ་རྣམས་ཆོས་ཅན། གང་གིས་ན་རང་འཛིན་ཤེས་པའི་དུས་སུ་མེད་པར་ཡང་དེ་ལ་གསལ་བར་འགྱུར་ཏེ་མི་འཐད་པར་ཐལ། རང་འཛིན་ཤེས་པའི་སྔ་ལོགས་སུ་བྱུང་བའི་སྐད་ཅིག་ཡིན་པའི་ཕྱིར། སྒྲ་དང་མར་མེ་ནི་གཞན་དག་གིས་ཀྱང་སྐད་ཅིག་མར་འདོད་ལ། དེ་ལྟར་ཚུལ་གཉིས་པར་གྲུབ་པ་ཡིན་ནོ།། གཉིས་པ་དེའི་ལན་དགག་པ་ལ། གལ་ཏེ་སྒྲ་དང་མར་མེ་སོགས་རང་གིས་བསྐྱེད་པའི་ཤེས་པ་ལ་མི་སྣང་ཡང་དུས་མཉམ་པའི་ཤེས་པ་ལ་སྣང་ཞེ་ན། ཕན་འདོགས་བྱེད་པ་མ་ཡིན་གཞན། ། གསལ་ན་དོན་ཀུན་གསལ་བར་འགྱུར།། གལ་ཏེ་དེ་རྒྱུ་ལས་ངེས་ན།།
༤༡༨ ཤེས་ལ་རྟོག་པ་འདི་ཡང་མེད།། ཅེས་སྨོས་ཏེ། དེ་ནི་རིགས་པ་མིན་ཏེ། ཕན་འདོགས་བྱེད་པ་མ་ཡིན་པའི་དུས་མཉམ་གྱི་དོན་གཞན་གཟུང་ཡུལ་དུ་གསལ་ན། དོན་ཀུན་གཟུང་ཡུལ་དུ་གསལ་བར་འགྱུར་དགོས་པའི་ཕྱིར་རོ། ། གལ་ཏེ་སྒྲ་དང་མར་མེ་སོགས་དེ་རང་འཛིན་ཤེས་པ་དང་རྒྱུ་ཚོགས་པ་གཅིག་པས་སྐྱེ་བས་དེས་དེ་འཛིན་པར་ངེས་ཀྱི། དོན་ཀུན་གསལ་བར་མི་འགྱུར་རོ་ཞེ་ན། སྒྲ་སོགས་འཛིན་པའི་ཤེས་པ་དང་དུས་མཉམ་པའི་སྒྲ་སོགས་ཆོས་ཅན། ཤེས་པ་དེ་ལ་སྣང་བར་ངེས་པ་ཡིན་ཏེ། དེ་དང་རྒྱུ་གཅིག་ལས་སྐྱེས་པའི་ཕྱིར་ཞེས་རྟོག་པ་འདི་ཡང་འཐད་པར་མེད་དེ།
དེ་ཡིན་ན་ཤེས་པ་དང་དུས་མཉམ་པའི་དབང་པོའང་ཡུལ་དུ་འགྱུར་བའི་ཕྱིར་རོ།། གསུམ་པ་དོན་གསལ་བར་བརྗོད་པའི་རྒྱུ་མཚན་ནི། དེས་བྱས་ཤེས་པ་དེ་མེད་ཀྱང༌།། དོན་དུ་སྣང་བ་ཉིད་ཀྱི་ཕྱིར། ། དེ་གསལ་བ་ཞེས་བརྗོད་པ་ཡིན།། ༤༡༩ ལྷན་ཅིག་སྐྱེས་པའི་དོན་གཞན་ནི། ། ཕན་འདོགས་མིན་ཕྱིར་རྣམ་མི་བྱེད།། ཤེས་ལ་རང་གི་རྣམ་པ་ཡིས། ། རྣམ་བྱེད་མིན་གསལ་ཇི་ལྟར་འགྱུར།། ༤༢༠ ཞེས་སྨོས་ཏེ།
སྒྲ་སོགས་དེས་བྱས་པའི་ཤེས་པ་ཆོས་ཅན། སྒྲ་སོགས་དེ་གསལ་བར་འཛིན་པ་ཡིན་ནོ་ཞེས་བརྗོད་པའི་རྒྱུ་མཚན་ཡོད་པ་ཡིན་ཏེ། སྒྲ་སོགས་དེ་དོན་དུ་མེད་ཀྱང་དོན་དུ་སྣང་བ་ཉིད་ཀྱིས་དེར་ཐ་སྙད་འདོགས་པའི་ཕྱིར། དེས་ན་སྒྲ་སོགས་འཛིན་པའི་ཤེས་པ་དང་ལྷན་ཅིག་སྐྱེས་པའི་དོན་གཞན་སྒྲ་སོགས་ནི་ཆོས་ཅན། རང་འཛིན་ཤེས་པ་ལ་གསལ་བར་ཇི་ལྟར་འགྱུར་ཏེ། རང་འཛིན་ཤེས་པ་ལ་རང་གི་རྣམ་པ་གཏོད་པ་ཡིས་རྣམ་པ་སྣང་བར་བྱེད་པ་མ་ཡིན་པའི་ཕྱིར། དེ་ལ་རྣམ་པ་གཏོད་པར་ཡང་མི་བྱེད་ཕན་འདོགས་བྱེད་མིན་པའི་ཕྱིར་རོ། ། དེས་བྱས་ཤེས་སོགས་དོན་ཤེས་པའི་རྒྱུར་གསུངས་པ་ལྟ་བུར་སྣང་བ་ནི་གཞན་གྱིས་ཁས་བླངས་པ་ལ་བརྟེན་ནས་བརྗོད་པར་ཟད་དོ།། གཉིས་པ་སྐད་ཅིག་མིན་པའི་ཕྱོགས་ལ་དགག་པ་བརྗོད་པ་ནི། སྒྲ་དང་མར་མེ་སྐད་ཅིག་ཡིན་པས་མི་སྣང་དུ་ཆུག་མོད།
རྡོ་རྗེ་དང་རྡོ་བ་ལ་སོགས་པ་རང་འཛིན་ཤེས་པ་ལ་དངོས་སུ་སྣང་སྟེ། རང་འཛིན་ཤེས་པ་སྐྱེས་ཟིན་ནས་ཀྱང་མ་ཞིག་པས་སོ་ཞེ་ན། བརྟེན་གང་རྡོ་རྗེ་རྡོ་སོགས་ཀྱི། ། དོན་ཡང་གཞན་ལ་བལྟོས་མེད་ཕྱིར།། འགྲོ་བ་ཀུན་གྱི་ཤེས་པ་ནི། ། གཅིག་ཅར་རང་ཉིད་བསྐྱེད་པར་འགྱུར།། ༤༢༡ ལྷན་ཅིག་བྱེད་པས་ཕན་འདོགས་ཕྱིར། ། འདི་ཡི་དེ་དག་རིམ་འབྱུང་ན།། སྐད་ཅིག་སོ་སོར་གཞན་ཡིན་བརྗོད། ། འདིར་ཡང་སྐྱོན་ནི་སྔར་བཞིན་ནོ།།
༤༢༢ ཞེས་སྨོས་ཏེ། བརྟེན་པའི་དངོས་པོ་གང་ཡིན་པར་འདོད་པའི་རྡོ་རྗེ་དང་རྡོ་བ་སོགས་ཀྱི་དོན་ཀྱང་ཆོས་ཅན། འགྲོ་བ་ཀུན་གྱི་ཤེས་པ་སྔ་ཕྱི་ཐམས་ཅད་ནི་གཅིག་ཅར་དུ་རང་ཉིད་ཀྱིས་བསྐྱེད་པར་འགྱུར་ཏེ། གཞན་ལ་བལྟོས་མེད་དུ་རང་འཛིན་ཤེས་པ་རྒྱུན་དུ་བསྐྱེད་པའི་ཕྱིར། གཏན་ཚིགས་མ་གྲུབ་སྟེ། རང་འཛིན་ཤེས་པ་བསྐྱེད་པ་ལ་ལྷན་ཅིག་བྱེད་པས་ཕན་འདོགས་པའི་ཕྱིར་ན། རྡོ་རྗེ་སོགས་འདིའི་ཤེས་པ་དེ་དག་རིམ་ཅན་དུ་འབྱུང་ངོ་ཞེ་ན། དེ་ལྟར་ན་རྡོ་རྗེ་དང་རྡོ་རྗེ་སོགས་ཆོས་ཅན། སྐད་ཅིག་སྔ་ཕྱི་སོ་སོ་བ་གཞན་དང་གཞན་ཡིན་ནོ་ཞེས་བརྗོད་རིགས་པར་ཐལ། རྐྱེན་ལ་བལྟོས་ནས་འབྲས་བུ་རིམ་ཅན་དུ་བྱེད་པའི་ཕྱིར།
འདོད་ན། དེ་དག་སྐད་ཅིག་མར་གྲུབ་པ་འདིར་ཡང་རྡོ་རྗེ་དང་རྡོ་སོགས་ཆོས་ཅན། རང་འཛིན་ཤེས་པ་ལ་ཁྱོད་ཀྱི་རྣམ་པ་སྣང་བར་གྲུབ་སྟེ། དེ་ལྟར་མིན་ན་སྐྱོན་ནི་སྔར། ། ཤེས་པ་སྒྲ་དང་མར་མེ་རྣམས། ། ཞེས་སོགས་བརྗོད་པ་བཞིན་དུ་འདིར་ཡང་འཇུག་པའི་ཕྱིར་རོ།། གཉིས་པ་དུས་ཕྱིས་དྲན་པའི་རྟགས་ལས་བློ་ཚུལ་གཉིས་བསྒྲུབ་པ་ལ་གཉིས། རྟགས་ཀྱི་བསྒྲུབ་བྱ་ངོས་བཟུང༌། དེའི་སྒྲུབ་བྱེད་དགོད་པའོ། ། དང་པོ་ནི།
དེ་བདག་ཉིད་ཀྱི་མྱོང་བ་ལ། ། བརྩད་པ་འགའ་ཡང་ཡོད་མ་ཡིན།། དེ་དོན་རང་བཞིན་ཉིད་མ་གྲུབ།། ཅེས་སྨོས་ཏེ། ཀུན་ལས་བཏུས་ཀྱི་འགྲེལ་བྱེད་ཁ་ཅིག་ན་རེ། དུས་ཕྱིས་དྲན་པ་ལས་ཀྱང་སྟེ་ཞེས་པའི་གཞུང་འདིས་རིག་བྱ་རིག་བྱེད་ཀྱི་ཚུལ་གཉིས་བསྒྲུབ་པ་ཡིན་གྱི། ཡུལ་གྱི་རྣམ་པའི་ཚུལ་གཉིས་བསྒྲུབ་པ་མ་ཡིན་ནོ་ཞེས་ཟེར་རོ།། དེ་ནི་མ་ཡིན་ཏེ། རང་འགྲེལ་དུ། དུས་ཕྱིས་དྲན་པ་ལས་ཀྱང་སྟེ། །
ཚུལ་གཉིས་ཉིད་དོ་ཞེས་འགྲེལ་ཏོ།། ཞེས་ཀྱང་ཡིག་སྔ་མའི་སྡུད་ཚིག་ཏུ་བཤད་པ་འགའ་བའི་ཕྱིར་དང༌། ཚུལ་གཉིས་བསྒྲུབ་དགོས་ཀྱི་རྒོལ་བའི་ངོར་ཤེས་པ་དེ་མྱོང་བ་གསལ་རིག་ཙམ་དུ་ཤེས་པ་བདག་ཉིད་ཀྱི་མྱོང་བ་ལ་བརྩད་པ་འགའ་ཡང་ཡོད་པ་མ་ཡིན་པའི་ཕྱིར་རོ། ། དེས་ན་དོན་སྣང་གི་ཤེས་པ་དེ་དོན་གྱི་རྣམ་པར་དང་ལྡན་པའི་རང་བཞིན་ཉིད་དུ་མ་གྲུབ་པས་དེ་ཉིད་བསྒྲུབ་པར་བཞེད་པ་ཡིན་ནོ། ། རྒྱན་ལས། ìརང་རིག་པ་ལས་མ་གཏོགས་པའི་བདག་ཉིད་ཀྱི་མྱོང་བ་ལ་རྩོད་པ་མེད། î ཅེས་གསུངས་སོ།། གཉིས་པ་དེའི་སྒྲུབ་བྱེད་དགོད་པ་ནི། དེ་ཡང་ཡང་དག་དྲན་ལས་འགྲུབ།། ༤༢༣ རང་སྤྱོད་ཡུལ་གྱིས་ཕྱི་མེད་ཅིང༌། །
ཐ་དད་པར་མྱོང་མེད་དེ་ལ།། འདི་ནི་འདི་ལྟ་འདི་ལྟར་ནི། ། མིན་ཅེས་ཐ་དད་འདི་མེད་འགྱུར།། ༤༢༤ ཉམས་སུ་མྱོང་བ་ཙམ་གྱིས་ནི། ། ཐ་དད་འགའ་ཞིག་རྣམ་འབྱེད་མིན།། ཐ་དད་གསལ་བ་མེད་པ་ལ། ། རྣམ་འབྱེད་བློ་མེད་མཚེ་སོགས་བཞིན།། ༤༢༥ ཞེས་སྨོས་ཏེ། སྔོ་སེར་རྟོགས་པའི་ཤེས་པ་སྔོ་སེར་གྱི་རྣམ་ལྡན་ཡིན་པ་དེ་ཡང་ཆོས་ཅན། སྒྲུབ་བྱེད་གཞན་ཡང་ཡོད་དེ།
འདི་ནི་སྔོན་པོ་རྟོགས་པ་ཡིན་ལ། སེར་པོ་རྟོགས་པ་ནི་མ་ཡིན་ནོ་ཞེས་པའམ། སེར་པོ་རྟོགས་ཀྱི། སྔོན་པོ་ནི་མ་ཡིན་ནོ་ཞེས་དོན་རྟོགས་ཐ་དད་དུ་དུས་ཕྱིས་ཡང་དག་པར་དྲན་པ་ལས་འགྲུབ་པའི་ཕྱིར། གཏན་ཚིགས་མ་གྲུབ་ཅེ་ན། སྔོ་སེར་རྟོགས་པའི་ཤེས་པ་རང་གི་སྤྱོད་ཡུལ་སྔོ་སེར་གྱིས་ཕྱེ་བའི་རྣམ་པ་ཐ་དད་པ་མེད་ཅིང༌། རྣམ་པ་ཐ་དད་པར་མྱོང་བ་ཡང་མེད་པར་འདོད་པ་དེ་ལ་ཤེས་པ་འདི་ནི་འདི་ལྟ་བུའི་སྔོན་པོ་རྟོགས་ལ། སེར་པོ་འདི་ལྟར་རྟོགས་པ་ནི་མ་ཡིན་ནོ་ཞེས་དོན་རྟོགས་ཐ་དད་དུ་དྲན་པ་འདི་མེད་པར་འགྱུར་བར་ཐལ། རྣམ་པ་མེད་པར་ཉམས་སུ་མྱོང་བ་རིག་ཙམ་གྱིས་ནི་སྔོན་པོ་དང་སེར་པོ་རྟོགས་པའི་ཤེས་པ་ཐ་དད་པ་འགའ་ཞིག་སོ་སོར་རྣམ་པར་འབྱེད་ནུས་པ་མ་ཡིན་པའི་ཕྱིར། ཁྱབ་སྟེ།
སྔོ་སེར་གྱི་རྣམ་པ་ཐ་དད་དུ་གསལ་བ་མེད་པ་ལ་སྔོ་སེར་གྱི་རྟོགས་པ་ཐ་དད་དུ་རྣམ་པར་འབྱེད་པའི་དྲན་བློ་མེད་པས་ཁྱབ་པའི་ཕྱིར། དཔེར་ན་མཚེ་མ་དང་འཇིམ་པའི་རིལ་བུ་ལ་སོགས་པ་རྣམ་པ་ཐ་དད་དུ་མ་གསལ་ན་ཐ་དད་དུ་མི་དྲན་པ་བཞིན་ནོ།། གསུམ་པ་ཚུལ་གཉིས་བསྒྲུབ་པས་རང་རིག་ཀྱང་གྲུབ་པ་ལ་བཞི། སྒྲུབ་བྱེད་དེས་རང་རིག་ཏུ་འགྲུབ་པའི་ཚུལ། དེའི་སྒྲུབ་བྱེད། རང་ཉིད་ཀྱི་རིགས་པ་དགོད། སླར་ཡང་དྲན་པའི་རྟགས་ལས་རང་རིག་བསྒྲུབ་པའོ། ། དང་པོ་ནི། ཚུལ་གཉིས་སྒྲུབ་པར་བྱེད་པས་ཀྱང༌། ། རང་རིག་ཕལ་ཆེར་གྲུབ་པ་ཡིན།།
ཅེས་སྨོས་ཏེ། ཇི་སྐད་བཤད་པའི་ཚུལ་གཉིས་སྒྲུབ་པར་བྱེད་པའི་རིགས་པས་ཀྱང་དངོས་སུ་ནི་དོན་སྣང་གི་བློ་ཚུལ་གཉིས་སུ་སྒྲུབ་པར་བྱེད་ལ། རང་རིག་པར་ཡང་ཕལ་ཆེར་རམ་དོན་གྱིས་གྲུབ་པ་ཡིན་ཏེ། དེས་ཤེས་པ་ལ་ཡུལ་གྱི་རྣམ་པ་སྣང་བར་གྲུབ་པའི་ཕྱིར། གཉིས་པ་དེའི་སྒྲུབ་བྱེད་ལ་ལྔ། ཚུལ་གཉིས་གྲུབ་པས་རང་རིག་གྲུབ། དཀར་སོགས་གསལ་བས་རང་རིག་གྲུབ། བདེ་སོགས་མྱོང་བས་རང་རིག་གྲུབ། བློ་མངོན་སུམ་མིན་ན་རྟགས་ལས་རྟོགས་པར་ཐལ་བ། རང་མི་གསལ་ན་གཞན་གསལ་བར་མི་འགྲུབ་པའོ། །
དང་པོ་ལ་གཉིས། རྣམ་པ་མྱོང་བས་རང་མྱོང་གྲུབ། གཞན་མྱོང་ཡིན་ན་རིགས་པས་གནོད་པའོ། ། དང་པོ་ནི། རང་གི་ངོ་བོར་གྱུར་སྣང་བ། ། དེ་ཚེ་མྱོང་བར་གྲུབ་ཕྱིར་རོ།། ༤༢༦ ཞེས་སྨོས་ཏེ། སྔོར་སྣང་དབང་ཤེས་ཆོས་ཅན། ཚུལ་གཉིས་སུ་གྲུབ་པས་རང་རིག་པར་ཡང་གྲུབ་སྟེ། རང་གི་ངོ་བོར་གྱུར་པའི་རྣམ་པ་སྣང་བ་དེའི་ཚེ་རྣམ་པ་མྱོང་བར་གྲུབ་པའི་ཕྱིར་རོ།།
གཉིས་པ་གཞན་གྱིས་མྱོང་ན་རིགས་པས་གནོད་པ་ལ་གཉིས། གནོད་བྱེད་དངོས། དེའི་ལན་དགག་པའོ། ། དང་པོ་ནི། བློ་སྔ་མ་རྣམས་ཕྱིས་ཀྱི་ཤེས་པ་གཞན་གྱིས་མྱོང་བ་ཡིན་གྱི། རང་མྱོང་མ་ཡིན་ནོ་ཞེ་ན། དེ་དངོས་ཅན་གྱི་བློ་ཡིས་ནི། ། ཤེས་འགགས་ཇི་ལྟར་མྱོང་བ་ཡིན།། དེས་རང་ངོ་བོའང་མྱོང་མེད་ཕྱིར། ། ཉམས་མྱོང་མ་ལུས་ལྡོག་པར་འགྱུར།།
༤༢༧ དོན་དུ་སྣང་བ་དང་ལྡན་ཤེས། ། དེ་ནི་ཕྱི་རོལ་མངོན་ཕྱོགས་སྣང༌།། བློ་ལ་འཛིན་པར་བྱེད་པའི་བློ། ། རྟག་ཏུ་བདག་ལ་ནང་མངོན་ཕྱོགས།། ༤༢༨ ཡུལ་གང་གི་ནི་སྣང་བ་གང༌། ། དེས་དེ་མྱོང་མིན་ཅེས་པའང་ཐོབ།། ཅེས་སྨོས་ཏེ། བློ་སྔ་མ་དེའི་དངོས་པོའམ་རྣམ་པ་ཅན་གྱི་བློ་ཕྱི་མ་ཡིས་ནི་ཆོས་ཅན། རང་དུས་སུ་ཤེས་པ་འགགས་ཟིན་པ་ཇི་ལྟར་མྱོང་བ་ཡིན་ཏེ་མི་འཐད་པར་ཐལ། དེ་རང་དུས་སུ་མྱོང་བྱར་མ་གྲུབ་པའི་ཕྱིར།
གཞན་ཡང་བློ་ཕྱི་མ་དེས་རང་གི་ངོ་བོའང་མྱོང་བ་མེད་པའི་ཕྱིར་ན་ཉམས་སུ་མྱོང་བྱ་མ་ལུས་པ་མྱོང་བ་ལས་ལྡོག་པར་འགྱུར་ལ། གཞན་ཡང་དེ་ནི་བློ་སྔ་མ་ལ་བལྟོས་ནས་ཕྱིར་ཕྱོགས་པ་ཡིན་པར་ཐལ། རང་ལས་གཞན་རིག་པའི་མངོན་སུམ་ཡིན་པའི་ཕྱིར། དཔེར་ན་དོན་དུ་སྣང་བ་དང་ལྡན་པའི་གཟུགས་འཛིན་པའི་ཤེས་པ་དེ་ནི་ཕྱི་རོལ་དུ་མངོན་པར་ཕྱོགས་པར་སྣང་བ་བཞིན་ནོ། ། འདོད་པར་མི་ནུས་ཏེ། བློ་ལ་མྱོང་བས་འཛིན་པར་བྱེད་པའི་བློ་དེ་ནི་རྟག་ཏུ་རང་གི་མྱོང་བྱའི་བདག་ཉིད་ལ་ནང་དུ་མངོན་པར་ཕྱོགས་དགོས་པའི་ཕྱིར། གཞན་ཡང་ཡུལ་གང་གི་ཡུལ་ཅན་གྱི་བློ་ལ་ནི་སྣང་བའི་རྣམ་པ་གང་ཡིན་པ་དེ་ཡུལ་ཅན་གྱི་བློ་དེས་མྱོང་བ་མིན་པར་ཐལ། རང་རིག་མེད་པའི་ཕྱིར་ཞེས་པའི་གནོད་པའང་ཐོབ་བོ།། གཉིས་པ་དེའི་ལན་དགག་པ་ལ་གསུམ། འདྲ་བ་ཙམ་གྱིས་དོན་རིག་པར་འཇོག་མི་ནུས།
སྐྱེས་ལ་འདྲ་བས་དོན་རིག་པར་འཇོག་མི་ནུས། ངེས་ཤེས་དང་གསུམ་ཚོགས་པས་དོན་རིག་པར་འཇོག་མི་ནུས་པའོ། ། དང་པོ་ལ་གསུམ། ཐལ་བ་དངོས། དེས་གྲུབ་པའི་དོན། འདྲ་བ་ཉིད་ཀྱང་མི་རིགས་པའོ། ། དང་པོ་ནི། གལ་ཏེ་དེ་དང་འདྲ་བ་ལས། ། མྱོང་གཞན་ཅི་ཡོད་ཅེས་འདོད་ན།། ༤༢༩ འདྲ་བ་ཐམས་ཅད་ཕན་ཚུན་དུ། །
མྱོང་བ་ཉིད་ནི་ཐོབ་པར་འགྱུར།། གལ་ཏེ་བློ་འདྲ་དེ་མྱོང་ན། ། དེ་ནི་འདྲ་ལས་མྱོང་མ་ཡིན།། ༤༣༠ དེ་ཡི་མྱོང་དེ་རང་ཉིད་དེ། ། དེ་ནི་འདྲ་བའི་རྒྱུ་ཅན་ཡིན།། ཅེས་སྨོས་ཏེ། གལ་ཏེ་རང་རིག་མེད་ཀྱང་དོན་མྱོང་བའི་སྒྲུབ་བྱེད་ཡོད་དེ། དོན་དེ་དང་འདྲ་བ་ལས་དོན་དེ་མྱོང་བར་འཇོག་ནུས་ཀྱི། དེ་ལས་ལྷག་པའི་སྒྲུབ་བྱེད་གཞན་ཅི་ཡོད་དེ་མི་དགོས་སོ་ཞེས་འདོད་ན། འདྲ་བ་ཐམས་ཅད་ཕན་ཚུན་དུ་མྱོང་བ་ཉིད་མི་ཐོབ་པར་འགྱུར་ཏེ།
འདྲ་བས་མྱོང་བར་བསྒྲུབ་ནུས་པའི་ཕྱིར་རོ། ། གལ་ཏེ་བློ་དང་འདྲ་བ་དེ་མྱོང་བའི་སྒྲུབ་བྱེད་ཡིན་ཅེ་ན། དེ་ནི་དོན་འདྲ་བ་ལས་དོན་མྱོང་བ་བསྒྲུབ་ནུས་པ་མ་ཡིན་པར་ཐལ། མྱོང་བྱེད་ཀྱི་བློ་དེའི་མྱོང་བར་བྱ་བ་དེ་མྱོང་བྱེད་རང་ཉིད་ཀྱི་བདག་ཉིད་དེ་ཡིན་ལ། མྱོང་བ་དེ་ནི་འདྲ་བའི་རྒྱུ་མཚན་ཅན་ཡིན་པའི་ཕྱིར། གལ་ཏེ་དོན་དང་འདྲ་བ་ལས་དོན་རིག་པར་བསྒྲུབ་མི་ནུས་ན་འཇིག་རྟེན་གྱི་གྲགས་པས་གནོད་དོ་ཞེ་ན། བཤད་པ། བྱ་བ་ལས་ཀྱི་རྣམ་གཞག་གི ། འདི་ནི་འཇིག་རྟེན་ན་རྒྱུར་འགྱུར།། ༤༣༡ རང་གི་ངོ་བོའི་རང་བཞིན་དེའི། །
མྱོང་བ་སྒྲོ་འདོགས་འཁྲུལ་བ་ལས།། སྔོ་སོགས་མྱོང་བར་གྲགས་ཡིན་གྱི། ། གཞན་གྱི་བདག་ཉིད་མྱོང་ལས་མིན།། ༤༣༢ བློ་ནི་སྔོ་སོགས་དངོས་ཡིན་ན། ། ཕྱི་རོལ་དོན་ལ་ཚད་མ་གང༌།། བློ་ནི་སྔོ་སོགས་དངོས་མིན་ན། ། དེ་ནི་ཇི་ལྟར་དོན་མྱོང་ཡིན།། ༤༣༣ ཅེས་སྨོས་ཏེ། གང་གི་ཚེ་འཇིག་རྟེན་གྱི་གྲགས་པ་དབང་བཙན་པར་བྱས་ནས་ཕྱི་དོན་ལ་བྱ་བ་དང་བྱེད་པ་ལས་གསུམ་གྱི་རྣམ་གཞག་བྱེད་པ་དག་གི་ཚེ་དོན་དང་འདྲ་བ་འདི་ནི་འཇིག་རྟེན་ན་དོན་རིག་པའི་རྒྱུ་མཚན་དུ་འགྱུར་ཏེ། འཇིག་རྟེན་ན་སྔོན་པོའི་རྣམ་པ་མྱོང་བ་ལ་ཕྱི་རོལ་གྱི་དོན་རིག་པར་གྲགས་པའི་ཕྱིར་དང༌།
སྔོན་པོ་རང་གི་ངོ་བོའི་རང་བཞིན་ནམ་རྣམ་པ་མྱོང་བ་ལ་ཕྱི་རོལ་གྱི་དོན་དེའི་མྱོང་བར་སྒྲོ་འདོགས་ཤིང་འཁྲུལ་བ་ལས་འཇིག་རྟེན་ན་ཕྱི་རོལ་གྱི་སྔོ་སོགས་མྱོང་བར་གྲགས་པ་ཡིན་གྱི། ཤེས་པ་ལས་གཞན་གྱི་བདག་ཉིད་མྱོང་བ་ལས་སྔོ་སོགས་མྱོང་བར་གྲགས་པ་མིན་པའི་ཕྱིར་རོ། ། དེས་ན་སྔོར་སྣང་གི་བློ་ནི་ཆོས་ཅན། སྔོ་སོགས་ཀྱི་དངོས་པོའམ་རྣམ་པ་ཡིན་ན་ནི་ཕྱི་རོལ་གྱི་དོན་ལ་ཚད་མར་འགྱུར་བ་གང་ལས་ཡིན་ཏེ། སྔོ་སོགས་ཀྱི་རྣམ་པ་ཕྱི་རོལ་གྱི་དོན་མིན་པའི་ཕྱིར་དང༌། སྔོར་སྣང་གི་བློ་ནི་སྔོ་སོགས་ཀྱི་དངོས་པོའམ་རྣམ་པ་སྣང་བ་མིན་ན་ཡང་སྔོར་སྣང་གི་བློ་དེ་ནི་ཇི་ལྟར་ན་ཕྱི་རོལ་གྱི་དོན་མྱོང་བ་ཡིན་ཅེས་གདགས་པར་ནུས་ཏེ། རྣམ་མེད་དུ་མྱོང་བ་ལ་གནོད་བྱེད་མཐའ་ཡས་པར་བརྗོད་ཟིན་པའི་ཕྱིར་རོ། ། དེས་ན་འཇིག་རྟེན་པ་དག་གི་ངོར་འཇིག་རྟེན་གྱི་གྲགས་པ་ཁས་ལེན་པའི་ཚེ་འཇིག་རྟེན་ན་ཇི་ལྟར་གྲགས་པ་ལྟར་ཡིན་ལ། རིགས་པ་ཁས་ལེན་པའི་ཚེ་ནི་འཇིག་རྟེན་གྱི་གྲགས་པ་དོར་བར་བྱ་བ་ཁོ་ནའོ།། གཉིས་པ་དེས་གྲུབ་པའི་དོན་ནི།
གང་ཚེ་མྱོང་བའི་བདག་ཉིད་ནི། ། འདྲ་བའི་རྒྱུ་ཅན་མ་ཡིན་ན།། འདི་དེ་རང་ཉིད་གྲུབ་པས་ན། ། དོན་གྱིས་ཅི་ཞིག་ཉེ་བར་བསྒྲུབ།། ༤༣༤ ཅེས་སྨོས་ཏེ། གང་གི་ཚེ་མྱོང་བའི་བདག་ཉིད་ནི་འདྲ་བའི་རྒྱུ་མཚན་ཅན་མ་ཡིན་པ་དེའི་ཚེ་ན་བློའི་མྱོང་བ་འདི་དོན་དང་འདྲ་བའི་རྟགས་ཀྱིས་ཅི་ཞིག་ཉེ་བར་བསྒྲུབས་ཏེ་བསྒྲུབ་མི་ནུས་པར་ཐལ། བློ་དེ་རང་ཉིད་ཀྱིས་མྱོང་བར་གྲུབ་པས་ནའོ།། གསུམ་པ་འདྲ་བས་དོན་རིག་ན་ཧ་ཅང་ཐལ་བ་ནི། བདག་ཉིད་ཀུན་གྱིས་འདྲ་ན་ནི། ། ཤེས་པ་ཤེས་པ་ཉིད་མིན་འགྱུར། །
ཆ་འགའ་ཞིག་གིས་མཚུངས་ན་ནི། ། ཐམས་ཅད་ཐམས་ཅད་ཀྱིས་མྱོང་འགྱུར།། ༤༣༥ ཞེས་སྨོས་ཏེ། དོན་དང་འདྲ་བ་ལས་དོན་མྱོང་བར་འཇོག་མི་ནུས་པར་ཐལ། ཤེས་པ་དོན་དང་བདག་ཉིད་ཀུན་གྱིས་འདྲ་བས་དོན་མྱོང་བར་འཇོག་ན་ནི་ཤེས་པ་དེ་ཤེས་པ་ཉིད་མིན་པར་འགྱུར་ལ། དོན་དང་ཆ་འགའ་ཞིག་གིས་མཚུངས་པས་དོན་མྱོང་བར་འཇོག་ན་ནི་སེར་པོ་ལ་སོགས་པའི་ཡུལ་ཐམས་ཅད་སྔོར་སྣང་ལ་སོགས་པའི་ཡུལ་ཅན་ཐམས་ཅད་ཀྱིས་མྱོང་བར་འགྱུར་རོ།། གཉིས་པ་སྐྱེས་ལ་འདྲ་བས་དོན་རིག་པར་འཇོག་མི་ནུས་པ་ནི། ཇི་ལྟར་སྔོ་སོགས་ངོ་བོའི་ཕྱིར། ། སྔོ་སོགས་ཉམས་སུ་མྱོང་བར་འདོད།། དེ་བཞིན་ཉམས་མྱོང་ངོ་བོའི་ཕྱིར། །
དེ་ཡང་ཉམས་སུ་མྱོང་བར་འགྱུར།། ༤༣༦ ཞེས་སྨོས་ཏེ། གལ་ཏེ་དོན་དང་འདྲ་བ་ཙམ་ལས་དོན་མྱོང་བར་བསྒྲུབ་མིན་ནུས་པ་བདེན་མོད། ཇི་ལྟར་སྔོ་སོགས་ལས་སྐྱེས་པ་དང་འདྲ་བའི་ངོ་བོའི་ཕྱིར་ན་སྔོ་སོགས་ཉམས་སུ་མྱོང་བར་འདོད་ཅེ་ན། དེ་བཞིན་དུ་ཉམས་མྱོང་དབང་ཤེས་ཕྱི་མ་ཆོས་ཅན། དབང་ཤེས་སྔ་མ་དེ་ཡང་ཉམས་སུ་མྱོང་བར་འགྱུར་ཏེ། དེ་ལས་སྐྱེས་པ་དང་འདྲ་བའི་ངོ་བོ་ཡིན་པའི་ཕྱིར་རོ།། གསུམ་པ་ངེས་ཤེས་དང་གསུམ་ཚོགས་པས་དོན་རིག་པར་འཇོག་མི་ནུས་པ་ནི། ཉམས་མྱོང་ཉམས་སུ་མྱོང་ངོ་ཞེས། ། དོན་བཞིན་དུ་ནི་ངེས་མིན་པ།།
དེ་ཕྱིར་ཉེས་པ་མེད་ཅེ་ན། ། དོན་ལའང་དེ་ནི་རྟག་ཏུ་མེད།། ༤༣༧ ཡོད་པ་ཉིད་ཀྱི་རྒྱུ་ཡོད་ན། ། མྱོང་ལ་མེད་པའང་ཅི་ཡི་ཕྱིར།། ཞེས་སྨོས་ཏེ། གལ་ཏེ་ཉམས་མྱོང་དབང་ཤེས་ཕྱི་མས་སྔ་མ་ཉམས་སུ་མྱོང་ངོ་ཞེས་དོན་བཞིན་དུ་ནི་ངེས་པ་མིན་པ་དེའི་ཕྱིར། དབང་ཤེས་ཕྱི་མས་སྔ་མ་མྱོང་བའི་ཉེས་པ་མེད་ལ། དོན་ལ་ནི་ཁོ་བོས་དོན་མཐོང་ངོ་ཞེས་ངེས་པའི་དོན་མྱོང་བ་ཡིན་ནོ་ཞེ་ན། འོ་ན་དོན་སྔོན་པོ་ལའང་ཆོས་ཅན། ཡིད་གཞན་དུ་གཡེང་བའི་ཚེ་ཉམས་སུ་མྱོང་བའི་ཡུལ་མིན་པར་ཐལ།
དེའི་ཚེ་ཁོ་བོས་སྔོན་པོ་མཐོང་ངོ་ཞེས་པའི་ངེས་པ་དེ་ནི་རྟག་ཏུ་མེད་པའི་ཕྱིར་ཞེས་ལྷའིའོ།། རྒྱན་ནི། ìདོན་ལའང་རྟག་ཏུ་ངེས་པ་མ་ཡིན་ཏེ། ལ་ལར་འཁྲུལ་བ་མཐོང་བའི་ཕྱིར་རོ།། î ཞེས་གསུངས་སོ། ། གལ་ཏེ་དོན་མྱོང་བ་ངེས་ཤེས་རྟག་ཏུ་ཡོད་པ་ཉིད་ཀྱི་རྒྱུ་སྐྱེས་འདྲ་བ་ཡོད་པས་སྐྱོན་མེད་ཅེ་ན། མྱོང་བ་དབང་ཤེས་ཕྱི་མ་ལའང་ཆོས་ཅན། ཁོ་བོས་དབང་ཤེས་སྔ་མ་མྱོང་ངོ་ཞེས་པའི་ངེས་ཤེས་རྟག་ཏུ་ཡོད་པར་ཐལ། དབང་ཤེས་སྔ་མ་ངེས་པའི་རྒྱུ་དབང་ཤེས་སྔ་མ་ལས་སྐྱེས་འདྲ་བ་མེད་པའང་ཅིའི་ཕྱིར་ཏེ་ཡོད་པའི་ཕྱིར་རོ་ཞེས་ལྷའིའོ།། རྒྱན་ནི།
ìམྱོང་བ་ཕྱི་མ་ལའང་ཆོས་ཅན། མྱོང་བ་སྔ་མ་ངེས་པ་མེད་པའང་ཅིའི་ཕྱིར་ཏེ་ཡོད་པར་ཐལ། མྱོང་བ་སྔ་མ་ངེས་པའི་རྒྱུ་ཐམས་ཅད་ཡོད་པའི་ཕྱིར། རྟགས་ཁས་བླངས་སོ།། î ཞེས་གསུང་ངོ༌།། གཉིས་པ་དཀར་སོགས་གསལ་བས་རང་རིག་གྲུབ་པ་ལ་གཉིས། དྲི་བ་དང༌། དེའི་ལན་དགག་པའོ། ། དང་པོ་ནི། གཞན་ཡང་དཀར་སོགས་མཐོང་བ་ན། །
དཀར་སོགས་མངོན་པར་གསལ་བ་ཡི།། ༤༣༨ རང་བཞིན་རིག་པ་གསལ་བ་ནི། ། སྐྱེས་པའི་སྣང་བ་འདི་གང་ཡིན། ། དེ་ཅི་དཀར་སོགས་མངོན་གསལ་ལས། ། གཞན་དངོས་འོན་ཏེ་བདག་གྱུར་ཡིན།། ༤༣༩ ཅེས་སྨོས་ཏེ། གཞན་ཡང་ཁྱོད་ཉིད་ལ་དྲི་བར་བྱ་སྟེ། ཤེས་པས་དཀར་སོགས་མཐོང་བ་ན་དཀར་སོགས་མངོན་པར་གསལ་བའི་རང་བཞིན་ཅན་གྱི་རིག་པ་གསལ་བར་ནི་སྐྱེས་པའི་སྣང་བ་འདི་གང་ཡིན་པ་དེ་ཅི་དཀར་སོགས་མངོན་པར་གསལ་བའི་ཤེས་པ་ལས་གཞན་པའི་དངོས་པོ་ཞིག་ཡིན་ནམ། འོན་ཏེ་ཤེས་པ་དེའི་བདག་ཉིད་དུ་གྱུར་པ་ཡིན་ཅེས་བརྟག་གོ། གཉིས་པ་དེའི་ལན་དགག་པ་ལ་གསུམ།
ཤེས་པ་ལས་གཞན་ཡིན་པ་དགག ། རང་དངོས་ཡིན་ན་རང་རིག་གྲུབ། དེས་གཞན་ཡང་ཁེགས་པར་བསྟན་པའོ། ། དང་པོ་ལ་གསུམ། ཡུལ་མི་གསལ་བར་ཐལ་བ། ཤེས་པ་དེ་ཡུལ་གྱི་ཁྱད་པར་དུ་བྱས་ནས་མི་འཛིན་པར་ཐལ་བ། དེའི་ལན་དགག་པའོ། ། དང་པོ་ནི། གཞན་དངོས་ཡིན་ན་གསལ་བ་ནི། ། གསལ་མིན་ཇི་ལྟར་དཀར་གསལ་འགྱུར།།
ཤེས་པ་གསལ་ཡིན་དེ་གསལ་མིན། ། འགྲོ་བ་མ་ལུས་གསལ་མ་ཡིན།། ༤༤༠ གསལ་བ་གསལ་གཞན་གྱིས་གསལ་ནའང༌། ། ཐུག་པ་མེད་པར་ཐལ་འགྱུར་ཕྱིར།། ཞེས་སྨོས་ཏེ། ཕྱོགས་དང་པོ་ལྟར་དཀར་སོགས་གསལ་བར་སྣང་བ་འདི་ཤེས་པ་ལས་གཞན་པའི་དངོས་པོ་ཡིན་ནོ་ཞེ་ན། དཀར་སོགས་གསལ་བར་སྣང་བའི་དབང་ཤེས་ནི་ཆོས་ཅན། ཇི་ལྟར་དཀར་སོགས་གསལ་བར་གྱུར་ཏེ། རང་གསལ་མིན་པའི་ཕྱིར། ཁྱབ་སྟེ།
དཀར་འཛིན་གྱི་ཤེས་པ་རང་ཉིད་གསལ་བ་ཡིན་ན་དཀར་སོགས་ཀྱི་གསལ་བྱེད་ཡིན་དགོས་ལ། དེ་རང་གསལ་མ་ཡིན་ན་འགྲོ་བ་མ་ལུས་པའི་གསལ་བྱེད་དུ་རུང་བ་མ་ཡིན་པའི་ཕྱིར་དང༌། གསལ་བ་དེ་ཉིད་གསལ་བྱེད་གཞན་གྱིས་གསལ་བ་ཡིན་ནའང་གསལ་བྱེད་ཐུག་པ་མེད་པར་ཐལ་བར་འགྱུར་བའི་ཕྱིར་རོ།། གཉིས་པ་ཤེས་པ་དེ་ཡུལ་གྱིས་ཁྱད་པར་དུ་བྱས་ནས་མི་འཛིན་པར་ཐལ་བ་ནི། མཐོང་དང་འབྲེལ་བ་ཤེས་མེད་པ། ། ཇི་ལྟར་དེ་ཡིས་ཁྱད་པར་འགྱུར།། ༤༤༡ གང་ཕྱིར་གཉིས་ལས་གཉིས་རྟོགས་ཚེ། ། གཉིས་པ་མཐོང་བ་ཡོད་མ་ཡིན།། གཉིས་དག་འབྲེལ་བར་མཐོང་བ་ན། ། མཐོང་ཤེས་བྱ་བར་ངེས་པར་འགྱུར།།
༤༤༢ ཞེས་སྨོས་ཏེ། དཀར་འཛིན་ཤེས་པའམ་ངེས་པའི་བློ་ཆོས་ཅན། ཇི་ལྟར་ན་དཀར་འཛིན་ཤེས་པའི་དཀར་པོ་དེ་ཡིས་ཁྱད་པར་དུ་བྱས་ནས་འཛིན་པར་འགྱུར་ཏེ་མི་འཛིན་པར་ཐལ། དཀར་པོ་མཐོང་བའི་ཤེས་པ་དང་དཀར་པོ་གཉིས་ཀྱི་འབྲེལ་བ་ཤེས་པ་མེད་པའི་ཕྱིར་རོ། ། གང་གི་ཕྱིར་དཀར་འཛིན་དང་དཀར་པོ་གཉིས་ལས་གཅིག་དཀར་པོ་རྟོགས་པའི་ཆ་གཉིས་པ་དཀར་འཛིན་མཐོང་བའི་རང་རིག་ཡོད་པ་མ་ཡིན་པ་དེའི་ཕྱིར་དང༌། ཤེས་པ་རྟོགས་པའི་དུས་ན་དཀར་པོ་རྟོགས་པ་མེད་པའི་ཕྱིར་རོ། ། ཁྱབ་སྟེ། གང་གི་ཚེ་དཀར་པོ་དང་དཀར་འཛིན་གཉིས་པོ་དག་འབྲེལ་བར་མཐོང་བའི་ཚེ་ན་དཀར་པོ་མཐོང་ངོ་ཞེས་བྱ་བར་ངེས་པར་འགྱུར་གྱི། གཞན་དུ་མ་ཡིན་པའི་ཕྱིར་རོ།། གསུམ་པ་དེའི་ལན་དགག་པ་ལ་གཉིས།
རྣམ་ཤར་ལ་འདྲ་བར་འདོགས་ན་རང་རིག་གྲུབ། དེ་ལས་གཞན་པའི་འདྲ་བ་ཚད་མས་མི་འགྲུབ་པའོ། ། དང་པོ་ནི། གང་གི་མཐོང་བ་འདྲ་བ་ནི། ། སེམས་གཞན་གྱིས་ནི་མཐོང་གྱུར་པ།། དེ་ལ་མཐོང་ཞེས་བརྗོད་ཅེ་ན། ། འདི་འདྲ་བས་ན་རང་རིག་གྲུབ།། ༤༤ ཅི་སྟེ་རང་དངོས་མི་རིག་ན། ། ཇི་ལྟར་གཞན་གྱི་ངོ་བོ་རིག། འདྲ་བ་ལས་ནི་མྱོང་ཞེས་པའང༌། །
སྔར་ཉིད་རྣམ་པར་བསལ་བ་ཡིན།། ༤༤༤ ཅེས་སྨོས་ཏེ། གལ་ཏེ་རང་རིག་མེད་ཀྱང་དཀར་འཛིན་གང་གིས་དཀར་པོ་མཐོང་བ་ན་དེ་དང་འདྲ་བ་ནི་ཕྱིས་ཀྱི་སེམས་གཞན་གྱིས་ནི་མཐོང་བར་གྱུར་པ་དེ་ལ་དཀར་པོ་མཐོང་ངོ་ཞེས་བརྗོད་དོ་ཞེ་ན། དཀར་འཛིན་འདི་ཆོས་ཅན། རང་རིག་གྲུབ་སྟེ། སྔར་གྱི་དཀར་པོ་དང་འདྲ་བར་ཕྱིས་སེམས་ཀྱིས་མཐོང་བས་ནའོ། ། ཁྱབ་སྟེ། ཅི་སྟེ་རང་གི་དངོས་པོ་མི་རིག་ན་ཇི་ལྟར་ཡུལ་གཞན་གྱི་ངོ་བོ་རིག་སྟེ། རང་རིག་མེད་པའི་འདྲ་བ་ཙམ་ལས་ནི་མྱོང་བ་ཞེས་པའང༌། འདྲ་བ་ཐམས་ཅད་ཕན་ཚུན་དུ། །
ཞེས་པ་སྔར་ཉིད་རྣམ་པར་བསལ་ཟིན་པ་ཡིན་ནོ།། གཉིས་པ་དེ་ལས་གཞན་པའི་འདྲ་བ་ཚད་མས་མི་འགྲུབ་པ་ནི། མཐོང་བ་དག་ནི་འདྲར་འཛིན་ན། ། དོན་འདི་སྔར་མཐོང་ཡོད་མིན་པས།། ཇི་ལྟར་དེ་ནི་མཐོང་བ་དང༌། ། འདྲ་བ་ཡིན་པར་དེས་ངེས་འགྱུར།། ༤༤༥ འདྲ་བ་ཉིད་ཀྱང་མི་འདོད་པ། ། གང་ཡིན་དེ་ལ་གཉིས་མཐོང་མེད།། དེ་ཚེ་དོན་དང་ཤེས་པ་ཞེས། ། དེ་དག་སྨོས་སུ་ག་ལ་ཡོད།།
༤༤༦ ཅེས་སྨོས་ཏེ། འདྲ་ཡུལ་དཀར་པོ་དང་འདྲ་ཆོས་དཀར་འཛིན་གཉིས་ཀ་མཐོང་བ་དག་ནི་ཡོད་ན་འདྲ་བར་འཛིན་པ་རིགས་ནའང་འདི་དཀར་འཛིན་མཐོང་བའི་ཤེས་པ་ཕྱི་མ་དེས་ཆོས་ཅན། ཇི་ལྟར་ན་དཀར་པོ་དེ་ནི་དཀར་པོ་མཐོང་བའི་ཤེས་པ་དང་འདྲ་བ་ཡིན་པ་ངེས་པར་འགྱུར་ཏེ་མི་ངེས་པར་ཐལ། དོན་དཀར་པོ་ནི་སྔར་མཐོང་བ་ཡོད་པ་མིན་པས་སོ། ། ཁྱབ་སྟེ། དཀར་པོ་དང་འདྲ་བར་འཛིན་ན་དཀར་པོ་མཐོང་དགོས་པའི་ཕྱིར་རོ། ། དེས་ན་ཤེས་པ་ཕྱི་མས་དཀར་པོའི་རྣམ་པར་མཐོང་བ་ལ་དཀར་པོ་དང་འདྲ་བ་མཐོང་བར་མིང་འདོགས་པར་ཟད་དོ། ། གལ་ཏེ་འདྲ་བའང་མི་འདོད་ཅེ་ན། འདྲ་བ་ཉིད་ཀྱང་མི་འདོད་པའི་རྒོལ་བ་གང་ཡིན་པ་དེ་ལ་ནི་ཆོས་ཅན། དཀར་པོ་དང་དཀར་འཛིན་གཉིས་ཀ་ཚད་མས་མཐོང་བ་མེད་པར་ཐལ།
འདྲ་བ་དང་རང་རིག་གཉིས་མེད་པ་དེའི་ཚེ་འདི་ནི་དོན་དཀར་པོ་དང༌། འདི་ནི་དཀར་འཛིན་ཤེས་པའོ་ཞེས་དེ་དག་སྨོས་སུ་ག་ལ་ཡོད་དེ་མེད་པའི་ཕྱིར་རོ། ། འདོད་ན། འགྲོ་བ་མ་ལུས་པ་ལོང་བ་དང་ལྐུགས་པར་འགྱུར་རོ། ། འདིར་ཤེས་པ་དོན་དང་འདྲ་བར་ཞལ་གྱིས་བཞེས་པ་ལྟར་སྣང་བ་ནི་དོན་གྱི་རྣམ་པ་འདྲ་བ་ཙམ་ལ་དགོངས་ནས། གཞན་ངོར་ཞལ་གྱིས་བཞེས་པར་མངོན་ནོ།། གཉིས་པ་རང་དངོས་ཡིན་ན་རང་རིག་གྲུབ་པ་ནི། ཅི་སྟེ་རང་དངོས་འོ་ན་དེ། ། རང་ཉིད་རབ་ཏུ་གསལ་བར་འགྱུར།། གང་ཕྱིར་དེ་མི་གསལ་ན་ནི། །
དོན་མི་གསལ་བ་ཉིད་དུ་འགྱུར།། ༤༤༧ ཞེས་སྨོས་ཏེ། ཅི་སྟེ་དཀར་པོ་གསལ་བར་སྣང་བ་དེ་གསལ་བྱེད་རང་ཉིད་ཀྱི་དངོས་པོ་ཡིན་ནོ་ཞེ་ན། འོ་ན་དཀར་འཛིན་དེ་རང་ཉིད་རབ་ཏུ་གསལ་བའི་རང་རིག་ཏུ་འགྱུར་ཏེ། དཀར་པོ་གསལ་བར་སྣང་བ་དེ་དཀར་འཛིན་རང་ཉིད་ཡིན་པའི་ཕྱིར། ཁྱབ་སྟེ། གང་གི་ཕྱིར་དཀར་འཛིན་དེ་རང་ཉིད་མི་གསལ་ན་ནི་དོན་དཀར་པོ་དེ་ཡང་མི་གསལ་བ་ཉིད་དུ་འགྱུར་དགོས་པ་ལས་དཀར་པོ་གསལ་བར་སྣང་བའི་ཕྱིར་རོ།། གསུམ་པ་དེས་གཞན་ཡང་ཁེགས་པར་བསྟན་པ་ནི། བདག་རིག་མིན་པའི་ཕྱོགས་དག་ལ། ། དོན་ཀུན་མཐོང་མེད་འདི་ཡིས་ནི།།
བློ་ནི་མངོན་སུམ་མིན་སྨྲ་བ། ། གང་ཡིན་དེ་ལའང་ལན་བཏབ་བོ།། ༤༤༨ ཞེས་སྨོས་ཏེ། དེ་ལྟར་ན་ཤེས་པ་བདག་རིག་མིན་པར་སྨྲ་བའི་ཕྱོགས་སྔ་མ་དག་ལ་དོན་ཀུན་མཐོང་བ་མེད་པར་ཐལ། རང་རིག་མེད་པའི་ཕྱིར་ཞེས་བཤད་པ་འདི་ཡིས་ནི་བློ་ནི་རང་ཉིད་ལ་མངོན་སུམ་མིན་པར་སྨྲ་བའི་རྒྱལ་དཔོག་པ་གང་ཡིན་པ་དེ་ལའང་དོན་དང་ཤེས་པ་ཀུན་མཐོང་བ་མེད་པར་ཐལ། བློ་རང་ལ་མངོན་སུམ་མིན་པའི་ཕྱིར་ཞེས་པའི་ལན་བཏབ་བོ།། གསུམ་པ་བདེ་སོགས་མྱོང་བས་རང་རིག་གྲུབ་པ་ལ་གསུམ། བདེ་སོགས་ཤེས་པར་མངོན་སུམ་གྱིས་གྲུབ། དེས་རང་རིག་པར་གྲུབ། གཞན་གྱིས་རིག་ན་ཧ་ཅང་ཐལ་ བའོ། །
དང་པོ་ནི། རྟེན་དམིགས་གོམས་པའི་ཁྱད་པར་ལས། ། ཐ་དད་པར་ནི་འཇུག་པ་ཅན།། བདེ་སྡུག་འདོད་པ་ལ་སོགས་པའི། ། ཁྱད་པར་མངོན་སུམ་དེ་དག་ནི།། ༤༤༩ བློ་ཉིད་་་་་་་་་་་་་་་་་་་་་་་་་༌།། ཅེས་སྨོས་ཏེ། རྟེན་དབང་པོ་དང་དམིགས་རྐྱེན་དང་ཡིད་ལ་བྱེད་པ་གོམས་པའི་ཁྱད་པར་ལས་དགའ་གདུང་ལ་སོགས་པ་ཐ་དད་པར་འཇུག་པ་ཅན་གྱི་བདེ་སྡུག་དང་འདོད་པ་ལ་སོགས་པའི་ཁྱད་པར་མངོན་སུམ་གྱིས་མྱོང་བ་དེ་དག་ནི་ཆོས་ཅན། བློ་ཉིད་ཡིན་ཏེ། དེ་ཡིན་པར་མངོན་སུམ་གྱིས་ཉམས་སུ་མྱོང་བའི་ཕྱིར།
གཉིས་པ་དེས་རང་རིག་པར་གྲུབ་པ་ནི། ་་་་་་་་་་་་ དེ་ལས་ཐ་དད་གཞན།། དེ་ཤེས་གང་ཡིན་ཅུང་ཟད་ཀྱང༌། ། རྟོགས་མེད་་་་་་་་་་་་་་་་་་་་་་་་་༌།། ཅེས་སྨོས་ཏེ། བདེ་སྡུག་དེ་དག་ཆོས་ཅན། རང་རིག་པར་ཡང་གྲུབ་སྟེ། རང་ཉིད་ལས་ཐ་དད་པའི་བློ་གཞན་གྱིས་རང་གི་དངོས་པོ་དེ་ཤེས་པ་གང་ཡིན་པ་ཅུང་ཟད་ཀྱང་ཚད་མས་རྟོགས་པ་མེད་པའི་ཕྱིར། གསུམ་པ་གཞན་གྱིས་རིག་ན་ཧ་ཅང་ཐལ་བ་ལ་གསུམ། རང་གི་བདེ་སྡུག་གཞན་གྱིས་མྱོང་བར་ཐལ་བ།
རྣལ་འབྱོར་པས་གཞན་གྱི་སྡུག་བསྔལ་མྱོང་བར་ཐལ་བ། རང་ལ་མཚུངས་པ་སྤང་བའོ། ། དང་པོ་ནི། ་་་་་་་་་་་་་་ གཞན་གྱིས་རིག་ཡིན་ན། ། གཞན་གྱིས་ཀྱང་ནི་དེ་སྤྱོད་འགྱུར།། ༤༥༠ གལ་ཏེ་དེས་བསྐྱེད་པ་དང་དེར། ། སྣང་བའི་བློ་རིག་གཞན་མིན་ན།། དམིགས་པར་བྱེད་པ་གཞན་ལ་ཡང༌། ། གཉིས་འདི་གདོན་མི་ཟ་བར་ཡོད།། ༤༥༡ ཅེས་སྨོས་ཏེ།
གལ་ཏེ་བདེ་སྡུག་རང་རིག་མིན་ཀྱང་བདེ་སྡུག་དེ་ཡིད་ཀྱི་ཤེས་པ་གཞན་གྱིས་རིག་ཅིང་མྱོང་བ་ཡིན་ཏེ། དེ་དམིགས་པའི་ཕྱིར་ཞེ་ན། དེ་ཙམ་གྱིས་མྱོང་བར་འཇོག་ན་གཞན་ལྷ་སྦྱིན་གྱིས་ཀྱང་མཆོད་སྦྱིན་བདེ་སྡུག་དེ་སྤྱོད་ཅིང་མྱོང་བར་འགྱུར་ཏེ། དེ་དམིགས་པའི་ཕྱིར། གལ་ཏེ་ལྷ་སྦྱིན་དང་མཆོད་སྦྱིན་གཉིས་ཀས་མཆོད་སྦྱིན་གྱི་བདེ་སྡུག་ལ་དམིགས་པར་འདྲ་ཡང་མཆོད་སྦྱིན་རང་ཉིད་ཀྱི་བདེ་སྡུག་དེ་རིག་ཅིང་མྱོང་བ་ཡིན་ཏེ། རང་གི་བདེ་སྡུག་དེས་མྱོང་བྱེད་བསྐྱེད་པ་དང༌། དེར་སྣང་བའི་བློ་ཡིན་པའི་ཕྱིར། གཞན་ལྷ་སྦྱིན་གྱིས་ནི་མྱོང་བ་མིན་ཏེ། དེས་བསྐྱེད་པ་དང་དེར་སྣང་བ་མེད་པའི་ཕྱིར་ཞེ་ན། མཆོད་སྦྱིན་གྱི་བདེ་སྡུག་ལ་དམིགས་པར་བྱེད་པའི་གཞན་ལྷ་སྦྱིན་གྱི་བློ་ལ་ཡང་ཆོས་ཅན།
མཆོད་སྦྱིན་གྱི་བདེ་སྡུག་མྱོང་བར་ཐལ། དེས་བསྐྱེད་པ་དང་དེར་སྣང་བ་གཉིས་པོ་འདི་གདོན་མི་ཟ་བར་ཡོད་པའི་ཕྱིར་ཞེས་ལྷའིའོ།། ཤཱཀྱ་བློས་དངོས་སུ་དམིགས་པས་སྐྱེས་པ་དང་སྣང་བར་འཇོག་པས་སོ། ། རྒྱན་ནི། ìརྟགས་དོན་གྱིས་ཁས་བླངས་ཏེ། སྣང་བར་ནི་དངོས་སུ་ཁས་བླངས་ལ་རྟགས་ལས་རྟོགས་པ་སྐྱེས་པར་ཡང་ཁས་བླངས་སོ།། î ཞེས་གསུང་ངོ༌། ། གཞན་དག་ན་རེ། ཅི་སྟེ་དེ་ལས་སྐྱེས་མིན་ཅིང༌། ། དེར་སྣང་ཅན་ཡང་མ་ཡིན་ན།།
ཞེས་སྨོས་ཏེ། ཅི་སྟེ་མཆོད་སྦྱིན་གྱི་བདེ་སྡུག་དེ་ལས་སྐྱེས་པ་མ་ཡིན་ཅིང༌། དེར་སྣང་བ་ཅན་ཡང་མ་ཡིན་ནོ་ཞེ་ན། བཤད་པ། བློ་དེ་ཡུལ་མེད་ཅན་དུ་འགྱུར། ། དེ་ལ་གཟུང་ན་སྤྱི་དག་ཀྱང༌།། ༤༥༢ མི་འཛིན་དེ་ནི་ཅུང་ཟད་ཀྱང༌། ། དངོས་མིན་ཅེས་ཀྱང་སྔར་བཤད་དོ།། དེ་ཕྱིར་དོན་སྣང་བ་དེ་ནི། ། བློ་དེ་ལས་གཞན་མིན་དེས་ན།།
༤༥༣ མངོན་སུམ་དང་ནི་བདག་རིག་གྲུབ།། ཅེས་སྨོས་ཏེ། མཆོད་སྦྱིན་གྱི་བདེ་སྡུག་ལ་དམིགས་པའི་ལྷ་སྦྱིན་གྱི་བློ་དེ་ཡུལ་མེད་པ་ཅན་དུ་འགྱུར་ཏེ། མཆོད་སྦྱིན་གྱི་བདེ་སྡུག་དེ་ལས་སྐྱེས་པ་དང་དེར་སྣང་བ་ཅན་མ་ཡིན་པའི་ཕྱིར། གལ་ཏེ་ཡུལ་མེད་དུ་མི་འགྱུར་ཏེ། བདེ་སྡུག་དེའི་སྤྱི་ཡན་གར་བ་འཛིན་ནོ་ཞེ་ན། དེ་ཆོས་ཅན། བདེ་སྡུག་དེ་མ་བཟུང་ན་དེའི་སྤྱི་ཡན་གར་བ་དག་ཀྱང་མི་འཛིན་ཏེ། གསལ་བ་མ་བཟུང་ན་སྤྱི་ཡན་གར་བ་མི་འཛིན་པའི་ཕྱིར་རོ་ཞེས། དེ་མཚུངས་མིན་དང་གསལ་བ་མིན། །
ཅེས་པར་བཤད་ཟིན་པའི་ཕྱིར་དང༌། སྤྱི་དེ་ནི་ཅུང་ཟད་ཀྱང་དངོས་པོ་མིན་ནོ་ཞེས་ཀྱང་ཁ་དོག་དབྱིབས་ཡིག་རྣམ་པས་སྟོང་བར་སྔར་བཤད་ཟིན་ཏོ། ། རྒྱུ་མཚན་དེའི་ཕྱིར་དོན་དུ་སྣང་བའི་བློའི་མྱོང་བྱ་དེ་ནི་དོན་སྣང་གི་བློ་དེ་ལས་གཞན་མིན་པ་དེས་ན་མངོན་སུམ་དང་ནི་བདག་རིག་གྲུབ་བོ། ། གཞན་དག་ན་རེ། གལ་ཏེ་དེ་ལ་འཛིན་བྱེད་ཀྱང༌། ། མངོན་སུམ་ཉིད་ནི་མིན་ཅེ་ན།། ཞེས་སྨོས་ཏེ། གལ་ཏེ་ལྷ་སྦྱིན་གྱི་བློས་མཆོད་སྦྱིན་གྱི་བདེ་སྡུག་དེ་ལ་འཛིན་པར་བྱེད་ཀྱང་མངོན་སུམ་ཉིད་ནི་མ་ཡིན་ནོ་ཞེ་ན། བཤད་པ། དོན་མཚུངས་ཐ་དད་དེ་གང་ལས།།
༤༥༤ མ་མཐོང་དོན་གཅིག་ལྡན་སོགས་ཀྱིས། ། གལ་ཏེ་མྱོང་བ་དེས་ཡིན་ན།། གཞན་ནི་རྣམ་ཀུན་འཛིན་མི་འགྱུར། ། མྱོང་བའི་དབྱེ་བའང་བསལ་ཟིན་ཏོ།། ༤༥༥ ཞེས་སྨོས་ཏེ། མཆོད་སྦྱིན་གྱི་བློ་ལ་དམིགས་པའི་ལྷ་སྦྱིན་གྱི་བློ་དང་མཆོད་སྦྱིན་གྱི་བློ་གཉིས་ཀ་ལ་དེ་ལྐོག་ཏུ་གྱུར་པའི་དོན་དུ་མཚུངས་པས་དེ་ལ་མངོན་སུམ་ཡིན་མིན་ཐ་དད་པ་དེ་གང་ལས་ཡིན། ཅེས་དྲི། གལ་ཏེ་མཆོད་སྦྱིན་གྱིས་རང་གི་བདེ་བ་མྱོང་བ་ལ་མ་མཐོང་བའི་ལས་དང་བདག་དང་དོན་གཅིག་ལ་ལྡན་པ་དང༌། དབང་ཕྱུག་མཉེས་པ་ལ་སོགས་ཀྱིས་བདེ་བ་མྱོང་བར་ངེས་པ་ཡིན་ལ། ལྷ་སྦྱིན་གྱིས་ནི་མ་ཡིན་ཏེ།
རྒྱུ་མཚན་དེ་དག་མེད་པའི་ཕྱིར་རོ་ཞེ་ན། དེ་ལྟར་ན་ལྷ་སྦྱིན་གྱི་བློས་གཞན་མཆོད་སྦྱིན་གྱི་བདེ་སྡུག་ནི་རྣམ་པ་ཀུན་ཏུ་འཛིན་པར་མི་འགྱུར་བར་ཐལ། མ་མཐོང་བའི་ལས་དབང་ཕྱུག་མི་མཉེས་པ་ལ་སོགས་པས་བསྒྲིབས་པའི་ཕྱིར་དང༌། རང་གི་བདེ་སྡུག་མངོན་སུམ་དུ་མྱོང་ལ་གཞན་གྱིས་མི་མྱོང་ཞེས་པའི་དབྱེ་བའང་མི་རིགས་པར་ཐལ། བདེ་སྡུག་ལྐོག་ཏུ་གྱུར་པ་ལ་དམིགས་པའི་ཤེས་པར་མཚུངས་པའི་ཕྱིར་ཞེས་སྔར་བསལ་ཟིན་ཏོ་དེའི་ཕྱིར། གཉིས་པ་རྣལ་འབྱོར་པས་གཞན་གྱི་བདེ་སྡུག་མྱོང་བར་ཐལ་བ་ནི། གང་དག་རྣལ་འབྱོར་མངོན་སུམ་གྱིས། ། གཞན་གྱི་བདེ་བ་ལ་སོགས་པ།། མྱོང་ལ་ཉམས་མྱོང་མཚུངས་པས་ན། ། དེ་ཡང་དེ་བཞིན་གདུང་བར་འགྱུར།།
༤༥༦ ཞེས་སྨོས་ཏེ། རྒྱང་འཕེན་དང་དཔྱོད་པ་བ་མ་གཏོགས་པའི་གྲུབ་མཐའ་སྨྲ་བ་གང་དག་གི་ལུགས་ལ་རྣལ་འབྱོར་མངོན་སུམ་ཡོད་པས་རྣལ་འབྱོར་མངོན་སུམ་གྱིས་གཞན་གྱི་བདེ་བ་ལ་སོགས་ལ་དམིགས་པའི་ཕྱིར། དེ་དག་མྱོང་བར་འགྱུར་ལ། འདོད་ན། གཞན་གྱི་སྡུག་བསྔལ་ཉམས་སུ་མྱོང་བར་མཚུངས་པས་ན། རྣལ་འབྱོར་པ་དེ་ཡང་སྡུག་བསྔལ་ཅན་དེ་བཞིན་དུ་གདུང་བར་འགྱུར་རོ། ། དེ་ལ་གཞན་དག་ན་རེ། གལ་ཏེ་ཡུལ་དབང་འདུས་མེད་པས། ། དེ་ལས་བྱུང་བའི་སྡུག་བསྔལ་ནི།། དེ་དག་ལ་ནི་སྐྱེ་མིན་ན། །
སྡུག་བསྔལ་སྐྱེས་པར་རང་ཉིད་ནི།། ༤༥༧ སྡུག་བསྔལ་མྱོང་མིན་འོན་ཀྱང་ནི། ། སྡུག་བསྔལ་ཤེས་པ་སྐྱེས་པ་ཡིན།། ཅེས་སྨོས་ཏེ། གལ་ཏེ་རྣལ་འབྱོར་མངོན་སུམ་གྱི་རྒྱུར་སྡུག་བསྔལ་གྱི་རྒྱུ་ཡུལ་དབང་འདུས་པ་མེད་པས་དེ་ལས་བྱུང་བའི་སྡུག་བསྔལ་ནི་སྐྱེ་བ་མིན་ཅེ་ན། ཁྱེད་ལ་སྡུག་བསྔལ་རང་རྒྱུད་ལ་སྐྱེས་པར་གྱུར་པ་ཉིད་ནི་སྡུག་བསྔལ་མྱོང་བའི་སྒྲུབ་བྱེད་མ་ཡིན་གྱི། འོན་ཀྱང་ནི་སྡུག་བསྔལ་ལ་མངོན་སུམ་དུ་དམིགས་པའི་ཤེས་པ་སྐྱེས་པ་ཙམ་གྱིས་སྡུག་བསྔལ་མྱོང་བ་ཡིན་ཅེས་འདོད་པའི་ཕྱིར། དེ་ལྟར་ན་རྣལ་འབྱོར་པ་ཆོས་ཅན། གཞན་གྱི་སྡུག་བསྔལ་མྱོང་བར་ཐལ། གཞན་གྱི་སྡུག་བསྔལ་ལ་དམིགས་པའི་ཤེས་པ་སྐྱེས་པའི་ཕྱིར་ཞེས་པའི་ཐལ་བ་སོགས་འདུག་པ་ཡིན་ནོ།།
གསུམ་པ་རང་ལ་མཚུངས་པ་སྤང་བ་ནི། སྡུག་བསྔལ་ལ་སོགས་མྱོང་མིན་པར། ། གདུང་དང་ཕན་འདོགས་རྒྱུ་མ་ཡིན།། ༤༥༨ གང་ཚེ་རང་ཉིད་སྡུག་བསྔལ་གྱི། ། རང་གི་ངོ་བོར་སྣང་བ་ནི།། གདུང་ཡིན་དེ་དམིགས་ཤེས་ཡིན་པ། ། དེ་ཚེ་དེ་ལྟར་ཐལ་མི་འགྱུར།། ༤༥༩ ཞེས་སྨོས་ཏེ། ཁྱེད་ལའང་ཉེས་པ་དེ་མཚུངས་སོ་ཞེ་ན། གང་གི་ཚེ་བློ་རང་ཉིད་སྡུག་བསྔལ་གྱི་རང་གི་ངོ་བོར་སྣང་ཞིང་སྐྱེས་པ་ནི་གདུང་བ་ཡིན་ལ།
སྡུག་བསྔལ་དེ་དམིགས་པའི་ཤེས་པ་ཡིན་པ་དེའི་ཚེ་ཁོ་བོས་ཁྱེད་ལ་བཀོད་པ་དེ་ལྟར་སྡུག་བསྔལ་མྱོང་བ་ཐལ་བར་མི་འགྱུར་ཏེ། སྡུག་བསྔལ་ལ་དམིགས་པའི་ཤེས་པ་སྐྱེས་པ་ཙམ་གྱིས་སྡུག་བསྔལ་དང་བདེ་བ་ལ་སོགས་པ་མྱོང་བ་མིན་པར་ཁས་ལེན་པ་དེའི་ཚེ་རྣལ་འབྱོར་བའི་ལུས་སེམས་ལ་གདུང་བ་དང་ཕན་འདོགས་པའི་རྒྱུ་མ་ཡིན་པའི་ཕྱིར། བཞི་པ་དོན་བསྡུ་བ་ནི། དེས་ན་ཤེས་པ་ཐམས་ཅད་ཀྱིས། ། དམིགས་མྱོང་དག་ནི་ཐ་དད་ཡིན།། དོན་དང་འདྲ་བ་དམིགས་པ་སྟེ། ། རང་ཉིད་གསལ་བ་བདག་མྱོང་ཡིན།། ༤༦༠ ཅེས་སྨོས་ཏེ། དམིགས་པ་ལ་མྱོང་བས་མ་ཁྱབ་པ་དེས་ན་ཤེས་པ་ཐམས་ཅད་ཀྱི་དམིགས་མྱོང་དག་ནི་ཐ་དད་པ་ཡིན་ཏེ། སྤྱི་རིགས་ནས་དོན་གང་དང་གང་གི་རྣམ་པ་འདྲ་བར་སྐྱེས་པ་ནི་དོན་དེ་དང་དེ་དམིགས་པ་ཡིན་ལ།
རང་ཉིད་མྱོང་བྱའི་ངོ་བོར་གསལ་བར་སྐྱེས་པ་ནི་བདག་ཉིད་མྱོང་བ་ཡིན་པར་འཇོག་པའི་ཕྱིར། བཞི་པ་བློ་མངོན་སུམ་མིན་ན་རྟགས་ལས་རྟོགས་པར་ཐལ་བ་ལ་དྲུག ། ཐལ་བ་དགོད། དོན་གསལ་བ་རྟགས་མིན། མི་གསལ་བ་རྟགས་མིན། བློ་དང་གཅིག་པའི་ཆོས་རྟགས་མིན། བློ་དང་ཐ་དད་པ་རྟགས་མིན། རྟགས་སྲིད་ཀྱང་མི་འཐད་པའོ། ། དང་པོ་ནི། གཞན་ཡང་མངོན་སུམ་མེད་པ་ན། །
བློ་ནི་རྟགས་ལས་རྟོགས་པར་འགྱུར།། དེ་ཡང་དབང་པོ་དོན་ནམ་བློ། ། ཡང་ན་ཡིད་བྱེད་སྔ་མར་འགྱུར།། ༤༦༡ རྒྱུ་འབྲས་ཚོགས་པ་འདི་དག་ལས། ། འབྲེལ་བ་ཅན་གཞན་ཡོད་མིན་ཏེ།། ནུས་པ་མཐོང་བ་མེད་ཕྱིར་རོ། ། དེ་ལ་འཁྲུལ་ཕྱིར་དབང་པོ་མིན།། ༤༦༢ དོན་ཡང་དེ་བཞིན་བློ་ཡིད་བྱེད། ། ཤེས་ཡིན་དེ་ཡང་མ་གྲུབ་ཉིད།། མ་གྲུབ་པ་ནི་རྟགས་ཉིད་མིན།།
ཅེས་སྨོས་ཏེ། གཞན་ཡང་སྐྱེས་བུ་ལྷ་སྦྱིན་ཆོས་ཅན། རང་རྒྱུད་ཀྱི་བློ་ནི་རྟགས་ལས་རྟོགས་དགོས་པར་འགྱུར་ཏེ། རང་རྒྱུད་ལ་རང་བློ་འཇལ་བྱེད་ཀྱི་མངོན་སུམ་མེད་པའི་ཕྱིར་ནའོ། ། འདོད་ན། རང་ངོར་རང་བློ་བསྒྲུབ་པའི་གཏན་ཚིགས་དེ་ཡང་བདག་རྐྱེན་དབང་པོའམ་དམིགས་རྐྱེན་དོན་ནམ་བློ་རང་ཉིད་དམ། ཡང་ན་ཡིད་ལ་བྱེད་པ་སྔ་མར་འགྱུར་ཏེ། བློའི་རྒྱུ་དང་འབྲས་བུའི་ཚོགས་པ་ནི་འདི་དག་ལས་རང་བློ་ལ་འབྲེལ་བ་ཅན་གྱི་ཆོས་གཞན་ཡོད་པ་མ་ཡིན་པའི་ཕྱིར་ཏེ། བློ་དང་འབྲེལ་བ་མེད་པ་ལ་རང་ངོར་བློ་བསྒྲུབ་པའི་ནུས་པ་མཐོང་བ་མེད་པའི་ཕྱིར་རོ། ། རྟགས་དེ་ལ་རེ་ཞིག་དབང་པོ་ནི་རང་བློའི་སྒྲུབ་བྱེད་མིན་ཏེ།
ཁྱབ་པ་འཁྲུལ་བའི་ཕྱིར། ལྷ་དབང་བློས། ìགཉིད་དང་བརྒྱལ་བ་ལ་སོགས་པ་ན་བློ་མེད་པའི་ཕྱིར། î ཞེས་སོ། ། རྒྱན་ནི། ìདབང་པོ་ནི་བློའི་རྒྱུ་ཡིན་པས་ཁས་བླངས་པས་རྟགས་འཁྲུལ་བར་ཡང་ཁས་བླང་དགོས་སོ།། î ཞེས་གསུངས། དམིགས་རྐྱེན་དོན་དེ་ཡང་དབང་པོ་དེ་བཞིན་དུ་རང་བློའི་སྒྲུབ་བྱེད་མིན་ཏེ། འཁྲུལ་བའི་ཕྱིར་དང༌། བློ་རང་ཉིད་དང་ཡིད་བྱེད་སྔ་མ་ནི་ཤེས་པ་ཡིན་པ་ལ་དེ་ཡང་རང་ངོར་མ་གྲུབ་པ་ཉིད་ཡིན་པས་མ་གྲུབ་པ་ནི་རྟགས་ཀྱིས་བསྒྲུབ་པར་བྱ་བ་ཡིན་གྱི།
སྒྲུབ་བྱེད་ཀྱི་རྟགས་ཉིད་མ་ཡིན་ནོ།། གཉིས་པ་དོན་གསལ་བ་རྟགས་མིན་པ་ནི། གལ་ཏེ་དོན་གསལ་རྟགས་ཡིན་པར།། ༤༦༣ འདོད་ན་དེ་ཉིད་ཤེས་མིན་ནམ། ། འདིས་ནི་གསལ་འགྱུར་དོན་གསལ་ཏེ།། གསལ་བ་ཉམས་སུ་མྱོང་མིན་ན། ། དེ་ཡིས་གསལ་གྱུར་མི་ངེས་ཕྱིར།། ༤༦༤ ཞེས་སྨོས་ཏེ། གལ་ཏེ་དོན་གསལ་དེ་རང་བློ་བསྒྲུབ་པའི་རྟགས་ཡིན་པར་འདོད་དོ་ཞེ་ན། དོན་གསལ་བ་ཉིད་ཀྱང་གང་ཡིན།
དོན་གསལ་བྱེད་ཀྱི་ཤེས་པའམ། འོན་ཏེ་བློས་གསལ་བར་བྱས་པའི་དོན་ཡིན། དང་པོ་ལྟར་ན་དེ་ཉིད་ཀྱང་ཤེས་པ་མ་ཡིན་ནམ། ཤེས་པ་ནི་རང་ངོར་བསྒྲུབ་བྱ་ཡིན་པས་རྟགས་སུ་མི་རུང་ངོ༌། ། ཤེས་པ་རང་ངོར་རྟགས་མིན་པའི་རིགས་པ་འདིས་ནི་བློས་གསལ་བར་གྱུར་པའི་དོན་རང་བློའི་སྒྲུབ་བྱེད་ཀྱི་རྟགས་ཡིན་པ་བསལ་བའི་བློ་རང་ཉིད་ཉམས་སུ་མྱོང་བ་མ་ཡིན་ན་དེ་ཡིས་གསལ་བར་གྱུར་པའི་དོན་མི་ངེས་དགོས་པའི་ཕྱིར། དེ་ལ་གཞན་དག་ན་རེ། འོན་ཏེ་གསལ་དེ་དོན་ཉིད་ཀྱི། ། ཁྱད་པར་འགའ་ཞིག་ཡིན་འདོད་ན།། ཞེས་སྨོས་ཏེ། འོན་ཏེ་དོན་གསལ་བ་དེ་ཤེས་པའམ་བློས་གསལ་བའི་དོན་གང་རུང་མིན་གྱི།
དོན་ཉིད་ཀྱི་ཁྱད་པར་སྔར་མི་གསལ་བ་ཕྱིས་གསལ་བ་འགའ་ཞིག་ཡིན་པར་འདོད་དོ་ཞེ་ན། བཤད་པ། སྐྱེ་བ་དང་ནི་འཇིག་མེད་པའི། ། དོན་ལ་ཁྱད་པར་འགའ་ཡང་མེད།། ༤༦༥ དེ་འདོད་ན་ཡང་ཤེས་སོ་སོར། ། སྐད་ཅིག་འཇིག་པར་ཐལ་བར་འགྱུར།། ཞེས་སྨོས་ཏེ། སྐྱེ་བ་དང་ནི་འཇིག་པ་མེད་པའི་ཕྱིར་ན། ཕྱི་རོལ་གྱི་དོན་ལ་སྔར་མི་གསལ་བ་ཕྱིས་གསལ་བའི་ཁྱད་པར་འགའ་ཡང་མེད་དོ། ། ཅི་སྟེ་སྐྱེ་འཇིག་དེ་འདོད་ན་ཡང་དོན་སྐད་ཅིག་གིས་འཇིག་པར་ཐལ་བར་འགྱུར་ཏེ།
རང་འཛིན་གྱི་ཤེས་པ་སྐད་ཅིག་མ་སོ་སོར་རིམ་ཅན་དུ་བསྐྱེད་པའི་ཕྱིར། གསུམ་པ་དོན་མི་གསལ་བ་རྟགས་མིན་པ་ལ་གཉིས། རང་གིས་མཐོང་བའི་དོན་རྟགས་མིན། རང་གིས་མ་མཐོང་བའི་དོན་རྟགས་མིན་པའོ། ། དང་པོ་ནི། དེ་ཡང་ཤེས་པའམ་ཤེས་མ་གྱུར། ། གལ་ཏེ་ཤེས་པ་རྟགས་ཡིན་ན།། ༤༦༦ ཤེས་པར་ཡོངས་སུ་བཅད་མེད་པར། ། དེས་ཤེས་ཞེས་བྱ་དེ་གང་ལས།། ཤེས་གྱུར་ཉིད་དུ་བཅད་མེད་ཀྱང༌། །
དེ་ནི་ཇི་ལྟར་གོ་བྱེད་ཡིན།། ༤༦༧ ཅེས་སྨོས་ཏེ། གཞན་ཡང་དོན་གྱི་ཁྱད་པར་དུ་འདོད་པ་དེ་ཡང་ཚད་མས་ཤེས་པའི་རྟགས་ཡིན་པའམ། ཤེས་པར་མ་གྱུར་པ་གཅིག་དོན་ཡིན་དང༌། གལ་ཏེ་དོན་གྱི་ཁྱད་པར་ཚད་མས་ཤེས་པ་རྟགས་ཡིན་ནོ་ཞེ་ན། དོན་གྱི་ཁྱད་པར་ཚད་མ་དེས་ཤེས་པ་ཞེས་བྱ་བ་དེ་རང་བློ་སྒྲུབ་བྱེད་ཀྱི་རྟགས་གང་ལས་ཡིན་ཏེ། ཤེས་པར་ཡོངས་སུ་གྲུབ་པ་ཚད་མས་བཅད་དུ་མེད་པའི་ཕྱིར། གཉིས་པ་ལྟར་ན་ཚད་མས་ཤེས་པར་མ་གྱུར་པའི་དོན་གྱི་ཁྱད་པར་དེ་ནི་ཇི་ལྟར་རང་བློའི་གོ་བྱེད་ཡིན་ཏེ། ཚད་མས་ཤེས་པར་གྱུར་པ་ཉིད་དུ་བཅད་དུ་མེད་པའི་ཕྱིར། གཉིས་པ་མ་མཐོང་བའི་དོན་རྟགས་མིན་པ་ནི།
མཐོང་བ་མཐོང་གྱུར་མིན་གཞན་གྱིས། ། མཐོང་གྱུར་འགར་ཡང་མཐོང་གྱུར་ མེད། ། ཁྱད་པར་དེ་བཞིན་མཐོང་བ་ལའང༌། ། ཡོད་ཕྱིར་རང་བློ་རྟོགས་པར་འགྱུར།། ༤༦༨ དེ་ཕྱིར་རང་ཆོས་བལྟོས་མེད་ཅན། ། དོན་ཆོས་ཡན་གར་བ་ལས་ནི། ། བློ་ནི་རྗེས་སུ་དཔོག་མ་ཡིན།། ཅེས་སྨོས་ཏེ། གལ་ཏེ་དེའང་ཤེས་པའམ་ཤེས་མ་གྱུར། ། ཅེས་པ་དེ་ལ་སྤྱིར་ཚད་མས་མཐོང་བ་ལྷ་སྦྱིན་རང་གིས་མཐོང་བར་གྱུར་པ་མ་ཡིན་པའི་དོན་གྱི་ཁྱད་པར་དེ་རང་བློའི་སྒྲུབ་བྱེད་དོ་ཞེ་ན།
གཞན་མཆོད་སྦྱིན་གྱིས་མཐོང་བར་གྱུར་པ་ལའང་སྤྱིར་ཚད་མས་མཐོང་བར་གྱུར་པ་དང༌། ལྷ་སྦྱིན་རང་ཉིད་ཀྱིས་འགར་ཡང་མཐོང་བར་གྱུར་པ་མེད་པའི་ཁྱད་པར་ནི་ཁྱོད་འདོད་པའི་གཏན་ཚིགས་དེ་བཞིན་ཡོད་པའི་ཕྱིར། དེས་ཀྱང་ལྷ་སྦྱིན་གྱི་རིག་བློ་རྟོགས་པར་འགྱུར་རོ། ། རྒྱུ་མཚན་དེའི་ཕྱིར་བློ་རང་གི་ཆོས་ལ་བལྟོས་པ་མེད་པ་ཅན་གྱི་དོན་ཆོས་ཡན་གར་བ་ལས་ནི་ལྷ་སྦྱིན་གྱི་ངོར་རང་བློ་ནི་རྗེས་སུ་དཔོག་ནུས་པ་མ་ཡིན་ནོ།། བཞི་པ་བློ་དང་གཅིག་པའི་ཆོས་རྟགས་མིན་པ་ནི། བློ་རྟགས་མངོན་སུམ་གང་ཡིན་པ།། ༤༦༩ རང་ཆོས་རང་བློ་ལས་གཞན་ཅི། ། རྒྱུ་མཚུངས་པ་ལས་སྐྱེས་པ་དེ།། བློ་ལས་ཐ་དད་ག་ལས་ཡིན། ། གཞན་སྐྱེ་དེ་ཡང་འཁྲུལ་བ་ཅན།།
༤༧༠ ཞེས་སྨོས་ཏེ། གལ་ཏེ་བློ་རང་གི་ཆོས་འགའ་ཞིག་རང་བློ་བསྒྲུབ་པའི་རྟགས་སོ་ཞེ་ན། མངོན་སུམ་གྱིས་འགྲུབ་པ་གང་ཡིན་པའི་བློ་རང་གི་ཆོས་དེ་རང་བློ་ལས་གཞན་ཅི་ཞིག་ཡིན་ཏེ་བློ་ཉིད་ཡིན་པར་ཐལ། བློ་དང་རྒྱུ་མཚུངས་པ་ལས་སྐྱེས་པའི་བློའི་ཆོས་དེ་བློ་ལས་རྫས་ཐ་དད་ག་ལས་ཡིན་ཏེ་རྫས་གཅིག་ཡིན་པའི་ཕྱིར་དང༌། རྒྱུ་རྫས་གཞན་ལས་སྐྱེས་པ་དེ་ཡང་རང་བློ་བསྒྲུབ་པ་ལ་ཁྱབ་པ་འཁྲུལ་བ་ཅན་ཡིན་པའི་ཕྱིར། འདོད་ན། བློ་ཉིད་བསྒྲུབ་བྱ་ཡིན་པས་རྟགས་སུ་མི་རུང་ངོ༌།། ལྔ་པ་བློ་དང་ཐ་དད་རྟགས་མིན་པ་ནི། གཟུགས་སོགས་ཡུལ་ནི་ལྔ་པོ་དང༌། ། དབང་པོ་དང་ནི་དམིགས་པ་དག།
མ་གཏོགས་དེ་ཡི་འབྲས་བུ་གཞན། ། ཉེ་བར་མཚོན་པ་མ་ཡིན་ནོ།། ༤༧༡ དེ་ལ་གཉིས་ནི་དབང་པོ་འདས། ། དོན་ལྔ་དག་ལ་གཟུགས་མཐོང་བས།། སྐྱེས་པ་གཞན་དུ་སྲིད་བྲལ་བ། ། གང་ཡིན་གཅིག་ཀྱང་རྟོགས་པ་མེད།། ༤༧༢ དེ་ལྟར་ཤེས་མེད་གང་ཡིན་དེ། ། རྟོགས་25 ཤེས་བྱ་བ་བབ་ཅོལ་ཡིན།། ཅེས་སྨོས་ཏེ། གལ་ཏེ་བློ་ལས་རྫས་ཐ་དད་པ་རྟགས་ཡིན་ནོ་ཞེ་ན།
བློའི་འབྲས་བུའམ་ཚོགས་པ་གཅིག་གང་རུང་རྟགས་ཡིན་དགོས་པ་ལས་གཟུགས་སོགས་ཡུལ་ནི་ལྔ་པོ་དང༌།

དབང་པོ་ལྔ་པོ་དང་ནི་ཡུལ་དམིགས་པར་བྱེད་པའི་ཡུལ་ཅན་ཕྱི་མ་ལྔ་པོ་དག་ལས་མ་གཏོགས་པའི་རང་བློ་དེའི་འབྲས་བུ་གཞན་ནི་རང་བློ་ཉེ་བར་མཚོན་པའི་རྟགས་མ་ཡིན་ནོ། ། དེ་བས་ན་དེ་དག་ལས་གང་རྟགས་ཡིན་པ་དྲིའོ། ། ལྔ་ཚན་གསུམ་པོ་དེ་ལ་དབང་པོ་དང་ཡུལ་ཅན་གཉིས་ནི་ཆོས་ཅན། རང་བློ་བསྒྲུབ་པའི་རྟགས་མ་ཡིན་པར་ཐལ། དབང་པོ་ལས་འདས་པའི་ལྐོག་ཏུ་གྱུར་པ་ཡིན་པའི་ཕྱིར། དོན་ལྔ་པོ་དག་ལས་ཆོས་ཅན། རང་བློའི་སྒྲུབ་བྱེད་མིན་པར་ཐལ། གཟུགས་སོགས་མཐོང་བའི་བློ་ལས་སྐྱེས་པ་གཞན་དུ་སྲིད་པ་དང་བྲལ་བ་གང་ཡིན་གཅིག་ཀྱང་རྟོགས་པ་མེད་པའི་ཕྱིར། དེ་ལྟར་ན་འབྲེལ་བ་དང་རྟགས་རང་ཉིད་ཚད་མས་ཤེས་པ་མེད་པ་གང་ཡིན་པ་དེ་དག་རང་བློ་བསྒྲུབ་པའི་རྟགས་ཡང་དག་ཡིན་ནོ་ཞེས་བྱ་བ་བབ་ཅོལ་ཡིན་ནོ།། དྲུག་པ་རྟགས་སྲིད་ཀྱང་མི་འཐད་པ་ལ་བཞི། འབྲེལ་བ་མེད་པས་རྟགས་སུ་མི་རུང༌།
འབྲེལ་བ་ཡོད་པ་དགག ། འབྲེལ་བ་མངོན་སུམ་དུ་གྲུབ་པའི་རྟགས་མེད་པར་ཐལ་བ། བློའི་གཟུང་དོན་རྟགས་མིན་པའོ། ། དང་པོ་ནི། རྟགས་ཡོད་ན་ཡང་དེ་དང་ནི། ། ལྷན་ཅིག་འབྲེལ་བ་མཐོང་མེད་པར།། ༤༧༣ ཇི་ལྟར་རྟོགས་འགྱུར་རྟགས་དག་ནི། ། མ་མཐོང་བ་ཡི་གསལ་བྱེད་མིན།། ཅེས་སྨོས་ཏེ། གལ་ཏེ་ལྔ་ཚན་གསུམ་པོ་དེར་མ་འདུས་པའི་རྟགས་གཞན་ཡོད་དོ་ཞེ་ན།
རྟགས་གཞན་ཡོད་དུ་ཆུག་ན་ཡང་ལྔ་ཚན་གསུམ་པོ་དེར་མ་འདུས་པའི་རྟགས་དེ་དག་ནི་ཆོས་ཅན། མ་མཐོང་བའི་རང་བློའི་གསལ་བྱེད་དམ་སྒྲུབ་བྱེད་མིན་ཏེ། རང་བློ་དེ་དང་ལྷན་ཅིག་འབྲེལ་བ་མཐོང་བ་མེད་པར་ནི་ཇི་ལྟར་ན་རང་བློ་རྟོགས་ནུས་པར་འགྱུར་ཏེ་མི་འགྱུར་བའི་ཕྱིར་རོ།། གཉིས་པ་འབྲེལ་བ་ཡོད་པ་དགག་པ་ནི། རྟགས་དེ་ཉིད་ལས་སྔར་དེ་ནི། ། གྲུབ་པ་ཉིད་དུ་བརྗོད་ན་ནི།། ༤༧༤ དེ་ལ་ཡང་ནི་དཔེ་གཞན་ཞིག ། བསྒྲུབ་བྱ་ཡིན་ཕྱིར་ཐུག་མེད་འགྱུར།། དེ་ཕྱིར་བློ་ལས་དོན་གྲུབ་ཀྱི། ། དོན་ལས་ཇི་ལྟར་ཡང་དེ་མིན།།
༤༧༥ དེ་མ་གྲུབ་པར་དོན་རང་ཉིད། ། རབ་ཏུ་གྲུབ་པ་མེད་ཕྱིར་རོ།། ཞེས་སྨོས་ཏེ། གལ་ཏེ་རང་བློ་བསྒྲུབ་པའི་རྟགས་དེ་ཉིད་ལས་སྔར་དཔེ་དེ་ནི་གཞན་རྒྱུད་ཀྱི་སྟེང་དུ་འབྲེལ་བ་གྲུབ་པ་ཉིད་དུ་བརྗོད་དོ་ཞེ་ན། གཞན་རྒྱུད་ལ་བློ་གྲུབ་པའི་ཚད་མ་དེ་ལ་ཡང་ནི་རྟགས་དང་དཔེ་གཞན་ཞིག་གིས་བསྒྲུབ་པར་བྱ་བ་ཡིན་ལ། དེ་ཡང་རྟགས་དང་དཔེ་གཞན་གྱིས་བསྒྲུབ་དགོས་པའི་ཕྱིར་རྟགས་དང་དཔེ་ཐུག་པ་མེད་པར་འགྱུར་རོ། ། རྟགས་ཆོས་ལ་འབྲེལ་བ་མེད་པ་དེའི་ཕྱིར་བློ་ལས་ཡུལ་གྱི་དོན་གྲུབ་ཀྱི་ཡུལ་གྱི་དོན་ལས་ཇི་ལྟར་ཡང་རང་རྒྱུད་ལ་བློ་དེ་བསྒྲུབ་ནུས་པ་མ་ཡིན་ཏེ། བློ་དེ་མ་གྲུབ་པར་ཡུལ་གྱི་དོན་རང་ཉིད་རབ་ཏུ་གྲུབ་པ་མེད་པའི་ཕྱིར་རོ།། གསུམ་པ་འབྲེལ་བ་མངོན་སུམ་དུ་གྲུབ་པའི་རྟགས་མེད་པར་ཐལ་བ་ནི། མངོན་སུམ་བློ་དང་དེ་ལས་ནི། །
བརྗོད་དང་གཡོ་འགུལ་སོགས་མཐོང་ནས།། ༤༧༦ གཞན་སེམས་རྗེས་དཔག་མི་འགྱུར་ཏེ། ། བདག་ལ་འབྲེལ་བ་མཐོང་མེད་ཕྱིར།། ཞེས་སྨོས་ཏེ། མངོན་སུམ་གྱིས་བདག་རྒྱུད་ལ་བློ་དང་དེ་ལས་སྐྱེས་པའི་ངག་སྨྲ་བརྗོད་དང་ལུས་གཡོ་འགུལ་ལ་སོགས་པ་མཐོང་བར་བྱས་ནས་གཞན་རྒྱུད་ལ་སེམས་ཡོད་པ་རྗེས་སུ་དཔག་ནུས་པར་མི་འགྱུར་བར་ཐལ། བདག་རྒྱུད་ལ་དེ་འདྲ་བའི་འབྲེལ་བ་ཚད་མས་མཐོང་བ་མེད་པའི་ཕྱིར། བཞི་པ་བློའི་གཟུང་དོན་རྟགས་མིན་པ་ནི། ཡིད་ཀྱི་བློ་ལ་དོན་གྱི་རྟགས། ། རབ་ཏུ་གྲུབ་པ་ཡོད་མིན་ཕྱིར།། ༤༧༧ ཞེས་སྨོས་ཏེ།
གལ་ཏེ་བློའི་གཟུང་དོན་དེ་རང་བློ་བསྒྲུབ་པའི་རྟགས་སོ་ཞེ་ན། ཡིད་ཀྱི་བློ་བསྒྲུབ་པ་ལ་གཟུང་དོན་གྱི་རྟགས་དོན་མེད་པར་ཐལ། ཡིད་བློ་ནི་བག་ཆགས་ཙམ་ལས་བྱུང་བས་གཟུང་དོན་རབ་ཏུ་གྲུབ་པ་ཡོད་པ་མིན་པའི་ཕྱིར་རོ།། ལྔ་པ་རང་མི་གསལ་ན་གཞན་གསལ་བར་མི་འགྲུབ་པ་ལ་བཞི། འགོག་བྱེད་ཀྱི་རིགས་པ་དངོས། ཡུལ་མི་གསལ་བའི་རྩོད་སྤང༌། རང་གསལ་ན་ཡུལ་གསལ་བར་རིགས། རང་མི་གསལ་ན་ཧ་ཅང་ཐལ་བའོ། ། དང་པོ་ནི། ཁྱོད་ཀྱི་བློ་ནི་བློ་གཞན་གྱིས། །
ཇི་ལྟར་རབ་ཏུ་གསལ་བར་འགྱུར། ། གསལ་མིན་བདག་ཏུ་མཚུངས་པའི་ཕྱིར། ། གསལ་བྱ་གསལ་བྱེད་གང་ལས་ཡིན།། ༤༧༨ ཅེས་སྨོས་ཏེ། བློ་སྔ་མ་བློ་ཕྱི་མས་རིག་པར་སྨྲ་བ་ཁྱོད་ཀྱི་ལུགས་ལ་བློ་སྔ་མ་ནི་གཞན་གྱིས་ཇི་ལྟར་རབ་ཏུ་གསལ་བར་འགྱུར་ཏེ་མི་འཐད་པར་ཐལ། བློ་སྔ་ཕྱི་གཉིས་ཀ་རང་གསལ་མིན་པའི་བདག་ཉིད་དུ་མཚུངས་པའི་ཕྱིར་རོ། ། དེའི་ཕྱིར་གསལ་བྱ་གསལ་བྱེད་གང་ལས་ཡིན་ཏེ་མི་འཐད་དོ།། གཉིས་པ་ཡུལ་མི་གསལ་བའི་རྩོད་སྤང་ནི། ཡུལ་ནི་ཇི་ལྟར་གསལ་བ་ཡིན། ། གསལ་ལ་ངོ་བོ་འཕོ་ཕྱིར་རོ།།
གསལ་དེའང་དེ་ཡི་ངོ་བོ་ཉིད། ། རང་ཉིད་རབ་ཏུ་གསལ་བ་ཡིན།། ༤༧༩ དེ་ལྟར་བློ་ལ་བློ་འདོད་ན། ། བློ་ནི་རང་ཉིད་རིག་པར་གྲུབ།། དེ་ལྟར་མིན་ན་ཡུལ་ཀྱང་ནི། ། བློ་དང་ལྷན་ཅིག་ཆོས་མཚུངས་ཉིད།། ༤༨༠ ཅེས་སྨོས་ཏེ། གལ་ཏེ་གཟུགས་ལ་སོགས་པའི་ཡུལ་ནི་ཇི་ལྟར་གསལ་བ་ཡིན་ཏེ། རང་མི་གསལ་བའི་ཕྱིར་ཞེ་ན། གཟུགས་སོགས་ཆོས་ཅན།
རང་གི་གསལ་བྱེད་ལ་གསལ་བ་ཡིན་ཏེ། དེ་ལ་རང་གི་ངོ་བོའམ་རྣམ་པ་འཕོ་བའི་ཕྱིར། དེ་ཙམ་གྱིས་གཟུགས་སོགས་གསལ་ཞེས་བརྗོད་པ་ཡིན་ནོ། ། དེས་ན་གཟུགས་སོགས་ཀྱི་རྣམ་པ་གསལ་བའི་དབང་ཤེས་དེ་རང་གསལ་བྱེད་དེའི་ངོ་བོ་ཉིད་དུ་སྐྱེས་པའི་ཕྱིར་རང་ཉིད་རབ་ཏུ་གསལ་བ་ཡིན་ནོ། ། བློ་ལ་ཡུལ་གྱི་རྣམ་པ་སྣང་བ་དེ་ལྟར་བློ་ཕྱི་མ་ལ་བློ་སྔ་མའི་རྣམ་པ་སྣང་བར་འདོད་ན་བློ་ཕྱི་མ་ནི་རང་ཉིད་རིགས་པར་གྲུབ་སྟེ། བློ་སྔ་མའི་རྣམ་པ་སྣང་བའི་ཕྱིར་དང༌། བློ་ཕྱི་མ་དེ་རང་ཉིད་གསལ་བ་དེ་ལྟར་མིན་ན་ཡང་བློ་གསལ་བར་བྱེད་ན་ཡུལ་གཟུགས་སོགས་ཀྱང་ནི་ཆོས་ཅན། བློ་དང་ལྷན་ཅིག་བློའི་གསལ་བྱེད་དུ་ཆོས་མཚུངས་པ་ཉིད་དུ་ཐལ། རང་མི་གསལ་ཀྱང་གསལ་བྱེད་དུ་མི་འགལ་བའི་ཕྱིར། གསུམ་པ་རང་གསལ་ན་ཡུལ་གསལ་བར་རིགས་པ་ནི།
དེ་ཕྱིར་ངེད་ཀྱི་བློ་རང་ཉིད། ། གསལ་བའི་ངོ་བོ་རབ་གསལ་ཞིང༌།། གཞན་དེར་ངོ་བོ་འཕོ་བ་ཡིས། ། གསལ་བ་ན་ནི་རབ་གསལ་ཉིད།། ༤༨༡ འདྲ་བ་ཡིན་ཀྱང་དེ་ཡིས་ནི། ། བློ་གཞན་རབ་ཏུ་གསལ་མི་འདོད།། རང་ཉིད་རབ་ཏུ་གསལ་ཕྱིར་དོན། ། དེ་ཡི་ངོ་བོས་རབ་གསལ་ཡིན།། ༤༨༢ དཔེར་སྒྲོན་གཉིས་བཞིན་མར་མེ་དང༌། ། བུམ་པ་དག་ཀྱང་དེར་བརྟེན་ནས།།
གསལ་བྱ་གསལ་བྱེད་ངོ་བོ་ཡིས། ། ཐ་སྙད་རབ་ཏུ་རྒྱས་པར་བྱེད།། ༤༨༣ ཅེས་སྨོས་ཏེ། རང་གསལ་མིན་ན་གཞན་གྱི་གསལ་བྱེད་དུ་མི་རིགས་པ་དེའི་ཕྱིར། ངེད་ཀྱི་ལུགས་ལ་བློ་ནི་ཤེས་པ་གཞན་གྱིས་གསལ་བར་བྱ་དགོས་པ་མ་ཡིན་ཏེ། བློ་རང་ཉིད་གསལ་བའི་ངོ་བོར་སྐྱེས་པས་ཡུལ་རབ་ཏུ་གསལ་བ་ཡིན་ཅིང༌། གཞན་གཟུགས་ལ་སོགས་པའི་ཡུལ་ནི་རང་འཛིན་དེར་རང་གི་ངོ་བོའམ་རྣམ་པ་འཕོ་བ་ཡིས་གསལ་བར་སྣང་བ་ན་ནི་རབ་ཏུ་གསལ་བ་ཉིད་ཅེས་ཐ་སྙད་བྱས་པ་ཡིན་ནོ། ། དེས་ན་བློ་སྔ་ཕྱི་གཉིས་འདྲ་བ་ཡིན་ཀྱང༌། བློ་ཕྱི་མ་དེ་ཡིས་ནི་བློ་གཞན་སྔ་མ་རབ་ཏུ་གསལ་བར་མི་འདོད་དེ། བློ་སྔ་མ་རང་ཉིད་རབ་ཏུ་གསལ་བར་སྐྱེས་ཟིན་པའི་ཕྱིར་དང༌།
དེའི་དབང་གིས་ཡུལ་གྱི་དོན་དེའི་ངོ་བོའམ་རྣམ་པ་རབ་ཏུ་གསལ་བར་སྣང་བ་ཡིན་པའི་ཕྱིར། དཔེར་ན་སྒྲོན་མེ་གཉིས་འདྲ་ཡང་ཕན་ཚུན་གསལ་བྱེད་མིན་པ་བཞིན་ནོ། ། དེའི་ཕྱིར་མར་མེ་རང་གསལ་ཡིན་པ་དང༌། བུམ་པ་དག་ཀྱང་རང་གསལ་མིན་པ་དེར་བརྟེན་ནས་གསལ་བྱ་གསལ་བྱེད་ཀྱི་ངོ་བོ་ཡིས་ཐ་སྙད་རབ་ཏུ་རྒྱས་པར་བྱེད་དོ།། བཞི་པ་རང་མི་གསལ་ན་ཧ་ཅང་ཐལ་བ་ནི། ཡུལ་དང་དབང་པོ་ཙམ་གྱིས་ནི། ། མཐོང་ཞེས་བྱ་བར་ངེས་མ་ཡིན།། དེས་ན་གང་ལས་འདིར་འགྱུར་བ། ། གཞན་དེའང་མཐོང་བར་གདོན་མི་ཟ།། ༤༨༤ ཞེས་སྨོས་ཏེ།
བློ་ཤེས་པ་གཞན་གྱིས་མྱོང་བར་འདོད་པའི་རྒོལ་བ་ཆོས་ཅན། རྒྱུ་མཚན་གང་ལས་བློ་རང་གསལ་མིན་པ་འདིར་འགྱུར་བ་ཅི་སྟེ་ཡིན། བློ་རང་གསལ་བ་མ་ཡིན་ན་ཡུལ་དང་དབང་པོ་ཙམ་གྱིས་ནི་གསལ་བར་མཐོང་ངོ་ཞེས་བྱ་བར་ངེས་པ་མ་ཡིན་པ་དེས་ནའོ། ། དེའི་ཕྱིར་གཟུགས་མཐོང་བར་ངེས་པའི་བློ་ཆོས་ཅན། གཟུགས་མཐོང་བར་ངེས་པ་ན་གཞན་གཟུགས་འཛིན་པའི་བློ་དེའང་མཐོང་བར་གདོན་མི་ཟ་བར་ཐལ། གཟུགས་མཐོང་ངོ་ཞེས་ཡང་དག་པར་ངེས་པའི་ཕྱིར། དེ་ཡང་རང་རིག་པ་ལས་ཡིན་ནོ།། བཞི་པ་སླར་ཡང་དྲན་པའི་རྟགས་ལས་རང་རིག་པར་བསྒྲུབ་པ་ལ་གཉིས། སྒྲུབ་བྱེད་དངོས། དེ་ལ་རྩོད་པ་སྤང་བའོ། །
དང་པོ་ནི། དྲན་པ་ལས་ཀྱང་བདག་རིག་གྲུབ།། ཅེས་སྨོས་ཏེ། ཡུལ་ཤེས་པ་དང་དེ་ཤེས་པས་རང་རིག་གྲུབ་པར་མ་ཟད། དུས་ཕྱིས་དྲན་པ་ལས་ཀྱང་ཆོས་ཅན། བདག་རིག་གྲུབ་སྟེ། སྔར་གཟུང་བའི་དོན་ཕྱིས་དྲན་པའི་ཕྱིར། གཉིས་པ་དེ་ལ་རྩོད་པ་སྤང་བ་ལ། རྩོད་པ་དང༌། དེའི་ལན་གཉིས།
དང་པོ་ནི། ཤེས་པ་གཞན་གྱིས་རིག་ན་ནི།། ཞེས་སྨོས་ཏེ། གལ་ཏེ་དྲན་པ་ལས་མྱོང་བ་ཙམ་ནི་གྲུབ་མོད། རང་རིག་པ་ནི་མིན་ཏེ། ཕྱིས་ཀྱི་ཤེས་པ་གཞན་གྱིས་རིག་པ་ལས་དྲན་པ་སྐྱེ་བ་ཡིན་ནོ་ཞེ་ན་ནི། གཉིས་པ་དེའི་ལན་ལ་གཉིས། ཡི་གེ་རིང་སོགས་མི་འཛིན་པར་ཐལ་བ། ཤེས་པ་དུ་མ་གཅིག་ཅར་སྐྱེ་བ་མི་འཐད་པའོ། ། དང་པོ་ལ་གསུམ།
བློ་གཅིག་གིས་ཡི་གེ་རིང་སོགས་འཛིན་པ་མི་འཐད། བློ་དུ་མས་ཡི་གེ་རིང་སོགས་འཛིན་པ་མི་འཐད། དུ་མ་སྤེལ་ནས་ཀྱང་འཛིན་པ་མི་འཐད་པའོ། ། དང་པོ་ལ་གསུམ། ཐལ་བ་དགོད། སྔ་མ་མཐའི་བར་དུ་གནས་པ་དགག ཡི་གེ་གཅིག་སྐྱེས་པ་ལའང་མཚུངས་པའོ། ། དང་པོ་ནི། རིང་སོགས་འཛིན་པར་མི་འགྱུར་ཏེ། ། ཡུན་རིང་གནས་པ་མེད་ཕྱིར་རོ།།
༤༨༥ གནས་ན་གོ་རིམ་མེད་པས་ན། ། བློ་ལ་གཅིག་ཅར་སྣང་བའི་ཕྱིར།། ཡི་གེ་རིམ་མེད་རིང་མི་འགྱུར། ། ཕན་ཚུན་འདྲེ་བ་མེད་པ་ཡི།། ༤༨༦ ཡིག་ཆ་རིམ་ལྡན་ཇི་ལྟར་ན། ། རིམ་མེད་པར་ནི་སྐྱེད་པར་བྱེད།། ཅེས་སྨོས་ཏེ། ཡི་གེ་རིང་པོ་སོགས་འཛིན་པ་ན་ཉན་ཤེས་གཅིག་གིས་འཛིན་ནམ། འོན་ཏེ་དུ་མས་འཛིན་གྲང༌། དང་པོ་ལྟར་ན་ཉན་ཤེས་སྐད་ཅིག་མ་གཅིག་ཆོས་ཅན།
ཡི་གེ་རིང་པོ་དང་ཤིན་ཏུ་རིང་པོ་སོགས་འཛིན་ཅིང་དྲན་པར་མི་འགྱུར་ཏེ། ཡི་གེ་རིང་པོ་རྫོགས་པའི་ཡུན་རིང་པོ་དེ་ཙམ་དུ་གནས་པ་མེད་པའི་ཕྱིར་རོ། ། གལ་ཏེ་ཉན་ཤེས་སྐད་ཅིག་མ་དེས་ཡི་གེ་རིང་པོའི་ཆ་ཤས་རྫོགས་པའི་བར་གནས་ནས་འཛིན་ན་ཡང་ཡི་གེ་རིང་པོ་དེ་སྔ་ཕྱིའི་རིམ་པ་མེད་ཅིང་རིང་པོར་མི་འགྱུར་བར་ཐལ། ཡི་གེ་རིང་པོའི་ཆ་ཤས་རྣམས་གོ་རིམ་བཞིན་དུ་འབྱུང་བ་མེད་པས་ནའོ། ། མ་གྲུབ་ན། དེར་ཐལ། བློ་ཉན་ཤེས་སྐད་ཅིག་མ་ལ་ཅིག་ཅར་དུ་སྣང་བའི་ཕྱིར་རོ། ། ཐལ་བ་ལས་ཡི་གེ་རིང་པོ་ཆོས་ཅན། ཇི་ལྟར་ན་སྐད་ཅིག་སྔ་ཕྱིའི་རིམ་པ་མེད་པའི་ཉན་ཤེས་ན་སྐྱེད་པར་བྱེད་དོ། ། ཕན་ཚུན་འདྲ་བ་མེད་པའི་ཡི་གེ་ཆ་ཤས་སྔ་ཕྱིའི་རིམ་པ་དང་ལྡན་པ་ཡིན་པའི་ཕྱིར།
གཉིས་པ་སྔ་མ་མཐའི་བར་དུ་གནས་པ་དགག་པ་ནི། སྔ་མ་མཐའ་ཡི་བར་གནས་ནི། ། འོག་ཏུ་སྒྲ་ནི་འཕེལ་བར་འགྱུར།། ༤༨༧ རིམ་མིན་འཛིན་ཕྱིར་ཐ་མར་ནི། ། རིམ་ལྡན་བློ་ཡང་མེད་པར་འགྱུར།། དེ་འོག་ཡུལ་ནི་གནས་མེད་ཕྱིར། ། བློ་ནི་རང་ཉིད་གནས་མ་ཡིན།། ༤༨༨ རང་ཉིད་གནས་ན་ཕྱིས་ཀྱང་དེ། ། མི་འཇིག་ཁྱད་པར་མེད་ཕྱིར་རོ།། ཞེས་སྨོས་ཏེ།
གལ་ཏེ་གཏན་ཚིགས་མ་གྲུབ་སྟེ། ཡི་གེའི་ཆ་སྔ་མ་དེ་ཆ་ཐ་མའི་རབ་ཏུ་གནས་སོ་ཞེ་ན། དེ་ལྟ་ནི་ཡི་གེའི་ཆ་ཤས་དང་པོའི་འོག་ཏུ་སྒྲ་སྔ་མ་སྔ་མ་ལས་ཕྱི་མ་ཕྱི་མ་ནི་ཆེན་པོར་འཕེལ་བར་འགྱུར་ཏེ། སྒྲའི་སྐད་ཅིག་ཕྱི་མ་ཕྱི་མ་རྣམས་ཀྱི་སྟེང་དུ་སྔ་མ་སྔ་མ་རྣམས་ཀྱང་མ་འགགས་པར་གནས་པའི་ཕྱིར། གཞན་ཡང་ཡི་གེ་རིང་པོའི་ཆ་ཤས་རྣམས་ཉན་ཤེས་སྐད་ཅིག་མ་གཅིག་གིས་རིམ་མིན་ཅིག་ཅར་དུ་འཛིན་པའི་ཕྱིར་ན་ཡི་གེའི་ཆ་ཤས་དང་པོ་ནས་ཐ་མའི་བར་ནི་རིམ་ལྡན་དུ་འཛིན་པའི་བློ་ཡང་མེད་པར་འགྱུར་རོ། ། གལ་ཏེ་དང་པོར་སྐྱེས་པའི་ཉན་ཤེས་དེ་ཉིད་ཡི་གེ་རིང་པོ་མ་རྫོགས་ཀྱི་བར་དུ་གནས་སོ་ཞེ་ན། ཡི་གེ་རིང་པོའི་ཆ་ཤས་སྔ་མ་ཐོས་པ་དེའི་འོག་ཏུ་ཆ་ཤས་ཕྱི་མ་ཐོས་པའི་ཚེ་ཡུལ་ཆ་ཤས་སྔ་མ་ནི་གནས་པ་མེད་པའི་ཕྱིར་ན། དེ་ཐོས་པའི་བློ་ནི་རང་ཉིད་གནས་པ་མ་ཡིན་ཏེ། སྒྲ་མེད་ཀྱང་དེ་ཐོས་པའི་བློ་རང་ཉིད་གནས་ན་ཕྱིས་ཀྱང་སྒྲ་ཐོས་པའི་བློ་དེ་གནས་དགོས་པའི་ཕྱིར་ཏེ། སྒྲ་ཐོས་ཁའི་བློ་སྔ་ཕྱི་མི་འཇིག་པར་ཁྱད་པར་མེད་པའི་ཕྱིར་རོ།།
གསུམ་པ་ཡི་གེ་གཅིག་སྐྱེས་པ་ལའང་མཚུངས་པ་ནི། ཡི་གེ་རིམ་མེད་ཅིག་ཅར་ནི། ། སྐྱེས་པ་ལའང་སྐྱོན་འདི་ཡོད།། ༤༨༩ ལན་གཅིག་བརྩལ་སྐྱེས་ཕྱིར་རྩོལ་བ། ། ཕྱི་མ་ཕྱི་མའང་དོན་མེད་འགྱུར།། ཡི་གེ་རྣམས་ནི་གསལ་བ་ཡང༌། ། སྐྱོན་འདི་རྗེས་སུ་གནས་པ་ཉིད།། ༤༩༠ ཅེས་སྨོས་ཏེ། གལ་ཏེ་ཡི་གེ་རིང་པོ་གཅིག་རིམ་པ་མེད་པར་ཅིག་ཅར་ནི་སྐྱེས་ནས་ཡུན་རིང་པོར་གནས་པ་ཡིན་ནོ་ཞེ་ན། དེ་ལྟར་འདོད་པ་ལ་ཡང་ཆོས་ཅན།
སྐྱོན་ཡོད་དེ། ཡི་གེ་ཕྱིས་ཀྱང་མི་འཇིག་པར་ཐལ། སྔར་མི་འཇིག་པ་ཞེས་པའི་སྐྱོན་འདི་ཡོད་པའི་ཕྱིར། གཞན་ཡང་ཡི་གེ་འདོན་པའི་རྩོལ་བ་ཕྱི་མ་ཕྱི་མའང་དོན་མེད་པར་འགྱུར་ཏེ། ལན་གཅིག་བརྩལ་བས་ཡི་གེའི་ཆ་ཐམས་ཅད་རྫོགས་པར་སྐྱེས་པའི་ཕྱིར། གལ་ཏེ་རྩོལ་བ་ཕྱི་མ་དོན་ཡོད་དེ། ལན་གཅིག་སྐྱེས་ཀྱང་ཡི་གེ་རྣམས་ནི་རིམ་གྱིས་གསལ་བར་བྱེད་པའི་ཕྱིར་ཞེ་ན། དེ་ལའང་རྩོལ་བ་ཕྱི་མ་དོན་མེད་པར་ཐལ། ལན་གཅིག་རྩོལ་བས་གསལ་ཟིན་པའི་ཕྱིར་ཏེ། གོ་རིམ་མེད་པའི་ཕྱིར་རོ་ཞེས་པའི་སྐྱོན་འདི་རྗེས་སུ་གནས་པ་ཉིད་དོ།།
གཉིས་པ་བློ་དུ་མས་ཡི་གེ་རིང་སོགས་འཛིན་པ་མི་འཐད་པ་ནི། དུ་མ་ཡིས་ནི་དེ་འཛིན་ན། ། ཐ་མའི་བློ་གང་དེ་མྱོང་ལ།། དེ་ཡང་རིང་པོར་འཛིན་མིན་པ། ། དེས་ན་རིང་བློ་དྲན་མི་འགྱུར།། ༤༩༡ ཞེས་སྨོས་ཏེ། གལ་ཏེ་ཉན་ཤེས་སྐད་ཅིག་མ་དུ་མ་ཡིས་ནི་ཡི་གེ་རིང་པོ་དེ་འཛིན་པས་ཉེས་པ་མེད་ཅེ་ན། འོ་ན་དེའི་ཚེ་ཡི་གེ་ཆ་ཤས་ཐ་མ་འཛིན་པའི་བློ་གང་ཡིན་པ་དེ་ཁོ་ན་ལ་མྱོང་བྱེད་ཡོད་ལ། དེ་ཡང་ཡི་གེ་རིང་པོ་འཛིན་པ་མ་ཡིན་པ་དེས་ན་ཡི་གེ་རིང་པོ་འཛིན་པའི་བློ་དྲན་པ་སྲིད་པར་མི་འགྱུར་རོ།། གསུམ་པ་དུ་མ་སྦྲེལ་ནས་འཛིན་པ་མི་འཐད་པ་ལ་གཉིས།
ཐལ་བ་དངོས་དང༌། དེའི་ལན་དགག་པའོ། ། དང་པོ་ནི། བློ་རྣམས་སོ་སོ་ཐ་དད་དུ། ། མྱོང་ན་དེ་སྒྲ་ཐོས་པ་ནི།། ཆོད་པ་མེད་པར་སྣང་མི་འགྱུར། ། སྦྱོར་བར་བྱེད་པའང་བསལ་བ་ཡིན།། ༤༩༢ ཅེས་སྨོས་ཏེ། གལ་ཏེ་ཡི་གེ་རིང་པོ་འཛིན་བློ་རྣམས་སྐད་ཅིག་སོ་སོ་ཐ་དད་དུ་མྱོང་བྱེད་རྫས་གཞན་རེ་རེ་སྤེལ་ནས་མྱོང་ངོ་ཞེ་ན། ཡི་གེ་རིང་པོ་དེའི་སྒྲ་ཐོས་པའི་ཉན་ཤེས་ནི་ཆོས་ཅན།
ཡི་གེའི་ཆ་བར་ཆོད་པ་མེད་པར་སྣང་བར་མི་འགྱུར་ཏེ། སྐད་ཅིག་སྔ་ཕྱིའི་བར་དུ་མྱོང་བྱེད་རྫས་གཞན་རེ་རེས་ཆོད་པའི་ཕྱིར། གལ་ཏེ་བར་ཆོད་པ་ཐོས་ན་ཡང་འཇུག་པ་མགྱོགས་པའི་ཕྱིར། བར་མ་ཆད་དུ་མཚམས་སྦྱོར་བར་བྱེད་དོ་ཞེ་ན། དེ་ཡང་མི་འཐད་དེ། དེ་ནི་གཞན་ལའང་མཚུངས་པ་ཡིན། ། ཅེས་པར་སྔར་བསལ་ཟིན་པ་ཡིན་ནོ། ། གཞན་དག་ན་རེ། གལ་ཏེ་ཆད་པ་མཐོང་ཡང་འདི།། 26 རྣམ་ཆད་མེད་པར་འཁྲུལ་འགྱུར་ན།།
ཐུང་ངུ་གཉིས་ནི་བརྗོད་ན་ཡང༌། ། རྣམ་ཆད་མེད་པར་འཁྲུལ་བར་འགྱུར།། ༤༩༣ ཞེས་སྨོས་ཏེ། གལ་ཏེ་ཉན་ཤེས་ཀྱིས་བར་ཆད་པ་མཐོང་ན་ཡང་འདི་འཇུག་པ་མགྱོགས་པས་བར་རྣམ་པར་ཆད་པ་མེད་པར་འཁྲུལ་བར་འགྱུར་རོ་ཞེ་ན། ཨ་ཨ་ཞེས་ཡི་གེ་ཐུང་ངུ་གཉིས་ནི་རིམ་ཅན་དུ་བརྗོད་པ་ཐོས་ན་ཡང་ཆོས་ཅན། རྣམ་ཆད་མེད་པར་གཅིག་ཏུ་འཁྲུལ་བར་འགྱུར་ཏེ། སྒྲ་ཐོས་པ་འཇུག་པ་མགྱོགས་པའི་ཕྱིར་སྙམ་དུ་དོགས་པའོ།། གཉིས་པ་དེའི་ལན་དགག་པ་ལ་དྲུག ། དབང་ཤེས་ཀྱིས་སྦྱོར་བ་དགག ། ཡིད་ཤེས་ཀྱིས་སྦྱོར་བ་དགག །
བར་མ་ཆོད་པ་ལ་གནོད་པ་སྤང༌། ཆོད་པའི་སྒྲུབ་བྱེད་དགག ། དེས་རིགས་ཅན་གཞན་ཡང་ཁེགས། ངེས་ཤེས་དབང་ཤེས་སུ་མི་འཐད་པའོ། ། དང་པོ་ལ་གསུམ། དབང་ཤེས་འཁྲུལ་བར་ཐལ་བ། ཡི་གེ་རིམ་གྱིས་རྟོགས་པའི་ཚུལ། དོན་བསྡུ་བའོ། ། དང་པོ་ནི། དབང་པོ་རྣམ་ཆད་མཐོང་ན་ཡང༌། །
དབང་པོ་ལས་ཆད་མེད་སྒྲོ་འདོགས།། མི་རུང་དབང་པོའི་བློ་རྣམས་ཀུན། ། ཕྱིན་ཅི་ལོག་ཏུ་ཐལ་ཕྱིར་རོ།། ༤༩༤ ཞེས་སྨོས་ཏེ། དེ་ལྟར་རྣམ་ཆད་མེད་པར་གཅིག་ཏུ་འཁྲུལ་ན་འཁྲུལ་བ་དེ་དབང་ཤེས་སམ་དེ་ལས་གཞན་གང་ཡིན། དང་པོ་ལྟར་ན་དབང་པོའི་ཤེས་པས་བར་རྣམ་པར་ཆད་པར་མཐོང་ན་ཡང་དབང་པོའི་ཤེས་པ་ཉིད་ལས་བར་ཆད་མེད་པར་སྒྲོ་འདོགས་པ་མི་རུང་སྟེ། དེ་རུང་ན་ཡུལ་བར་མ་ཆད་པར་སྣང་བའི་དབང་པོའི་བློ་རྣམས་ཀུན་ཕྱིན་ཅི་ལོག་ཏུ་ཐལ། བར་ཆད་པ་ལ་བར་མ་ཆད་དུ་སྣང་བའི་ཕྱིར་རོ།། གཉིས་པ་ཡི་གེ་རིམ་གྱིས་རྟོགས་པའི་ཚུལ་ནི། ཡི་གེའི་བདག་ཉིད་ཀུན་མཐའ་ཡང༌། །
མིག་འཛུམ་ཚད་དུ་གནས་པ་ཡིན།། དེ་ཡང་རིམ་གྱིས་རྡུལ་ཕྲན་ནི། ། དུ་མ་དག་དང་འབྲེལ་བས་རྫོགས།། ༤༩༥ རྡུལ་གཅིག་བསྒྲེས་དུས་ཆུང་བ་ཡིས། ། མཐར་ཐུག་དུས་ཀྱང་སྐད་ཅིག་འདོད།། བློ་ཡང་སྐད་ཅིག་དེ་ཡི་ཕྱིར། ། ཡི་གེ་རིམ་གྱིས་རྟོགས་པར་འགྱུར།། ༤༩༦ ཞེས་སྨོས་ཏེ། དེ་ལྟར་ན་ཡི་གེ་ནི་ཉན་ཤེས་ཀྱིས་རིམ་གྱི་ཐོས་དགོས་ཏེ། ཡི་གེའི་བདག་ཉིད་ཀུན་གྱི་ཐུང་མཐའ་ཨ་ཐུང་ལྟ་བུ་ཡང་མིག་མྱུར་དུ་འཛུམ་པའི་ཡུན་ཚད་དུ་གནས་པ་ཡིན་ལ།
མིག་འཛུམ་པ་དེ་ཡང་རིམ་གྱིས་རྡུལ་ཕྲན་ནི་རང་གི་གོས་ནས་གཞན་དུ་འཕོ་བའི་དུས་དུ་མ་དག་དང་འབྲེལ་བས་རྫོགས་པ་ཡིན་ནོ། ། དེའི་ཚད་ཀྱང་རྡུལ་ཕྲ་རབ་གཅིག་རང་གི་གོ་ས་ནས་གཞན་དུ་བསྒྲེས་པའི་དུས་ནི་དུས་ཆུང་བའི་མཐར་ཐུག་པ་ཡིན་ཅིང༌། དུས་དེ་ཉིད་ཀྱང་སྐད་ཅིག་མར་འདོད་ལ། བློ་ཡང་སྐད་ཅིག་མར་འདོད་པ་དེའི་ཕྱིར་ཡི་གེ་ནི་ཉན་ཤེས་དུ་མས་རིམ་གྱིས་རྟོགས་པར་འགྱུར་བས་ཁྱོད་ལ་བར་ཆད་པར་སྣང་དགོས་སོ། ། གསུམ་པ་དོན་བསྡུ་བ་ནི། དེ་ཕྱིར་ཡི་གེ་གཟུགས་སོགས་ལ། ། བློ་གཞན་གྱིས་ནི་ཆོད་ན་ཡང༌།། ཆོད་པ་མེད་པར་སྣང་བ་ཅན། ། ཐམས་ཅད་ལོག་པའི་དོན་ཅན་འགྱུར།། ༤༩༧ ཞེས་སྨོས་ཏེ།
དེའི་ཕྱིར་ཡི་གེ་ཐོས་པའི་ཉན་ཤེས་དང་གཟུགས་སོགས་ལ་དམིགས་པའི་ཤེས་པ་ཐམས་ཅད་ཆོས་ཅན། ལོག་པའི་དོན་ཅན་དུ་འགྱུར་བར་ཐལ། རང་གི་སྐད་ཅིག་སྔ་ཕྱིའི་བར་དུ་མྱོང་བའི་བློ་གཞན་གྱིས་ནི་ཆོད་ན་ཡང་ཆོད་པ་མེད་པར་སྣང་བ་ཅན་ཡིན་པའི་ཕྱིར། གཉིས་པ་ཡིད་ཤེས་ཀྱིས་མཚམས་སྦྱོར་བ་དགག་པ་ནི། དབང་པོའི་འཁྲུལ་བ་ལས་གཞན་དུ། ། དངོས་པོ་རྣམས་ནི་སྦྱོར་བྱེད་པ།། ཐ་དད་མཚོན་མེད་འཁྲུལ་བ་ཅན། ། དྲན་ཡིན་དེ་ནི་རྣམ་རྟོག་ཅན།། ༤༩༨ བརྗོད་དང་འབྲེལ་བ་དེ་ལ་ནི།། 27 གསལ་བར་སྣང་ཉིད་ག་ལ་ཞིག།
དབང་པོས་གཟུང་ལ་སྒྲ་སྦྱོར་བ། ། ཡོད་པ་མིན་ཅེས་བཤད་ཟིན་ཏོ།། ༤༩༩ གལ་ཏེ་ཡི་གེ་བར་ཆད་པར་སྣང་བ་དེ་ནི་དབང་པོའི་ཤེས་པ་འཁྲུལ་བ་ལས་གཞན་དུ་ཡིད་ཤེས་འཁྲུལ་བས་དུས་སྔ་ཕྱིའི་དངོས་པོ་རྣམས་བར་ཆད་དང་བཅས་པ་ལ་བར་མ་ཆད་དུ་བསྲེ་ཞིང་མཚམས་སྦྱོར་བར་བྱེད་པས་ན་སྔ་ཕྱི་ཐ་དད་དུ་མཚོན་པ་མེད་པའི་འཁྲུལ་བ་ཅན་ནི་དྲན་པ་ཡིན་ནོ་ཞེ་ན། ཡི་གེ་རིང་པོའི་ཆ་ཤས་སྔ་ཕྱི་བསྲེས་ནས་དྲན་པའི་བློ་དེ་ལ་ནི་ཆོས་ཅན། ཡི་གེ་རིང་པོ་གསལ་བར་སྣང་བ་ག་ལ་ཞིག་སྟེ་མིན་པར་ཐལ། ཡི་གེ་རིང་པོའི་ཆ་ཤས་ཕྱིས་དྲན་པ་གང་ཡིན་དེ་ནི་རྣམ་པར་རྟོག་པ་ཅན་ཡིན་པས་བརྗོད་པ་དང་རྗེས་སུ་འབྲེལ་བ་ཡིན་པའི་ཕྱིར། ཁྱབ་སྟེ། དབང་པོའི་ཤེས་པ་གཟུང་བའི་དོན་ལ་སྒྲ་སྦྱོར་བ་ཡོད་པ་མིན་ཅེས་གོང་དུ་བཤད་ཟིན་ཏོ།། གསུམ་པ་བར་མ་ཆོད་པ་ལ་གནོད་བྱེད་སྤང་བ་ནི། དབང་པོས་ཆོད་པ་མཐོང་བ་ཡང༌། །
གལ་ཏེ་རྟོགས་པས་སྦྱོར་བྱེད་ན།། དོན་དང་དེ་ཡི་མྱོང་བ་ནི། ། རྒྱུན་མི་ཆད་པར་སྣང་བ་དག། ༥༠༠ རིགས་དམ་གནོད་པ་ཅན་མེད་ན། ། ཆོད་པ་ཞེས་བྱ་དེ་གང་ལས།། ཞེས་སྨོས་ཏེ། གལ་ཏེ་དབང་པོའི་ཤེས་པས་བར་ཆད་པ་ཡིན་ཀྱང་རྟོག་པས་མཚམས་སྦྱོར་བར་བྱེད་པས་བར་མ་ཆད་དུ་སྣང་ངོ་ཞེ་ན། དོན་གཟུགས་སོགས་ཀྱི་མྱོང་བ་དང་དེའི་ཡང་མྱོང་བ་ནི་ཆོས་ཅན། བར་ཆོད་པ་ཞེས་བྱ་བ་དེ་སྒྲུབ་བྱེད་གང་ལས་ཡིན་ཏེ་མི་འཐད་པར་ཐལ། རྒྱུན་མི་ཆད་པར་མངོན་སུམ་དུ་སྣང་བ་དག་ལ་རིགས་པ་དམ་པས་གནོད་པ་ཅན་གྱི་ཚད་མ་མེད་པའི་ཕྱིར་ནའོ།།
བཞི་པ་ཆོད་པའི་སྒྲུབ་བྱེད་དགག་པ་ནི། གལ་ཏེ་བློ་ནུས་ངེས་པའི་ཕྱིར། ། ཞེ་ན་དེ་ནི་གང་ལས་འདོད།། ༥༠༡ གཅིག་ཅར་བློ་མཐོང་མེད་ཕྱིར་ན། ། དེ་ཉིད་འདི་ལྟར་དཔྱད་བྱ་ཡིན།། ཅེས་སྨོས་ཏེ། གལ་ཏེ་མྱོང་བ་བར་ཆད་དང་བཅས་པར་སྐྱེ་སྟེ། བློ་སྔ་མ་རྣམས་ཕྱི་མ་རེ་རེ་ཁོ་ན་བསྐྱེད་པ་ལ་ནུས་པ་སོ་སོར་ངེས་པའི་ཕྱིར་རོ་ཞེ་ན་དང༌། གཞན་ཡང་བློ་གཉིས་གཅིག་ཅར་མི་སྐྱེ་བ་དེ་ནི་གང་ལས་འདོད་དེ། གཅིག་ཅར་བློ་དུ་མ་སྐྱེ་བ་མཐོང་བ་མེད་པའི་ཕྱིར་ཞེ་ན།
འོ་ན་ཁྱེད་ཀྱི་ཆོད་པ་སྤེལ་ནས་སྐྱེ་བ་ཡང་མེད་པར་ཐལ། མ་མཐོང་བའི་ཕྱིར་ཞེས་མཚུངས་སོ། ། དེས་ན་མྱོང་བྱ་མྱོང་བྱེད་སྤེལ་ནས་སྐྱེ་བ་དེ་ཉིད་འདི་ལྟར་དུ་རིགས་པས་དཔྱད་པར་བྱ་བ་ཡིན་ནོ། ། གལ་ཏེ་མྱོང་བྱ་དང་མྱོང་བྱེད་ལྷན་ཅིག་ཏུ་སྐྱེ་ན། སངས་རྒྱས་པ་རང་གི་ལུང་ལས་སེམས་གཉིས་ལྷན་ཅིག་ཏུ་འབྱུང་བ་གང་ཡིན་པ་དེ་ནི་གནས་མ་ཡིན་ཅིང་གོ་སྐབས་མེད་དོ་ཞེས་གསུངས་པ་དང་ནང་འགལ་ལོ་ཞེ་ན། བཤད་པ། དེ་རྣམས་རིགས་མཐུན་པ་ཉིད་ལ། ། ནུས་པ་ངེས་པར་གྱུར་པ་ཡིན།། ༥༠༢ འདི་ལྟར་རྣམ་པར་རྟོག་པ་རྣམས། ། རིམ་གྱིས་འབྱུང་བར་ཡང་དག་རྟོགས།།
ཞེས་སྨོས་ཏེ། ལུང་དེ་ཆོས་ཅན། སེམས་གཉིས་གཅིག་ཅར་དུ་སྐྱེ་བ་ལ་གནོད་པ་མེད་དེ། སེམས་སྔ་མ་དེ་རྣམས་རིགས་མཐུན་གྱི་སེམས་ཕྱི་མ་རེ་རེ་བསྐྱེད་པ་ཉིད་ལ་ནུས་པ་ངེས་པར་འགྱུར་བ་ཡིན་པ་ལ་དགོངས་ནས་གསུངས་པའི་ཕྱིར་ཏེ། འདི་ལྟར་རིགས་མཐུན་གྱི་རྣམ་པར་རྟོག་པ་རྣམས་རིམ་གྱིས་འབྱུང་བར་ཡང་དག་པར་རྟོགས་པའི་ཕྱིར་རོ།། ལྔ་པ་དེས་རིགས་ཅན་གཞན་ཡང་ཁེགས་པར་བསྟན་པ་ནི། འདིས་ནི་གང་ཞིག་མཐོང་དོན་ལ། ། ངོ་ཤེས་བྱེད་པའི་རྟོག་པ་དག། ༥༠༣ གསལ་བར་སྣང་བས་མངོན་སུམ་དུ། ། རྟོགས་28 པ་དེ་ཡང་བསལ་བ་ཡིན།།
ཅེས་སྨོས་ཏེ། རིགས་མཐུན་གྱི་ཤེས་པ་གཉིས་ལྷན་གཅིག་ཏུ་མི་སྐྱེ་བར་བསྟན་པ་འདིས་ནི་རྒྱལ་དཔོག་པ་གང་ཞིག་མངོན་སུམ་གྱིས་མཐོང་བའི་དོན་ལ་འདིའོ་ཞེས་ངོ་ཤེས་པར་བྱེད་པའི་རྟོག་པ་དག་ཡུལ་གསལ་བར་སྣང་བའི་མངོན་སུམ་དུ་རྟོགས་པ་དེ་ཡང་བསལ་བ་ཡིན་ཏེ། དེ་ལ་གནོད་པའི་ཕྱིར། དེ་ཡང་ཇི་ལྟར་གནོད་ཅེ་ན། འདི་ལྟར། སྐྲ་དང་སྒོང་དང་མར་མེ་སོགས། ། ཐ་དད་རྟོག་པ་29 དག་ལ་ཡང༌།། ༥༠༤ གསལ་སྣང་ཡོད་ཕྱིར་དེ་འདྲའི་བློ། ། ཇི་ལྟར་མངོན་སུམ་ཡིན་པར་འགྱུར།། དེ་ཕྱིར་ངོ་ཤེས་པ་ལས་ནི། །
ཡིག་སོགས་གཅིག་ཏུ་ངེས་པ་མེད།། ༥༠༥ ཅེས་སྨོས་ཏེ། དོན་སྔ་ཕྱི་གཅིག་ཏུ་ངོ་ཤེས་པའི་བློ་ནི་གསལ་སྣང་ཅན་མིན་ཏེ། ཡིན་ན་སྐྲ་བྲེགས་པ་སླར་སྐྱེས་པའི་སྔ་ཕྱི་དང༌། སྒོ་ང་དང༌། མར་མེ་སྔ་ཕྱི་དང༌། མཚེ་མ་བ་ལིང་དང༌། མགྲིན་བཟང་ལ་སོགས་པ་ཐ་དད་ལ་གཅིག་ཏུ་རྟོག་པའི་ངོ་ཤེས་པ་དག་ལ་ཡང་རང་ཡུལ་གསལ་བར་སྣང་བ་ཡོད་པའི་ཕྱིར་མངོན་སུམ་དུ་འགྱུར་ལ། འདོད་མི་ནུས་ཏེ། སྔ་ཕྱི་ཐ་དད་ལ་གཅིག་ཏུ་ཞེན་པ་དེ་འདྲ་བའི་བློ་ནི་ཇི་ལྟར་ན་མངོན་སུམ་ཡིན་པར་འགྱུར་ཏེ།
དེ་དག་ཐ་དད་པར་ཚད་མས་རྟོགས་པའི་ཕྱིར་རོ། ། ཡི་གེ་དང་སྐྲ་སོགས་ཀྱི་སྔ་ཕྱི་གཅིག་ཏུ་འཛིན་པ་འཁྲུལ་བ་དེའི་ཕྱིར། དེ་དག་གཅིག་ཏུ་ངོ་ཤེས་པའི་བློ་ལས་ནི་ཡི་གེ་དང་སྐྲ་སོགས་གཅིག་ཏུ་ངེས་པ་མེད་དོ།། དྲུག་པ་ངོ་ཤེས་དབང་ཤེས་སུ་མི་འཐད་པ་ནི། སྔོན་མྱོང་དྲན་ལས་དེ་ཡི་ཆོས། ། སྒྲོ་འདོགས་མེད་པ་དེ་ཉིད་ནི།། འདི་ཞེས་བྱ་བར་ཤེས་པ་མེད། ། དེ་ཡང་ཇི་ལྟར་དབང་སྐྱེས་ཡིན།། ༥༠༦ ཅེས་སྨོས་ཏེ། དོན་སྔ་ཕྱི་གཅིག་ཏུ་ངོ་ཤེས་པ་དེ་ཡང་ཆོས་ཅན།
ཇི་ལྟར་ན་དབང་པོ་ལས་སྐྱེས་པའི་དབང་ཤེས་ཡིན་ཏེ། སྔོན་མྱོང་བའི་དོན་དྲན་པ་ལས་དོན་སྔ་ཕྱི་གཅིག་ཏུ་སྒྲོ་འདོགས་པའི་ཤེས་པ་ཡིན་པའི་ཕྱིར། ཁྱབ་སྟེ། དེ་ལྟར་གྱི་དོན་ལ་སྔར་གྱི་དོན་དེའི་ཆོས་སུ་སྒྲོ་འདོགས་པ་མེད་པར་སྔར་གྱི་དོན་དེ་ཉིད་ནི་འདིའོ་ཞེས་བྱ་བར་ངོ་ཤེས་པ་མེད་པའི་ཕྱིར། གཉིས་པ་ཤེས་པ་དུ་མ་གཅིག་ཅར་སྐྱེ་བ་མི་འཐད་པ་ལ་གཉིས། དོན་ཤེས་རྫས་ཐ་དད་ལྷན་ཅིག་སྐྱེས་པ་མི་འཐད། རིམ་གྱིས་སྐྱེ་བའང་མི་འཐད་པའོ། ། དང་པོ་ནི། དོན་དང་ཤེས་པ་མྱོང་བ་དག ། གཅིག་ཅར་འབྱུང་བར་འདོད་མིན་ཅིང༌།།
དོན་དང་ཤེས་པའི་སྣང་བ་དག ། སོ་སོར་རྟོགས་པའང་ཡོད་མ་ཡིན།། ༥༠༧ ཅེས་སྨོས་ཏེ། གལ་ཏེ་དོན་ཤེས་གཉིས་ཀྱི་མྱོང་བ་ལྷན་ཅིག་ཏུ་སྐྱེ་ཡང་རྫས་ཐ་དད་པས་རང་ལས་ཐ་དད་པ་མྱོང་བ་ཡིན་ཅེ་ན། མི་འཐད་དེ། དོན་ཤེས་གཉིས་ཀྱི་མྱོང་བ་རྫས་ཐ་དད་ལྷན་དུ་འབྱུང་བ་ཡིན་ན། དོན་གྱི་མྱོང་བ་དང་ཤེས་པའི་མྱོང་བ་དག་གཅིག་ཅར་འབྱུང་བར་འདོད་པ་མིན་པ་དང་ཁས་བླངས་འགལ་ཞིང༌། དོན་སྔོན་པོ་འཛིན་པའི་ཤེས་པ་དང་སྔོ་འཛིན་གྱི་ཤེས་པའི་མྱོང་བྱེད་ཀྱི་སྣང་བ་དག་རྫས་སོ་སོར་རྟོགས་པའང་ཡོད་པ་མ་ཡིན་པའི་ཕྱིར་ཏེ། སྔོ་འཛིན་གྱི་ཤེས་པ་མྱོང་བྱེད་དེ་ལའང་སྔོན་པོའི་རྣམ་ལྡན་གྱི་ཤེས་པ་དེ་སྣང་དགོས་པའི་ཕྱིར་རོ།། གལ་ཏེ་དེ་གཉིས་ལྷན་ཅིག་སྐྱེ་ཡང་སྔོན་པོའི་རྣམ་པར་གཅིག་པས་བློའི་རྣམ་པ་གཅིག་གིས་གཅིག་ཏུ་གཟུང་བས་སོ་སོར་རྟོགས་པ་མིན་ནོ་ཞེ་ན།
བཤད་པ། དོན་དུ་སྣང་བའི་རྣམ་ཤེས་དང༌། ། ཕྱི་རོལ་གྱི་ནི་དོན་འབའ་ཞིག། བློ་རྣམ་གཅིག་གིས་བཟུང་མིན་ཏེ། ། ཐ་དད་མེད་པར་ཐལ་ཕྱིར་རོ།། ༥༠༨ ལེགས་པར་རྟོགས་པའི་ཁྱད་པར་གྱིས། ། མྱོང་ལས་ལེགས་པར་རྟོགས་མེད་པའི། ། དོན་དང་དོན་ཤེས་གང་དེ་དག ། ཕྱི་ནས་ཇི་ལྟར་སོ་སོར་དྲན།། ༥༠༩ ཅེས་སྨོས་ཏེ།
དོན་དུ་སྣང་བའི་རྣམ་ཤེས་འཛིན་པ་དང༌། ཕྱི་རོལ་གྱི་དོན་འབའ་ཞིག་འཛིན་པའི་བློ་གཉིས་ཆོས་ཅན། བློ་མ་འཁྲུལ་བའི་རྣམ་པ་གཅིག་གིས་གཅིག་ཏུ་བཟུང་བ་མིན་པར་ཐལ། བློ་མ་འཁྲུལ་བས་དེ་ལྟར་འཛིན་ན་རྫས་ཐ་དད་མེད་པར་ཐལ་བའི་ཕྱིར་རོ། ། གཞན་ཡང་དོན་སྔོན་པོ་དང་དོན་ཤེས་སྔོ་འཛིན་གང་ཡིན་པ་དེ་དག་ཆོས་ཅན། ཕྱི་ནས་ཇི་ལྟར་སོ་སོར་དྲན་ཏེ་མི་དྲན་པར་ཐལ། སོ་སོར་ལེགས་པར་རྟོགས་པའི་ཁྱད་པར་གྱིས་སོ་སོར་མྱོང་བ་ལས་ལེགས་པར་རྟོགས་པ་མེད་པའི་ཕྱིར། གཉིས་པ་རིམ་གྱིས་སྐྱེ་བར་མི་འཐད་པ་ནི། དོན་དང་དོན་གྱི་ཡིད་དག་གི ། མྱོང་བ་རིམ་བཞིན་སྐྱེ་བ་ལའང༌།།
སྣང་བ་སྣ་ཚོགས་པ་ཉིད་ཀྱི། ། བརྩད་པའི་སྐྱོན་འདི་གདོན་པར་དཀའ།། ༥༡༠ དང་པོ་དོན་ནི་མྱོང་བར་གྱུར། ། དེ་ལས་དོན་སྣང་སྐྱེ་བར་འགྱུར།། མྱོང་བས་བདེན་པ་མ་ཡིན་ན། ། དོན་སྣང་ཡང་ནི་མི་བདེན་འགྱུར།། 30 ༥༡༡ འདི་ལྟར་སྔོན་པོ་ལ་སོགས་པའི། ། རྣམ་གཅིག་ཉིད་དམ་མྱོང་བ་གཅིག། རྟོགས་ཀྱི་སྔོན་པོར་སྣང་བ་ནི། ། མྱོང་ལ་མྱོང་བ་གཞན་མ་ཡིན།།
༥༡༢ ཅེས་སྨོས་ཏེ། དོན་གྱི་མྱོང་བ་དང་དོན་གྱི་ཡིད་དག་གི་མྱོང་བ་རིམ་བཞིན་སྐྱེ་བར་འདོད་པ་ལའང་ཆོས་ཅན། གཉིས་པོ་གཅིག་ཅར་སྐྱེ་བར་ཁས་ལེན་པ་ལ་བརྗོད་པའི་ཉེས་པས་རེག་སྟེ། དོན་ཤེས་ཀྱི་མྱོང་བྱེད་དེ་ལ་དོན་གྱི་སྣང་བ་དང་དོན་གྱི་མྱོང་བའི་སྣང་བ་གཉིས་ཐ་དད་དུ་འཆར་བར་ཐལ་བའི་སྒོ་ནས་སྣང་བ་སྣ་ཚོགས་པ་ཉིད་ཀྱིས་བརྩད་པའི་སྐྱོན་འདི་དག་གདོན་པར་དཀའ་བའི་ཕྱིར་རོ། ། འདོད་མི་ནུས་ཏེ། འདི་ལྟར་སྔོ་འཛིན་དྲན་པའི་ཚེ་སྔོན་པོ་ལ་སོགས་པའི་རྣམ་པ་གཅིག་ཉིད་དམ། མྱོང་བ་སྔོ་འཛིན་གཅིག་པུར་རྟོགས་ཀྱི། སྔོན་པོར་སྣང་བ་ནི་མྱོང་བ་ལ་མྱོང་བར་བྱེད་པ་རྫས་གཞན་ཡོད་པ་མ་ཡིན་པའི་ཕྱིར། གསུམ་པ་ཤེས་པ་གཞན་གྱིས་མྱོང་ན་ཐུག་མེད་དུ་ཐལ་བ་ལ་གཉིས། དྲི་བ་དང༌།
དེའི་ལན་དགག་པའོ། ། དང་པོ་ནི། ཤེས་པ་གཞན་གྱིས་རྗེས་མྱོང་བར། ། འགྱུར་བ་དེ་ལའང་དྲན་པ་མཐོང༌།། དེ་ནི་གང་གིས་མྱོང་བ་ཡིན།། ཅེས་སྨོས་ཏེ། ཁྱོད་ཀྱི་ལུགས་ལ་ཤེས་པ་སྔ་མ་སྔ་མ་རྣམས་ཤེས་པ་ཕྱི་མ་ཕྱི་མ་གཞན་གྱིས་རྗེས་སུ་མྱོང་བར་འགྱུར་བ་ཡིན་ཅེས་འདོད་པ་དེ་ལའང་མྱོང་བྱེད་ཕྱི་མ་གཅིག་ཡོད་པར་ཐལ། ཁོ་བོས་ཤེས་པ་མྱོང་ངོ་ཞེས་དྲན་པ་མཐོང་བའི་ཕྱིར། འདོད་ན། རང་རིག་ནི་མེད་ལ་ཤེས་པ་ཕྱི་མ་དེ་ནི་མྱོང་བྱེད་གང་གི་མྱོང་བ་ཡིན་ཅེས་དྲིའོ།།
གཉིས་པ་དེའི་ལན་དགག་པ་ལ་གཉིས། མྱོང་བྱེད་ཐུག་མེད་དུ་ཐལ་བས་དགག ། ཡུལ་གཞན་ལ་མི་འཕོ་བར་ཐལ་བས་དགག་པའོ། ། དང་པོ་ནི། གལ་ཏེ་དེ་ཡང་གཞན་གྱིས་ན།། ༥༡༣ ཤེས་རིག་ཕྲེང་བ་རྗེས་འབྲེལ་ཅན། ། འདིར་བསྐྱེད་དེ་ནི་གང་ཞིག་ཡིན།། ཅེས་སྨོས་ཏེ། གལ་ཏེ་ཤེས་པ་ཕྱི་མ་དེ་ཡང་ཤེས་པ་གཞན་གྱིས་མྱོང་ངོ་ཞེ་ན། ཤེས་པ་སྔ་མ་སྔ་མ་རྣམས་ཕྱི་མ་ཕྱི་མས་རིག་པའི་ཕྲེང་བ་རྒྱུན་ཆགས་པའི་རྗེས་སུ་འབྲེལ་བ་ཅན་གྱི་ཤེས་པ་ཐ་མའི་མྱོང་བྱེད་འདིའི་སྐྱེད་བྱེད་དེ་ནི་གང་ཞིག་ཡིན་ཏེ་མེད་པར་ཐལ།
ཤེས་པ་ཐ་མའི་ཕྱི་ལོགས་ན་མྱོང་བྱེད་གཞན་མེད་ཅིང༌། རང་རིག་པ་མིན་པའི་ཕྱིར་ དང༌། ཤེས་པ་ཐ་མའི་ཕྱི་ལོགས་ན་མྱོང་བྱེད་གཞན་ཡོད་ན་དེ་ལའང་མྱོང་བྱེད་གཞན་དགོས་པས་མྱོང་བྱེད་ཐུག་པ་མེད་པར་ཐལ། གཉིས་པ་ཡུལ་གཞན་ལ་མི་འཕོ་བར་ཐལ་བས་དགག་པ་ལ་གཉིས། རིགས་པ་དངོས། དེའི་ལན་དགག་པའོ། ། དང་པོ་ནི། གལ་ཏེ་སྔ་བློ་དེ་ཉིད་ན། ། ཡུལ་གཞན་ལ་ནི་འཕོ་མི་འགྱུར།། ༥༡༤ གཟུང་བའི་མཚན་ཉིད་ཀྱི་གྱུར་པ། །
ཉེ་བ་སྐྱེད་བྱེད་བློ་དེ་དག། མི་འཛིན་པར་ནི་ཤེས་ཕྱི་མ། ། ཇི་ལྟར་གཞན་ནི་འཛིན་པར་འགྱུར།། ༥༡༥ ཞེས་སྨོས་ཏེ། གལ་ཏེ་ཤེས་པ་ཐ་མའི་མྱོང་བྱེད་དེ་རང་རིག་སྔ་མའི་བློ་དེ་ཉིད་ཀྱིས་བསྐྱེད་དོ་ཞེ་ན། བློ་ཕྱི་མ་ཡུལ་གཞན་ལ་ནི་འཕོ་ཞིང་འཛིན་པར་མི་འགྱུར་བར་ཐལ། རང་གི་གཟུང་བའི་མཚན་ཉིད་ཀྱི་ཁྱད་པར་དུ་བྱས་པར་གྱུར་པས་རང་ཉིད་ཉེ་བར་སྐྱེད་པར་བྱེད་པའི་བློ་སྔ་མ་དེ་དག་མི་འཛིན་པར་ནི་ཤེས་པ་ཕྱི་མས་ཇི་ལྟར་ཡུལ་གཞན་ནི་འཛིན་པར་འགྱུར་ཏེ་མི་འགྱུར་བའི་ཕྱིར་རོ།། གཉིས་པ་དེའི་ལན་དགག་པ་ལ་ལྔ། དོན་གྱིས་གེགས་བྱས་པ་དགག ། དེས་ཤེས་པ་ཕྱི་མ་བསྐྱེད་པའི་ནུས་པ་ཟད་པ་དགག །
རྒྱུ་ཡིན་ཀྱང་གཟུང་བ་མིན་པ་དགག ། དོན་དང་རྣམ་ཤེས་གཅིག་ཅར་འཛིན་པ་དགག ། མྱོང་བ་གཏན་མི་སྲིད་པར་ཐལ་བས་དགག་པའོ། ། དང་པོ་ལ་གསུམ། རིགས་པ་དངོས། བློའི་མྱོང་བ་མི་སྲིད་པར་ཐལ་བ། འདས་སོགས་འཛིན་པའི་རྣམ་རྟོག་ལ་ཧ་ཅང་ཐལ་བའོ། ། དང་པོ་ནི། བདག་ལ་ཤེས་སྐྱེད་རང་བཞིན་དུ། ། ངེས་པའི་ནང་གི་ཡན་ལག་ནི།།
དེ་དག་ལ་གཞན་ཕྱི་ཡི་ནི། ། ཡན་ལག་གང་གིས་གེགས་བྱེད་འགྱུར།། ༤༡༦ ཕྱི་རོལ་དོན་ནི་ཉེ་བས་ཀྱང༌། ། དེ་ལ་གེགས་བྱེད་ནུས་མ་ཡིན།། ཅེས་སྨོས་ཏེ། གལ་ཏེ་དོན་གྱིས་གེགས་བྱས་པས་ན་ཤེས་པ་མི་འཛིན་པའི་ཤེས་པ་ཕྱི་མ་ཡུལ་གཞན་ལ་ཕན་པས་ཉེས་པ་མེད་དོ་ཞེ་ན། གཟུགས་ཤེས་སྔ་མ་བདག་ཉིད་ལ་དམིགས་པའི་གཟུགས་ཤེས་ཕྱི་མ་བསྐྱེད་པའི་རང་བཞིན་དུ་ངེས་པའི་ནང་གི་ཡན་ལག་བློ་སྔ་མ་ནི་བློ་ཕྱི་མས་འཛིན་པ་དེ་དག་ལ་གཞན་ཕྱིའི་ནི་ཡན་ལག་གཟུགས་སོགས་གང་གིས་གེགས་བྱེད་ནུས་པར་འགྱུར་ཏེ་ཕྱི་རོལ་ལྟར་སྣང་བའི་གཟུགས་ཀྱི་དོན་ནི་ཉེ་བས་ཀྱང་གཟུགས་ཤེས་ཕྱི་མས་སྔ་མ་འཛིན་པ་དེ་ལ་གེགས་བྱེད་པར་ནུས་པ་མ་ཡིན་པའི་ཕྱིར་རོ།། གཉིས་པ་བློའི་མྱོང་བ་མི་སྲིད་པར་ཐལ་བ་ནི། གཞན་དུ་ཡུལ་ནི་ཉེ་བ་ན། ། འགས་ཀྱང་བློ་མྱོང་མི་འགྱུར་རོ།།
༥༡༧ དོན་དེ་མིན་པའི་གནས་སྐབས་འགའ། ། ཡོད་མིན་དེས་ན་རྩ་བ་ནི།། མེད་ན་བློ་ཡི་དྲན་པ་ཡང༌། ། མེད་ཕྱིར་འདོད་པ་ཨ་རེ་མཛེས།། ༥༡༨ ཞེས་སྨོས་ཏེ། ཡུལ་གྱིས་བློ་མྱོང་བ་ལ་གེགས་བྱེད་མི་ནུས་པ་ལས་གཞན་དུ་གེགས་བྱེད་ནུས་ན་ཡུལ་གཟུགས་སྒྲ་ལ་སོགས་པ་ནི་ཉེ་བར་གནས་པ་ན། སྐྱེས་བུ་འགས་ཀྱང་ཆོས་ཅན། བློའི་མྱོང་བ་དང་ལྡན་པར་མི་འགྱུར་རོ། ། ཅིའི་ཕྱིར་ཞེ་ན། དེ་སྐྱེ་བའི་གེགས་དང་ལྡན་པའི་ཕྱིར་ཏེ།
གཟུགས་སོགས་དོན་དེ་ཉེ་བ་མ་ཡིན་པའི་གནས་སྐབས་འགའ་ཡོད་པ་མིན་པའི་ཕྱིར། དེས་ན་དྲན་པའི་རྩ་བའམ་རྒྱུ་མྱོང་བ་མེད་ན་ནི་དེའི་འབྲས་བུ་བློའི་དྲན་པ་ཡང་མེད་དགོས་པའི་ཕྱིར་ན། མྱོང་བ་མེད་པ་དྲན་པ་འདོད་པ་འདི་ཨ་རེ་མཛེས་ཡིན་ཅེས་དཔྱོད་པའོ།། གསུམ་པ་འདས་སོགས་འཛིན་པའི་རྣམ་རྟོག་ལ་ཧ་ཅང་ཐལ་བ་ནི། འདས་སོགས་རྣམ་རྟོག་གང་དག་ལ། ། དོན་ཉེ་བ་ནི་ཡོད་མིན་ལ།། འཕོ་བའི་རྒྱུ་ནི་མེད་པའི་ཕྱིར། ། དོན་ལ་དཔྱོད་པ་མི་སྲིད་འགྱུར།། ༥༡༩ ཞེས་སྨོས་ཏེ། འདས་པ་དང་མ་འོངས་པ་སོགས་ལ་རྣམ་པར་རྟོག་པ་གང་ཡིན་པ་དེ་དག་ལ་ཆོས་ཅན།
དོན་ལ་དཔྱོད་པ་མི་སྲིད་པར་འགྱུར་ཏེ། དོན་ལ་ཉེ་བ་ནི་ཡོད་པ་མིན་ལ། དེ་ལས་གཞན་པའི་ཡུལ་ལ་འཕོ་བའི་རྒྱུ་ནི་མེད་པའི་ཕྱིར། གཉིས་པ་དེས་ཤེས་པ་ཕྱི་མ་བསྐྱེད་པའི་ནུས་པ་ཟད་པ་དགག་པ་ལ་ལྔ། དོན་ལ་འཐོབ་མི་འཐད་པར་ཐལ་བ། ཀུན་གཞི་ལས་སྐྱེ་བ་དགག ། ཡིད་རྟག་པ་ལས་སྐྱེ་བ་དགག ། བདག་ཡིད་ལྡན་པ་ལས་སྐྱེ་ན་ཧ་ཅང་ཐལ། འདུ་བྱེད་ལས་སྐྱེ་བ་དགག་པའོ། ། དང་པོ་ནི།
གལ་ཏེ་བདག་ལ་ཤེས་བསྐྱེད་པའི། ། ནུས་པ་རིམ་གྱིས་ཟད་པ་ན།། ཡུལ་གཞན་ལ་ནི་འཕོ་འགྱུར་ན། ། དོན་བློ་དེ་ཉིད་གང་ལས་ཡིན།། ༥༢༠ སྔར་གྱི་བློ་ནི་ནུས་ཟད་ན། ། དོན་ལ་འཕོ་བར་མི་འགྱུར་ཏེ།། བློ་སྔོན་མེད་པར་བློ་མ་ཡིན། ། དོན་གཞན་ཆགས་ཞེས་ནུས་ཉམས་ན།། ༥༢༡ ཤེས་པ་སྐྱེས་བ་མ་རྟོགས་ཕྱིར།། ཞེས་སྨོས་ཏེ།
གལ་ཏེ་ཤེས་པ་ཕྱི་མས་མྱོང་བ་ལ་དོན་གྱིས་གེགས་མ་བྱས་ཀྱང་བློ་སྔ་མའི་བདག་ཉིད་ལ་འཛིན་པའི་ཤེས་པ་ཕྱི་མ་བསྐྱེད་པའི་ནུས་པ་རིམ་གྱིས་ཟད་པ་ན་བློ་ཕྱི་མ་དེ་ཡུལ་གཞན་ལ་ནི་འཕོ་བར་འགྱུར་རོ་ཞེ་ན། འོ་ན་དོན་ལ་འཕོ་བའི་བློ་ཕྱི་མ་དེ་ཉིད་རྒྱུ་གང་ལས་སྐྱེ་བ་ཡིན་ཏེ་མི་སྐྱེ་བར་ཐལ། ཉེར་ལེན་སྔར་གྱི་བློ་དེ་ནི་བློ་ཕྱི་མ་བསྐྱེད་པའི་ནུས་པ་ཟད་པའི་ཕྱིར་ནའོ། ། འདོད་ན། དེའི་ཚེ་བློ་ཕྱི་མ་དོན་ལ་འཕོ་བར་མི་འགྱུར་ཏེ། རྒྱུ་བློ་སྔོན་མ་དེ་མེད་པར་འབྲས་བུ་བློ་ཕྱི་མ་འབྱུང་བ་མ་ཡིན་པའི་ཕྱིར་རོ། ། དཔེར་ན་ཡིད་དོན་གཞན་གཟུགས་མཛེས་ལ་ལྷག་པར་ཆགས་པ་ཞེས་པས་སྒྲ་ངེས་པའི་ཤེས་པ་བསྐྱེད་པའི་ནུས་པ་ཉམས་པར་བྱས་པ་ན་སྒྲ་ངེས་པའི་ཤེས་པ་སྐྱེ་བ་ཚད་མས་མ་རྟོགས་པ་དེ་བཞིན་ཡིན་པའི་ཕྱིར་རོ།། གཉིས་པ་ཀུན་གཞི་ལས་སྐྱེ་བ་དགག་པ་ནི། གཅིག་ཅར་རིགས་མི་མཐུན་སྐྱེ་ཡང༌།། ཤིན་ཏུ་གསལ་བའི་སེམས་གཅིག་གིས། །
ནུས་པ་ཉམས་པར་བྱས་པའི་ཕྱིར།། ༥༢༢ ཀུན་གཞི་ལས་གཞན་འབྱུང་བ་མིན། ། དེ་ལྟར་མིན་ན་ཡིད་འཇུག་ནི།། མཚུངས་ལ་ཡིད་གཞན་བལྟོས་མི་འགྱུར། ། ཡིད་ཤེས་རིམ་བཞིན་སྐྱེས་པས་ཀྱང༌། ། བལྟོས་པ་རབ་ཏུ་གྲུབ་པ་ཡིན།། 30 ༥༢༣ ཅེས་སྨོས་ཏེ། གལ་ཏེ་ཤེས་པ་སྔ་མས་ཕྱི་མ་བསྐྱེད་པའི་ནུས་པ་ཉམས་པས་ཤེས་པ་ཕྱི་མ་མི་སྐྱེ་ན་ཀུན་གཞི་ལས་ཤེས་པ་དུ་མ་གཅིག་ཅར་དུ་སྐྱེ་བ་ཡང་མི་འཐད་དོ་ཞེ་ན། རྒྱུ་ཚོགས་ཚང་ན་ཀུན་གཞི་ལས་གཅིག་ཅར་དུ་འཇུག་ཤེས་རིགས་མི་མཐུན་དུ་མ་སྐྱེ་ཡང་ཤིན་ཏུ་གསལ་བའི་སེམས་གཟུགས་མཛེས་ལ་ལྷག་པར་ཆགས་པ་གཅིག་གིས་སྒྲ་ལ་ངེས་པ་འདྲེན་པའི་དེ་མ་ཐག་རྐྱེན་གྱི་ནུས་པ་ཉམས་པར་བྱས་པའི་ཕྱིར། དེའི་མཐུན་རྐྱེན་མ་ཚང་ཞིང་འགལ་རྐྱེན་ཉེ་བར་གནས་པས་ཀུན་གཞི་ལས་བློ་གཞན་སྒྲ་ངེས་པའི་ཤེས་པ་འབྱུང་བ་མ་ཡིན་ནོ།།
ལྷ་དབང་བློས། ìནུས་པ་ཀུན་གཞི་ལ་ཉམས་པར་བྱས་པའི་ཕྱིར་རོ།། î ཞེས་གསུངས་སོ། ། དེས་ན་ཉེར་ལེན་སྔ་མའི་ནུས་པ་ཉམས་ན་ཀུན་གཞི་གཅིག་པུ་ལས་མི་འབྱུང་སྟེ། ཡིད་ཤེས་ཕྱི་མ་སྐྱེ་བ་སྔ་མའི་ཉེར་ལེན་ལ་བལྟོས་པ་དེ་ལྟར་མ་ཡིན་ན། ཡིད་ལ་བྱེད་པ་སྔ་མའི་ནུས་པ་འཇུག་པར་ནི་མཚུངས་པ་ལ་ཡིད་ཤེས་ཕྱི་མ་གཞན་སྐྱེ་བ་བལྟོས་པར་མི་འགྱུར་དགོས་པ་ལས། ཡིད་བྱེད་སྔ་མ་ལས་ཡིད་ཤེས་ཕྱི་མ་རིམ་བཞིན་སྐྱེ་བར་མཐོང་བས་ཀྱང་ཡིད་ཤེས་ཕྱི་མ་སྐྱེ་བ་དེ་ཡིད་བྱེད་སྔ་མ་ལ་བལྟོས་པར་རབ་ཏུ་གྲུབ་པ་ཡིན་ནོ།། གསུམ་པ་ཡིད་རྟག་པ་ལས་སྐྱེ་བ་དགག་པ་ནི། ཡིད་གཅིག་ཡིན་ཕྱིར་གཞན་ལ་ནི། ། ཆགས་པ་གཞན་ལ་མི་འགྲོའི་ཕྱིར།།
ཤེས་གཞན་མི་སྐྱེ་ཞེ་ན་མིན། ། ལ་ལར་གཅིག་ཅར་འབྱུང་ཕྱིར་རོ།། ༥༢༤ འཇུག་པ་མཚུངས་པའང་མཚུངས་པའི་ཕྱིར།། ཐམས་ཅད་ཚེ་གཞན་རྟོགས་མི་འགྱུར།། ཞེས་སྨོས་ཏེ། བྱེ་བྲག་པ་ན་རེ། ཡིད་ནི་ཆ་མེད་ཀྱི་རྟག་པ་གཅིག་ཡིན་པའི་ཕྱིར། ཡིད་གཅིག་པུ་དེ་གཞན་གཟུགས་ལ་ནི་ཆགས་པའི་ཚེ་གཞན་སྒྲ་ལ་ངེས་བྱེད་དུ་མི་འགྲོ་བའི་ཕྱིར་སྒྲ་ངེས་པའི་ཤེས་པ་གཞན་མི་སྐྱེ་བ་ཡིན་གྱི། བློ་དུ་མ་གཅིག་ཅར་དུ་མི་སྐྱེ་བ་དེ་བློ་ཕྱི་མ་སྐྱེ་བ་སྔ་མ་ལ་བལྟོས་པ་ལས་ནི་མ་ཡིན་ནོ་ཞེ་ན། བློའི་རྒྱུ་ཐམས་ཅད་ཡིད་རྟག་པ་གཅིག་ཏུ་ངེས་པ་ལས་བློ་དུ་མ་གཅིག་ཅར་དུ་མི་སྐྱེ་བ་མིན་ཏེ།
རྒྱུ་རྐྱེན་ཚང་བའི་གནས་སྐབས་ལ་ལར་འཇུག་པའི་ཤེས་པ་དྲུག་ཀ་གཅིག་ཅར་འབྱུང་བ་འདིར་དོན་ཀུན་དང་གཅིག་ཅར་དུ་ཞེས་པར་བཤད་ཟིན་པའི་ཕྱིར་རོ། ། དེའི་ཕྱིར་ཡུལ་དྲུག་ལ་འཇུག་ཤེས་དྲུག་གཅིག་ཅར་དུ་འཇུག་པར་མཚུངས་པ་ཐམས་ཅད་ཀྱི་ཚེ་ཆོས་ཅན། ཡུལ་གཅིག་རྟོགས་ཀྱི་དེ་ལས་གཞན་གཅིག་ཅར་དུ་རྟོགས་པར་མི་འགྱུར་བར་ཐལ། དེའི་ཚེ་ཡིད་གཅིག་པུའང་ཡོད་པར་མཚུངས་པའི་ཕྱིར། འདོད་ན། མིག་ཤེས་ཀྱི་གཟུགས་མཐོང་བ་དང་དུས་མཉམ་དུ་ཉན་ཤེས་ཀྱིས་སྒྲ་ཐོས་པས་བསལ་ལོ།། བཞི་པ་བདག་ཡིད་ལྡན་པ་ལས་སྐྱེ་ན་ཧ་ཅང་ཐལ་བ་ནི། བདག་ཡིད་ལྡན་པ་ཙམ་ལས་ནི། ། སྐྱེ་བའང་གཅིག་ཅར་སྐྱེ་བར་འགྱུར།། ༥༢༥ གཅིག་ལས་བྱ་བ་གཅིག་ཡིན་ནའང༌། །
ཇི་ལྟར་མར་མེ་དུ་མས་མཐོང༌།། རིམ་གྱིས་ཀྱང་ནུས་མེད་འགྱུར་ཏེ། ། ཕྱིས་ཀྱང་བྱེ་བྲག་མེད་ཕྱིར་རོ།། ༥༢༦ འདིས་ལུས་སྐྱེས་བུ་བཤད་པ་ཡིན།། ཅེས་སྨོས་ཏེ། གལ་ཏེ་བདག་ཡིད་ལྡན་པ་ཙམ་ལས་སྐྱེ་བས་དུ་མ་གཅིག་ཅར་སྐྱེ་བ་ལྟར་དུ་སྣང་ངོ་ཞེ་ན། འོ་ན་ཤེས་པ་ཕྱི་མ་ཐམས་ཅད་གཅིག་ཅར་དུ་སྐྱེ་བར་འགྱུར་ཏེ། བདག་ཡིད་ལྡན་པའི་རྟག་ཙམ་ལས་ནི་སྐྱེ་བ་ཡང་ཡིན་པའི་ཕྱིར། གལ་ཏེ་བྱེད་པ་གཅིག་ལས་བྱ་བ་ཡང་གཅིག་འབྱུང་བ་ཡིན་པའི་ཕྱིར། དེ་ལྟར་མི་འགྱུར་རོ་ཞེ་ནའང་ཇི་ལྟར་ན་མར་མེ་གཅིག་མིག་ཤེས་དུ་མས་མཐོང་སྟེ་མི་མཐོང་བར་ཐལ།
རྒྱུ་གཅིག་ལས་འབྲས་བུ་དུ་མ་འབྱུང་བ་མེད་པའི་ཕྱིར། གཞན་ཡང་བདག་ཡིད་ལྡན་པ་ཆོས་ཅན། རིམ་གྱིས་ཀྱང་ཤེས་པ་དུ་མ་བསྐྱེད་པའི་ནུས་པ་མེད་པར་འགྱུར་ཏེ། ཕྱིས་ཀྱང་ཤེས་པ་དུ་མ་མི་བསྐྱེད་པར་བྱེ་བྲག་མེད་པའི་ཕྱིར་རོ། ། བཤད་པ་ཐག་པའི་རིགས་པ་འདིས་ནི་རྒྱང་འཕེན་ལུས་རྟག་པ་གཅིག་བློའི་རྒྱུར་སྨྲ་བ་དང༌། གྲངས་ཅན་སྐྱེས་བུ་རྟག་པ་གཅིག་རྣམ་འགྱུར་གྱི་ཟ་བ་པོར་འདོད་པའང་དགག་པ་བཤད་པ་ཡིན་ནོ་ཞེས་ལྷའིའོ།། རྒྱན་ལས། ìཡུལ་དང་སྐྱེས་བུ་དག་གཅིག་པས་བྱ་བ་གཅིག་ཁོ་ནར་བྱེད་དོ་ཞེས་པ་དེའང༌། གཅིག་ལ་བྱ་བ་གཅིག་ཡིན་ན། ཇི་ལྟར་མར་མེ་དུ་མས་མཐོང༌། །
ཞེས་སོགས་འདིས་བཤད་པ་ཡིན་ནོ།། î ཞེས་གསུངས་སོ།། ལྔ་པ་བདག་གི་ཡོན་ཏན་འདུ་བྱེད་ལས་སྐྱེ་བ་དགག་པ་ནི། གལ་ཏེ་འདུ་བྱེད་ལས་ངེས་ན།། དེ་ཕྱིས་གང་ལས་བློ་ཉིད་ལས། ། ཞེ་ན་ཡིན་མོད་འདོད་པ་ཉིད།། ༥༢༧ ཅེས་སྨོས་ཏེ། གལ་ཏེ་བདག་གི་ཡོན་ཏན་འདུ་བྱེད་ཀྱི་རྒྱུ་ལས་བློ་ཕྱི་མ་རེ་རེ་སྐྱེ་བར་ངེས་སོ་ཞེ་ན། དེ་རྟག་ན་ནི་དེ་ལ་ཡང་ཤེས་པ་དུ་མ་གཅིག་ཅར་སྐྱེ་བར་ཐལ་ཞིང༌། འདུ་བྱེད་དེ་ཉིད་ཕྱིས་རྒྱུ་གང་ལས་སྐྱེ།
གལ་ཏེ་བློ་སྔ་མ་ཉིད་ལས་སྐྱེའོ་ཞེ་ན། དེ་ནི་ཡིན་མོད། བློ་སྔོན་མེད་པར་བློ་མ་ཡིན། ། ཅེས་པ་ཁོ་བོའི་འདོད་པ་གྲུབ་པ་ཉིད་དེ། ངེད་ཀྱང་བློ་སྔ་མ་ལས་ཕྱི་མ་སྐྱེ་བར་འདོད་པའི་ཕྱིར།
གསུམ་པ་རྒྱུ་ཡིན་ཀྱང་གཟུང་བ་མ་ཡིན་པ་དགག་པ་ལ་གཉིས། དགག་པ་དངོས། ནུས་པ་ཉམས་པ་དགག་པའོ། ། དང་པོ་ནི། གཟུང་ལ་གཟུང་ཉིད་སྐྱེད་བྱེད་ལས། །
གཞན་མིན་སྐྱེད་བྱེད་ཉིད་མཚན་ཉིད།། སྣང་བ་གཟུང་མིན་མ་ཡིན་མེད། ། ཆ་མེད་པ་ལའང་ཕྲ་སོགས་མེད།། ༥༢༨ ཅེས་སྨོས་ཏེ། བློ་སྔ་མ་དེ་བློ་ཕྱི་མའི་རྒྱུ་ཡིན་པས་ན་བློ་ཕྱི་མ་ཡུལ་ལ་འཕོ་བ་ཡིན་ཅེ་ན། བློ་སྔ་མས་བློ་ཕྱི་མ་གཟུང་བ་དེ་ལ་གཟུང་ཡུལ་དུ་འདོད་རིགས་པར་ཐལ། བློ་སྔ་མ་དེ་ཕྱི་མས་གཟུང་བ་ཉིད་དང༌། དེ་སྐྱེད་བྱེད་ལས་གཞན་མིན་པའི་ཕྱིར། ཁྱབ་སྟེ། རང་འཛིན་གྱི་ཤེས་པ་རང་གི་རྣམ་ལྡན་དུ་སྐྱེད་བྱེད་ཉིད་གཟུང་ཡུལ་གྱི་མཚན་ཉིད་ཡིན་པའི་ཕྱིར།
གལ་ཏེ་སྣང་བ་ཡང་གཟུགས་འཛིན་མིག་ཤེས་ཀྱི་གཟུང་ཡུལ་དུ་གྱུར་ཅེ་ན། སྣང་བ་ཡང་གཟུང་ཡུལ་དུ་བྱས་པ་མིན་པར་དེ་འཛིན་གྱི་མིག་ཤེས་སྐྱེ་བ་མ་ཡིན་ཏེ། སྣང་བ་མ་གཟུང་བར་དེ་འཛིན་གྱི་བློ་སྐྱེ་བ་མེད་པའི་ཕྱིར། གལ་ཏེ་གཟུགས་ལ་ཕྲ་རགས་དང་ཆོད་པ་དང་ཐག་རིང་བ་ལ་སོགས་པའི་ཁྱད་པར་གྱིས་སྔར་གཟུང་བ་ཕྱིས་གཟུང་ཡུལ་མིན་པར་འགྱུར་བ་བཞིན་དུ་བློ་སྔ་མའང་ཕྲ་བའམ་རགས་པ་ལ་སོགས་པའི་དབང་གིས་བློ་ཕྱི་མའི་གཟུང་ཡུལ་མ་ཡིན་པར་འགྱུར་བས་བློ་ཕྱི་མ་ཡུལ་ལ་འཕོའོ་ཞེ་ན། དེ་ནི་མ་ཡིན་ཏེ། ཕྲ་རགས་ཀྱི་ཆ་ཤས་མེད་པའི་བློ་སྔ་མ་དེ་ལའང་ཆོས་ཅན། ཕྲ་རགས་ཀྱི་ཁྱད་པར་ལས་སྔར་གཟུང་བ་ཡིན་པ་ཕྱིས་མ་ཡིན་པར་མི་འགྱུར་བར་ཐལ། ཕྲ་སོགས་ཀྱི་ཆ་ཤས་མེད་པའི་ཕྱིར། གཉིས་པ་གཟུང་བའི་ནུས་པ་ཉམས་པ་དགག་པ་ལ་གསུམ། གཟུང་བའི་ནུས་པ་ཉམས་པ་མི་རིགས།
དེ་ལ་རྩོད་པ་སྤང༌། ནུས་པ་གཅིག་དང་དུ་མ་དགག་པའོ། ། དང་པོ་ནི། གཟུང་བའི་ནུས་པ་ཉམས་འགྱུར་གྱི། ། སྐྱེད་བྱེད་བདག་ཉིད་གཞན་མིན་ན།། གཟུང་བའི་མཚན་ཉིད་ཅན་ལ་ནི། ། གཟུང་ལས་སྐྱེད་བྱེད་གཞན་མེད་དེ།། ༥༢༩ གཟུགས་སོགས་དེ་ལྟར་མིན་པ་ནི། ། བློ་ལ་དངོས་སུ་ཕན་འདོགས་མེད།། གཟུང་བའི་མཚན་ཉིད་ལས་འདི་ཡི། །
དེ་དངོས་ངེས་པ་གཞན་ཅི་ཡོད།། ༥༣༠ བློ་ལའང་དེ་ཡོད་དེ་ཡི་ཕྱིར། ། དེ་ཡང་དེ་ཉིད་དུ་རྣམ་གནས།། འཛིན་པ་ཡི་ནི་ཉེར་ལེན་དང༌། ། མྱོང་བ་སེམས་ཀྱི་གཟུང་མཚན་ཉིད།། ༥༣༡ ཅེས་སྨོས་ཏེ། གལ་ཏེ་བློ་སྔ་མ་ལ་ཕྱི་མའི་གཟུང་ཡུལ་བྱེད་པ་དང༌། དེའི་ཉེར་ལེན་བྱེད་པའི་ནུས་པ་གཉིས་ཡོད་པས་བློ་ཕྱི་མ་ཡུལ་ལ་འཕོ་བ་ན་སྔ་མས་ཕྱི་མའི་གཟུང་ཡུལ་བྱེད་པའི་ནུས་པ་ཉམས་པར་འགྱུར་གྱི། སྐྱེད་པར་བྱེད་པའི་བདག་ཉིད་ཀྱི་ནུས་པ་གཞན་ནི་ཉམས་པ་མིན་ནོ་ཞེ་ན། བློ་ཕྱི་མའི་གཟུང་བའི་མཚན་ཉིད་ཅན་གྱི་བློ་སྔ་མ་ལ་ནི་གཟུང་ཡུལ་གྱི་ནུས་པ་ལས་མ་གཏོགས་པའི་སྐྱེད་བྱེད་ཀྱི་ནུས་པ་གཞན་མེད་དེ།
དཔེར་ན་གཟུགས་སོགས་ཀྱི་རང་འཛིན་ཤེས་པའི་གཟུང་ཡུལ་བྱས་པ་དེ་ལྟར་མིན་པ་ནི་རང་འཛིན་གྱི་བློ་ལ་དངོས་སུ་ཕན་འདོགས་པ་མེད་པ་བཞིན་དུ་བློ་ཕྱི་མའི་གཟུང་བའི་མཚན་ཉིད་ལས་བློ་ཕྱི་མ་འདིའི་སྐྱེད་བྱེད་དེའི་དངོས་པོར་ངེས་པ་གཞན་ཅི་ཡོད་དེ་མེད་པའི་ཕྱིར་དང༌། དེ་བཞིན་དུ་བློ་སྔ་མ་ལའང་ཕྱི་མས་གཟུང་བ་དང་དེས་བསྐྱེད་པ་གཉིས་པོ་དེའི་ཕྱིར་བློ་སྔ་མའི་གཟུང་ཡུལ་དེ་ཉིད་དུ་རྣམ་པར་གནས་པར་འགྱུར་ཏེ། བློ་སྔ་མ་འཛིན་པའི་བློ་ཕྱི་མ་ཡི་ནི་ཉེར་ལེན་དང་དེས་མྱོང་བ་གཉིས་ཚོགས་པའི་སེམས་ཀྱི་དངོས་པོ་དེ་ལ་གཟུང་ཡུལ་གྱི་མཚན་ཉིད་ཚང་བའི་ཕྱིར་ཏེ། བློ་སྔ་མའི་སྟེང་ན་བློ་ཕྱི་མའི་ཉེར་ལེན་དང་གཟུང་ཡུལ་བྱེད་པའི་ནུས་པ་གཉིས་ཡོད་པར་རྒོལ་བས་ཁས་བླངས་པའི་ཕྱིར་རོ།། གཉིས་པ་རྩོད་པ་སྤང་བ་ནི། གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་དཔྱོད་པ་འདི།། མ་དག་བློ་ཅན་ལ་ཡིན་གྱི། ། རྣལ་འབྱོར་རྟོགས་པ་བསམ་མི་ཁྱབ།། ༥༣༢ ཅེས་སྨོས་ཏེ།
གལ་ཏེ་གཟུགས་སོགས་དང་སེམས་ཀྱི་རྟོགས་ཚུལ་དེ་ལྟར་མིན་ན་རྣལ་འབྱོར་པ་དག་གིས་ཐག་རིང་བ་དང་ཕྲ་བ་ལ་སོགས་པ་དང་གཞན་གྱི་སེམས་ཤེས་པ་དང་འགལ་ལོ་ཞེ་ན། གཟུགས་སོགས་ཐག་རིང་བ་དང་ཕྲ་བ་དང་ནི་གཞན་གྱི་སེམས་ཆོས་ཅན། མ་དག་པའི་བློ་ཅན་རྣམས་ཀྱི་གཟུང་ཡུལ་མིན་ཏེ། རགས་པ་དང་ཉེ་བའི་ཡུལ་མ་ཡིན་པའི་ཕྱིར་དང༌། རང་གི་སེམས་མ་ཡིན་པའི་ཕྱིར་ཞེས་པའི་ཚུལ་དེ་ལྟར་གཟུང་བའི་མཚན་ཉིད་ལ་དཔྱོད་པའི་ཚུལ་འདི་ནི་མ་དག་པ་ཚུ་རོལ་མཐོང་བའི་བློ་ཅན་རྣམས་ལ་བལྟོས་ནས་བཞག་པ་ཡིན་གྱི། རྣལ་འབྱོར་པས་ཕྲ་མོ་སོགས་དང་གཞན་སེམས་རྟོགས་པ་ནི་བསམ་གྱིས་མི་ཁྱབ་པའི་ཕྱིར། དཔེར་ན་རྣལ་འབྱོར་པས་གཞན་སེམས་ཤེས་པའི་མངོན་ཤེས་བཞིན་ནོ། ། གཞན་ཡང་འདི་ལྟར། དེ་ལ་ཕྲ་སོགས་ངོ་བོ་ཡིས། ། བཟུང་བ་གཟུང་མིན་ཉིད་འགྱུར་ན།།
གཟུགས་སོགས་བློ་ལ་སྔར་མེད་ཀྱང༌། ། ཕྱིས་སྐྱེས་པ་ནི་ཅི་ཞིག་ཡོད།། ༥༣༣ དེ་ཕྱིར་རང་བློ་འཛིན་འགྱུར་ན། ། དེ་མ་ཐག་པའི་རྒྱུ་ཡི་སེམས།། གང་ཡིན་དེ་ཉིད་འཛིན་འགྱུར་བ། ། དེས་ན་དོན་གཞན་རྟོགས་མི་འགྱུར།། ༥༣༤ ཞེས་སྨོས་ཏེ། གཟུགས་སོགས་དེ་ལ་ཕྲ་བ་དང་ཐག་རིང་བ་ལ་སོགས་པའི་ངོ་བོ་ཡིས་སྔར་བཟུང་བ་ཡང་ཕྱིས་གཟུང་ཡུལ་མིན་པ་ཉིད་དུ་འགྱུར་ན་ཡང་གཟུགས་སོགས་འཛིན་པའི་བློ་ལ་སྔར་གཟུང་ཡུལ་ཡིན་པ་ཕྱིས་མ་ཡིན་པར་འགྱུར་བ་མེད་པར་ཐལ། སྔར་གཟུང་ཡུལ་ཡིན་པ་ཕྱིས་མ་ཡིན་པའི་རྒྱུ་མཚན་གང་གིས་ཀྱང་ཕྱིས་གཟུགས་འཛིན་པའི་བློ་སྐྱེས་པ་ནི་ཅི་ཞིག་ཡོད་དེ་མེད་པ་དེའི་ཕྱིར། བློ་ཕྱི་མས་རང་བློ་སྔ་མ་ཁོ་ན་འཛིན་པར་འགྱུར་ན།
བློ་ཕྱི་མ་ཐམས་ཅད་ཆོས་ཅན། དོན་གཞན་ཡུལ་ལ་འཕོ་ཞིང་རྟོགས་པར་མི་འགྱུར་བར་ཐལ། རང་གི་དེ་མ་ཐག་པའི་རྒྱུ་ཡི་སེམས་གང་ཡིན་པ་དེ་ཉིད་ཁོ་ན་འཛིན་པར་འགྱུར་བ་དེས་ནའོ།། གསུམ་པ་ནུས་པ་གཅིག་དང་དུ་མ་དགག་པ་ནི། ནུས་པ་དུ་མ་གཅིག་མེད་ཀྱང༌། ། དངོས་རྣམས་ངོ་བོ་ཉིད་ཀྱིས་འབྲས།། གཅིག་དང་དུ་མ་བྱེད་ཅེས་བརྗོད།། ཅེས་སྨོས་ཏེ། གལ་ཏེ་གཟུང་ཡུལ་ནི་ཉེར་ལེན་གྱི་ནུས་པ་ཉིད་ཀྱིས་གཟུང་ཡུལ་དུུ་འགྱུར་དགོས་ཞེས་པ་དེ་ནི་མ་ཡིན་ཏེ། གཟུང་བའི་ནུས་པ་དང་ཉེར་ལེན་གྱི་ནུས་པ་ཡང་ཐ་དད་པའི་ཕྱིར།
ནུས་པ་གཅིག་གིས་འབྲས་བུ་གཅིག་བསྐྱེད་པ་དང༌། དུ་མས་འབྲས་བུ་ཡང་དུ་མ་བསྐྱེད་པར་ངེས་སོ་ཞེ་ན། དེ་ལྟར་ཡང་མ་ངེས་ཏེ། རྒྱུ་ལ་ནུས་པ་དུ་མ་དང་གཅིག་མེད་ཀྱང་དངོས་པོ་རྣམས་རྟེན་འབྲེལ་གྱི་ངོ་བོ་ཉིད་ཀྱིས་འབྲས་བུ་གཅིག་དང་དུ་མ་བྱེད་དོ་ཞེས་བརྗོད་པ་ཡིན་ཏེ། དཔེར་ན་ཡུལ་དབང་ཡིད་ལ་བྱེད་པ་རྣམས་ནུས་པ་གཅིག་ཏུ་གྲུབ་པ་མེད་ཀྱང་འབྲས་བུ་མིག་ཤེས་གཅིག་བྱེད་པ་བཞིན་ནོ།། རང་གི་སྡེ་པ་ཁ་ཅིག་ན་རེ། གལ་ཏེ་གཅིག་ལས་དུ་མ་མིན།། ༥༣༥ ཅེས་སྨོས་ཏེ། གལ་ཏེ་རྒྱུ་གཅིག་ལས་འབྲས་བུ་དུ་མ་འབྱུང་བ་མིན་ཏེ། འབྲས་བུ་དུ་མ་ནི་རྒྱུ་དུ་མས་བསྐྱེད་དགོས་པའི་ཕྱིར་ཞེ་ན།
བཤད་པ། མ་ཡིན་འགའ་ཞིག་གཅིག་ལས་གཅིག ། འབྲས་བུ་ཚོགས་པ་དག་ལས་འབྱུང༌།། གཅིག་ཀྱང་ཚོགས་པ་གཉིས་འགྱུར་ཕྱིར། ། དེ་ནི་དུ་མ་བྱེད་ཅེས་བརྗོད།། ༥༣༦ ཅེས་སྨོས་ཏེ། དེ་ལྟར་དུ་ངེས་པ་ཡང་མ་ཡིན་ཏེ། གནས་སྐབས་འགའ་ཞིག་ཏུ་རྒྱུ་གཅིག་ལས་འབྲས་བུ་གཅིག་འབྱུང་ཡང་འབྲས་བུ་ཕལ་ཆེར་ནི་རྒྱུ་རྐྱེན་ཚོགས་པ་དག་ལས་འབྱུང་བའི་ཕྱིར། རྒྱུ་གཅིག་པོ་དེ་ནི་ཆོས་ཅན། འབྲས་བུ་དུ་མ་བྱེད་ཅེས་བརྗོད་པ་ཡིན་ཏེ།
རྒྱུ་གཅིག་ཀྱང་རྐྱེན་དང་ཚོགས་པ་གཉིས་ལ་བལྟོས་ནས་འབྲས་བུ་དུ་མར་འགྱུར་བའི་ཕྱིར། བཞི་པ་དོན་དང་རྣམ་ཤེས་གཅིག་ཅར་འཛིན་པ་དགག་པ་ནི། གལ་ཏེ་བློ་གཞན་དོན་དང་ནི། ། རྣམ་ཤེས་སྔ་མ་འཛིན་འགྱུར་ན།། སྔ་ཕྱི་སྣང་བ་ཅན་ཉིད་ཕྱིར། ། དཔྱོད་པ་ལ་སོགས་སེམས་གཅིག་ལ།། རྟག་ཏུ་རིམ་གྱིས་མཐོང་བ་ཡི།། 32 ༥༣༧ བརྗོད་གཉིས་རིམ་མིན་ཉིད་འགྱུར་ ཞིང༌། ། གཅིག་ཀྱང་གཉིས་གཉིས་སྣང་བར་འགྱུར། ། བདག་དང་དེ་རིག་སྣང་བའི་ཕྱིར།།
33 ༥༣༨ ཞེས་སྨོས་ཏེ། གལ་ཏེ་བློ་གཞན་ཕྱི་མ་དེས་དོན་གཟུགས་སོགས་དང་ནི་རྣམ་ཤེས་སྔ་མ་དག་གཅིག་ཅར་དུ་འཛིན་པར་འགྱུར་བ་ཡིན་པའི་ཕྱིར། ཤེས་པ་ཡུལ་ལ་འཕོ་བ་ཡོད་ཅེ་ན། ཡི་གེ་ཨ་དང་ཨི་གཉིས་ལ་དཔྱོད་པའི་ཚེ་རྟོག་མེད་ཀྱིས་སེམས་གཅིག་ལ་རྟག་ཏུ་རིམ་གྱིས་སྣང་བར་མཐོང་བའི་བརྗོད་པ་ཨ་ཨི་དག་ལ་ཨི་ཐོས་པའི་ཉན་ཤེས་ཆོས་ཅན། ཡི་གེ་ཨ་ཨི་གཉིས་རིམ་མིན་གཅིག་ཅར་ཉིད་དུ་ཐོས་པར་འགྱུར་ཏེ། ཡི་གེ་སྔ་མ་ཨའི་རྣམ་པ་ཅན་གྱི་ཨ་འཛིན་ཉན་ཤེས་མྱོང་ཞིང༌། ཕྱི་མ་ཨི་ཡིག་ནི་གཟུང་ཡུལ་དུ་སྣང་བ་ཅན་ཉིད་ཡིན་པའི་ཕྱིར། སོགས་ཞེས་པས་དཔྱོད་པ་དང་རྟོག་མེད་སོགས་ཤེས་པ་ནི་རྒྱལ་བ་ཅན་གྱིའོ། ། ལྷ་དབང་བློས་ནི་མིག་ཤེས་ལས་ཉན་ཤེས་སྐྱེ་བ་ན་ཉན་ཤེས་ལ་གཟུགས་སྒྲ་གཉིས་སྣང་བར་འགྱུར་ཞེས་སོ། ། གཞན་ཡང་ཡི་གེ་ཨ་ལྟ་བུ་གཅིག་ཀྱང་ཆོས་ཅན།
ལན་གཉིས་གཉིས་སུ་སྣང་བར་འགྱུར་ཏེ། ཨའི་བདག་ཉིད་རིག་པ་ལ་སྣང་བ་དང༌། ཨ་འཛིན་དེ་རིག་ཅིང་མྱོང་བ་ལའང་སྣང་བའི་ཕྱིར་ཏེ། ཨ་འཛིན་མྱོང་བས་ནི་ཨ་གཟུང་ཡུལ་དུ་བྱེད་པའི་ཤེས་པ་དེ་ཉིད་མངོན་སུམ་དུ་རིག་པའི་ཕྱིར་རོ།། ལྔ་པ་མྱོང་བ་གཏན་མི་སྲིད་པར་ཐལ་བས་དགག་པ་ལ་གཉིས། ཐལ་བ་དངོས། རྩོད་པ་སྤང་བའོ། ། དང་པོ་ནི། གལ་ཏེ་ཡུལ་གཞན་འཕོ་བ་ན། ། ཐ་མ་ཉམས་སུ་མྱོང་མིན་ན། །
གཞན་གྱིས་ཉམས་སུ་མྱོང་བ་བཞིན། ། ཐམས་ཅད་མྱོང་མེད་ཐལ་བར་འགྱུར།། ༥༣༩ ཞེས་སྨོས་ཏེ། གལ་ཏེ་བློ་ཕྱི་མ་ཡུལ་གཞན་ལ་འཕོ་བ་ན་བློ་ཐ་མས་སྔ་མ་ཉམས་སུ་མྱོང་བ་མ་ཡིན་ནོ་ཞེ་ན། བློ་ཐ་མ་ཡུལ་ལ་འཕོ་བའི་སྔ་ལཽགས་ཀྱི་བློ་ཐམས་ཅད་ཆོས་ཅན། རང་མྱོང་བྱེད་ཀྱི་བློ་མེད་པ་ཉིད་དུ་ཐལ་བར་འགྱུར་ཏེ། མྱོང་བར་འཇོག་པ་ནི་བློ་ཕྱི་མ་ཕྱི་མས་མྱོང་བ་ལ་རག་ལས་ལ། བློ་ཐ་མ་ནི་ཡུལ་ལ་འཕོ་བའི་ཕྱིར། དཔེར་ན་གཟུགས་སོགས་མྱོང་བ་ཡོད་ཀྱང་དེ་གཞན་གྱིས་མྱོང་བར་རང་གིས་མྱོང་བ་མེད་པས་གཞན་གྱིས་ཉམས་སུ་མྱོང་ངོ་ཞེས་པ་རང་གིས་མི་འགྲུབ་པ་བཞིན་ནོ། ། འདི་ལ་ཤཱཀྱ་བློས།
ìཐ་མའི་ཤེས་པ་མངོན་སུམ་མིན་པའི་ཕྱིར་ཡོད་ཀྱང་མེད་པ་དང་འདྲ་བས་ཤེས་པ་སྔ་མ་མྱོང་བ་ལ་ནུས་པ་མེད། î ཅེས་སོ།། གཉིས་པ་རྩོད་པ་སྤང་བ་ནི། གལ་ཏེ་བདག་མྱོང་མངོན་སུམ་ཡིན། ། གཞན་གྱིས་མྱོང་འགྱུར་མ་ཡིན་ན།། གང་གིས་དེ་སྐད་བརྗོད་འགྱུར་བ། ། བདག་གིས་མྱོང་དེ་གང་ལས་གྲུབ།། ༥༤༠ གསལ་རྒྱུ་མ་འགྲུབ་པར་འགྱུར་གྱིས། ། གསལ་བར་འདོད་པའི་གསལ་བ་མིན།། གལ་ཏེ་གསལ་བ་མ་གྲུབ་ཀྱང༌། །
གསལ་ན་འགྲོ་འདི་གསལ་བར་འགྱུར།། ༥༤༡ ཞེས་སྨོས་ཏེ། གལ་ཏེ་མི་མཚུངས་ཏེ། བདག་གིས་ཉམས་སུ་མྱོང་བ་དེ་མངོན་སུམ་ཡིན་ལ། གཞན་གྱིས་ནི་མངོན་སུམ་དུ་མྱོང་བར་འགྱུར་བ་མ་ཡིན་པའི་ཕྱིར་རོ་ཞེ་ན། རྒྱུ་མཚན་གང་གིས་ན་དེ་སྐད་དུ་བརྗོད་ནུས་པར་འགྱུར་བ་ཡིན་ཏེ། བདག་གིས་མྱོང་བ་དེ་མངོན་སུམ་དུ་མྱོང་བ་དེ་གང་ལས་གྲུབ་སྟེ་མ་གྲུབ་པའི་ཕྱིར། རང་གཞན་གྱི་བློ་གཉིས་ཀ་ལྐོག་ཏུ་གྱུར་པ་དང་རང་རིག་མེད་པར་བྱེ་བྲག་མེད་པའི་ཕྱིར་རོ། ། གལ་ཏེ་དབང་པོ་རང་ཉིད་གསལ་བ་མ་ཡིན་ཀྱང༌། དེས་ཡུལ་གསལ་བའི་ཐ་སྙད་བྱེད་པ་བཞིན་དུ་ཤེས་པ་ཡང་ཅི་སྟེ་མི་འདོད་ཅེ་ན།
དེ་ནི་མི་མཚུངས་ཏེ། མིག་ལ་སོགས་པའི་དབང་པོ་ནི་གཟུགས་ལ་སོགས་པ་ཡུལ་གསལ་བར་སྣང་བའི་ཤེས་པའི་རྒྱུ་ཡིན་པའི་ཕྱིར། རང་ཉིད་གསལ་བར་མ་གྲུབ་པར་ཡང་དེའི་མིག་གིས་གཟུགས་གསལ་བར་མཐོང་ཞེས་བརྗོད་པ་ནི་འཇིག་རྟེན་གྱི་ཐ་སྙད་ཙམ་དུ་འགྱུར་གྱི། གཟུགས་ལ་སོགས་པ་གསལ་བར་འདོད་པའི་ཤེས་པ་ནི་རང་གསལ་བའི་རང་རིག་མ་ཡིན་ན། དེ་ལ་གཟུགས་ལ་སོགས་པ་གསལ་བར་སྣང་བ་མི་དགོས་པའི་ཕྱིར་རོ། ། གལ་ཏེ་རང་གསལ་བའི་རང་རིག་མ་གྲུབ་ཀྱང་ཡུལ་གསལ་བར་བྱེད་ན་འགྲོ་བ་འདི་དག་ཐམས་ཅད་ཀྱིས་ཡུལ་གསལ་བར་བྱེད་པ་ཉིད་དུ་འགྱུར་རོ།། ཚད་མ་རྣམ་འགྲེལ་གྱི་ཚིག་ལེའུར་བྱས་པ་ལས་མངོན་སུམ་ལེའུ་སྟེ་གཉིས་པའི་འགྲེལ་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
