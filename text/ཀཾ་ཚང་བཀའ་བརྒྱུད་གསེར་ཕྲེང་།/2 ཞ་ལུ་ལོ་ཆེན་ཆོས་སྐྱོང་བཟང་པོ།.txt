ཀཾ་ཚང་བཀའ་བརྒྱུད་གསེར་ཕྲེང་།
པོད ༢
ཞ་ལུ་ལོ་ཆེན་ཆོས་སྐྱོང་བཟང་པོ།
ཞ་ལུ་ལོ་ཆེན་ཆོས་སྐྱོང་བཟང་པོའི་ལོ་རྒྱུས། ༄༅། །ཞ་ལུ་ལོ་ཆེན་ཆོས་སྐྱོང་བཟང་པོ་ནི། འགོས་ཁུག་པ་ལྷ་བཙས་དང༌། འགོས་ཆོས་གྲུབ། ལོ་ཙཱ་བ་གཞོན་ནུ་དཔལ་རྣམས་འཁྲུངས་པའི་གདུང་རིགས་ལས་ཡབ་དཔོན་བསམ་འགྲུབ་དཔལ་བཟང་དང༌། ཡུམ་རིན་ཆེན་ཆོས་འཛོམ་གྱི་སྲས་སུ་ལྕགས་མོ་བྱ་ལོར་འཁྲུངས། ཞ་ལུ་ལེགས་རྒྱལ་ལས་བྲི་ཀློག་བརྡ་སྦྱོར་སོགས་བསླབ། ཆུ་རྟ་ལོར་འཇམ་དབྱངས་དཀོན་མཆོག་བཟང་པོ་ལ་རབ་ཏུ་བྱུང༌། རིན་ཆེན་ཆོས་སྐྱོང་བཟང་པོར་བཏགས། དཔལ་འཁོར་ཆོས་སྡེར་བཞུགས།
སློབ་དཔོན་ཏིང་འཛིན་འོད་ཟེར་ལས་བསྡུས་གྲ་དང༌། འདུལ་བ། ཤེས་ཕྱིན་སོགས་བསླབ། ཆོས་རྗེ་བསོད་གྲགས་པ་ལས། མདོ་སྡེ་རྒྱན་དང་འབྱེད་གཉིས་བསླབ། ཀུན་རིགས་ལུགས་དང༌། དུས་འཁོར་རྒྱུད་འགྲེལ། དོལ་པོ་པའི་རི་ཆོས་སོགས་ཀྱང་མཁས་པར་བསླབ། ཞ་ལུ་རི་ཕུག་གི་དུས་མཆོད་སྐབས་བྱམས་ཆོས་ལ་བཤད་པ་མཛད་པས་དགེ་བཤེས་ཀུན་ཧ་ལས་པ་ལྟ་བུར་གྱུར། ཞ་ལུ་ལེགས་རྒྱལ་ལས་སྒྲ་ཀ་ལཱ་པའི་རི་མོ་དང་སྡེབ་སྦྱོར།
སྙན་ངག་རྣམས་ཞུས། འཇམ་དབྱངས་དཀོན་མཆོག་བཟང་པོ་ལ་ཇོ་ལུགས་དུས་འཁོར་སྦྱོར་དྲུག་གི་སྨིན་ཁྲིད་ཞུས། གཞན་ཡང་མདོ་དང་རྒྱུད་དང་རྒྱུད་འགྲེལ་སོགས་ཤིན་ཏུ་མང་པོ་གསན། ཀུན་དགའ་དབང་ཕྱུག་ལས་ལམ་འབྲས་དང་ས་ལུགས་ཀྱི་དབང་ཁྲིད་དུ་མ་གསན། སྟག་ལོ་ཤེས་རབ་རིན་ཆེན་ལས་དུས་འཁོར་དབང་དང་སེམས་འགྲེལ་སྐོར་གསུམ་སོགས་གསན། མེ་ཁྱི་ལོར། ཆོས་རྗེ་དོན་གྲུབ་གྲགས་པ་ལས་བསྙེན་པར་རྫོགས་པའི་སྡོམ་པ་ནོད། ཡང་སྟག་ལོ་ལ། འདུས་པ་ཞབས་ལུགས། སྒྲོལ་མ་ལྷ་བཅུ་བདུན་སོགས་དང༌།
ས་སྡེ་དང་སྡོམ་གཉིས་སོགས་མདོ་སྔགས་ཀྱི་གཞུང་ལུགས་དུ་མའི་དབང་ལུང་ཁྲིད་སོགས་ཞུས། དཔལ་ལྡིང་ལོ་ཙཱ་བ་གྲགས་པ་བློ་གྲོས་ལས་ཙཱནྡྲ་པའི་རི་མོ་སོགས་བསླབ། སྐུ་ཞང་མཁྱེན་རབ་ཆོས་རྗེ་ལ་རྣམ་སྣང་མངོན་བྱང་སོགས་ཀྱི་དབང་སོགས་གསན། རྒྱལ་མཁར་རྩེའི་བཀའ་བསྟན་གསར་བཞེངས་ཀྱི་ཞུས་ཆེན་ཡང་མཛད། ས་སྐྱར་ཕེབས་བདག་ཆེན་རྒྱ་གར་བ་སྐུ་མཆེད་ལས་དམར་པོ་སྐོར་གསུམ་སོགས་དབང་ལུང་འགའ་རེས་གསན། སློབ་དཔོན་གསལ་གྲགས་ལས་ས་སྡེ་ལྔ་དང༌། སློབ་དཔོན་རྒྱལ་མཚན་རྡོ་རྗེ་ལ་གཤེད་དམར་ལྷ་ལྔའི་དབང་ཞུས། དེ་ནས་ལྷ་སར་ཕེབས་ཇོ་ཤཱཀ་དང༌། བསམ་ཡས་དང༌། གདན་ས་མཐིལ་རྣམས་མཇལ།
སྣེ་གདོང་དུ་བདག་པོ་ཀུན་ལེགས་པའི་ངོར་མཚན་བརྗོད་ཀྱི་འགྲེལ་པ་དབུ་མ་ལ་དགའ་བས་མཛད་པ་བསྒྱུར། དབང་ལུང་འགའ་རེ་ཡང་ཞུས། གངས་དཀར་རྡོ་རྗེ་གདན་པ་ལ་དབང་ལུང་འགའ་ཞིག་ཞུས། བརྟག་གཉིས་སྐད་དོད་ངོ་སྤྲོད་ཕུལ། ཞྭ་དམར་སྤྱན་སྔ་མཇལ་བདག་རྐྱེན་བཟང་པོ་སྩལ། སྟག་ལུང་ངག་དབང་གྲགས་པ་མཇལ། གུར་གྱི་རྒྱུད་ལ་འགྱུར་བཅོས་དང་སྒྲའི་རི་མོ་སོགས་ཕུལ་སྔ་ཕྱིར་དབང་ལུང་འགའ་ཞིག་ཀྱང་ཞུས། གོ་རམ་པ་ལས་དབུ་མ་འཇུག་པའི་བཤད་པ་སོགས་གསན། སྤྱན་སྔ་ཚེས་གཉིས་པའི་ངོར་མཛོད་འགྲེལ་འདོད་འཇོ་ལས་འཐུས་འགྱུར་མཛད། ཞྭ་དམར་བཞི་པའི་ཐུགས་བཞེད་བཞིན་མཛོད་འགྲེལ་གནམ་ལྕགས་ཐོག་ཟེར་བསྒྱུར།
རྗེ་དེ་ཉིད་ཀྱི་དྲུང་ནས། མདོ་ཏིང་རྒྱལ། འདུལ་བ་མེ་ཏོག་ཕྲེང་བརྒྱུད། བརྒྱད་སྟོང་པ། མཁའ་སྤྱོད་དབང་པོའི་བཀའ་འབུམ་ཡོངས་རྫོགས། མངོན་འབྱུང་གི་མདོ། ཐར་རྒྱན། རང་བྱུང་བའི་བཀའ་འབུམ་ཚང་བ། ཡུ་མོའི་གསལ་སྒྲོན་བཞི། གསེར་སྡིང་པའི་རིམ་ལྔའི་ཁྲིད་ཡིག་གདམས་ཕྲན་བཅས།
བུའི་རིམ་ལྔའི་ཁྲིད་ཡིག ། སྒྲོན་གསལ་ཨོ་རྒྱན་པའི་ཕྲེང་སྐོར་གྱི་ལུང་དང་ཉམས་ཁྲིད་བཅས། མདོ་སྡེ་ལས་བརྒྱ། འབྲི་ཁུང་ཟབ་ཆོས་སོགས་དང༌། མཁའ་འགྲོ་རྒྱ་མཚོའི་དཀྱིལ་འཁོར་གྱི་དབང་སོགས་གསན། ཡར་རྒྱབ་པ་རིན་ཆེན་རྣམ་རྒྱལ་གྱིས་སྤྱན་དྲངས་ནས་རེ་ཞིག་ཨེ་ཝཾ་དུ་བཞུགས་པར་ཞུས། ཀ་ལཱ་པ་དང༌། ཙཱནྡྲ་པའི་མདོ་འགྲེལ་ཐུགས་བརྩམ་མཛད། འགའ་རེ་ལ་བརྒྱད་སྟོང་པའི་རྒྱ་ཀློག་བསླབ། དོན་གྲུབ་རྒྱལ་མཚན་པར་ཀ་ལཱ་པའི་རི་མོ་སྩལ།
ཆོས་རྗེ་དགེ་བཟང་པོ་ལས་སྙན་ངག་དཔག་བསམ་འཁྲི་ཤིང་གི་ལུང་སོགས་གསན། རྒྱ་སྟོན་ལྕགས་རི་པའི་གདན་སར་མངའ་གསོལ། རྒྱ་སྟོན་བྱང་ཆུབ་རྣམ་རྒྱལ་ལས་ཀྱང་ཁྲིད་ལུང་མང་དུ་གསན། རྗེ་ཆོས་གྲགས་རྒྱ་མཚོ་མཇལ། ཟབ་ཁྲིད་མང་པོ་ཞུས། གྲྭ་ཐང་གི་གདན་སར་མངའ་གསོལ་ཏེ་འདུས་སྡེ་རྣམས་ལ་དབང་ཆོས་སྩལ་ཞིང་དུས་འཁོར་གྱི་སྒྲུབ་མཆོད་བཙུགས། ལོ་ཆེན་བསོད་ནམས་རྒྱ་མཚོར་སྒྲ་སྙན་ངག་དབང་ལུང་སོགས་གནང༌། དེ་ནས་ཞྭ་དམར་སྤྱན་སྔའི་བླ་མཆན་མཛད་དེ་གཙང་ལ་ཕེབས། འཇམ་དཔལ་བརྡ་སྤྲོད་བསྒྱུར། སྤྱན་སྔར་ཡང་ཆོས་ཁྲིད་དུ་མ་ཕུལ།
པཎ་ཆེན་ཤཱཀ་མཆོག་དང༌། རྗེ་ཤཱཀྱ་དོན་གྲུབ་ལ་ཆོས་ཁྲིད་འབུལ་བ་དང་ཞུ་བ་ཡང་མཛད། སྟག་ལུང་དུ་ཕེབས། སིནྡྷུའི་ཡི་གེའི་རྒྱ་དཔེ་བཀླགས་པས་ཐམས་ཅད་ཧ་ལས་པར་གྱུར། བྱམས་པ་གླིང་པ་ལས་དུས་འཁོར་གྱི་དབང་སོགས་ཞུས། སླར་ཡང་རྗེ་ཀརྨ་པ་ཆོས་གྲགས་རྒྱ་མཚོ་མཇལ། ཕྱག་ཆེན་ལྷན་ཅིག་སྐྱེས་སྦྱོར་གྱི་སྨིན་ཁྲིད་ཞུས། མཐོང་བཀུར་ཆེན་པོ་གནང༌། དེ་སྐབས་ཀྱི་གངས་ལྗོངས་པ་མཐའ་དག་གི་སློབ་དཔོན་དུ་མངའ་གསོལ་བའི་འཇའ་ས་དང་ཤེལ་ཐམ་གནང༌། རེ་ཞིག་ཞབས་འབྲེང་མཛད།
སྨྱུག་ལ་པཎ་ཆེན་ལ་སྒྲ་སྐོར་སོགས་སྩལ། ཀརྨ་ཕྲིན་ལས་པ་དང་ཡང་གསན་བསམ་འགའ་རེ་མཛད། སླར་ཆག་ལོ་རིན་ཆེན་ཆོས་རྒྱལ་དང་མཇལ་ཤིན་ཏུ་མགུ་བར་མཛད། རིན་སྤུངས་ངག་དབང་རྣམ་རྒྱལ་དང་མཇལ། རྒྱ་དཔེའི་སྟེང་ནས་བོད་སྐད་རྣམས་བྱང་བར་སྩལ་བས་ཤིན་ཏུ་མགུ་བར་འགྱུར། དེ་ནས་ཞ་ལུའི་གདན་སར་ཕེབས། བུ་སྟོན་རིན་པོ་ཆེའི་བཞུགས་ཁྲིར་མངའ་གསོལ། དབང་དང་ཆོས་ཀྱི་འཁོར་ལོ་རྒྱ་ཆེན་པོ་བསྐོར། རྩེ་གདོང་དུ་ཕེབས། བདག་ཆེན་ཀུན་དགའ་བསོད་ནམས་དང༌།
གྲགས་པ་དཔལ་བཟང་ལ་དབང་ལུང་འགའ་རེ་མཛད། བྱམས་པ་གླིང་དུ་ཕེབས་ཆོས་རྗེ་རིན་པོ་ཆེར་རྡོར་ཕྲེང་དང༌། དུས་འཁོར་སོགས་ཀྱི་དབང་སོགས་སྩལ། སྤྱན་སྔ་ཆོས་ཀྱི་གྲགས་པས་བསྐུལ་ནས་བློ་བརྟན་གྱི་མཛོད་འགྲེལ་དང༌། འཇམ་དཔལ་བརྡ་སྤྲོད་པ་སོགས་སྔོན་ཆད་བོད་ཡུལ་འདིར་མ་གྲགས་པའི་མདོ་སྔགས་དང༌། རིག་གནས་ཀྱི་གཞུང་མང་པོ་བསྒྱུར་བར་མཛད། ཀ་ཙན྄་གྱི་བཤད་སྦྱར་སོགས་རིག་གནས་ལྔ་སོགས་ཀྱི་བསྟན་བཅོས་ཀྱང་མང་དུ་མཛད་དེ། ཕྱིས་ཀྱི་མཁས་པར་གྲགས་པ་ཀུན་ཀྱང་རྗེ་འདིའི་གསུང་ལས་སྐྱེས་པ་ཁོ་ནར་གྱུར་ཅིང་བསྔགས་བརྗོད་ཀྱང་དཔེ་མེད་པ་མཛད་འདུག་མོད་རྗེ་བླ་མའི་མཁྱེན་རྟོགས་ལ་དཔག་ན་མགྲོན་བུས་མིག་ཕྱིད་པར་དྲན་ཏོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
