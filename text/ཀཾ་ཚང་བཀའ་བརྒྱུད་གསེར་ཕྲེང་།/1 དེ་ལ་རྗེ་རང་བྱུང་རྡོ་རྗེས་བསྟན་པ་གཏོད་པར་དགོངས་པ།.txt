ཀཾ་ཚང་བཀའ་བརྒྱུད་གསེར་ཕྲེང་།
པོད ༡
དེ་ལ་རྗེ་རང་བྱུང་རྡོ་རྗེས་བསྟན་པ་གཏོད་པར་དགོངས་པ།
རྒྱལ་བ་གཡུང་སྟོན་དཔལ་གྱི་ལོ་རྒྱུས། ༄༅། །དེ་ལ་རྗེ་རང་བྱུང་རྡོ་རྗེས་བསྟན་པ་གཏོད་པར་དགོངས་པ་ནི། རྟོགས་ལྡན་ཆེན་པོ་གྲགས་སེང་བ་ཡིན་ཀྱང༌། བདེ་ཆེན་གྱི་གདན་སར་བསྐོས་པ་མ་མཛད་པ་དང༌། ཡང་ཀྂ་པོ་གནས་ནང་དུ་འབྱོན་པར་བཀས་བསྐུལ་ནས་བྱོན་པ་ན། ལམ་དུ་གཟིམ་དྲིལ་དཀར་མོ་མཚུར་མདའི་རི་ལ་འཛེགས་པ་མ་ཟློག་ནས། རི་སྟེང་གི་སྤང་ཐང་སྤྲོ་བའི་ཆུ་མིག་རྩར་ཉལ་འདུག་པས། དེར་ཐུགས་ཕེབ་ནས་ཐོག་མར་ཚ་བ་མཛད། དེ་ནས་གདན་ཕབ་སྟེ། རྟེན་འབྲེལ་གྱིས་གནས་ནང་དུ་བཏགས་ནས།
མཚུར་གནས་ནང་ཁོ་ནར་བཞུགས་པ་ཤར་བས། སྐུ་སྐྱེ་བ་ཕྱི་མ་དང་མཇལ་མ་ཐུབ། ༈¿¿དེས་ན་ཟུང་འཇུག་མའི་བརྒྱུད་ལ་བཞུགས་པ་ནི། རྒྱལ་བ་གཡུང་ཡིན་ཏེ། རུ་ལག་གི་ཚོང་དུས་མགུར་མོའི་ལྷོ་ཕྱོགས་ཞ་ལུ་གསེར་ཁང་གི་བྱ་འདབ་འོག་ཏུ་སྔགས་རྙིང་མའི་ནུས་ལྡན་བར་མ་ཆད་པར་བྱུང་བའི། གཡུང་གི་བརྒྱུད་འཛིན་ཇོ་སྲས་དབུལ་པོ་ཞིག་གི་སྲས་སུ་ཤིང་སྤྲེལ་ལ་འཁྲུངས། མཚན་རྡོ་རྗེ་འབུམ་ཆུང་ངུའི་དུས་ནས་ཡབ་ཆོས་རྣམས་ལ་སྦྱངས། ཡུམ་གྱིས་ཁྲིད་ནས་ཚོང་དུས་བོན་གྲོང་དུ། ཁྲོ་ཕུའི་མཁན་ཆེན་བསོད་ནམས་སེང་གེ་ལས། སྐྱབས་གསུམ་འཛིན་པའི་དགེ་བསྙེན་གྱི་སྡོམ་པ་ནོས།
དགུང་ལོ་བཅོ་ལྔ་བཞེས་ནས་འུག་པ་ལུང་དུ་མདའ་དང༌། ཟུར་དང༌། འབའ་ལ་སོགས་པའི་བླ་མ་རྣམས་བསྟེན། རྒྱུད་དང་སྒྲུབ་ཐབས་མན་ངག་མང་དུ་གསན་ཞིང༌། བསྐྱེད་རྫོགས་ལ་སྦྱངས། དེར་ལོ་གསུམ་སོང་ནས་ཟུར་ཆོས་པའང་ལོ་གསུམ་མཛད། ཞ་ལུའི་གྲྭ་སར་མཁན་སློབ་གཉིས་ལས་ཕར་ཚད་བསྡུས་གསུམ་དང༌། ཟུར་གྱི་དྲུང་པ་ལས་མངོན་པ་ཀུན་བཏུས་ལ་མཁས་པར་མཛད། གཞན་ཡང་དམ་པ་འགའ་ཞིག་བསྟེན་ཅིང༌། གསར་རྙིང་གི་སྔགས་པ་ལ་ཡོན་ཏན་ཆེ་བར་ཧོར་ཡུལ་ཚུན་ཆད་དུ་གྲགས་པས།
ཧོར་རྒྱལ་པོས་མི་ཆེན་སཾ་ག་ཏ་མངགས་ནས་སྐུ་རིམ་དུ་སྤྱན་དྲངས། ཕོ་བྲང་ཤོང་ཏོར་གུ་ལུག་གན་དང་མཇལ། རྒྱལ་པོའི་ལུང་གིས་ཟི་ར་འུར་རྡོར་སྲིད་པ་མ་མོའི་སྤྱི་མདོས་ཆེན་མོ། སྔགས་པ་ལྔ་བརྒྱ་ཙམ་གྱིས་ཟླ་བ་གསུམ་དུ་བསགས། ཟླ་གཅིག་ཏུ་བསྒྲུབས་ནས་བཏང་བས། ཆོ་འཕྲུལ་དང་ངོ་མཚར་མང་དུ་བྱུང༌། བུམ་ཆུ་རྒྱལ་བུ་ཀུ་ཤ་ལ་ལ་དྲངས་པས་ཐུགས་ཤིན་ཏུ་མཉེས། ཁོལ་ནའུ་ཞེས་པར་ཐན་པ་ཆེན་པོ་བྱུང་བར་གོང་མའི་བཀས་ཆར་པ་འབེབས་སུ་བཅུག་པས། ཇི་ལྟར་འདོད་པའི་ཆར་ཆེན་པོ་ཕབ། ཏི་ཤྲཱི་སངས་རྒྱས་དཔལ་གྱིས།
འདི་ལྟ་བུའི་སྔགས་པ་ནི། བནྡྷེ་བོན་པོ་ཟིམ་ཤིང་སོགས་ཐམས་ཅད་ལ་མཁོ་བས་རིས་མེད་དུ་བཀུར་ཞིག ། ཅེས་བདག་རྐྱེན་མཛད། དེའི་དབྱར་ཕོ་བྲང་ཆེན་པོ་ཤོང་ཏོ་དང༌། དགུན་ཏའི་ཏུར་ཕེབ། དཔྱིད་ཀར་རྒྱལ་པོའི་ཕྱག་ཕྱིར་འུར་རྡོར་བྱོན། གཞན་ཡང་ཨ་ལན་ཐེག་མ་དང༌། ཕོ་བྲང་ཅང་ཏོ་སོགས་སུ་ཕེབ་ནས། ཟློས་གར་དང༌། མིག་འཕྲུལ་དང།
རོལ་མོ་ལ་སོགས་པའི་ལྟད་མོའི་ཚོགས་བསམ་གྱིས་མི་ཁྱབ་པ་གཟིགས་པས། ཆོས་ཐམས་ཅད་སྒྱུ་མ་ལྟ་བུར་རྟོགས། ཆོས་ཁོ་ན་ལ་ཐུགས་གཞོལ་ཡང། རྒྱལ་པོས་མ་གནང། རྒྱལ་པོ་གཤེགས་ནས་བོད་དུ་བྱོན། ཡུམ་གྱི་བཀའ་མ་ཟློག་པར་ཇོ་མོ་ཞིག་བཞེས་པས། ལོ་གཉིས་ནས་སྲས་གཅིག་བྱུང་མ་ཐག ། འདི་ལ་ཡུམ་གྱིས་སེམས་ཀྱི་གཏད་སོ་གྱིས་ཤིག ། གསུངས་ཏེ། དེ་མ་ཐག་རབ་ཏུ་བྱུང་དགོངས་ནས།
ཕྱག་རྫས་ཐམས་ཅད་ངོ་ཤེས་གྲོགས་པོ་སོགས་སུ་ལ་ཡང་མ་གནང་བར་ཡུམ་ཁྲིད་དེ་ས་སྐྱ། ཁྲོ་ཕུ། ཞ་ལུ། གསང་ཕུ་སོགས་དགེ་འདུན་གྱི་སྡེ་ཐམས་ཅད་དུ། འགྱེད་དང། འབུལ་བ་མཛད། ཡུམ་རང་བསྔོ་བ་ཞུར་བཅུག ། ཞ་ལུའི་སྐོར་ཁང་ལོགས་ལ་སངས་རྒྱས་སྟོང་རྩ་བཞེངས། དེ་ནས་ཤིང་སྟག་དབྱར་འབྲིང་པོའི་ཚེས་གསུམ་ལ། ཆོས་ལུང་འཚོགས་པ་སྟག་མཁར་དུ།
དབྱར་གནས་མཛད་པའི་ཚེ། མཁན་ཆེན་གྲགས་གཞོན་པ་ལས་རབ་ཏུ་བྱུང་ཞིང༌། དད་དགེ་སུམ་ཅུའི་དབུས་སུ་ཆིག་རྫོགས་མཛད། རབ་ཏུ་བྱུང་བའི་མཚན་རྡོ་རྗེ་དཔལ། སླར་ཡང་ཐོས་བསམ་སྒོམ་གསུམ་ལ་བརྩོན་པ་བསྐྱེད་པའི་གོ་ཆ་ཆེན་པོ་བཞེས་ནས། མཁས་གྲུབ་ཀྱི་ཡོངས་འཛིན་དུ་མ་བསྟེན་ནས་གངས་ཅན་འདིར་བཞུགས་སོ་འཚལ་གྱི་དབང་ཁྲིད་མན་ངག་བཤད་ཀ་སོགས། འདི་མ་གསན་པ་མེད་པ་ལྟ་བུར་མཛད། ཁྱད་པར་རྗེ་རང་བྱུང་བ་ལས་གདམས་ངག་ཐམས་ཅད་རྫོགས་པར་གསན་ཏེ། ཐུགས་དམ་ཁྱད་པར་ཅན་འཁྲུངས། ཕུང་པོ་རི་པོ་ཆེ།
མོན་སྤ་གྲོ་སོགས་སུ་སྒྲུབ་པ་གཙོ་བོར་མཛད་པས། མཆོག་གི་གྲུབ་པ་བརྙེས། མོན་སྤ་གྲོར་བྱོན་ནས་ཐུགས་དམ་གྱི་རྩལ་ཆེན་པོ་བྱུང་བའི་དོན་ལ། མཉམ་མེད་རྒྱལ་བ་གཡུང་སྟོན་པས། ། ཞེས་བྱ་བ་ལ་སོགས་པའི་མགུར་ཡང་གསུངས། རྒོད་སྒྲོས་ཆུའི་གྲོད་པ་དུམ་བུར་བཅད་ཀྱང༌། ཆུ་མི་འབོ་བ་དང༌། ལྕགས་བསྲེགས་བླངས་ཀྱང་མི་འཚིག་པ་དང༌། རྩིག་པ་ལ་རྡོ་དྲུག་སྦྱོར་གྱི་ཞལ་བ་བྱས་པས། རྩིག་པ་བྲག་ཆེན་པོ་གཅིག་ཏུ་འགྱུར་བ་ལ་སོགས་པའི་རྟེན་འབྲེལ་མང་པོ་ཡང་མཁྱེན།
གཡག་སྡེ་པཎ་ཆེན་གྱིས་དབུས་གཙང་གི་མཁས་པ་ཀུན་ལ་དྲི་ཡིག་བསྐུར་བ་སུས་ཀྱང་ལན་མ་བྱུང་བ་ལ་ལན་མཛད་པ་དང༌། སྔགས་ཀྱི་སངས་རྒྱས་དང༌། མཚན་ཉིད་ཀྱི་སངས་རྒྱས་གཉིས་ཀྱི་ཁྱད་འབྱེད་མཛད་པ་གཟིགས་པས། ཤིན་ཏུ་དད་དེ་དཔོན་སློབ་བཅོ་ལྔས་ཕུང་པོ་རི་བོ་ཆེར་བྱོན་ཏེ། ཞབས་ལ་གཏུགས། སྐུ་ཚེ་དེ་ཉིད་ལ་གསན་བསམ་ཇི་ལྟར་མཛད་པའི་ཚུལ་ཡང༌། དེ་ཉིད་ཀྱི་གསུང་ལས་འདི་ལྟར་འབྱུང་སྟེ། ཆུང་དུས་རང་གི་ཕ་ལས་ཀློག་ཡིག་དང༌། གསང་སྔགས་རྙིང་མའི་སྒྱུ་འཕྲུལ་ཞི་ཁྲོ་དང༌།། གནས་བསྲེག་ཚེ་སྒྲུབ་ན་རག་སྐོང་ལ་སོགས། །
བདག་དོན་གཞན་དོན་དབྱངས་དང་ཕྱག་བཞེས་ཅན། ། ཆོག་ཁྲིགས་ལས་ཀྱི་ཁ་ཚར་ཚང་བར་བསླབ། ། ཇོ་མོ་ལྕམ་གྱི་ལུགས་ཀྱི་ཚེ་སྒྲུབ་དང༌། ། ཕྱག་ན་རྡོ་རྗེ་མདོ་ལུགས་སྒོམ་ལུང་ཐོབ། ། རྡོ་རྗེ་ཕུར་བ་རྩ་བ་སོར་བཞག་དང༌། ། མན་ངག་དྲུག་པ་དབྱངས་དང་ཕྱག་བཞེས་བཅས། ། གཞན་ཡང་མངའ་བདག་པ་དང་ཆོས་དབང་གི ། ལུགས་ཀྱི་གུ་རུ་པདྨའི་བྱིན་རླབས་ཐོབ། ། དེ་ནས་བཅོ་ལྔའི་ལོ་ལོན་དུས་སུ་ནི། ། མཁས་གྲུབ་རྩོད་མེད་ཉི་ཟླ་ལྟར་གྲགས་པ། །
ཟུར་ཆེན་ཤཱཀྱ་འབྱུང་གནས་ཞེས་གྲགས་པའི། ། གདན་ས་དཔལ་ལྡན་འུག་པ་ལུང་དུ་ཕྱིན། ། མདའ་ཏིག་ཆོས་ཀྱིས་ཤཱཀྱའི་བརྒྱུད་འཛིན་པ། ། གསང་སྔགས་རྙིང་མའི་དགེ་བའི་བཤེས་གཉེན་མཆོག ། མདའ་སྟོན་ཤཱཀྱ་འཕེལ་གྱི་ཞབས་ལ་གཏུགས། ། གསང་བ་སྙིང་པོའི་རྒྱུད་ལ་ནན་ཏན་བྱས།། བཅུ་བདུན་ལོ་ལ་བཤད་གསར་ཟུར་ཆོས་གཉིས། ། ལྷན་ཅིག་བྱས་ནས་ལོ་འགའི་བར་དུ་བཤད། ། སློབ་དཔོན་སྒེག་པ་རྡོ་རྗེས་མཛད་པ་ཡི། ། དམ་ཚིག་གསལ་བཀྲ་ཉན་ཤིང་གཞན་ལའང་བཤད། །
བདུད་རྩི་འཁྱིལ་པ་འཆི་མེད་རྒྱུད་ལས་ནི། ། གསུངས་པའི་ཚེ་ཡི་སྒྲུབ་པའི་སྒྲུབ་དབང་ཞུས། ། སྒྱུ་འཕྲུལ་ལུགས་ཀྱི་ཞི་ཁྲོ་རབ་གནས་ཀྱི། ། ཕྱག་ལེན་སྐུ་གསུང་ཐུགས་ཀྱི་རྟེན་རྣམས་དང༌། ། གཞན་ཡང་ཐལ་ཆེན་རབ་གནས་ལས་སྒོམ་དང༌། ། བུམ་པ་ལ་སོགས་ཡན་ལག་རབ་གནས་སོགས། ། སྐུ་གསུང་ཐུགས་ཀྱི་རབ་གནས་ཆོག་ཁྲིགས་རྣམས། ། ཕྱག་ལེན་ཚང་བ་ལྷག་མ་མེད་པར་ཞུས། ། འགྱོད་ཚངས་བཤགས་པ་ན་རག་དོང་སྤྲུག་དང༌། ། མ་མོ་སྲིད་པ་བེམས་ཀྱི་མདོས་ཆེན་དང༌། །
དེ་ཡི་མིང་པོ་སྲིད་པ་ཕོ་མདོས་བཅས། ། དེ་ཡི་མདོས་འཁོར་ཕྱོགས་བཞིའི་མདོས་ཆེན་བརྒྱད། ། ཤར་དུ་དཀར་མོ་དབུ་དགུའི་མདོས་དང་ནི། ། དེ་ཡི་མིང་པོ་རྒྱལ་པོ་རྩེ་མདོས་བཅས། ། ལྷོ་རུ་སྨུག་མོ་དབུ་ལྔའི་མདོས་དང་ནི། ། དེ་ཡི་མིང་པོ་གཤིན་རྗེ་འཆར་ཀའི་མདོས། ། ནུབ་ཏུ་དམར་མོ་ཙ་མུན་ཏི་དང་ནི། ། མིང་པོ་བཙན་སིལ་སྟོང་གི་མདོས་སུ་བཅས། ། བྱང་དུ་མཚོ་སྨན་རྒྱལ་མོའི་གུར་མདོས་དང༌། ། མིང་པོ་གནོད་སྦྱིན་སྟོང་གི་མདོས་དང་བཅས། །
དེ་དག་མ་མོ་སྲིད་པ་རྒྱུད་ལུང་གི ། ཡན་ལག་མ་མོའི་སྤྱི་རྒྱུད་དུ་གྲགས་པ། ། སྲིད་པ་བེམས་དང་ཙིཏྟ་རཀྟ་དང༌། ། མཁའ་ལ་སྐར་ཚོགས་རྣམས་ལས་གསུངས་པ་ཡི། ། མ་མོའི་མདོས་ཆེན་བསྔོ་བ་རྒྱས་འབྲིང་གསུམ། ། བསྔོ་བ་རྒྱས་པ་བཤད་མ་ཐག་པ་ ཡི། ། སྲིད་པ་བེམས་ཆེན་མདོས་འཁོར་བཅས་པ་ཡིན། ། བསྔོ་བ་འབྲིང་པོ་ཡང་གབ་མ་བཞི་ཡིན། ། བསྔོ་བ་བསྡུས་པ་སྲིད་པའི་སྤྱི་མདོས་ཡིན།། དེ་ཡང་མདོས་འཁོར་ཕྲན་དང་བཅས་རྣམས་ནི། །
སྲིད་པ་གཡུལ་ཟློག་ཟླ་རྒྱས་ཚེ་ཡི་མདོས། ། དཀར་མོ་དལ་སྐྱོང་མཁྲིས་པ་ལངྐ་ཡི། ། གསེར་མདོས་དང་ནི་ཤ་ཁྲག་བེམས་གླིང་མདོས། ། དམུ་ཆུ་གྲོད་པའི་རྫིང་མདོས་ལ་སོགས་པ། ། མ་མོ་བྱོལ་ཟོར་དཔོན་གཡོག་གསུམ་པ་དང༌། ། གཞན་ཡང་རགྴ་སྲིན་པོའི་དགྲ་མདོས་དང༌། ། སྲིན་མོའི་ཁྲམ་མདོས་ལམ་སེལ་བདུད་ཀྱི་མདོས། ། ལ་སོགས་མདོས་ཕྲན་དུ་མ་གསུངས་པ་ཡང༌། ། སྣང་སྲིད་ལྷ་འདྲེ་ལས་ལ་འཛུད་ཐབས་ཡིན། ། མདའ་སྟོན་ཤཱཀྱ་འཕེལ་གྱི་གསུང་ལས་ཐོས། །
གཞན་ཡང་ལྷ་འདྲེ་སྟོང་འདྲེའི་རྒྱུད་ལས་ནི། ། གསུངས་པའི་མདོས་ཕྲན་ཕོ་མདོས་མོ་མདོས་རྣམས། ། སྟོང་ཕྲག་གཉིས་པོ་རྣམས་ཀྱང་ལག་ལེན་དང༌། ། བཅས་པ་ཞུས་ཤིང་འགའ་རེའི་ལག་ལེན་བྱས། ། གཞི་ཐོག་འཇམ་དབྱངས་རིན་ཆེན་རྒྱལ་མཚན་ལས། ། དབུ་མ་ལུགས་ཀྱི་སེམས་བསྐྱེད་ཆོ་ ག་ཐོས། ། སློབ་དཔོན་སྙན་སྟོན་ཤཱཀྱ་སེང་གེ་ལས། ། གསང་བ་སྙིང་པོའི་ཁོག་དབུབ་མང་དུ་ཉན། ། ཞི་ཁྲོ་གནས་ལུང་ཆ་གསུམ་དཔལ་སྡོམ་མ། ། རྣམས་ཀྱི་སྒོམ་བཀོད་རྣམས་དང་ཟ་ཚོགས་དང༌། །
རྒྱུན་བཤགས་རྟ་འཕྲེང་རྡོ་རྗེ་ལས་རིམ་དང༌། ། སྐྱེ་བོ་གསོ་ཐིག་རྣམས་ཀྱི་བཀླགས་ལུང་ཞུས། ། བླ་མ་དགྱེར་སྟོན་ཀུན་དགའ་རྒྱལ་མཚན་ལ། ། ཐུགས་ཐིག་རྟ་རིམ་དབང་གི་གལ་པོ་ཡི། ། རྩ་བ་འགྲེལ་པར་བཅས་པ་རྣམས་ཀྱང་ཐོབ། ། སྒྱུ་འཕྲུལ་བླ་མའི་སྒྲུབ་ཐབས་རྒྱུད་ཀྱི་དོན། ། གསལ་བྱེད་ལ་ཤན་ལྟ་བའི་སྒྲོན་མེ་དང༌། ། ཁྲོ་བོའི་རྟོགས་པ་ལྷ་རྒྱུད་བཀའ་ལུང་དང༌། ། པདྨས་མཛད་པའི་དཔེ་ཆུང་རང་གནས་ཐོབ། ། རིམ་དྲུག་ཡང་དག་རྩ་བ་མདོ་བྱང་བཅས། །
གཞན་ཡང་ཞི་ཁྲོ་ལས་ཀྱི་གལ་ཕྲེང་དང༌། ། ནམ་མཁའི་སྙིང་པོའི་སེམས་བསྐྱེད་རྩ་བ་དང༌། ། ཁྲོ་བོ་ཕྱག་རྒྱ་གཅིག་པ་ཞལ་གསུམ་དང༌། ། ཕྱག་དྲུག་པ་དང་ཞལ་གཅིག་ཕྱག་གཉིས་པ། ། དེ་བཞིན་ཞི་བ་ཕྱག་རྒྱ་བཞི་པ་དང༌། ། དབང་གི་མན་ངག་གསང་ཐིག་ཐུགས་ཐིག་དང༌། ། རྣ་རྒྱུད་གསང་ཐིག་དབང་གི་འགྲེལ་པ་བཅས། གཞན་ཡང་གཞལ་ཡས་མུན་སེལ་སྒྲོན་མ་དང༌། ། སྦྱིན་སྲེག་སྤྱི་དོན་བཅུ་གཅིག་པ་རྣམས་ཐོས། ། རྒྱུད་ཀྱི་རྒྱལ་པོ་སྒྱུ་འཕྲུལ་རྒྱས་པ་དང༌། །
སེམས་ལུང་ཆེན་མོ་ཁུ་ཕྱུག་རོལ་པའི་མདོ། ། ཧེ་རུ་ཀ་ཡི་གལ་པོ་ཆེ་ཆུང་ དང༌། ། འཇིག་རྟེན་འདས་མདོ་ཆེ་ཆུང་རྔམ་གློག་དང༌། ། ཀུན་འདུས་རིག་པའི་མདོ་ལ་སོགས་པ་ཡི། ། ལུང་གི་མདོ་བདུན་རྣམས་ཀྱང་བདག་གིས་ཐོས། ། གསང་བ་སྙིང་པོའི་འགྲེལ་པ་སྤར་ཁབ་དང༌། ། ཐེག་ཆེན་རྣལ་འབྱོར་ཞེན་ལོག་སྤོང་སྒྲོན་དང༌། ། དད་པ་བསྐྱེད་སྒྲོན་ལྟ་བ་གསལ་སྒྲོན་སོགས། ། རྒྱུད་དང་མན་ངག་ཕྲ་མོ་ཇི་རིགས་ཐོབ།། གཞན་ཡང་རྟ་མགྲིན་བདེ་གཤེགས་འདུས་པ་ཡི། །
བྱིན་རླབས་བཀའ་དང་དེ་ཡི་ཆོས་སྐོར་ལ། ། ལོ་རྒྱུས་བརྩམས་ཚུལ་སྒྲུབ་ཐབས་རྩ་བ་དང༌། ། ཐེམས་ཀྱི་མན་ངག་རྣམ་པ་གསུམ་ཏེ་ལྔ། ། ལས་བྱང་སྒོམ་ཁོག་མངོན་རྟོགས་བཅས་པས་བདུན། ། ཕུར་པས་བསྲེགས་དང་སྦྱིན་སྲེགས་མནན་དང་བཅུ། ། སྲུང་ཟློག་ནད་པ་སྲིའུ་གསོ་བ་དང༌། ། རྟ་མགྲིན་སྲུང་བ་སྒོ་བཞིས་བཅུ་བཞི་ཚང༌། ། ལས་བྱང་ཆེ་ཆུང་གཉིས་དང་དབང་ཀ་དང༌། ། རྒྱུན་གཏོར་ནར་མ་གཏོར་ཆོག་ཆུང་ངུ་དང༌། ། རྩ་བ་གཅིག་ལ་ནང་ཚེགས་སུམ་ཅུ་ལྔ། །
དེ་ལྟར་དབང་དང་གདམས་སྐོར་བཅས་པ་ཞུས།། གྲུབ་ཆེན་ཨུ་རྒྱན་པ་རུ་གྲཌ་པ་ལས། ། བསྙེན་གནས་ལན་ལག་བརྒྱད་པའི་ཆོ་ག་ཐོབ། ། ཐུགས་རྗེ་ཆེན་པོ་རྒྱལ་བ་རྒྱ་མཚོ་དང༌། ། རྩཱ་མཆོག་རྟག་ཏུ་ངུ་ཡི་བཅུད་ལེན་ཞུས། ། བླ་མ་རྟ་སྟོན་གཟི་བརྗིད་ཆེན་པོ་ལ། ། སངས་རྒྱས་ཀུན་གྱི་དགོངས་པ་འདུས་པའི་མདོ། ། མང་དུ་ཉན་ནས་ནན་ཏན་ཆེར་བྱས་ཤིང༌། ། མཁས་པར་སྦྱངས་ནས་གཞན་ལའང་ཚར་འགའ་བཤད། ། གཞན་ཡང་སྒྱུ་འཕྲུལ་ཞི་བའི་དབང་ཀ་དང༌། །
རྒྱུད་ཀྱི་བཤད་བཀའ་མན་ངག་ཅི་རིགས་ ཐོས། ། དེ་གཞན་ཨ་རོ་ཡེ་ཤེས་འབྱུང་གནས་ལས། ། གཉག་ཆེན་ཀུ་མཱ་ར་ནས་བརྒྱུད་པ་ཡི། ། རིན་ཆེན་འཕགས་ལམ་བཀོད་པའི་རྒྱུད་དང་ནི། ། ཡེ་ཤེས་འཁོར་ལོ་གསང་བ་སྙིང་རྒྱུད་ དང༌། ། རྫོགས་པ་ཆེན་པོ་ཉི་མ་སྙིང་པོའི་རྒྱུད། ། ཡེ་ཤེས་གསང་བ་སྒྲོན་མའི་རྒྱུད་དང་བཞི། ། དེ་དག་རྣམས་ཀྱི་དགོངས་དོན་ཨ་རོ་ཡི། ། མན་ངག་བེ་བུམ་ཆེ་ཆུང་གཉིས་སུ་བསྡེབས། ། དེ་གཞན་ཨ་རོའི་ཐེག་ཆེན་རྣལ་འབྱོར་དང༌། །
ཞེན་ལོག་སྤོང་སྒྲོན་དད་སྐྱེད་སྒྲོན་མེ་དང༌། ། མན་ངག་ཅོག་བཞག་ལ་སོཌ་གདམས་ཕྲན་རྣམས། ། སེམས་སྡེ་མ་བུ་བཅོ་བརྒྱད་ཨ་རོ་ལུགས། ། འདི་རྣམས་ཨ་རོའི་ཆོས་སྐོར་ཡིན་པར་གྲཌ། ། སྒྱུ་འཕྲུལ་འོང་རིམ་དམ་ཚིག་ཕྲ་རྒྱས་དང༌། ། ཕྱག་རྒྱ་བསམ་གཏན་ཟ་ཚོགས་རྒྱུན་བཤགས་སོགས། ། སྒྱུ་འཕྲུལ་ཕྲ་མོ་རྣམས་ཀྱང་མང་དུ་ཐོས། ། རྟེན་འབྲེལ་སྙིང་པོ་མདོ་དང་རྩ་བ་དང༌། ། རྟེན་འབྲེལ་རབ་གནས་ལས་བྱང་ཆོག་ཁྲིད་བཅས། ། ལྷག་མ་མེད་པར་ཡོངས་སུ་རྫོགས་པར་ཐོབ། །
དགོངས་འདུས་འགྲེལ་པ་བདུན་པའི་གོ་ཆ་དང༌། ། མདོ་བཅུ་གྲངས་མཐུན་རིན་ཆེན་འཕྲུལ་ཡིག་སོགས། ། ལུང་གི་མན་ངག་རྣམས་ཀྱང་ཅི་རིགས་ཐོབ། ། འཇམ་དཔལ་མཚན་བརྗོད་དང་ནི་ཟུར་ཆུང་གི། ། ཞལ་གྱི་གདམས་པ་བརྒྱད་ཅུ་པ་ཡང་ཐོས།། ཡང་ཁོལ་ཆོས་སྐོར་རྣམས་དང་མ་མོ་ནི། ། དཔོན་གཡོག་གསུམ་པ་རྩ་བའི་སྒྲུབ་ཐབས་ཐོས། ། ཚར་གསུམ་ཁུག་པ་ཏིང་འཛིན་དབང་བཞི་དང༌། ། རྡོ་རྗེ་ཕག་མོའི་སྒྲུབ་ཐབས་མན་ངག་དང༌། ། ནཱ་རོ་ཆོས་དྲུག་ཉམས་ཁྲིད་རྫོགས་པར་ཞུས། །
སློབ་དཔོན་པདྨའི་སྒྲུབ་ཐབས་མངའ་བདག་ལུགས། ། ཕྱི་སྒྲུབ་ཆེ་ཆུང་གཉིས་དང་ནང་སྒྲུབ་ནི། ། ཆེ་འབྲིང་ཆུང་གསུམ་གསང་བའི་སྒྲུབ་པ་དང༌། ། ཞི་བྱེད་རྣམ་གསུམ་རྟགས་ཡིག་དམར་ཁྲིད་གསུམ། ། དབང་དང་བྱིན་རླབས་རེ་རེའང་ལུ་གུ་རྒྱུད། ། ཆེ་ཆུང་རྣམས་ཀྱང་རྫོགས་པར་བདག་གིས་ཞུས། ། གཞན་ཡང་གུ་རུ་ཆོས་ཀྱི་དབང་ཕྱུག་ལུགས། ། པདྨ་ཐོད་ཕྲེང་རྩལ་གྱི་སྒྲུབ་ཐབས་ཞུས། ། བླ་མ་ལྕེ་ཞིག་ཆེན་པོ་ཤེས་འབུམ་ལ། ། སློབ་དཔོན་ཨ་རོ་ཡེ་ཤེས་འབྱུང་གནས་ཀྱི། །
མན་ངག་གདབ་སྤུངས་གཉིས་ཀྱི་དམར་ཁྲིད་དང༌། ། ཀུན་བྱེད་རྒྱལ་པོའི་ལུང་དང་མཛུབ་ཁྲིད་ཞུས། ། སྙན་བརྒྱུད་དྲུག་སྐོར་ཕྱག་ཆ་དྲུག་སྐོར་དང༌། ། སྙན་བརྒྱུད་ཐུགས་ཀྱི་སྙིང་པོ་རྣམས་ཀྱང་ཞུས། ། དེ་སྲས་སློབ་དཔོན་ཆོས་སྐྱོང་འབུམ་ལ་ཡང༌། ། དཀའ་ཐུབ་རྡེའུ་འཆའ་ཞུས་ནས་ཉམས་སུ་བླངས། ། སྐྱེ་དམན་མཁས་གྲུབ་ཟུར་མོ་སྲས་བཙུན་ལ། ། ཀུན་བྱེད་རྒྱལ་པོ་མ་བུ་སྐོར་དགུ་དང༌། ། སྙན་བརྒྱུད་རིན་ཆེན་སྤུངས་པའི་ཁྲིད་ལུང་ཞུས། ། སེམས་སྡེ་མ་བུ་བཅོ་བརྒྱད་དབང་གི་བཀའ། །
རེ་རེའང་བདག་རྟག་མན་ངག་ལ་སོགས་པ། ། རིག་པའི་རྩལ་དབང་བཅོ་བརྒྱད་རེ་རེའང༌། ། གདམས་སྐོར་བཅས་པ་སུམ་བརྒྱ་ཉི་ཤུ་བཞི། ། རྫོགས་པ་ཆེན་པོ་སྒྲ་བོ་ནག་པོའི་སྐོར། ། ཐམས་ཅད་མ་ལུས་བདག་གིས་རྫོགས་པར་ཞུས།། ཀུན་བྱེད་ཐོས་བསམ་སྒོམ་གསུམ་རྒྱུད་གསུམ་དང༌། ། དེ་དག་ནང་ནས་རྩ་བའི་རྒྱུད་ཀྱི་ཡང༌། ། ཡང་སྙིང་ནམ་མཁའ་ཆེ་ཡི་བཤད་པའི་རྒྱུད། ། མདོ་བཅུ་དང་ནི་ཤེས་བྱ་མཐའ་གཅོད་རྣམས། ། མ་ལྔར་གྲགས་ཤིང་དེ་བཞིན་བུ་བཞི་རུ། །
གྲགས་པ་ཟབ་མོ་དྲི་མ་མེད་པ་ཡི། ། ལྟ་སྒོམ་སྤྱོད་འབྲས་སྟོན་པའི་རྒྱུད་སྡེ་བཞི། ། ཀུན་བྱེད་མ་བུ་དགུ་སྐོར་དུ་གྲཌ་པ། ། ཁྱད་པར་འཁོར་བ་རྩད་གཅོད་རྒྱུད་སྡེ་བཞི། ། དབང་དང་ངོ་སྤྲོད་གདམས་སྐོར་ལྔ་བཅུ་བརྒྱད། ། དེ་དག་ཀུན་ཀྱང་བདག་གིས་མ་ལུས་ཞུས།། གཞན་ཡང་རྒྱ་གར་མཁས་པ་བདུན་བརྒྱུད་དང༌། ། དེ་བཞིན་རྒྱ་ནག་མཁས་པ་བདུན་བརྒྱུད་ཀྱི། ། གདམས་ངག་ཨ་རོའི་ཁྱད་ཆོས་རྣམས་དང་ནི། ། དེ་གཞན་དགོངས་དོན་གསལ་བའི་སྒྲོན་མེ་དང༌། །
སྒྲོ་སྐུར་མུན་སེལ་ལ་སོགས་གདམས་ཕྲན་ནི། ། ལོ་རྒྱུས་ཆེན་མོ་ཁོག་དབུབ་རྒྱས་བསྡུས་དང༌། ། ཅོག་རོ་ཟངས་དཀར་ལ་གདམས་ཀ་ཚོམ་དང༌། ། བྱང་ཆུབ་སེམས་འགྲེལ་རིན་ཆེན་ལྡེ་མིག་དང༌། ། སྒོ་གསུམ་གཏན་ལ་འབེབས་པའི་ལྡེ་མིག་དང༌། ། ཞུས་ལེན་གལ་ཆེན་གནད་ཀྱི་ལྡེ་མིག་དང༌། ། གཅེས་སྟོན་འཕྲུལ་གྱི་ལྡེ་མིག་བཞི་སྐོར་དང༌། ། རྡོ་རྗེ་སེམས་དཔའི་གསང་ལམ་མ་བུ་ཡི། ། ངོ་སྤྲོད་གདམས་སྐོར་བཅས་པ་མ་ལུས་ཞུས། ། ཨ་རོའི་གྱད་ཁམས་འཕྲུལ་གྱི་ལྡེ་མིག་དང༌། །
སྒོ་ཡོད་གཟེར་མིག་དྲུག་པའི་མན་ངག་དང༌། ། སེམས་ཀྱི་མུན་སེལ་སྒྲོན་མ་རྣམས་ཀྱང་ཞུས།། གཞན་ཡང་ཨ་རོ་ཕྱི་སྐོར་ཆ་ལག་ནི། ། ཐེག་པ་ཆེན་པོ་རྣམ་པར་མི་རྟོག་པའི། ། མན་ངག་རྣམས་དང་གཞན་ཡང་གསང་སྐོར་གྱི། ། འཕྲུལ་གྱི་ལྡེ་མིག་འཕྲུལ་འཁོར་ལྡེ་མིག་དང༌། ། འདྲ་བའི་མན་ངག་གཟེར་ཁ་ཆེ་ཆུང་དང༌། ། མདོ་བཞིའི་གདམས་པ་སང་ཚུལ་ཉི་མའི་སྒྲོན། ། གདམས་པའི་ཁྲིད་ཡིག་སྐོར་གསུམ་བསྐོར་ལུགས་སོགས། ། གལ་འགེགས་གསེར་གྱི་ལྡེ་མིག་རྣམས་དང་ནི། །
འཕྲུལ་གྱི་ལྡེ་མིག་བཞི་སྐོར་འཇུག་སྒོ་སོགས། ། གདམས་ཕྲན་མ་ལུས་བདག་གིས་ཞུས་པ་ཡིན། ། རྡོ་རྗེ་རྣམ་འཇོམས་དཀར་པོའི་རིག་གཏད་དང༌། ། གཟུངས་དང་གཟུངས་ཆོག་འདྲེས་པ་སྒྲུབ་ཐབས་སོགས། ། སློབ་དཔོན་ཤ་བ་རི་ནས་བརྒྱུད་པའང་ཐོབ། ། འགྲོ་མགོན་ཞང་གི་རྣམ་ཐར་བཀའ་རྒྱ་མ། ། བཟང་ཡུལ་མོན་པ་གདོང་དམར་གྲཌ་པ་ཡི། ། རྡོ་རྗེ་ རྦ་རླབ་དབང་དང་ངོ་སྤྲོད་བཅས། ། ཟབ་ལམ་གདམས་སྐོར་བཅས་པ་མ་ལུས་ཐོབ། ། ཕག་ མོ་ཁྲོས་མ་ནག་མོའི་བྱིན་རླབས་བཀའ། །
སྒྲུབ་ཐབས་ལས་ཚོགས་ཀུན་གྱི་དབང་ཡང་ཞུས།། གཞན་ཡང་སྐྱེ་མེད་རིག་མ་ལས་བརྒྱུད་པའི། ། ཕྱག་རྒྱ་ཆེན་པོ་ཡི་གེ་བཞི་པ་དང༌། ། དམ་པ་དམར་པོའི་ཨ་ཡི་ཟབ་རྒྱའང་ཞུས། ། ཐམས་ཅད་མཁྱེན་པ་ཟུར་གྱི་གདུང་འཛིན་པ། ། མ་འོངས་སངས་རྒྱས་མཚན་ཅན་དེ་ལ་ཡང༌། ། གསང་བ་སྙིང་པོ་དགོངས་པ་འདུས་པ་དང༌། ། མན་ངག་ལམ་རིམ་རྣམས་ནི་མང་དུ་ཉན། ། མངོན་པ་གོང་མ་ཀུན་ལས་བཏུས་དང་ནི། ། སྨྲ་སྒོ་མཚོན་ཆ་རྣམས་ཀྱང་ཤེས་པར་བསླབས། །
དགོངས་འདུས་འགྲེལ་པ་ལུང་བསྟན་མ་ཡང་ ཐོབ།། གཞན་ཡང་བཀླགས་ལུང་ཐོབ་པའི་རྣམ་གྲངས་ནི། ། རིན་ཆེན་འཕྲུལ་མིག་སྦྱིན་བསྲེག་བསྡུས་པ་དང༌། ། ན་རག་དོང་སྤྲུག་རྩ་བ་ལས་བྱང་དང༌། ། ཡི་གེ་བརྒྱ་པའི་བཤགས་སྒྲུབ་འདོན་ཐབས་དང༌། ། བུམ་ཁྲུས་ལ་སོགས་མ་ལུས་བདག་གིས་ཞུས། ། སྲིད་གཅིག་རྡོ་རྗེ་རྨེ་མའི་སྒྲུབ་ཐབས་ནི། ། ལས་ཚོགས་བཅས་པ་མ་ལུས་བདག་གིས་ཞུས། ། མཁའ་འགྲོ་རིག་བྱེད་རྩལ་གྱི་སྒྲུབ་ཐབས་དང༌། ། དེ་བཞིན་མིག་དམར་གཟའ་ཡི་སྒྲུབ་ཐབས་དང༌། །
སྐྱེ་བ་བརྟག་དང་དྲི་ཟ་སྒྲ་སྒྲོགས་དང༌། ། ཕྲ་མེན་ངག་འགྲོལ་ལ་སོགས་ཕྲན་ཚེགས་ཀྱི། ། མན་ངག་སྣ་ཚོགས་རྣམས་ཀྱང་བདག་གིས་ཞུས། ། གསང་སྔགས་ཟབ་ལམ་སེང་གེ་མཇིང་བསྣོལ་གྱི། ། དབང་དང་བྱིན་རླབས་ཁྲིད་སྐོར་བཅས་པ་རྣམས། ། དམར་པོ་ཞལ་སློབ་རྒྱ་ནག་གཅེར་བུ་ ཡི། ། ཕྱག་ལེན་བཞིན་དུ་ཉམས་ཁྲིད་རྫོགས་པར་ཞུས།། གཞན་ཡང་གཏུམ་མོའི་མཐར་ཐུག་སྲུབ་ཤིང་མ། ། རས་རྐྱང་མ་ཐུབ་བར་དུ་ལེགས་པར་བསྐྱངས། ། ཨ་མ་ལབ་ཀྱི་སྒྲོན་མའི་གཅོད་ཡུལ་སྐོར། །
བཀའ་བརྒྱུད་ཉམས་བརྒྱུད་སྒ་བསྒྲིལ་གསུམ་དང་ནི། ། མལ་གཅོད་འཁྲུལ་གཅོད་ལ་སོགས་མང་ན་ཡང༌། ། ཁྱད་པར་ཉམས་བརྒྱུད་ཕྱི་ནང་གསང་བ་དོན། ། ཀ་ཚོམ་ངོ་སྤྲོད་གནད་ཐེམ་ལ་ཟླ་བཞིའི། ། ཆོས་སྐོར་མ་ལུས་བདག་གིས་རྫོགས་པར་ཞུས། ། གྲུབ་ཐོབ་ཀུ་ཀུ་རི་པ་ལས་བརྒྱུད་པའི། ། འཕོ་བ་ཁྱད་འཕགས་བདེ་ཆེན་མཁའ་སྤྱོད་མ། ། ཞུས་ནས་ཚད་ལ་མ་ཕེབ་བར་དུ་བསྒོམ། ། གཞན་ཡང་ཐེག་པའི་ཡང་རྩེ་ཨ་ཏི་ཡི། ། ཤན་འབྱེད་ལ་ཟླ་རང་གྲོལ་མན་ངག་རྒྱུད། །
གནས་ལུགས་འཁྲུལ་ཚུལ་རྟོགས་ཐབས་གོམས་ཐབས་དང༌། ། མཐར་ཐུག་འབྲས་བུ་རྩོད་སྟོན་རྩ་བའི་རྒྱུད། ། ཡན་ལག་རྒྱུད་སྡེ་ཉི་ཤུ་རྩ་ལྔར་བཅས། ། དེ་དག་དོན་འགྲེལ་ཡང་སྤྲུལ་རིག་འཛིན་རྣམས། ། རྒྱ་བོད་གང་ཟག་གྲུབ་པ་བརྙེས་རྣམས་ཀྱིས། ། གཉེར་ཡིག་རིམ་པ་བཞིན་དུ་བརྩམས་རྣམས་དང༌། ། ཆོས་སྒོ་འབྱེད་པ་བསྐྱེད་རྫོགས་གཉིས་ཀྱི་དབང༌། ། ཕྱི་ནང་གསང་བ་དོན་གྱི་ངོ་སྤྲོད་རྣམས། ། མ་ལུས་རྫོགས་པར་བདག་གིས་ཐོབ་པ་ཡིན། ། གཞན་ཡང་འཇམ་དཔལ་སྨྲ་སེང་རྗེས་གནང་གི། །
སྒྲུབ་ཐབས་ལས་ཚོགས་རྣམས་དང་བཅས་པ་དང༌། ། དེ་བཞིན་དབྱངས་ཅན་མ་ཡི་རྗེས་གནང་ཡང༌། ། སྒྲུབ་ཐབས་ལས་ཚོགས་བཅས་པ་མ་ལུས་ཞུས། ། ཕྱག་ན་རྡོ་རྗེ་འཁོར་ལོ་ཆེན་པོ་ཡི། ། དབང་བསྐུར་སློབ་དཔོན་ཆེན་པོ་ཨ་གྲོ་ལ། ། རྒྱ་ནག་ཡུལ་དུ་ཐོབ་ཀྱང་རྩ་བཤད་རྒྱུད། ། འགྲེལ་བྱས་གདམས་སྐོར་རྒྱ་ཆོས་བཅོ་བརྒྱད་པོ། ། བོད་ཡུལ་སླེབ་དུས་ཐམས་ཅད་མཁྱེན་པ་ཟུར། ། བཀའ་དྲིན་ཅན་གྱི་བླ་མ་དེ་ལ་ཞུས། ། བླ་མ་ཞང་སྟོན་ཡོན་ཏན་མགོན་པོ་ལ། །
ཕྱག་ན་རྡོ་རྗེ་མདོ་ལུགས་རིགས་གཏད་དང༌། ། གཟུངས་དང་སྒྲུབ་སྐོར་རྣམས་ཀྱང་ཅི་རིགས་ཞུས། ། གསང་རྫོགས་ལུགས་ཀྱྀ་སྒྲུབ་པ་བཀའ་བརྒྱད་ཀྱི། ། དབང་བཀའ་ལུས་ཀྱི་དཀྱིལ་འཁོར་ལུགས་ཀྱང་ཐོབ། ། བསམ་གཏན་ཉམས་སྒྲོན་རིན་ཆེན་སྙིང་སྒྲོན་དང༌། ། བར་དོ་བདུད་རྩི་སྒྲོན་མ་རྣམས་ཀྱང་ཐོབ། ། གཞན་ཡང་བར་དོ་བདུད་རྩིའི་ཆུ་རྒྱུན་དང༌། ། མཎྜལ་ཕྱི་ནང་གསང་བ་དོན་གྱི་ཁྲིད། ། མ་ལུས་རྫོགས་པར་ཞུས་ནས་ཉམས་སུ་བླངས། ། དེ་གཞན་ཛམ་ལྷ་ནག་པོའི་རྗེས་གནང་དང༌། །
དེ་ཡི་ཆོས་སྐོར་དངོས་གྲུབ་ཁྲོས་ཆེན་རྒྱུད། ། མངོན་རྟོཌ་གནད་ཡིག་སྲོག་འཁོར་བཅས་ཆོག་སོཌ།། ལས་ཚོགས་ཁ་ཚང་མ་ལུས་བདག་གིས་ཞུས།། བསྙེན་སྒྲུབ་ལས་སྦྱོར་ཚད་དུ་ཕྱིན་པ་ཡི། ། འཇམ་དཔལ་གཤིན་རྗེ་གཤེད་ཀྱི་རྣལ་འབྱོར་པ། ། ཤེའུ་སྟོན་ཤཱཀྱ་འཕེལ་གྱི་ཞབས་ལ་གཏུགས། ། འཇམ་དཔལ་གཤིན་རྗེ་ཁ་ཐུན་འབྲིང་པོ་ དང༌། ། དེ་བཞིན་ཚེ་བདག་ནག་པོའི་དབང་ཞུས་ནས། ། གཤིན་རྗེ་གཤེད་ཀྱི་ཆོས་སྐོར་རྣམས་ཀྱི་ལུང༌། ། ཐོབ་པ་རྣམས་ཀྱང་དཀར་ཆག་བཏབ་པ་ནི། །
འཇམ་དཔལ་སྡིག་པ་སྟོབས་ཆེན་ཆོས་སྐོར་ལ། ། ཁྲོ་བོ་སྙིང་གཟིར་གསང་བའི་རྒྱུད་སྐོར་དང༌། ། རྩ་བ་དྲག་སྔགས་སྲུང་བ་རྣོ་བའི་དཔལ། ། མཚོན་ཆའི་ཡི་གེ་འཇམ་དཔལ་བཤེས་གཉེན་གྱིས། ། བསྡེབས་པ་རྣམས་ཀྱང་བདག་གིས་ཐོབ་པ་ཡིན། ། གཞན་ཡང་བདུད་རྩི་འོད་ཀྱི་སྒྲོན་མ་དང༌། ། བསམ་གཏན་བུམ་པའི་ཁ་ཆེའི་རྒྱལ་པོ་དང༌། ། གྷ་རུ་ཎ་ཡི་ནམ་མཁའ་ལྡིང་གི་རྒྱུད། ། བྱ་ཁྱུང་སྒྲུབ་ཐབས་དྲག་པོར་སྒྲུབ་པ་དང༌། ། ནམ་མཁའ་ལྡིང་གི་མན་ངག་ཟོར་གྱི་ལས། །
པྲ་ཁོག་སྣང་ཞེས་བྱ་བའི་རྟོགས་པ་དང༌། ། པྲ་ཁོག་སྣང་གི་གནན་པའི་གདམས་ཡིག་དང༌། ། ཀླུ་རྣམས་སྟོབས་ཀྱིས་མནན་པའི་མན་ངག་དང༌། ། སྦྱིན་སྲེག་རིམ་གསུམ་བྲམ་ཟེ་ཀུ་སུ་ལུ། ། དངོས་གྲུབ་བརྙེས་ནས་མཛད་པ་རྣམས་དང་ནི། ། སྡིག་པ་སྟོབས་ཆེན་གསང་བའི་རྒྱུད་ཆེན་དང༌། ། དེ་ཡི་མན་ངག་བརྟག་པ་དགུ་པ་དང༌། ། གསལ་བའི་སྒྲོན་མེ་གསལ་བའི་ཉི་མ་དང༌། ། གདུག་པ་ཀླུ་ལ་རང་གཤེད་དབབ་པ་དང༌། ། སྡིག་པ་སྙིང་ལ་རུ་འཛིངས་ནག་པོའི་བཅུད། །
སྲུང་བའི་མཐར་ཐུག་དྲག་པོའི་འཁོར་ལོ་ཡི། ། སྦྱོར་ཁ་གཉིས་པ་ལ་སོགས་ཐམས་ཅད་ཀུན། ། མ་ལུས་རྫོགས་པར་བདག་གིས་ཐོབ་པ་ཡིན། ། གཞན་ཡང་སྨན་དཔྱད་བདུད་རྩིའི་ཐིགས་པ་དང༌། ། རྩུབ་བཤལ་པྲ་ཁྲིད་བུམ་པ་སྐོར་རྩེའི་བཤལ། ། བདུད་རྩི་བཟང་དྲུག་མན་ངག་ཨེ་རན་ཏའི། ། པྲ་ཁྲིད་ལོག་གནོན་ཡིག་ཆུང་རྣམས་དང་ནི། ། ཁ་སྤུའི་མན་ངག་བདུད་རྩིའི་ཐིགས་པ་དང༌། ། ཁ་སྤུའི་ལག་ལེན་བདུད་རྩིའི་ཐིགས་པ་དང༌། ། དམར་ལེན་སྲོག་གི་སྲུང་བ་ཁྱད་པར་ཅན། །
དྲག་སྔགས་ལོགས་སུ་བཀོལ་བ་རྣམས་ཀྱང་ཐོབ། ། རུས་སྦལ་ཁྲ་བོའི་མན་ངག་ཏུ་བཀོད་པ། ། བདུད་རྩི་དུམ་བུ་ཞེས་བྱ་ཆུ་སེར་གྱི། ། ནད་གསོའི་རིམ་པ་ལེའུ་ཉི་ཤུ་གཉིས། ། དྲང་སྲོང་ཡེ་ཤེས་གྲགས་ཀྱིས་བསྡེབས་པ་ཐོས། ། འཕགས་པ་འཇམ་དཔལ་སྡིག་པ་སྟོབས་ཆེན་གྱི། ། རྒྱུད་ཀྱི་གཅོད་སྐོར་སྲུང་བ་བཅུད་དྲིལ་བ། ། བདུད་རྩིའི་ཐིགས་པ་ཞེས་བྱའི་མན་ངག་དང༌། ། དྲག་སྔགས་རྒྱལ་པོ་ཡང་གསང་བཅུ་གཅིག་པའི། ། མན་ངག་བསད་པ་སྲོག་གི་འཁོར་ལོ་དང༌། །
དྲག་པོ་སྔགས་ཀྱི་དེ་ཉིད་བསྟན་པ་དང༌། ། དམར་ལེན་སྦྱིན་སྲེག་བསད་པའི་མན་ངག་དང༌། ། རྒྱ་ཐན་ཀྱིན་ཐང་དབབ་པའི་མན་ངག་དང༌། ། བཟླས་པ་སྔགས་ཀྱི་གནད་ཡིག་རྣམས་ཀྱང་ཐོབ།། གཞན་ཡང་སྡིག་པ་སྙིང་འཛིངས་ཆོས་སྐོར་ལ། ། སྡིག་པ་ནག་པོ་སྙིང་འཛིངས་གསང་བའི་རྒྱུད། ། དེ་ཡི་ཆོས་སྐོར་རྣམས་ཀྱི་ཁ་བྱང་དང༌། ། ཕྱི་གཅོད་འཕྲུལ་གྱི་ལྡེ་མིག་དེ་ལས་གཞན། ། སྒྲོན་མ་གསལ་བའི་པྲ་ཁྲིད་ལ་སོགས་པ། ། ཕྱི་སྒྲུབ་མཆོད་རྟེན་དག་ལ་བརྟེན་པའི་ཐབས། །
གཞན་ཡང་སྔགས་ཀྱི་འབྲུ་བཤད་ཐེམ་ཡིག་ནི། ། དྲག་པོ་སྔགས་ཀྱི་འབྲུ་འགྲེལ་བཅས་པ་དང༌། ། སྔགས་དོན་གསལ་བར་བྱེད་པའི་སྒྲོན་མ་དང༌། ། སྒོམ་རིམ་མན་ངག་འཁོར་ལོའི་པྲ་ཁྲིད་དང༌། ། དེ་བཞིན་འཇམ་དཔལ་དྲིལ་སྒྲུབ་བསད་པ་དང༌། ། ཟིལ་གནོན་སྒྲུབ་ཁོག་ཆེན་པོའི་རྩ་བ་དང༌། ། འཇམ་དཔལ་གཤིན་རྗེ་སྒྲོན་མ་པྲ་ཁྲིད་དང༌། ། མཆོད་རྟེན་ལག་ཏུ་བླངས་པའི་པྲ་ཁྲིད་ནི། ། གུ་རུ་ཁྲག་འཐུང་ནག་པོའི་མན་ངག་དང༌། ། དབང་གི་ཆོ་ག་མུ་ཏིག་ཕྲེང་བ་དང༌། །
གཞན་ཡང་མཆོད་བསྟོད་གསལ་བའི་སྒྲོན་མེ་དང༌། ། ཚེ་བདག་ནག་པོ་མཆོད་པའི་ལས་རིམ་དང༌། ། ཕྱག་རྒྱ་ཆེན་པོ་གསལ་བའི་སྒྲོན་མ་དང༌། ། གསང་བ་སྦས་ཏིག་རྣམས་ནི་སྙིང་འཛིངས་སྐོར། ། གཞན་ཡང་གནམ་ལྕགས་ཨུར་མོའི་སྐོར་ལ་ནི། ། སྟོང་སྲོག་འཁོར་ལོ་བཞི་རུ་གྲགས་པ་ཡི། ། རྡོ་རྗེ་ཨུར་མོ་རྟོག་པ་བཅོ་བརྒྱད་རྒྱུད། ། གཙུག་ཏོར་འཁོར་ལོས་སྒྱུར་བའི་སྒྲུབ་ཐབས་དང༌། ། གཞན་ཡང་ཕྱིར་ཟློག་འཁོར་ལོ་ཕྲིན་ལས་ཀྱི། ། འཁོར་ལོ་ལྔ་ཡི་སྒྲོན་མ་ལག་ལེན་བཅས། །
ཕྱིར་ཟློག་སྔགས་ཀྱི་ལག་ལེན་རྣམས་དང་ནི། ། ཉི་ཟླ་ཁ་སྦྱོར་བྱུང་ན་གསལ་མདངས་དབྱུང༌།། སེང་གེ་ཁ་འཐབ་བྱུང་ན་རྩལ་ཆེན་སྟོན། ། སྒྱོགས་གཉིས་ནམ་མཁར་འཐབ་ན་སྒྱོགས་རྡོ་བཅག ། དེ་སོགས་རྣོ་གསུམ་མཚོན་དུ་བཟུང་བ་དང༌། ། དོན་པོ་དོང་དུ་བསད་པའི་མན་ངག་དང༌། ། གཞན་ཡང་སྟོང་སྲོག་འཁོར་ལོ་དྲག་པོ་དང༌། ། གནམ་ལྕགས་ཨུར་མོ་གསང་བའི་འཁྲུལ་འཁོར་དང༌། ། བསད་པའི་མན་ངག་མཱ་ར་ཡ་ཡི་ལས། ། བརྣག་པའི་ལས་བྱང་གནད་གཅོད་སྙིང་ལེ་རྣམས། །
བླ་མའི་ཞལ་གྱི་གདམས་པས་བརྒྱན་པ་ཐོབ། ། གཤེད་པོའི་སྦྱོར་བ་བཅས་པས་འགྲུབ་པ་དང༌། ། ཀཱ་ལ་ཡགྴ་རྡོ་རྗེའི་སྦྱོར་བ་དང༌། ། བདུད་སྲིན་ནག་མོ་འཆི་ལྟས་ཅན་གྱི་སྔགས། ། དེ་དག་རྣམས་ནི་བཅས་ཆོག་གསུམ་ཡིན་གསུངས།། ཨུར་མོ་སྦོག་ཆོག་སྔགས་ཀྱི་ཕྲ་མེན་ནི། ། གཙུག་ལག་དཔལ་དགེའི་ཅོག་བརྡུང་ཡིན་ནོ་གསུངས། ། གཞན་ཡང་འཇམ་དཔལ་གཤིན་རྗེ་གཤེད་ནག་པོ། ། ཨ་མུ་ཀ་ཕུང་གི་ནི་རྒྱུད་ཆེན་དང༌། ། ཚེ་བདག་མེ་རླུང་སྐྱན་ཐང་ཁྲོས་པའི་རྒྱུད། །
ཉི་མ་མིག་དམར་ལེའུ་ང་གསུམ་པ། ། གཟའ་མཆོག་རཱ་ཧུ་ལ་ཡི་སྐྱེ་རྒྱུད་ནི། ། འཇིག་རྟེན་སྐྲག་བྱེད་ཏྲེ་ལོག་སྐད་འབྱིན་རྒྱུད།། གཞན་ཡང་དམར་ལེན་སྲོག་གི་རྒྱུད་སྐོར་ལ། ། དམར་ལེན་སྤུ་གྲི་ལེའུ་བཅུ་བཞི་པ། ། དྲག་པོ་སྔགས་རྒོད་དམར་ལེན་ཡང་གསང་གི ། སྤུ་གྲི་རྒྱུད་ཆེན་ལེའུ་བདུན་པ་དང༌། ། ཟླ་གསང་ནག་པོ་སྲིན་མོ་ཁྲག་འཐུང་གི ། འབྱུང་བ་འཁྲུགས་པའི་སྒྲུབ་ཐབས་བཅས་པ་དང༌། ། དྲག་སྔགས་ཀུན་གྱི་ཐུས་ཀ་ཕྲ་མེན་གྱི། །
སྡེབས་ཀྱི་དྲག་སྔགས་སྨྲེ་ཏྲི་ཁ་སྦྱོར་དང༌། ། ཚེ་བདག་མགོ་དགུ་པ་ཡི་དྲག་སྔགས་དང༌། ། བྱེ་བ་དགུ་ཁྲི་ས་ཡ་གཏུམ་པོ་ཡི། ། དྲག་སྔགས་མཐར་ཐུག་སྲོག་བདག་བཤན་པ་ནི། ། དམར་པོ་བསད་པ་སྤུ་གྲི་ནག་པོ་དང༌། ། ཀླུ་ཡི་བཤན་པ་ཚེ་བདག་ནག་པོ་ཡི། ། ངན་པ་རང་གཤེད་བཤན་པ་དམར་ལེན་དང༌། ། ཡང་གསང་དྲག་སྔགས་མཐར་ཐུག་རྣམས་ཀྱང་ཐོབ།། གཞན་ཡང་གནམ་ལྕགས་འབབ་པའི་ངན་སྔགས་དང༌། ། སེར་བ་གློ་བུར་དབབ་པའི་མན་ངག་དང༌། །
གཞན་ཡང་གནོད་སྦྱིན་སྲོག་ཟན་མན་ངག་སོགས། ། འཇིག་རྟེན་ཕུང་བྱེད་བཟློག་མོ་སྙིང་འཁོར་དང༌། ། དྲག་སྔགས་ཟླ་གསང་ནག་པོ་གསང་བ་ཡི། ། སྲོག་ཟན་ཀུན་གྱི་ཡང་སྙིང་མཐར་ཐུག་དང༌། ། ཀླུ་བདུད་ནག་པོ་སྲོག་གི་འཁོར་ལོ་དང༌། ། དྲག་སྔགས་མཚོན་ཆ་བསྣོལ་མ་རང་གཅོད་དང༌། ། ཟླ་གསང་མཆོད་རྟེན་ནག་པོ་དྲག་སྔགས་དང༌། ། མཚོན་ཆ་དམག་གི་སྒྲོ་ནག་ལ་སོགས་པ། ། ཕྲ་མེན་ནག་མོའི་དྲག་སྔགས་སྡེབས་པ་དང༌། ། ལས་ཀྱི་མཐའ་བརྟུལ་བྱེ་བ་དགུ་ཁྲིའི་ལས། །
འཇམ་དཔལ་གཤིན་རྗེ་གསང་ནག་པོ་ཡི། ། དྲག་སྔགས་རང་གཤེད་སྟ་མོ་ཁ་འཐབ་དང༌། ། རང་གཤེད་སེང་གེ་ཁ་འཐབ་མེ་ནག་གི ། སྒྲོན་མ་ལ་སོགས་གདམས་སྐོར་མ་ལུས་ཐོབ།། ཀླུ་ཡི་རྒྱལ་པོ་ནག་པོ་མགོ་དགུ་པ། ། ཞེས་བྱ་སྒྲུབ་པའི་ཐབས་དང་ཁྱད་པར་གྱི། ། དྲག་སྔགས་མདའ་འདྲ་ལྔ་རུ་གྲགས་པ་ནི། ། སྲུང་བ་གཙུག་ཏོར་འཁོར་ལོས་སྒྱུར་བ་དང༌། ། དེ་གཞན་མཚོན་ཆ་ལས་ཀྱི་འཁོར་ལོ་དང༌། ། གའུ་དཀར་པོ་སྲོག་གི་དྲ་བ་དང༌། །
གིང་ཆེན་ཚངས་པ་དུང་གི་ཐོར་ཚུགས་ཅན། ། སྒྲུབ་པའི་ཐབས་དང་སྲོག་བདག་སེམས་དཔའ་ནི། ། དཀར་པོ་གསང་བ་གནད་ཀྱི་སྒྲུབ་པའི་ཐབས། ། གཞན་ཡང་སྲོག་བདག་སྤུན་གསུམ་དྲག་སྔགས་དང༌། ། ཤེལ་གིང་ནག་པོ་བདུད་ཀྱི་མན་ངག་ནི། ། མཐར་ཐུག་བསད་པ་ལས་ཀྱི་འཁོར་ལོ་དང༌། ། སྲོག་བདག་གསེར་གྱི་ཉི་མ་ལས་བྱུང་བའི། ། མན་ངག་མཐར་ཐུག་ཞལ་གདམས་རྣམས་དང་བཅས། ། སྲོག་བདག་དཀར་པོ་སྙིང་འབྱིན་དྲག་སྔགས་སོགས། ། སྲོག་བདག་སྒྲུབ་ལུགས་མི་འདྲ་བདུན་དང་ནི། །
བཙན་རྒོད་སྲོག་གཟེར་གའུ་དམར་པོ་ཡི། ། སྙིང་སྒྲུབ་དང་ནི་ནག་པོ་མིག་གཅིག་པ། ། བདུད་ཀྱི་དྲག་སྔགས་ཅོག་བརྡུང་མཐར་ཐུག་དང༌། ། ཙན་ཏི་དམར་པོ་ཁྱད་པར་སེར་པ་ཡི། ། རྩོག་བརྡུང་མདའ་འདྲ་རྣམས་ཀྱང་བདག་གིས་བསླབ། ། འཇམ་དཔལ་གཤིན་རྗེ་ཁ་ཐུན་འབྲིང་པོ་ཡི། ། དབང་ཀ་གདམས་སྐོར་བཅས་པ་ཐོབ་པ་ནི། ། མདོ་བྱང་རྩ་བ་འགྲེལ་པར་བཅས་པ་དང༌། ། ཕྲིན་ལས་ལས་བྱང་རྟོག་མེད་སྤྲོས་བྲལ་དང༌། ། དུས་གསུམ་མངོན་གྱུར་དྲག་པོ་ལས་ཁྲོག་སོགས། །
གདམས་སྐོར་རྣམས་ཀྱང་བདག་གིས་ཤེས་ཞིང་བསྒྲུབས།། ལས་ཐིག་གསང་བ་སུམ་ཅུ་པ་ཡི་རྒྱུད། ། དེ་ཡི་སྨད་ལས་འཁྲུལ་འཁོར་གཏེར་མའི་སྐོར།། འཁྲུལ་འཁོར་རྩ་བ་འཇམ་དཔལ་གཤིན་རྗེ་དང༌། ། འཁྲུལ་འཁོར་མན་ངག་ཁང་བུ་བཅུ་དྲུག་པ། ། གཞན་ཡང་གཤེད་བཞི་ལས་ཀྱི་ལྡེ་མིག་སོཌ། ། འཁྲུལ་འཁོར་ནག་པོ་ཡང་སྙིང་གསང་བ་ཡི། ། མན་ངག་ཤིན་ཏུ་ཟབ་པ་བཅུ་དྲུག་དང༌། ། འཁོར་ལོ་གསང་བའི་པྲ་ཁྲིད་ཞེས་བྱ་བ། ། ལས་ཀྱི་གཤིན་རྗེ་ནག་པོའི་ལས་བྱང་དང༌། །
སྒྲོལ་གིང་ནག་པོ་བདུད་ཀྱི་མདེའུ་ཐུང་དང༌། ། གཟའ་རྒོད་འཆི་བདག་གི་ནི་མདེའུ་ཐུང་དང༌། ། དེ་བཞིན་སྲོག་བདག་ནག་པོའི་མདེའུ་ཐུང་དང༌། ། མཐའ་བསྡུས་ལས་ཀྱི་ས་བདག་མདེའུ་ཐུང་དང༌། ། ཀླུ་ཡི་མཛེ་ཟེར་ནག་པོ་ལ་སོགས་པ། ། སྒྲོལ་གིང་དྲུག་གི་བསད་ཐབས་ཕྱིར་ཟློག་གི ། མན་ངག་དང་ནི་མཚོན་ཆ་ལྡེ་མིག་ དང༌། ། འཁོར་ལོ་འགྲོས་ཐབས་བརྒྱད་ཀྱི་མན་ངག་དང༌། ། དེ་བཞིན་འཁོར་ལོ་མུན་སེལ་ཉི་མ་དང༌། ། ཕྱི་རྒྱུད་ལས་ཀྱི་ཕྲན་བུ་རྣམས་དང་ནི། །
རྡོ་རྗེ་ནང་འགྲས་རང་གཤེད་འཁོར་ལོ་ དང༌། ། དེ་བཞིན་གསང་བ་རོ་ལངས་འཁོར་ལོ་དང༌། ། གཞན་ཡང་འབྱུང་བ་བཤིག་པའི་འཁོར་ལོ་དང༌། ། གསང་བའི་མན་ངག་ཟོར་ཁ་ཐུན་དྲུག་ལས། ། རྒྱུད་ལས་བྱུང་སྟེ་མན་ངག་ཏུ་བཀོད་པ།། ཉི་མ་བཞི་པའི་སྒྲུབ་ཐབས་རྩ་འགྲེལ་དང༌། ། སྤྱི་ཡི་མན་ངག་རྟགས་ཀྱི་ཡི་གེ་ དང༌། ། བླ་དང་ལྷ་འདྲེ་རྒྱུ་བའི་དུས་བསྟན་པ། ། གཞན་ཡང་འཁྱམས་ལྡོག་གནད་ཀྱི་མན་ངག་དང༌། ། གཏད་གཉེར་བཅུ་གཉིས་དང་ནི་འཁྲུལ་འཁོར་གྱི། །
མཚོ་བསྡེབ་ལག་ལེན་བཅས་པ་བདག་གིས་ཤེས། ། ལག་ཏུ་བླངས་པའི་པྲ་ཁྲིད་དཱ་ན་རྡས། ། གཏེར་བཞད་རྩལ་ལ་གཏད་པའི་ལག་ལེན་ལྔ། ། སྔགས་ཀྱི་གྲངས་ཚད་དང་ནི་བགྲང་ལུགས་དང༌། ། དེ་ཡི་དགོངས་པ་དང་ནི་དགུག་དབྱེ་དང༌། ། གཟིར་མནན་བྱ་བ་རྣམས་ཀྱང་བདག་གིས་ཤེས། ། གཞན་ཡང་ཁ་ཐུན་མན་ངག་དང་པོ་ལ། ། བསྟེན་ནས་སྒྲུབ་པ་བྱེ་མ་རེག་གཅོད་ཀྱི། ། རྩ་བ་ལས་བྱང་གདམས་པ་ཞལ་ཁྲིད་སོགས། ། སྒྲོན་མ་དཔེ་བྱང་ལག་ལེན་བཅས་པ་ཤེས།།
དེ་ལས་གཞན་ཡང་དྲག་སྔགས་རྒྱས་སྡེབས་སྐོར། ། དྲག་པོ་སྔཌ་རྒོད་རྒྱུད་ཀྱི་རྒྱལ་པོ་དང༌། ། རྒྱས་སྡེབས་རྒྱུད་ཀྱི་རྒྱལ་པོ་བཀའ་འགྲེལ་དང༌། ། སྐུ་གསུམ་ཡོངས་རྫོགས་ཕྲིན་ལས་གསང་བའི་སྒྲོན། ། གསོད་བྱེད་རྔམ་པའི་ལས་བྱེད་རྣམས་ཀྱང་ཤེས། ། དེ་བཞིན་ལྷ་ཡི་སྒོམ་ཐབས་བསྙེན་པའི་ལུང༌། ། སྐུ་གསུང་ཐུགས་ཀྱི་བསྙེན་པའི་རྒྱས་བསྡེབ་དང༌། ། སྲིད་གསུམ་འདུས་བའི་དྲག་སྔགས་གཏོར་མར་བཅས། ། ཐུགས་ཀྱི་ཐིག་བསྡེབ་རིགས་གསུམ་ཁྲོ་བོའི་བསྡེབ། ། ལྟོ་དཀྲུགས་གནད་བསྡེབ་སྤུ་གྲི་དྲུག་སྐོར་བསྡེབ། །
སྔགས་ཀྱི་དོན་བསྡེབ་བསྡེབ་ཡིག་རིན་ཆེན་ཕྲེང༌། ། གཤིན་རྗེ་ནག་པོ་འཁྲུལ་འཁོར་བསྡེབ་ཀྱི་རྒྱུད། ། ཕྱིར་བཟློག་སྔངས་བསྡེབ་རྒྱུད་ཀྱི་རྒྱལ་པོ་དང༌། ། ཀུན་དགའ་བོ་དང་ཤཱ་རིའི་བུ་ཡི་བསྡེབས། ། དེ་ལ་སོགས་པའི་གདམས་སྐོར་མ་ལུས་ཐོབ།། གཞན་ཡང་རྒྱ་མཚོ་དུག་རི་ཀ་ཡི་སྐོར། ། རྩ་རྒྱུད་འཁོར་ནག་ལེའུ་བཞི་བཅུ་གསུམ། ། འཁོར་ལོ་ནག་པོ་རྟོགས་པ་བདུན་པ་དང༌། ། ཀླུ་ནག་མགོ་དགུའི་མན་ངག་ནང་ཚན་བཅས། ། རྒྱུད་ཀྱི་རྒྱལ་པོ་རྒྱ་མཚོ་དུག་རི་ཀའི། །
སྤྱི་གཅོད་བསྡུས་དོན་ཤུ་བོ་རགྴའི། ། སྒྲུབ་ཐབས་གཞན་ཡང་སྦལ་ནག་འཁོར་ལོ་སོགས། ། ལག་ལེན་ཞལ་གདམས་བཅས་པ་བདག་གིས་ ཐོབ།། ཀླུ་རྒྱུད་འབུམ་གྱི་ཏི་ཀ་ཞེས་ཀྱང་བྱ། ། ཀླུ་ཡི་འཁོར་ལོ་ནག་པོ་ཞེས་ཀྱང་བྱ། ། ཕྲིན་ལས་སྣ་ཚོགས་བསྟན་པའི་རྒྱུད་ཆེན་པོ། ། ལེའུ་ལྔ་བཅུ་རྩ་གཅིག་པ་དང་ནི། ། འབུམ་ཏིག་རྒྱུད་ཀྱི་ལེའུ་བསྡེབ་པྲ་ཁྲིད་བཅས། ། རྒྱ་མཚོ་དུག་རི་རྟོག་པ་དགུ་པ་དང༌། ། གཏད་ཁྲམ་ཀུན་གྱི་མཐར་ཐུག་ནག་པོ་ཀླུའི། །
དུག་མདའ་ངོ་མ་ཁྲམ་འདེབས་ཞེས་བྱའི་རྒྱུད། ། སུམ་ཅུ་སོ་བཞི་པ་ཡི་སྐབས་ཅན་དང༌། ། དེ་བཞིན་བྱོལ་སོང་གླང་མགོ་ཅན་གྱི་རྒྱུད། ། སྐབས་བདུན་པ་ཡང་ལག་ལེན་ཞལ་ཁྲིད་བཅས། ། སྲུང་བའི་ཡིག་ཆུང་གུད་དུ་བཀོལ་བ་དང༌། ། ནཱ་ག་རགྴ་སྲིན་པོ་ལྟར་སྒྲུབ་ཐབས། ། དུག་རིའི་ངན་སྔགས་ཕྱིར་ཟློག་འཁོར་ལོ་དང༌། ། སེར་བ་དབབ་པའི་མན་ངག་ལག་ལེན་དང༌། ། མུ་སྟེགས་གཏད་དང་སྒྲུབ་གཏད་དྲག་གཏད་དང༌། ། འཆི་བདག་ནག་པོའི་ནོར་སྒྲུབ་བཅས་པ་ཐོབ།།
གཞན་ཡང་ཁང་བུ་བརྒྱད་ཅུ་རྩ་གཉིས་དང༌། ། ཀླུ་མོ་ནག་མོ་སྲོག་རྒྱུད་པྲ་ཁྲིད་བཅས། ། དྲག་པོ་རང་གནད་གསང་བའི་རྒྱུད་ཆེན་གསུམ། ། སྟོང་གི་རྒྱུད་གསུམ་གཞན་ཡང་རྒྱུད་ཕྲན་བཞི། ། དེ་དག་རྩ་བ་འཁོར་ལོ་ནག་པོའི་རྒྱུད། ། རྒྱ་མཚོ་དུག་རི་ཀ་ཡི་རྒྱུད་གསུམ་དང༌། ། ཇོ་མ་ཁྲམ་འདེབས་བྱོལ་སོང་གླང་མགོ་ཅན། ། དུག་རི་རྟོག་པ་སྟོང་གི་རྒྱུད་གསུམ་ཡིན། ། སྡིག་པ་ཕུང་ཤིག་ཡང་སྙིང་ནག་པོ་དང༌། ། སྦལ་ནག་འཁོར་ལོ་ས་བདག་སྲོག་འཁོར་གྱི། །
རྒྱུད་རྣམས་རྒྱུད་ཕྲན་བཞི་རུ་གྲགས་པ་ཡིན།། རྒྱུད་སྡེ་དེ་དག་རྣམས་ཀྱི་སྒྲུབ་ཐབས་ནི། ། རྩ་བའི་སྒྲུབ་ཐབས་ལ་ཡང་དྲུག་ཡོད་དེ། ། མཛེ་ནག་ལས་འཁོར་སྡིག་པ་ཕུང་ཤིག་དང༌། ། སྦལ་ནག་ལྟོ་སྦྱོར་ཀླུ་བདུད་སྦྲུལ་ནག་དང༌། ། ས་བདག་ཀླུ་གཉན་སྲོག་གི་འཁོར་ལོ་དང༌། ། མཛེ་ཟོར་ནག་པོ་རྣམས་ནི་ཡན་ལག་རྒྱུད། ། སྒྲུབ་ཐབས་ནོར་སྒྲུབ་རང་གཤེད་ཕྱིར་ཟློག་སྲུང༌། ། ནད་གསོ་གྲོགས་དང་སྐྲད་ཅིང་དགྲ་སྐལ་དུ། ། གཏད་པ་རྣམས་ནི་ཁྱད་པར་ཅན་ཡིན་གསུངས། །
འཇམ་དཔལ་ལས་ཏིག་གསང་བ་སུམ་བཅུ་པ། ། གསང་བ་དྲུག་ཅུ་པ་དང་བཅུ་དགུ་པ། ། དེ་བཞིན་འཇམ་དཔལ་གསང་རྒྱུད་སྔ་ཕྱི་གཉིས། ། གཞན་ཡང་འཁྲུལ་འཁོར་ནག་པོ་སྔགས་རྒྱུད་དང༌། ། ཟླ་གསང་ཟོར་བ་དམར་ནག་རྒྱུད་དང་ནི། ། པྲ་ཁོག་སྣང་བའི་རྒྱུད་དང་གཞན་ཡང་ནི། ། ཡ་མ་རཱ་ཛ་སྐུ་ཁྲོས་རྒྱུད་ཀྱང་ཐོས། ། བྱང་བུ་དགུ་སྐོར་ཐུགས་གཟེར་འབྲུ་གཅིག་པ། ། འཆར་ཁ་ནག་པོ་མ་བུ་ཞེ་དྲུག་མ། ། ལྷ་མོ་རེ་མ་ཏི་ནི་མཆེད་བཞིའི་རྒྱུད།
གཞན་ཡང་ལྷ་མོ་དེ་ཉིད་སྐུ་གཅིག་མ། ། སྒྲུབ་སྐོར་བཅས་པ་བདག་གིས་ཐོབ་པ་ཡིན། ། ནག་པོ་སྐྲ་འཐེན་ཤྲཱི་རལ་པ་ཅན། ། དེ་ལ་སོགས་པའི་སྒྲུབ་ཐབས་འགའ་ཡང་ཐོས། ། རྫས་བཟློག་ཕོ་རྒྱུད་སྲོག་ཏིག་ནག་པོ་དང༌། ། མོ་རྒྱུད་པ་ལ་པ་ཏྲིའི་མཆོད་རྟེན་རྒྱུད། ། བྱ་ཁྱུང་རྒྱུད་དང་ཀླུ་རྒྱུད་དམ་ཚིག་རྒྱུད། ། སྒྲུབ་ཡིག་མན་ངག་ཆེ་ཕྲ་བཅོ་བརྒྱད་དང༌། ། པྲ་ཁྲིད་མན་ངག་ཆེ་ཆུང་ཤོག་དྲིལ་བཅས། ། དེ་གཞན་ཡང་སྡེབ་གསུམ་དང་དོན་སྡེབ་གསུམ། །
འཁོར་ལོ་རབ་འབྲིང་ཐམས་ཅད་ཚང་བར་ཐོས། ། རྡོ་རྗེ་ལེགས་པ་གསེར་ཀྱང་ནག་པོ་དང༌། ། དུག་མདའ་ནག་པོ་གློ་རྡེག་བྱང་བུ་ནི། ། ཉི་ཤུ་རྩ་གཅིག་པ་ཡང་ཐོབ་པ་ཡིན། ། གཤིན་རྗེ་དམར་པོ་སྤུ་གྲི་རེག་གཅོད་དང༌། ། མཱ་ར་ཁྲག་སྐྱུགས་འཇིག་རྟེན་རླུང་དམར་རྣམས། ། རྒྱུད་དང་སྒྲུབ་ཐབས་མན་ངག་ལག་ལེན་བཅས། ། རུ་མཚོན་དང་ནི་དྲག་སྔགས་གདུག་རྩུབ་ནི། ། སྐྱིན་ཐང་མེ་རླུང་འཁྲུགས་པ་སྔ་ཕྱི་གཉིས། ། མན་ངག་ཨུ་རྒྱན་པདྨས་མཛད་པ་ཡི། །
རིན་ཆེན་གསེར་གྱི་འབྲུ་ཐུས་བཅས་པ་དང༌། ། བསྡུས་དོན་སོ་བཞི་པ་དང་གནད་ཡིག་དང༌། ། ཆུ་འཁྱགས་གློ་བུར་དབབ་པའི་ལས་དང་ནི། ། གཟའ་རྒོད་བསད་པའི་ཅོག་རྡུང་ལག་ལེན་བཅས། ། འཇིག་རྟེན་ཁམས་སུ་ཐོག་སེར་དབབ་ལ་སོགས། ། གཟའ་ཡི་འཁྲུལ་འཁོར་ལྔ་ཡང་རྫོགས་པར་ཐོབ།། གཞན་ཡང་མཚོན་བྱ་ལས་ཀྱི་འཁོར་ལོའི་ལས། ། བསྒྲལ་བའི་ཞིང་བཅུ་ཆམ་ལ་དབབ་པའི་ཕྱིར། ། གསོད་བྱེད་ཁྲམ་ལ་བཏབ་པའི་མན་ངག་དང༌། ། དེ་བཞིན་མྱོས་པ་ཀླུ་ལ་གཏད་པ་ དང༌། །
ཁྲག་སྐྱུག་མ་མོའི་ཟོར་ཁ་དབབ་པ་དང༌། ། འཐོམས་པ་བདུད་ཀྱིས་བསད་པའི་ལས་དང་ནི། ། བཙན་རྒོད་དངོས་སུ་གཟིར་བ་གཟེར་གྱི་ལས། ། དེ་བཞིན་རྒྱལ་པོས་མངོན་སུམ་སྨྱོ་བ་དང༌། ། གཞན་ཡང་མུ་སྟེགས་མངོན་དུ་བཀོལ་བ་དང༌། ། གཟའ་སྤྱང་ལོ་མ་རྦད་པའི་ལག་ལེན་དང༌། ། སྔགས་པ་རང་གཤེད་རང་ལ་དབབ་པ་དང༌། ། མོན་པ་མགོ་དགུ་མངོན་དུ་བཀོལ་བ་དང༌། ། སྡིག་པ་མགོ་དགུས་དངོས་སུ་བསད་པ་དང༌། ། སྦྲུལ་ནག་མགོ་དགུས་ཀླུ་ལ་གཏད་པ་དང༌། །
འགྲོ་བ་བསད་དང་ལོ་འབྲས་གཞོམ་པ་དང༌། ། ཡུལ་མཁར་ཕུང་བར་བྱེད་པ་ལ་སོགས་པའི། ། དྲག་སྔགས་གསང་བ་སྒྲོན་མའི་སྐོར་རྣམས་དང༌། ། མུ་སྟེགས་པ་རུ་ལས་བདུན་ཐམས་ཅད་ཐོས། ། འཇམ་དཔལ་ནག་པོ་རྩ་བའི་རྒྱུད་དང་ནི། ། ཟླ་གསང་ནག་པོའི་རྒྱུད་དང་གསལ་བྱེད་སྒྲོན། ། འཇམ་དཔལ་ཟླ་སེང་མེ་ལྕེ་འཕྲེང་བའི་རྒྱུད། ། དེ་ཡི་ཕྱི་མའི་རྒྱུད་དང་བཅས་པ་ཐོས།། འཇམ་དཔལ་ནག་པོ་རོ་ལངས་ཤ་རའི་རྒྱུད། ། ནག་པོ་རྣམ་རྒྱུད་རྣམ་པར་རྒྱལ་བའི་ རྒྱུད། །
འཇམ་དཔལ་ལས་བཞི་འཁོར་ལོ་གསང་རྒྱུད་དང༌། ། གཞན་ཡང་འཇམ་དཔལ་སྒྱུ་འཕྲུལ་དྲ་བའི་རྒྱུད། ། དྲི་མ་མེད་པའི་རྒྱུད་དང་བཅས་པ་ཐོབ། ། ལས་ཀྱི་སྦྱོར་ཁ་བརྒྱ་རྩ་གཅིག་པའི་རྒྱུད། ། ནག་པོ་དགྲ་སྒྱུར་ཁ་ཐུན་ནག་པོའི་རྒྱུད། ། ནག་པོ་འཁོར་ལོའི་རྒྱུད་དང་ཁ་ཐུན་ནག་པོའི་རྒྱུད། ། གཙུག་ན་མེ་འབར་རྒྱུད་དང་མཐར་ཐུག་འཁོར་ལོའི་རྒྱུད། ། རག་ཤ་དམར་ནག་རྒྱུད་དང་རག་ཤ་གླང་མགོའི་རྒྱུད། ། སྒྱུ་མཆོག་འཁོར་ལོའི་རྒྱུད་དང་དྲག་པོ་ཟངས་ཁའི་རྒྱུད། ། དྲག་པོ་འཁོར་ལོའི་རྒྱུད་རྣམས་མ་ལུས་ཐོབ། །
གཞན་ཡང་གཤིན་རྗེ་དམར་པོའི་རྒྱུད་སྡེ་ལ། ། གཤིན་རྗེ་དམར་པོ་རྩ་བའི་རྒྱུད་དང་ནི། ། གར་མཁན་མཆོག་གི་རྒྱུད་དང་དེའི་ཕྱི་མ། ། གཞན་ཡང་མ་རུ་ཅེ་ཡི་རྒྱུད་དང་ནི། ། ཐོར་བ་དམར་ནག་རྒྱུད་དང་དེ་བཞིན་དུ། ། ག་འུ་དམར་ནག་རྒྱུད་ཀྱང་ཐོས་པ་ཡིན། ། དེ་གཞན་དམར་པོ་སྙིང་ཟན་རྒྱུད་དང་ནི། ། ཁ་ཐམ་དམར་ནག་རྒྱུད་རྣམས་འགྲེལ་བཅས་ཐོབ། ། འཇམ་དཔལ་ཁ་ཐུན་ནག་པོའི་དབང་ཀ་དང༌། ། གདམས་སྐོར་རྣམས་དང་འཁྲུལ་འཁོར་ལག་ལེན་བཅས། །
ཁ་ཐུན་སྔ་འགྱུར་ཕྱི་འགྱུར་རྣམས་ཀྱང་ཐོས། ། འབྲོ་ལོ་ནས་བརྒྱུད་རླུང་འཁོར་ནག་པོ་དང༌། ། དཀར་པོ་བྲམ་ཟེ་སྡོམ་བཟང་མ་ཡང་ཞུས། ། གཞན་ཡང་སློབ་དཔོན་གྱང་ཁང་ཤཱཀ་འབུམ་ལ། ། གེག་མོ་མེ་ཆེན་ཧཾ་དང་རླུང་འཁོར་ཞུས། ། འདི་རྣམས་རབ་ཏུ་མ་བྱུང་བར་དུ་ཡང༌། ། ཅུང་ཟད་ཐོས་བསམ་བྱས་པའི་རྣམ་ཐར་ཡིན།། དེ་རྗེས་ཉི་ཤུ་རྩ་བརྒྱད་ལོ་ལ་ནི། ། བསྙེན་པར་རྫོགས་ནས་ལས་ཀྱི་སློབ་དཔོན་ལ། ། སྤྱོད་འཇུག་དང་ནི་སྡོམ་ཚིག་རྒྱས་པར་ཐོས། །
མཁན་ཆེན་པ་ལས་འདུལ་ཚད་མངོན་གསུམ་ཐོས། ། གསང་སྡེའི་སློབ་དཔོན་བཀྲ་ཤིས་དཔལ་ལ་ཡང༌། ། སྨན་ལྷའི་མདོ་ཆོག་སྒྲོལ་མའི་གསོལ་འདེབས་དང༌། ། འཇམ་པའི་དབྱངས་ཀྱི་སྒྲུབ་ཐབས་རྣམས་ཀྱང་ཞུས།། ཕྱི་དུས་ལས་ཀྱི་སློབ་དཔོན་བསོད་ནམས་གྲགས། ། མཁན་པོའི་གདན་སར་ཚོགས་པ་སྐྱོང་དུས་སུ། ། དབུ་མ་ལུགས་ཀྱི་སེམས་བསྐྱེད་ཆོ་ག་དང༌། ། དབུ་མ་ཆེན་པོའི་ཁྲིད་ཀྱི་ལུང་རྣམས་ཞུས། ། གཙུག་ཏོར་རྣམ་རྒྱལ་དང་ནི་རྣམ་སྲས་ཀྱི། ། རྗེས་གནང་དང་ནི་དོན་ཡོད་ཞགས་པ་ཡི། །
གཟུངས་ཀྱི་སྒྲུབ་པའི་ཆོས་སྐོར་རྣམས་དང་བཅས། ། གཞན་ཡང་ཡུམ་སྒྲུབ་ལ་སོགས་གདམས་ཕྲན་འགའ། ། བློ་སྦྱོང་དང་ནི་སྐྱེས་བུ་གསུམ་གྱི་ཁྲིད། ། ཞུས་ཤིང་ཚོགས་པའི་སློབ་དཔོན་བསོད་བཟང་ལ། ། ཇོ་མོ་ནང་པ་ནས་བརྒྱུད་རྒྱུད་སྙིང་གི། ། འགྲེལ་བཅས་གོང་མའི་དབང་གི་ཆོ་ག་དང༌། ། སྦྱོར་དྲུག་ཁྲིད་ཡིག་གསལ་སྒྲོན་རྣམས་དང་ནི། ། ཡེ་ཤེས་སྤྱན་སྒྲུབ་ཉི་ཟླ་སྒྲུབ་ལ་སོགས། ། གདམས་སྐོར་རྣམས་ཀྱང་བདག་གིས་མ་ལུས་ཞུས། ། གཞན་ཡང་ཐུགས་རྗེ་ཆེན་པོའི་དམར་ཁྲིད་དང༌། །
སྐྱེས་བུ་གསུམ་གྱི་ཁྲིད་ལུང་རྣམས་ཀྱང་ཞུས།། ཀླུ་གུ་རི་པ་བསོད་ནམས་རྒྱལ་མཚན་ལས། ། དོ་ཧ་སྐོར་གསུམ་བདུད་རྩི་འབྱུང་རྒྱུད་ དང༌། ། ཅོང་ཞི་དང་ནི་རྩཱ་མཆོག་རྟག་ཏུ་ངུ༌། ། ནཱ་ག་གེ་སར་བཅུད་ལེན་རྣམས་ཀྱང་ཞུས། ། སློབ་དཔོན་སྟོན་པ་ཀུན་དགའ་རིན་ཆེན་ལ། ། གཡུལ་རྒྱལ་ཞེས་གྲགས་དབྱངས་འཆར་རྒྱུད་ཀྱི་སྐོར། ། རྩིས་ཕྲན་རྣམས་དང་བཅས་པ་མཁས་པར་བསླབ། ། བསམ་སྡིངས་བླ་མ་མཁས་གྲུབ་ཆོས་རྗེ་ཡི། ། ཞབས་ལ་གཏུགས་ནས་དབང་དང་གདམས་ངག་ནི། །
ཅུང་ཟད་ཞུས་པའི་དཀར་ཆག་འདི་ལྟར་ཡིན། ། རྒྱུད་སྡེ་ལྔ་ཡི་བྱིན་རླབས་བཀའ་དང་ནི། ། ཕྱག་རྒྱ་ཆེན་པོ་གའུ་མ་ཡི་ཁྲིད། ། བདེ་མཆོག་ལྷ་ལྔའི་བཀའ་དང་དེ་ལས་གཞན། ། ལམ་འབྲས་རྒྱས་པའི་བྱིན་རླབས་བཀའ་རྣམས་དང༌། ། ཁྲིད་བཀའ་གདམས་སྐོར་བླ་མ་དམར་གྱི་ལུགས། ། ལམ་སྐོར་བརྒྱད་དང་བཅས་པ་ཐམས་ཅད་ཞུས། ། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི། ། ཁྲིད་དང་གཞན་ཡང་བདེ་མཆོག་ལྷན་སྐྱེས་ཀྱི། ། དབང་བཀའ་གདམས་པར་བཅས་པ་རྣམས་ཀྱང་ཐོབ། །
གཞན་ཡང་འཕྲལ་གྱི་ཆོས་སྤྱོད་བྱ་རྒྱུ་ལ། ། གཏོར་འབུམ་དང་ནི་བརྒྱ་རྩ་སུ་རཱུ་པ། ། ཀླུ་གཏོར་བ་སུ་ཀི་ལ་སོགས་པ་ཐོབ། ། གཞན་ཡང་ཨ་མ་ལབ་སྒྲོན་གཅོད་ཀྱི་སྐོར། ། བཀའ་བརྒྱུད་ཉམས་བརྒྱུད་སྒང་སྒྲིལ་གསུམ་ཀ་ཡི། ། ནམ་མཁའ་སྒོ་འབྱེད་ངོ་སྤྲོད་གདམས་སྐོར་སོགས། ཐམས་ཅད་ལག་ལེན་བཅས་པ་མཐོང་ཞིང་ཐོས། ། གཞན་ཡང་མཁའ་འགྲོ་ནང་རིག་འཁྲུལ་གཅོད་དང༌། ། མལ་གཅོད་གདན་ཐོག་གཅིག་མ་རྣམས་ཀྱང་ཐོབ། ། མཁས་གྲུབ་ཆོས་རྗེ་ཉིད་ཀྱིས་མཛད་པ་ཡི། །
སྡོམ་གསུམ་ཉི་མའི་སྙིང་པོ་རྩ་འགྲེལ་སོགས། ། གཞན་ཡང་ཞལ་གྱི་གདམས་པ་ཅི་རིགས་ཐོས།། གདན་ས་ཞང་སྟོན་ཐུགས་ཀྱི་སྲས་མཆོག་ལ། ། གེགས་སེལ་གཟེར་ལྔ་བྱིན་རླབས་གདམས་སྐོར་དང༌། ། གནད་ལྔར་བཅས་པ་ཐམས་ཅད་བདག་གིས་ཐོས། ། ཕྱག་དྲུག་མགོན་པོའི་རྗེས་གནང་ཆོས་སྐོར་གྱི། ། ཤ་བ་རི་པས་མཛད་པ་ལ་སོགས་དང༌། ། བྱིན་རླབས་ཡིག་ཆུང་ཞལ་བཞེས་བཅས་པ་ཐོབ། ། གཞན་ཡང་རི་གོང་པ་ལས་བརྒྱུད་པ་ཡི། ། རྟ་མགྲིན་བྱིན་རླབས་ལས་ཚོགས་གདམ་སྐོར་བཅས། །
དེ་དག་རྣམས་ཀྱང་བདག་གིས་ཞུས་པ་ཡིན།། གཞན་ཡང་གྲུབ་ཐོབ་མགོན་པོ་ཡེ་ཤེས་ལ། ། རྡོ་རྗེ་རྦ་རླབས་དབང་གི་ངོ་སྤྲོད་ཞུས། ། དྲིན་ཅན་བླ་མ་དངུལ་སྟོན་གླང་ཁལ་བ། ། ཁོང་ལ་རྫོགས་ཆེན་ཡེ་ཤེས་གསང་རྫོགས་སྐོར། ། གཉན་སེ་གཉིས་ཀའི་གཏད་རྒྱ་ཡོངས་རྫོགས་ཞུས། ། དེ་ཡང་བདག་དོན་གཞན་དོན་གཉིས་ཀ་དང༌། བདག་གཞན་གཉིས་ཀའི་བར་ཆད་སྲུང་བྱེད་པ། ། བཀའ་སྲུང་བསྟན་སྲུང་ཆོས་སྲུང་ལུས་སྲུང་དང༌། ། ཡོངས་སུ་རྫོགས་པའི་གཏད་རྒྱ་རྣམ་པ་དྲུག །
དེ་གཞན་གང་ཟག་རེ་རེའི་གཏད་རྒྱ་དང༌། ། ཐུན་མོང་མ་ཡིན་པ་ཡི་གཏད་རྒྱ་རྣམས། ། མ་ལུས་རྫོགས་པར་བདག་གིས་ཐོབ་པ་ཡིན། ། དེ་ལས་གཞན་ཡང་མཉམ་གྲོལ་གདམས་པའི་སྐོར། ། གཞུང་དེམས་བརྒལ་ལེན་བརྡའ་དང་ཁ་འཐོར་སོགས། ། དེ་དག་རྣམས་ཀྱང་བདག་གིས་རྫོགས་པར་ཐོབ། ། འཇམ་དཔལ་མེ་རི་གསང་བའི་རྒྱུད་ལས་ནི། ། གསུངས་པ་འཇམ་དཔལ་ཐུགས་ཀྱི་སྒྲུབ་པ་ལ། ། ཕྱི་དང་ནང་དང་གསང་བ་དོན་གྱི་དབང༌། ། གདམས་པར་བཅས་པ་མ་ལུས་ཐོབ་པ་ཡིན། །
དེ་ལས་གཞན་ཡང་ཞི་བྱེད་སོ་ཡི་ལུགས། ། དོན་བརྒྱུད་རིག་པ་གཅེར་མཐོང་ཞེས་པ་དང༌། ། ཞི་བྱེད་ཀམ་ལུགས་གདན་བཞིའི་བྱིན་རླབས་ཀྱི། ། བཀའ་དང་ཆོས་སྐོར་རྣམས་ཀྱང་བདག་གིས་ཞུས།། གཞན་ཡང་ཁ་རག་སྒོམ་ཆུང་ཆོས་སྐོར་ལ། ། སྤུངས་པ་སེམས་བྱུང་ཁ་འཐོར་རྣམས་ལ་ ནི། ། ཁ་རག་སྐོར་གསུམ་ཞེས་བྱར་གྲགས་པའང་ཞུས། ། བདེ་མཆོག་གྲུབ་ཐོབ་པཎ་ཆེན་ངག་དབང་གིས། ། ལོ་ཙཱ་མར་པ་དོལ་པ་ལས་བརྒྱུད་པའི། ། དབང་བཞིའི་ཆུ་བོ་ཡོངས་སུ་རྫོགས་པ་དང༌། །
དེ་ཡི་བསྙེན་སྒྲུབ་རྣམས་དང་ཆོས་སྐོར་ལ། ། རྩ་རྒྱུད་ཀུན་སྤྱོད་ཨ་བི་དྷ་ན་དང༌། ། རྡོ་རྗེ་མཁའ་འགྲོ་དང་ནི་ཧེ་རུ་ཀ། ། མངོན་འབྱུང་དེ་བཞིན་ཕག་མོ་མངོན་འབྱུང་རྒྱུད། ། སྒྲུབ་ཐབས་ལོ་ཧི་པ་དང་དཀྱིལ་ཆོག་ནི། ། ལ་བ་པ་ཡི་དབང་བཞི་སྙན་བརྒྱུད་བཅས། ། གཞན་ཡང་ནག་པོ་པ་ཡི་ཆོས་དྲུག་དང༌། ། ར་ཏྲི་ར་ཡི་ཆོས་གསུམ་རྣམས་དང་ནི། ། སྒྲུབ་ཐབས་ཕྲན་བུ་བདུན་ཅུ་རྩ་གཉིས་ཐོས། ། རྡོ་རྗེ་མཁའ་འགྲོའི་རྒྱུད་ལས་གསུངས་པ་ཡི། །
ག་ཡ་དྷ་ར་ལས་བརྒྱུད་མ་རྒྱུད་ཀྱི། ། ཉམས་ལེན་མཐར་ཐུག་ཀ་ར་ན་ཞེས་པའི། ། བསྟན་བཅོས་རྩ་འགྲེལ་བཅས་པ་བདག་གིས་ཐོས། ། གསང་ཆེན་མཆོག་གི་ངེས་པའི་མན་ངག་དང༌། ། བདེ་བ་མཐར་ཕྱིན་བྱེད་པའི་མན་ངག་ཀྱང༌། ། ག་ཡ་དྷ་རའི་ཉམས་ལེན་མཐར་ཐུག་རྣམས། ། མ་ལུས་རྫོགས་པར་བདག་གིས་ཐོབ་པ་ཡིན།། གཞན་ཡང་སྒྲོལ་བའི་མཐར་ཐུག་གཤིན་རྗེ་གཤེད། ། ནག་པོ་སྤྱི་ཡི་དབང་དུ་གྲགས་པ་ཡི། ། ཡི་དྭགས་ཕལ་ཆེར་དཀྱིལ་འཁོར་ཆེན་པོ་རུ། །
ལུང་གི་ཊཱིཀའི་ཚུལ་དུ་དབང་བསྐུར་ དང༌། ། དེ་ཡི་ཆོས་སྐོར་རྩ་བ་འགྲེལ་པར་བཅས། ། ལག་ཏུ་བླང་རྒྱུ་ཕྱག་བཞེས་མདོ་བྱང་གི ། མཆན་བུ་དེ་ཡི་སྒོམ་འགྲེལ་ལ་སོགས་པ། ། ཊཱིཀ་བཞི་དང་བཅས་པ་བདག་གིས་ཐོབ། ། བླ་མ་རྡོ་རྗེ་གདན་པ་ཆེན་པོ་ཡིས། ། དབང་སྡུད་ལས་ཀྱི་འཁོར་ལོའི་རྒྱུད་ལ་ནི། ། བརྟེན་ནས་ཁྲོ་བོ་འདོད་པའི་རྒྱལ་པོ་ཡི། ། སྒྲུབ་ཐབས་གནས་ཡིག་སྤོག་ཆོག་ཞལ་གདམས་དང༌། ། ཕྲིན་ལས་བཞི་ཡི་རྗེས་གནང་བཅས་པ་ཐོབ། །
མི་བདག་འཁོར་ལོ་ལས་ཚོགས་དྲུག་ཅུ་བརྒྱད། ། ཞལ་གྱི་གདམས་པར་བཅས་པ་རྣམས་ཀྱང་ཞུས། ། མ་ཏིས་མཛད་པའི་འཇམ་དབྱངས་དཀར་པོ་ ཡི། ། རྗེས་གནང་སྒྲུབ་ཐབས་མི་གཡོ་པུས་བཙུགས་ཀྱི། ། སྒྲུབ་ཐབས་ལས་ཚོགས་བཅས་པ་བདག་གིས་ཞུས། ། བླ་མ་མཁན་ཆེན་ཤེས་རབ་རིན་ཆེན་ལ། ། སློབ་དཔོན་ཆེན་པོ་ཨ་བྷ་ཀ་རའི་ལུགས། ། ལོ་ཆེན་ཆོས་རྗེ་དཔལ་གྱི་འགྱུར་སྟེང་ནས། ། པཎ་ཆེན་ཤཱཀྱ་ཤྲཱི་ནས་བརྒྱུད་པ་ཡི། ། རྡོ་རྗེ་ཕྲེང་བའི་བཀའ་རྣམས་རྫོགས་པར་ཞུས། །
དེ་ཡི་ཆོས་སྐོར་ཕྲེང་བ་སྐོར་གསུམ་ དང༌། ། ཆོས་སྤྱོད་བྱང་ཆུབ་གཞུང་ལམ་རྣམས་ཀྱང་ཐོས། ། གཞན་ཡང་སྣང་སིང་ཞང་ལོ་ནས་བརྒྱུད་པའི། ། དབང་གི་ཆུ་བོ་ཡོངས་སུ་རྫོགས་པ་དང༌། ། སྙེ་མ་སྐོར་ལྔ་མ་ལུས་རྫོགས་པར་ཐོབ། ། སློབ་དཔོན་ཆེན་པོ་བྷི་མ་པ་ཡིས་ནི། ། བྲམ་ཟེ་ནག་པོ་པ་ལས་བརྒྱུད་པ་ཡི། ། འཆི་མེད་གྲུབ་པ་དབང་བཞིའི་ཁྲིད་ཀ་དང༌། ། གདམས་སྐོར་བཅས་པ་བདག་གིས་རྫོགས་པར་ཞུས། ། ཚེ་དཔག་མེད་པ་དཀར་པོའི་བྱིན་རླབས་ནི། །
སྒྲུབ་བཀའ་གདམས་སྐོར་བཅས་པ་བདག་གིས་ཐོབ། ། ཁྱད་པར་རྡོ་རྗེ་ཕྲེང་བའི་རྫོགས་རིམ་ནི། ། མན་ངག་སྙེ་ཆུང་ཞེས་བྱར་གྲགས་པ་ཡི། ། བཀླག་ལུང་ཞང་ང་ཀུན་རིན་དྲུང་དུ་ཞུས།། མངའ་རིས་ནས་བྱོན་སངས་རྒྱས་ཡེ་ཤེས་ཀྱི། ། དྲུང་དུ་དབང་དང་གདམས་ངག་ཞུས་པ་ལ། ། རྡོ་རྗེ་འཇིགས་བྱེད་ར་ལུགས་དབང་ཀ་དང༌། ། དེ་ཡི་ཆོས་སྐོར་རྟོག་པ་བདུན་པའི་རྒྱུད།། སྒྲུབ་ཐབས་ཡེ་ཤེས་སེང་གེས་མཛད་པ་དང༌། ། སློ་དཔོན་ཤྲཱི་བྷ་དྲས་མཛད་པ་ཡི། །
སྒྲུབ་ཐབས་མདོར་བསྡུས་པ་ནི་བདག་གིས་ཐོབ། ། ཙྪུན་ད་ར་ཡི་ཆོ་ག་ཞིབ་མོ་དང༌། ། དེ་ཡི་རྣམ་བཤད་རྡོ་རྗེ་གྲགས་ཀྱིས་མཛད། ། ཡེ་ཤེས་གྲགས་ཀྱིས་མཛད་པའི་དཀྱིལ་ཆོག་དང༌། ། དེ་བཞིན་རྡོ་རྗེ་གྲགས་ཀྱིས་མཛད་པ་ཡི། ། རྒྱུད་ཀྱི་ཏི་ཀ་ཞལ་ཤེས་བཅས་པ་དང༌། ། མན་ངག་གནས་བདུན་བླ་མ་མངའ་རིས་པ། ། ཉིད་ཀྱིས་མཛད་པའི་མངོན་རྟོགས་རྣམས་ཀྱང་ཐོབ། ། གཤེད་དམར་བཅུ་གསུམ་པ་ཡི་བདག་འཇུག་དང༌། ། གཏོར་ཆོག་མངོན་རྟོགས་བྲམ་ཟེ་དཔལ་འབུམ་གྱིས། །
མཛད་པ་ལྷ་ལྔའི་སྒྲུབ་ཐབས་སྦྱིན་སྲེག་གཉིས། ། ལྷ་ལྔའི་མངོན་རྟོགས་བསྡུས་པ་མཎྜལ་གྱི། ། ཆོ་ག་རྣམས་ཀྱང་བདག་གིས་ཐོབ་པ་ཡིན། ། ལྷ་ལྔ་ལྷན་སྐྱེས་ལྔའི་དཀྱིལ་འཁོར་གྱི། ། ཆོ་ག་སྨིན་བྱེད་དབང་གི་སྒྲོན་མ་དང༌། ། ཚོགས་འཁོར་ལྷ་ལྔའི་སྒྲུབ་ཐབས་འགྲོ་བའི་མགོན། ། འཕགས་པས་མཛད་པ་རྣམས་ཀྱང་ཐོས་པ་ཡིན། ། དེ་གཞན་བླ་མ་ལྔ་བཅུ་པ་ཡང་ཐོས།། ཆོས་རྗེ་རང་བྱུང་རྡོ་རྗེའི་ཞབས་པད་ལ། ། གཏུགས་ནས་བཀའ་ལུང་མན་ངག་ཞུས་པ་ ལ། །
ཆོས་རྗེ་ཉིད་ཀྱིས་མཛད་པའི་སངས་རྒྱས་ཀྱི། ། སྐྱེས་རབས་བསྡེབས་པ་ཐོག་མར་ཐོས་པ་ཡིན། ། དེ་རྗེས་རྫོགས་པ་ཆེན་པོ་སྙིང་ཐིག་གི། དབང་བཞི་ཁྲིད་བཀའ་ཟབ་པོད་བཞི་དང་ནི། ། སྙིང་ཐིག་བཀའ་མའི་སྐོར་ཡང་བདག་ལ་གནང༌། ། ཨ་པ་དྷཱུ་ཏི་པ་ལ་བསྐུར་ཚུལ་གྱི། ། དུས་ཀྱི་འཁོར་ལོའི་དབང་གིས་བདག་སྨིན་བྱས། ། སྒྲུབ་ཐབས་དཀྱིལ་ཆོག་གདམས་སྐོར་རྣམས་དང་ནི། ། ནང་དོན་རྩ་འགྲེལ་དམ་ཚིག་རྩ་འགྲེལ་དང༌། ། གཞན་ཡང་རྩིས་ཀྱི་བསྟན་བཅོས་ལ་སོགས་པ། །
དྲུང་གིས་བརྩམས་ཆོས་ཕྲན་ཚེགས་ཕལ་ཆེར་ཐོས། ། གེགས་སེལ་བཀའ་རྒྱ་མ་ལ་སོགས་པའོ། ། ཨུ་རྒྱན་པ་ཡི་རྡོ་རྗེའི་བསྙེན་སྒྲུབ་ཀྱང༌། ། ཕྱག་ལེན་ཞལ་གྱི་གདམས་པར་བཅས་པ་གནང༌། ། དུས་འཁོར་རྒྱུད་འགྲེལ་བཅས་པའི་བཤད་ཀ་དང༌། ། མཚན་བརྗོད་འགྲེལ་པ་པདྨ་དཀར་པོ་ཐོས། ། ཆོས་སྐྱོང་མགོན་པོ་བེར་ནག་ཅན་དང་ནི། ། ལྷ་མོར་བཅས་པའི་སྒྲུབ་ཐབས་བདག་ལ་གནང༌། ། ཆོས་རྗེ་ཉིད་ཀྱིས་མཛད་པའི་དགྱེས་རྡོར་ གྱི། ། ཏི་ཀའི་སྟེང་ནས་བཤད་པ་རྒྱས་པ་དང༌། །
སྒྲུབ་ཐབས་དཀྱིལ་ཆོག་གཏོར་ཆོག་བཅས་པ་ཐོབ།། གཞན་ཡང་བདེ་མཆོག་སྡོམ་པ་འབྱུང་བའི་རྒྱུད། ། དེའི་འགྲེལ་པ་པདྨ་ཅན་དང་ནི། ། སྒྲུབ་ཐབས་དཀྱིལ་ཆོག་ཕྲན་སྐོར་ལ་སོགས་དང༌། ། བཅས་པ་མ་ལུས་བདག་གིས་ཐོས་པ་ཡིན། ། བདེ་མཆོག་མཁའ་འགྲོ་རྒྱ་མཚོའི་རྒྱུད་དང་ནི། ། དེ་ཡི་འགྲེལ་པ་གྲུ་གཟིངས་སྒྲུབ་དཀྱིལ་སོགས། ། ཕྲན་སྐོར་རྣམས་དང་བཅས་པ་བདག་གིས་ཐོབ། ། གཞན་ཡང་གསང་བ་འདུས་པ་མར་ལུགས་རྒྱུད། ། དེའི་འགྲེལ་པ་མཐའ་དྲུག་ཆེན་མོ་དང༌། །
གཞན་ཡང་སྒྲུབ་དཀྱིལ་ལ་སོགས་ཕྲན་སྐོར་རྣམས། ། མ་ལུས་རྫོགས་པར་བདག་གིས་ཞུས་པ་ཡིན། དོ་ཧ་སྐོར་གསུམ་ཐུན་འཇོག་ཤམ་བུ་ཅན། ། མཐའ་བཞི་ཆོས་འཁོར་ཆོས་དྲུག་ཤམ་བུ་ཅན། ། ཕྱག་ན་རྡོ་རྗེ་ཁྱུང་གི་ཤམ་བུ་ཅན། ། རྒྱལ་བ་རྒྱ་མཚོ་རིག་འཛིན་ཤམ་བུ་ཅན། ། དེ་ལ་སོགས་པ་སྐུ་གསུམ་ངོ་སྤྲོད་ཁྲིད། ། དེ་དག་ཐམས་ཅད་བདག་ལ་གནང་བ་ཡིན།། གཞན་ཡང་ཀརྨ་པཀྴིས་མཛད་པ་ཡི། ། གདམས་ངག་རྒྱ་མཚོ་མཐའ་ཡས་དེ་བཞིན་དུ། །
ཟབ་རྒྱས་རྒྱ་མཚོ་མཐའ་ཡས་ཟབ་ཆོས་སྐོར། ། འཁོར་ལོ་ལྔ་མ་ལ་སོགས་ཀུན་ཀྱང་གནང༌། ། གཟེར་ལྔ་དང་ནི་གེགས་སེལ་བཀའ་རྒྱ་མ། ། དེ་ལས་གཞན་པ་རླུང་ལྔ་གེགས་སེལ་དང༌། ། རླུང་སེམས་གནད་ཀྱི་ལྡེ་མིག་རྣམས་ཀྱང་གནང༌། ། སྒྲོལ་མ་ཡིད་བཞིན་འཁོར་ལོའི་མངོན་རྟོགས་སོགས། ། ཆོས་སྐོར་རྣམས་ཀྱང་བདག་ལ་གནང་བ་ཡིན། ། གཞན་ཡང་དུས་གསུམ་མཁྱེན་པས་མཛད་པ་ཡི། ། རྨི་ལམ་འབྲེལ་པ་གསུམ་ལྡན་མ་ཡང་གནང༌། ། གཏུམ་མོ་ལ་བར་མ་དང་བླ་མ་ཡི། །
གཏུམ་མོ་དང་ནི་གཏུམ་མོ་འཇུག་ཐབས་གསུམ། ། གཏུམ་མོ་གངས་ཀྱི་སེང་ཆེན་མ་དང་ནི། ། མཆོག་གི་གཏུམ་མོ་རྣམས་ཀྱང་བདག་ལ་གནང༌། ། ནད་འདོན་གསུམ་པ་གེགས་སེལ་ཐོར་བུ་རྣམས། ། རྗེ་བཙུན་མ་ཡི་སྒྲུབ་ཐབས་བཅས་པ་གནང༌། ། ནཱ་རོ་ཆོས་དྲུག་རོ་སྙོམས་སྒང་དྲིལ་དང༌། ། ཤྲཱི་སིང་ཧའི་དམར་ཁྲིད་རྣམས་ཀྱང་ཐོབ། ། གྲུ་ཡི་ལུགས་ཀྱི་རྟག་པ་ཚན་འཛིན་བཅས། ། གཞན་ཡང་རིན་ཆེན་སྙིང་སྒྲོན་རྒྱུད་ཀྱི་སྐོར། ། དོན་སྐོར་ལྔ་པ་ཞེས་སུ་གྲགས་པ་ཡི། །
ཙི་ཙི་ཛྭ་ལའི་ནད་ལས་ཐར་བྱེད་པའི། ། གདམས་པ་ཁྱད་འཕགས་རྣམས་ཀྱང་བདག་ལ་གནང༌། ། གཞན་ཡང་འཆི་མེད་འབྲིང་པོར་གྲགས་པ་ཡི། ། ལ་སྟོད་མགོན་པོ་ལས་བརྒྱུད་འཁྲུལ་འཁོར་ནི། ། སུམ་ཅུ་སོ་གཉིས་པ་ཡང་བདག་གིས་ཐོབ། ། གཞན་ཡང་ཨ་མ་ལབ་ཀྱི་སྒྲོན་མ་ཡི། ། གཅོད་ཡུལ་བཀའ་བརྒྱུད་རིན་ཆེན་འཕྲེང་བའང་ཐོས།། དེ་གཞན་རྫོགས་ཆེན་ཡང་གསང་བླ་མེད་ཀྱི། ། གདམས་སྐོར་པད་མ་འབྱུང་གནས་ཡབ་ཡུམ་ལུགས། ། མཁའ་འགྲོ་སྙིང་ཐིག་ཞེས་སུ་གྲགས་པ་ཡི། །
དབང་དང་ངོ་སྤྲོད་གདམས་སྐོར་མ་ལུས་དང༌། ། འཇམ་དཔལ་གཤིན་རྗེ་གཤེད་པོ་ཁྲོ་འདུས་ཀྱི། ། རྒྱུད་དང་གདམས་པར་བཅས་པ་མ་ལུས་ཐོབ། ། མོན་མོ་ཙུག་རུམ་ནས་བྱུང་རྣམས་ཀྱང་ཐོས། ། དེ་རྣམས་ཀུན་གྱི་ཆོས་ཀྱི་རྣམ་གྲངས་ནི། ། རང་རང་སོ་སོའི་དཀར་ཆག་ནང་ན་གསལ། ། འཕགས་པ་དཀོན་མཆོག་བརྩེགས་པའི་མདོ་ལྔ་བཅུ། ། དྲུང་ནས་མཛད་པའི་བསྡུས་དོན་བཅས་པའང་ཐོབ། ། དེ་ཡི་མདོ་གྲངས་ལྔ་བཅུ་ཐམ་པ་ནི། ། དཀར་ཆག་ནང་ན་གསལ་བས་འདིར་མ་བྲིས། །
ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དང༌། ། སྦྱོར་བ་གསུམ་གྱི་སྙིང་པོའི་ཁྲིད་ཀྱང་ཐོབ། ། བཅུད་ལེན་གྱི་ནི་བེ་བུམ་ཆེན་མོ་དང༌། ། དྲུང་གིས་མཛད་པའི་གེགས་སེལ་བཀའ་རྒྱ་མ། ། ལ་སོགས་གདམས་ཕྲན་ཁྱད་འཕགས་དུ་མ་དང༌། ། གཞན་ཡང་བྱམས་པའི་ཆོས་ལྔ་རྣམས་ཀྱང་ཐོས། ། མཆེད་གྲོགས་གོང་མ་རྟོགས་ལྡན་ཡེ་རྒྱལ་ལ། ། རྫོགས་པ་ཆེན་པོ་ཡང་གསང་བླ་མེད་ཀྱི། ། བཅུ་བདུན་རྒྱུད་ཀྱི་བཀླག་ལུང་རྫོགས་པར་ཞུས།། དེ་གཞན་སློབ་དཔོན་འདན་མ་བློ་བཟང་ལས། །
སློབ་དཔོན་དཔའ་བོས་མཛད་པའི་སྐྱེས་རབས་དང༌། ། མཁའ་འགྲོ་རྒྱ་མཚོའི་རྒྱུད་ཀྱང་ཐོས་པ་ཡིན། ། གདམས་ངག་རྒྱ་མཚོ་ལ་སོགས་གདམས་ཕྲན་འགའ། ། ཐོས་ཤིང་གཞན་ཡང་ཧེ་རུ་ཀ་ལ་ཡང༌། ། ངོ་བོ་ཉིད་མེད་པས་མཛད་བསྟན་བཅོས་ནི། ། མདོ་སྡེ་རྒྱན་གྱི་འགྲེལ་པའང་ཐོས་པ་ཡིན།། གཞན་ཡང་བླ་མ་གཞོན་ནུ་རྒྱལ་པོ་ལས། ། རྫོགས་ཆེན་གསང་སྐོར་དབང་གི་ངོ་སྤྲོད་ དང༌། ། རྒྱ་མཚོ་ཨར་གཏད་བཅས་པ་བདག་གིས་ཐོབ། ། སངས་རྒྱས་རང་ཆས་བསྟན་པ་བུ་གཅིག་དང༌། །
སྙིང་གི་དགོངས་པ་ཐུགས་ཀྱི་མེ་ལོང་དང༌། ། བཤད་རྒྱུད་ཐིག་ལེ་ཀུན་གསལ་བཅས་པ་ཐོབ། ། བ་ལམ་བླ་མ་རིན་ཆེན་ཤེས་རབ་ལ། ། གྲུབ་ཐོབ་ཆེན་པོ་མི་ཏྲ་ཛོ་གི་ནས། ། བརྒྱུད་པའི་དབང་བཀའ་བརྒྱ་དང་རྩ་བརྒྱད་ཞུས། ། དེ་ཡི་ཆོས་སྐོར་ཕྲེང་བ་སྐོར་ལྔ་ནི། ། དཀྱིལ་ཆོག་ཆོ་ག་རྡོ་རྗེ་ཕྲེང་བ་དང༌། ། དེ་བཞིན་མངོན་རྟོགས་མུ་ཏིག་ཕྲེང་བ་དང༌། ། སྦྱིན་སྲེག་འོད་ཕྲེང་རྐང་གྲངས་རིན་ཆེན་ཕྲེང༌། ། དཔེ་བྲིས་དཀྱིལ་འཁོར་ཕྲེང་བ་རྣམས་དང་ནི། །
དེ་དག་རྫོགས་རིམ་སེམས་ཉིད་ངལ་གསོ་བའི། ། གདམས་པ་རྩ་བ་འགྲེལ་བ་བཅས་པ་ ཐོབ། ། བརྒྱ་རྩ་བརྒྱད་ཀྱི་ཆོ་གའི་རྣམ་གྲངས་ནི། ། རྐང་གྲངས་རིན་ཆེན་ཕྲེང་བའི་ནང་ན་གསལ།། བླ་མ་ཀུན་མཁྱེན་ཀུན་དགའ་དོན་གྲུབ་ཀྱི། ། དྲུང་དུ་བཀའ་ལུང་མན་ངག་ཞུས་པ་ ལ། ། དུས་ཀྱིས་འཁོར་ལོའི་དབང་བཀའ་འགྲེལ་པ་དང༌། ། རྗེས་སུ་མཐུན་པར་ཤིན་ཏུ་རྒྱས་པར་ཞུས། ། ཨུ་རྒྱན་པ་ཡི་ཞལ་གཟིགས་ཚོགས་བདག་གི ། རྗེས་གནང་ཡང་ནི་ཞོར་ལ་ཞུས་པ་ཡིན། །
རྒྱུད་ཀྱི་བཤད་པ་ཆོས་རྗེ་སྙེ་མདོ་བས། ། མཛད་པའི་ཏི་ཀའི་སྟེང་ན་ཐོབ་པ་ཡིན། ། འགྲེལ་པ་དྲི་མེད་འོད་ལ་བཀླག་ལུང་མཛད། ། སྦྱོར་དྲུག་ཁྲིད་ལུང་དང་ནི་རྩ་རྒྱུད་ལས། ། བཀོལ་པ་དུམ་བུའི་རྒྱུད་ནི་དབང་མདོར་བསྟན། ། དེ་གཞན་བླ་མའི་ཡོན་ཏན་ཡོངས་བཟུང་རྒྱུད། ། མཁའ་འགྲོ་གླུ་གར་ཚོགས་མཆོད་རོལ་པ་བཞི། ། དུམ་བུ་རྒྱུད་དུ་གྲགས་པ་བཞི་པོ་ དང༌། ། དུས་འཁོར་བསྟོད་པ་རྒྱུན་ཆགས་རྣམས་ཀྱང་ཐོས། ། གཞན་ཡང་ཤེའུ་ལོ་ཙཱས་བསྒྱུར་བ་ཡི། །
དུས་ཀྱི་འཁོར་ལོའི་དབང་བཞི་ཡོངས་རྫོགས་ཞུས། ། ཆོས་རྗེ་རང་བྱུང་རྡོ་རྗེ་ལས་བརྒྱུད་པའི། ། བདེ་མཆོག་མཁའ་འགྲོ་རྒྱ་མཚོའི་དབང་རྫོགས་ཞུས། ། གཞན་ཡང་གསང་བ་འདུས་པ་འཕགས་སྐོར་དབང༌། ། རིམ་ལྔའི་ཁྲིད་དང་བཅས་པ་བདག་གིས་ཞུས། ། འཇམ་དཔལ་གཤིན་རྗེ་དགྲ་ནག་གདོང་དྲུག་གི ། དབང་རྒྱུད་གདམས་སྐོར་ལ་སོགས་བཅས་པ་རྣམས། ། མ་ལུས་རྫོགས་པར་བདག་གིས་ཞུས་པ་ཡིན། ། དེ་བཞིན་གཤིན་རྗེ་གཤེད་དམར་རྒྱུད་དང་ནི། ། གཤེད་དམར་ལྷན་སྐྱེས་ཆོས་སྐོར་རྣམས་ཀྱང་ཞུས། །
བདེ་མཆོག་བཅུ་གསུམ་མ་ཡི་དབང་བཀའ་དང༌། ། གདམས་སྐོར་མ་ལུས་པ་ཡང་བདག་གིས་ཐོབ། ། གཤེད་དམར་བཅུ་གསུམ་མ་དང་ལྷ་ལྔ་ཡི། ། དབང་དང་གདམས་སྐོར་ཐམས་ཅད་རྫོགས་པར་ཞུས། ། གསང་འདུས་བཤད་རྒྱུད་གཉིས་མེད་རྣམ་རྒྱལ་གྱི། ། དབང་བཀའ་གསང་ཆེན་རིགས་བསྡུས་ཆེན་པོ་ནི། ། དཔལ་ལྡན་བླ་མ་དམ་པ་ཉིད་ལ་ཞུས། ། རྒྱུད་ཀྱི་ལུང་ནི་སློབ་དཔོན་མགོན་པོ་དཔལ། ། ལུང་མང་པོ་ཞེས་གྲགས་པ་དེ་ལ་ཞུས། ། ལོ་ཙཱ་གྲགས་པ་རྒྱལ་མཚན་ལས་བརྒྱུད་ པ། །
མི་གཡོ་བླ་མེད་དབང་བསྐུར་རྒྱུད་བཅས་ཐོབ།། གཞན་ཡང་ངན་སོང་སྦྱོང་རྒྱུད་བཤད་བཀའ་དང༌། ། འཇིག་རྟེན་འདས་པའི་དཀྱིལ་འཁོར་དྲུག་དང་ནི། ། དེ་བཞིན་འཇིག་རྟེན་པ་ཡི་དཀྱིལ་འཁོར་དྲུག ། དེ་ལྟར་དཀྱིལ་འཁོར་བཅུ་གཉིས་དབང་བཀའ་ཐོབ། ། དེ་གཞན་ཞི་བྱེད་བརྒྱུད་པ་ཕྱི་མ་ཡི། ། དབང་བཀའ་ལམ་ལྔ་ལམ་གསུམ་ཐུན་མོང་དང༌། ། བདེ་གཤེགས་བཅུ་གཉིས་བདུད་རྩི་བུམ་ཆུང་དང༌། ། རྟེན་འབྲེལ་ཁང་འཇུག་ཆོས་སྐྱོང་ཨ་གྷོ་ར། ། ཡོན་བདག་ཨ་རྩིའི་རྗེས་གནང་བཅས་པ་ཞུས། །
དེ་དག་ཆོས་སྐོར་མདོ་རྒྱུད་ལག་ལེན་བཅས། ། དེ་བཞིན་བཀའ་བབ་སྙན་བརྒྱུད་བཅས་པ་ དང༌། ། དྲི་མེད་ཕྲ་ཐིག་ཞིབ་མོ་དར་ཚག་བཅས། ། མ་ལུས་རྫོགས་པར་བདག་གིས་ཞུས་པ་ཡིན། ། དེ་ལས་གཞན་ཡང་ཆོས་རྗེ་རྒོད་ཚང་པའི། ། བླ་མ་མོས་གུས་རྒྱུ་འབྲས་རྟེན་འབྲེལ་ གྱི། ། བྱིན་རླབས་ཐུན་མོང་མ་ཡིན་པ་ཡང་ཞུས། ། མར་པ་ལོ་ཙཱའི་ཁྱད་ཆོས་ཤོག་དྲིལ་བཞི། ། ཕྱག་རྒྱ་ཆེན་པོ་བར་དོ་བློ་གཅོད་དང༌། ། རྩ་རླུང་དྲ་མིག་འཕོ་བ་སྤྱི་བརྡོལ་མ། །
དེ་དག་རྣམས་ཀྱང་ཕྱག་ལེན་བཅས་པ་ཞུས།། དེ་ལས་གཞན་ཡང་རྗེ་བཙུན་རས་ཆུང་ལུགས། ། སྙན་བརྒྱུད་ཡིད་བཞིན་ནོར་བུ་གསུམ་དུ་གྲགས། ། ཡབ་བཀའ་ཡུམ་བཀའ་མ་ལུས་རྫོགས་པར་ཞུས། ། གཞན་ཡང་རྡོ་རྗེ་ཕུར་པ་ལྷ་ནག་མའི། ། ཞལ་མཐོང་བརྒྱུད་པ་མ་ཆད་པ་ཡི་དབང༌། ། བཀའ་ལུང་གདམས་པར་བཅས་པ་བདག་གིས་ཐོབ། ། སོ་ནས་བརྒྱུད་པའི་ཡང་དག་མེ་གཅིག་མ། ། དབང་བཞིའི་ཆུ་བོ་མ་ཆད་པ་ཡི་བཀའ། ། ལག་ལེན་བཅས་པ་དང་ནི་ཚེ་སྒྲུབ་ཀྱི། །
སྒྲུབ་ཀ་རྣམས་ཀྱང་བདག་གིས་ཐོབ་པ་ཡིན། ། གཞན་ཡང་འདུས་པ་མདོ་ཡི་དབང་བཀའ་ལ། ། ཕྱི་དབང་རྒྱུད་ཀྱི་ཆུ་བོ་བཅུ་ལ་ནི། ། ནང་ཚེགས་ཕྱེ་ན་བརྒྱ་དང་རྩ་བརྒྱད་ཡོང༌། ། ནང་དབང་འདུས་པའི་ཆུ་བོ་བཅུ་གཅིག་ལ། ། ནང་ཚེགས་ཕྱེ་ན་དྲུག་བརྒྱ་དང་ཡང་དྲུག ། སྒྲུབ་དབང་གྲགས་པའི་ཆུ་བོ་བཅུ་བཞི་ལ། ། ནང་ཚེགས་ཕྱེ་ན་བརྒྱ་དང་བཅོ་ལྔ་ཡོད། ། གསང་དབང་རྫོགས་པའི་ཆུ་བོ་གཉིས་པོ་ལ། ། ནང་ཚེགས་མེད་ཕྱིར་དེ་ལྟར་ཀུན་དྲིལ་བས། །
འདུས་པ་ཆེན་པོ་མདོ་ཡི་དབང་ལ་ནི། ། དབང་གི་རྣམ་གྲངས་བརྒྱད་བརྒྱ་སོ་གཅིག་ཡོད། ། དེ་དག་མ་ལུས་བདག་གིས་རྫོགས་པར་ཞུས།། བླ་མ་རྟོགས་ལྡན་དོན་གྲུབ་ཡེ་ཤེས་ལ། ། བདེ་བ་ཤཱནྟི་པ་ཞེས་གྲགས་པ་ཡི། ། རོལ་པའི་ཁྲོ་བོ་སྙེམ་པའི་དབང་བཞི་ཞུས། ། དེ་ཡི་ཆོས་སྐོར་ཆོས་སྣ་བཅོ་བརྒྱད་ཡོད། ། གཞན་ཡང་བདེ་མཆོག་ལྷན་ཅིག་སྐྱེས་པ་ཡི། ། དབང་བཞི་ཡོངས་རྫོགས་དེ་ཡི་ཆོས་སྐོར་ནི། ། སེང་གདོང་མཁའ་འགྲོས་སིང་ཧ་ཀཱིརྟི་ལ། །
གསུངས་པའི་རྡོ་རྗེའི་ཚིག་རྐང་བཞི་དང་ནི། ། དེ་ཡི་གདམས་སྐོར་བཅས་པ་བདག་གིས་ཐོབ། ། གཞན་ཡང་འགྲོ་བའི་མགོན་པོ་གཡུ་བྲག་པ། ། སྐྱེ་མེད་ཞང་གི་རྣམ་ཐར་བཀའ་རྒྱ་མ། ། བཞི་ཡི་ནང་ནས་ལྷ་ས་མ་ཡི་དབང༌། ། རྣམ་ཐར་ཞལ་གདམས་ལ་སོགས་གདམས་སྐོར་བཅས། ། མ་མོ་ཆེན་མོའི་སྒོམ་གྱི་ཁྲིད་ལུང་དང༌། ། ཕྱག་ལེན་བཅས་པའང་བདག་གིས་ཐོབ་པ་ཡིན། ། གཞན་ཡང་གུ་རུ་ཆོས་དབང་ལས་བརྒྱུད་པའི། ། པདྨ་བཅུད་བསྡུས་དབང་གི་ཆུ་བོ་བཞི། །
ཡོངས་སུ་རྫོགས་པ་དེ་ཡི་གདམས་སྐོར་བཅས། ། དེ་དག་རྣམས་ཀྱང་བདག་གིས་རྫོགས་པར་ཐོབ།། པཎ་ཆེན་བུ་སྟོན་རིན་ཆེན་གྲུབ་ལ་ཡང༌། ། དུས་འཁོར་ཤོང་འགྱུར་སྟེང་ནས་མཁན་ཆེན་བའི། ། ཡིག་ཆ་བཏབ་པའི་སྟེང་ནས་ཚར་གཅིག་ཐོབ། ། སྒྲ་ཡི་བསྟན་བཅོས་མཚམས་སྦྱོར་ལྔ་པ་བསླབ། ། མཚན་བརྗོད་འགྲེལ་པ་ཉི་མ་དཔལ་ཡས་ཀྱིས། ། མཛད་པ་དེ་དང་འགྲེལ་ཆུང་པདྨ་ཅན། ། རྩ་རྒྱུད་དུམ་བུ་བཞི་ཡི་དང་པོ་ཐོས། ། སཱ་དྷུ་པུ་ཏྲའི་སྒྲུབ་ཐབས་ཆེན་མོ་དང༌། །
ཡན་ལག་བཞི་པ་ར་ལུགས་པ་ཡང་ཐོབ། ། མདོར་བསྡུས་དང་པོའི་འགྲེལ་པ་པཎྜི་ཏ། ། མི་གཡོ་སྙིང་པོས་མཛད་པ་དེ་ཡང་ཐོས། ། མན་ལུང་གུ་རུས་མཛད་པའི་སྦྱོར་དྲུག་དང༌། ། རིམ་ལྔའི་ཁྲིད་དང་སྒྲུབ་ཐབས་རྒྱ་མཚོ་ཐོས། ། བླ་མ་འབྲོམ་སྟོན་སེང་གེ་རྒྱལ་མཚན་ལ། ། གསང་བ་འདུས་པ་རྩ་རྒྱུད་ཕྱི་མར་བཅས། ། ཁྱད་པར་དེ་དག་རྣམས་ཀྱི་བཤད་པའི་རྒྱུད། ། རྡོ་རྗེ་ཕྲེང་བ་དགོངས་པ་ལུང་བསྟན་དང༌། ། ལྷ་མོ་བཞིས་ཞུས་ཡེ་ཤེས་ཀུན་ལས་བཏུས། །
རྩ་རྒྱུད་འགྲེལ་པ་སྒྲོན་གསལ་ཞེས་བྱ་བ། ། སློབ་དཔོན་ཟླ་བ་གྲགས་པས་མཛད་པའང་ཐོས། ། དེ་ལས་གཞན་ཡང་གསང་འདུས་ཕྲེང་སྐོར་ལ། ། ཀླུ་སྒྲུབ་སྙིང་པོས་མཛད་པའི་སྒྲུབ་ཐབས་ནི། ། མདོར་བྱས་མདོར་བསྲེས་དཀྱིལ་འཁོར་ཆོ་ག་དང༌། ། ཉི་ཤུ་པ་དང་ཚོགས་འཁོར་རིམ་པ་ དང༌། ། སེམས་འགྲེལ་ཆེ་ཆུང་བྱང་སེམས་རྣམ་བཤད་དང༌། ། སྒྲུབ་ཐབས་རྣམ་གཞག་རིམ་པ་རྫོགས་རིམ་ནི། ། རིམ་ལྔའི་ཁྲིད་ལུང་རྣམས་ཀྱང་བདག་གིས་ཐོབ། ། སློབ་དཔོན་ནག་པོ་སྤྱོད་པས་མཛད་པ་ཡི། །
རྡོ་རྗེ་སེམས་དཔའི་མཆོད་ཆོག་དེ་ལས་གཞན། ། ཨཱརྱ་དེ་བའི་སྤྱོད་བསྡུས་སྒྲོན་མ་དང༌། ། མངོན་རྟོགས་རྒྱན་དང་སེམས་ཀྱི་སྒྲིབ་སྦྱོང་དང༌། ། བདག་བྱིན་རླབས་དང་མངོན་པར་བྱང་ཆུབ་རིམ། ། འཇམ་དཔལ་གྲགས་པས་མཛད་པའི་སྙིང་པོ་རྒྱན། ། འཕགས་པས་མཛད་པའི་སྦྱིན་སྲེག་ཆོ་གར་བཅས། ། དེ་དག་མ་ལུས་བདག་གིས་ཐོས་པ་ཡིན།། གཞན་ཡང་གསང་འདུས་ལུས་དཀྱིལ་དབང་བཀའ་ཐོབ། ། གསང་འདུས་ཡེ་ཤེས་ཞབས་ལུགས་དབང་གི་བཀའ། ། གཙུག་ཏོར་འཁོར་ལོས་སྒྱུར་བའི་རིག་གཏད་བཅས། །
ཁྲོ་བོ་བཅུ་ཡི་བཟླས་ལུང་རྣམས་ཀྱང་ཐོབ། ། གསང་འདུས་ཡེ་ཤེས་ཞབས་ལུགས་སུ་གྲགས་པ། ། བཅུ་གསུམ་མ་ཡི་དབང་དང་སྒྲུབ་ཐབས་དང༌། ། གཏོར་མའི་ཆོ་གར་བཅས་པ་བདག་གིས་ཐོབ། ། གཞན་ཡང་གསང་འདུས་གཉོས་ལུགས་དབང་བཀའ་དང༌། ། འབྲི་མཚམས་ཞང་ལོ་ཤེས་རབ་བླ་མ་ལས། ། བརྒྱུད་པའི་དབང་བཀའ་ཕྱག་ལེན་བཅས་པ་ནི། ། གཅེན་ལུགས་གཅུང་ལུགས་གཉིས་ཀ་བདག་གིས་ཐོབ། ། གཞན་ཡང་དགྲ་ནག་ཞང་ལུགས་དབང་བཀའ་ནི། ། དྲག་པོའི་རྗེས་གནང་གདམས་སྐོར་བཅས་པ་ཐོབ། །
དེ་ཡི་ཆོས་སྐོར་རྩ་རྒྱུད་ལེའུ་ནི། ། བཅོ་བརྒྱད་པ་དང་འགྲེལ་པ་ཤཱནྟི་པས། ། མཛད་པ་རིན་ཆེན་སྒྲོན་མེ་ཡང་ནི་ཐོས། ། དཔལ་འཛིན་གྱིས་མཛད་འགྲེལ་པ་ལྷན་སྐྱེས་གྲུབ། ། ལ་ལི་ཏས་མཛད་དཀྱིལ་ཆོག་རིན་ཆེན་འབྱུང༌། ། དེ་ཡི་མཆོད་རྟེན་བཅའ་བའི་ཆོ་ག་དང༌། ། མར་མེ་མཛད་ཀྱིས་མཛད་པའི་སྒྲུབ་ཐབས་ནི། ། ཀུ་མུད་ཁ་ཕྱེ་སྲུང་འཁོར་ཆིག་ཆོད་ནི། ། ཉི་ཤུ་པ་དང་སྦས་གཅོད་རྣམ་པར་འཕེལ། ། སློབ་དཔོན་ཀླུ་ཡི་བྱང་ཆུབ་ཀྱིས་མཛད་པའི། །
གཙོ་བོ་རྐྱང་པའི་སྒྲུབ་ཐབས་སྙན་ཆུང་མ། ། ཡི་དྭགས་རྒྱལ་པོའི་ཆོ་ག་ཞིབ་མོ་དང༌། ། ཞང་ལོས་མཛད་པའི་རྫོགས་རིམ་རིམ་བཞི་ལ། ། རབ་གནས་ཞི་རྒྱས་དྲག་པོའི་སྦྱིན་སྲེག་གསུམ། ། རྡོ་རྗེ་རྩེ་མོ་ལྷ་རྗེ་དར་མ་ཡིས། ། མཛད་པའི་འཁྲུལ་འཁོར་ལག་ལེན་རྣམས་ཀྱང་ཤེས། ། སྒྲུབ་དཀྱིལ་ལ་སོགས་འཛིམས་པ་རིན་ཤེས་མཛད། ། དེ་དག་རྣམས་ཀྱང་བདག་གིས་མཐོང་ཞིང་ཐོས།། གཞན་ཡང་འཇིགས་བྱེད་སྐྱོ་སྟོན་ལོ་ཙཱའི་ལུགས། ། དབང་བཀའ་དྲག་པོའི་རྗེས་གནང་བཅས་པ་ཞུས། །
དེ་ཡི་ཆོས་སྐོར་སྐྱོ་ལོས་མཛད་པ་ཡི། ། དྲག་པོའི་ལས་བདུན་ཞི་བའི་ལས་བདུན་དང༌། ། འཛིམས་པ་རིན་ཤེས་བླ་མ་འཕགས་པ་ཡིས། ། མཛད་པའི་སྒྲུབ་དཀྱིལ་ལ་སོགས་རྣམས་ཀྱང་ཐོས། ། གཞན་ཡང་འཇིགས་བྱེད་བ་རི་ལུགས་ཀྱི་དབང༌། ། གདམས་སྐོར་བཅས་པ་རྣམས་ཀྱང་བདག་གིས་ཐོབ། ། འཇིགས་བྱེད་ར་ལུགས་ས་སྐྱ་པ་ལས་ནི། ། བརྒྱུད་པའི་དབང་ཡང་བདག་གིས་ཐོས་པ་ཡིན། ། འཇིགས་བྱེད་ར་ལུགས་ཕྱག་མཚན་སུམ་ཅུ་ བཞི། ། དེ་ཡི་ལས་ཚོགས་ཀྱང་ནི་སུམ་ཅུ་བཞི། །
དེ་དག་རྣམས་ཀྱི་སྔགས་ཀྱི་རྗེས་གནང་ ཐོབ། ། ཁྲོ་བོ་རེག་ཚིག་ལྷ་དགུའི་དབང་བཀའ་དང༌། ། ཡབ་ཡུམ་སྒྲུབ་ཐབས་དབང་ཆོག་གཏོར་ཆོག་དང༌། ། སྦྱིན་སྲེག་ལ་སོགས་ཆོས་སྐོར་མ་ལུས་ཐོབ། ། སངས་རྒྱས་ཐོད་པ་ཉི་ཤུ་རྩ་ལྔའི་དབང༌། ། རྒྱུད་ཀྱི་ལུང་དང་བཅས་པ་བདག་གིས་ཐོབ། ། གཞན་ཡང་དགྱེས་པ་རྡོ་རྗེ་ས་ལུགས་སྐོར། ། རྩ་རྒྱུད་བརྟག་གཉིས་ལེའུ་ཉི་ཤུ་གསུམ། ། བཤད་རྒྱུད་རྡོ་རྗེ་གུར་དང་སམྦུ་ ཊི། ། ཕྱི་མའི་རྒྱུད་དང་བཅས་པ་བདག་གིས་ཐོབ། །
དབང་བསྐུར་རྒྱས་པ་ཨཥྟའི་བཟླས་ལུང་སོགས། ། གདམས་སྐོར་བཅས་པ་བདག་གིས་ཐོབ་པ་ཡིན། ། སློབ་དཔོན་མཚོ་སྐྱེས་རྡོ་རྗེ་ལས་བརྒྱུད་པའི། ། དགེས་རྡོར་ནས་གླིང་མ་ཡི་དབང་ཡང་ཐོབ།། རྡོ་རྗེ་སྙིང་པོས་མཛད་པའི་བསྟོད་འགྲེལ་དང༌། ། ཤཱནྟི་པས་མཛད་འགྲེལ་པ་མུ་ཏིག་ ཕྲེང༌། ། ནཱ་རོ་པས་མཛད་ནཱ་རོ་འགྲེལ་ཆེན་དང༌། ། སྐབས་འགྲེལ་བརྒྱད་དང་གཞན་ཡང་ཀ་ཡས་ཏ། ། བགྲེས་པོས་མཛད་པའི་འགྲེལ་པའང་བདག་གིས་ཐོས། ། བྷ་བ་ལྷས་མཛད་རྣམ་པར་འགྲེལ་པ་དང༌། །
མི་ཐུབ་ཟླས་མཛད་ཀུ་མུ་ད་ཡང་ཐོས། ། དགེས་རྡོར་ལུས་ཀྱི་དཀྱིལ་འཁོར་དབང་བཀའ་དང༌། ། དེ་བཞིན་དགྱེས་རྡོར་ནག་པོ་པ་ཡི་ལུགས། ། མཁའ་འགྲོ་རྡོ་རྗེ་གུར་གྱི་རྒྱུད་ལས་ནི། ། གསུངས་པའི་དབང་བཀའ་ས་ལུགས་རྔོག་ལུགས་གཉིས། ། དེ་བཞིན་བདག་མེད་མ་ཡི་བྱིན་རླབས་ཀྱང༌། ། ས་རྔོག་གཉིས་ཀའི་ལུགས་ཀྱང་ཐོབ་པ་ཡིན། ། མཁའ་འགྲོ་ཀུན་ཏུ་སྤྱོད་པའི་རྒྱུད་ཀྱང་ཐོས། ། བདེ་མཆོག་ནག་པོ་པ་དང་ལོ་ཧི་པ། ། གཉིས་ཀའི་ལུགས་ཀྱི་དབང་ཡང་བདག་གིས་ཐོབ།།
ས་སྐྱ་ལུགས་ཀྱི་དྲིལ་བུ་པ་ཡི་དབང༌། ། རིམ་ལྔའི་བྱིན་རླབས་ཁྲིད་ལུང་དང་བཅས་ ཐོབ། ། དེ་བཞིན་ལྷ་ལྔ་དྲིལ་བུ་པ་ཡི་དབང༌། ། དྲིལ་བུ་པས་མཛད་སྒྲུབ་ཐབས་བཅས་པ་ ཐོབ། ། བདེ་མཆོག་བཤད་རྒྱུད་རྡོ་རྗེ་མཁའ་འགྲོ་ཡི། ། རྒྱུད་དང་དབང་བཀའ་བཅས་པ་བདག་གིས་ཐོབ། ། ཨ་བྷི་དྷ་ན་ཧེ་རུ་སྔོན་འབྱུང་དང༌། ། མཁའ་འགྲོ་ཀུན་སྤྱོད་དེ་ལས་གཞན་པ་ ཡི། ། རྣལ་འབྱོར་མ་བཞི་ཁ་སྦྱོར་རྒྱུད་ཀྱང་ཐོབ། ། ཕག་མོ་མངོན་འབྱུང་རྒྱུད་དང་དབང་བཀའ་ནི། །
སྒྲུབ་ཐབས་ལས་ཚོགས་བཅས་པ་རྣམས་ཀྱང་ཐོས། ། བདེ་མཆོག་ཇོ་བོ་ལུགས་སུ་གྲགས་པ་ཡི། ། བཅུ་གསུམ་མ་ཡི་དབང་བཀའ་སྒྲུབ་དཀྱིལ་བཅས། ། ལོ་ཧི་པ་ཡི་བདེ་མཆོག་བཅུ་གསུམ་མ། ། དེ་ཡི་དབང་བཀའ་ཡང་ནི་ཐོབ་པ་ཡིན། ། བདེ་མཆོག་ལྷན་སྐྱེས་དྲིལ་བུ་པ་ཡི་ལུགས། ། བྱིན་རླབས་བཀའ་དང་སྒྲུབ་ཐབས་བཅས་པ་ཐོབ། ། གཞན་ཡང་བདེ་མཆོག་རྡོ་རྗེ་དྲིལ་བུ་པ། ། ཁ་ཆེ་པཎ་ཆེན་ལུགས་ཀྱང་ཐོབ་པ་ཡིན། ། བདེ་མཆོག་སྡོམ་འབྱུང་གི་ནི་དབང་བཀའ་དང༌། །
རྒྱུད་འགྲེལ་མན་ངག་བཅས་པ་རྣམས་ཀྱང་ཐོབ།། རྡོ་རྗེ་ཨཱ་རལླི་དང་རི་གི་ཨཱ་ར་ལིས། ། རྙོག་མ་མེད་པའི་རྒྱུད་དང་ར་ལླི་ཉི་ཤུ་བཞི། ། དེ་ལྟར་བདེ་མཆོག་ར་ལིའི་རྒྱུད་སྡེ་ནི། ། ཉི་ཤུ་རྩ་བདུན་རྣམས་ཀྱང་བཀླགས་ལུང་ཐོབ། ། དེ་གཞན་ཕྱག་རྒྱ་ཆེན་པོ་ཐིག་ལེའི་རྒྱུད། ། ཡེ་ཤེས་སྙིང་པོའི་རྒྱུད་དང་དེ་བཞིན་དུ། ། ཡེ་ཤེས་ཐིག་ལེའི་རྒྱུད་དང་དེ་ཁོ་ན། ། ཉིད་དུ་ངེས་པ་སྒྲོན་མའི་རྒྱུད་དང་ནི ། གསང་བ་མཛོད་ཀྱི་རྒྱུད་ཀྱི་བཀླགས་ལུང་ཐོབ། །
ནཱ་རོ་མཁའ་སྤྱོད་མེ་ཏྲཱི་མཁའ་སྤྱོད་དང༌། ། གཉིས་ཀ་ལྷ་རེ་མ་ཡི་བྱིན་རླབས་ཐོབ། ། གཞན་ཡང་ཕག་མོ་གཞུང་དྲུག་བྱིན་རླབས་ཀྱི། ། བཀའ་དང་གདམས་སྐོར་རྣམས་ཀྱང་ཐོས་པ་ཡིན། ། མེ་ཏྲི་ལུགས་ཀྱི་གདམ་ཆོག་བཅུ་གསུམ་མའི། ། དབང་བཀའ་གཞན་ཡང་གྲུབ་རྙིང་ནས་བྱུང་བའི། ། བཅུ་གསུམ་མ་ཡི་དབང་ཡང་བདག་གིས་ཐོས། ། སངས་རྒྱས་མཉམ་སྦྱོར་རྒྱུད་ཀྱི་དབང་ཀ་ནི། ། ཞི་ཁྲོ་གཉིས་དང་དེ་ཡི་ཆོས་སྐོར་ལ། ། ཀུ་ཀུ་རཱ་ཙའི་གསང་དོན་བཀོད་པ་དྲུག །
བདེ་བ་སྤྱོད་པས་མཛད་པའི་སྒྲུབ་དཀྱིལ་བཅས། ། མ་ལུས་རྫོགས་པར་བདག་གིས་ཐོབ་པ་ཡིན། ། བརྟག་པ་བཅུ་པ་སངས་རྒྱས་མཉམ་སྦྱོར་རྒྱུད། ། དེ་ཡི་ཕྱི་མ་ཕྱི་མའི་ཕྱི་མ་དང༌། ། ཟླ་གསང་ཐིག་ལེ་རྡོ་རྗེ་བདུད་རྩིའི་རྒྱུད། ། རྡོ་རྗེ་ལུ་གུ་རྒྱུད་ཀྱི་རྒྱུད་ཀྱང་ཐོས།། མ་ཧཱ་མཱ་ཡཱའི་དབང་བཀའ་རྒྱུད་དང་ནི། ། ནག་པོ་པས་མཛད་འགྲེལ་པ་དྲན་པ་མ། ། ཤཱནྟི་པས་མཛད་འགྲེལ་པ་ཡོན་ཏན་ལྡན། ། ཀུ་ཀུ་རི་པའི་སྒྲུབ་ཐབས་ཆུང་བ་དང༌། །
རྡོ་རྗེ་སེམས་དཔའི་སྒྲུབ་ཐབས་ལ་སོགས་པ། ། གཞུང་ཆུང་དྲུག་དང་བློ་བཟང་སྙིང་པོ་ཡི། ། རྫོགས་རིམ་དེ་ཉིད་ངེས་པ་ལ་སོགས་པ། ། ཕྲན་བུར་བཅས་པ་རྣམས་ཀྱང་ཐོབ་པ་ཡིན། ། ཕག་མོ་ཤེས་རབ་སྣང་བའི་བྱིན་རླབས་བཀའ། ། ཀངྐཱ་སྦྱིན་གྱིས་མཛད་པའི་སྒྲུབ་ཐབས་དང༌། ། བསྟོད་པར་བཅས་པའང་བདག་གིས་ཐོབ་ཅིང་ཐོས།། རྡོ་རྗེ་གདན་བཞིའི་རྩ་རྒྱུད་ཆེན་པོ་ནི། ། རབ་བྱེད་བཅུ་དྲུག་པ་དང་བཤད་པའི་རྒྱུད། ། མནྟྲ་ཨཾ་ཤ་ཡང་དག་བསྡུས་སྦྱོར་དང༌། །
སྙིང་པོ་མདོར་བསྡུས་ལ་སོགས་ཆོས་སྐོར་རྣམས། ། དབང་དང་གདམས་པར་བཅས་པ་བདག་གིས་ཐོབ། ། རྣལ་འབྱོར་དབང་བསྐུར་བ་ཡང་བདག་གིས་ཐོབ། ། སྒྲོལ་མ་མངོན་འབྱུང་རྒྱུད་ནས་གསུངས་པ་ཡི། ། ལྷ་ཚོགས་བཅུ་བདུན་དབང་དང་གདམས་སྐོར་བཅས། ། གཞན་ཡང་སྒྲོལ་མ་ལུས་དཀྱིལ་དབང་ཡང་ཐོབ། ། རྡོ་རྗེ་གུར་གྱི་རྗེས་སུ་འབྲངས་པ་ཡི། ། སྒྲོལ་མ་བཅུ་གཅིག་མ་ཡི་དབང་དང་ནི། ། ཨཽ་ཌཱི་ཡ་ན་ཉེར་ལྔ་མ་ཡི་དབང༌། ། པ་ར་ཧི་ཏའི་ལམ་སྐོར་རྣམས་དང་བཅས། །
དེ་དག་རྣམས་ཀྱང་བདག་གིས་ཐོབ་པ་ཡིན། ། མཆོག་གི་སྒྲོལ་མ་རལ་གཅིག་མ་ཡི་དབང༌། ། ཡུམ་རྐྱང་གི་ནི་བྱིན་རླབས་བཅས་པ་ཐོབ།། གཞན་ཡང་སྤྱོད་པའི་རྒྱུད་ལ་གཏོགས་པ་ཡི། ། ལས་ཀྱི་ཁ་ཚར་སྣ་ཚོགས་འབྱུང་བའི་དབང༌། གདམས་སྐོར་བཅས་པ་རྣམས་ཀྱང་བདག་གིས་ཐོབ། ། མི་གཡོ་བླ་མེད་ཞལ་གཅིག་ཕྱག་གཉིས་པ། ། ལྷ་དགུའི་དབང་དང་རིག་བྱེད་ཉི་ཤུ་ལྔ། ། བློ་ཆེན་གྱིས་མཛད་སྒྲུབ་དཀྱིལ་སྟེང་ནས་ཐོབ། ། བདེ་ཆེན་རལ་གཅིག་རྒྱུད་དང་དབང་བཀའ་བཅས། །
གཞན་ཡང་རྟ་མགྲིན་ནག་པོའི་བྱིན་རླབས་བཀའ། ། སྒྲུབ་ཐབས་ལས་ཚོགས་བཅས་པའང་ཐོབ་པ་ཡིན། ། ཚེ་དཔག་མེད་པ་རྣལ་འབྱོར་བླ་མེད་ལུགས། ། མ་གཅིག་གྲུབ་པའི་རྒྱལ་མོའི་སྒྲུབ་དཀྱིལ་སོགས། ། དབང་དང་གདམས་སྐོར་བཅས་པ་བདག་གིས་ཐོབ། ། ཚེ་དཔག་མེད་པའི་མདོ་དང་གཞན་ཡང་ནི། ། འཆི་མེད་རྔ་སྒྲའི་གཟུངས་དང་ཛེ་ཏཱ་རིས། ། མཛད་པའི་སྒྲུབ་ཐབས་དཀྱིལ་ཆོག་བསྟོད་པ་དང༌། ། འཆི་བསླུར་བཅས་པ་ལྷ་དགུའི་དབང་བཀའ་ཐོབ།། ཕྱག་ན་རྡོ་རྗེ་འགྲོ་བཟང་མར་གྲགས་པ། །
རྡོ་རྗེ་ས་འོག་ལེའུ་བཅུ་གསུམ་མ། ། རྒྱུད་དང་དབང་བཀར་བཅས་པའང་བདག་གིས་ཐོབ། ། ཕྱག་ན་རྡོ་རྗེ་གཏུམ་པོ་ཕྱག་དྲུག་པ། ། གསང་བ་བསྟན་པ་ལེའུ་བཅུ་གསུམ་དང༌། ། བཅུ་བདུན་མ་གཉིས་དབང་དང་གདམས་སྐོར་ནི། ། སློབ་དཔོན་ཞིང་གི་རྡོ་རྗེས་མཛད་པ་ཡི། ། སྒྲུབ་ཐབས་ལ་སོགས་མ་ལུས་བདག་གིས་ཐོས། ། ཕྱག་ན་རྡོ་རྗེ་བ་རི་ལུགས་གྲགས་པ། ། སློབ་དཔོན་སྟོང་ཉིད་ཏིང་འཛིན་གྱིས་མཛད་ པའི། ། སྒྲུབ་ཐབས་ལྷ་དགུ་ཞལ་གཅིག་ཕྱག་གཉིས་པ། །
དཀྱིལ་ཆོག་དབང་བཀར་བཅས་པ་བདག་གིས་ཐོབ། ། ཕྱག་ན་རྡོ་རྗེ་བྷ་བ་མར་གྲགས་པ། ། བྷ་བ་ལྷས་མཛད་སྒྲུབ་དཀྱིལ་སྟེང་ནས་ཐོབ། །

གནུབ་ཆེན་སངས་རྒྱས་ཡེ་ཤེས་ལས་བརྒྱུད་པ། ། ཕྱག་ན་རྡོ་རྗེ་གཏུམ་པོ་རྙིང་འགྱུར་གྱི། ། དབང་དང་གདམས་སྐོར་རྣམས་ཀྱང་ཐོབ་པ་ཡིན།། གཞན་ཡང་སྙན་ཆུང་ལོ་ཙཱ་ལས་བརྒྱུད་པའི། ། ཚེ་བདག་གསར་མའི་དབང་ཡང་བདག་གིས་ཐོབ། ། རིགས་ཀྱི་འཇིག་རྟེན་དབང་ཕྱུག་རྟོགས་པ་དང༌། ། དེ་ཡི་སྒྲུབ་ཐབས་རྗེས་གནང་བཅས་པའང་ཐོབ། ། སྒྲུབ་ཐབས་རྒྱ་མཚོའི་རྗེས་གནང་བཟླས་ལུང་བཅས། ། སྒྲུབ་ཐབས་གཉིས་བརྒྱ་བཞི་བཅུ་ཞེ་གཉིས་པོ། ། ཐམས་ཅད་བདག་གིས་ཐོབ་པའི་རྣམ་གྲངས་ནི། ། དཀར་ཆག་ནང་ན་གསལ་བས་འདིར་མ་བཀོད།།
གཞན་ཡང་གསང་སྔགས་ཕྱི་ལུགས་རྣལ་འབྱོར་གྱི། ། རྩ་རྒྱུད་དེ་ཉིད་འདུས་པ་དུམ་བུ་བཞི། ། ཕྱི་མའི་རྒྱུད་བཅས་སློབ་དཔོན་ཀུན་སྙིང་གིས། ། མཛད་པའི་འགྲེལ་པ་དེ་ཉིད་སྣང་བའང་ཐོབ། ། དུམ་བུ་དང་པོ་རྡོ་རྗེ་དབྱིངས་དང་ནི། ། དུམ་བུ་གཉིས་པ་ཁམས་གསུམ་རྣམ་རྒྱལ་གྱི། ། དབང་བསྐུར་ཐོབ་ཅིང་གཞན་ལའང་འགྲེལ་པ་ཡི། ། རྗེས་འབྲང་རིགས་ཀྱི་འཁོར་ལོས་སྒྱུར་བ་བཞིའི། ། དབང་བསྐུར་ཡང་ནི་བདག་གིས་ཐོབ་པ་ཡིན། ། སྒྲུབ་ཐབས་སེམས་དང་འབྱུང་ཆུང་ཡང་ནི་ཐོས། །
བཤད་རྒྱུད་རྡོ་རྗེ་རྩེ་མོ་རིགས་བསྡུས་ཀྱི། ། དབང་བསྐུར་ཐོབ་ཅིང་རྒྱུད་ཀྱང་ཐོབ་པ་ཡིན། ། ཆ་མཐུན་དཔལ་མཆོག་རྒྱུད་ཀྱི་དུམ་བུ་བཞི། ། དུམ་བུ་དང་པོ་དཔལ་མཆོག་ཤེར་དུམ་དང༌། ། དཔལ་མཆོག་རྡོ་རྗེ་སེམས་དཔའི་དབང་དང་ནི། ། རིགས་བསྡུས་ཆེན་པོའི་དབང་ཡང་བདག་གིས་ཐོབ། ། རྒྱུད་དང་འགྲེལ་པ་བཅས་པ་བདག་གིས་ཐོབ།། འཇམ་དཔལ་གསང་ལྡན་དབང་དང་གདམས་པའི་སྐོར། ། སྒྲུབ་ཐབས་གསང་ལྡན་ལ་སོགས་ཕྲན་སྐོར་དྲུག ། སློབ་དཔོན་སྒེག་པ་རྡོ་རྗེས་མཛད་པ་ཡི།
གསང་འདུས་འགྲེལ་པ་སྔགས་དོན་རྣམ་གཟིགས་སོགས། ། དེ་དག་རྣམས་ཀྱང་བདག་གིས་ཐོས་པ་ཡིན། ། སློབ་དཔོན་འཇམ་དཔལ་གྲགས་པས་མཛད་པ་ཡི། ། འགྲེལ་ཆེན་རྗེས་སུ་འབྲངས་པའི་དཀྱིལ་ཆོག་དང༌། ། ནམ་མཁའ་དྲི་མེད་ཆེན་པོའི་དབང་ཡང་ཐོབ། ། ནམ་མཁའ་དྲི་མེད་ཆུང་བར་གྲགས་པའི་དབང༌། ། སྒྲུབ་ཐབས་ལ་སོགས་རྒྱ་གཞུང་བཅུ་བདུན་དང༌། ། དབང་དང་གདམས་པར་བཅས་པ་མ་ལུས་ཐོས། ། གཞན་ཡང་མཚན་བརྗོད་སྤྱོད་རྒྱུད་དུ་བཀྲལ་བ། ། ཨ་ར་པ་ཙ་ན་ཡི་དབང་བསྐུར་དང༌། །
རིགས་གསུམ་སྤྱི་ཡི་རིག་གཏད་ཆོ་ག་དང༌། ། རྣམ་པར་སྣང་མཛད་མངོན་པར་བྱང་ཆུབ་རྒྱུད། ། ཕྱི་མའི་རྒྱུད་བཅས་དབང་བཀར་བཅས་པའང་ཐོབ། ། ཀྲི་ཡ་དཔུང་པ་བཟང་པོའི་རྒྱུད་དང་ནི། ། ཕྱག་ན་རྡོ་རྗེ་དབང་བསྐུར་བ་ཡི་རྒྱུད། ། མི་གཡོ་པ་ཡི་གསང་རྒྱུད་ཆེན་པོ་དང༌། ། འཇམ་དཔལ་རྩ་བའི་རྒྱུད་ཀྱང་བདག་གིས་ཐོབ། ། འཇམ་དཔལ་དཔའ་བོ་གཅིག་གྲུབ་རྗེས་གནང་ཐོབ། ། ཡོ་ག་སྤྱི་རྒྱུད་ཐམས་ཅད་གསང་བ་དང༌། ། ཡོ་ག་རབ་གནས་རྒྱུད་ཀྱང་བདག་གིས་ཐོབ། །
དམ་ཚིག་གསུམ་བཀོད་རྒྱུད་ཀྱི་དུམ་བུ་གསུམ། ། རྣམ་པར་སྣང་མཛད་སྒྱུ་འཕྲུལ་དྲ་བའི་རྒྱུད། ། འཇིག་རྟེན་གསུམ་ལས་རྣམ་པར་རྒྱལ་བ་ཡི། ། རྟོགས་པ་དང་ནི་གཞན་ཡང་བྱ་བའི་རྒྱུད། ། རིག་པ་མཆོག་དང་ལེགས་པར་གྲུབ་པ་དང༌། ། གསང་བ་སྤྱི་རྒྱུད་རྣམས་ཀྱང་བདག་གིས་ཐོབ།། བསམ་གཏན་རིམ་པར་ཕྱེ་བ་ཕྱི་མའི་རྒྱུད། ། གཞན་ཡང་རྣམ་སྣང་མངོན་པར་བྱང་ཆུབ་རྒྱུད། ། གསང་བ་བསྟན་ཆུང་རྡོ་རྗེ་ས་འོག་རྒྱུད། ། ཀུ་རུ་ཀུལླེ་རྟོགས་པ་ལྔ་པའི་རྒྱུད། །
མགོན་པོ་མངོན་འབྱུང་རྒྱུད་དང་དེ་ལས་གཞན། ། ཕུར་པ་རྩ་དུམ་རྣམས་ཀྱང་བདག་གིས་ཐོབ། ། རྡོ་རྗེ་རྣམ་འཇོམས་སྣུར་ལུགས་དབང་བཀའ་དང༌། ། གཟུངས་དང་སངས་རྒྱས་གསང་བས་མཛད་པ་ཡི། ། སྒྲུབ་དཀྱིལ་བྱ་བསྲུང་ཆོ་ག་རྣམས་ཀྱང་ཐོབ། ། གཙུག་ཏོར་དྲི་མེད་དང་ནི་རྣམ་རྒྱལ་གྱི། ། རྗེས་གནང་རྣམས་ཀྱང་བདག་གིས་ཐོབ་པ་ཡིན། ། གདུགས་དཀར་བཅུ་བདུན་མ་དང་མི་འཁྲུགས་པ། ། རྔ་ལུགས་དང་ནི་ཇོ་བོ་ལུགས་གཉིས་ཀྱི། ། དབང་དང་སྒྲུབ་དཀྱིལ་ཁྲུས་ཆོག་བདུན་ཚིགས་སོགས། །
ཆོས་སྐོར་རྣམས་ཀྱང་བདག་གིས་རྫོགས་པར་ཞུས།། ཁ་ཆེ་ཡེ་ཤེས་རྡོ་རྗེ་ལས་བརྒྱུད་པའི། ། ས་ལུགས་སུ་གྲགས་མི་འཁྲུགས་པ་ཡི་དབང༌། ། བཀྲས་ལུང་ནམ་བསོད་ཀྱིས་མཛད་དཀྱིལ་མཆོག་གི ། སྟེང་ནས་བདག་གིས་རྫོགས་པར་ཞུས་པ་ཡིན། ། འཇམ་དཔལ་དཀར་པོ་དང་ནི་རྣོན་པོ་ཡི། ། རྗེས་གནང་གཉིས་དང་དབྱངས་ཅན་དཀར་མོ་ཡི། ། རྗེས་གནང་རྣམས་ཀྱང་བདག་གིས་ཐོབ་པ་ཡིན། ། གུར་མགོན་ལྷ་ལྔའི་དབང་དང་རྗེས་གནང་དང༌། ། ཆོས་སྐྱོང་མགོན་པོ་གདོང་བཞི་ཕྱག་བཞི་པའི། །
རྗེས་གནང་གཏོར་ལུང་བཅས་པ་བདག་གིས་ཐོབ། ། གཞན་ཡང་ཆོས་སྐྱོང་གདོང་བཞི་ཕྱག་དྲུག་པའི། ། རྗེས་གནང་སྒྲུབ་ཐབས་བཅས་པ་བདག་གིས་ཐོབ། ། དུར་ཁྲོད་བདག་པོའི་རྒྱུད་ལས་གསུངས་པ་ཡི། ། མགོན་པོ་གྲི་གུག་མ་ཡང་བདག་གིས་ཐོབ། ། ར་མ་ཊིའི་སྒྲུབ་ཐབས་དམགས་ཟོར་ ནི། ། བསྟོད་པ་རྒྱལ་པོའི་རྒྱུད་དང་བཅས་པ་དང༌། ། རེ་ཊི་སྲོག་ཏིག་རྣམས་ཀྱང་བདག་གིས་ཐོབ། ། རྣམ་སྲས་རྗེས་གནང་གདམས་སྐོར་བཅས་པ་དང༌། ། གཞན་ཡང་རིན་ཆེན་གཏེར་གྱི་རྒྱུད་དང་ནི། །
གནོད་སྦྱིན་གར་མཁན་མཆོག་གི་རྟོགས་པ་དང༌། ། ཡོན་ཏན་རིན་ཆེན་འབྱུང་བའི་རྒྱུད་ཀྱང་ཐོས།། གཞན་ཡང་སློབ་དཔོན་དངོས་གྲུབ་རྡོ་རྗེ་ལ། ། འདུལ་བ་ལུང་གི་བཀླག་ལུང་རྫོགས་པར་ཞུས། ། དེ་ལས་གཞི་དང་རྣམ་འབྱེད་ཕྲན་ཚེགས་དང༌། ། གཞུང་དང་བཞི་ལས་གཞི་ལ་བམ་པོ་ནི། ། བརྒྱ་དང་དགུ་སྟེ་རྣམ་འབྱེད་གཉིས་ལའང༌། ། བརྒྱ་དང་བཅུ་གཅིག་ཕྲན་ཚེགས་དྲུག་ཅུ་དང༌། ། གཞུང་ལ་དྲུག་ཅུ་རེ་བཞི་ཀུན་དྲིལ་བས། ། བམ་པོ་སུམ་བརྒྱ་བཞི་བཅུ་ཞེ་བཞི་དང༌། །
ཤློ་ཀ་འབུམ་ཉིས་སྟོང་ཉིས་བརྒྱ་རྣམས། ། མ་ལུས་རྫོགས་པར་བདག་གིས་ཞུས་པ་ཡིན། ། དེ་ལས་གཞན་ཡང་སློབ་དཔོན་གང་སེར་བ། ། བསོད་ནམས་གྲགས་ལ་འཁྲུལ་འཁོར་རྒྱས་སྡེབས་ཀྱི། ། རྒྱུད་ཀྱི་ལྡེ་མིག་ཏི་ཀ་བྱང་ནག་དང༌། ། སྔགས་ལྔ་འཁྲུལ་འཁོར་གཞན་ཡང་འབྲོ་ལོ་ཡི། ། རླུང་འཁོར་ནག་པོའི་རྒྱུད་དང་གདམས་སྐོར་རྣམས། ། མ་ལུས་རྫོགས་པར་བདག་གིས་ཞུས་པ་ཡིན། ། བླ་མ་བག་སྟོན་གཞོན་ནུ་ཚུལ་ཁྲིམས་ལ། ། རྭ་འབྲོ་གཉིས་ཀ་ལས་བརྒྱུད་དུས་འཁོར་གྱི། །
དབང་དང་གདམས་སྐོར་བཅས་པ་རྣམས་དང་ནི། ། ཨུ་རྒྱན་པ་ལ་བྱང་ཆེན་བསོད་འཕེལ་གྱིས། ། ཞུས་པའི་ཙ་མི་སྦྱོར་ཕྲེང་རྒྱུད་སྙིང་དང༌། ། དབང་གི་རབ་ཕྱེད་སྦྱོར་ཕྲེང་བཅས་པ་ཐོབ།། དུས་ཀྱི་འཁོར་ལོའི་རྒྱུད་ཀྱི་ཕྱི་མ་དང༌། ། སྤྱན་རས་གཟིགས་ཀྱི་དོན་དམ་བསྙེན་པ་ དང༌། ། བླ་མའི་ཡོན་ཏན་ཡོངས་བཟུང་རྒྱུད་ཀྱང་ཐོས། ། བྱང་ཆུབ་སེམས་དཔའི་འགྲེལ་པ་སྐོར་གསུམ་དང༌། ། རྡོ་རྗེ་སྙིང་པོ་རྒྱན་གྱི་རྒྱུད་དང་ནི། ། ཇོ་བོ་རྗེ་ནས་བརྒྱུད་པའི་དགེས་རྡོར་གྱི། །
ཡབ་བཀའ་ཡུམ་བཀའ་དབང་གི་ཆུ་བོ་ཐོབ། ། དགྱེས་པ་རྡོ་རྗེའི་འགྲེལ་པ་ཀུ་མུ་ཏི། ། འགྲེལ་པ་མུ་ཏིག་ཕྲེང་བ་པདྨ་ཅན། ། རྗེ་བཙུན་མ་ནི་ཤེས་རབ་གསལ་བྱེད་དང༌། ། དེ་ཡི་འགྲེལ་པར་བཅས་པ་རྣམས་ཀྱང་ཐོབ། ། ཇོ་བོ་རྗེ་ནས་བརྒྱུད་པའི་བདེ་མཆོག་ནི། ། དྲུག་ཅུ་རྩ་གཉིས་པ་ཡི་དབང་བཀའ་དང༌། ། བདེ་མཆོག་བཅུ་གསུམ་མ་ཡི་དབང་ཡང་ཐོབ། ། དཔལ་ལྡན་རྒ་ལོའི་བདེ་མཆོག་ལྷན་སྐྱེས་ཀྱི། ། ཏིང་ངེ་འཛིན་གྱི་དབང་ཡང་བདག་གིས་ ཐོབ། །
བདེ་མཆོག་འཁོར་ལོ་དཔའ་བོ་དྲུག་དང་ནི། ། དཔའ་མོ་དྲུག་གི་བྱིན་རླབས་རྣམས་ཀྱང་ཐོབ། ། གཞན་ཡང་ཕག་མོ་གཞུང་དྲུག་བྱིན་རླབས་ནི། ། གདམས་སྐོར་རྣམས་དང་བཅས་པ་བདག་གིས་ཐོབ། ། ཕག་མོ་སེར་མོ་ཐུགས་སྒྲུབ་བྱིན་རླབས་དང༌། ། ཕག་མོ་ནག་མོ་ཁྲོས་ནག་བྱིན་རླབས་ཀྱི། ། བཀའ་དང་གདམས་སྐོར་མ་ལུས་རྫོགས་པར་ཐོབ། ། གཞན་ཡང་རྗེ་བཙུན་བཞུགས་གདན་མ་ཅན་གྱི། ། བྱིན་རླབས་བཀའ་དང་གདམས་སྐོར་ཐམས་ཅད་ཐོབ། ། ཕག་མོ་མངོན་འབྱུང་རྒྱུད་ལས་གསུངས་པ་ཡི། །
ཕག་མོ་ནག་མོ་བཅུ་གསུམ་མ་ཡི་དབང༌། ། སྒྲུབ་ཐབས་བཅས་པ་བདག་གིས་ཐོབ་པ་ཡིན། ། མེ་ཏྲི་པ་ཡི་ཕག་ནག་གསང་སྒྲུབ་དང༌། ། དེའི་ཆོས་སྐོར་རྣམས་ཀྱང་བདག་གིས་ཞུས། ། གླན་སྒོམ་རས་པའི་རྡོ་རྗེའི་གསེབ་ལམ་མ། ། དབང་དང་གདམས་ངག་ཕྱག་ལེན་བཅས་པ་ཐོབ།། དུར་ཁྲོད་བདག་པོ་ལེའུ་བརྒྱད་པའི་རྒྱུད། ། ཕྲིན་ལས་སྒྲུབ་ཐབས་ལས་ཚོགས་བཅས་པ་ཡི། ། ཆོས་སྐོར་རྣམས་ཀྱང་བདག་གིས་ཐོབ་པ་ཡིན། ། རྔོག་པའི་ལུགས་ཀྱི་རྡོ་རྗེ་གདན་བཞི་ཡི། །
ཡབ་བཀའ་ཡུམ་བཀའ་ཆོས་སྐྱོང་དུད་སོལ་མའི། ། རྗེས་གནང་གདམས་སྐོར་བཅས་པ་བདག་གིས་ཞུས། ། གསང་བ་འདུས་པ་ལུས་དཀྱིལ་དབང་བཀའ་དང། ། གསང་འདུས་འཇིག་རྟེན་དབང་ཕྱུག་གཙོར་བྱས་པའི། ། བཅུ་གསུམ་མ་ཡི་དབང་ཡང་བདག་གིས་ཞུས། ། གསང་བ་འདུས་པ་ཡེ་ཤེས་ཞབས་ལུགས་ཀྱི། ། བཅུ་དགུ་མ་ཡི་དབང་དང་དེ་བཞིན་དུ། ། གཤིན་རྗེ་གཤེད་དམར་བཅུ་གསུམ་མ་ཡི་དབང༌། ། དེ་བཞིན་གཤིན་རྗེ་གཤེད་དམར་ལྷ་ལྔའི་དབང༌། ། དེ་ཡི་རྫོགས་རིམ་ཤིན་ཏུ་སྤྲོས་མེད་དང༌། །
འོད་གསལ་འཆར་བའི་རིམ་པ་དེ་ལས་གཞན། ། སྤྲོས་མེད་ཁོ་ན་ཉིད་ཀྱི་མན་ངག་དང༌། ། དེ་བཞིན་འཚོ་བའི་མན་ངག་དེ་ཁོ་ན། ། ཉིད་དུ་ངེས་པའི་གདམས་སྐོར་རྣམས་ཀྱང་ཐོབ། ། ཐུགས་རྗེ་ཆེན་པོ་རྒྱལ་བ་རྒྱ་མཚོ་ཡི། ། དབང་དང་གདམས་སྐོར་རྣམས་ཀྱང་བདག་གིས་ཐོབ། ། འཇམ་དཔལ་གཤིན་རྗེ་ཚེ་བདག་ནག་པོ་ནི། ། སྙན་ཆུང་ལོ་ཙས་བསྒྱུར་བའི་དབང་ཡང་ཐོབ། ། དྷ་ན་ཏ་ལ་ལས་བརྒྱུད་ཕྱི་འགྱུར་གྱི། ། ཚེ་བདག་དབང་བཀའ་ཡང་ནི་བདག་གིས་ཐོབ། །
གཤིན་རྗེ་གཤེད་པོ་འཇོམས་བྱེད་འབར་བ་ཡི། ། སྔགས་ཀྱི་བཟླས་ལུང་བཅས་པ་བདག་གིས་ཐོབ། ། རྡོ་རྗེ་བདེ་ཁྲོས་རྒྱུད་ལས་གསུངས་པ་ཡི། ། རྟ་མགྲིན་ཡང་གསང་ཁྲོས་པའི་དབང་དང་ནི། ། གདམས་སྐོར་བཅས་པ་མ་ལུས་བདག་གིས་ཐོབ།། སྤྱིར་གྱི་ཕུར་པ་ལུགས་ཀྱི་ཕུང་པོ་ཡང༌། ། སྐོར་དུ་བསྡུས་ན་རྩ་བའི་སྐོར་དང་ནི། ། མདོ་སྐོར་རྒྱུད་སྐོར་གསང་སྐོར་བཞི་རུ་འདུས། ། རྩ་བ་བི་ཏོ་ཏ་མ་ལ་ཞེས་པ། ། འབུམ་སྡེ་བཀོད་པའི་རྒྱུད་ཀྱི་དབང་བཀའ་ནི། །
སློབ་དཔོན་པདྨའི་དཀྱིལ་ཆོག་སྟེང་ནས་ཐོབ། ། དེ་གཞན་ཕུར་པ་ཀྱི་དང་གྲོ་ཡི་ལུགས། ། སྒྲུབ་བཀའ་ལས་བཞི་འཕྱང་བརྒྱད་གདམས་སྐོར་བཅས། ། མ་ལུས་རྫོགས་པར་བདག་གིས་ཞུས་པ་ཡིན། ། རྒྱལ་པོ་སྲོང་བཙན་སྒམ་པོ་ལས་བརྒྱུད་པའི། ། ཐུགས་རྗེ་ཆེན་པོ་འགྲོ་བ་འདུལ་བ་ཡི། ། དབང་དང་གདམས་སྐོར་མ་ལུས་བདག་གིས་ཞུས།། གཞན་ཡང་བྱ་ཁྱུང་ལས་རྒྱུད་ཆེན་པོ་དང༌། ། ཁྱུང་གི་རྒྱུད་ཆེན་བྱ་ཁྱུང་གློག་འགྱུའི་རྒྱུད།། དེ་དག་རྣམས་ཀྱི་བཀླག་ལུང་ཐོབ་པ་ཡིན། །
དེ་བཞིན་སངས་རྒྱས་ཐོད་པའི་རྒྱུད་དང་ནི། ། འགྲེལ་པའི་བཀླགས་ལུང་ཡང་ནི་ཐོབ་པ་ཡིན། ། ཚོགས་བདག་སྒྲུབ་ཐབས་ལས་ཚོགས་བཅས་པ་དང༌། ། ཡེ་ཤེས་ཞབས་ཀྱིས་མཛད་པའི་ཛམྦྷ་ལ། ། ཡབ་ཡུམ་བཅས་པའི་སྒྲུབ་ཐབས་བདག་གིས་ཐོབ། ། གཞན་ཡང་རྣམ་སྲས་ཟངས་དཀར་ལུགས་དང་ནི། ། ཕྱག་ན་རྡོ་རྗེ་ལྕགས་སྦུབས་མར་གྲགས་པའི། ། རིག་གཏད་གདམས་སྐོར་བཅས་པ་བདག་གིས་ཐོབ། ། ཕྱག་ན་རྡོ་རྗེ་བེ་ཅོན་མ་ཡི་དབང༌། ། རྒྱུད་དང་སྒྲུབ་ཐབས་གདམས་སྐོར་བཅས་པ་ཐོབ། །
རྣམ་འཇོམས་བིར་ཝ་ལུགས་ཀྱི་བཀའ་དང་ནི། ། རྣམ་འཇོམས་བ་རི་ལུགས་ཀྱི་རིག་གཏད་ཐོབ། ། གཟུངས་མདོ་གྲྭ་ལྔའི་རིག་གཏད་ཆོ་ག་དང༌། ། དེ་བཞིན་འོད་ཟེར་ཅན་གྱི་རྗེས་གནང་དང༌། ། རིགས་གསུམ་སྤྱི་ཡི་རིག་གཏད་རྣམས་ཀྱང་ཐོབ། ། སྒོ་དྲུག་གཟུངས་ཀྱི་ཆོ་གར་གྲགས་པ་ཡི།། གཟུངས་འདུས་སྤྱི་ཡི་རིག་གཏད་ཆོ་ག་དང༌། ། གཟུངས་མཆོག་སྤྱི་ཡི་རིག་གཏད་རྣམས་ཀྱང་ཐོབ། ། གཙུག་ཏོར་རྣམ་པར་རྒྱལ་བའི་རྗེས་གནང་དང༌། ། རི་ཁྲོད་ལོ་མ་ཅན་གྱི་རིག་གཏད་དོང༌། །
སྨན་ལྷའི་རིག་གཏད་མདོ་ཆོག་བཅས་པའང་ཐོབ། ། སློབ་དཔོན་ཀུན་དགའ་སྙིང་པོས་མཛད་པ་ཡི། ། དཀྱིལ་ཆོག་སྟེང་ནས་ཡུམ་ཆེན་དབང་རྫོགས་དང༌། ། ཤེར་སྙིང་ལྷ་ལྔའི་སྒྲུབ་ཐབས་བཅས་པ་ཐོབ། ། རྣམ་སྣང་མངོན་བྱང་རྒྱུད་དང་ཕྱི་མར་བཅས། ། ཡོ་ག་ཐམས་ཅད་གསང་བའི་རྒྱུད་ཀྱང་ཐོབ། ། ཐུགས་རྗེ་ཆེན་པོ་པདྨ་ཅོད་པན་དང༌། ། པདྨ་དྲ་བའི་རྒྱུད་ཀྱང་བདག་གིས་ཐོབ། ། རྡོ་རྗེ་ལུ་གུ་རྒྱུད་མའི་རྟོག་པ་དང༌། ། དེ་བཞིན་འོད་ཟེར་ཅན་མའི་རྟོག་པའི་རྒྱུད། །
དོན་ཡོད་ཞགས་པའི་རྟོགས་པ་རྣམས་ཀྱང་ཐོབ། ། དེ་ལས་གཞན་ཡང་དཔལ་མཆོག་གཤེད་དུམ་དང༌། ། གཙུག་དགུའི་བརྟག་པ་ཕྱོགས་གཅིག་པ་ཡང་ཐོས། ། དཔལ་མཆོག་འགྲེལ་ཆེན་དང་ནི་ཀོ་ས་ལའི། ། བཀླག་ལུང་རྣམས་ཀྱང་བདག་གིས་ཐོབ་པ་ཡིན། ། ཇི་བཞིན་མཉམ་པ་ནམ་མཁའ་མཉམ་རྒྱུད་དང༌། ། སངས་རྒྱས་མཉམ་སྦྱོར་རྩ་རྒྱུད་བཤད་རྒྱུད་དང༌། ། ཕྱི་མ་ཕྱི་མའི་ཕྱི་མ་རྣམས་ཀྱང་ཐོབ། ། ཕྱག་ན་རྡོ་རྗེ་གོས་སྔོན་ཅན་གྲགས་པ། ། ལྷ་གྲངས་ཉི་ཤུ་རྩ་གཅིག་དབང་ཡང་ཐོབ། །
མགོན་པོ་མངོན་འབྱུང་རྒྱུད་དང་དབང་ཀ་སོགས། ། ཆོས་སྐོར་ཐམས་ཅད་བདག་གིས་རྫོགས་པར་ཞུས། ། སཾ་བྷུ་ཊི་ཡི་འགྲེལ་ཆེན་མན་སྙེ་ཡི། ། བཀླག་ལུང་ཐོས་ཤིང་དེ་བཞིན་རྣལ་འབྱོར་རྒྱུད། ། དེ་ཉིད་འདུས་པའི་འགྲེལ་ཆེན་དེ་ཉིད་སྣང༌།། གྲུབ་ཐོབ་བརྒྱད་ཅུའི་རྟོགས་བརྗོད་བརྒྱད་ཅུ་དང༌། ། དོ་ཧ་བརྒྱད་ཅུ་བསྟོད་པ་བརྒྱད་ཅུ་དང༌། ། བྱིན་རླབས་བརྒྱད་ཅུ་ཁྲིད་བཀའ་བརྒྱད་ཅུ་བཅས། ། མ་ལུས་རྫོགས་པར་བདག་གིས་ཞུས་པ་ཡིན། ། གྲུབ་པ་སྡེ་བདུན་དེ་བཞིན་སྙིང་པོའི་སྐོར། །
ཉི་ཤུ་རྩ་ལྔ་དེ་དག་ཕྱོགས་མཐུན་བཅས། ། དོ་ཧ་སྐུ་གསུང་ཐུགས་ཀྱི་མཛོད་གསུམ་དང༌། ། ཕྱག་རྒྱ་ཆེན་པོ་གངྒཱ་མ་དང་ནི། ། བིར་ཝ་པ་ཡི་འཆི་མེད་རྣམས་ཀྱང་ཐོབ།། དབུ་མ་ཆེན་པོའི་བྱིན་རླབས་ཁྲིད་དང་བཅས། ། ཀླུ་སྒྲུབ་མཛད་སྲོལ་སྣར་ཐང་པ་ལས་བརྒྱུད། ། དེ་ཡང་བླ་མ་བག་ལ་བདག་གིས་ཐོབ། ། ཕྱག་རྒྱ་ཆེན་པོ་རྡར་ཙ་སུམ་ཅུ་པ། ། ཨ་མ་ན་སེ་འབྲུ་ཚོ་བསྐོར་རྣམས་ཀྱི། ། བྱིན་རླབས་བཀའ་དང་གདམས་སྐོར་རྣམས་ཀྱང་ཐོབ། །
དེ་ལ་གདམས་སྐོར་སུམ་ཅུ་ཐམ་པ་ཡོད། ། རྒྱ་གར་གསང་སྤྱོད་ཆུང་བར་གྲགས་པ་ཡི། ། རྩ་བ་དཔལ་ལྡན་ཤ་རི་དབང་ཕྱུག་གི ། བརྡའ་རྒྱུད་རྡོ་རྗེའི་གུར་དང་ཞལ་གདམས་དང༌། ། བྱིན་རླབས་བཅས་པ་བདག་གིས་ཐོབ་པ་ཡིན། ། དཔལ་ལྡན་འབྲུག་པའི་རོ་སྙོམས་སྐོར་དྲུག་གི ། བརྒྱུད་པའི་ལོ་རྒྱུས་རྣམ་རྟོག་ལམ་ཁྱེར་དང༌། ། ཉོན་མོངས་ལམ་ཁྱེར་ལྷ་འདྲེ་ལམ་ཁྱེར་ དང༌། ། ན་ཚ་ལམ་ཁྱེར་འཆི་བ་ལམ་ཁྱེར་དང༌། ། བཅའ་གཞི་གཏམ་བརྒྱུད་ལ་སོགས་ཆོས་སྐོར་རྣམས། །
ཐམས་ཅད་རྫོགས་པར་བདག་གིས་ཞུས་པ་ཡིན། ། གཞན་ཡང་རྒོད་ཚང་པ་ཡི་ཁྲིད་ཆེན་བརྒྱད། ། བླ་མ་མོས་གུས་རྒྱུ་འབྲས་རྟེན་འབྲེལ་ཁྲིད། ། ལྷན་ཅིག་སྐྱེས་སྦྱོར་བྱང་ཆུབ་སེམས་ཀྱི་ཁྲིད། ། གསང་གཅོད་བཟློག་སྒོམ་བྱང་ཆུབ་སེམས་ཀྱི་ཁྲིད། ། ཞིང་སྐྱོང་སྤེལ་སྦྱོང་ནཱ་རོ་ཆོས་དྲུག་གི། ། ཁྲིད་ཀ་རྣམས་ཀྱི་ཁྲིད་ལུང་བདག་གིས་ཞུས། ། དེ་གཞན་གཏུམ་མོ་ཞག་བདུན་མ་ཡང་ཞུས།། མཁའ་འགྲོ་ནི་གུ་མ་ཡི་ཆོས་དྲུག་གི ། རྒྱུད་སྡེ་ལྔ་ཡི་རིགས་བསྡུས་དབང་བཀའ་དང༌། །
རྡོ་རྗེའི་ཚིག་རྐང་གདམས་སྐོར་བཅས་པ་ལ། ། ཆོས་དྲུག་སྤྱི་ཡི་བྱིན་རླབས་བཀའ་གཅིག་ དང༌། ། ཆོས་དྲུག་སོ་སོའི་བཀའ་དྲུག་འཆི་མེད་ཀྱི། ། བྱིན་རླབས་བཀའ་རྣམས་རྒྱ་གཞུང་བཅས་པ་རྣམས། ། འཆུག་མེད་ལམ་ཁྱེར་རྣམ་གསུམ་བྱིན་རླབས་ཀྱི། ། བཀའ་གསུམ་མཁའ་སྤྱོད་དཀར་དམར་གཉིས་ལ་ཡང༌། ། བྱིན་རླབས་བཀའ་རེ་དེ་གཞན་བདག་མེད་མའི། ། ནང་ཁྲིད་བཀའ་དང་ཐུགས་དམ་ལྷ་ལྔ་ཡི། ། བྱིན་རླབས་བཀའ་ལྔ་སྨེ་བརྩེགས་གྲིབ་སེལ་བཅས། ། དེ་དག་རྣམས་ཀྱང་བདག་གིས་ཞུས་པ་ཡིན། །
ཆོས་རྗེ་ཡང་དགོན་པ་ཡི་རི་ཆོས་སྐོར། ། ཡོན་ཏན་ཀུན་འབྱུང་བར་དོ་འཕྲང་སྒྲོལ་དང༌། ། རྡོ་རྗེ་ལུས་ཀྱི་སྦས་བཤད་རྣམས་དང་ནི། ། རི་ཆོས་ཆ་ལག་དགོས་པ་ཀུན་འབྱུང་དང༌། ། ལྷན་ཐབས་གསུང་སྒྲོས་སྤྱན་སྔ་རིན་ལྡན་གྱིས། ། ཡི་གེར་བཀོད་པ་རྣམས་ཀྱང་བདག་གིས་ཞུས། ། གསང་སྤྱོད་རྨད་ལམ་ནད་འདོན་ཧཱུྃ་ཆོས་མ། ། དྲག་རླུང་གནད་ལྔ་འཛག་སྲུང་བཀའ་རྒྱ་མ། ། འཕོ་བ་ཧཱུཾ་དམར་སྟོང་ཉིད་རྡོ་རྗེ་ཡི། ། ཚིག་དྲུག་མ་སྟེ་མ་དྲུག་ཞལ་གདམས་བཅས། །
དེ་དག་རྣམས་ཀྱང་བདག་གིས་ཞུས་པ་ཡིན། ། གཞན་ཡང་གུ་རུ་ཆོས་དབང་ཆོས་སྐོར་གྱི། ། ཐུགས་སྒྲུབ་གསང་འདུས་བླ་མ་ཡོངས་རྫོགས་དང༌། ། ཐོད་ཕྲེང་རྩལ་དང་གསུམ་གྱི་དབང་བཀའ་ནི། ། གདམས་སྐོར་དྲུག་ཚན་བརྒྱད་དང་བཅས་པ་དང༌། ། དེ་དག་རྫོགས་རིམ་མཉམ་སྦྱོར་སྐོར་གསུམ་ནི། ། སྟོང་ཐུན་རྒྱུད་དང་འགྲེལ་པ་དོན་ཁྲིད་དང༌། ། རྩལ་དབང་ལ་སོགས་གདམས་སྐོར་བཅོ་ལྔ་པོ། ། མ་ལུས་རྫོགས་པར་བདག་གིས་ཞུས་པ་ཡིན།། གཞན་ཡང་ཇོ་བོའི་ཆོས་ཆུང་བརྒྱ་རྩ་དང༌། །
བ་རི་ལོ་ཙཱའི་སྒྲུབ་ཐབས་བརྒྱ་རྩ་དང༌། ། ཁྲོ་ཕུ་པ་ཡི་ཐུགས་རྗེ་ཆེན་པོ་ཡི། ། སྒྲུབ་ཐབས་བརྒྱ་རྩ་བསྟན་པའི་གྲུ་བོར་བཅས། ། པཎ་ཆེན་ཤཱཀ་ཤྲཱི་མི་ཏྲ་ཛོ་ཀི་དང༌། ། ཀུན་ལྡན་རས་པ་ལ་སོགས་ཀྱི་ཞལ་གདམས་རྣམས། ། ཕྱོགས་གཅིག་བསྒྲིགས་པ་མན་ངག་བརྒྱ་རྩ་རུ། ། གྲགས་པ་རྣམས་ཀྱང་བདག་གིས་ཐོབ་པ་ལགས། ། དེ་དག་ཀུན་གྱི་ཆོས་ཀྱི་རྣམ་གྲངས་ནི། ། རང་རང་སོ་སོའི་དཀར་ཆག་ནང་ན་གསལ། ། དེ་ལས་གཞན་ཡང་བསྟན་བཅོས་ཐོབ་ཚོད་ལ། །
བྱམས་པའི་ཆོས་ལྔ་དེ་བཞིན་ས་སྡེ་ལྔ། ། ཀ་ར་ཎ་སྡེ་བརྒྱད་དང་བཅས་པ་དང༌། ། ཚད་མ་སྡེ་བདུན་ཀ་ར་རིགས་ཚོགས་དྲུག ། དབུ་མ་རྩ་ཤེ་རང་འགྲེལ་བཅས་པ་དང༌། ། ཐུབ་པ་དགོངས་རྒྱན་བརྒྱད་སྟོང་འགྲེལ་ཆེན་ནི། ། གནད་ཀྱི་ཟླ་ཟེར་ཞེས་སུ་གྲགས་པའང་ཐོབ། ། གཞན་ཡང་དེ་བཞིན་གཤེགས་པས་གསུངས་པའི་མདོ། ། སྲས་ཡུམ་བཅུ་བདུན་དང་ནི་མྱང་འདས་ནི། ། ཀོང་ནག་རལ་གྲི་ལས་བརྒྱུད་ཅོད་པན་དང༌། ། རྩོད་མེད་བརྒྱུད་པ་སོ་སོར་འདེད་པ་ལ། །
རྒྱ་གར་རྒྱ་ནག་གཉིས་ནས་བརྒྱུད་པ་ཡི། ། མདོ་ཕྲན་སིལ་བུ་རྣམས་ནི་མང་དུ་ཐོས། ། དེ་ལས་གཞན་ཡང་མདོ་སྡེ་ཁོལ་བུ་པ། ། རྒྱལ་པོ་མདོ་ལྔ་མདོ་སྡེ་སྔོན་བྱུང་དང༌། ། རྒྱན་སྟུག་བཀོད་པ་གསེར་འོད་ཆེ་ཆུང་དང༌། ། བཟང་སྤྱོད་མདོ་འགྲེལ་ས་ལུ་ལྗང་པ་སོགས། ། མྱང་འདས་དང་ནི་ཕལ་ཆེན་པདྨ་དཀར། ། མདོ་ཕྲན་སིལ་བུ་རྣམས་དང་བཅས་པ་ཡི། ། རྣམ་གྲངས་མདོ་མང་དཀར་ཆག་ནང་ན་གསལ། ། གཞན་ཡང་ཏོག་གཟུངས་དང་ནི་གཟུངས་འདུས་དང༌། །
གཟུངས་འབུམ་རྣམས་ཀྱང་བདག་གིས་ཐོབ་པ་ཡིན།། གཟུངས་རྣམས་སོ་སོའི་མིང་དང་རྣམ་གྲངས་ནི། ། རང་རང་སོ་སོའི་དཀར་ཆག་ནང་ན་ གསལ། ། འདི་རྣམས་རྒྱུ་མཚན་ཞིབ་པར་བརྒྱུད་ཁུངས་བཅས། ། བདག་གི་ཐོབ་ཡིག་ནང་ན་གསལ་བས་གཟིགས།། མདོར་ན་ཐོས་བསམ་སྒོ་ནས་ཤེས་བྱ་ཡི། ། སྒྲོ་འདོགས་ཆོད་པར་གཅོད་པའི་བློ་ཡོད་ ཅིང༌། ། ཐོད་ཕྲེང་རྩལ་དང་ཡང་དབང་གཏེར་ལ་སོགས། ། རྒྱ་བོད་མཁས་གྲུབ་རྣམས་ཀྱི་རྣམ་ཐར་ལ། ། བསམ་ནས་དེ་དག་རྗེས་སུ་སློབ་འདོད་ཀྱང༌། །
དུས་ཀྱི་སྟོབས་ཀྱིས་སངས་རྒྱས་བསྟན་པ་ཉམས། ། ཚད་མར་གྱུར་པའི་གང་ཟག་ཕལ་ཆེར་འདས། ། བཀའ་ལུང་རྩོད་མེད་རྣམས་ཀྱང་ཕལ་ཆེར་ནུབ། ། བདག་ཀྱང་ཕལ་ཆེར་སྙོམས་ལས་དབང་གྱུར་ནས། ། སྨོས་རིན་ཆོག་པའི་ཐོས་བསམ་མ་འགྲུབ་མོད།། འོན་ཀྱང་ངེས་འབྱུང་དད་པ་བརྟན་པོ་ཡིས། ། ཐོབ་དཀའ་དལ་འབྱོར་རིན་ཆེན་ཐོབ་དུས་འདིར། ། འཁོར་བའི་བརྩོན་ར་འདི་ལས་མ་ཐར་ཅིང༌། ། རྣམ་གྲོལ་ཐར་པའི་ལམ་སྣ་མ་ཟིན་ན། ། དལ་འབྱོར་ཐོབ་ཀྱང་ཐོབ་པ་དོན་རེ་ཆུང༌། །
དེ་སྙམ་སེམས་ནས་གཞོན་ནུ་ནོར་བཟང་བཞིན། ། ཡང་དག་ལམ་བསྟེན་དགེ་བའི་བཤེས་གཉེན་བཙལ། ། རིན་ཆེན་གསེར་ལ་ལོངས་པའི་སེམས་སྤངས་ནས། ། ཤེས་དང་ངོ་དགའ་ཞོར་གཤམ་མ་ཡིན་པར། ། བསྲེག་བཅད་བརྡར་བའི་གསེར་བཞིན་ཡོངས་བརྟགས་ནས། ། མཁས་པར་གྲགས་པ་རྣམས་ཀྱི་ཐུགས་ཚོད་བླངས། ། མན་ངག་མངའ་བདག་རྣམས་ཀྱི་ཐུགས་མཛོད་བྲུས། ། བཀའ་ལུང་རྩོད་མེད་རྣམས་ཀྱང་ཅི་ཐོབ་བྱས། ། དེ་དག་རྣམས་ཀྱི་ནང་ནས་ཁྱད་པར་དུ། ། བསྟན་པའི་སྙིང་པོ་བསྐྱེད་རྫོགས་གསུམ་ལ་སྦྱངས། །
དེ་བཞིན་གཤེགས་པའི་གསུང་རབ་ཕལ་ཆེར་གྱི། ། བརྗོད་བྱ་རག་རིམ་བློ་ཡི་ཡུལ་དུ་བབ།། གྲུབ་ཐོབ་གོང་མ་རྣམས་ཀྱི་བཞུགས་གནས་སུ། ། ཡི་དམ་ལྷ་ཡི་བསྙེན་པ་ཚད་དུ་ བསྐྱལ། ། དམ་ཅན་མ་མགོན་ལྕམ་དྲལ་ལ་སོགས་པ། ། དྲེགས་པའི་ལྷ་སྲིན་སྡེ་བརྒྱད་དམ་ལ་བཏགས། ། ཚེ་རབས་སྔ་མའི་ལས་འཕྲོ་སད་པའི་མཐུས། ། ངེས་དོན་མཐར་ཐུག་རྫོགས་ཆེན་དོན་དང་མཇལ། ། སེམས་ཉིད་ཡེ་སངས་རྒྱས་པའི་རང་ཞལ་མཐོང༌། ། སངས་རྒྱས་གཞན་དུ་ཚོལ་བའི་རྩོལ་བ་བྲལ། །
མཐོང་དོན་འདྲིས་ཤིང་དབང་འབྱོར་ཐོབ་བྱེད་ཐབས། ། གསང་སྔགས་རྡོ་རྗེ་ཐེག་པའི་ཉམས་ལེན་ཐབས། ། བསྟན་འགའི་མན་ངག་ཕྱག་ལེན་མ་ཆད་པ། ། ལུང་ཐོབ་ཙམ་ལ་མ་ལྟོས་ཕུ་ཐག་བཅད། ། བསྙེན་ཅིང་བསྒྲུབས་ནས་ལས་སྦྱོར་ཚད་ལ་ཕབ། ། ཅེས་གསུངས་པ་ལྟར་དང༌། ཉམས་ལེན་སྒྲུབ་པ་ཇི་ལྟར་མཛད་པའི་ཚུལ་ཡང༌། དེ་ཉིད་ལས། དེ་ལྟར་ཐོས་བསམ་ཅུང་ཟད་བྱས་པའི་མཐུས། ། ཐ་སྙད་ཚིག་ལ་མཁས་པར་གྱུར་མོད་ཀྱང༌། །
རང་གི་སེམས་ཉིད་གཏན་ལ་མ་ཕེབ་ན། ། མཁས་ཀྱང་དོན་ཆུང་ལུང་སྟོང་རྗེས་ཀྱིས་བཀང༌། ། དེ་སྙམ་སེམས་ནས་སྙིང་པོ་མེད་པ་ཡི། ། བྱ་བ་ཀུན་སྤངས་རི་ཁྲོད་དགོན་པ་རུ། ། ནང་དུ་ཡང་དག་འཇོག་ལ་བློ་གཞོལ་ནས། ། བསམ་གཏན་འགལ་རྐྱེན་མཐའ་དག་སྤོང་བའི་ཐབས། ། ངེས་མེད་དབེན་གནས་རི་ཁྲོད་བས་མཐའ་རུ། ། གནས་བཅས་རི་དགས་སྨས་མའི་ཚུལ་བཟུང་ནས། ། ཕ་ཡུལ་ཐེམ་ནང་གོམ་པ་མི་འདོར་བ། ། ཡུལ་གྱི་མངོན་ཞེན་སྤངས་པའི་རྣམ་ཐར་ཡིན།།
ཐོག་མ་མེད་ནས་འཁོར་བའི་གནས་འཁྱམས་ཕྱིར། ། གཉེན་དུ་མ་གྱུར་སེམས་ཅན་གཅིག་ཀྱང་མེད། ། ཕན་གནོད་ལན་ཆགས་བདའ་དེད་ཡིན་ཐག་བཅད། ། དགྲ་གཉེན་འདམ་ཀ་མེད་པའི་རྣམ་ཐར་ཡིན། ། བདག་འཛིན་མེད་པའི་ས་ཕུག་བྲག་ཕུག་དང༌། ། རྩྭ་དང་ལོ་མའི་སྤྱིལ་པོར་གནས་བཅའ་ནས། ། ཀ་ཅན་ཁང་བཟང་བདག་ཏུ་མི་འཛིན་པ། ། གནས་ལ་ཆགས་སེམས་སྤངས་པའི་རྣམ་ཐར་ཡིན། ། བྱམས་པས་འཆིང་ལ་སྡང་བས་མི་འཆིང་ཕྱིར། ། འདམ་ཀ་བྱུང་ན་བྱམས་ལས་སྡང་བ་འདམ། །
བྱམས་རུང་སྡང་རུང་འཕྲལ་དུ་ལན་མི་འདོན། ། ཟན་གཅིག་ཆང་གང་སྤངས་པའི་རྣམ་ཐར་ཡིན། ། ཇི་ལྟར་སྐྱིད་ཀྱང་སྐྱིད་མཁན་རང་གི་སེམས། ། ཇི་བཞིན་སྡུག་ཀྱང་སྡུག་མཁན་སེམས་ལས་མེད། ། སེམས་དང་སེམས་བྱུང་འཁྲུལ་ཤེས་ཡིན་ཐག་བཅད། ། བདེ་སྡུག་རོ་སྙོམས་བྱས་པའི་རྣམ་ཐར་ཡིན། ། སྐྱོན་ལ་དངོས་དང་ལྟར་སྣང་གཉིས་ཡོད་ཕྱིར། ། གཞན་སྐྱོན་མི་རྟོག་རྟོག་ཀྱང་བརྟག་དཔྱད་མེད། ། རང་སྐྱོན་བརྟག་ཤིང་དཔྱད་ནས་ཚུལ་མིན་སྤངས། ། སྒོ་གསུམ་བག་ཡོད་བྱས་པའི་རྣམ་ཐར་ཡིན།།
རྒྱུ་དྲུག་སྐྱེ་བཞིར་བསྡུས་པའི་སེམས་ཅན་རྣམས། ། ཕུང་ཁམས་སྐྱེ་མཆེད་རང་དབང་གིས་བསྡུས་ཕྱིར། ། གདན་གསུམ་འཛོམ་པའི་དཀྱིལ་འཁོར་ཡིན་ཐག་བཅད། ། དག་སྣང་ཕྱོགས་མེད་འབྱོངས་པའི་རྣམ་ཐར་ཡིན། ། ཕན་བདེའི་འབྱུང་གནས་སངས་རྒྱས་བསྟན་པ་ ལ། ། ཕན་གནོད་བྱེད་པ་གང་ཟག་མུ་བཞི་ཡོད། ། ཆོས་དང་ཚུལ་མིན་མུ་བཞིའང་མཚུངས་ཐག་བཅད། ། གང་ཟག་ཚོད་འཛིན་སྤངས་པའི་རྣམ་ཐར་ཡིན། ། སེམས་ཅན་རྣམ་རྟོག་མི་མཐུན་མཐའ་ཡས་ཕྱིར། ། རྒྱལ་བའི་ཆོས་ཚུལ་བསམ་གྱིས་མི་ཁྱབ་པས། །
མི་མཁས་མཁས་རློམ་རྣམས་ཀྱི་ངག་མ་ཉན། ། ཆོས་ལ་སྒྲོ་སྐུར་སྤངས་པའི་རྣམ་ཐར་ཡིན། ། འདུལ་བས་གནང་ལ་མདོ་སྡེས་མ་བཀག་ཅིང༌། ། མངོན་པའི་དོན་དང་མཐུན་ན་མ་གཏོགས་པ། ། གསང་སྔགས་སྒྲ་བཞིན་སྤྱོད་པའི་རྗེས་མ་འབྲང༌། ། དམ་ཆོས་གཞུང་བཞིན་བྱས་པའི་རྣམ་ཐར་ཡིན། ། གཞན་དོན་རླབས་ཆེན་འགྲུབ་ན་མ་གཏོགས་པ། ། འདག་ཆར་སྨྲ་བཅད་རི་མཚམས་གང་རུང་གིས། ། དུས་འདའ་མཛད་སྤྱོད་མི་དང་མི་བསྟུན་པ། ། སྒྲུབ་པ་མཐའ་རུ་འདོན་པའི་རྣམ་ཐར་ཡིན། །
བུན་བསྐྱེད་དང་ནི་གཞོག་སློང་ཐོབ་འཇལ་སྤང༌། ། རྙེད་པས་རྙེད་པ་མ་བཙལ་བས་མཐའ་རུ། ། ལྟོ་གོས་སྲོག་འཚོ་ཙམ་ལ་ཆོག་ཤེས་བཟུང༌། ། ལོག་པའི་འཚོ་བ་སྤངས་པའི་རྣམ་ཐར་ཡིན།། འཚོ་བའི་ཡོ་བྱད་ཕྲན་ཚེགས་མ་གཏོགས་པ། ། ཞིང་གཞིས་མི་འཛིན་སྡིག་ནོར་མི་འཆང་ཞིང༌། ། ཡོ་བྱད་ཅུང་ཟད་ལྷག་ཀྱང་ཡོངས་སུ་གཏོང༌། ། འདོད་པ་ཚད་མེད་སྤངས་པའི་རྣམ་ཐར་ཡིན། ། འདུལ་བ་ལས་གསུངས་གནང་བཀག་དཔང་བཙུགས་ནས། ། བཅས་དང་རང་བཞིན་ཁ་ན་མ་ཐོ་བ། །
སྲོག་ལ་བབ་ལ་ཐུག་ཀྱང་འཛེམ་པ་འདི། ། རྒྱུ་འབྲས་ཁྱད་མ་བསད་པའི་རྣམ་ཐར་ཡིན། ། དགྲ་འམ་གཉེན་རྣམས་ལྟོས་མེད་གཞན་ཡང་རུང༌། ། བདག་ལ་ཆེར་བརྙས་གནོད་པ་ཅི་བྱས་ཀྱང༌། ། ངན་ལན་མི་འདོན་ཁོན་དུ་མི་འཛིན་པ། ། ཀུན་ལ་ཞེས་འགྲས་སྤངས་པའི་རྣམ་ཐར་ཡིན།། རང་ནོར་གཞན་གྱིས་རྐུས་སམ་ཕྲོག་ཀྱང་རུང༌། ། དེ་རྗེས་མི་གཅོད་གནས་སྐབས་མཐར་ཐུག་ཏུ། ། དེ་ལ་ཕན་པར་འགྱུར་པའི་སྨོན་ལམ་འདེབས། ། སྦྱིན་གནས་ཕྱོགས་རིས་མེད་པའི་རྣམ་ཐར་ཡིན། །
གནས་སྐབས་བག་དང་མི་ལྡན་ལྟར་སྣང་ཡང༌། ། གནང་བཀག་རྩིས་ན་ལྟུང་བར་མི་འགྱུར་ན། ། ཆེ་བཞེད་ལོངས་སྤྱོད་ཕྱིར་དུ་ཚུལ་མ་འཆོས། ། ཚུལ་ཁྲིམས་ངོ་ལྐོག་སྤངས་པའི་རྣམ་ཐར་ཡིན། ། ཟག་བཅས་མངོན་ཤེས་ཙམ་ཡང་མ་ཐོབ་ཅིང༌། ། སངས་རྒྱས་བསྟན་པའི་ཕྱིར་དུ་མི་འགྱུར་ན། ། རང་སྲོག་གཅོད་ཀྱང་མངོན་སྤྱོད་ལས་མི་རྩོམ། ། བཟོད་པའི་གོ་ཆ་གྱོན་པའི་རྣམ་ཐར་ཡིན། ། སྐྱེས་མཐའ་འཆི་ངེས་འཆི་རྐྱེན་འཚམས་པ་མེད། ། ནམ་འཆི་ཆ་མེད་དྲན་པ་རྒྱུན་ཆགས་ཀྱི། །
ཚུལ་གནས་ཐོས་བསམ་བསྒོམ་ལ་འབད་པ་འདི། ། བརྩོན་འགྲུས་དང་དུ་བླངས་པའི་རྣམ་ཐར་ཡིན། ། རྣམ་རྟོག་གང་སྐྱེས་མི་འགོག་ངོས་བཟུང་ནས། ། རང་སྣང་རང་སྟོང་རང་རིག་མ་འདྲེས་པ། ། རང་གསལ་རྟོག་མེད་ངང་ལ་གནས་པ་འདི། ། བསམ་གཏན་མཉམ་པར་བཞག་པའི་རྣམ་ཐར་ཡིན། ། འཁོར་འདས་ལམ་གསུམ་རྣམ་པ་གང་ཤར་ཡང༌། ། སྣང་རིག་སྟོང་གསུམ་མ་འདྲེས་ཡོངས་རྫོགས་སུ། ། ཐག་ཆོད་མཐར་འཛིན་གྲུབ་མཐའི་རྗེས་མ་འབྲངས། ། བདག་མེད་ཤེས་རབ་ཐོབ་པའི་རྣམ་ཐར་ཡིན། །
སྒྲ་ཚད་སྙན་ངག་སྡེབ་སྦྱོར་མ་སྦྱངས་པས། ། མཁས་པར་གྲགས་པའི་གྲགས་པ་བདག་ལ་མེད། ། བླ་མའི་དྲིན་གྱིས་གོ་རྒྱུ་ཚིག་གཅིག་པོ། ། ལུས་ཀྱི་ལས་སུ་རྡོ་རྗེ་སྐྱིལ་ཀྲུང་བཅས། ། ངག་གི་ལས་སུ་རྡོ་རྗེའི་བཟླས་པ་བྱས། ། ཡིད་ཀྱི་ལས་སུ་རྡོ་རྗེ་སེམས་དཔའ་སྒོམ། ། སྒོ་གསུམ་རྣལ་དུ་ཕབ་པའི་རྣམ་ཐར་ཡིན།། མདོར་ན་བདག་གིས་རྒྱུན་གྱི་ཉམས་ལེན་བཞི། ། སྡིག་བཤགས་དགེ་བསྔོས་སྨོན་ལམ་རྒྱ་ཆེན་བཏབ། ། མ་ཡེངས་དྲན་པས་བླ་མའི་ཞལ་གདམས་ལ། །
ཉམས་སུ་ལེན་ལུགས་མདོར་བསྡུས་འདི་ལྟར་བགྱིས། ། གཟུགས་ནས་རྣམ་མཁྱེན་བར་གྱིས་བསྡུས་པའི་ཆོས། ། འཁོར་འདས་ལམ་གསུམ་རྣམ་པ་གང་ཤར་ཡང༌། ། རང་གི་སེམས་ཡིན་སེམས་ལས་དོན་གཞན་ མེད། ། སེམས་ཀྱི་ཆོས་ཉིད་རང་གི་ངོ་བོས་སྟོངས། ། ཇི་ལྟར་སྟོང་ཡང་སྟོང་མཁན་རང་བྱུང་ཡིན། ། སྣང་སྟོང་གཉིས་དང་གཉིས་མེད་གང་རུང་དུ། ། རིག་དང་རང་རིག་ཡིན་གྱི་གཞན་རིག་མིན། ། དེས་ན་འདི་ལྟར་སྣང་བའི་ཆོས་རྣམས་ཀུན། ། སྣང་རིག་སྟོང་གསུམ་མ་འདྲེས་ཡོངས་རྫོགས་སུ། །
ཐག་ཆོད་ཡིད་ཆེས་རང་སོ་མ་ཤོར་བར། ། གང་ཤར་བཟོ་དང་ཕྲལ་ནས་ཉལ་བ་འདི། ། གཡུང་སྟོན་ཧྲུལ་པོ་བདག་གི་ཉམས་ལེན་ལགས།། རང་དོན་ཆོས་སྐུ་མངོན་དུ་གྱུར་ཙ་ན། ། གཞན་དོན་གཟུགས་སྐུའི་ཕྲིན་ལས་ཤུགས་ལ་འབྱུང༌། ། ནམ་ཞིག་གདུལ་བྱ་དུས་ལ་བབ་དུས་སུ། ། རྩོལ་མེད་འགྲོ་དོན་འགྲུབ་པ་རྟེན་འབྲེལ་ཡིན། ། དེས་ན་བྱང་ཆུབ་སེམས་ཀྱི་ལྗོན་ཤིང་འདི། ། བསྲུང་བའི་དུས་དང་སྤྱད་པའི་དུས་གཉིས་གསུངས། ། དེ་ཕྱིར་མཁའ་མཉམ་སེམས་ཅན་ཀུན་དོན་དུ། །
ཚོགས་གཉིས་སྒྲུབ་པའི་ཐབས་ལ་འབད་དུས་འདིར། ། གཞན་ལ་མི་ཕན་རང་ལ་གནོད་པ་ཡི། ། དམ་མེད་ཚོགས་པ་བསྐྱང་དུ་བདག་མི་ཁོམས། ། གསང་སྔགས་གསར་རྙིང་རྒྱུད་སྡེ་དུ་མ་ནས། ། ཐོག་མར་དཔོན་སློབ་འབྲེལ་བརྟག་གཅེས་པར་གསུངས། ། གལ་ཏེ་མ་བརྟག་བེ་སྦྲེལ་གཡངས་སྐྱུར ་བཞིན། ། འགྱུར་ཞེས་གསུངས་པ་འདི་ལ་བདག་ནི་སྐྲག ། ཚེ་འདིའི་ཆེ་ཐབས་དང་ནི་རྙེད་ཚོལ་ལ། ། སྣོད་སྐྱོན་བཞི་དང་མ་བྲལ་སློབ་མའི་ཚོགས། ། བསྡུས་ནས་དབང་བསྐུར་ཆོས་བཤད་བྱས་གྱུར་ཀྱང༌། །
སྨིན་གྲོལ་མེད་ཕྱིར་འགྲོ་དོན་ལྟར་སྣང་ཡིན། ། སེང་ཞོ་གསེར་སྣོད་མིན་པར་བླུག་གྱུར་ན། ། སྣོད་འཆག་བཅུད་འབོ་དེ་བཞིན་ངེས་པའི་དོན། ། མཐར་ཐུག་དམ་ཆོས་རྫོགས་པ་ཆེན་པོ་འདི། ། སྣོད་མིན་རྣམས་ལ་བསྟན་དུ་ག་ལ་རུང༌། ། ནམ་བཞག་གཏན་གྱི་དགོས་འདོད་ཀུན་འབྱུང་ཕྱིར། ། བསམ་འཕེལ་དོན་གྲུབ་ནོར་བུས་སྒྲུན་མི་འོས། ། དེ་འདྲའི་དམ་ཆོས་རིན་ཆེན་རྙེད་དུས་འདིར། ། ཚེ་འདིའི་བཙན་ཕྱུག་ཀ་འདྲ་མེད་ཀྱང་ཆོག ། སྙིགས་དུས་སེམས་ཅན་བསྡུ་བཞིས་བསྡུ་དཀའ་ཞིང༌། །
བསྡུས་ཀྱང་ཐར་པའི་ལམ་ལ་འགྲོ་མི་ འདོད། ། དེ་བས་ངེས་མེད་དབེན་གནས་བས་མཐའ་རུ། ། སེམས་ཅད་ཀུན་དོན་སྨོན་འཇུག་སེམས་གཉིས་བསྐྱེད། ། དམན་པའི་ས་བཟུང་ཧྲུལ་པོའི་གོས་གྱོན་ནས། ། སྡིག་སྤངས་དགེ་སྤྱད་རང་སེམས་དམུ་རྒོད་བཏུལ། ། ཞེས་གསུངས་པ་ལྟར། མཁས་དང་གྲུབ་པའི་རྣམ་ཐར་གངས་ཅན་ཙམ་ན་འགྲན་ཟླ་མེད་པར་བསྟན་ནས་གྱ་གཉིས་པ་ཤིང་སྦྲུལ་ལ་ནམ་མཁའ་ཐམས་ཅད་འཇའ་འོད་དཀྱིལ་འཁོར་གྱི་རྣམ་པས་གང་བའི་ལྟས་ཟླ་སྤྲེལ་དུ་སྣང་བ་དང་བཅས་ཏེ་མྱ་ངན་ལས་འདས་སོ།། རྗེ་འདི་ལ་སློབ་མའི་ཚོགས་མང་དུ་ཡོད་ཀྱང༌། གཙོ་བོར་དོན་བརྒྱུད་ཀྱི་བསྟན་པ་ཡོངས་རྫོགས་པར་གཏད་པ་ནི། རྗེ་རོལ་པའི་རྡོ་རྗེ་ཁོ་ནའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
