རྒྱལ་སྲས་ཐོགས་མེད་རིན་པོ་ཆེའི་རྣམ་ཐར་དད་པའི་གསལ་འདེབས་དང་གཞན་ལ་ཕན་པའི་འོད་ཟེར།
པོད ༦
རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར།་
རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ཞེས་བྱ་བ་བཞུགས་སོ། ། ་ ་ ་ ་ ་ ་ ་ ་ འགྲོ་བ་ཀུན་གྱི་གཉེན་གཅིག་པུ། ། ཐུགས་རྗེའི་མངའ་བདག་སྤྱན་རས་གཟིགས་ལ་འདུད། ། རྣམ་དག་ཆོས་ཀྱི་དབྱིངས་ལས་མ་གཡོས་ཤིང༌། ། ཐུགས་རྗེའི་དབང་གི་སྣ་ཚོགས་སྐུར་སྤྲུལ་ནས། ། ལྷག་བཅས་འགྲོ་རྣམས་འཁོར་བའི་རྒྱ་མཚོ་ལས། ། ལེགས་པར་སྒྲོལ་མཛད་རྗེ་བཙུན་མ་ལ་འདུད། ། ཤེས་བྱའི་གནས་རྣམས་གསལ་བར་ལེགས་སྟོན་སྟོན་པ་སངས་རྒྱས་དང༌། ། སྲིད་གསུམ་འགྲོ་བ་སྡུག་བསྔལ་ལས་སྐྱོབ་སྐྱོབ་པ་དམ་པའི་ཆོས། ། ཚོགས་གཉིས་སོག་པའི་ཞིང་མཆོག་མཆོག་གྱུར་འཕགས་པའི་དགེ་འདུན་ཏེ།།
སྐྱབས་གསུམ་དག་ལ་ལེགས་པར་རབ་དང་དངས་པའི་སེམས་ཀྱི་འདུད། ། བླ་མའི་རྣམ་ཐར་ཡོན་ཏན་རྒྱ་མཚོའི་ཚོགས། ། རྒྱལ་བ་རྒྱ་མཚོའི་གསུང་དབྱངས་རྒྱ་མཚོ་ཡིས། ། བསྐལ་པ་རྒྱ་མཚོར་བརྗོད་ཀྱང་མི་ཟད་ན། ། བློ་དམན་བདག་འདྲའི་སྤྱོད་ཡུལ་མ་ཡིན་ཀྱང༌། ། དད་མོས་འདབ་ཤོག་ལྡན་པའི་བུང་བའི་ཚོགས། ། བསྐུལ་ཚིག་སྙན་སྒྲ་དར་དིར་སྒྲོག་པ་དང༌། ། རང་གི་དད་པའི་དྲན་པ་གསོ་ཕྱིར་དང༌། ། གཞན་ལ་ཕན་པའི་བསམ་པས་ཀུན་བླངས་ནས། ། བླ་མའི་རྣམ་ཐར་ངོ་མཚར་པད་མོའི་ཚལ། །
ལེགས་བཤད་འོད་ཟེར་འཕྲོས་པས་ཁ་ཕྱེ་སྟེ། ། དད་ཡོད་ལྡན་པའི་བུང་བའི་ཚོགས་རྣམས་ལ། ། ངོ་མཚར་སྦྲང་རྩིའི་དགའ་སྟོན་འགྱེད་ཕྱིར་རྩོམ། ། དེ་ལ་བདག་ཅག་རྣམས་ཀྱི་སྟོན་པ་བདག་ཉིད་ཆེན་པོ་འདིའི་རྣམ་པར་ཐར་པའི་ཡོན་ཏན་གྱི་ཚོགས་མཐའ་དག་ནི་བསམ་གྱིས་མི་ཁྱབ་ཅིང༌། རྒྱལ་བ་སྲས་དང་བཅས་པ་ཐམས་ཅད་ཀྱིས་ཀྱང་བསྐལ་པའམ་བསྐལ་པ་ལས་ལྷག་པར་ཡང་བརྗོད་པར་མི་ནུས་ཏེ། མདོ་སྡེ་རྒྱན་ལས། དེ་ནི་ཅིག་ཅར་ལ་ལར་སྒོ་མང་བརྒྱ་ནས་ཆོས་ཀྱི་འཁོར་ལོ་དང༌། ། ལ་ལར་སྐྱེ་བ་མི་སྣང་ལ་ལར་སྐྱེ་བའི་སྤྱོད་པ་སྣ་ཚོགས་དང༌། ། ལ་ལར་བྱང་ཆུབ་ལ་ལར་དེ་ནི་མྱ་ངན་འདས་སྟོན་ཀྱང༌། ། དེ་ནི་གནས་དེ་ལས་ཀྱང་རྣམ་པར་གཡོ་མི་མངའ་ལ་ཐམས་ཅད་མཛད།།
ཅེས་གསུངས་པ་ལྟར་བདག་ཉིད་ཆེན་པོ་འདི་ནི་བསྐལ་པ་དཔག་ཏུ་མེད་པའི་སྔོན་རོལ་ཏུ་ས་བཅུ་གཉིས་ཀྱིས་དབང་ཕྱུག་ཏུ་གྱུར་ཏེ། ལོངས་སྤྱོད་རྫོགས་པའི་སྐུར་སངས་རྒྱས་ཚར་ནས། ཆོས་ཀྱི་སྐུ་ལས་མ་གཡོས་བཞིན་དུ། ད་གཟོད་སྤྲུལ་པའི་སྐུ་ཚོགས་པ་བསྟན་ཏེ། སྐད་ཅིག་འགའ་ལ་ཞིང་ཁམས་ལ་ལར་ནི་ལྷུམས་སུ་འཇུག ལ་ལར་ནི་སྐུ་བལྟམས། ལ་ལར་གཞོན་ནུ་རོལ་རྩེད་མཛད། ལ་ལར་ནི་བཙུན་མོའི་འཁོར་གྱིས་བསྐོར། ལ་ལར་ནི་རབ་ཏུ་བྱུང་ནས་དཀའ་བ་སྤྱད། ལ་ལར་ནི་བདུད་བཏུལ་ནས་སངས་རྒྱས།
ལ་ལར་ཆོས་ཀྱི་འཁོར་ལོ་བསྐོར་ཏེ་མྱ་ངན་ལས་འདའ་བའི་ཚུལ་སྟོན། དེ་བཞིན་དུ་དག་པའི་ཞིང་ཁམས་ལ་ལར་ནི། དུས་ཀྱི་འཁོར་ལོ་དང༌། འཁོར་ལོ་བདེ་མཆོག་དང༌། གསང་བ་འདུས་པ་དང༌། ཀྱཻ་རྡོ་རྗེ་དང༌། ཀུན་ཏུ་བཟང་པོ་དང༌། འཇམ་དཔལ་དབྱངས་དང༌། སྤྱན་རས་གཟིགས་ལ་སོགས་པ་ལོངས་སྤྱོད་རྫོགས་པའི་སྐུ་དང་མ་དག་པའི་ཞིང་ཁམས་ལ་ལར་ནི། བྱང་ཆུབ་སེམས་དཔའ་དང༌།
ཉན་ཐོས་དང༌། རང་སངས་རྒྱས་དང༌། ལ་ལར་འཁོར་ལོས་བསྒྱུར་བའི་རྒྱལ་པོ་དང༌། ལ་ལར་ཚངས་པ་དང༌། བརྒྱ་བྱིན་དང༌། ལ་ལར་གྲུབ་ཐོབ་དང༌། པཎྜི་ཏ་དང༌། དགེ་སྦྱོང་དང༌། བྲམ་ཟེ་དང༌། ཁྱིམ་བདག་དང།
ལྷ་དང༌། ཀླུ་དང༌། ལྷ་མ་ཡིན་དང༌། མི་དང༌། མི་མ་ཡིན་པ་དང༌། སྨན་དང་བྱ་དང་ཉ་དང༌། རི་དྭགས་དང༌། དེ་བཞིན་དུ་སངས་རྒྱས་ཀྱིས་འདུལ་བ་ལ་སངས་རྒྱས། བྱང་ཆུབ་སེམས་དཔས་འདུལ་བ་ལ་བྱང་ཆུབ་སེམས་དཔའི་རྣམ་པར་རོལ་པ། མདོར་ན་གདུལ་བྱ་གང་དང་གང་ཐབས་གང་གིས་འདུལ་བ་ལ་དེ་དང་དེའི་ཚུལ་བཟུང་ནས།
མཐའ་ཡས་པའི་གདུལ་བྱ་ལ་མཐའ་ཡས་པའི་སྐད་ཀྱིས་མཐའ་ཡས་པའི་ཆོས་སྟོན་པར་ནུས་པའི་མཐའ་ཡས་པའི་སྐྱེ་བ་བཟུང་སྟེ། བསྡུ་བ་རྣམ་པ་བཞིའི་སྒོ་ནས་གདུལ་བྱ་རྣམས་ལམ་གྱི་རྟེན་དང་ལམ་དང་ལམ་གྱི་འབྲས་བུ་ལ་འགོད་པར་མཛད་པ་ལས། ཞིང་འདིར་སྐལ་བ་དམན་པར་གྱུར་པའི་སེམས་ཅན་གདུལ་བའི་ཕྱིར། དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་མཁྱེན་བརྩེ་དང་འཕྲིན་ལས་ཅིག་ཏུ་བསྡུས་ཏེ། བདག་ཅག་ལ་སོགས་པ་ཁ་ཅིག་གི་སྣང་ཚུལ་དུ་ཐ་མལ་པ་ལྟར་རིགས་མཐུན་པར་སྤྲུལ་ཏེ་ལམ་སྦྱོང་བའི་ཚུལ་སྟོན་པར་མཛད་པའི་རྣམ་པར་ཐར་པའི་ཡོན་ཏན་གྱི་རྒྱ་མཚོ་ཆེན་པོའི་ནང་ནས་ཀྱང་ཆུ་ཐིགས་ཙམ་ཞིག་བླངས་ཏེ། བླ་མའི་ཡོན་ཏན་དོན་ལ་གནས་པ་ལ་སྒྲོ་བཏགས་སྐུར་པ་མ་བཏབ་སྙན་ངག་གི་མ་བསྒྲིབས་པར་གོ་བདེ་བའི་ཚུལ་དུ་བརྗོད་ན། དེ་ཡང་འདི་ལྟར་སེམས་དཔའ་ཆེན་པོ་དེ་ཉིད་ཀྱིས་མཛད་པའི་རྒྱལ་སྲས་ལག་ལེན་འདི་སྤྱིར་གྱིས་མདོ་རྒྱུད་ཐམས་ཅད་སྙིང་པོ་བཏུས་པ་ལྟ་བུའམ། རྒྱལ་བ་སྲས་དང་བཅས་པ་ཐམས་ཅད་ཀྱི་ཕྱག་ལེན་མདོར་བསྡུས་པ་ཡིན་ཞིང༌། ཁྱད་པར་དུ་སེམས་ཆེན་པོ་ཉིད་ཀྱིས་ཕྱག་ལེན་དང་མཛད་སྤྱོད་ཀྱི་རྣམ་པར་ཐར་པ་རགས་རིམ་འདི་ཉིད་ལ་ཚང་བས། འདི་ཉིད་ལ་རྣམ་ཐར་གྱིས་སྤྱད་དུ་བྱས་ནས།
བཤད་ཚོད་ཕྱག་ལེན་གྱི་རྣམ་ཐར་ཅིག་ཏུ་སྦྱར་ཏེ། རྒྱལ་སྲས་ལག་ལེན་གྱི་དོན་གྱི་འགྲེལ་པ་ལེགས་པར་བཤད་པ་པད་མོའི་ཚལ་ཞེས་ཀྱང་བྱ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ཞེས་ཀྱང་བྱ་བ་མཚན་གཉིས་དང་ལྡན་པ་འདི་ཉིད་ཀྱིས་སྟོན་པ་ལ་ཐོག་མར་བསྡུས་དོན་ཅུང་ཞིག་བསྙད་ན། རྒྱལ་སྲས་ལག་ལེན་ལ་དོན་གསུམ་སྟེ། མཆོད་པར་བརྗོད་ཅིང་བརྩམ་པར་དམ་བཅའ་བ་དང༌། བརྩམ་བྱ་བསྟན་བཅོས་ཀྱི་རང་བཞིན། མཇུག་གི་དོན་བསྡུ་བའོ། ། གཉིས་པ་ལ་སྔོན་འགྲོ་ཆོས་ལ་འཇུག་ཚུལ་དང༌། དངོས་གཞི་སྐྱེས་བུ་གསུམ་གྱི་ལམ་བསྟན་པ། སྔོན་འགྲོ་ཆོས་ལ་འཇུག་ཚུལ་ལ་བདུན་ལས།
དུས་གསུམ་གྱི་འབྱུང་གནས་ཕ་ཡུལ་སྤངས་པའི་ཕྱག་ལེན། རྙེད་དཀའ་བའི་དལ་འབྱོར་ཐོབ་པ་དོན་ཡོད་པར་བྱ་བའི་ཕྱག་ལེན། འགལ་རྐྱེན་སྒྲིབ་པ་སྤངས་པའི་ཕྱག་ལེན། མཐུན་རྐྱེན་བཤེས་གཉེན་བསྟེན་པའི་ཕྱག་ལེན། ཡོན་ཏན་གྱི་འབྱུང་གནས་དབེན་པ་བསྟེན་པའི་ཕྱག་ལེན། མི་རྟག་པ་འཁྲུངས་པས་ཚེ་བློས་བཏང་བའི་ཕྱག་ལེན། སླུ་མེད་ཀྱི་དཀོན་མཆོག་ལ་སྐྱབས་སུ་འགྲོ་བའི་ཕྱག་ལེན་ནོ། ། དང་པོ་དུས་གསུམ་གྱི་འབྱུང་གནས་ཕ་ཡུལ་སྤངས་པའི་ཕྱག་ལེན་ལ་ཡང་ལྔ་སྟེ། དལ་འབྱོར་གྱི་ལྗོན་ཤིང་ཡུལ་གང་དུ་རིགས་རུས་གང་ལས་འཁྲུངས་པའི་འཁྲུངས་ཚུལ། དེ་ཉིད་ཚོགས་གཉིས་ཀྱིས་བརླན་དང་ལྡན་པའི་ཡབ་ཡུམ་གང་གིས་བསྐྱེད་པའི་སྐྱེད་ཚུལ།
དེ་ཉིད་བྱམས་པའི་ཉི་འོད་དང་ལྡན་པའི་མ་མས་སྐྱེད་བསྲིངས་པའི་བསྲིང་ཚུལ། དང་པོ་ཉིད་ནས་ཐེག་པ་ཆེན་པོའི་རིགས་སད་པའི་སད་ཚུལ། དུག་གསུམ་གྱི་འབྱུང་གནས་ཕ་ཡུལ་སྤངས་ནས་རབ་ཏུ་བྱུང་བའི་བྱུང་ཚུལ། གཉིས་པ་རྙེད་པར་དཀའ་བའི་དལ་འབྱོར་ཐོབ་པ་དོན་ཡོད་པར་བྱ་བའི་ཕྱག་ལེན་ལ་ཡང་ལྔ་ལས། རབ་ཏུ་བརྩོན་པའི་དེད་དཔོན་གྱིས་ཐོས་བསམ་གཉིས་ཀྱི་གྲུར་ཞུགས་ཏེ་གསུང་རབ་རྒྱ་མཚོའི་ནང་ནས་མཁྱེན་གཉིས་ཀྱི་ནོར་བུ་བླངས་པའི་བླང་ཚུལ། ལུང་རིགས་ཀྱི་མཆེ་སྡེར་དང་ལྡན་པའི་རི་དྭགས་དབང་པོས་ཕས་རྒོལ་གྱི་གླང་པོ་བཅོམ་ཚུལ། ། དོན་གཉིས་ཀྱི་ནོར་བུ་བླངས་པའི་ཕྱིར་སོ་སོར་ཐར་པའི་ཚུལ་ཁྲིམས་ཀྱི་གྲུར་ཞུགས་ཏེ་ཐར་པའི་བ་དན་བཙུགས་པའི་ཚུགས་ཚུལ། གཞུང་ལུགས་ཀྱི་པད་ཚལ་ལེགས་བཤད་ཀྱི་ཚ་ཟེར་ཀྱིས་ཕྱེ་སྟེ་ཚིག་དོན་ཕུན་ཚོགས་ཀྱིས་སྦྲང་རྩིས་བློ་གསལ་གྱི་བུང་བ་ཚིམས་པར་མཛད་པའི་མཛད་ཚུལ། ལེགས་པར་བཤད་པའི་ལྡཻ་མིག་གིས་གསུང་རབ་རིན་པོ་ཆེའི་གཏེར་མཛོད་ཁ་ཕྱེ་བའི་ཕྱེ་ཚུལ་ལོ། ། དངོས་གཞི་སྐྱེས་བུ་གསུམ་གྱི་ལམ་ལ།
སྐྱེས་བུ་ཆུང་ངུའི་ལམ་སྡུག་བསྔལ་སྡིག་པའི་འབྲས་བུར་རྟོགས་པས་རྒྱུ་མི་དགེ་བ་ལ་འཛེམ་པའི་ཕྱག་ལེན། སྐྱེས་བུ་འབྲིང་གིས་ལམ་སྲིད་པ་གསུམ་གྱིས་བདེ་བ་མི་རྟག་པར་རྟོགས་པས་ཐར་པ་དོན་དུ་གཉེར་བའི་ཕྱག་ལེན། སྐྱེས་བུ་ཆེན་པོའི་ལམ་ལ་བསམ་པ་བྱང་ཆུབ་མཆོག་ཏུ་སེམས་བསྐྱེད་པ། སྦྱོར་བ་བྱང་ཆུབ་ཀྱི་སེམས་གཉིས་སྒོམ་པ། དེ་དག་གི་བསླབ་བྱ་ལ་བསླབས་པ་གསུམ་ལས། བྱང་ཆུབ་ཀྱི་སེམས་ནི་བྱམས་སྙིང་རྗེ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པས། མཉམ་ཉིད་ཀྱི་བྱམས་པ་ཆེན་པོ་མངའ་བའི་མངའ་ཚུལ་བཟོད་མེད་ཀྱི་སྙིང་རྗེ་ཆེན་པོ་མངའ་བའི་མངའ་ཚུལ། བསམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཕྱག་ལེན། གཉིས་པ་སྦྱོར་བ་བྱང་ཆུབ་ཀྱི་སེམས་གཉིས་སྒོམ་པ་ལ་གཉིས་ལས། ཀུན་རྫོབ་བྱང་ཆུབ་ཀྱི་སེམས་སྒོམ་པ་ལའང༌།
མཉམ་བཞག་ཏུ་བདག་གཞན་བརྗེ་བ་སྒོམ་པའི་ཕྱག་ལེན། རྗེས་ཐོབ་ཏུ་རྐྱེན་ངན་ལམ་དུ་འཁྱེར་བ་ལ། མི་འདོད་པའི་ཆོས་བཞི། བཟོད་དཀའ་གཉིས། འབྱོར་རྒུད་གཉིས། ཆགས་སྡང་གཉིས་ལམ་དུ་འཁྱེར་བའི་ཕྱག་ལེན། གཉིས་པ་དོན་དམ་བྱང་ཆུབ་ཀྱི་སེམས་ལ་ཡང་མཉམ་བཞག་ཏུ་སྤྲོས་བྲལ་ལ་འཛིན་མེད་སྒོམ་པ་དང་རྗེས་ཐོབ་ཏུ་ཆགས་སྡང་གི་ཡུལ་གཉིས་ལ་བདེན་ཞེན་སྤང་བའི་ཕྱག་ལེན། གསུམ་པ་དེ་དག་གི་བསླབ་བྱ་ལ་བསླབ་པ་ལ་ལྔ་ལས། ཕ་རོལ་ཏུ་ཕྱིན་པ་དྲུག་ལ་བསླབ་པའི་ཕྱག་ལེན། མདོ་ནས་གསུངས་པའི་ཆོས་བཞི་ལ་བསླབ་པའི་ཕྱག་ལེན།
ཉོན་མོངས་པ་སྤོང་ཚུལ་བསླབ་པའི་ཕྱག་ལེན། དྲན་ཤེས་བཞིན་དང་ལྡན་པའི་སྒོ་ནས་གཞན་དོན་བསྒྲུབ་པ་ལ་བསླབ་པའི་ཕྱག་ལེན་ལ་གསུམ་ལས་མདོ་རྒྱུད་ནས་ཇི་ལྟར་བཤད་པ་བཞིན་སྐྱེས་བུ་དམ་པའི་མཚན་ཉིད་ཚང་བས། གཞན་དོན་བསྒྲུབ་ཚུལ། དད་མོས་ཀྱི་ཆུ་གཙང་གིས་གང་བའི་གདུལ་བྱའི་སྣོད་དུ་སྐུ་གཉིས་ཀྱི་གཟུགས་བརྙན་གསལ་བར་མཛད་པས་གཞན་དོན་སྒྲུབ་ཚུལ། འབད་མེད་ལྷུན་གྲུབ་གྱི་འཕྲིན་ལས་ནམ་མཁའ་དང་མཉམ་པས་གཞན་དོན་སྒྲུབ་ཚུལ། དགེ་བ་བྱང་ཆུབ་ཏུ་བསྔོ་བ་ལ་བསླབ་པའི་ཕྱག་ལེན་ནོ། ། གསུམ་པ་མཇུག་གི་དོན་བསྡུ་བ་ལ། བརྩམ་བྱ་བསྟན་བཅོས་ཀྱི་དོན་བསྡུ། རྩོམ་བྱེད་ཀྱི་རྣམ་པར་ཐར་པའི་དོན་བསྡུ་བ་གཉིས། རྣམ་པར་ཐར་པའི་དོན་བསྡུ་བ་ལ་གཉིས་ཏེ།
གདུལ་བྱ་རྟག་འཛིན་ཅན་རྣམས་གདུལ་བ་དང༌། ལས་ཚུལ་བསམ་གྱིས་མི་ཁྱབ་པ་བསྟན་པའི་ཕྱིར་ཞིང་གཞན་དུ་གཤེགས་པའི་ཚུལ་བསྟན་པའི་བསྟན་ཚུལ། དེ་ཉིད་ཀྱི་སྐུ་གདུང་རིང་བསྲེལ་གྱི་སྙིང་པོ་ཅན་རྣམས་སྐུ་གསུང་ཐུགས་ཀྱི་རྟེན་དུ་གྱུར་ཚུལ་རྣམས་ཀྱི་སྟོན་པར་བྱེད་པ་ལས། ན་མོ་ལོ་ཀི་ཤ་ར་ཡ། གང་གི་ཆོས་ཀུན་འགྲོ་འོང་མེད་གཟིགས་ཀྱང༌། ། འགྲོ་བའི་དོན་ལ་ཅིག་ཏུ་བརྩོན་མཛད་པའི། ། བླ་མ་མཆོག་དང་སྤྱན་རས་གཟིགས་མགོན་ལ། ། རྟག་ཏུ་སྒོ་གསུམ་གུས་པས་ཕྱག་འཚལ་ལོ། ། ཞེས་མཆོད་པར་བརྗོད་ཅིང༌། ཕན་བདེའི་འབྱུང་གནས་རྫོགས་པའི་སངས་རྒྱས་རྣམས། །
དམ་ཆོས་བསྒྲུབས་ལས་བྱུང་སྟེ་དེ་ཡང་ནི། ། དེ་ཡི་ལག་ལེན་ཤེས་ལ་རག་ལས་པས། ། རྒྱལ་སྲས་རྣམས་ཀྱི་ལག་ལེན་བཤད་པ་བྱ། ། ཞེས་བརྩམ་པར་དམ་བཅའ་ནས། དང་པོ་ཡུལ་གང་དུ་རིགས་རྒྱུད་གང་ལས་འཁྲུངས་ཚུལ་ནི། དེ་ཡང་འདི་ལྟར་ཐོས་ཏེ། མ་ག་ཏ་རྡོ་རྗེའི་གདན་ལས་བྱང་ཕྱོགས་སུ་དཔག་ཚད་བརྒྱ་བགྲོད་པའི་ས་ཆ། རྣམ་ཐོས་བུའི་ཕོ་བྲང་བཞིན་དུ་འདོད་དགུའི་དཔལ་འབྱོར་རྒྱས་པ། ཤམ་བྷ་ལའི་ཕོ་བྲང་བཞིན་དུ་འཇམ་པའི་དབྱངས་ཀྱི་རྣམ་འཕྲུལ་རྒྱུད་མར་བྱོན་པ། ན་ལེན་ཏྲའི་གཙུག་ལག་བཞིན་དུ་མཁས་གྲུབ་དུ་མས་ཉེ་བར་བསྟེན་པ།
དཔལ་ལྡན་ས་སྐྱའི་གཙུག་ལག་ཁང་ལས། ལྷོ་ནུབ་དཔག་ཚད་ཕྱེ་དང་གསུམ་ཙམ་བགྲོད་པ་ན། བྲག་རི་དཀར་པོའི་ཕྲེང་བས་ཀུན་ནས་བསྐོར་བ། རྩྭ་དང་ལོ་མ་དང༌། འབྲས་བུས་བརྒྱན་པའི་ཤིང་ལྗོན་པས་མཛེས་པ། འབབ་ཆུ་ཤེལ་གོང་ལྟར་དངས་ཤིང་གཙང་མ་འབབ་པ། ལོ་ཏོག་ཕུན་སུམ་ཚོགས་པ་སྐྱེ་བ་མེ་ཏོག་དང༌། བཻ་ཌཱུརྱ་ལྟ་བུའི་ནེའུ་གསིང་སྔོན་པོས་བརྒྱན་པའི་ཡིད་དུ་འོང་བ་ཕུལ་བྱུང་བྲག་སྐྱ་ཞེས་བྱ་བར་སྐུ་འཁྲུངས་སོ། ། གདུང་རུས་ནི་ཏོད་ཡིན་ཐོག་པའི་རྒྱུད་པ་བཟང་པོ་ཡིན་ཅེས་གྲགས་སོ། ། ཆུ་དང་མེ་ཏོག་ལྗོན་ཞིང་འབྲས་བུ་མཛེས། །
ནེ་གསིང་སྔོན་པོ་བཻ་ཌཱུརྱ་འདྲས་བརྒྱན། ། ཡིད་འོང་ཡུལ་དེར་རིགས་རྒྱུད་ཕུན་ཚོགས་པའི། ། མི་ཡི་མཆོག་གྱུར་རྒྱལ་བའི་སྲས་དེ་འཁྲུངས། ། ཡབ་ཡུམ་གྱིས་བསྐྱེད་པའི་ཚུལ་སྟོན་པ་ནི་འདི་ལྟར། འདས་མ་འོངས་ཐམས་ཅད་མངོན་སུམ་དུ་གཟིགས་པའི་མངོན་པར་ཤེས་པ་ཐོགས་པ་མེད་པར་མངའ་བ་དེས། དལ་འབྱོར་གྱི་ཆོས་བཅོ་བརྒྱད་ཚང་བ། དལ་འབྱོར་གྱི་ཆོས། ཧ་ཅང་རིགས་ཆེ་ཞིང་མཐོ་བ་ཡང་མ་ཡིན། ཧ་ཅང་ཆུང་ཞིང་དམའ་བ་ཡང་མ་ཡིན་པ་ཞིག་ཏུ་སྐུ་འཁྲུངས་ན་བསྟན་པ་དང་སེམས་ཅན་མང་པོ་ལ་ཕན་པར་གཟིགས་ཏེ། ཡབ་ནི།
དད་པ་དང་སྙིང་རྗེ་ཆེ་བ། འཁོར་དང་མ་ནུས་པ་ལ་བྱམས་པ། ཁེངས་པ་དང་ང་རྒྱལ་ཆུང་ཞིང་ཤེས་རབ་ཆེ་བར་གྱུར་པ་དཀོན་མཆོག་དཔལ་ཞེས་བྱ་བ་དང༌། ཡུམ་ནི། སྐར་མའི་ནང་ན་ཟླ་བ་བཞིན་དུ་བུད་མེད་ཀྱི་ནང་ན་རྣམ་པར་མཛེས་ཤིང་ཡིད་དུ་འོང་བ། དད་པ་དང་སྙིང་རྗེ་ཆེ་བ། ཟ་མ་བུད་མེད་ཀྱི་ཡོན་ཏན་དུ་མ་དང་ལྡན་པ་འབུམ་སྒྲོན་ཞེས་བྱ་བ་གཉིས་ཀྱིས་སྲས་སུ་སྤྲུལ་ཏེ། གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་སྟོང་མོ་མོན་མོ་གོས་ཀྱི་དབོན་རྒྱུད་དུ་སྐུ་འཁྲུངས་སོ་ཞེས་གྲགས་སོ། ། ལྷུམས་སུ་ཞུགས་པའི་དུས་ན་ཡུམ་ལ་སྤྱན་རས་གཟིགས་རྟེན་དང་བརྟེན་པར་བཅས་པའི་དཀྱིལ་འཁོར་ལུས་ལ་ཐིམ་པའི་རྨི་ཉམས་དང་ལྡན་ཅིང༌། སད་པའི་ཚེ་ན་ཉམས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་གྱི་སྒོ་དུ་མ་ཐུགས་ལ་ཤར།
ལུས་བདེ་ཞིང་ཡང་བ་དང༌། བྱམས་སྙིང་རྗེ་འབད་རྩོལ་མེད་པར་སྐྱེ་བ་བྱུང་ངོ་ཞེས་གྲགས་སོ། ། ཟླ་གྲངས་ཐིམ་ཐིམ་གྱི་བར་དུ་ལྷུམས་སུ་བཞུགས་ནས་མི་དང་མི་མ་ཡིན་པའི་སེམས་ཅན་དུ་མའི་དོན་མཛད་ཅིང་བལྟམས་པའི་དུས་ན། སྤྱན་རས་གཟིགས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་ཕྱིར་བྱུང་ནས་ཞིང་སྦྱངས། སེམས་ཅན་སྨིན་པར་བྱས་ནས་སླར་དཀྱིལ་འཁོར་ལ་བཀོད་པའི་སྣང་བ་དང༌། སྔར་མེད་པའི་དྲི་ཞིམ་པོ་བསྣམ་པ་དང༌། རོལ་མོའི་སྒྲ་སྙན་པ་གྲགས་པ་དང༌། ས་གཡོ་བ་དང༌། མེ་ཏོག་གི་ཆར་འབབ་པ་དང༌། ཕྱི་རོལ་དུ་ཡང་སྔར་མི་སྐྱེ་བའི་རྩྭ་དང༌།
མེ་ཏོག་ལ་སོགས་པ་སྐྱེས། ལོ་ལེགས་པ་དང༌། ཡམས་ནད་འཁྲུག་པ་ཞི་བ་ལ་སོགས་པ་བཀྲ་ཤིས་པའི་མཚན་མ་དང་བཅས་ནས་སྐུ་འཁྲུངས་ཏེ། མཚན་དཀོན་མཆོག་བཟང་པོ་ཞེས་གསོལ་ལོ། ། རྒྱལ་བ་འབུམ་ཕྲག་ཏུ་མ་སྐྱེད་པའི་ཡུམ། ། མ་རིག་མུན་སེལ་བསྟན་པའི་སྒྲོན་མེ་དང༌། ། དཀོན་མཆོག་ཐུགས་རྗེའི་དཔལ་ལས་ལེགས་འཁྲུངས་པའི། ། དཀོན་མཆོག་འཕྲིན་ལས་བཟང་པོ་དེ་ལ་འདུད། ། གཞོན་ནུ་ཡིད་འོང་འཁྲུངས་པ་ལ། ། དགའ་ལྡན་གནས་ནས་ལྷའི་བུས། །
མེ་ཏོག་སོགས་ཀྱིས་ལེགས་མཆོད་པས། ། ས་ཕྱོགས་དེ་ཡང་མཆོད་རྟེན་འགྱུར། ། ཡིད་འོང་གཟུགས་མཛེས་མདངས་ལྡན་པ། ། སྤྲིན་དཀར་སྟེང་ནས་གླཽག་འགྱུའམ། ། ཡང་ན་དམིགས་མེད་ཐུགས་རྗེ་ཡིས། ། པད་དཀར་བསྡུས་ནས་གྱོན་པ་འདྲ། ། གཞོན་ནུ་དེའི་གསུང་སྙན་གྱིས། ། དྲི་ཟའི་གླུ་དབྱངས་ཟིལ་གྱིས་མནན། ། ཐུབ་པའི་བསྟན་པ་མ་འགྲིབ་པ། ། ཡར་ངོའི་ཟླ་བཞིན་འཕེལ་བ་མཚར། །
བྱམས་པའི་འོད་དང་ལྡན་པའི་མ་མས་བསྐྱེད་བསྲིང་ཚུལ་སྟན་པ་ནི། དེ་ཡང་འདི་ལྟར་ཐོས་ཏེ། སྲས་རྒྱལ་བུ་དོན་གྲུབ་བཙས་ནས་ཞག་བདུན་ན་ཡུམ་འདས་པ་བཞིན་དུ། དགུང་ལོ་གསུམ་ལོན་པ་ན་ཡུམ་འདས། ལྔ་ལོན་པ་ན་ཡབ་ཀྱང་འདས། དེ་དུས་ཉེ་བ་ཀུན་གྱིས་ཟངས་མོ་ཆེ་འདི་བུ་འདི་ལ་ཞོག་གཞན་དངོས་པོ་རྣམས་ཡབ་ཀྱི་དགེ་རྩ་ལ་གཏོང་བྱས་པས། ང་ལ་ཅང་མི་དགོས་ཐམས་ཅད་པའི་དགེ་རྩ་ལ་ཐོང་གསུངས་ནས། དངོས་པོ་གང་འདུག་ཡབ་ཀྱི་དགེ་རྩ་ལ་བཏང༌། སེམས་དཔའ་ཆེན་པོ་ཡུམ་གྱི་ཨ་ཕྱི་ཆོས་ཉིད་འདྲེན་གྱི་སར་ཁྲིད་དེ་དགུང་ལོ་ལྔ་པ་ནས་དགུའི་བར་དུ་གསོས། དེ་བར་བྱ་ན་ཡང་མ་ཆག་པར་བྱིན།
གཅེས་སྤྲས་དང་བརྩེ་གདུང་ཆེན་པོས་བསྐྱངས་པས་ཤིན་ཏུ་དྲྀན་ཆེ་བ་ཅིག་བདོག་གསུངས། རྒྱལ་སྲས་དེའི་སྐུ་ལུས་དང༌། ། ཀུན་ལ་སྙོམས་པའི་ཐུགས་རྗེ་དང༌། ། ཞབས་ཏོག་བྱས་པའི་དགེ་བ་གསུམ། ། ཕན་ཚུན་འགྲན་པ་བཞིན་དུ་འཕེལ། ། དང་པོ་ཉིད་ནས་ཐེག་པ་ཆེན་པོའི་རིགས་སད་ཚུལ་སྟོན་པ་ནི། སྦྱོར་བའི་སྔོན་དུ་སྙིང་རྗེ་དང༌། ། མོས་པ་དང་ནི་བཟོད་པ་དང༌། ། དགེ་ལ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ངེས་པར་བཤད། །
ཅེས་གསུངས་པ་ལྟར། སེམས་དཔའ་ཆེན་པོ་འདི་ནི་འཁྲུངས་མ་ཐག་ནས། ཞི་བ་དང༌། དུལ་བ་དང༌། ངེས་པ་དང༌། ཡིད་གཞུངས་པ་དང༌། སྙིང་རྗེ་ཆེན་པོའི་ངང་ཚུལ་དང་ལྡན་ཞིང་བུ་ཆུང་གི་སྤྱོད་པ་ལས་འདས་པ་ཞིག་བྱུང་སྟེ་དེ་ཡང་སྐྱེ་བ་དཔག་ཏུ་མེད་པའི་གོང་རོལ་ནས་ཚོགས་གཉིས་ཆུ་བོའི་རྒྱུན་བཞིན་གོམས་པའི་སྟོབས་ཀྱིས། བུ་ཆུང་སྨྲ་ཤེས་ཙམ་གྱི་དུས་ན་ཉིན་གཅིག་ཡུམ་གྱི་པང་ན་བཞུགས་དུས། རླུང་པོ་འཁོར་བྱེད་པ་ཅིག་གིས་ཤིང་ལོ་གཅིག་ནམ་མཁའ་ལ་ཁྱེར་སོང་བ་གཟིགས་ནས་དྲག་ཏུ་བཤུམས་པ་ལ། ཡུམ་གྱི་ཅི་བྱུང་དྲིས་པས།
དེ་ལ་ཕྱག་མཛུབ་བཙུགས་ནས། སེམས་ཅན་ཅིག་ནམ་མཁའ་ལ་ཁྱེར་སོང་གསུངས་པ་དང༌། སེམས་ཅན་མ་ཡིན་ཤིང་ལོ་ཡིན་བྱས་པས་བཤུམས་པའི་འཕྲོ་བཅད་ཅེས་པ་དང༌། བ་མོ་འབྱུང་དུས་སྔ་དྲོ་ཅིག་སྒོར་བཞུད་ནས་གོས་མེད་པར་སྒྲེན་མོར་བྱུང་བས། ཡབ་ཀྱི་གོས་གར་སོང་བྱས། སྙིང་རྗེ་བའི་འཁྱགས་པ་དེ་འདྲ་ལ་གཡོགས་ནས་ཡོད་ཟེར་ཁྲིད་ནས་ལྟར་ཕྱིན་པས། སྔོམ་པས་གང་བའི་ཤོ་ཕུང་བ་མོ་སྐྱ་ཁད་པ་ཞིག་ལ་གོས་གཡོག་པ་མཐའ་ལ་རྡོས་མནན་བྱས་འདུག་ཟེར། གཞོན་ནུའི་དུས་ན་བདག་པས་གཞན་གཅེས་པའི་བྱང་ཆུབ་ཀྱི་སེམས་དེ་ལྟ་བུ་དང༌། ཡང་ན་བསྒོམ་བྱེད་པ་ཡིན་ཟེར་ནས་སྐུ་རྣམ་སྣང་གི་ཆོས་དྲུག་ལྡན་དུ་བཅས་ནས་ཉིན་མཚན་བདེ་སྟོང་ཏིང་ངེ་འཛིན་གྱིས་དུས་འདའ་བ་བྱུང་ཞེས་གྲག་གོ ། བཤུམ་པའི་དུས་ན་དཔེ་ཆ་ཤོག་འཁྱར་ཕྱག་ཏུ་གཏད་པ་དང༌།
ཤིན་ཏུ་མཉཻས་ཤིང་བཤུམ་འཕྲོ་ཆད་པ་དང༌། བྱིས་པ་གཞན་མིས་བརྡུངས་ཙ་ན་བཤུམ་པ་ཞིག་ཡོད་ཅེས་གྲགས་སོ། ། འཇམ་དཔལ་དབྱངས་དོན་ཡོད་རྒྱལ་མཚན་པས་ས་སྐྱར་གདན་དྲངས་དུས་འཕྲོས་པའི་གསུང་གླེང་བྱུང་དུས་སུ། གོང་གི་དེ་ལྟ་བུ་རྣམས་ཐོས་ཏེ་བདེན་ལགས་སམ་ཞུས་པས། དེ་ལྟར་གྲགས་གདའ་ཏེ་བདག་རང་གི་ནི་མི་དྲན་ལགས་ཞུས། དྲན་ཙམ་ན་ཆོས་ལ་གཞན་གྱི་ཐུ་ཡུགས་ལ་སོགས་མི་གུས་པ་བྱས་ཙ་ན་མི་བཟོད་པ་སྐྱེ་ཞིང༌། དང་པོ་བྱིས་པའི་དུས་རང་ནས་ཁོང་ཁྲཽ་ཤས་ཆུང་ཤིང་སྙིང་རྗེ་ཆེ་བ་གཞན་གྱི་དགེ་བ་ལ་རྗེས་སུ་ཡི་རང་ཁ་ཚིག་མིན་པར་སྐྱེ་བ་ཞིག་ཡོད། དེ་སྟོབས་ཀྱིས་སུ་ལའང་ཚིག་ངན་སྨྲ་མི་ནུས། ང་ཆུང་ཆུང་གི་དུས་སུ་ས་སྐྱར་ཀར་ཕུབས་ཀྱི་སྒོར་ཙར་མི་ཅིག་གི་དོན་མེད་པར་མགོ་ལ་བརྒྱབ་པས་སྐྲང་འབུར་ཆེན་པོ་བྱུང་ཡང་ཁོང་ཁྲོ་མ་སྐྱེས་གསུངས་པ་དང༌། བྱིས་པ་གཞན་དང་རྩེ་བ་ན།
གཞན་ཕམ་ནས་ངུས་ན་བདག་མི་བཟོད་ཅིང༌། རང་ཕམ་ཡང་མྱ་ངན་ཙམ་མེད་པ་ཡོད་གསུངས་པ་དང༌། རྩྭ་ཤིང་འཐུ་རུ་ཆས་དུས་གྲོགས་ཀྱིས་རྙེད་ན་རང་གི་མ་རྙེད་ཀྱང་མི་སྡུག་རང་གི་རྙེད་ཀྱང་གྲོགས་ཀྱིས་མ་རྙེད་ན་ཁོང་ཚོ་ལ་ཕ་མ་སོགས་ཀྱིས་འཐབ་ཏུ་ཡོང་བསམ་ནས་རེས་འགའ་རང་གི་རྙེད་པ་ནས་བྱིན་རེས་འགའ་འཐུ་རོགས་བྱས་གསུང་བ་དང༌། བྱིས་པའི་དུས་རྩེ་མོས་ཕེར་ཙམ་ན་མཆོད་རྟེན་བཞེངས་པ་དང༌། ཆོས་འཆད་པ་དང་སྒོམ་བྱེད་པ་ལ་སོགས་དགེ་བའི་ཕྱོགས་ཀྱིས་དུས་འདའ་བ་ཞིག་ཡོད་གསུང་ཞེས་ཐོས་སོ། ། སྐྱེ་བ་དཔག་ཏུ་མེད་པའི་གོང་རོལ་ནས། ། ཚོགས་གཉིས་ཆུ་བོའི་རྒྱུན་བཞིན་གོམས་པའི་མཐུས། ། གཞོན་ནུའི་དུས་ནས་སྟོང་ཉིད་སྙིང་རྗེ་འབྱོངས། ། ཟས་གཙང་སྲས་པོ་དེ་དང་འགྲན་པ་འདྲ། །
ཕ་ཡུལ་སྤངས་ནས་རབ་ཏུ་བྱུང་བའི་ཚུལ་སྟོན་པ་ནི། །
གཉེན་གྱི་ཕྱོགས་ལ་འདོད་ཆགས་ཆུ་ལྟར་གཡོ། ། དགྲའི་ཕྱོགས་ལ་ཞེ་སྡང་མེ་ལྟར་འབར། ། བླང་དོར་བརྗེད་པའི་གཏི་མུག་མུན་ནག་ཅན། ། ཕ་ཡུལ་སྤོང་བ་རྒྱལ་སྲས་ལག་ལེན་ཡིན། ། ཅེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར་ཐོས་ཏེ། ཨ་ཕྱིའི་ས་ན་བཞུགས་དུས་ཕྱུགས་ལུག་འཚོ་བ་ལ་བྱོན་ཅིང༌། ཨ་ཕྱི་ལ་ཁྲལ་འབབ་པ་ལ། ར་ལུག་བསད་ཀྱིན་ཧོར་འདྲ་ལ་ཤ་སྤྲོད་པ་དགོས་པ་བྱུང་བས། ར་ལུག་གསོད་སར་ཁྲིད་པའི་དུས་བཤུམས་ཤིང་འཆང་ནས་སྙིང་རྗེ་བ་ཡིན་མོད་གསུངས་ཏེ།
ཡུན་རིང་པོར་འཁྲིད་དུ་མི་འཇུག་པར་བརྒྱལ་བརྒྱལ་དུ་བཤུམས་ཀྱང༌། དབང་མེད་དུ་ཁྲིད་ཀྱིན་བསད་པ་ལན་མང་རབ་བྱས་པས། ཨ་ཕྱིས་བྱམས་པོ་བྱས་ཀྱང༌། དེ་ལྟ་བུ་ལ་ཡིད་འབྱུང་ཞིང་སྐྱཽ་བ་སྐྱེས་ཏེ། དགུང་ལོ་དགུ་བཞེས་པའི་དུས་སུ། ཕྱུགས་ལུག་འཚོ་ས་ནས་བྲོས་ཏེ། ཡབ་ཀྱི་ཕ་སྤུན་བུ་སྟོན་པ་རིན་ཆེན་བཀྲ་ཤིས་ཀྱི་སར་བསམ་གླིང་དུ་བྱོན་ཏེ། ཡི་གེ་འབྲི་འདོན་ལ་སོགས་པ་བསླབ་པས། རིག་པའི་གནས་རྣམས་མཐོང་པ་ཙམ་གྱིས་ཤེས་པ་བྱུང་བས། ཀུན་གྱི་འདི་ནི་ཕལ་པ་ཞིག་མ་ཡིན་ངེས་ཞེས་གླེང་བ་བྱུང་ཞེས་གྲག་གོ །
དེ་ནས་སངས་རྒྱས་ཀྱི་བསྟན་པ་རབ་ཏུ་བྱུང་བས་འཛིན་པར་དགོངས་ནས་དགུང་ལོ་བཅུ་བཞི་པ་སྤྲཻའུའི་ལོ་ཟླ་བ་དྲུག་པའི་ཚེས་བརྒྱད་ཀྱི་སྔ་དྲོའི་ཆ་ལ་བསམ་གླིང་པའི་གདུང་རྒྱུད་བླ་མ་དཔལ་འབར་བས་མཁན་པོ་མཛད། དེའི་གཅུང་པོ་མཁན་པོ་རིན་ཆེན་དཔལ་བཟང་པས་སློབ་དཔོན་མཛད། གྲིབ་ཚོད་པ་དགེ་སློང་རིན་ཆེན་རྡོ་རྗེས་མཛད། བསྟན་པ་རིན་པོ་ཆེའི་སྒོར་ཞུགས་ནས། བཟང་པོ་དཔལ་ཞེས་མཚན་གསོལ་ལོ། ། དེའི་ཉིན་པར་སྔར་མེད་པའི་དྲི་ཞིམ་པོས་ཁྱབ་པ་དང༌། རོལ་མོའི་སྙན་པ་གྲགས་པ་དང༌། མེ་ཏོག་གི་ཆར་འབབ་པ་ལ་སོགས་པ་ཀུན་གྱིས་ཐུན་མོང་དུ་གྲུབ་པར་བྱུང་ཞེས་གྲག་གོ ། རྒྱལ་བས་རྒྱལ་སྲིད་སྤངས་པ་བཞིན། ། རྒྱལ་སྲས་ཕ་ཡུལ་རབ་སྤངས་ཏེ། །
རྒྱལ་བའི་བསྟན་པ་རྒྱས་མཛད་ཕྱིར། ། རྒྱལ་བའི་བསྟན་ལ་ཞུགས་པའི་ཚེ། ། སྔར་མེད་སྤོས་ཀྱི་དྲི་ཞིམ་རྣམ་པར་ལྡང༌། ། རོལ་མོའི་སྒྲ་སྙན་ནམ་མཁའ་དགོད་པ་འདྲ། ། ལྷའི་མེ་ཏོག་ཆར་པ་བཞིན་དུ་འབབ། ། སྤྲིན་ཆེན་རྣམས་ཀྱང་བླ་རེ་བྲེས་པ་མཚར། ། དེ་ལྟ་བས་ན་བྱང་ཆུབ་ཀྱི་སེམས་གཉིས་གོམས་པའི་ཕན་ཡོན་བསྔགས་པ་དང༌། ཕ་ཡུལ་སྤངས་པ་དང་རབ་ཏུ་བྱུང་བའི་ཡོན་ཏན་བསྔགས་པ་ལ་སྦྱར་བར་བྱའོ། ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས་དུག་གསུམ་གྱི་འབྱུང་གནས་ཕ་ཡུལ་སྤངས་པའི་ཕྱག་ལེན་གྱི་ལེའུ་སྟེ་དང་པོའོ།། །། རྙེད་དཀའ་བའི་དལ་འབྱོར་ཐོབ་པ་དོན་ཡོད་པར་བྱ་བའི་ཕྱག་ལེན་སྟོན་པ་ནི།
དལ་འབྱོར་གྲུ་ཆེན་རྙེད་དཀའ་ཐོབ་དུས་འདིར། ། བདག་གཞན་འཁོར་བའི་མཚོ་ལས་བསྒྲལ་བྱའི་ཕྱིར། ། ཉིན་དང་མཚན་དུ་གཡེལ་བ་མེད་པར་ནི། ། ཉན་སེམས་སྒོམ་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་བཏབ་སྟཻ། དང་པོ་རབ་ཏུ་བརྩོན་པའི་དེད་དཔོན་གྱིས་ཐོས་བསམ་གྱི་གྲུར་ཞུགས་ཏེ། གསུང་རབ་རྒྱ་མཚོའི་གླིང་ནས་མཁྱེན་གཉིས་ཀྱི་ནོར་བུ་བླངས་ཚུལ་སྟོན་པ་ནི། དེ་ཡང་འདི་ལྟར་ཐོས་སོ། ། སྟོན་པ་རིན་ཆེན་བཀྲ་ཤིས་ཀྱིས་ཡི་གེ་འབྲི་འདོན་བཙུན་པ་བྱེད་པ་བཤད་གསར་ལ་སོགས་པའི་གྲོགས་བྱས་པས་དྲིན་ཆེ་བར་དགོངས་ནས། ཞིང་ཁང་རྣམས་ཀྱང་ཨ་ཁུ་ལ་གནང་སྟཻ།
འཇིག་རྟེན་གྱིས་བྱ་བ་ལ་སྙིང་པོ་མེད། ངའི་ཞིང་དང་ཉིད་རང་ལ་གང་ཡོད་ཀྱིས་མི་ཕོངས་ཙམ་ཡོད་མཆི། གལ་ཏེ་མ་འདང་ན་ངས་བསོད་སྙོམས་བྱས་ནས་ཀྱང་སྐྱོང་བ་ཡིན། སེམས་ལས་མི་འཚལ་ཅེས་ཞལ་ཏ་མཛད་ནས། སངས་རྒྱས་ཀྱྀ་བསྟན་པ་བཤད་སྒྲུབ་གཉིས་ཀྱིས་འཛིན་པ་ལ། བཤད་ཉན་གྱིས་ལུང་གི་ཆོས་འཛིན་སྒོམ་སྒྲུབ་ཀྱིས་རྟོགས་པའི་ཆོས་འཛིན་པར་དགོངས་ནས་དགུང་ལོ་བཅོ་ལྔ་པའི་དུས་བྱ་ལོ་ལ། བོ་དོང་ཨེ་བསམ་གླིང་པའི་དགོན་ལག་ཡིན་པའི་སྟོབས་ཀྱིས། ཨེའི་ཆོས་གྲྭ་ཆེན་པོར་བྱོན་ཏེ། བླ་མ་ཀུན་དགའ་རྒྱལ་བའི་དྲུང་དུ་དང་པོར་མངོན་པ་ཀུན་ལས་བཏུས་ལ་ནན་ཏན་མཛད། དེ་ཡང་དང་པོ་ནས་དུལ་བ་དང་ཞི་བ་དང་བཟོད་པ་དང་བྱམས་པའི་ངང་ཚུལ་དང་ལྡན་པས།
གྲོགས་ཀྱི་སློབ་གཉེར་ལ་འགྲན་ཟླ་དང་ཕྲག་དོག་གི་དམིགས་རྐྱེན་དུ་མི་འགྱུར་བར་བྱ་བའི་ཕྱིར། གཞན་ལས་བློ་གྲོས་ཀྱིས་ནུས་པ་ཆུང་ཞིང་དམན་པའི་ཚུལ་བཟུང་ཡང༌། སྐྱེ་བ་དཔག་ཏུ་མེད་པའི་གོང་རོལ་ནས་གོམས་པའི་ཕྱིར། གཞན་གྱི་ལོ་མང་པོའི་བར་དུ་འབད་པ་བས་མཁས་པར་གྱུར་ཏེ། དེ་དུས་འཇམ་དབྱངས་རོང་པ་ཉི་མ་རྒྱལ་མཚན་བྱ་བ་ན་རེ། མང་ཇའི་ཚོགས་གྲལ་དུ། ཉིད་བཙུན་ཆུང་བཟང་པོ་དཔལ་དང་བཅས་པའི་བློ་གསར་བ་རྣམས་ལ་ང་འདྲི་བ་བྱ་རྒྱུ་ཡོད་དོ། ། མངོན་པ་ནས་ཟང་ཟིང་མེད་པའི་ཚོར་བ་སྡུག་བསྔལ་བྱ་བ་ཅིག་བཤད་འདུག་སྟཻ། ཟང་ཟིང་མེད་པའི་ཚོར་བ་ཡིན་ན་སྡུག་བསྔལ་ཡིན་པའི་དམ་བཅའ་བུད་ཟེར། འདི་ལ་ལན་ཐོབ་ཟེར་བ་ལ།
འདི་ལ་གཞན་གྱིས་ནི་ལན་གང་ཡང་མ་བྱུང༌། དེ་ལྟ་བུ་འབྱུང་བར་གཞུང་རང་ནས་ཉན་ཐོས་དགྲ་བཅོམ་པ་འགའ་ཞིག་ལ་ཟང་ཟིང་ནི་མེད་ཀྱང་ལས་ཀྱི་ནུས་པ་མཐོང་བ་ཡིན་ཞེས་སྡུག་བསྔལ་འབྱུང་བར་བཤད་ཡོད་དགོངས་ནས། དེ་ལུགས་ཀྱི་སྒྲུབ་བྱེད་འགལ་སྤོང་གསུངས་པས། མཁས་པ་ཐམས་ཅད་ངོ་མཚར་བར་གྱུར་ཏེ། བླ་མ་ནམ་བཀྲ་བ་བྱ་བ་ན་རེ། ཉིད་ཐོགས་མེད་དངོས་སུ་འདུག ཐོགས་མེད་གཉིས་པ་ཡིན་གསུང་ལ་མཆོད་པར་མཛོད་ཟེར་བས། མཆོད་པར་མཛད་ནས་ང་ཐོགས་མེད་གཉིས་པ་ཡིན་གསུངས་པས། དུས་དེ་ནས་བོ་དོང་ཐོགས་མེད་ཅེས་མཚན་ཡོངས་སུ་གྲགས་སོ། ། གཞན་ཡང་བྱམས་པའི་ཆོས་ལྔ།
ས་སྡེ་ལྔ་སྡོམ་རྣམ་གཉིས། པྲ་ཀར་ར་ཎ་སྡེ་བརྒྱད་རྣམས་ཀྱི་ཚིག་དོན་ལ་མཁས་པ་འཕགས་པ་ཐོགས་མེད་ལྟ་བུར་གྱུར། བྱང་ཆུབ་སེམས་དཔའི་སྤྱོད་འཇུག་བསླབ་བཏུས་རྣམས་དང༌། དབུ་མ་རིགས་པའི་ཚོགས་དྲུག་ལ་སོགས་པ་དབུ་མའི་བསྟན་བཅོས་རྣམས་དང༌། མདོར་ན་ལུང་གི་ཆོས་ཐམས་ཅད་ཀྱི་ཚིག་དོན་ལ་མཁས་པ། འཕགས་པ་ཀླུ་སྒྲུབ་ལྟ་བུར་གྱུར་ནས། དཔལ་ལྡན་ས་སྐྱར་བྱོན་ཏེ། མཁས་པ་ཆེན་པོ་བླ་མ་གཞོན་རྒྱལ་བྱ་བའི་དྲུང་དུ་སྡེ་བདུན་མདོ་དང་བཅས་པ་ལ་མཁས་པ་སྦྱངས་ཤིང༌། གཙོ་བོར་ཚད་མ་རྣམ་ངེས་ལ་ཐུགས་སྦྱོང་མཛད་ཅིང༌། ཆོས་མཆོག་རྒྱན།
ལྷ་དབང་བློ། ཤཱཀྱ་བློ་ཛྙ་ན་ཤྲཱི་ལ་སོགས་པའི་འགྲེལ་པ་ཆེན་པོ་རྣམས་ཀྱི་ཚིག་དོན་ལ་མཁས་པ་དཔལ་ཆོས་ཀྱི་གྲགས་པ་ལྟ་བུར་གྱུར་ཏེ། དེ་དུས་སེམས་དཔའ་ཆེན་པོའི་ཞལ་ནས། ལེ་ལོའི་དབང་གིས་ཤས་ཆེར་མ་འབད་ཀྱང༌། ། འོན་ཀྱང་ཁོ་བོའི་བློ་དང་ཕྲད་པ་ན། ། ཤེས་བྱའི་ཚིག་དོན་ལྷན་ཅིག་དམིགས་ངེས་ཡིན། ། ཞེས་གསུངས་སོ་ཞེས་གྲག་གོ ། རབ་ཏུ་བརྩོན་པའི་དེད་དཔོན་གྱིས། ། ཐོས་བསམ་གཉིས་ཀྱི་གྲུར་ཞུགས་ཏེ། ། གཞུང་ལུགས་རྒྱ་མཚོ་ཆེན་པོ་ནས། །
མཁྱེན་གཉིས་ནོར་བུ་བླངས་པ་མཚར། ། ལུང་རིགས་ཀྱི་མཆེ་སྡེར་དང་ལྡན་པའི་རི་དྭགས་དབང་པོས་ཕས་རྒོལ་གྱི་གླང་པོ་བཅོམ་ཚུལ་སྟོན་པ་ནི་འདི་ལྟར། རིགས་པ་དང་གྲོལ་བར་སྨྲ་བའི་སྤོབས་པ་ཐོགས་པ་མེད་པས་ཐེ་ཚོམ་གྱི་ཚོགས་བསྒྲལ་བར་ནུས་པ་གྲུབ་མཐའ་རྒྱ་མཚོའི་ཕ་རོལ་ཏུ་ཕྱིན་པ་སྒྲུབ་པ་དང༌། སུན་འབྱིན་གྱི་ཆ་ལ་སྙེངས་པ་མི་མངའ་བ། ཇི་ལྟ་བ་དང་ཇི་སྙེད་པའི་དོན་ལ་དབང་འབྱོར་པས་ཆོས་དང་ཆོས་མ་ཡིན་པ་ན་རྣམ་པར་འབྱེད་པ་ལ་མཁས་པའི་མཁས་པ་ཆེན་པོ་དེས། དགུང་ལོ་ཉེར་གསུམ་བཞེས་པའི་དུས་སུ་གཙང་ཕྱོགས་ཀྱི་ཆོས་གྲྭ་ཀུན་དུ་གྲྭ་བསྐོར་མཛད་ནས། ལྟ་བ་ལོག་པར་འཛིན་པའི་རྒོལ་བ་ངན་པ་རྣམས་ལུང་རིགས་ཀྱིས་སུན་ཕྱུངས་ཏེ་སྤོབས་པ་མེད་པར་བྱས། ལྟ་བ་ཕྱིན་ཅི་མ་ལོག་པར་འཛིན་པ་རྣམས་མཐུན་ཕྱོགས་སུ་བསྡུས་པས། ཀུན་ཁ་མཐུན་པར་གྲྭ་སྐོར་བ་བྱུང་བ་ལ་ཀུན་ལས་ཤེས་རབ་ཆེ་བ་དང༌། སྟོན་པ་བཟང་བ་མ་བྱུང་ཞེས་གླེང་བ་བྱུང་ངོ་ཞེས་གྲག་གོ །
དེས་ན་སྡེ་སྣོད་འཛིན་པ་གནམ་ཀྱི་སྐར་མ་ཙམ་ཕྱི་ནང་དུ། སེམས་དཔའ་ཆེན་པོ་ཉིད་ཉི་མའི་དཀྱིལ་འཁོར་ཤར་བ་ལྟ་བུར་གྱུར་ཏེ། མཁས་པའི་གྲགས་པས་སའི་སྟེང་ཐམས་ཅད་ཁྱབ་པར་མཛད། ལུང་རིགས་ཀྱི་བགྲོ་གླེང་མཛད་པའི་ཚེ་ན། བྱམས་པ་རྗེས་འབྲང་དང་བཅས་པའི་གདན་ས་ང་ཡིན། ཀླུ་སྒྲུབ་རྗེ་འབྲང་དང་བཅས་པའི་གདན་ས་ང་ཡིན། ཆོས་གྲགས་རྗེས་འབྲང་དང་བཅས་པའི་གདན་ས་ང་ཡིན་གསུངས་ནས། ཐུགས་ངར་མཛད་པ་ཅིག་ཡོད་ཅེས་གྲགས་སོ་རྣམས་གསུང་ངོ༌། ། དུས་ཕྱིས་འགོལ་བའི་དུས་སུ་མཚན་ཉིད་པའི་གསུང་གླེང་བྱུང་བའི་ཚེ། འོ་སྐོལ་ཡང་དགོང་མོ་ཐལ་འགྱུར་འཕེན་ལེན་བྱེད་རྩ་ན་རིག་པ་ངར་པ་ཅིག་བདོག་གསུངས།
རི་དྭགས་དབུས་ན་སེང་གེ་ཇི་བཞིན་དུ། ། མཁས་མང་རྒྱ་ཕྲག་དུ་མ་འདུས་པའི་ཚེ། ། ལུང་རིགས་ང་རོས་ཕས་རྒོལ་སྐྲག་མཛད་པའི། ། ཕྱོགས་ལས་རྣམ་པར་རྒྱལ་བ་དེ་ལ་འདུ། ། དོན་གཉིས་ཀྱིས་ནོར་བུ་བླང་པའི་ཕྱིར་སོ་སོ་ཐར་པའི་ཚུལ་ཁྲིམས་ཀྱི་གྲུ་ཆེན་པོར་ཞུགས་ཏེ། ཐར་པའི་བ་དན་བཙུགས་པའི་ཚུལ་སྟོན་པ་ནི། བསྟན་པ་ལ་ཞུགས་ནས་ཡོངས་སུ་རྫོགས་པ་དགེ་སློང་གི་དངོས་པོར་མ་སྒྲུབ་ན། སོ་སོ་ཐར་པའི་ལས་སྒྲུབ་པ་དང༌། ལས་ཀྱི་ཆོ་ག་ལ་མི་དབང་བ་དང༌། གསང་སྔགས་ལས་ཀྱང་དགེ་སློང་ལ་བསྔགས་པ་ཆེ་བར་གཟིགས་ནས།
དགུང་ལོ་སུམ་ཅུ་པ་བྱི་བའི་ལོ་ཟླ་བ་བཅུ་པའི་ཚེས་དྲུག་གི་སྔ་དྲོའི་ཆ་ལ། མཁན་པོ་བྱང་ཆུབ་སེམས་དཔའ་ཆེན་པོ་རིན་ཆེན་མགོན་དང༌། ལས་ཀྱི་སློབ་དཔོན་བླ་མ་ནམ་མཁའ་སངས་རྒྱས། གསང་སྟེ་སྟོན་པ་བླ་མ་ཀུན་དགའ་རྒྱན། གྲིབ་ཚོད་པ་སློབ་དཔོན་ཤཱཀྱ་བྱང་ཆུབ་དད་པའི་དགེ་འདུན་དགེ་སློང་རྒྱལ་མཚན་འབུམ་གྱིས་ཐོག་དྲངས་པ་རྣམས་ཀྱི་དབུས་སུ་ཨེའི་ཆོས་གྲྭ་ཆེན་པོར་བསྙེན་པར་རྫོགས་པར་མཛད་ནས། དགྲ་བཅོམ་པ་ཆེན་པོའི་རྣམ་པར་གྱུར་ཏེ། ངུར་སྨྲིག་འཛིན་པ་ཐམས་ཅད་ཀྱི་ནང་ནས་གཙུག་གི་ནོར་བུ་ལྟ་བུར་འགྱུར་ཏེ། ལམ་མཆོག་སོ་སོ་ཐར་པའི་སྒོར་ཞུགས་ནས། ། ཉེས་ལྟུང་དྲི་མའི་ཚོགས་ཀྱིས་རབ་དབེན་ཞིང༌། ། ཉིས་བརྒྱ་ལྔ་བཅུའི་ཁྲིམས་ཀྱི་འཁོར་གྱིས་བསྐོར། །
སེམས་དཔའ་ཁྱེད་ནི་གནས་བརྟན་དགྲ་བཅོམ་འདྲ། ། གཞུང་ལུགས་ཀྱི་པད་ཚལ་ལེགས་བཤད་ཀྱི་ཚ་ཟེར་གྱིས་ཕྱེས་ཏེ་ཚིག་དོན་ཕུན་ཚོགས་ཀྱི་སྦྲང་རྩིས་བློ་གསལ་གྱི་བུང་བ་ཚིམ་པར་མཛད་ཚུལ་སྟོན་པ་ནི། དེ་ཡང་འདི་ལྟར། ནང་དུ་བདེ་གསལ་མི་རྟོགས་པའི་ཏིང་ངེ་འཛིན་གྱིས་སྒོ་དུ་མ་ཉམས་སུ་མྱོང་བར་བྱེད་པ་དོན་དམ་པར་བྱང་ཆུབ་ཀྱི་སེམས་དང༌། སེམས་ཅན་ཐམས་ཅད་ལ་མ་བུ་གཅིག་པ་ལྟར་བརྩེ་བ་བདག་པས་གཞན་གཅེས་པའི་བྱང་ཆུབ་ཀྱི་སེམས་གཉིས་དང་ནམ་ཡང་འབྲལ་བ་མེད་པའི་ངང་ནས། ཕྱི་རུ་བསྟན་པ་བཟུང་བའི་ཕྱིར་བཤད་ཉན་གཡེལ་བ་མི་མངའ་བར་མཛད་དོ། ། དུས་ཆོས་ལ་ཕར་ཚད་གཉིས་མངོན་པ་ཀུན་ལས་བཏུས། མདོ་སྡེ་རྒྱན་རྒྱུད་བླ་མ་སྤྱོད་འཇུག་དང་པོ་ཏི་དྲུག་དྲུག་གསུངས། ཞར་ཆོས་ལ་བཀའ་མདོ་རྒྱུད་དང་དེའི་འགྲེལ་པ་འགྲེལ་བཤད། མན་ངག་གི་སྐོར་མཐའ་ཡས་པ་རྣམས།
འཇམ་དཔལ་དབྱངས་ཆེན་པོ་དོན་ཡོད་རྒྱལ་མཚན་སྐུ་མཆེད་ཀྱིས་ཐོག་དྲངས་པའི་དགེ་བའི་བཤེས་གཉེན་རྒྱ་མཚོ་ལྟ་བུ་ལ་གསུངས་ཤིང༌། བཤད་ཉན་ལ་གནོད་དོགས་ནས་གཤིན་ཆོག་ལ་སོགས་པ་རྣམས་ལ་ཡང་མ་བྱོན་པར། བཤད་ཉན་ལ་བརྩོན་པའི་སྟོབས་དང༌། བྱང་ཆུབ་ཀྱི་སེམས་ཀྱི་ནུས་པ་དང༌། གཞུང་ལུགས་འཆད་པ་ན་ཚིག་དོན་གསལ་ཞིང་འབྲེལ་ཆགས་པ། ཆད་ལྷག་མེད་ཅིང་རྣ་བར་སྙན་པའི་ཚིག་གིས་བརྡ་འཕྲོད་པས་ངེས་ཤེས་སྐྱེད་པ་ལ་གཞན་ལས་ཕུལ་དུ་ཕྱིན་པའི་ལེགས་པར་བཤད་པའི་གསུང་གི་འོད་ཟེར་གྱིས། ཉན་པ་པོའི་མི་ཤེས་པའི་དྲི་མ་བསལ་ཏེ། བློ་གྲོས་ཀྱི་པད་མོའི་ཟེ་འབྲུ་གསལ་བར་མཛད་པ་ལ་བརྟེན་ནས། གཡུ་ཆུ་བ་སློབ་དཔོན་ཀུན་རིན་བྱ་བ་དཀའ་པོད་བཅུ་གསུམ་བློ་ལ་འཆད་པས་ཐོག་དྲངས་པའི་པོ་ཏི་མང་པོ་མཁྱེན་པའི་དགེ་བའི་བཤེས་གཉེན་དུ་མ་དང༌། གྲྭ་སྐོར་འཁོར་བའི་སྟོན་པ་དུ་མ་ཞིག་བཏོན་ཅིང༌།
བསྟན་པ་རིན་པོ་ཆེའི་ཁུར་ཆེན་པོ་འཁུར་བའི་དུས་སུ་དགུང་ལོ་སོ་གཉིས་པ་ཡོས་ལོ་ལ་འཇམ་དཔལ་དབྱངས་དོན་ཡོད་རྒྱལ་མཚན་པ་སྐུ་མཆེད་ཡུམ་དང་བཅས་པ་དང༌། བླ་མ་ཀུན་དགའ་རྒྱལ་མཚན་ཀུན་སྤངས་ནམ་མཁའ་གྲགས། བྱང་སེམས་རིན་ཆེན་མགོན་རྣམས་ཀྱིས་རྟ་རའི་གདན་ས་མཛད་པར་ཞུ་བ་གསོལ་བ་ལ། ཞལ་བཞེས་མ་མཛད་པས། བླ་མ་མནུར་པ་ཆོས་འཕགས་རྒྱན་དང༌། རིན་པོ་ཆེ་ཤེས་རབ་འབུམ་པས་ཀྱང་གདན་ས་མཛོད་གསུངས་པའི་ཞལ་ཏ་ནན་ཆེན་པོ་མཛད་པ། བླ་མའི་བཀའ་བཅག་པར་གྱུར་དོགས་ནས་ཞལ་གྱིས་བཞེས་ཏེ། བྱང་སེམས་རིན་མགོན་གྱིས་དབུ་མཛད་པའི་བླ་མ་དགེ་བའི་བཤེས་གཉེན་རྣམས་དང་ཤབ་ཚང་པ་ལ་གཏོགས་པའི་དགེ་བཤེས་གྲ་བུ་སློབ་རྣམས་ཀྱིས་ཞུ་འབུལ་བྱས་པས་ཆོས་གྲྭ་ཆེན་པོ་ཨེའི་ཟུར་ཆེན་མཛད་དེ། དགེ་བའི་བཤེས་གཉེན་ནམ་མཁའི་སྐར་མ་ཙམ་གྱི་དབུས་ན། སེམས་དཔའ་ཆེན་པོ་ཉིད་ཟླ་བའི་དཀྱིལ་འཁོར་ཉ་གང་བ་ལྟར་དུ་ནི་མཛེས།
མཁས་པ་དང་བཙུན་པ་དང་བཟང་བའི་གྲགས་པས་ཕྱོགས་ཐམས་ཅད་དུ་ནི་ཁྱབ། འཇམ་དཔལ་དབྱངས་ཆེན་པོ་དོན་ཡོད་རྒྱལ་མཚན་སྐུ་མཆེད་ཀྱིས་ཐོག་དྲངས་པའི་དགེ་བའི་བཤེས་གཉེན་རྣམས་ཀྱིས་གཙུག་གི་ནོར་བུ་ལྟ་བུར་ནི་བསྐུར། བྱང་ཆུབ་ཀྱི་སེམས་གཉིས་ནི་ཟླ་བ་ཡར་གྱི་ངོ་བཞིན་དུ་འཕེལ་ཞིང་རྒྱས། འཆད་པ་དང་རྩོད་པ་དང༌། རྩོམ་པའི་བྱ་བས་ནི་དུས་འདའ། དབུལ་ཕོངས་ཐམས་ཅད་ལ་ཆོས་དང་ཟང་ཟིང་གི་སྦྱིན་པ་ཆར་བཞིན་དུ་ནི་འབེབས། བསྟན་པ་དང་སེམས་ཅན་གྱི་དོན་ལ་སྐད་ཅིག་ཀྱང་གཡེལ་བ་མེད་པའི་ངང་ནས་རྟ་རའི་གདན་ས་ལོ་བདུན་མཛད་ཅེས་གྲག་གོ ། མཁྱེན་བརྩེའི་ཚ་ཟེར་ཕྱོགས་བཅུར་འཕྲོས་པ་ཡིས། ། མ་རིག་མུན་སེལ་བློ་གྲོས་པད་ཚལ་འབྱེད། ། ཤེས་བྱའི་གནས་རྣམས་ཇི་བཞིན་གསལ་བར་སྟོན། །
སེམས་དཔའ་ཁྱེད་ནི་ཉི་མའི་དཀྱིལ་འཁོར་འདྲ། ། ལེགས་པར་བཤད་པ་ལྡཻ་མིག་གིས་གསུང་རབ་རིན་པོ་ཆེའི་གཏེར་མཛོད་ཁ་ཕྱེ་བའི་ཚུལ་སྟོན་པ་ནི། འདི་ལྟར་ཐོས་ཏེ། མངོན་པ་ཀུན་བཏུས་ལ་དཔང་ལོའི་ཊཱིཀྐ་གཞི་བྱས་ནས་བརྗོད་བྱའི་ཚོགས་མང་ཉུང་འདྲ་བ་ལ་འཕྲལ་ཞལ་གསལ་བ་འཆད་བདེ་ཞིང་གོ་སླ་བ། ཁྱད་པར་དུ་ལས་དང་པོ་ལ་ཕན་པ་ཞིག་བྱ་དགོས་དགོངས་པ་ལ། དཔང་ལོའི་ཊཱིཀྐ་ལ་གནོད་དོགས་ནས་མ་མཛད། སྔ་གཞུང་ལ་མཆན་ཞིབ་པོ་ཞིག་བཏབ་གསུངས། དེ་དུས་ཕར་ཚད་གཉིས་ལའང་ཊཱིཀྐ་བྱས་ན་ལེགས་རབ་ཡོང་བར་གདའ་སྟེ། སྒྲོས་གསར་རྙིང་དང་དེ་འདྲའི་ཆགས་སྡང་གི་རྐྱེན་དུ་གྱུར་དོགས་ནས་མ་བྱས་པར་ཕར་ཕྱིན་གྱི་གཞུང་ལ་མཆན་ཅིག་བཏབ་གསུངས། དགུང་ལོ་སོ་བརྒྱད་པ་ལ་འཇམ་དབྱངས་དོན་ཡོད་པས་བསྐུལ་ནས།
མདོ་སྡེ་རྒྱན་ལ་ཊཱིཀྐ་མཛད། ཁོང་གིས་བསྐུལ་ནས་སྦྱར་བྱས་ན། སྟོང་སོབ་ཏུ་སོང་དོགས་ནས་མ་བྱས། འདི་ལ་དཀའ་ལས་ཀྱང་ཆེ་རབ་བྱས་ནས་བརྩམས་ཏེ། ལེགས་རབ་ཅིག་བྱུང་ནས་འདུག་གསུངས། དེའི་རྗེས་ལ་རྒྱུད་བླ་མའི་ཊི་ཀཱ་མཛད། དེའི་རྗེས་ལ་སློབ་དཔོན་གྲུབ་རྒྱལ་བའི་དོན་དུ་སྤྱོད་འཇུག་གི་ཊཱིཀྐ་མཛད། དཔང་ལོའི་དྲུང་དུ་སྤྱོད་འཇུག་སུ་མཁས་ཀྱི་གླེང་མོ་བྱུང་བས། ལ་ལ་ན་རེ། ཀྱི་སྟོན་པ་མཁས་ཟེར།
དཔང་ལོའི་གསུང་ནི་མི་མཁས། སྤྱོད་འཇུག་ལ་བོད་གངས་ཅན་གྱི་ཁྲཽད་ན་རྒོད་ཚངས་པ་དང༌། གུ་རུ་ཐོགས་མེད་གཉིས་ལས་མཁས་པ་མེད། སྤྱོད་འཇུག་གི་དོན་ཐམས་ཅད་ཁོང་གཉིས་ཀྱི་རྒྱུད་ལ་ལྡན་པ་ཡིན་གསུང་ཞེས་གྲག་གོ ། བཤད་ཉན་མཛད་དུས་སློབ་དཔོན་དང་མཆེད་གྲོགས་འགའ་རེས། ཕྱག་རྫས་སྲབ་པ་ལ་གྲྭ་བ་མང་པོ་སྐྱོང་དགོས་པས་ལག་ལེན་སྐོར་རྣམས་སྐྱོང་བར་ཞུ་ཞེས་ཞུས་པས། ལག་ལེན་སྐྱོང་ན་ངའི་ལག་ལེན་དེ་འདི་ལྟ་བུ་ཞིག་ཡིན་ཏེ་དགོངས་ནས་རྒྱལ་སྲས་རྣམས་ཀྱི་ལག་ལེན་བཤད་པར་བྱ་ཞེས་ལག་ལེན་བཤད། བཤད་པར་བྱ་ཞེས་ལག་ལེན་གྱི་སྒྲ་ལ་བརྟེན་ནས་རང་གཞན་ཐམས་ཅད་རྒྱལ་སྲས་ལག་ལེན་ལ་འཇུག་པའི་ཕྱིར་རྒྱལ་སྲས་ལག་ལེན་མཛད། བརྩམས་ཟིན་ནས་ཞུ་དག་ལ་ཁང་ཐོག་བྱོན་ཏེ་མདུན་ན་བཞག་ཡོད་པའི་དུས། རླུང་ཆེན་པོ་ཅིག་བྱུང་ནས་ཁྱེར་སོང་བས་ཤོག་བུ་གཅིག་ཀྱང་མ་རྙེད།
དེ་ནས་ཡང་བློ་ལ་གསལ་ལེ་འདུག་པས་ལྡབ་ནས་བྲིས། དེ་ཕྱོགས་ཐམས་ཅད་དུ་དར་བ་འདིའི་རྟེན་འབྲེལ་ཡིན་པ་འདྲ་གསུངས། དེའི་དུས་སུ་སྙུང་པོ་ཅིག་བྱུང་བ་ལ་གྲྭ་པ་རྣམས་ཀྱིས་ཞལ་ཏ་འཇོག་པ་ཞུ་ཞུས་པས་ངའི་ཁ་ཆེམས་རྒྱལ་སྲས་ལག་ལེན་ཡིན་གསུང་ཟེར། དེ་ནས་ཐམས་ཅད་ཀྱིས་སྐུ་རིམ་རྒྱ་ཆེན་པོ་བསྒྲུབས་ཤིང་གསོལ་བ་བཏབ་པས་བསྟན་པ་དང་སེམས་ཅན་གྱི་དོན་ལ་ཡུན་རིང་དུ་བཞུགས་སོ། ། བརྩམ་ཆོས་ཐོར་བུ་བ་མཛད་པ་ལ་འཇུག་པ་སེམས་བསྐྱེ་དབུ་མ་ལུགས་ཀྱི་སེམས་བསྐྱེད། སྨྱུང་གནས་རྣམས་ཀྱི་ཆོ་ག་བློ་སྦྱོང༌། རྟེན་འབྲེལ་སྙིང་པོ་སྐྱིད་སྡུག་ལམ་ཁྱེར་རྣམས་ཀྱི་ཁྲིད་ཡིག ། བླ་མ་དང་བླ་མ་བརྒྱུད་པའི་བསྟོད་པ། རྒྱལ་བ་དང་རྒྱལ་བའི་སྲས་ལ་བསྟོད་པ། རང་ལ་བསྐུལ་བ་དང་གཞན་ལ་གདབས་པ་སྔ་རྟིང་ཡི་གེར་ཐེབས་པ་ལ་བརྒྱ་དང་བཅུ་གསུམ་མཛད་དེ།
སྣ་ཚོགས་རིན་ཆེན་གཏེར་ཁ་ཕྱེ་བ་ལྟར། ། དོན་མང་གཞུང་ཉུང་འདུས་པ་གསལ་བར་སྟོན། ། སྡེབ་ལེགས་བསྟན་བཅོས་རྩོམ་པའི་མཆོག་ཏུ་གྱུར། ། མཁས་པ་དཔའ་བོ་དེ་དང་འགྲན་པ་འདྲ། ། དེ་བས་ན་ཐོས་བསམ་སྒོམ་གསུམ་འཆད་རྩོད་རྩོམ་གསུམ་གྱི་ཕན་ཡོན་བསྔགས་པ་ལ་སྦྱར་བར་བྱ་ཞིང༌། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས་རྙེད་པར་དཀའ་བའི་དལ་འབྱོར་ཐོབ་པ་དོན་ཡོད་པར་བྱས་པའི་ཕྱག་ལེན་གྱི་ལེའུ་སྟེ་གཉིས་པའོ།། །། ཆོས་ཀྱི་འགལ་རྐྱེན་གྲོགས་ངན་སྤོང་བའི་ཕྱག་ལེན་སྟོན་པ་ནི། གང་དང་འགྲོགས་ན་དུག་གསུམ་འཕེལ་འགྱུར་ཞིང༌། ། ཐོས་བསམ་སྒོམ་པའི་བྱ་བ་ཉམ ས ་འགྱུར་ལ། ། བྱམས་དང་སྙིང་རྗེ་མེད་པར་བསྒྱུར་བྱེད་པའི། །
གྲོགས་ངན་སྤོང་བར་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ། དེ་ཡང་འདི་ལྟར་ཐོས་སོ། ། དགུང་ལོ་ཉི་ཤུ་ལོན་པའི་དུས་སུ་སྟོན་པ་ནམ་རྡོར་བྱ་བའི་བཤད་སློང་ཀྱིས་གྲོགས་ལ་བྱོན་པས། རྙེད་ཆེ་བར་ཡོང༌། འོ་སྐོལ་གཉིས་ཀ་བཤད་གསར་བ་ཡིན་བྱས་ནས་རྫུན་བྱེད་དགོས་ཟེར་བ་ལ། སྔོན་ནས་བདེན་པའི་ཚིག་སྨྲ་བ་ལ་གོམས་པས། གྲོགས་ངན་གྱི་དབང་དུ་མ་བཏང་བར་རྫུན་མི་ཟེར་གསུངས་པས། ཁོང་ཡང་དད་ནས་ང་ལ་ཉིད་ལྟ་བུའི་གྲོགས་པོ་ཡོད་པ་ཟེར་ནས་བཀུར་བའི་ཡུལ་དུ་འཛིན་ཏོ་ཞེས་གྲག་གོ ། གཞན་ཡང་འདི་ལྟར།
དཔེར་ན་སྨྱཽན་པ་ལ་ལམ་མཁན་བཅོལ་ན་ལམ་ལོག་ཏུ་འཁྲྀད་པ་ལས་འོས་མེད། དེ་བཞིན་དུ་གང་ཟག་ཐོས་པ་ཆུང་ལ་ལྟ་བ་མཐོ་བ། རྒྱུད་ཚོད་དམའ་ལ་སྤྱོད་པ་རྩིང་བའི་སྨྱཽན་པ་ལྟ་བུ་བླ་མར་ཚུལ་འཆོས་པ་དང༌། ནེ་ཚོ་སྨྲ་མཁན་བཞིན་དུ་ཁ་ནས་ཟབ་མོའི་ཚིག་བཟང་ཁམ་པོ་ཆེ་བཤད་ཀྱིན་དོན་གྱི་ལག་ལེན་མེད་པས་ལས་རྒྱུ་འབྲས་ལ་མི་འཛེམས་པ་དེ་ལྟ་བུ་བླ་མར་ཚུལ་འཆོས་པ་དང༌། རྗེ་དཔོན་ངན་པ་བཞིན་དུ་སློབ་མས་བསྙེན་བཀུར་དང་ཞབས་ཏོག་བག་ཙམ་ཆུང་ཤིང་འགྱངས་པ་དང༌། ཀོ་ལོང་སྡོམ་དུ་ཡོང་ལ་ནོར་སྙིང་སྡུག་རེ་ཕུལ་བ་དང་འཛུམ་ཡལ་ཡལ་ཡོང་ལ་སློབ་མ་དེ་ཆོས་བཞིན་བྱེད་མི་བྱེད་མི་བལྟ་བར་འཕྲལ་གྱི་ཟས་ནོར་ལ་དུང་ངེ་བྱས་པ་དེ་ལྟ་བུ་བླ་མར་ཚུལ་འཆོས་པ་དང་དཔེར་ན་བུད་མེད་མོ་གཤམ་བཞིན་དུ། བླ་མ་ངན་པ་རེ་དང་ཕྲད་པ་ན། གཞན་སྐྱེས་བུ་དམ་པ་ཀུན་གྱིས་དྲུང་དུ་འགྲོ་མི་སྟེར་ཁོང་རང་གི་དྲུང་དུ་ཇི་ཙམ་བསྡད་ཀྱང་ཡོན་ཏན་ཅི་ཡང་མི་སྐྱེ་བ་དེ་ལྟ་བུ་བླ་མར་ཚུལ་འཆོས་པ་རྣམས་ཀྱང་གྲོགས་ངན་ཡིན་ཏེ། རྡོ་རྗེ་འཆང་གི་དབང་ལེར། ང་རྒྱལ་དང་ལྡན་ ཁྲོ་བས་ཟིལ་མནན་དམ་ཚིག་རྣམ་བྲལ་རྫས་ལ་རྐམ་ཞིང་ཐོས་པ་དག་ཀྱང་མེད། །
སློབ་མ་རྣམས་ནི་སླུ་བ་དོན་དུ་གཉེར་ཞིང་མཆོག་གི་བདེ་བའི་ལམ་ལས་སེམས་ ཉམས་དབང་མ་བསྐུར། ། ལོངས་སྤྱོད་དག་ལ་ཀུན་ཆགས་བག་མེད་རྩུབ་མོའི་ཚིག་དང་བཅས་ཤིང་དབང་པོའི་དོན་དུ་འདོད་ལྡན་པ། ། དེ་ཉིད་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། ། ཅེས་གསུངས་པ་ལྟར་ང་རྒྱལ་གྱིས་ཁེངས་ཤིང་སྙིང་རྗེ་ཆུང་བ། ཁོང་ཁྲོ་ཤས་ཆེ་བ་གསང་བའི་དམ་ཚིག་རྣམས་འཆོལ་པར་སྤྱོད་པ། དགེ་འདུན་དང་དཀོན་མཆོག་གི་དཀོར་ལ་རྔམ་ཞིང་རྫས་ལ་ཞེན་པ། མདོ་རྒྱུད་ཕྱིན་ཅི་མ་ལོག་པའི་ཐོས་པ་མེད་པས་རྨོངས་ཤིང༌། ཡང་དག་པའི་མན་ངག་མེད་ཀྱང་ཡོད་པར་ཚུལ་འཆོས་པས་སློབ་མ་སླུ་བ། བག་མེད་པས་ཆང་དང་བུད་མེད་ལ་ཆགས་པ། རྒྱུད་ཀྱི་རྡོ་རྗེའི་ཚིག་ཕྱིན་ཅི་ལོག་ཏུ་འཆད་པའི་བླ་མའི་མིང་བཏགས་རྣམས་ཀྱང༌།
བདུད་ཀྱི་སྤྲུལ་པའམ་གྲོགས་པོ་ཡིན་པའི་ཕྱིར། རྒྱང་རིང་དུ་སྤངས་ཏེ། རང་བྱུང་གི་གྲོགས་བྱང་ཆུབ་ཀྱི་སེམས་གཉིས་དང༌། ནམ་ཡང་འབྲལ་བ་མེད་པར་མཛོད། ཟླ་བའི་དཀྱིལ་ཁོར་མུན་པ་དང་བྲལ་བཞིན། ། བདུད་ཀྱི་གྲོགས་ངན་རིང་དུ་རབ་སྤངས་ཏེ། ། གྲོགས་ཀྱི་མཆོག་གྱུར་བྱང་ཆུབ་སེམས་གཉིས་དང༌། ། ནམ་ཡང་འབྲལ་བ་མེད་པ་དེ་ལ་འདུད། ། མཐུན་རྐྱེན་བཤེས་གཉེན་དམ་པ་བསྟཻན་པ་ཕྱག་ལེན་སྟོན་པ་ནི། གང་ཞིག་བསྟེན་ན་ཉེས་པ་ཟད་འགྱུར་ཞིང༌། །
ཡོན་ཏན་ཡར་ངོའི་ཟླ་ལྟར་འཕེལ་འགྱུར་བའི། ། བཤེས་གཉེན་དམ་པ་རང་གི་ལུས་ལས་ཀྱང༌། ། གཅེས་པར་འཛིན་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ། བྱང་ཆུབ་སེམས་དཔའ་གཞོན་ནུ་ནོར་བཟང་གིས་ཐེག་པ་ཆེན་པའི་བཤེས་གཉེན་བརྒྱ་རྩ་གཅིག་བསྟེན་པའི་ཚུལ་ལྟར། སེམས་དཔའ་ཆེན་པོ་འདིས་ཀྱང༌། དགེ་བའི་བཤེས་གཉེན་བཅུ་ཕྲག་བཞི་དང་འགྲན་གྱི་དོ་ཟླ་བྲལ་བའི་ཡོངས་འཛིན་རིན་ཆེན་གཉིས་རྣམས་བསྟེན་ཏེ། དེ་ཡང་ཐོག་མར་ཤེས་བྱ་རྒྱ་ཆེན་གསན་པའི་ཡོངས་འཛིན་བཅུ་ཕྲག་ཅིག་ནི་འདི་ལྟར་དགུང་ལོ་བཅུ་བཞེས་པའི་དུས་སུ། འཇམ་དབྱངས་འཁོན་སྟོན་ལ། སེམས་བསྐྱེད།
ཕར་ཚད་གཉིས། མངོན་པ། གཤིན་རྗེ་དགྲ་ནག་གི་མངོན་རྟོགས་ཡུམ་སྒྲུབ་མི་འཁྲུགས་པའི་སྒོམ་བཟླས་རྣམས་གསན། བླ་མ་ཀུན་རྒྱལ་བ་ལ་མངོན་པ་ཀུན་ལས་བཏུས་ལ་སོགས་པ་བྱམས་པ་དང་འབྲེལ་བའི་ཆོས་སྐོར་རྣམས་གསན། འཇད་རོང་པ་འཇམ་དབྱངས་ཉི་མ་རྒྱལ་མཚན་ལ་ཚད་མ་རྣམས་ངེས་གསན། ས་སྐྱའི་མཁས་པ་ཆེན་པོ་བླ་མ་གཞོན་རྒྱལ་བ་ལ། སྡེ་བདུན་འགྲེལ་པ་འགྲེལ་བཤད་དང་བཅས་པ་གསན། བླ་མ་བཀྲ་ཤིས་མགོན་ལ་མངོན་པ་ཀུན་ལས་བཏུས་གསན། སློབ་དཔོན་ཤཱཀྱ་བྱང་ཆུབ་ལ་ཕར་ཕྱིན་གསན། ཁྲོ་ཕུར་ཚད་མའི་སྐྱེས་བུ་བསོད་ནམས་མགོན་ལ།
ཡུམ་རྒྱས་པ་བརྒྱད་སྟོང་པ་བརྒྱད་སྟོང་འགྲེལ་ཆེན་སོགས་གསན། འཇམ་དབྱངས་ཉག་གཅིག་ལ། ཉི་ཁྲི་ཁྲི་བརྒྱད་སྟོང་པ། ཤེས་རབ་སྣ་ཚོགས། ཤེས་རབ་ཁྲི་བ། ཉི་ཁྲི་ལེ་མང༌། ཉི་ཁྲི་སྣང་བ། ལེ་བརྒྱད་མ་ས་སྡེ་ལྔ་རྣམས་གསན་ནོ། ། པང་ལོ་ཙཱ་བ་བློ་གྲོས་བརྟན་པ་ལ། ས་སྡེ་ལྔ་ཐེག་བསྡུས་སྐོར་གསུམ།
མངོན་པ་ཀུན་ལས་བཏུས། ཐུབ་པ་དགོངས་རྒྱན་རྣམ་བཤད་རིགས་པ། ལས་སྒྲུབ་པའི་རབ་ཏུ་བྱེད་པ། རྟེན་འབྲེལ་མདོ་འགྲེལ། དབུ་མ་སྒོ་རིམ་སོགས་དབུ་མའི་སྐོར། དུས་འཁོར་རྒྱུད་འགྲེལ་གསང་འདུས་ཀྱི་སྒྲུབ་ཐབས། བརྒྱད་སྟོང་དོན་བསྡུ། དེའི་འགྲེལ་པ། བྱང་ཆུབ་གཞུང་ལམ། ཕུང་པོ་ལྔའི་རབ་བྱེད།
བཅུ་གཅིག་ཞལ་གྱི་གཟུངས། སྡུད་པའི་འགྲཻལ་པ་སངས་རྒྱས་ཡེ་ཤེས་ཞབས་ཀྱི་མཛད་པ་རྣམས་གསན། གུ་ཤྲི་རིན་ཆེན་སེང་གེ་ལ་མངོན་པ་ཀུན་ལས་བཏུས་གསན་ནོ། ། ཤིན་ཏུ་བཀའ་དྲིན་ཆེ་བའི་བཤེས་གཉེན་བཅུ་ཕྲག་ཅིག་བསྟེན་ཚུལ་ནི། དགུང་ལོ་ལྔ་བའི་དུས་སུ་བསམ་གླིང་པའི་གདུང་རྒྱུད་སངས་རྒྱས་དབོན་ལ་བདེ་མཆོག་དྲིལ་བུ་པའི་དབང་ཞུས་པས་དབང་བཞིའི་དོན་ངོ་འཕྲོད་པ་བྱུང་ཞེས་གྲག་གོ ། བསམ་གླིང་པའི་རིན་པོ་ཆེ་དཔལ་འབར་བ་དང༌། མཁན་པོ་རིན་ཆེན་དཔལ་བཟང་པོ་གཉིས་ལ་སོ་སོར་ཐར་པའི་སྡོམ་པ་དེའི་བསླབ་བྱ་དང་བཅས་པ་གསན། བླ་མ་མདོ་སྡེ་དཔལ་བ་ལ་རྣམ་རྒྱལ་སྒྲུབ་ཐབས་དང༌། གཟུངས་སྒྲོལ་མ་མཎྜལ་བཞི། སྒྲོལ་མ་ཉེར་གཅིག་གིས་ལས་ཚོགས་སྒྲུབ་ཐབས་དང་བཅས་པ།
གཤིན་རྗེ་གཤེད་དྲག་པོའི་རྗེས་གནང༌། བྱང་ཆུབ་སེམས་དཔའ་ཟླ་བ་རྒྱལ་མཚན་གྱིས་མཛད་པའི་གཏོར་མ་བརྒྱ་རྩ་གཟེར་ལྔའི་གདམས་པ། རྣམ་དག་གཙུག་ནོར་སོགས་གསན། བླ་མ་མནུར་པ་ཆོས་འཕགས་རྒྱལ་མཚན་ལ། ཡོ་གའི་སྐོར་གྱི་དབང་བཀའ་བཤད་བཀའ་མན་ངག་གི་བཀའ་ཐམས་ཅད་རྫོགས་པ་དང༌། ཟབ་ཆོས་གསན། བྱང་སེམས་རིན་ཆེན་མགོན་ལ་བདེ་མཆོག་སྒྲོལ་མ་འཁོར་ཆེན་དགྱེས་རྡོར་དགྲ་ནག་ཚེ་དཔག་མེད། ཀུན་རིག་རྣམས་ཀྱི་དབང༌། བྱང་ཆུབ་དགོངས་བརྒྱན། ཐེག་བསྡུས་སྐོར་གསུམ།
བྱམས་ཆོས་ལྔ་རྩ་འགྲེལ། ཉི་ཤུ་བ་སུམ་ཅུ་བ། སེམས་བསྐྱེད་ལན་དྲུག རྣམ་རྒྱལ་གྱི་རྗེས་གནང༌། མགོན་པོ་ལྕམ་དྲལ་གྱི་རྗེས་གནང་ལས་ཚོགས་དང་བཅས་པ། ཨ་ཕྱི་མའི་གཏོར་དབང་གཏོར་ཆོག་ལ་སོགས་པ་གསན། བླ་མ་ར་ས་བ་རིན་ཆེན་གླིང་པ་ལ་འཇམ་དབྱངས་ཨ་ར་པ་ཙ་ནའི་སྒྲུབ་ཐབས་ཞུས་ནས་ཉམས་ལེན་མཛད་པས་དོན་སྤྱོད་ཀྱི་ཤེས་རབ་ཆེན་པོར་སོང་གསུངས། མཁན་ཆེན་ཆོས་རྒྱལ་དཔལ་བཟང་པོ་ལ་སྙིང་པོ་དོན་གསུམ། སེམས་ཉིད་ངལ་སོ་ཁྲོ་ཕུ་བའི་མན་ངག་བརྒྱ་རྩའི་སྐོར་རྣམས་གསན། བླ་མ་རི་པ་དཔལ་ཤེ་ལ།
ཞ་མ་ནས་བརྒྱུད་པའི་ཕྱག་རྒྱ་ཆེན་པོ་སྟོད་སྐོར། ནཱ་རོ་ཆོས་དྲུག ལྷན་ཅིག་སྐྱེས་སྦྱོར་སོགས་གསན། ཀུན་སྤངས་ནམ་མཁའ་གྲགས་ལ། བདེ་མཆོག་གི་དབང་ལན་གཉིས་དཔའ་བོས་མཛད་པའི་སྐྱེས་རབས། བསླབ་བཏུས་མདོ་བཏུས་ཕྱག་རྒྱ་ཆེན་པོ་གང་གཱ་མ་གསན། བླ་མ་འདི་ལ་ནི་མ་འོངས་པའི་མངོན་པར་མཁྱེན་པ་མངའ་སྟེ། གཟིམ་ཁང་ཆོས་རྫོང་རྩིག་རྩིག་པའི་བཀོད་པའི་ཞལ་ཏ་ཨར་པོ་རྣམས་ལ་མཛད་པའི་རྩ་ན་སེམས་དཔའ་ཆེན་པོ་ཡང་བཞུགས་པ་ལ། ཉིད་ཀྱི་ཐུགས་དགོངས་ལ། བཙུན་རྒན་བློ་མ་ཁུགས་དགོངས་ཡོད་མཆི་སྟེ།
ཁང་པ་འདིའི་བེད་སུས་སྤྱོད་མི་ཤེས་སོ་ཨ་གསུང་ཞིང༌། མཁར་ལས་གྲུབ་ནས་དགུན་ཅིག་བཞུགས་པ་དང་སྐུ་བསྙུང་སྟེ། སེམས་དཔའ་ཆེན་པོ་གདན་དྲངས་ནས་ངའི་ཚིག་བཞི་པོ་འདི་ཉིད་ཀྱིས་བསྒྲལ་ཅིག་གསུངས་ཏེ། ང་མ་ཤི་བར་རྩར་བཞུགས་གསུངས་པ་དང༌། ཤི་ནས་ཞེ་དགུའི་བར་ཆོ་ག་རེ་གྱིས་གསུངས་པ་དང༌། གཟིམ་ཁང་འདི་དང་གཞིས་ནས་ཁལ་བརྒྱ་ཐོན་པ་གཅིག་འབུལ་བས་བཞེས་གསུང་བ་ལ། གཞིས་ལོ་ཅིག་བསྣམས་ནས་ཁོང་རང་གི་དུས་མཆོད་ལ་ཕུལ། གཞན་རྣམས་གསུང་བཞིན་དུ་བསྒྲུབས་ཏེ། སེམས་དཔའ་ཆེན་པོའི་གསུང་ན་རེ། ཁང་པ་འདི་གྲུབ་ནས་ཁོང་པས་དགུན་ཅིག་ལས་མ་བཞུགས་འོ་སྐོལ་གྱིས་ལོ་གསུམ་ཅུ་རྩ་གྲངས་ཤིག་ཏུ་བེད་སྤྱད་འདུག
དེ་དུས་མ་འོངས་པའི་མངོན་ཤེས་གསུངས་པར་གདའ་གསུངས། ཟབ་ཆོས་སྣ་ཚོགས་ཞུས་པའི་བཤེས་གཉེན་བཅུ་ཕྲག་ཅིག་ནི་འདི་ལྟར། བླ་ཆེན་ཀུན་བློ་ལ་སེམས་བསྐྱེད་རྒྱལ་སྲས་ལམ་བཟང༌། བྱང་ཆུབ་སེམས་དཔའི་སྤྱོད་འཇུག་སོགས་གསན། འཛིམ་པའི་བླ་མ་ཡོན་ཏན་རྒྱ་མཚོ་ལ། འཁོར་ཆེན་དང་སྒྲོལ་མའི་རྒྱ་གཞུང༌། དོན་ཞགས་སྐོར་རྣམས་གསན། དེའི་སྐུ་མཆེད་བླ་མ་རྡོ་རྗེ་དཔལ་བཟང་ལ་གཟེར་ལྔའི་བྱིན་བརླབས། བཤེས་སྤྲིངས་ལ་སོགས་གསན། བླ་མ་རིན་ཡེ་བ་ལ་འཇུག་པ་སེམས་བསྐྱེད།
བྱམས་ཆོས་ལྔ་རྩ་འགྲེལ། དཔེ་ཆོས་དང་མན་ངག་རིན་སྤུངས་སོགས་གསན། འཇམ་དཔལ་དབྱངས་དོན་ཡོད་པ་ལ། སྒྲོལ་མ་དང༌། བདེ་ཆེན་རལ་གཅིག་གི་དབང༌། སེམས་བསྐྱེད། ས་སྐྱ་བའི་བླ་མའི་རྣལ་འབྱོར་ཐུན་མོང་མིན་པ། དབུ་མ་ཆེན་པོའི་ཁྲིད་རྣམས་གསན། མཁན་བུ་སྟོན་པ་ལ་བདེ་མཆོག་གསང་འདུས་དཔལ་ཆོག་རྡོར་སེམས་རྣམས་ཀྱི་དབང༌། ནག་པོ་པའི་སྒྲུབ་ཐབས་ཀྱི་ཊཱིཀྐ།
ལས་ཆོག་གི་ཊཱིཀྐ་རྣམས་གསན། བླ་མ་བསོད་ནམས་རྒྱལ་མཚན་ལ་སེམས་བསྐྱེད་སྒྲོལ་མའི་དབང༌། དྲིལ་བུ་བསྐོར་གསུམ་གྱི་ལུང༌། བདེ་མཆོག་མཆོད་འཕྲེང༌། བདེ་མཆོག་སྡོམ་འབྱུང་གི་འགྲེལ་པ་སུམ་པ་ལོ་ཙཱའི་སྙན་བརྒྱུད། རྣམ་རྒྱལ་གྱི་བསྟོད་པ། ཙནྚ་གོ་མིས་མཛད་པ་རྣམས་གསན། ར་ས་པ་བླ་མ་བསོད་ནམས་ལྷུན་གྲུབ་ལ་གཤིན་རྗེ་གཤེད་དགྲ་ནག་གི་དབང་རྒྱུད་མན་ངག་དང་བཅས་པ་གསན། བླ་མ་བློ་བཟང་བ་ལ་གླང་རི་ཐང་པའི་བླཽ་སྦྱོང་ཚིག་རྐང་བརྒྱད་མ་གསན། སྤྱི་བོ་ལྷས་པའི་མཁན་པོ་ཤེས་རབ་རྒྱལ་གྲུབ་བཟང་ལ།
ཐུགས་རྗེ་ཆེན་པོ་སྐྱེར་སྒང་པའི་སྒྲུབ་ཐབས་ལས་ཚོགས་དང་བཅས་པ་སོགས་གསན་ནོ། ། དག་སྣང་རྒྱ་ཆེན་སྦྱངས་པའི་བཤེས་གཉེན་བཅུ་ཕྲག་ཅིག་ནི། ཏི་ཤྲིའི་ཀུན་དགའ་རྒྱལ་མཚན། བླ་མ་མཁས་བཙུན་ཆེན་པོ་བླ་ཆེན་བསོད་བློ། བླ་མ་ཤེས་རབ་རྒྱལ་མཚན། བླ་མ་ཤར་པ་ཀུན་བསོད། དྲང་པོ་ལུང་པའི་མཁན་པོ་ཐུགས་རྗེ་ཤེས་རབ། སློབ་དཔོན་དཔལ་གྱི་མཁན་ཆེན་བསོད་ནམས་སེང་གེ ། བླ་མ་རྒྱལ་པོ་དཔལ་བ་བླ་མ་ནམ་མཁའ་སངས་རྒྱས་རྣམས་ལ་ཡང་ཆོས་འབྲེལ་རེ་ཡོང་གསུངས། འགྲན་གྱི་དོ་ཟླ་བྲལ་བའི་ཡོངས་འཛིན་རིན་ཆེན་གཉིས་ནི་འདི་ལྟར།
བསྟན་འཛིན་ཐམས་ཅད་ཀྱི་གཙུག་རྒྱན་ཕན་བདེ་ཐམས་ཅད་ཀྱི་འབྱུང་གནས། གནས་བརྟན་ཆེན་པོའི་སྤྲུལ་པ། དག་པའི་ས་ལ་གནས་པའི་སེམས་དཔའ་ཆེན་པོ་མཁན་རིན་པོ་ཆེ་བསོད་ནམས་གྲགས་ལ། མདོ་རྒྱུད་ཐམས་ཅད་སྙིང་པོ། མན་ངག་ཐམས་ཅད་ཀྱི་ཉིང་ཁུ། རྒྱལ་བ་ཐམས་ཅད་ཀྱི་སྤྱི་ལམ་ཐེག་པ་ཆེན་པོའི་བློ་སྦྱོང་ཞུས་པའི་དུས་སུ་སྐྱེ་བ་དཔག་ཏུ་མེད་པའི་གོང་རོལ་ནས་དཔོན་སློབ་ཀྱི་འབྲེལ་བ་ཡོད་པའི་རྟེན་འབྲེལ་གྱི་བྱང་ཆུབ་ཀྱི་སེམས་གཉིས་ཀྱི་དབྱར་གྱི་ཆུ་ཀླུང་ཆེན་པོའི་རྒྱུན་བཞིན་དུ་འཕེལ་ཞིང་རྒྱས། སྟོང་པ་ཉིད་སྙིང་རྗེའི་རྦ་ཀླཽང་ཆེན་པོ་འཁྲུགས་ནས་དོན་གཉིས་ལྷུན་གྲུབ་ཀྱི་རྒྱ་མཚོ་ཆེན་པོར་ཕྱིན་ཏེ། བླ་མ་ཡིད་བཞིན་གྱི་ནོར་བུ་ལས་སངས་རྒྱས་དངོས་ཀྱི་མོས་གུས་ལོན་ཏེ། མཁན་ཆེན་རིན་པོ་ཆེ་དང་མཇལ་བ་ན་གནས་བརྟན་ཆེན་པོ་ཞིག་དང་མཇལ་བའི་སྣང་བ་ཡོང་གིན་འདུག་གསུངས། ཇོ་བོ་རྗེའི་བླ་མ་གསེར་གླིང་པའི་མཚན་བརྗོད་པའི་ཚེ་ཕྱག་ཐལ་མོ་སྦྱོར།
སྤྱན་ཆབ་འདོན་པ་བཞིན་དུ། མཁན་ཆེན་རིན་པོ་ཆེའི་མཚན་བརྗོད་པ་དང༌། ཕྱག་ཐལ་མོ་སྦྱར་སྤྱན་ཆབ་ཉིལ་ཉིལ་མཛད་ནས་ངའི་བླ་མ་དེའི་ཐུགས་རྗེ་དེ་ལྟ་བུ་གཞན་ལ་རང་མེད་གསུངས་ནས། གཙུག་གི་ནོར་བུ་ལྟར་འཛིན་ཏེ། སྐྱིད་སྡུག་ལམ་ཁྱེར། དོན་ཞགས་ཀྱི་སྐོར། སྨན་བླའི་རྗེས་གནང་དང་མདོ་མཆོག ། འདུལ་བ་མདོ་རྩ་རི་ཁྲོད་མ་ལོ་གྱོན་མ་དང་འོད་ཟེར་ཅན་གྱི་གཟུངས་ཇོ་བོ་རྗེས་མཛད་པའི་སེམས་སྐྱེད་ཆོ་ག ། ཛེ་ཏ་རིས་མཛད་པ་ལ་སོགས་པའི་ཆོས་ཆུང་བརྒྱ་རྩ་རིགས་གཏད་སོགས་སྐྱེར་སྒང་བའི་ཆོས་སྐོར་རྣམས་ཞོར་ཉན་མཛད། དེའི་རྗེས་ལ་འཇུག་པ་སེམས་བསྐྱེད་སོགས་ཀྱང་ཞུས་སོ། །
དང་པོར་རིག་པའི་གནས་ལྔ་ལ་མཁས་པར་སྦྱངས་ཤིང༌། བར་དུ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དང་དམིགས་པ་མེད་པའི་སྙིང་རྗེ་ཆེན་པོ་གཉིས་ལ་གོམས་པར་བྱས་པས། མཆོག་གི་དངོས་གྲུབ་བརྙེས་ནས་འགྲོ་བའི་དོན་རྒྱུན་ཆད་མེད་པར་མཛད་པ་རྡོ་རྗེ་འཆང་ཆེན་པོའི་ངོ་བོར་གྱུར་པ། རིན་པོ་ཆེ་ཤེར་འབུམ་པ་ལ། རྡོ་རྗེ་འཆང་གིས་གསུངས། སྡུད་བྱེད་རྣམས་ཀྱིས་བསྡུས། རིགས་གསུམ་མགོན་པོས་བཀྲལ། ལོ་པཎ་རྣམས་ཀྱིས་བསྒྱུར། མཁས་པ་རྣམས་ཀྱིས་གཏན་ལ་ཕབ། བཤད་པའི་སྲོལ་མ་ཆག །
བཀའ་རྒྱུད་གྲུབ་ཐོབ་རྣམས་ཀྱིས་ཟམ་མ་ཆད། བྱིན་བརླབས་ཀྱིས་ན་བུན་མ་ཡལ་བ། རྒྱུད་སྡེ་ཐམས་ཅད་ཀྱི་སྙིང་པོ། རྒྱལ་བ་སྲས་བཅས་ཐམས་ཅད་ཀྱི་སྤྱི་ལམ་སྦྱོར་བ་ཡན་ལག་དྲུག་ཞུ་བའི་ཐོག་མར་དུས་ཀྱི་འཁོར་ལོའི་དབང་ཡོངས་སུ་རྫོགས་པར་ཞུས་ཏེ། མཚམས་དམ་པོར་བཅད་ནས་ཡན་ལག་དྲུག་གི་ཁྲིད་ཞུས་ཏེ་སྒོམ་པའི་དུས་ན། འོད་གསལ་ཆོས་ཀྱི་སྐུ་ལ་མངའ་བརྙེས་ཏེ། དང་པོའི་སངས་རྒྱས་ཡེ་ཤེས་ལྷུན་གྲུབ་ཀྱི་རྟེན་དང༌། བརྟེན་པ་ལྷ་དང་ལྷ་མོ་དཔའ་བོ་དཔའ་མོ་རྣམས་ངེས་པ་གསུམ་ལྡན་དུ་ཟག་མེད་བདེ་བ་ཆེན་པོའི་ངང་དུ་རོལ་བ་གཟིགས། སྔ་ཕྱི་མེད་སྟེང་འོག་མེད་འདུས་མ་བྱས་རྒྱར་མ་ཆད། ཕྱོགས་སུ་མ་ལྷུང༌།
གསལ་ལ་ངོས་བཟུང་མེད། བདེ་ལ་ཟག་པ་མེད། སྣང་ལ་རང་བཞིན་མེད། མདངས་འོད་གསལ་གཤིས་སྐྱེ་མེད་མཚན་ཉིད་གཉིས་སུ་མེད་པ། གཞོན་ནུ་མ་ལ་པྲ་ཕབ་པ་བཞིན་དུ། མེ་ཏོག་བཀྲམ་པ་དང༌། རིན་ཆེན་ཕྱག་རྒྱ་དང༌། མུན་པ་ངེས་པར་འཇོམས་པ་དང༌། རྣམ་པ་ཐམས་ཅད་གཟིགས་པ་དང༌། ནམ་མཁའ་ལྟ་བུའི་ཏིང་ངེ་འཛིན་གྱི་སྒོ་དུ་མ་ཤར།
རྡོ་རྗེ་ལུས་ཀྱི་རྩ་འདིར་རླུང་འདི་རྒྱུད། བྱང་སེམས་འདི་འབབ་པ་མངོན་སུམ་དུ་གཟིགས། ཞིང་ཁམས་བརྗོད་ཀྱིས་མི་ལང་རྣམས་སུ་དེ་བཞིན་གཤེགས་པ་ནམ་མཁའི་སྐར་མ་ཙམ་གྱི་ཞལ་གཟིགས་ཤིང་ལུང་བསྟན་པ་སོགས་ཉམས་དང་གྲུབ་རྟགས་བརྗོད་ཀྱིས་མི་ལང་བ་ཡོད་དེ། ཀུན་དང་ཐུན་མོང་མ་ཡིན་པའི་ཕྱིར། འདིར་མ་བྲིས་སོ། ། བླ་མ་འདི་ལ་རྡོ་རྗེ་འཆང་དངོས་ཀྱི་མོས་གུས་མངའ་སྟེ། བླ་མ་རྒྱུད་པའི་ལོ་རྒྱུས་གསུངས་པའི་དུས་སུ་དཔང་ལོའི་གསུང་ན་རེ། གལ་ཏེ་རྣལ་འབྱོར་པ་ཡིས་ནི། ། སྟོང་པ་ཉིད་ནི་རྟག་སྒོམ་ན། ། བློ་ནི་གཞོན་པ་ལ་དགའ་བ། །
འབྱུང་བ་དག་ནི་ཐེ་ཚོམ་མེད། ། བྱ་བ་དེར་ནི་སོ་ཆེ་ཤེས་རབ་འབུམ་ཁོང་ལ་ཡོད་པར་གདའ་གསུང་པ་ཡིན། ཐུགས་རྗེ་ཆེན་པོའི་ཞལ་གཟིགས་མ་གཟིགས་ནི་ཆ་མེད། ཐུགས་རྗེ་ཆེན་པོ་ཐུགས་རྒྱུ་ལ་འཁྲུངས་ངོ་ཤེས་དེ་ཡིན་གསུང་ནས་ཕྱག་ཐུགས་ཀར་སྦྱར་ཏེ། སྤྱན་ཆབ་ཉིལ་ཉིལ་མཛད། བདེ་བར་གཤེགས་པའི་དུས་སུ་ཡང༌། བསྙུང་བ་མེད་པར་རྡོ་རྗེའི་སྐྱྀལ་མོ་དཀྲུང་བཅས་པ་ལ་གྲོངས་གསུངས། དུས་ལན་ཅིག་ཆེད་ཀྱི་ཤོག་གསུངས་ཏེ། སྙན་ནས་སྙན་དུ་ཐུགས་ནས་ཐུགས་སུ་རྒྱུད། སྡིག་པོ་ཆེ་བཙན་ཐབས་སུ་སངས་རྒྱ་བར་ནུས་ཤིང༌།
རབ་ཚེ་འདི་འབྲིང་བར་དོ། ཐ་མ་ཡང་སྐྱེ་བ་བདུན་ནམ། བཅུ་དྲུག་ན་སངས་རྒྱ་བའི་གདམས་ངག གྲུབ་ཐོབ་ཀྱི་ཟམ་མ་ཆད། བྱིན་བརླབས་ཀྱིས་ན་བུན་མ་ཡལ་བ། མཁའ་འགྲོ་མ་ཁ་རླངས་པ་ཐུལ་ལེ་བའི་མན་ངག་ཐུགས་རྗེ་ཆེན་པོའི་དམར་ཁྲིད་དང༌། ཕྱག་རྒྱ་ཆེན་པོ་ལྷན་ཅིག་སྐྱེ་སྦྱོར་དང༌། རྟེན་འབྲེལ་སྙིང་པོ་རྣམས་ཀྱི་ཁྲིད་དབང་མདོར་བསྟན། སྨྱུང་གནས་ཀྱི་སྐཽར་རྣམས་གསན་ཏེ། འགྲོ་དོན་ཕྱག་རྒྱ་ཆེན་པོ་ཡོང་བའི་རྟེན་འབྲེལ་མཛད་དོ། །
རྒྱལ་བ་ལྟ་བུའི་བཤེས་གཉེན་དུ་མ་ལ། ། རྒྱལ་བའི་མདོ་རྒྱུད་དབང་དང་མན་ངག་སོགས། ། རྒྱལ་བས་གསུང་བཞིན་ཐུགས་སུ་ཆུད་གྱུར་པས། ། རྒྱལ་བའི་རྒྱལ་ཚབ་བསྟན་པའི་བདག་པོར་གྱུར། ། ཡོན་ཏན་གྱི་འབྱུང་གནས་དབེན་པ་བསྟེན་པའི་ཕྱག་ལེན་སྟོན་པ་ནི། ཡུལ་ངན་སྤངས་པས་ཉོན་མོངས་རིམ་གྱི་འགྲིབ། ། རྣམ་གཡེང་མེད་པས་དགེ་སྦྱོར་ངང་གིས་འཕེལ། ། རིག་པ་དྭངས་པས་ཆོས་ལ་ངེས་ཤེས་སྐྱེ། ། དབེན་པ་བསྟེན་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ།
དེ་ཡང་འདི་ལྟར་ཐོས་སོ། ། བོ་དོང་ཨེའི་རྟ་རའི་གདན་ས་སེམས་དཔའ་ཆེན་པོ་རང་གི་བུ་ཆེན། སློབ་དཔོན་རྒྱལ་མཚན་སེང་གེ་ལ་གཏད་ནས་ཀྱང་བཤད་ཉན་མཛད་པའི་དུས་སུ། འཇམ་དཔལ་དབྱངས་དོན་ཡོད་རྒྱལ་མཚན་སྐུ་མཆེད། ཡུམ་དང་བཅས་པ་རྣམས་ཀྱིས། ཨེའི་ཆོས་དཔོན་མཛད་པར་ཞུ་བ་གསོལ་བས། ངས་མཁན་པོ་བཙལ་ཡོང་གི་གསུངས་ནས་ས་སྐྱར་བྱོན་ཏེ། ལོ་ཙཱ་བ་བློ་གྲོས་བརྟན་པ་ལ་ཨེའི་བླ་ཆོས་ལ་འབྱོར་པར་ཞུ་ཕུལ་བས། གུ་རུ་ཐོགས་མེད་ཐོས་པའི་གཏམ་ལ་སྙན། ངའི་བླ་མ་སྟག་སྡཻ་བ་སེང་གེ་རྒྱལ་མཚན་གྱིས་མ་ཐོབ་པའི་གདན་ས་ཡིན་སང་རང་འགྲོ་གསུངས་ནས་མཉེས་འདུག་གསུངས།
དེ་ནས་ལེགས་པ་གདན་དྲངས་ནས་ས་སྡེ་ལ་སོགས་པའི་ཕྱག་དཔེ་རྣམས་ལོ་ཙཱ་བ་བློ་གྲོས་བརྟན་པ་ལ་ཕུལ་ནས། དབེན་པ་བསྟེན་པ་ལ་ཐུགས་ཕྱོགས་ཏེ། འདུ་འཛི་མི་གཙང་བ་ལྟར་རྒྱང་བསྲིངས་ནས། ། རང་གཞན་དོན་དུ་བསམ་ཏན་སྒོམ་པ་ལ། ། རབ་ཏུ་བརྩོན་པར་འདོད་པའི་སྐྱེ་བོ་ཡིས། ། ཕྱི་དང་ནང་གི་དབེན་པ་ཐོབ་པར་ཤོག ། ཅེས་སོགས་དང༌། རང་བཞིན་ཉམས་དགའ་གཞན་གྱི་འཚེ་བ་མེད། ། ཆུ་དང་ལོ་མ་འབྲས་བུའི་འབྱོར་པ་མེད། ། ཆགས་དང་སྡང་བའི་གཏམ་ཡང་མི་ཐོས་པའི། །
དབེན་པའི་ནགས་ཚལ་དག་ཏུ་གནས་པར་བྱ། ། ཞེས་སོགས་གསུངས་ནས། རང་བཞིན་གྱིས་འདུག་ན་ཉམས་དགའ་ཞིང༌། ཏིང་ངེ་འཛིན་ངང་གིས་འཕེལ་བ་མེ་ཏོག་རྣམ་པ་སྣ་ཚོགས་སྐྱེ་བ། བྱ་རྣམ་པ་སྣ་ཚོགས་སྒྲ་སྙན་པ་འབྱིན་པ། རྩྭ་དང་ལོ་མ་དང༌། འབྲས་བུས་བརྒྱན་པའི་ཤིང་ལྗོན་པས་མཛེས་པ། མདུན་ན་ཆུ་བོ་ཆེན་པོ་བཞིའི་ཡ་གྱལ་ཡན་ལག་བརྒྱད་དང་ལྡན་པའི་གཙང་ཆུའི་ཆབ་སྒྲ་སྙན་པོ་ལྷུང་ལྷུང་དུ་འབབ་པ། དེའི་ཉེ་འཁོར་ན་བཻ་ཌཱུར་ལྟ་བུའི་ནེའུ་གསིང་སྔོན་པོ་ལ་མེ་ཏོག་ཁ་དོག་སྣ་ཚོགས་པ་དག་གིས་ཚོམ་བུ་བཀོད་པ་བཞིན་དུ་བརྒྱན་པ། འཚོ་བ་རྙེད་སླ་ཞིང་ཆོམ་རྐུན་དང་གཅན་གཟན་གྱི་འཇིགས་པ་མེད་པ།
གངས་རི་དཔལ་དང་ལྡན་པས་བསྐོར་བའི་དབུས་གཡས་རུ་བྱང་གི་ས་ཆ། གྲུབ་ཆེན་རྒྱུད་མར་བྱོན་པའི་གནས་མཆོག རི་བོ་པོ་ཏ་ལ་དང་ཚུལ་མཚུངས་པར་གྱུར་པ་དངུལ་ཆུའི་ཆོས་རྫོང་དུ་དགུང་ལོ་ཞེ་གསུམ་པ་ལ་བྱོན་ནས་ སྐུ་མཚམས་བཅད། མཐུན་རྐྱེན་གྱི་ཞབས་ཏོག་སློབ་དཔོན་བསོད་ནམས་བརྟན་ གྱི་ཕ་མ་གཉིས་དང་ཕྱུག་མོ་སྣ་ཚོགས་ཀྱིས་བསྒྲུབས་ཏེ། ཉེ་གནས་མ་གཏོགས་སུ་ལའང་མཇལ་ཁ་མེད་ཅིང༌། ཉིན་མཚན་ཐམས་ཅད་སྟོང་ཉིད་སྙིང་རྗེ་ཟུང་དུ་འབྲེལ་བའི་ཏིང་ངེ་འཛིན་གྱིས་དུས་འདའ་བར་མཛད་དོ། ། དེ་དུས་ཨེ་ནས་དགེ་བཤེས་རྣམས་ཀྱིས་གདན་འདྲེན་པ་ལ་ཕྱིན་ཏེ། ད་དུང་ཆོས་གསུང་བར་ཞུ་འཕྲིན་ཕུལ་བས། མཇལ་ཁ་ཡང་མ་གནང་བར། བརྩེ་ཡང་གཞན་ཕན་ནུས་མེད་མ་ཎི་བ། །
མཆི་མའི་རྒྱུན་དང་སྙིང་རྗེས་གདོང་དང་ཡིད། ། རྣམ་པར་བརླན་པར་གྱུར་ནས་རང་ཉིད་ཀྱིས། ། སློབ་མ་རྣམས་ལ་སྙིང་གཏམ་འདི་སྐད་སྨྲ། ། ཞེས་པ་ནས། ཕྲད་ཀྱང་འདི་ལས་གཞན་པ་སྨྲ་རྒྱུ་མེད། ། ཅེས་སོགས་གདམས་པ་གནང་ཏེ་གཏོང༌། དེ་ནས་ལོ་འགའི་བར་དུ། གསོལ་འདྲེན་པའི་བུག་སྒོ་མ་གཏོགས་པ་སྦྲིང་འགགས་མཛད། ཕྱི་ནས་འབུལ་བའི་དད་རྫས་ཐམས་ཅད་ཀྱང་བླངས། ཐེངས་གཅིག་ཤ་གསར་གཟུགས་ཤིག་དང༌།
ཞོ་ཞིག་དང༌། ཕུད་དམ་གང་འབུལ་བ་བྱུང་བ་ཉེ་གནས་ཀྱིས་བླངས་པས། ཉིད་རང་གསོལ་གསུངས་ནས་གསོལ་དུ་མ་གནང༌། ཉེ་གནས་ཀྱིས་ཀྱང་ཟ་མ་ནུས་པར་ཆང་དང་ཞོ་བོ། ཤ་དེ་ཆུ་བྱ་ལ་བྱིན་ཅེས་གྲག་གོ ། རི་ཁྲོད་དབེན་པའི་གནས་སུ་རྙེད་བཀུར་ལ། ། རེ་ས་མེད་ཅིང་ཁ་ཟས་ཞིམ་པོ་ཡི། ། རོ་ལ་ཆགས་པ་སྤངས་ཏེ་འཁོར་བ་ཡི། ། ར་བ་ལས་ནི་ཐར་པ་བྱ་ཕྱིར་འབད། ། ལོ་ཉི་ཤུ་རྩ་གྲངས་ཀྱི་བར་དུ་སྐུ་མཚམས་ཁོར་ཡུག་ལ་བཞུགས་ཏེ།
དེ་དུས་ཆོས་རྗེ་ཀུན་མཁྱེན་པས་དངུལ་ཆུར་བྱོན་ནས། རང་རེ་ཞལ་ཅིག་མཇལ་བར་ཞུ་ཆོས་ཀྱི་གསུང་གླེང་མཛད་པའི་ན་གསུངས་པ་ལ། ད་ལྟ་མཚམས་དམ་པོའི་དམ་བཅའ་ཞིག་བདོག་པས་མི་མཇལ་བར་ཞུ། ད་གཟོད་ངེད་མཇལ་དུ་ཡོང་ཞེས་ཞལ་གྱི་བཞེས། ཁོང་གི་གྲུབ་མཐའི་དྲི་བའི་ལན་ཞུ་ཡིག་ཕུལ་ཏེ་སྐུ་མཚམས་མ་ཕྱེ་ཞེས་ཐོས་སོ། ། དེ་དུས་ཆོས་རྗེ་བསོད་ནམས་རྒྱལ་མཚན་པ་བོ་དོང་དུ་བྱོན་ནས་མཇལ་དུ་འབྱོན་གསུང་བ་ལ་ཡང༌། རེ་ང་མི་བྱོན་པར་ཞུ་ཞེས་ཞུ་བ་བསྐུར་ཏེ། དེའི་དུས་སུ་མི་ཆེན་ཁ་དྲག་པ་སུས་ཞུས་ཀྱང་མཚམས་མ་ཕྱེ་བར། སྐུ་ནི་འདུ་འཛིའི་གཡེངས་བས་དབེན། ། གསུང་ནི་བྲེ་མོའི་གཏམ་གྱིས་དབེན། །
ཐུགས་ནི་གཟུང་འཛིན་གྱི་རྟོག་པས། ། དབེན་པར་གྱུར་ཏེ་ཞེས་གྲག་གོ ། པོ་ཏ་ལ་དང་གཉིས་སུ་མ་མཆིས་པའི། ། དབེན་ཞིང་ཉམས་དགའི་གནས་ཀྱི་མཆོག་གྱུར་དེར། ། འདུ་འཛི་མི་གཙང་བ་ལྟར་རྒྱང་བསྲིངས་ནས། ། སྐུ་གསུང་ཐུགས་ཀྱི་དབེན་པ་བསྟེན་ལ་འདུད། ། མི་རྟག་པ་ཐུགས་ལ་འཁྲུངས་པས ་ ཚེ་འདི་བློས་བཏང་བའི་ ཕྱག་ལེན་སྟོན་པ་ནི། ཡུན་རིང་འགྲོགས་པའི་མཛའ་བཤེས་སོ་སོར་འབྲལ། ། འབད་པས་བསྒྲུབས་པའི་ནོར་རྫས་ཤུལ་དུ་ལུས། ། ལུས་ཀྱི་མགྲོན་ཁང་རྣམ་ཤེས་མགྲོན་པོས་འབོར། །
ཚེ་འདི་བློས་བཏང་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར་སེམས་དཔའ་ཆེན་པོ་འདི་ནི། སྟོང་པ་ཉིད་སྙིང་རྗེའི་རྦ་ཀློང་ཆེན་པོ་འཁྲུགས་ཀྱང༌། འོ་སྐོལ་ལ་ཉམས་མྱོང་ཙམ་མེད་སྙིང་རྗེ་ཤས་ཆུང་གསུངས་ནས་ཁེངས་སྐྱུང་འབའ་ཞིག་མཛད་པ་ལ། མི་རྟོག་པ་ཐུགས་ལ་འཁྲུངས་པར་ཞལ་གྱིས་བཞེས་ཏེ། གནས་དབེན་པར་རིག་པ་དངས་པའི་དུས་སུ། མི་འདི་དང་འདི་ཞེས་བྱ་བ་ཤི་ཟེར་བ་ཐོས་ཙ་ན་འོ་སྐོལ་གྱི་ལུས་འདི་ལ་ཡང་ཆུའི་ལྦུ་བའམ། རླུང་ནང་གི་མར་མེ་བཞིན་དུ་བཟོད་བླགས་ཡེ་མེད་པ་ཞིག་ཡོང་གིན་འདུག་གསུངས། ཉེ་གནས་ཀྱི་གཟིམ་ཁང་ལ་མཁར་ལན་ཅིག་བྱེད་པ་ཡིན་ཞུས་པས།
འོ་སྐོལ་ཡུན་རིང་སྡོད་པའི་ངེས་མེད། དེའི་རྐྱེན་གྱི་སེམས་ཅན་མང་པོ་འཆི་གསུངས་ནས་མ་གནང༌། བླ་མ་རིན་ཡེ་བའི་སར་བཞུད་པའི་ཤུལ་དུ་བབས་ནས་བྱས་པས། སེམས་ཅན་མང་པོ་ཤི་ཡོད་ང་གཟུངས་སྔགས་འདྲེན་དགོས་སྡུག་གེ་ཀུན་དེ་ལ་ཅི་རེར་འདུག་སྙིང་རྗེར་གསུང་ཞེས་གྲག་གོ ། དེའི་དུས་སུ་གསུངས་པ། ཤིན་ཏུ་ཉམས་ཆུང་ཆུ་བུར་ལྟ་བུའི་ལུས། ། སྣ་ཚོགས་རྐྱེན་ངན་རླུང་གིས་རབ་བསྐྱོད་ནས། ། སྐད་ཅིག་གནས་པའི་གདེང་ཡང་མི་འདུག་ན། ། ཆོས་མིན་ཡིད་ལ་སེམས་པའི་ལོང་འདུག་གམ། ། དི་རིང་ཙམ་ཡང་མི་འཆི་གདེང་མེད་ཅིང༌། །
ཤི་ནས་གར་སྐྱེ་རང་དབང་མེད་བཞིན་དུ། ། དོན་མེད་ཚེ་འདིའི་བྱ་བ་ལྷུར་བླངས་ནས། ། རང་གིས་རང་ཉིད་བསླུས་པར་མི་འགྱུར་རམ། ། ཞེས་སོགས་དང༌། རྒན་གཞོན་དར་མ་གོ་རིམ་མ་ངེས་པས། ། འཆི་སྙམ་མེད་པར་གློ་བུར་འཆི་འགྱུར་ཞིང༌། ། སྨན་སྤྱད་རིམ་གྲོ་སོགས་ཀྱིས་བཟློག་མི་ནུས། ། འདི་འདྲ་བསམས་ལ་ཚེ་འདིའི་ཞེན་པ་སྤོངས། ། ནོར་ལྡན་ལག་སྟོང་སྒྲེན་མོར་འགྲོ་འགྱུར་ཞིང༌། ། ཁ་དྲག་ཅན་ལ་ཡུད་ཙམ་བསྡད་དབང་མེད། །
འཁོར་མང་ནང་ནས་གྲོགས་མེད་གཅིག་པུར་འགྲོ། ། འདི་འདྲ་བསམ་ལ་ཚེ་འདིའི་ཞེན་པ་སྤོངས། ། ཞེས་སོགས་གསུངས་ཤིང༌། མི་རྟག་སྒོམ་པ་འདི་ཟབ་ཟེར་ནས་གནས་ལུགས་ཀྱི་དོན་ལྟ་བུའི་ཟབ་པ་དེ་ལྟ་མིན་ཏེ། འདི་རྒྱུ་ལ་སྐྱེས་ན་དང་པོ་ཆོས་ལ་འཇུག་པའི་རྒྱུ་བྱེད། བར་དུ་སྒྲུབ་པ་ཉམས་སུ་ལེན་པའི་ལྕག་བྱེད། མཐར་འོད་གསལ་ཆོས་སྐུ་ཐོབ་པའི་རྒྱུ་བྱེད་པས་འདི་སྒོམ་པ་གལ་ཆེ་གསུངས། སེམས་དཔའ་ཆེན་པོ་འདི་ཉིད་ནི་མི་རྟག་པ་ཐུགས་ལ་འཁྲུངས་པས། འདོད་ཡོན་གྱི་འཁྲི་བ་ཆོད། ཕྱི་ཚིས་ཀྱི་གྲབས་གཤོམ་བོར།
ཚེ་འདིའི་མདུན་མ་མི་ཆོས་ཀྱི་བྱ་བྱེད་སྐད་སྐད་ཀྲིག་ཀྲིག་ཐམས་ཅད་ཐེ་ལ་བོར་བློས་བཏང་བ་དེ་ཡིན་ནོ། ། འདུས་བྱས་ཐམས་ཅད་རི་གཟར་འབབ་ཆུ་བཞིན། ། མི་རྟག་མི་བརྟན་སྙིང་པོ་མེད་རྟོགས་ནས། ། ཕྱི་ཚིས་གྲབས་གཤོམ་ཚེ་འདིའི་བྱ་བྱེད་ཀྱིས། ། སྣང་བ་ནུབ་པར་གྱུར་པ་དེ་ལ་འདུད། ། ད་སླུ་མེད་ཀྱི་དཀོན་མཆོག་ལ་སྐྱབས་སུ་འགྲོ་བའི་ཕྱག་ལེན་སྟོན་པ་ནི། རང་ཡང་འཁོར་བའི་གཙོར་རར་བཅིངས་པ་ཡི། ། འཇིག་རྟེན་ལྷ་ཡི་སུ་ཞིག་སྐྱོབ་པར་ནུས། ། དེ་ཕྱིར་གང་ལ་སྐྱབས་ན་མི་བསླུ་བའི། ། དཀོན་མཆོག་སྐྱབས་འགྲོ་རྒྱལ་སྲས་ལག་ལེན་ཡིན། །
ཞེས་གསུངས་པ་ལྟར། ཕྱག་ལེན་ལ་བཏབ་ཏེ། དེ་ཡང་འདི་ལྟར་ཐོས་སོ། ། དབུས་སུ་བྱོན་པའི་དུས་གུང་ཐང་ནས་ལྷ་སར་འབྱོན་པའི་ཆུ་ཁར་འབེབས་དུས། རྟ་བདུན་བརྒྱད་ཅིག་ལ་མི་རེ་རེ་བཞོན་ནས་ཆུ་ལ་རྐྱལ་བཏང་ནས་བྱུང་བས་ཆུ་དཀྱིལ་དུ་ཐམས་ཅད་ནུབ་ནས་སོང་བས་གཟིགས་པ་དང་ཨ་ཀ་ཁ་སྐྱོན་ཆེ་གསུངས་ནས་ཕྱག་ཐལ་མོ་སྦྱར་ཏེ། སྒྲོལ་མ་སྒྲོལ་མ་འཕགས་མ་འཕགས་མ་གསུངས་ནས་སྤྱན་ཆབ་ཉིལ་ཉིལ་འདུག་པ་དང༌། མི་རྟ་ཟུང་ཅིག་མ་རྟོགས་པ་རྟ་དང་མ་བྲལ་བར་ཡུག་ཅིག་ན་ཆུ་འགྲམ་ཐོན་བྱུང་མི་རྟ་ཟུང་གཅིག་ཆུས་ཁྱེར་སོང་བ་དང༌། སེམས་དཔའ་ཆེན་པོའི་སྐུ་རྒྱབ་ནས་ད་ཅི་མེད་པའི་མི་དཀར་པོ་གཟུགས་རིང་ཕྲུག་གོས་དཀར་པོ་སྙིང་སོང་བ་ཞིག་སྐེ་རགས་དྲེས་མ་ཆིག་རྐྱང་བཅིངས་པ་ཞིག་བྱུང་ནས་ང་འགྲོ་ང་འགྲོ་ཟེར་ཞིང་ཆུ་ལ་ཚོམ་ཚོམ་མེད་པར་རྒལ་སོང་ནས་མི་དེའི་ལག་པ་ནས་དྲུད་བྱུང་སྟེ། ཅི་ཡང་མ་ཉེས་པར་སོས་རྟིང༌། མི་དཀར་པོ་དེ་གར་སོང་ཆ་མེད་ལ་སོང་བས།
ཀུན་ཡ་མཚན་པར་གྱུར་ཏེ། སེམས་དཔའ་ཆེན་པོའི་ཞལ་ནས་ཀྱང་ཅི་ཐོ་དོད་གསུངས། དྲུང་ནས་འཕགས་མ་ལ་གསོལ་བ་བཏབ་པས་འཕགས་མའི་སྤྲུལ་པ་ཡིན་ལས་ཆེ་ཞུས་པས། ཡིན་པ་དག་ཀྱང་སྲིད་རེ་མཚར་ཅིག་བྱུང༌། ལར་རང་གིས་བློ་གཏོད་ནུས་ན་དཀོན་མཆོག་འདིས་རང་མི་སླུ་བ་ཞིག་ཡིན་གསུངས་ཞེས་གྲག་གོ ། དབྱར་ཅིག་བོ་དོང་ན་བཞུགས་པའི་དུས་སུ་ཆར་པ་ཡེ་མ་བབ་པས། ཆེན་པོ་དཔལ་རྒྱལ་བས་ཆར་འབེབས་ཤེས་ཚད་བསགས་ནས་ཕབ་ཀྱང་མ་ཕེབས་པར་རེ་ཐག་ཆད་པའི་དུས་སུ། ཆེན་པོ་པས། བྱ་རྒོད་གཤོངས་ཀྱི་ཇོ་བོ་བ་ལ་དྲུང་ནས་སྐུ་ཁྲུས་ཅིག་གསོལ་ལ་ཆར་འབབ་པའི་གསོལ་བ་ཅིག་འདེབས་པར་ཞུ་ཞུས་པས། དེ་བཞིན་བགྱི་གསུངས་ནས་བྱོན་ཏེ་གསོལ་བཏབ་པས།
ཇོ་བོའི་དྲུང་ན་བཞུགས་པའི་བར་དེ་རང་ལ་ཡང་ཆར་པ་ཐོར་ཐོར་བབས། དེ་ནས་སྐད་ཅིག་ཉིད་ལ་སྤྲིན་ཆེན་པོ་འདུས། འབྲུག་སྒྲ་ཟབ་མོ་ནི་སྐྱེ་བོ་རྣམས་ལ་གཏམ་སྙན་སྐྱེལ་བ་བཞིན་དུ་གྲགས། མི་རྣམས་ནི་དགའ་སེང་སེང་པོར་གྱུར་ཏེ་འདི་ལྟར། སྤྲིན་མགོ་ནག་པོ་མུན་ནག་སྤེལ་བ་བཞིན། ། མེ་ལོང་ནང་བཞིན་ཐལ་བའི་དཀྱིལ་ན་མཛེས། ། རྨ་བྱ་རབ་དགའ་ཟེ་བ་སྤྲེལ་བ་རྣམས། ། གླུ་གར་མཛེས་པས་རབ་ཏུ་བསྟོད་པ་བཞིན། ། སྤྲིན་ཚོགས་དེ་དག་དཔའ་བོ་དགོད་པ་བཞིན། ། རྒྱུན་ཆགས་ཟབ་མོའི་སྒྲ་འབྱིན་རྣམ་པར་མཛེས། །
དེ་ཡིས་ཆར་ཕབ་མུ་ཏིག་གཏོར་བ་བཞིན། ། འབྲུག་གི་རྔ་སྒྲ་རབ་ཏུ་དགང་གྱུར་ན། ། གློག་ཕྲན་འགྱུ་བ་བྲོ་གར་བྱེད་པ་བཞིན། ། དེའི་ནུབ་མོ་ནས་ཆར་ཆེན་པོ་གཉའ་ཤིང་གི་རྒྱུན་ཙམ་པ་ཞག་བདུན་གྱི་བར་དུ་བབ་པས། ཆེན་པོ་ཡང་དགའ་སྟེ། ངས་ཞུ་བ་འབུལ་རིན་ཆོག་ཞུས་པས། ཇོ་བོ་འདི་ལ་བྱིན་བརླབས་ཤིག་རང་གདའ་གསུང་ཟེར། དེ་ལ་སོགས་པའི་རྣམ་གྲངས་མང་པོ་ཡོད་དེ་ཡི་གེ་མང་དོགས་པས་འཇིགས་ནས་མ་བྲིས་སོ། ། ཇོ་བོ་འདི་དང༌། སྐྱི་རོང་གི་འཕགས་པ་ཝ་ཏིའི་མཆེད་ཟླ་གྲགས་པའི་འཇད་སྣ་གསར་གྱི་ཇོ་བོ་དང༌།
ངུར་སྨྲིག་གི་སྒྲོལ་མ་རང་བྱོན་རྣམས་ཀྱིས་སེམས་དཔའ་ཆེན་པོ་ལ་གསུང་བྱོན་པར་གྲགས་སོ། ། ཐམས་ཅད་མཁྱེན་པའི་བཤེས་གཉེན་མེས་ཚིག་པའི་དུས་དང༌། བླ་མ་རིན་ཡེ་བ་གཙང་པོའི་འཁོར་ལ་ཚུད་པའི་དུས་སུ་རྗེ་བཙུན་མ་ལ་གསོལ་བ་བཏབ་པས་མེ་དང་ཆུའི་འཇིགས་པ་ལས་སྐྱབས་པའི་གཏམ་རྒྱུད་གསུངས་ནས། དཀོན་མཆོག་འདི་ལ་སྙིང་ཐག་པ་ནས་གསོལ་བཏབ་ན་བྱིན་བརླབས་ཀྱིས་ཚུལ་འཕྲལ་ལ་ཡོང་སྟེ་གསུངས། སྤྱན་རས་གཟིགས་དབང་སེམས་དཔའ་ཁྱེད་ཉིད་ཀྱིས། ། རང་དང་རང་གི་སྤྱན་ཆབ་ལས་འཁྲུངས་པའི། ། རྗེ་བཙུན་མ་ལ་གསོལ་བ་བཏབ་པའི་མཐུས། ། འགྲོ་བའི་སྡུག་བསྔལ་འཕྲལ་དུ་སེལ་བ་མཚར། ། དེ་བས་ན་འགལ་རྐྱེན་གྲོགས་ངན་སྤངས་པ་དང༌། ། མཐུན་རྐྱེན་བཤེས་གཉེན་བསྟེན་པ་དང༌།
དབེན་པ་བསྟེན་པ། མི་རྟག་པ་སྒོམ་པ་དང༌། དཀོན་མཆོག་ལ་སྐྱབས་སུ་འགྲོ་བའི་ཕན་ཡོན་དང་བསྔགས་པ་ལ་སྦྱར་བར་བྱའོ། ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས། འགལ་རྐྱེན་གྲོགས་ངན་སྤང་བ་དང༌། བཤེས་གཉེན་དམ་པ་བསྟེན་པ་དང༌། ཡོན་ཏན་གྱི་འབྱུང་གནས་དབེན་པ་བསྟེན་ནས་ཚེ་འདི་བློས་བཏང་སྟེ། བསླུ་མེད་ཀྱི་དཀོན་མཆོག་ལ་སྐྱབས་སུ་འགྲོ་བའི་ཕྱག་ལེན་གྱི་ལེའུ་སྟེ་གསུམ་པའོ།། །། སྡུག་བསྔལ་སྡིག་པའི་འབྲས་བུར་རྟོགས་པས་རྒྱུ་མི་དགེ་བ་ལ་ འཛེམ་པའི་ཕྱག་ལེན་སྟོན་པ་ནི། ཤིན་ཏུ་བཟོད་དཀའི་ངན་སོང་སྡུག་བསྔལ་རྣམས། །
སྡིག་པའི་ལས་ཀྱི་འབྲས་བུར་ཐུབ་པས་གསུངས། ། དེ་ཕྱིར་སྲོག་ལ་བབ་ཀྱང་སྡིག་པའི་ལས། ། ནམ་ཡང་མི་བྱེད་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར། སེམས་དཔའ་ཆེན་པོ་འདི་ནི། ལྟ་བ་མཐའ་བྲལ་ནམ་མཁའ་ལྟ་བུའི་དོན་རྟོགས་ཀྱང༌། ཉེས་ལྟུང་ཤིན་དུ་ཕྲ་བ་ལ་ཡང་འཛེམ་པར་མཛད་དེ། དམ་པའི་དོན་དུ་ལས་འབྲས་མ་གྲུབ་ཀྱང༌། ། ཀུན་རྫོབ་ལས་འབྲས་བསླུ་བ་མེད་པའི་ཕྱིར། །
སྡིག་པ་སྤོང་ཞིང་དགེ་བ་སྒྲུབ་པ་འདི། ། མཐོ་དམན་ཀུན་ལ་དགོས་པའི་སྤྱོད་པ་ཡིན། ། ཞེས་གསུངས་ཤིང༌། དང་པོ་ལྤགས་ཐུལ་གོན་པ་ཙམ་ཡང་ཉེས་པར་སོང་དོགས་ནས། ཡ་ང་བ་ཆེན་པོ་བྱུང་སྟེ། ཕྱིས་འདུལ་བ་ཐོས་ཙ་ན་དེ་ཙམ་གྱི་སྤྱོད་ལམ་དོག་པོ་ཡང་མི་དགོས་པར་འདུག་གསུངས། ཉེ་གནས་ཀྱི་ལོ་གཅིག་ལ་ཞིང་དུུ་མ་བཏབ་པ་གཟིགས་པས། སེམས་ཅན་མང་པོ་འཆི་རུ་ཡོང༌། འོ་སྐོལ་ལོ་ཡི་ཅི་བྱེད་གསུངས་ནས་བྱེད་དུ་མ་གནང༌། དབྱར་ཡོག་མོའི་མེ་ཤིང་མ་འདོན་དེ་ལ་སེམས་ཅན་མང་པོ་ཡོད།
མ་ཤི་ན་འཁོས་ཤིག་ཤར་ནས་འོང་གསུངས། དབྱར་འོད་ཁང་མེད་དུས་ནུབ་མོ་དཀར་མེ་ཕུལ་ན་ཕྱེ་མ་ལེབ་འཆི་རུ་ཡོང་གསུངས་ནས་དཀར་མེ་ཉིན་པར་འབུལ། དབྱར་ཁ་མཆོད་པ་ལྔ་སེ་གྱིས་ཕྱིས་ན་སེམས་ཅན་རྐང་འོག་ཏུ་སོང་བ་མི་མཐོང་གསུངས་ནས་མདོར་ན་ལས་རྒྱུ་འབྲས་ལ་མངགས་པ་ཆེན་པོ་མཛད་དོ། ། མཐའ་བྲལ་ནམ་མཁའ་ལྟ་བུའི་དོན་རྟོགས་པས། ། སྤངས་བླང་དགག་སྒྲུབ་སྤྲོས་པ་ཀུན་བྲལ་ཀྱང༌། ། རྒྱུ་འབྲས་སླུ་བ་མེད་པའི་དོན་གཟིགས་པས། ། ཉེས་ལྟུང་ཤིན་ཏུ་ཕྲ་ལའང་འཛེམ་པ་མཚར། ། སྲིད་པ་གསུམ་གྱི་བདེ་བ་མི་རྟག་པར་རྟོགས་པས་ཐར་པ་ དོན་དུ་གཉེར་བའི་ཕྱག་ལེན་སྟོན་པ་ནི། སྲིད་གསུམ་བདེ་བ་རྩྭ་རྩེའི་ཟིལ་པ་བཞིན། ། ཡུད་ཙམ་ཞིག་གིས་འཇིག་པའི་ཆོས་ཅན་ཡིན། །
ནམ་ཡང་མི་འགྱུར་ཐར་པའི་གོ་འཕངས་མཆོག ། དོན་དུ་གཉེར་བར་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ། ལྷའི་ནང་ནས་ཚངས་པ་དང༌། བརྒྱ་བྱིན་མིའི་ནང་ནས་འཁོར་ལོས་བསྒྱུར་བའི་རྒྱལ་པོ་ཐོབ་ཀྱང་མི་རྟག་ཅིང་འཇིག་པས་སྙིང་པོ་མེད། ཐར་པ་བླ་ན་མེད་པའི་བྱང་ཆུབ་འདི་དོན་དུ་གཉེར་དགོས་གསུང་ཞིང་འདི་ལྟར་གསུང་ངོ༌། ། ཐར་པའི་ལམ་དུ་མི་འགྱུར་དགེ་བ་ཡིས། ། རེ་ཞིག་བདེ་འགྲོའི་བདེ་བ་ཐོབ་འགྱུར་ཀྱང༌། ། མཁའ་ལ་མདའ་འཕངས་ས་ལ་ལྟུང་བ་ལྟར། ། འཕེན་ཤུགས་ཟད་ནས་ངན་འགྲོར་ལྟུང་བ་འགྱུར། །
མེ་ཡི་རང་བཞིན་ཚ་བ་ཡིན་པ་ལྟར། ། འཁོར་བའི་རང་བཞིན་སྡུག་བསྔལ་ཡིན་པར་གསུངས། ། བདེ་ཕྱིར་སྡུག་བསྔལ་འདོར་འདོད་སྐྱེས་བུ་ཡིས། ། ཐར་པ་དོན་དུ་དགེ་བར་འབད་པར་བྱ། ཞེས་གསུངས་སོ། ། སྲིད་གསུམ་བདེ་བ་སྙིང་པོ་མེད་གཟིགས་ནས། ། རང་གཞན་དོན་དུ་ཚོགས་གཉིས་གྲུར་ཞུགས་ཏེ། ། སྐུ་གསུམ་ནོར་བུ་རིན་ཆེན་ལེན་པར་བྱེད། ། སེམས་དཔའ་ཁྱེད་ནི་རྒྱ་མཚོའི་དེད་དཔོན་འདྲ། ། སྐྱེས་བུ་ཆེན་པོ་ནི་ལམ་མཉམ་ཉིད་ཀྱི་བྱམས་པ་ཆེན་པོ་མངའ་བའི་ཚུལ་སྟོན་པ་ནི།
བྱང་ཆུབ་སེམས་པས་སེམས་ཅན་ལ། ། བུ་གཅིག་པ་ལ་བྱ་བ་བཞིན། ། རྐང་གི་ཁོངས་ནས་བྱམས་པ་ཆེ། ། དེ་ལྟའི་རྟག་ཕན་བྱེད་པར་འདོད། ། ཅེས་གསུངས་པ་ལྟར། སེམས་དཔའ་ཆེན་པོ་འདི་ནི་ནང་ན་བྱམས་པའི་ཏིང་ངེ་འཛིན་མངའ་བས། སེམས་ཅན་ཐམས་ཅད་ལ་མཉམ་པ་ཉིད་དུ་བྱམས་ཏེ། དེ་ཡང་འདི་ལྟར། ཡོན་བདག་གི་རིགས་འགའ་ཞིག་གིས། དམག་ལ་འགྲོ་བའི་དུས་རིམ་གྲོ་ལ་གཏོར་མའི་ཆས་མང་པོ་སྐྱལ་ཙ་ན།
གཏོར་མ་ཕུལ་ནས་འཕྲིན་ལས་བཅོལ་བའི་སྐབས་སུ། འོ་སྐོལ་རང་དཀོན་མཆོག་ཆོས་སྐྱོང་ལ་ཞུ་བ་བྱེད་ཙ་ན། ཕྱོགས་གཉིས་ཀ་རུ་རྒྱུ་འཁྲུག་པ་ཞི་བར་བྱིན་གྱིས་རློབས། བསམ་ངན་སྦྱོར་རྩུབ་ཐམས་ཅད་ཞི་བར་མཛོད་ཅིག་ཟེར་བ་ལ་རྟོགས་ཤིག་རྒྱལ་ཅིག་འཕགས་པར་མཛོད་མི་ཟེར་ཉི་ཅག་རྣམ་པའང་དེ་བཞིན་མཛོད། ཁོ་པ་ཏ་རྒྱལ་བ་ཞིག་འདོད་དེ། རྒྱལ་བ་མ་བྱུང་ཡང་འཁྲུག་པ་ཞི་ན་ཕར་ཚུར་གཉིས་ཀར་ལ་དེས་ཆོག ། དེ་བཞིན་བྱས་པས་ཡོན་བདག་བསླུས་པར་ཡང་མི་འགྱུར་གསུངས། སེམས་ཅན་འདི་དང་འདི་ཟེར་བྱ་བ་བདེ་ཞིང་འདུག་ཟེར་བ་གསན་ཙ་ན། དེ་ལེགས་སོ་གསུངས་ནས་ཤིན་ཏུ་མཉེས་ཤིང་འདི་ལྟར་ཡང་གསུང་ངོ༌། ། བདག་གི་སྡུག་བསྔལ་རླུང་ཤུགས་ཀྱིས་བསྐྱོད་ནས། །
གང་གི་བཞིན་རས་ནག་པོའི་སྤྲིན་བསྡུས་ཏེ། ། མཆི་མའི་ཆར་ཕབ་ངུད་མོའི་འབྲུག་སྒྲ་བསྒྲགས། ། དེ་འདྲ་ཡལ་བར་འདོར་བར་རིགས་སམ་ཅི། ། བདག་ཉིད་བདེ་བའི་ཉི་ཟེར་ཕོག་པ་ཡི། །

གང་གི་བཞིན་རས་པད་མོའི་ཚལ་རྒྱས་ཏེ། ། སོའི་ཟེ་འབྲུ་དཀར་པོ་སྟོན་གྱུར་པ། ། དེ་འདྲ་ཡལ་བར་འདོར་བར་ག་ལ་རིགས། ཞེསགསུང་ངོ༌། ། གང་གི་རང་བཞིན་བྱམས་པའི་བདག་ཉིད་ཀྱིས། ། རྣམ་པར་བརླན་པ་བཞིན་དུ་སེམས་མཐུན་ཞིང༌། ། ཕུན་སུམ་གནོད་པ་མེད་པའི་སེམས་གྱུར་ནས། ། དཀའ་ཐུབ་ཅན་བཞིན་གཅན་གཟན་ཁྲོ་བོ་སྤྱོད། ། ཅེས་གསུངས་པ་ལྟར། དྲུང་ན་འཁོད་པའི་རི་དྭགས་དང་གཅན་གཟན་ཀུན་གཅིག་ལ་གཅིག་ཕན་ཚུན་གནོད་པ་མེད་ཅིང་བྱམས་ཏེ། གཞན་གྱིས་ཕུལ་བའི་ཤ་ཁྱི་ཆེན་པོ་ཞིག་ཡོད་པ་ཀུན་ཀྱང་རྣ་མོའི་རྩེད་མོའི་ཕྱིར་བརྡུང་བ་ལྟར་བྱས་ཙ་ན་མི་རྨུག་པར་བྲོས་ཅིང་སྤྲང་པོ་ལ་རྨུག་པའི་ཚེ་ན་ནི་བགྲངས་པ་དང་རྨུག་འཕྲོ་གཅོད་པ་ཅིག་ཡོད་དོ། །
ཞུམ་བུ་ཀུན་ཀྱང་བྱེའུ་མཐོང་ཁར་བབས་པའི་དུས། གནོད་པའི་སེམས་སྤངས་ནས་དེ་བྱུང་བ་ལ་དགའ་ཞིང་འདྲོགས་དོགས་པའི་ཕྱིར་དེས་མི་མཐོང་བའི་སར་ཕྱིན་ནས་ཉལ་ཅིང༌། བྱེ་ཆུང་ལ་ཡང་གནོད་པ་མེད་དོ། ། སྤྱང་ཀི་ཞིག་ཡོད་པ་ཀུན་ཀྱང་འཚེ་བའི་སེམས་སྤངས་ཏེ། གཏིང་ལ་ཤ་བྱིན་ཀྱང་མི་ཟ་བ་ཅིག་བྱུང་ཞིང༌། ངང་པ་ཞིག་ཡོད་པ་ཀུན་ཀྱང་སེམས་དཔའ་ཆེན་པོ་བསྐོར་བ་མཛད་པའི་དུས་སུ་ཁོ་ཡང་སྐོར་བ་བྱེད། བཞུགས་པའི་དུས་སུ་ཁོ་ཡང་སྡཽད། སེམས་དཔའ་ཆེན་པོའི་སྤྱོད་ལམ་གྱི་ལད་མོ་བྱེད་པ་ཞིག་བྱུང་འདུག དེ་ལ་མཉེས་ཤིང༌། དམག་བྱུང་ནས་བོ་དོང་དུ་འབྱོན་དགོས་པ་བྱུང་དུས།
ཉེ་གནས་ལ་གཞན་དངོས་པོ་མི་ཐུབ་ངང་པ་དེ་མ་ལུས་པ་གྱྀས་གསུང་ཟེར། མཁན་ཐམས་ཅད་མཁྱེན་པ་བྱང་ཆུབ་རྩེ་མོའི་གསུང་ན་རེ། དུད་འགྲོ་དེ་ཀུན་གྱི་བྱེད་ལུགས་དེ་རང་ངོ་མཚར་ཆེ། བྱང་ཆུབ་ཀྱི་སེམས་འདི་འབྱོངས་ཙ་ན་གང་ཡང་དབང་དུ་འདུ་བ་ཅིག་ཡིན་པར་འདུག་གསུང་ཞིང་ཁོང་རང་གི་མཛད་པའི་རྣམ་ཐར་ན་ཡང་འདི་ལྟར་བཀོད་ཡོད་དོ། ། དབུས་པའི་དམག་འཇད་དུ་བྱུང་དུས་དངུལ་ཆུ་རྣམས་ལ། དངོས་པོ་ལ་མ་ཆགས་པར་ཐམས་ཅད་བྲོས། འགྲོ་བ་མི་ཡོང་བའི་རྒས་པ་རྣམས་ཀྱི་གཡོག་ངས་བྱེད་པ་ཡིན་གསུངས་ཏེ། ཤུལ་ན་ཡོད་པ་རྣམས་བྲེད་ནས་དྲུང་དུ་འཚོགས་ཏེ། བསྡད་ཡོད་པའི་དུས། དམག་མི་རྣམས་ཁྲོ་ཞིང་རྔམ་པའི་ཚུལ་གྱིས་དྲུང་དུ་བྱུང་སྟེ།
ཞལ་མཐོང་བ་དང་འཕྲལ་དུ་བཏུལ་པ་དང༌། ཁྲོ་ཞིང་བརྔམ་པ་རྣམས་ཀྱང་ཞི་ནས་དྲུང་ན་འཁོད་པ་རྣམས་ལ་གནོད་པ་མི་བྱེད་པར་བྱིན་བརླབས་ཞུས་ཀྱིན་འགྲོ། འགའ་ཞིག་ནི་དད་པ་སྐྱེས་ཏེ། མཆི་མ་འབྱིན་ཅིང་མི་བསད་པའི་སྡིག་བཤགས་བྱེད་དོ་ཞེས་གྲག་གོ ། དྲུང་ན་འཁོད་པའི་སློབ་མ་རྣམས་ཀྱང༌། ང་ཁོ་ན་ལ་མཉེས་ཤིང་བྱམས་སྙམ་དུ་ཐམས་ཅད་དེ་ལྟར་རུ་སེམས་ཤིང༌། དེ་རྣམས་ཀྱང་གཅིག་ལ་གཅིག་མཐོང་ཆེ་ཞིང་བྱམས་པས་ཕན་ཚུན་ཆེ་མི་རྩོད་པར་གྲལ་འོག་ཏུ་སྡོད་པ་ལ་ཧས་ཐོབ་བྱེད་ཅིང་ཅིག་གི་ཅིག་སྙན་པར་སྨྲའོ། ། བྱམས་པའི་རང་བཞིན་བྱམས་པའི་ཐུགས་མངའ་བས། ། དྲུང་ན་འཁོད་པའི་མི་དང་གཅན་གཟན་ཀྱང༌། ། གཅིག་ལ་གཅིག་བྱམས་བྱམས་པའི་སེམས་དང་ལྡན། །
ཆར་སྤྲིན་མུག་པོ་ལྟ་བུའི་མདོག་འདྲ་བའི། ། ཁྲོ་ཞིང་གཏུམ་པའི་དམག་དཔུང་ལྷགས་པའི་ཚེ། ། གང་གི་སྐུ་ནི་མཐོང་པ་ཙམ་གྱིས་ཀྱང༌། ། ཁྲོ་བ་ཞི་ནས་གནོད་པའི་སེམས་དང་བྲལ། ། འགྲོ་རྣམས་བྱམས་པས་འདུལ་ལ་ཕྱག་འཚལ་ལོ། ། བཟོད་མེད་ཀྱི་སྙིང་རྗེ་ཆེན་པོ་མངའ་ཚུལ་སྟོན་པ་ནི། འགྲོ་བ་འདི་ཀུན་ཐུགས་རྗེའི་བདག་ཅན་དེས། ། བདག་ཏུ་འཛིན་པ་དེ་ལ་ཐེ་ཚོམ་མེད། ། ཅེས་གསུངས་པ་ལྟར། སེམས་དཔའ་ཆེན་པོ་འདི་ནི།
དཔེར་ན་མ་བུ་གཅིག་པོ་ཡིད་དུ་འོང་བ་ལ་བརྩེ་བ་ལྟར་འཁོར་བའི་སེམས་ཅན་རྣམས་ལ་སྙིང་རྗེ་ཆེན་པོ་མངའ་ཞིང༌། ཁྱད་པར་དུ་དངོས་སུ་སྡུག་བསྔལ་བ་དང༌། སྡུག་བསྔལ་གྱི་རྒྱུ་ལ་སྤྱོད་པ་ལ་བརྩེ་སྟེ། དེ་ཡང་འདི་ལྟར་ཐོས་སོ། ། དགུང་ལོ་བཅུ་དྲུག་ཙམ་ལོན་པའི་དུས་སུ། ཟང་ཟིང་གི་ཕན་འདོགས་བག་ཙམ་བྱས་པའི་དགེ་བཤེས་ཤིག་གིས་སང་ཉིན་ལ་སླེབ་དགོས་པའི་དོན་གལ་ཅན་ཞིག་གི་བང་ཆེན་བཅོལ་ཏེ་བོ་དོང་ནས་ས་སྐྱར་བྱོན་པའི་ཕྱེད་ལམ་སླེབ་པའི་ཐང་དཀྱིལ་ཅིག་ན་ཁྱི་གུ་བཞི་ལྔ་ཞིག་སྐྱེས་པ་ཡས་བོར་ནས་སོང་འདུག་པ་གཟིགས་ནས། སྙིང་རྗེ་ནས་བཤུམས་ཤིང༌། དེ་རིང་འདི་ཕ་སྐྱེལ་དུ་ཕྱིན་ན་ནི་ཁོང་གི་དོན་མི་འགྲུབ། དི་རིང་བཞག་ན་ནི། དགུན་ཡིན་པས་འཁྱགས་ནས་ཀྱང་འཆི།
ཕོ་རོག་དང་གཅན་གཟན་དག་གིས་ཀྱང་བསོད་སྙམ་དུ་བསམ་པས་དི་རིང་འདི་ཕ་བསྐྱལ་ལ། དོ་རེད་མཚན་རྐྱང་ནས་འགྲོ་དགོས་པ་ཡིན་དགོངས་ཏེ། ཁྱི་ཁུ་སྐྱེལ་བའང་ལོག་བྱོན་པས། དགེ་བཤེས་དེ་དང་ད་རེས་མ་འཕྲད་པ་བྱ་དགོས་དགོངས་པ་ལ། སྲང་བར་ཞིག་ཏུ་འཕྲད་པས་ཉིད་ཀྱིས་དོན་གལ་ཅན་གྱི་བཏབ་བཅོག་པ་འདུག་ཟེར་ནས་འཐབ་ཏུ་བྱུང་བས། སྐྱེ་ལོ་བྱུང་གསུངས། དེ་ནས་དེ་མ་ཁད་ལོག་ནས་བྱོན་པས་ཐོ་རངས་ཁ་ས་སྐྱར་ཕེབས། ལན་བསྒྱུར་ཚ་བ་གཅིག་གསོལ་ནས་བྱོན་པས་དགོང་མོ་བོ་དོང་ཕེབས་ཏེ། དགེ་བཤེས་དེས་ཀྱང་ངོ་མཚར་ཆེ་ངས་འཐབ་པ་དེ་ཡང་བཟོད་པར་གསོལ་ཟེར་བས་བྱུང་གསུངས། ཐབས་མཁས་ལ་ཐུགས་རྗེ་ཆེ་བའི་ཕྱག་ལེན་དུ་གདའོ། །
ཡང་དགུང་ལོ་ཉི་ཤུ་ཙམ་ལོན་པའི་དུས་སུ་ཨེའི་དགེ་འདུན་རྣམས་ཆོས་གཞི་ལ་བཏེགས་པར། རྒྱ་སྒོའི་འགག་ན་སྤྲང་མོ་ཞ་བ་གཅིག་ཡོད་པ་ངུ་བཞིན་འདུག་པ་ཐུགས་ཀྱིས་མ་བཟོད་སྟེ་ཅི་ཉེས་དྲིས་པས། བཙུན་པ་ཐམས་ཅད་འབྱོན་པར་འདུག་དེས་ན་ང་ལ་ལྟོ་གཏེར་མི་མི་ཡོང་ཟེར། ངས་ཁྱོད་ལེན་དུ་ཡོང་གི་སྡུག་བསྔལ་མ་བྱེད་གསུངས་ནས་ཐག་པ་ཁྱེར་ནས་ལོག་བྱོན་ཏེ་ང་ལ་ཁུར་གསུངས་པ་ལ། མོས་འཁུར་མི་ནུས་པ་འདུག་པས། གདོང་ལ་མོའི་གོས་སྟན་རྣམས་བསྐྱལ། དེ་ནས་མོ་རང་ཁུར་ནས་ཆོས་བར་སར་སྐྱལ་གསུངས། སྙིང་རྗེའི་དབང་གི་སེམས་ཅན་དོན་མཐོང་ན། ། རང་གི་སྡུག་བསྔལ་དག་ལའང་མི་གཟིགས་པར། ། སེམས་ཅན་སོ་སོའི་འདོད་དོན་སྒྲུབ་མཛད་པའི། །
ཐབས་མཁས་ཐུགས་རྗེ་ཅན་ལ་ཕྱག་འཚལ་ལོ། ། དེས་ན་སེམས་ཅན་དངོས་སུ་སྡུག་བསྔལ་མཐོང་ན་ལྟ་སྨོས་ཀྱང་ཅི་འཚལ། གཞན་གྱི་སེམས་ཅན་སྡུག་བསྔལ་བ་འདི་འདྲ་འདུག་ཟེར་བ་གསན་ན། ངའི་མ་རྒན་དཻ་སྙིང་རེ་རྗེ་གསུངས་ཏེ་བཤུམས་ནས་གསུང་གླེང་ཀྱང་འཕྲོ་ཆད་ནས་འགྲོ་ཞིང༌། གླང་རི་ཐང་པ་ལ་གཞན་གྱིས་ངོ་ནག་པོ་བྱས་པ་གསན་ནས། ངའི་མ་རྒན་སེམས་ཅན་སྡུག་བསྔལ་བ་འདི་ལ་བསམས་ཙ་ན་ངོ་གདོང་དཀར་པོ་ཡོང་ས་མི་འདུག་གསུངས་ཟེར། དེ་ཁོང་པ་མད་པར་གདའ་གསུང་ནས་སྤྱན་ཆབ་ཉིལ་ཉིལ་མཛད་ཅིང་འདི་ལྟར་གསུང་ངོ༌། ། སྡུག་བསྔལ་མང་གཟིར་འགྲོ་འདི་ཡལ་བོར་ནས། ། རང་ཉིད་ཞི་བདེ་འབའ་ཞིག་དོན་གཉེར་བས། ། ཕ་མ་མེ་ཡིས་ཚིག་པ་ཡལ་བོར་ནས། །
རང་ཉིད་བསིལ་བའི་རྫིང་བུར་ཁྲུས་བྱེད་འདྲ། ། འགྲོ་འདིས་རང་གི་བདེ་བ་ཡལ་བོར་ནས། ། བདག་གི་དོན་དུ་སྡུག་བསྔལ་ཁུར་བླངས་པ། ། ས་དང་རྒྱ་མཚོའི་རྡུལ་བས་ཆེས་མང་ན། ། དེ་དག་བདག་གིས་ཇི་ལྟར་ཡལ་བར་འདོར། ། ཐོག་མེད་དུས་ནས་ལན་མང་ཕན་བཏགས་པའི། ། འགྲོ་མང་བཟོད་དཀའི་སྡུག་བསྔལ་གྱིས་གཟིར་བ། ། མཐོང་ཐོས་དྲན་ཀྱང་གས་པར་མ་གྱུར་པ། ། བདག་གི་སྙིང་འདི་ལྕགས་ལ་བྱས་སམ་ཅི། ། སྔོན་ཆད་ཡང་ཡང་སྡུག་བསྔལ་སེལ་བྱེད་མ། །
མནར་མེད་མེ་ཡི་ནང་དུ་ཚིག་གྱུར་ན། ། དེ་ལ་སྙིང་རྗེའི་བསམ་པ་མི་སྐྱེ་བ། ། བདག་འདྲ་མིའི་ལུས་ཅན་དུད་འགྲོར་ཟད། ། གསུང་ཞིང་སྙིང་རྗེའི་ཉམས་བྱུང་རྒྱལ་དུ་བཏང་ན་ཉིན་མཚན་ཁོར་ཡུག་ཏུ་དེ་ཉིད་ལ་རྩེ་གཅིག་ཏུ་འབྱམས་ནས་ཕྱི་རོལ་པས་ལྟས་ན་བརྒྱལ་བ་ལྟར་མངོན་པ་ཡོང་གིན་འདུག་གསུང༌། དབུས་པའི་དམག་རྟིང་མ་འཇད་དུ་བྱུང་དུས་དངུལ་ཆུའི་མདུན་གྱི་ཐང་ཆེན་པོ་དམག་གིས་གང་བ་གཟིགས་པས། སྡུག་གེ་ཚོ་སྡུག་གེ་ཚོ། ངའི་མ་རྒན་འདི་ཙམ་ཞིག་འཁྲུལ་ནས་སྡུག་བསྔལ་གྱི་རྒྱུ་ལ་སྤྱོད་པ་དེ་སྙིང་རྗཻ་སྙིང་རྗེ་གསུང་སྟེ་བཞུགས་གདན་གྱི་སྟེང་དུ་འདྲེལ་ལྡོག་མཛད་ཅིང༌། བཤུམས་པའི་མཐར་བརྒྱལ་བརྒྱལ་གྱི་བར་དུ་བཤུམས་འདུག་ཅེས་གྲག་གོ ། གཞན་ཡང་འདི་ལྟར་ཐོས་སོ། ། ངན་སོང་གསུམ་ཨ་ཅང་ཆེ།
མིའི་ནང་ནས་ཀྱང་སྡུག་བསྔལ་ལ་དངོས་སུ་སྤྱོད་པ་འདི་རྣམས་སྙིང་ཤིན་ཏུ་རྗེ་མོད། བསམ་མནོ་ལེགས་པར་བཏང་ན་སྡུག་བསྔལ་སྤྱོད་པ་འདི་རྣམས་སྙིང་རྗེ་གསུངས་ཞིང༌། ད་ལྟ་འཇིག་རྟེན་ན་མི་ཆེ་རུ་རེ་དྲུང་དུ་རེ། འཁོར་མང་ཁ་དྲག་ནོར་ཆེ། ལས་སུ་སྡིག་པ་འབའ་ཞིག་བྱེད་པ་དེ་འདྲ་རྣམས་གཟིགས་པའམ། དྲན་པའི་དེ་དག་གི་གླེང་མོ་བྱུང་ཙ་ན་ཡང་སྤྱན་ཆབ་འབྱིན་ཅིང༌། སེམས་དཔའ་ཆེན་པོ་ཡི་གསུང་ན་རེ་ཕ་རོལ་པོ་རྣམ་རྟོག་སྐྱེར་ཡོང་བསམ་པ་བྱུང་ནས་ཉམས་དཀྱིལ་གིན་ཚོད་བཟུང་བ་མིན་ན་དེ་འདྲ་རྣམས་དང་ཕྲད་པ་ན་མཆི་མ་རང་དབང་མེད་པར་ཡོང་གིན་འདུག་གསུང༌། འོ་སྐོལ་ཆོས་པ་འདི་རྣམས་སྡུག་བསྔལ་གྱི་རྒྱུ་ལ་སྤྱོད་པ་འདི་རྣམས་ལ་སྙིང་རྗེ་སྐྱེ་ཐང་པ་ཞིག་འདུག་པ་ལ་སྐྱེ་བ་ཉུང་བ་དེ། རང་རེ་རྣམས་ཀྱང་ཚེ་འདིའི་དཔལ་འབྱོར་ཁ་དྲག་དེ་རྣམས་ལ་སྐྱོན་གནས་སུ་མི་ལྟ་བའི་བློ་ངན་དེ་ཕུགས་སུ་ཞུགས་པས་ལན་འདུག ད་ལྟ་སྡུག་བསྔལ་བ་རྣམས་ལ་སྙིང་རྗེ་བ་དེ་སྡུག་བསྔལ་དེ་ལ་རང་རེ་ཡང་སྐྱོན་དུ་ལྟ་བས་ཡིན་པར་འདུག་སྟེ།
དེ་གཉིས་རང་སྐྱོན་གང་ཆེ་མི་ཤེས་གསུང༌། ཚོགས་ཆོས་གསུང་པའི་དུས་སེམས་ཅན་གྱི་སྡུག་བསྔལ་ལ་སེམས་དཔའ་ཆེན་པོ་ཉིད་ཀྱིས་བཤུམས་ཙ་ན་ཚོགས་པ་བྱིན་པོ་ངུ་ཅོང་ཐེག་ཐེག་ཡོད་པ་དེ་ལ་མཚན་ཉིད་པ་ཞིག་ན་རེ། མཁན་བུ་སྟོན་པ་དང་པཎ་ཆེན་པ་ཀུན་ཆོས་གསུངས་ཙ་ན་བཞད་གད་ཐེག་ཐེག་ཉམས་དགའ་ཞད་ཆེ་བར་འདུག འདི་པའི་ཆོས་གསུང་བ་འདི་སྡུག་ཞད་ཆེ་མི་གཅེས་ཤི་བ་བཞིན་དུ་ངུ་ཅོང་ཐེག་ཐེག་ཟེར། དེ་ཁོའི་དེ་འདྲ་མོ་ཡང་ཡོད་དོ། ། དེས་ན་སེམས་ཅན་གྱི་སྡུག་བསྔལ་སྙིང་རྗེ་ཆེན་པོ་འཁྲུངས་ཚུལ་གོང་འོག་རྣམས་སུའང་བསྟན་ཅིང་སྟོན་པར་འགྱུར་ལ་ཕལ་ཆེར་ནི་བརྗོད་ཀྱིས་མི་ལང་ངོ༌། ། བུ་གཅེས་ཤི་བའི་མ་མ་ཇི་བཞིན་དུ། ། འགྲོ་བའི་སྡུག་བསྔལ་མཐོང་ཐོས་དྲན་གྱུར་ན། ། སྤྱན་ཆབ་སི་ཏའི་རྒྱུན་ལྟར་འབེབས་མཛད་པའི། ། འགྲོ་བའི་གཉེན་གཅིག་པོ་ལ་ཕྱག་འཚལ་ལོ།།
བྱམས་པ་དང་སྙིང་རྗེ་ཆེན་པོ་སྔོན་དུ་སོང་བའི་སྒོ་ནས་བསམ་པ་བྱང་ ཆུབ་ཀྱི་མཆོག་ཏུ་སེམས་བསྐྱེད་པའི་ཕྱག་ལེན་ སྟོན་པར་བྱེད་པ་ནི། ཐོག་མེད་དུས་ནས་བདག་ལ་བརྩེ་བ་ཅན། ། མ་རྣམས་སྡུག་བསྔལ་རང་བདེ་ཅི་ཞིག་བྱ། ། དེ་ཕྱིར་མཐའ་ཡས་སེམས་ཅན་བསྒྲལ་བྱའི་ཕྱིར། ། བྱང་ཆུབ་སེམས་བསྐྱེད་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟཻ། དེ་ཡང་འདི་ལྟར་ཐོས་སོ། ། སྐུ་མཚམས་དམ་པོ་ལ་བཞུགས་པའི་དུས། མཁན་ཆེན་རིན་པོ་ཆེ་བསོད་ནམས་གྲགས་པ་ཞིང་གཞན་དུ་མྱུར་པོར་གཤེགས་པ་མངོན་པར་ཤེས་པས་མཁྱེན་ཏེ། མཚམས་ཧུར་ཐོན་མཛད་ནས་བྱོན་པའི་ལམ་ཁར་མི་གཉིས་ཀྱིས་ར་ཅིག་མི་འགྲོ་བཞིན་ཁྲིད་འགྲོ་བ་དང་ཕྲད་པ་ལ་ཅི་བྱེད་དྲིས་པས།
ཧོར་འདྲ་ལ་སྤྲོད་པ་ཡིན་ཟེར། སྙིང་རྗེ་བས་བཤུམས་ཏེ། གསེར་ཞོ་ཕྱེད་བྱིན་ནས་འདི་ཧོར་འདྲ་ལ་བྱིན་ལ་ར་འདི་མ་བསད་ལ་བླང་བྱས་གསུངས། དེ་ནས་ཤངས་ཀྱི་མདའི་གད་སྐྱིབས་ཤིག་ཏུ་ཕེབས་པ་དང༌། འདིར་ཇ་སྐོལ་ངལ་གསོ་བ་ཡིན་གསུང་འདི་ན་ཆུ་མི་གདའ་ཞུས་པས། ཆུའི་ཁག་ངས་ཁུར། མེ་ཤིང་འཐུས་ལ་ཤོག་གསུངས། ཤིང་བཏུས་ནས་སླེབས་པའང་ཆུ་འདི་ན་གདའ་ཡི་གསུངས་ནས་ཕྱག་གིས་བྱེ་མ་ལ་རུད་རུད་མཛད་པ་སྔར་མེད་པའི་ཆུ་བྱུང་བས་ཞབས་ཏོག་པ་རྣམས་ཀྱིས་བསམ་པ་ལ་མིག་འཕྲུལ་ཡིན་ནམ་བསམ་པ་བྱུང་ཟེར། ཇ་གསོལ་ཟིན་པའི་རྗེས་ལ་ཡང་ཆུ་འདུག ཡར་ལམ་ཕྱེད་ཀྱིས་ལྟས་པས་ཆུའི་རྗེས་ཡང་མི་འདུག་ཟེར་ རོ། །
དེ་ནས་མཁན་ཆེན་རིན་པོ་ཆེ་དང་མཇལ་བས། ཉིད་བྱོན་པ་དེ་དགའ་གསུངས་ནས་མཉེས་ཚོར་ཆེན་པོ་མཛད། འཇུག་པ་སེམས་བསྐྱེད་འདི་སྔར་བླ་མ་རིན་ཡེ་བ་ལ་ཐོབ་ལགས་ཏེ། དྲུང་དུ་ཞིག་ཐོབ་ན་བསམས་པས་སྐུ་ཁམས་ཀྱིས་ལྕོགས་ཙམ་དུ་གདའ་ན་ཐུགས་ལ་འདོགས་པར་ཞུ་ཞུས་པས་དེ་དུས་སྙུང་རབ་འདུག་ཏེ། ཤིན་ཏུ་ཡང་སྤྲོ་མོ་ད་ལྟ་རང་མཆོད་པ་བཤོམས་ཅིག་གསུང་ཟེར། སེམས་བསྐྱེད་ཀྱི་ཆོ་ག་དངོས་གཞི་གྲུབ་ནས། མཁྱེན་པར་གསོལ་བ་གདབ་པའི་སྐབས་སུ། ས་ཆེན་པོ་ནི་རབ་ཏུ་གཡོ། ལྷའི་མེ་ཏོག་ནི་ཆར་བཞིན་དུ་འབབ། སྤོས་ཀྱི་དྲི་ཞིམ་པོའི་ངད་པ་ནི་རྣམ་པར་ལྡང༌།
རོལ་མོའི་སྒྲ་སྙན་པ་ནི་དབྱར་གྱི་འབྲུག་བཞིན་དུ་གྲགས། སྤྲིན་རྣམས་འཇའ་ཚོན་སྣ་ལྔའི་བླ་རེ་བྲེས་པར་གྱུར་ཅེས་གྲག་གོ ། ཆོ་ག་ཚར་བའི་རྗེས་ལ་མཁན་རིན་པོ་ཆེ་ཡི་གསུང་ན་རེ། ཆོས་བདག་པོའི་ལག་ཏུ་འཕྲོད། ད་སྟེ་བཙུན་རྒན་དི་རིང་ཤི་ཡང་འགྱོད་པ་མེད་དོ་གསུངས་ནས། རྒྱལ་ཚབ་ཏུ་དབང་བསྐུར་ཏེ། དེ་ནས་རིང་པོ་མ་ཐོག་པར་གཤེགས་ཤིང༌། གཤེགས་ཁར་སྒྱུ་མའི་དཔེ་བརྒྱད་པོ་དེ་ནར་བ་ཞིག་གསུངས་ནས། གཤེགས་ཞེས་གྲག་གོ ། མཁན་རིན་པོ་ཆེའི་སློབ་མ་རྣམས་ན་རེ།
བླ་མ་རྒྱལ་སྲས་པ་དེ་ལ་མངོན་པར་མཁྱེན་པ་ཡོད་མེད་ལས་འདས་ནས་འདུག མཁན་ཆེན་པ་གཤེགས་པའི་ལེ་ཁ་དེར་ཁོང་གིས་ཕེབས་ནས་བྱོན་ཟེར་གིན་འདུག་ཟེར། དེས་ན་སེམས་དཔའ་ཆེན་པོ་ཉིད་ཀྱང༌། ཉིན་ཞག་རེ་ལ་དུས་གསུམ་དུ་སྨོན་འཇུག་གི་སེམས་བསྐྱེད་བསྡུས་པ་རེ་ལེན་ཅིང༌། གང་གིས་རང་གི་བདེ་བ་ཡལ་བོར་ནས། ། ཡུ་བུའི་དོན་དུ་བམ་ཁུར་བླངས་པ་ཡི། ། སེམས་ཅན་ཚོགས་འདི་བློ་ཡིས་ཡལ་བོར་ན། ། ཐེག་ཆེན་དམ་ཆོས་ཐོས་པའི་དགོས་པ་ཅི། ། དེས་ན་མཐའ་ཡས་སེམས་ཅན་བསྒྲལ་བྱའི་ཕྱིར། ། བླ་མེད་བྱང་ཆུབ་མཆོག་ཏུ་སེམས་བསྐྱེད་དེ། །
རང་དོན་སྤངས་ཏེ་དངོས་སམ་བརྒྱུད་ནས་ཀྱང༌། ། གཞན་དོན་སྒྲུབ་བྱེད་སྐྱེས་བུ་མཆོག་ཡིན་ནོ། ། གསུང་ཞིང་དབུས་གཙང་ཁམས་གསུམ་གྱི་དགེ་བའི་བཤེས་གཉེན་དང་སྐྱེ་བོའི་ཚོགས་ཁྲི་ཕྲག་དུ་མ་ལ་བྱང་ཆུབ་སེམས་ཀྱི་སྡོམ་པ་གནང་ནས་བྱང་ཆུབ་སེམས་དཔར་གྱུར་པར་མཛད་ཅིང་དུས་ཕྱིས་མཁན་བྱང་ཆུབ་སེམས་དཔའ་ཆེན་པོ་བྱང་ཆུབ་རྩེ་མོས་དབུ་མཛད་པའི་དགེ་བའི་བཤེས་གཉེན་འབའ་ཞིག་ཚོགས་པ་ལ་འཇུག་པ་སེམས་བསྐྱེད་གསུངས་པའི་སྐབས་སུ། འོ་སྐོལ་གྱིས་མཁན་ཆེན་རིན་པོ་ཆེ་བ་ལ་འདི་ཞུས་པའི་དུས་སུ། ཆོས་བདག་པོའི་ལག་ཏུ་འཕྲོད་པ་ཡིན་གསུངས་ནས་མཉེས་ཚོར་ཆེན་པོ་མཛད་ཅིང་གདའ། འོ་སྐོལ་ལ་བདག་རྒྱུ་ཙམ་མེད་དེ་ད་ཁོང་པ་དེ་སྐད་གསུང་གིན་གདའ། འོན་ཀྱང་བྱས་པས། ཇོ་བོ་རྗེ་ཡབ་སྲས་སྐུ་མཆེད་གསུམ་ལ་སོགས་པའི་དུས་སུའང་ཆོས་འདི་ལ་བཀའ་དོག་པ་ཡིན་པ་འདུག དུས་ཕྱིས་ཀྱང་འདི་འབོགས་པ་ཉུང་བར་གདའ། གང་ལྟར་ལགས་ཀྱང༌།
འོ་སྐོལ་ལས་དབུས་གཙང་གཉིས་ན། ཆོས་འདི་ཕོག་པ་མང་བ་མེད། སྔར་ཡང་རྒྱུད་ལ་སྐྱེས་པ་ཡང་མང་པོ་བྱུང་ཞིང༌། ད་འོ་སྐོལ་ནས་ཆོས་འདིའི་བཀའ་ཡོངས་སུ་གཏོང་བ་ཡིན་པས། ཉིད་ཅག་དགེ་བའི་བཤེས་གཉེནའབོགས་པར་ནུས་པ་ཐམས་ཅད་ཀྱིས་ཕོག་ཅིག་གསུང་ངོ༌། ། གནས་བརྟན་ཆེན་པོས་རྒྱལ་ཚབ་དབང་བསྐུར་ནས། ། ཐེག་ཆེན་ཆོས་ཀྱི་བདག་པོར་ལུང་བསྟན་ཚེ། ། ས་ཆེན་གཡོ་ཞིང་མེ་ཏོག་ཆར་བཞིན་འབབ། ། རོལ་མོའི་སྒྲ་དང་སྤོས་ཀྱི་དྲི་ཞིམ་ལྡང༌། ། མཁའ་ལ་འཇའ་ཚོན་སྣ་ལྔའི་བླ་རེ་བྲེས། །
བྱམས་དང་སྙིང་རྗེའི་སྤྲིན་ཆེན་ལས་བྱུང་བའི། ། བྱང་ཆུབ་སེམས་ཀྱིས་ཆར་པས་འགྲོ་བ་ཡི། ། ཕན་བདེའི་ལོ་ཐོག་སྨིན་པར་མཛད་པ་མཚར། ། དེ་ལྟ་བས་ན་སྡིག་པ་མི་དགེ་བ་ལ་འཛེམ་པ་དང་ཐར་པར་དོན་དུ་གཉེར་བ་དང་བྱམས་སྙིང་རྗེ་དང་བྱང་ཆུབ་ཀྱི་སེམས་རིན་པོ་ཆེའི་ཕན་ཡོན་བསྔགས་པ་ལ་སྦྱར་བར་བྱའོ། ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས་སྡིག་པ་མི་དགེ་བ་ལ་འཛེམ་པ་དང༌། ཐར་པ་དོན་དུ་གཉེར་བ་དང༌། བྱམས་སྙིང་རྗེ་ཆེན་པོ་སྔོན་དུ་སོང་བའི་སྒོ་ནས། བསམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཕྱག་ལེན་གྱི་ལེའུ་སྟེ་བཞི་པའོ།། །། བདག་གཞན་བརྗེ་བ་སྒོམ་པའི་ཕྱག་ལེན་སྟོན་པ་ནི། སྡུག་བསྔལ་མ་ལུས་བདག་བདེ་འདོད་ལས་བྱུང༌། །
རྫོགས་པའི་བྱང་ཆུབ་གཞན་ཕན་སེམས་ལས་འཁྲུངས། ། དེ་ཕྱིར་བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བ་རྒྱལ་སྲས་ལག་ལེན་ཡིན། ། ཅེས་གསུངས་པ་ལྟར་ཕྱག་ལེན་ལ་བཏབ་སྟཻ། དེ་ཡང་འདི་ལྟར་ཐོས་སོ། ། སློབ་དཔོན་དཔལ་ཡེ་བས་བློ་སྦྱང་ལ། ཉམས་སུ་སྒོམ་དུས། ཁོང་ལ་ཤིག་ནད་བྱུང་བས། སེམས་དཔའ་ཆེན་པོའི་གསུང་གིས། ཉིད་རང་གིས་སྙིང་རུས་སྐྱེད་ལ་གསོས་གལ་ཏེ་མི་གསོས་པ་འདྲ་ན་འདིར་བྱོན།
ངེད་ཀྱིས་ཀྱང་གསོ་རོགས་བྱ་ཡིན་གསུང་ཟེར། ཁོང་གིས་ཡུན་རིང་པོའི་བར་དུ་གསོས་ཀྱང་ཉུང་དུ་མ་སོང་བས། དྲུང་དུ་ཕྱིན་ནས་བསླབ་ཡེ་རུ་མལ་བཅས་ནས་ཞག་ཤས་སོང་བ་དང༌། ཤིག་རྣམས་ཉུང་དུ་སོང་འདུག་པས། རྣམ་རྟོག་སྐྱེས་ཏེ་དྲུང་དུ་ལྟར་ཕྱིན་པས། དྲུང་པ་ལ་ཤིག་གི་འཇིག་པ་འདུག་པ་མཐོང་བས། དྲུང་ནས་འོ་རྒྱལ་ང་རང་གི་སྙིང་རུས་སྐྱེད་ལ་གང་གསོས་གསོས་བྱེད་ང་ལ་ཐུགས་ལ་འདོགས་པར་ཞུ་བྱས་པས། ཉིད་ཀྱི་ཤིག་བླངས་པ་མ་ཡིན་ང་རང་ལ་ཡོད་པ་ཡིན་གསུངས་ནས་མ་གནང༌། དེ་ནས་ཞག་འགའ་ན་ཐམས་ཅད་ཡལ་ནས་སོང་ཞེས་ཐོས་སོ། ། ཡང་གྲྭ་ཡང་དབེན་པའི་མཁན་པོ་འདིས།
ལོ་གཉིས་གསུམ་དངུལ་ཆུར་བཞུགས་པས། ལན་ཅིག་ཁོང་ན་ནས་མགོ་བོ་དང་སྙིང་ཁ་ལ་གཟེར་ཆེན་པོ་སྐྱེས་ཏེ། ཟུག་བཟོད་ཐབས་མེད་པ་ཡོད་པའི་སྐབས་སུ་ཉེ་གནས་ཉུལ་བ་ལ་བྱོན་པ་ལ། ན་བཟའ་ཆོས་གོས་ཅིག་ཡོད་པ་ཡང་འབུལ་བར་སྐུར་ཟུག་གཟེར་ཡོད་ཚུལ་ཡང་བཤད་དེ། ཉེ་གནས་དྲུང་དུ་བཞུད་ནས་དུམ་པ་ལོན་པའི་དུས་སུ་ཟུག་ཟེར་ཐམས་ཅད་གར་སོང་ཆ་མེད་ལ་སོང་བས། རྗེ་རིན་པོ་ཆེས་ངའི་ན་ཚ་རྣམས་བླངས་པ་ཡིན་ངེས་པར་འདུག་ཟེར་ཞིང་ངེས་ཤེས་སྐྱེས་ནས་དད་གུས་ཐུན་མོང་མ་ཡིན་པ་ཚུད་འདུག་ཅིང༌། སེམས་དཔའ་ཆེན་པོའི་གསུང་ན་རེ། གཞན་གྱི་སྡུག་བསྔལ་དངོས་སུ་ལེན་པ་འདི་ཀུན་སྙིང་རྗེའི་བསམ་པ་དྲག་པོས་བླང་ན་ངོ་ཤེས་པ་ཉམས་སུ་མྱོང་བས་གྲུབ་པ་ལ་གསུང་ཞིང་གཞན་གྱི་ན་ཚ་ལ་སོགས་ལ་གཏོང་ལེན་གྱི་དམིགས་པ་བྱས་ཙ་ན་ཁམས་ཉོག་པོར་འགྲོ་ཡིན་འདུག་གསུངས། བླ་མ་གདན་འདྲེན་གྱི་གསེར་ཡིག་པ་དད་པ་དབེན་ཤྲི་བྱུང་བའི་རེས། སེམས་དཔའ་ཆེན་པོ་རང་ལ་ཡང་གོང་དུ་གདན་འདྲེན་པའི་མཇལ་ས་ཡོད་མ་ཟེར་བ་ཡང་འདུག
སང་གསེར་ཡིག་པས་སླེབ་ཡོང་བ་ཡོད་ཟེར་བའི་བྱ་ནམ་བྱེད་ན་བྱུང་བས རང་རེ་ལ་གདན་འདྲེན་མེད་མཆི་སྟཻ། སོ་མི་བསོད་པ་ཞིག་ཡོང་པ་ཡོད་པ་བདེན་མཆི་གསུངས། གལ་ཏེ་གདན་འདྲེན་ཡོད་ཀྱང་རང་རེས་འཁྱུས་པས་ཉེ་འཁོར་རྣམས་ལ། མི་བདེ་བ་ཡོངས་གསུངས་ནས་འབྱོན་དུ་མ་གནང༌། སང་ཧོར་གྱིས་སླེབ་བྱུང་ནས་ས་སྐྱར་གདན་དྲངས་པའི་ཕྱག་ཕྱི་ལ་བདག་གིས་ཀྱང་ཕྱིན་པས། ས་སྐྱའི་རྒྱབ་དེར་དྲཽོ་འདེབས་པའི་སར་ཁྱི་རྒད་པོ་ཅིག་བྱུང་བ་ལ་ཧོར་གྱི་འབར་བོར་ཆེས་རྡཽ་ཅིག་བརྒྱབ་པ་ལ་སྐད་ངན་ཆེར་པོ་ཤོར་བས། སེམས་དཔའ་ཆེན་པོ་རང་ལ་བརྒྱབ་པ་བཞིན་དུ་ཨ་གསུངས་ནས་དཀར་ཡོལ་འཆོར་ལ་ཁད་བྱུང་ཞིང་སྤྱན་ཆབ་མང་པོ་བཏོན། དེ་ནས་ས་སྐྱར་བྱོན་ནས་དགེ་བའི་བཤེས་གཉེན་དང་སྐྱེ་བོའི་ཚོགས་ཆེན་པོ་ལ། ཟབ་པ་དང་རྒྱ་ཆེ་བའི་ཆོས་གསུང་ནས། འགྲོ་བ་དཔག་ཏུ་མེད་པའི་དོན་མཛད་དོ། །
གསེར་ཡིག་པས་ཚོང་འདུས་ན་མར་གདན་དྲངས་པའི་དུས། ཧོར་ཀྱི་གཡོག་པོ་གསུམ་ལ་ནག་ཆེན་པོ་ཐུག་ནས་བསོད་དུ་བྱུང་བ་ལ་གསུང་བྱོན་པས་སྲོག་ལས་ཐར་བར་མཛད། སྐུ་ཞང་གིས་རྩིས་ཀྱི་རྟེན་འབྲེལ་ལ་དབེན་ཤྲིའི་གདན་གྱི་འོག་རང་གི་གཟུགས། རང་གྲི་དང་རང་ཐག་འོང་བཅུག་པས་དབེན་ཤྲིས་མཐོང་ནས་རྩ་ར་ཆེན་པོ་བྱེད་པ་ལ་བྱུང་བ་ལ་ཡང་གསུང་བྱོན་པ་ཙམ་གྱིས་གྲོལ་བར་བྱས་ཏེ། རིན་སྤུངས་བར་བྱོན་ནས་དབུས་སུ་འབྱོན་མ་དགོངས་པར་ཡར་བྱོན་ཏེ། ཞ་ལུར་གདན་དྲངས་དགེ་བའི་བཤེས་གཉེན་དང་སྐྱེ་བོའི་ཚོགས་དཔག་ཏུ་མེད་པ་ལ་ཆོས་ཀྱི་སྦྱིན་པ་མཛད། དེ་དུས་མཁན་ཆེན་བུ་སྟོན་པ་བསྙུངས་ནས་གྲོངས་ལ་ཁད་པ་འདུག་པ་ལ་མཇལ་ཏེ། སྐུ་གསུང་ཐུགས་རྡོ་རྗེའི་རང་བཞིན་དུ་བྱིན་གྱིས་བརླབས་ནས་བསྟན་པ་དང་སེམས་ཅན་གྱི་དོན་ལ་ཞུགས་པའི་རྟེན་འབྲེལ་དང་བདག་གཞན་བརྗེ་བའི་དམིགས་པ་མཛད་པས་དེའི་ནུབ་མོ་ནས་སྐུ་བསྐྱེད་བྱུང་ནས་བསྙུང་བ་དངས་ཏེ། དེ་དུས་བླ་མ་རྒྱལ་སྲས་པས་མཁན་པོའི་སྙུང་ནད་བླངས་ཟེར་བའི་གྲགས་པ་ཆེན་པོ་ཡང་བྱུང་ཞིང་མཁན་པོའི་ཞབས་བཏེགས་པ་ཞིག་གི་རྨི་ལམ་དུ་མདང་དྲུང་པ་ལ། བླ་མ་རྒྱལ་སྲས་པ་སྐུ་ལུས་ཤེལ་དཀར་ལྟར་དངས་པར་གྱུར་པ་གསེར་གྱི་དབུ་རྒྱན་གསོལ་ནས་དབང་བསྐུར་མཛད་པ་རྨིས་ལགས་ཞུས་པས།
རྨྀ་ལམ་བཟང་པོ་ཡིན་ང་ཡང་མདང་ཁམས་བདེ་ཞིང་རིག་པ་དངས་པ་ཞིག་བྱུང་གསུངས་ནས་མཉེས་འདུག་ཟེར། དེ་ལ་སོགས་པའི་རྣམ་གྲངས་མང་པོ་ཡོད་དོ། ། ཡི་གེ་མང་པས་འཇིགས་ནས་མ་བྲིས་སོ། ། འགྲོ་ཀུན་ཕ་མར་ཤེས་ནས་སེམས་རྒྱུད་སྙིང་རྗེས་བརླན། ། བདག་ལ་གཅེས་འཛིན་སྤངས་ནས་གཞན་སྐྱོན་བདག་ལ་ལེན། ། འགྲོ་ལ་ཕན་སེམས་སྐྱེད་ནས་བདེ་དགེ་གཞན་ལ་གཏོང༌། ། ཀུན་རྫོབ་བྱང་སེམས་སྒོམས་ལ་དགོས་པའི་ཆོས་གསུམ་ཡིན། ། ཞེས་ཀྱང་གསུང་ངོ༌། ། བདག་གཞན་འཁོར་འདས་ནམ་མཁའི་དབྱིངས་བཞིན་དུ། ། བདག་གཞན་གཉིས་སུ་མེད་པའི་དོན་རྟོགས་ཀྱང༌། །
བདག་ལ་གཞན་གྱི་སྡུག་བསྔལ་ལེན་བྱེད་ཅིང༌། ། བདག་གི་བདེ་དགེ་གཞན་ལ་གཏོང་བར་མཚར། ། མི་འདོད་པའི་ཆོས་བཞི་ལམ་དུ་འཁྱེར་བ་ལ་དང་པོར་མ་རྙེད་པ་ལམ་དུ་འཁྱེར་བའི་ཕྱག་ལེན་སྟོན་པ་ནི། སུ་དག་འདོད་ཆེན་དབང་གིས་བདག་གི་ནོར། ། ཐམས་ཅད་འཕྲོག་གམ་འཕྲོག་ཏུ་འཇུག་ན་ཡང༌། ། ལུས་དང་ལོངས་སྤྱོད་དུས་གསུམ་དགེ་བ་རྣམས། ། དེ་ལ་བསྔོ་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་སྟོན་ཏེ། དེ་ཡང་འདི་ལྟར་ཐོས་ཏེ། བཤད་ཉན་མཛད་པའི་དུས་སུ།
འཇམ་དཔལ་དབྱངས་དོན་ཡོད་རྒྱལ་མཚན་པས་ཆོས་ཞུ་བ་ལ་ས་སྐྱར་གདན་དྲངས་ནས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ། ཚུར་བྱཽན་དུས་ལ་ཚས་ནག་པོར་ཇག་པ་བྱུང་སྟེ། སེམས་དཔའ་ཆེན་པོ་རང་གི་སྐུ་ལ་མ་རེག་ཞབས་ཏོག་པ་རྣམས་འོལ་ལེ་བ་རེ་བཀྱིགས་ཏེ་ཇག་པ་ཟ་མ་ཟ་དུས་ཞབས་ཏོག་པ་ཞིག་བཀྱྀག་པ་གྲོལ་བྱུང་བའི་ཙ་ན། ཇག་པའི་རལ་གྲི་ཞིག་བཞག་འདུག་པ་ཁྱེར་ནས་བྲཽས་ན་བསམ་ཡིན་ཡོད་ཙ་ན། སེམས་དཔའ་ཆེན་པོས་མཁྱེན་ནས་སྟོན་པ་བློ་རྩབ་རྩོབ་མ་བྱེད་ཨང་གསུངས་ནས། འབྲོས་མ་ནུས་ཟེར། དངོས་པོ་རྣམས་རིན་ཆེན་སྒང་པའི་ས་ཆར་མ་འཁྱེར། ངས་བློས་བཏང་ཡོད་པས་འཕྲོགས་པ་ཡིན་སྙམ་པའི་བླཽ་ཡང་མ་བྱེད། ངའི་གོ་ལག་ཁྱེར་ན་ཡང་ཁྱེར་གསུངས་པས་ཇག་པས་ཕྱག་འཚལ་ནས་ངེད་ཚོ་ལ། ཕོངས་ནས་ཐབས་རྡུགས་པས་ཉིད་ལྟ་བུ་ཞིག་དང་ཐུག་ཟེར་ཡིན་འདུག་ཟེར།
ཇག་པ་རྣམས་རྗེས་ཟློས་བྱེད་དུ་བཅུག་པས་བསྔོ་བ་ཡང་མཛད་ཅེས་ཐོས་ཅིང༌། ནོར་ལ་ཆགས་པའམ་བདག་ལ་སྡང་བ་ཡིས། ། བདག་གི་བདོག་ཀུན་འཕྲོགས་ནས་ཉིན་ཅིག་ཙམ། ། འཚོ་བའི་ཟས་ཙམ་མེད་པའི་སྐབས་བྱུང་ན། ། དེ་ཚེ་དམ་བཅའ་འདི་ནི་དྲན་པར་བགྱི། ། ཞེས་གནོད་ལན་དུ་ཕན་འདོགས་པར་དམ་བཅས་པ་ལྟར་མཛད་དོ། ། དུས་ཕྱིས་སེམས་དཔའ་ཆེན་པོའི་གསུང་ན་རེ། དབུས་པའི་དམག་མང་པོ་མཐོང་བ་དེས། དཔོན་ཆེན་བྱང་པ་འདིས་འོ་སྐོལ་ལ་ཆོས་འབྲཻལ་མ་བྱས་པའི་གོང་དུ་བརྩོན་སྡུག་གེ་ཞིག་མི་གསོད་པའི་ཞུ་བ་བྱས་ཀྱང་མ་འགྲུབ་པ་དེ་གཉིས་ལོ་མང་པོའི་བར་དུ་དགེ་སྦྱོར་གྱི་བསྐུལ་མ་བྱས། དེ་བར་ལ་དགེ་སྦྱོར་གང་བྱེད་ཀྱང་དེ་རྣམས་དང༌།
དབུས་པའི་དམག་སྔོན་མ་རང་རེ་དངུལ་ཆུ་བ་འཇོམས་མི་དེ་རྣམས་ཀྱི་དོན་དུ་བསྔོས། སྨོན་ལམ་རྣམ་དག་བཏབ་ཡོད་དེ་ཨེ་ཕན་ནི་མི་ཤེས་གསུངས། སེམས་དཔའ་འདི་ཡི་ལོངས་སྤྱོད་གཞན་བདག་གིས། ། འདོད་ཆེན་དབང་གིས་འཕྲོགས་པར་འགྱུར་པའི་ཚེ། ། བྱམས་པའི་གཞུ་བརྡུངས་དགེ་བའི་མདའ་འཕེན་ཞིང༌། ། སྙིང་རྗེའི་དཔུང་གིས་དེ་ཡི་སྡིག་སྡུག་རྣམས། ། ཐམས་ཅད་ཕྲོགས་ནས་སེམས་དཔའ་ཁྱེད་ཉིད་ནི། ། རབ་ཏུ་ཁྲོས་ནས་གནོད་ལན་འཇལ་བ་འདྲ། ། སྡུག་བསྔལ་ལམ་དུ་འཁྱེར་བའི་ཕྱག་ལེན་སྟོན་པར་བྱེད་པ་ནི། བདག་ལ་ཉེས་པ་ཅུང་ཟད་མེད་བཞིན་དུ། །
གང་དག་བདག་གི་མགོ་བོ་གཅོད་བྱེད་ནའང༌། ། སྙིང་རྗེའི་དབང་གིས་དེའི་སྡིག་པ་རྣམས། ། བདག་ལ་ལེན་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟཻ། དེ་ཡང་འདི་ལྟར་ཐོས་སོ། ། བཤད་ཉན་མཛད་པའི་ཚེ། འཇམ་དཔལ་དབྱངས་དོན་ཡོད་རྒྱལ་མཚན་པ་སྐུ་མཆེད་ཀྱིས་བོ་དོང་དུ་ཆོས་གསུང་བའི་དུས། རྒྱ་སྒོ་ལམ་འགག་ན་ཤིག་ནད་ཚབས་ཅན་བྱུང་བའི་སྤྲང་རྒན་ལུས་ཀྱི་ཟུངས་ཤོར་བ་གོས་དང་སྟན་ལ་སོགས་པ་ཤིག་གི་ཕུང་པོར་གྱུར་པ་ཅིག་འདུག་པས་དེ་ལ་དྲུང་སྐུ་མཆེད་པའི་སྐྱ་བོ་ཚོས་དྲུང་ནས་སྐྱུག་བྲོ་འགག་དེར་མ་བསྡད་ཟེར་ཞིང་འབུད་པ་གཟིགས་པས། སྙིང་རྗེ་དྲག་ཏུ་སྐྱེས་ནས་སྤྱན་ཆབ་ཤོར་ཏེ། དེའི་ནུབ་མོ་ཁོའི་གོས་དང་སྟན་ཤིག་གི་ཕུང་པོར་གྱུར་པ་ལྟར་ནང་དུ་ཁྱེར།
སྤྲང་པོ་ལ་ནམ་བཟའ་གཅིག་གཉིས། བཟའ་རྒྱུ་གནང་ནས་ཤིག་རྣམས་ལ་སྐུ་ལུས་སྦྱིན་པར་བཏང་སྟཻ། ཤིག་གི་ཕུང་པོའི་གསེབ་ཏུ་གཟིམས་ནས་ཞག་གཅིག་གཉིས་སོང་བ་དང༌། སློབ་དཔོན་དང་མཆེད་གྲོགས་གཅིག་གཉིས་ཀྱིས་ཚོར་ནས་ལྟར་བྱོན་པས། སྤྲང་པོའི་གོས་དང༌། སྟན་ཤིག་གི་ཕུང་པོ་རྣམས་གསོལ། སྐུ་ལུས་ཐམས་ཅད་འབྲུམ་པ་ཐུག་པོ་བྱུང་བ་བཞིན་སོང་འདུག་པར་མཐོང་བས། ཁོང་རྣམ་པ་ཧ་ལས་ཏེ། ཉིད་ད་རུང་ལུས་གཏོང་བའི་དུས་ཙམ་ལ་མ་སླེབ་ལས་ཆེ། དེ་འདྲ་རང་ཧ་ཅང་ཐལ་དྲགས་མི་མཛད་པ་ཞུས་པས།
བདག་གིས་ལུས་ཅན་ཐམས་ཅད་ལ། ། ལུས་འདི་ཅི་བདེར་བྱིན་ཟིན་གྱིས། ། རྟག་ཏུ་གསོད་དམ་དམོད་པའམ། ། བརྡཻག་སོགས་ཅི་དགའ་བྱེད་ལ་རག ། ཅེས་དང༌། འགྲོ་མང་རྡཽག་པས་བདག་གི་སྤྱིར་འཚོག་གམ། ། འགུམས་ཀྱི་མི་གསོད་འཇིག་རྟེན་མགོན་དགྱེས་མཛོད། ། གསུངས་ནས་མ་གསན་པ་དང༌། ཁོང་རྣམས་པས་འཇམ་དཔལ་དབྱངས་དོན་ཡོད་པའི་དྲུང་དུ་ཕྱིན་ཏེ་འདི་བཞིན་མཛད་ཡིན་གདའ། ངེད་ཚོས་ཞུ་བ་བྱས་ཀྱང་འདི་སྐད་གསུངས་ནས་མི་གསན་པར་འདུག །
དྲུང་ནས་གསུང་འབྱོན་དགོས་པར་གདའ་ཞུས་པས། འཇམ་དཔལ་དབྱངས་དོན་ཡོད་པས་ཀྱང་དེ་མ་ཐག་བྱོན་ཏེ། དེ་ལྟ་བུ་རང་མི་མཛད་པར་ཞུ་ཧ་ཅང་འོ་རྒྱལ་དྲགས་ཙམ་འགྱུར་ཀྱང་མི་ཤེས་ཞུས་པ་ལ་ཡང༌། ལུས་ཙམ་གྱིས་ཀྱང་གཞན་ལ་ཕན་ཐོགས་པར། ། ནམ་ཞིག་འགྱུར་ཅེས་བདག་གི་གང་བསམ་པ། ། སྨོན་ལམ་དེ་ནི་འབྲས་བུ་ཡོད་པར་བྱ་ཞེས་དང༌། ། གཞན་ལ་མི་ཕན་སྲེད་ཟད་བདེ་བ་ཡང༌། ། དམྱལ་བའི་མེ་ལྟར་མཐོང་ནས་རབ་སྤོངས་ཞིང༌། ། གཞན་ལ་ཕན་ན་མནར་མེད་མེ་ནང་དུ། ། རབ་དགའ་འཇུག་པ་རྣམས་ཀྱིས་རྗེས་སུ་སློབ། །
གསུངས་ཏེ་མ་གསན་པར་གསོས་པས་རིང་པོར་མ་ཐོགས་པར་ཤིག་རྣམས་ཡལ་ནས་སོང་ཞེས་གྲག་གོ ། དེ་དུས་ཧ་ཅང་སོ་ཚ་དྲགས་ནས་མ་ཟུག་པའི་དུས་སུ། སྟོད་ཀྱི་ཆ་ལ་དར་རེས་དུམ་རེ་དཀྲིས་ཀྱིན་བཞག་གསུངས། གང་ཞིག་ཁྲོ་དང་ང་རྒྱལ་དབང་གྱུར་ན། ། བདག་གི་ལུས་ལ་རྨ་སྲོལ་ཆེར་གཏོད་དེ། ། འཆི་བར་ངེས་པའི་གནས་སྐབས་བྱུང་གྱུར་ནའང༌། ། དེ་ཚེ་དམ་བཅའ་འདི་ནི་དྲན་པར་གྱིས། ། ཞེས་དམ་བཅའ་བ་བཞིན་ནི་མཛད་དོ། ། ཡང་བོ་དོང་དུ་སྤྲང་ཕྲུག་ཞིག་ནད་བྱུང་བ་ཞིག་གི་ཤིག་ཐམས་ཅད་བླངས་པས། སེམས་དཔའ་ཆེན་པོའི་སྐུ་ལུས་ལ་འཕུངས་ནས་ཞག་གཅིག་ལ་ཤི་འདུག་ཟེར།
སེམས་དཔའ་ཆེན་པོ་ལ་བརྟེན་ནས་དེ་ས་གནས་གོང་མ་ཞིག་ཏུ་འཕོས་ངེས་བསམ་པ་འབྱུང་ངོ༌། ། གཞན་ཡང་བོ་དོང་དང་དངུལ་ཆུ་གཉིས་སུ་སྤྲང་པོ་ཤིག་ནད་བྱུང་བ་མང་པོའི་ཤིག་བླངས་ཏེ། ཉུང་པོར་ཡལ་གིན་སོང་ཞེས་གྲག་གོ ། དུས་ཕྱིས་འཕན་ཡུལ་གླང་ཐང་བ་ཡིན་པའི་སྟོན་སྒོམ་བྱང་ཆུབ་སེམས་དཔའ་ཆོས་མཆོག་བྱ་བ་ལ་ཁོང་རང་ལ་ཤིག་ནད་བྱུང་བའི་སྟེང་དུ་གཞན་གྱི་ཤིག་ནད་ཀྱང་བླངས་ཏེ་སེམས་ཅན་ལ་ལུས་དངོས་སུ་སྦྱིན་པ་བཏང་ནས་གཤེགས་པའི་དེ་མ་ཐག་ལ་བདག་གིས་ཐུགས་དམ་ལ་འདོགས་པར་ཞུ་བའི་འཕན་ཆས་ཁྱེར་ནས་ཉེ་གནས་ལ་འདི་ལྟར་ཞུས་བྱས་པས་ཉེ་གནས་དྲུང་དུ་སོང་ནས་ལོག་བྱུང་བ་ལ། ཅི་གསུང་བྱས་པས། གོ་རྗེས་སུ་ཡི་རང་ཤཱཀྱ་ཐུབ་པ་རུས་སྦལ་སྐུ་འཁྲུངས་པའི་དུས་སྲིན་བུ་ཀེ་ཏ་ཀ་བརྒྱད་ཁྲི་ལ་སྐུ་ལུས་སྦྱིན་པར་བཏང་བ་དང༌། དོན་གྱིས་ཆ་མཐུན་པ་དེ་ཡིན་ཁོང་གི་སེམས་ལ་འགྱོད་པ་ཡོད་པའི་རིགས་སུ་མི་འདུག་ངོ་མཚར་ཆེ། འོ་སྐོལ་བློ་སྦྱོང་པ་ཡིན་པས། ད་ཤིག་དེ་ཙམ་ཞིག་འཆིར་འཇུག་པ་སྙིང་རྗེ། ཡར་ལོང་ལ་ཤོག་གསུངས་ཡིན་འདུག །
དྲུང་ནས་སྐུ་ནས་བགྲེས་པ་དང་ཤིག་ཚན་ཆེས་དྲགས་པས་ཅི་འགྱུར་མི་ཤེས་ཞུས་ཀྱང་མི་གསན་པར་ལོང་ཤོག་གསུངས། ད་སྔར་ཉིད་ཅག་ཤིག་ནད་བྱུང་བ་གསོ་བ་བྱས་པ་དྲག་ཟེར་ལ། སློབ་དཔོན་ཡོན་ཏན་འོད་དང༌། དགེ་སློང་ལྷ་བཟང༌། དཀོན་མཆོག་རིན་ཆེན། ནམ་མཁའ་བཟང་པོ། བདག་ཅག་རྣམས་ཀྱིས་གསོ་ལོ་བགྱིས་པས་དྲུང་དུ་ཡང་ཞུ་བ་འགྲུབ་བོ། ། དེ་ལ་སོགས་པའི་རྣམ་གྲངས་མང་པོ་ཡོད་དེ་མང་དོགས་པས་མ་བྲིས་སོ། ། ལྷུན་པོའི་ངོགས་ལ་བྱ་ཚོགས་བབས་པ་བཞིན། ། སྲབ་འཇམ་གསེར་མདོག་འདྲ་བའི་སྐུ་ལུས་ལ། །
རུ་མཚོན་རྣོན་པོའི་མཆུ་རྣམས་ལྟར་ཟུག་ནས། ། འབུམ་ཕྲག་དུ་མའི་ཤིག་གི་ཁྲག་འཐུང་ཚེ། ། མཚོན་གྱི་ཕུག་པའི་ཟུག་ཙམ་འབྱུང་ན་ཡང༌། ། བདག་ཉིད་སྡུག་ཀྱང་འགྲོ་ལ་ཕན་གྱུར་ན། ། པད་མོས་བརྒྱན་པའི་མཚོ་རུ་ངང་པ་ལྟར། ། དམྱལ་མེའི་ནང་དུའང་དགེས་པས་གཤེགས་ལ་འདུད། ། མ་གྲགས་པ་ལམ་དུ་འཁྱེར་བའི་ཕྱག་ལེན་སྟོན་པ་ནི། འགའ་ཞིག་བདག་ལ་མི་སྙན་སྣ་ཚོགས་པ། ། སྟོང་གསུམ་ཁྱབ་པར་སྒྲོག་པར་བྱེད་ན་ཡང༌། ། བྱམས་པའི་སེམས་ཀྱིས་སླར་ཡང་དེ་ཉིད་ཀྱི། །
ཡོན་ཏན་བརྗོད་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟཻ། སེམས་དཔའ་ཆེན་པོ་འདིས་ནི་ཐམས་ཅད་ཐམས་ཅད་ཀྱི། ཡོན་ཏན་འབའ་ཞིག་ནས་བརྗོད་ཀྱི། གཞན་གྱི་སྐྱོན་ནས་བརྗོད་པ་ལན་ཅིག་ཀྱང་མ་མཐོང་ཞིང་མ་ཐོས་ལ། གང་ཞིག་ཐོས་ན་བདག་ལ་འགྲོ་ཀུན་གྱིས། ། ཁྲེལ་བར་གྱུར་པའི་གྲགས་ངན་མི་ཟད་པར། ། ཕྱོགས་བཅུར་བསྒྲགས་པ་མཐོང་ཐོས་དྲན་གྱུར་ན། ། དེ་ཚེ་དམ་བཅའ་འདི་ནི་དྲན་པར་བགྱིད། ། ཅེས་གསུངས་ཤིང༌།
འགའ་ཞིག་གིས་ལ་ལ་ལ་འཕྱས་མོས་བཏང་ཙ་ན། ནཱ་རོ་པས་ཏེ་ལོ་པ་ཉ་བཤའ་བ་ལ་སོགས་པ་མཐོང་བ་དང་སངས་རྒྱས་ཡེ་ཤེས་ཞབས་ཀྱིས་འཇམ་དཔལ་གཤིན་རྗེ་ཁྱིམ་བཙུན་ཉོ་ཆང་བྱེད་པར་མཐོང་བ་ལ་སོགས་པའི་གཏམ་རྒྱུད་གསུངས་ནས། འོ་སྐོལ་རང་བློ་མ་དག་པ་ཡིན་ཁོ་ཀུན་ཅི་འདྲ་ཡིན་མི་ཤེས། ལར་ཡང་འོ་སྐོལ་གྱིས་མི་ལ་སྐྱོན་བརྗོད་མང་པོ་བྱས་ན་འོ་སྐོལ་ལ་ཡང་ཐམས་ཅད་ཀྱི་ཚུར་འཐབ་པ་ཞིག་རྟེན་འབྲེལ་ལ་ཅིས་ཀྱང་ཡོང་གསུང༌། དེ་ཤིན་ཏུ་མད་པར་སེམས་དཔའ་ཆེན་པོའི་ཡོན་ཏན་འབའ་ཞིག་བརྗོད་ཅིང༌། སྐྱེས་བུ་དམ་པ་ཀུན་གྱིས་ཀྱང་བསྟོད་བསྐུར་བསྔགས་གསུམ་འབའ་ཞིག་མཛད་པའི་ཚུལ་འདི་ལྟར་ཐོས་སོ་སྟེ། དཔང་ལོ་ཙཱ་བ་བློ་གྲོས་བརྟན་པའི་གསུང་ན་རེ། ཐོག་མར་ཤེས་བྱ་ཀུན་ལ་མཁས་པར་བྱ། ། བར་དུ་མཁས་པའི་ཚོགས་སུ་ལེགས་པར་བཤད། ། ཐ་མར་འདྲིས་པའི་དོན་ལ་བརྩོན་པས་བསྒོམ། །
དུས་གསུམ་རྒྱལ་བ་ཀུན་གྱི་བཞེད་གཞུང་ཡིན། ། ཞེས་ས་སྐྱ་པཎ་ཊི་ཏས་གསུངས་པ་དེ། གུ་རུ་ཐོགས་མེད་ཁོང་གིས་བྱས་པ་ཡིན། འོ་སྐོལ་ཆོས་པ་རྣམས་ཀྱི་ནང་ན་ཆོས་བྱེད་པ་ཏ་མང་རབ་འདུག་ཏེ་བརྟན་པ་ཐོབ་པ་དུ་ཙམ་བདོག་པ། གཞན་གྱི་ནི་ང་ལ་རྒྱུས་མེད་བརྟན་པ་ཐོབ་ངོས་ཤེས་པ་གུ་རུ་ཐོགས་མེད་ཁོང་ཡིན། ཕོ་སྐྱེས་པ་སྤམ་ཟེར་ན་དེ་ཀུན་ལ་ཟེར་བ་ལགས། མི་གཞན་གྱིས་ངའི་རྒྱུད་ཚོད་སླེབ་པ་ལ་ད་རུང་དཀའ་ལས་ཆེན་པོ་ཡོད། ངས་གུ་རུ་ཐོགས་མེད་ཀྱི་རྒྱུད་ཚོད་སླེབ་པ་ལ་བསྐལ་བ་མང་པོར་ཚོགས་གསོག་དགོས། ང་ཁོང་གི་བླ་མ་ཡིན་ཁོང་ངའི་སློབ་མ་ཡིན་ཏེ། ངའི་བླ་མ་ཞིག་ལས་ཀྱང་དེ་ལ་མོས།
མི་རྒན་ནམ་འཆི་བའི་སྔས་ཁ་དེར་གུ་རུ་ཐོགས་མེད་ཡོད་པ་ཞིག་བྱུང་ན་དགའ་སྟེ། ང་ཕྱོགས་ཐམས་ཅད་དུ་རྒྱུག་ཁོང་པ་གཅིག་ཏུ་བཞུགས་པ་འདིས་ཡིད་སྨོན་ཐོག་ཏུ་ཨེ་འབབ་མི་ཤེས་ཞེས་གསུང་ཟེར་ཞིང༌། གསུང་ཡིག་སྙན་ངག་དང་བཅས་པ་བསྐུར་བའི་ནང་ན་ཡང༌། ཁྱོད་ལ་ང་འདྲའི་སློབ་དཔོན་བརྒྱ་ཡོད་ཀྱང༌། ། ང་ལ་ཁྱོད་འདྲའི་སློབ་མ་ཁྱོད་ལས་མེད། ། ཅེས་སོགས་ཀྱིས་བསྟོད་པ་མང་པོ་ཡང་འདུག་གོ ། ཀུན་མཁྱེན་རོང་པའི་གསུང་ན་རེ། ང་ལ་ཕ་བས་ལྷག་པའི་བུ་གཅིག་ཡོད་པ་ཡིན། ངའི་སློབ་མ་འདི་འདྲ་གཞན་ན་ཡོད་ན་སྨོན་ནེ་འཆོར། སྐྱེས་བུ་དམ་པ་འདི་འདྲ་འཇིག་རྟེན་ན་དཀོན་གསུང་ཟེར།
བླ་མ་རིན་ཡེ་བ་བླ་མ་ཡིན་ཀྱང༌། སེམས་དཔའ་ཆེན་པོའི་མཚན་ནས་བརྗོད་ཙམ་ན་ཕྱག་ཐལ་མོ་སྦྱོར་སྤྱན་ཆབ་འདོན་ཟེར་རོ། ། སློབ་དཔོན་ཡོན་ཏན་འོད་ཀྱིས་ཆོས་རྗེ་ཀུན་མཁྱེན་པ་ལ་མཇལ་དུ་ཕྱིན་དུས། ཁྱེད་དངུལ་ཆུ་བ་བླ་མའི་སྐལ་བ་རྒྱལ། རྒྱལ་སྲས་པ་དེ་མིང་དོན་མཐུན་པའི་བྱང་ཆུབ་སེམས་དཔའ་ཆེན་པོ་ཡིན། ཁོར་མཛད་སྤྱོད་རྣམ་པར་དག་པ་འཕྲིན་ལས་རྒྱ་ཆེན་པོ་ཅན་དེས་གྲུབ་མཐའ་དེ་འོ་སྐོལ་འདོད་པ་དེ་བཞིན་མཛད་ན་ལྟ་སྤྱོད་ཕུན་སུམ་ཚོགས་པ་ཡོང་བ་གདའ་སྟེ། ཁོང་ཡང་ལྟ་བ་རང་སྔ་རབས་པ་ལ་ཞེན་ཆེ་བ་འདྲ། ཁོང་དང་ལྟ་བ་འདིའི་ཆོས་ཀྱི་འབྲེལ་གཏམ་ཞིག་ལས་ཅི་བྱ་བསམ་པ་ཡིན་ཏེ། ངས་ལན་ཅིག་དངུལ་ཆུར་ཕྱིན་པས་ཀྱང་ཁོང་མཚམས་དམ་པོ་ལ་བཞུགས་འདུག་པས་མ་མཇལ། དྲི་བ་འགའ་ཞིག་བསྐུར་བས་ཀྱང་ངས་ཅི་ཡང་མི་ཤེས་ཟེར་བའི་ལན་གཅིག་ལས་མ་བྱུང༌།
ད་རུང་ཁོང་དང་ཅིག་འཕྲད་དགོས། གང་ལྟར་ལགས་ཀྱང་རྒྱལ་སྲས་དེ་མཚུངས་པ་མེད་པའི་བྱང་ཆུབ་སེམས་དཔའ་ཡིན། འདི་ནས་འཕོས་མ་ཐག་བྱམས་མགོན་གྱི་དྲུང་དུ་ཟང་ཐལ་ལེ་འགྲོ་རྒྱུ་དེ་ཡིན། དེའི་རྒྱུ་ཐམས་ཅད་ཁོ་ལ་ཚང་བ་ཡིན་གསུངས་ཟེར༌། ཡང་རྟ་ནག་ཏུ་བྱོན་པ་ཅིག་ལ། དངུལ་ཆུའི་ཐད་ཀྱི་སྤྲིན་ལ་ཕྱག་བཙུགས་ནས་དེར་འདུས་པ་རྣམས་ལ་ཕ་གིའི་འོག་ནས་སངས་རྒྱས་མིའི་གཟུགས་སུ་བཞུགས་པ་ཅིག་ཡོད་པ་ཡིན་ཨེ་ཤེས་གསུང་ཟེར། དཔལ་ལྡན་ས་སྐྱའི་དགེ་བའི་བཤེས་གཉེན་འཇམ་སྒེག་གི་གསུང་ན་རེ། དབུས་གཙང་གཉིས་པོ་འདི་ན་མཐོང་ཐོས་དྲན་པ་ལ་དགེ་བའི་བཤེས་གཉེན་མང་པོ་འདུག་སྟཻ། གཞན་སུ་བས་ཀྱང་བོ་དོང་ཐོགས་མེད་དེ་སྨོན། ང་ཡང་ཚེ་གཞུག་ལ་སྒོམ་ཅིག་ཞུ་རྒྱུ་བྱུང་ན་བོ་དོང་ཐོགས་མེད་དེ་ལ་སྒོམ་ཅིག་ཞུ།
ཁོངས་མཚམས་དམ་པོ་ཅིག་ཡོད་པར་འདུག་པས། རྟེན་འབྲེལ་མ་འགྲིག་ན་ང་རང་གི་སློབ་མ་རྡོར་གཞོན་ལ་སྒོམ་ཅིག་ཞུ། དེ་གཉིས་མིན་པའི་བླ་མ་དང་སྒོམ་སུ་ལའང་ཡིད་མི་སྨོན་གསུངས། བླ་མ་མཉམ་མེད་པ་ཁོང་རང་གི་སློབ་མ་སྒོམ་ལ་འགྲོ་བ་རྣམས་ལ། ཁྱོད་ཚེ་འདི་དང་འདྲ་འདྲེས་ཀྱི་ཆོས་ཤིག་བྱེད་ན་བླ་མ་འདི་དང་འདིའི་རྩར་རྒྱུག ས་མེད་རྡུལ་མེད་ཀྱི་ཆོས་ཤིག་བྱེད་ན་བོ་དོང་ཐོགས་མེད་དེའི་རྩར་རྒྱུག་དང་ད་ལྟ་དེ་ལས་ལྷག་པ་མེད་དོ་གསུང་པ་འདུག་ཟེར་ཞིང་མཁན་ཆེན་བུ་སྟོན་པས་ཀྱང༌། སྡེ་སྣོད་གསུམ་གྱི་དོན་ལ་མཁས་གྱུར་ཅིང༌། ། རྒྱུད་སྡེ་ཟབ་མོའི་རྟོགས་པ་ཀུན་ཆུབ་པས། ། བྱང་ཆུབ་སེམས་གཉིས་འབྱོང་པ་རྒྱལ་བའི་སྲས། ། ཞེས་སོགས་ཀྱི་བསྟོད་པ་ཡང་མཛད་ཅིང༌།
སེམས་དཔའ་ཆེན་པོས་ཞལ་ལུར་བྱོན་པའི་རེས། ཁོ་རང་གི་གྲྭ་པ་རྣམས་ལ། ད་ལྟ་བོད་གངས་ཅན་གྱི་ཁྲོད་ན་ཆོས་ཤེས་ནས་ཉམས་སུ་བླང་ངོ་ཤེས་པ་རྒྱལ་སྲས་ཐོགས་མེད་པ་ཙམ་ཡིན། ངས་ཀྱང་ཆོས་ཤེས་པ་ཤེས་ཏེ་ཀུན་མཁྱེན་འཕགས་འོད་ཀྱི་གསུང་ཞིག་ལ་བརྟེན་ནས་བཤད་ཉན་བྱེད་དགོས་པ་བྱུང་བས། ཁོང་གི་འདྲ་བའི་ཉམས་ལེན་བྱུང་བ་མེད། འདི་ལྟ་བུའི་བྱང་ཆུབ་སེམས་དཔའ་ཆེན་པོ་ལ་ཆོས་འབྲེལ་ཐོས་པ་ཙམ་རེས་ཀྱང་འཁོར་བ་མཐའ་ཅན་དུ་འགྱུར་རོ་ཤེས་པ་ཡིན་པས། མཚམས་ལ་ཡོད་པ་རྣམས་ཀྱང༌། ཁོ་ལ་ཆོས་ཞུས། དེ་བར་གྱི་ཞབས་ཏོག་ཐམས་ཅད་བླ་བྲང་ནས་བྱེད་པ་ཡིན་གསུངས་ཟེར། དེའི་རེས་སེམས་དཔའ་ཆེན་པོས་ཀྱང༌།
ཟླ་བ་གཅིག་ཞ་ལུར་བཞུགས་ནས་གང་ལ་གང་འདོད་ཀྱི་ཆོས་གསུངས་ནས་འགྲོ་བ་དཔག་ཏུ་མེད་པའི་དོན་མཛད་ཅེས་གྲག་གོ ། དེ་ལ་སོགས་པའི་སྐྱེས་བུ་དམ་པ་ཀུན་གྱིས་བསྔགས་པ་བརྗོད་པའི་རྣམ་གྲངས་མང་པོ་ཐོས་སོ། ། ཡི་གེ་མང་བས་འཇིགས་ནས་མ་བྲིས་སོ། ། ཆགས་སྡང་དབང་གིས་གཞན་དག་གི ། སྐྱོན་བརྗོད་ཚིག་གི་འཕྲེང་བ་དང༌། ། ཕན་ཚུན་འཕྲོས་པ་གྱུར་པ་བཞིན། ། ནམ་ཡང་ལྷན་ཅིག་མི་གནས་པ༌། ། སྐྱེས་བུ་དམ་པ་ཐམས་ཅད་ཀྱི། ། བསྟོད་དང་བཀུར་དང་བསྔགས་པ་གསུམ། ། སྙན་པའི་ཚིག་གིས་བོས་པ་བཞིན། །
ཁྱོད་ལ་རབ་ཏུ་འདུས་པ་མཚར། ། དམོད་པ་ལམ་དུ་འཁྱེར་བའི་ཕྱག་ལེན་སྟོན་པ་ནི། འགྲོ་མང་འདུས་པའི་དབུས་སུ་འགའ་ཞིག་གིས། ། མཚང་ནས་འབྲུ་ཞིང་ཚིག་ངན་སྨྲ་ན་ཡང༌། ། དེ་ལ་དགེ་བའི་བཤེས་ཀྱིས་འདུ་ཤེས་ཀྱི། ། གུས་པར་འདུད་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟཻ། འདི་ལྟར་སེམས་དཔའ་ཆེན་པོའི་གསུང་ན་རེ་གཞན་དག་གིས་རང་རེའི་ཆོས་རྒྱུད་དང་བླ་མ་དང་རང་ལ་སྨོད་ས་བྱུང་བའི་དུས་སུ་མད་ལགས་བྱས་པས། དེ་ཀས་ཚིག་སྐེ་ཡང་ཆད་ནས་ཕན་ཚུན་རྒྱུད་སྲེག་རེས་ཡང་མི་ཡོང༌། རང་རེ་བཟོད་ལྡན་དུ་ཡང་འགྲོ་བ་ཡིན་གསུངས་ནས་དམ་བཅའ་ཡང་འདི་ལྟར་མཛད་དེ།
འགྲོ་མང་དབུས་སུ་སྡང་ཡིད་ལྡན་པའི་མིས། ། ཚིག་ངན་བཟོད་པར་དཀའ་བ་དམའ་ཕབ་ནས། ། གདོང་པ་འདེགས་པའི་སྐབས་ཀྱང་མེད་བྱས་ན། ། དེ་ཚེ་དམ་བཅའ་འདི་ནི་དྲན་པར་བགྱི། ། ཞེས་གསུངས་སོ། ། དངུལ་ཆུ་བའི་བྱ་བྲལ་བ་འུ་རེ་བ་གཅིག་གིས་ཇོ་མོ་ནང་དུ་གྲུབ་མཐའི་གླེང་མོ་བྱེད་པ་འགའ་ཞིག་གི་གསེབ་ཏུ་བྱིན་པས། ལ་ལ་ན་རེ། བླ་མ་རྒྱལ་སྲས་པ་དེ་ཀུན་གྲུབ་མཐའ་དང་གང་གིས་ཡང་ཕྱོགས་ཞེན་མི་མཛད་པར་ཐམས་ཅད་ལ་དག་སྣང་སྦྱོར་བ་གཅིག་ཡོད་པ་འདུག་ཟེར་བ་དང༌། གཅིག་ན་རེ། མཁན་ཆེན་བུ་སྟོན་པ་དེ་ཡང་མཁས་པ་ཡིན་པ་ལ་ངེས་དོན་འདི་མ་གོ །
རྒྱལ་སྲས་པའི་དེ་ཡང་ཤེས་ནས་བཏང་སྙོམས་སུ་འཇོག་པ་དེ་རང་མིན་ལས་ཆེ་ཟེར་བ་ལ་ཁོས་རྩོད་པ་བྱས་པའི་གླེང་མོ་དྲུང་དུ་བྱུང་བས་སེམས་དཔའ་ཆེན་པོའི་གསུང་ན་རེ། ཁོས་མ་ཤེས་པར་འདུག་མད་ལགས་ཟེར་རྒྱུ་ཡིན་ཏེ། ཀུན་མཁྱེན་པའི་གྲུབ་མཐའ་འདི་ནི་མདོ་རྒྱུད་མང་པོ་ན་བཤད། རྒྱ་གར་ནས་ཀྱིས་གྲུབ་མཐའ་རྙྀང་པ་ཡིན་པས་རང་རེས་ནོར་བར་མ་ཤེས། མཁན་བུ་སྟོན་པའི་གྲུབ་མཐའ་འདི་ཡང་ནི། ཁོང་ཅིག་པུའི་མ་ཡིན། མདོ་རྒྱུད་ཕལ་མོ་ཆེ་ཐམས་ཅད་དང༌། རྒྱ་བོད་ཀྱི་མཁས་གྲུབ་ཕལ་ཆེ་བ་ཐམས་ཅད་ཀྱི་དགོངས་པ་ཡིན་པས་དེ་བས་ཀྱང་འོ་སྐོལ་གྱིས་ནོར་བར་མ་ཤེས་ཁོང་བདེན་གསུངས། ཆོས་དང་ཆོས་མིན་བླང་དོར་དགག་སྒྲུབ་རྣམས། ། ལེགས་པར་འབྱེད་པའི་མཁྱེན་གཉིས་དང་ལྡན་ཀྱང༌། །
དག་སྣང་ཆེན་པོས་ཆོས་དང་གང་ཟག་ལ། ། ཕྱོགས་མེད་རིས་མེད་མཉམ་ཉིད་མཛད་པ་མཚར། ། བཟོད་དཀའ་གཉིས་ལམ་དུ་འཁྱེར་བའི་ཕྱག་ལེན་སྟོན་པ་ལས་དང་པོ་ནི། བདག་གི་བུ་བཞིན་གཅེས་པར་བསྐྱངས་པའི་མི། ། བདག་ལ་དགྲ་བཞིན་ལྟ་བར་བྱེད་ན་ཡང༌། ། ནད་ཀྱི་བཏབ་པའི་བུ་ལ་མ་བཞིན་དུ། ། ལྷག་པར་བརྩེ་བ་རྒྱལ་སྲས་ལག་ལེན་ཡིན། ཞེས་གསུངས་པ་ལྟར་ཕྱག་ལེན་ལ་བཏབ་སྟཻ། དེ་ལ་འདི་ལྟར་བསྟན་པ་དང་སེམས་ཅན་སྤྱི་མཐུན་ལ་གནོད་པ་ཆེན་པོ་བྱེད་པ་དེ་འདྲ་རྣམས་ལ་འགའ་ཞིག་གིས་འདི་ལྟ་བུ་ཀུན་ཧ་ཅང་མི་རིག་དྲགས་འདུག་ཟེར་ནས་ཞེ་སྡང་སྒོམ་པ་གཟིགས་ཙ་ན། ཧ་ཅང་མི་རིག་པ་བྱས་ཙ་ན་དེ་ཀ་སྙིང་རྗེ་བ་ཡིན་གསུངས་ནས་དེ་ལྟ་བུའི་རྣམས་ལ་ལྷག་པར་ཡང་བརྩེ་བར་མཛད་ཅིང་འདི་ལྟར་གསུང་ངོ༌། །
བདག་གམ་བདག་གི་ཕྱོགས་ལ་གནོད་བྱེད་དམ། ། བསྟན་དང་འགྲོ་བ་ཡོངས་ལ་གནོད་བྱེད་པའི། ། མ་རུང་སྐྱེ་བོའི་མཐོང་ཐོས་དྲན་གྱུར་ན། ། ལྷག་པར་སྙིང་རྗེའི་གནས་སུ་ཤེས་བྱས་ནས། ། རྙེད་བཀུར་སྙན་སྨྲས་སོགས་ཀྱི་དངོས་སུ་ཕན། ། གདགས་པར་ནུས་ན་གདགས་ཤིང་མི་ནུས་ནའང༌། ། བྱམས་དང་སྙིང་རྗེ་དྲག་པོས་བདག་ཉིད་ཀྱི། ། བདེ་དགེ་ཅི་ཡོད་དེ་དོན་བསྔོ་བ་གཅེས། ། ཞེས་གསུང་ངོ༌། ། བཟོད་དཀའ་གཉིས་པ་ནི།
རང་དང་མཉམ་པའམ་དམན་པའི་སྐྱེ་བོ་ཡིས། ། ང་རྒྱལ་དབང་གིས་བརྙས་ཐབས་བྱེད་ན་ཡང༌། ། བླ་མ་བཞིན་དུ་གུས་པས་བདག་ཉིད་ཀྱི། ། སྤྱི་བོར་ལེ ན་པ ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར་གསུང་ངོ༌། ། རང་རེ་ལ་གཞན་གྱིས་དངོས་སུ་བརྙས་པ་དང་ཚིག་ངན་སྨྲས་པའི། དེའི་ལན་མ་བྱས་ན་ཕ་རོལ་པོ་ཡང་ཞེ་སྡང་མི་སྐྱེ་ཞིང༌། རང་རེ་ཡང་སྐྱོན་མེད་ཀྱི་སྐྱེས་བུ་བཟོད་ལྡན་དུ་འགྲོ་བ་ཡིན། གཞན་གྱིས་མི་རིག་པ་བྱས་རང་རེས་ཀྱང་དེའི་ལན་བྱས་ཙ་ན་གཉིས་ཀ་སྐྱོན་ཅན་དུ་འགྲོ་བ་ཡིན་གསུངས་ཤིང༌།
དམ་བཅའ་ཡང་མཛད་དེ། བདག་ལ་ཉེས་པ་ཡོད་དམ་མེད་ཀྱང་རུང༌། ། མཐོ་དམན་མཉམ་པ་སུ་ཡང་རུང་བ་ཡི། ། གནོད་པའི་རྣམ་པ་ཆེ་ཆུང་ཅི་བྱས་ཀྱང༌། ། དེ་ཚེ་དམ་བཅའ་འདི་ནི་དྲན་པར་བགྱི། ། ཞེས་གསུང་ངོ༌། ། ཞེ་སྡང་དྲག་པོས་གང་ཟག་གཞན་དག་གིས། ། གནོད་པ་བྱེད་ནའང་ལན་དུ་ཕན་འདོགས་ན། ། སྙིང་རྗེ་ཅན་གྱི་སེམས་དཔའ་ཁྱེད་ཉིད་ནི། ། སེམས་ཅན་གཞན་ལ་བརྩེ་བ་སྨོས་ཅི་འཚལ། །
འབྱོར་རྒུད་གཉིས་ལམ་དུ་འཁྱེར་བའི་ཕྱག་ལེན་སྟོན་པ་ལས ་ དང་པོ་རྒུད་པ་ལམ་དུ་ཁྱེར་བའི་ཕྱག་ལེན་ནི། འཚོ་བས་འཕོངས་ཤིང་རྟག་ཏུ་མི་ཡི ས ་བརྙས། ། ཚབས་ཆེན་ནད་དང་གདོན་གྱི་བཏབ་ཀྱང་སླར། ། འགྲོ་ཀུན་སྡིག་སྡུག་བདག་ལ་ལེན་བྱེད་ཅིང༌། ། ཞུམ་པ་མེད་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟཻ། སེམས་དཔའ་ཆེན་པོའི་གསུང་ན་རེ། དུས་ཕྱིས་བསྙུང་བའི་དུས་སུ། ན་བའི་རྐྱེན་གྱིས་རྨི་ལམ་སོར་ཆུད་ཅིང་དགེ་སྦྱོར་འཕེལ་དུ་སོང་གསུང་ཟེར་ཅིང་འདི་ལྟར་གསུང་ངོ༌། ། ནད་གདོན་ཆོམ་ཀུན་དགྲ་སོགས་དམ་ཆོས་ཀྱི། །
བར་ཆད་ཡིན་ཞེས་གྲགས་ཀྱང་རང་གི་བློ། ། ལས་སུ་རུང་ན་དེ་ཀུན་གྲོགས་སུ་འགྱུར། ། བློ་ངན་འདི་ནི་དམ་ཆོས་གེགས་གསུང་ངེས། ། ཞེས་པ་དང༌། འབྱོར་པ་མེད་ན་མེད་དེ་དགའ། ། བསྲུང་བསྲལ་གྱི་བྱ་བྲེལ་དེ་ལ་ལེན། ། འཐབ་རྩོད་ཀྱི་ཁྲོ་འཁྲུག་ཇི་རྙེད་པ། ། འཛིན་ཆགས་ཀྱི་ནོར་ལས་བྱུང་བར་ངེས། ། ཞེས་སོགས་གསུངས་སོ། ། གཉིས་པ་འབྱོར་པ་ལམ་དུ་འཁྱེར་བའི་ཕྱག་ལེན་ནི།
སྙན་པར་གྲགས་ཤིང་འགྲོ་མང་སྤྱི་བོས་འདུད། ། རྣམ་ཐོས་བུ་ཡི་ནོར་འདྲ་ཐོབ་གྱུར་ཀྱང༌། ། སྲིད་པའི་དཔལ་འབྱོར་སྙིང་པོ་མེད་ཤེས་ན། ། ཁེངས་པ་མེད་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར་སའི་སྟེང་ན་འགྲན་གྱི་དོ་ཟླ་ཐམས་ཅད་བྲལ་བའི་སེམས་དཔའ་ཆེན་པོ་འདིའི་སྙན་པའི་དྲི་བསུང་གྲགས་པའི་དྲི་གཞོན་གྱིས་སའི་སྟེང་ཐམས་ཅད་ཁྱབ་པར་བྱས་པས། རྒྱ་ནག་པོའི་ཡུལ་ནས་ཀྱང་སྟོབས་ཀྱི་འཁོར་ལོས་བསྒྱུར་བའི་རྒྱལ་པོ་ཆེན་པོ་དང༌། རྒྱལ་བུ་ཆེན་པོ་ཏང་ཐལ་རྩེ་དང༌། རྒྱ་གར་དང་བ་ཡུལ་དང་ཡ་རྩེ་དང༌། མངའ་རིས་ལ་སོགས་པའི་རྒྱལ་ཕྲན་ཐམས་ཅད་ཀྱིས་ཀྱང་མོས་གུས་ཆེན་པོས་ཤཱཀྱ་ཐུབ་པའི་རྒྱལ་ཚབ་བསྟན་པའི་བདག་པོ་བོ་དོང་ཐོགས་མེད་ཅེས་སོགས་ཀྱིས་བསྟོད་པ་གདམས་པ་བསྐུར་བར་ཞུ་ཞེས་པའི་འཕྲིན་ཡིག་འབུལ་བ་དང་བཅས་པ་རིམ་པར་བསྐུར་ཞིང་དད་པ་ཆེན་པོས་སྤྱི་བོས་གཙུག་ཏུ་བསྒོམ་པར་བྱེད་པ་དང༌།
དངོས་སུ་མི་ཆེན་གྱི་རིགས་འདུག་པ་ལ་ཡང༌། འཇམ་དཔལ་དབྱངས་ཆེན་པོ་དོན་ཡོད་རྒྱལ་མཚན་དཔལ་བཟང་པོ། ཆོས་རྗེ་བསོད་ནམས་རྒྱལ་མཚན་དཔལ་བཟང་པོ། ཏི་ཤྲཱི་ཆེན་པོ་བསོད་ནམས་བློ་གྲོས་སྐུ་མཆེད་ཏ་དབེན་ཀུན་དགའ་རིན་ཆེན་དཔལ་རྒྱལ་མཚན་བཟང་པོ། ཏ་དབེན་ཀུན་དགའ་ལེགས་པའི་རྒྱལ་མཚན་དཔལ་བཟང་པོ་ལ་སོགས་པའི་དཔལ་ལྡན་ས་སྐྱ་བའི་གདུང་རྒྱུད་རྣམས་དང༌། མཁན་ཐམས་ཅད་མཁྱེན་པ་བྱང་ཆུབ་རྩེ་མོ་དང༌། མཁས་བཙུན་དཀོན་མཆོག་རྒྱལ་མཚན། མཁས་གྲུབ་ཆེན་པོ་ཁྱུང་བ། དབུས་ཕྱོགས་ཀྱི་ཡང་ཕག་གྲུ་རིན་ཆེན། སྟག་ལུང་རིན་པོ་ཆེ༌།
རྒྱ་མ་རིན་པོ་ཆེ། མཚལ་པའི་སྒོམ་སྡེ་རིན་པོ་ཆེ་ལ་སོགས་མདོར་ན་དབུས་གཙང་གཉིས་ཀྱི་དགེ་བའི་བཤེས་གཉེན་མཁས་བཙུན་བཟང་གསུམ་འཛོམས་པ་ཕལ་ཆེ་བ་སློབ་མར་འདུས་ཤིང༌། གཞན་ཡང་དབུས་གཙང་གི་ཏ་དབེན་གྲུབ་ཤྲི་སི་ཏུ་དཔོན་ཆེན་དུ་དབེན་ཤ་ལ་སོགས་ཀྱི་ལས་ཁ་འཛིན་པའི་མི་ཆེན་ཐམས་ཅད་ཀྱིས་ཀྱང་སྤྱི་བོའི་གཙུག་ཏུ་བཀུར་ཞིང༌། ཡིད་བཞིན་གྱི་ནོར་བུ་རིན་པོ་ཆེ་ལྟར་དགོས་འདོད་ཀྱི་ལོངས་སྤྱོད་ཐམས་ཅད་རྩོལ་མེད་དུ་འབྱུང༌། འདས་མ་འོངས་ཐམས་ཅད་མཁྱེན་པའི་མངོན་པར་ཤེས་པ་ཐོགས་མེད་མངའ། ཡི་དམ་གྱི་ལྷ་སྟོན་ནམ་དངས་པའི་སྐར་ཚོགས་ཙམ་གཟིགས། ཇི་ལྟ་བ་དང་ཇི་སྙཻད་པའི་དོན་ལ་དབང་འབྱོར་ཀྱང༌། ཐུགས་ལ་རློམ་པ་དང་ཁེངས་པ་རྡུལ་ཙམ་ཡང་མི་མངའ་སྟེ། རང་གི་ཉེ་དུའི་བཀུར་བསྟི་རབ་སྤངས་ནས། ། གཞན་གྱི་བཀུར་བསྟི་འདོད་ན་བློས་བཏང་ཉམས། །
དེ་ཕྱི་གང་དུ་སུ་དང་འགྲོགས་ཀྱང་རུང༌། ། མཐོ་དམན་འབྲིང་གསུམ་སྤྱི་བོར་འཁུར་བ་གཅེས། ། གསུང་ཞིང་འདི་ལྟར་གསུང་སྟེ། འོ་སྐོལ་ཆོས་པ་རྣམས་ལ་ཡང་མཁས་བཙུན་བཟང་གསུམ་གྱི་ཡོན་ཏན་གང་ཡོད་ཀྱང༌། དེས་རང་མཆོག་ཏུ་འཛིན་ཅིང་ང་རྒྱལ་གྱིས་རང་ལས་དམའ་བ་ལ་བརྙས་བཅོས་མཉམ་པ་ལ་འགྲན་སེམས། མཐོ་བ་ལ་ཕྲག་དོག་བྱེད་ན་ཆོས་གནད་དུ་མ་སོང་བ་ཡིན། དཔེར་ན་སྨན་གྱིས་ནད་སྐྱེད་པའམ། འདྲེ་ཤར་ནས་གནོད་པ་ལ་གླུད་ནུབ་སྒོར་སྐྱཻལ་བ་དང་འདྲ། དེས་ན་ཡོན་ཏན་དུ་སངས་རྒྱས་ཐོབ་ཀྱང་སྤྲོས་བྲལ་དུ་ཤེས་དགོས། འགྲན་སངས་རྒྱས་ཚུགས་ཟེར་བས་འདུག་སྟེ་དེ་དང་འདི་གཉིས་དཔེ་མི་གཅིག་གསུངས།
སྒོམ་ཆེན་པ་ཐོས་པ་ཆུང་ངེ་བའི་རིགས་ཉམས་ཅུང་ཟད་ཀྱིས་ང་རྒྱལ་ཆེན་པོ་བྱེད་པ་དེ་འདྲ་གཟིགས་ཙ་ན། དམིགས་སུ་བཀར་ནས་མི་གསུངས་ཀྱང་ཆོས་གསུང་བའི་བགྲོས་ལ། སྒོམ་ཆེན་པ་ཅི་རིགས་ཤིག་ཉམས་ལེན་ཙམ་རེ་སྐྱེས་ཙ་ན་དེས་ཅི་འཚེངས་ཆ་མེད་པར་ང་རྒྱལ་རྩ་བའི་ཉོན་མོངས་དྲུག་གི་ནང་ནས་ཆེ་ཤོས་དེ་རྒྱས་པར་བྱས་ནས། བླར་བཙོག་ཏུ་སོང་བ་དེ་འདྲ་ཡོང་གིན་འདུག་གསུངས། རང་ཉིད་དབེན་པར་གནས་པའི་རློམ་སེམས་ཀྱིས། ། གཞན་དག་ཁྱད་གསོད་བདུད་ཀྱི་ལས་ཡིན་པས། ། འདུ་འཛི་སྤངས་དང་ཡོན་ཏན་སྐྱེ་སོགས་ཀྱི། ། རློམ་སེམས་སྤོང་བ་བསྟན་པ་ལ་གཅེས་སོ། ། གསུང་ངོ༌། ། ཤིན་ཏུ་དབུལ་ཀྱང་ཞུམ་པའི་སེམས་དང་བྲལ། །
སྙན་པའི་གྲགས་པས་འཛམ་གླིང་ཁྱབ་གྱུར་ཅིང༌། ། ཆེན་པོ་རྣམས་ཀྱི་གཙུག་གི་ནོར་བུ་བཞིན། ། གུས་པས་མཆོད་ཀྱང་ཁེངས་པ་བྲལ་བ་མཚར། ། ཆགས་སྡང་གཉིས་ལམ་དུ་འཁྱེར་བའི་ཕྱག་ལེན་སྟོན་པ་ལས ་ དང་ པོ་དགྲ་རང་རྒྱུད་འདུལ་བའི་ཕྱག་ལེན་སྟོན་པ་ནི། རང་གི་ཞེ་སྡང་དགྲ་བོ་མ་ཐུལ་ན། ། ཕྱི་རོལ་དགྲ་བོ་བཏུལ་ཞིང་འཕེལ་བར་འགྱུར། ། དེ་ཕྱིར་བྱམས་དང་སྙིང་རྗེའི་དམག་དཔུང་གིས། ། རང་རྒྱུད་འདུལ་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར་སེམས་དཔའ་ཆེན་པོ་འདིས་ནི་རང་གི་སེམས་ཐུལ་བའི་སྟོབས་ཀྱིས།
སེམས་ཅན་མ་རུང་ཤིང་དམུ་ རྒོད་པ་ཁྲོ་ཞིང་གཏུམ་པ་རྣམས་ཀྱང་སྐུ་མཐོང་བ་དང་གསུང་ཐོས་པའི་ཚེ་རང་བཞིན་གྱིས་དུལ་བར་འགྱུར་ཏེ། གོང་དུ་བསྟན་པའི་དངུལ་ཆུར་དམག་བྱུང་དུས་བཞིན་ནོ། ། སེམས་དཔའ་ཆེན་པོའི་གསུང་ན་རེ། ཆོས་གཅིག་གི་དེ་བཞིན་ཉིད་མངོན་གསུམ་དུ་མཐོང་བ་བཞིན་དུ། སྔོན་ལ་རང་རེའི་སེམས་འདི་ལེགས་པོ་ཅིག་ཐུལ་ན་གཞན་གྱི་སེམས་ཀྱང་ངང་གི་དུལ་བ་ཅིག་ཡོང་གསུངས། དེའི་ཤེས་བྱེད་ལ། སེམས་འདི་གཅིག་པུ་བཏགས་པ་ཡིས། ། དེ་དག་ཐམས་ཅད་བཏགས་པར་འགྱུར། ། སེམས་འདི་གཅིག་པུ་བཏུལ་བས་ན། ། དེ་དག་ཐམས་ཅད་བཏུལ་བར་འགྱུར། །
ཞེས་སོགས་དང༌། སེམས་ཅན་མི་བསྲུན་ནམ་མཁའ་བཞིན། ། དེ་དག་གཞོམ་གྱིས་ཡོང་མི་ལང༌། ། ཁྲོ་བའི་སེམས་འདི་གཅིག་ཆོམས་ན། ། དགྲ་དེ་ཐམས་ཅད་ཆོམས་དང་འདྲ། ། ས་སྟེང་འདི་དག་ཀོས་གཡོག་ཏུ། ། དེ་རྙེད་ཀོ་བས་ག་ལ་ལང༌། ། ལྷམ་མཐིལ་ཙམ་གྱིས་ཀོ་བས་ནི། ། ས་སྟེང་ཐམས་ཅད་གཡོགས་དང་འདྲ། ། ཞེས་སོགས་དང༌།
རང་རྒྱུད་གྱོང་པོ་ཐུལ་ན་དཔའ་བོའི་མཐར་ཐུག་ཡིན། ། ཁོང་ཁྲོའི་དགྲ་བོ་ཐུལ་ན་རྒྱལ་བའི་མཐར་ཐུག་ཡིན།། ཞེས་གསུང་ངོ༌། ། གཉིས་པ་འདོད་ཡོན་ལ་སྲེད་པ་སྤོང་བའི་ཕྱག་ལེན་སྟོན་པ་ནི། འདོད་པའི་ཡོན་ཏན་ལན་ཚྭའི་ཆུ་དང་འདྲ། ། ཇི་ཙམ་སྤྱད་ཅི ང ་སྲིད་པ་འཕེལ་བར་འགྱུར། ། གང་ལ་ཞེན་ཆགས་སྐྱེ་བའི་དངོས་པོ་རྣམས། ། འཕྲལ་ལ་སྤོང་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་བཏབས་སྟེ། དེ་ཡང་འདི་ལྟར་འདོད་ཡོན་ལ་སྲེད་པ་ཆུང་བས།
གསོལ་ཀུན་གང་དྲངས་ཀྱང་ཞིམ་པ་དང་མི་ཞིམ་པའི་ཞལ་ཉོད་མི་མཛད་པར་གང་དྲངས་པ་ལ་གསོལ་བས། གཞན་གྱིས་བཀུར་བ་དང་ཞབས་ཏོག་སླ་ཞིང་འདི་ལྟར་ཡང་གསུང་ངོ༌། ། ཆུ་རྒྱ་མཚོ་ཆེ་ལ་འཕྱོ་བའི་ཉ། ། རྐན་ལྕགས་ཀྱུ་རྣོན་པོས་ཕུག་པ་དེ། ། རང་ཟས་ལ་སྲེད་པ་ཆེས་བས་ལན། ། སྲེད་ཞེན་གྱི་ཟས་ལ་མ་རྒྱུགས་ན། ། ལྕགས་ཀྱུས་ཡས་རྐན་འབུགས་དོན་མེད། ། ཡུལ་མཐུན་རྐྱེན་གྱིས་འཁོར་བར་འཛིན་པ་འདི། ། རང་འདོད་ཡོན་ལ་སྲེད་པ་ཆེ་བས་ལན། ། འདོད་ཡོན་གྱི་སྲེད་པ་སྤངས་ཙ་ན། །
ཡུལ་མཐུན་རྐྱེན་ལམ་གྱི་གྲོགས་སུ་འཆར། ། འདོད་ཡོན་སྤྱཽད་ཀྱང་ཞེན་མེད་ཤིན་ཏུ་གཅེས། ། གསུངས་པ་དང༌། འོ་སྐོལ་དང་པོ་གྲྭ་པའི་དུས་ན་དངོས་པོ་གསོག་པའི་བློ་མ་སྐྱེས་པས་འཕྲལ་ལྟོ་སྐྱིད་པ་ཅིག་བྱུང་གསུངས། སེམས་དཔའ་ཆེན་པོ་རང་གི་མཆེད་གྲོགས་བླ་མ་ནམ་རྡོར་བ་བྱ་བ་ན་རེ། ངེད་གྲྭ་ཚང་ཡང་གཅིག་འགྲོགས་ཡུན་རིང་རྒྱུས་ཆེ་སྟེ། དང་པོ་རང་ནས་སྙིང་རྗེ་ཆེ། མ་ནུས་པ་དང་བཀྲེས་པ་མཐོང་ཙ་ན་གསོལ་འཕྲོ་བཅད་ནས་གནང་གིན་ཡོད། འཛིན་ཆགས་ཆུང་ནས་ཁལ་རེ་ཙམ་ལས་མེད་ཀྱང་འདི་ཟད་ཙ་ན་འཁོས་པ་གཅིག་འཆར་གསུངས་ནས་འཚོལ་ཕྲོ་དང་འདོད་མཐུན་མི་མཛད་ཅིང༌། ད་ནང་ལས་གསོལ་རྒྱུ་མེད་ཀྱང་བློ་ལ་ལས་མི་མཛད་ཐུགས་བདེ་མོར་གནས་པ་ཅིག་ཡོད་གསུངས།
རང་སེམས་ཐུལ་བས་གཞན་སེམས་རང་གི་ཐུལ། ། གཞན་གྱི་དོན་དུ་འདོད་ཡོན་སྤྱད་གྱུར་ཀྱང༌། ། ཞེན་ཆགས་མི་མངའ་ཆགས་སྡང་རང་སར་གྲོལ། ། སེམས་དཔའ་ཁྱོད་ནི་འདམ་སྐྱེས་པད་མོ་འདྲ། ། དོན་དམ་བྱང་ཆུབ་ཀྱི་སེམས་སྟོན་པ་ལས་དང་པོ་མཉམ་བཞག་ཏུ་སྤྲོས་བྲལ་ལ་འཛིན་མེད་སྒོམ་པའི་ཕྱག་ལེན་སྟོན་པ་ནི། སྣ་ཚོགས་སྣང་བ་འདི་དག་རང་གི་སེམས། ། སེམས་ཉིད་གདོད་ནས་སྤྲོས་པའི་མཐའ་དང་བྲལ། ། དེ་ཉིད་ཤེས་ནས་གཟུང་འཛིན་མཚན་མ་རྣམས། ། ཡིད་ལ་མི་བྱེད་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ།
དེ་ཡང་འདི་ལྟར་སྐྱེ་བ་དཔག་ཏུ་མེད་པའི་གོང་རོལ་ནས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་སྒོམ་པ་ལ་གོམས་པའི་ཕྱིར་དང༌། སྐུ་ཚེ་འདིར་ཡང་ཏིང་ངེ་འཛིན་གྱི་བོགས་དབྱུང་པའི་ཕྱིར་དབེན་པ་འབའ་ཞིག་བསྟེན་པའི་སྟོབས་ཀྱིས། ཕྲ་རགས་རྟོག་པའི་འགྱུ་བ་ཆད་ནས་གཟུང་འཛིན་མཚན་མ་དབྱིངས་སུ་དག་ཏེ། སེམས་ཆོས་སྐུ་ལུས་འཇའ་ལུས་སུ་གྱུར་ཏེ། ཏིང་ངེ་འཛིན་ལ་མཉམ་པར་བཞག་བྱ་དང་འཇོག་བྱེད་ཏིང་ངེ་འཛིན་རང་གི་ངོ་བོ་ཡང་མི་དམིགས་པར་རྟོགས་པའི་ཡེ་ཤེས་ཆེན་པོ་ལ་དབང་འབྱོར་བས། མཉམ་བཞག་དང་རྗེས་ཐོབ་ལ་ཁྱད་མེད། ཉིན་མོ་དང་མཚན་མོ་ལ་ཁྱད་མེད། མཚན་བཅས་དང་མཚན་མེད་ལ་ཁྱད་མེད་པར་དཔེར་ན་ཚོང་པ་གསེར་གླིང་ཕྱིན་པ་བཞིན་དུ། སྣང་ཚད་འོད་གསལ་གྱི་རང་བཞིན།
གང་ཤར་ཆོས་ཀྱི་སྐུའི་རོལ་བ། མ་བཅོས་གཉུག་མའི་ངོ་བོ། གང་ཤར་ཆོས་སྐུའི་ཡོ་ལང་དུ་སྤྱོད་ཅིང༌། ཆོས་ཐམས་ཅད་མཉམ་པ་ཉིད་ཅེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་གཡོ་བ་མེད་པ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་རློམ་སེམས་མེད་པ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་སྐྱེས་འགགས་མེད་པ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་རོ་གཅིག་པ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་རང་བཞིན་དམིགས་སུ་མེད་པ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་བསམ་གྱིས་མི་ཁྱབ་པ་ཞེས་བྱ་བའི་ཏིང་ངེ་འཛིན་ལ་སོགས་པ།
ཏིང་ངེ་འཛིན་གྱི་སྒོ་དུ་མ་ལ་སྙོམས་པར་འཇུག་པའི་ཚུལ་རྣམས་ནི། བདག་ལྟ་བུའི་བློའི་ཡུལ་ལས་འདས་པའི་ཕྱིར་བརྗོད་པར་མི་ནུས་ཤིང༌། འདི་ལྟར་གསུང་སྟེ། དོན་དམ་སྤྲོས་བྲལ་རྟོགས་པས་མཉམ་བཞག་ཡོ་འགུལ་མེད། ། ཀུན་རྫོབ་སྒྱུ་མར་ཤེས་ནས་ཆགས་སྡང་འཛིན་ཞེན་བྲལ། ། སྣང་སྟོང་དབྱེར་མེད་རྟོགས་པས་དགག་སྒྲུབ་རང་སར་གྲོལ། ། དོན་དམ་བྱང་སེམས་སྒོམ་ལ་དགོས་པའི་ཆོས་གསུམ་ཡིན། ། ཞེས་གསུངས་སོ། ། དྲན་སྣང་ཆོས་སྐུར་ཤར་བ་ཡིས། ། མཚན་བཅས་བྱས་ཀྱང་མཚན་མ་མེད། །
སེམས་དཔའ་ཁྱེད་ཀྱི་མཉམ་བཞག་དེ། ། ཚོང་པས་གསེར་གླིང་ཕྱིན་པ་འདྲ། ། རྗེས་ཐོབ་ཏུ་ཆགས་སྡང་སྐྱེ་བའི་ཡུལ་གཉིས་ལ་བདེན་ཞེན་ སྤང་བའི་ཕྱགལེན་སྟོན་པ་ནི། ཡིད་དུ་འོང་བའི་ཡུལ་དང་ཕྲད་པ་ན། ། དབྱར་གྱི་དུས་ཀྱི་འཇའ་ཚོན་ཇི་བཞིན་དུ། ། མཛེས་པར་སྣང་ཡང་བདེན་པ་མེད་ལྟ་ཞིང༌། ། ཞེན་ཆགས་སྤོང་བ་རྒྱལ་སྲས་ལག་ལེན་ཡིན། ། སྡུག་བསྔལ་སྣ་ཚོགས་རྨི་ལམ་བུ་ཤི་ལྟར། ། འཁྲུལ་སྣང་བདེན་པར་བཟུང་བས་ཨ་ཐང་ཆད། ། དེ་ཕྱིར་མི་མཐུན་རྐྱེན་དང་འཕྲད་པའི་ཚེ། །
འཁྲུལ་བར་ལྟ་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ། དེ་ཡང་འདི་ལྟར་ཐོས་སོ། ། དུས་ལན་ཅིག་ས་སྐྱར་འཁྲུག་པ་བྱུང་ནས་འཇམ་དཔལ་དབྱངས་དོན་ཡོད་རྒྱལ་མཚན་པ་སྐུ་མཆེད་དབུས་ཕྱོགས་ལ་བྲོས་ནས་འབྱོན་དགོས་པ་བྱུང་བའི་དུས། སེམས་དཔའ་ཆེན་པོ་ལ་བླ་མ་རིན་ཡེ་བས་ང་ལ་ནི་འདི་ལྟ་བུ་ཡོང་བ་ཧ་ཅང་མི་རིགས་བསམ་ནས་ཞེ་སྡང་དང་སེམས་ལ་མི་རན་པ་ཆེ་རབ་ཡོང་གིན་འདུག ཉིད་ལ་བྱུང་ངམ་མ་བྱུང་གསུངས་པའི་ལན་དུ་སྤྱིར་འཇིག་རྟེན་གྱི་བདེ་སྡུག་དང་ཆགས་སྡང་སོགས་ཕལ་ཆེར་རང་གི་ལས་སྣང་ཡིན་ཞིང༌། དེ་ཡང་སྣང་བ་བདེན་མེད་རང་གི་སེམས། སེམས་ཉིད་སྤྲོས་བྲལ་ཡིན་པར་ཤེས་པའི་གོ་བ་ར་རི་ཅིག་ཡོད་པ་འདིས་དེ་ལྟ་བུ་ལ་ཡང་ཆགས་སྡང་གི་རྟོག་པ་མ་སྐྱེས་གསུངས་ཞེས་ཐོས་ཤིང༌། དེས་ན་ཕྱི་ནང་གི་ཆོས་ཐམས་ཅད་སྣང་རྡོ་བའི་དུས་ཉིད་ན་ནམ་མཁའི་འཇའ་ཚོན་བཞིན་དུ་གསལ་སྟོང་དུ་གདོད་ནས་ཟང་ཐལ་དུ་རྟོགས་པ་དང༌། སེམས་ཅན་ཐམས་ཅད་ལ་མཉམ་པ་ཉིད་དུ་བྱམས་པའི་སྟོབས་ཀྱིས་ཆགས་སྡང་མི་མངའ་ཞིང༌།
འཁོར་དང་ལོང་སྤྱོད་དང་གནས་ལ་སོགས་པ་གང་ལ་ཡང་བདག་ཏུ་འཛིན་པ་མེད་དེ། སེམས་དཔའ་ཆེན་པོའི་གསུང་ན་རེ། འོ་སྐོལ་གྱི་ཆོས་རྫོང་ནས་ཆོས་གཞན་གྱིས་དངོས་པོ་ཁྱེར་ཀྱང་མ་བྱིན་ལེན་དུ་མི་འགྲོ་མ་བྱིན་ལན་དུ་འགྲོ་བ་ལ་བདག་ཏུ་བཟུང་བ་ཞིག་དགོས་པ་ཡིན་ཏེ། འོ་སྐོལ་གྱིས་བདག་ཏུ་བཟུང་བ་མེད་པའི་ཕྱིར་གསུངས་ཞིང་འདི་ལྟར་ཡང་གསུང་ངོ༌། ། ཆོས་རྣམས་ཐམས་ཅད་རང་གི་སེམས་སྣང་ཡིན། ། སེམས་ལ་བདེ་སྡུག་དུ་མར་སྣང་བ་འདི། ། སོས་ཀའི་དུས་ཀྱི་འཇའ་ཚོན་ཇི་བཞིན་དུ། ། སོ་སོར་སྣང་ཡང་བདེན་པ་ཡོད་མིན་ཞིང༌། ། སེམས་ཀྱི་ཆོས་ཉིད་ཡོད་མེད་མཐའ་ལས་འདས། ། ཞེས་གསུང་ངོ༌། །
ཆགས་སྡང་སྐྱེ་བའི་ཡུལ་རྣམས་ཀྱང༌། ། ནམ་མཁའ་ཇི་ལྟར་རྟག་པ་ཡིས། ། སེམས་དཔའ་ཁྱེད་ཀྱི་རྗེས་ཐོབ་དེས། ། ཞེན་མེད་སྒྱུ་མ་མཁན་པོ་འདྲ། ། དེ་ལྟ་བས་ན་བྱང་ཆུབ་ཀྱི་སེམས་གཉིས་ཐུགས་ལ་འཁྲུངས་པའི་ཕན་ཡོན་བསྔགས་པ་ལ་སྦྱར་བར་བྱའོ། ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས། བྱང་ཆུབ་ཀྱི་སེམས་གཉིས་ཀྱི་ཕྱག་ལེན་བསྟན་པའི་ལེའུ་སྟེ་ལྔ་པའོ།། །། དེ་དག་གི་བསླབ་བྱ་ཕ་རོལ་ཏུ་ཕྱིན་པ་དྲུག་ལ་བསླབ་པ་སྟོན་པ་ལས་ དང་པོ་སྦྱིན་པའི་ཕ་རོལ་ཏུ་ཕྱིན་པའི་ཕྱག་ལེན་སྟོན་པ་ནི། བྱང་ཆུབ་འདོད་པས་ལུས་ཀྱང་གཏང་དགོས་ན། ། ཕྱི་རོལ་དངོས་པོ་རྣམས་ལ་ སྨོ ས་ཅི་དགོས། །
དེ་ཕྱིར་ལན་དང་རྣམ་སྨིན་མི་རེ་བའི། ། སྦྱིན་པ་གཏོང་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ། དེ་ཡང་དང་པོར་ཟ་ཟིང་གི་སྦྱིན་པ་བཏང་བའི་ཚུལ་ནི་འདི་ལྟར་ལྷོ་སྒོ་རུ་ནད་པ་ཉམ་ཆུང་ཡུན་རིང་པ་ན་བ་བཟའ་རྒྱུ་མེད་པ་གཅིག་ལ་བསོད་སྙོམས་མཛད་པའི་རྩམ་པ་བོང་ཁལ་ཅིག་ཡོད་པ་བྱིན་པས་ས་སྟེང་འཆི་བའི་འདྲེ་མེད་པར་བྱས་ཟེར་ནས་ངུ་ཡིན་འདུག དེ་ལ་སྙིང་རྗེ་དྲག་པོ་སྐྱེས་གསུངས། ལན་ཅིག་ས་སྐྱ་ན་སྤྲང་པོ་འཆི་ལ་ཁད་ཅིག་འདུག་པ་ལ། མ་ཤི་བར་ནམ་ལ་ཁྱིས་ཟ་བར་འདུག་ཟེར་ནས་སེམས་ལས་འདུག་པས། བྱ་བྲལ་བ་ཅིག་ལ་རྔན་པ་བྱིན་ནས་བསྲུང་དུ་བཅུག་པས། དེའི་ནུབ་མོ་ཤི་འདུགསྦྱིན་པ་དེ་གཉིས་རྒྱུ་ཆུང་ཡང་ཡིད་ཚིམ་པ་བྱུང་གསུངས་པས་བཤད་ཉན་མཛད་དུས་བཤད་སར་བས་བཤད་སློང་ཞུས་པས་ནང་ལ་འདོང་གསུངས་ནས་ནང་དུ་ཕེབས་པ་དང་ཁྱོད་རང་དེ་ནས་གང་དགའ་བ་ཅིག་ཁྱེར་སོང་གསུངས་པས། བྲུམ་རྩེ་བཟང་པོ་ཡོད་པ་ཁྱེར་སོང་གསུང་པ་དང༌།
ཡང་བྲོ་པས་གནང་སྦྱིན་ཞུས་པ་དང༌། ཁྱོ་རང་འདི་ནས་གང་དགའ་བ་ཅིག་ཁྱེར་གསུངས་པས། གསོལ་སྡེར་ཁྱེར་སོང་གསུངས་པ་དང༌། གཞན་ཡང་ན་བཟའ་ལ་སོགས་པ་གང་ཡོད་གནང་ཞིང༌། གྲྭ་སྐོར་བ་ལ་སོགས་ལ་གཞན་སྣང་རྒྱུ་མེད་ན་ཡོལ་བ་བླ་བྲེ་ནས་ཀྱང་བྲེགས་ཀྱིན་གནང་ཞེས་ཐོས་སོ། ། ཐེངས་གཅིག་ཉན་པའི་གསེར་སློང་བ་བྱུང་ནས་སློང་དུ་བྱུང་པ་ལ་གཞན་སྟཻར་རྒྱུ་མེད་པར་ཆོས་སྟན་གྱི་བྲུམ་རྩེ་ཅིག་ཡོད་པ་བྱིན་པས། སློབ་དཔོན་གྱིས་ཚོར་ནས་ཁོང་ཚོ་ལ་ནས་ཁལ་ཅིག་བྱིན་ནས་བྲུམ་ཚེ་བླངས་ཏེ་ཁྱེར་བྱོན་ནས་སྟན་གཅིག་པུ་དེ་ལས་མེད་པ་གསུངས་ནས་འཐབ་ཏུ་བྱུང་གསུངས། ཡང་རྩེ་གདོང་དུ་ཆོས་བར་ལ་བྱོན་དུས་ཉི་མ་དཔལ་བྱ་བའི་ཅམ་རྩེ་ཅིག་སྐུ་སླུ་བྱས་ནས་ཁྱེར་བ་ལ་ཁོ་ལ་སེམས་ལས་ཆེན་པོ་འདུག་པས། སེམས་དཔའ་ཆེན་པོ་རང་ལ་ཅམ་རྩེ་གཉིས་ཡོད་པའི་ཅིག་ཁོ་ལ་གནང་སྟེ། དེ་དུས་མཁན་ཆེན་བསོད་ནམས་གྲགས་པ་བོ་དོང་དུ་བྱོན་པ་དགུན་ཅིག་སྲོད་ཐོ་རངས་གཉིས་ཀ་ཆོས་གསན་དུ་བྱོན་པས།
ཅམ་རྩེ་ཅིག་ལས་མེད་པ་དེས་གྲང་པོ་བྱུང་ཡང་སློབ་དཔོན་ལ་གཡར་ན་ཡོང་སྟེ། འཐབ་ཏུ་ཡོང་བསམ་ནས་གཡར་མ་ནུས་གསུངས། གྲྭ་པའི་དུས་སུ་རྩམ་པ་ཆེད་པོ་མེད་ཀྱང་སྤྲང་པོ་ལ་སྡེར་མས་བཅུས་ཀྱིན་གནང་ཙ་ན། དེ་བཞིན་མཛད་ནས་ཉིད་རང་ལ་གསོལ་རྒྱུ་མི་ཡོང་ཞུས་ཙ་ན་ནམ་ཟད་ཙ་ན་ལྟ་རྒྱུ་ཅིག་ཡོད་གསུངས་ནས། རང་ཉིད་དབུལ་སོང་ཡང་གནས་ཀྱི་སློང་བ་པོའི་སེམས་སྤོང་མི་སྲིད་ཅེས་ཐོས་སོ། ། དངུལ་ཆུར་ཉེ་གནས་མེད་པའི་ཤུལ་དུ་གསེར་སློང་ལ་བྱང་དང་ར་ནས་ཡོང་བའི་མི་གསུམ་ཙམ་ཅིག་སློང་དུ་བྱུང་བ་ལ་ན་བཟའ་བེར་ཐུལ་ཅིག་དང་རྩམ་པ་གང་ཡོད་གནང་འདུག་ཟེར། ཡང་སྤྲང་པོ་ཅིག་སློང་དུ་བྱུང་བ་ལ་ཕྲུག་ཅམ་ཅིག་རྫུན་ལ་གནང་བ་ལ་བཟང་པོ་སྟེར་རྒྱུ་ཡོད་བཞིན་དུ་མི་སྟཻར་བ་དགོངས་ཏེ་ཅམ་ཚེ་བླངས་ནས་བེར་ཐུལ་ཅིག་གནང་བས་ཕྱི་ལོ་ཡང་སྙོགས་ནས་སླཽང་དུ་བྱུང་བ་ལ་ཕྱུག་གི་རིང་འགག་ཅིག་གནང་གསུངས། ཡང་ཐེངས་ཅིག་ཉེ་གནས་མེད་པའི་ཤུལ་དུ་སྤྲང་པོ་ཅིག་སློང་དུ་བྱུང་བ་ལ་གཞན་གནང་རྒྱུ་མེད་པར། ཉེ་གནས་ན་རེ། ར་ལྤགས་ཀྱི་སྦུད་པ་བཟང་པོ་ཞིག་ཡོད་པ་ཡང་གནང་བྱུང་བས་དེ་གནད་པོས་བྱུང་ཟེར།
དེ་ལ་སོགས་པའི་རྣམ་གྲངས་དུ་མ་ཐོས་ཏེ་བརྗོད་ཀྱི་མི་ལང་ངོ༌། མདོར་ན་རྟེན་མཆོད་ན་བཟའ་དབུ་ཞྭ། ཟས་ནོར་གང་སློང་ཡང་མི་སྟེར་མི་སྲིད་དོ། ། རང་རེ་ལ་དགོས་ཆེད་ཡོད་ཅིང་རང་རེ་ལ་ཕན་པར་ངེས་ན། དབུ་དང་སྤྱན་སློང་ཡང་མི་སྟེར་བ་མི་སྲིད་དོ། ། དབུལ་དང་ནད་སོགས་སྡུག་བསྔལ་གྱིས་ཉེན་དང༌། ། འཕོངས་པས་སྡིག་ལ་འཇུག་ལ་དེ་ཟློག་ཕྱིར། ། གཏེར་མཛོད་བྱང་སེམས་སྦྱིན་པ་ཁྱད་འཕགས་ཡིན། ། ཞེས་སོགས་དང༌། ཚེ་འདིར་ལན་དང་ཕྱི་མར་རྣམ་སྨིན་དང༌། །
རེ་བ་མེད་པའི་སྦྱིན་པ་ཐུབ་པས་བསྔགས། ། ཞེས་གསུང་ངོ༌། ། ཆོས་དེར་མི་འཇིགས་པའི་སྦྱིན་པ་བཏང་པའི་ཚུལ་ནི། བདེ་གཤེགས་བསྟན་པ་རྒྱས་པར་བྱ་ཕྱིར་དང༌། ། འགྲོ་ལ་སྙིང་རྗེ་ཆེན་པོས་ཀུན་སླངས་ནས། ། ཟང་ཟིང་མེད་པའི་ཆོས་ཀྱི་སྦྱིན་པ་མཛོད། ། ཅེས་པ་དང༌། འགྲོ་བ་འཇིགས་པས་ཉེན་པ་མཐོང་གྱུར་ན། ། སྙིང་རྗེའི་ཤུགས་དང་ཐབས་ལ་མཁས་པ་ཡིས། ། འཇིགས་པ་བསལ་ནས་ཞེས་སོགས་གསུངས་པ་ལྟར།
དེ་ཡང་འདི་ལྟར་ཐོས་སོ། ། ལོ་ཉི་ཤུ་རྩ་གྲངས་སུ་ཁོར་ཡུག་ཏུ་སྐུ་མཚམས་དམ་པོ་མཛད་པ་དེ་གྲོལ་བའི་རྗེས་ཤིག་ལ། དངུལ་ཆུར་དགེ་འདུན་དང་སྐྱེ་བོའི་ཚོགས་ཆེན་པོ་ལ་སེམས་བསྐྱེད་བློ་སྦྱོང་དང་སྐྱེས་རབས་དང་བྱང་ཆུབ་སེམས་དཔའ་ལ་སོགས་པ་གསུངས་པའི་དུས་སུ། ལྷའི་མེ་ཏོག་ཁ་བ་བུ་ཡུག་འཚུབས་པ་ཙམ་འབབ་ཅེས་གྲག་གོ ། ཡང་ཐེངས་ཅིག་བྱང་ཆུབ་སེམས་དཔའི་སྤྱོད་འཇུག་གསུངས་པའི་དུས་སུ་མེ་ཏོག་ཆར་སྔ་མ་བཞིན་དུ་བབས་པ་ལ། སེམས་དཔའ་ཆེན་པོའི་གསུང་ན་རེ། འོ་སྐོལ་ལ་ནི་འདི་ལྟ་བུ་འབྱུང་བའི་ཡོན་ཏན་ཅི་ཡང་མེད། ཆོས་འདི་ཟབ་དྲགས་པས་འདིའི་ཡིན་མཆི་གསུང་བ་ལ། ཁམས་པ་ཆོས་བློ་བྱ་བས་ལངས་ནས་ཕྱག་འཚལ་ཏེ། ཆོས་རྗེ་རིན་པོ་ཆེ་དེ་མི་གསུང་བར་ཞུ་ཆོས་རང་གི་ཡིན་ན།
ངས་ཡང་སྤྱོད་འཇུག་ཚར་ཁ་ཡར་བཤད་དེ། མེ་ཏོག་གི་ཆར་ཉག་མ་ཅིག་ཀྱང་མ་བབས་ཞུས་ཟེར། དེ་ཁོང་གི་དེ་ཡིན་བསམས་པ་ཅིག་བྱུང་ངོ༌། ། དེ་ནས་ཡུན་རིང་རབ་སོང་བའི་སྐབས་ཅིག་ལ་གསེར་ཡིག་པ་དྷར་རྨ་ཀིར་ཏི་བྱུང་ནས་བོ་དོང་དུ་གདན་དྲངས་ཏེ་དགེ་འདུན་དང་སྐྱེ་བོའི་ཚོགས་རྒྱ་མཚོ་ལྟ་བུ་ལ་ཆོས་ཀྱི་སྦྱིན་པ་མཛད་དེ་འགྲོ་བ་དཔག་ཏུ་མེད་པ་སྨིན་ཅིང་གྲོལ་བར་བྱས་ནས་ཡང་སྐུ་མཚམས་དམ་པོ་ལ་བཞུགས་ཡོད་པའི་སྐབས་སུ་ཆོས་རྗེ་བསོད་ནམས་རྒྱལ་མཚན་པས་གདན་འདྲེན་པ་ལ་ཨས་ཕུད་དབེན་ཤྲི་བྱུང་ནས། ས་སྐྱར་གདན་དྲངས་ཏེ། གོང་མའི་གནང་བཞིན་ཕུལ་ནས། ཁྱེད་བླ་མའི་ཡང་བླ་མར་འདུག་ཁྱེད་ཀྱི་བཀའ་བླ་མས་མི་གཅོག་པས། བླ་མ་ཞལ་ཏ་བྱེད་པ་ལ་འབྱོན་དགོས་ཟེར་ནས་ནན་ཆེན་པོ་ཞུས་ཀྱང་ཞལ་བཞེས་མ་མཛད་པ་ལ། ས་སྐྱར་གྲོས་པས་ཞུ་བ་བྱས་ཏེ་ད་རེས་མ་བྱོན་ན་གསེར་ཡིག་པ་འདི་ནས་མི་འདེགས་པར་འདུག་པས་དབུས་ཐུག་ཅི་ནས་ཀྱང་འབྱོན་པར་ཞུ་ཞེས་ཞུས་པ་དང༌། དབེན་ཤྲིས་ངེད་ཀྱང་བླ་མ་གདན་མ་འདྲོངས་བར་ལ་འདིར་སྡོད།
ཉིན་རེ་ལ་སེམས་ཅན་བརྒྱ་རེ་ཙམ་བསོད་པ་འདི་སྙིང་མི་རྗེ་བ་ཨེ་ཡིན། ཁྱེད་གར་བཞུགས་ཀྱང་སེམས་ཅན་གྱི་དོན་ལས་མེད་པ་ལ། ངེད་ཧོར་ཡང་སེམས་ཅན་ཡིན་ཡོད་ཟེར་བས། སྤྱན་ཆབ་ཤོར་ཏེ། ཉིན་གཅིག་གིས་ཧོར་འདེགས་སྔ་ན། སེམས་ཅན་མང་པོ་ལ་ཕན་པར་འདུག་དགོངས་ཏེ། ས་སྐྱ་གྲོས་པ་དང་དབེན་ཤྲི་འཛོམས་པ་ལ་ཞལ་བཞེས་མཛད་དེ། ས་སྐྱ་རུ་དགེ་བའི་བཤེས་གཉེན་དང་སྐྱེ་བོའི་ཚོགས་ཁྲི་ཕྲག་མང་པོ་ལ་ཆོས་གསུངས་ནས་འགྲོ་བ་དཔག་མེད་པའི་དོན་མཛད་ཅེས་གྲག་གོ ། དེ་ནས་དགུང་ལོ་དྲུག་ཅུ་རེ་བདུན་བཞེས་པའི་དུས་གླང་ལོ་ཟླ་བ་དང་པོའི་ཚེས་བཅུ་དྲུག་ལ་བོ་དོང་ནས་བཏེགས་ཏེ། དཔལ་སྡིངས་དང་ཆུ་མིག་དང་ཞ་ལུ་ལ་སོགས་པ་རྣམས་སུའང་དགེ་འདུན་དང་སྐྱེ་བོའི་ཚོགས་ཆེན་པོ་ལ་ཆོས་ཀྱི་སྦྱིན་པ་མཛད་ནས།
མཁན་ཆེན་བུ་སྟོན་པ་དང་ཞུ་འབྲོག་པར་ལྷན་དུ་བྱོན་པའི་ལམ་ཁར་མཛོ་མོ་གཅིག་ཡོད་པ་ལ་ཕྱག་ཕྱི་བ་རྣམས་ཀྱིས་ཟན་མང་པོ་བྱིན་ནས། འབྲངས་དྲགས་ནས་ན་བ་ལ། མཁན་པས་ཁྲོ་བོའི་དྲག་སྔགས་ལ་སོགས་པ་བགྲངས་ཀྱིན་བྱིན་བརླབས་བྱས་ཀྱང་མ་ཕན་པར་མཛོ་མོ་ཤི་བས། སེམས་དཔའ་ཆེན་པོས་མཛོ་མོའི་སྤྱི་བོ་ནས་ཐེན་ཐེན་མཛད་ཅིང་ངའི་མ་རྒན་དེ་སྙིང་རྗེ་གསུངས་ཞིང་ཡུན་རིང་བཤུམས་པ་ལ་མཁན་པས་བླ་མ་པ་དང་གཤེགས་པར་ཞུ་གསུངས་པ་དང༌། དྲུང་པ་རྫུན་ལ་གཤེགས་པར་ཞུ། འོ་སྐོལ་དུབ་པས་མི་འགྲོ་གསུངས་ནས་ཡུན་རིང་པོའི་བར་དུ་བཤུམས་ཤིང་བཞུགས་ཟེར། རྗེས་ལ་མཁན་ཆེན་པའི་གསུངས་ཏེ། མཛོ་མོའི་དོན་གྲུབ། དུད་འགྲོ་ཅིག་ལ་དེ་ཀུན་ལས་ཚོགས་བསགས་པ་མི་ཡོང་གསུངས་ཟེར། དེ་ནས་ཏའི་སི་ཏུ་བྱང་ཆུབ་རྒྱལ་མཚན་གྱིས་ཞུ་འབྲོག་ལྷ་ཁང་ནས་བསྡུ་བ་བྱས་ཏེ།
རིན་སྤུངས་ཕེབས་པའི་དུས། དེ་ནས་མི་མཐོང་ས་ན་སུས་ཀྱང་ཞུས་པ་མེད་པར་ངུར་སྨྲིག་གི་སྒྲོལ་མ་རང་བྱོན་བཞུགས་ས་དེ་རི་འདིའི་མདུན་ན་བདོག་གམ་གསུངས་ནས་མཁྱེན་བྱུང་ཟེར། དེ་ནས་སི་ཏུ་བྱང་རྒྱལ་བས་རྫོང་རྣམས་སུ་རིམ་པ་བཞིན་རྒྱུ་ཞབས་ཏོག་བྱས་ནས། དབུས་ཀྱི་ས་ཆ་བསམ་ཡས་ལ་ཉིན་ལམ་གཉིས་ཙམ་ཡོད་པའི་ལ་ཀ་ཅིག་ཏུ་ཕེབས་པ་དང༌། སྤྲིན་དཀར་པོ་ཅིག་ལ་ཚད་བཙུགས་ནས་ཕ་གིའི་ཐད་ན་གང་ཡོད་གསུངས་པ་ལ། ས་སྣ་བ་ཅིག་ན་རེ། ཕ་གིའི་ཐད་ན་བསམ་ཡས་ཡོད་ཟེར་བས་དེའི་ཚོད་ཅིག་འདུག་ངོ་མཚར་ཆེ། གསུངས་པ་ལ་སློབ་དཔོན་ཡོན་ཏན་འོད་ཀྱིས་ཅི་གདའ་ལགས་ཞུས་པས། རྒྱུ་མཚན་འདྲ་བརྡའི་གསུངས་ཟེར། དེ་ན་སི་ཏུ་བྱང་རྒྱལ་གྱིས་ཡར་ལུང་སྣེ་གདོང་དུ་སྤྱན་དྲངས་ཏེ།
གུས་པ་ཆེན་པོས་ནི་བཀུར། སྒོ་མང་པོས་ནི་ཞབས་ཏོག་བྱས། གཙུག་གི་ནོར་བུ་ལྟ་བུར་ནི་མཆོད་ནས། སྣེ་གདོང་དང་ཁྲ་འབྲུག་དང༌། རྩཻ་ཐང་ལ་སོགས་པ་རྣམས་སུ་དགེ་འདུན་དང་སྐྱེ་བོའི་ཚོགས་ཆེན་པོ་རྣམས་ལ་ཆོས་གསུངས་པའི་དུས། ལྷའི་མེ་ཏོག་ཆར་བཞིན་དུ་བབས་པས་ཐམས་ཅད་རང་དབང་མེད་པར་དད་པར་བྱས་ནས་འགྲོ་བ་དཔག་ཏུ་མེད་པའི་དོན་མཛད་ཅིང༌། འཆི་ངེས་པའི་མི་མང་པོའི་སྲོག་ཡང་ཐར་བར་བྱས་ནས་ཟླ་བ་ལྔ་པ་ལ་ལྷ་སར་བྱོན་ཏེ། ཇོ་བོ་རིན་པོ་ཆེའི་དྲུང་དུ་གསེར་ཆབ་གསོལ་དཀར་མེ་ཕུལ། བསྟན་པ་དང་སེམས་ཅན་གྱི་དོན་དུ་གསོལ་བ་རྒྱ་ཆེན་པོ་བཏབ་སྟཻ། ལྷ་སར་ཕྱོགས་ཐམས་ཅད་དགེ་བའི་བཤེས་གཉེན་ངུར་སྨྲིག་གི་རྒྱལ་མཚན་འཛིན་པ་རྣམས་ཀྱི་སྐར་མ་ཙམ་འདུས་པ་དང༌།
སྐྱེ་བོའི་ཚོགས་ཆེན་པོ་ལུས་པ་རྣམས། ཐུགས་སྐྱེད་ལ་སོགས་པ་གསུངས་པའི་ཚེ། ལྷའི་མེ་ཏོག་ཆར་བཞིན་བབས་པས་ཐམས་ཅད་དད་པར་བྱས་ཅིང་འགྲོ་བ་དཔག་ཏུ་མེད་པ་སྨིན་གྲོལ་ལ་བཀོད་ནས། གུང་ཐང་དང་གསང་སྡེ་དང་ཟུལ་སྐྱོ་དང༌། སྙེ་ཐང་ལ་སོགས་པ་ཆོས་གང་གསུངས་ཐམས་ཅད་མེ་ཏོག་གི་ཆར་བབས་པས་ཐམས་ཅད་དད་པར་བྱས་ནས་ཕན་བདེ་ལ་བཀོད་པ་ཀུན་ལ་ཐུན་མོང་དུ་གྲུབ་བོ། ། སེམས་དཔའ་ཆེན་པོའི་དྲུང་དུ་མཚུར་སྟོན་རིན་ཡེས་གསང་ཕུ་དང་གཞན་དུ་ཆོས་གསུང་དུས། མེ་ཏོག་གི་ཆར་བབས་པ་ལས་ཀྱང༌། ལྷ་ས་རུ་ཆོས་གསུང་དུས་མེ་ཏོག་གི་ཆར་འབབ་ཕུལ་ཆེ་བ་འདུག་ཞུས་པས། གནས་ཀྱི་ཁྱད་པར་ཡིན་མཆི་གསུངས་ཟེར། དེ་ནས་ཡང་སི་ཏུ་བྱང་རྒྱལ་པས་ཡར་ལུང་སུ་གདན་དྲངས་ཏེ།
དཔགས་ཤི་དབང་ཕྱུག་གིས་བྲང་ཁར་ནོར་དང་བཅས་པ་ཕུལ་ནས། བསམ་གཏན་གླིང་དུ་བཞུགས་པའི་སི་ཏུ་འཁོར་དང་བཅས་པས་ཞབས་ཏོག་རྒྱ་ཆེན་པོ་བསྒྲུབས་ཏེ། རྩེ་ཐང་བ་ལ་སོགས་པའི་དགེ་བའི་བཤེས་གཉེན་དུ་མ་དང༌། སྐྱེ་བོའི་ཚོགས་དཔག་ཏུ་མེད་པ་ལ་ཆོས་ཀྱི་འཁོར་ལོ་སྐོར་ཞིང༌། དེའི་དུས་སི་ཏུ་བ་ལ་སེམས་དཔའ་ཆེན་པོས། བཙུན་པ་རྣམས་ལ་ཁྲལ་དམག་དང་བུ་ལག་འགེལ་བ་འདི་བསྟན་པ་ལ་གནོད་པས་འདི་མི་མཛད་པར་ཞུ་གསུངས་པས། ཆོས་ཚུལ་བཞིན་དུ་བྱེད་པའི་བཙུན་པ་རྣམས་ལ་ནི་ཞབས་ཏོག་ངས་ཕར་བྱེད་ཀྱིན་ཡོད། དེ་མ་ཡིན་པའི་མདར་ཞིང་འདེབས་ཕུར་འབྲོག་འཛིན་ལས་སུ་ཚོང་ཁེ་སྐྱེད་པ་འདི་རྣམས་ལ་ཁྲལ་མི་འགེལ་ན་དེ་ནས་སུ་ལ་འགེལ་དུ་འདུག་ཟེར་ནས་བྱུང་བས་འོ་སྐོལ་གྱིས་ཀྱང་ཟེར་ས་མ་རྙེད་གསུངས། དེ་ནས་གདན་ས་ཐེལ་དང་བསམ་ཡས་ལ་སོགས་རྣམས་སུ་ཡང་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བ་ལ་མེ་ཏོག་གི་ཆར་སྔ་མ་བཞིན་བབས་པས་ཐམས་ཅད་དད་པར་བྱས་ནས་ཕན་བདེ་ལ་བཀོད་ཅིང༌། སི་ཏུ་བས་འབུལ་བ་རྒྱ་ཆེན་པོ་བསྒྲུབས་པ་རྣམས་དང་གཞན་ཡང་དབུས་ཕྱོགས་ནས་བྱུང་བའི་ཕྱག་རྫས་རྣམས་ས་སྐྱ་ཐོག་དྲངས་པའི་དགོན་པ་རྣམས་སུ་ཇ་སྐོལ་བཏང༌།
བཤད་ཉན་དང་སྒོམ་སྒྲུབ་ལ་བརྩོན་པ་རྣམས་དང་ཁྱད་པར་མ་ནུས་པ་རྣམས་ལ་གནང་ཞིང༌། ཐམས་ཅད་ཆོས་དང་ཟང་ཟིང་གི་སྦྱིན་པས་ཚིམ་པར་མཛད་དོ། ། དེ་ནས་ཡང་མཚལ་པས་གདན་དྲངས་ནས། སི་ཏུ་དགེ་ལེགས་པ་དཔལ་བཟང་པོ་ཡབ་སྲས་ཀྱི་སྦྱིན་བདག་མཛད་ནས་དགེ་བའི་བཤེས་གཉེན་དང་སྐྱེ་བོའི་ཚོགས་ཆེན་པོ་ལ་ཆོས་ཀྱི་འཁོར་ལོ་སྐོར་བས། དེ་དུས་རིམས་ནད་ཆེན་པོ་བྱུང་བ་ཡང་རྒྱུན་ཆད་ཅིང༌། བཙོན་པ་མང་པོ་ཡང་ཐར་བར་མཛད་ཅེས་གྲག་གོ ། མདོར་ན་དབུས་ཕྱོགས་ཀྱིས་དོན་དུ་གཉེར་བའི་དགེ་བའི་བཤེས་གཉེན་དང་སྐྱེ་བོའི་ཚོགས་ཐམས་ཅད་ཆོས་ཀྱི་སྦྱིན་པས་ཚིམ་པར་བྱས་ནས་ལྷ་སར་ཇོ་བོ་རིན་པོ་ཆེའི་དྲུང་དུ་དཀར་མེ་ཕུལ་གསེར་ཆབ་གསོལ་བསྟན་པ་དང་སེམས་ཅན་གྱི་དོན་དུ་གསོལ་བ་རྒྱ་ཆེན་པོ་བཏབ་ནས། སི་ཏུ་བྱང་རྒྱལ་བ་ལ་སོགས་པ་ཐམས་ཅད་ཀྱིས་དབུས་ཕྱོགས་སུ་གཞུག་པའི་ཞུ་བ་ནན་ཆེན་པོ་བྱས་ཀྱང་མ་བཞུགས་པར། གཙང་ཕྱོགས་ལ་བྱོན་ཏེ་ཡར་ལ་སྟག་ཚང་དུ་སྤྱན་དྲངས་ཏེ། བླ་མ་ཁྱུང་པོ་དང་བླ་མ་དབང་གི་ཐོག་དྲངས་དེའི་དགེ་འདུན་དང་སྐྱེ་བོའི་ཚོགས་ཆེན་པོ་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་ལམ་ན་ཡོད་པའི་སྒོམ་གྲྭ་བཤད་གྲྭ་གྲོང་ཁྱེར་ལ་སོགས་པ་ཐམས་ཅད་དུ་ཆོས་ཀྱི་སྦྱིན་པ་རྒྱ་ཆེན་པོ་བཏང་སྟེ།
མདོར་ན་དེའི་རེས་དབུས་གཙང་གཉིས་ཆར་དུ་ཆོས་དང་ཟང་ཟིང་དང་མི་འཇིགས་པའི་སྦྱིན་པས་ཚིམ་པར་མཛད་ནས། ཡོས་ལོ་ཟླ་བ་བཅུ་བའི་ཚེས་གཅིག་ལ་རི་གྲུ་འཛིན་དངུལ་ཆུའི་ཆོས་རྫོང་དུ་ཕྱག་ཕེབས་ཞེས་གྲག་གོ ། ཆོས་དང་ཟང་ཟིང་མི་འཇིགས་སྦྱིན་པ་ཡིས། ། འགྲོ་བའི་དགོས་འདོད་རེ་བ་སྐོང་བར་མཛད། ། སེམས་དཔའ་ཁྱེད་ཀྱི་སྦྱིན་པའི་ཕར་ཕྱིན་དེ། ། ཡིད་བཞིན་ནོར་བུ་རྒྱལ་མཚན་རྩེ་མཆོད་འདྲ། ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་ཕྱག་ལེན་སྟོན་པ་ནི། ཚུལ་ཁྲིམས་མེད་པར་རང་དོན་མི་གྲུབ་ན། ། གཞན་དོན་སྒྲུབ་པར་འདོད་པ་གད་མོའི་གནས། ། དེ་ཕྱིར་སྲིད་པའི་འདུན་པ་མེད་པ་ཡིས། །
ཚུལ་ཁྲིམས་བསྲུང་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ། དེ་ཡང་འདི་ལྟར་སེམས་དཔའ་ཆེན་པོ་འདིས་ནི། སོ་སོར་ཐར་བའི་སྒོར་ཞུགས་ནས་བསླབ་པ་ཉིས་བརྒྱ་ལྔ་བཅུ་རྩ་གསུམ་ལ་ཉེས་ལྟུང་དྲི་མའི་སྐྱོན་གྱིས་མ་གོས། སྨཽན་འཇུག་བྱང་ཆུབ་མཆོག་ཏུ་སེམས་བསྐྱེད་ནས། རང་བདེ་འདོད་པའི་རྣམ་པར་རྟོག་པ་ཐམས་ཅད་སྤངས་ནས་སྒོ་གསུམ་གཞན་དོན་འབའ་ཞིག་བསྒྲུབས། རྡོ་རྗེ་ཐེག་པའི་སྒོར་ཞུགས་ནས་མ་དག་པའི་རྣམ་རྟོག་ཐམས་ཅད་སྤངས་ཏེ། སྣོད་ཅུད་དག་པའི་འཁོར་ལོ་གཟིགས་པས། སྐུ་ལ་ཚུལ་ཁྲིམས་དྲི་ཞིམ་པོ་ལྡང་ཏེ། གཟིམ་ཁང་གི་ནང་ཐམས་ཅད་ཀྱང་དྲི་ཞིམ་པོས་ཁྱབ་པ་ཡོད་ཅིང༌།
གསོལ་འཕྲོའི་ན་བཟའ་དང་དབུ་ཞྭ་ལ་སོགས་པ་གཞན་ལ་གནས་བསྣམས་ཀྱི་དྲི་ཞིམ་པོ་ཡང་ཟླ་རེ་ཙམ་གྱི་བར་དུ་མི་ཡལ་བར་ཡོང་གིན་འདུག་གོ ། དགུང་ལོ་ལྔ་བཅུ་བདུན་པའི་བར་དུ་ཤ་ཡང་གཏན་ནས་མི་གསོལ་བ་ལ། དེ་ལོ་བླ་མ་དབང་གྲགས་པ་རྒྱལ་མཚན་དང༌། བླ་མ་དཀོན་རྒྱལ་བ་གཉིས་ལ་ལུང་མང་པོ་མཛད་པའི་དུས་སྐུ་ཁམས་ཟི་བ་བྱུང་བས། ཁོང་རྣམ་གཉིས་ཀྱིས་ཤ་གསོལ་བར་ནན་ཆེན་པོ་ཞུས་པས། དེ་ཕྱིན་ཆད་ལ་ཕན་པར་དགོངས་ནས་གསོལ་བ་ཡིན་ཅེས་གྲག་གོ ། ཚུལ་ཁྲིམས་གསུམ་དང་བསླབ་གསུམ་སྡོམ་གསུམ་ལ། ། དྲི་མས་མ་གོས་ཚུལ་ཁྲིམས་དྲི་ཞིམ་ལྡང༌། ། སེམས་དཔའ་ཁྱེད་ཀྱིས་ཚུལ་ཁྲིམས་ཕར་ཕྱིན་ཏེ། ། ཉི་ཟེར་ཕོག་པའི་པད་མ་གཞོན་ནུ་འདྲ། །
བཟོད་པའི་ཕ་རོལ་ཏུ་ཕྱིན་པའི་ཕྱག་ལེན་སྟོན་པ་ནི། དགེ་བའི་ལོངས་སྤྱོད་འདོད་པའི་རྒྱལ་སྲས་ལ། ། གནོད་བྱེད་ཐམས་ཅད་རིན་ཆེན་གཏེར་དང་མཚུངས། ། དེ་ཕྱིར་ཀུན་ལ་ཞེ་འགྲས་མེད་པ་ཡྀ། ། བཟོད་པ་སྒོམ་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་སེམས་དཔའ་ཆེན་པོ་འདི་ཉིད་ལ་གཞན་གྱིས་གནོད་པ་ཆེ་ཆུང་ཅི་བྱས་ཀྱང་དེའི་ལན་དུ་ཕན་འདོགས་པ་མ་གཏོགས་པ་ཐུགས་སུ་རྒྱུད་འཁྲུག་པ་མི་སྲིད་དེ།

འདི་ལྟར་རྟོགས་ལྡན་རྗེ་འབུལ་བ་བྱ་བས་དངུལ་ཆུར་ཡོང་ནས་དང་པོ་གཟིམ་ཁང་ལ་འཛེགས་ནས་སྐུ་མཚམས་བཤིག་ཉེ་གནས་ལ་གྲི་བཏོན་ནས་ཛ་སྡིགས་རྣམས་བྱས། དེའི་རྟིང་ལ་གསེར་ཡིག་པ་དང་དབེན་ཤྲཱིའི་རྩར་རྫུན་ཅི་རིགས་བྱས་པ་ལ་བརྟེན་ནས། གསེར་ཡིག་པས་སེམས་དཔའ་ཆེན་པོ་ལ་བཟང་བཙོན་གྱི་རྣམ་པ་བྱས་པའི་དུས་ན་སེམས་དཔའི་གསུང་ན་རེ། སྔོན་ལ་རྟོགས་ལྡན་དང་དབེན་ཤྲི་གཉིས་ཀར་ལ་ཚིག་ངན་རེ་ཙམ་རེ་ཤོར་ཏེ། དེ་མ་ཁ་དྲན་པས་ཟིན་ནས་བཤགས་པ་བྱས་ཁོང་ཚོ་གང་དགའ་བྱས་ལ་བཏང་གསུངས། དུས་ཕྱིས་རྟོགས་ལྡན་དངུལ་ཆུར་བྱུང་ནས་ཕྲད་མ་ཐག་སྐད་ཅིག་སྔ་མ་ལ་དམུ་རྒོད་འདི་ཀུན་མ་བྱུང་ན་དགའ་བ་ལ་བསམ་པ་ཅིག་བྱུང་བ་ཡིན་ཏེ། སྐད་ཅིག་ཕྱི་མ་ལ་དེ་བཞིན་བྱས་ན་སེམས་ཅན་བློ་སྤངས་པར་ཡང་འགྲོ། དུས་ཕྱིས་གནོད་པ་བྱེད་པ་ཁོ་ལས་མ་བྱུང་བ་ལ་གནོད་ལན་དུ་ཕན་འདོགས་པའི་དམ་བཅའ་ཡང་འགལ་འགྲོ། ཁོ་བྱུང་བ་ལེགས་ང་ཁོ་གང་དག་བྱེད་དགོས་བསམ་ནས། ཆོས་ཀྱང་གང་འདོད་ཟེར་བྱིན། ལྟོ་གོས་ཀྱང་ཅི་རིགས་པ་བྱིན།
མིག་ལེགས་ཤོས་ནས་ལྟོས། སྟོན་པ་ཟླ་བཟང་ལ་ཡང་ཁོ་འགེགས་པ་ལ་སོགས་མ་བྱེད་བྱས་པའི་རྒྱུ་མཚན་དེ་བཞིན་ཡིན་གསུངས། མ་ཙམ་བདག་གི་བཤེས་ལ་སྒོ་གསུམ་གྱིས། ། གནོད་པ་བྱས་པ་མཐོང་ཐོས་དྲན་གྱུར་ན། ། བཟོད་དང་སྙིང་རྗེ་སྟོབས་ཀྱིས་གནོད་བྱེད་ལ། ། ཅི་ནུས་དངོས་སམ་བསམ་པས་ཕན་གདགས་བགྱི། ། ཞེས་སོགས་གནོད་ལན་དུ་ཕན་འདོགས་པར་དམ་བཅས་པ་བཞིན་མཛད་དོ། ། གནོད་བྱེད་རླུང་གིས་འཁྲུགས་པར་མི་ནུས་ཤིང༌། ། ཞེ་སྡང་མེ་ལྕེས་བསྲེགས་པ་ཞི་བར་བྱེད། ། སེམས་དཔའ་ཁྱེད་ཀྱི་བཟོད་པའི་ཕར་ཕྱིན་དེ། །
མི་འཁྲུག་འཕོ་བ་མེད་པའི་རྒྱ་མཚོ་འདྲ། ། བརྩོན་འགྲུས་ཀྱི་ཕ་རོལ་ཏུ་ཕྱིན་པའི་ཕྱག་ལེན་སྟོན་པ་ནི། རང་དོན་འབའ་ཞིག་སྒྲུབ་པའི་ཉན་རང་ཡང༌། ། མགོ་ལ་མེ་ཤོར་བཟློག་ལྟར་བརྩོན་མཐོང་ན། ། འགྲོ་ཀུན་དོན་དུ་ཡོན་ཏན་འབྱུང་གནས་ཀྱི། ། བརྩོན་འགྲུས་བརྩོན་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར་གོ་ཆའི་བརྩོན་འགྲུས་ཀྱིས་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་སྒྲོལ་བར་དམ་བཅས་ནས། སྦྱོར་བའི་བརྩོན་འགྲུས་ཀྱིས་དབུ་ཡང་སྔས་ལ་མི་འཇོག་ཅིང༌། སྐུ་རྣམ་སྣང་གི་ཆོས་དྲུག་དང་ནམ་དུ་ཡང་མི་འབྲལ་བའི་ངང་ནས།
འོད་གསལ་ཆོས་ཀྱི་སྐུ་ལས་མ་གཡོས་བཞིན། ། མཚན་མེད་དག་ལ་མཚན་བཅས་འདི་དག་གིས། ། མི་གནོད་གདའ་ཞིང་ཐབས་ཤེས་ཟུང་འབྲེལ་ཕྱིར། ། བརྩོལ་བ་ཅུང་ཟད་ཡོད་ཀྱང་བྱེད་པ་སྤྲོ། ། ཞེས་གསུངས་པ་ལྟར། ཉིན་ཞག་ཕྲུགས་གཅིག་ལ་ཆོས་སྤྱོད་ཀྱི་རིམ་པ་འདི་མཛད་དོ། ། ནང་ཕྱོགས་བཞེངས་ནས་སྐུ་ཁྲུས་མཛད་དོ། ། ཕྱག་བརྒྱ་རྩ་རེ་ཕུལ་བའི་ཡན་ལག་བདུན་ནས་རྒྱས་པར་མཛད་ནས་སྨོན་འཇུག་གི་སེམས་བསྐྱེད་བསྡུས་པ་རེ་ལེན་ཅིང་གཏོར་མའི་རིམ་པ་ལ་ཚ་གོང་དུ་དཀར་ཆ་བཞི། ཚ་བ་གསོལ་ནས་བརྒྱ་རྩ་མི་གཡོ་བ་དང༌། གཡུ་གུ།
སྒྲོལ་མ་ཉེར་གཅིག་དང༌། བུལ་གཏོང༌། བར་དོའི་གཏོར་མ་ལ་སོགས་རྣམས་མཛད་ནས། ཡང་སྨོན་འཇུག་སེམས་བསྐྱེད་བསྡུས་པ་རེ་བླངས་ནས་བསྐོར་བ་བརྒྱ་ཙ་རེ་མཛད་པའི་བར་དེ་ལ། མ་ནི་ཁྲི་ཚོ་གཉིས་གཉིས། ཡུམ་སྒྲུབ་སྒྲོལ་མ་ཚར་བཅུ་གསུམ་རེ། བྷེ་ཤ་ཙེ་ཉེར་གཅིག རྣམ་རྒྱལ་གྱི་གཟུངས་ཚར་གཅིག དགོངས་མོ་བདེ་མཆོག་གི་མངོན་རྟོགས་གཞུང་ནས་བཤད་པ་བཞིན་བསྒོམས་ནས་སྙིང་པོ་སྟོང་ཕྲག་རེ་བཟླས་པ་དང༌། གཟིམ་ཁར་ཡན་ལག་བདུན་པ་ཕུལ་ནས་སྨོན་འཇུག་གི་སེམས་བསྐྱེད་བསྡུས་པ་རེ་ལེན་པ་རྣམས་མཚམས་ཀྱི་དུས་སུ་འཆག་མེད་ཡིན།
གཞན་ངེས་པ་མེད་གསུངས། དེས་ན་གནས་ལུགས་ཀྱི་དོན་རྟོགས་ནས། ཆོས་སྤྱོད་ཀྱི་རིམ་པ་ཉམས་སུ་ལེན་ཚུལ་འདི་ནི། ས་ལམ་བགྲོད་པའི་དབང་དུ་བྱས་ན། ཉི་མ་དང་ཟླ་བ་ལྟ་བུས་འགྲོ་བའི་བྱང་ཆུབ་སེམས་དཔའ་དང༌། དེ་གཤེགས་པའི་རྫུ་འཕྲུལ་ལྟ་བུས་འགྲོ་བའི་བྱང་ཆུབ་སེམས་དཔའ་དང༌། ཞེས་མདོ་ནས་གསུངས་པ་དེ་ལྟར་ཡིན་པ་ངེས་སོ། ། སྲིད་པའི་བདེ་ལ་ཆགས་རྡུལ་ཆེན་པོས་ཀྱང༌། ། མི་ལྡོག་བརྟན་པའི་སེམས་ཀྱིས་སྐད་ཅིག་ཀྱང༌། ། གཡེལ་བ་མེད་པར་ཐབས་ཤེས་ཟུང་འཇུག་གིས། །
ལམ་ལ་འབད་པ་སྦྱོར་བའི་བརྩོན་འགྲུས་ཡིན། ། གྲངས་མེད་བསྐལ་བར་སྐད་ཅིག་རེ་རེ་ལ། ། གྲངས་མེད་སེམས་ཅན་ཚོགས་རྣམས་སྒྲོལ་བའི་ཕྱིར། ། དཔག་མེད་སྡུག་བསྔལ་ཆེན་པོ་ཁུར་བླངས་ཀྱང༌། ། རློམ་མེད་ཆོག་པར་མི་འཛིན་བརྩོན་འགྲུས་ཡིན། ། ཞེས་སོགས་གསུང་ངོ༌། ། སྙིང་རྗེ་ཆེན་པོའི་ཤུགས་ཀྱི་རབ་བསྐུལ་ནས། ། གོ་ཆ་སྦྱོར་བ་ཆོག་པར་མི་འཛིན་པའི། ། སེམས་དཔའ་ཁྱོད་ཀྱི་བརྩོན་འགྲུས་ཕར་ཕྱིན་དེ། ། རྟ་བདུན་རྒྱལ་པོ་གླིང་བཞི་ཕྱིན་པ་འདྲ། །
བསམ་གཏན་གྱི་ཕ་རོལ་ཏུ་ཕྱིན་པའི་ལག་ལེན་སྟོན་པ་ནི། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ནས། ། གཟུགས་མེད་བཞི་ལས་ཡང་དག་འདས་པ་ཡི། ། བསམ་གཏན་སྒོམ་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། མཐའ་ཡས་འགྲོ་ལ་སྙིང་རྗེ་ཆེ་སྐྱེས་ནས། ། བདག་ཉིད་བདེ་འདོད་སྡུག་བསྔལ་བྲལ་འདོད་ལྟར། ། འགྲོ་བ་ཀུན་ཀྱང་དེ་ལྟར་འགྱུར་འདོད་བློ། ། བཅོས་མིན་སྒོམ་པ་བདག་གཞན་སྙམ་པ་སྟེ། །
བརྩེ་ཆེན་སྟོབས་ཀྱིས་གཞན་གྱི་སྡུག་བསྔལ་ཀུན། ། བདག་ལ་སྨིན་འདོད་བདག་གི་བདེ་དགེ་རྣམས། ། གཞན་ལ་སྨིན་འདོད་བཅོས་མ་མིན་པའི་བློས། ། བདག་གཞན་རྗེ་བའི་བྱང་ཆུབ་སེམས་མཆོག་ཡིན། ། ཤེས་བྱའི་གནས་ལུགས་བློ་ལས་འདས་པའི་ཕྱིར། ། ཡིན་མིན་ལ་སོགས་ཡིད་བྱེད་རྣམས་སྤངས་ནས། ། སྤྲོས་མེད་ངང་ལ་འཛིན་མེད་གནས་པ་འདི། ། དོན་དམ་བྱང་ཆུབ་སེམས་ཀྱི་མཉམ་བཞག་ཡིན། ། རྗེས་ལ་སྣང་བ་ཐམས་ཅད་སྒྱུ་མ་བཞིན། ། སྣང་ཡང་བདེན་པ་མེད་པར་ཤེས་བྱས་ནས། །
ཞེན་མེད་ངང་ནས་གཞན་དོན་བྱེད་པ་ནི། ། དོན་དམ་བྱང་སེམས་རྗེས་ཐོབ་ཉམས་ལེན་ཡིན། ། ཞེས་གསུངས་པ་ལྟར་སེམས་དཔའ་ཆེན་པོ་འདིས་སྐྱེ་བ་དཔག་ཏུ་མེད་པའི་གོང་རོལ་ནས། སེམས་ཅན་ཐམས་ཅད་ལ་མའི་བུ་གཅིག་པ་ཡིད་དུ་འོང་བ་ལ་བྱམས་ཤིང་བརྩེ་བ་ལྟར། བདག་གཞན་མཉམ་པའམ་བདག་པས་གཞན་གཅེས་པར་སྒོམ་པ་ཀུན་རྫོབ་བྱང་ཆུབ་སེམས་ཀྱི་ཏིང་ངེ་འཛིན་དང༌། ཞི་གནས་ལྷག་མཐོང་ཟུང་དུ་འཇུག སྣང་བ་དང་སྟོང་པ་ཟུང་དུ་འཇུག ཐབས་དང་ཤེས་རབ་ཟུང་དུ་འཇུག་པ་དོན་དམ་བྱང་ཆུབ་སེམས་ཀྱི་ཏིང་ངེ་འཛིན་གཉིས་གོམས་པར་བྱས་པ་ལ་བརྟེན་ནས། འདི་ལྟར་ཆོས་ཐམས་ཅད་མི་ཤེས་པ་དང་བྲལ་བ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་འགྱུར་བ་མེད་པར་མཐོང་བ་ཞེས་བྱ་བའི་ཏིང་ངེ་འཛིན་དང༌།
ཆོས་ཐམས་ཅད་སྣང་བར་བྱེད་པ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་མུན་པ་དང་བྲལ་བ་ཞེས་བྱ་བའི་ཏིང་ངེ་འཛིན་དང༌། མེ་ཏོག་བཀྲམ་པ་ཞེས་བྱ་བའི་ཏིང་ངེ་འཛིན་དང༌། པད་མ་བཀོད་པ་ཞེས་བྱ་བའི་ཏིང་ངེ་འཛིན་དང༌། ལེ་ལོ་ཐམས་ཅད་བྲལ་བ་ཞེས་བྱ་བའི་ཏིང་ངེ་འཛིན་དང༌། རི་རབ་འདྲ་བ་ཞེས་བྱ་བའི་ཏིང་ངེ་འཛིན་དང༌། བདུད་ཀྱི་དཀྱིལ་འཁོར་རྣམ་པར་འཇོམས་པ་ཞེས་བྱ་བའི་ཏིང་ངེ་འཛིན་དང༌། འཇིག་རྟེན་གསུམ་ལ་མངོན་པར་མ་ཞེན་པ་ཞེས་བྱ་བའི་ཏིང་ངེ་འཛིན་དང༌། དེ་བཞིན་གཤེགས་པ་མཐོང་བ་ཞེས་བྱ་བའི་ཏིང་ངེ་འཛིན་དང༌། ཆོས་ཐམས་ཅད་རོ་གཅིག་པ་ཞེས་བྱ་བའི་ཏིང་ངེ་འཛིན་གྱི་སྒོ་དུ་མ་ལ་སྙོམས་པར་འཇུག་ཚུལ་དང༌།
སྤྱན་ལྔ་དང་མངོན་པར་ཤེས་པ་དྲུག་དང༌། སྟོབས་བཅུ་དང་མི་འཇིགས་པ་བཞི་དང༌། སོ་སོ་ཡང་དག་པར་རིག་པ་བཞི་ལ་སོགས་ཡོན་ཏན་བརྒྱ་ཕྲག་དུ་མ་མངའ་ཚུལ་རྣམས་ནི། བདག་ལྟ་བུའི་བློ་དམན་པའི་ཡུལ་ལ་འདས་པའི་ཕྱིར། བརྗོད་པར་མི་སྤོབས་ཤིང༌། ཞིང་ཁམས་གཟིགས་ཚུལ་དང༌། མངོན་པར་ཤེས་པ་མངའ་ཚུལ་གསུངས་པ་གཅིག་གཉིས་གཅིག་བརྗོད་ན། དེ་ཡང་འདི་ལྟར་ཐོས་ཏེ། བཤད་ཉན་མཛད་པའི་དུས་ནའང༌། རྨི་ལམ་དུ་དག་པའི་ཞིང་ཁམས་གང་འདོད་པ་ལྟ་བ་དང༌།
དེ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་གྲངས་མེད་པ་ལ་ཆོས་ཉན་ནུས་པར་ཞིག་ཡོད་ཅེས་མཁན་བྱང་རྩེ་བ་ལ་གསུངས་ཅེས་ཐོས་སོ། ། ཆོས་གསུངས་པའི་ཚེ་ན་ཡང་ལུང་འདྲེན་ལ་སོགས་པའི་ཚིག་ནམ་ཐོགས་དུས་སྤྱན་ནམ་མཁའ་ལ་ཆེར་མཛད་པས་ཤར་རེ་གསུངས་ནས་ཡོང་བ་འདུག་པས་ཡིད་དམ་གྱི་ལྷས་ཤོད་པ་ཡིན་ངེས་པར་འདུག་སྙམ་པའི་ངེས་ཤེས་ཆེན་པོ་བྱུང་ཞིང༌། ཐམས་ཅད་ཀྱི་མཐུན་སྣང་དུ་གྲུབ་བོ། ། སྔར་སྔ་མོའི་དུས་སུ་སྟོན་པ་ཟླ་བཟང་ཀྱིས་ས་སྐྱར་དོན་གཅིག་ལ་ཕྱིན་དུས་མཁན་བྱང་རྩེ་བ་བསྙུངས་ནས་ད་རེས་རང་སྐུ་གཤེགས་པ་འདྲ་ཟེར་ཡིན་འདུག་པ་ཐོས་ནས་སྟོན་པས་ཚུར་དངུལ་ཆུར་སླེབས་དུས་དྲུང་དུ་ཞུས་པས། དེ་ཉིན་ཐུགས་ཁྲལ་ཆེན་པོ་མཛད་ཡིན་འདུག་ཟེར། སང་ཚ་བའི་དུས་སུ། མདང་ངས་རྨི་ལམ་ཅིག་བཟུང་ནས་མཁན་བྱང་རྩེ་བ་ལ་བྱིན་བརླབས་དང་དབང་བསྐུར་ཡང་བྱ། རྟེན་འབྲེལ་བརྟགས་པས་ད་རེས་མི་ལྟོ་བའི་རིགས་སུ་འདུག་གི་གསུངས་ཟེར། དུས་ཕྱིས་བསྙུང་བའི་དུས་སུ་རྨི་ལམ་དུ་ཕྱིན་པའི་ཞིང་ཁམས་དེ་རྣམས་ཀྱི་བཀོད་པ་ཇི་ལྟར་མཐོང་བ་བཞིན་ཡི་གེར་བཀོད་པ་ཅིག་བྱེད་བསམ་པ་ཡིན་ནའང་མཚམས་ཀྱིས་དུས་དགེ་སྦྱོར་རེས་སེམས་བྲིད་ནས་མ་གྲུབ། མཚམས་གྲོལ་ནས་ཆོས་ཉན་རྣམས་ཀྱི་འདོད་པ་སྐོང་སྐོང་ནས་བྲེལ་དྲགས་པས་ལག་ལེན་ལ་མ་ཐེབས་གཞན་གྱི་བསྐུལ་མཁན་ཡང་མ་བྱུང་བས་ལན་གསུངས་ཟེར།
མངོན་པར་ཤེས་པ་གསུངས་པའི་ཚུལ་ནི། མཁན་བྱང་རྩེ་བ་ལ་ངའི་འདི་བདེན་ཏེ་ཉམས་པའི་རྣམ་རྟོག་ཅིག་བྱུང་བ། ཆོས་གསུངས་པའི་འཕྲོས་ལ་མི་ལ་ལའི་རྣམ་རྟོག་ལ་ངའི་འདི་ ཁོ་ན་བདེན་སྙམ་པས་འདུག་ཏེ། དེ་ཡང་བག་མིན་གསུང་བས་འཇིགས་ཆུམ་པ་ཅི་བྱུང་གསུང༌། སློབ་དཔོན་སེང་གེ་དར་ལ་སྐུ་འགག་གཅིག་གནང་བ་མཐོང་བས་སློབ་དཔོན་བདེ་བཟང་གི་རྟོག་པ་ལ་ཡང་སྐུ་འགག་ཅིག་གནང་ན་སྙམ་པ་བྱུང་བས། ཁོང་གི་གནས་ཁང་སླེབ་པ་དང༌། སྐུ་འགག་ཅིག་སྐྱེལ་མི་བཏང་བས། ངོ་ཚ་བ་ལ་ཚུགས་པ་མ་བྱུང་ཟེར། ལོ་ཙཱ་བ་ནམ་བཟང་གིས་ཤིང་ཐོག་ཅིག་འབུལ་བ་མཐོང་བས་ཤིང་ཐོག་ལ་བྲོ་བ་ཅི་འདྲས་ཡོད་བསམ་པ་བྱུང་བས། བྲོ་བ་ཅི་འདྲ་བདོག་གམ་ལེགས་པོ་གདའོ་གསུངས་ནས།
ཁོང་གིས་མདུན་དུ་སྐུར་བྱུང་བས་ཁོང་ལ་ཁ་སྐྱེངས་པོ་བྱུང་ཟེར། མཁན་པོ་ཟང་ཕུག་པའི་རྟོག་པ་ལ། གཟིམ་མལ་ན་གཡི་དཀར་གྱི་གདན་ཅིག་འདུག་པ་མཐོང་བ་དང༌། འདི་ང་ལ་ཡོད་ན་བླ་བྲེ་བྱེད་པ་ཡིན་ཏེ་སྙམ་པ་བྱུང་བ་དང༌། གདན་དེ་གནང་ནས་ཉིད་ཅག་རང་རེ་ལ་གང་དགའ་བ་མཛོད་ཟེར་ནས་བྱུང་ཟེར། གཞན་ཡང་དངུལ་ཆུ་བ་ལ་དམག་ཡོང་བའི་དུས་མངོན་པར་ཤེས་པ་གསུངས་པ་དང༌། གསེར་ཡིག་པ་བྱུང་བའི་རེས་མངོན་ཤེས་གསུངས་པ་དང༌། བླ་མ་ཐུབ་པ་ལ་མངོན་ཤེས་གསུངས་པ་དང༌། ཉེ་གནས་སྟོན་པ་ལ་མངོན་ཤེས་ལན་མང་པོར་གསུངས་པ་དང༌། སློབ་དཔོན་ཡོན་ཏན་འོད་ལ་གསུངས་པ་དང༌།
ཇོ་ནང་པའི་དགེ་སློང་བློ་གྲོས་བཟང་པོ་ལ་མངོན་ཤེས་གསུངས་པ་དང༌། དཔལ་ལྡན་བཟང་པོ་ཡུལ་དུ་འགྲོ་བ་ལ་མངོན་ཤེས་གསུངས་པ་དང༌། བདག་རང་གི་ཡང་སེམས་ཀྱི་རྣམ་རྟོག་མཁྱེན་ནས་གསུངས་པ་ལ་སོགས་པའི་རྣམ་གྲངས་སུ་དུ་མ་ཞིག་ཐོས་ཏེ་ཡི་གེ་མང་དོགས་ནས་འཇིགས་ནས་མ་བྲིས་སོ། ། གཟུང་འཛིན་ཞི་བདེ་བརླབས་ཀྱིས་བསྐྱོད་མི་ནུས། ། ཏིང་འཛིན་བང་རིམ་མངོན་ཤེས་དྲུག་གིས་མཛེས། ། སེམས་དཔའ་ཁྱོད་ཀྱི་བསམ་གཏན་ཕར་ཕྱིན་ཏེ། ། རིན་ཆེན་བཞི་ལས་གྲུབ་པའི་ལྷུན་པོ་འདྲ། ། ཤེས་རབ་ཀྱི་ཕ་རོལ་ཏུ་ཕྱིན་པའི་ཕྱག་ལེན་སྟོན་པ་ནི། ཤེས་རབ་མེད་ན་ཕ་རོལ་ཕྱིན་ལྔ་ཡིས། ། རྫོགས་པའི་བྱང་ཆུབ་ཐོབ་པར་མི་ནུས་པས། །
ཐབས་དང་ལྡན་ཞིང་འཁོར་གསུམ་མི་རྟོག་པའི། ། ཤེས་རབ་སྒོམ་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་འདི་ལྟར་སེམས་དཔའ་ཆེན་པོ་འདིས་ནི་ཐོས་བསམ་གྱིས་ཤེས་རབ་ཀུན་རྫོབ་བདེན་པའི་གནས་ལུགས་ཐམས་ཅད་གཏན་ལ་ཕེབས་པས་ཇི་སྙེད་པ་མཁྱེན་པའི་ཤེས་རབ་ཆེན་པོ་དང་ལྡན་ཞིང༌། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད། དམིགས་པ་མེད་པའི་སྙིང་རྗེ་ཆེན་པོའི་ངོ་བོར་གྱུར་པའི་མི་འགྱུར་བའི་བདེ་བ་ཆེན་པོ་གཉིས་ཟུང་འཇུག་ཏུ་བསྒོམས་པ་ལ་བརྟེན་ནས། དོན་དམ་བདེན་པ་ཆོས་ཀྱི་སྐུ་མངོན་སུམ་དུ་རྟོགས་པའི་ཇི་ལྟ་བ་མཁྱེན་པའི་ཤེས་རབ་ཆེན་པོ་དང་ལྡན་པས། ཆོས་ཐམས་ཅད་སྐྱེ་མཆེད་པའམ་རང་བཞིན་མེད་པར་རྟོགས་པའི་མཁྱེན་གཉིས་ཀྱི་འོད་ཟེར་ཆེན་པོས། མི་ཤེས་པའི་མུན་པ་ཐམས་ཅད་བཅོམ་ནས གདུལ་བྱའི་ཕན་བདེའི་ལོ་ཏོག་སྨིན་པར་མཛད་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་སྣང་བས་ཕྱོགས་ཐམས་ཅད་ཁྱབ་པར་མཛད་ཅིང༌། འདི་ལྟར་ཡང་གསུང་ངོ༌། །
ཤེས་རབ་སྟོང་པ་ཉིད་ཀྱི་རྩི་ཡིས་མ་ཟིན་ན་ཐབས་ཀྱིས་ཆུ་ཀུན་ལ་ཇི་ཙམ་འབད་ཅིང་སྙིང་རྗེ་ཀུན་ཇི་ལྟར་ཆེ་ཡང་འཁོར་བ་ལས་མ་འདས། འཁོར་བ་ལས་མ་འདས་བྱས་ནས་བཞག་པས་ཡང་མི་ཡོང༌། ཐབས་ཀྱིས་ཆ་ཡིན་པས་མེད་ཐབས་མེད། བརྩེ་བ་སྙིང་རྗེ་ཆེན་པོ་དང་བྲལ་ན། ཤེས་རབ་ཀྱིས་བདག་མེད་པའི་དོན་མངོན་སུམ་དུ་རྟོགས། ལྟ་བ་ཀུན་ཇི་ལྟར་མཐོ་ཡང་ཉན་རང་གི་ལམ་ལས་མ་འདས། དཔེར་ན་བྱ་ནམ་མཁའ་ལ་འགྲོ་བ་ལ་གཤོག་པ་གཡས་ཀྱང་དགོས་ཏེ་གཡོན་ཀྱང་དགོས་པ་ལྟར། ཐབས་ཤེས་རབ་ཟུང་དུ་མ་འབྲེལ་ན་གང་རུང་ཅིག་གིས་སངས་རྒྱས་ཐོབ་པར་མི་ནུས་ཏེ། བྲམ་ཟེ་ཆེན་པོ་ས་ར་ཧའི་ཞལ་ནས། སྙིང་རྗེ་དང་བྲལ་སྟོང་པ་ཉིད་ཞུགས་གང༌། །
དེས་ནི་ལམ་མཆོག་རྙེད་པ་མ་ཡིན་ཏེ། ། འོན་ཏེ་སྙིང་རྗེ་འབའ་ཞིག་སྒོམ་བྱེད་ནའང༌། ། འཁོར་བ་འདི་གནས་ཐར་པ་ཐོབ་མི་འགྱུར། ། གང་ཡང་གཉིས་པོ་སྦྱོར་བར་ནུས་པ་དེ། ། འཁོར་བར་མི་གནས་མྱ་ངན་འདའ་མི་གནས། ། ཞེས་གསུངས་པ་ཡིན་གསུངས། དེ་ལྟར་ཐབས་ཀྱི་ཆ་ལ་འབད་གྱུར་ཀྱང༌། ། གནས་ལུགས་རྟོགས་པའི་ཤེས་རབ་མི་ལྡན་ན། ། རྫོགས་པའི་སངས་རྒྱས་ཐོབ་པར་མི་འགྱུར་བས། ། བདེན་གཉིས་གནས་ལུགས་འདི་ལྟར་སྒོམ་པར་བྱ།
རང་བཞིན་མེད་པ་ཀུན་རྫོབ་རང་བཞིན་ཡིན། ། མཐའ་ལས་འདས་ཕྱིར་ནམ་མཁའི་མཐའ་དང་མཉམ། ། རྐྱེན་ལས་སྐྱེས་ཕྱིར་སྐྱེ་བ་མེད་པ་སྟེ། ། རྟེན་འབྲེལ་ཡིན་ཕྱིར་རང་གི་ངོ་བོས་སྟོང། ། དམ་པའི་དོན་ནི་སྤྲོས་པའི་མཐའ་དང་བྲལ། ། སྨྲ་བསམ་བརྗོད་མེད་འཕགས་པའི་ཡེ་ཤེས་ཀྱིས། ། འགའ་ཡང་མཐོང་མེད་ཚུལ་གྱིས་མཐོང་བ་ཡིན། ། དེ་ལྟར་ཆོས་ཉིད་སྤྲོས་དང་བྲལ་བ་ལས། ། མཉམ་བཞག་མི་གནས་ཚུལ་གྱིས་གནས་བྱས་ནས། ། རྗེས་ཐོབ་ཆོས་ཀུན་སྒྱུ་འདྲར་ཤེས་པ་ཡིས། །
ཡེ་ཤེས་ཚོགས་ནི་རབ་ཏུ་རྫོགས་པར་འགྱུར། ། ཞེས་ཀྱང་གསུང་ངོ༌། ། མཁྱེན་བརྩེའི་བསིལ་ཟེར་རབ་ཏུ་འཕྲོས་པ་ཡིས། ། མ་རིག་མུན་པའི་ཚོགས་ཀུན་ལེགས་བཅོམ་ནས། ། གདུལ་བྱ་ཀུན་དའི་ཚལ་རབ་རྒྱས་མཛད་དེ། ། རང་བྱུང་ཡེ་ཤེས་ཟེ་འབྲུ་གསལ་བར་བྱ། ། མཁྱེན་གཉིས་ལྡན་པའི་སེམས་དཔའ་ཁྱེད་ཉིད་ཀྱི། ། དྲི་མེད་ཟླ་བའི་དཀྱིལ་འཁོར་ཤར་བ་འདྲ། ། དེ་ལྟ་བས་ན། ཕ་རོལ་དུ་ཕྱིན་པ་དྲུག་བསྒོམས་པའི་ཕན་ཡོན་བསྔགས་པ་ལ་སྦྱར་བར་བྱ་ཞིང༌། །
རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས། ཕ་རོལ་ཏུ་ཕྱིན་པ་དྲུག་གི་ལེའུ་སྟེ་དྲུག་པའོ།། །།
མདོ་ནས་གསུངས་པའི་ཆོས་བཞི་ལ་བསླབ་པ་ལས་དང་པོ་རང་གི་ འཁྲུལ་པ་ལ་བརྟག་པའི་ཕྱག་ལེན་སྟོན་པ་ནི། རང་གི་འཁྲུལ་བ་རང་གི་མ་བརྟག་ན། ། ཆོས་པའི་གཟུགས་ཀྱིས་ཆོས་མིན་བྱེད་སྲིད་པས། ། དེ་ཕྱིར་རྒྱུན་དུ་རང་གི་འཁྲུལ་བ་ལ། ། བརྟགས་ནས་སྤོང་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་རང་གི་འཁྲུལ་པ་ལ་བརྟག་པའི་ཚུལ་ནི་འདི་ལྟར་གསུངས་ཏེ། རང་ལ་རང་གི་གྲོས་འདི་འདེབས་སོ་ཀེ
མཁས་པ་དང་བཙུན་པ་དང་བཟང་བའི་ཡོན་ཏན་གང་ཡང་མེད་བཞིན་དུ། རང་བཟང་པོར་རེ་བའི་རློམ་སྟངས་ཅན། ། རང་སྐྱོན་རི་རབ་ཙམ་ཡང་མི་མཐོང་ཞིང༌།། གཞན་སྐྱོན་རྡུལ་ཕྲན་ཙམ་ལའང་རྟོག ། རང་དོན་ཞེ་ལ་བཞག་ནས་གཞན་དོན་བྱེད་པར་སྨྲ། ། ཆོས་པར་རྫུས་ནས་ཚེ་འདིའི་ཆེ་ཐབས་འབའ་ཞིག་སྒྲུབ་པ་ཁྱོད་ཀྱིས་སྣང་ཡང་རང་གི་སྤྱོད་པ་ལ་མ་བརྟག་པར་རང་གིས་རང་བསླུས་སྔར་ཡང་སྡུག་བསྔལ་མང་པོ་མྱོང་ཞིང༌། ད་དུང་འཁོར་བ་དང་ངན་སོང་གི་སྡུག་བསྔལ་ལས་གྲོལ་བའི་གདེང་མེད་པ་འདི་ཁྱོད་རང་གིས་ཉེས་པ་ཡིན་ཞིང༌། ད་ཡང་གཏན་གྱི་བདེ་བ་ཐོབ་པར་འདོད་ན་དབེན་པའི་གནས་སུ་སྡོད་ལ་བློ་བླ་མ་དང་དཀོན་མཆོག་ཁོ་ན་ལ་གཏོད། འཇིག་རྟེན་གྱི་ཆོས་བརྒྱད་སྤོངས་ལ་ཆོས་བརྒྱད་ཅན་གྱི་མི་དང་མ་འགྲོགས། རང་འདོད་འཁྲི་བ་ཆོད་ལ་གཞན་དོན་གྱི་གོ་ཆ་སྐྱེ།
ང་རྒྱལ་དང་ཁོང་ཡུས་སྤོངས་ལ་དམན་ཆ་ཟུང༌། སྐྱེས་བུ་དམ་པ་རྣམས་ཀྱིས་མཛད་སྤྱོད་བསམས་ལ་དཀའ་ཐུབ་ཀྱི་དྲན་སྐྱེད་ཅེས་སོགས་གསུང་ངོ༌། ། བྱང་སེམས་ཀྱི་ཉེས་པ་མི་གླེང་བའི་ཕྱག་ལེན་སྟོན་པ་ནི། ཉོན་མོངས་དབང་གིས་རྒྱལ་སྲས་གཞན་དག་གི ། ཉེས་པ་གླེང་ན་བདག་ཉིད་ཉམས་འགྱུར་བས། ། ཐེག་པ་ཆེ་ལ་ཞུགས་པའི་གང་ཟག་གི ། ཉེས་པ་མི་སྨྲ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། དེ་ཡང་སེམས་དཔའ་ཆེན་པོ་འདི་ནི། ཆོས་ཀྱི་གསུང་གླེང་དང་གཞན་ལ་ཕན་པའི་གསུངས་ཙམ་ལ་རྟོགས་པ།
དོན་མེད་ཀྱི་སྨྲ་བརྗོད་མི་གསུང་ཞིང༌། ཁྱད་པར་དུ་གཞན་གྱི་ཉེས་པ་གླེང་བ་གཏན་ནས་མི་སྲིད་ཅིང་འགའ་ཞིག་གིས་ངེད་ཀྱི་བླ་མ་བཟང༌། ཁྱེད་ཀྱི་བླ་མ་མི་བཟང་ཟེར་བ་ལ། ཆོས་ཟབ་མི་ཟབ་དང༌། ལྟ་བ་ལོག་མ་ལོག་སོགས་གཞན་གྱི་ཉེས་པ་གླེང་བ་གསན་ན། དམིགས་སུ་བཀར་ནས་མི་གསུང་ཀྱང༌། ཆོས་གསུང་བའི་དུས་སུ། སྤྱིར་ལོང་གཏམ་ལ་སྙིང་པོ་མེད། མི་དགེ་བ་འཕེལ་དོགས་སུ་གཞན་ལ་སྨད་པས་རང་མི་མཐོ་བའི་སྟེང་དུ། ཉེས་པ་འཕོག
ཆགས་སྡང་འཕེལ། ཁྱད་པར་ཆོས་དང་གང་ཟག་ལ་སྡེ་རིགས་སུ་ཕྱེ་ནས་སྨོད་པ་འདི་རང་འཇིགས་གསུང༌། སྨྲ་བ་མང་པོས་མི་དགེ་སྐྱེ་སྲིད་ཅིང༌། ། དེ་མ་སྐྱེད་ཀྱང་དོན་མེད་དུ་འདའ་བས། ། རང་ས་གཞན་ལ་ཕན་ངེས་མ་རྟོགས་པ། ། སྨྲ་བརྗོད་སྤོང་བ་བརྩོན་འགྲུས་གྲོགས་སུ་གཅེས། ། གསུངས་སོ། ། སྦྱིན་བདག་གི་ཁྱིམ་ལ་ཆགས་པ་སྤོང་བའི་ཕྱག་ལེན་སྟོན་པ་ནི། རྙེད་བཀུར་དབང་གིས་ཕན་ཚུན་རྩོད་འགྱུར་ཞིང༌། ། ཐོས་བསམ་སྒོམ་པའི་བྱ་བ་ཉམས་འགྱུར་བས། །
མཛའ་བཤེས་ཁྱིམ་དང་སྦྱིན་བདག་ཁྱིམ་རྣམས་ལ། ། ཆགས་པ་སྤོང་བ་རྒྱལ་སྲས་ལག་ལེན་ཡིན། ། ཞེས་གསུངས་པས་ལྟར་ཕྱག་ལེན་ལ་བཏབ་ཏེ། དེ་ཡང་འདི་ལྟར་ཐོས་སོ། ། འཇམ་དཔལ་དབྱངས་དོན་ཡོད་རྒྱལ་མཚན་པ་སྐུ་མཆེད་ཀྱི་ཡུམ་བསྙུང་བའི་དུས། སེམས་དཔའ་ཆེན་པོ་དངུལ་ཆུ་ནས་གདན་དྲངས་ཏེ། ཚེ་དབང་དང་གཏོང་ལེན་གྱི་དམིགས་པ་མཛད་པས་རེ་ཞིག་ནད་ལས་གྲོལ་བར་མཛད་ཅིང༌། མ་གཅིག་པའི་དགོངས་པ་ལ། ཟླ་བ་ཅིག་བཞུགས་པའི་ཞུ་བ་བྱེད་དགོས་བསམ་ནས། དབང་གི་འབུལ་བ་ཡང་མ་བྱས་པར་ནང་ཕྱོགས་སྤོས་ཕོར་ཁྱེར་ནས་གདན་འདྲེན་དུ་ཕྱིན་ཙ་ན།
ཐོ་རངས་ཁ་གསང་ནས་དངུལ་ཆུ་བཞུད་འདུག་ཅེས་གྲག་གོ ། ལན་ཅིག་དར་སྡིངས་པའི་མ་གཅིག་ཡུམ་སྲས་གསུམ་གཡོག་མོ་དང་བཅས་པ་མཇལ་དུ་བྱུང་བས། ཉེ་གནས་ཀྱི་སྲས་མོ་ཡིན་པ་ངོ་མ་ཤེས་པར། གཡོག་མོ་དང་སྲས་མོ་མཉམ་པོར་ཟ་མ་ངན་ངོན་ལས་མ་དྲངས་པས། འདིས་སྲས་མོ་ངོ་མ་ཤེས་པར་འདུག ཀོ་ལོང་ཡོང་ལས་ཆེ་བརྡའ་ཅིག་བཏང་ན་སྙམ་པ་ཤ་ཤར་ནས། ག་རེ་གང་བྱུང་ལ་ཐོང་ཞོག་སྙིང་པོ་མེད་བསམ་ནས་བཞག་གསུང༌། སྐབས་ཅིག་ཏུ་རང་རེས་གཞན་གྱི་དད་རྫས་དང་འབུལ་བའི་རིགས་ཡེ་མི་ལེན་པ་ཡུན་རིང་པོ་བྱས་ཀྱང༌། དེའི་རྗེས་ལ་འབུལ་བ་ཆེར་བྱེད་པ་ལ་གདབ་ལན་ཆུང་ངུ་གཏེར། འབུལ་བ་ཆུང་ངུ་བྱེད་པ་གདབ་ལན་ཅུང་དྲག་ཏུ་སྟེར་བས་ཀྱང་ཡུན་རིང་རབ་ཅིག་བྱས།
ད་ལྟ་ནི་ཏིག་ཏིག་མེད། གང་བྱུང་ལ་བཞག་གསུང༌། ཡར་ལུང་པའི་བསྐོར་རབ་ཀུན་གྱིས་འབུལ་བ་ཆེན་པོ་རིམ་པ་མང་པོ་བྱས་ཏེ། རང་རེས་གདབ་ལན་ཇ་སུན་ཅིག་ཀྱང་བླུད་པ་མེད་གསུང༌། རྩུབ་མོའི་ཚིག་སྤོང་བའི་ཕྱག་ལེན་སྟོན་པ་ནི། རྩུབ་མོའི་ཚིག་གིས་གཞན་སེམས་འཁྲུག་འགྱུར་ཞིང༌། ། རྒྱལ་བའི་སྲས་ཀྱི་སྤྱོད་ཚུལ་ཉམས་འགྱུར་བས། ། དེ་ཕྱིར་གཞན་གྱི་ཡིད་དུ་མི་འོང་བའི། ། ཚིག་རྩུབ་སྤོང་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ།
དེ་ཡང་འདི་ལྟར་སེམས་དཔའ་ཆེན་པོའི་གསུང་ན་རེ། འོ་སྐོལ་གྱི་སུ་ལའང་ཚིག་ངན་སྨྲ་མི་ནུས་གསུང་ཞིང༌། ཇི་འདྲ་ཅིག་ལ་ཡང༌། བླ་མའམ་སློབ་དཔོན་ནམ་དགེ་བཤེས་དབོན་པོའི་སྟོན་པའམ། དཔོན་ལ་སོགས་པའི་ཞེ་ས་མ་བཅུག་པར་མིང་ནས་འབོད་པ་མི་སྲིད་ཅིང༌། དུས་གཏན་དུ་འགྲོགས་པའི་ཉེ་གནས་ལའང༌། སྟོན་པ་ཟླ་བཟང་གསུང་བ་མ་གཏོགས་མིང་རྐྱང་པ་ནས་འབོད་པའི་སྲོལ་མེད་དོ། ། ཉོན་མོངས་པ་སྤོང་ཚུལ་གྱི་ཕྱག་ལེན་སྟོན་པ་ནི། ཉོན་མོངས་གོམས་ན་གཉེན་པོས་བཟློག་དཀའ་བས། ། དྲན་ཤེས་སྐྱེས་བུས་གཉེན་པོའི་མཚན་བཟུང་ནས། །
ཆགས་སོགས་ཉོན་མོངས་དང་པོར་སྐྱེས་མ་ཐག ། འབུར་འཇོམས་བྱེད་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་བཏབ་སྟེ། དེ་ཡང་འདི་ལྟ་ཐོས་སོ། ། ཐེངས་གཅིག་རྒུན་འབྲུམ། ཆང་ལ་ཀ་ར་དཀར་པོ་བཏབ་པ་ཅིག་དྲངས་པས། དེ་རེས་གསོལ་ནས། རྟིང་ལ་དྲངས་པས་ཧ་ཅང་ཡང་རོ་ཞིམ་དྲགས་འདུག་པས། ཧ་ཅང་རོ་ཞིམ་པ་དང་དང་མངར་བའི་སྲེད་པས་མཐུང་ན་ཡང་ཉེས་པར་འགྱུར་བ་ཡིན་གསུངས་ནས་མི་གསོལ་བར་འདུག་ཟེར་རོ། ། འཁྲུལ་དང་སྐྱོན་བརྗོད་ཞེན་ཆགས་རྩུབ་ཚིག་དང༌། །
ཉོན་མོངས་མུན་པའི་ཚོགས་ཀུན་ལེགས་བཅོམ་ནས། ། ཡང་དག་ཐར་ལམ་ལེགས་པར་གསལ་བར་མཛད། ། བསྟན་པའི་སྒྲོན་མེ་ཁྱོད་ལ་ཕྱག་འཚལ་ལོ། ། དྲན་ཤེས་བཞིན་དང་ལྡན་པའི་སྒོ་ནས་གཞན་དོན་སྒྲུབ་པའི་ཕྱག་ལེན་སྟོན་པ་ནི། མདོར་ན་གང་དུ་སྤྱོད་ལམ་ཅི་བྱེད་ཀྱང༌། ། རང་གི་སེམས་ཀྱི་གནས་སྐབས་ཅི་འདྲ་ཞེས། ། རྒྱུན་དུ་དྲན་དང་ཤེས་བཞིན་ལྡན་པ་ཡིས། ། གཞན་དོན་སྒྲུབ་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་སྟེ། ཆེད་པར་དང་པོར་མདོ་རྒྱུད་ནས་ཇི་ལྟར་བཤད་པ་བཞིན་སྐྱེས་བུ་དམ་པའི་མཚན་ཉིད་ཚང་བས་གཞན་དོན་སྒྲུབ་ཚུལ་སྟོན་པ་ནི།
བདག་བྱང་ཆུབ་ལ་ནན་ཏན་བྱེད་པས་གཞན་ཡང་བྱེད་དུ་འཇུག་པས་ཏེ། དེ་བས་དགེ་བའི་བཤེས་གཉེན་ཞེས་བྱའོ། ། ཞེས་པས། མགོན་པོ་བྱམས་པས། བཤེས་གཉེན་དམ་པ་དུལ་ཞིང་ཉེར་ཞི་བ། ། ཡོན་ཏན་ལྷག་པ་བརྩོན་བཅས་ལུང་གི་ཕྱུག ། དེ་ཉིད་རབ་ཏུ་རྟོགས་པས་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་ངལ་སྤངས་པ་བསྟཻན་ཅེས་དང༌། བྱང་ཆུབ་སེམས་དཔའ་ཐོས་མང་དང༌། ། བདེན་མཐོང་སྨྲ་མཁས་བརྩེ་བ་ཅན། །
སྐྱོན་མེད་སྐྱེས་བུ་དམ་པ་ནི། ། ཆེན་པོ་ཡིན་པར་ཤེས་པར་བྱ། ། ཞེས་དང༌། བརྩེ་དང་སྙན་པར་སྨྲ་བ་དང༌། ། བསྟན་པ་ཉིད་དང་ལག་བསྐྱང་དང༌། ། དགོངས་པ་ཟབ་མོ་ངེས་འགྲེལ་བ། ། འདི་དག་བློ་ལྡན་རྣམས་ཀྱི་བརྟགས། ། ཞེས་པ་དང༌། རྡོ་རྗེ་འཆང་གི་དབང་ལེར། དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེ་ཐེག་པར་ལྷག་པར་གནས། །
དེ་ཉིད་བསྒོམས་ ཤིང་མ་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། ། སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། ། བདུད་རྣམས་ལ་ནི་རྡོ་རྗེ་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔའ་རབ་གྲགས་པའོ། ། ཞེས་སོགས་ཀྱི་དོན་ཐམས་ཅད་གོང་དུ་བརྗོད་ཟིན་ཅིང༌། དེས་ན་སྐྱེས་བུ་དམ་པའི་མཚན་ཉིད་ཐམས་ཅད་ཚང་བས། རིམ་གྲོ་དང་བཀུར་སྟི་དང༌། མཆོད་པ་བྱས་ཤིང་བསྟེན་པར་བྱས་པ་རྣམས་ཀྱིས་འདི་ཕྱི་ཐམས་ཅད་ཀྱི་དོན་གྲུབ་པ་ཡིན་ནོ། ། དད་མོས་ཀྱིས་ཆུ་གཙང་གིས་གང་བའི་གདུལ་བྱའི་སྣོད་དུ་སྐུ་གཉིས་ཀྱིས་གཟུགས་བརྙན་གསལ་བར་མཛད་པས་གཞན་དོན་བསྒྲུབ་ཚུལ་སྟོན་པ་ནི། ཇི་ལྟར་བཻ་ཌཱུར་ས་གཞི་གཙང་མ་ལ། ། ལྷ་དབང་ལུས་ཀྱི་གཟུགས་བརྙན་ཤར་བ་ལྟར། །
དེ་བཞིན་འགྲོ་སེམས་ས་གཞི་གཙང་མ་ལ། ། ཐུབ་པའི་དབང་པོ་སྐུ་ཡི་གཟུགས་བརྙན་ཤར། ། ཞེས་གསུངས་པ་ལྟར། མཁན་ཆེན་བྱང་ཆུབ་རྩེ་མོའི་གསུང་ན་རེ། ངས་སྐབས་འགའ་རེར་སྤྱན་རས་གཟིགས་སུ་མཐོང་ཡིན་ཡོད་གསུངས་ཟེར། ད་ཡོད་པའི་རྟགས་སུ་ཁོང་གི་བླ་མའི་མོས་གུས་དེ་འདྲ་བ་གཞན་ལ་ཡོད་པར་མི་འདུགཁོང་མངའ་རིས་ན་བཞུགས་པའི་དུས་ཞུ་ཡིག་གི་ལན་གསུང་ཡིག་དང་ན་བཟའ་ཅིག་བསྐུར་བས་རྒྱང་གྲགས་ཙམ་གྱིས་ནས་ཁོང་རང་གི་དབུ་མཛད་པའི་དགེ་འདུན་ཐམས་ཅད་ཀྱིས་སྣམ་སྦྱར་གསོལ། རོལ་ཆ་ཁྱེར་ནས་བསུ་བ་མཛད་ཕྱག་མང་པོ་ཕུལ་བྱས་ཟེར། བསྙུང་གཞི་ཡོད་པ་ལ་ཕན་པར་འདུག་གསུངས་ནས་གསང་ཆབ་གསོལ་བ་དང༌། བཤེས་ཁུ་རྒྱུན་དུ་མཛད། ཆོས་གསུངས་པའི་དུས་སུ་ཆོས་རྗེ་སྤྱན་རས་གཟིགས་དབང་ཕྱུག་གི་ཞལ་ནས་གསུངས་ཏེ་ལུང་འདྲེན་ཐམས་ཅད་ཀྱང་སེམས་དཔའ་ཆེན་པོའི་གསུང་སྒྲོས་འབའ་ཞིག་ལ་མཛད་ཅིང༌།
བདག་གི་བྱམས་སྙིང་རྗེ་བྱང་ཆུབ་ཀྱི་སེམས་དུམ་པ་འདི་རྗེ་རིན་པོ་ཆེ་ལ་བརྟེན་ནས་བྱུང་བ་ཡིན་གསུངས་ནས་མཚན་བརྗོད་པའི་ཚེ་ཡང་ཕྱག་ཐལ་མོ་སྦྱར་ནས་སྤྱན་ཆབ་འབྱིན་ཅིང༌། སེམས་དཔའ་ཆེན་པོས་ཀྱང་གཞན་ལ་མ་གནང་བའི་བླ་མེད་དང་ཡོ་གའི་དབང་བཀའ་ཅི་རིགས་དང༌། སྦྱོར་བ་ཡན་ལག་དྲུག་གི་ཁྲིད་རྫོགས་པར་ཡང་མཁན་ཆེན་པ་ལ་གནང་འདུག་གོ ། ཉམས་མྱོང་ཕུན་སུམ་ཚོགས་པ་ཡོད་པའི་རྟོགས་ལྡན་ཅིག་དང་ལབ་བྱུང་བས། ཁོང་ན་རེ་ངས་སྐབས་འགའ་རེར་རྗེ་རིན་པོ་ཆེའི་མགུར་ཡན་ཆད་དེ་བཅུ་གཅིག་ཞལ་དུ་མཐོང་བ་དེ་འདྲ་བྱུང༌། བདེ་བར་གཤེགས་པའི་དུས་ཇོ་ནང་ན་ཡོད་པས་ཤཱཀྱ་ཐུབ་པའི་རྣམ་པ་རུ་ནམ་མཁའ་ལ་བྱོན་པ་མཐོང་ཟེར། ཡང་ཁམས་པའི་བྱ་བྲལ་བ་ཅིག་ཆོས་ཉན་འཕྲོ་ལ་གངས་ཏེ་སེ་ལ་འགྲོ་འདོད་པ་བྱུང་བའི་ནུབ་མོ་རྨི་ལམ་དུ་སེམས་དཔའ་ཆེན་པོ་བཅུ་གཅིག་ཞལ་གྱི་རྣམ་པར་བྱོན་ནས། ཁྱོད་གར་འགྲོ་བ་ཡིན། ཆོས་ཉན་འཕྲོ་འདི་ཉོན་ལ་རྒྱུག་གསུངས་པས། ཟླ་བོ་བྱུང་ཡང་འདྲེས་ཤོལ་ནས་བསྡད་ཟེར་བ་དང༌།
སེམས་དཔའ་ཆེན་པོ་རང་གི་གསུང་ན་རེ། ཉང་སྟོད་པ་ཡིན་པའི་བྱ་བྲལ་བ་ཅིག་གིས་འདིར་ཁྲིད་ཞུས་ནས་བསོད་སྙོམས་ལ་སོང་ནས་ལོག་བྱུང་བས། ཁོང་ན་རེ་དམར་ཁྲིད་ཞུ་དུས་ཁྱེད་ཐུགས་རྗེ་ཆེན་པོ་ཞལ་གཅིག་ཕྱག་བཞི་བར་མངོན་གསུམ་དུ་མཐོང་བ་ཅིག་བྱུང་དེའི་བྱིན་བརླབས་ཡིན་པ་འདྲ། བསོད་སྙོམས་ལ་ཕྱིན་དུས། ཁྱེད་ཐུགས་རྗེ་ཆེན་པོར་སྤྱི་གཙུག་ཏུ་བསྒོམས་ཙ་ན་ཁྱི་རྣམས་ལོག་གིས་སོང་ཟེར། དེ་ཀུན་འོ་སྐོལ་ཐུགས་རྗེ་ཆེན་པོ་དངོས་སུ་མཐོང་ཟེར་ནས་དག་སྣང་ཆེན་པོ་གདའ་གསུངས། བྱ་བྲལ་བ་ནམ་མཁའ་འོད་ཟེར་བྱ་བ་རྡོར་གླིང་ན་མཚམས་ལ་ཡོད་དུས། རྨི་ལམ་དུ། སང་རོང་གི་འཕགས་པ་ཝ་ཏི་འདི་མར་བྱོན་པར་ཡོད་ཁྱོད་མཇལ་དུ་ཨེ་འགྲོ་ཟེར་ནས་བྱུང་བས། གཉིད་སད་ནས་དེ་ཅི་ཡིན་སྙམ་ནས་ཡོད་ཙ་ན།
ཡོན་བདག་གིས་སང་ཆོས་རྗེ་རྒྱལ་སྲས་པ་འདི་ན་མར་འབྱོན་པ་ཡོད་ཟེར་བའི་བརྡའ་སྐྱེལ་མི་ཅིག་བཏང་ནས་བྱུང་ཟེར་བ་དང༌། ཡང་དབུས་པའི་དགེ་བཤེས་བླ་མའི་མོས་གུས་ཆེན་པོ་བྱས་པ་ཅིག་ངང་ལབ་ཞིབ་པོ་བྱུང་བས། དང་པོ་དངུལ་ཆུ་ཕྱིན་པའི་དུས་སུ་མཇལ་ཁ་མ་བྱུང་པར་སྒུག་དགོས་པ་བྱུང་བའི་ནུབ་ཅིག་རྨི་ལམ་དུ་ཆུ་ཆེན་པོ་ཅིག་ལ་མ་ཐར་བར་ལུས་འདུག་པ་ལ། མི་དཀར་པོ་ཅིག་བྱུང་ནས་ཐག་པ་སྐྱ་ནར་བ་གཅིག་བཏང་བྱུང་བ་ལ་འཆང་པས་ཕ་རིར་ཐེན་པ་རྨིས་པས་བླ་མ་འདིས་བདག་ཀྱང་འཁོར་བའི་ཆུ་བོ་ལས་སྒྲོལ་བར་འདུག་སྙམ་པ་བྱུང་ཟེར། ཡང་ནུབ་ཅིག་བླ་མ་སྤྱན་རས་གཟིགས་ཀྱི་རྣམ་པར་གཙོ་འཁོར་གསུམ་མདུན་གྱིས་ནམ་མཁར་སྤྲིན་དཀར་པོའི་གོ་བར་ནས་རྒྱང་བྱུང་བ་ལ། སྟོད་པ་ཅིག་ཤར་ཏེ་འཕྲོ་ལ་གཉིད་སད་ཟེར། དུས་ད་ནས་བཟུང་ནས་བླ་མ་ལ་སྤྱན་རས་གཟིགས་དངོས་ཀྱི་འདུ་ཤེས་སྐྱེས་ཤིང་མོས་གུས་ཐུན་མོང་མ་ཡིན་པ་ཚུད་ལས། དགེ་སྦྱོར་འཕེལ་བའི་སྐབས་ཅིག་ཏུ་བླ་མའི་སྣང་བ་དང་འབྲལ་མེད་དུ་སོང་ཚད་པ་ཅིག་ཡང་བྱུང་བ་ཡིན་ཏེ། ཕྱིས་ལོད་དུ་སོང་དྲེད་ནས་དེ་འདྲ་མི་འདུག་ཟེར། དུས་ཕྱིས་ཁོང་གིས་སེམས་ཉིད་ངལ་སོའི་ཁྲིད་ཞུས་པའི་དུས་ཉིན་ཅིག་སེམས་དེ་ཡང་རང་བཞིན་གྱིས་གནས་པས་བྱུང་ཞིང་སེམས་དཔའ་ཆེན་པོའི་ཞལ་རས་གཡོན་པའི་ལོགས་ལ་སྐུ་མདོག་ཞལ་རས་དང་མཐུན་པ་ལ་ཐུགས་རྗེ་ཆེན་པོ་ཁར་ས་པ་ནིའི་རྣམ་པ་གཙུག་ཏོར་དང་བཅས་བཞེངས་པ་ཅིག་དེའི་ཉིན་ནས་མཐོང་ཟེར།
དེ་ནས་ཞག་གཅིག་གཉིས་སོང་བའི་དུས་སུ་སློབ་དཔོན་འཇམ་དཀར་བ་དང་གྲལ་ལྷན་དུ་བྱུང་བས། ཆོས་རྗེའི་ཞལ་རས་གཡོན་ལོགས་འདི་ལ་ལྷའི་རྣམ་པས་འདུག་ཏེ་ཨེ་གཟིགས་བྱས་པས། ཞལ་རས་མ་ལྟས་ནས། ཉིད་རང་གི་རྣམ་རྟོག་ཡིན་མཆི་ཉིད་ཀྱིས་ཀྱང་རྫུན་མ་ཟེར་ཨ་ཟེར་ནས་བྱུང༌། ཁོང་རང་གིས་རྒྱུན་དུ་མཐོང་བས་མོས་གུས་ཀྱིས་ཁྱད་པར་དུ་འདུག་སྙམ་པ་ཅིག་བྱུང་ཞེས་གྲག་ གོ ། ཡང་ཆེན་པོ་དཔལ་རྒྱལ་བས་ཚེ་དཔག་མེད་ཀྱི་དབང་བསྐུར་ཞུས་དུས་ཡེ་ཤེས་འབེབས་པའི་སྐབས་སུ་སེམས་དཔའ་ཆེན་པོའི་ཞལ་རས་དཀར་ཚེར་རེ་ཡོད་འཕྲོ་ལ། དབུ་སྐྲའི་མཚམས་ནས་དམར་ཁྲིག་ཁྲིག་ཡོང་ཞིང༌། ཅུང་ཟད་སོང་བ་དང༌། ཞལ་རས་ལི་ཁྲིའི་མདོག་ལྟར་དམར་ལ་དངས་པར་མཐོང་བས། བླ་མ་སངས་རྒྱས་འོད་དཔག་མེད་དངོས་ཀྱི་འདུ་ཤེས་སྐྱེས་ཅེས་གྲག་གོ །
ཀརྨ་མ་པ་རང་བྱུང་རྡོ་རྗེའི་བུ་ཆེན་རྨི་ལམ་དང་རྩ་རླུང་ལ་མངའ་བརྙེས་པའི་རྟོགས་ལྡན་སྤྲོ་བོ་བྱ་བ་ལ་བདག་གི་མཇལ་དུ་ཕྱིན་དུས། སེམས་དཔའ་ཆེན་པོའི་གསུང་གླེང་བྱུང་བས། ཁོང་གི་གསུང་ན་རེ། སྔར་གི་བྱང་ཆུབ་སེམས་དཔའ་ཟླ་བ་རྒྱལ་མཚན་དེ་དང༌། སྐྱེར་སྒང་དེ་གཉིས་ཀྱང་ཐུགས་རྗེ་ཆེན་པོའི་སྤྲུལ་པ་དངོས་ཡིན་པར་འདུག ད་ལྟ་ཁྱོད་ཀྱི་བླ་མ་བོ་དོང་ཐོགས་མེད་དེ་ཐུགས་རྗེ་ཆེན་པོའི་སྤྲུལ་པ་དངོས་ཡིན་པའི་རྒྱུ་མཚན་ངའི་རྨི་ལམ་དུ་ཡང་བྱུང་གསུངས། ཁྱོད་ཀྱང་བླ་མ་དེ་ལ་མོས་གུས་ཚུལ་ཅིག་ཡིན་པར་འདུག ལར་ཡང་ཁྱོད་ཀྱི་བླ་མ་དེ་རི་ཆེན་པོ་ཅིག་གི་སྟེང་ན་ཐུགས་རྗེ་ཆེན་པོའི་རྣམ་པར་བྱས་ནས་ང་ལ་ཡང་མ་ཎི་པད་མེའི་ཆོས་སྟོན་གསུང་ཡིན་འདུག་པ་རྨིས་གསུངས། ལར་ཡང་ཐུགས་རྗེ་ཆེན་པོ་ཟེར་ཙ་ན། མདོག་དཀར་དཀར་བྱས་པའི་གྱང་ལོགས་ན་བྲིས་པ་དེ་ལ་ཟེར་བ་མ་ཡིན།
སེམས་ཅན་ཐམས་ཅད་ལ་མ་བུ་གཅིག་པ་ལྟ་བུའི་འདུ་ཤེས་མངའ་བ། སྟོང་པ་ཉིད་སྙིང་རྗེའི་རྦ་ཀློང་འཁྲུག་པ་ཁྱོད་ཀྱི་བླ་མ་དེ་འདྲ་ཅིག་ལ་ཟེར་བ་ཡིན། ང་ཡང་རྐང་པ་དང་མིག་མི་བདེ་བ་མིན་ན་དེ་དང་ཅིག་མཇལ་ནས་ཐུགས་རྗེ་ཆེན་པོའི་ཆོས་སྐོར་འདྲ་བ་ཞུ་འདོད་དེ་གསུངས། ངའི་རྩ་རུ་གཙང་ཕྱོགས་ལ་འགྲོ་ཟེར་བའི་སློབ་བུ་བྱུང་ཚད་ལ་ཐུགས་རྗེ་ཆེན་པོའི་སྤྲུལ་པ་བོ་དོང་ཐོགས་མེད་ལ་མཇོལ་གཅིག་ཁྱུང་པོ་རྣལ་འབྱོར་གྱི་སྐྱེ་བ་ངའི་གྲོགས་པོ་ཁྱུང་པོ་བ་ཚུལ་ཁྲིམས་མགོན་ལ་མཇོལ་ཅིག་གསུངས། དེ་ལ་སོགས་པའི་རྣམས་གྲངས་མང་པོ་ཐོས་ཏེ། མང་པས་འཇིགས་ནས་མ་བྲིས་ཤིང༌། བདག་རང་ལ་མངོན་པར་ཤེས་པ་གསུངས་ཚུལ་དང༌། དག་སྣང་གི་མཐོང་སྣང་བྱུང་ཚུལ་ཐན་ཐུན་ཡོད་པ་རྣམས་ནི། བདག་སྐྲག་པར་གྱུར་དོགས་པའི་ཕྱིར་འདིར་མ་བྲིས་སོ། ། ལས་ཅན་རྣམས་ཀྱི་སངས་རྒྱས་དངོས་སུ་མཐོང༌། །
དག་སྣང་ཅན་གྱི་སྤྱན་རས་གཟིགས་སུ་མཐོང༌། ། རྨོངས་པ་ཡིས་ཀྱང་བཤེས་གཉེན་དམ་པར་མཐོང༌། ། སྤྲུལ་སྐུ་བསམ་མི་ཁྱབ་ལ་ཕྱག་འཚལ་ལོ།། འབད་མེད་ལྷུན་གྲུབ་ཀྱིས་འཕྲིན་ལས་ནམ་མཁའ་དང་མཉམ་པས་གཞན་དོན་ སྒྲུབ་ཚུལ་སྟོན་པ་ནི། ཇི་ལྟར་ནོར་བུ་འབད་མེད་པར། ། རང་གི་འདི་ནི་སྟོན་པ་ལྟར། ། སངས་རྒྱས་རྣམས་ནི་གཟོ་མེད་པར། ། དེ་བཞིན་མཛད་པ་ངེས་པར་བསྟན། ། ཇི་ལྟར་མཁའ་ལ་འཇིག་རྟེན་གྱི། ། བྱ་བ་རྒྱུན་མི་འཆད་པར་སྣང༌། །
དེ་བཞིན་ཟག་མེད་དབྱིངས་ཀྱིས་ཀྱང༌། ། རྒྱལ་བའི་མཛད་པ་རྒྱུན་མི་འཆད། ། ཅེས་གསུངས་པ་ལྟར། དམིགས་མེད་ངང་ནས་ཞེན་མེད་གཞན་དོན་ལ། ། བརྩོན་པར་བྱས་པས་རྫོགས་པའི་སངས་རྒྱས་འགྲུབ། ། ཅེས་གསུངས་པ་ལྟར། སེམས་དཔའ་ཆེན་པོ་འདིའི་སྐུ་གསུང་ཐུགས་ཀྱིས་ཕྱོགས་ཐམས་ཅད་དུ་ཁྱབ་ཅིང་རྒྱུན་མི་འཆད་པར་མཛད་དེ། གསུང་རབ་ཀྱི་འཕྲིན་ལས་ཀྱིས་རྒྱ་ནག་པོའི་ཡུལ་དུ་རྒྱལ་པོ་ཡབ་སྲས་ཀྱིས་ཕྱག་ཏུ་ཡང་ཕལ་ཆེ་བ་ཕེབས་ནས་གཟིགས་པས་ཤིན་ཏུ་དད་པར་གྱུར་ཏེ། འདི་པ་མཛད་པའི་བླ་མ་དེ་གདན་འདྲོངས་ན། ངེད་ཧོར་མི་ཐམས་ཅད་ཚོགས་བསགས་པ་ཡིན་ཟེར་ནས།
མཇལ་བ་མེད་ཀྱང་རྟག་ཏུ་མཚན་བརྗོད་ཅིང་གསོལ་བ་འདེབས་པ་དང༌། གསུང་རབ་རྣམས་ཀྱི་ལུང་ཡོད་པ་རྩད་བཅད་ནས་ལུང་ལེན་པ། ཁྱད་པར་དུ་རྒྱལ་བུ་ཆེན་པོ་དེ་ནི་བློ་གྲོས་ཀྱི་ནོར་བུ་ལྡན་པ་ཅིག་ཡོད་པར་འདུག་པས། མདོ་སྡེ་རྒྱན་གྱི་ཊཱིཀྐ་སེམས་དཔའ་ཆེན་པོས་མཛད་པ་དེ། གསེར་ཡིག་པ་འགའ་ཞིག་ལ་ལུང་ཐོབ་ནས་གདན་དྲངས་ཏེ། ཊཱིཀྐ་དེའི་སྟེང་ནས་མདོ་སྡེ་རྒྱན་སྨྲ་བ་ལ་མཁས་པ་ཙམ་ཡོད་ཅེས། དཔགས་ཤི་རྣམས་གླེང་ངོ༌། ། དེ་ལྟ་བུའི་རྒྱལ་བུ་ཆེན་པོ་དེས་རྒྱལ་སྲས་ལག་ལེན་ལ་འགྲེལ་པ་ལེགས་པོ་བརྩམས་ནས་རྒྱ་ནག་གི་ཕྱོགས་ཐམས་ཅད་དར་བར་བྱས་ཡོད་ཅེས་ཀྱང་གྲག་གོ ། གཞན་ཡང་རྒྱ་གར་བལ་པོ་མདོ་སྟོད་སྨད། མི་ཉག་གི་ཡུལ།
དབུས་གཙང་མངའ་རིས་སྐོར་གསུམ་ལ་སོགས་པ་ཐམས་ཅད་དུ་སེམས་དཔའ་ཆེན་པོ་གསུང་རབས་རྣམས་ཀྱིས་ཕེབས་ནས། འབྲི་བ་དང་ཀློག་པ་དང༌། འཛིན་པ་དང༌། ཚུལ་བཞིན་དུ་ཡིད་ལ་བྱེད་པར་གྱུར་ཏོ། ། ཞེས་གྲག་གོ ། དེས་ན་སེམས་དཔའ་ཆེན་པོ་འདིའི་མཚན་ཐོས་པ་ཐམས་ཅད་ཀྱང་ཐ་ཤལ་ཅིག་མ་རྟོགས་པ་བ་སྤུ་གཡོ་ཞིང་མཆི་མ་འབྱིན་པར་བྱེད་ལ། སྐུ་མཐོང་པ་ཙམ་གྱིས་ཚེ་འདིའི་སྣང་བ་དང་བྲལ་ནས་བློ་སྣ་ཆོས་ལ་འགྱུར་ཞིང༌། ཐུགས་དྲན་པ་ཙམ་གྱིས་སྙིང་རྗེ་དང་ཏིང་ངེ་འཛིན་འབད་རྩོལ་མེད་པར་སྐྱེ་ཞིང་ཁྲིད་བཏབ་པའི་དུས་སུ་ཕལ་ཆེ་བ་སྔོན་འགྲོའི་དུས་ནས་སྒོམ་རང་བབས་སུ་སྐྱེ་བ་ཀུན་གྱིས་མཐུན་སྣང་དུ་གྲུབ་ཅིང༌། དུས་ཕྱིས་ཟླ་བ་དགུ་སྐུ་མཚམས་དམ་པོ་ལ་བཞུགས་ནས། ཟླ་བ་གསུམ་གསུམ་སྐུ་མཚམས་སེངས་ཏེ།
ཕྱོགས་ཐམས་ཅད་ནས་འདུས་པའི་དགེ་བའི་བཤེས་གཉེན་དུ་མ་དང༌། ཚེ་བློས་བཏང་བའི་བྱ་བྲལ་བ་རྣམས་ཀྱི་སྐར་མ་ཙམ་དང༌། གཞན་ཡང་མི་ཆེན་གྱི་རིགས་ལ་སོགས་པ་སྐྱེ་བོའི་ཚོགས་ཆེན་པོ་དང༌། མདོར་ན་ཚོགས་པ་རྒྱ་མཚོ་ལྟ་བུ་ལ་ཆོས་ཀྱི་སྦྱིན་པ་མཛད་ཅིང༌། དེའི་དུས་སུ་གཞན་གྱི་ཕུལ་བའི་སྣ་ལོ་དང༌། ཤ་ཁྱི་དང་ཚེ་ཐར་གྱི་ལུག་ཡོད་པ་ཀུན་ཀྱང་དུས་རེ་རྒྱུག་སྟེ་འདུས་ནས་ཆོས་ཉན་ཡིན་ཡོད་པ་ལ་ཐེངས་ཅིག་སྣར་ཐང་ནས་ཁྲིད་ཞུ་བ་ལ་བྱུང་བའི་བཙུན་པ་ཅིག་གིས་ཁོས་བླ་མས་གསུངས་པ་བཞིན་མ་བྱས་པར། ཤེས་པ་ཕར་སྤྲོ་བ་དང༌། ཚུར་བསྡུ་བ་དང༌། དེ་མ་ཁད་ནས་རླུང་བསྒོམས་འདུག་པས། ཁོ་སྨྱཽ་ནས་ཚོགས་ཆོས་གསུང་པའི་དུས་སུ་སྒྲེན་མོར་ཤོར་བྱུང་བ་ལ་ཁོ་འཛིན་དུ་ཕྱིན་པ་རྣམས་ལ་རྡོ་རྒྱབ་ནས་འགྲོ་ས་མ་བྱུང་སྐབས་སུ།
གནའ་མོ་དྲུང་ནས་ཆོས་ཉན་ཡིན་ཡོད་པ་ཧར་ཏེ་ལངས་ནས་ཁོའི་ཕྱིར་རྒྱུགས་སོང་སྟེ། ཧར་ཧར་ལངས་ཡིན་ཏེ་ཁོ་ལ་བརྡུངས་ཙ་ན་ཁོས་ར་ཅོ་ནས་བཟུང་ཡིན་ཕྱིར་འབུལ་བྱེད་ཀྱིན་ཚོགས་ཆོས་མ་གྲོལ་གྱི་བར་དུ་ཁོང་གཉིས་འཛིན་ཡིན་འདུག གཞུག་ཁོས་དྲན་པ་རྙེད་ནས་འདུག་པ་ལ། སེམས་དཔའ་ཆེན་པོའི་གསུང་ན་རེ། ད་རང་ཁོས་དྲོ་མ་བཏེག་མཆི། ཉིད་ཀྱི་གོས་ཅིག་གཡོག་ནས་ཁྲིད་ཤོག་གསུངས། ཁོའི་ཙར་བདག་གི་ཕྱིན་པས་དྲན་པས་རྙེད་ནས་ངོ་ཚ་ཞིང་འདུག དྲུང་དུ་ཁྲིད་ཕྱིན་པ་དང༌། རྗེ་བཙུན་མ་ཚར་ཅིག་གསུངས་ནས་བྱིན་བརླབས་མཛད་དོ། ། དེ་རིང་ཉིད་ཀྱི་གེགས་སེལ་དེ་གནའ་མོ་མོས་བྱས།
མོས་ཀྱང་གོ་ཅང་གསུང་བ་ལ། ཁོས་ངུས་པས། སྒྲོལ་མ་གྱིས་ལ་སྐད་ཆེན་པོ་ཐོན་ལ་ངུས་གསུང་བས། གནའ་མོ་དེས་རྗེ་བཙུན་མའི་འཕྲིན་ལས་བྱས་པ་ཡིན་པར་འདུག ། ལར་བླ་མ་ལ་བྱིན་རླབས་དང་ཐུགས་རྗེ་ཡོད་ཙ་ན་དུད་འགྲོས་ཀྱང་མིའི་གེགས་སེལ་ནུས་པར་འདུག་སྙམ་པ་བྱུང་ཞིང༌། དེ་ལྟ་བུའི་ཡ་མཚན་ཆེ་ཅིག་བྱུང་བ་དེ་དུས་ཀྱིས་ཚོགས་པ་ཐམས་ཅད་ལ་མངོན་སུམ་དུ་གྲུབ་ བོ། ། བླ་མ་ཁྱུང་པོའི་སློབ་མ་གསུམ་གྱིས་བོགས་འདོན་གྱི་གདམས་པ་ཅིག་ཞུས་ཟེར་ཡིན་འདུག་པས། ཚེ་འདི་བློས་ཐོང་སེམས་ཅན་ལ་བྱམས་སྙིང་རྗེ་སྒོམས་བླ་མ་ལ་གསོལ་བ་དུངས་པ་ཐོབ་ལ་སྤྲོས་པ་མེད་པའི་ངང་ལ་ཡེངས་པ་མེད་པར་ཞོགས་གསུངས། དེ་ཡང་སེམས་དཔའ་ཆེན་པོ་འདི་ནི་འབྱོར་པ་དང་ལྡན་པའི་མི་ཆེན་རྣམས་ལས་ཀྱང༌། སྙོམ་ཆུང་ཆོས་དོན་དུ་གཉེར་བ་རྣམས་ལ་མཉེས་ཅིང་ཁྱད་པར་དུ་ཁྲིད་ཞུ་བ་རྣམས་ལ་མཉེས་ཏེ།
ཁྲིད་ཞུ་བ་འདི་རྣམས་དུས་རྒྱུན་དུ་རང་བསྒོམ་པ་མ་བྱུང་ཡང་ཁྲིད་ཞུ་བའི་རིན་དེ་ལ་འཇུར་པོ་རེ་སྒོམ་པར་འདུག དེ་སྟོབས་ཀྱི་ཕལ་ཆེར་ལ་ཉམས་མྱོང་དགའ་རབ་སྐྱེ་ཡིན་འདུག་ པས། གདུལ་བྱ་སྐྱོང་བའི་དུས་ཁྲིད་འབོགས་པ་འདི་འགྲོ་དོན་ཆུང་རྒྱུ་མི་འདུག་གསུངས། ཕྱོགས་ཕྱོགས་ནས་ཀྱི་མཇལ་འཕྲད་པ་དང༌། བསྙེན་བཀུར་བ་ནང་ན་ཡོད་པའི་དུས་སུ། ཁྲིད་པ་རྣམས་འཚོགས་ནས་གདའ་ཞུས་ན། དོ་ཞག་མཚམས་གྲོལ་བའི་སྐབས་འདིར་གལ་ཆེ་ཤོས་འཆད་པ་འདི་ཡིན་པས། གཞན་རྣམས་དུམ་པས་སྒོར་བྱོན། ཁྲིད་པ་ཚོ་ལ་ཤོག་གིས་གསུངས་ནས། ཆོས་གསུངས༌།
འགྲོན་པོ་མང་པོ་རང་ནང་ན་ཡོད་ན་སྟན་ཁྱེར་འོ་སྐོལ་རང་སྒོར་ཆོས་འཆད་དུ་བྱའོ་གསུངས་ནས་ཕྱིར་བྱོན་ནས་ཆོས་གསུང་ངོ༌། ། ད་ལྟའི་སློབ་དཔོན་ཚོ་ལ་ལྟས་དེ་ལྟ་བུའི་མཛད་སྤྱོད་རང་དཀའ་བར་གདའོ། ཁྲིད་ཚར་བའི་རྗེས་ཐམས་ཅད་དུ་མི་ལ་རས་པས་དྭགས་པོ་ལྷ་རྗེ་ལ་གདམས་ངག་ཟབ་ཤོས་རང་ཅིག་ཡོད་པ་འགྲོ་ཁར་སྦྱིན་ཟེར་བའི་གཏམ་རྒྱུད་གསུངས་ནས་ཐམས་ཅད་ལ་སྒོམ་སྐྱེས་འདུག་པས་སྙིང་རུས་སྐྱེད་ལ་སྒོམ་དགོས་པ་ཡིན། སྒོམ་ཆེན་པོ་བྱ་བ་སྟན་ཐོག་ཏུ་སྡོད་ཚུགས་པ་རང་ཅིག་དགོས་གསུངས། ཡང་དགོན་པ་འདྲོངས་ཁར་ཁོང་གིས་གསུང་ན་རེ། ང་ཤི་ནས་ཁྱོད་སྒོམ་ཆེན་ཕོ་མོ་རྣམས་ཀྱིས་རབ་ཀྱི་ལོ་དགུ་དགུ འབྲིང་གི་ལོ་གསུམ་གསུམ་ཐ་མས་ཀྱང་ཟླ་བ་གསུམ་གསུམ་རི་ལ་བསྡད་ནས་སྒྲུབ་པ་མ་བྱས་ན། ང་དང་དམ་ཚིག་མེད་གསུངས་ནས་ཞལ་ཆེམས་བཞག་འདུག དེ་བཞིན་དུ་ཐམས་ཅད་ཀྱི་རྒྱུན་དུ་སྒོམ་པ་བྱུང་ན་ནི་ཤིན་ཏུ་ལེགས། མ་ཐ་ལ་ཡང་སྲོད་ཐོ་རངས་དྲན་ཙམ་རེ་མ་བྱས་ན་དམ་ཚིག་མེད་པ་ཡིན་གསུངས་པས། སེམས་དཔའ་ཆེན་པོའི་དྲུང་དུ་ཁྲིད་ཞུས་པ་རྣམས་ཀྱིས་ཀྱང་ཡེ་མ་སྒོམ་པར་རྒྱང་སྐྱུངས་རང་བྱས་ན་དམ་ཚིག་ལ་འགལ་འགྲོ་ཉེན་ཡོད་པས་འབུམ་གསུམ་གདོན་དགོས་པ་ཡོད་དོ། །
མདོར་ན་སློབ་བུའི་རིགས་ཀྱང༌། རྒྱ་གར་རྒྱ་ནག་བལ་པོ་ཧོར་ཡུ་གུར་སོག་པོ། འགའ། མདོ་སྟོད་སྨད། དབུས་གཙང༌། ཡ་རྩེ་མངའ་རིས་ལ་སོགས་པའི་མི་རིགས་དང༌། སྐད་རིགས་མི་ཅིག་པ་གྲངས་མེད་པ་ཅིག་སྨིན་ཅིང་གྲོལ་བར་མཛད་ཅིང༌། སེམས་དཔའ་ཆེན་པོ་འདིའི་རྣམ་པར་ཐར་པ་དང༌། འཕྲིན་ལས་བསམ་གྱིས་མི་ཁྱབ་ཅིང་བརྗོད་ཀྱི་མི་ལངས་ཏེ། བྱམས་སྙིང་རྗེ་བྱང་ཆུབ་ཀྱི་སེམས་ལ་ལྟས་ན་སྐྱེ་བ་དཔག་ཏུ་མེད་པའི་གོང་རོལ་ནས་བྱམས་སྙིང་རྗེ་བྱང་ཆུབ་ཀྱི་སེམས་ཁོ་ན་ལ་སྦྱངས་པ་འདྲ་བ་ཡོད།
ཏིང་ངེ་འཛིན་དང་མངོན་པ་ཤེས་པ་མངའ་ཚུལ་ལ་ལྟས་ན། སྐྱེ་བ་དཔག་ཏུ་མེད་པའི་གོང་རོལ་ནས་ཏིང་ངེ་འཛིན་ཁོ་ན་བསྒོམས་པ་འདྲ་ཡོད། རྨི་ལམ་ལ་དབང་ཐོབ་པ་ལ་ལྟས་ན་སྐྱེ་བ་དཔག་ཏུ་མེད་པའི་གོང་རོལ་ནས། སྒྱུ་ལུས་རྨི་ལམ་ཁོ་ན་ལ་གོམས་པར་བྱས་པ་འདྲ་བ་ཡོད། ཡི་དམ་ལྷའི་ཞལ་གཟིགས་པའི་ལྟས་སྐྱེ་བ་དཔག་ཏུ་མེད་པའི་གོང་རོལ་ནས་བསྐྱེད་རིམ་ཁོ་ན་ལ་གོམས་པར་བྱས་པ་འདྲ་བ་ཡོད། སྐུ་ཚེ་འདིར་ཡང་དང་པོ་བཤད་ཉན་མཛད་པའི་དུས་ཀྱི་སློབ་མ་སྟོན་ཆེན་ཐོན་པ་ལ་ལྟས་ན། སྐུ་ཚེ་རངས་པ་བཤད་ཉན་མཛད་པ་འདྲ་བ་ཡོད། སྐུ་མཚམས་དམ་པོ་བཅད་པའི་ལོ་གྲངས་ལ་ལྟས་ན་སྐུ་ཚེ་རངས་པ་དབེན་པ་བརྟེན་པ་འདྲ་བ་ཡོད། ཕྱག་དང་སྐོར་བ་མཛད་པའི་གྲངས་ཆད་ལ་ལྟས་ན་སྐུ་ཚེ་རངས་ལ་ཕྱག་དང་བསྐོར་བ་ཁོ་ན་མཛད་པ་འདྲ་བ་ཡོད། མ་ཎི་དང་རྗེ་བཙུན་མ་ལ་སོགས་པའི་གྲངས་ཆད་ལ་ལྟས་ན་སྐུ་ཚེ་རངས་པ་བཟླས་བརྗོད་ཁོ་ན་མཛད་པ་འདྲ་བ་ཡོད།
སོ་སོར་ཐར་པའི་སྡོམ་པ་ཕོག་པའི་སློབ་མ་དགེ་ཚུལ་དང་དགེ་སློང་ལ་ལྟས་ན། སྐུ་ཚེ་རངས་པ་མཁན་སློབ་མཛད་པ་འདྲ་བ་ཡོད། བྱང་ཆུབ་མཆོག་ཏུ་སེམས་བསྐྱེད་པའི་སློབ་མ་ལ་ལྟས་ན། སྐུ་ཚེ་རངས་པ་བྱང་ཆུབ་སེམས་དཔའི་སྡོམ་པ་ཕོག་པ་འདྲ་བ་ཡོད། བདག་པས་གཞན་གཅེས་པའི་བྱང་ཆུབ་ཀྱི་སེམས་འཁྲུངས་ནས་གནོད་ལན་དུ་ཕན་འདོགས་པའི་དམ་བཅའ་བྱེད་པའི་སློབ་མ་ལ་ལྟས་ན་སྐུ་ཚེ་རངས་པ་ཀུན་རྫོབ་བྱང་ཆུབ་སེམས་ཀྱི་ཁྲིད་བསྐྱངས་པ་འདྲ་བ་ཡོད། ཞི་ལྷག་ཟུང་འཇུག་གི་རྟོགས་པ་དང་ལྡན་པའི་སློབ་མ་ལ་ལྟས་ན་སྐུ་ཚེ་རངས་པ་དོན་དམ་བྱང་ཆུབ་ཀྱི་ཁྲིད་བསྐྱངས་པ་འདྲ་བ་ཡོད། དེས་ན་སེམས་དཔའ་ཆེན་པོ་འདིས་ནི་མཁྱེན་རབ་དང་ཐུགས་རྗེ་ཕུན་སུམ་ཚོགས་པའི་གྲུ་ཆེན་པོར་ཞུགས་ཏེ། ཚོགས་གཉིས་ཀྱི་རྒྱ་མཚོ་ཆེན་པོ་ནས་དོན་གཉིས་ལྷུན་གྲུབ་ཀྱི་ནོར་བུ་བླངས་ཏེ། སེམས་ཅན་གྲངས་མེད་པའི་དབུལ་བ་བསལ་བར་མཛད་པའི་ཚུལ་བདག་གི་བློས་མི་འཚལ་ཞིང་ཐམས་ཅད་ཀྱི་གཟིགས་པ་དེའི་ཡིན་ནོ། ། ཚད་མེད་བཞིའི་ནམ་མཁའ་ཡངས་པ་ལས། །
བསྡུ་བ་རྣམ་བཞིའི་འོད་སྟོང་དང་ལྡན་པའི། ། འཕྲིན་ལས་རྣམ་བཞིའི་ཚ་ཟེར་རབ་འཕྲོས་པས། ། གདུལ་བྱའི་གླིང་བཞིའི་མུན་པ་ཀུན་བསལ་ནས། ། ཐུབ་བསྟན་པད་མོའི་ཚལ་རབ་རྒྱས་མཛད་དེ། ། སྟོང་ཉིད་སྙིང་རྗེའི་ཟེ་འབྲུ་གསལ་བ་ལས། ། ཕན་བདེའི་བཅུད་དང་ལྡན་པའི་སྦྲང་རྩི་ཡིས། ། གདུལ་བྱ་བུང་པའི་ཚོགས་རྣམས་ཚིམས་པར་མཛད། ། དགེ་བ་བྱང་ཆུབ་བསྔོ་བའི་ཕྱག་ལེན་སྟོན་པ་ནི། དེ་ལྟར་བརྩོན་པས་བསྒྲུབས་པའི་དགེ་བ་རྣམས། ། མཐའ་ཡས་འགྲོ་བའི་སྡུག་བསྔལ་བསལ་བྱའི་ཕྱིར། །
འཁོར་གསུམ་རྣམ་པར་དག་པའི་ཤེས་རབ་ཀྱིས། ། བྱང་ཆུབ་བསྔོ་བ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཕྱག་ལེན་ལ་བཏབ་ཏེ། དེ་ཡང་འདི་ལྟར་གསུངས་ཏེ། དགེ་བ་བསགས་པ་བྱང་ཆུབ་ཏུ་མ་བསྔོས་ན། ཡུལ་ཁྱད་པར་ཅན་ལ་ཁོང་ཁྲོ་སྐྱེས་པ་ལ་སོགས་པ་དགེ་བ་མཛད་པའི་རྒྱུ་འགའ་ཞིག་བྱུང་ན་མཛད་ཅིང༌། བྱང་ཆུབ་ཏུ་བསྔོས་པའི་དགེ་བ་ནི་མི་མཛད་པས། རང་ཉིད་ཅིག་པུའི་དོན་དུ་ཁམས་གསུམ་གྱི་བདེ་འབྲས་དང་ཐེག་པ་དམན་པར་མི་བསྔོ་སྟེ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་བྱང་ཆུབ་ཏུ་བསྔོ་བ་གལ་ཆེ། བསྔོ་བའི་དཔང་པོར་རྒྱལ་བ་སྲས་དང་བཅས་པ་བཞུགས་པར་བསམས་ལ།
བསྔོ་བྱ་སྔོ་བྱེད་ལ་སོགས་པའི་ཆོས་ཐམས་ཅད་མི་དམིགས་བཞིན་དུ་བསྔོ། བསྔོ་བཞིན་མི་དམིགས་པར་ཤེས་དགོས། དེ་ལྟར་མི་ཤེས་ན་ཡང་འོ་སྐོལ་སོ་སོའི་སྐྱེ་བོ་མོས་པས་སྤྱོད་པ་ཡིན་པས། འཇམ་དབྱངས་ཀུན་དུ་བཟང་པོ་ལ་སོགས་པས་ཇི་ལྟར་བསྔོས་པ་བཞིན་བདག་གིས་ཀྱང་བསྔོ་སྙམ་པ་བྱས་པས་ཆོག་གསུངས། བསྔོ་བའི་ཚིག་ཀྱང་འཇམ་དཔལ་དཔའ་བོས་ཞེས་སོགས་རྣམས་གསུང་ངོ༌། ། དུས་གསུམ་དགེ་བ་ནམ་མཁའི་མཐའ་ཀླས་པ། ། ཁམས་གསུམ་འགྲོ་བའི་སྡུག་བསྔལ་བསལ་ཕྱིར་དུ། ། འཁོར་གསུམ་དག་པའི་ཚུལ་གྱི་བསྔོ་མཛད་པའི། ། བསྔོ་བ་མཁས་པ་ཁྱོད་ལ་ཕྱག་འཚལ་ལོ། ། དེ་མན་ཆད་ཀྱིས་ཕྱག་ལེན་སུམ་ཅུ་སོ་བདུན་གྱིས་དོན་ཚན་རྣམས་བསྟན་ཟིན་ནས།
ད་བརྩམ་བྱ་བསྟན་བཅོས་ཀྱི་དོན་བསྡུ་བ་སྟོན་པ་ལ། མདོ་རྒྱུད་བསྟན་བཅོས་རྣམས་ལ་གསུངས་པའི་དོན། ། དམ་པ་རྣམས་ཀྱི་གསུང་གི་རྗེས་འབྲང་ནས། ། རྒྱལ་སྲས་རྣམས་ཀྱི་ལག་ལེན་སུམ་ཅུ་བདུན། ། རྒྱལ་སྲས་ལམ་ལ་སློབ་འདོད་དོན་དུ་བཀོད། ། ཅེས་པས། གང་གི་དོན་དུ་བརྩམས་པ་བསྟན། ། བློ་གྲོས་དམན་ཞིང་སྦྱངས་པ་ཆུང་པའི་ཕྱིར། ། མཁས་པ་དགེས་ བའི་སྡེབ་སྦྱོར་མ་མཆིས་ཀྱང༌། ། མདོ་དང་དམ་པའི་གསུང་ལ་བརྟེན་པའི་ཕྱིར། །
རྒྱལ་སྲས་ལག་ལེན་འཁྲུལ་མེད་ལེགས་པར་སེམས། ། ཞེས་རྒྱལ་སྲས་ལག་ལེན་འཁྲུལ་མེད་ཡིན་པར་བསྟན། ། འོན་ཀྱང་རྒྱལ་སྲས་སྤྱོད་པ་རླབས་ཆེན་རྣམས། ། བློ་དམན་བདག་འདྲས་གཏིང་དཔག་དཀའ་བའི་ཕྱིར། ། འགལ་དང་མ་འགྲེལ་ལ་སོགས་ཉེས་པའི་ཚོགས། ། དམ་པ་རྣམས་ཀྱིས་བཟོད་པར་མཛད་དུ་གསོལ། ། ཅེས་པ་ཁེངས་སྐྱུངས་ཞིང་ནོངས་པ་བཟོད་པར་གསོལ་ནས། ། དེ་ལས་བྱུང་བའི་དགེ་བས་འགྲོ་བ་ཀུན། ། ཀུན་རྫོབ་དོན་དམ་བྱང་ཆུབ་སེམས་མཆོག་གིས། ། སྲིད་དང་ཞི་བའི་མཐའ་ལ་མི་གནས་པའི། །
སྤྱན་རས་གཟིགས་མགོན་དེ་དང་མཚུངས་པར་ཤོག ། ཅེས་པས་བརྩམས་པའི་དགེ་བ་བསྔོ་བའོ། ། མདོར་བསྡུ་ན་བདག་ཉིད་ཆེན་པོ་འདིའི་སྐུ་གསུང་ཐུགས་ཀྱི་མཛད་སྤྱོད་ཀྱིས་རྣམ་པར་ཐར་པ་རྣམས་ལ་སྒྲོ་མ་བཏགས་སྐུར་བ་མ་བཏབ་པར་དོན་ལ་གནས་ཚོད་ཅི་དང་ཅི་ཡིན་པ་མ་ལུས་པར་བརྗོད་ནུས་ཀྱང༌། ཐམས་ཅད་ཡོན་ཏན་ཁོ་ན་བརྗོད་པར་འགྱུར་གྱི་སྐྱོན་གྱི་གནས་སྐབས་སུ་གྱུར་པ་མི་སྲིད་པའི་ཕྱིར། བདག་ལྟ་བུའི་བློ་དམན་པ་རྣམས་ཀྱི་ཡུལ་ལས་འདས་ཀྱང༌། རྒྱལ་བ་ཡང་དགོན་པའི་གདན་ས་རྣལ་འབྱོར་གྱི་དབང་ཕྱུག་ཆེན་པོ་བླ་མ་གཞོན་ནུ་རྒྱལ་མཚན་གྱིས་ཞུས་པས་འཁྲུངས་ཡུལ་དང་རིགས་རུས། ཡབ་ཡུམ་དང༌། བླ་མ་བསྟེན་ཚུལ་དང༌། མདོ་རྒྱུད་པོ་ཏི་མཁྱེན་ཚུལ་རྣམས་ཐམས་ཅད་རགས་རིམ་ཅིག་སེམས་དཔའ་ཆེན་པོ་རང་གི་གསུངས་པ་དེ་ལ་གཞི་བྱས། སེམས་དཔའ་ཆེན་པོ་ཉིད་ཀྱི་སྲས་ཀྱི་ཐུ་བོ་དམ་པ་གནས་ལྔ་རིག་པའི་པཎྜི་ཏ་ཆེན་པོ་མཁན་ཆེན་བྱང་ཆུབ་རྩེ་མོའི་གསུང་ལས་བྱུང་བ་རྣམས་དང༌།
གཞན་ཡང་བླ་མ་བསྟེན་ཡུན་རིང་བ་རྣམས་ཀྱི་གསུང་ལས་བྱུང་བ་ཅི་རིགས། ཁྱད་པར་དུ་ལོ་སུམ་ཅུ་རྩ་གྲངས་ཀྱི་བར་ལུས་དང་གྲིབ་མའི་ཚུལ་དུ་ཞབས་ཏོག་བསྒྲུབས་པ་ཉེ་གནས་སྟོན་པའི་ངག་ལས་བྱུང་བ་རྣམས་དང༌། བདག་རང་གིས་མཐོང་ཐོས་ལ་སོགས་པའི་རྣམ་པར་ཐར་པ་རྣམས་ཀྱིས་ནང་ནས་ཆེ་ལོང་ཙམ་ཞིག་བཏུས་ཏེ་རྒྱལ་སྲས་ལག་ལེན་དང་བསྟུན་ནས་བསྙུང་བའི་ཚུལ་མ་བསྟན་གོང་ཡན་ཆད་ཀྱི་སྐུ་ཚེ་འདིའི་རྣམ་པར་ཐར་པ་རགས་རིམ་ཅིག་བཀོད་པའོ། ། དེ་ལྟ་བས་ན་མདོ་ནས་གསུངས་པའི་ཆོས་བཞི་ཉོན་མོངས་པ་སྤོང་ཚུལ། དྲན་ཤེས་བཞིན་དང་ལྡན་པའི་སྒོ་ནས་གཞན་དོན་བསྒྲུབ་ཚུལ། དགེ་བ་བྱང་ཆུབ་ཏུ་བསྔོ་བ་ལ་བསླབས་པའི་ཕན་ཡོན་བསྔགས་པ་ལ་སྦྱར་བར་བྱའོ། ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས་མདོ་ནས་གསུངས་པའི་ཆོས་གཞི་ཉོན་མོངས་པ་སྤོང་ཚུལ། དྲན་ཤེས་བཞིན་དང་ལྡན་པའི་གཞན་དོན་བསྒྲུབ་ཚུལ། དགེ་བ་བྱང་ཆུབ་ཏུ་བསྔོ་བ་བརྩམ་བྱ་བསྟན་བཅོས་ཀྱི་དོན་བསྡུ་བའི་ལེའུ་སྟེ་བདུན་པའོ།། །། གདུལ་བྱ་རྟག་འཛིན་ཅན་རྣམས་གདུལ་བ་དང་ལས་ཚུལ་བསམ་ གྱིས་མི་ཁྱབ་པ་སྟན་པའི་ཕྱིར་ཞིང་གཞན་དུ་ གཤེགས་པའི་ཚུལ་བསྟན་པ་ནི།
དེ་ཡང་འདི་ལྟར། བདག་ཅག་དབུས་སུ་འགྲོ་བའི་དུས་སུ། མ་ཤི་ན་ཞབས་དྲུང་དུ་མྱུར་དུ་ཡོང་པར་ཞུ་ཞུས་པས། བདེ་མཆོག་གི་ཐུགས་དམ་གྱི་ཐང་ཀ་དང་ན་བཟའ་གཅིག་གནང་ནས། འོ་སྐོལ་རྒས་དྲགས་པས་ད་རང་ཆེད་པོས་མི་སྡོད་མཆི། ཉིད་ལོག་ནས་ཡོང་དུས་འོ་སྐོལ་རང་ཕྲད་པ་དཀའ་གསུངས་པས། དུས་རྒྱུན་དུ་ཐུགས་སྣ་ཐུང་ཐུང་གི་གསུང་འབྱོན་པ་དེ། དེ་དུས་རང་བཞིན་གསུང་བ་ཡིན་སྙམ་པ་མ་རྟོགས་པ་མངོན་ཤེས་གསུང་བ་ཡིན་སྙམ་པ་མ་བྱུང་སྟེ། ཐོག་ཏུ་ཁེལ་བྱུང་ངོ༌། ། བདེ་བར་གཤེགས་པའི་སྔར་ལོ་ངམ་རིངས་ཆོས་རྗེའི་ཉེ་གནས་དགེ་བཤེས་རྒྱལ་བཟང་བྱ་བ་དང༌།
ཉེ་གནས་སྟོན་པ་ལ་ཞུ་བ་བརྒྱུད་ནས། སང་རེད་སྐུ་མཚམས་གསེངས་ནས་ཟླ་བ་གསུམ་ཆོས་གསུངས་པ་དེ། མདོག་གིས་ས་ཆར་བྱོན་པས་གསུངས་པར་ཞུ། དཔོན་སློབ་དུ་བྱོན་པའི་ཞབས་ཏོག་དང་མགྲོན་པོ་ཇི་ཙམ་བྱུང་བ་འདམ་ལ་བྱིན་ཟེར་བ་གང་དགོས་པ་ངེད་རང་གིས་སྒྲུབ། དྲུང་དུ་ཞུས་ཟེར་ནས་ཞུས་པས། ཁོང་གི་དེ་ལྟ་སེམས་ནན་ལྟར་བཟང་བློ་སྟོབས་ཆེ་སྟེ། རང་རེད་སང་ཕོད་ད་ཙམ་རང་ཁོང་གིས་གདན་འདྲེན་པ་དེ་ལས་ཐག་རིང་ཅིག་ཏུ་འགྲོ་ཉེན་འདུག ། ལར་གྱི་ཀྱང་ད་ན་སོ་རྒས་པས། ཟླ་བ་གསུམ་གསུམ་པོའི་མཚམས་གསེང་བ་འདི་ལ། གཡེང་བ་ཆེས་འདུག་སྙམ་ཡོད་པ་ལ།
དེ་ན་ཡར་འགྲོ་བ་ལ་ག་ལ་ཡོད། ཁྱེད་ལ་ནོར་ཡོད་པར་འདུག་པས། ང་གདན་མ་འདྲོངས་ཀྱང་ཆོས་ཕྱོགས་གཞན་དང་གཞན་དུ་གཏོང་བར་ཞུ་གྱིས། སང་རེད་གཞན་དུ་འགྲོ་བའི་གླེང་མོ་དེ་ཀུན་ཁོང་དང་གཞན་ལ་འདའ་བ། གྲགས་པ་བཏེགས་པ་ལས་མི་ཡོང་གསུངས་ཟེར། ཡང་དེའི་ཟླ་གོང་དུ་གདན་འདྲེན་པའི་གསེར་ཡིག་པ་ཡོད་པ་འདུག་ཟེར་བ་ཅིག་ཐོས་ནས་སློབ་དཔོན་ཡོན་ཏན་འོད་ཀྱི་དྲུང་དུ་ཞུས་པས། ཡོང་དོན་མེད་མཆི། ཕོ་ཚོད་མེད་པར་བྱུང་སྲིད་ནའང༌། དེ་གོང་དུ་གདན་འདྲེན་གཞན་ཅིག་ཡོད་པར་གདའ་ཡི་གསུང་ཟེར། དེའི་ཨེ་སྐུ་མཚམས་ལ་འཇུག་ཁར་ཕྱག་རྫས་གང་ཡོད་ཐམས་ཅད་འདུས་པའི་དགེ་འདུན་དག་སྐྱེ་བོའི་རྣམས་ལ་འགྱེད་ཆེན་པོ་མཛད་ཅིང༌།
བྱང་ཆུབ་པའི་བསྟན་པ་རིན་པོ་ཆེ་ལ་བྱ་བ་རྒྱ་ཆེན་པོ་བསྒྲུབས། བསྟན་པ་དང་སེམས་ཅན་གྱི་དོན་ལ་དམིགས་པའི་གཞན་དོན་ཁོ་ན་མཛད་པའི་ཞོར་ལ། རང་དོན་ཐོབ་བྱ་ཐམས་ཅད་ཐོབ། སྤངས་བྱ་ཐམས་ཅད་སྤངས། བཅོམ་ལྡན་འདས་ཐུབ་པའི་དབང་པོ་ཉིད་ཀྱིས་ཀྱང༌། སྐུ་རྒྱབ་བསྙུང་བ་དང༌། སྨན་པ་འཚོ་བྱེད་ལས་སྨན་བཞེས་པའི་ཚུལ་བསྟན་པ་ལྟར། ས་མོ་བྱའི་ལོ་ཟླ་གཉིས་པ་ནས་བསྙུང་པའི་ཚུལ་བསྟན་ཏེ། ལྷ་རྗེ་ལ་སྟོན་པ་དང་གསོལ་སྨན་བསྟེན་ཞུ་ཞུས་པས། ངའི་བསམ་པ་ལ་སུས་ཀྱང་མ་ཚོར་བར་ཤི་བ་ཅིག་བྱེད་བསམ་པ་ཡིན་གསུངས་པས།
ཉེ་གནས་ཀྱིས་ཕྱིས་མི་ཐམས་ཅད་ཀྱིས་གསོལ་སྨན་བསྟེན་པ་ལ་སོགས་པའི་ཞུ་བ་གང་ཡང་མ་བྱས་ཟེར་བའི་ཁག་ཡོང་ལགས་ཞུས་པས། དེ་རང་མད་གསུངས་ནས། ལྷ་རྗེས་ཕྱག་རྩ་ལྟས་པས་གདན་འདྲེན་པའི་གསེར་ཡིག་པས་ཕེབས་པ་ལ་ལྟ་རྒྱུ་མི་བདོག་མཆི་གསུངས་ཟེར། དེའི་དུས་སུ་ཉིན་ཅིག་སློབ་དཔོན་ནམ་མཁའ་སེང་གེ་ལ་བརྒྱད་སྟོང་པའི་བྱང་ཆུབ་སེམས་དཔའ་ཆོས་འཕགས་དང་རྟག་ཏུ་ངུ་གཉིས་ཀྱི་ལེའུ་སྒྲོགས་གསུངས་ལ། བྱང་ཆུབ་སེམས་དཔའ་རྟག་ཏུ་ངུས་ཏིང་ངེ་འཛིན་གྱི་སྒོ་དུ་མ་ཐོབ་ཚུལ་གྱི་སྐབས་སུ། ངེད་ཀྱིས་ཏིང་ངེ་འཛིན་འདི་དག་གི་ངོ་བོ་ཉིད་རང་བཞིན་ལ་ལྟས་ན། གང་མཉམ་པར་བཞག་པར་བྱ་བའམ། བྱང་ཆུབ་ཏུ་སྤྱོད་པ་ལ་གང་བླ་ན་མེད་པ་ཡང་དག་པར་རྫོགས་པར་འཚང་རྒྱ་བའི་ཆོས་དེ་གང་ཡང་ཡང་དག་པར་རྗེས་སུ་མ་མཐོང༌། རིགས་ཀྱི་བུ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཏེ་ཞེས་པའི་སྐབས་སུ། དེ་འདྲ་ཅིག་རང་ཡིན་གསུངས་ནས།
ཡུན་རིང་པོའི་བར་དུ་ཏིང་ངེ་འཛིན་ལ་འབྱམས་ཞེས་གྲག་གོ ། དེ་དུས་དྲུང་རང་དུ་ཉིན་ཅིག་མི་ལྔས་སྨན་བླའི་ཆོ་ག་རྒྱས་པ་ཅིག་སྐད་གསང་མཐོན་པོའི་སྒོ་ནས་བྱས་པ་ཚར་རྟིང༌། ཡུན་རིང་པོ་ཞིག་ན། ཁྱེད་རྣམས་ཀྱིས་སྨན་བླ་བྱས་སམ་མ་བྱས་གསུང་བ་ལ་ཚར་ཞུས་པས། ཁྱེད་རྣམས་གྲབས་བྱེད་འདུག་པ་དེ་དྲན་པ་ཡིན་ཏེ། རྗེས་ལ་མཉམ་བཞག་ཅིག་ལ་ཡེངས་ནས། ཁྱེད་རྣམས་ཀྱིས་ཆོ་ག་བྱས་པ་མ་ཚོར་བ་འདུག་གསུངས། དེའི་དུས་ས་གཡོ་བ་དང༌། ནམ་ཐོ་རངས་ཁ་གཟིམས་ཁང་དང་སྟན་གྱི་བར་ཐམས་ཅད་འཇའ་འོད་ཀྱིས་ཁེངས་པ་ལ་སོགས་པའི་ལྟས་ཆེན་པོ་རྣམས་བྱུང་བས་ཐམས་ཅད་སེམས་མ་བདེ་བར། སྐུ་རིམ་ལ་འཇད་སྟོང་བསྐོར་བསགས་ནས་འགྱེད་བྱེད་པ་དང༌།
སྐུ་རིམ་དང་གསོལ་འདེབས་ནང་མར་བསྒྲུབས་པ་དང༌། གཞན་ཡང་ཕྱོགས་ཐམས་ཅད་དུ་གསོལ་བ་འདེབས་པ་དང༌། ཁྱད་པར་དུ་བདག་ཉིད་ཆེན་པོ་ཉིད་ཀྱི་སྲས་ཀྱི་ཐུ་བོ་དམ་པ་མཁན་ཆེན་བྱང་ཆུབ་རྩེ་མོ་དང༌། ཆོས་རྗེ་ཉི་མ་གཞོན་ནུ་གཉིས་ཀྱི་བཞུགས་སྟན་ཕུལ་མེ་ཏོག་གཏོར་ནས་བསྟན་པ་དང་སེམས་ཅན་གྱི་དོན་དུ་བཞུགས་པར་གསོལ་བ་བཏབ་པའི་མཐུ་ཆེན་པོ་བསྟེན་ནས། ཟླ་གསུམ་བཞིའི་དབང་དུ་བསྙུང་པ་དངས་པར་གྱུར་ཏོ། ། ཞེས་གྲག་གོ ། དེའི་དུས་སུ་སེམས་དཔའ་ཆེན་པོའི་གསུང་ན་རེ། ཁོང་རྣམས་གཉིས་ལ་ནད་པ་གཞན་དང་མི་འདྲ་དང་ཁ་མེད་ཀྱང་དགེ་སྦྱོར་འཕེལ་དུ་སོང༌། རིག་པ་དང་པོ་ཡོད་གསུངས་ཟེར། དེ་ནས་ཡང་ཟླ་བ་བདུན་པ་ནས་བསྙུན་ལོག་པའི་ཚུལ་བསྟན་ཏེ།
སྤྱིར་ཡང་མི་འགྱུར་རྡོ་རྗེའི་སྐུ་ཐོབ་པས། བསྙུན་མི་མངའ་ཡང༌། ཡང་དག་ཇི་བཞིན་མཐོང་བའི་ཕྱིར། ། སྐྱེ་སོགས་རྣམས་ལས་འདས་གྱུར་ཀྱང༌། ། སྙིང་རྗེའི་བདག་ཉིད་སྐྱེ་བ་དང༌། ། འཆི་དང་ན་དང་རྒ་བར་སྟོན། ། ཞེས་གསུངས་པ་ལྟར། བསྙུང་བའི་ཚུལ་བསྟན་པ་ལ། ད་རུང་སྨན་དང་ལྷ་རྗེ་བསྟེན་པ་ཞུ་ཞུས་པས། ན་སོ་མཐར་ཕྱིན་པ་དང་ནད་འཛིན་ཆེས་པའི་ཕྱིར།
ཕན་པར་དཀའ་བས་དགག་སྒྲུབ་མེད་པར་རང་སོར་གློད་ནས་འཇོག་པ་ཡིན། ལར་ཡང་རང་ཉིད་མི་བསྒྲུབ་པ་དེ་ལ་གཞན་ལ་ཡང་བསྟན་པར་མི་རིགས། འོ་སྐོལ་གྱིས་དོད་ལོ་ས་སྐྱར་ཕྱྀན་དུས། ཙིབས་རི་བ་ཡིན་པའི་རྟོག་ལྡན་ཅིག་ས་སྐྱའི་ཡང་དགོན་ན་ནད་དྲག་པོས་བཏབ་འདུག་པ་ཅིག་ན་རེ། ནད་ལ་སོགས་པ་ལམ་དུ་འཁྱེར་ན་ཇི་ལྟར་བྱེད་ཟེར་བ་ལ། བདག་གཞན་སྒྱུ་ལུས་ཀྱི་ཕུང་པོ་འདི། ། ན་ན་ན་སྟེ་ན་བས་དགའ། ། སྔར་བསགས་ཀྱི་ལས་ངན་འཛད་པ་ཡིན། ། ཆོས་སྤྱོད་ཀྱི་བྱ་བ་སྣ་ཚོགས་ཀྱང༌། ། སྒྲིབ་གཉིས་སྦྱོང་པའི་ཆེད་དུ་ཡིན། །
ན་བ་མེད་ན་མེད་དེ་དགའ། ། ལུས་སེམས་བདེ་ན་དགེ་སྦྱོར་འཕེལ། ། མི་ལུས་དོན་ཅན་བྱེད་པ་ཡང༌། ། སྒོ་གསུམ་དགེ་ལ་སྦྱོར་བ་ཡིན། ། འབྱོར་པ་མེད་ན་མེད་དེ་དགའ། ། བསྲུང་བསྲལ་གྱི་བྱ་བྲེལ་དེ་ལ་མེད། ། འཐབ་རྩོལ་ཀྱི་ཁྲོ་འཁྲུགས་ཇི་སྙེད་པ། ། འཛིན་ཆགས་ཀྱི་ནོར་ལས་བྱུང་བར་ངེས། ། འབྱོར་པ་ཡོད་ན་ཡོད་དེ་དགའ། ། བསོད་ནམས་ཀྱི་དགེ་ཚོགས་སྤེལ་བས་ཆོག།
འཕྲལ་ཕུགས་ཀྱིས་ཕན་བདེ་ཇི་སྙེད་པ། ། བསོད་ནམས་ཀྱི་འབྲས་བུ་ཡིན་པར་ངེས། ། མྱུར་དུ་ཤི་ན་ཤི་བས་དགའ། ། རྐྱེན་ངན་གྱིས་བར་དུ་མ་ཆོད་ཅིང༌། ། མཚམས་སྦྱོར་གྱི་བག་ཆགས་བཟང་འགྲོགས་པས། ། མ་ནོར་གྱི་ལམ་དུ་ཚུད་པར་ངེས། ། ཡུན་དུ་གསོན་ན་གསོན་པས་དགའ། ། ཉམས་མྱོང་གི་ལོ་ཐོག་སྐྱེས་པ་ལ། ། གདམ་ངག་གི་བརླན་དྲོད་མ་ཡལ་བར། ། ཡུན་དུ་བསྟེན་པས་སྨིན་པར་འགྱུར། །
ཅེས་བསྟན་པ་བཞིན་དུ། འོ་སྐོལ་རང་གང་བྱུང་ལ་དགའ་བ་སྒོམ་པའི་མན་ངག་འདི་ཉམས་སུ་ལེན་པའི་ཕྱིར་ཕན་པའི་ཐབས་མི་ཚོལ། དོན་ལ་ནད་ཅེས་བྱ་བ་གྲུབ་པ་ཡང་མེད་ཅིང༌། འཁྲུལ་པའི་བློ་ངོར་སྣང་བ་འདི། རྒྱུ་འབྲས་སླུ་བ་མེད་པར་སྟོན་པའམ་ཆོས་པའི་ཤན་འབྱེད་ལྟ་བུའམ་སྒྲིབ་གཉིས་སྦྱོང་བའི་ཐབས་མཆོག་ཀྱང་ཡིན། དགེ་སྦྱོར་གྱི་བསྐུལ་ལྕགས་ལྟ་བུར་ཡང་འདུག་པས། འདི་སྤོང་བའི་ཐབས་མི་ཚོལ། ཕྱོགས་ཀྱི་རིམ་གྲོ་འདི་རྣམས་ཀྱང་ང་ཐར་ལ་འཆིར་མ་བཅུག་གསུང་བ་ལ། དྲུང་གི་ཞལ་མཐོང་བ་དང་གསུང་ཐོས་སུ་རེ་བའི་གདུལ་བྱ་དཔག་མེད་མཆིས་པས་ད་རུང་སྐུ་ཚེ་བྱིན་གྱིས་རློབ་པར་ཞུ་ཞུས་པས། ཕྲུ་བའི་ནང་ན་མེད་པར་གཟར་བུར་འབྱུང་བ་འདི་མི་རིགས་པ་ཡིན་ནའང༌།
ཕན་ཐོགས་པ་ཡང་མང་རབ་བྱུང༌། གཞན་དོན་གྱི་ལས་ལ་ཆེས་བྱ་བ་མ་མཆིས་ཀྱང༌། འོ་སྐོལ་གྱི་ཚོད་རྩིས་པའི་ཟང་ཟིང་ཡང་ཅུང་མང་བ་ཙམ་ཡང་མི་ཤི་ཡང་གཞན་དོན་ཆུང་དུ་ཡང་མི་འགྲོ་མཆི་གསུངས་པ་ལས། དྲུང་ནས་གཞན་དོན་གཞན་དུ་རྒྱ་ཆེ་ཡང༌། བདག་ཅག་གདུལ་བྱ་རྣམས་མགོན་པོ་མེད་པར་འགྱུར་བས། ཅི་ནས་ཀྱང་བཞུགས་པར་ཞུས་པས། ནུས་པ་མེད་ན་ལྷན་ཅིག་འགྲོགས་ཀྱང་དགོས་པ་ཆུང་ནུས་པ་བྱུང་ན་མྱུར་དུ་འགྲོ་བ་ཐམས་ཅད་སྒྲོལ་བར་འདོད་ན། བློ་གཏད་པའི་ལྟོས་དང་བཅས་པ་ཁྱེད་རྣམས་ཡལ་བར་ག་ལ་འདོར། ང་དང་ཕྲལ་བ་ལ་མྱ་ངན་བྱ་མི་དགོས། རྒྱུན་དུ་གསོལ་བ་ཐོབ་དང་ཁོ་བོ་ཡོད་མཚུངས་ཀྱི་གསུངས་ཞེས་གྲག་གོ །
དེའི་དུས་མཁན་ཆེན་བྱང་རྩེ་བས་བྱོན་ནས་གདན་བཞུགས་ཞུས་པས་མ་བཞེས་པར། ཚུར་ལ་གདན་བཞུགས་མཛད། སེམས་དཔའ་ཆེན་པོ་རང་གི་སྔར་གྱི་བཞུགས་གདན་གྱི་སྟེང་དུ་ཡང་སྟན་བརྩེགས་གསུངས་ནས་མཁན་ཆེན་པ་བཞུགས་སུ་བཅུག་རྟེན་འབྲེལ་མཛད་པས། དངོས་སུ་གསུང་མ་བྱོན་ཡང་བཞུགས་སྟན་གྱི་སྟེང་དུ་བཞུགས་གསུངས་པ་དེ། ཆོས་རྒྱུད་ཟུང་ཟེར་བའི་ཞལ་ལྟ་རུ་གོ་ཞེས་ཉེ་གནས་སྟོན་པར་གསུང་ངོ༌། ། དེ་དུས་ཐམས་ཅད་ལ་མཇལ་ཁ་ཅིག་གཏོང་བར་ཞུ་ཞུས་པས་ད་ལྟའི་སྐབས་འདི་འདྲར་ཕྲད་ཀྱང་རང་གཞན་གཉིས་ཀ་ལ་གནོད་པ་ལས་མི་ཡོང་གསུངས་ཟེར། དེའི་དུས་ཀྱང་མཚན་བཅས་ཀྱི་ཐུགས་དམ་རྣམས་ཡེ་མ་ཆགས་པར་མཛད་པ་དང༌། གནལ་བསྲུང་བའི་ཕྱིར། དཀོན་བརྩེགས་བསྒྲགས་པའི་དུས། མགུར་མ་བླངས་པའི་དུས་སུ།
ཤུགས་ཆེན་པོ་བཤུམས་པས། དོ་ཞག་མཚན་བཅས་ཀྱི་ཐུགས་དམ་རྣམས་ཀྱང་གློད་པ་དང༌། ཁྱད་པར་དུ་སྙིང་རྗེའི་དམིགས་པ་མི་མཛད་པར་ཞུ། གློ་བུར་དུ་གསེར་མ་བྱུང་དོགས་ཡོང་བར་གདའ་ཞུས་པས། འོ་སྐཽལ་གྱི་མཚན་མེད་ལ་མཚན་བཅས་ཀྱི་དགེ་སྦྱོར་གྱིས་མི་གནོད་པར་གདའ་ཞིང་ཐབས་ཤེས་རབ་ཟུང་དུ་འབྲེལ་བའི་ཕྱིར། རྩོལ་བ་ཅུང་ཟད་ཡོད་ཀྱང་བྱེད་སྤྲོ་བར་འདུག སྙིང་རྗེའི་དམིགས་པ་ཆེད་ཀྱིས་མ་བཟུང་ཀྱང་འགྲོ་བའི་སྡུག་བསྔལ་དྲན་ཙམ་ངང་ཤུགས་ཀྱིས་སྐྱེ་བར་འདུག་བྱུང་རྒྱལ་དུ་བཏང་ན་ཉིད་ཅག་རྣམས་ཡང་བར་དོགས་ནས་དྲན་འཛིན་ཆེན་པོ་བྱས་པ་ཡིན། འཆི་ཁར་འཕོ་བ་ཡང་སྒོམ་པ་ལ་འདི་འདྲའི་འཕྲོ་ལ་ཤི་ན་ལེགས་པ་ཡིན་མོད་གསུངས་ཟེར། དེ་དུས་སྤྱིར་བསྐྱེད་རྫོགས་གཉིས་ལ་བརྟན་པ་ཐོབ་པ། ཁྱད་པར་དུ་སྒྱུ་ལུས་རྨི་ལམ་ལ་དབང་འབྱོར་བའི་མཁས་སྒྲུབ་ཆེན་པོ།
སེམས་དཔའ་ཆེན་པོའི་ཐུགས་ལ་བླ་མ་རྡོར་གཞོན་པ་བྱ་བ་དངུལ་ཆུ་ན་སྐུ་མཚམས་དམ་པོ་ལ་བཞུགས་པའི་ཆུ་སྐྱེལ་ལ་ཞུ་བ་བསྐུར་ནས། དྲུང་ནས་བསྐུར་པ་འདི་ལ་གསོལ་བ་ཐེབས་མི་ཐེབས་ཀྱི་རྨི་ལམ་གཅིག་བཟུང་ནས་ལན་ཅིག་ཡིག་གེར་བཏབ་ལ་བསྐུར་བར་ཞུ་ཞུས་པས། ད་རེས་རང་གསོལ་བ་ཐེབས་སྙམ་པ་མི་འདུག ལྷག་པའི་ཡི་དམ་ལྷ་དཔག་ཏུ་མེད་པ་འདུ་བ་དང༌། དཔའ་བོ་དང་མཁའ་འགྲོ་སའི་ཚོགས་བསམ་གྱིས་མི་ཁྱབ་པ་དང༌། ལྷ་དང་ལྷ་མོ་དུ་མས་མཆོད་པའི་ཚོགས་མཐའ་ཡས་པ་རྣམས་ཀྱིས་བསུ་བ་དང༌། ཆོས་རྗེ་ཉིད་ཀྱང་ཞིང་གཞན་དུ་གཤེགས་པ་ལ་ཐུགས་སྤྲོ་བ་རྣམ་འགྱུར་ལ་སོགས་གཏན་ཚིགས་སུ་དུ་མ་ཞིག་འདུག་ཏེ། ཞིབ་ཏུ་བཤད་ན་ཅི་རིགས་ཀྱི་བློར་མི་ཤོང་པའི་རྒྱུ་མཚན་ཅིག་འདུག་པས་མི་འཆད་དེ་ཙམ་གྱི་གོ་མོད་གསུངས་ཟེར། དེ་དུས་ཇོ་ནང་གི་སྒྲུབ་པ་མོ་རླུང་ལྟས་རྟག་པོ་ཡོད་ཟེར་བ་ཅིག་ན་རེ་ཡང༌། སེམས་དཔའ་ཆེན་པོ་བསྙུང་པ་འདི་ལ།
ཁོང་རང་གིས་ཞིང་འདིར་བཞུགས་པའི་རྟེན་འབྲེལ་མཛད་ན་གསོལ་བ་ཐེབས་ཙམ་དུ་འདུག་སྟེ། སེམས་དཔའ་ཆེན་པོ་ཁོང་རང་ཡང་བཞུགས་པའི་ཐུགས་དགོངས་མི་མཛད་པ་ཐུགས་ཐག་བཏུངས་འདུག་པས། སྐུ་རིམ་ཀྱང་གལ་ཆེ་སྟེ་དེ་བས་ཀྱང་དྲུང་ལ་རང་གི་རྟེན་འབྲེལ་གཙོ་ཆེ་ཟེར་བ་ཐོས་ནས། དྲུང་དུ་ཞུས་པས། འོ་ན་རླུང་ལྟས་ཀྱང་རེ་རྟགས་ཡོད་པར་འདུག འོ་སྐོལ་ལ་སྡོད་པའི་མཚམས་རང་མེད་གསུང་ཟེར། འོ་ན་འདི་ལྟར་གྱིས་གསུངས་པའི་ཞལ་ཏ་གསུངས་པར་ཞུ་ཞུས་པས། སྔོན་གྱི་དུས་ན་དཔོན་ཆེན་ཀུན་དགའ་བཟང་པོ་ལ་གཡོག་པོ་རྣམས་ཀྱིས་ཁ་ཆེམས་འཇོག་པར་ཞུས་པས། ཁ་ཆེམས་ཁམས་འདི་བཟང་དུ་སོང་ཙ་ན་བྱེད་ཟེར་བའི་གཏམ་ཅིག་འདུག་སྟེ། དེ་བཞིན་དུ་འོ་སྐོལ་གྱིས་ཁམས་འདི་བཟང་དུ་འགྲོ་རྒྱུ་ཅིག་མི་ཡོང༌།
སློབ་དཔོན་རྒྱལ་མཚན་དར་གྱིས་ཀྱང་དོན་གྱིས་ན། ཁ་ཆེམས་འདྲ་བའི་ཡི་གེ་ཅིག་བསྐུར་འདུག ཁ་ཆེམས་འཇོགས་པ་སྐབས་སུ་བབས་དུག་ནའང༌། ནད་ཀྱི་གདུང་ལུས་ཀྱི་ཤེད་ཟད་པའི་སྐབས་འདིར་ཚིགས་བཞི་པོ་རེ་ཙམ་པ་དང་ལབ་པ་ལ་ཡང་ཅུང་གལ་ཡོང་གིན་འདུག ལར་གྱིས་འོ་སྐོལ་ཁམས་བཟང་དུས་སུའང་ཆོས་དང་འཇིག་རྟེན་གྱི་བྱ་བ་གང་ལའང༌། ཁྲིགས་ཀ་འདི་ལྟར་ཡིན་གྱི་ཏིག་ཏིག་མེད་པར། གང་བྱུང་ལ་གཏོང་གིན་ཡོད་པ་དེ་ཡིན་མོད། ང་འཆི་ཁ་དང་ཤི་བའི་རྗེས་ལ་འདི་ལྟར་བྱེད་ཀྱི་ཁྲིགས་ཀ་དེ་བས་ཀྱང་ག་ན་འོང༌། གལ་ཏེ་ཁ་ཆེམས་ལ་ཉན་མཁན་ཡོད་ན་སྔར་ཁམས་བཟང་དུས་རང་གིས་ཤེས་ཚོད་དཔེ་མཁྱུད་མེད་པར་བསྟན། རྩོམ་པ་ཡང་ཆེ་ཆུང་ཅི་རིགས་པ་བྱས་ཤིང་ཁྱད་པར་དུ་ཚིགས་བཅད་ཆེ་ཆུང་མང་དག་ཅིག་ཡིག་གེར་བཀོད་པ།
དེ་རྣམས་ཁ་ཆེམས་ཡིན། དེ་མ་གཏོགས་དོ་ཞག་འབྲེལ་མེད་ཚིགས་སུ་སྨྲས་པ་ལ་སོང་མེད། དེ་ལ་བསམས་ནས་ཕྲད་ཀྱང་འདི་ལས་གཞན་པ་སྨྲ་རྒྱུ་མེད། ཤི་ཡང་ཁ་ཆེམས་གཞན་འགའ་མ་མཆིས་སོ། ། བྱས་པ་དེ་ཀ་ཡིན། ཉིད་ཅག་རང་རྣམས་ཀྱང་བློ་དཀོན་མཆོག་ལ་གཏོད་ཚེ་འདི་དང་མ་འདྲེས་པའི་ཆོས་རེ་གྱིས། སེམས་ཅན་གྱི་དོན་དུ་ཆོས་ཚུལ་བཞིན་དུ་བྱེད་པ་ཐམས་ཅད་རྒྱལ་བ་སྲས་དང་བཅས་པའི་རྒྱུད་འཛིན་ཡིན་པ་ལ། འོ་སྐོལ་གྱི་ལྟ་མོས་ཀྱང་ཅི་འཚལ། དེས་ན་ཀུན་གྱི་ཆོས་རྒྱུད་ཀྱང་ལེགས་པར་ཟུང༌། ཁྱད་པར་དུ་སྟོན་པ་ཟླ་བཟང་རང་ཡང་དགེ་སྦྱོར་ལ་འབད་པ་ཐོན།
བྱ་བྲལ་མིང་བཏགས་ཡིན་པའི་ཕྱིར། ལོངས་སྤྱོད་མེད་ན་ལེགས་པས། ངའི་རྗེས་སུ་བྲེ་གང་བཏང་རྒྱུ་མ་བྱུང་ཀྱང་བཟོད། ནུས་པ་བྱུང་ཚད་ཀྱིས་སྙོམ་ཆུང་ལ་བྱམས་སུ་བྱེད་པ་དང༌། ཁྱད་པར་དུ་ད་ལྟ་རང་རེས་སྐྱོང་དགོས་ཡིན་ཡོད་པའི་མ་ནུས་པ་འདི་རྣམས་བསྐྱང་རན་ལེགས་པོ་གྱིས། སྡུག་གེ་རྣམས་སྙིང་རྗེ་བ་ཡིན། ལའང་རྒྱུའི་དངོས་གཞི་དེ་ཀ་ཡིན་ནོ། ། ཞེས་གསུངས་སོ། ། ནང་གཅིག་ཕྱག་མཛུབ་གཡས་པ་ནམ་མཁའ་ལ་ཀེར་མཛད་ནས། མདང་ཁ་ཆེ་པཎ་ཆེན་ཤཱཀྱ་ཤྲི་དཔོན་སློབ་ལ་འབུལ་བ་དང་བསྙེན་བཀུར་བཟང་པོ་གྲུབ་ཡོད་དོ་གསུང་བ་ལ།
དྲུང་ནས་འབུལ་བ་མཛད་པའི་དུས་ན་ཁ་ཆེ་པཎ་ཆེན་གང་ན་བཞུགས་ལགས་ཞུས་པས། བྱམས་པ་མགོན་པོའི་དྲུང་ན་བཞུགས་མཆི་གསུངས་ཟེར། དེ་ལ་འཕྲོས་པས། རྨི་ལམ་འཛིན་པ་འདི་ལ་སྔར་ནས་བྱང་ཆ་ཆེན་པོ་ཅིག་ཡོད། ཞིང་ཁམས་གྲངས་མེད་པ་ལྟ་བ་དང༌། དེ་ན་བཞུགས་པའི་སངས་རྒྱས་དཔག་ཏུ་མེད་པ་ལ་ཆོས་ཉན་པ་ལ་སོགས་པ་འབད་རྩོལ་མི་དགོས་པར་ཡོད་པ་ཅིག་བྱུང༌། བར་སྐབས་ཅིག་ཏུ་འགྲིབ་འདུག་པ་ཡིན་ཏ། དིང་སང་ན་བ་འདིས་རྨི་ལམ་སོང་ཚུད་འདུག མ་འགགས་པའི་སྣང་བ་འདི་མཚར་ཆེ་བར་སྐབས་སུ་འགྲིབ་པ་དེ་ཡང༌། གསོ་དེ་ཀ་འདྲ་དེ་སྐྱེས་པ་དེས་ཡང་ལན་ནམ་གསུངས།
ལར་བློ་ཆོས་སུ་སོང་བ་རེ་བྱུང་ན་འཇིག་རྟེན་གྱི་བསོད་ནམས་ཆེན་པོ་སྐད་ཟེར་བ་འདི་ཀུན་ལ་བྱུང་ན་རང་ལེགས་པར་འདུག་ཏེ། འབད་རྩོལ་གྱིས་མ་བསྒྲུབས་པར་བྱུང་ན་ལོངས་སྤྱད་དུ་རུང་ཅེས་སོགས་ཀྱི་དགག་སྒྲུབ་མང་པོ་བཤད་འདུག་ནའང༌། འབྱོར་ནའང་འབྱོར་པ་ལམ་དུ་སློངས། རྒུད་ནའང་རྒུད་པ་ལམ་དུ་སློངས་པ་འདི་ལ་ཅི་དྲུའི་ཅུ་གལ་ཅིག་འདུག་གསུངས་ཟེར། ཟླ་བ་བཅུ་པའི་ཚེས་བརྒྱད་ཀྱི་ཐོ་རངས། སློབ་དཔོན་དཔལ་ཡེ་ལ་དམར་རྩཽང་སླཽང་ལ་མདུན་རྒྱབ་ཅིག་བསྒྱུར་གསུངས་ཏེ། དེ་བཞིན་བྱས་པས། ཕྱག་ཐལ་མོ་སྦྱར་ནས་ཡུན་རིང་པོ་བཤུམས་པའི་བར་སྐབས་ཅིག་ཏུ་གསུང་མང་རབ་བྱོན་པའི་ཚིག་འབྲུ་གང་ཡིན་མ་གོ་ནས། ནང་པར་རྒྱུ་མཚན་ཞུས་པས། ང་བསྙེམ་མ་ཉལ་བྱས་པ་དེའི་མདུན་ན་རྗེ་བཙུན་བྱོན་འདུག་པས།
རྗེ་བཙུན་མའི་འདུན་དུ་ང་ཉལ་བསྡད་པས་མི་ཡོང༌། རྩོར་ལངས་ལ་གསོལ་བ་གདབ་དགོས་བསམ་ནས་དེ་ལྟ་བྱས་པ་ཡིན་གསུང་བ་ལ་རྗེ་བཙུན་མ་རྣལ་འབྱོར་མ་ལགས་སམ་སྒྲོལ་མ་ལགས་ཞུས་པས། སྤྱན་ནམ་མཁའ་ལ་ཆེར་མཛད་ནས། སྒྲོལ་མ་སྒྲོལ་མ་ཅེས་ལན་གཉིས་གསུངས་པས། རྗེ་བཙུན་མ་གསུང་འབྱོན་གི་གདའ་ལགས་སམ་ཞུས་པས། ཧཱ་དེ་འདྲ་མི་འདུག་སྟེ། འོ་སྐོལ་དངོས་ཀྱི་སེམས་ཅན་གྱི་སྡུག་བསྔལ་མ་བཟོད་ནས་རྗེ་བཙུན་མ་ལ་བྱས་པ་མེད་པའི་ཡུས་མང་པོ་བཙོངས་གསུངས་དེ་དང་དུས་མཚུངས་པ། ཉང་སྟོང་དུ་སི་ཏུ་འཕགས་པའི་སར་བུ་མོ་གྲོང་པའི་ཆོས་ཀྱི་མ་གོས་པ་ཅིག་ལ། ལྷབ་ཁ་བབས་ནས་དང་པོར་མིག་གི་ཡུལ་རྒྱལ་འཕམ་འཆད་པའི་འཕྲོ་ལ། དེ་འདྲ་རྣམས་ཏ་ཆ་མེད་དེ།
ཉི་མ་ནུབ་ཕྱོགས་ཡ་གི་ནས་བླ་མ་རྒྱལ་སྲས་ཐོགས་མེད་བྱ་བ་ཟླ་བ་བཅུ་པའི་ཚེས་བརྒྱད་ལ་རྗེ་བཙུན་མ་སྒྲོལ་མས་གཡུ་ལོ་བཀོད་པའི་ཞིང་ཁམས་སུ་གདན་དྲངས་ནས་འགྲོ་བ་འདུག་ཟེར་ནས་བྱུང་ཞེས་གྲག་གོ ། དེ་དུས་ཉིན་ཅིག་ད་རུང་ཡུག་ཅིག་འཆི་ན་མི་འཆི་བར་འདུག་ཀྱང་རྩ་ཁོ་ནི་བཏུལ་འདུག རྩ་ལ་ཡང་འཇུངས་མི་འདུག་གསུང་ནས་ཕྱག་རྐྱང་བྱུང་བ་ལ་བལྟས་པས་རྩ་བཏུལ་བཏུལ་འདུག་སྟེ། དེ་ལ་བརྟེན་ནས་བསྙུང་གཡོག་པ་ཅིག་གིས། བླ་མ་ལ་མོས་གུས་ཆེ་རབ་ཡོད་ཀྱང་སངས་རྒྱས་དངོས་ཀྱི་འདུ་ཤེས་མེད་པའི་རྟགས་སམ། འོན་ཀྱང་གསུང་འདི་རྣམས་འབྱོན་པའི་རྐྱེན་དུ། རྩ་བཏུལ་ཆེད་པོ་མི་སྡོད་པ་ཡིན་ཟེར། གལ་ཏེ་མི་འདོད་པ་ཐོག་ཏུ་བབས་ནས་སྐུ་གཤེགས་ན། འཕོ་བ་ལ་སོགས་པ་ཐུགས་དམ་གྱི་གསལ་འདེབས་འདི་ལྟར་གྱིས་གསུང་བའི་ཞལ་ཏ་ཐུགས་ལ་འདོག་མི་མཚམས་མ་ལགས་སམ་ཞུས་པས། ཧེ་ཉིད་ནི་མི་འདོད་པ་ཐོག་ཏུ་བབས་ནས་ཤི་ན་ཟེར་ཡིན་འདུག་སྟེ།
ཤི་ཡང་མི་འདོད་ཐོག་ཏུ་བབ་པ་མིན། འདི་ཁོ་ཡོང་བའི་གྲབས་ཅིག་སྔར་དུ་ཚར་མི་རྒན་གྱི་ལས་ཐབས་ཟིན། ཕོ་ལོ་བདུན་ཅུ་དོན་ལྔ་ལོན་འདུག་ཚེ་ཡང་ཐུང་ཐུང་མིན། མཚམས་གྲོལ་ནས་མི་མང་པོ་འཚོགས་པ་དང་ཆོས་སྟོན་པའི་འཕྲོ་ཡང་མེད་པས་ན་བའི་དུས་ཀྱང་སྔ། འཆི་རན་འདི་འདྲ་ཅིག་ཡང་འདུག་སྙམ་པའི་བློའི་ལྷག་མ་ཡང་ལུས་པ་མེད། དོ་ཅིག་ནས་སྟོན་སྟོན་འདི་འགྲོ་དོན་རེ་དགའ་རེ་ཡོང་གིན་འདུག་ཏེ། འགྲོ་དོན་ཆུང་ངུ་ཡང་མི་འགྲོ བྱང་ཆུབ་ཀྱི་སེམས་གཉིས་པོ་འདི་དང་ནམ་ཡང་འབྲལ་མ་མྱོང༌། ན་བའི་རྐྱེན་གྱིས་རྨི་ལམ་སོར་ཆུད་བྱས་པ་དང་འདྲ་བར། ཅི་ཡིན་ཆ་མེད་ཅིག་ལ་ཁར་སིང་ལྕིད་པོ་ན་བ་ནས་བཟུང་སྟེ་དིང་སང་གི་བར་དུ། ལུས་ལ་ཤེད་མེད་ཀྱང་ལྷག་པར་དུ་བྱང་ཆུབ་ཀྱི་སེམས་གཉིས་འཕེལ་བའི་སྐབས་འདི་འཇོག་པའི་འཆི་བ་རྙེད་དཀའ་ཡང༌།
བདག་གིས་འབད་མེད་དུ་རྙེད་པ་དཀོན་མཆོག་དྲིན་ཡིན། དེ་ལྟ་བུའི་ངང་ནས་འཆི་བ་དེ་ཀ་འཕོ་བ་ཟེར་བ་ཡིན། གཞན་གསལ་འཐེབས་བྱ་རྒྱུ་མེད། བྱས་ཀྱང་དགའ་རུ་ཨེ་གཏོང་ཡང་མི་ཤེས་དེའི་སངས་རྒྱས་རྗེས་དྲན་སོགས། སུས་ཀྱང་གཡེང་པར་འགྱུར་བ་མེད། ཅེས་པ་དེ་རང་ཁྱེད་རང་རྣམས་ཡང་མ་འགལ་བས་མཛོད་གསུང་ཞིང་དེ་ནས་ཀྱང་ཟླ་བ་ཕྱེད་དང་གཉིས་བཞུགས་ཞེས་གྲག་གོ ། ཞིང་ཁམས་གང་དུ་སྐྱེ་བ་ཞེས་ཞུས་པས། འགྲོ་ལ་ཕན་པར་འགྱུར་ན་དམྱལ་བར་འགྲོ་བ་ཡང་ཤིན་ཏུ་སྤྲོ་མི་ཕན་ན་དག་པའི་ཞིང་ཡང་མི་འདོད་ལགས་ཞུས། དེ་དུས་དགོང་ཅིག་མཎྜལ་དང་མཆོད་པ་སྣ་ལྔ་ཁྱེར་ཤོག་གསུང་ནས། བདུད་རྩི་ཕྱག་མཛུབ་ཀྱིས་གཏོར་ཞིང་ཕུད་མཆོད་རྒྱས་པ་རེ་མཛད།
ཡང་ཕྱག་ཐལ་མོ་སྦྱར་ཞིང་དབུ་དུད་པ་རེ་མཛད། མཆོད་པ་རྣམ་ལྔ་ཕྱག་རྒྱ་དང་བཅས་པ་ལན་ལྔ་བསྐྱར་ཡིན་འབུལ། དྲུང་ན་འཁོད་པ་རྣམས་ལ་ཡང་མཆོད་པ་ཕུལ་གསུང་ནས་སྤྱན་ཆབ་འབྱིན་གྱིན་འདུག་པའི་ནང་པར་རྒྱུ་མཚན་ཞུས་པས། ཡི་དམ་འདྲ་བྱོན་པས་ཁྱེད་རྣམ་པས་ཡང་མཆོད་པ་ཕུལ་བྱས་པ་ཡིན། གཞན་བཤད་རྒྱུ་ཙམ་མི་གདའི་གསུང་ནས། ཞིབ་ཆ་གསུང་དུ་མ་གནང་ཞེས་གྲག་གོ ། སློབ་དཔོན་ཡོན་ཏན་འོད་བསྙུང་གཡོག་ཀྱི་རེ་མོད་ལ་ཡོད་པའི་སྐབས་སུ་ནུབ་ཅིག་སྲོད་ཀྱི་ཆ་ལ་མ་དག་པའི་ལས་སྣང་ཐམས་ཅད་འགགས་ནས། ཞིང་ཁམས་རྣམ་པར་དག་པ་མཛེས་ཤིང་ཡིད་དུ་འོང་བ་དངས་ཤིང་ཐོགས་མེད་པ་ནམ་མཁའི་དབྱིངས་ལྟར་རྒྱ་ཁྱོན་དང་རྩ་གནས་གཞལ་བར་མི་ནུས་པ་འདུག་གསུང་གིན་ཕྱག་ནམ་མཁའ་ལ་ཡུག་ཡུག་མཛད་དེ། བཏེགས་ན་སྤར་སྤར་གྱིས་བྱེད། རེག་ན་བདེ་བ་བསྐྱེད་པ་ལ་སོགས་པ་མཚར་དུ་ཆེ་བ་ཅིག་གི་དབུས་ན།
རང་རེ་འདུག་པ་དེའི་ཁོར་ཡུག་ཀུན་གྱི་ཚོགས་གྲངས་མེད་པས་བསྐོར་འདུག དེ་དུས་རྩ་ན་ཡོད་པའི་གནད་ཡིན་ན་བླ་མ་རྒྱ་མ་བ་རྣམ་པ་གསལ་བར་འདུག གཞན་ཡང་འོད་གསལ་གྱི་སྣང་བ་ཟ་ཟི་ལང་ལོང་བརྗོད་ཀྱིས་མི་ལང་པ་ཅིག་འདུག་ཏེ། ད་སྟེ་མགྱོགས་པོར་འགྲོ་བར་འདུག་གི་གསུང་ཟེར། དེའི་ནང་ཕྱོགས་སློབ་དཔོན་དཔལ་ཡེས་གླང་རི་ཐང་བ་བདེ་བར་གཤེགས་ཁ་བཞིན་དུ། དག་པའི་སྣང་བ་འབའ་ཞིག་ཏུ་གདའ་ལགས་སམ་ཞུས་པས། ད་ལྟ་ཟ་ཟིའི་སྣང་བ་སྣ་ཚོགས་གཅིག་ལ་ཡེངས་ནས་འགྲོ་ཡིན་འདུག་ཏེ། དེ་ཐམས་ཅད་ལ་མངོན་ཞེན་བྱ་རྒྱུ་མེད། རྨི་ལམ་སྒྱུ་མ་དང་འདྲ་གསུང་ཟེར། བདེ་བར་གཤེགས་ལ་ཁད་པའི་དུས་དེར་ཡང་སྔར་ནས་ཉལ་བ་དང་མཉེས་པ་ལ་མ་གོམས་པར།
ཙོག་ཙོག་པོར་སྡོད་པ་འདི་ཀ་བདེ་བར་འདུག གསུངས་ནས་དང་པོ་བསྙུང་བའི་མགོ་བརྩམས་ནས་ཕྱིས་བདེ་བར་གཤེགས་ཀྱི་བར་དུ། སྐུ་རྣམ་སྣང་གི་ཆོས་བདུན་དང་ནམ་ཡང་མི་འབྲལ་བའི་ངང་ནས། བཅུ་དགུའི་ནུབ་མོ་ནས་གསུངས་གཅད་མཛད་དེ། སྤྱན་ལ་ཡང་འགྱར་འགྱུར་མེད་པར། འོད་གསལ་ཆོས་སྐུ་ལས་མ་གཡོས་བཞིན་དུ། གདུལ་བྱ་རྟག་འཛིན་ཅན་གདུལ་བ་དང༌། ལས་ཚུལ་བསམ་གྱིས་མི་ཁྱབ་པ་བསྟན་པ་དང༌། ཞིང་ཁམས་གཞན་དུ་གདུལ་བྱ་རྒྱ་ཆེ་བར་དགོངས་ཏེ། སངས་རྒྱས་འདས་ནས་ལོ་གསུམ་སྟོང་ལྔ་བརྒྱ་དང་གསུམ་སོང་བའི་དུས།
སེམས་དཔའ་ཆེན་པོ་ཉིད་ཀྱིས་དགུང་ལོ་བདུན་ཅུ་དོན་ལྔ་བཞེས་པས། ས་མོ་བྱའི་ལོ་ཟླ་བ་བཅུ་པ་ཐ་སྐར་གྱི་ཟླ་བའི་ཚེས་ཉི་ཤུ། རེས་གཟའ་སྤེན་པའི་ཉི་མའམ། སྐར་མ་ལག་ལ་ཡོད་པའི་དགོང་མོའི་ཆ། གཟིམ་ཁང་ཆོས་རྫོང་གི་སྤུ་ཤུ་ལ་ཉི་མ་ནུབ་པ་དང་མཉམ་དུ། འཆི་མེད་རྡོ་རྗེ་ལྟ་བུའི་སྐུ་བཤིག་ནས། ཆོས་སྐུ་ཞི་བ་ཆེན་པོའི་དབྱིངས་སུ་གཤེགས་པའི་ཚུལ་བསྟན་ནས། དེའི་ཚེ་བར་དོ་ན་གནས་པའི་སེམས་ཅན་གྲངས་མེད་པའི་དོན་མཛད་དེ། དེའི་ནུབ་མོ་ཡང༌། དངུལ་ཆུའི་སྟེང་གི་བར་སྣང་ཐམས་ཅད་འཇའ་ཚོན་སྣ་ལྔ་དང༌།
འོད་ཟེར་གྱི་རང་བཞིན་གྱིས་ཁེངས་ཏེ། སྒྲ་ཆེན་པོ་གྲགས་པ་དང༌། དྲི་ཞིམ་པོའི་ངད་པས་ཁྱབ་པ་དང༌། ས་ཆེན་པོ་གཡོས་པས་སྨན་བླའི་ཙག་ཁྲིའི་སྟེང་ནས་གསེར་སྐུ་ལྷུང་པ་ཙམ་བྱུང་ཟེར་ཅིང༌། ལྷའི་མེ་ཏོག་གི་ཆར་ཁ་བ་བུ་ཡུག་འཚུབས་པ་ལྟ་བུ་བབ་ཅེས་གྲག་གོ ། དེའི་དུས་སུ་མི་ ཐམས་ཅད་མྱ་ངན་གྱིས་གདུངས་པས་ངུད་མོའི་སྒྲ་ཆེན་པོ་འབྱིན་པ་ལྟ་སྨོས་ཀྱང་ཅི་འཚལ། གནའ་མོ་དང་ཤ་ཁྱི་ལ་སོགས་དུད་འགྲོ་ཡིས་ཀྱང་མྱ་ངན་ཆེན་པོ་བྱས་ཏེ། བསྙུང་བའི་ཚུལ་བསྟན་པ་ནས་གནའ་མོ་དང་ཤ་ཁྱི་གཉིས་ཀ་རི་ལ་རྒྱང་བཅད་ནས་གཟིམས་ཁང་ཐོ་ཕྱིར་ལ་མ་འཁོར་བ་ལ། བདེ་བར་གཤེགས་པའི་ཉིན་མོར་བྱུང་ནས་ཆེད་དང༌། དོན་གྱིས་གཟིམས་ཁང་ལ་སྐོར་བ་མང་པོ་བྱས་ཏེ།
གདུང་ལ་གསོལ་བ་འདེབས་པའི་སྐབས་སུ། གནའ་མོ་དེ་ཡང་ན་བ་མེད་པར་གཟིམ་ཁང་གི་འོག་ན་འཕོ་བ་བཏབ་པ་བཞིན་བྱས་ནས་ཤི་འདུག་ཟེར། ཤ་ཁྱི་དེ་ཡང་དེ་ནས་རིང་པོར་མ་ལོན་པ་ཤི་འདུག་གོ ། སེམས་དཔའ་ཆེན་པོ་དེ་ཉིད་བདེ་བར་གཤེགས་ནས་ཞག་ལྔ་ཉི་མ་དྲུག་སོང་བའི་ནུབ་མོ། མཚམས་དམ་པོ་ལ་ཡོད་པའི་སྒྲུབ་པ་པོ་དག་སྣང་ཅན་འགའ་ཞིག་གིས་སྤྱན་གཟིགས་ཁར་ས་པ་ནི་སྤྱན་དྲངས་ཏེ་བདེ་བ་ཅན་གྱི་ཞིང་དུ་གཤེགས་པར་མཐོང་བ་དང༌། ལ་ལས་རྗེ་བཙུན་མ་སྒྲོལ་མས་བསུ་བ་བྱས་ནས། གཡུ་ལོ་བཀོད་པའི་ཞིང་ཁམས་སུ་གཤེགས་པ་མཐོང་བ་དང༌། ལ་ལ་དག་གི་ཁ་ཆེ་པཎ་ཆེན་གྱི་གདན་དྲངས་ཏེ། དགའ་ལྡན་དུ་གཤེགས་པར་མཐོང་བ་དང༌། འགའ་ཞིག་གིས་ནི།
ལྷ་དང་ལྷ་མོའི་ཚོགས་དཔག་ཏུ་མེད་པས་བསུས་ཏེ། པོ་ཏར་ལར་གཤེགས་པ་མཐོང་བ་དང༌། ལ་ལ་དག་ནི་མཆོད་རྟེན་དཀར་པོ་བར་སྣང་ཁེངས་པ་ཞིག་གི་བང་རིམ་ལ་རིམ་གྱིས་འཛེགས་ནས་བྱོན་ཏེ། རྡོ་རྗེ་དྲིལ་བུའི་སྒྲ་སིལ་སིལ་སྒྲོག་བཞིན་དུ། འོ་སྐོལ་འོག་མིན་དུ་འགྲོ་ཡོང་གསུང་ནས། མཆོད་རྟེན་དང་བཅས་པ་ནམ་མཁའ་ལ་གཤེགས་པར་མཐོང་བ་ལ་སོགས་པའི་མཐོང་སྣང་མི་འདྲ་བ་དུ་མ་ཞིག་འདུག ཇོ་ནང་གི་སྒྲུབ་པ་མོ་ཚུལ་བཟང་བྱ་བའི་ཉམས་སྣང་ལ་སྤྱན་རས་གཟིགས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་གཅིག་འདུག་པ་བཤིགས་ནས་ཤར་ཕྱོགས་ལ་བཞུད་པའི་སྣང་བ་བྱུང་ཟེར་རོ། ། གང་ཞིག་མྱ་ངན་འདའ་བའི་ཚུལ་སྟོན་ཚེ། ། ལ་བ་རྒྱ་མཚོའི་ཚོགས་དང་བཅས་པ་དང༌། ། ཁྱད་པར་འཁོར་ལོ་བདེ་མཆོག་སྒྲོལ་མ་སོགས། །

ཡི་དམ་དཔག་ཏུ་མེད་པའི་ལྷ་ཚོགས་དང༌། ། མི་ཕམ་མགོན་དང་པཎ་ཆེན་ཤཱཀྱ་ཤྲཱི་སོགས། ། ཆོས་དང་ཟང་ཟིང་མཆོད་པས་མཉེས་བྱས་ནས། ། མ་འོངས་ཞིང་ཁམས་གདུལ་བྱ་དང་བཅས་པ། ། གཟིགས་ཤིང་གཤེགས་པར་མཛད་པ་དེ་ལ་འདུད། ། དེ་ཉིད་ཀྱི་སྐུ་གདུང་རིང་བསྲེལ་གྱི་སྙིང་པོ་ཅན་རྣམས་སྐུ་གསུང་ཐུགས་ཀྱི་རྟེན་དུ་གྱུར་ཚུལ་སྟོན་པ་ནི། དེ་ཡང་འདི་ལྟར་བདེ་བར་གཤེགས་ནས་ཞག་བདུན་ནས་སྤུར་བཞུས་ཏེ། མཁན་ཆེན་ཐམས་ཅད་མཁྱེན་པ་བྱང་ཆུབ་རྩེ་མོས་ཐོག་དྲངས་པའི། བུ་ཆེན་དགེ་བའི་བཤེས་གཉེན་དཔག་ཏུ་མེད་པ་འདུས་ནས། ཕྱི་ནང་གི་དཀྱིལ་འཁོར་མང་པོའི་ཞལ་ཕྱཻ་སྟེ། གདུང་ལ་མཆོད་པ་ཡུན་རིང་པོར་ཕུལ་ནས།
ས་སྐྱའི་ཐོག་དྲངས་པའི་དགོན་སྡེ་ཐམས་ཅད་དུ་ཇ་སྐོལ་ལ་སོགས་གཤེགས་རྫོངས་རྣམས་ལེགས་པར་བསྒྲུབས་པའི་སྐབས་སུ། གདུང་ཁང་ཞལ་ཕྱེ་བ་ལ་དེ་དུས་སྐུ་བྱོན་པ་ནི་མ་མཐོང་ཟེར་ཞིང༌། རིང་བསྲེལ་དངས་ཤིང་འོད་འཚེར་བ་མུ་ཏིག་གི་མདོག་ལྟ་བུ་བྱས་པ་ནི་མང་པོ་མཐོང་ཞིང༌། རང་རང་སོ་སོའི་ལག་དུ་ཕྱིན་ནས་བདེ་མཆོག་དང༌། སྤྱན་རས་གཟིགས་དང༌། དོན་ཞགས་དང་སྒྲོལ་མ་ལ་སོགས་པ་བྱོན་འདུག་ཟེར་བ་ཐོས་ཤིང་དངོས་སུ་མཐོང་བ་ནི་མེད་དོ།། བདག་རང་ལ་བདེ་བར་མ་གཤེགས་གོང་དུ་གནང་བའི་ཞལ་ཆེམས་ཅིག་ལ། དུང་གཡས་སུ་འཁྱིལ་པ་ལ་ཉི་ཟླའི་གཟུགས་ཀྱིས་བརྒྱན་པ་བྱོན་པ་ནི་ཐམས་ཅད་ཀྱི་མཐོང་བ་དེ་ཡིན་ནོ། ། དེ་ནས་སྐུ་གདུང་རིང་བསྲེལ་ཐམས་ཅད། རྒྱ་ནག་ཡན།
རྒྱ་གར་ཚུན་ཆོད། ཐམས་ཅད་དུ་ཁྱབ་པར་བྱས་ཏེ། འཇམ་པའི་དབྱངས་ཀྱི་རྣམ་འཕྲུལ་ཆོས་རྗེ་བསོད་ནམས་རྒྱལ་མཚན་དཔལ་བཟང་པོ་ཁུ་དབོན་དང༌། རྒྱལ་པོ་ཆེན་པོ་ཡབ་སྲས་ཀྱིས་ཐོག་དྲངས་པའི་ཆེ་འབྲིང་ཆུ་གསུམ། མཐོ་དམན་འབྲིང་གསུམ་གྱི་ཕྱག་ཏུ་ཐེང་སྟེ། སྐུ་གསུང་ཐུགས་ཀྱི་རྟེན་དུ་གྱུར་ཏོ། ། ཁྱད་པར་དུ་ཆོས་རྗེ་བསོད་ནམས་རྒྱལ་མཚན་དཔལ་བཟང་པོ་དང་གུ་ཤྲྀ་རྒྱལ་མཚན་དཔལ་བཟང་པོ་རྣམ་པ་གཉིས་ཀྱིས། དཔལ་བསམ་ཡས་ལྷུན་གྱིས་གྲུབ་པའི་གཙུག་ལང་ཁང་དུ། ནང་རྟེན་དེ་བཞིན་གཤེགས་པ་སྨན་བླ་བཻཌཱུརྱ་འོད་ཀྱི་རྒྱལ་པོའི་སྐུ། སྤྲུལ་སྐུ་མཐོང་བ་དོན་ལྡན་བཞེངས་ནས་དེའི་ཁྲི་རྒྱབ་རིན་ཆེན་དཔུང་པར་བཟོས་ཏེ།
ཁྲི་རྒྱབ་ལ་སྨན་བླའི་ལྷ་ཚོགས་ཐམས་ཅད་ཚང་བར་བཀོད་ཅིང༌། ལེགས་པར་གྲུབ་པ་དང་སེམས་དཔའ་ཆེན་པོ་ཉིད་ཀྱི་སྐུ་གདུང་རིང་བསྲེལ་དཔག་ཏུ་མེད་པ་དང༌། བཀའ་འབུམ་དང་ན་བཟའ་ལ་སོགས་པ་བཞུགས་ཤིང་བཟུང་འབུམ་དང༌། རྒྱ་བོད་ཀྱི་མཁས་གྲུབ་ཕལ་མོ་ཆེའི་དབུ་སྐྲ་དང༌། གདུང་རིང་བསྲེལ་དཔག་ཏུ་མེད་པ་ནང་དུ་བཞུགས་ཏེ། ཁྱི་ལོ་ཟླ་བ་དགུ་པའི་ཚེས་བརྒྱད་ལ། ཟུང་ཁར་རིན་ཆེན་སྡིངས་སུ། ཆོས་རྗེ་བསོད་ནམས་རྒྱལ་མཚན་དཔལ་བཟང་པོས་རབ་ཏུ་གནས་པ་མཛད་ནས། ཡང་གདན་དྲངས་ཏེ། ཡང་གའི་གྲུ་ལ་བྱོན་པས།
ཆུ་ཕར་ཚུར་གཉིས་ཀ་འཇའ་འོད་ཀྱིས་འབྲེལ་བ་བྱུང་ཞིང༌། དཔལ་སྡིངས་ལ་སོགས་པའི་གདན་དྲངས་པ་རྣམས་སུ་འཇའ་འོད་དང་མེ་ཏོག་ཆར་བབ་ཞིང་མདོར་ན་ཡང་ལམ་འགྲོ་བ་དཔག་ཏུ་མེད་པའི་དོན་མཛད་ནས། བོ་དོང་ཨེའི་ཀུན་དགའ་ར་བ་ན། ཨེ་པའི་དགེ་བའི་བཤེས་གཉེན་རྣམས་ཀྱིས་བཞེངས་པའི་ཕྱི་རྟེན་རྣམ་རྒྱལ་གྱི་གསེར་འབུམ་དང་བཅས་པའི་དྲུང་ན་མཆོད་པའི་སྤྲིན་ཚོགས་དཔག་ཏུ་མེད་པས་སྤྲས་ཏེ། ལྷ་དང་བཅས་པའི་འགྲོ་བ་རྣམས་ཀྱིས་མཆོད་པའི་ཡུལ་དུ་བཞུག་སོ། ། དེའི་རྗེས་ལ་ཡང་མཁན་ཆེན་ཐམས་ཅད་མཁྱེན་པ་བྱང་ཆུབ་རྩེ་མོས་ཞལ་ལྟ་དང་བདག་རྐྱེན་དངོས་གཞི་མཛད། དབུས་ཕྱོགས་ནས་སྐུད་གསེར་ལྷག་མ་ནི་བརྒྱ་དང་ཉི་ཤུ་བྱུང་བའི་ཕལ་ཆེར་ཀྱང་སྐུ་ལ་གསོལ་ཏེ། བསྟན་པའི་གཙོ་བོའི་སྐུ་མི་ཚད་མ་སྤྲུལ་སྐུ་འཛམ་གླིང་བརྒྱན། སེམས་དཔའ་ཆེན་པོ་རང་གི་སྐུ་འདྲ་དངོས་སུ་བྱོན་པ་འདྲ་བ་བཞེངས་ཏེ། སེམས་དཔའ་ཆེན་པོ་རང་གི་སྐུ་གདུང་རིང་བསྲེལ་དཔག་ཏུ་མེད་པ་དང༌།
དབུ་ཞྭ་ན་བཟའ་ལ་སོགས་ཞལ་གསོལ་སྡེར་དང༌། གཞན་ཡང་རྒྱ་བོད་ཀྱི་མཁས་གྲུབ་མང་པོའི་དབུ་སྐྲ་གསུང་རི་སྲེལ་དང༌། གཟུངས་དཔག་ཏུ་མེད་པ་དང་བཅས་པ་བཞུགས་སོ། ། མཁན་ཆེན་ཐམས་ཅད་མཁྱེན་པ་བྱང་ཆུབ་རྩེ་མོས། ཆོས་རྗེ་ཉི་མ་གཞོན་ནུ་གཉིས་ཀྱི་རབ་ཏུ་གནས་པ་མཛད་དེ། རི་བོ་པོ་ཏ་ལ་དང་མཚུངས་པར་འགྱུར་པ་དངུལ་ཆུའི་ཆོས་རྫོང་ན། མཆོད་པའི་ཚོགས་དཔག་ཏུ་མེད་པ་སྤྲས་ཏེ། ལྷ་དང་བཅས་པའི་འགྲོ་བ་ཐམས་ཅད་དུ་མཆོད་པའི་ཡུལ་དུ་བཞུགས་སོ། ། དེ་ཡང་བདག་ཉིད་ཆེན་པོ་དང་པོ་བསྙུང་བ་ནས་བརྩམས་ཏེ། བདེ་བར་གཤེགས་ནས་སྤུར་སྦྱངས་སུ།
གདུང་ལ་གསོལ་བ་འདེབས་པ་སོགས་གཤེགས་རྫོངས་བྱེད་པའི་དུས་ཐམས་ཅད་དང༌། མཐར་ཕྱི་རྟེན་དང་ནང་རྟེན་བཞེངས་ནས་རབ་ཏུ་གནས་དུས་མཆོད་པ་ལ་སོགས་པ་ཐམས་ཅད་ཀྱི་དུས་སུ་འདིར། གང་གིས་སྤྲུལ་པའི་དཀྱིལ་འཁོར་གཤིག་བྱས་ནས། ། དག་པའི་ཞིང་གཞན་གཤེགས་པར་གྱུར་པའི་ཚེ། ། སྤྱན་རས་གཟིགས་དང་རྗེ་བཙུན་སྒྲོལ་མ་ལ་སོགས། ། ཡི་དམ་དཔག་ཏུ་མེད་པའི་ལྷ་ཚོགས་དང༌། དཔའ་བོ་དཔའ་མོ་ལྷ་དང་ལྷ་མོའི་ཚོགས། ། བསུ་བའི་ཕྱིར་དུ་ནམ་མཁའ་སྤྲིན་བཞིན་སྟིབས། ། རི་དང་བཅས་པའི་ས་ཆེན་རྣམ་པར་གསོལ། ། ལྷ་རྣམས་ཀྱི་ནི་རྔ་བོ་ཆེ་དག་ཀྱང༌། །
ཟབ་ཅིང་སྙན་པའི་སྒྲ་ཆེན་སྒྲོག་པར་གྱུར། ། ཙན་དན་ཕྱེ་མལ་བསྒོས་པའི་མེ་ཏོག་རྣམས། ། ནམ་མཁའི་ནང་ནས་ལྡིང་ཞིང་འབབ་པར་བྱེད། ། མཚན་མོས་དུས་ཀྱང་འོད་ཀྱི་དུ་བ་ཡི། ། སྟོན་ཀའི་ཟླ་བཞིན་རབ་ཏུ་གསལ་བར་སྣང༌། ། སེར་བུ་དལ་དབུས་ལྡང་བའི་རླུང་གིས་ཀྱང༌། ། ལྗོན་ཤིང་སྣ་ཚོགས་མེ་ཏོག་དྲི་ཞིལ་ཐུལ། ། རབ་ཏུ་གུས་པས་དེ་ལ་མཆོད་བྱེད་འདྲ། ། ལྷའི་བུ་དང་བུ་མོར་བཅས་རྣམས་ཀྱང༌། ། མེ་ཏོག་སོགས་ཀྱིས་གུས་པར་མཆོད་པ་ཡི། །
ཐལ་མོ་སྦྱར་བ་པད་མོ་ཁ་འབུས་འདྲ། ། སྤྲིན་ཆེན་རྣམས་ཀྱིས་བླ་རེ་བྲིས་པ་ནི། ། ལྷ་བཟོ་མཁས་པས་བྲིས་པའི་ས་ཊ་འདྲ། ། བར་སྣང་འཇའ་ཚོན་སྣ་ལྔས་ཁེངས་པ་ནི། ། ལ་ལ་དར་གྱི་ཡོལ་བ་བཀྲམ་པ་འདྲ། ། ལ་ལ་འཇའ་ཚོན་ལྡིང་ཁང་ཕུབ་པ་བཞིན། ། ལ་ལ་རྨ་བྱའི་འཇུག་མ་བཀྲམ་པ་བཞིན། ། ལ་ལ་རྨ་བྱའི་གདུགས་ལེགས་ཕུབ་པའམ། ། ཟ་འོག་བླ་རེ་ལྟ་བུར་རྣམ་པ་མཛེས། ། དེ་བས་ན་གདུལ་བའི་དོན་དུ།
མཛད་པ་བསམ་གྱིས་མི་ཁྱབ་པ་བསྟན་པའི་བསྔགས་པ་ལ་སྦྱར་བར་བྱའོ། ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ལས་ཞིང་ཁམས་གཞན་དུ་གཤེགས་པའི་ཚུལ་བསྟན་ཚུལ་དང༌། དེ་ཉིད་ཀྱི་སྐུ་ གདུང་རིང་བསྲེལ་རྣམས་སྐུ་གསུང་ཐུགས་ཀྱི་རྟེན་དུ་གྱུར་ཚུལ་གྱི་ལེའུ་སྟེ་བརྒྱད་པའོ།། །། རྩོལ་བྲལ་གང་གི་ཡོན་ཏན་རྒྱ་མཚོའི་གཏིང༌། ། རྩོལ་བཅས་བློའི་དཔག་པར་མི་ནུས་ཀྱང༌། ། རྩོལ་བས་ལེགས་བཤད་འཕྲེང་བས་མཆོད་པ་འདི། ། རྩོལ་མེད་ཐུགས་རྗེ་ཆེ་ལ་དད་པ་དང༌། ། གཞན་ལ་ཐར་པའི་ས་བོན་བསྐྲུན་ཕྱིར་དང༌། ། རང་གི་དད་པའི་དྲན་པ་གསོ་ཕྱིར་དུ། ། གང་གི་ཡོན་ཏན་རྒྱ་མཚོའི་ཆུ་གཏེར་ནས། །
ཆུ་ཐིགས་ཙམ་ཞིག་བླངས་ཏེ་བརྗོད་པ་ལ། ། འགལ་དང་མ་འབྲེལ་ཉེས་པ་གང་མཆིས་པ། ། བློ་དང་ལྡན་པ་རྣམས་ལ་བཟོད་པར་གསོལ། ། དེ་ལས་བྱུང་བའི་དགེ་བས་འགྲོ་ཀུན་གྱི། ། ཀུན་མཁྱེན་གོ་འཕང་མྱུར་དུ་ཐོབ་པར་ཤོག ། ཆོས་སྐུ་ཀུན་ཏུ་བཟང་པོའི་མཁའ་དབྱིངས་ལས། ། གཟུགས་སྐུའི་དཀྱིལ་འཁོར་རབ་ཏུ་རྒྱས་པ་ཡི། ། མཁྱེན་རྩེའི་ཚ་ཟེར་འགྲོ་བའི་དཔལ་དུ་ཤར། ། མ་རིག་མུན་སེལ་ཆོས་རྗེའི་ཞབས་ལ་འདུད། ། བུ་སྡུག་ཆུ་ཡིས་ཁྱེར་བའི་མ་བཞིན་དུ། །
འགྲོ་བའི་སྡུག་བསྔལ་མཐོང་ཐོས་དྲན་གྱུར་ན། ། སྤྱན་ཆབ་སི་ཏིའི་རྒྱུན་ལྟར་འབེབས་མཛད་པའི། ། བྱམས་དང་སྙིང་རྗེ་འབྱོངས་པ་དེ་ལ་འདུད། ། ཐབས་ཀྱི་གྲུ་ཆེན་ཤེས་རབ་ཟགས་ལྡན་ཅན། ། གང་གིས་བཟུང་སྟེ་འཁོར་བའི་རྒྱ་མཚོ་ལས། ། སེམས་ཅན་ཐམས་ཅད་སྒྲོལ་བར་དམ་བཅས་ནས། ། བྱང་ཆུབ་སེམས་མཆོག་བསྐྱེད་པ་དེ་ལ་འདུད། ། སྙིང་རྗེས་གཞན་གྱིས་དབང་དུ་གྱུར་པ་ཡིས། ། གཞན་གྱི་སྡུག་བསྔལ་བདག་ལ་ལེན་བྱེད་ཅིང༌། ། བདག་གི་བདེ་དགེ་གཞན་ལ་གཏོང་མཛད་པའི། །
ཀུན་རྫོབ་བྱང་སེམས་འབྱོངས་པ་དེ་ལ་འདུད། ། དྲན་སྣང་ཐམས་ཅད་ཆོས་སྐུར་ཤར་བ་ཡིས། ། གཟུང་འཛིན་མཚན་མའི་སྤྲིན་ཚོགས་མཁའ་ལ་ཡལ། ། ཅི་ལྟར་སྤྱད་ཀྱང་ཕྱག་རྒྱ་ཆེན་མོའི་ཀླཽང༌། ། དོན་དམ་བྱང་སེམས་འབྱོངས་པ་དེ་ལ་འདུད༌། ། དཔག་བསམ་ཤིང་དང་ནོར་བུ་རིན་ཆེན་ལྟར། ། ཆོས་དང་ཟང་ཟིང་མི་འཇིགས་སྦྱིན་པ་ཡིས། ། འགྲོ་བའི་དགོས་འདོད་རེ་བ་སྐོང་མཛད་པའི། ། སྦྱིན་པའི་གཏེར་ཆེན་བླ་མའི་ཞབས་ལ་འདུད། ། ཚུལ་ཁྲིམས་གཉིས་དང་བསླབ་གསུམ་སྡོམ་གསུམ་ལ། །
ཉེས་ལྟུང་དྲི་མའི་ཚོགས་ཀྱི་མ་གོས་པས། ། དགེ་སྦྱོང་མཆོག་གྱུར་རྒྱལ་སྲས་རྡོ་རྗེ་འཛིན། ། ཚུལ་ཁྲིམས་མཐར་ཕྱིན་བླ་མའི་ཞབས་ལ་འདུད། ། ཆོས་ཉིད་ཟབ་མོའི་དོན་ལ་མི་སྐྲག་ཅིང༌། ། གནོད་པ་བྱས་ཀྱང་ཁྲོ་བར་མི་བྱེད་ལ། ། སྡུག་བསྔལ་རྣམས་ཀྱིས་འཁྲུག་པར་མི་འགྱུར་བའི། ། བཟོད་པའི་རྒྱ་མཚོ་བླ་མའི་ཞབས་ལ་འདུད། ། སྙིང་རྗེ་ཆེན་པོའི་ཤུགས་ཀྱིས་རབ་བསྐུལ་ནས། ། འོད་གསལ་ཆོས་ཀྱི་སྐུ་ལས་མ་གཡོས་བཞིན། ། ཉིན་མཚན་ཆོས་ཀྱི་བྱ་བས་དུས་འདའ་བའི། །
བརྩོན་འགྲུས་མཐར་ཕྱིན་བླ་མའི་ཞབས་ལ་འདུད། ། ཕྱི་དང་ནང་གི་དབེན་པ་རབ་བརྟེན་ནས། ། ཏིང་འཛིན་བརྒྱ་ཕྲག་ཀུན་ལ་སྙོམས་འཇུག་ཅིང༌། ། མངོན་ཤེས་ཡོན་ཏན་ཀུན་ལ་དབང་འབྱོར་བའི། ། བསམ་གཏན་མཐར་ཕྱིན་བླ་མའི་ཞབས་ལ་འདུད། ། ཆོས་ཀུན་སྐྱེ་བ་མེད་པར་རྟོགས་པའི་བློ། ། དམིགས་མེད་སྙིང་རྗེ་ཆེ་དང་འབྲེལ་པའི་མཐུས། ། སྲིད་དང་ཞི་བའི་མཐའ་ལ་མི་གནས་པའི། ། ཤེས་རབ་མཐར་ཕྱིན་བླ་མའི་ཞབས་ལ་འདུད། ། གདོད་ནས་རྣམ་དག་འོད་གསལ་ཆོས་ཀྱི་སྐུ། །
མ་སྐྱེས་མི་འགག་སྤྲོས་པའི་མཐའ་དང་བྲལ། ། དབྱིངས་རིག་དབྱེར་མེད་སོ་སོར་རང་གིས་རིག ། ཆོས་སྐུ་མངོན་དུ་གྱུར་པ་དེ་ལ་འདུད། ། དག་པའི་གནས་སུ་མཚན་དཔེས་བརྒྱན་པའི་སྐུ། ། རྒྱལ་སྲས་རྣམས་ལ་ཐེག་ཆེན་སྟོན་པའི་གསུང༌། ། བདེ་སྟོང་ཟུང་འཇུག་ཟག་པ་མེད་པའི་ཐུགས། ། ངེས་པ་ལྔ་ལྡན་མངའ་བ་དེ་ལ་འདུད། ། གྲངས་མེད་ཞིང་དུ་གྲངས་མེད་སྐུ་སྤྲུལ་ནས། ། གྲངས་མེད་གསུང་གི་གྲངས་མེད་ཆོས་བསྟན་ལ། ། གྲངས་མེད་སེམས་ཅན་ཚོགས་རྣམས་སྨིན་མཛད་པའི། །
གྲངས་མེད་སྤྲུལ་པ་འགྱེད་པ་དེ་ལ་འདུད། ། མཁྱེན་རྩེའི་གངས་རིའི་ངོགས་ནས་ལེགས་འོང་པའི། ། འཕྲིན་ལས་རྣམ་བཞིའི་བདུད་རྩིའི་ཆུ་རྒྱུན་གྱིས། ། ཕན་བདེའི་ལོ་ཏོག་སྨིན་པར་མཛད་པ་ཡི། ། འཕྲིན་ལས་མཐར་ཕྱིན་བླ་མའི་ཞབས་ལ་འདུད། ། མདོ་རྒྱུད་བསྟན་བཅོས་འགྲེལ་པ་འགྲེལ་བཤད་རྣམས། ། བློ་གསལ་མཁས་པའི་ཚོགས་སུ་ལེགས་པར་བཤད། ། འཆད་རྩོད་རྩོམ་པའི་ཚུལ་ལ་རབ་མཁས་པས། ། བཤད་རྒྱུད་བསྟན་པ་རྒྱས་པ་དེ་ལ་འདུད། ། སྐུ་གསུང་ཐུགས་ཀྱི་དབེན་པར་རབ་བརྟེན་ནས། །
རྒྱུད་སྡེའི་སྙིང་པོ་སྟོང་ཉིད་སྙིང་རྗེ་ལ། ། བསྟན་པའི་སྙིང་པོ་སྒྲུབ་པ་ལྷུར་བླངས་པས། ། སྒྲུབ་རྒྱུད་བསྟན་པ་རྒྱས་མཛད་དེ་ལ་འདུད། ། བསྟན་པའི་སྙིང་པོ་བཤད་སྒྲུབ་གཉིས་པོ་ཡིས། ། བསྟན་པའི་རིན་ཆེན་ཕྱོགས་བཅུར་གསལ་མཛད་པས། ། བསྟན་འཛིན་རྣམས་ཀྱིས་གཙུག་གི་རྒྱན་གྱུར་པའི། ། བསྟན་པའི་བདག་པོ་ཁྱོད་ལ་ཕྱག་འཚལ་ལོ། ། ལེ་ལོ་ཅན་རྣམས་མྱུར་དུ་བསྐུལ་བྱའི་ཕྱིར། ། འཆི་མེད་རྡོ་རྗེ་ལྟ་བུའི་སྐུ་བཤེགས་ནས། ། རི་བོ་གྲུ་འཛིན་དངུལ་ཆུའི་ཆོས་རྫོང་དུ། །
མྱ་ངན་འདས་ཚུལ་བསྟན་ལ་ཕྱག་འཚལ་ལོ། ། གདུལ་བྱའི་དོན་དུ་ཞིང་གཞན་གཤེགས་པ་ནི། ། སྐུ་གཟུགས་རིང་བསྲེལ་མང་པོས་ཞིང་འདི་ཡི། ། གདུལ་བྱའི་ཚོགས་གཉིས་འཕེལ་ཞིང་རྒྱས་མཛད་ཕྱིར། ། སྐུ་གཟུགས་རིང་བསྲེལ་སྤྲུལ་ལ་ཕྱག་འཚལ་ལོ། ། མི་རྟག་སྙིང་པོ་མེད་པའི་ལུས་སྲོག་ལ། ། འཇིགས་མེད་རྟག་པར་འཛིན་པའི་བློ་འདི་ཡིས། ། ཅི་བྱས་ཚེ་འདིའི་མདུན་མར་སོང་ལགས་པས། ། ཚེ་འདི་བློ་ཡིས་ཐོང་པར་བྱིན་གྱིས་རློབས། ། བཙན་དུག་ལྟ་བུའི་ཀུན་འབྱུང་འཁོར་བ་འདི། །
བདུད་རྩི་ལྟ་བུར་ཞིམ་པར་འཛིན་པའི་བློས། ། སྲིད་པའི་ཞེན་པ་སྤོང་པར་མ་ནུས་པས། ། འཁོར་བའི་ཉེས་དམིགས་དྲན་པར་བྱིན་གྱིས་རློབས། ། ཐོགས་མེད་དུས་ཀྱི་དྲིན་ཅན་ཕ་མ་རྣམས། ། ཡལ་བར་བོར་ནས་རང་དོན་ལྷུར་ལེན་འདིས། ། གཞན་དོན་བསམ་སྦྱོར་ཕུན་ཚོགས་མ་སྐྱེས་པས། ། སྨོན་འཇུག་བྱང་སེམས་འབྱོངས་པར་བྱིན་གྱིས་རློབས། ། སྒྱུ་མ་ལྟ་བུའི་བདེན་མེད་སྣང་བ་ལ། ། འཁྲུལ་པའི་དབང་གིས་བདེན་པར་འཛིན་པའི་བློས། ། ཐོག་མ་མེད་ནས་འཁོར་བར་བཅིངས་ལགས་པ། །
ཤེས་བྱའི་གནས་ལུགས་རྟོགས་པར་བྱིན་གྱིས་རློབས། ། རིན་ཆེན་བཟང་ལ་དེ་དཔོན་མཁས་པ་བཞིན། ། དམ་པ་རྣམས་ལ་ཁྱོད་ཐུགས་ལྷག་པར་དགེས། ། ཤང་ཤོང་དམའ་བའི་ཕྱོགས་སུ་ཆུ་རྒྱུན་བཞིན། ། ཁྱོད་ཀྱི་ཐུགས་རྗེ་དམའ་ལ་རྟག་པར་འཇུག ། གངས་རིའི་རྩེ་ན་ཟླ་བའི་དཀྱིལ་འཁོར་བཞིན། ། ཆེན་པོ་རྣམས་ཀྱི་གཙུག་ན་ལྷག་པར་མཛེས༌། ། བུ་སྡུག་སྨྱོ་བར་གྱུར་ལ་མ་བཞིན་དུ། ། ལོག་པར་བསྒྲུབས་ལའང་ཁྱོད་ཐུགས་བརྩེ་བ་ཅན། ། འདི་ལ་ལྟོས་པའི་བུ་རྣམས་མྱ་ངན་གྱིས། །
རབ་ཏུ་གདུང་བའི་ངུད་མོའི་སྒྲ་འབྱིན་ཞིང༌། ། མཆི་མའི་ཆར་འབེབས་སེམས་ནི་ཀློང་པོ་གྱུར། ། ཤིང་ཆད་བཞིན་དུ་ལུས་ནི་ས་ལ་སྡེབས། ། སྙིང་གི་བུད་ཤིང་མྱ་ངན་མེ་ཡིས་བསྲེགས། ། ཀྱེ་མ་ཀྱི་ཧུད་འདི་འདྲའི་དུས་འབྱུང་བ། ། མྱ་ངན་མཆི་མས་ས་གཞི་ཆག་ཆག་བཏབ། ། ཁྱེད་ནི་དུས་གསུམ་མ་སྒྲིབ་ས་ལེར་མཁྱེན། ། འདི་འདྲ་ཐུགས་ཀྱི་བཟོད་དམ་ཆོས་ཀྱི་རྗེ། ། ཁྱེད་སྐུ་འོད་སྟོང་ལྡན་པ་ཞིང་གཞན་གཤེགས། ། མ་རིག་མུན་པའི་ཀློང་འཁྱམ་བདག་ཅག་རྣམས། །
མཚོ་སྐམ་དྲུང་དུ་ངང་པ་ལྷག་པ་འདྲ། ། ཁྱོད་ནི་དམིགས་པའི་ཡུལ་དུ་ཝལ་ཝལ་ཝལ། ། རྩོལ་མེད་མཆི་མའི་ཆུ་རྒྱུན་ཞཾ་ཞཾ་ཞཾ། ། སྨྲེ་སྔགས་འབྱིན་པའི་འོ་དོད་ལྷང་ལྷང་ལྷང༌། ། དད་ཅིང་མོས་པའི་ཡིད་ནི་དུང་དུང་དུང༌། ། འདི་འདྲ་ཐུགས་ཀྱིས་བཟོད་དམ་ཆོས་ཀྱི་རྗེ། ། ཁྱེད་ཉིད་མ་རྟོགས་རེ་ས་སུ་འདུག་གཟིགས། ། ཡོངས་འཛིན་ཡིད་བཞིན་ནོར་བུ་ཞིང་གཞན་གཤེགས། ། བདག་བློ་དབུལ་བའི་གདུང་བ་སུ་ཡི་སེལ། ། ཁྱེད་སྐུ་པད་མོའི་ཚལ་རབ་མི་སྣང་ན། །
དད་ལྡན་བུང་པའི་ཚོགས་རྣམས་སུ་ལ་འཁོར། ། བཤེས་གཉེན་ཐམས་ཅད་མཁྱེན་པ་ཞིང་གཞན་གཤེགས། ། བདག་བློ་རྨོངས་པའི་ཚོགས་རྣམས་སུ་ཡིས་སྐྱོང༌། ། ཡོངས་འཛིན་ལྷ་དབང་དག་པའི་ཞིང་དུ་གཤེགས། ། ཐེག་ཆེན་ཆོས་ཀྱི་ཆར་པ་སུ་ཡིས་འབེབས། ། བཤེས་གཉེན་དཔག་བསམ་ལྗོན་ཤིང་ཞིང་གཞན་གཤེགས། ། ཆོས་དང་ཟང་ཟིང་འབྲས་བུ་གང་ལས་ལེན། ། འཇིག་རྟེན་དབང་པོ་རང་བཞིན་གནས་སུ་གཤེགས། ། བདག་སོགས་མགོན་མེད་སྐྱབས་མེད་སུ་ལ་རེ། ། ཀྱེ་མ་ཆོས་རྗེ་ད་རུང་ས་ཕྱོགས་འདིར། །
སྔར་བཞིན་བྱོན་ནས་བདག་སོགས་སེམས་ཅན་རྣམས། ། རྗེས་སུ་འཛིན་ཅིང་ཐུབ་པའི་བསྟན་པ་འདི། ། ཡར་ངོའི་ཟླ་ལྟར་འཕེལ་བར་མི་མཛད་དམ། ། བདག་ཀྱང་འདི་ནས་བྱང་ཆུབ་སྙིང་པོའི་བར། ། སྲིད་པའི་བདེ་ལ་ཆགས་པར་མི་བྱེད་ཅིང༌། ། རང་ཉིད་ཞི་བདེ་དོན་དུ་མི་གཉེར་བར། ། ཁྱེད་བཞིན་འགྲོ་བའི་དོན་ལ་རྩོན་པར་ཤོག ། ཚེ་རབས་ཀུན་དུ་ཁྱེད་སྐུའི་གྲིབ་མ་བཞིན། ། རྗེས་སུ་འབྲང་ཞིང་གསུང་གི་བདུད་རྩིའི་བཅུད། ། ལེགས་པར་མཐུང་ནས་འཁོར་གྱི་ནང་ནས་ཀྱང༌། །
སྲས་ཀྱི་ཐུ་བོ་དམ་པ་བྱེད་པར་ཤོག ། སྐྱེ་ཞིང་སྐྱེ་བ་རྟག་པར་ཐམས་ཅད་དུ། ། རིགས་བཟང་གཟུགས་མཛེས་བླ་མ་ལ་གུས་ཤིང༌། ། ཤེས་རབ་སྙིང་རྗེ་ཏིང་འཛིན་མངོན་ཤེས་སོགས། ། ཡོན་ཏན་ཀུན་གྱི་མི་ཟད་མཛོད་གྱུར་ཅིག ། བདག་གི་དགེ་བ་དུས་གསུམ་ཅི་བསགས་པ། ། མཁའ་མཉམ་འགྲོ་བའི་དོན་ཆེན་སྒྲུབ་པའི་ཕྱིར། ། ཀུན་ཏུ་བཟང་དང་འཇམ་པའི་དབྱངས་ཉིད་ཀྱིས། ། ཇི་ལྟར་སྤྱད་བཞིན་བདག་ཀྱང་སྤྱོད་པར་ཤོག ། མདོར་ན་དུས་གསུམ་རྒྱལ་བ་ཐམས་ཅད་ཀྱིས། །
བྱང་ཆུབ་སྤྱོད་པའི་སྨོན་ལམ་ཇི་སྙེད་པ། ། བདག་ཉིད་བྱང་ཆུབ་སྙིང་པོར་མཆིས་པའི་ཚེ། ། དེ་དག་ཐམས་ཅད་བདག་གི་སྤྱོད་པར་ཤོག ། གང་དག་བདག་ལ་དད་དང་སྡང་བ་དང༌། ། བསྟོད་དང་སྨོད་དང་ཕན་དང་གནོད་བྱེད་དང༌། ། གང་གི་བདག་ཐོས་མཐོང་དང་དྲན་པ་རྣམས། ། ཐམས་ཅད་མྱུར་དུ་བྱང་ཆུབ་ཐོབ་པར་ཤོག ། བདེ་བར་གཤེགས་པའི་བསྟན་པ་རིན་ཆེན་དང༌། ། བསྟན་འཛིན་རྣམས་ཀྱི་སྐུ་ཚེ་འཕྲིན་ལས་དང༌། ། སེམས་ཅན་རྣམས་ཀྱིས་བསམ་པ་དགེ་བ་དང༌། །
ཕན་ཚུན་འགྲན་པ་བཞིན་དུ་འཕེལ་བར་ཤོག །   རྒྱལ་བ་རྒྱ་མཚོ་རབ་ཏུ་མཆོད་པ་དང༌། ། ཞིང་རྣམས་རྒྱ་མཚོ་མ་ལུས་སྦྱང་བྱེད་ཅིང༌། ། སེམས་ཅན་རྒྱ་མཚོ་དག་ནི་སྨིན་བྱེད་པའི། ། སྨོན་ལམ་རྒྱ་མཚོ་མྱུར་དུ་འགྲུབ་པར་ཤོག ། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར་ཞེས་ཀྱང་བྱ། རྒྱལ་སྲས་ལག་ལེན་གྱྀ་དོན་གྱི་འགྲེལ་པ་བྱེད་པར་བཤད་པ་པད་མོའི་ཚལ་ཅེས་ཀྱང་བྱ་བ། རང་གཞན་ལ་ཕན་པའི་དོན་དུ། དཔལ་ལྡན་བླ་མ་དམ་པ་དེ་ཉིད་ལ་མོས་པ་དང་གུས་པ་ལྷུར་ལེན་པ། ཉན་པོ་བ་བཙུན་པ་དཔལ་གྱི་རིན་ཆེན་གྱིས།
ཕག་ལོ་ཟླ་བ་གསུམ་པའི་ཚེས་བཅུ་གསུམ་ལ་རི་བོ་གྲུ་འཛིན་དངུལ་ཆུའི་དབེན་གནས་སུ་བཀོད་པའོ།། །། དགེའོ།། །། མཁྱེན་བརྩེའི་འོད་སྣང་ལས། ཉན་པོ་བ་བཙུན་པ་དཔལ་གྱི་རིན་ཆེན་གྱི་གསུང་སྐོར། རྒྱལ་སྲས་རིན་པོ་ཆེའི་རྣམ་པར་ཐར་པ་གཞན་ལ་ཕན་པའི་འོད་ཟེར། -PAGE 100--PAGE 99--PAGE 68-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
