རྒྱལ་སྲས་ཐོགས་མེད་རིན་པོ་ཆེའི་རྣམ་ཐར་དད་པའི་གསལ་འདེབས་དང་གཞན་ལ་ཕན་པའི་འོད་ཟེར།
པོད ༥
རྒྱལ་སྲས་རིན་པོ་ཆེའི་རྣམ་པར་ཐར་པ་དད་པའི་གསལ་འདེབས།
༄༅། །རྒྱལ་སྲས་རིན་པོ་ཆེའི་རྣམ་པར་ཐར་པ་དད་པའི་ གསལ་འདེབས་ཞེས་བྱ་བ་བཞུགས་སོ། ། ན་མོ་ལོ་ཀེ་ཤྭ་རཱ་ཡ། དཔལ་ལྡན་བླ་མ་དམ་པའི་རྣམ་པར་ཐར་པ་དད་པའི་གསལ་འདེབས་ཞེས་བྱ་བ། བླ་མ་དང་མགོན་པོ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ལ་ཕྱག་འཚལ་ལོ། ། ཚད་མེད་ཐུགས་རྗེས་བྱང་ཆུབ་ཐུགས་བསྐྱེད་ཅིང༌། ། བརྩོན་པའི་དབང་གིས་བསྐལ་པར་ཚོགས་བསགས་ནས། ། སྨོན་ལམ་མཐུ་ཡིས་གདུལ་བྱའི་མགོན་གྱུར་པའི། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། མཁྱེན་རབ་ཡོན་ཏན་ཐོགས་པ་མི་མངའ་ཞིང༌། ། བདག་ལ་ཆགས་མེད་འགྲོ་ཀུན་བདག་མཛད་ཕྱིར། །
བཟང་པོའི་ཡོན་ཏན་རབ་རྫོགས་དཔལ་མངའ་བའི། ། དཔལ་ལྡན་བླ་མའི་ཞབས་པད་གུས་མཆོད་ནས། ། དེ་ཉིད་གདུལ་བྱའི་དོན་ལ་བྱོན་པ་ཡྀ། ། མཛད་པའི་ཕྲིན་ལས་ངོ་མཚར་རྨད་བྱུང་བ། ། ཚུར་རོལ་མཐོང་བའི་བློ་ངོར་གསལ་བ་རྣམས། ། རང་གཞན་དད་པའི་བརྟན་པ་གསོ་ཕྱིར་བྲི། ། འདིར་དཔལ་ལྡན་བླ་མ་དམ་པ་ཆོས་ཀྱི་རྗེ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ། སྙིགས་མའི་དུས་སུ་འགྲན་ཟླ་ཐམས་ཅད་དང་བྲལ་ཞིང༌། སྤྱན་རས་གཟུགས་མིའི་གཟུགས་སུ་སྤྲུལ་ནས།
གདུལ་བྱ་རྣམས་ཀྱི་དོན་མཛད་པ། རྒྱལ་བའི་སྲས་མཚན་བརྗོད་པར་དཀའ་བ། ཐོགས་མེད་རིན་པོ་ཆེ་དེ་ཉིད་ཀྱི་སྐུ་གསུང་ཐུགས་ཀྱི་རྣམ་པར་ཐར་པ་ཟབ་ཅིང་རྒྱ་ཆེ་བ་རྣམས་ནི། ཚུར་རོལ་མཐོང་བ་རྣམས་ཀྱིས་རྟོགས་པའམ་བརྗོད་པར་མི་ནུས་ཀྱི། རིན་པོ་ཆེ་ཉིད་ཀྱི་དྲུང་དུ། བདག་གིས་སྤོབས་པ་བསྐྱེད་ནས། དྲུང་གི་རྣམ་ཐར་ཞིག་ཐུགས་ལ་འདོགས་པར་ཞུ་ཞུས་པས། བསླབ་གསུམ་བླངས་པས་ཉེས་ལྟུང་དྲི་མས་གོས། ། ཐོས་བསམ་བྱས་པས་ཚིག་བཞིན་གཏིང་མ་རྙེད། ། གཞན་དོན་བྱས་པས་རང་དོན་མེ་ལྟར་འབར། །
དབེན་པར་བསྡད་པས་སྙོམས་ལས་དབང་དུ་སོང༌། ། ཞེས་པ་འདི་བྱོན་ནས། སྔར་ཡང་རྣམ་ཐར་འདོད་ཟེར་བ་རྣམས་ལ་དེ་སྐད་བྱས། བདག་གི་རྣམ་ཐར་དེ་རང་ལགས་སོ་གསུངས། དེ་ལྟར་ལགས་ཀྱང༌། སྐུ་འཁྲུངས་ཚུལ། རབ་ཏུ་བྱུང་ནས་ཐུགས་སྦྱོང་མཛད་ཚུལ། བླ་མ་རྣམས་ལ་ཆོས་གསན་ཚུལ་ལ་སོགས་པའི་རིམ་པ་གཅིག་ཐུགས་ལ་འདོགས་པར་ཞུ་ཞུས་པས། དེ་རྣམས་བཞེད་ན་འདི་ལྟར་ལགས་སོ་ཞེས་གསུང་ལས་ཐོས་པ་དང༌། སྤྱན་སྔར་ཡུན་རིང་དུ་བཞུགས་པ་འགའ་རེ་ལས་ཐོས་པའི་མཛད་པའི་ཚུལ་ཅུང་ཟད་འདིར་བརྗོད་ན།
དེ་ལ་རྒྱལ་བའི་སྲས་པོ་འདི་ཉིད་ཀྱི་གདུང་རུས་ནི། ཆོས་ཀྱི་རྗེ་དཔལ་ལྡན་ཡང་དགོན་པ་ཆེན་པོའི་གདུང་རུས་དང་གཅིག་པ། འཇིག་རྟེན་ན་ཆེ་ཞིང་བཙུན་པ་བསྟོད་ཡིན་ལ་ཐོག་བྱུང་གིས་དོགས་པ་ལ་ཡང༌། ངེད་བསྟོད་ཡིན་གསུངས་པས་ཐོག་ཐུབ་པ་ཡིན་པས། གདུང་རུས་བཟང་པོ་ཡིན་ནོ། ། འཁྲུངས་པའི་ཡུལ་ནི། རྒྱ་དཀར་ནག་གི་སོ་མཚམས། འགྲི་ལྕམ་མཆེད་བདུན་གྱི་ནུབ་ཞོལ། དཔལ་ལྡན་ས་སྐྱ་དང་ཉེ་བ་ན་བྲག་སྐྱ་ཞེས་བྱ་བར། ཡབ་དཀོན་མཆོག་དཔལ་ཞེས་བྱ་བ།
ཡུམ་འབུམ་སྒྲོན་ཞེས་བྱ་བ་རུས་པ་ཕྱག་ཡིན་པ། དེ་གཉིས་ཀྱི་སྲས་སུ་ཤིང་མོ་ལུག་གི་ལོ་ལ་སྐུ་འཁྲུངས་ཤིང༌། མཚན་ཡང་དཀོན་མཆོག་བཟང་པོ་ཞེས་གསོལ་ལོ། ། ཡུམ་གྱི་ལྷུམས་སུ་ཞུགས་དུས། ཡུམ་ལུས་བདེ་ཞིང་སེམས་དགའ་བ་དང༌། ལྷག་པར་སྙིང་རྗེ་དང་ལྡན་ཞིང༌། བལྟམས་པའི་དུས་སུ་ཡང༌། འཇའ་དང་འོད་ལ་སོགས་པ་ངོ་མཚར་བའི་ལྟས་མང་དུ་བྱུང་ངོ་ཞེས་གྲག་གོ ། ཡབ་མེས་རྣམས་ཀྱང༌། ཡུལ་དཔོན་དང་མགོ་ཐོན་འབའ་ཞིག་བྱུང་ཞིང༌།
ཨ་མེའི་མཚན་དཀོན་མཆོག་བྱ་བ་ཡིན། དེའི་མཆེད་ཡ་ས་སྐྱ་དཔོན་གྲགས་བྱ་བ། འགྲོ་མགོན་ཆོས་རྒྱལ་འཕགས་པའི་ཉེ་གནས་ཡིན་ནོ། ། འཁྲུངས་མ་ཐག་ནས། ཐེག་ཆེན་གྱི་རིགས་སད་པའི་རྟགས་སྙིང་རྗེ་ཆེན་པོ་མངའ་བ་ནི། བུ་ཆུང་སྨྲ་ཤེས་ཙམ་གྱི་དུས་སུ། ཉིན་གཅིག་ཡུམ་གྱི་པང་ན་གནས་པ་ན། རླུང་པོ་འཁོར་ཁྱེར་བྱེད་པ་གཅིག་གིས་ཤིང་ལོ་གཅིག་ནམ་མཁའ་ལ་ཁྱེར་བ་གཟིགས་ནས་དྲག་ཏུ་བཤུམས་པ་ལ། ཡུམ་གྱིས་ཅི་བྱུང་དྲིས་པ་ལ། དེ་ལ་ཕྱག་མཛུབ་བཙུགས་ནས།
སེམས་ཅན་གཅིག་ནམ་མཁའ་ལ་ཁྱེར་སོང་གསུང་བ་དང༌། འབྱོན་ཤེས་ཙམ་གྱི་དུས་སུ། ཉིན་གཅིག་ཕྱིར་གཤེགས་སོང་བ་དང༌། ཡུད་ཙམ་ཞིག་ནས་གོས་མེད་དུ་བྱུང་གོས་གར་སོང་དྲིས་པས། སེམས་ཅན་གཅིག་འཁྱགས་འདུག་པས་དེ་ལ་བཀབ་ཡོད་གསུངས། ལྟར་ཕྱིན་པས། ཤོ་མངས་ཀྱི་ཕུང་པོ་བ་མོ་སྐྱ་ཁོར་བ་གཅིག་ལ་གཡོག་ནས་མཐའ་ལ་རྡོས་མནན་འདུག་བྱིས་པ་གཞན་བརྡུངས་པ་ན། དྲུང་ནས་ཀྱང་བཤུམས་པ་གཅིག་ཡོད་ཟེར་བ་དང༌། བཤུམས་པ་ན་དཔེ་ཆ་ཤོག་འཁྱར་ཕྱག་ཏུ་གཏད་པས་ཤིན་ཏུ་མཉེས་ནས་བཤུམས་འཕྲོ་ཆད་པ་དང༌། རྩེད་མོ་ཕལ་ཆེར་མཆོད་རྟེན་བཞེངས་པ་དང༌།
ཆོས་འཆད་ཉན་ལ་སོགས་དགེ་བ་འབའ་ཞིག་མཛད་པ་ཡོད་ཟེར་བ་བདེན་ལགས་སམ་ཞུས་པས། དེ་ལྟར་གྲགས་གདའ་སྟེ་བདག་རང་གིས་ནི་མི་དྲན་ལགས་དྲན་ཙམ་ན་ཆོས་ལ་གཞན་གྱིས་ཐུ་ཡོགས་ལ་སོགས་མི་གུས་པ་བྱས་ཙ་ན། བདག་ལ་མི་བཟོད་པ་ཆེན་པོ་སྐྱེ་ཞིང༌། བྱིས་པ་རང་གི་དུས་ན། བཟོད་པ་དང་སྙིང་རྗེ་ཅུང་ཟད་ཡོད། དེའི་སྟོབས་ཀྱིས་སུ་ལ་ཡང་ཚིག་རྩུབ་ཡེ་སྨྲ་མི་ནུས། བྱིས་པ་གཞན་དང་རྩེ་བ་ན། གཞན་ཕམ་ནས་སེམས་མི་དགའ་བ་བདག་གིས་མི་བཟོད་ཅིང༌། རང་ཕམ་ཡང་མི་དགའ་བ་ཙམ་མི་སྐྱེ་བ་གཅིག་དང༌། བདག་པོ་རྩྭ་ཤིང་ལ་སོགས་ཐུ་རུ་ཕྱིན་ན་ཡང་གྲོགས་ཀྱིས་རྙེད་ན།
རང་གིས་མ་རྙེད་ཀྱང་སྡུག་བསྔལ་ཙམ་མི་འབྱུང་ཞིང༌། རང་གིས་རྙེད་ཀྱང་གྲོགས་ཀྱིས་མ་རྙེད་ན། ཁོང་ཚོ་ལ་ཕ་མ་སོགས་ཀྱིས་འཐབ་ཏུ་ཡོང་སྙམ་ནས་སྡུག་བསྔལ་ཆེན་པོ་ཡོང་བ་གཅིག་ཡོད་པས། རེས་འགའ་རང་གི་དེ་ནས་བྱིན། རེས་འགའ་ཐུ་རོག་བྱས་ཏེ། དེའང་བརྟག་ན། བདག་གི་མ་ནི་ལོ་ངོ་གསུམ་ནས་འདས། ཕ་ལོ་ལྔ་ནས་འདས། དེ་ནས་ལོ་དགུའི་བར་དུ་ཨ་ཕྱི་ཆོས་ཉིད་འདྲེན་གྱིས་བསྐྱངས་ཤིང་ཤིན་ཏུ་བྱམས་པོ་བྱས་པས། འཐབ་ཏུ་མི་ཡོང་སྙམ་པའི་སྙེམས་ཀྱང་ཡིན་པ་འདྲ་གསུངས།
ས་སྐྱ་དཀར་ཕུབས་ཀྱི་སྒོར་བྱིས་པའི་དུས་སུ་མི་གཅིག་གིས་མགོ་ལ་བརྒྱབ་པས། ཁོང་ཁྲོ་བ་མ་བྱུང་བ་དང༌། དྲན་ནས་ཤིག་བསྐྱུར་མ་མྱོང་གསུང་ཞིང༌། དེ་ལྟར་གཞན་སྡུག་ན། རང་དེ་བས་སྡུག་ཅིང༌། གཞན་བདེ་ན་ཡང༌། དེ་བས་ཆེས་བདེ་བ་ནི་སྐྱེས་བུ་དམ་པ་རྣམས་ཀྱི་མཛད་པ་རྨད་དུ་བྱུང་བ་ཡིན་ནོ། ། དེ་དུས་བསམ་གླིང་པའི་གདུང་རྒྱུད་ཞང་སྒོམ་རི་པའི་དབོན་པོ། སངས་རྒྱས་དབོན་བསོད་ནམས་རྒྱལ་མཚན་ལ། བདེ་མཆོག་དྲིལ་བུ་པའི་ས་ལུགས་ཀྱི་དབང་ཡང་ཞུས་སོ། །
དགུང་ལོ་དགུ་ལ་ཨ་ཕྱི་འདས་ནས། དགུང་ལོ་བཅུ་བཞིའི་བར་ལ་སྤུན་ཁུ་བོ་རིན་ཆེན་བཀྲ་ཤིས་ཀྱིས་བསྐྱངས་ཤིང༌། ཀློག་ཡིག་ལེགས་པ་བསླབས་བཙུན་པར་འཇུག་པའི་བདག་རྐྱེན་ཡང་བྱས་པས་ཤིན་ཏུ་དྲིན་ཆེ་གསུངས། དེ་ནས་བྱས་པ་ཤེས་ཤིང་བྱས་པ་གཟོད། བྱས་པ་ཆུད་ཟོས་མི་བྱེད་པའི། ། མི་ལ་དཔལ་མགོན་ཉེ་བར་གནས། ། ཅེས་པ་ལྟར་ཁུ་བོ་ལ་དྲིན་ལན་དུ། ཁྱོད་ཚེ་འདི་ལ་མ་ཆགས་པའི་ཆོས་གཅིག་མཛོད། འཚོ་བ་ཐུང་ན་བདག་གི་ཀྱང་བསོད་སྙོམས་བྱས་ནས་བསྐྱལ་བ་ལགས། ཞེས་པའི་ཞལ་བསྐོས་མཛད་པས་ཁོང་གིས་ཀྱང་དེ་བཞིན་དུ་མཛད་དོ། །
དགུང་ལོ་བཅུ་པའི་དུས་སུ། བླ་མ་འཇམ་དབྱངས་འཁོན་སྟོན་པ་ལ། བསམ་གླིང་གི་ཚོགས་སུ་ཤེར་སྙིང་གི་མདོ་སྒྲུབ། དབུ་མ་སེམས་བསྐྱེད། མི་འཁྲུགས་པའི་སྒོམ་བཟླས། སྒྲ་ནག་གི་མངོན་རྟོགས་ཕར་ཚད། མངོན་པ་གསུམ་གྱི་ལུང་རྣམས་གསན། ༈ དགུང་ལོ་བཅུ་བཞི་པ་ལ་བསམ་གླིང་པའི་གདུང་རྒྱུད། མཁན་པོ་རིན་ཆེན་དཔལ་འབར་བས་མཁན་པོ་དང་དེའི་གཅུང་པོ་མཁན་པོ་རིན་པོ་ཆེ་དཔལ་བཟང་པ་ལ་སློབ་དཔོན་ཞུས། དགེ་སློང་རྡོར་རིན་པ་ལ་གྲིབ་ཚོད་པ་ཞུས་ནས།
སྤྲེའུ་ལོ་ཟླ་བ་དྲུག་པའི་ཚེས་བརྒྱད་ཀྱི་སྔ་དྲོའི་ཆ་ལ། སངས་རྒྱས་ཀྱི་བསྟན་པ་རིན་པོ་ཆེའི་སྒོར་རབ་ཏུ་བྱུང་ནས། མཚན་ཡང་བཟང་པོ་དཔལ་ཞེས་པར་གསོལ་ཏོ། ། དེ་ནས་བརྩམས་ཏེ་སྐུ་གཤེགས་ཀྱི་བར་དུ། ཁ་ན་མ་ཐོ་བ་ཕྲ་མོ་ཅི་ཡང་ཁྱད་དུ་མི་གསོད་པར་སྤང་བླང་མཛད། ཆོས་རྗེ་པ་ཉིད་ཀྱི་ཞལ་ནས། ལྤགས་ཐུལ་གྱོན་པ་ཙམ་ལ་ཡང་ཉེས་པར་སོང་དགོངས་ནས། ཡ་ང་བའི་རྣམ་པ་ཆེན་པོ་བྱས་ཏེ། དུས་ཕྱིས་འདུལ་བ་ཐོས་པས་དེ་ཙམ་རང་གི་སྤྱོད་ལམ་དོག་པ་རང་ཡང་མི་དགོས་པར་འདུག་གསུངས། དེ་ནས་རབ་ཏུ་བྱུང་བའི་བྱ་བ།
ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་པའི་དོན་ཉམས་སུ་བླང་བར་དགོངས་ཏེ། བོ་དོང་ཨེ་བསམ་གླིང་བའི་དགོན་ལག་ཡིན་པ་དང༌། མཁན་པོ་དཔལ་བཟང་བ་དེ་དུས་ཨེའི་བླ་ཆོས་ལ་ཡོད་པའི་གསུང་ནས། འདི་ནས་བཙུན་པ་བཅུ་གཅིག་ཨེ་རུ་སློབ་གཉེར་ལ་གཏོང་བས། འདི་དང་འདི་བྱོན་ཟེར་བ་ལ། ཆོས་རྗེ་པ། སྟོན་པ་བསོད་རྒྱལ། ཇོ་སྲས་ཀུན་བསོད།
ཚུལ་ཁྲིམས་དཔལ། དཔལ་སེང་རྣམས་ཀྱིས་དཔལ་ཨེའི་གཙུག་ལག་ཁང་དུ། དབྱར་ཆོས་ལ་ཕེབས་པར་བྱོན་ནས། བླ་མ་བྱང་སེམས་རིན་ཆེན་མགོན། བླ་མ་རིན་ཆེན་སེང་གེ ། སློབ་དཔོན་ཀུན་དགའ་རྒྱལ་མཚན། སློབ་དཔོན་དཔལ་གྱི་བཟང་པོ། སློབ་དཔོན་བཀྲ་ཤིས་མགོན་རྣམས་ལ་མངོན་པ་ཀུན་ལས་བཏུས་གསན་ཅིང༌། ཐུགས་སྦྱོངས་མཛད། ཐོག་མ་ཉིད་བདག་འཛིན་གྱི་ཁ་ཟིན་སྐྱུང་བ་ལ་ཐུགས་གཞོལ་ཞིང༌།
ཡོན་ཏན་དུ་སྦེད་པ་ཁོ་ན་མཛད་པས་གཞན་པས་བློ་གྲོས་ཀྱི་ནུས་པ་ཆུང་ཞིང་དམན་པའི་ཚུལ་བཟུང་ནས། གྲོགས་མཆེད་རྣམས་ལ་འགྲན་སེམས་དང༌། ཕྲག་དོག་གིས་ཁྱད་གསོད་མ་མཛད་པར། མངོན་པ་ཀུན་ལས་བཏུས་ལ་ལོ་ལྔའི་བར་དུ་སློབ་གཉེར་མཛད། གྲོགས་ཅི་རིགས་པས་དེ་གོང་དུ་བཤད་པས་ཆོག་པའང་བྱུང་གི ། གནས་ལུགས་ལ་ཆོས་རྗེ་པ་ཁོ་ན་མཁས་པར་བྱུང་ངོ༌། ། དེ་ནས་བཤད་སློངས་ཀྱི་གྲོགས་ལ་སྟོན་པ་ནམ་རྡོར་གྱིས་གནས་རྙིང་བར་དུ་བྱོན་པས། འོ་སྐོལ་གཉིས་ཀས་བཤད་གསར་བ་ཡིན་བྱས་ན་རྙེད་པ་ཆེ་བར་ཡོང་བྱས་པས། ཆོས་རྗེ་པའི་གསུང་ནས། བརྫུན་བྱས་ན་མི་ཡོང་གསུངས་པས།
སྟོན་པ་ནམ་རྡོར་དད་ནས། ངོ་མཚར་ཆེ་ང་ལ་ཁྱེད་ལྟ་བུའི་གྲོགས་མཆེད་དམ་པ་ཡོད་གསུངས། བཀུར་བསྟི་ཆེན་པོ་བྱེད་དོ། ། དེ་དུས་དཔལ་སྡིངས་པའི་མཁན་ཆེན་གྲ་སངས་པ་ལ་ཕར་ཕྱིན་ཆོས་ཐུན་གཅིག་གསན། གྲང་པོ་ལུང་པའི་མཁན་པོ་ཐུགས་རྗེ་རྒྱལ་མཚན་ལ། བཀའ་གདམས་ཆོས་ཐུན་གཅིག་གསན། དེའི་དབྱར་ཆོས་ཀྱི་དུས་སུ་ཞ་ལུའི་བར་དུ་གྲྭ་བསྐོར་དང༌། བཤད་སློངས་ཐུན་མོང་དུ་བྱས་ཏེ། སྟོན་པ་ནམ་རྡོར་གྱིས་གྲོགས་བྱས་ནས་བྱོན་པས། མཁས་པའི་གྲགས་པའང་ཐོབ་བོ། །
དེ་དུས་ཀྱི་སྟོན་པ་ནམ་རྡོར་ནི། བླ་མ་ནམ་རྡོར་ཡིན། ངེད་གྲྭ་ཚང་གཅིག་ཅིང་ཡུན་རིང་འགྲོགས་པས། རུས་དད་ཆེ། དང་པོ་རང་ནས་སྙིང་རྗེ་ཆེ། མ་ནུས་པ་དང་བཀྲེས་པ་མཐོང་དུས། གསོལ་འཕྲོ་ཡན་ཆད་སྟེར་ཞིང༌། ད་ནང་གསོལ་རྒྱུ་མེད་ཀྱང་ཚོལ་གསོག་དང་འདོད་འདུན་ཡེ་མི་མཛད། ནས་ཁལ་རེ་ཙམ་བྱུང་ཙ་ན། འདི་ཟད་ཙ་ན་འཁོས་གཅིག་འཆར་གསུང་ཞིང༌།
འཇིགས་ཆགས་དང་ཐུགས་ལས་མི་མཛད་པའི་སྐྱེས་མཆོག་ངོ་མཚར་བ་གཅིག་དང་པོ་རང་ནས་ཡོད་གསུངས། ཆོས་རྗེ་པ་རང་ཡང༌། ང་ལ་གསོག་སེམས་མ་སྐྱེས་པས་འཕྲལ་ལྟོ་སྐྱིད་པ་གཅིག་བྱུང་གསུངས། དེ་ནས་བསམ་གླིང་བྲང་མོ་ཆེར། ཉི་ལ་འབུམ་བྱ་བ་ཤེས་རབ་ཅན་གཅིག་གིས་ཟླ་བ་གཅིག་ཙམ་མཚམས་བྱས་ཏེ། མཇད་པ་གཞོན་བྱང་གི་ཊི་ཀའི་ཐོག་ནས་གཟིགས་རྟོག་མཛད་པས་སྔ་མའི་བག་ཆགས་སད་ཅིང་སྐྱེས་སྟོབས་ཀྱི་ཤེས་རབ་ཕུལ་དུ་ཕྱྀན་པས། གཞན་གྱིས་ལོའི་བར་དུ་སྦྱངས་པ་བས། བསྐྱེད་ཆེ་བར་ཤིན་ཏུ་མཁས་པར་བྱུང་ཞིང༌། ལེ་ལོའི་དབང་གིས་ཤས་ཆེར་མ་འབད་ཀྱང༌། ། འོན་ཀྱང་ཁོ་བོའི་བློ་དང་ཕྲད་པ་ན། །
ཤེས་བྱའི་ཚིག་དོན་ལྷན་ཅིག་དམིགས་ངེས་ཡིན། ། ཞེས་པའང་གསུང་ཞེས་གྲག་གོ ། དེ་དུས་བླ་ཞིག་བྱང་ཆུབ་རྡོ་རྗེའི་དུས་མཆོད་ཀྱི་མང་ཇའི་གྲལ་དུ། རིགས་གྲྭ་བྱེད་པའི་རིགས་ཆུང་གི་གསེབ་ན། བྱུང་བ་ཡང་བཞུགས་པ་ལ། འཇམ་དབྱངས་རོང་པ་ཉི་ལ་རྒྱལ་མཚན་བྱ་བ་ཤིན་དུ་མཁས་པ་ཞིག་ཡོད་པ་ན་རེ། ཁྱེད་བློ་གསར་བ་བཙུན་ཆུང་བཟང་པོ་དཔལ་དང་བཅས་པ་རྣམས་ལ་དྲི་བ་བྱ་རྒྱུ་འགའ་ཞིག་ཡོད། མངོན་པ་ནས། ཟང་ཟིང་མེད་པའི་ཚོར་བ་སྡུག་བསྔལ་བ་ཞེས་བྱ་བ་གཅིག་བཤད་འདུག་སྟེ། ཟང་ཟིང་མེད་པའི་ཚོར་བ་ཡིན་ན་སྡུག་བསྔལ་ཡིན་པའི་དམ་བཅའ་བུད་ཟེར་བ་འདི་ལ།
བསམ་མནོ་ཐོང་ལ་ལན་ཐོབ་ཟེར་བ་ལ། གཞན་ནི་ལན་ཐེབས་པ་མ་བྱུང༌། དྲུང་གི་ཐུགས་དགོངས་ལ། དེ་ལྟ་བུ་གཞུང་ན་ཡོད་པས་འདི་ཇི་ལྟར་ཡིན་བསམས་པས། ཉན་ཐོས་དགྲ་བཅོམ་པ་ལ་ཟང་ཟིང་མེད། ཉོན་མོངས་མེད་ཀྱང་དེ་དག་ལ། ། ལས་ཀྱི་ནུས་པ་མཐོང་བ་ཡིན། ། ཞེས་སྡུག་བསྔལ་འབྱུང་བར་བཤད་ཡོད་པ་དེའི་ལུགས་ཀྱི་སྒྲུབ་བྱེད་དང༌། འགལ་སྤོང་གསུངས་ནས་བརྩོད་ཟླ་ཆོས་དང་མཐུན་པར་ཕམ་བར་མཛད་དེ། ང་ཐོགས་མེད་གསར་མ་ཡིན་གསུངས་པས།
མཚན་ཡང་ཐོགས་མེད་ཅེས་དེ་ནས་གྲགས་ཤིང༌། མཁས་པ་རྣམས་ཀྱིས་ཀྱང༌། ངོ་མཚར་དུ་འཛིན་པ་བྱུང་ངོ༌། ། དེའི་དགུན་མངོན་པ་ཀུན་ལས་བཏུས་ཀྱང་བཤད་མཛད་ཅིང༌། དགུང་ལོ་ཉི་ཤུ་པ་ལ་བཤད་གསར་མཛད། ཆོས་གསུངས་པས། འདི་ཐོགས་མེད་རང་ཡིན་པར་འདུག་ཅེས་མཁས་པའི་གྲགས་པ་ཐོབ་བོ། ། དེ་ནས་སློབ་དཔོན་འཇམ་དབྱངས་ཉི་མ་ལ་རྣམ་ངེས་གསན་ནས་ཐུགས་སྦྱོངས་མཛད། ཉེར་དྲུག་ལ་དངུལ་ཆུར་བྱོན་ནས། རི་པ་དཔལ་ཤེ་ལ་ན་རོ་ཆོས་དྲུག་དང༌།
ཞ་མ་ནས་བརྒྱུད་པའི་ཕྱག་རྒྱ་ཆེན་པོ་སྟོད་ལུགས་སུ་གྲགས་པ་གསན། ཉེར་བདུན་ལ་ཨེ་རུ་དགེ་བཤེས་མཛད། དེ་ནས་ས་སྐྱར་སློབ་དཔོན་གཞོན་རྒྱལ་བ་ལ་རྣམ་ངེས་ཚར་གཅིག་གསན་ཞིང༌། དྲུང་པ་རང་གིས་ཀྱང་ཆོས་གསུང་དུས། གོང་མའི་སྐུ་རིམ་པ། དགེ་བཤེས་མང་པོ་རྣམ་རྒྱལ་ལ་སྤྱན་དྲངས་པའི་ཚོགས་དཔོན་ལ་འབྱོན་པར་ཞུ་ཟེར་བ་ལ། འབྱོར་པ་ནི་ཅི་ཡང་མེད་ཅིང༌། དེ་ཉིན་རྣམ་རྒྱལ་ལ་བྱོན་ནས། སྲང་ཕྱེད་དེའི་འབུལ་བ་སྔར་སྲོལ་ཡོད་ཅིང་ཆོས་ཉན་དོན་གཉེར་བ་ནི་གཉིས་ཙམ་ལས་མེད་ནའང༌། ང་ལ་ཆོས་བཤད་དགོས་གསུངས་ནས།
རྣམ་རྒྱལ་ལ་མ་བྱོན་པར་ཆོས་གསུངས། ས་སྐྱར་ཡང་དགེ་བཤེས་ཆེ་རྟོགས་སུ་གྱུར་ཀྱང༌། ཉོམ་ཆུང་གི་སྤྱོད་པ་མཛད་པས། གྲགས་པ་ཆེ་རྒྱུ་མེད་པ་གཅིག་ཡོད་གསུངས། རོང་པ་ཉི་མ་རྒྱལ་མཚན་དགོས་ཀྱི་སློབ་དཔོན་ཡིན། ཚད་མའང་ཤིན་ཏུ་མཁས་པར་མཁྱེན་ཏོ། ། གཞན་ཡང་རྒྱས་པའི་བསྟན་བཅོས་ས་སྡཻ་ལྔ། བསྡུས་པའི་སྡོམ་རྣམ་གཉིས། ཐེག་པ་ཆེན་པོ་མདོ་སྡེ་རྒྱན་ལ་སོགས་པ་བྱམས་ཆོས་ལྔ། དེ་དང་འབྲེལ་པའི་བསྟན་ཆོས་ཆེན་པོ་ཉི་ཤུ་རྣམས་དང༌།
ཁྱད་པར་དུ་མདོ་སྡེ་རྒྱན་མངོན་རྟོགས་རྒྱན། རྒྱུད་བླ། བྱང་ཆུབ་སེམས་དཔའི་སྤྱོད་འཇུག་རྣམས་ལ་ལོ་བརྒྱད་ཀྱི་བར་དུ་ཐུགས་སྦྱོངས་མཛད་ཅིང༌། ལུང་རིགས་ཀྱི་སྒྲོས་གླེང་མཛད་པའི་དུས་སུ་ཡང༌། བྱམས་པ་རྗེས་འབྲང་དང་བཅས་པའི་གདན་ས་ང་ཡིན། ཀླུ་སྒྲུབ་རྗེས་འབྲང་དང་བཅས་པའི་གདན་ས་ང་ཡིན། ཆོས་གྲགས་རྗེས་འབྲང་དང་བཅས་པའི་གདན་ས་ང་ཡིན་གསུང་བ་ཞིག་ཡོད་ཅེས་བགྲེས་པ་རྣམས་གསུང་ཞིང༌། ཨེ་རུ་དུས་ཆོས་ལ་ཡང་མངོན་པ་ཀུན་ལས་བཏུས། ཕར་ཕྱིན་རྣམ་ངེས། མདོ་སྡེ་རྒྱན།
རྒྱུད་བླ། སྤྱོད་འཇུག་རྣམས་གསུངས། བླ་མ་བྱང་སེམས་རིན་ཆེན་མགོན་པོ་ལ། དགྲ་ནག འཁོར་ཆེན། སྒྲོལ་མ། ཚེ་དཔག་མེད། བདེ་མཆོག་ཀྱཻ་རྡོར། ཀུན་རིག་རྣམས་ཀྱི་དབང༌། ཕར་ཕྱིན་སྤྱོད་འཇུག །
ཐུབ་པ་དགོངས་རྒྱན། ཐེག་བསྡུས་བསྐོར་གསུམ། སེམས་བསྐྱེད་ས་ལུགས། རྣམ་རྒྱལ་རྗེས་གནང༌། ཉི་ཤུ་པ་དང༌། སུམ་ཅུ་པའི་རྩ་འགྲེལ། བྱམས་ཆོས་ལྔ་རྩ་འགྲེལ། མགོན་པོ་ལྕཾ་གྲལ་གྱི་རྗེས་གནང་གཏོར་ཆོག་ལ་སོགས་པ་ལས་ཚོགས་དང་བཅས་པ། འཇམ་དབྱངས་འཁོན་སྟོན་པས་མཛད་པའི་ཨ་ཕྱི་མའི་གཏོར་ཆོག ། གཏོར་དབང་རྣམས་གསན།
བླ་མ་རིན་ཡེ་བ་ལ་བྱམས་ཆོས་རྣམས་དང༌། སྨོན་འཇུག་སེམས་བསྐྱེད། དཔེ་ཆོས་རིན་སྤུངས། མན་ངག་རིན་སྤུངས་རྣམས་གསན། བླ་མ་གནུར་ཆོས་འཕགས་རྒྱལ་མཚན་དཔལ་ལ། སློབ་དཔོན་ཀུན་དགའ་སྙིང་པོས་མཛད་པའི་རྡོ་རྗེ་འབྱུང་བ། ཁམས་གསུམ་རྣམ་རྒྱལ། ཀུན་རིག ། རྣམ་འཇོམས། ཕྱག་རྡོར་འགྲོ་བཟང།
དཔལ་མཆོག རྩེ་མོ་རིག་བསྡུས། སྦྱོང་རྒྱུད། དཔལ་མཆོག་དེ་ཉིད་འདུས་པའི་འགྲེལ་པ། ཀོ་ས་ལ་རྒྱན། ཨ་བ་ཏ་ར། གཙུག་དགུའི་རྒྱུད། ཡོ་གའི་དབང་ཀ་ལ་སོགས་པ་གསན་ནོ། ། རིན་ཆེན་ཤེས་རབ་འབུམ་པའི་དྲུང་དུ། དུས་འཁོར་ཡོངས་རྫོགས་ཀྱི་དབང༌།
དབང་མདོར་བསྟན། སྦྱོར་དྲུག་གི་ཁྲིད། ལྷན་ཅིག་སྐྱེས་སྦྱོར། རྟེན་འབྲེལ་སྙིང་པོ། དམར་ཁྲིད། བཅུ་གཅིག་ཞལ་གྱི་རྒྱ་གཞུང་དཔལ་མོས་མཛད་པ། ཕར་ཕྱིན་དྲུག་གི་གཟུངས། ས་བཅུ་པ་སྒོ་མཐའ་ཡས་པའི་གཟུངས་རྣམས་གསན་ནོ། ། དགུང་ལོ་སུམ་ཅུ་པ་བྱི་བའི་ལོ་ལ། དཔལ་ཨེའི་གཙུག་ལག་ཁང་དུ།
མཁན་ཆེན་བྱང་ཆུབ་སེམས་དཔའ་རིན་ཆེན་མགོན། ལས་ཀྱི་སློབ་དཔོན་བླ་མ་ནམ་མཁའ་སངས་རྒྱས། གསང་སྟོན་བླ་མ་ཀུན་དགའ་རྒྱལ་མཚན། གྲིབ་ཚོད་པ་སློབ་དཔོན་ཤཱཀྱ་བྱང་ཆུབ། དད་པའི་དགེ་འདུན་བླ་མ་རྒྱལ་མཚན་འབུམ་ལ་སོགས་པ་ལ་ཞུས་ནས། ཚེས་དྲུག་གི་སྔ་གྲོའི་ཆ་ལ་བསྙེན་པར་རྫོགས་པ་མཛད་དོ། ཁྲིམས་ཉིས་བརྒྱ་ལྔ་བཅུ་རྩ་གསུམ་སྤྱན་གྱི་འབྲས་བུ་ལྟར་གཅེས་སྤྲས་སུ་མཛད་ཅིང༌། འདོད་པའི་རྩ་བ་གཏན་ནས་སྤངས་ཏེ། སངས་རྒྱས་ཀྱི་བསྟན་པ་ལ་བྱ་བ་རྒྱ་ཆེན་པོ་མཛད་དོ། ། འཆད་ཉན་མཛད་པའི་གནས་སྐབས་སུ།
ལོངས་སྤྱོད་ཀྱིས་ཅུང་ཟད་ཕོངས་པ་ལ། བརྩེ་བར་འདོད་པ་འགའ་རེས་ལག་ལེན་བསླབས་ནས། དབང་བསྐུར་ལ་སོགས་མཛད་ན། ལོངས་སྤྱོད་འབད་མེད་དུ་འབྱུང་བས། ལག་ལེན་བསླབས་པ་དྲག་ཅེས་པའི་ལན་དུ། ཁོ་བོ་ལག་ལེན་བྱེད་ན་འདི་ལྟར་བྱེད་གསུངས་ནས། རྒྱལ་སྲས་ལག་ལེན་བརྩམས་ཏེ། གྲོག་ནང་གཅིག་ཏུ་ཞུས་དག་མཛད་པས། ཤོག་གུ་གཅིག་ཀྱང་མ་ལུས་པར་རླུང་པོས་ཁྱེར་སོང༌། དེར་ཕྱོགས་ཐམས་ཅད་དུ་དར་ཆ་ཡོང་བ་ལ་ལྟ་བ་འདྲ།
ཡང་བློ་ལ་ས་ལེ་འདུག་པས་བསྐྱར་ནས་བྲིས་པ་ཡིན་གསུང༌། དེ་དུས་ཨེ་དཀར་ཕུ་བའི་སྒྲུབ་མཆོད་ལ་འབྱོན་པར་ཞུ་ཟེར་བ་ལ། བཤད་ཉན་གྱི་གེགས་སུ་སོང་དོགས་ནས་མ་བྱོན། ཡང་བླ་མ་ཀུན་བཀྲ་བ་བསྐྱར་ནས་གདན་འདྲེན་དུ་བྱུང༌། ཉིད་ཅག་ཅིས་ཀྱང་སྒྲུབ་མཆོད་ལ་འབྱོན་དགོས་པར་གདའ་ཟེར་བ་ལ། གཞན་བུས་ཅི་ཡང་མི་ཤེས་པ་ཉིད་ཅག་རང་ལ་ཐུགས་རྒྱུས་བདོག་པ་གསུངས་པས། དེ་ཀ་ཉིད་ཅག་གིས་ཅི་ཡང་མི་མཁྱེན་ཏེ། སྟོན་པ་ཉི་སེང་བྱ་བ་དེས་མཛད་ན་ཕར། ཐོགས་མེད་ཁོ་ན་མཁས་སོ་མཁས་སོ་ཞེས་བསྒྲགས་ནས། ཟེར་ཞིང་ལོག་སོང་གསུང་ངོ༌། །
འཆད་ཉན་གྱི་གེགས་སུ་སོང་དོགས་པ་ལས། ཐུགས་སོང་ན་ཚེ་དཔག་མེད་ཀྱི་སྒྲུབ་མཆོད་གཅིག་ལ་ཅི་ཚེགས་ཏེ། ལོ་ཙཱ་བ་བྱང་རྩེས། མཁན་ཆེན་བུ་སྟོན་པའི་གསུང་གིས། རྡོ་རྗེ་དབྱིངས་ཀྱི་སངས་རྒྱས་སྟོང་གི་མཚན་ལྷུག་པ་མ་དང༌། ཚིགས་བཅད་མ་གཉིས་ཀ་བཟུང་ནས་བསྐྱངས་པ་ཡིན་ཏེ། བྱང་དུ་མ་འདོད་གསུང་གིན་གདའ་ཞུས་པས། དེ་རང་བྱང་པོ་བྱེད་པ་ལ། དེ་ཙམ་གྱི་རྩོལ་བ་མེད་གསུང་ཞིང༌། འཕྲལ་གྱི་མིག་ཉེ་དང༌།
འདོད་ཡོན་མཐུན་འཇུག་ངོ་བསྲུངས། ཚུལ་འཆོས་ཐམས་ཅད་སྤངས་ཏེ། རྩི་ལྷོང་ལ་སོགས་པའི་གནས་དབེན་པ་རྣམས་སུ། ཐོས་བསམ་དང༌། འཆད་ཉན་ཤིན་ཏུ་འཕེལ་བར་མཛད། ཐུན་མཚམས་སུ་རི་ཁར་བྱོན་ནས། ཏིང་ངེ་འཛིན་ལ་མཉམ་པར་བཞག་པས། དགོངས་གྲིབ་མ་བྱུང་བ་དང༌། ངེས་འབྱུང་དང་སྐྱོ་ཤས་དྲག་པོ་སྐྱེ་ཞིང༌། དེའི་མཚན་མོ་རྣམས་ཟིན་པ་དང༌།
དག་པའི་ཞིང་ཁམས་མང་པོ་གཟིགས་པ་བྱུང༌། ༈ གཞན་ལ་ཅུང་ཟད་ཕན་ན། རང་གི་ལུས་སྲོག་ལ་ཡང་མ་གཟིགས་པར་གཞན་ཕན་མཛད་དེ། དགུང་ལོ་བཅུ་དྲུག་ཙམ་བཞེས་པའི་དུས་སུ་ཟང་ཟིང་གི་དྲིན་ཅུང་ཟད་ཡོད་པ་གཅིག་གིས། དོན་གལ་ཆེན་གཅིག་ལ། ས་སྐྱར་བང་ཆེན་ལ་མངགས་ནས། སང་ཉིན་འཁོར་བ་གྱིས་ཟེར། དེས་ཆོས་རྗེ་པས་བྱོན་པས། ལམ་ཕྱེད་ཙམ་གྱི་ཐང་སྟོང་གཅིག་ན་ཁྱི་མོ་གཅིག་ལ་ཕྲུ་གུ་སྐྱེས་ནས། བཀྲེས་པས་ཉེན་ཏེ་ཕྲུ་གུ་ཟ་བ་ལ་ཐུག་པ་གཅིག་འདུག་པས།
ཚད་མེད་པའི་སྙིང་རྗེ་འཁྲུངས། ཕན་པའི་ཐབས་བསམས་པས། དི་རིང་ཁྱི་མ་སྨད་ཨེ་རུ་བསྐྱལ་ལ། དོ་ནུབ་མཚན་འབྲོས་བྱ་བ་ལས་མེད་སྙམ་དུ་དགོངས་ཏེ། སྙིང་སྟོབས་ཆེན་པོས། འཐབ་པ་དང༌། ངལ་བའི་འཇིགས་པ་ཁྱད་དུ་བསད་ནས། ཁྱི་མ་བུ་ཁུར་ནས་ཚུར་བསྐྱལ་ནང་དུ་སོང་ལ། ཆུ་ལྟ་བུར་གཅིག་མཐུང་ལ་འགྲོ་དགོངས་པ་ལ། བང་ཆེན་ལ་གཏོང་བའི་མི་དེ་དང་ཕྲད་པས།
ཁྱེད་ཀྱིས་མ་ཕྱིན་ནམ་ཟེར་བ་ལ། དེ་དོན་བརྗོད་པས། དོན་གལ་ཅན་རང་གཅིག་ཡིན་ཏེ། ཁྱོད་ཀ་སྙིང་རྗེ་ཆེ་བ་གཅིག་ཡོད་ཟེར་ནས། དྲག་པོ་འཐབ་ཏུ་བྱུང་བས། ནང་དུ་འགྲོ་མ་ནུས་པར། དེ་ཀ་ནས་ལོག་ཏེ་མཚན་འགྲོས་མཛད་པས། ནང་པར་སྔ་མོར་དོན་མི་དང་ཕྲད། དོན་ཡང་གྲུབ་ནས། དེ་མ་ཐག་བྱོན་པས།
ཨེར་ཉི་མའི་ཁ་ལ་ཕེབས་པས། མི་དེ་ཡང་ཤིན་ཏུ་དགའ་ཞིང་དད་ནས། ཁར་སང་མང་པོ་འཐབས་ཏེ་བཟོད་པར་གསོལ་ཅིག ། ངོ་མཚར་ཆེ་ལགས་ཟེར་རོ། ། ཡང་དགུང་ལོ་ཉི་ཤུ་ཙམ་གྱི་དུས་སུ། ཨེའི་བཙུན་པ་རྣམས་ཆོས་བར་ལ་བྱོན་པའི་ཚེ། རྒྱ་སྒོའི་འགག་ན། སྤྲང་མོ་ཞ་མོ་གཅིག་ཡོད་པ་དེ་ངུ་བ་གཟིགས་ནས། ཁྱོད་ཅི་ལ་ངུ་དྲིས་པས། བཙུན་པ་རྣམས་གཞན་དུ་གཤེགས་པར་འདུག
གཞན་གྱིས་བདག་ལ་སྟེར་མི་མི་ཡོང་ཟེར་བ་ལ་ཐུགས་ཀྱི་མ་བཟོད་དེ། སྡུག་བསྔལ་མ་བྱེད་ཅིག ། ངས་ཁྱོད་ལེན་དུ་འོང་གིས་གསུངས་ནས། ཆོས་བར་གྱི་གནས་སུ་ཁུར་པོ་བསྐྱལ་ནས། ཅུང་ཞིག་ངལ་གསོས་ཏེ། ཐག་པ་ཁྱེར་ནས་བྱོན་པས། གྲོགས་པོ་རྣམས་ན་རེ་གར་འགྲོ་ཟེར་བ་ལ། བདག་སྤྲང་མོ་དེ་ལེན་དུ་འགྲོ་གསུངས་པས། བདེན་པར་མི་འཛིན་འདུག ། སྤྲང་མོ་ང་ལ་ཁུར་གཅིག་གསུངས་པས།
འཁུར་མི་ནུས་འདུག་ནས། ཐོག་མར་མོའི་གོས་སྟན་རྣམས་ཁུར་ནས་རིང་པོར་བསྐྱལ། ཡང་ལོག་ནས་མོ་ཁུར་ཡོང༌། དེ་ལྟར་དེ་མོས་ཀྱིས་ཆོས་བར་གྱི་སར་ཁུར་བྱོན་པས། གྲོགས་རྣམས་ན་རེ། མེ་ཤིང་ཐུར་རུ་འགྲོ་བ་ཡིན་ཡོང་སྙམ་པ་ཡིན་ཏེ། ཤིན་ཏུ་ངོ་མཚར་ཆེ་ཟེར་རོ། ། དགུང་ལོ་སུམ་ཅུ་ཙམ་གྱི་དུས་སུ། རྒྱ་སྒོར་སྡོད་པའི་སྤྲང་པོ་གཅིག་ལ་ཤིག་ནད་དྲག་པོ་བྱུང་འདུག་པ་ལ། རྗེ་པ་རང་ལ་གང་ཡོད་ཀྱི་བཟའ་བཏུང་རྣམས་མངོན་ཚན་ཆུང་བར་བྱ་བའི་ཕྱིར།
མཚན་མོ་བསྐྱལ་ཞིང་གསོས། ནུབ་གཅིག་སྐྱེལ་དུ་བྱོན་པས། ཁོ་མི་འདུག ། མཐའ་འཁོར་རྣམས་བཙལ་བས་ཀྱང་མ་རྙེད། ནང་པར་སྔ་མོ་ལྟར་ཕྱིན་པས་རྩིག་སྐོག་གཅིག་ན་འདུག ། འདིར་སྡོད་པ་ཅི་ཡིན་བྱས་པས། མི་རྣམས་འགྲོ་འོང་བྱེད་དུས། ཁྱོད་མཐོང་ཙ་ན་སྐྱུག་བྲོ་ཡི་འདུག་ཟེར་ནས་ཕུད་པ་ཡིན་ཟེར་བས། བཟོད་ཐབས་མེད་པའི་སྙིང་རྗེ་དྲག་པོ་སྐྱེས་ནས་མང་པོ་བཤུམས། འགྲོ་འོང་བྱེད་པ་ཀུན་འདི་ལ་མིག་མ་བལྟས་ཀྱང་ཆོག་པ་ལ་སྙམ་པ་བྱུང་གསུངས།
དེའི་ནུབ་མོ་ཁོ་ནང་དུ་ཁྲིད་དེ། བཟའ་བཏུང་གིས་ཚིམས་པར་བྱས། ཙར་ཐུལ་གསར་པ་གཅིག་ཡོད་པ་ཁོ་ལ་བྱིན་ནས་བཏང༌། ཁོའི་གོ་ལོག་ཀུན་སྤོས་ཏེ་ཤིག་གསོས་པས། མཛེའམ་འབྲུམ་བུ་ནག་པོ་གླང་གཉའ་བྱུང་བ་བཞིན་སོང་ནས་ཆོས་ཆག་པས། སློབ་མ་དང་གྲོགས་མཆེད་ཀུན་གྱིས་སྐུ་ཁམས་ལོག་པ་ཡིན་ནམ་སྙམ་ནས་ལྟར་བྱུང་བས། དེ་ལྟར་གྱུར་པ་མཐོང་ནས། འགའ་ཞིག་གིས། ལར་ཆོས་པ་བཟང་བ་ཀས་ཆོག་པས་ཟེར་ཞིང་འཐབ། ལ་ལས་སྙིང་རྗེའི་བསམ་པ་མ་དག་པས། །
ལུས་འདི་བཏང་བར་མི་བྱ་སྟེ། ། ཞེས་སོགས་ཀྱི་ཆོས་བཤད་བྱེད། ལ་ལས། བདག་ཅག་གི་སླད་དུ་འདི་ལྟར་མི་མཛད་དུ་གསོལ་ཞེས། ནན་གྱིས་ཤིག་འདོར་བར་ཞུས་ཀྱང༌། ཐོག་མེད་དུས་ནས། ལུས་ཇི་སྙེད་བླངས་ཀྱང་དོན་མེད་དུ་སོང་འདུག ། ད་རེས་ཤི་ཡང་དོན་ཅན་ཡིན་པས་ཤིག་མི་འདོར་གསུངས་ནས། ཤིག་གསོས་པས། ཞག་བཅུ་བདུན་ཙམ་ནས་ཤིག་ལས་གྲོལ་ཏེ།
ཤིག་རོ་ཀུན་ལ་གཟུངས་སྔགས་མང་པོ་བཟླས་ཤིང་ཚ་ཚ་བཏབ་པས། ཀུན་གྱིས་ལྷག་བསམ་རྣམ་དག་དང་ལྡན་པར་རྟོགས་ཤིང༌། ངོ་མཚར་གྱི་གནས་སུ་འཛིན་ལ། མཚན་ཡང་རྒྱལ་སྲས་ཆེན་པོ་ཞེས་ས་སྟེང་ཐམས་ཅད་དུ་གྲགས། ཆོས་རྗེ་བསོད་ནམས་རྒྱལ་མཚན་པས་ས་སྐྱར་སྤྱན་དྲངས། ཆོས་མང་པོ་ཞུས། ཚུར་རེས་ལ་བཙས་ནག་པོར་ཇག་པ་བྱུང༌། དངུལ་ཆུར་ཕེབས་པ་དང་ཇག་པ་རྣམས་ཀྱི་དོན་དུ་སྨན་བླ་དང༌། སྒྲོལ་གསོལ་ལ་སོགས་པ་མང་པོ་མཛད་ཅིང༌། དགེ་འདུན་གྱི་བསྙེན་བཀུར་ཡང་ཅི་རིགས་སུ་མཛད་དོ། །
ཇག་པའི་ནང་ན་མ་རུངས་པའི་རྣམ་པ་ཅན་གཅིག་འདུག་པ་དྲན་པ་ཙམ་གྱིས་བཟོད་ཐབས་མེད་པའི་སྙིང་རྗེ་སྐྱེས་གསུང་ངོ༌། ། ཡང་སྐུ་ཁམས་གསེང་བའི་སར་སྤྲང་པོ་ནམ་བཟང་ཟེར་བ་གཅིག་སློང་དུ་བྱུང་བ་ལ། ཕྲུག་ཆམ་གཅིག་དང༌། བེར་ཐུལ་གཅིག་ཡོད་པའི་ཕྲུག་ཆམ་དེ་གནང་ནས། བྲང་ཀང་དུ་ཕེབས་པ་དང༌། ཁྱོད་བེར་ཐུལ་འདི་ལ་ཆགས་འདུག་པ་དགོངས་ནས་སྤྲང་པོ་འབོད་དུ་བྱོན་པས། ཁོའི་བསམ་པ་ལ་ཆམ་སེ་འཕྲོག་པར་འདུག་བསམ་བྲོས་པ་ལ། དེད་ནས་ཟིན་བེར་ཐུལ་བྱིན་པས་ཁོས་ལེན་མི་ནུས་པ་འདྲ་བ་འདུག་གསུང་ངོ༌། ཡང་དངུལ་ཆུའི་བྲང་ཁང་ན་བཞུགས་དུས། སྤྲང་པོ་འགའ་ཞིག་གིས་རེ་མོས་བྱས་ཤིང་ཡང་ཡང་སློང་བ་ལ།
བྱུང་རེས་ཀྱིས་རྩམ་པ་སྡེར་རེ་གནང་བས། ཁལ་གསུམ་ཙམ་གྱི་རྩམ་པ་ཡོད་པ་ཉིན་གཅིག་ལ་ཟད། ཡང་བྱུང་རེས་ཀྱིས་རྩམ་སྒྱེ། སྦུད་པ། སྤྱན་ར། ཕྱག་ཕྲེང་རྣམས་རེ་རེ་ནས་གནང་བ་ལ། སྒྲུབ་པ་པོ་ཉི་སེང་གིས། སྤྲང་པོ་རྣམས་ལ། ཁོང་པ་རང་ལའང་ཙམ་ཕད་གང་པོ་འདི་ལས་མེད་པ་ལ། ཁྱེད་རྣམས་ཧ་ཅང་ཡང་མི་རིག་ཞེས་འཐབས་སོ། །
དྲུང་པ་ལ་དེ་ཙམ་གནང་བ། གསོལ་རྒྱུ་མི་མཆི་ཞུས་པས། སྟེར་རྒྱུ་ཡོད་བཞིན་ཕོངས་པ་ལ་མི་སྟེར་བ་མི་བཟོད་གདའ། ནམ་ཀྱང་མུ་གེས་མི་འཆི་ཡོང༌། ཤི་ཡང་བཟོད་ལགས་གསུང་ངོ༌། ། བྱང་ད་ར་ནས་ཇག་པས་བརྡུངས་པའི་མི་སུམ་ཅུ་ཙམ་གྱིས་ཆོས་རྫོང་སྒོ་རྩར་སླངས་པས། ཉེ་གནས་མེད་ཤུལ་ན་བཟའ་བེར་ཐུལ་གཅིག་གནང་བས། འདི་གོན་དུ་མི་བཏུབ་བཟའ་བཅའ་ཞུ་ཟེར་བས། བཏུབ་ཀྱིས་གསུངས་གཏུབས་ནས་གནང༌། ཞིབ་དང་རྩིང་ཕྱེ་གང་ཡོད་ཀྱང་གནང་ངོ༌། །
ལྷ་རྩེ་པའི་ཧོར་འདྲ་འགའ་སློང་དུ་བྱུང་དུས། གསེར་དང༌། ན་བཟའ་གང་ཡོད་ཀྱང་གནང་ཞིང༌། རང་གི་བདེ་བ་ཡལ་བར་དོར་ནས། གཞན་ཕན་གྱི་བསམ་པ་ཁོ་ནས་སེམས་ཅན་ལ་ཕན་པ་འབའ་ཞིག་མཛད་དོ། ཁྲོ་ཕུ་བ་ཚད་མའི་སྐྱེས་བུ་ལ། ས་སྡེ་ལྔ་དང༌། རྒྱས་པ་འབུམ་དང༌། བརྒྱད་སྟོང་པ་གསན་ནོ། ། འཇམ་དབྱངས་ཉག་གཅིག་པ་ལ།
ཉི་ཁྲི་ལ་སོགས་སྲས་ཡུམ་གྱི་སྐོར་གཞན་རྣམས་གསན། མཁན་ཆེན་ལོ་ཙཱ་བ་བློ་གྲོས་བརྟན་པའི་དྲུང་དུ། ས་སྡེ་ལྔ། ཐེག་བསྡུས་བསྐོར་གསུམ། མངོན་པ་ཀུན་ལས་བཏུས། ཐུབ་པའི་དགོངས་རྒྱན། རྣམ་བཤད་རིགས་པ། ལས་སྒྲུབ་པའི་རབ་ཏུ་བྱེད་པ། རྟེན་འབྲེལ་མདོ་འགྲཻལ། དབུ་མ་སྒོམ་རིམ་གསུམ།
དུས་འཁོར་རྒྱུད་འགྲེལ། གསང་འདུས་སྒྲུབ་ཐབས། བརྒྱད་སྟོང་དོན་བསྡུས། དེའི་འགྲེལ་པ། བྱང་ཆུབ་གཞུང་ལམ། ཕུང་པོ་རབ་བྱེད། བཅུ་གཅིག་ཞལ་གྱི་གཟུངས། བསྡུད་པའི་དཀའ་འགྲེལ་སངས་རྒྱས་ཡེ་ཤེས་ཞབས་ཀྱིས་མཛད་པ་རྣམས་གསན། མཁན་པོ་སྤྱི་བོ་ལྷས་པ་ཤེས་རབ་རྒྱལ་མཚན་གྲུབ་བཟང་པོ་ལ། ཐུགས་རྗེ་ཆེན་པོ་སྐྱེར་སྒང་བའི་སྒྲུབ་ཐབས་ལས་ཚོགས་དང་བཅས་པའི་ལུང་གསན།
༈ བྲག་རམ་པ་མཁན་པོ་ཆོས་རྒྱལ་དཔལ་བཟང་པོ་ལ། ཁྲོ་ཕུ་བའི་མན་ངག་བརྒྱ་རྩ་དང༌། སེམས་ཉིད་ངལ་གསོའི་ཁྲིད་གསན། བླ་མ་ཆེན་པོ་ཏི་ཤི་ཀུན་བློ་ལ། ཐུགས་བསྐྱེད། སྤྱོད་འཇུག རྒྱལ་སྲས་ལམ་བཟང་རྣམས་གསན། བླ་ཆེན་ཀུན་དགའ་རྒྱལ་མཚན་པ། བླ་མ་མཁས་བཙུན་པ། བླ་མ་ཤར་པ་ཀུན་དགའ་བསོད་ནམས་རྣམས་ལ།
དབུ་མ་ལུགས་ཀྱི་སེམས་བསྐྱེད་གསན། འཇམ་པའི་དབྱངས་དོན་ཡོད་རྒྱལ་མཚན་པ་ལ་སྒྲོལ་མའི་དབང༌། ས་སྐྱ་པའི་བླ་མའི་རྣལ་འབྱོར་ཐུན་མོང་མ་ཡིན་པ། དབུ་མ་སེམས་བསྐྱེད། དབུ་མ་ཆེན་པོའི་ཁྲིད། སྨན་བླའི་མདོ་ཆོག རྗེས་གནང་རྣམས་གསན། ཆོས་རྗེ་བསོད་ནམས་རྒྱལ་མཚན་པའི་དྲུང་དུ། དབུ་མ་ལུགས་ཀྱི་སེམས་བསྐྱེད། སྒྲོལ་མ་དང་བདེ་ཆེན་རལ་གཅིག་གི་དབང༌།
བདེ་མཆོག་དྲིལ་བུ་སྐོར་གསུམ་གྱི་དབང༌། བདེ་མཆོག་གི་མཆོད་ཕྲེང༌། བདེ་མཆོག་སྡོམ་འབྱུང་གི་འགྲེལ་པ། སུམྦྷ་ལོ་ ཙཱ་བའི་སྙན་བརྒྱུད། རྟག་གཉིས། རྣམ་རྒྱལ། རི་ཁྲོད། ལོ་མ་གྱོན་མའི་སྒྲུབ་ཐབས། རྗེས་གནང༌། རྣམ་རྒྱལ་བསྟོད་པ་ཙན་དྲ་གོ་མིས་མཛད་པ་རྣམས་གསན།
བླ་ཆེན་བསོད་བློ་པ་ལ། མཁན་ཆེན་རིན་པོ་ཆེ་བསོད་ནམས་གྲགས་པའི་དྲུང་དུ་བློ་སྦྱོང་དོན་བདུན་མ། སྨོན་འཇུག་སེམས་བསྐྱེད། དོན་ཞགས་བསྐོར། སྐྱིད་སྡུག་ལམ་ཁྱེར། སྨན་བླའི་མདོ་ཆོག རྗེས་གནང༌། འདུལ་བ་མདོ་རྩ། རི་ཁྲོད་ལོ་མ་ཅན། འོད་ཟེར་ཅན་གྱི་གཟུངས་ཇོ་བོས་མཛད་པའི་སེམས་བསྐྱེད་ཀྱི་ཆོ་ག །
ཛེ་ཏ་རིས་མཛད་པའི་ཆོས་ཆུང་བརྒྱ་རྩ། གནས་བརྟན་བཅུ་དྲུག་གི་གསོལ་འདེབས། ཐུགས་རྗེ་ཆེན་པོ་སྐྱེར་སྒང་བའི་རིགས་གཏད་རྣམས་གསན། བླ་མ་ཀུན་སྤངས་ནམ་མཁའ་གྲགས་པ་ལ། དྲིལ་བུ་པའི་དབང་ལན་གསུམ། བསླབ་བཏུས། མདོ་བཏུས་ལ་སོགས་གསན། བླ་མ་ཤཱཀྱ་བྱང་ཆུབ་པ་ལ། མཎྜལ་བཞི་པ། བྱང་ཆུབ་ལྟུང་བཤགས།
ཐབས་ལམ་འཁོར་ལོ་བཅིངས་གྲོལ། ཕར་ཕྱིན་གྱི་བསྟོད་གཅིག་རྣམས་གསན། མཁན་ཆེན་རིན་པོ་ཆེ་བུ་སྟོན་པ་ལ། གསང་འདུས་མི་བསྐྱོད་རྡོ་རྗེ། བདེ་མཆོག་དྲིལ་བུ་པ། དཔལ་མཆོག་རྡོ་རྗེ་སེམས་དཔའ་རྣམས་ཀྱི་དབང་དང༌། དྲིལ་བུ་པའི་སྒྲུབ་ཐབས། ནག་པོ་པའི་སྒྲུབ་ཐབས་ཀྱི་ཊི་ཀ ། ལས་ཆོག་གི་ཊི་ཀ་ལ་སོགས་གསན། ཀུན་མཁྱེན་ཇོ་ནང་པ་ལ་མ་ཎིའི་ལུང་གསན།
བླ་མ་དོན་ཡོད་པའི་ཕྱིར་དུ། དབུས་ཀྱི་བདེ་བ་ཅན་པ་སློབ་དཔོན་རྒྱལ་པོ་དཔལ་ལ། ཆོས་སྐྱོང་གི་ལས་ཚོགས་རྣམས་གསན། བླ་མ་བཀྲ་ཤིས་མགོན་ལ། མངོན་པ་ཀུན་ལས་བཏུས་གསན། སློབ་དཔོན་དཔལ་གྱི་བྱང་ཆུབ་ལ་ལྟུང་བཤགས་འདོན་ཐབས་དང་འཇམ་དབྱངས་འཁོན་གྱིས་མཛད་པའི་ཚད་མ་བསྡུས་པ་གསན། བླ་མ་བློ་བཟང་པ་ལ། གླང་རི་ཐང་པའི་བློ་སྦྱོང་ཚིག་རྐང་བརྒྱད་མ་རྣམས་གསན་ནོ། ། ༈ དེ་ནས་ཨ་རུ་གུག་སྲི་རིན་ཆེན་སེང་གེའི་སྒྲུབ་མཆོད་ལ། བླ་མ་ཀུན་རྒྱལ་བ།
བླ་མ་ཀུན་སྤངས་ནམ་མཁའ་གྲགས། དྲུང་པ་རྣམས་འཛོམས་པའི་གསུང་གླེང་གི་འཕྲོས་ལ། བླ་མ་ཀུན་རྒྱལ་བ་ན་རེ། འོ་སྐོལ་གྱི་སློབ་དཔོན་རིན་རྒྱལ་བའང་སྐུ་གཤེགས། རྟ་རའི་གདན་ས་པ་གཅིག་དགོས་པར་འདུག ། ཉིད་ཅག་པས་བགྲེས་པ་སློབ་དཔོན་ཀུན་དགའ་དར་ཡང་འདུག་སྟེ། ཚོ་འོག་ན་ཡོད་པའི་གྲྭ་པ་བུ་སློབ་ཐམས་ཅད་ཀྱང་ཉིད་ཅག་ལ་མོས་པ་ཤས་ཆེ་བར་གདའ། འཆད་ཉན་ལ་སོགས་གང་གི་ཆ་ནས་ཀྱང་འཐད་ཆ་ཆེ་བར་གདའ་བས། སློབ་དཔོན་ཐོགས་མེད་པས་རྟ་རའི་གདན་ས་མཛད་པར་ཞུ་གསུངས་ཤིང༌། རིན་པོ་ཆེ་ཤེར་འབུམ་པའང་དམར་ཁྲིད་འབོགས་ཀྱིན་ཡོད་པའི་གསུང་ནས།
ཁྲིད་ཉོན་གསུངས་ནས། མ་ཞུས་པར་གནང་སྟེ། ད་ལྟ་ཞུ་བ་མང་པོ་ཡོང་བ་འདི་ལ་དགོངས་པར་འདུག་གསུངས། དེ་དུས་རིན་པོ་ཆེའི་གསུང་ནས་ཀྱང༌། བླ་མ་རྣམ་པས་ཞུ་ཕུལ་བ་བཞིན། རྟ་རའི་གདན་ས་འདི་མཛད་པར་ཞུ་གསུང་བ་ལ། དྲུང་པའི་ཐུགས་དགོངས་ལ། མི་བྱེད་ཞུས་ན། ངའི་དམ་ཚིག་ལ་སེམས་ལ་ཅིས་ཀྱང་བྱེད་དགོས་གསུངས་བྱུང་གིས་དོགས་ནས། གང་ལྟར་ཡང་ནང་པར་ཞལ་ཏ་ཞུ་རུ་ཡོང་བར་ཞུ་ཞུས་ནས་ཞལ་གྱིས་མ་བཞེས།
དེ་རྗེས་བླ་མ་གནུར་ཆོས་འཕགས་པའི་དྲུང་དུ་བྱོན་ནས། བདག་ལ་རྟ་རའི་གདན་ས་བྱེད་དགོས་གསུང་བ་གདའ་བས། འདི་བྱེད་མི་དགོས་པའི་ཞལ་ཏ་མཛད་པར་ཞུ་ཞུས་པས། ངས་རྟ་རའི་བླ་མ་སྐུ་མཆེད་པའི་དྲུང་དུ་ཕྱིན་ལ། ཁྱེད་ལ་གདན་ས་བྱེད་མི་དགོས་པའི་ཐབས་བྱའི་གསུང་དུ་རེ་ཙ་ན། དེ་ཤིན་ཏུ་ལེགས། འདི་མི་ཁས་བྱིན་པའི་གདན་ས་ཡིན། ཉིད་ཅག་ལ་འཇིག་རྟེན་པ་རྣམས་ཀྱི་སེམས་འཛིན་དང༌། བྱ་བྱེད་མང་པོ་ནི་མི་དགོས། མཁྱེན་རབ་དང་ཐུགས་རྗེ་ཕུན་སུམ་ཚོགས་པ་ནི་ཡོད།
ཆོས་དེ་གཟའ་སྐར་ནམ་བཟང་གཅིག་ལ་འཛུགས་པ་ལགས་མདོ་གསུངས་པས། ཐུགས་དགོངས་ལ། ད་བྱེད་དགོས་པར་འདུག བླ་མ་དཀོན་མཆོག་ལ་བློ་གཏད་པས། གང་བྱས་ཀྱང་ལེགས་པར་འོང་དགོངས་ནས། ཞལ་གྱིས་བཞེས་པས། བླ་མ་བྱང་སེམས་རིན་མགོན་པས་གཙོ་མཛད། བླ་མ་དགེ་བའི་བཤེས་གཉེན་རྣམས་དང༌། ཁྱད་པར་དུ་ཤབ་ཚང་པ་ལ་གཏོགས་པའི་དགེ་བཤེས གྲྭ་པ་བུ་སློབ་རྣམས་ཀྱིས་ཞུ་འབུལ་མཛད་ནས། དགུང་ལོ་སུམ་ཅུ་རྩ་གཉིས་བཞེས་པའི་སྟག་ལོ་ལ།
ཨེ་པའི་ཟུར་ཆེན་མཛད་དོ། ། དམ་པའི་ཆོས་མངོན་པ་ཀུན་ལས་བཏུས་ལ། འཇམ་དབྱངས་འཁོན་སྟོན་པས་མཛད་པའི་ཊི་ཀའི་ཐོག་ནས་ཆོས་གསུངས་ཤིང༌། དུས་ཕྱིས་སྤང་ལོའི་ཊི་ཀ་ལ་གཞི་མཛད་ནས། ཡིག་ཆ་གསལ་བ་གཅིག་མཛད་དགོངས་ནའང༌། ཊི་ཀ་སྔ་མ་ལ་གནོད་ཀྱིས་དོགས་ནས། འགྲེལ་པ་མ་མཛད་པར། གཞུང་ལ་འཆན་འགའ་རེ་མཛད་ཅིང༌། ཟབ་པ་རྒྱ་ཆེ་བས་མཁས་པ་དགའ་བ་བསྐྱེད་ཅིང༌། རྨོངས་པ་དད་པ་སད་པར་བྱེད་པའི་ཆོས་ཀྱི་འབྲུག་སྒྲ་བསྒྲགས་ཏེ།
ཐབས་མཁས་པའི་མཛད་པས། དྲུང་དུ་འཁོད་པའི་གྲྭ་པ། བློ་སྦྱོང་བ་རྣམས་དང༌། རང་རང་གི་བློ་དང་འཚམས་པར་ཐོས་བསམ་བསྒོམ་གསུམ་གྱི་དགེ་བ་ལ་སྦྱོར་ཞིང༌། བཏང་སྙོམས་སུ་ཡུད་ཙམ་ཡང་ཡལ་བར་མི་འདོར་ལ། འཚོ་བའི་མཐུན་རྐྱེན་གྱིས་ཕོངས་པའི་ཉམ་ཆུང་རྣམས་ཀྱིས་རྒྱགས་ཆུ་མ་འཛོམས་པ་ཡང༌། མཐུན་རྐྱེན་འཛོམས་པའི་བུ་སློབ་རྣམས་ལ་འདིའི་འཚོ་བ་སྦྱོར་གསུང་བའི་ཞལ་ཏ་མཛད་ནས། གཉིས་ཀ་དགེ་བ་སྦྱོར་བ་དང༌། དྲུང་པ་རང་འཚོ་བ་མེད་ཀྱང་སྟོན་བསོད་སྙོམས་བཅག་ནས་བློ་སྦྱོང་མཛད་པས། བླ་མ་བྱང་སེམས་པ།
ཁྱེད་བསོད་སྙོམས་མི་མཛད་པ་གང་བྱེད་ཀྱི་ཡོད་གསུངས་པ་ལ་ཅི་ཡང་བྱེད་པ་མི་བདོག་ཞུས་པས། འོ་ན་འཚོ་བ་མེད། ངེད་ཀྱི་ཕྱི་ལ་དངུལ་ཆུར་འགྲོ་གསུངས་པ་ལ། མི་འགྲོ་ཞུ་བ་མ་ནུས་པར་བྱོན་པས། ཉིན་མཚན་འདོད་ཡོན་གྱིས་འདའ་བ་ལ་བླ་མའི་ཐུགས་བརྩེ་བ་ཡིན་ནའང༌། ཐུགས་སྦྱོང་སོགས་ཡོན་ཏན་མ་འཕེལ་བས། ཐུགས་མ་བདེ་ནས་འགྲོ་བར་ཞུས་ཏེ། བོ་དོང་དུ་ཕེབས་ཤིང༌། འཚོ་བས་ཕོངས་ཀྱང་ཆོས་སྤྱོད་འཕེལ་བས། ཤིན་ཏུ་ཐུགས་བདེ་བར་བྱུང་གསུངས་པ་དང༌།
གྲྭ་སྐོར་བ་ལ་རྫོང་བ་མཛད་རྒྱུ་མ་འབྱོར་བ་ལ། བཞུགས་གདན་དང༌། བླ་རེའི་ཤམ་བུ་དྲས་ཤིང་གནང་བ་དང༌། བཤད་སློངས་པ་བྱུང་བའི་དུས་སུ་ནང་དུ་བོས་ནས། ཀ་ཅ་གང་དགའ་གདམ་ལ་ཁྱེར་ཅིག་གསུངས་པས། ཆོས་གདན་གྲུམ་ཚེ་ཅིག་ཡོད་པ་ཞུ་ཟེར་ཁྱེར་བ། སློབ་མ་གཅིག་གིས་མ་བཟོད་དེ། བསླུས་ནས་དྲུང་དུ་ཕུལ། བྲོ་པས་གནང་སྦྱིན་ཞུས་པས། ནང་དུ་བོས་ནས།
གང་དགའ་བ་ཅིག་ཁྱེར་ཅིག་གསུངས་པས། གསོལ་སྡེར་ཁྱེར་བ་དང༌། དབུ་ཞྭ་དང༌། ན་བཟའ་ཞབས་ལྷེ་ལ་སོགས་ཅི་འདོད་སྦྱིན་པར་མཛད་པ་སོགས་བརྗོད་ལས་འདས་ཤིང༌། དེ་དུས་བསྙུང་བ་གཅིག་བྱུང་བ་ལ་ཞལ་ཏ་འདྲ་མི་བདོག་གམ་ཞུས་པས། ངའི་ཁ་ཆེམས་རྒྱལ་སྲས་ལག་ལེན་ཡིན་ནོ་གསུངས། དངུལ་ཆུ་ན་སྟོན་ཆོས་གསུང་གིན་བཞུགས་པའི་དུས་ན། བླ་མ་དོན་ཡོད་པའི་གསུང་ཡིག་བྱུང་ནས། ཨེའི་བླ་ཆོས་པ་མཛད་པར་ཞུས་པ་ལ། ཐུགས་ཀྱིས་མ་ལོང་བར།
སྤང་ལོ་ཙཱ་བ་བློ་གྲོས་བརྟན་པ་ས་སྐྱ་ན་བཞུགས་པའི་དྲུང་དུ་བྱོན་ནས། ཨེའི་བླ་ཆོས་ལ་འབྱོན་པར་ཞུས་པས། གུ་རུ་ཐོགས་མེད། ཐོས་པའི་གཏམ་ལ་སྙན། ངའི་བླ་མས་མ་ཐོབ་པའི་གདན་ས་ཡིན་གསུངས་ཏེ། ཞལ་བཞེས་བྱུང་ནས། བླ་མ་དོན་ཡོད་པ་སྐུ་མཆེད་ཀྱི་དྲུང་དུ་བྱོན་ཏེ། བླ་ཆོས་པ་བླ་མ་ལོ་ཙཱ་བའི་དྲུང་དུ་ཞུ་འབུལ་བར་ཞུ་ཞུས་ནས། དྲུང་པ་རང་དབེན་པ་ལ་ཐུགས་གཞོལ་ཞིང༌། སྒྲུབ་པ་སྙིང་པཽར་མཛད་པར་དགོངས་པ་དང༌།
གཞན་ཡང་ཉམས་ལེན་ལ་བསྐུལ་བའི་ཕྱིར། ཀྱེ་ཀྱེ་ཉོན་དང་གྲོགས་པོ་དམ་པ་ཀུན། ། ཀུན་ཀྱང་གཏན་གྱི་བདེ་བ་ཐོབ་འདོད་ན། ། ན་རྒ་འཆི་དང་སྐྱེ་བའི་སྡུག་བསྔལ་བསམ། ། བསམ་པ་དག་པས་སྒོ་གསུམ་དགེ་ལ་འབད། ། འབད་ཀྱང་དོན་ཆུང་འཇིག་རྟེན་བྱ་བ་སྤང༌། ། ཞེས་སོགས་དང༌། རིན་ཆེན་བཞི་ལས་གྲུབ་པའི་ལྷུན་པོ་ཡང༌། ། རབ་འབར་མེ་དང་ཕྲད་ཚེ་མིག་སྨན་གྱི། ། རིལ་བུ་ཙམ་ཡང་ལུས་པར་མི་འགྱུར་ན། །
རུལ་པའི་ལུས་འདི་གཏན་དུ་གནས་སམ་ཀྱེ། ། ཞེས་པ་ལ་སོགས་པ་ཆོས་ལ་བསྐུལ་བའི་གཏམ་རིན་པོ་ཆེའི་རྒྱན་དང༌། རིན་པོ་ཆེའི་ཕྲེང་བ་ལ་སོགས་པའི་བསྟན་བཅོས་ཀྱང་མཛད། ༈ དགུང་ལོ་བཞི་བཅུ་རྩ་གཉིས་བར་ལ་འཆད་པ་དང༌། རྩོད་པ་དང༌། རྩོམ་པ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་གསལ་བར་མཛད་ཅིང༌། མཚན་ཉིད་ཀྱི་སློབ་མ་གཡུ་ཆུ་བ། སློབ་དཔོན་ཀུན་རིན་ཞེས་པ་བཀའ་པོད་བཅུ་གསུམ་ལ་བློ་བཤད་བྱེད་པའི་སྟོན་བཟང་དང༌། སློབ་དཔོན་ཤཀ་འབྱུང༌། ཡེ་རྒྱལ་སོགས་ཁྱད་པར་མདོ་སྡེ་རྒྱན་ལ་མཁས་པ་དང༌།
རྒྱལ་རིན། བློ་གྲོས་མཚུངས་མེད་སོགས་མངོན་པ་ལ་མཁས་པ་དང༌། འཇམ་དབྱངས་ཁ་ཆེ། སློབ་དཔོན་རྡོར་རིན། བླ་མ་དཀོན་མཆོག་སེང་གེ ། སྤང་རྩ་པཎ་ཆེན་ལ་སོགས་པའི་བཀའ་པོད་དུ་མ་ལ་མཁས་པ་ཕུལ་དུ་ཕྱིན་པའི་དགེ་བའི་བཤེས་གཉེན་མང་པོ་ཡང༌། སློབ་གཉེར་མགོ་ལེགས་པར་སྟོན། ཟང་ཟིང་གི་གནང་སྦྱིན་ཡང་ཅི་རིགས་སུ་མཛད། ས་སྡེས་གཙོ་མཛད་པའི་ཕྱག་དཔེ་རྣམས་ཀྱང༌། ཆོས་རྗེ་ལོ་ཙཱ་བ་ལ་ཕུལ།
ཐུགས་དམ་གླེགས་བམ་གཅིག་ཡོད་པའང་བླ་མ་གནུར་ཆོས་འཕགས་པ་ལ་ཕུལ། བླ་མ་བཀྲ་ཤིས་མགོན་པ་ལའང་འབུལ་བ་མཛད། བྱང་སའི་ཕྱག་དཔེ་གཅིག་མ་གཏོགས་པའི་ཕྱག་དཔེ་དང༌། ཀ་ཅ་ཐམས་ཅད་སྤོང་ཐད་མཛད་ནས། གླང་ལོ་ལ་ཨེ་པའི་འཆད་ཉན་བཤོལ་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་གཅིག་དེ་རིང་རྙེད། ། སུ་ལ་བསྟན་ཀྱང་གོ་བར་མི་འགྱུར་བས། ། མི་སྨྲ་ནགས་འདབ་དག་ཏུ་གནས་པར་བྱ། ། ཞེས་པའི་དོན་ཐུགས་ཉམས་སུ་བཞེས་པའི་ཕྱིར་དངུལ་ཆུར་བྱོན་ཏེ།
དོན་དམ་དང་ཀུན་རྫོབ་ཀྱི་སེམས་གཉིས་ཀྱི་སྒོ་ནས་སྒྲུབ་པ་སྙིང་པོར་མཛད་ཅིང་བཞུགས་ཡོད་པ་ལ། ཨེ་པའི་དགེ་བཤེས་དང༌། སློབ་མ་རྣམས་ཀྱིས། ད་དུང་ཆོས་གསུང་བར་ཞུ་བའི་སྤྱན་འདྲེན་ལ་བྱོན་པས། བརྩེ་ཡང་གཞན་ཕན་ནུས་མེད་མ་ཎི་བ། ། མཆི་མའི་རྒྱུན་དང་སྙིང་རྗེས་གདོང་དང་ཡིད། ། རྣམ་པར་བརླན་པར་གྱུར་ནས་རང་ཉིད་ཀྱི། ། སློབ་མ་རྣམས་ལ་སྙིང་གཏམ་འདི་སྐད་སྨྲ། ། དལ་འབྱོར་རིན་ཆེན་གླིང་དུ་ཆུད་དུས་འདིར། ། དམ་ཆོས་ཡིད་བཞིན་ནོར་བུ་མི་ལེན་པར། །
དོན་མེད་ཚེ་འདིའི་བྱ་བ་ལྷུར་བླངས་ན། ། འགྱོད་ཀྱང་འཕྱིས་པའི་དུས་གཅིག་བྱུང་དོགས་ཡོད། ། ཅེས་སོགས་དང༌། ཕྲད་ཀྱང་འདི་ལས་གཞན་པ་སྨྲ་རྒྱུ་མེད། ། ཤི་ཡང་ཁ་ཆེམས་གཞན་འགའ་མ་མཆིས་སོ། ། ཞེས་པའི་གདམས་པའི་ཡི་གེ་གནང་ནས་མཇལ་ཁ་ཡང་མ་གནང་བར། སླར་སྐུ་མཚམས་དམ་པར་མཛད་ནས། ཐུགས་དམ་ལ་རྩེ་གཅིག་ཏུ་བཞུགས། མཁན་ཆེན་བུ་སྟོན་རིན་པོ་ཆེའི་གསུང་ནས། ཆོས་ཤེས་ལ་ཉམས་སུ་ལོངས་པ་རྒྱལ་སྲས་ཐོགས་མེད་ལྟ་བུ་གཅིག་བྱ་བསམ་པས།
ཀུན་མཁྱེན་འཕགས་འོད་པའི་བཀའ་མ་ཆོག་པར། འཆད་ཉན་བྱེད་བྱེད་ནས། ཁོང་པའི་སྒྲུབ་པ་ལྟ་བུ་མ་བྱུང་གསུངས་པ་དང༌། སྤང་ལོ་ཙཱ་བའི་གསུང་ནས། ཆོས་རྗེ་ས་སྐྱ་པཎྜི་ཏའི་གསུང་ནས། ཐོག་མར་ཤེས་བྱ་ཀུན་ལ་མཁས་པར་བྱ། ། བར་དུ་གདུལ་བྱའི་ཚོགས་ལ་ལེགས་པར་བཤད། ། ཐ་མ་འདྲིས་པའི་དོན་ལ་རྩེ་གཅིག་བསྒོམ། ། དུས་གསུམ་རྒྱལ་བ་ཀུན་གྱི་བཞེད་པ་ཡིན། ། ཞེས་གསུངས་པ་དེ།
རྒྱལ་སྲས་ཐོགས་མེད་ཁོང་གིས་གྲུབ་འདུག ཁོང་ལ་ང་འདྲ་བའི་སློབ་དཔོན་བརྒྱ་ཡོད་དེ། ང་ལ་ཁོང་འདྲ་བའི་སློབ་མ་ཁོང་གཅིག་པུ་ལས་མེད། མི་ཕལ་པ་རྣམས་ཀྱིས་ངའི་རྒྱུད་ཚད་སླེབ་པ་ལ་བསྐལ་པ་མང་པོར་ཚོགས་བསོག་དགོས་པར་འདུག་སྟེ། ངས་ཁོང་གི་རྒྱུད་ཚོད་སླེབ་པ་ལ་དེ་བས་ཀྱང་ཆེ་མང་བའི་ཚོགས་བསོག་དགོས་པར་འདུག་གསུངས། སྤང་ལོ་ཙཱ་བ་བདེ་བར་གཤེགས་ཁར། བླ་མ་ཐོགས་མེད་པ་གདན་དྲང་ལགས་སམ་ཞུས་པས། བྱང་ཆུབ་སེམས་དཔའ་དེ་ཆབ་ལ་གྲོངས་ནས་ཕངས་གསུངས། ཆོས་རྗེ་ཀུན་མཁྱེན་པས་འདི་ན་སངས་རྒྱས་མི་གཟུགས་ཅན་གཅིག་བཞུགས་པ་ཡིན་གསུངས་ནས། རྗེ་པའི་གཟིམ་ཁང་ལ་ཕྱག་མཛད་པ་དང༌།
བླ་མ་རིན་ཡེ་བ་རྒྱལ་སྲས་པའི་གསུང་གླེང་བྱུང་དུས། ད་ལྟ་ཡང་འདི་ལྟ་བུའི་དགེ་བའི་བཤེས་གཉེན་བཞུགས་པས། དགའ་བ་བསྒོམ་དགོས་གསུང་ངོ༌། ། ༈ བར་སྐབས་གཅིག་ཏུ། དུང་ལུང་དགའ་ལྡན་དུ་བླ་མ་ཀུན་སྤངས་ནམ་མཁའ་གྲགས་ལ་མཇལ་དུ་བྱོན་པས། ཆོས་རྫོང་གི་མཁར་ལྷན་བྱེད་པའི་ཞལ་ཏ་མཛད་ཅིང་འདུག ། ཀུན་སྤངས་པའི་གསུངས་ནས། འདི་འདྲ་བའི་བློ་མ་ཁུགས་ཅིག་ད་མཁར་ལྷན་གྱིས་ཅི་བྱེད་སྙམ་དུ་མ་དགོངས། བེད་སུས་ཆོད་མི་ཤེས་གསུངས་ནས་ལུང་བསྟན། ཁོང་པ་གྲོངས་ཁར་མཇལ་དུ་བྱོན་པས།
ཉིད་ལ་ཞུ་དོན་གསུམ་ཡོད་པས་སྨིན་པ་གཅིག་ཞུ་གསུངས། གྲུབ་པར་བདོག་ན་ཞལ་ཏ་ལེན་པར་ཞུ་ཞུས་པས། གྲུབ་པར་ཡོད་ཀྱིས། ང་མ་ཤིའི་བར་ཉིད་རྩར་ན་ཡོད་ན་དགའ་བར་འདུག་པས་བཞུགས་པ་དང༌། ང་འདས་ནས་ཆོ་ག་ཐུགས་ཀྱི་གང་ལྕོགས་གཅིག་ཞུ་བ་དེ་དོན་གཅིག་ཡིན། ཆོས་རྫོང་འདི་ཉིད་ཅག་བཤད་ཉན་མཛད་ན་ཆོས་པར་མཛད་པ། ཐུགས་དམ་མཛད་ན་དབེན་གནས་མཛད་པར་ཞུ་བ་གཅིག་ཡིན། བཤད་ཉན་ཐུགས་དམ་གང་མཛད་རུང༌། སྒང་བཤོངས་ནས་ཐོག་ཕུད་ནས་ཁལ་བཞི་བཅུ་རེ་བདོག་པ་བཞེས་པར་ཞུ་གསུང་བ་ལ། བསྙུང་གཡོག་དང༌།
བདེ་བར་གཤེགས་རྗེས་གསོལ་བ་ཅི་ནུས་འདེབས་པར་སྤྲོ་ལགས། གཞིས་ཀ་བདག་ཏུ་མི་འཛིན་པར་ཞུ། ཆོས་རྫོང་འཕྲལ་བདེ་སྤྱོད་ཅིང་ཕུག་བདག་ཏུ་མི་འཛིན་པར་ཞུས་ནས། གཞིས་ཀའི་ལོ་གཅིག་གི་ཐོག་གསོལ། ཁ་རག་ལ་སོགས་གནས་དབེན་པ་གཅིག་ཏུ་འགྲོ་སྙམ་པ་ཡིན་ཏེ། རྟཻན་འབྲེལ་གྱི་བྱེད་པས་འདི་ཀར་བསྡད་གསུངས། དེ་ལྟར་ལུང་བསྟན་ཐོབ་པའི་དབེན་གནས་ཁྱད་པར་ཅན་དེ་ཉིད་དུ། སྙིང་པོ་མེད་པའི་འཇིག་རྟེན་གྱི་བྱ་བ་ཐམས་ཅད་སྤངས་ནས། མཚན་མོ་དབུ་སྔས་ལ་མི་འཇོག་ཅིང༌། རྡོ་རྗེ་ལུས་ཀྱི་གནད་མ་གཡོས་པར།
མཚན་བཅས་དང་མཚན་མེད་ཀྱི་ཏིང་ངེ་འཛིན་ལ་ཉིན་མཚན་རྩེ་གཅིག་ཏུ་མཉམ་པར་བཞག་པས། ཐུགས་དམ་གྱི་ལྷས་རྗེས་སུ་བཟུང་ཞིང༌། གཞན་གྱི་སེམས་མཁྱེན་པའི་མངོན་པར་ཤེས་པ་དང༌། གཞན་གྱི་སྡུག་བསྔལ་དངོས་སུ་ལེན་ནུས་པ་ལ་སོགས་པ་མཆོག་དང་ཐུན་མོང་གི་དངོས་གྲུབ་བརྙེས་པའི་ཚུལ་ནི། བསམ་གྱིས་མི་ཁྱབ་པ་མངའ་ཚུལ་དུ་འདུག་ཀྱང༌། ཡོན་ཏན་ཐམས་ཅད་སྦས་པའི་ཚུལ་གྱིས་བཞུགས་ལ། མོས་གུས་ཀྱི་སྤྱན་དང་ལྡན་པས་གཟིགས་པ་ལ། ཚེ་དཔག་མེད་ཀྱི་དབང་བསྐུར་མཛད་པའི་ཡེ་ཤེས་འབེབས་པའི་སྐབས་སུ། ཞལ་རས་ལི་ཁྲི་ལྟར་དམར་པོར་འགྱུར་བ་དང༌། བགེགས་སྐྲོད་པའི་སྐབས་སུ་ཞལ་རས་སྨུག་ནག་ཏུ་འགྱུར་ཞིང༌།
ཐམས་ཅད་བ་སྤུ་ཟིང་བྱེད་པ་དང༌། ལོ་ཙཱ་བ་ཆེན་པོ་བྱང་རྩེས་ཞལ་བཅུ་གཅིག་པར་གཟིགས་པ་དང༌། འགའ་ཞིག་གིས་ཞལ་རས་ཀྱི་གཡོན་ཕྱོགས་ན། ཁར་ས་པཱ་ཎི་མཚོན་གང་བ་གཅིག་མཐོང་བ་དང༌། འཇད་གནས་གསར་གྱི་ཇོ་བོ་ལ་མཇལ་དུས། ཇོ་བོ་དང་དྲུང་པ་གསུང་གླེང་མཛད་པ་དང༌། སྤྱན་རས་གཟིགས་དང་སྒྲོལ་མའི་ཞལ་གཟིགས་ཤིང་ཆོས་གསན་ཞེས་གྲགས་པ་དང༌། ཞལ་སྔ་ནས། བདག་ལ་དེ་འདྲའི་ཡོན་ཏན་མེད་གསུང་ངོ༌། ། ཡང་ཆོས་རྗེ་བསོད་ནམས་གྲགས་པ་ལ་མཇལ་དུ་བྱོན་དུས།
ཤངས་མདའི་བྱེ་མའི་སྐྱིབས་གཅིག་ཏུ། ཇ་སྐོལ་ངལ་གསོ་གསུངས། ཞབས་ཏོག་པ་རྣམས་ཀྱི་བསམ་པ་ལ། ཆུ་ཤིང་ཡོད་པ་གཅིག་ཏུ་བཞུགས་པས་ཆོག་པ་ལ་སྙམ་པ་ཐུགས་ཀྱིས་མཁྱེན་ནས། ཆུ་ངས་ཁག་ཁུར་གྱི་ཤིང་ཚོལ་གཅིག་གསུངས། ཤིང་བསྒྲུགས་པས་ཆུ་འདི་ན་གདའ་ཡི་གསུངས། ཕྱག་གིས་ཏུད་ཏུད་མཛད་པས་སྔར་མེད་པའི་ཆུ་བྱུང་བས། གཞན་རྣམས་ཀྱི་བསམ་པ་ལ་མིག་འཁྲུལ་བ་ཡིན་ནམ་སྙམ་པ་བྱུང༌། ཇ་བསྐོལ་ནས་གཤེགས་དུས་ཆུ་ཡང་སྐམས་སོ། ། དེ་ནས་ཆོས་ལུང་དུ་ཕེབས།
འཇུག་པ་སེམས་བསྐྱེད་ཞུས་པས། རིན་པོ་ཆེ་བསོད་ནམས་གྲགས་པའི་གསུངས་ནས། ངས་ཀྱང་བླ་མ་ལ་དད་གུས་ཆེན་པོ་བྱས་ནས་ཞུས། འོ་སྐོལ་དམ་ཚིག་གི་སེལ་མེད་པས་ཕན་ཤིན་ཏུ་ཆེ། ཆོས་བདག་པོ་ལ་འཕྲོད་པ་ཡིན་གསུངས། མཉེས་ཚོར་ཆེན་པོ་མཛད། ཐེངས་གཅིག་ཡིད་ལ་མེད་དུས། ཉེ་གནས་ལ་ཇ་གཅིག་ཡོད་ན་སྙུངས་རིན་པོ་ཆེ་པ་ལ་མཇལ་དུ་འགྲོ་སྙིང་འདོད་གསུངས། བློ་བུར་དུ་བྱོན་པས། ལམ་དུ་ཧོ་འདྲ་གཅིག་གིས་ར་གཅིག་ཁྲིད་བྱུང༌།
ཕྱག་རྟེན་ལ་དམིགས་པའི་གསེར་ཞོ་ཕྱེད་ཡོད་པ་ཧོར་འདྲ་ལ་བྱིན་ནས་རའི་སྲོག་བླུས། རིན་པོ་ཆེ་ལ་ཕྱག་རྟེན་ཡང་མེད་ཀྱང་ཤིན་ཏུ་མཉེས། ཡུན་རིང་དུ་བཞུགས་པར་ཞུ་གསུངས། ཟླ་བྱེད་ཙམ་བཞུགས་ནས་བྱོན་པས། རིང་པོ་མ་ཐོགས་པར། རིན་པོ་ཆེ་པ་ཉིད་བདེ་བར་གཤེགས། རྗེས་ནས་ཀྱང་ཆོས་གསུང་རེས་ཀྱིས། མཁན་ཆེན་རིན་པོ་ཆེ་བསོད་ནམས་གྲགས་པ་ལ་བདག་གིས་ཐོབ་པ་ལག་གསུངས་ཞིང༌། ཕྱག་ཐལ་མོ་སྦྱོར། སྤྱན་ཆབ་དཔག་ཏུ་མེད་པ་འབྱུང་ཞིང༌།
ཚད་མེད་པའི་མོས་པ་དང་གུས་པ་མཛད་ནས། རྩ་བའི་བླ་མར་འཛིན་ནོ། ། ཡང་བླ་མ་རིན་ཡེ་བ་ལ་མཇལ་དུ་འགྲོ་སྙིང་འདོད་གསུངས་ནས་བྱོན། ཞབས་ཏོག་ལ་སློབ་དཔོན་དཔལ་ཡེ་ཡོད་པ་ལ། ཉིད་དྲུང་པ་ལ་ཆོས་ཅི་ཞུ་གསུངས། དཔེ་ཆོས་རིན་སྤུངས་གཅིག་ལགས་བྱས་པས། འོ་ན་དཔེ་ཆ་ཁྱེར་གཅིག་གསུང༌། དཔེ་ཆ་ཁོང་པ་རང་ལ་ཡོད་ལགས་ཞུས་པས། ཁྱེར་བ་དྲག་གསུངས། བླ་མ་པ་ལ་མཇལ་དུས་ཁྱོད་ཚོ་ལ་འདོད་མོས་ཀྱི་ཡོད་གསུངས།
ཁོང་ལ་དཔེ་ཆོས་རིན་སྤུངས་ཅིག་ཞུ་བ་འདོད་གདའ་ནའང༌། སྐུ་ཁམས་ལྟེམ་པས་ཞུ་མ་ནུས་གདའ་ཞུས་པས། དཔེ་ཆ་གཞོང་མོ་ཆེར་ལེན་དུ་བཏང་དགོངས་གསུང་བ་ལ། དཔེ་ཆ་ཡོད་ཞུས་པས། ཁམས་ཀྱིས་ནུས་གསུངས་ནས་གནང༌། འབྱོན་ཁར་བླ་མ་པའི་གསུང་ནས། ང་ལ་ན་ཚ་དྲག་པོ་འདུག་སྙམ་པའི་ཐུགས་ཁྲལ་མ་མཛད། འཆི་བ་ལམ་དུ་འགྲོ་རུ་རེ་སྟེ། འགྲོ་མི་འགྲོ་ཆ་མེད་ནད་འདི་བས་ཐུ་བ་བྱུང་ཡང་ལམ་དུ་འགྲོ་བར་འདུག་གསུངས། ཆེར་མ་ཐོགས་པར་བདེ་བར་གཤེགས།
ཡང་སློབ་དཔོན་ནམ་མཁའ་སེང་གེ་ལ། སྐུ་འགག་གཅིག་གནང་བ་གྱོན་ནས་ཇ་དྲངས་པ་ན། སློབ་དཔོན་བདེ་བཟང་གི་རྟོག་པ་ལ། ང་ལའང་སྐུ་འགག་གཅིག་གནང་ན་སྙམ་པ་བྱུང༌། གནས་མལ་དུ་སླེབས་པ་དང༌། སྐུ་འགག་གཅིག་སྐྱེལ་དུ་བཏང་བྱུང་བས། ངོ་ཚ་བ་ལ་ཚུགས་པ་མེད་པ་བྱུང༌། ལོ་ཙཱ་བ་ནམ་བཟང་གིས་ཤིང་ཏོག་འབུལ་བ་གཅིག་མཐོང་ནས། བྲོ་བ་ཇི་འདྲ་གཅིག་ཡོད་དམ་བསམ་པ་ལ། བྲོ་བ་ཇི་འདྲ་གཅིག་བདོག་གམ་ལེགས་པོ་གཅིག་གདའོ་གསུངས།
ཁོང་གི་མདུན་དུ་བསྐྱུར་བྱུང་བས། ཁོང་ལ་ཁ་སྐྱེངས་པོ་གཅིག་བྱུང༌། ཡང་ས་ཆོག་བྱེད་པའི་ཁྲོ་འབག་འདི་འདྲས། ལྷ་འདྲེ་འཇིགས་ཉེན་མེད་སྙམ་པ་ལ། དེ་ཡིན་ཁྲོ་འབག་རྐྱང་པས་ལྷ་འདྲེ་འཇིགས་ཉེན་མེད་གསུངས་ཞིང༌། གཞན་གྱི་སེམས་ལ་ཤར་བ་མང་པོ་མཁྱེན། མཁན་པོ་ཟངས་ཕུག་པའི་རྟོག་པ་ལ། གཟིམས་མལ་ན་དབྱི་དཀར་གྱི་གདན་གཅིག་འདུག་པ། འདི་ང་ལ་ཡོད་ན་སྙམ་པ་མཁྱེན་ནས། གདན་འདི་ཉིད་ཅག་རང་གང་དགའ་བ་མཛོད་གསུངས་གནང་བླ་མ་བྱང་རྩེ་པའི་ཐུགས་དགོངས་ལ།
ངའི་འདི་རང་བདེན་སྙམ་པ་གཅིག་བྱུང་བ་ལ། མི་ལ་ལའི་རྟོག་པ་ལ། ངའི་འདི་ཁོ་ན་བདེན་བསམ་པ་གཅིག་འདུག་སྟེ། དེ་ཀ་རྐྱང་རྐྱང་ཡང་མ་ལགས་གསུངས། སློབ་དཔོན་དཔལ་ཡེ་བས། ཕྱག་རྒྱ་ཆེན་པོ་ཡི་གེ་བཞི་པའི་ཁྲིད་ཞུས་པས། ལུང་དུ་བྱས་པ་དྲག་ལོང་མི་ཡོང་གསུངས། བདག་ལ་བྱ་རྒྱུ་མི་བདོག་ལོང་ཡོང་ལགས་ཞུས་པས། གླཽ་བུར་དུ་བྲེལ་བ་ཅི་ཡོང་མི་ཤེས་གསུངས་པས། ཞག་གཉིས་ཙམ་ན།
ཁོང་གི་སྤུན་ཟླ་ན་ནས་ལོང་མ་བྱུང༌། བླ་མ་ཐུབ་པས། ཤེས་རབ་ཁྲི་པ་དང༌། ཁྲི་བརྒྱད་སྟོང་པ་ཞུས། སྡོམ་གསུམ་འོད་ཕྲེང་ཞུ་བསམ་ན་ཡང་དངོས་སུ་ཞུ་མ་ནུས་པ་ལ། དེ་མ་ཐག་ཁྱེར་ལ་ཤོག་གསུངས་ནས་གནང༌། དཔོན་ཆེན་རྒྱལ་བཟང་བཟུང་དུས། ཕལ་ཆེ་བ་དཔོན་ཆེན་མི་ཐོན་ཟེར་བ་ལ། དཔོན་ཆེན་ལ་ཅང་མི་ཡོང་གསུངས་པས། ཆེར་མ་ཐོགས་པར་ཐོན།
དཔོན་འཕགས་པ་བཟུང་དུས། ཞུ་འབུལ་མཛད་པས། ཁྱེད་ལ་མི་ཆོས་ཀྱི་བཅོལ་བ་མེད་གསུངས་བྱུང༌། ཐར་བར་དགོངས་ནས་དྲུང་པ་རང་གིས་ཀྱང་སྒྲོལ་མ་བཙོན་འདོན་གྱི་ཆོ་ག་མཛད། གནས་རྙིང་ཚོགས་པ་ལ་སྒྲོལ་གསོལ་ཞུས་ཤིང༌། བཙོན་འགྲོལ་གྱི་ཆོ་ག་མཁྱེན་པས་ཆོ་ག་མཛད་པས་ཐོན་ནོ། ། བྱ་ལོ་ལ། འཇད་དུ་ཡར་ལུང་པའི་དམག་བྱུང༌། དྲུང་པ་ཨེ་ན་བཞུགས་པ་དངུལ་ཆུར་སྤྱན་དྲངས་པས། ང་དག་ཡོང་བས་ཆོག་སྟེ་མི་ཐུབ་པ་འདྲ་གསུངས།
འཁྲུག་པ་སྔ་མ་བྱང་པ་རྒྱལ་ནས། ད་དུས་བདེ་བར་ཡོང་ཟེར་བ་ལ་ད་དུང་དུས་བདེ་མོ་མི་ཡོང༌། ཐམས་ཅད་དངོས་པོ་ལ་མ་ཆགས་པར་བྲོས། འགྲོ་བ་མི་ཡོང་བའི་རྒན་རྒོན་གྱི་གཡོག་ངས་བྱ་ཡི། སྟོན་པ་ཟླ་བཟང་རང་ཡང་ཨེར་བཞུད་གསུངས་པས། ཕལ་ཆེ་བ་བསྡད་པས། ཡར་ལུང་པ་རྒྱལ་ནས། དངུལ་ཆུ་བ་ཡང་བཅོམ་པས། དྲུང་པ་ལ་ཐུགས་ཤེས་མངའ་བར་འདུག་པས་ཟེར་ཞིང༌། མི་རྣམས་སྐྲག་ནས།
དྲུང་དུ་འཁོར་བ་ན་དེར་དམག་མི་བྱུང་བ་རྣམས། གྲི་མདུང་ཁྲག་གོས་པ་རྣམས་སྐྲས་བཤམ་དུ་བཞག་བྱུང་བས། སློབ་དཔོན་ཉི་མ་མགོན་པ་ལ་སོགས་སྐྲག་པ་ལ། ཁོ་པ་ན་རེ། ཁྱེད་བླ་མའི་དྲུང་ན་བཞུགས་པ་རྣམས་སྐྲག་མི་དགོས་ཟེར་ནས། དྲུང་དུ་བྱིན་རླབས་ཞུ་བ་དང༌། འགའ་རེ་ངས་མི་བསད་པས་བླ་མ་ལ་གྲིབ་ཡོང༌། བྱིན་རླབས་ཞུ་བ་མི་ནུས་ཟེར་བ་ལ། གྲིབ་བྱུང་ཡང་བཟོད་གསུངས་ནས་བྱིན་རླབས་མཛད། བསྲུང་དར་གནང་བས།
འགའ་རེ་མཆི་མ་འབྱིན་ཞིང༌། གསོལ་འདེབས་དང༌། བཤགས་པ་བྱེད་པ་བྱུང་ངོ༌། ། ཚད་མེད་པའི་བྱང་ཆུབ་ཀྱི་སེམས་ཀྱིས། ཁྲོ་ཞིང་གཏུམ་པའི་སེམས་ཅན་མ་རུངས་པ་རྣམས་ཀྱང༌། བྱམས་པའི་ཏིང་ངེ་འཛིན་ནི་རྒྱུད་ལ་བསླན་ནས། གནོད་པའི་བསམ་པ་ངན་པ་རྣམས་ཕན་བདེའི་སེམས་སུ་བསྒྱུར་བར་མཛད་ཅིང༌། ཕག་ལོ་ལ། འཇད་དུ་དམག་བྱུང་དུས། དམག་འགྲིམ་པའི་སུམ་ཆ་ཙམ་གཟིགས་པས།
སྙིང་རྗེའི་ཤུགས་དྲག་པོ་འཁྲུངས་ནས་དྲན་མེད་དུ་ཡུན་རིང་པོ་སོང༌། དེ་ཕྱིན་ཆད་དྲན་མེད་དུ་འགྲོ་བ་ཅི་རིགས་བྱུང༌། ཡང་བླ་མ་རྒྱ་མ་པས། མཚམས་ཁོངས་སུ་རྒྱལ་སྲས་པའི་འདུལ་བ་རྒྱུད་ལ་བསྟོད་པ་གཅིག་བརྩམས་པས། དེ་ཚར་ཙམ་ན། ཁྱེད་ཀྱིས་བརྩམས་པའི་འདུལ་བ་རྒྱུད་ཀྱི་ཕྱག་འཚལ་དེ་བསྐུར་གསུང་བ་བྱུང་བས། རྒྱ་མ་པ་ལའང༌། ཐོགས་པ་མེད་པར་གཟིགས་ཤིང་ཡོད་པར་འདུག་བསམ། འཇིགས་ལ་ཉམས་དགའ་བ་ཞིག་བྱུང་ངོ༌། ། ཆགས་སྡང་ལ་སོགས་ཚེ་འདིའི་ཆོས་བརྒྱད་ཀྱི་རྟོག་པ་ལས་གྲོལ་བ་ནི།
ས་སྐྱར་འཁྲུག་པ་བྱུང་ནས། འཇམ་དབྱངས་དོན་ཡོད་རྒྱལ་མཚན་པ་སྐུ་མཆེད་དབུས་སུ་འགྲོ་དགོས་པ་བྱུང་བས། བླ་མ་རིན་ཡེ་བས། རྗེ་པ་ལ། འདི་འདྲའི་མི་རིག་པ་བྱུང་དུས། བདག་ལ་གཉེན་པོས་ཟིན་ཙམ་བྱུང་སྟེ། ཆགས་སྡང་གི་རྟོག་པ་མང་པོ་སྐྱེ་བར་གདའ། ཉིད་ཅག་ལ་ཇི་འདྲ་བྱུང་གསུངས་པས། རྗེ་པའི་གསུང་ནས། སྤྱིར་འཇིག་རྟེན་པའི་བདེ་སྡུག་ལ་སོགས་ཐམས་ཅད་ལས་ལས་གྲུབ་པའི་སེམས་སྣང་ཡིན་པ་དང་དེ་ཉིད་ཀུན་རྫོབ་སྒྱུ་མ་ལྟ་བུ་དང༌།
དོན་དམ་བྱང་སེམས་ཀྱི་གོ་བ་ར་རི་ཞིག་བདོག་པས། བདག་ལ་ཆགས་སྡང་གི་རྣམ་རྟོག་མ་སྐྱེས་ལགས། ཞེས་གསུང་ངོ༌། ། ༈ གཞན་གྱི་སྡུག་བསྔལ་དངོས་སུ་ལེན་ནུས་པ་ནི། སློབ་དཔོན་དཔལ་ཡེ་ལ་ཤིག་ནད་བྱུང་བ། དྲུང་པས་གཟིགས་པས། བླངས་ནས་ནུབ་མོ་སྤྱན་སྔར་སླེབས་པའི་ཐོ་རངས་ཁོང་གི་ཤིག་ནད་དྲག་ནས། དྲུང་པ་ལ་འཕོས་པ་དང༌། དར་སྡིངས་པའི་མི་ཞིག་གི་མིག་ན་བ་ལ། ཤ་ཕྱེད།
ཇ་ཞོ་ཕྱེད། གཏོར་བྱེད་ཅིག་ཕུལ་ནས་གཏོར་མ་ཞུས། མིག་ནད་དངོས་སུ་བླངས་ནས་དྲག མཁན་ཆེན་བུ་སྟོན་རིན་པོ་ཆེ་བ་སྙུང་དུས། གཡའ་བཟངས་ལྷ་རྗེ་ལ་སོགས་པས་བཅོས་ཀྱང་མ་ཕན་པ་གསན་ནས། དྲུང་པས་བླངས་པས་སྙུང་གཞི་དྭངས་མཁན་ཆེན་བྱང་རྩེ་པ་ལ། གསོལ་གྱི་རོ་མ་ཐུ་མོ་ཡོད་པས། དམིགས་པས་བླངས་པས། ཁོང་པའི་སྙུང་བ་དྭངས། དེར་གཞན་གྱི་སྡུག་བསྔལ་ཐམས་ཅད་དངོས་སུ་ལོན་པ་གདའ་ལགས་ཞུས་པས།
དམིགས་པ་གང་གཏད་དེ་ལོན་པར་གདའ་སྟེ། སྙིང་རུས་ཆུང་བས་བསྲན་པར་མི་ནུས་གདའ་གསུངས། མ་གཅིག་གཞོན་ནུ་འབུམ་སྙུང་དུས་དབང་ཞུས་པས། གཏོང་ལེན་མཛད་པ་དང་སྙུང་བ་དྭངས། སྙིང་རྗེ་བྱུང་རྒྱལ་དུ་བཏང་ནས། ཉིན་མཚན་ཁོར་མར་དེ་ཉིད་ལ་རྩེ་གཅིག་ཏུ་འབྱམས་ནས། གཞན་གྱིས་རྒྱལ་བ་ལྟར་མཐོང་ཞིང༌། ཐུགས་བཟོད་མེད་སེམས་ཅན་གྱི་དབང་དུ་སོང་བས་སོ། ། ༈ དཻ་ནས་ཆོས་རྗེ་བསོད་ནམས་རྒྱལ་མཚན་པ་གོང་དུ་གདན་འདྲེན་པའི་གསེར་ཡིག་པ་དྷརྨཱ་ཀཱིརྟིས་སྤྱན་དྲངས་ཏེ། ས་སྐྱར་བྱོན་པས།
གོང་མའི་གནང་སྦྱིན་རྣམས་ཕུལ། ཆོས་ཞུས་པས། ཁོ་ཡང་དད་ནས། ཁྱེད་བན་དྷེ་རྣམས་ལ་རང་རང་གི་ཡི་དམ་དང༌། དགེ་སྦྱོར་གཙོ་འདི་ལ་བྱེད་ཟེར་བ་འདུག ། བླ་མ་ཡི་དམ་དང༌། ཐུགས་དམ་གང་ལ་གཙོར་མཛད་ཞུ་བ་ལ། ཐུགས་རྗེ་ཆེན་པོ་ལ་ཡི་དམ་བྱས་ནས། མ་ཎི་བགྲང་བ་མིན་པ། གཞན་ཅི་ཡང་མི་ཤེས་གསུངས།
ཡང་ཁོས་སེ་ཆེན་རྒྱལ་པོའི། ས་སྐྱ་པཎ་ཆེན་ཁུ་དབོན་ཡོན་མཆོད་དུ་འབྲེལ་བའི་རྒྱུ་མཚན་བཤད་ནས། དེའི་གདན་ས་པ་ལ་བླ་མ་བསོད་ནམས་རྒྱལ་མཚན་པ་བྱོན་ན། བསྟན་པའི་དར་རྒྱས། སེམས་ཅན་ལ་ཕན་བདེ་འབྱུང་བའི་ཐུགས་དགོངས་ཁྱད་པར་ཅན། ཁྱེད་བོད་ཀྱི་བླ་མ་དགེ་བའི་བཤེས་གཤེན་རྣམས་ལ་མངའ་བར་ཡོད་པ་བཞིན། གོང་མ་ཆེན་པོས་སྒྲུབ་པ་ཡིན་པས། བླ་མ་གདན་འདྲཽངས་པའི་ཐབས་ལ་འབྱོན་དགོས། ཁྱེད་བླ་མའི་ཡང་བླ་མར་འདུག ཁྱེད་ཀྱི་བཀའ་བླ་མས་མི་གཅོག་པ་ཡིན་ཟེར་བས།
ངས་ཞུ་བ་ལ་སོགས་ཀྱང་མི་ཤེས་པའི་སྤྲང་པོ་བྱ་བྲལ་བ་ཡིན། དོན་མེད་ལུང་སྟོང་འགྲིམ་པ་ལ་དགོས་པ་མེད་གསུངས་པས། ཁོ་ན་རེ། བླ་མ་ཁྱེད་ཅི་ཡང་མི་མཁྱེན་ན། ཉིན་རེ་བཞིན་བན་དྷེ་མང་པོ་ལ་ཆོས་བཤད་པ་ཅི་ཡིན། སྤྲང་པོ་བྱ་བྲལ་བ་བྱ་བ་གནས་ངེས་མེད་འགྲིམ་པ་ལ་ཟེར་བ་ཡིན། ཅི་ནས་ཀྱང་འབྱོན་དགོས་ཟེར་ཡང༌། ཞལ་བཞེས་མ་མཛད་པས། ཁོ་ན་རེ། ངེད་ཀྱང་བླ་མ་གདན་མ་འདྲོངས་བར་ལ་སྡོད།
ཉིན་རེ་བཞིན་སེམས་ཅན་མིག་ཆེ་རེ་བ་བརྒྱ་རེ་ཙམ་གསོད་པ་འདི་སྙིང་མི་རྗེ་བ་ཨེ་ཡིན། ཁྱེད་གར་བཞུགས་ཀྱང་སེམས་ཅན་གྱི་དོན་ལས་མེད། ངེད་ཧོར་རྣམས་ཀྱང་སེམས་ཅན་ཡིན་མོད། ཐུགས་རྗེ་རེ་ཆུང་ཟེར་བས། ཚད་མེད་པའི་ཐུགས་རྗེ་འཁྲུངས། སྤྱན་ཆབ་དཔག་ཏུ་མེད་པ་བྱོན། ཆོས་རྗེ་པ་གོང་དུ་འབྱོན་རུང་མི་འབྱོན་རུང༌། ཐག་སྔ་བར་ཆོད་ན། ཧོར་རྣམས་ཉིན་གཅིག་གིས་འདེགས་པ་སྔ་ནའང་སེམས་ཅན་ལ་ཕན་པར་འདུག་སྟེ་དགོངས་ནས་ཏའི་སི་ཏུ་བྱང་ཆུབ་རྒྱལ་མཚན་པས། དབུས་ཕྱོགས་སུ་ཞུ་ཕུལ་བ་དང༌།
ཇོ་བོ་ལ་མཇལ་བ་དང༌། དབུས་ཕྱོགས་སུ་གཞན་ཕན་རྒྱ་ཆེན་འབྱུང་བ་ལ་དགོངས་ནས། འབྱོན་པའི་ཞལ་བཞེས་མཛད། དེ་བར་ལ་ས་སྐྱའི་བླ་མ་དགེ་བའི་བཤེས་གཉེན་མང་པོ་ལ། བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཆོ་ག་ལ་སོགས་པ་ཆོས་མང་དུ་གསུངས། དགུང་ལོ་དྲུག་ཅུ་རྩ་བདུན་པ་གླང་གི་ལོ་ལ། འགྲོ་བ་མང་པོ་ལ་ཕན་པར་གཟིགས་ནས། དབུས་ཕྱོགས་སུ་བྱོན་ཞིང་ལྷ་ས་དང༌། ཚལ་གུང་ཐང་ལ་སོགས་པར། ཏའི་སི་ཏུ་དགེ་ལེགས་བཟང་པོ་པས་བདག་རྐྱེན་མཛད་ནས།
གསང་ཕུ་ལ་སོགས་དགོན་སྡེ་མང་པོ་ནས་བྱོན་པའི། མཐའ་ཡས་པའི་དགེ་བའི་བཤེས་གཉེན་མཁས་བཙུན་བཟང་གསུམ་ལྡན་པ་རྣམས་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང༌། རིམས་ནད་འདུག་པ་རྣམས་ཀྱང༌། ཆོས་རྗེ་དབུས་སུ་ཕེབས་པས་རྒྱུན་ཆད། འཆི་ངེས་པའི་བཙོན་མ་མང་པོ་ཡང་ཐར་བར་མཛད། འབུལ་བ་རྒྱ་ཆེན་པོ་བྱུང་བ་རྣམས་ཀྱང༌། དཔལ་ས་སྐྱས་གཙོ་བྱས་དབུས་གཙང་གི་དགོན་སྡེ་རྣམས་སུ་མང་ཇ། འབུལ་བ་འཆད་ཉན་སྒྲུབ་པ་རྣམས་ལ་གནང་ཞིང༌། ཆོས་དང་ཟང་ཟིང་གིས་ཚིམ་པར་མཛད། དབུས་སུ་སྔར་ནི་མ་བྱོན་ཀྱང༌།
མར་རེས་རི་སྤུངས་སུ་ཕེབས་དུས། རི་འདིའི་ཕ་ཆག་ན། རོང་ངུར་སྨྲིག་གི་སྒྲོལ་མ་རང་བྱོན་བཞུགས་གསུང་བ་དང༌། ཡང་བསམ་ཡས་ཀྱི་ཐད་ཀྱི་ནམ་མཁའ་ལ་ཕྱག་མཛུབ་བཙུགས་ནས། ཕ་གི་ན་སུ་ཡོད་གསུངས། བསམ་ཡས་བདོག་ཞུས་པས། དེའི་ཚོད་ཡིན། ངོ་མཚར་ཆེ། ཁྱེད་རང་རྣམས་ཀྱང་ཕྱག་ཚོལ་གསུངས། དྲུང་པ་དབུ་ཞྭ་ཕུད་ནས།
ཡན་ལག་བདུན་པ་དང་སྨོན་ལམ་མང་དུ་མཛད། ཁྲ་འབྲུག་གི་གཙུག་ལག་ཁང་དུ། འདི་ཀུན་ལྷ་ས་བས་ཀྱང་བྱིན་རླབས་ཆེ་གསུངས། ཞག་འགའ་སྐོར་བ་ཤ་སྟག་མཛད། བསམ་ཡས་བྱང་ཆུབ་ཆེན་པོ་ལ་མཇལ་དུས། མེ་ཏོག་གི་ཆར་ཆེན་པོ་བབས། སྤང་ལོ་ཙཱ་བའི་གསུང་ནས། ལྷ་སའི་ཇོ་བོས་ཀྱང་མཚར་བ་ཞིག་ཡོད་གསུང་བ་བདེན་པར་འདུག་གསུངས་ནས། མོས་གུས་ཀྱི་གདུང་བས་སྤྱན་ཆབ་མང་པོ་བྱོན། ཐུགས་བསྐྱེད་རང་གིས་ལེན་པ་ལ་སོགས་ཆོས་སྤྱོད་མང་དུ་མཛད།
ཡར་ལུང་བསམ་གཏན་གླིང་དུ་ལོ་བཞི་བཞུགས། དཔོན་དབང་གིས་བྲང་ཁང་ནོར་དང་བཅས་པ་ཕུལ། སི་ཏུ་བྱང་རྒྱལ་བས་ཞབས་ཏོག་དང་འབུལ་བ་རྒྱ་ཆེན་པོ་བྱས། ཆོས་མང་དུ་གསུངས་སོ། ། གུང་ཐང་ནས། ལྷ་སར་བྱོན་དུས། དཔོན་སློབ་འགའ་ཞིག་ཆུ་བར་ཕྱོགས་སུ་ཐོན། ལྷག་མ་རྣམས་ཀོ་བ་ལ་སྒྲོལ་གྱིན་ཡོད་པའི་རྗེས་ན་ཚུར། མི་གཅིག་གིས་རྟ་བདུན་དེད་ནས་རྐྱལ་བཏང་བྱུང་བས། ཆུ་དཀྱིལ་དུ་གར་སོང་ཆ་མེད་དུ་ནུབ་སོང་བ།
དྲུང་དུ་ཞུས་པས། ཨ་ཀ་ཁ་གཞན་བྱ་རྒྱུ་མེད། སྒྲོལ་མ་ཐོན་གསུངས། ཕྱག་ཐལ་མོ་སྦྱར་ནས། འཕགས་མ་འཕགས་མ་སྒྲོལ་མ་སྒྲོལ་མ་གསུངས་ནས། སྤྱན་ཆབ་ཉི་ལི་ལི་འདུག་པས། ཡུད་གཅིག་ནས་རྟ་བྱིན་པོ་ཐོན་བྱུང༌། མི་དེ་རྟ་དང་བྲལ་ནས། ཆུས་ཁྱེར་སོང་བས་ཆོས་རྗེ་པའི་སྐུ་རྒྱབ་ནས། སྔར་མེད་པའི་མི་གཟུགས་རིང་བ།
ཕྲུག་གོས་དཀར་པོ་གོན་པ་དྲེས་མའི་སྐེ་རགས་བཅིངས་པ་ཞིག ། ངས་འགྲོ་ངས་འགྲོ་ཟེར། ཆུ་ལ་ཚབ་ཚུབ་མེད་པར་སོང་ནས། ཆུས་ཁྱེར་བའི་མི་དེའི་ལག་པ་ནས་བཏོན་པས་མ་ཤི ། མི་དེ་སུ་ཡིན་ནམ། ཇ་ལྡུད་དགོས་ཚོལ་གསུང་བཙལ་བས་མ་རྙེད་ལགས་ཞུས་པས། ཇི་ཐོ་དོད་གསུངས། དྲུང་པས་འཕགས་མ་ལ་གསོལ་བ་བཏབ་པའི་སྲུང་མ་ཡིན་མཆི་ལགས་ཞུས་པས། ཡིན་པའང་སྲིད་དམ། དེ་རེ་མཚར་ཅིག་བྱུང་རང་གིས་བློ་གཏོད་ནུས་ན།
དཀོན་མཆོག་འདི་རང་གིས་མི་བསླུ་ངེས་པ་ཡིན་གསུངས། དེ་ནས་ཇོ་བོ་རིན་པོ་ཆེའི་དྲུང་དུ་ཕེབས། མེ་ཏོག་གི་ཆར་མང་པོ་བབས། ཡུན་རིང་དུ་གསོལ་བ་བཏབ། སི་ཏུ་དགེ་ལེགས་བཟང་པོ་ལ་ཉིད་ཅག་ཆོས་རྒྱལ་ཆེན་པོའི་བརྒྱུད་པ་ཡིན་པས། ཆབས་སྲིད་ཐམས་ཅད་ཕན་བདེས་སྐྱོང་བ་དང༌། ཁྱད་པར་འཆད་ཉན་པ་རྣམས་ཀྱི་བདག་རྐྱེན་མཛད་པ་དང༌། ཉེས་པ་ཅན་ཚར་བཅད་པར་འོས་པ་རྣམས་རང་འདོད་མེད་པའི་ཚར་གཅོད་དང་རྗེས་འཛིན་མཛད་པར་ཞུ། གསུང་བའི་ཞལ་ཏ་མཛད་པས་ཞབས་སྤྱི་བོར་བླངས་ནས་གསུང་བཞིན་སྒྲུབ་པར་ཞལ་བཞེས་མཛད། ཇོ་བོ་རྗེ་མན་ཆད་དབུས་ཕྱོགས་སུ་བྱོན་པའི་མཁས་གྲུབ་རྣམས་ལ།
ཆོས་རྗཻ་པ་ཉིད་ཁོ་ན་གཞན་ཕན་ཆེ་ཞེས་འགའ་ཞིག་གླེང་ཞིང༌། དགེ་འདུན་སྐྱེ་བོའི་ཚོགས་དང་བཅས་པ་རྣམས་ཀྱིས་མཆི་མ་བྱུང་ཞིང་གསོལ་འདེབས་ཆོ་ངེའི་སྒྲ་ཆེན་པོ་དང་བཅས་ཏེ། སྐྱེལ་ཐུང་རྒྱང་རིང་དུ་མཛད་ནས། གཙང་ཕྱོགས་ལ་བྱོན། བཤུལ་ལམ་རྣམས་སུ་ཡང་སེམས་ཅན་མང་པོ་ཕན་བདེ་ལ་བཀོད་ནས། ཡོས་ལོ་ལ། དབེན་གནས་དངུལ་ཆུར་ཕྱག་ཕེབས་སོ། ། ཡང་བོ་དོང་ཨེར་སྐུ་མཚམས་ལ་བཞུགས་པའི་དབྱར་གཅིག་ཆར་པ་ཡེ་མ་བྱུང་བར་ཀུན་རེ་ཐག་ཆད། མུ་གེའི་འགོ་ཚུགས་པ་ལ། ཆེན་པོ་དཔལ་རྒྱལ་བས་ཆར་འབེབས་པའི་ཞུ་བ་ཕུལ་ནས་བོ་དོང་ཇོ་བོའི་དྲུང་དུ་བྱོན་ཏེ་གསོལ་བ་བཏབ་པས།
ཞག་བདུན་གྱི་བར་དུ་ཆར་གྱི་རྒྱུན་མ་ཆད་པར་བབས་ཏེ། ཐམས་ཅད་ཡིད་སོས། དྲུང་པ་རང་ཡང་མཉེས་ཚོར་ཆེན་པོ་མཛད། ཇོ་བོའི་དྲུང་དུ་མོས་གུས་ཚད་མེད་པས་ཕྱག་མང་པོ་མཛད། སྤྱན་ཆབ་མང་དུ་བྱོན། ཚེ་འདིའི་ལྷད་ཁྲིས་སྤུ་ཙམ་ཡང་མེད་པར་བྱིན་གྱིས་བརླབ་ཏུ་གསོལ་ཞེས་གསོལ་བ་བཏབ་ནས། དགུང་ལོ་བདུན་ཅུ་པ། སྦྲུལ་ལོ་ཟླ་བ་ལྔ་པ་ནས། དངུལ་ཆུའི་ཆོས་རྫོང་དུ་བརྟན་པར་སྐུ་མཚམས་ཁོ་ན་ལ་བཞུགས་ཤིང༌། སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བས་ཀུན་ནས་བསླངས་པའི་བྱང་ཆུབ་ཀྱི་ཐུགས་དང་ཆོས་རབ་ཏུ་རྣམ་པར་འབྱེད་པའི་ཤེས་རབ་ཟབ་མོས།
ཐབས་ཤེས་རབ་ཟུང་དུ་རྣམ་པར་འབྲེལ་བའི་ཐོས་པ་དང༌། བསམ་པ་དང༌། སྒོམ་པས་ལུང་དང༌། མངོན་པར་རྟོགས་པའི་ཡོན་ཏན་དཔག་ཏུ་མེད་པས་ཐུགས་རྒྱུད་ཡོངས་སུ་གང་བར་མཛད་ དོ། ། འཇམ་པའི་དབྱངས་དོན་ཡོད་རྒྱལ་མཚན་དཔལ་བཟང་པོ་དང༌། ཆོས་རྗེ་བསོད་ནམས་རྒྱལ་མཚན་དཔལ་བཟང་པོ་བས་གཙོ་མཛད་པའི། མཁས་བཙུན་བཟང་གསུམ་དང་ལྡན་པའི་སྡེ་སྣོད་འཛིན་པ་དུ་མ་དང༌། གཞན་ཡང༌། དཔོན་ཆེན་དང༌། མི་ཆེན།
སྐྱེ་བོའི་ཚོགས་དཔག་ཏུ་མེད་པའི་མགོན་སྐྱབས་དང༌། འདྲེན་པ་དམ་པ་མཛད་ཅིང༌། སྟོན་ཟླ་བ་གསུམ་སྐུ་མཚམས་གསེངས་ནས། ཟབ་པ་དང་རྒྱ་ཆེ་བའི་ཆོས་གསུངས་པས། གཞན་ལས་ཆེས་ཁྱད་པར་དུ་འཕགས་པའི་ངེས་འབྱུང་དང༌། སྐྱོ་ཤས་བསྐྱེད་ཅིང༌། གནོད་ལན་དུ་ཕན་པ་སྒྲུབ་པ་དང༌། རི་ཁྲོད་དུ་སྒྲུབ་པའི་དམ་བཅའ་ལེན་པ་དང་དགེ་བའི་བྱ་བའི་དམ་བཅའ་ལེན་པ་ དང༌། སྡིག་པ་བྱས་པ་རྣམས་ཀྱང་བཤགས་པ་བྱེད། གནད་ནས་འཛིན་ཅིང་ཕྱིན་ཆད་མི་བྱེད་པར་སྡོམ་པ་དང༌།
ཁྱིམ་པ་རྣམས་ཀྱང་བསྙེན་གནས་དང་ཡི་གེ་དྲུག་པའི་སྒོམ་བཟླས་དང༌། སྲོག་གཅོད་སྡོམ་པ་དང༌། ཁྱི་ར་སྡོམ་པ་ལ་སོགས་པའི་དགེ་བ་ལ་སྦྱོར་ཞིང༌། བྱང་ཆུབ་ཀྱི་སེམས་ཀྱིས་བྱིན་བརླབས་ཀྱིས་ཉེ་འཁོར་གྱི་བྱ་དང༌། རི་དྭགས་དང༌། ཁྱི་ལ་སོགས་པ་རྣམས་ཀྱང་གཅིག་ལ་གཅིག་མི་འཚེ་ཞིང༌། བྱི་ལས་བྱ་མཐོང་དུས་ཀྱང༌། མི་གསོད་ཀྱི་སྟེང་དུ་སླར་འགྲོགས་ཀྱིས་དོགས་ནས་དོགས་ཟོན་ཆེན་པོས་ཕྱོགས་གཞན་པ་གཟུར་འགྲོ་བ་དང༌། རྣ་བ་ཡང་བག་ཕབ་ནས་ཆོས་ཉན་ཅིང་གསོལ་རས་དང་མཎྜལ་གྱི་མེ་ཏོག་ཟ་བ་དང༌། ཞབས་ལ་ལྡག་ཅིང༌།
སྐུ་ལ་བསྙེས་ནས་ཉལ་སྡོད་པ་དང༌། རྣ་མོས་ཁྱི་རྣམས་ལ་བརྡུང་ཀྱང་ཁྱིས་རྣ་མོ་ལ་གནོད་པ་མི་བྱེད་པ་དང༌། སྒོམ་ཆེན་པ་གཅིག་སྨྱཽ་ནས་གཅེར་བུར་ལག་པ་གཉིས་སུ་རྡོ་བཟུང་ནས་ཚོགས་པའི་གསེབ་ཏུ་རྒྱུག་ཡོང་བ་ལ། རྣ་མོས་བརྒྱུགས་ནས་བརྡུངས་པས། དྲན་པ་རྙེད་དེ་སྨྱཽ་བ་སངས་པས། ད་རེས་ཀྱི་གེགས་སེལ་རྣ་མོས་བྱས་ཀྱི་གསུངས། རྣ་མོ་འདིས་ཆོས་རྗེ་པ་སྙུང་བའི་དུས་སུ་ཡང་མྱ་ངན་གི་རྣམ་པ་མང་དུ་བྱས་ཤིང༌། བདེ་བར་གཤེགས་རྗེས་ཞག་གསུམ་ནས་གཟིམས་ཁང་གི་འོག་ཕྱོགས་གཅོང་རོང་ལ་ལྕེབས་ཏེ་ཤིའོ། ། སེམས་དཔའ་ཆེན་པོ་འདི་ཉིད་གང་བཞུགས་པའི་གནས་དེ་ཡང་བྱང་ཆུབ་ཀྱི་སེམས་ཀྱི་མཐུ་ལས་གྲུབ་པས། ཕུན་སུམ་ཚོགས་པའི་ལོངས་སྤྱོད་ཐམས་ཅད་ཆར་བཞིན་དུ་འབབ།
དད་པ་དང་ངེས་འབྱུང་ངང་གིས་སྐྱེ། ཉམས་དགའ་ཞིང༌། དགེ་སྦྱོར་ངང་གིས་འཕེལ་ལ། ཐ་ན་ཡུལ་སྤྲང་ཐམས་ཅད་ཀྱང་འགྲངས་ཤིང་སྐྱིད། ས་ཕྱོགས་ཐམས་ཅད་ཀྱང་བདེ་ཞིང་ཆོས་དར་བ་དང༌། མ་འོངས་པ་ན་ཡང་ཞིང་གཡོ་ཞིང་བདེ་བ་ནས་བདེ་བར་སེམས་ཅན་གྱི་དོན་མཛད་དོ། ། ཐོག་མཐའ་བར་གསུམ་དུ་དགེ་བ་འབའ་ཞིག་ལ་སྦྱོར་བས། འབྲེལ་ཚད་དོན་དང་ལྡན་པར་མཛད་པས། པོ་ཏ་ལ་དང་མཚུངས་སོ་ཞེས་བསྟོད་པར་བྱེད་ལ། ཆོས་གསུང་བའི་དུས་ཐམས་ཅད་དུ་ཡང༌།
མེ་ཏོག་གི་ཆར་འབབ་ཅིང་ཁྱད་པར་སྐྱེས་རབས་དང༌། སྤྱོད་འཇུག་གསུང་བའི་དུས་སུ། མེ་ཏོག་གི་ཆར་འདི་ལྟར་གདའ་ཞུས་པས། འདི་གང་ཟག་ལ་ཡོང་བ་མ་ཡིན། ཆོས་ལ་ཡོང་བ་ཡིན་གསུང་བ་ལ། ཁམས་པ་ཞིག་ན་རེ། ཆོས་ལ་ཡིན་ན་ངས་སྤྱོད་འཇུག་བཤད་ཙ་ན་མི་ཡོང་བ་ཅི་ཡིན་ཟེར་ཞིང༌། ཆོས་རྗེ་ཉི་གཞོན་པའི་གསུང་ནས། རྒྱལ་སྲས་པ་སྤྱོད་འཇུག་ནམ་གསུངས་ཀྱང༌། བཟོད་ལེའི་སྐབས་སུ་མེ་ཏོག་གི་ཆར་ངེས་པར་འབབ་གསུང་ངོ༌། །
དེ་ལྟ་བུའི་སེམས་དཔའ་ཆེན་པོ་དེ་ཉིད། སེར་སྣའི་དྲི་མ་སྤངས་ཤིང་ལན་དང་རྣམ་སྨིན་ལ་མི་རེ་བའི་སྦྱིན་པ་རྒྱ་ཆེན་པོ་གཏོང་བ་ལ་གོམས་པའི་སྟོབས་ཀྱིས། དོན་ཆེན་པོར་འགྱུར་ན་སྐུ་ལུས་ཀྱང་བདག་ཏུ་མི་འཛིན་ན། ལོངས་སྤྱོད་ལྟ་སྨོས་ཀྱང་ཅི་དགོས། རྙེད་པ་དང་བཀུར་སྟི། སྙན་གྲགས་ལ་སོགས་པ་ཐམས་ཅད་སྒྱུ་མ་ཙམ་དུ་རྟོགས་པར་གསལ་ཏེ། སློབ་དཔོན་དཔལ་ཡེ་ཤེས། དྲུང་གི་ཕྱག་རྫས་གཞན་གྱིས་བག་ཡངས་སུ་སྤྱོད་པ་འདི་ཡ་ང་བར་གདའ་བས། དམ་ཞག་ཅུང་ཟད་མཛད་ནས་གཞན་ལ་ཕན་པའི་ཐབས་སུ་མི་འགྲོ་ལགས་སམ་ཞུས་པས། བདག་གི་ལོངས་སྤྱོད་རྣམས་ལ་གཞན་གྱི་བློ། །
གཞན་གྱི་ནོར་སྙམ་ཅུང་ཟད་མི་སེམས་ཤིང༌། ། རང་གི་ནོར་ལ་སོམ་ཉི་མ་མཆིས་ལྟར། ། བག་ཡངས་དག་ཏུ་ལེན་ཅིང་སྤྱོད་པར་ཤོག། ཅེས་པ་འདི་ཡང་བརྗོད་ཅིང༌། ཅུང་ཟད་སྤྱོད་པ་མཐོང་ངམ་ཐོས་པ་ན། ། མཐུའམ་འཇབ་བུས་བདག་གི་ནོར་ཁྱེར་དེ། ། དཔལ་འབྱོར་ཕུན་ཚོགས་ཆོག་ཤེས་བློ་དང་ལྡན། ། འཕགས་པའི་ནོར་བདུན་དག་ལ་ལོངས་སྤྱོད་དེ། ། ལོངས་སྤྱོད་རྫོགས་སྐུའི་དཔལ་འབྱོར་མྱུར་ཐོབ་ཤོག ། ཅེས་བདེ་བའི་རྒྱུར་བསྔོས་པས།
གཞན་ལ་གནོད་པར་མི་འགྱུར་རམ་སྙམ། སྟག་གིས་མཆོང་སར་ཝས་མི་མཆོང་ཀྱང༌། ཆོས་རྗེ་འཇམ་གསར་གྱི་གསུང་ནས། ཁོ་བོས་ཅུང་ཟད་བདག་ཏུ་མ་བཟུང་བས། རང་རེའི་བླ་བྲང་གི་ལོངས་སྤྱོད་ཀུན་སུས་ཁྱེར་ཡང་མ་བྱིན་ལེན་དུ་མི་འགྲོ་གསུང་བ་དང༌། ཆོས་རྗེ་རྒོད་ཚང་བ། ཁ་ཆེ་པཎ་ཆེན་ལ་སོགས་དངོས་པོ་བྲེ་གང་ཡང་མི་འཛིན་པ་མཛད་གདའ་བ་བཞིན་བྱེད་ལོ་བྱས་པས། བདག་གི་ལོངས་སྤྱོད་སུས་ཁྱེར་ཡང་ཉེས་པར་མི་འགྱུར། སླར་ཡང་ཕན་བདེའི་རྒྱུར་འགྲཽ་ལ་རེ་གསུངས། ཉེ་གནས་རྣམས་ལའང་ཞལ་ཏ་འདྲ་མཛད་བྱ་བ་འདི་དང་འདི་ལྟ་བུ་སྒྲུབ་པའི་ཞལ་ཏ་ཐུགས་ལ་བཏགས་ན་ཞུས་པས།
ཆོས་རྗེ་ཡང་དགོན་པའི་གསུང་ནས། འཕྱ་རུང་སྨོན་རུང་ཁྲིག་ཆགས་ཤིག གསུང་བ་བཞིན་འགྲུབ་པར་མི་འདུག་ནའང༌། རང་རེས་ཁ་ཏ་བྱས་ཀྱང་ཁྲིག་ཁ་ཡོང་བའི་ངེས་མི་གདའ། ཐམས་ཅད་ཕུན་སུམ་ཚོགས་པ་ཞིག་བྱ་བསམ་པ་ལེན་པ་དག་མེད་དེ། སྒྲུབ་པས་འགྲུབ་པའི་ངེས་པ་མི་གདའ། གང་བྱུང་གི་མདུན་མ་མཛད་གསུང་ཞིང༌། ཚུལ་འཆོས་དང་སེམས་རྣམ་པར་སྤངས་ཏེ། སྲིད་པའི་འདུན་པ་མེད་པའི་ཚུལ་ཁྲིམས་ཀྱི་ཕུང་པོ་དང་ལྡན་པས། རང་བཞིན་དང་བཅས་པའི་ཁ་ན་མ་ཐོ་བ་ཅུང་ཟད་ཀྱིས་ཀྱང་མ་གོས་ལ།
ཆོས་ཐམས་ཅད་མཉམ་པ་ཉིད་དུ་རྟོགས་པས། རྐྱེན་ངན་པས་ཀྱང་མི་འཁྲུགས་པའི་བཟོད་པ་དང་ལྡན་ཞིང༌། སྐུ་ལ་གནོད་པ་བྱས་ཀྱང་ཁོང་ཁྲོ་བ་དང༌། འཁོན་དུ་འཛིན་པ་ཅུང་ཟད་ཀྱང་མི་མངའ་ལ། རྟོགས་ལྡན་རྟེའུ་འབུལ་བས། མཚམས་ཁོངས་སུ་ཆོས་རྫོང་ལ་འཛེགས་ནས་བྱུང་བ་དང༌། ས་སྐྱར་གསེར་ཡིག་པས་གདན་དྲངས་དུས། གསེར་ཡིག་པ་དང་བར་དུ་ཕྲ་མ་བཅུག་ནས། རྗེ་པའི་ཐུགས་དང་འགལ་བ་ཆེན་པོ་བྱས། དུས་ཕྱིས་ཁོང་དངུལ་ཆུར་བྱུང༌།
ཉེ་གནས་ཀྱིས་རྟེའུ་འབུལ་བ་ཡང་སླེབས་གདའ་ཞུས་པས། རྗེས་དེ་མ་ཡོང་ན་སྙམ་པ་ཞིག་འཁྲུངས། དེ་མ་ཐག་ངས་གནོད་ལན་དུ་ཕན་འདོགས་པའི་དམ་བཅས་ཡོད། ཁོ་བྱུང་བ་ལ་ཅིའི་ཕྱིར་མི་དགའ། ད་ནི་ཇི་སྲིད་འཚོའི་བར་ ཙར་སྡོད་ཀྱང༌། ཁོང་རང་ཅི་དགའ་བྱེད་དུ་གཞུག་དགོས་དགོངས་པ་ཞིག་བྱུང་གསུངས། དེའི་ལོ། སྐུ་མཚམས་གྲོལ་མ་ཐག ཁོས་ཀྱང་མཇལ་ནས་སྔར་གྱི་བཤགས་པ་བྱས་ཤིང༌། ཕྱིན་ཆད་ཆོས་འདུན་བྱེད་པར་དམ་བཅས་སོ། །
དེ་ལྟ་ན་ཡང༌། ཁོ་ཧ་ཅང་ལྟོགས་འདོད་ཆེར་བྱེད་པ་གཞན་གྱིས་མ་ཐེག་པར། འདི་འདིར་སྡོད་དུ་མ་བཅུག་པ་དྲག་ཞུས་པས། ཁོ་ཡང་བློ་སྐྱེད་འདོན་མཆི། བདག་གིས་ཀྱང་བློའི་འཕེན་པ་ཞིག་སོང་བདོག་གསུངས། ཁོ་ཅི་དགའ་བྱེད་དུ་འཇུག་ཅིང༌། དབང་པོ་དང་འཚམས་པའི་ཆོས་དང་ཟང་ཟིང་གི་ཕན་འདོགས་རྒྱ་ཆེན་པོ་མཛད་དོ། ། གང་ལ་གནོད་པ་བྱས་ཀྱང་བདེ་འབྲེལ་བ། ། བདེ་བའི་བྱུང་གནས་དེ་ལ་སྐྱབས་སུ་མཆི། ། ཞེས་གསུངས་པ་ལྟར།
འབྲེལ་ཚད་དོན་ལྡན་ཡིན་ནོ། ། དགེ་བའི་ཆོས་སྡུད་པའི་བརྩོན་འགྲུས་ཀྱིས། འཇིག་རྟེན་གྱི་བྱ་བ་དང༌། སྙོམས་ལས་ཀྱི་སྒྱིད་ལུག་སྤངས་ནས། བྱིང་རྒོད་དང༌། རྟག་ཆད་ཀྱི་མཐའ་དང་བྲལ་ཞིང༌། གཟུང་འཛིན་གྱི་རྟོག་པ་མེད་པའི་ཏིང་ངེ་འཛིན་ལ་མཉམ་པར་བཞག་པས། ཇི་ལྟ་བ་དང་ཇི་སྙེད་པ་མཁྱེན་པའི་ཤེས་རབ་ཀྱིས། གང་ཟག་དང་ཆོས་སུ་འཛིན་པ་ལས་གྲོལ་ཞིང༌། ཆོས་ཐམས་ཅད་ཀྱི་གནས་ལུགས་ཁོང་དུ་ཆུད་པའི་སྐྱེས་མཆོག་དེ་ཉིད་ཀྱིས་མདོ་རྒྱན།
རྒྱུད་བླ། སྤྱོད་འཇུག་རྣམས་ཀྱི་འགྲེལ་པས་ཐོག་དྲངས་པའི། བླ་མའི་བསྟོད་པ། ཡི་དམ་གྱི་བསྟོད་པ། གང་ཟག་སོ་སོ་ལ་གདམས་པ་ལ་སོགས། ཚིག་རེ་རྣ་བར་ཐོས་པས་དད་པ་དང་ངེས་ཤེས་སྐྱཻ་བའི་བརྩམས་ཆོས་ཀྱང་མང་དུ་མཛད་དོ། ། ༈ རིན་པོ་ཆེ་འདི་ཉིད་ཀྱི་ཉིན་ཞག་ཕྲུགས་གཅིག་གི་ཆོས་སྤྱོད་ཀྱི་རིམ་པ་ནི། ཐོ་རངས་ཀྱི་ཆ་ལ་བླ་མའི་རྣལ་འབྱོར་ཚ་གོང་དུ་ཕྱག་གསུམ་བརྒྱ་དེ་ཙམ་མཛད་པའི་ཡན་ལག་བདུན་པ་སྔོན་དུ་འགྲོ་བའི་ཐུགས་བསྐྱེད་མཛད། དཀར་གཏོར་ཆ་བཞི། ཆབ་གཏོར་ཀླུ་གཏོར།
ཛཾ་བྷ་ལའི་ཆུ་སྦྱིན་རྣམས་མཛད་ཚར་རྗེས་སྨན་བླ་ཚར་རེ། བྷཻ་ཥ་ཛྱེ་བརྒྱ་རྩ། གཏོར་མ་བརྒྱ་རྩ། གཡུག་གུ་དྲུག་ཅུ་རྩ་བཞི། མི་གཡོ་བ་དྲུག་ཅུ། སྒྲོལ་གཏོར་ཉེར་གཅིག ། བྲུལ་གཏོར། ཡུམ་སྒྲུབ། ཀུན་རིག་གི་ཆོ་ག་རྒྱས་པའམ། མདོར་བསྡུས་དུ་ག་ཏི་བརྒྱ་རྩ།
སྒྲོལ་མ་ཉུང་མཐའ་ཉེར་གཅིག་རེ། མ་ཎི་ཁྲི་ཚོ་གཉིས་རེ། བསྐོར་བ་བརྒྱ་རྩ་ཙམ་རེ། བཟང་སྤྱོད། བྱམས་པའི་སྨོན་ལམ། སྨོན་ལམ་བདུན་ཅུ་པ། སེམས་ཅན་མགུ་བའི་ཚིགས་བཅད། སྤྱོད་འཇུག་གི་ཡན་ལག་བདུན་པ་དང་བསྔོ་བ། ཆོས་བརྒྱད་ལམ་སློང༌། གནོད་ལན་དུ་ཕན་འདོགས་པའི་དམ་བཅའ་དང་སྨོན་ལམ།
བདེ་མཆོག་དྲིལ་བུ་བའི་མངོན་རྟོགས། བདག་འཇུག སྙིང་པོ་སྟོང་ཕྲག་རེ་མཆོད་པའི་རྗེས་ལ་སྒྲོལ་མ་ཚར་བདུན་རེ་མ་ཆག་པར་མཛད། མཚན་མོ་སེམས་ཅན་ལ་ཐུགས་རྗེ་དཔག་ཏུ་མེད་པ་འཁྲུངས་དུས། བླ་མ་དཀོན་མཆོག་ལ། གདུང་ཤུགས་དྲག་པོའི་གསོལ་འདེབས་མང་དུ་མཛད་ཅིང༌། གཙོ་ཆེར་མཚན་མ་མེད་པའི་དོན། སྟོང་ཉིད་སྙིང་རྗེའི་ངང་ལ་སྐད་ཅིག་ཀྱང་མ་གཡོས་པར་བཞུགས་ནས། རྣལ་ཡང་ཆེད་དུ་མི་མཛད་ཅིང༌། ལུས་གནད་མི་འཆུག་པར་ཀྲོང་ངེ་བ་དེ་ཀ་ལ་བཞུགས།
མདོར་ན་དུས་གསུམ་གྱི་སངས་རྒྱས་ཐམས་ཅད་ཀྱི་སྲས་པོ། འགྲོ་བའི་བླ་མ་འདི་ཉིད་ཀྱི་སྐུ་གསུང་ཐུགས་ཀྱི་རྣམ་པར་ཐར་པ་ནི། རིན་པོ་ཆེ་ཉིད་ཀྱིས་མཛད་པའི། དལ་འབྱོར་གྲུ་ཆེན་རྙེད་དཀའ་ཐོབ་དུས་འདིར། ། བདག་གཞན་འཁོར་བའི་མཚོ་ལས་བསྒྲལ་བྱའི་ཕྱིར། ། ཞེས་སོགས་ནས། རྒྱལ་སྲས་རྣམས་ཀྱི་ལག་ལེན་སུམ་ཅུ་བདུན། ། རྒྱལ་སྲས་ལམ་ལ་སློབ་འདོད་དོན་དུ་བཀོད། ། ཅེས་པའི་བར་གྱིས་བསྟན་ཡོད་པས། རྗེས་འཇུག་རྣམས་ཀྱང་དེ་ལྟར་ཉམས་སུ་ལེན་པ་གལ་ཆེའོ། །
དེ་ནས་སངས་རྒྱས་ཀྱི་དགོངས་པ་ཐ་མ། མྱ་ངན་ལས་འདའ་བའི་ཚུལ་བསྟན་པ་ནི། བྱ་ལོ་ཟླ་བ་གཉིས་པ་ནས་སྙུང་བའི་ཚུལ་བསྟན་ཅིང༌། ཉིན་ཅིག་སློབ་དཔོན་ནམ་སེང་ལ། བརྒྱད་སྟོང་པའི་བྱང་ཆུབ་སེམས་དཔའ་རྟག་ཏུ་ངུ་དང༌། ཆོས་འཕགས་ཀྱི་ལེའུ་སྒྲོགས་ཤིག་གསུངས། བསྒྲགས་པས་བྱང་ཆུབ་སེམས་དཔའ་རྟག་ཏུ་ངུས་ཏིང་ངེ་འཛིན་གྱི་སྒོ་དུ་མ་ཐོབ་ཚུལ་གྱི་སྐབས་ན། ངེད་ཀྱིས་ཏིང་ངེ་འཛིན་འདི་རྣམས་ཀྱི་ངོ་བོ་ཉིད་དང་རང་བཞིན་ལ་བལྟས་ན། གང་མཉམ་པར་བཞག་པར་བྱ་བའམ། བྱང་ཆུབ་ཏུ་སྤྱོད་པའམ།
གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བའི་ཆོས་དེ་ཡང་དག་པར་རྗེས་སུ་མ་མཐོང་ ངོ༌། ། རིགས་ཀྱི་བུ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཏེ། ཞེས་པའི་སྐབས་སུ་དེ་ཡིན་གསུངས་ནས། ད་དུང་ངེད་ཀྱི་ཏིང་ངེ་འཛིན་འདི་དག་གི་ངོ་བོ་ཉིད་ཅེས་པ་མན་ཆད་ཐོན་གསུང༌། དེ་ཉིད་བསྐྱར་ནས་ཞུས་པས། ཏིང་ངེ་འཛིན་ལ་ཡུན་རིང་དུ་འབྱམས་སོ། ། ད་བསྒྲགས་འཚལ་ལམ་ཞུས་པས། ད་དུང་ཐོན་གསུངས་ནས་ཡོངས་སུ་རྫོགས་པར་བཏོན་ཏོ། ། ཟླ་བ་བཞི་པ་ནས། སྐུ་ཤེད་མེད་པར་གྱུར་པས།
ལྷ་རྗེ་བོས་ནས་སྨན་ཞིག་བསྟེན་ན་ཞུས་པས། ཁྱེད་ཚོ་མི་ཉན་པ་མིན་ན། ལེགས་པར་གསང་ནས། སུས་ཀྱང་མ་ཚོར་བར་ཤི་བ་ཞིག་བྱེད་པ་ཡིན་ཏེ་གསུངས། དེ་ལྟར་བགྱིས་ན། ཞབས་དྲུང་ན་ཡོད་པ་རྣམས་ཀྱིས་གསོལ་སྨན་བསྟེན་པ་ལ་སོགས་པའི་ཞུ་བ་གང་ཡང་མ་བྱས་ཟེར། ཁག་ཡོང་ལགས་ཞུས་པས། འོ་ན་ལྷ་རྗེ་བོས་གསུངས་ནས། ཕྱག་རྩ་བསྟན་ཏེ། གདན་འདྲེན་པའི་གསེར་ཡིག་པས་ཕྱག་ཕེབས་པ་ལ་ལྟ་རྒྱུ་མི་བདོག་མཆི།
འོན་ཀྱང་ཟླ་རེ་ཙམ་མ་ཤི་ནའང་དགེ་སྦྱོར་ཐུན་རེ་ཙམ་ཡོང་བར་གདའི་གསུངས་ནས། སེ་འབྲུའི་སྦྱོར་བ་ཙམ་གསོལ་བར་གནང༌། བླ་མ་བྱང་རྩེ་བ་དང༌། ཆོས་རྗེ་ཉི་གཞོན་པས་མཇལ་ནས་སྐུ་ཁམས་ཀྱི་ཞུ་བ་མཛད་པས། འབྲས་རེ་དང་ཇ་འདི་འཐུང་ནས་མཉམ་པར་བཞག་པས།

རིག་པ་དྭངས་ལ་དགེ་སྦྱོར་འཕེལ་བ། ནད་པ་གཞན་དང་མི་འདྲ་བ་ཞིག་བདོག་གསུངས། ཐམས་ཅད་ཀྱིས་སྐུའི་རིམ་གྲོ་རྒྱ་ཆེ་ལ་ཡུན་རིང་བ་དང༌། གདན་བཞུགས་དང༌། ཡན་ལག་བདུན་པ་ཕུལ་ནས། གསོལ་བ་བཏབ་པས། སྐུ་ཁམས་དྭངས་ནས། སློབ་དཔོན་ནམ་སེང་ལ། ཁར་ཙང་ནས་ཁམས་ངན་པ་ཞིག་བྱུང་སྟེ། དགེ་སྦྱོར་ཤིན་ཏུ་འཕེལ་བར་བྱུང་གསུངས། ཡང༌།
ཟླ་བ་བདུན་པ་ནས་ཅུང་ཟད་སྙུང་ནས། སྟོན་པ་ཟླ་བཟང་ལ། དགེ་སློང་ནམ་བཟང་བོས་ལ། དཀོན་བརྩེགས་འདོན་པ་དང༌། སྨན་བླ་དང༌། སྒྲོལ་མཆོད་བྱེད་དུ་ཆུག་ཅིག་གསུངས། སྙུང་གཡོག་ལ་སློབ་དཔོན་དཔལ་ཡེ། སློབ་དཔོན་ནམ་སེང༌། བླ་མ་རྒྱ་མ་པ། བླ་མ་བྱང་རྩེ་བ།
སྟོན་པ་ཟླ་བཟང་ལ་སོགས་པ་དྲུང་ན་ཡོད་པ་རྣམས་ཀྱིས། དྲུང་གི་སྙུང་བ་འདི། གཞི་མ་ཅི་ལགས། དུས་ནམ་བྱུང་ལགས་ཞུས་པས། གཞི་མ་དྲང་སྲོང་གི་ནད་ཡིན། བྱུང་ནས་ལོ་སུམ་ཅུ་ཙམ་སོང༌། དང་པོ་མཁན་པོ་གད་ཕུར་བས་བཅོས་པས། ལོ་བཅུའི་བར་ཙམ་བདེ་བར་བྱུང༌། དེ་ནས་ལོ་རེ་ཞིང་ན་ཞིང༌། ཁྱད་པར་དབུས་ནས་འཁོར་རྗེས་དགུན་རེ་བཞིན་ཤིན་ཏུ་ན་བར་བྱུང༌།
ན་ཚུལ་ཡང་དུ་མ་ཞིག་བྱུང་གསུངས། སྔར་བཅོས་ཐབས་ཅི་མཛད་ལགས་ཞུས་པས། བླ་མ་དཀོན་མཆོག་ལ་གསོལ་བ་བཏབ་ནས། བདག་ན་བ་སེམས་ཅན་ལ་ཕན་ན་ན་བར། ཤི་བ་སེམས་ཅན་ལ་ཕན་ན་ཤི་བར། སྡུག་པ་སེམས་ཅན་ལ་ཕན་ན་སྡུག་པར་བདེ་བ་སེམས་ཅན་ལ་ཕན་ན་བདེ་བར་བྱིན་གྱིས་རློབས་ཞེས་རྩེ་གཅིག་ཏུ་གསོལ་བ་བཏབ་ཅིང༌། གང་བྱུང་ཡང༌། དཀོན་མཆོག་གི་བྱིན་རླབས་སུ་བློ་ཐག་བཅད་ནས། དེ་ལ་དགའ་བ་སྒོམ་ཞིང་ལམ་དུ་འཁྱེར་ལོ་བྱས་པ་ལས། ཐབས་གཞན་མ་བགྱིས་གསུངས།
ད་རེས་བདག་ཅག་ལ་སོགས་པ་སེམས་ཅན་ཐམས་ཅད་ཀྱི་དོན་དུ། ཕན་པའི་ཐབས་ཤིག་བསྟན་དུ་གསོལ་ཞེས་ཞུས་པས། ན་སོ་མཐར་ཕྱིན་ཅིང༌། ནད་ཀྱང་ལྕིད་ཆེས་པས། སྨན་པ་འཚོ་བྱེད་བསྟེན་ཞིང༌། སྨན་བདུད་རྩི་འཐུང་ཀྱང་གསོ་བ་དཀའ་ལ། གལ་ཏེ་ཕན་པར་ཀྱང་སྣང་ཡང་མི་བཙུན་པར་འཇུག་པ་ལ། རང་བཙུན་པ་བྱེད་དགོས་ཟེར་བ་བཞིན། བདག་གཞན་སྒྱུ་ལུས་ཀྱི་ཕུང་པོ་འདི། ། ན་ན་ན་སྟེ་ན་བས་དགའ། །
སྔར་བསགས་ཀྱི་ལས་ངན་འཛད་པ་ཡིན། ། ཆོས་སྤྱོད་ཀྱི་བྱ་བ་སྣ་ཚོགས་ཀྱང༌། ། སྒྲིབ་གཉིས་སྦྱོང་བའི་ཆེད་དུ་ཡིན། ། ན་བ་མེད་ན་མེད་དེ་དགའ། ། ལུས་སེམས་བདེ་ན་དགེ་སྦྱོར་འཕེལ། ། མི་ལུས་དོན་ཅན་བྱེད་པ་ཡང༌། ། སྒོ་གསུམ་དགེ་ལ་སྦྱོར་བ་ཡིན། ། འབྱོར་པ་མེད་ན་མེད་དེ་དགའ། ། བསྲུང་བསྲལ་གྱི་བྱ་བྲེལ་དེ་ལ་མེད། ། འཐབ་རྩོད་ཀྱི་ཁྲོ་འཁྲུག་ཇི་སྙེད་པ། །
འཛིན་ཆགས་ཀྱི་ནོར་ལས་བྱུང་བ་ཡིན། ། འབྱོར་པ་ཡོད་ན་ཡོད་དེ་དགའ། ། བསོད་ནམས་ཀྱི་དགེ་ཚོགས་སྤེལ་བས་ཆོག ། འཕྲལ་ཕུགས་ཀྱི་ཕན་བདེ་ཇི་སྙེད་པ། ། བསོད་ནམས་ཀྱི་འབྲས་བུ་ཡིན་པར་ངེས། ། མྱུར་དུ་ཤི་ན་ཤི་བས་དགའ། ། རྐྱེན་ངན་གྱིས་བར་དུ་མ་ཆོད་ཅིང༌། ། མཚམས་སྦྱོར་གྱི་བག་ཆགས་བཟང་འགྲོགས་པས། ། མ་ནོར་གྱི་ལམ་དུ་ཚུད་པར་ངེས། ། ཡུན་དུ་གསོན་ན་གསོན་པས་དགའ། །
ཉམས་མྱོང་གི་ལོ་ཐོག་སྐྱེས་པ་ལ། ། གདམས་ངག་གི་བརླན་དྲོད་མ་ཡལ་བར། ། ཡུན་དུ་བསྟེན་པས་སྨིན་པར་འགྱུར། ། གང་བྱུང་ཡང་དགའ་བ་སྒོམས་ཤིག་ཨང༌། ། ཞེས་པའི། གང་བྱུང་དགའ་བ་སྒོམ་གྱི་མན་ངག་འདི། གཞན་ལ་ཡང་བསྟན་ན་ཉམས་སུ་ལེན་ལོ་བྱེད། རང་རེས་ཉམས་སུ་ལེན་འཚལ་བས་རང་སོར་གློད་ནས་ཕན་པའི་ཐབས་མི་འཚོལ་ཞིང༌། དོན་དམ་ཤེས་བྱའི་གཤིས་ལ། ནད་ཅེས་བྱ་བ་གྲུབ་པ་མེད་ལ།
ཀུན་རྫོབ་ཙམ་དུ་ན་བ་འདི་རྒྱུ་འབྲས་བསླུ་མེད། སྣང་བ་བདེན་མེད། སྡུག་བསྔལ་དང་ལེན་གྱི་བཟོད་པ། ཆོས་ཤན་རྐྱེན་གྱིས་འབྱེད་ཅིང༌། སྒྲིབ་པ་སྦྱོང་བའི་ཐབས་ཁྱད་པར་ཅན་ཡིན་པས། སྤང་དུ་མི་བཏུབ། ཤི་ཡང་གནད་གཅོད་ཀྱི་སྡུག་བསྔལ་མི་འབྱུང་ཞིང༌། ཁྱད་པར་བྱང་ཆུབ་ཀྱི་སེམས་འཕེལ་བ་འདི་འདྲ་བ་འཛོམས་པའི་འཆི་བ། ཕལ་གྱིས་རྙེད་པ་དཀའ་ཡང༌། དཀོན་མཆོག་བཀའ་དྲིན་ལ་བརྟེན་ནས་ཁོ་བོས་རྙེད་པས་ན།
སོས་པར་རེ་བའི་འདུན་པ་མི་བྱེད་འདི་ཙམ་དུ་གནས་པ་ཡང་ཁྱེད་རྣམས་ཀྱི་རིམ་གྲོའི་མཐུ་ཡིན་གསུངས། ད་རུང་སྐུ་རིམ་ལོ་གསུམ་གྱི་བར་དུ་སྒྲུབ་ལགས་ཞུས་པས། ཁྱེད་ལ་ཕན་ན་སྡུག་པ་བཟོད་ཀྱང༌། སྡུག་ཚེ་འདི་རིང་བས་ཅི་ཞིག་བྱ་གསུངས། ཉི་མའི་གུང་ལ་གཉིད་ལ་ཕན་པར་གདའ་ཡིས། མགུར་མ་ལ་སོགས་གང་སྤྲོ་གྱིས་ཤིག་གསུངས་པས། མ་བྱས་ན་ནི་གསུང་བཅག་པར་འགྱུར་ལ། བྱས་ན་ཡུན་རིང་བཤུམས་བྱུང་ནས། དྲུང་ནས་བཤུམས་པས་འཇིགས་པར་གདའ་ལགས་ཞུས་པས། འཕོ་བ་ཡང་ཆེད་ཀྱིས་སྒོམ་དགོས་པ་ཡིན་ན།
མགུར་མ་ཟབ་པོ་དང༌། ངེས་འབྱུང་ཆེན་པོ་སྐྱེས་པ་འདི་འདྲ་བའི་འཕྲོ་ལ་ཤི་ན་རང་ལེགས་པ་ཡིན་གསུངས། ཉིན་ཞིག་དྲུང་པ་ཞལ་ཐོན་མཛད་ཅིང་བསྐོར་བ་མཛད་པས། སྐུ་ཤེད་མེད་པས་ཞབས་འཁོར་བ་དང༌། གསུང་འདར་བ་དཔགས་པས་བླ་མ་རྒྱ་མ་པའི་རྟོག་པ་ལ། ད་ནི་མཚན་བཅས་ལ་སོགས་པའི་དགེ་སྦྱོར་འཆག་མེད་ཡོད་ནའང༌། ངེད་རྣམས་ལ་བཅོལ་ནས་མ་མཛད་ན་ཡོང་བར་འདུག་སྟེ་བསམ་མ་ཐག ། ཞལ་ཕྱིར་ལ་འཁོར་མཛད་ཕྱག་གཉིས་ཀྱི་ཕྱག་ཕྲེང་བཟུང༌། ཐལ་མོ་ཡ་གཅིག་བརྐྱངས་ནས། ད་ལྟ་མ་ལབས་ན་བརྗེད་འགྲོ་དེ་རིང་ནས་ངའི་ཚབ་བླ་མ་པས་གྱིས་ལ།
ཉིན་རེ་ཡུམ་སྒྲུབ་ཚར་རེ་མཛོད། སྒྲོལ་མ་ཚར་ཉེར་གཅིག་དེའི་དམ་བཅའ་ཡོད་པ་སློབ་དཔོན་ནམ་བཟང་ལ་བཅོལ་ཡོད། རང་རེས་མི་ནུས་པར་འདུག ། མ་ཎི་ལ་སོགས་གཞན་པ་རྣམས་ང་རང་གིས་ཡོང་བར་འདུག ཁྱེད་གཉིས་ལ་ཆོས་ཀྱི་འབུལ་བ་བྱེད་པ་ཡིན་ནོ་གསུངས་པས། ཐུགས་ཤེས་ཀྱིས་མཁྱེན་འདུག་བསམ། ངེས་ཤེས་སྐྱེས་ཤིང༌། ཁ་སྐྱེངས་པོ་ཚད་མེད་ཅིག་བྱུང༌། བླ་མ་བྱང་རྩེས་མཇལ་ནས་བརྟན་བཞུགས་དང༌། གསོལ་འདེབས་མཛད་ནས།
ཅུང་ཟད་གསོལ་གདའ་བ་དང༌། སེང་ཙམ་བྱུང་ཡང༌། དྲུང་པ་རང་བཞུགས་པའི་ཐུགས་འདུན་མི་མཛད་པར་ཐུགས་སྣ་སྟུང་བ་ལ། ཇོ་ནང་བའི་སྒྲུབ་པ་པོ་རླུང་ལྟས་རྟགས་པོ་ཡོད་ཟེར་བ་ཞིག་ན་རེ། དངུལ་ཆུར་སེམས་དཔའ་ཆེན་པོ་སྙུང་བ་ལ། དཔོན་སློབ་ཐམས་ཅད་ཀྱིས་རྟེན་འབྲེལ་ཕྱོགས་གཅིག་ཏུ་བསྒྲིག་དགོས་པར་འདུག་ཅིང༌། ཁྱད་པར་དུ་དྲུང་པ་རང་གིས་ཞིང་འདིར་བཞུགས་པའི་རྟེན་འབྲེལ་མཛད་ན་གསོལ་བ་ཐེབས་ཙམ་འདུག་སྟེ། སྐྱེས་མཆོག་ཆེན་པོ་ཁོང་པ་རང་བཞུགས་པའི་ཐུགས་དགོངས་མི་འདུག་པས། སྐུ་རིམ་ཡང་གལ་ཆེ་སྟེ། དེ་བས་ཀྱང་དྲུང་པ་རང་གི་རྟེན་འབྲེལ་གཙོ་ཆེ་ཟེར་བ་ཐོས་ནས།
དྲུང་དུ་ཞུས་པས། འོ་ན་རླུང་ལྟས་ཀྱང་རེ་རྟགས་ཡོད་པར་འདུག ། ང་རང་ལ་སྡོད་པའི་རྩིས་ཡེ་མེད་དེ། ཕྱོགས་རིས་ཀྱི་རིམ་གྲོ་འདི་རྣམས་ཀྱིས་ད་བར་འཆིར་མ་བཅུག་ཟེར་བ་ལ། དེ་ལྟ་བུའི་གསུང་མི་འབྱོན་པར། སྐུ་ཚེ་བྱིན་གྱིས་བརླབ་པར་ཞུས་པ། ད་དུང་དེ་ཀ་ཡིན་གསུངས་ནས། ཞུ་བ་བཞེས་སུ་མ་གནང༌། ཉི་མ་གཉིས་སྐུ་བསྐྱེད་དུ་མངོན་ཙམ་བྱུང་ནས། བླ་མ་རྒྱ་མ་པས།
དོར་ཞག་སྐུ་སྐྱེད་དུམ་བྱུང་གདའ། བདག་ཅག་ས་སྐྱར་ཆབས་གཅིག་འགྲོ་ལགས་ཞུས་པས། བསྐྱེད་འདིས་གྲུལ་མི་ཐུབ། ད་ལྟ་ནང་ན་ཡོད་པ་འདི་རྣམས། ང་མ་ཤི་བར་ལ་བཞུགས་གཅིགཡུན་རིང་འགྲོགས་མི་དགོས་པར་གདའ། དགེ་སློང་ནམ་བཟང་དང༌། སློབ་དཔོན་དཔལ་ཡེ་ལའང་དེ་སྐད་བྱས་བདོག་གསུངས། ཉིན་ཞིག་རྣལ་བསྲུང་བའི་ཕྱིར། ཁྱོམས་ཚོ་སྣ་ཚོགས་ཞུས་པའི་འཕྲོ་ལ། སྒོམ་ཆེན་འགའ་ཞིག་གི་སེམས་ཀྱི་རྟོག་པ་མཁྱེན་བཞིན་དུ་དྲི་བ་མཛད་པས།
བླ་མ་རྒྱ་མ་པའི་ཐུགས་དགོངས་ལ། ཐུགས་ཤེས་ཐོགས་མེད་མངའ་བར་འདུག་བསམ་ངེས་ཤེས་ཁྱད་པར་ཅན་སྐྱེས། ཉིན་ཞིག་སྨན་བླའི་ཆོ་ག་གྱིས་གསུངས་ནས། སྐད་ཆེས་ན་སྐུ་ཁམས་ལ་གཟན་གྱིས་དོགས། ཆུང་ཆུང་བྱས་ཏེ། ཡིད་ཅུང་ཟད་གཞན་དུ་ཡེངས་པའི་སྐབས་སུ། སྐད་མེད་པའི་ནམ་མེ་ནོམ་མེ་ཅི་ཡིན་ཆ་མེད་དེ་འདྲ་བྱེད་པ་མིན། ད་ལྟ་སྒོམ་ཆེན་པ་རྣམས་གསོལ་འདེབས་རེ་ཙམ་བྱེད་ཙ་ན། མཆི་མ་བྱུང་མ་བྱུང་གི་ལན་གཏོང༌། ཕྱག་མཆོད་ལ་སོགས་པའི་དུས་སུ་གླེང་བརྗོད་མི་གཏོང་བར་འདུག་སྟེ།
གསོལ་འདེབས་རྐྱ་ལ་མཆི་མ་འདོན་དགོས་རྒྱུ་མེད། སྤྲོས་མེད་མཉམ་བཞག་ལ་རྩེ་གཅིག་ཏུ་འགྲོ་ན་ནི་རབ་ཡིན་པས་དེས་ཆོག ། དེ་མ་ཡིན་པར་མཚན་བཅས་ཀྱི་དགེ་སྦྱོར་གང་བྱེད་ཀྱང༌། ཡིད་ཀྱིས་སེམས་ཅན་གྱི་སྡུག་བསྔལ་ལ་རྩེ་གཅིག་ཏུ་དམིགས་ནས། དེ་ལ་མི་བཟོད་པ་ཆེར་བསྐྱེད་པའམ། ཡང་ན། བླ་མ་དཀོན་མཆོག་གི་ཡོན་ཏན་ལ་དམིགས་ནས། དེ་ལ་དད་པ་དང་མོས་པ་རྩེ་གཅིག་ཏུ་དུངས་པ་བྱས་ནས། དེ་གཉིས་ནམ་བྱེད་ཀྱང་ལུས་ཀྱི་བ་སྤུ་གཡོ་བ། མིག་ནས་མཆི་མ་འབྱུང་བ།
སྤྱོད་ལམ་ཟུངས་མི་ཐུབ་པ་ཙམ་སོང་སོང་གི་བར་དུ། རིག་པ་འཇུར་མིག་ནས་དྲངས་ནས། བློ་དེ་ལྟ་བུའི་སྒོ་ནས་ཕྱག་དང་སྐོར་བ་དང༌། མདོ་འདོན། བཟླས་བརྗོད་ལ་སོགས་གང་བྱེད་ཀྱང༌། སྐད་གསང་མཐོན་པོ་ལམ་ལམ་པ་བྱེད་པ་དེ། རྟེན་འབྲེལ་སྙིང་པོའི་མན་ངག་དང་འདྲ་བས། ལུས་ཀྱིས་ངག་གཅུན་ངག་གིས་ཡིད་གཅུན། ཟེར་བ་དེར་འགྲོ་བས་ན། དེ་བཞིན་མཛོད་ལ་ཆོ་ག་གྱིས་མཛོད།
དེ་མ་ཡིན་པར་རིག་པ་ལ་ངར་མ་སྟོན། སེམས་གཞན་དུ་ཡེངས་ནས། ཕྱག་འཚལ་མཆོད་བརྗོད་སྐྱབས་སུ་མཆིའོ་བྱས་པ་ལ་དགོས་པ་ཙམ་མེད་གསུངས། སྐད་ཆེས་ན་སྙན་སྙུང་གིས་དོགས་པ་ལགས་ཞུས་པས། སྙན་སྙུང་རྒྱུ་ཅི་ཡོད། གཉིད་བསྲུང་བའི་དོན་དུ་ཁྱོམས་ཚོ་སྣ་ཚོགས་བྱེད་ཅིང༌། ངག་འཁྱལ་དོན་མེད་སྣ་ཚོགས་ལབ་པ་དང་ཁྱད་ཆེ། འོ་ན་སེམས་ཡེངས་པའི་ཆོ་གས་ཀྱང་སྙན་མི་སྙུང་བ་ལ་ཕན་གསུངས། དྲུང་པ་རང་ནི། མཚན་བཅས་ཀྱི་རིམ་པ་གང་མཛད་ཀྱང༌།
སྤྱན་ཆབ་ཕྱུང་ཞིང༌། སྙིང་རྗེ་གཅིག་གི་ཤུགས་དྲག་པོ་དང་བཅས་ནས་མཛད་ལ། སྙུང་བ་ཡུན་རིང་སོང་སྐུ་ཤེད་མེད་ཀྱང༌། ཕྱག་མཆོད་དང་སྐོར་བ་ཡིད་ཀྱིས་མཛད་ཅིང༌། མ་ཎི་ལ་སོགས་པ་མ་ཆག་པར། འཁྲུལ་འཁོར་ལ་དུས་རྟག་པར་བཞུགས་པ་ལ། སྙུང་གཡོག་པ་རྣམས་ཀྱི་ཐུགས་དགོངས་ལ། དབུ་སྔས་ལ་ཕབ་ནས་གཟིམས་ན་བདེ་བར་འདུག་སྟེ་བསམས་ནས། དེ་གཞན་མཛད་པར་ཞུས་པས། སྔར་ནས།
ཉལ་བ་དང་བསྙེས་པ་ལ་མ་གོམས། ཙོག་བུ་རང་བདེ་བར་འདུག་གསུངས་ཞིང༌། སྐུ་བསྙེལ་པོ་རང་བྱུང་དུས། ཅུང་བསྙེས་པ་ཙམ་མ་གཏོགས། དང་པོ་སྙུང་ནས་གཤེགས་པའི་བར། དབུ་སྔས་ལ་མ་བཞག་པར་འཁྲུལ་འཁོར་ཁོ་ན་ལ་བཞུགས། ཉིན་ཞིག་ཕྱག་སྐོར་མཛད་པའི་འཕྲོ་ལ། གློ་བུར་དུ་ཕྱག་རྩ་བརྟུལ་ནས། མཚར་ཆེ། ད་རུང་ཡུག་གཅིག་མི་འཆི་བར་འདུག་སྟེ།
རྩ་ནི་བརྟུལ་འདུག་ལྟོས་དང་གསུངས། ཕྱག་བརྐྱང་བ་ལ་བལྟས་པས། རྩ་མི་འདུག་པར། སྙུང་གཡོག་པ་རྣམས་སྐྲག་ནས། མཆི་མ་བྱུང༌། ཐེ་ཚོམ་དུ་གྱུར་པ་ལ། རྩ་འདུག་གེ་གསུངས། བརྟུལ་གདའ་ཞུས་པས། དེ་ཀ་འབྱུང་མི་འདུག་གསུངས། དེ་ནས་ཀྱང་ཟླ་ཕྱེད་ཙམ་བཞུགས།
དེ་ལ་འཕྲོས་ནས། བླ་མ་རྒྱ་མ་པས། ཕྱག་རྩ་བརྟུལ་ནས་ཡུན་རིང་མི་ཐོགས་ཟེར་ཞིང་གདའ། གལ་ཏེ་མི་འདོད་པ་ཐོག་ཏུ་བབས་ནས་བདེ་བར་གཤེགས་ངོ་ཤེས་ན་འཕོ་བ་ལ་སོགས་ཐུགས་དམ་གྱི་གསལ་འདེབས་འདི་ལྟར་གྱིས་གསུང་བའི་ཞལ་ཏ་མི་བདོག་གམ་ཞུས་པས། ཧེ་ཁྱེད་ན་རེ་མི་འདོད་པ་ཐོག་ཏུ་བབས་ནས་འཆི་ན་ཟེར་ཏེ། ཤི་ཡང་མི་འདོད་པ་ཐོག་ཏུ་བབས་པ་མིན། འདི་ཁོ་ཡོང་བའི་གྲབས་ཤིག་སྔར་དུ་ཚར། མི་རྒན་གྱི་ལས་ཐབས་ཟིན། ལོ་བདུན་ཅུ་དོན་ལྔ་ལོན་འདུག་སྟེ་ཚེ་ཐུང་ཐུང་མིན། ལོ་ལྷག་ལུས་པ་མེད།
དོ་གཅིག་ནས་ཡོན་ཏན་འདི་འགྲོ་དོན་འགའ་རེ་ཡོང་གི་འདུག་སྟེ། འགྲོ་དོན་ཆུང་དུ་ཡང་མི་འགྲོ་མཆི། འདི་ནས་འདི་རུ་འགྲོའི་གདོང་གཅིག་ཡོད། བྱང་ཆུབ་ཀྱི་སེམས་གཉིས་པོ་འདི་དང་ནམ་དུ་ཡང་འབྲལ་མ་མྱོང༌། ན་བའི་རྐྱེན་གྱིས་རྨི་ལམ་སོར་ཆུད་འདུག་བྱས་པ་དང་འདྲ་བར་ཅི་ཡིན་ཆ་མེད་ཅིག་ཁར་སེང་དཔྱིད་པོ་ན་བ་ནས་བཟུང་སྟེ། དིང་སང་གི་བར་ལ་ལུས་ལ་ཤེད་མེད་ཀྱང༌། དགེ་སྦྱོར་འཕེལ་དུ་སོང༌། ད་ལྟ་དྲན་འཛིན་མི་དགོས་པར་དགེ་སྦྱོར་དུ་འགྲོ་ཞིང་འདུག དེ་ལྟ་བུའི་ངང་ནས་འཆི་བ་དེ་ཀ་ལ་ཕོབ་ཟེར་བ་ཡིན། གཞན་གསལ་འདེབས་བྱ་རྒྱུ་ཅི་ཡང་མེད།
བྱས་ཀྱང་དགའ་རུ་ཨེ་ཡོང་ཡང་མི་ཤེས། ཁྱེད་རང་རྣམ་པས། སྤྱོད་འཇུག་ལས་གསུངས་པའི། དེ་ཡི་སངས་རྒྱས་རྗེས་དྲན་སོགས། ། སུས་ཀྱང་གཡེངས་པར་འགྱུར་བ་མེད། ། ཅེས་པ། དེ་དང་མི་འགལ་བ་གཅིག་མཛོད་ལ་ང་རང་ཅོག་གེ་བསྡད་པ་དེ་ཀ་ལ། བཅས་བཅོས་དང༌། ལབ་ལོབ་གང་ཡང་མ་བྱེད་པར་འཆིར་ཆུག་ལ། ཙབ་ཙོབ་མ་བྱེད་ཅིག་གསུངས་པས།
ད་ཅི་ཞུ་བ་བྱ་རྒྱུར་མི་འདུག་པས་བསམ་ངོ་ཚ་ཞུམ་པ་ཞིག་བྱུང༌། ཡང་ཉིན་ཅིག་ཉི་མ་ལ་བཞུགས་དུས། སྨན་བླའི་ཆོ་ག་རྒྱས་པ་ཞིག་མི་ལྔ་ཙམ་གྱིས་བྱས་པ་ཚར་བའི་ཡུན་རིངས་ཤིག་ནས། སྨན་བླ་བྱས་མ་བྱས་གསུངས། བགྱིས་ཚར་ལ་ཞུས་པས། སྨན་བླའི་གྲབས་བྱེད་ཅིང་འདུག་པ་ཡིན་ཏེ། རྗེས་ལ་དགེ་སྦྱོར་མཉམ་བཞག་ཅིག་ལ་ཡེངས་ནས། ཆོ་ག་བྱས་པ་མ་ཚོར་གསུངས། ནུབ་ཅིག་མཆོད་པ་ཚར་ནས་གཟིམ་མལ་དུ་ཕེབས་ཐོག་ལ། ཕུད་ཁྱེར་ཤོག་གསུངས།
གསོལ་བ་ཡིན་ནམ་བསམ་ཁྱེར་ཕྱིན་པས། ཡུག་ཟུང་ཅིག་གསུངས་ནས། ཕྱག་འཇུག་གིས་འཐོར་ཞིང་ཕུད་མཆོད་རྒྱས་པ་རེ་མཛད་ཡང༌། ཕྱག་ཐལ་མོ་སྦྱར་ཞིང་དབུ་ཐུད་པ་རེ་མཛད། མཆོད་པ་རྣམ་པ་ལྔ་ཕྱག་རྒྱ་དང་བཅས་པ་ལན་ལྔ་ཙམ་བསྐྱར་ཞིང་མཛད། ཡང་ཕྱག་ཐལ་མོ་སྦྱར་དབུ་ཐུད་པ་རེ་མཛད། སྤྱན་ཆབ་མང་པོ་བྱོན། སྙུང་གཡོག་པ་ཚོ་ལ་ཡང༌། ཉིད་ཅག་པ་ཚོ་མཆོད་པ་ཕུལ་གསུངས་ནས། མར་མེ་ལྷ་བཤོས་རེང་བུ་ལ་སོགས་པ།
དཀོན་མཆོག་གི་དྲུང་དུ་བསྒྲིགས་པས། འདིར་ཁྱེར་ཤོག་གསུངས་ནས། མཆོད་པ་ཐམས་ཅད་ལ་ཕྱག་རེག་པ་རེ་མཛད། དབུ་ཐུད་པ་རེ་དང༌། ཕྱག་ཐལ་མོ་རེ་སྦྱར། དེ་ཐམས་ཅད་ཀྱི་དུས་ན། ཞལ་གྱི་རྣམ་འགྱུར་ཙམ་མ་གཏོགས་པ། གསུང་གི་འབྲུ་ནི་མ་གོ ནང་པར་སྐུ་ཁྲུས་མཛད་དུས། མདང་འདི་ལྟར་མཛད་པ་ཅི་ལགས་ཞུས་པས།
ཁ་སང་ནས་བྱུང་བའི་མཐོང་སྣང་ཟ་ཟི་དེ་པ་བྱུང༌། གཞན་ཡང་ཡི་དམ་འདྲ་བྱོན་པས། ཁྱེད་རྣམས་ལ་ཡང་མཆོད་པ་གྱིས་བྱས་པ་ཡིན། གཞན་ཅི་ཡང་ཤོད་རྒྱུ་མི་གདའ་གསུངས་ནས། ཞིབ་པར་མི་གསུངས། གཟིགས་སྣང་ཐམས་ཅད་དག་པའི་སྣང་བ་འབའ་ཞིག་ཏུ་གདའ་ལགས་སམ་ཞུས་པས། དེ་ཚོ་ཐམས་ཅད་ལ་གཡུར་དོ་ཅི་ཡོད། རྨི་ལམ་སྒྱུ་མ་དང་འདྲ། གང་ལའང་མངོན་ཞེན་བྱ་རྒྱུ་མེད་གསུངས། ཡང་ནང་ཞིག་བླ་མ་བྱང་རྩེ་བ་དང༌།
བླ་མ་རྒྱ་མ་པ་ལ། འོ་སྐོལ་རང་ཁྲུས་བྱེད་དོ་གསུངས། སྐུ་ཁྲུས་གསོལ་བའི་རྗེས། ན་ནིང་ཉིད་ཅག་དང༌། དགེ་སློང་འཇམ་བཟང་བ་ལ་དམར་ཁྲིད་ཕོག་པའི་དུས་ན་ལབ་བྱུང་བ་བཞིན། རྨི་ལམ་འཛིན་པ་འདི་ལ་བྱང་ཆ་ཆེན་པོ་ཡོད། བདེ་བ་ཅན་ལ་སོགས་པའི་ཞིང་ཁམས་བལྟ་བ་དང༌། སངས་རྒྱས་དཔག་ཏུ་མེད་པ་ལ་ཆོས་ཉན་པ་ལ་སོགས་འབད་རྩོལ་མི་དགོས་པར་ཡོང་བ་ཞིག དང་པོ་རིག་པ་དངས་དུས་ཤིག་ཏུ་ནམ་འདོད་འདོད་བར་མ་ཆད་དུ་བྱུང༌། བར་སྐབས་ཤིག་ཏུ་འགྲིབ་འདུག་པ་ཡིན་ཏེ།
དིང་སང་ན་བ་འདིས་རྨི་ལམ་འཛིན་པ་དེ་སོར་ཆུད་འདུག ། མ་འགགས་པའི་སྣང་བ་མཚར་བ་ཞིག་གདའ། བར་སྐབས་སུ་འགྲིབ་པ་དེ་ཡང་བསོད་དེ་ཀ་འདྲ་དེས་ཀྱང་ལན་ནམ་སྙམ། ལར་གྱིས་བློ་ཆོས་སུ་སོང་བ་རེ་བྱུང་ན། འཇིག་རྟེན་གྱི་བསོད་ནམས་ཆེན་པོ་སྐད་ཟེར་བ་འདི་ཀུན་མ་བྱུང་ན་རང་དགའ་བ་ལགས། འབད་རྩོལ་གྱིས་མ་བསྒྲུབས་པར་བྱུང་ན་ལོངས་སྤྱད་དུ་རུང་ཞེས་སོགས་ཀྱི་དགག་སྒྲུབ་མང་པོ་བཤད་འདུག་ནའང༌། འབྱོར་ནའང་འབྱོར་པ་ལམ་དུ་སློང༌། རྒུད་ནའང་རྒུད་པ་ལམ་དུ་སློང་བ་འདི་ལ་ཇི་འདྲ་བའི་ཅུ་གལ་ཅིག་འདུག ། དེ་ལ་སྤྲོས་ནས། རྨི་ལམ་འཛིན་པ་འདི་ལ་གནས་དབེན་པར་བསྡད།
མི་རྟག་པ་བློ་ཐོག་ཏུ་སྒོམ། འཁོར་བ་ལ་སྐྱོ་ཤས་དྲག་པོ་བསྐྱེད། བླ་མ་དང་དཀོན་མཆོག་ལ་བློ་ཁེལ་པོ་ཡོད་ན། དམིགས་པ་ཀུན་མེད་ཀྱང་རྩོལ་མེད་དུ་ཟིན་པར་འདུག ། དེ་བཞིན་མིན་ན། དམིགས་པ་དང་འདུན་པ་རྐྱང་གིས་ཟིན་པའི་ངེས་པ་མེད། འོན་ཀྱང་གསང་སྔགས་ཀྱི་ཆོས་འདི་ཐབས་ཀྱིས་ཁྱད་པར་དུ་བྱས་པ་ཡིན་པས། རྨི་ལམ་འདུན་པའི་གནད་ཅེས་གསུངས་གདའ་བས། དམིགས་པ་ཁྱད་དུ་གསོད་མི་ཉན། རང་རང་གི་སྐལ་བ་དང་བློའི་རིག་ཅིག་ལ་ང་འགྲོ་བ་ཡིན་ཚོད་འདུག་གསུངས།
རྒྱ་མ་པས། བདག་གིས་རྨི་ལམ་གྱི་གདམས་ངག་བགྱིས་པས་རྡུགས་ནས། ཟིན་དུ་མ་འདོད་ཞུ་བ་ལ་ཉིན་བར་སྐྱོ་ཤས་དང་འདུན་པ་བཏང་བས། རྨི་ལམ་ཟིན་པ་ལ་ཚེགས་མེད་གསུངས། ཡང་ཡི་དམ་ཞལ་གཟིགས་པའི་ཕྱི་ནུབ། བླ་མ་བྱང་རྩེ་བ་ལ། སྙུང་གཡོག་གི་རེས་ཡོད་པའི་སྲོད་ལ། མ་དག་པའི་ལས་སྣང་ཕལ་ཆེར་འགགས་ནས། ཞིང་ཁམས་རྣམ་པར་དག་པ་མཛེས་ཤིང་ཡིད་དུ་འོང་བ། དངས་ཤིང་ཐོགས་པ་མེད་པ།
ནམ་མཁའི་དབྱིངས་ལྟར་རྒྱ་ཁྱོན་དང༌། ཚད་འདི་ཡིན་ཞེས་རྩ་བ་ནས་གཞལ་བ་མི་ནུས་པ་ཞིག་འདུག་གསུང་ཞིང༌། ཕྱག་ནམ་མཁའ་ལ་ཡུག་ཡུག་མཛད་དེ། མནན་ན་ནེམས་ཀྱིས་བྱེད་ཅིང༌། བཏེགས་ན་འཕར་གྱིས་བྱེད་པ་ལ་སོགས་པ་མཚར་དུ་ཆེ་བ་ཞིག་གི་དབུས་ན། རང་རེ་འདུག་པ། དེའི་ཙ་ན་ནད་གཡོག་བྱེད་ཅིང་ཡོད་པའི་བག་ཆགས་ཡིན་མཆི་བས། བླ་མ་རྒྱ་མ་པའང་འདུག ། དེའི་ཁོར་ཡུག་ཀུན་ན་འཁོར་གྱི་ཚོགས་གྲངས་ལས་འདས་པ་དཔག་ཏུ་མེད་པ་དང༌། གཞན་ཡང་འོད་གསལ་གྱི་སྣང་བ་ཟ་ཟི་ལང་ལོང་བརྗོད་ཀྱིས་མི་ལང་བ་ཞིག་འདུག་སྟེ།
ད་ནི་མགྱོགས་པོར་འགྲོ་བར་འདུག་གིས་གསུངས་སོ། ། ཡང་སྔ་དྲོ་ཞིག་མདང་རྨི་ལམ་བཟུང་བ་ཡིན་ཏེ། ལན་ཅིག་ཟིན་ལ་ཁད་ཡོད་པས། མ་ཟིན་པ་ཀ་འདྲ་ཅིག་བྱུང༌། ཕལ་ཆེར་ཟིན་ཅིང་འདུག ང་ལྟར་ཡང་རྒོད་བྲོ་བ་ཞིག་བྱུང་གསུངས། ཞལ་འཛུམ་མུལ་ལེ། ཕྱག་མཛུབ་གཡས་ནམ་མཁའ་ལ་ཀེར་མཛད་ནས། རྨི་ལམ་ན་དར་སེར་པོ་ཞིག་འདུག་པ་ཚུར་བླངས་པས། དེའི་ཤུལ་ན་ཚུར་གསེར་མང་པོ་བྱུང༌།
དེ་ནས་གསེར་ཐེག་ཚད་ཅིག་ཁ་ཆེ་པཎ་ཆེན་ལ་ཕུལ་ཡོད། མདང་ནི་ཁོ་བོས་ཁ་ཆེ་པཎ་ཆེན་ལ་ཞབས་ཏོག་ཆེན་པོ་བགྱིས་པས། པཎ་ཆེན་ཡང༌། བདག་ལ་རབ་ཏུ་མཉེས་ནས་ཤིན་ཏུ་དགྱེས་པའི་ཚུལ་དང་བཅས་ནས་གདའོ་གསུང་ངོ༌། ། པཎ་ཆེན་གང་ན་བཞུགས་པ་ལགས་ཞུས་པས། བྱམས་པའི་དྲུང་ན་བཞུགས་པ་ཡིན་གསུངས། ཡང༌། སྔ་དྲོ་གཅིག་སུས་ཀྱང་ཞུས་པ་མེད་པར། སྔོན་གྱི་དུས་ན་དཔོན་ཆེན་ཀུན་དགའ་བཟང་པོ་ལ། ཁ་ཆེམས་འཇོག་པར་ཞུས་པས།
ཁ་ཆེམས་འདི་བཟང་དུ་སོང་ཙ་ན་བྱེད་ཟེར་བའི་གཏམ་ཞིག་འདུག་སྟེ། དེ་བཞིན་དུ་རང་རེའི་འདི་ལ་ནད་འདི་ཕན་ནས་ཁམས་བཟང་དུ་འགྲོ་རྒྱུ་ཞིག་མི་ཡོང༌། ཐག་རིང་ནས་ཡོང་ཟེར་བ་འགའ་རེས། གདམས་ངག་ཚིག་བཞི་པ་རེ་ཡི་གེར་ཁོད་བླངས་ཟེར་བ་དང༌། སློབ་དཔོན་རས་རྐྱང་པ་རྒྱལ་མཚན་དར་གྱིས་ཀྱང༌། དོན་གྱིས་ན་ཁ་ཆེམས་འདྲི་བའི་ཡི་གེ་ཞིག་བསྐུར་འདུག་སྟེ། ཁ་ཆེམས་འཇོག་པ་སྐབས་སུ་བབ་འདུག་ནའང༌། ནད་ཀྱིས་གདུངས། ལུས་ཀྱི་ཤེད་ཟད། རིག་པའི་ངར་ཆག་པའི་དུས་འདི་འདྲར་སོང་ཙ་ན།
ཚིག་བཞི་པ་རེ་རྩོམ་པ་དང༌། ལབ་པ་ལའང་ཅུང་གལ་ཆེན་པོ་ཡོང་གིན་འདུག ། ལར་གྱིས། འོ་སྐོལ་ཁམས་བཟང་དུས་ནའང༌། ཆོས་དང་འཇིག་རྟེན་གྱི་བྱ་བ་གང་ལ་ཡང༌། ཁྲིགས་ཁ་འདི་ཡིན་གྱི་ཏིག་ཏིག་མེད་པར་གཏོང་གིན་ཡོད་པ་དེ་ཡིན་མོད། ད་འཆི་ཁ་དང༌། ཤི་བའི་རྗེས་ལ་དེ་བས་ཀྱང་འདི་ལྟར་བྱེད་ཀྱི་ཁྲིགས་ཁ་ག་ན་ཡོང༌། གལ་ཏེ་ཁ་ཏ་ལ་ཉན་མཁན་ཡོད་ན། སྔར་ཁམས་བཟང་དུས།
རིག་པ་དྭངས་དུས་སུ། རང་གིས་ཤེས་ཚད་ཆོས་མཐུན་དུ་བྱས་ནས་བཤད། རྩོམ་པའང་ཆེ་ཆུང་ཅི་རིགས་སུ་བྱས་ཤིང༌། ཁྱད་པར་དུ། ཚིགས་བཅད་ཆེ་ཆུང་མང་དག་ཅིག་ཡི་གེར་བཀོད་ཡོད་པ། དེ་རྣམས་ཁ་ཆེམས་ཡིན་ཏེ་དེ་མ་གཏོགས། དོར་ཞག་རིག་པ་སོ་ན་མེད་པའི་འབྲེལ་མེད་ཀྱི་ཚིག་རྡཽག་གསུམ་སྨྲས་པ་ལ་སོད་མེད། དེ་ཀ་ལ་བསམས་ནས། སྔར་ཡང༌། ཕྲད་ཀྱང་འདི་ལས་གཞན་པ་སྨྲ་རྒྱུ་མེད།
ཤི་ཡང་ཁ་ཆེམས་གཞན་འགའ་མ་མཆིས་སོ། ། ཞེས་པ། དེ་ཀ་ཡིན་ནོ་གསུངས། ཀུན་ལ་གསུང་གི་ཐ་མ་མན་ངག་འགའ་ཞིག་གནང་བར་ཞུ་ཞུས་པས། སྙིང་དང་འདྲ་བའི་གྲོགས་ལ་མདོ་རྒྱུད་ཀྱི། ། སྙིང་པོ་བསྡུས་པའི་མན་ངག་སྔར་ཉིད་དུ། ། སྙིང་བརྩེས་ཀུན་ནས་བསླངས་ནས་བསྙད་པ་ལགས། ། སྙིང་གི་དཀྱིལ་དུ་ཆུག་ལ་ཉམས་སུ་ལོངས། ། ལུས་བདེ་ཁམས་བཟང་རིག་པ་དྭངས་དུས་སུ། ། གང་ཤེས་དཔེ་མཁྱུད་མེད་པར་བསྟན་པ་ལགས། །
ད་ལྟ་ཁམས་ངན་རིག་པ་མི་གསལ་བའི། ། འབྲེལ་མེད་ཚིག་འགའ་སྨྲས་ཀྱང་དགོས་པ་ཆུང༌། ། མདོར་ན་བླ་མ་ཆོས་ཉིད་རྒྱལ་མཚན་ལ། ། གདམས་པ་ཕྱི་མ་དེ་ཉིད་ཉམས་སུ་བཞེས། ། ཞེས་གསུངས། དྲུང་ནས། ཞིང་ཁམས་གཞན་དུ་འགྲོ་བའི་དོན་རྒྱ་ཆེ་ལགས་ཀྱང༌། བདག་ཅག་མགོན་མེད་པ་རྣམས་ཀྱི་དོན་ལ་བཞུགས་བར་ཞུ་ཞུས་པ་ཡོད་ན། འགྲོ་བ་ཐམས་ཅད་ཀྱང་སྤྲོ་ན་བློ་གཏད་པ་ཁྱེད་ལ་ལྟ་ཅི་སྨོས། གསུང་བཞིན་མ་བསྒྲུབས་ན་ལྷན་ཅིག་འགྲོགས་ཀྱང་དགོས་པ་མེད་དེ།
སྨན་པའི་ངག་མ་མཉན་ན་སྨན་དག་གིས། ། བཅོས་དགོས་ནད་པ་སོས་པར་ག་ལ་འགྱུར། ། ཞེས་པའི་དོན་སོམས་ལ། ང་བླ་མ་དང་བྲལ་སྙམ་པའི་མྱ་ངན་མ་བྱེད་པར། རྩེ་གཅིག་ཏུ་གསོལ་བ་ཐོབ། མན་ངག་ལ་ཉམས་ལེན་གྱིས། ཁོ་བོ་ཡོད་པ་དང་མཚུངས་པའི་བྱིན་རླབས་འབྱུང་ཞིང༌། རང་གཞན་གྱི་དོན་འགྲུབ། དེ་བས་ལྷག་པའི་གདམ་ངག་མེད་ཅིང༌། ཁྱད་པར་དུ།
སྟོན་པ་ཟླ་བཟང་རང་ཡང༌། དགེ་སྦྱོར་ལ་འབད་པ་ཐོན་ཁ་ཆེམས་དང༌། ལམ་རྒྱུའི་དངོས་པོ་དེ་ཀ་ཡིན། ནུས་པ་བྱུང་ཚད་ཀྱིས་སྙོམས་ཆུང་ལ་བྱམས་སུ་བྱེད་པ་དང༌། ད་ལྟ་རང་རེས་སྐྱོང་དགོས་ཀྱིན་ཡོད་པའི་མ་ནུས་པ་འདི་རྣམས་ལ། སྐྱན་རན་ལེགས་པོ་གྱིས་སྡུག་གེ་རྣམས་ཁོང་སྔོན་ལ་ཤི ། ངེད་ཚོ་མ་ཤི་བར་ཤུལ་དུ་ལུས་པ་འདི་འདྲ་ཞིག་བྱུང་ཟེར་སྡུག་བསྔལ་ཆེན་པོ་བྱེད་དུ་ཡོང་བས་ན། འདི་རྣམས་སྙིང་རྗེ་བ་ཡིན་ནོ། ། ཞེས་ལན་གཉིས་སུ་གསུངས་ཤིང་སྤྱན་ཆབ་བཏོན། ཡང༌།
སྡུག་གེ་རྣམས་སྙིང་རྗེ་སྙིང་རྗེ་ཞེས་པ་ལན་གསུམ་གསུངས། ཡང་བླ་མ་རྒྱ་མ་པ་ལ། བླ་མ་པའང༌། ཅམ་ཅམ་མི་བྱེད་པར་སྒྲུབ་པ་རྩེ་གཅིག་ཏུ་བྱེད་པ་ཞིག་རེ་བ་ཡིན་ནའང༌། ས་གཅིག་ཏུ་འདུག་ཚུགས་ཟེར་བ་དེ་ཡང་མི་འདུག་སྟེ། བློ་ཆོས་སུ་སོང་བ་གཅིག་འདུག་པས་རྗེས་སུ་ཡི་རང༌། ཁྱེད་རང་གི་ད་ལྟའི་བྱེད་ལུགས་འདི་བཞིན་བྱས་ན། སྔར་ཡང་ལབ་བྱུང་བ་བཞིན་ཁྱེད་རང་ལ་དགྲ་གཉེན་མང་པོ་ཡོད་པར་འདུག་ནའང༌། དགྲའི་གནོད་པ་མི་ཡོང་བའི་ཁག་ངས་ཁུར་བས་ཆོག ། ད་རུང་གཉེན་གྱི་ཕྱེ་མཐོར་མ་ཟུག་པ་གྱིས་ལ།
བྱ་བྲལ་མཐར་ཐོན་པ་མཛད་པར་ཞུ་གསུངས་ནས་ཕྱག་ཐལ་མོ་སྦྱར་བྱུང་བས། ཁོང་པའི་ལུས་ཐམས་ཅད་སྦྲིད་པ་ལྟ་བུར་གྱུར་ཅིང༌། མཆི་མ་རང་དབང་མེད་པར་ཤོར་བྱུང༌། དེ་བཞིན་དུ་བགྱིད་པར་ཞུ་ལགས་ཤིང་དྲུང་ནས་བདག་ཅག་སངས་རྒྱས་མ་ཐོབ་ཀྱི་བར་དུ་ཐུགས་རྗེས་འཛིན་པར་ཞུ་ཞུས་པས། དེ་ཀ་ལགས་ཀྱི་གསུངས་ནས་དབུ་ཕྱོགས་པ་ཞིག་མཛད། ཞབས་དྲུང་ནས་ཡོད་པ་རྣམས་ཀྱིས། ཞིང་ཁམས་གང་དུ་སྐྱེ་བ་བཞེས་ལགས་ཞུས་པས། འགྲོ་ལ་ཕན་ན་དམྱལ་བའང་ཤིན་ཏུ་བཟོད་ཅིང༌། སེམས་ཅན་ལ་མི་ཕན་ན། དག་པའི་ཞིང་ཁམས་ལའང་དགོས་པ་མི་གདའ།
དེ་རྣམས་ཁོ་བོ་རང་ལ་དབང་མི་གདའ་བས། དཀོན་མཆོག་ལ་གསོལ་བ་འདེབས་ཤིང༌། བསམ་པ་རྣམ་པར་དག་པའི་སྨོན་ལམ་བཏབ་ནས། གཞན་ལ་ཕན་པའི་ལུས་ཤིག་ཐོབ་ཏུ་རེ་བ་ཡིན་གསུངས། ཟླ་བ་བཅུ་པའི་ཚེས་བརྒྱད་ཀྱི་ཐོ་རངས། སློབ་དཔོན་དཔལ་ཡེའི་སྙུང་གཡོག་གི་རེས་ལ་ཡོད་པས། སློབ་དཔོན་ང་མདུན་དུ་ཙོག་པུ་གྱིས་ཤིག་གསུངས། དེ་གོང་སྐུ་རྒྱབ་བྱང་དུ་བསྟན་ཡོད་པས། ཞལ་བྱང་དུ་བསྒྱུར་ནས། སྤྱོད་ལམ་གཅིག་པུ་དེ་ཀའི་ངང་ནས།
ནང་པར་ཉི་ཤར་བར་དུ་མཉམ་བཞག་རྩེ་གཅིག་ལས་མི་གཡོ་བར་བཞུགས་པ་ལ། ཞབས་དྲུང་པ་རྣམས་ལ། བདེ་བར་གཤེགས་ཟིན་པ་ཡིན་ནམ་སྙམ་པ་བྱུང༌། བར་སྐབས་སུ་གསུང་ཅི་རིགས་པ་འབྱོན་ཡང་འབྲུ་མ་གོ་ནས། ནང་པར་ཚ་བའི་དུས་སུ། མདང་སྤྱོད་ལམ་འདི་བཞིན་མཛད་པ་ཅི་ལགས་ཞུས་པས། ངའི་ཟ་ཟི་དེ་རྣམས་ཀྱིས་སློབ་དཔོན་འོ་རྒྱལ་ལ་གཏད། ཉིད་ཅག་ལྐོག་ཏུ་བཅུག་ཡིན་པ་དག་ང་བསྙེས་པ་མི་ཉལ་བྱས་པ་དེའི་མདུན་ན། རྗེ་བཙུན་མ་བྱོན་ནས་བཞུགས་འདུག་པས། རྗེ་བཙུན་མའི་མདུན་དུ་ང་ཉལ་ནས་བསྡད་པས་མི་ཡོང༌།
ཙོག་ལངས་ལ་གསོལ་བ་གདབ་དགོས་སྙམ་ནས་དེ་ལྟར་བྱས་པ་ཡིན་ཞིང༌། ཡང་རྗེ་བཙུན་མ། བྱང་ནས་ལྷོར་ཞལ་གཟིགས་འདུག་པ་ལ། རང་རེས་ཀྱང་དེ་ཕྱོགས་ལ་བལྟས་ནས། གསོལ་བ་བཏབ་ལགས་གསུངས། རྗེ་བཙུན་མ་རྣལ་འབྱོར་མ་ལགས་སམ། སྒྲོལ་མ་ལགས་ཞུས་པས། སྤྱན་ནམ་ཀ་ལ་ཆེར་བ་ཞིག་མཛད་ནས། སྒྲོལ་མ་སྒྲོལ་མ་ཞེས་གསུམ་གསུངས། རྗེ་བཙུན་མ་གསུང་འབྱོན་གྱི་གདའ་ལགས་སམ་ཞུས་པས།
ཞལ་འཛུམ་པ་ཞིག་མཛད་ནས། ཧེ་དེ་འདྲ་མི་འདུག་སྟེ། འོ་སྐོལ་ངོས་ཀྱིས་སེམས་ཅན་གྱི་སྡུག་བསྔལ་མ་བཟོད་ནས། རྗེ་བཙུན་མ་ལ་ཡུས་མང་པོ་བཙོངས་གསུངས། ཡང་དགེ་སྦྱོར་ལགས་སམ་མདང་ཞག་ནི་སྣ་ཚོགས་ཤིག་ལ་ཡེངས་གདའོ་གསུངས། སློབ་དཔོན་དཔལ་ཡེས། གླང་ཐང་པའི་ཞལ་ནས། ང་དམྱལ་བར་སྐྱེ་བར་འདོད་ནས། སྨོན་ལམ་མང་དུ་བཏབ་པ་ཡིན་ཏེ། མི་འགྲུབ་པ་འདྲ།
ད་ལྟ་དག་པའི་སྣང་བ་འབའ་ཞིག་ལས། ཐ་མལ་གྱི་སྣང་བ་ཙམ་མི་འདུག་ཅེས་པ། དེ་བཞིན་བྱུང་བ་མ་ལགས་སམ་ཞུས་པས། ཕལ་ཆེར་རང་མིན་ནམ། ཡིན་པ་དག་ཀྱང་སྲིད། འོན་ཀྱང་འཁྲུལ་བ་རྣམས་ལ་གཏད་ཀ་ཅི་བདོག་གསུངས། དེ་ནས་ཐུགས་རྗེའི་ཤུགས་ཀྱིས་བཤུམས་པ་ཡུན་རིང་ཞིང༌། ཐུགས་རྗེ་དྲགས་ལ་སོང་ནས། གློ་བུར་དུ་གསེར་མའམ་སྐུ་ཁམས་ལོག་ན་འཇིགས་པར་གདའ་བས། དིང་སང་མཚན་བཅས་ཀྱི་ཐུགས་དམ་རྣམས་གློད་པ་དང༌།
ཁྱད་པར་སྙིང་རྗེའི་དམིགས་པ་མི་མཛད་པར་ཞུ་ཞུས་པས། ཐབས་ཤེས་རབ་ཟུང་དུ་འབྲེལ་བའི་ཕྱིར། མཚན་མེད་ཀྱི་དགེ་སྦྱོར་ལ་མཚན་བཅས་ཀྱིས་མི་གནོད་གདའ་ཞིང༌། བློའི་རྩོལ་བ་ཅུང་ཟད་ཡོད་ཀྱང་བྱེད་པར་སྤྲོ་ལ། འགྲོ་བའི་སྡུག་བསྔལ་དྲན་ཙམ་ན། སྙིང་རྗེའི་དམིགས་པ་ཆེད་ཀྱི་མ་བཟུང་ཡང༌། ངང་གིས་སྐྱེ་ཞིང༌། བྱུང་རྒྱལ་དུ་བཏང་ན་ཁྱེད་རྣམས་ཡ་ང་བས་དྲན་འཛིན་ཆེན་པོ་བྱས་པ་ལགས། སྤྱོད་འཇུག་ལས། དེ་ཚེ་བསོད་ནམས་གཅིག་སྐྱབས་ན། །
ཞེས་གསུངས་པས། ན་འཆི་བྱུང་དུས། ལྷག་པར་དགེ་བ་ལ་སྦྱོར་བ་ཡིན་གསུང་ངོ༌། ། བཅུ་དགུའི་ཐོ་རངས་ཀྱི་དུས་སུ། ཅུང་ཞིག་སློངས་ཤིག་གསུངས་ནས། དེ་ལྟར་བྱས་པས། བདེ་མོ་ཞིག་བྱུང་ལགས་པས། འདི་ཀ་ལ་བཅས་བཅོས་ཅི་ཡང་མ་བྱེད་ཅིག་གསུངས། དེ་ནས་བཟུང་སྟེ། སང་ཉི་ཤུའི་དགོངས་ཇའི་བར།
སྤྲོས་མེད་ཀྱི་ངང་ལ་རྩེ་གཅིག་ཏུ་མཉམ་པར་བཞག་པས། དག་པ་གཉིས་ལྡན་ཆོས་ཀྱི་སྐུ་འཕོ་འགྱུར་མི་མངའ་བ་དེ་མངོན་དུ་མཛད་ཀྱང༌། གཟུགས་ཀྱི་སྤྲུལ་པའི་སྐུ་དེ་ཉིད། གཉིས་འཛིན་འཁྲུལ་བས་བསླད་པ་རྣམས་ཀྱི་བློ་ངོར་ས་མོ་བྱ་ལོ་ཟླ་བ་བཅུ་པའི་ཚེས་ཉི་ཤུ་ཉི་མའི་དཀྱིལ་འཁོར་ནུབ་པ་དང་མཉམ་དུ། ངོ་མཚར་བའི་ལྟས་དུ་མ་དང་བཅས་ཏེ། བདེ་བར་གཤེགས་པའི་ཚུལ་བསྟན་ཏོ། ། དེ་ནས་ཞག་བདུན་གྱི་བར་དུ་གསང་ཡོད་པ་ལ། ལྷའི་མེ་ཏོག་གི་ཆར་རྒྱུན་མ་ཆད་པར་བབས་པས། འགའ་རེས་མཐོང་ནས། ད་བདེ་བར་གཤེགས་པའི་སྔ་ལྟས་སམ།
ཡང་ན་སྐུ་ཁམས་དངས་པའི་རྟགས་ཡིན་ནམ་ཟེར་ཞིང༌། མཚམས་དམ་པོ་ལ་ཡོད་པའི་སྒོམ་ཆེན་རྣམས་ལ། དེ་བར་སྔར་མ་མྱོང་བའི་ཉམས་རྟོགས་ཁྱད་པར་ཅན་སྐྱེས་ཤིང༌། མི་རྟོག་པའི་ཏིང་ངེ་འཛིན་ལ་ཚེ་གང་འབད་པ་བས་ཀྱང༌། ཚེས་ཉི་ཤུ་དང༌། ཉེར་གཅིག་གི་དུས་སུ་སྒོམ་བོགས་ཆེ་བ་བྱུང་ཞིང༌། གདུང་གཞུ་བའི་ཉིན། ནམ་མཁའ་ཐམས་ཅད་འཇའ་འོད་དཀར་པོ་བྲིས་པ་ལྟ་བུས་འཁོར་བའི་བར་ཐམས་ཅད་འཇའ་ཚོན་ཁ་དོག་སྣ་ལྔས་སྤེལ་བ་ལྟར་བཀྲ་ཞིང༌། ནམ་མཁའི་དཀྱིལ་ཐམས་ཅད་ཤིན་ཏུ་དངས་ཤིང་འོད་གསལ་བ་དང༌། ས་གཞི་ཐམས་ཅད་ཚུབ་མ་མེད་ཅིང་ཡུལ་འཇམ་པ་དང༌།
བར་སྣང་ཐམས་ཅད་ལྷའི་མེ་ཏོག་དཀར་པོ་ཆར་ལྟར་བབས་པས། ཤིན་ཏུ་རྨོངས་པའི་གང་ཟག་ཐར་པའི་རིགས་ཆད་པ་རྣམས་ཀྱང༌། དད་པ་གློ་བུར་དུ་སྐྱེས་ཤིང་མཆི་མའི་རྒྱུན་བབས། བ་སྤུ་ཟིང་ཞིང་ཆོ་ངེའི་སྒྲ་འབྱིན་ན། གཞན་རྣམས་ལྟ་ཅི་སྨོས་ཏེ། འདུས་པ་ཐམས་ཅད་ངོ་མཚར་བའི་ལྟས་དེ་དག་གིས་བསྐུལ་ནས། མོས་པ་དང་གུས་པའི་གདུང་ཤུགས་ལྷག་པར་འཕེལ་བར་གྱུར་ ཏོ། ། དེ་ནས་བཟུང་སྟེ། ཞག་བཞི་བཅུ་ཞེ་དགུའི་བར་དུ་ནམ་མཁའ་ལ་སྤྲིན་མེད་དྭངས་པར་གྱུར་པ་ནི། འོད་གསལ་སྤྲོས་མེད་ཕྱག་རྒྱ་ཆེན་པོ་མངོན་དུ་གྱུར་པའི་མཚོན་བྱེད་ཡིན་ནོ་ཞེས་གླེང་ལ།
ཡིད་དུ་འོང་བའི་སེར་བུ་ཅུང་ཟད་མ་གཏོགས་རླུང་ཆེན་པོ་རྣམས་ཀྱང་འཇམ་དལ་གྱིས་ཞི་སྟེ། ཞིང་པ་རྣམས་ཀྱི་གཡུལ་བྱེད་པ་བུལ་བར་བྱུང་ཞེས་ཀྱང་གྲག་གོ ། ས་ཡང་ཆེར་གཡོས་ཤིང༌། མེ་ཏོག་གི་ཆར་སྤུར་ཁང་གི་དུད་ཁུང་ནས་ཞུགས་ནས། བསྲེག་རྫས་འབུལ་བའི་ཁུང་བུ་ནས་ཕྱུང་ཞིང༌། སྔར་ཡང་སྤུར་གྱི་ཐུགས་ཁར་ཐིམ་པ་དང༌། ཞུགས་མེ་སྤར་མ་ཐག་སྐུའི་ནང་ན་ཡང་མེ་འབར་ཞིང༌། དབུའི་སྤྱི་གཙུག་སྐྱ་ཐལ་སོང་བའི་དཀྱིལ་ན་ཡར། མར་མེ་ལྟར་ཏ་ལེ་འབར་བ་ལ་དེར་ཡོད་པ་རྣམས་མཐོང་སྣང་བསམ་གྱིས་མི་ཁྱབ་པ། ཐ་དད་དུ་མི་འདྲ་བ་དུ་མ་བྱུང་བ་ནི།
ཤར་ནས་འོད་དཀར་པོ་སྣམ་བུ་བརྐྱང་བ་ལྟ་བུ་དངུལ་ཆུའི་རི་ལ་ཟུག་སྟེ། སླར་ཤར་ཕྱོགས་སུ་ཐིམ་པ་དང༌། འགའ་ཞིག་གིས་བྱང་ཕྱོགས་ནས་འོད་དར་ཡུག་བརྐྱང་བ་ལྟ་བུ་གཟིམས་ཁང་ལ་ཟུག་སྟེ། སླར་བྱང་ཕྱོགས་སུ་ཐིམ་པ་དང༌། ལ་ལས། འོད་ཉི་མ་ཤར་བ་ལྟ་བུས། ཆོས་རྫོང་ལ་བསྐོར་ཏེ་ནུབ་ཕྱོགས་སུ་ཐིམ་པ་དང༌། འགའ་ཞིག་གིས། ནམ་མཁའི་མཐོངས་ནས་སྐྲས་པ་བརྐྱང་བ་ལྟ་བུའི་འོད་གཟིམས་ཁང་ལ་ཟུག་སྟེ། མཐར་ནམ་མཁའི་དབྱིངས་སུ་ཡལ་བ་དང༌།
དེ་དག་དང་མཚུངས་པར། དབུས་ཕྱོགས་དང༌། ཆུ་ཞལ་ལ་སྟོད་ལྷོ་བྱང་ལ་སོགས་པར་ཡང༌། ཉིན་པར་འཇའི་ཚོགས་འཁྲུག་པ་དང༌། མེ་ཏོག་གི་ཆར་འབབ་ཅིང༌། མཚན་མོ་འོད་དང་སྒྲ་ཆེན་པོ་དང༌། ས་གཡོ་བ་ལ་སོགས་པའི་ལྟས་ངོ་མཚར་བ་བྱུང་ཞིང༌། ཁྱད་པར་སྤུར་འཇུ་བའི་ཉིན་མེ་ཏོག་གི་ཆར་ཆེན་པོ་མཇད་ལུང་པར་བབས་ཤིང༌། དག་པའི་སྣང་བ་ཅན་འབའ་ཞིག་གིས། ཆོས་རྗེ་པ་སྤྱན་རས་གཟིགས་ཁ་སར་པཱ་ཎིས་སྤྱན་དྲངས་ནས་བདེ་བ་ཅན་དུ་གཤེགས་པ་དང༌།
འགའ་ཞིག་གིས། རྗེ་བཙུན་མ་སྒྲོལ་མས་སྤྱན་དྲངས་ཏེ། གཡུ་ལོ་བཀོད་པའི་ཞིང་ཁམས་སུ་གཤེགས་པ་དང༌། ལ་ལ་དག་གིས། ཁ་ཆེ་པཎ་ཆེན་གྱིས་གདན་དྲངས་ཏེ་དགའ་ལྡན་དུ་གཤེགས་པ་དང༌། འགའ་ཞིག་གིས་ལྷ་དང་ལྷ་མོའི་ཚོགས་དཔག་ཏུ་མེད་པས། སིལ་སྙན་ལ་སོགས་མཆོད་པའི་ཁྱད་པར་དུ་མས་ཡོངས་སུ་བསྐོར་ཏེ་པོ་ཏ་ལར་གཤེགས་པ་དང༌། ལ་ལས་ནི་སེང་གེ་ལ་ཆིབས་ནས། ཡེ་ཤེས་ཀྱི་མཁའ་འགྲོ་མས་བསྐོར་ཏེ། ཤར་ཕྱོགས་མངོན་པར་དགའ་བའི་ཞིང་ཁམས་སུ་འདེང་གསུང་བའི་གསུང་ལྷང་ལྷང་བ་དང་བཅས་ཏེ་མངོན་དགར་གཤེགས་པ་དང༌།
འགའ་ཞིག་གིས་མཆོད་རྟེན་དཀར་པོ་བར་སྣང་ཁེངས་པ་ཞིག་གི་བང་རིམ་ལ་རིམ་གྱིས་འཛེགས་ནས་བྱོན་ཏེ། མཐར་བུམ་པའི་སྟེང་དུ་བཞུགས་ནས་དེ་ལ་བསྐོར་བ་མཛད་ཅིང༌། རྡོ་རྗེ་དྲིལ་བུའི་སྒྲ་སིལ་སིལ་སྒྲོག་བཞིན་དུ། འོ་སྐོལ་རང་འོག་མིན་དུ་འགྲོའོ་གསུངས་ཞིང༌། མཆོད་རྟེན་དང་བཅས་པ་ནམ་མཁའི་མཐོངས་སུ་གཤེགས་པའི་རྗེས་སུ། དེ་ཉིད་ཀྱིས་ཀྱང་ཚངས་པའི་འཇིག་རྟེན་ཡིན་ཟེར་བའི་བར་དུ་ཕྱག་ཕྱི་ལ་བྱོན་ཅིང༌། དེ་ནས་ཀྱང་ཆོས་རྗེའི་གསུང་གིས། ཡར་ཤོག་ཡར་ཤོག་གསུངས་པའི་སྒྲ་ལྷང་ལྷང་ཐོས་ཀྱང༌། ཇི་ཞིག་ལྟར་ན། གཞལ་ཡས་ཁང་མིག་གིས་མ་བཟོད་ནས།
ལོང་བ་ལྟར་གྱུར་ཏེ་སླར་ལྷུང་མ་ཐབས་སུ་ལོག་ལ་ཡོང་དགོས་པ་བྱུང་ངོ་ཞེས་པ་དང༌། ཡང་འགའ་ཞིག་གིས་ནི། ཁྱེད་རྣམས་ཀྱི་བླ་མ་གཤེགས་པ་ཡིན་ཡོང༌། ངའི་རྒྱལ་སྲས་ཆོས་རྗེ་ནི། ད་དུང་ཆོས་རྫོང་ན་སྐུ་ཁམས་བཟང་ཞིང་སྐུ་མཚམས་དམ་པོ་ལ་བཞུགས་ཡོད། ཅེས་སོགས་དང༌། འགའ་ཞིག་བླ་མ་རིན་པོ་ཆེ་སྙུང་ནས་བདེ་བར་གཤེགས་པ་དང༌། ཆོས་རྗེའི་ཐུགས་ལ་ཇི་ལྟར་དགོངས་ཚུལ་ལ་སོགས། ཁྱེད་རྩར་བསྡད་པ་བས་ང་རྒྱུས་ཆེ་ཟེར་བ་ལ་སོགས་པ་མཐོང་སྣང་མི་འདྲ་བ། འགའ་ཞིག་ལ་མངོན་སུམ་དང༌།
འགའ་ཞིག་སྒོམ་ཉམས་དང༌། ལ་ལ་རྨི་ལམ་བཟུང་བའི་ཉམས་མྱོང་སྒྱུ་མ་ལྟ་བུའི་ཉམས་སྣང་ལ་བྱུང་ངོ་ཞེས་གྲག་གོ ། སྤུར་ཁང་གཤིག་དུས། དབུ་ཐོད་ལ་མཁལ་རིལ་པོ་མ་ཉམས་པར་བྱོན་ལ། རིང་བསྲེལ་ཤིན་ཏུ་ཕྲ་བ་ཆུ་ཤེལ་ལམ། མུ་ཏིག་གི་ཁ་དོག་ལྟ་བུ་དངས་ཤིང་འོད་འཚེར་བའི་རང་བཞིན་ཅན་མང་པོ་བྱོན་ཞིང༌། འཕན་ཡུལ་ཉན་པོའི་དགེ་བཤེས་དཔལ་རིན་ཞེས་བྱ་བ་ལ། ཞལ་བཞུགས་དུས་ཚེམས་བུད་པ་ཞིག་གནང་ཞིང༌། དུས་ཕྱིས་མྱ་ངན་ལས་འདས་ནས། ཟླ་བ་དྲུག་སོང་རྟིང༌།
ཚེམས་དེ་ལ་དུང་གཡས་འཁྱིལ་རྩེ་མོ་ཉི་ཟླས་བརྒྱན་པ་བྱོན་པ་དང༌། མཚུར་ཕུ་བའི་མི་ཉག་དགེ་བཤེས་ཤིག་གི་གདུང་སྐལ་ལ་བདེ་མཆོག་བྱོན་པ་དང༌། སྣར་ཐང་པའི་དགེ་བཤེས་ཤིག་གིས་གདུང་སྐལ་སྤྱན་དྲངས་པ་ལ། སྨན་བླའི་སྐུ་བྱོན། ཨེ་པའི་དགེ་བཤེས་ཤིག་གིས་སྤྱན་དྲངས་པ་ལ། ཐུགས་རྗེ་ཆེན་པོ་བྱོན། སྐྱོར་མོ་ལུང་པའི་དགེ་བཤེས་ཤིག་གིས་སྤྱན་དྲངས་པ་ལ་ཨ་དང་དུང་གཡས་འཁྱིལ་བྱོན། བླ་མ་རོག་པ་ཚང་བ་ལ། རིང་བསྲེལ་ལས་གྲུབ་པའི་སྒྲོལ་མའི་སྐུ་བྱོན། འཇད་པའི་ཡོན་བདག་ཅིག་གིས་སྤྱན་དྲངས་པའི་གདུང་སྐལ་ལ།
དོན་ཞགས་ཀྱི་སྐུ་བྱོན་འདུག ། ཅེས་པ་ལ་སོགས་པ་བརྗོད་ཀྱིས་མི་ལང་བས། འདིར་ཡི་གེ་མང་ཀྱིས་དོགས་ཤིང༌། གཙོ་ཆེ་བ་རྣམས་སྨོས་སོ། ། དེ་དག་གིས་ནི་ཆོས་ཀྱི་རྗེ་རྒྱལ་སྲས་རིན་པོ་ཆེ་པ་དེ་ཉིད་གདུལ་བྱའི་དོན་ལ། ཞིང་འདི་ཉིད་དུ་བསམ་བཞིན་དུ། སྐུ་སྐྱེ་བ་བཞེས་ཏེ། སངས་རྒྱས་ཀྱི་བསྟན་པའི་སྒོར་རབ་ཏུ་བྱོན་ནས། ཐོས་བསམ་སྒོམ་གསུམ་གྱི་སྒོ་ནས་བསྟན་པ་གསལ་བར་མཛད་པ་དང༌། གདུལ་བྱ་མང་པོའི་མགོན་སྐྱབས་དང༌།
འདྲེན་པ་དམ་པ་མཛད་པ་ལ་སོགས་པའི་ཚུལ་ཅུང་ཟད་ཙམ་ཞིག ། རང་གཞན་གྱི་མོས་གུས་ཀྱི་དྲན་པ་གསོ་བའི་ཕྱིར། ཡི་གེར་བྲིས་པའོ། ། ཉེས་པར་གྱུར་པ་རྣམས། བློ་སྦྱངས་མཁས་པ་མོས་གུས་ཀྱི་སྤྱན་དང་ལྡན་པ་རྣམས་ལ་བཟོད་པར་གསོལ་ལོ། ། དཔལ་ལྡན་བླ་མའི་རྣམ་ཐར་དཔག་ཡས་རྣམས། ། བདག་བློ་དམན་པས་རྟོགས་པར་མི་ནུས་ཀྱང༌། ། གུས་ལྡན་སློབ་མས་མང་དུ་གསོལ་བཏབ་ངོར། ། ཕན་པའི་བསམ་པས་མཛད་ཚུལ་འདི་བྱས་སོ། ། སྒྲོ་བཏགས་སྐུར་པས་དབེན་པའི་རྣམ་ཐར་འདི། །
ཚིག་གི་སྡེབ་སྦྱོར་མཁས་པ་མ་མཆིས་ཀྱང༌། ། བླ་མའི་ཡོན་ཏན་དོན་ལ་གནས་པའི་ཕྱིར། ། བློ་ལྡན་འགའ་ཞིག་འདི་ལ་སློབ་འདོད་པ། ། དེ་ལ་བླ་མའི་བྱིན་བརླབས་འཇུག་པར་འགྱུར། ། དད་མེད་ལོག་ལྟ་ཤས་ཆེས་འདི་མཐོང་ནས། ། མི་གུས་སྐུར་འདེབས་སྡིག་སྤྱོད་དེ་དག་ཀྱང༌། ། ཐུགས་རྗེ་ཆེ་མངའ་དཔལ་ལྡན་བླ་མ་དེའི། ། ལྷག་པར་བརྩེ་བའི་ཡུལ་དུ་རབ་དགོངས་འགྱུར། ། དེ་ཕྱིར་མཐོང་ཐོས་དྲན་རེག་འཚེངས་གྱུར་པའི། ། འབྲེལ་ཚད་དོན་ལྡན་བྱང་ཆུབ་ཐུགས་གཉིས་ཀྱིས། །
རྣམ་པར་སླན་པ་དད་པའི་གསལ་འདེབས་འདི། ། ས་སྟེང་ཀུན་ཏུ་དར་ཞིང་རྒྱས་གྱུར་ཅིག། རྒྱལ་སྲས་སྤྱོད་པ་རླབས་ཆེན་མཛད་ཚུལ་ལ། ། མོས་གུས་ཚད་འཛིན་འགལ་འཁྲུལ་ཅི་མཆིས་པ། ། སྐྱེས་མཆོག་སེམས་དཔའ་ཆེན་པོ་དེ་ཉིད་དང༌། ། མོས་གུས་སྤྱན་ལྡན་རྣམས་ལ་བཟོད་པར་གསོལ། ། དགེ་དེས་འགྲོ་བའི་སྡིག་དང་སྡུག་བསྔལ་ཀུན། ། བདག་ལ་སྨིན་ཅིང་བདག་གི་དགེ་བདེ་རྣམས།། གཞན་ལ་སྦྱིན་མཛད་ཆོས་རྗེ་བླ་མ་དེའི། ། སྒྲུབ་རྒྱུད་བསྟན་པ་ཕྱོགས་བཅུར་འཕེལ་གྱུར་ཅིག །
བདག་མེད་རྟོགས་པའི་ཤེས་རབ་སྤྱན་ལྡན་པས། ། ཐུགས་རྗེ་ཆེན་པོས་འགྲོ་ཀུན་བདག་མཛད་ཕྱིར། ། གཞན་དོན་དཀའ་སྤྱད་ཁུར་གྱིས་མི་སྐྱོ་བའི། ། རྒྱལ་སྲས་ཆོས་རྗེ་བླ་མའི་བཀྲ་ཤིས་ཤོག། དཔལ་ལྡན་བླ་མ་ཆོས་ཀྱི་རྗེ། འཇིག་རྟེན་གསུམ་ན་བསྙེངས་པ་མི་མངའ་བ་རྒྱལ་སྲས་ཐོགས་མེད་རིན་པོ་ཆེའི་རྣམ་པར་ཐར་པ། དད་པའི་གསལ་འདེབས་ཞེས་བྱ་བ་འདི་ཉིད། གདན་ས་ཆེན་པོ་དཔལ་ལྡན་ས་སྐྱའི། ཤར་གླིང་ཆེན་མོའི་གདན་ས་པ་མཁན་པོ་ཆོས་ཀྱི་འོད་ཟེར་བ་དང༌། དགེ་བའི་བཤེས་གཉེན་རྡོ་རྗེ་རྒྱལ་མཚན་ལ་སོགས་པ་དུ་མས་སྔ་གོང་ནས་བསྐུལ་ཞིང༌།
འཕྲལ་ཉིད་དུ་ཆོས་འཁོར་གླིང་པའི་དགེ་བའི་བཤེས་གཉེན་མང་དག་གིས་བསྐུལ་ནས། ཤཱཀྱའི་དགེ་སློང་གཞོན་ནུ་རྒྱལ་མཚན་དཔལ་བཟང་པོས། ཆོས་གྲྭ་ཆེན་པོ་ཚལ་གུང་ཐང་གི་གཙུག་ལག་ཁང་ཆེན་པོར། སྟག་ལོ་ཟླ་བ་བརྒྱད་པའི་ཡར་ངོའི་ཚེས་བརྒྱད་ལ་སྦྱར་བའོ།། །། དགེ་ལེགས་དང་བཀྲ་ཤིས་ཆེན་པོ་རྒྱས་པར་གྱུར་ཅིག ། རྒྱལ་སྲས་ཆོས་རྗེ་བླ་མའི་རྣམ་ཐར་འདི། ། མཚན་ཐོས་དད་པའི་ས་གཞི་རབ་གཡོ་བས། ། རྣམ་པར་འདོད་ཏེ་བཙལ་ཡང་ཡུན་རིང་དུ། ། མ་རྙེད་མོད་ཀྱི་ཆོས་རྗེའི་བྱིན་རླབས་ ཀྱིས། ། ཕྱིས་ན་རྙེད་ཏེ་བྲིས་པའི་དགེ་བ་ནི། །
རྒྱལ་སྲས་བླ་མའི་ཐུགས་དགོངས་ཇི་འདྲ་བར། ། མཁའ་མཉམ་འགྲོ་བའི་ཚོགས་རྣམས་མ་ལུས་པ། ། གནས་སྐབས་མཐར་ཐུག་ཕན་བདེའི་འབྲས་འབྱིན་པའི། ། བྱང་ཆུབ་སྤྱོད་པའི་ལམ་ལ་འཇུག་པར་ཤོག ། བདག་ཀྱང་ཆོས་ལས་ནམ་ཡང་མ་གཡོས་པར། ། ཆོས་རྗེ་བླ་མས་རྗེས་སུ་འཛིན་གྱུར་ཅིག ། ཅེས་སྨྲས་ནས་བསོད་ནམས་རིན་ཆེན་བདག་གིས། མགྱོགས་པར་བྲིས་པ་ལགས་སོ།། །། ཤུབྷཾ། མཁྱེན་བརྩེའི་འོད་སྣང་ལས།
དགེ་སློང་གཞོན་ནུ་རྒྱལ་མཚན་དཔལ་བཟང་པོའི་གསུང་སྐོར། རྒྱལ་སྲས་ཐོགས་མེད་རིན་པོ་ཆེའི་རྣམ་པར་ཐར་པ་དད་པའི་གསལ་འདེབས། -PAGE 2--PAGE 3--PAGE 1-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
