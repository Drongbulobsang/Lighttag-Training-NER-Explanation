ས་སྐྱ་བཀའ་འབུམ།
པོད ༦༥༣
དགེ་བསྙེན་དང་དགེ་ཚུལ་དང་དགེ་སློང་དུ་ཉེ་བར་སྒྲུབ་པའི་ཆོ་གའི་གསལ་བྱེད།a
༼བ༽ ༄༅། །དགེ་བསྙེན་དང་དགེ་ཚུལ་དང་དགེ་སློང་དུ་ཉེ་བར་སྒྲུབ་པའི་ཆོ་གའི་གསལ་བྱེད་བཞུགས་སོ།། ༄༅། །ཐམས་ཅད་མཁྱེན་པ་ལ་ཕྱག་འཚལ་ལོ། ། མཁན་པོ་དང༌། སློབ་དཔོན་དང༌། དགེ་འདུན་རྣམས་འཚོགས་ནས། རབ་ཏུ་འབྱུང་ཞིང་བསྙེན་པར་རྫོགས་པར་འདོད་པ་རྣམས་འདུས་པའི་ཚེ། ཁྱེད་རྣམས་སྔོན་གྱི་དགེ་བ་དང་སྨོན་ལམ་གྱི་དབང་གིས་ཚེ་འདིར་དལ་འབྱོར་གྱི་ལུས་ཐོབ་པ་ཡིན། ཐོབ་པའི་རྟེན་ཆུད་མི་འཛའ་ཞིང་ཚེ་འདིའི་བདེ་ལེགས་དང་ཚེ་ཕྱི་མ་གནས་སྐབས་ཀྱི་ལྷ་མིའི་བདེ་སྐྱིད་དང༌། མཐར་ཐུག་རྣམ་གྲོལ་གསུམ་གྱི་འབྲས་བུ་བསྒྲུབ་པའི་རྟེན་དུ་དལ་འབྱོར་གྱི་ལུས་དགོས་ཤིང་དེ་སྒྲུབ་པའི་ཐབས་ཆོས་ཡིན་པས།
ཆོས་བྱེད་པ་ལ་འབད་དགོས། དེའང་ཆོས་ཐམས་ཅད་བསྒྲུབ་པའི་གཞི་ཚུལ་ཁྲིམས་རིན་པོ་ཆེ་ཡིན། དེའང་ཡང་དག་པར་བླང་བའི་ཚུལ་ཁྲིམས་དེ་ཡུལ་དང་ཆོ་ག་ཕུན་སུམ་ཚོགས་པས་བླངས་ན་སྐྱེ་ལ་མ་བླངས་ན་མི་སྐྱེ། ལེན་པ་ལའང་འགལ་རྐྱེན་བར་ཆད་དང་བྲལ་བ་དང༌། མཐུན་པའི་རྐྱེན་ཕུན་སུམ་ཚོགས་པ་གཉིས་དགོས། དེ་ལ་བར་ཆད་ཕལ་ཆེ་བ་ཁྱོད་ལ་མེད་ཀྱང་ཆོ་ག་ཚང་བར་བྱ་བའི་དོན་དུ་དེ་བཞིན་གཤེགས་པའི་གསུང་ལས་འབྱུང་བ་བཞིན། ངས་དྲིའི་ལན་ཐོབ་ཅིག་ཅེས་བརྗོད་ལ་བར་ཆད་དྲི་བར་བྱའོ། ། དེ་ལ་བར་ཆད་རྣམས་མེད་པར་ལན་བཏབ་པ་དང༌། དེ་ལྟར་འགལ་རྐྱེན་བར་ཆད་དང་བྲལ་བ་རྐྱང་པས་མི་ཆོག མཐུན་རྐྱེན་ཕུན་སུམ་ཚོགས་པ་ཚང་དགོས།
དེ་ལ་ལྔ་ཡོད་པ་ལས། སངས་རྒྱས་དང་ཆོས་ཀྱི་རྟེན་རབ་ཏུ་གནས་པ་བྱས་པའང་བཞུགས། དགེ་འདུན་མཚན་ཉིད་དང་ལྡན་པ་གྲངས་ཚང་བ་དང་མཁན་པོར་གྱུར་པ་ཁོ་བོ་དང༌། སློབ་དཔོན་དུ་གྱུར་པ་ཁོང་རྣམ་པ་བཞུགས་པ་འདིས་བླང་བའི་ཡུལ་ཚང༌། རྟེན་མཐུན་པའི་རྐྱེན་ཁྱེད་རང་རྣམས་ཡིན། དེའང་གླིང་གསུམ་དུ་སྐྱེས་པའི་སྐྱེས་པ་དང་བུད་མེད་ལུས་དང་བསམ་པ་ནར་སོན་པ། ཆོ་གའི་སྤྱོད་ཡུལ་དུ་གྱུར་པ་དགོས་ཏེ་དེའང་ཚང༌། ཡོ་བྱད་ལ་ཆོས་གོས་དང་ཤམ་ཐབས་ལྷུང་བཟེད་གདིང་བ་ཆུ་ཚགས་རྣམས་ཀྱང་མཚན་ཉིད་དང་ལྡན་ཞིང་མཁན་པོའི་ཚིག་གིས་གནང་བ་ཅིག་དགོས་པ་ལ། རང་ལ་མེད་ན་གཡར་པོས་ཀྱང་གོ་ཆོད་པར་བཤད་པ་ཡིན། དེ་ཁྱེད་རྣམས་ལ་གཡར་པོ་ཚུན་ཆད་ཀྱི་སྒོ་ནས་ཀྱང་ཚང་བར་ཡོད་པ་ཡིན།
བསམ་པ་མཐུན་པའི་རྐྱེན་ལ་ངེས་པ་ལྔ་དང་བྲལ་བ་ཞེས་བྱ་བ་ནི། གནས་ངེས་པ་དང་བྲལ་བ་གནས་གང་དུ་སྡོད་ཀྱང་བསྲུང༌། དུས་ངེས་པ་དང་བྲལ་བ་དུས་ཐམས་ཅད་དུ་བསྲུང༌། ཚེ་ངེས་པ་དང་བྲལ་བ་འཁྲུག་པ་དང་འཐབ་པ་དང་སྐྱིད་བྱེད་པ་ལ་སོགས་པ་གནས་སྐབས་ཐམས་ཅད་དུ་བསྲུང༌། ཡན་ལག་ངེས་པ་དང་བྲལ་བ་དགེ་ཚུལ་གྱི་སྡོམ་པ་ཡན་ལག་མ་ཚང་བ་མེད་པ་བསྲུང༌། ཡུལ་ངེས་པ་དང་བྲལ་བ། སྡོམ་པ་དང་འགལ་བ་སྐྱེད་པའི་ཡུལ་མཐའ་དག་ལ་དམིགས་ཏེ་བསྲུང་སྙམ་པ་གྱིས། དེ་ངེས་པ་ལྔ་དང་བྲལ་བ་ཡིན། ཀུན་སློང་ལ། ཐམས་ཅད་དུ་མྱ་ངན་ལས་འདས་པའི་བསམ་པས་ཟིན་པ་ཞེས་བྱ་བ་བདག་གིས་འཁོར་བའི་སྡུག་བསྔལ་རྒྱུ་དང་བཅས་པ་སྤང༌།
རྣམ་གྲོལ་མྱ་ངན་ལས་འདས་པ་ཐོབ་པར་བྱ། དེའི་དོན་དུ་སྡོམ་པ་བླངས་ལ་བསྲུང་སྙམ་དུ་སྒོམས། འདུན་པའི་ཀུན་སློང་བདག་གིས་ཅི་ནས་ཀྱང་དགེ་ཚུལ་གྱི་སྡོམ་པ་ཐོབ་ན་ཅི་མ་རུང་སྙམ་པའི་འདུན་པ་གྱིས། ཐོབ་དུས་གོ་བ་ནི་སློབ་དཔོན་གྱིས་སྡོམ་པ་སྐྱེའོ་ཞེས་གསུང་བའི་ཚེ་སྐྱེ་འགྱུར་དང༌། སྐྱེས་སོ་ཞེས་གསུང་བའི་ཚེ་སྐྱེས་ཟིན་དུ་གོ་བར་གྱིས། དེ་དག་བསམ་པ་མཐུན་པའི་རྐྱེན་ཡིན། ཆོ་ག་མཐུན་པའི་རྐྱེན་ལ། བདག་དཀོན་མཆོག་གསུམ་གྱི་རྗེས་སུ་མཁན་སློབ་དགེ་འདུན་དང་བཅས་པས་རབ་ཏུ་དབྱུང་བར་ཞུ་སྙམ་དུ་འདུན་པ་བསྐྱེད་ལ་རྗེས་སུ་ཟློས་ཤིག་ཅེས་བརྗོད་ནས། ན་མོ་བུདྡྷཱ་ཡ། ན་མོ་དྷརྨཱ་ཡ།
ན་མཿསཾ་གྷཱ་ཡ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སོ། ། དེས་ལེགས་པར་གསུངས་པའི་དམ་པའི་ཆོས་ནི། ཐོག་མར་དགེ་བ།
བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། རྣམ་པར་དཀར་བ། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོ་རང་གིས་རིག་པར་བྱ་བའོ། ། བཅོམ་ལྡན་འདས་ཀྱི་ཉན་ཐོས་ཀྱི་དགེ་འདུན་ནི།
ལེགས་པར་ཞུགས་པ། རིགས་པར་ཞུགས་པ། དྲང་པོར་ཞུགས་པ། མཐུན་པར་ཞུགས་པ། ཆོས་རྗེས་སུ་བསྒྲུབ་པ་སྟེ། དེ་དག་གི་རྗེས་སུ་བདག་ཀྱང་རབ་ཏུ་དབྱུང་དུ་གསོལ། ཞེས་ལན་གསུམ་གསོལ་བ་གདབ་བོ། ། དེ་ལྟར་གསོལ་བ་བཏབ་ནས། ཆོ་ག་དངོས་ནི། འདུལ་བ་མདོ་ལས།
དགེ་བསྙེན་ཉིད་དང༌། དགེ་ཚུལ་ཉིད་དང༌། དགེ་སློང་ཉིད་སྔ་མ་སྔ་མ་བསྙེན་པར་མ་རྫོགས་པར་ཕྱི་མ་ཕྱི་མ་མི་བྱའོ། ། ཞེས་འབྱུང་བས་ཐོག་མར་དགེ་བསྙེན་བྱ་བས། སངས་རྒྱས་ལ་ཕྱག་འཚོལ། དེ་ནས་སློབ་དཔོན་ལ་ཕྱག་འཚོལ་ལ། སེམས་ཅན་ཐམས་ཅད་ཀྱི་དོན་དུ་བྱང་ཆུབ་ཐོབ་པར་བྱ། དེའི་དོན་དུ་དགེ་བསྙེན་གྱི་སྡོམ་པ་བླང་སྙམ་དུ་སྒོམས་ལ། ལད་མོ་གྱིས་ཞེས་བརྗོད་ནས་བཙུན་པ་དགོངས་སུ་གསོལ། དགེ་བསྙེན་གྱི་ཆོ་གའོ། །
དེ་ནས་གཉིས་པ་དགེ་ཚུལ་དུ་བསྒྲུབ་པ་ལ་སྦྱོར་བ་དང་དངོས་གཞི་གཉིས། སྦྱོར་བ་ལ་བཞི། དགེ་འདུན་ལ་ཞུ་བ། མཁན་པོར་གསོལ་བ་གདབ་པ། བརྟགས་དང་ཆ་ལུགས་སྦྱིན་པ། བར་མ་རབ་ཏུ་དབྱུང་བའོ། ། དང་པོ་ནི་རབ་ཏུ་འབྱིན་པར་གསོལ་བ་འདེབས་པ་ལ་ཁྱེད་ཀྱི་ཚིག་གིས་གསོལ་བ་བཏབ་པས་མི་ཕན། བསྙེན་པར་རྫོགས་པའི་དགེ་སློང་གཅིག་གིས་ཆོ་ག་ལས་འབྱུང་བ་བཞིན་གསོལ་བ་འདེབས་དགོས་པ་ཡིན་པས། ངས་གཏད་ཅེས་བརྗོད་ནས་ཞུ་བ་བྱེད་པ་ལ་གཏད་ལ། དེས་ཀྱང་བར་ཆད་དག་གམ་ཞེས་དྲིས་ལ་ཞུ་བ་བྱའོ། །
དེ་ནས་ཁྱེད་རབ་ཏུ་འབྱུང་བ་ལ། འབྱིན་མཁན་གྱི་མཁན་པོ་གཅིག་དགོས། དེའི་མཚན་ཉིད་བཙུན་པ་བརྟན་པའི་ཡན་ལག་ཏུ་བསྙེན་པར་རྫོགས་ནས་ལོ་བཅུ་ལོན་པ་དང༌། མཁས་ཤིང་ཕན་འདོགས་པའི་ཡན་ལག་ཏུ་ལྔ་ཕྲུགས་ཉི་ཤུ་རྩ་གཅིག་ལས་གང་ཡང་རུང་བ་དང་ལྡན་པ་དང༌། མེད་དུ་མི་རུང་བ་འདུལ་བའི་ཆོ་ག་ཡན་ལག་དང་བཅས་པ་ཤེས་པ་གཅིག་དགོས་པ་ཡིན་ནའང་ང་ལ་ཅི་རིགས་པར་ཚང་བ་ཡིན་པས། སྔར་སློབ་དཔོན་ཡིན་ཡང༌། ད་མཁན་པོར་གསོལ་བ་གདབ་སྙམ་པའི་འདུན་པ་གྱིས་ལ་ལད་མོ་གྱིས་ཞེས་བརྗོད་ནས་གསོལ་བ་གདབ་བོ། ། དེ་ནས་རྟགས་སྦྱིན་པ་ནི། མཁན་པོའི་ཚིག་གིས་དགེ་སློང་གཅིག་ལ་བསྒོས་ལ། སྤྲོ་བ་དྲིས་ནས་གཙུག་ཕུད་བཞར་ཏེ་ཁྲུས་བྱས་ནས་མཁན་པོའི་རྐང་པ་ལ་སྤྱི་བོས་གཏུགས་ལ།
ཆོས་གོས་ཤམ་ཐབས་རྣམས་མཁན་པོའི་ཚིག་གིས་བྱིན་ལ་གོན་དུ་གཞུག་གོ ། དེ་ནས་བར་མ་རབ་ཏུ་དབྱུང་བའི་ཕྱིར་ཐོག་མར་སངས་རྒྱས་དང༌། དེ་ནས་མཁན་པོ་ལ་ཕྱག་འཚལ་དུ་བཅུག་ལ་མིང་བྱིན་ནས། བདག་དུས་འདི་ནས་བཟུང་ནས་ཇི་སྲིད་འཚོའི་བར་དུ་དཀོན་མཆོག་གསུམ་ལ་སྐྱབས། སྟོན་པ་སངས་རྒྱས་ཀྱི་རྗེས་སུ་རབ་ཏུ་འབྱུང་སྙམ་དུ་སོམས་ལ་ལད་མོ་གྱིས། ཞེས་བརྗོད་ལ་བར་མ་རབ་ཏུ་དབྱུང་བ་བྱའོ། ། དེ་ནས་མཁན་པོས་སློབ་དཔོན་ལ་གཏད་ཅིང༌། དེས་བར་ཆད་དག་པར་དྲིས་ནས། མཁན་པོའམ་སློབ་དཔོན་གང་རུང་ཞིག་གིས་ངེས་འབྱུང་དང་ངེས་པ་ལྔ་བྲལ་གྱི་བསམ་པ་གསལ་བཏབ་ནས་དགེ་ཚུལ་གྱི་སྡོམ་པའི་དངོས་གཞི་བྱིན་ལ། ཐོབ་པའི་དུས་བརྗོད་ནས་བསླབ་པ་བརྗོད་པར་བྱའོ། །
དེ་ནས་མཁན་པོའི་ཕྱོགས་སུ་ཕྱག་འཚལ་དུ་བཅུག་ལ་བཀའ་དྲིན་ཆེ་ལགས་སོ། ། ཞེས་བརྗོད་དུ་གཞུག་གོ ། དགེ་ཚུལ་དུ་ཉེ་བར་བསྒྲུབ་པའོ། ། དེ་ནས་དགེ་སློང་དུ་ཉེ་བར་བསྒྲུབ་པའི་ཕྱིར་མཁན་པོ་དང་སློབ་དཔོན་དུ་འོས་པ་གཉིས་དང༌། དད་པའི་དགེ་འདུན་གསུམ་ཡན་ཆད་བསོགས་ལ། ཉེས་ལྟུང་རྣམས་བཤགས་པ་རྒྱས་པའམ། ཡང་ན་སྤྱི་བཤགས་ཙམ་བྱ། དེ་ནས་བསྒྲུབ་བྱ་རྣམས་ཕྱག་འཚལ་ནས་མེ་ཏོག་འབུལ་དུ་བཅུག མཁན་སློབ་དགེ་འདུན་དང་བཅས་པས་སྤྱོད་ལམ་མཐུན་པར་ལངས་ནས། མཁན་པོས་ཚེ་དང་ལྡན་པ་ཆེ་གེ་མོ་ཞེས་བགྱི་བ་ལ་སོགས་པ་དགེ་འདུན་ལས་བསྙེན་པར་རྫོགས་པར་འཚལ་བས།
དགེ་སློང་དགེ་བའི་བཤེས་གཉེན་ཆེ་གེ་མོ་ཞེས་བགྱི་བས་ལས་ཀྱི་སློབ་དཔོན་མཛད་པར་ཞུ། དགེ་སློང་དགེ་བའི་བཤེས་གཉེན་ཆེ་གེ་མོ་ཞེས་བགྱི་བས་བར་ཆད་ཀྱི་ཆོས་རྣམས་གསང་སྟེ་རྗེས་སུ་བསྟན་པར་ཞུ། འདིར་འདུས་པའི་དགེ་འདུན་ཐམས་ཅད་ཀྱིས་དད་པའི་དགེ་འདུན་མཛད་པར་ཞུ། ཞེས་གསོལ་བ་གདབ། དེ་ནས་སངས་རྒྱས་དང་ཆོས་དང་མཁན་པོ་ལ་སོགས་པའི་དགེ་སློང་རེ་རེ་ལ་ཕྱག་གསུམ་གསུམ་འཚལ་དུ་གཞུག དེ་ནས་མཁན་པོས་འཁོར་བའི་སྡུག་བསྔལ་དང་མྱ་ངན་ལས་འདས་པའི་ཕན་ཡོན་དང༌། ལམ་ཐམས་ཅད་ཀྱི་རྩ་བ་ཚུལ་ཁྲིམས་ཡིན་པའི་རྒྱུ་མཚན་སྔ་མ་བཞིན་བཤད་ནས། ཁྱད་པར་དུ་སོ་སོར་ཐར་པའི་སྡོམ་པ་རྣམས་ཀྱི་ནང་ནས། མཆོག་ཏུ་གྱུར་པ་དགེ་སློང་ཡིན་ཏེ། འཇམ་དཔལ་རྩ་བའི་རྟོག་པ་ལས།
སངས་རྒྱས་བསྟན་པ་རིན་ཆེན་སྒྲོན། ། འབར་བའི་སྣོད་ནི་དཀའ་ཐུབ་ཅན། ། ངུར་སྨྲིག་འཛིན་པ་ཤཱཀྱའི་སྲས། ། དགེ་སློང་རྣམས་ནི་ཡིན་པའི་ཕྱིར། ། ཞེས་འབྱུང་བས། སྡོམ་པའི་མཆོག་དགེ་སློང་ཡིན། དགེ་སློང་དེའང་ཅི་བདེར་འགྲུབ་པ་མ་ཡིན་ཏེ། འདུལ་བ་ལུང་གཅིག་ལས་འཕྲོས་པ་ལས། མངོན་དུ་གྱུར་པ་བཅུ་ལས་འགྲུབ་པ་བཤད་དེ། དེའང་སངས་རྒྱས་ཆོས་དང་དགེ་འདུན་དང༌། །
མཁན་པོ་སློབ་དཔོན་བསྙེན་རྫོགས་འདོད། ། ཡོ་བྱད་ཡོངས་སུ་དག་པ་དང༌། ། གསོལ་དང་ལས་ནི་མངོན་སུམ་མོ། ། ཞེས་བྱ་སྟེ། རབ་གནས་དང་ལྡན་པའི་སངས་རྒྱས་ཀྱི་རྟེན་དང༌། ཆོས་ཀྱི་རྟེན་པུ་སྟི་དང༌། མཚན་ཉིད་དང་ལྡན་པའི་དགེ་འདུན་གྲངས་ཚང་བ་དང༌། མཁན་པོ་དང་ལས་ཀྱི་སློབ་དཔོན་དང་གསང་སྟེ་སྟོན་པ་སྟེ་མཚན་ཉིད་དང་ལྡན་པའི་མཁན་པོ་དང་སློབ་དཔོན་ཏེ་ལྔ་ནི་བླང་བའི་ཡུལ་ལོ། ། རང་འཁོར་བའི་སྡུག་བསྔལ་ལས་གྲོལ་ཞིང་མྱ་ངན་ལས་འདས་པའི་འབྲས་བུ་ཐོབ་པར་བྱ་བའི་དོན་དུ་བསྙེན་པར་རྫོགས་པར་འདོད་པ་དང༌། ཆོས་གོས་གསུམ་གདིང་བ།
ལྷུང་བཟེད་ཆུ་ཚགས་རྣམས་མཚན་ཉིད་དང་ལྡན་ཞིང་མཁན་པོས་བྱིན་གྱིས་བརླབས་ཏེ་གནང་བའི་ཡོ་བྱད་དང༌། སྐྱེ་བ་དང༌། གནས་པ་དང༌། མཛེས་པ་དང༌། ཁྱད་པར་དུ་འགྲོ་བའི་བར་ཆད་བཞི་ཡོངས་སུ་དག་པ་དང༌། སྦྱོར་བའི་ཆོས་སྔོན་དུ་འགྲོ་བའི་གསོལ་བ་དང༌། ལས་བརྗོད་པ་གསུམ་དང་བཞི་ནི་ཆོ་ག་སྟེ་མངོན་དུ་གྱུར་པའི་ཆོས་བཅུ་ཀ་ཚང་འོང་བ་ཡིན། དེ་ལ་སྦྱོར་བ་ལ་ཆོས་ལྔ། གང་གིས་བསྙེན་པར་རྫོགས་པར་བྱེད་པའི་མཁན་པོ་ལ་གསོལ་བ་གདབ་པ། གང་བསྙེན་པར་རྫོགས་པར་བྱ་བའི་བསྒྲུབ་བྱ་ལ་ཡོ་བྱད་སྦྱིན་པ།
བར་ཆད་དང་བྲལ་བ་ངེས་པར་བྱ་བའི་ཕྱིར་གསང་སྟེ་སྟོན་པས་ལྐོག་ཏུ་བར་ཆད་དྲིས་ནས་ནང་དུ་འཇུག་པར་ཞུ་བ། གང་ལ་རག་ལས་པའི་ཡུལ་དགེ་འདུན་ལ་གསོལ་བ་གདབ་པ། དགེ་འདུན་ཐུགས་ཆེས་པར་བྱ་བའི་ཕྱིར་ནང་དུ་བར་ཆད་དྲི་བར་བྱའོ། ། དེ་ལྟར་སྦྱོར་བ་ལྔ་ཚང་བའི་རྗེས་ལ། མཁན་སློབ་གང་རུང་གིས་ངེས་འབྱུང་དང་ལྡན་པའི་འདུན་པ་དང༌། ངེས་པ་ལྔ་བྲལ་གྱི་ཡིད་དང༌། ཐོབ་དུས་གོ་བའི་ཀུན་སློང་རྣམས་བསྐྱེད་ནས་སློབ་དཔོན་གྱིས་གསོལ་བ་ལན་ཅིག་དང་བརྗོད་པ་ལན་གསུམ་གདོན་ནོ། ། དངོས་གཞིའོ། ། དེ་ནས་ལས་བརྗོད་པའི་སློབ་དཔོན་མ་ཡིན་པའི་དགེ་སློང་གཞན་ཞིག་གིས་དེ་ལྟར་དངོས་གཞི་ཡན་ཆད་ཀྱིས་ཁྱེད་རྣམས་ཀྱིས་དགེ་སློང་གི་སྡོམ་པ་ཐོབ་པ་ཡིན། རྗེས་ཀྱི་བྱ་བ་ལ་གཉིས་ཡོད་པའི་ཐོབ་དུས་གོ་བ་འདི་ཡིན།
ཁྱེད་རྣམས་བསྙེན་པར་རྫོགས་པའི་ལོ་དང༌། ཟླ་བ་དང༌། ཚེས་གྲངས་དང༌། དུས་ཚོད་སྐྱེས་བུ་དང༌། རྐང་པའི་བར་བརྗོད་ལ་དེའི་དུས་སུ་ཐོབ་པ་ཡིན་པས། རང་བས་རྒན་པའི་དགེ་སློང་རྣམས་ལ་ཕྱག་དང་ཞེ་ས་ཕར་གྱིས། རང་བས་གཞོན་པ་རྣམས་ཀྱི་དང་དུ་ལོང༌། དེ་ལྟར་བྱས་པས་འཇིག་རྟེན་གྱི་ཆོས་དགེ་བ་དང་མཐུན་པ་དང༌། རང་གཞན་གྱི་བསླབ་པ་ལ་གུས་པ་དང༌། དགེ་འདུན་གྱི་འདུ་འཚོགས་དང༌།
བགོ་བཤའ་ལ་སོགས་པ་སླ་བར་འགྱུར་བའི་དགོས་པ་ཡོད་དོ། ། ཞེས་བརྗོད་དོ། ། དེ་ནས་སློབ་དཔོན་གྱིས་བསྲུང་བྱ་ངོ་ཤེས་པར་བྱ་བའི་ཕྱིར། གདམས་ངག་བརྗོད་པར་བྱའོ། ། དེ་ལ་གསུམ། གང་གིས་འཚོ་བའི་ཡོ་བྱད་ལ་གདམས་པ་དང༌། གང་ལ་བསླབ་པའི་བསླབ་བྱ་ལ་གདམས་པ། ཇི་ལྟར་སློབ་པའི་ཐབས་ལ་གདམས་པའོ། ། གཉིས་པ་ལ་གཉིས། འདིར་བསླབ་བྱ་མདོར་བསྡུས་ཏེ་བསྟན་པ་དང༌།
རྒྱས་པར་གཞན་དུ་ཤེས་པར་བྱའོ། ། དང་པོ་ལ་གཉིས། ཁྱད་པར་གྱི་གཞི་ཚུལ་ཁྲིམས་ལ་བསླབ་པ་དང༌། ཁྱད་པར་གྱི་ཆོས་ཤེས་རབ་དང་ཏིང་ངེ་འཛིན་ལ་བསླབ་པའོ། ། དང་པོ་ལ་བཞི། གང་ལ་བསླབ་པར་བྱ་བ། སློབ་དགོས་པའི་རྒྱུ་མཚན། ཇི་ལྟར་སློབ་པའི་དཔེ། གང་ལ་བསླབ་པའི་ཡུལ་ལོ། ། དང་པོ་ལ་གཉིས།
ཕམ་པར་འགྱུར་བའི་ཆོས་བཞི་སྤང་བ་དང༌། དགེ་སྦྱོང་དུ་བྱེད་པའི་ཆོས་བཞི་བསྟན་པའོ། ། གསུམ་པ་སློབ་པའི་ཐབས་ལ་གཉིས། སྟོན་པ་དང་བསྟན་པ་ལ་གུས་པར་བྱ་བ་དང༌། རང་ཉིད་བག་ཡོད་པར་གདམས་པའོ། ། དགེ་བསྙེན་དང༌། དགེ་ཚུལ་དང༌། དགེ་སློང་དུ་ཉེ་བར་སྒྲུབ་པའི་ཆོ་གའི་གསལ་བྱེད། དགེ་སློང་འཕགས་པས་ཤིང་མོ་ཕག་གི་ལོ་ཐ་སྐར་གྱི་ཟླ་བའི་ཚེས་ཉི་ཤུ་བདུན་གྱི་ཉིན་པར་ཤིན་ཏུ་མྱུར་བར་སྦྱར་བའི་ཡི་གེ་པ་ནི་ཨ་ཙ་རའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
