ས་སྐྱ་བཀའ་འབུམ།
པོད ༦༢
དང་པོའི་ལས་ཅན་གྱི་བྱ་བའི་རིམ་པ་དང་ལམ་རིམ་བགྲོད་ཚུལ།
༼ག༽ ༄༅། །དང་པོའི་ལས་ཅན་གྱི་བྱ་བའི་རིམ་པ་དང་ལམ་རིམ་བགྲོད་ཚུལ་བཞུགས།། ༄༅། །ཨོཾ་སྭ་སྟི་སིདྡྷཾ། དཔལ་ལྡན་འཁྲུལ་པ་ཀུན་བཅོམ་ཞིང༌། ། འགྲོ་ལ་རྩེ་གཅིག་བྱམས་པ་དང༌། ། བརྩེ་བས་མ་ནོར་ལེགས་པའི་ལམ། ། གསུང་མཛད་བླ་མ་ལ་ཕྱག་འཚལ། ། ཀྱེ་ཡི་རྡོ་རྗེ་འདིར་དབང་བསྐུར། ། དང་པོའི་ལས་ཅན་ལ་ཕན་ཕྱིར། ། དེ་ཡི་བྱ་བ་བླ་མ་ཡི། །
གསུང་བཞིན་འབད་པས་བྲི་བར་བྱ། ། དང་པོར་རེ་ཞིག་སེམས་ཅན་ཐམས་ཅད་ལ་གཅིག་ཏུ་བརྩེ་བའི་བློས། བསླབ་པ་གསུམ་གྱིས་ལེགས་པར་སྦྱངས་བའི་བློ་ཅན། བསླབ་པ་གསུམ་ལ་ལེགས་པར་གནས་པ་གསང་སྔགས་ཀྱི་ཚུལ་ལ་མཁས་ཤིང་སྤྱོད་པའི་བླ་མ་བསྟེན་པ། དཔལ་ཀྱེའི་རྡོ་རྗེ་ལས་གསུངས་པའི་དཀྱིལ་འཁོར་དུ་ཞུགས་ནས་དབང་བསྐུར་ཏེ། དམ་ཚིག་དང་སྡོམ་པ་ཡང་དག་པར་བཟུང་བའི་སྔགས་པས། ཐོག་མར་རྩ་བའི་ལྟུང་བ་ལ་སོགས་པ་བྱ་བ་དང༌། བྱ་བ་མ་ཡིན་པའི་ཆ་ཤེས་པར་བྱ་སྟེ། དེ་ལ་ལེགས་པར་བསླབ་པར་བྱའོ། ། དེ་ནས་རྣལ་འབྱོར་ལ་བརྩོན་པར་བྱ་སྟེ།
དེའང་འདི་ལྟར་ལས་དང་པོ་པས་ནི་རྒྱུན་དུ་མཉམ་པར་བཞག་པའམ་མ་བཞག་ཀྱང་བྱང་ཆུབ་ཀྱི་སེམས་དང་དེ་ཁོ་ན་ཉིད་ཀྱིས་ཟིན་པའི་སྤྱོད་པ་མཉམ་པར་བཞག་པ་དང་ཁྱད་པར་མེད་པ་སྤྱོད་པར་ནུས་པ་ནི་མ་ཡིན་ཏེ། དེ་སེམས་ལ་ལེགས་པར་དབང་དུ་གྱུར་པ་མ་ཡིན་པའི་ཕྱིར་རོ། ། དེ་བས་ན་ཉིན་ཞག་གིས་ཐུན་དུ་ཕྱེ་སྟེ། མཉམ་པར་བཞག་པ་དང༌། མཉམ་པ་ལས་ལངས་པའི་སྤྱོད་པ་ལ་འབད་པར་བྱའོ། ། འདི་ལྟར་རང་གི་ཁྱིམ་དུ་ནང་པར་སྔར། ། ལེགས་ལངས་ལུས་སེམས་བྱིན་གྱིས་བརླབ་བྱ་སྟེ། ། དག་པ་དྲན་དང་སྨོན་ལམ་ལེགས་བཏབ་སྟེ། ། སྒྱུ་འདྲའི་ལྷ་ཡིས་ཀུན་དུ་སྤྱོད་པ་བརྩམ། ། བསམ་གྱིས་མི་ཁྱབ་པའམ་ཐིག་ལེའི་ངང་ལས་ཐོ་རངས་ཀྱི་དུས་སུ་ལྡང་བའི་རྣལ་འབྱོར་གྱིས་ལྷག་པའི་ལྷར་ལངས་ཏེ་སྙིང་གར་རེ་ཕ་ལས་བྱུང་བའི་ཉི་མ་ལ་ཧཱུྃ་གིས་རྣམ་པ་ཁ་དོག་སྔོན་པོ་དམིགས་པར་བྱས་ལ།
དེ་ནས་དག་པ་རྗེས་སུ་དྲན་པར་བྱ་སྟེ། སྙིང་རྗེའི་སྤྱན་ནི་དམར་པོ་ལ། ། ཞེས་བྱ་བ་ལ་སོགས་པ་བརྗོད་ཅིང་དོན་དྲན་པར་བྱའོ། ། དེ་ནས་སྲོད་ཀྱི་ཐུན་བསྒོམས་པའི་དགེ་བ་བསྔོ་བ་དང༌། རིགས་སུ་སྐྱེ་དང་ཞེས་བྱ་བ་ལ་སོགས་པས་སྨོན་ལམ་གདབ་ཅིང་རྡོ་རྗེའི་གླུ་བླང་བར་བྱའོ། ། དེ་ནས་ལེགས་པར་ལངས་ཏེ་བསམ་གཏན་གྱི་ཡན་ལག་ཏུ་ཁྲུས་ཀྱི་རྣལ་འབྱོར་བྱ་བའི་ཕྱིར། སྙིང་གའི་ས་བོན་གྱི་འོད་ཀྱིས་སངས་རྒྱས་དང་བྱང་ཆུབ་སེམས་དཔའ་དང༌། རིག་མ་དང་ལྷ་མོ་དང༌། ཁྲོ་བོའི་ཚོགས་རྣམས་སྤྱན་དྲངས་ཏེ། དེ་དག་ལ་ཡིད་ལས་བྱུང་བའི་མཆོད་པས་ཡང་དག་པར་མཆོད་དེ།
ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་བྱ་བ་ལ་སོགས་པས་གསོལ་བ་གདབ་པར་བྱའོ། ། དེ་ནས་དེ་བཞིན་གཤེགས་པ་དེ་དག་ཧེ་རུ་ཀའི་རྣམ་པར་གྱུར་ཏེ། རིན་པོ་ཆེ་ལས་བྱས་པའི་བུམ་པ་བདུད་རྩིས་གང་བས་སྤྱི་བོ་ནས་དབང་བསྐུར་ཞིང༌། བྱང་ཆུབ་སེམས་དཔའ་དང༌། རིག་མ་དང༌། ལྷ་མོ་དང༌། ཁྲོ་བོ་རྣམས་ཀྱིས་བཀྲ་ཤིས་ཀྱི་ཚིགས་སུ་བཅད་པ་དང༌། རྡོ་རྗེའི་གླུ་དང༌། མཆོད་པའི་སྤྲིན་དང༌། བགེགས་སྐྲོད་པར་བྱེད་པར་བསམ་ཏེ་ཁྲུས་བྱའོ། །
དེ་ནས་བྲིས་པའམ་འབུར་དུ་བྱས་པའམ་དེ་ལྟ་མིན་ནའང་རྟེན་གྱི་མཎྜལ་གྱི་སྤྱན་སྔར་ཚོགས་བསག་པའི་ཕྱིར། རྟེན་གྱི་དཀྱིལ་འཁོར་གྱི་ཆོ་ག་བརྗོད་པར་བྱ་སྟེ། ཁྲུ་གང་གི་ཚད་དམ་དེ་ལས་ལྷག་པའི་ས་བྱི་དོར་ལེགས་པར་བྱས་ལ། བའི་རྣམ་ལྔ་དང༌། བདུད་རྩི་རྣམ་པ་ལྔས་དབང་ལྡན་གྱི་མཚམས་ནས་བརྩམས་ཏེ་ལེགས་པར་བྱུག་ཅིང༌། ཨོཾ་མེ་དི་ནཱི་བཛྲཱི་བྷ་བ་བནྡྷ་ཧཱུྃ་ཧཱུྃ་ཧཱུྃ་ཕཊ་ཅེས་བརྗོད་པས་རྡོ་རྗེའི་ས་གཞིར་བསམ་པར་བྱའོ། ། དེ་ནས་ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཅེས་བརྗོད་པས་སྲུང་བའི་འཁོར་ལོ་གུར་དང་བླ་རེ་དང་བཅས་པ་བསམ་པར་བྱའོ། ། དེར་གཞལ་མེད་ཁང་སྐད་ཅིག་གིས་དམིགས་ལ། དབུས་སུ། ཨོཾ་ཤྲཱི་ཧེ་བཛྲ་ན་མཿཞེས་བརྗོད་པས་བཅོམ་ལྡན་འདས་སྐད་ཅིག་གིས་དམིགས་ཏེ།
དེའི་དབུ་ལ་མེ་ཏོག་དབུལ་ལོ། ། ཨོཾ་ནྃ་རཻ་རཱདྨ་ན་མཿཞེས་བརྗོད་པས་བཅོམ་ལྡན་འདས་མ་ལའོ། ། དེ་བཞིན་དུ་ཤར་དུ་ཨོཾ་གྃ་གཽ་རཱི་ན་མཿ ལྷོ་ཕྱོགས་སུ་ཨོཾ་ཙྃ་ཙཽ་རཱི་ན་མཿ ནུབ་ཕྱོགས་སུ་ཨོཾ་བྃ་བེ་ཏཱ་ལཱི་ན་མཿཞེས་པས་སོ། ། བྱང་ཕྱོགས་སུ་ནི་ཨོཾ་གྷྃ་གྷསྨ་རཱི་ན་མཿ དབང་ལྡན་དུ། ཨོཾ་པྃ་པུཀྐ་སཱི་ན་མཿཞེས་བྱ་བས་སོ། ། མེར་ནི་ཨོཾ་ཤཾ་ཤ་བ་རཱི་ན་མཿཞེས་བྱ་བས་སོ། ། སྲིན་པོར་ནི་ཨོཾ་ལྃ་ཙཎྜཱ་ལཱི་ན་མཿཞེས་བྱ་བས་སོ། །
རླུང་དུ་ནི་ཨོཾ་ཌྃ་ཌོམྦི་ནཱི་ན་མཿཞེས་བྱ་བས་ཌོམྦི་ནཱི་བསམས་ཏེ། དེའི་དབུ་ལ་མེ་ཏོག་དོར་བར་བྱའོ། ། དེའི་ཤར་གྱི་དུར་ཁྲོད་དུ་བླ་མ་མི་བསྐྱོད་པའི་རྣམ་པ་ལྟ་བུ་བསམ་པའམ། ཡང་ན་དཀྱིལ་འཁོར་གྱི་འཁོར་ལོ་དང་ཐ་མི་དད་པར་བསམ་པར་བྱའོ། ། དེ་ནས་དེའི་སྤྱན་སྔར་ཆོ་ག་ལས་འབྱུང་བ་བཞིན་དཀྱིལ་འཁོར་གྱི་ཆོ་ག་དང༌། མཆོད་ཡོན་དང༌། རྐང་བཀྲུ་དང༌། ཞལ་བསིལ་དང༌། མེ་ཏོག་དང༌། སྤོས་དང༌།
མར་མེ་དང༌། དྲི་ཆུ་དང༌། ལྷ་བཤོས་དང༌། རོལ་མོ་དང༌། ནང་གི་མཆོད་པ་དང༌། འཇིག་རྟེན་ལས་འདས་པ་དང༌། འཇིག་རྟེན་པའི་གཏོར་མའང་ཇི་ལྟ་བ་བཞིན་དུ་བཤམ་པར་བྱའོ། ། དེ་ལ་མཆོད་ཡོན་ནི། འོ་འབྲས་མེ་ཏོག་ཙནྡན་ཏིལ། ། དུང་གི་ཁ་ཡིས་དྲི་ཡི་ཆུ། །
ཞབས་རྩ་དག་ལ་དབུལ་བར་བྱ། ། ཞལ་བསིལ་འོ་མ་མར་དག་སྟེ། ། ཞེས་པའོ། ། ཡང་ན་མཆོད་ཡོན་ནི། ཆུ་གཙང་མེ་ཏོག་དཀར་པོ་རྣམས། ། ཇི་ལྟར་རྙེད་སྣོད་ནང་བཞག་སྟེ། ། ཞེས་བྱ་བའམ། དེའང་མེད་ན། ཆུ་གཙང་འབའ་ཞིག་ཉིད་ཀྱིས་ནི། ། འཐོར་འཐུང་དུ་ནི་བསྟན་པ་ཡིན། །
ཞེས་པས་བྱའོ། ། དེ་ནས་རང་ལྷའི་ང་རྒྱལ་དང་ལྡན་པས་རྟེན་དང་མཆོད་པའི་དྲུང་དུ་སོང་སྟེ། ལག་གཡས་རྡོ་རྗེར་ཉི་མ་ཧཱུྃ། ། གཡོན་པ་པདྨར་ཟླ་བ་ཨཱཿ ། ལྕེ་ཧཱུྃ་རྡོ་རྗེར་བྱིན་བརླབས་ཏེ། ། རྣམ་ལྔར་བསྐོར་བས་བླང་བར་བྱ། ། ཨོཾ་མ་ཧཱ་བཛྲ་ཧཱུྃ་ཞེས་བརྗོད་དེ། ལག་པ་གཡས་པས་རྡོ་རྗེ་བླང་ངོ༌། ། ཨོཾ་བཛྲ་གྷཎྜེ་ཨཿཞེས་བརྗོད་པས་གཡོན་པས་དྲིལ་བུ་དཀུ་གཡོན་པར་བཟུང་སྟེ། ཧཱུྃ་ཞེས་བརྗོད་དེ།
རྡོ་རྗེ་ལན་གསུམ་དུ་བསྟོད་དོ། ། རྡོ་རྗེ་སྙིང་གར་བཟུང་སྟེ་དྲིལ་བུ་ཕྱོགས་མཚམས་བརྒྱད་དུ་དཀྲོལ་ཞིང༌། ཨོཾ་བཛྲ་གྷཎྜེ་ར་ཎི་ཏ་པྲ་ར་ཎི་ཏ་སཾ་པྲ་ར་ཎི་ཏ། སརྦ་བུདྡྷ་ཥེ་ཏྲ་པྲ་ཙ་ལི་ཏེ། པྲ་ཛྙཱ་པཱ་ར་མི་ཏ་ནཱ་ད་སཾ་བྷ་བེ་ཏ། བཛྲ་དྷརྨ་ཧྲྀ་ད་ཡ་སནྟོ་ཥ་ནི་ཧཱུྃ་ཧཱུྃ་ཧཱུྃ། ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་བཛྲ་ས་པ་རི་ཝཱ་ར་ཛཿཧཱུྃ་བྃ་ཧོཿཞེས་བརྗོད་ཅིང༌། སྙིང་གའི་ས་བོན་གྱི་འོད་ཀྱིས་བླ་མ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ཏེ། དཀྱིལ་འཁོར་གྱི་མདུན་གྱི་ནམ་མཁར་བཞུགས་པར་བསམ་པར་བྱའོ། ། དེ་ནས་ཕྱག་འཚལ་བ་ནི།
ཐོག་མར་བླ་མ་ལ་བཙལ་ཏེ། ཡན་ལག་ཐམས་ཅད་ས་ལ་གཏུགས་ཤིང་དང་བ་དང་བླ་མའི་ཞབས་ལ་གཏུགས་པར་བསམ་ཞིང༌། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། ། རྡོ་རྗེ་ཅན་ཞབས་པདྨར་འདུད། ། ཅེས་བྱ་བ་དང༌། འཁོར་བའི་འདམ་སོགས་ནང་གནས་པ། ། ཐུགས་རྗེའི་ཕྱག་གིས་དྲང་མཛད་ནས། ། ཡེ་ཤེས་བདུད་རྩིས་ཚིམ་མཛད་པ། །
བླ་མའི་ཞབས་ཀྱི་པདྨར་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་རྣམས་ལ་སྐྱབས་སུ་མཆི། ། ཞེས་བྱ་བ་དང༌། གཞན་ཡང་འོག་ནས་འབྱུང་བའི་སྟོང་པའི་སྙིང་པོར་ཕྱག་འཚལ་ལོ། ། ཞེས་བྱ་བ་ལ་སོགས་པས་བསྔགས་པ་བརྗོད་ཅིང་ཕྱག་འཚལ་ལོ། ། དེ་ནས་ལྷག་པའི་ལྷ་ལ་དང་བ་དང་བཅས་པས་ཕྱག་བཙལ་ཞིང༌། དང་པོར་མེ་ཏོག་ཕོག་པ་ཡི། ། དཀྱིལ་འཁོར་ལྷ་ཚོགས་རྣམས་ལ་འདུད། ། ཅེས་བྱ་བ་དང༌།
གཞན་ཡང་རྣལ་འབྱོར་གྱི་བདག་པོ་སེམས་ཅན་ཐམས་ཅད་གྲོལ་བར་མཛད་ལ་བསྟོད་ཅིང་ཕྱག་འཚལ་ལོ། ། སེམས་ཅན་བདག་ཉིད་ལས་སྐྱེས་གཅིག་པའི་རང་བཞིན་ལ་བསྟོད་ཅིང་ཕྱག་འཚལ་ལོ། ། འཁོར་བའི་རྒྱ་མཚོའི་གཏི་མུག་གཅོད་པར་མཛད་ལ་བསྟོད་ཅིང་ཕྱག་འཚལ་ལོ། ། དེ་ཁོ་ན་ཐམས་ཅད་ཀྱི་ཡེ་ཤེས་གཅིག་ཏུ་སྟོན་པར་མཛད་པ་ལ་བསྟོད་ཅིང་ཕྱག་འཚལ་ལོ། ། ཞེས་བྱ་བ་དང༌། འོག་ནས་འབྱུང་བ་མི་བསྐྱོད་རྡོ་རྗེ་ཡེ་ཤེས་ཞེས་བྱ་བ་ལ་སོགས་པ་དང༌། གཞན་ཡང་དེ་བཞིན་གཤེགས་པ་དང་བྱང་ཆུབ་སེམས་དཔའ་ལ་སོགས་པ་རྣམས་ཀྱི་བསྔགས་པ་བརྗོད་པར་གང་འདོད་པ་རྣམས་བརྗོད་ཅིང་ཕྱག་བྱའོ། ། དེ་ནས་མཆོད་པ་བྱ་བ་ནི། དང་པོ་ནི་མཆོད་ཡོན་ལ་སོགས་པ་རྣམས་དྲིའི་ཆུའམ་ཆང་བདུད་རྩི་དང་སྦྱར་བས་གཏོར་ཞིང༌། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ།
ཅེས་བརྗོད་དེ་བགེགས་བསལ་ལ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་བརྗོད་པས་སྟོང་པར་བསམས་ལ། ཐམས་ཅད་ཧཱུྃ་ལས་དྭངས་ཤིང་ཐོགས་པ་མེད་པ་བདུད་རྩི་ལྔས་ཁྱབ་པར་བྱས་པར་བསམས་ཏེ། མཆོད་ཡོན་ལ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ལན་བདུན་གྱི་བྱིན་གྱིས་བརླབས་ལ་བྱའོ། ། ལྷག་མ་རྣམས་ལའང་རང་རང་གི་སྔགས་ཀྱི་བྱིན་གྱིས་བརླབ་པར་བྱའོ། ། དེ་ནས་དབུལ་བ་ནི་ལྷ་དང་བླ་མ་ཐ་མི་དད་དུ་སྤྱན་དྲངས་པའི་ལུགས་ལྟར་ན་དུས་གཅིག་ཏུ་ལྷ་ལ་ཕུལ་བ་ལྟར་ཕུལ་བས་ཆོག སོ་སོར་སྤྱན་དྲངས་ན་ཐོག་མར་བླ་མ་ལ་དབུལ་ཏེ།
ཐལ་མོ་སྦྱར་ལ་མཛུབ་མོ་གཉིས་ཀྱིས་གུང་མོ་གཉིས་བཀབ་སྟེ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། ། བླ་མ་རྗེ་བཙུན་ཁྱེད་ལ་དབུལ། ། བཞེས་ནས་བདག་ལ་དགྱེས་པར་མཛོད། ། ཨོཾ་ཧཱུྃ་གུ་རུ་ཏེ་ཛཿཧཱུྃ་བྃ་ཧོཿཁྃ་རྃ། ཞེས་བརྗོད་པས་མཆོད་ཡོན་དབུལ་ལོ། ། ཕྱག་རྒྱ་སྔ་མ་དེ་ཉིད་ཀྱིས་ཆུ་གསུམ་དབུལ་ཞིང༌། ལྷག་མ་རྣམས་ཀྱི་ཕྱག་རྒྱ་ནི། ། མེ་ཏོག་བསྐུལ་བ་སྙིམ་པའི་སྦྱོར་བ་དང༌། །
སྤོས་ལ་སྤོས་ཁང་སྦྱོར་བ་དང༌། ། སྡོང་པོས་མར་མེའི་མཆོད་པ་དང༌། ། བྱུག་པའི་ཚུལ་གྱིས་བྱུག་པ་དང༌། ། ཞེས་པའོ། ། རོལ་མོ་ནི་དངོས་སུ་དཀྲོལ་བའམ། ། ལག་པ་མིག་དང་དེ་བཞིན་རྐང༌། ། རྐང་པའི་ཟུར་གྱིས་གཡས་ཕྱོགས་སུ། ། བསྐོར་ཏེ་ཕེག་རྡོབ་སྦྱོར་བ་ཡིས། ། དེ་བཞིན་དུ་ཡང་གཡོན་དུ་བསྐོར། ། ཚིག་རྣམས་ནི་སྔ་མ་ལ་མིང་གི་གནས་སུ་རང་རང་གི་མིང་གཞུག་པའོ། །
དེ་ནས་ལྷག་པའི་ལྷ་ལ་དབུལ་བ་ནི་ལྷག་མ་ལ་ཇི་ལྟར་འབྱོར་པའི་མཆོད་པ་རྣམས་ཚུལ་བཞིན་དབུལ་བར་བྱའོ། ། དེ་ནས་ལྷག་པའི་ལྷ་ལ་དབུལ་བ་ནི། ཕྱག་རྒྱ་སྔ་མ་ལྟར་བྱ་ཞིང༌། ངག་ཏུ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་བཛྲ་སངྐཱ་ར་པྲ་བ་ར་པྲ་ཏཱིཙྪ་ཛཿཧཱུྃ་བྃ་ཧོཿཁྃ་རྃ་སྭཱ་ཧཱ། ཞེས་མཆོད་ཡོན་ཕྱག་ཏུ་དབུལ་ལོ། །
ཨོཾ་ཞེས་པ་ནས་ས་པ་རི་ཝཱ་ར་ཞེས་བྱ་བའི་བར་གྱི་སྔགས་ཐམས་ཅད་ལ་འགྲེའོ། ། དེའི་རྗེས་ལ་སརྦ་པཱ་པཾ་ད་ཧ་ན་སྭཱ་ཧཱ། ཨོཾ་ནི་རི་ཧཱུྃ་ཁྃ་ཞེས་ཞབས་བསིལ་ཞབས་ལའོ། ། ཨོཾ་བཛྲ་ནི་ཝི་ཏི་ཧཱུྃ་ཞེས་ཞལ་བསིལ་ཞལ་དུའོ། ། དེ་ནས་མེ་ཏོག་གི་བྱེ་བྲག་ཐམས་ཅད་ལ། མེ་ཏོག་འདི་དག་བཟང་ཞིང་དགེ ། དག་པའི་སྐྱེ་གནས་ལས་དག་པ། ། བདག་གིས་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཅེས་པའི་རྗེས་ལ།
སྔགས་སྔ་མ་བཞིན་གྱི་རྗེས་ལ། ཨོཾ་བཛྲ་པུཥྤེ་ཨཱཿཧཱུྃ་ཞེས་བརྗོད་དེ་ཕྱག་རྒྱ་མེ་ཏོག་སྙིམ་པའི་སྦྱོར་བས་དབུལ་བར་བྱའོ། ། ཚིག་འོག་མ་གཉིས་དང་སྔགས་ནི་ཐམས་ཅད་ལ་མཐུན་པར་སྦྱར་རོ། ། ཚལ་དག་རོ་ནི་ཕན་པ་དང༌། ། གང་ཞིག་དྲི་དང་བདུག་སྤོས་མཆོག ། འོག་མ་གཉིས་ཀྱི་རྗེས་ལ། ཨོཾ་བཛྲ་དྷཱུཔྤེ་ཨཱཿཧཱུྃ། ཞེས་བརྗོད་དེ། སྤོས་ལ་སྤོས་ཁང་གི་སྦྱོར་བས་ཤངས་ལའོ། ། སྲིན་པོ་འཇོམས་ཤིང་དག་བྱེད་ལ། །
དགེ་ཞིང་མུན་པ་རྣམས་སེལ་བ། ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། སྡོང་པོས་མར་མེའི་མཆོད་པ་སྤྱན་ལའོ། ། འདི་ནི་དྲི་བཟང་དགེ་བ་སྟེ། ། དག་པའི་སྐྱེ་གནས་ལས་དག་པ། ། འོག་མ་ལ། ཨོཾ་བཛྲ་གནྡྷེ་ཨཱཿཧཱུྃ། བྱུག་པའི་ཚུལ་གྱིས་དྲི་ཐུགས་ཀར་རོ། ། སྨན་རྣམས་བཅུད་གཙང་ཡི་གར་འོང༌། ། སྔགས་ཀྱི་ཞལ་ཟས་བཤོས་འདི་དག །
འོག་མའི་རྗེས་སུ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། སྟོབས་པ་ལྟ་བུའི་ཚུལ་གྱིས་རོ་མཆོག་རྣམས་ཞལ་དུའོ། ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་རོལ་མོ་འདི། ། འོག་མ་གཉིས་ཀྱི་རྗེས་ལ་སྔར་གྱི་སྔགས་རིང་པོ་བཏགས་ཏེ་རོལ་མོ་རྣམས་དབུལ་ལོ། ། གཞན་ཡང་སྤྲོས་པ་ལ་དགའ་ན་འདོད་ཡོན་ལྔ་ལ་སོགས་པའི་མཆོད་པའི་བྱེ་བྲག་གང་འབུལ་བ་རྣམས་ཀྱང༌། ཇི་ལྟར་གསུངས་པའི་སྔགས་དང༌། ཕྱག་རྒྱ་དང༌། ཏིང་ངེ་འཛིན་དང་བཅས་པས་མཆོད་པར་བྱའོ། །
དེ་ནས་བདུད་རྩི་མྱང་བའི་ཆོ་ག་བཞིན་བྱིན་གྱིས་བརླབས་ཏེ་ལག་པ་གཡོན་པའི་མཐེ་བོང་དང་སྲིན་ལག་གིས་བླངས་ཏེ། ཐོག་མར་བླ་མ་ཉིད་ལ་འབུལ། རྩ་བའི་སྔགས་དང༌། སྙིང་པོ་དང༌། ཕྲེང་སྔགས་དང༌། སོ་སོའི་ས་བོན་ལ་ཨོཾ་ཨཱཿསྔོན་དུ་འགྲོ་བ་དང༌། ། ཧཱུྃ་ཕཊ་མཐའ་རུ་སྦྱར་བ་ཡིས། ། ལྷག་པའི་ལྷ་ལ་དབུལ་བྱ་ཞིང༌། ། ཡི་གེ་གསུམ་གྱིས་དུར་ཁྲོད་ལའོ། ། དེའི་མཐར།
ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ། ལྷ་རྣམས་ལ་བདུད་རྩིས་མཉེས་པར་བྱས་ལ་ཡི་གེ་གསུམ་གྱིས་རང་གི་ལྕེ་ལ་མྱང་བར་བྱའོ། ། དེ་ནས་ཡང་སྙིང་གའི་ས་བོན་ལས་ལྷ་མོ་བརྒྱད་སྤྲོས་ཏེ་བླ་མ་དང་ལྷ་ལ་མཆོད་པར་བསམ་ཞིང༌། ངག་ཏུ། ནམ་མཁར་རྗེ་བཙུན་བལྟས་ནས་ནི། ། རྡོ་རྗེ་སྐྱེ་བ་སྙིང་རྗེ་ཆེ། ། རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་བརྒྱད་པོ་རྣམས་ཀྱིས་མཆོད། ། དཀར་མོ་རི་དྭགས་མཚན་མ་འཛིན། །
ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོས་རྗེས་ཆགས་པ། ། གཡུང་མོས་སྐུ་ལ་འཁྱུད་པ་ཉིད། ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ་ཞེས་བརྗོད་པར་བྱའོ། །
དེ་ནས་ཡང་ལྷ་མོ་བརྒྱད་པོས་བསྟོད་པར་བསམ་ཞིང༌། རོལ་མོ་དང་བཅས་པས་དངོས་སུ་རང་གིས་བསྟོད་དེ། དང་པོར་བླ་མ་ལ་བསྟོད་པ་ནི། བསྟོད་པ་མདོར་བསྡུས་པའམ་ཡང་ན་དཔལ་ཁ་སྦྱོར་ལས་བྱུང་བ། སྟོང་པའི་སྙིང་པོར་ཕྱག་འཚལ་བསྟོད། ། རྟོག་པ་ཐམས་ཅད་ཡང་དག་སྤངས། ། ཐམས་ཅད་མཁྱེན་པའི་ཡེ་ཤེས་ཚོགས། ། ཡེ་ཤེས་སྐུ་ལ་ཕྱག་འཚལ་བསྟོད། ། འགྲོ་བའི་མི་ཤེས་གཅོད་པ་ཅན། ། དག་པའི་དེ་ཉིད་སྟོན་མཛད་པ། །
བདག་མེད་ཆོས་རྣམས་ལས་བྱུང་བའི། ། རྡོ་རྗེ་སེམས་དཔར་ཕྱག་འཚལ་བསྟོད། ། རྫོགས་སངས་རྒྱས་དང་བྱང་ཆུབ་སེམས། ། ཕ་རོལ་ཕྱིན་པའི་ཡོན་ཏན་རྣམས། ། མགོན་པོ་ལས་ནི་རྟག་ཏུ་འབྱུང༌། ། བྱང་ཆུབ་སེམས་ལ་ཕྱག་འཚལ་བསྟོད། ། དཀོན་མཆོག་གསུམ་དང་ཐེག་ཆེན་དང༌། ། དེ་བཞིན་བརྟན་དང་འགྲོ་བ་དང༌། ། ཁམས་གསུམ་པོ་ནི་འདི་དག་ཀུན། ། འགྲོ་བའི་དཔའ་བོར་ཕྱག་འཚལ་བསྟོད། །
ཡིད་བཞིན་ནོར་བུ་ལྟར་གྱུར་པའི། ། འགྲོ་བའི་དད་པའི་དོན་བསྒྲུབ་ཕྱིར། ། དཔལ་ལྡན་བདེ་གཤེགས་བཀའ་བཞིན་མཛད། ། སངས་རྒྱས་སྲས་པོར་ཕྱག་འཚལ་བསྟོད། ། ཅེས་པས་སོ། ། དེ་ནས་ལྷ་ལ་བསྟོད་པ་ནི། དེ་བཞིན་གཤེགས་པ་ཐམས་ཅད་རིགས་ལྔའི་ངོ་བོ་ཡིན་པས། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁས་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། །
རྡོ་རྗེ་དབྱངས་ལ་ཕྱག་འཚལ་བསྟོད། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་འོད་གསལ་མཆོག་གི་མཆོག ། སྟོན་པ་རྡོ་རྗེར་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་གོས་པ་མེད། ། རྡོ་རྗེ་སྐུ་ལ་ཕྱག་འཚལ་བསྟོད། ། རྡོ་རྗེ་དཔག་མེད་རྒྱལ་པོ་ཆེ། །
མི་རྟོག་ནམ་མཁའ་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེ་གསུང་ལ་ཕྱག་འཚལ་བསྟོད། ། དོན་ཡོད་རྡོ་རྗེ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དངོས་ཉིད་དག་པ་ཉིད་ལས་བྱུང༌། ། ལས་ཀྱི་རྡོ་རྗེར་ཕྱག་འཚལ་བསྟོད། ། ཅེས་བྱ་བ་དང༌། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། །
ཁྱོད་ཀྱིས་རྒྱུ་དང་མི་རྒྱུའི་འགྲོ་ཀུན་བརྒྱན། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། ཀུན་རྫོབ་སྒྱུ་མས་འབྲས་བུ་བསྒྲུབས་པ་ཉིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་བྱ་བས་བསྟོད། གཞན་ཡང་སྤྲོས་པ་ལ་དགའ་ན། ཐམས་ཅད་དངོས་པོའི་རང་བཞིན་མཆོག ། ཅེས་བྱ་བ་ལ་སོགས་པ་ཉི་ཤུ་པ་དང༌། རྡོ་རྗེ་གུར་ལས་གསུངས་པའི་བསྟོད་པའི་ཁྱད་པར་གསུངས་པ་རྣམས་ཀྱིས་ཀྱང་བསྟོད་ལ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ།
ཞེས་བརྗོད་པར་བྱའོ། ། དེ་དག་ཀྱང་སློབ་དཔོན་མི་ཐུབ་ཟླ་བའི་ཡན་ལག་ཐ་དད་དུ་གསུངས་ཀྱང༌། ཕྱིའི་མཆོད་པ་དང༌། ནང་གི་དང༌། ཡིད་ལས་བྱུང་བ་དང༌། བསྟོད་པའི་མཆོད་པ་ཞེས་བྱ་བ་ཡིན་པས། མཆོད་པའི་ཁོངས་སུ་བསྡུར་རུང་བ་ཡིན་ནོ། ། དེ་ནས་སྡིག་པ་བཤགས་པ་ལ་སོགས་པ་བྱ་སྟེ། དེ་ཡང་མདོར་བསྡུས་པ་རྡོ་རྗེ་གུར་ལས་འབྱུང་བ། དཀོན་མཆོག་གསུམ་ལ་སྐྱབས་སུ་མཆི། །
ཞེས་བྱ་བ་ལ་སོགས་པ་བརྗོད་པའམ། ཡང་ན་རྒྱས་པར་བྱ་སྟེ། ཐོག་མེད་དུས་ནས་འཁོར་བ་ནི། ། བདག་གིས་སྡིག་པ་གང་བགྱིས་དང༌། ། བགྱིད་སྩལ་གང་ཡིན་དེ་རིང་འདིར། ། གཙོ་བོས་སླར་ཡང་བསྡམ་པར་འཚལ། ། རྒྱལ་བ་སྲས་དང་བཅས་རྣམས་དང༌། ། འགྲོ་གཞན་ལེགས་བྱས་གང་ཡིན་པ། ། དེ་དག་ཀུན་ལ་ཡི་རང་སྟེ། ། བྱང་ཆུབ་ཏུ་ནི་བདག་གིས་བསྔོ། །
སངས་རྒྱས་ཆོས་དང་དགེ་འདུན་ལ། ། དེ་རིང་བདག་ནི་སྐྱབས་སུ་མཆི། ། ཞེས་བརྗོད་དེ་དོན་ཡང་དྲན་པར་བྱའོ། ། གཞན་ཡང་སྤྲོས་པ་ལ་དགའ་ན། ཆོས་ཀྱི་འཁོར་ལོ་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་གདབ་པའང་བྱའོ། ། དེ་ནས་གཞན་ཡང་བྱང་ཆུབ་ཀྱི་སེམས་ཀྱི་དགོས་པ་དྲན་པར་བྱ། བྱང་ཆུབ་ཀྱི་སེམས་གཉིས་བསྐྱེད་པ་ལ་བསྐུལ་བའི་ཕྱིར། འཁོར་བའི་སྡུག་བསྔལ་བཅད་པ་དང༌། ། དགེ་བ་རྣམས་ནི་སྤེལ་བའི་ཕྱིར། །
བྱང་ཆུབ་སེམས་གཉིས་བསྐྱེད་ནས་སུ། ། འགྲོ་རྣམས་དེ་རིང་མགྲོན་དུ་གཉེར། ། སངས་རྒྱས་གྱུར་ནས་འགྲོ་བ་རྣམས། ། མ་ལུས་སྲིད་མཚོ་ལས་བསྒྲལ་ཕྱིར། ། ཞེས་བརྗོད་དོ། ། དེའི་དོན་དྲན་པར་བྱ་སྟེ། འགྲོ་བའི་དོན་གྱི་ཕྱིར་བྱང་ཆུབ་ཏུ་སེམས་བསྐྱེད་དོ། ། ཞེས་དྲན་པར་བྱའོ། ། དེ་ནས་སྨོན་པའི་སེམས་བསྐྱེད་པ་དང༌། འཇུག་པ་དང༌།
རིགས་ལྔའི་སྡོམ་པ་མ་ལུས་པར་ཐོབ་པར་བྱ་བའི་ཕྱིར། སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། བདག་ནི་ཆེ་གེ་ཞེས་བགྱི་བས། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་མེད་པའི། ། དམ་པ་བདག་གིས་བསྐྱེད་པར་བགྱི། །
དགེ་བའི་ཆོས་ནི་སྡུད་པ་ད་ང༌། ། སེམས་ཅན་དོན་བྱེད་ཚུལ་ཁྲིམས་དང༌། ། ཚུལ་ཁྲིམས་བསླབ་པ་དེ་རྣམ་གསུམ། ། སོ་སོར་བདག་གིས་བརྟན་པོར་གཟུང༌། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང༌། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང༌། །
ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་རྣལ་འབྱོར་གྱིས། ། དམ་ཚིག་ཡིད་དུ་འོང་བ་ལ། ། ཉིན་རེ་ཞིང་ནི་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བའི་ཐེག་པ་གསུམ། ། དམ་པའི་ཆོས་ནི་མ་ལུས་གཟུང༌། །
ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་པར་བགྱི། ། སེམས་ཅན་ཀུན་གྱི་དོན་གྱི་ཕྱིར། ། སྡོམ་པ་མ་ལུས་གཟུང་བར་བགྱི། ། མ་བསྒྲལ་བ་རྣམས་བསྒྲལ་བར་བགྱི། ། མ་གྲོལ་བ་རྣམས་དགྲོལ་བར་བགྱི། །
དབུགས་མ་ཕྱིན་པ་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་དགོད། ། ཅེས་ལན་གསུམ་བཟླས་ཏེ་འདིས་ནི་དམ་ཚིག་དང་སྡོམ་པ་མཐའ་དག་བླང་བར་འགྱུར་རོ། ། དེ་ནས་འབྱོར་པས་ལྷ་དང་འབྱུང་པོ་སོ་སོའམ་དུས་གཅིག་ཏུ་ཆོ་ག་ལས་འབྱུང་བ་བཞིན་གཏོར་མ་ཕུལ་ལ་ཕྲིན་ལས་བཅོལ་བར་བྱའོ། ། དེ་ནས་ལྷག་ཆད་བསྐང་བའི་ཆོ་ག་བྱ་བའི་ཕྱིར་ཡི་གེ་བརྒྱ་པ་བརྗོད་དོ། ། བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། །
འགྲོ་བའི་གཙོ་ལ་སྐྱབས་སུ་མཆི། ། ཞེས་བརྗོད་ལ། དེའི་མཐར་ཨོཾ་བཛྲ་མུཿཞེས་བརྗོད་པས་སྤྱན་དྲངས་པ་རྣམས་གཤེགས་སུ་གསོལ་ཏེ། བསྐྱེད་པ་རྣམས་རང་ལ་བསྡུས་ལ། མེ་ཏོག་ཚོམ་བུ་དབུས་སུ་བསྡུས་བར་བྱའོ། ། དེ་ནས་རང་གི་སྟན་ལ་འདུག་སྟེ། སློབ་དཔོན་ནག་པོ་པའི་ལུགས་ལྟར་སྔར་གྱི་དེ་དག་ཐུན་མཚམས་ཀྱི་བྱ་བར་བྱ་སྟེ། སླར་ཡང་ཡི་དམ་གྱི་ལྷ་སྤྱན་དྲངས་ནས་བརྩམས་ཏེ། བསྐྱེད་པའི་རིམ་པ་དང་རྫོགས་པའི་རིམ་པ་སྟན་གཅིག་ལ་རྫོགས་པར་བསྒོམས་ལ། ལངས་ཏེ་དག་པ་རྗེས་སུ་དྲན་པ་དང༌།
རྡོ་རྗེའི་གླུ་བླང་བ་དང༌། སྨོན་ལམ་གདབ་ཅིང་ཀུན་དུ་སྤྱོད་པའི་དུས་ཐམས་ཅད་དུ། སྤྱོད་ལམ་གྱི་རྣལ་འབྱོར་གྱིས་གནས་པར་བྱའོ། ། བརྩོན་འགྲུས་དང་འབྱོར་པ་དང་ལྡན་པས་མཆོད་པ་དང་གཏོར་མའང་སྔར་བཞིན་དུ་སྤྱད་པར་བྱའོ། ། གཞན་ཡང་ཛཾ་བྷ་ལ་ལ་ཆུ་སྦྱིན་པ་ལ་སོགས་པ་ཟས་ཀྱི་སྔོན་དུ་བྱ་བ་རྣམས་བྱས་ཏེ་ཟས་ཀྱི་དུས་སུ་དང་པོ་བླ་མ་དང་ལྷ་ལ། ཨོཾ་བཛྲ་ནཻ་བི་དྱེ་ཨཱཿཧཱུྃ་ཞེས་བརྗོད་དེ་ཕུད་དབུལ། དེ་ནས་ཆོས་སྐྱོང་བ་ལ་གཏོར་མ་སྦྱིན། དེ་ནས་ཨོཾ་ཧ་རི་ཏེ་སྭཱ་ཧཱ། ཞེས་པས་འཕྲོག་མ་མ་སྨད་ལ་ཆང་བུ་གཉིས་སྦྱིན་པའམ། ཡང་ན་ཨོཾ་ཧ་རི་ཏེ་བཛྲ་ཡཀྵ་ནཱི་སྭཱ་ཧཱ་ཞེས་པས་སོ། །
ཨོཾ་ཨ་གྲ་པིཎྜ་ཨ་སཱི་བྷྱཿསྭཱ་ཧཱ། ཞེས་པས་ཕུད་ལ་དགའ་བའི་འབྱུང་པོ་ལ་གཅིག་བྱིན་ཏེ། ཁ་ཟས་ཀྱི་རྣལ་འབྱོར་གྱིས་ནང་གི་སྦྱིན་སྲེག་བྱ་བ་ལ་སོགས་པ་ཐུན་མཚམས་ཀྱི་བྱ་བ་རྣམས་ཇི་ལྟ་བ་བཞིན་དུ་རྫོགས་པར་བྱས་ནས་སྔ་དྲོའི་ཐུན་ལ་འཇུག་པར་བྱའོ། ། དེ་ནས་ལངས་ཏེ་ཐུན་མཚམས་ཀྱི་བྱ་བ་སྔར་བཞིན་བྱའོ། ། གཞན་ཡང་མཆོད་རྟེན་བཞེངས་པ་དང༌། ཆོས་འཆད་པ་དང༌། ཀློག་པ་དང༌། བསྐོར་བ་ལ་སོགས་པའི་བྱ་བ་ཐུན་མཚམས་སུ་བྱ་སྟེ་དགོངས་མོའི་ཐུན་བྱའོ། ། དེ་ནས་ལངས་ཏེ་ཐུན་མཚམས་སུ་སྔར་བཞིན་དང༌། ཁྱད་པར་དུའང་སྲོད་ཀྱི་དུས་སུ་གཏོར་མ་བྱའོ། །
ཕྱིའི་སྦྱིན་སྲེག་དང་ནང་གི་སྦྱིན་སྲེག་ཀྱང་འབྱོར་པ་དང་ལྡན་པས་བྱའོ། ། སྲོད་ཀྱི་ཐུན་གྱི་མཇུག་རྫོགས་པའི་རིམ་པ་ཐིག་ལེའམ་སྟོང་པ་ཉིད་ཀྱི་ངང་ལ་ཉལ་བར་བྱའོ། ། ལངས་ཏེ་ཐོ་རངས་ཀྱི་དུས་སུ་སྔར་བཞིན་སྤྱད་དེ། དེ་ལྟར་ན་ཉིན་མཚན་རྒྱུན་དུ་མཉམ་པར་བཞག་པ་དང༌། མཉམ་པ་ལས་ལངས་པའི་རྣལ་འབྱོར་ལ་འབད་པར་བྱའོ། ། གཞན་ཡང་རྣལ་འབྱོར་བརྩོན་ལྡན་པས། ། ཉིན་ཞག་སོ་སོ་ཉིད་དག་གམ། ། ཡི་དྭགས་ཟླ་ཕྱེད་བཅུ་བཞི་དང༌། ། དེ་བཞིན་དུ་ཡང་བརྒྱད་པའམ། ། ཟླ་བ་སོ་སོ་དག་ལའང་རུང༌། །
ཤེས་པའི་དུས་ལ་ཁྱད་པར་དུ། ། དུར་ཁྲོད་རི་ཡི་བྱ་སྐྱིབས་སམ། ། ཁང་སྟོང་ངམ་ནི་ཁྱིམ་ནང་དུ། ། མཁས་པས་ཆོ་ག་ཇི་བཞིན་དུ། ། ཚོགས་ཀྱི་འཁོར་ལོ་བྱས་པ་ཡིས། ། དཔའ་བོ་རྣལ་འབྱོར་མ་རྣམས་ཀུན། ། མཉེས་པས་དངོས་གྲུབ་སྩོལ་བར་བྱེད། ། དེ་ལྟར་ལས་དང་པོའི་བྱ་བ་དེ་དག་ཀྱང་རྡོ་རྗེ་གུར་ལས་གསུངས་ཏེ། དེའང་ཐོག་མར་རྒྱུན་དུ་ཡང་སྤང་བྱ་སྤངས་པ་ལ་བསླབ་པའང༌། སློབ་དཔོན་སྨད་པར་མི་བྱ་ཞིང༌། །
ཞེས་བྱ་བ་ལ་སོགས་པ་གསུངས་ཏེ། རྒྱས་པར་གཞན་དུ་བཤད་པས་མི་སྤྲོའོ། ། བསྟེན་བྱ་བསྟན་པའང༌། ། རྟག་ཏུ་རང་གི་དམ་ཚིག་བྱ། ། རྟག་ཏུ་དེ་བཞིན་གཤེགས་པར་མཆོད། ། རྟག་ཏུ་བླ་མ་ལ་ཡང་དབུལ། ། བླ་མ་སངས་རྒྱས་ཀུན་དང་འདྲ། ། ཞེས་བྱ་བ་དང༌། ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་སྤང་མི་བྱ། །
རྟག་ཏུ་དམ་ཚིག་བསྲུང་བར་བྱ། ། རྡོ་རྗེ་དྲིལ་བུ་གཟུང་བར་བྱ། ། གཙུག་ཏོར་རྟག་ཏུ་གཟུང་བར་བྱ། ། རྟག་ཏུ་སྦྱིན་སྲེག་དགང་བར་བྱ། ། རྟག་ཏུ་དཀྱིལ་འཁོར་བཞེངས་པར་བྱ། ། རྟག་ཏུ་བདེ་གཤེགས་རབ་གནས་བྱ། ། འབྱུང་པོ་ཆེ་ལ་གཏོར་མ་སྦྱིན། ། རྟག་པར་རྒྱུན་དུ་སྔགས་བཟླས་ཤིང༌། ། བསམ་གཏན་ཉིད་ཀྱང་འབྲལ་མི་བྱ། ། རྟག་ཏུ་སློབ་མ་བསྡུ་བྱ་ཞིང༌། །
རྟག་པ་རུ་ནི་བཤད་པར་གྱིས། ། རྟག་ཏུ་སེམས་ཅན་བསྐྱང་བ་དང༌། ། རྟག་ཏུ་སངས་རྒྱས་ཆེར་མཉེས་བྱ། ། ཛམྦྷ་ལ་ལ་ཆུ་སྦྱིན་ཞིང༌། ། ལས་རྣམས་ཐམས་ཅད་ཡང་དག་སྤྱད། ། བྱེ་མའི་ལས་ལ་མཆོད་རྟེན་ཡང༌། ། མཁས་པས་ཆོ་ག་བཞིན་དུ་སྤྱད། ། ཅེས་གསུངས་པ་ཡིན་ནོ།། །། དེ་ལྟར་རྣལ་འབྱོར་ལ་བརྩོན་པར་བྱས་པས་དྲོད་ཆུང་ངུ་ཐོབ་པར་གྱུར་པས་ན་ཀུན་འདར་གྱི་སྤྱོད་པ་གསང་ཏེ་བསྒྲུབ་བོ། ། དྲོད་འབྲིང་གི་ཚེ་ཀུན་བཟང་གི་སྤྱོད་པ་གསང་སྟེ་བསྒྲུབ་བོ། །
དྲོད་ཆེན་པོ་ཐོབ་པར་གྱུར་པ་ན། དམ་ཚིག་སྡོམ་ལས་རྣམ་པར་གྲོལ། ། ཞེས་བྱ་བ་དང༌། ཕྱག་རྒྱ་བཅིང་བ་རྣམ་སྤོང་ཞིང༌། ། ཞེས་བྱ་བ་ལ་སོགས་པའི་དུས་སུ་གྱུར་པ་ན་སྤྱོད་པ་གཉིས་འཇིག་རྟེན་པའི་མངོན་དུ་སྤྱོད། དེ་ནས་རྒྱུད་ལས་གསུངས་པ་བཞིན་སྤྱོད་པས། ཕྱི་ནང་གི་ཡུལ་དང་གྲོགས་དང་ནོར་རྣམས་དབང་དུ་གྱུར་པས་ས་རྣམས་བགྲོད་དེ། མཐར་མངོན་པར་རྫོགས་པར་བྱང་ཆུབ་སྟེ། བདག་གཞན་གྱི་དོན་མ་ལུས་པའང་ཡོངས་སུ་རྫོགས་པར་འགྱུར་རོ། ། དེ་ལྟར་དེ་དག་རྣམས་ཀྱང་རྒྱལ་བས་གསུངས་པ་ཡིན་པ་ལ།
དེ་ཡང་བློ་དམན་བདག་ལ་རྟོགས་པའི་ནུས་མེད་ཀྱང༌། ། བླ་མའི་གསུང་ལ་བརྟེན་ནས་ཅུང་ཟད་ཙམ་གང་རྟོགས། ། དེ་འདིར་ཀྱེ་ཡི་རྡོ་རྗེའི་ལམ་འཇུག་དག་ལ་བརྩེ་བ་ཡིས། ། དང་པོའི་ལས་ཅན་བྱ་བའི་རིམ་པ་དག་དང་ཡང༌། ། ཞར་ལས་ལམ་རིམ་བགྲོད་ཚུལ་ཅུང་ཟད་བྲིས་འདི་ལ། ། ཐར་འདོད་ལེགས་པར་སྨིན་པས་སྐལ་བ་དང་ལྡན་པའི། ། སྐྱེ་བོ་རྣམས་ཀྱིས་བརྩོན་པར་ཆེར་བསྐྱེད་འཇུག་པའི་རིགས། ། བློ་དམན་ལེ་ལོའི་དབང་གྱུར་པ། ། བདག་གིས་དེ་ལྟར་སྨྲས་གྱུར་ལ། ། ཆེར་དད་མེད་ནའང་རྒྱལ་བ་དང༌། །
བླ་མའི་གསུང་ལ་ཡིད་ཆེས་རིགས། ། དེ་ལྟར་བདག་གིས་འབད་བྱས་ལས། ། བསོད་ནམས་སྟོབས་ལྡན་སྲིད་པ་ཡི། ། རྩེ་མོར་གཏུགས་གྱུར་སྐྱེས་ཏེ་ཡིས། ། འགྲོ་ཀུན་རྡོ་རྗེ་འཛིན་གྱུར་ཅིག ། བླ་མ་དམ་པའི་ཞབས་ཀྱི་པདྨོ་ལ་གཏུགས་པའི་དགེ་བསྙེན་པུཎྱ་ཨ་གྲས་བྲིས་པ་ལས་དང་པོ་པའི་བྱ་བ་རྫོགས་སོ། ། འདིས་བསྟན་པ་དང་སེམས་ཅན་མང་པོ་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
