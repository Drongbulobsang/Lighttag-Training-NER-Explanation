ས་སྐྱ་བཀའ་འབུམ།
པོད ༢༤༨
བླ་མ་རྗེ་བཙུན་ཆེན་པོའི་རྣམ་ཐར།
༼ཐ༽ ༄༅། །བླ་མ་རྗེ་བཙུན་ཆེན་པོའི་རྣམ་ཐར་བཞུགས།། ༄༅། །དཔལ་ཆོས་ཀྱི་རྗེ་ཁམས་གསུམ་གྱི་མགོན་པོ་རྗེ་བཙུན་ས་སྐྱ་པ་ཆེན་པོའི་ཞབས་ཀྱི་ཟེའུ་འབྲུ་ལ་གུས་པས་ཕྱག་འཚལ་ལོ། ། ཡོན་ཏན་མེ་ཏོག་ཕྲིན་ལས་བཟང་པོའི་དྲི། ། གདུལ་བྱ་དག་པའི་བུང་བས་ལེགས་བསྟེན་པ། ། བློ་གྲོས་རྒྱ་མཚོ་ཐོས་པའི་ཆུ་རྒྱུན་གྱིས། ། ཡོངས་གཏམས་ཆོས་རྗེ་པདྨོའི་འབྱུང་གནས་མཆོག ། ལེགས་བསམས་ཁྱོད་ཀྱི་རྣམ་པར་ཐར་པའི་ཆ། ། དམ་པའི་སྐྱེ་བོ་རྣམས་ལ་ཤིན་ཏུ་དཀོན། ། དེ་སླད་འགྲོ་བའི་བླ་མ་ཁྱོད་དྲན་པས། །
དད་པའི་སྟོབས་ཀྱིས་སྤུ་ལྡང་མཆི་མ་གཡོ། ། གང་ཞིག་ཁྱོད་ཀྱི་ཕྲིན་ལས་བཟང་པོའི་གཏེར། ། རྣམ་པར་ཐར་པ་མཐའ་དག་སུས་བརྗོད་སྤོབས། ། འགྲོ་བ་རྣམས་ལ་མངོན་སུམ་གྱུར་པ་ཡི། ། ཕྲིན་ལས་འགའ་ཙམ་རེ་ཞིག་འདིར་བསྡུའོ། ། འདིར་བདག་ཅག་གི་བླ་མ་ཁམས་གསུམ་གྱི་མགོན་པོ། བྱང་ཆུབ་སེམས་དཔའ་རྣམས་ཀྱི་གཙོ་བོ། ཐར་པ་འདོད་པ་རྣམས་ཀྱི་འདྲེན་པ། ལམ་དུ་ཞུགས་པ་རྣམས་ཀྱི་དེད་དཔོན། རིགས་པ་དང་གྲོལ་བའི་སྤོབས་པ་ཐུན་མོང་མ་ཡིན་པ་ལ་མངའ་བརྙེས་པས་སློབ་མའི་ཐེ་ཚོམ་གྱི་དྲྭ་བ་རྣམ་པར་འདྲལ་བ།
ཡེ་ཤེས་དང་ཡེ་ཤེས་ཀྱི་འཇུག་ཡུལ་རྣམ་པར་དག་པ་ལ་དབང་འབྱོར་པས་གནས་དང་གནས་མ་ཡིན་པ་ལ་བསྙེངས་པ་མི་མངའ་བ། རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པས། བསྒྲུབ་པ་དང་སུན་འབྱིན་པའི་ཆ་ལ་རྨོངས་པའི་ཐིབས་སོ་བསལ་བ། ཆོས་དང་ཆོས་མ་ཡིན་པ་རྣམ་པར་འབྱེད་པ་ལ་མཁས་པ། གདུལ་བྱའི་རྒྱུད་ཡང་དག་པའི་ལམ་ལ་སྦྱོར་བའི་རྩ་ལག་ཆེན་པོར་གྱུར་པའི་དཔལ་ས་སྐྱ་པ་ཆེན་པོ་དེ་ནི། ངེས་པར་རྡོ་རྗེ་འཆང་ཆེན་པོ་ཉིད་ཡིན་པར་ཐེ་ཚོམ་མི་ཟ་བར་རང་ཉིད་ལ་ངེས་པའི་ཤེས་པ་ཁྱད་པར་ཅན་སྐྱེས་ལ། དམ་པའི་གྲོགས་འགའ་ཞིག་གིས་ཀྱང་གཏན་ཚིགས་དང་བཅས་པས་དེ་ལྟར་ངེས་པ་སྐྱེས་པ་དག་འཇུག་མོད་ཀྱི། འོན་ཀྱང་རེ་ཞིག་སྐྱེ་བོ་ཕལ་པོ་ཆེ་ལ་ཇི་ལྟར་སྣང་བ་དེ་མདོ་ཙམ་ཞིག་བརྗོད་དོ། ། དེ་བརྗོད་ན་རྗེ་བཙུན་ཆེན་པོ་འཕགས་པའི་གང་ཟག་ཐམས་ཅད་ལ་གྲགས་པ། ཡོན་ཏན་རིན་པོ་ཆེ་དུ་མའི་རྒྱལ་མཚན་དུ་གྱུར་པའི་བདག་ཉིད་ཆེན་པོ་འདི།
ཀླུའི་རྒྱལ་པོའི་ཚུལ་དུ་ཡུམ་ལ་རྨི་ལྟས་བསྟན་ནས་ལྷུམས་སུ་ཞུགས་ཏེ། གནོད་པ་མེད་ཅིང་བདེ་བར་གྱུར་ལ། བཀྲ་ཤིས་པའི་ལྟས་དང་བང་མཛོད་འཕེལ་བ་ལ་སོགས་པ་བྱང་ཆུབ་སེམས་དཔའི་རྣམ་པར་ཐར་པ་དང་མཐུན་པར་སྐུ་བལྟམས་སོ། ། ཅུང་ཟད་མནོ་ཤེས་ནས་དབེན་པ་ལ་དགྱེས་ཤིང་བརྐམ་ཆགས་མེད་ལ། ཡོན་ཏན་གྱི་ཆ་ཁོ་ན་བསྒྲུབ་པ་ལ་བརྩོན་པ་བྱིས་པའི་སྤྱོད་པ་ལས་འདས་པ་ཅིག་ཏུ་གྱུར་ཏོ། ། དེ་ནས་དགུང་ལོ་བརྒྱད་ལོན་པ་དང༌། བྱང་ཆུབ་སེམས་དཔའ་ཟླ་བ་རྒྱལ་མཚན་ཞེས་བྱ་བའི་སྡོམ་བརྩོན་ཆེན་པོ་དེ་ལས་ཚངས་པར་སྤྱོད་པའི་དགེ་བསྙེན་མནོས་ཏེ། བསླབ་པར་བྱ་བའི་ཕྱོགས་ཕྲ་བའི་ཕྲ་བའང་བྱིས་པ་ཉིད་ནས་སྤྱན་གྱི་འབྲས་བུ་ལྟར་འཚོ་བ་ཞིག་གོ ། དགུང་ལོ་བཅུ་བཞེས་པ་ན། བྱང་ཆུབ་སེམས་དཔའི་སྡོམ་པ་ཉི་ཤུ་པ་ལ་སོགས་པ་དུ་མ་དང༌།
གསང་སྔགས་ཀྱི་སྒྲུབ་པའི་ཐབས་ཆེན་པོ་མཚོ་སྐྱེས་ལ་སོགས་པའི་གཞུང་དང་དོན་དུ་བཅས་པ་མཁྱེན་ནས། དགུང་ལོ་བཅུ་གཅིག་བཞེས་པའི་ཚེ། རང་གི་སློབ་དཔོན་རྣམས་ཀྱིས་གཙོ་བྱས་པའི་མཁས་པ་རྣམས་ཀྱིས་ཞུས་པའི་ངོར་གཞུང་དང་དོན་དུ་བཅས་པ་ཐུགས་ལས་གསུངས་པས་ཚོགས་པ་ཐམས་ཅད་ངོ་མཚར་སྐྱེས་ཏེ། བློ་གྲོས་ཆེན་པོ་ཞེས་བྱ་བར་བཏགས་སོ་ཞེས་ཐོས་སོ། ། དེ་ནས་དགུང་ལོ་བཅུ་གཉིས་བཞེས་པ་ན། ཐོ་རངས་ཀྱི་ཆ་ལ་བཅོམ་ལྡན་འདས་དགྱེས་པ་རྡོ་རྗེའི་རྒྱུད་གསུམ་གྱི་པུསྟི་གསོལ་བའི་མནལ་ལམ་བྱུང་བ་དང༌། དེ་ཉིད་ཀྱི་ཚེ་ཆོས་ཐམས་ཅད་ཀྱི་དེ་ཁོ་ན་ཉིད་ཐུགས་སུ་ཆུད་པར་གྱུར་ཏོ། ། དེའི་ཚེ་རྩ་བའི་རྒྱུད་བརྟག་པ་གཉིས་པ་གསུང་བར་བཞེད་པ་ན། བླ་མ་ས་སྐྱ་པ་ཆེན་པོ་སྐུ་གཤེགས། དེའི་མདད་ལ་ཕྱོགས་རིས་ཀྱི་དགེ་བའི་བཤེས་གཉེན་ཆེན་པོ་རྣམས་སྤྱན་དྲངས་ནས།
དུས་གསུམ་ཁེགས་སོ་ཞེས་ཟེར་བའི་ཆོས་འཁོར་དང་སྦྱིན་གཏོང་རྒྱ་ཆེན་པོ་མཛད་པའི་དུས་སུ་རང་གི་སློབ་དཔོན་དུ་གྱུར་པ་གཉེན་དང་ཞང་ལ་སོགས་པ་དག་གིས་གཙོ་བྱས་པའི་མཁས་པ་རྣམས་ཀྱིས་ཞུ་ཕུལ་བའི་ངོར་བརྟག་པ་གཉིས་པ་ཐུགས་སུ་གསུངས་པས་ཐམས་ཅད་ངོ་མཚར་སྐྱེས་ཏེ། འགའ་ཞིག་ནི་སྤྲུལ་པ་ཞིག་ཡིན་ངེས་ཀྱིས། སོ་སོ་སྐྱེ་བོ་ལ་འདིའི་བློ་གྲོས་མི་སྲིད་ཅེས་ཟེར། འགའ་ཞིག་བླ་མ་ས་སྐྱ་པ་ཆེན་པོ་ཉིད་འཕགས་པ་འཇམ་དཔལ་གྱི་སྤྲུལ་པ་ཡིན་པས་དེས་རྒྱུད་བྱིན་གྱིས་བརླབས་པའོ་ཞེས་ཟེར། འགའ་ཞིག་བླ་མ་ས་སྐྱ་པ་ཆེན་པོ་དེས་འཕགས་པ་འཇམ་དཔལ་གྱི་ཞལ་གཟིགས་པའི་བྱིན་རླབས་ཀྱི་རྒྱུད་ཡིན་ནོ་ཞེས་ཟེར། མདོར་ན་སོ་སོ་སྐྱེ་བོ་རང་རྒྱུད་པ་ལ་དེ་ལྟ་བུའི་རྣམ་པར་ཐར་པའང་མི་སྲིད་པར་ཐག་བཅད་ཅེས་ཐོས་སོ། ། དེ་ནས་སློབ་དཔོན་གཅེན་རིན་པོ་ཆེ་བསོད་ནམས་ཀྱི་ཞལ་སྔ་ནས་ཀྱིས་ང་དབུས་སུ་ཕྱིན་ནས་ཕ་རོལ་ཏུ་ཕྱིན་པ་ལ་སོགས་པའི་སྡེ་སྣོད་དང་དབུ་ཚད་ཀྱི་རིག་པ་མཐའ་དག་ཉན་འོང་གིས་ཁྱོད་ཀྱིས་ས་སྐྱར་སྡོད་ལ་བཤད་པ་གྱིས་ཤིག ཅེས་བཀའ་རྒྱས་བཏབ་ནས་གཤེགས་སོ། ། དེ་ནས་དགུང་ལོ་བཅུ་གསུམ་ནས་གསང་སྔགས་ཀྱི་བཤད་པ་རྣམས་མཛད་ཅིང་བཞུགས་སོ། ། གདམས་ངག་བླ་མས་བཀའ་རྒྱ་ལོ་དགུར་མཛད་པ་ལ་ལོ་བཅུ་གསུམ་གྱི་བར་དུ་མ་གསུངས་ཞེས་གསུངས་སོ། །
ཡང་གཞུང་འཆད་པའི་བར་རྣམས་སོ། ། རང་གི་སློབ་དཔོན་གཞན་དང་གཞན་རྣམས་ལས། གཞུང་ལུགས་ཐ་དད་པ་དུ་མ་ཡང་གསན་ཏེ། དེ་ཡང་རྣལ་འབྱོར་བླ་ན་མེད་པ་ལ། དགྱེས་པ་རྡོ་རྗེ་རྩ་བ་དང་བཤད་པའི་རྒྱུད་མཐའ་དག་དང་འགྲེལ་པ་སྒྲུབ་ཐབས་དང་བཅས་པའི་བཤད་སྲོལ་མི་འདྲ་བ་དུ་མ་དང་བཅས་པ་དང༌། ཡང་འཁོར་ལོ་བདེ་མཆོག་རྩ་བ་དང༌། བཤད་པའི་རྒྱུད་ཡན་ལག་དང་བཅས་པ་མཐའ་དག་དང༌། དཔལ་གསང་བ་འདུས་པ་འཕགས་སྐོར་རྒྱུད་གསུམ་འགྲེལ་པ་ཡན་ལག་དང་བཅས་པ་དང༌། ཡང་ཡེ་ཤེས་ཞབས་ཀྱི་སྐོར་ལ། རྒྱན་དང་ཛ་ཡ་ན་ལ་སོགས་པ་མན་ངག་དང་བཅས་པ་དང༌།
ཡང་ཡེ་ཤེས་ཞབས་ཀྱི་བྱེ་བྲག་སྨན་ཞབས་ཀྱི་རྒྱུད་འགྲེལ་མན་ངག་དང་བཅས་པ་དང༌། ཞལ་གྱི་ལུང་མན་ངག་དང་བཅས་པ་ཐུགས་སུ་ཆུད་ཅིང་འདྲིས་པར་མཛད་དོ། ། གཞན་ཡང་རྣལ་འབྱོར་གྱི་རྒྱུད་འཕགས་པ་དེ་ཁོ་ན་ཉིད་བསྡུས་པ་འགྲེལ་པ་དེ་ཉིད་སྣང་བ་དང་བཅས་པ་དང༌། རྡོ་རྗེ་རྩེ་མོ་དང༌། དཔལ་མཆོག་དང་པོ་དང༌། ངན་སོང་སྦྱོང་རྒྱུད་ལ་སོགས་པ་རྣལ་འབྱོར་གྱི་རྒྱུད་ཡན་ལག་དང་བཅས་པ་གསན་ཅིང་ཐུགས་སུ་ཆུད་པར་མཛད་དོ། ། ཡང་གཤིན་རྗེ་གཤེད་ཀྱི་རྒྱུད་གསུམ་ཡན་ལག་དང་བཅས་པ་མན་ངག་གི་གནད་དུ་མ་དང་བཅས་པ་དང༌། དཔལ་དུས་ཀྱི་འཁོར་ལོ་ཕྱི་ནང་གི་རྩིས་མན་ངག་དང་བཅས་པ་དང༌། མཚན་ཡང་དག་པར་བརྗོད་པ་འགྲེལ་པ་གསུམ་ཡན་ལག་དང་བཅས་པ་དང༌། དེ་དག་གི་ཡན་ལག་གི་ཕྱོགས་མཐའ་དག་དང་བཅས་པ་ཐུགས་སུ་ཆུད་པར་མཛད་དོ། །
གཞན་ཡང་རྣལ་འབྱོར་གྱི་རྒྱུད་ལ་དེ་ཁོ་ན་ཉིད་བསྡུས་པ་ལ་སོགས་པ་དང༌། གཞན་ཡང་སྤྱོད་པའི་རྒྱུད་ལ་མི་གཡོ་བའི་རྟོག་པ་ཆེན་པོ་ལ་སོགས་པ་མང་ཞིག་གསན་ཅིང་ཐུགས་སུ་ཆུད་པར་མཛད་དོ། ། གཞན་ཡང་བྱ་བའི་རྒྱུད་ལ་གསང་བ་སྤྱི་རྒྱུད་དང༌། དཔུང་བཟང་ལ་སོགས་པ་དུ་མ་ཞིག་གསན་ཅིང་ཐུགས་སུ་ཆུད་དོ། ། གཞན་ཡང་སློབ་དཔོན་གཞན་རྣམས་ལས་ཕ་རོལ་དུ་ཕྱིན་པའི་གཞུང་གི་མདོ་དང་བསྟན་བཅོས་ཀྱི་ཆ་དུ་མ་དང༌། གསང་སྔགས་ཀྱི་གཞུང་ཕྲན་ཚེགས་རྣམས་དང༌། མན་ངག་གི་བྱེ་བྲག་དཔག་ཏུ་མེད་པ་གསན་པའི་ཚུལ་རྣམས་ནི་བགྲང་གིས་མ་ལང་བས་ཡི་གེར་མ་བྲིས་སོ། ། འདིའི་མཛད་པའི་ཕྲིན་ལས་ནི་བདག་ཅག་གི་བློའི་ཡུལ་ལས་འདས་པ་ཞིག་མོད། འོན་ཀྱང་གཙོར་སྒྲུབ་པ་ཉིད་ལ་ཐུགས་གཞོལ་བས་རིམ་པ་གཉིས་ལ་ཐུགས་བརྟན་པ་ཆེན་པོ་ཐོབ་པའི་ངེས་པའི་ཤེས་པ་སྐྱེས་ལ་དེ་ནས་བཤད་པ་མཛད་པ་ནི་གཞུང་ཅི་ལྟར་དཀའ་ཞིང་སྔར་མ་འདྲིས་པ་ཡིན་དུ་ཟིན་ཡང་སྔ་ལྟས་མི་མཛད་པར་འཆད་ཀྱང་གཞུང་དང་དོན་གྱི་ཆ་ལ་ཐམས་ཅད་མཁྱེན་པའི་གསུང་གི་རྣམ་པར་ཐར་པ་བཞིན་ནོ། ། དེའི་ཕྱིར་སློབ་མ་དམ་པ་མང་དུ་བསྐྲུན་པར་གྱུར་ཏོ། །
གཞུང་རྩོམ་པ་ལ་ནི་ཕུལ་དུ་བྱུང་བ་ཞིག་སྟེ། འདིའི་རྩོམ་པ་མཐའ་དག་རང་གིས་བརྗོད་པར་བདེ་ཞིང་གཞན་གྱིས་རྟོགས་པར་སླ་བ། གཉིས་ཀ་ལ་རྣར་སྙན་པ་ཁོ་ན་ཞིག་སྟེ། འཕགས་པ་འཇམ་དཔལ། རྗེ་བཙུན་མི་གཡོ་བ་དང༌། ཀྱེའི་རྡོ་རྗེའི་དཎྜ་ཀ་ལ་སོགས་པའི་བསྟོད་པ་རྣམས་ཀྱི་ཚིག་དང་དོན་དང༌། རྒྱན་ལ་སོགས་པའི་སྙན་ངག་གི་སྡེབ་སྦྱོར་བྱེད་པ་གཞན་ལ་མ་མཐོང་ལ། བསྟན་བཅོས་ཆེན་པོ་མཛད་པ་རྣམས་ཀྱང་གང་ཟག་གི་བློ་དང་བསྟུན་ནས། སྡེབ་སྦྱོར་གཙོར་མི་མཛད་པར་ཕན་པ་ཉིད་ལྷུར་མཛད་མོད་ཀྱི། འོན་ཀྱང་མཁས་པ་རྣམས་ཀྱི་ཡིད་འཕྲོག་པར་མཛད་པ་ཞིག་གོ །
དེས་བསྟན་བཅོས་ཇི་སྲིད་ཅིག་མཛད་པ་ཡང་མཐའ་ཡས་པའི་ཕྱིར་འདིར་མ་བྲིས་སོ། ། ཡང་གཞན་གྱིས་བརྩད་ཅིང་དྲིས་པ་ན། ཆོས་དང་མཐུན་པར་ལན་འདེབས་པ་ནི། སྤོབས་པ་ཐོགས་པ་མི་མངའ་བར་རིགས་པ་དང་ལུང་གིས་ཕ་རོལ་གྱི་ལོག་པར་རྟོག་པ་སེལ་བ་ནི། རྟོག་གེ་པ་ཆེན་པོའི་སྒྲའི་ཆ་ལ་མ་རྨོངས་པ་དག་ཀྱང་བ་སྤུ་ལྡང་བ་ཞིག་གོ ། ངོ་མཚར་བའི་ཁྱད་པར་ཐོབ་པ་ཡང་ཡི་དམ་གྱི་ལྷས་བྱིན་གྱིས་བརླབ་པ་དང༌། བསམས་ན་ཤེས་པའི་མངོན་པར་ཤེས་པ་ལ་སོགས་པ་དང༌། ནང་དུ་ཡང་དག་པར་འཇོག་པ་ལ་སོགས་པ་ཡང་བསམ་གྱིས་མི་ཁྱབ་པ་མངའ་བ་བདག་ཅག་ལ་ངེས་མོད་ཀྱི། འོན་ཀྱང་བཀས་མ་གནང་བས་མ་བྲིས་སོ། ། གཞན་ཡང་བླ་མ་ལ་གུས་པ་ནི།
རྗེ་བླ་མ་ཡབ་སྲས་ངེས་པར་རྡོ་རྗེ་འཆང་ཡིན་པ་ལ་ཐེ་ཚོམ་མམ། ཡིད་གཉིས་གཏན་མི་མངའ་བ་ཡིན་པར་ངེས་ལ། དེའི་ཕྱིར་དེ་དག་ཞལ་བཞུགས་པ་ན་ཡང་སྐུ་གསུང་ཐུགས་ཇི་ལྟར་མཉེས་པ་བཞིན་བསྒྲུབས་ནས་ཐ་ན་ཀྱལ་ཀའི་ཕྱིར་ཡང་གསུང་མ་བཟློག་ལ། སྐུ་འདའ་བའི་ཚེ་ན་ཡང་བདག་ཉིད་གླུད་དུ་གཏོང་བའི་བར་དུ་མཛད་ལ། སྐུ་འདས་ནས་ཀྱང་མཆོད་པའི་ཕྱིར། བླ་མ་ས་སྐྱ་པ་ཆེན་པོའི་མདད་ལ་ཕྱོགས་ཀྱི་དགེ་བའི་བཤེས་གཉེན་ཆེན་པོ་རྣམས་སྤྱན་དྲངས་ནས་ཆོས་འཁོར་ཆེན་པོ་མཛད། འབུམ་ཆ་ལྔ་བཅུ་ཙམ། ཉི་ཁྲི་བརྒྱ་སུམ་ཅུ་ལྷག་ཅིག དཀོན་མཆོག་བརྩེགས་པ་བརྒྱད་ཅུ་ལྷག་ཅིག་དང༌། དེ་ལ་སོགས་པ་ཆོས་དང་ཟང་ཟིང་བརྗོད་ཀྱིས་མི་ལང་བ་དེང་སང་གི་བར་དུ་ཡང་སྐྱེ་བོ་རྣམས་ཀྱིས་སྙན་གྲགས་སྒྲོགས་པ་མཛད་ལ།
ཡང་སློབ་དཔོན་གཅེན་རྒྱ་གར་དུ་ལོ་ཙཱ་སློབ་པ། མ་ག་དྷཱ་ར་སྐུ་གཤེགས་པའི་མདད་ལ་ཡང༌། ལོ་པཎ་སྤྱན་དྲངས་པའི་ཆོས་འཁོར་མཛད་ནས། ཆོས་དང་ཟང་ཟིང་གི་སྦྱིན་གཏོང་ཆེན་པོ་མཛད་དོ། ། སློབ་དཔོན་རིན་པོ་ཆེ་སྐུ་འདས་ནས་ཕྱོགས་ཀྱི་དགེ་བའི་བཤེས་གཉེན་རྣམས་སྤྱན་དྲངས་ནས། ཆོས་འཁོར་ཆེན་པོ་མཛད་ནས། འབུམ་ཆ་སུམ་ཅུ་སོ་བདུན། ཉི་ཁྲི་བརྒྱད་ཅུ་ཙམ། དཀོན་མཆོག་བརྩེགས་པ་ལྔ་བཅུ་ཙམ། གསེར་གྱི་བརྒྱད་སྟོང་པ་དང༌།
འཇམ་སྡུང་ལ་སོགས་པ་བདོག་པ་ཐམས་ཅད་བཏང་སྟེ། ཐ་ན་ན་བཟའ་དང༌། ཞལ་བུ་ཚུན་ཆད་བཏང་བ་དང༌། ཡང་སློབ་དཔོན་གཅུང་སྐུ་འདས་པ་ན། ཕྱོགས་ཀྱི་དགེ་བའི་བཤེས་གཉེན་རྣམས་གདན་དྲངས་ནས་བསྙེན་བཀུར་མཛད། འབུམ་ཆ་སམ་ཅུ་རྩ་ལྔ། ཉི་ཁྲི་བརྒྱ་ཉི་ཤུ་ཙམ། དཀོན་མཆོག་བརྩེགས་པ་སུམ་ཅུ། གསེར་གྱི་བརྒྱད་སྟོང་པ་གསུམ། དེ་ལ་སོགས་པ་ཆོས་དང༌།
ཟང་ཟིང་གི་སྦྱིན་པ་དཔག་ཏུ་མེད་པ་མཛད་དོ། ། ཡང་དེ་དག་ཐམས་ཅད་ལ་སྐུ་གདུང་གི་བཞུགས་ས་གསེར་གྱི་གདུང་རྟེན་དང༌། གསེར་གྱི་བཀྲ་ཤིས་སྒོ་མང་དང༌། གསེར་གྱི་སྐུ་ལ་སོགས་པ་མཛད་ནས་བླ་མ་དང་མཆེད་ཟླ་ཐམས་ཅད་ཀྱི་ཐུགས་དགོངས་ཐམས་ཅད་གྲུབ་པར་མཛད་པ་ཡིན་ནོ། ། ཕྲིན་ལས་གཞན་ཡང་གཙུག་ལག་ཁང་མང་དུ་བཞེངས་པ་དང༌། དེ་བཞིན་གཤེགས་པའི་སྐུ་གཟུགས་རིན་པོ་ཆེ་ལས་བསྒྲུབས་པ་དུ་མ་དང༌། རྒྱལ་བའི་གསུང་རབ་མདོ་སྡེ་དང་རྒྱུད་སྡེ་འགྱུར་རོ་ཅོག་ཕལ་མོ་ཆེ་རིན་པོ་ཆེས་བཞེངས་པ་དང༌། ཆོས་བཞིན་བསྒྲུབ་པའི་དགེ་འདུན་བརྒྱ་རྩ་བརྒྱད་ཞབས་འབྲིང་མཛད་པའི་ཐུགས་དགོངས་མཛད་ནས་ཡོ་བྱད་ཕལ་ཆེར་བསྒྲུབ་པ་དང༌། དེ་ལྟར་དཀོན་མཆོག་གསུམ་གྱི་ཉེ་བར་མཁོ་བ་མཆོད་པའི་བཀོད་པ་དང༌། མར་མེའི་ཕྲེང་བ་དང༌།
ཆེན་པོ་ལ་འོས་པའི་གདུགས་དང༌། རོལ་མོའི་ཆ་བྱད་མཐའ་དག་དང༌། བླ་རེ་དང༌། ལྷབ་ལྷུབ་ཀྱི་བཀོད་པ་མཐའ་དག་བདེ་བར་གཤེགས་པའི་བསྟན་པ་མི་ཉམས་ཤིང་འཕེལ་བར་བྱ་བའི་དོན་ཁོ་ན་མཛད་དོ། ། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་ལ་རིན་པོ་ཆེ་དང་སྣག་ཚ་འདྲེས་པ་ཕྱེད་དང་སུམ་བརྒྱ་ལྷག་པ་ཅིག་ཕྱག་ཏུ་བྱུང་བ་ལ་བརྒྱ་ཙམ་ཞིག་བླ་མའི་གདུང་རྣམས་ས་སྐྱའི་གཙུག་ལག་ཁང་ན་བཞུགས་པ་ལ་ཕུལ་ལོ། ། གཞན་དང་གཞན་རྣམས་ནི་དགེ་བའི་བཤེས་གཉེན་གཞན་དང་གཙུག་ལག་ཁང་གཞན་རྣམས་སུ་ཕུལ་ལོ། ། དེ་ལ་སོགས་པ་ཆོས་གཞན་རྣམས་ལ་ཡང་དཔག་ཏུ་མེད་ཅིང་ཡོ་བྱད་རྣམས་ཀྱང་ཇི་སྙེད་ཅིག་བྱུང་ཡང༌། བླ་མ་དང་དཀོན་མཆོག་གསུམ་གྱི་ཕྱིར་ཕུལ་བ་དང༌། མགོན་མེད་པ་རྣམས་ལ་བཏང་བས་བདེ་བ་ཅན་དུ་གཤེགས་ནས། གདན་དང་ན་བཟའ་ཕྲུགས་གཅིག་མ་གཏོགས་པ།
གསེར་ཏིལ་འབྲུ་ཙམ་མམ། ཡོ་བྱད་གཞན་བྲེ་གང་རི་བ་མ་བཟུང་བ་འདི་ནི་ངོ་མཚར་བ་ཡིན་ནོ། ། དེ་ལ་སོགས་པའི་རྣམ་པར་ཐར་པ་རྣམས་ནི་རྒྱས་པར་བརྗོད་ཀྱིས་མི་ལང་བའི་ཕྱིར་འདིར་རེ་ཞིག་མ་བརྗོད་དོ། ། གཞན་ཡང་བདག་ཉིད་ཆེན་པོ་འདིས་མཚན་ཡང་དག་པར་བརྗོད་པ་ཞལ་ཐོན་དུ་མཛད་པ་ལན་གཉིས་མནལ་ལམ་དུ་བྱུང་བའི་རྗེས་སུ་འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་སྐྱེ་བ་བདུན་གྱི་བར་དུ་ཡི་དམ་གྱི་ལྷའོ་ཞེས་མནལ་ལམ་དུ་བྱུང་ནས་སྐྱེ་བ་དྲན་པའི་ཚུལ་འཐད་པ་དང་བཅས་པ་རྨིའོ་ཞེས་གསུངས་ཏེ། འདི་ལ་ངེས་པའི་ཤེས་པ་ཁོ་བོ་ཅག་ལ་སྐྱེས་ཏེ། ཅིས་མངོན་ཞེ་ན། མཚན་ཡང་དག་པར་བརྗོད་པ་མ་བཟུང་བར་ཐུགས་ལ་ཤར་ནས་ཞལ་ཏོན་ཏུ་མཛད་པ་མངོན་སུམ་དུ་མཐོང་བ་དང༌། མཚན་ཡང་དག་པར་བརྗོད་པའི་ཕན་ཡོན་སྐྱེ་བ་དྲན་པ་དང༌། བསྟན་བཅོས་ཐམས་ཅད་ལ་འཇིགས་པ་མེད་ཅིང་སྨྲ་མཁས་པ་དང༌། ཤེས་ཉེན་ཅན་དང༌།
ལེ་ལོ་མེད་པ་ལ་སོགས་པ་དང༌། སྔོན་མ་མཐོང་བའི་བཟོ་དང་སྒྱུ་རྩལ་དང༌། གཞན་མངོན་པར་ཤེས་པའི་ཤེས་པ་ཐམས་ཅད་དོན་དང་ཡི་གེའི་སྒོ་ནས་ཤེས་པ་དང༌། ཚུལ་ཁྲིམས་དང༌། འཚོ་བ་ཡོངས་སུ་དག་པ་ལ་སོགས་པ་ཕན་ཡོན་ཇི་ལྟར་བཤད་པ་རྣམས་འདུག་པ་མཐོང་བ་དང༌། གཞན་ཡང་ངེས་པའི་ཤེས་པ་ཁྱད་པར་ཅན་འགའ་ཞིག་སྐྱེས་མོད་ཀྱི། འདིར་མ་སྨྲས་སོ། ། གཞན་ཡང་བྱང་ཕྱོགས་ན་འཇིག་རྟེན་གྱི་ཁམས་དཔག་ཏུ་མེད་པ་འདས་པ་ན། འཇིག་རྟེན་གྱི་ཁམས་གསེར་གྱི་མདོག་ཅན་ཞེས་བྱ་བར། དེ་བཞིན་གཤེགས་པ་གསེར་འོད་རྣམ་པར་རྩེན་པའི་དབང་ཕྱུག་རྒྱལ་པོའི་སྦྱིན་བདག་འཁོར་ལོས་སྒྱུར་བའི་རྒྱལ་པོ་བསོད་ནམས་མཐའ་ཡས་ཞེས་བྱ་བ་བྱུང་བར་འགྱུར་ལ།
བདག་ཅག་གི་བླ་མ་ཆོས་ཀྱི་རྗེ་ཆེན་པོ་འདི། དེའི་སྲས་གླིང་བཞི་སུམ་ཅུ་རྩ་གསུམ་གྱི་ཕྱེད་དང་བཅས་པ་ལ་དབང་མཛད་པའི་འཁོར་ལོས་སྒྱུར་བའི་རྒྱལ་པོ་ཡོན་ཏན་མཐའ་ཡས་ཞེས་བྱ་བར་འགྱུར་བར་ལུང་བསྟན་པ་དང༌། ཡང་རྗེ་ས་སྐྱ་པ་ཆེན་པོ་ཡབ་སྲས་ཀྱིས། ཁོ་བོས་ཁྱོད་ལ་ལམ་གྱི་རྒྱུས་བསྟན་ནོ་ཞེས་གསུངས་ནས། དབང་བཞི་པའི་ལམ་བསྟན་པ་ཐུགས་སུ་ཆུད། དེ་ཉིད་ཀྱི་སློབ་མ་རྣམས་ལ་ཁོ་བོའི་རྗེ་ཆེན་པོ་ས་སྐྱ་པས་སྟག་བྱང་ཆུབ་སེམས་དཔའ་ལ་བསྟན་པའི་ལམ་གྱི་རྒྱུས་ལེགས་པར་ཤེས་པས་ཁྱེད་འགྲོ་བ་ཡོད་ན་བསྟན། ང་རེ་ཞིག་བྱང་ཆུབ་སེམས་དཔའ་ཞུ་བྱས་ཀྱི་ལམ་ལ་འགྲོ་ཞེས་གསུངས་ནས། འཁོར་ཚོམ་བུ་དང་བཅས་ཏེ་གཤེགས་པ་དང༌། ཡང་རྗེ་ས་སྐྱ་པ་ཆེན་པོ་ཉིད་ཀྱི་བུ་ངས་ཆོས་ཇི་སྙེད་ཅིག་བསྟན་པ་ཐམས་ཅད་བསྡུ་ན་འདི་ཡིན་པས་ལེགས་པར་ཉོན་ཅིག བྱང་ཆུབ་སེམས་ཀྱི་བདག་ཉིད་དངོས། །
དང་པོ་ཆོས་ཉིད་གདན་དུ་བྱ། ། འབྱུང་བ་རླུང་ལ་སྤར་ཟིན་བྱས། ། གཏུམ་མོའི་མེ་དྲོད་རབ་ཏུ་བསྐྱེད། ། བྱང་ཆུབ་ཆུ་རྒྱུན་དབུ་མར་གཞུག ། ས་སོགས་འབྱུང་བ་དབང་དུ་འདུ། ། ཡེ་ཤེས་ལྔ་ནི་མངོན་གྱུར་ནས། ། འཆི་བ་མེད་པའི་གནས་འཐོབ་བོ། ། ཞེས་གསུངས་པ་དང༌། ཕྱི་ནང་གི་རྟེན་ཅིང་འབྲེལ་བར་འབྱུང་བ་ཐམས་ཅད་ཐུགས་སུ་ཆུད་པ་ཡང་མཁའ་འགྲོ་མ་འགའ་ཞིག་གིས་མཁའ་སྤྱོད་དུ་སྤྱན་འདྲེན། ཞེས་ཞུས་པ་ན།
ཕྱིར་བཟློག་པས་ནང་གི་བར་ཆད་ཀྱི་འགྲོ་ལྡོག་གི་དམིགས་ཕྱེད་པ་དང༌། གཞན་ཡང་རྨི་ལམ་ན་ཆོས་ཀྱི་སྒོ་དུ་མ་གཏན་ལ་ཕབ། རྒྱུ་འབྲས་ཀྱི་འགྲོ་ལྡོག་ལ་ཐེ་ཚོམ་བཅད་པ་དང༌། ལྷ་དང་ཀླུ་ལ་སོགས་པས་ཐེ་ཚོམ་དྲིས་པ་དག་ཇི་ལྟ་བ་བཞིན་ཐེ་ཚོམ་སེལ་བ་དང༌། ལྷ་དང་ཀླུ་ལ་སོགས་པས་དགོས་པ་ཁྱད་པར་ཅན་བྱུང་བའི་ཚེ། ཇི་ལྟར་བསྒོ་བ་གུས་པས་ཉན་པ་དང༌། ཤིན་ཏུ་ལྐོག་ཏུ་གྱུར་པ་གོ་བར་མ་ནུས་པ་དག་གུས་པས་ཞུས་ན། ཐེ་ཚོམ་གྱི་དྲྭ་བ་གཏན་ནས་སེལ་བ་དང༌། ཉིད་ཀྱིས་ཀྱང་རྟོགས་པར་དཀའ་བ་འགའ་ཞིག་དགོས་པ་ཁྱད་པར་ཅན་མཐོང་བའི་ཚེ། མཆོད་པའི་ཁྱད་པར་དང་བཅས་པས་གསོལ་བ་བཏབ་ནས་ཞུས་ན་རྣལ་འབྱོར་གྱི་དབང་ཕྱུག་ཉིད་ཀྱིས་དངོས་སུ་སྟོན་ཏེ་ཞེས་གསུངས་པ་དང༌།
དེ་ལ་ངེས་པར་དེ་ལྟར་ཡིན་པའི་ངེས་ཤེས་ཀྱང་སྐྱེས་སོ། ། གཞན་ཡང་ཆོས་རྗེ་ས་སྐྱ་པ་ཆེན་པོའི་རྣམ་པ་ཉིད་འཁོར་བྱང་ཆུབ་སེམས་དཔའ་བརྒྱད་ཀྱིས་བསྐོར་བའི་དབུས་ན་བཞུགས་པ་གཟིགས། བཅོམ་ལྡན་འདས་དཔལ་དགྱེས་པའི་རྡོ་རྗེ་འཁོར་ལྷ་མོ་བརྒྱད་ཀྱིས་བསྐོར་བའི་སྤྲུལ་པའི་དཀྱིལ་འཁོར་གཡས་ན་བཞུགས། དེ་བཞིན་གཤེགས་པ་ཤཱཀྱ་ཐུབ་པ་འཁོར་ཀུན་ཤེས་ཀཽཎྜི་ནྱ་ལ་སོགས་པ་དགྲ་བཅོམ་པ་ཆེན་པོ་བརྒྱད་ཀྱིས་བསྐོར་བ་གཡོན་ན་བཞུགས་པའི་རྣམ་པར་འཕྲུལ་པ་ཆེན་པོ་མངོན་སུམ་དུ་བསྟན་ནས། ཁྱོད་རབ་ཏུ་འབྱུང་ན་སུ་ལ་རབ་ཏུ་འབྱུང༌། དབང་བསྐུར་བ་ལེན་ན་གང་ལས་ལེན། ཞེས་གསུང་བ་ན། བདག་རབ་ཏུ་འབྱུང་ངམ་དབང་ལེན་པ་ན། མཁན་པོར་གྱུར་པ་དང༌། རྡོ་རྗེ་སློབ་དཔོན་དུ་གྱུར་པ་ནི།
ཆོས་ཀྱི་རྗེར་གྱུར་པ་ཁྱེད་ཉིད་དོ་ཞེས་ཞུས་པས། དེ་ཁོ་ན་བཞིན་ཏེ། ཁྱོད་ཀྱིས་ལེགས་པར་རྟོགས་པ་དེ་ཁོ་ན་བཞིན་ནོ། ། ཞེས་དབུགས་ཕྱུང་ནས་ལུང་བསྟན་པ་དང༌། གཞན་ཡང་འདི་ལྟར་ཐོས་ཏེ། བདག་ཅག་གི་ཆོས་ཀྱི་རྗེ་འདི་སྐུ་གཤེགས་པའི་དུས་ཀྱི་དགུང་ལོ་གཉིས་ཀྱི་གོང་རོལ་ན་བདེ་བ་ཅན་གྱི་ཞིང་ཁམས་སུ་སྤྱན་འདྲེན་པའི་ལྷའི་ཕོ་ཉའི་བཀོད་པ་དཔག་ཏུ་མེད་པ་རྣམས་ལ་རྣམ་གྲངས་དུ་མའི་སྒོ་ནས་ཕྱིར་བཟློག་གོ ། དེ་ནས་ཡང་ལོ་གཅིག་གི་གོང་རོལ་དུ་ལྷའི་ཚོགས་དཔག་ཏུ་མེད་པ་དག་ལྷགས་ནས་འཇིག་རྟེན་གྱི་ཁམས་མི་མཇེད་འདིའི་མི་བསྔགས་པ་བརྗོད། བདེ་བ་ཅན་གྱི་བསྔགས་པ་དཔག་ཏུ་མེད་པ་བརྗོད་པའི་སྒོ་ནས་སྤྱན་འདྲེན་པར་བརྩོན་པ་རྣམས་ལ་ཁོ་བོ་འཇིག་རྟེན་གྱི་ཁམས་བཟང་བ་ལ་རྗེས་སུ་ཆགས་པ་མི་སྐྱེ། ངན་པ་ལ་མངོན་པར་མི་དགའ་བ་མེད་ལ། སངས་རྒྱས་ཀྱི་ཞིང་ཡོངས་སུ་སྦྱོང་བ་ལ་འཇིག་རྟེན་གྱི་ཁམས་དམན་པ་ཉིད་ཁྱད་པར་དུ་འཕགས་པ་ཡིན་ཞིང༌།
གཞན་ཡང་བདག་ལ་ཉེ་བར་ལྟོས་པའི་མགོན་མེད་པ་ཡང་འགའ་ཞིག་ཡོད་པས་ཁྱོད་བཏང་སྙོམས་སུ་མཛོད་ཅིག ཅེས་བྱ་བ་ལ་སོགས་པ་རྣམ་གྲངས་དུ་མའི་སྒོ་ནས་བཟློག་གོ ། ཡང་ཟླ་བ་འགའ་འདས་པ་ན་དེ་བཞིན་དུ་བཀོད་པ་རྒྱ་ཆེན་པོའི་སྤྱན་འདྲེན་པས་ཞེས་སྔ་མ་བཞིན་རྒྱས་པར་ཞུ་བ་ན། སྔ་མ་བཞིན་བཟློག་གོ་ཞེས་གསུངས། དེ་ནས་ད་ཞག་བཅུ་བདུན་འདས་པ་ན་ཅི་ནས་ཀྱང་བདེ་བ་ཅན་དུ་གཤེགས་སོ་ཞེས་སྨྲ་ཞིང་བཀོད་པ་དག་ཀྱང་སྟོན་པར་བྱེད་པ་ན། བདེ་བ་ཅན་གྱི་བཀོད་པ་དག་ཀྱང་རྒྱ་ཆེན་པོར་གཟིགས་ཤིང་མངོན་སུམ་དུ་གྱུར་ཏོ། ། དེའི་ཚེ་འཇིག་རྟེན་པ་རྣམས་ཀྱིས་མངོན་སུམ་དུ་མཐོང་བ་དང༌། ས་གཡོ་བ་དང༌། ཕྱོགས་ཀུན་ཏུ་སྒྲ་ཆེན་པོ་ཡང་ནས་ཡང་དུ་གྲགས་པར་གྱུར་ཏོ། ། འོད་ཀྱི་ཕུང་པོ་ཡང་ཕྱོགས་ཀུན་ཏུ་འཕྲོ་བར་སྣང་ངོ༌། །
དེ་ལྟར་ཞག་བཅུ་བདུན་ལ་བབ་པའི་ཚེ། བྱི་བའི་ལོ། ཁྲའི་ཟླ་བ། ཡར་གྱི་ངོ༌། ཚེས་བཅུ་གཉིས་ཀྱི་སྲོད་ཀྱི་དུས་སུ་ཕྱི་རོལ་ན་འཁོད་པའི་སྐྱེ་བོ་འགའ་ཞིག་གིས་ཀྱང་སྤྱན་འདྲེན་པའི་ལྷའི་ཚོགས་དཔག་ཏུ་མེད་པ་མཐོང་ཞེས་ཐོས་ལ། ཞབས་དྲུང་ན་འཁོད་པ་འགའ་ཞིག་ལ་ཡང་དེ་ལྟ་བུའི་སྣང་བ་ཤར་བར་གྱུར་ཏོ། ། དེ་ཡང་ཐོ་རངས་ཀྱི་ཆ་ལ་ཞབས་དྲུང་ན་ཙོག་ཙོག་པོར་འདུག་ནས་གསོལ་བ་བཏབ་ནས་ཅུང་ཟད་གཉིད་པའི་ཚེ། བདེ་བ་ཅན་ནས་འོང་ཟེར་བའི་ལྷའི་ཚོགས་དཔག་ཏུ་མེད་པ་ནམ་མཁའི་ཁམས་ཁྱབ་པའི་གཟུགས་ཆེན་པོ། རིན་པོ་ཆེའི་དྲྭ་བ་དང༌། དྲྭ་བ་ཕྱེད་པ་སྣ་ཚོགས་ལ་འཕྱར་བཞིན་པ་ཀུན་ནས་བསྐོར་བ།
རིན་པོ་ཆེའི་སེང་གེའི་ཁྲི་ཀུན་ནས་བརྗིད་ཅིང་མཛེས་པ་རྒྱ་ཆེ་བ། རིན་པོ་ཆེའི་རྒྱན་དང་མེ་ཏོག་གི་ཆུན་པོ་དུ་མ་ནམ་མཁའ་ལས་གཏོར་ཞིང་འབབ་པ་དང༌། ལྡིང་བ་རོལ་མོའི་བཀོད་པ་དཔག་ཏུ་མེད་པ། སྔོན་ཆད་བློ་ཡུལ་དུ་མ་བྱུང་བའི་བཀོད་པ་ཆེན་པོ་དང༌། གཞན་ཡང་དྲི་དང་ཕྲེང་བ་དང་རྒྱལ་མཚན་ལ་སོགས་པ་དུ་མ་དང་བཅས་པས་ཆོས་ཀྱི་རྗེ་ཆེན་པོ་བདེ་བ་ཅན་དུ་སྤྱན་འདྲེན་ཞེས་ཟེར་བ་ནི་རྨི་ལམ་རྨི་བ་པོ་དེས་གསོལ་བ་བཏབ་ཅིང་བཟློག་པ་ན། རེ་ཞིག་ཅང་མི་སྨྲ་བའི་ཚུལ་གྱིས་དེ་དག་འཁོད་པར་གྱུར་ཏོ། ། དེ་རྗེ་བཙུན་ཉིད་ལ་གསོལ་བ་བཏབ་པ་ན་རྗེ་བཙུན་ཉིད་ཀྱང་གཤེགས་པ་ལ་སྤྲོ་བར་སྣང་ངོ༌། ། དེར་དེས་དང་པོ་བྱང་ཕྱོགས་ཀྱི་འཇིག་རྟེན་གྱི་ཁམས་གསེར་གྱི་མདོག་ཅན་དུ་གཤེགས་སོ། ། ཞེས་གསུང་བ་དང་མི་འགལ་ལམ་ཞེས་ཞུས་པས། དེ་ལྟ་མོད་ཀྱི།
གསར་དུ་སྤྱད་པའི་ལས་ཁྱད་པར་ཅན་འགའ་ཞིག་གིས་ཐོག་མར་བདེ་བ་ཅན་དུ་འགྲོ་ཞེས་གསུངས་ནས། ཁྱོད་ཀྱང་བདེ་བ་ཅན་གྱི་བཀོད་པ་ལ་ལྟོས་ཤིག་ཅེས་གསུངས་ནས་ཕྱག་གིས་བརྡ་སྤྲད་པ་ན་དེས་ཀྱང་མཐོང་སྟེ། རིན་པོ་ཆེའི་ཤིང་ལྗོན་པ་དང༌། བཻ་ཌཱུརྻའི་ས་གཞི་ལ་སོགས་པ་བཀོད་པ་ཆེན་པོ་ཡིད་འཕྲོག་པ་སྣང་ངོ༌། ། དེ་ནས་རྣམ་ཐར་འགའ་ཞིག་གསུང་བ་ལ་སད་པ་ན་བརྗེད། དེ་ལ་དྲུང་ན་ཡོད་པའི་དགེ་སློང་ཞིག་ན་རེ། ངས་ཁྱོད་དངོས་སུ་མཐོང་བ་ལ་གཉིད་དུ་སོང་བ་མེད་ཟེར་མོད་ཀྱི། འོན་ཀྱང་རྨི་ལམ་ཡིན་པར་དེ་ཉིད་ཀྱིས་ཤེས་སོ། ། དེའི་ཚེ་ཉིད་ཀྱིས་མཆོད་པའི་ཕྲིན་ལས་ཀྱང་མཛད། ཡན་ལག་བདུན་པ་སྔོན་དུ་འགྲོ་བས་དེ་བཞིན་གཤེགས་པའི་དཀྱིལ་འཁོར་གྱི་འཁོར་ལོ་བསྒོམ་པའི་ཏིང་ངེ་འཛིན་རྒྱ་ཆེན་པོ་ཡང་མངོན་དུ་མཛད་ནས།
ཞབས་དྲུང་ན་འཁོད་པ་འགའ་ཞིག་ལ། རེ་ཞིག་ཁོ་བོ་བདེ་བ་ཅན་དུ་འགྲོ་བར་འདུག དེ་ནས་ཡུན་ཧ་ཅང་མི་རིང་བ་ཞིག་བདེ་བ་ཅན་དུ་བསྡད་ནས། བྱང་ཕྱོགས་ཀྱི་འཇིག་རྟེན་གྱི་ཁམས་གསེར་གྱི་མདོག་ཅན་དུ་སྔར་བཤད་པའི་ཚུལ་གྱིས་འཁོར་ལོས་སྒྱུར་བའི་ཆ་བྱད་དུ་བྱས་ནས། སངས་རྒྱས་ཀྱི་ཞིང་ཡོངས་སུ་སྦྱཽང་བར་བྱེད། དེ་ནས་སྐྱེ་བ་གསུམ་པའི་ལུས་དེ་ལ་བརྟེན་ནས། ལུས་དེ་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཏུ་རེ་བ་ཡིན་ཞེས་གསུངས་སོ། ། དེ་ནས་གསང་སྔགས་ཀྱི་རྟེན་ཅིང་འབྲེལ་བར་འབྱུང་བ་ཟབ་མོ་འགའ་ཞིག་ཐུགས་རྗེ་གཅིག་ཏུ་མཛད་དེ། བདེ་བ་ཅན་དུ་གཤེགས་པར་གྱུར་ཏོ། ། དེ་ལ་བདག་ཅག་གི་རིགས་པས་དཔྱད་ན་སྔར་བར་དོར་འགྲུབ་པར་ལུང་བསྟན་པ་དེ།
བར་དོར་མཐོང་བའི་ལམ་གྱི་ཡེ་ཤེས་ཐོབ་སྟེ། ས་དང་པོ་རབ་ཏུ་དགའ་བ་མངོན་དུ་བསྒྲུབས་ནས་བདེ་བ་ཅན་དུ་གཤེགས་ལ། དེ་ནས་ས་གཉིས་པ་དྲི་མ་མེད་པར་ཐོབ་པར་མཛད་ནས་འཇིག་རྟེན་གྱི་ཁམས་གསེར་གྱི་མདོག་ཅན་དུ་གླིང་བཞི་ལ་དབང་བའི་འཁོར་ལོས་སྒྱུར་བའི་ཆ་ལུགས་འཛིན་པར་འགྱུར་ཏེ། མདོ་སྡེ་ས་བཅུ་པ་ལས། ས་གཉིས་པ་ཐོབ་པའི་བྱང་ཆུབ་སེམས་དཔའ་ཕལ་ཆེར་གླིང་བཞིའི་འཁོར་ལོས་སྒྱུར་བ་འགྱུར་རོ། ། ཞེས་གསུངས་པའི་ཕྱིར་རོ་སྙམ་མོ། ། དེ་ལྟར་བདག་ཉིད་ཆེན་པོ་དེ་མྱ་ངན་ལས་འདས་ནས། སེམས་ཅན་སྤྱི་མཐུན་གྱི་བསོད་ནམས་ཟད་པར་གྱུར་ཏེ། སྔོན་མི་རབས་སུ་ལོ་ཉེས་པ་ཡོང་མ་མྱོང་བའི་ཡུལ་ཐམས་ཅད་དུ་སད་དང་སེར་བ་དང་རླུང་དང་ཆར་རྣམས་ཀྱིས་ལོ་ཉེས་པར་གྱུར། ནད་ཀྱི་རིགས་སྣ་ཚོགས་པས་སེམས་ཅན་གྱི་རིགས་རྣམས་གཙེས།
འཁྲུག་པ་དང་མི་ངས་རྣམས་ཀྱིས་འཇིག་རྟེན་མ་རུངས་བར་གྱུར་ཏོ། ། བྱང་ཆུབ་སེམས་དཔའ་ཆེན་པོ་དག་འདས་པ་ན་འདི་ལྟ་བུའི་མི་འདོད་པ་འབྱུང་བ་ཆོས་ཉིད་ཡིན་ཏེ། སྔོན་རྒྱལ་པོ་ཟླ་འོད་ཀྱིས་དབུ་བྱིན་པ་ན་འཛམ་བུ་གླིང་གི་མི་ཐམས་ཅད་ཀྱི་མགོ་རྒྱན་དུས་གཅིག་ཏུ་ས་ལ་ལྷུང་ཞིང༌། ས་གཡོས་པ་དང༌། སྐར་མདའ་ལྟུང་བ་དང༌། བཀྲ་མི་ཤེས་པ་སྣ་ཚོགས་བྱུང་ནས་མི་ཐམས་ཅད་ཚེའི་དུས་བྱས་ཏེ། ལྷའི་གནས་སུ་སྐྱེས་སོ་ཞེས་གྲགས་པ་དང༌། དེ་བཞིན་དུ་བྱང་ཆུབ་སེམས་དཔའ་ཕལ་ཆེ་བ་ལ་དེ་ལྟར་འབྱུང་བར་གསུངས་ལ། གཞན་ཡང་འཕགས་པ་ཀླུ་སྒྲུབ་འདས་པ་ན་ལོ་བདུན་དུ་མི་ངེས་བྱུང་བར་གྲགས་ལ། ཆོས་རྒྱལ་མྱ་ངན་མེད་འདས་པ་ན།
མི་ངས་ཆེན་པོ་བྱུང་བ་དང༌། བོད་ཡུལ་འདིར་ཡང་རྒྱལ་པོ། ། ཁྲི་སྲོང་ལྡེའུ་བཙན་འདས་པ་ན་ལོ་ཉེས་དང་འཁྲུག་ལོང་བྱུང་བ་དང༌། རྒྱལ་པོ་རལ་པ་ཅན་འདས་པ་ན། མི་ངས་ཆེན་པོ་བྱུང་ཞིང་དམ་པའི་ཆོས་ནུབ་པ་དང༌། དེ་བཞིན་དུ་ཇོ་བོ་རྗེ་དང༌། རྔོག་ལོ་ཙཱ་བ་ལ་སོགས་པ་འདས་པ་ན་ལོ་ཉེས་དང༌། མི་ངས་ཆེན་པོ་བྱུང་བར་ཐོས་ལ། རྗེ་ས་སྐྱ་པ་ཆེན་པོ་ཉིད་འདས་པ་ན་ཡང༌། དེ་བཞིན་དུ་གྱུར་ཏོ་ཞེས་གྲགས་ཏེ།
འདི་ལྟར་འགྱུར་བའི་རྒྱུ་མཚན་ཡང༌། གང་ཟག་དམ་པ་དེ་འཇིག་རྟེན་དུ་བྱོན་ན་དེའི་བསོད་ནམས་ཀྱིས་འཇིག་རྟེན་ཐམས་ཅད་བདེ་བར་འཚོ་བའི་ཕྱིར་རོ། ། དེ་ནས་སྐུ་ཡོལ་བའི་རྒྱུན་ཕྱི་མ། བྱི་བའི་ལོ་རྒྱལ་གྱི་ཟླ་བ་ལ། སྡེ་སྣོད་འཛིན་པ་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ལ་སོགས་པ། ཆོས་ལས་སྐྱེས་པའི་སྲས་རྣམས་ཀྱིས་ལག་ལེན་བྱས་ནས། ཕྱོགས་རིས་ཀྱི་སློབ་མར་གྱུར་པའི་དགེ་བའི་བཤེས་གཉེན་རྣམས་དང༌། སློབ་བཞིན་པའི་གྲྭ་པའི་གྲྭ་པ་རྣམས་དང༌། ཡོན་བདག་དང་འཁོར་དུ་གཏོགས་པ་རྣམས་ཀྱིས་མ་བཀྲལ་བར་རང་རང་གི་བདོག་པ་ཐམས་ཅད་མཆོད་པའི་ཕྱིར་ཕུལ་ཏེ། ཕྱོགས་རིས་ཀྱི་དགེ་བའི་བཤེས་གཉེན་རྣམས་སྤྱན་དྲངས།
སྡེ་སྣོད་མཐའ་དང༌། གསུང་བའི་ཆོས་ཀྱི་འཁོར་ལོ་ཆེན་པོ་བཙུགས་ཏེ། ཡོ་བྱད་རྒྱ་ཆེན་པོས་འཚེར་འགྲིབ་མེད་པར་བག་ཡངས་སུ་སྤྱོད་ཅིག་ཅེས་བསྒོ་ནས་ཟད་ལེན་དུ་ཕུལ་ཏེ། སྡེ་སྣོད་རིན་པོ་ཆེ་གསུམ་ལ་འཆད་པ་དང༌། རྩོད་པའི་གྲྭ་ཆེན་པོ་བཙུགས་ནས། བདེ་བར་གཤེགས་པའི་བསྟན་པ་དམ་པ་ལ་བྱ་བ་རྒྱ་ཆེན་པོ་བྱས་སོ། ། དེ་ནས་རྒྱལ་གྱི་ཟླ་བ་ཟད་ལ་ཁད་པ་ན། གཙུག་ལག་ཁང་ཆེན་པོ་རྣམས་དང༌། དགེ་བའི་བཤེས་གཉེན་ཆེན་པོ་རྣམས་དང༌། དགེ་འདུན་སྟོང་ཕྲག་བདུན་ལས་མི་ཉུང་བ་རྣམས་ལ།
ཆོས་ཀྱི་འཁོར་ལོ་རིན་པོ་ཆེ་བསྐོར་བའི་ཡོན་ཕུལ་ཏེ། དེ་ལའང་ཆེ་ལོང་ཞིག་བརྗོད་ན། ཡུམ་རྒྱས་པ་ཁ་ཡར་མ་ཡིན་པ་ཚང་ངེས་པ་ལྔ་བཅུ་རྩ་གཅིག ཉི་ཁྲི་བརྒྱ་ལྔ་བཅུ་ང་བདུན། དཀོན་མཆོག་བརྩེགས་པ་སུམ་ཅུ་སོ་གཅིག གསེར་གྱི་བརྒྱད་སྟོང་དགུ། སྣག་ཙའི་བརྒྱད་སྟོང་པ་ལྔ་བཅུ་ང་ལྔ། རིན་པོ་ཆེའི་འཇམ་སྡུད་བརྒྱ་དང་ལྔ་བཅུ་ང་དགུ། གཟུངས་འབུམ་དང༌། ཁྲི་བརྒྱད་སྟོང་པ་དང༌།
ཁྲི་པ་དང༌། ཏོག་གཟུངས་དང༌། ལུགས་སྐུ་དང༌། གདུང་རྟེན་ལ་སོགས་པའི་རྟེན་དུ་མ་དང༌། འབྲི་གནག་དང༌། བཟི་གཡུ་དང༌། གོ་ཁྲབ་དང༌། སྣམ་གོས་དང༌། དར་ཟབ་དང༌། ཚོས་བུར་དང༌།
ཤ་མར་དང༌། ཚ་བལ་དང༌། དེ་ལ་སོགས་པ་བསྔོ་བས་མི་ངལ་བས་བསྙེན་བཀུར་ཏེ་མཉེས་པར་བྱས་སོ། ། དེ་ལྟར་འབུལ་སྟོན་ཆེན་པོ་བྱས་པའི་ཉིན་པར། བྱ་བ་རྒྱ་ཆེ་བའི་སྟོབས་ཀྱིས་ཉི་མ་གཉིས་དགོས་སོ་ཞེས་ཕལ་ཆེར་ཟེར་བ་ལ། འཇིག་རྟེན་པ་ཐམས་ཅད་ཐུན་མོང་དུ་མཐུན་པར་ཉི་མ་ཤིན་ཏུ་རིང་བར་གྱུར་ཏེ། ཉི་མ་གཉིས་མཐུད་པ་པས་རིང་བར་གྱུར་ནས། བྱ་བ་ཐམས་ཅད་ཉི་མ་ཕྱེད་ཅུང་ཟད་ཡོལ་བ་ལ་རྫོགས་ཏེ། དེ་ནས་ཀྱང་ཉི་མ་གཅིག་གི་ཡུན་བས་ཀྱང་རིང་བར་གྱུར་ཏེ། འཇིག་རྟེན་པ་ཐམས་ཅད་ངོ་མཚར་སྐྱེས་སོ། །
ལག་ལེན་བྱེད་པ་རྣམས་ཀྱང་ངོ་མཚར་བས་གུས་པ་ཡང་སྐྱེས་སོ། ། མདོར་ན་འདིའི་རྣམ་པར་ཐར་པ་ལ་ཚོགས་པ་ཐམས་ཅད་ཁ་མཐུན་པར་དུས་གསུམ་ཁེགས་སོ་ཞེས་ཟེར་བར་སྣང་མོད། ། མ་འོངས་པ་ན་ཅི་འབྱུང་སུས་ཤེས། འདས་པ་དང་ད་ལྟར་ལ་ཆོས་ཀྱི་འཁོར་ལོ་འདི་བས་ཆེ་བ་ལྟ་ཞོག མཉམ་པའམ་མཉམ་དུ་ཆ་བ་ཡང་མ་བྱས་པར་དཔྱོད་པ་དང་ལྡན་པ་ཐམས་ཅད་ཀྱིས་ཤེས་པར་གསལ་ལོ། ། དེ་ལྟ་ན་ཡང༌། དཔལ་ས་སྐྱ་པ་ཆེན་པོ་འཁོར་དང་བཅས་པའི་ཚེ་རབས་འདི་དང་ཕ་རོལ་གྱི་ཕུན་སུམ་ཚོགས་པ་ཐམས་ཅད་ཆོས་ཀྱི་རྗེ་ཆེན་པོ་ཉིད་ལ་རེ་བས་རང་གི་ལུས་དང་སྲོག་ཕོངས་པ་ལན་བརྒྱར་བཏང་ཡང་ཡིད་ཚིམ་པ་མེད་ཅིང་བཀའ་དྲིན་མི་འཁོར་ཡང༌། རེ་ཞིག་བདག་ཅག་རྣམས་ཀྱི་སྟོབས་ཡོད་ཚད་དེ་ཙམ་ཞིག་ཏུ་བས་སོ། ། དུས་དེའི་ཚེ་དེ་བཞིན་གཤེགས་པ་དགོངས་པ་ཡོངས་སུ་མྱ་ངན་ལས་འདས་ནས། ལོ་དུ་ལོན་ཞེ་ན།
འདི་ལྟར་སངས་རྒྱས་ཀྱི་བསྟན་པ་ལོ་ལྔ་སྟོང་གནས་པ་ལ་ལྔ་བརྒྱ་ཕྲག་བཅུར་འགྱུར་ཏེ་ལྔ་བརྒྱ་དང་པོ་ལ་དགྲ་བཅོམ་པ་ཐོབ་པ་མང༌། གཉིས་པ་ལ་ཕྱིར་མི་འོང་བ་མང༌། གསུམ་པ་ལ་རྒྱུན་བཞུགས་པ་མང་སྟེ། འབྲས་བུའི་དུས་གསུམ་མོ། ། ལྔ་བརྒྱ་ཕྲག་བཞི་པ་ལ་ལྷག་མཐོང་བསྒོམ་པ་མང༌། ལྔ་པ་ལ་ཏིང་ངེ་འཛིན་བསྒོམ་པ་མང༌། དྲུག་པ་ལ་ཚུལ་ཁྲིམས་ལ་གནས་པ་མང་སྟེ། བསྒྲུབ་པའི་དུས་གསུམ་མོ། ། བདུན་པ་ལ་མངོན་པ་སྤྱོད་པ་མང༌། བརྒྱད་པ་ལ་མདོ་སྡེ།
དགུ་པ་ལ་འདུལ་བ་སྤྱོད་པ་མང་སྟེ། ལུང་གི་དུས་གསུམ་མོ། ། དེ་ཡན་ཆད་བསྟན་པ་ཡང་དག་པའོ། ། ལྔ་བརྒྱ་ཕྲག་བཅུ་པ་ནི། རྟགས་ཙམ་འཛིན་པ་སྟེ། འདི་ལ་ལྔ་བརྒྱ་ཐ་མའོ། ། ཞེས་འབྱུང་སྟེ། དེ་མན་ཆད་དེ་བཞིན་གཤེགས་པའི་བསྟན་པ་མི་འབྱུང་ངོ༌། ། ལོ་དུ་ལོན་པ་ནི། སྤྱིར་རྒྱ་གར་གྱི་ལུགས་ལ་བྱི་བ་ལ་སོགས་པའི་མིང་གི་བཏགས་པའི་བཅུ་གཉིས་སྐོར་དུ་བརྩི་བ་ནི་མེད།
དཔལ་དུས་ཀྱི་འཁོར་ལོ་ལ་སོགས་པ་ནས་རབ་ཏུ་སྐྱེ་བ་ལ་སོགས་པ་དྲུག་ཅུར་བརྩི་བ་ཞིག་ཡོད་དེ། ཐམས་ཅད་ལ་ཐུན་མོང་དུ་མ་གྲགས་པས་ཕལ་ཆེར་བ་ལ་གྲགས་པ་རྒྱལ་པོ་དག་གིས། ལོ་བཅོས་པའི་ལོ་ཚིགས་བརྩིས་ཏེ། དེའང་འདི་ལྟར་རྒྱལ་པོ་བསོད་ནམས་ཅན་གྲགས་པ་དང༌། བསོད་ནམས་འདོད་པ་དག་གིས་མངའ་རིས་སུ་གཏོགས་སོ་ཅོག་གི་བུ་ལོན་རྒྱལ་པོས་སྦྱངས་ནས། སྔར་ཟོང་དུ་སྤྱོད་པ་རྣམས་བོར་ཏེ་ཟོང་གསར་པ་ལ་རང་གི་མིང་བཏགས་ནས་སྤྱད་པའོ། ། དེ་ནས་བཟུང་སྟེ་རིམ་གྱིས་བརྩི་བ་ཡིན་ནོ། ། འདིའི་གཏམ་ནི་ལུགས་ཆེན་པོ་ཞེས་བྱ་བ་ལས། གཡུལ་བརྟན་འོག་ཏུ་ཉིས་སྟོང་ལོན། ། དགའ་བྱེད་འོག་ཏུ་བརྒྱད་བརྒྱ་སྟེ། །
ཟླ་སྲུང་ཉིས་བརྒྱ་སུམ་ཅུ་གཅིག ། བརྗེད་མངས་བདུན་བརྒྱ་ཉི་ཤུ་བཞི། ། བལ་གནས་བརྒྱད་བརྒྱ་བཅུ་རྩ་བཞི། ། གོ་ཆ་ཉིས་བརྒྱ་བཞི་བཅུ་གཉིས། ། ཞེས་འབྱུང་ངོ༌། ། ཡུལ་དབུས་ཀྱི་སྒྲ་ངན་གྱི་བུ་བརྒྱའི་གཅེན་འཐབ་དཀའ་ཞེས་བྱ་བ་བྱུང་བ་ན་རྩོད་པའི་དུས་ཀྱི་མགོ་ཟུག་གོ ། དེའི་སྒྲ་ཟླ་རྒྱལ་པོ་སྐྱབ་སེང་གི་བུ་ལྔའི་གཅེན་གཡུལ་ངོར་བརྟན་པ་ཞེས་པས་ལོ་བཅོས་ནས་ལོ་ཉིས་སྟོང་དུ་ཉེ་བའི་ཚེ། དེ་བཞིན་གཤེགས་པ་ཤཱཀྱ་ཐུབ་པ་བྱོན་ནོ། ། འདི་ལ་འགའ་ཞིག་དེ་བཞིན་གཤེགས་བརྒྱ་ནག་གི་ལུགས་ཀྱིས་བྱི་བའི་ལོ་ཡིན་ལ། དགུང་ལོ་བརྒྱད་ཅུ་གྱ་གཉིས་བཞེས་ནས་བྱའི་ལོ་ལ་འདས་ཞེས་ཟེར་བ་ནི་མ་དག་པ་ཡིན་ནོ། །
འོ་ན་ཇི་ལྟར་ཡིན་ཞེ་ན། དུས་ཀྱི་འཁོར་ལོའི་མིང་གིས་བཏགས་ན་རབ་ཏུ་སྐྱེ་བ་ལ་ལྷུམས་སུ་ཞུགས་ནས་འབྱོར་པ་ལ་བལྟམས་སོ། ། རྒྱ་དང་བོད་ཀྱི་ལོའི་མིང་གིས་བཏགས་ན། མེ་མོ་ཡོས་ལ་ལྷུམས་སུ་ཞུགས་ནས་ས་ཕོ་འབྲུག་ལ་བལྟམས་སོ། ། ཆུ་ཕོ་སྟག་ལ་མངོན་པར་རྫོགས་པར་སངས་རྒྱས་ནས། མེ་མོ་ཕག་གི་ལོ་རྫོགས་ནས། ས་ཕོ་བྱི་བའི་མགོ་རྩོམ་པའི་མཚམས་ལ་ཡོངས་སུ་མྱ་ངན་ལས་འདས་སོ། ། དེ་ནས་ས་ཕོ་བྱི་བ་ནས་བརྩམས་ཏེ། བརྒྱ་སུམ་ཅུ་སོ་བདུན་ན་རྒྱལ་པོ་དགའ་བྱེད་བྱུང་ངོ་ཞེས་རྟོག་གེ་འབར་བ་ལས་འབྱུང་ངོ༌། ། རྒྱལ་པོ་དེས་ལོ་བཅོས་ནས་ལོ་བརྒྱད་བརྒྱ་ན་རྒྱལ་པོ་ཟླ་སྲུང་བྱུང་ངོ༌། །
དེས་ལོ་བཅོས་ནས་ཉིས་བརྒྱ་སུམ་ཅུ་གཅིག་ན་རྒྱལ་པོ་བརྗེད་མངས་བྱུང་ངོ༌། ། དེས་ལོ་བཅོས་ནས་བདུན་བརྒྱ་ཉི་ཤུ་རྩ་བཞི་ལོན་པ་ནས་འཕྲོ་བཟུང་སྟེ། ལོ་བརྒྱད་བརྒྱ་བཅུ་བཞི་ལོན་པ་ན། བལ་པོར་རྒྱལ་པོ་འོད་ཟེར་གོ་ཆ་བྱུང་ངོ༌། ། དེས་ལོ་བཅོས་ནས་ཉིས་བརྒྱ་བཞི་བཅུ་རྩ་གཉིས་ལོན་པ་ན། བོད་ཀྱི་རྒྱལ་པོ་ཁྲི་གཙུག་ལྡེའུ་བཙུན་བྱུང་ངོ༌། ། དེའང་བློན་པོ་ཆེན་པོ་ཞང་ཁྲི་འབུམ་རྗེ་སྟག་སྙ་ལ་སོགས་པས་རྒྱ་དྲུག་སྤ་བཀོང་ནས་འཇལ་དུམ་ཆུས་གསོན་ཏེ། ཆུ་ཕོ་སྟག་གི་ལོ་ལ་རྒྱ་དང་འཇལ་དུམ་བྱས། ཆུ་མོ་ཡོས་བུའི་ལོ་ལ་ཧོར་དང་འཇལ་དུམ་བྱས་ཏེ། ཆུ་ཕོ་སྟག་གི་ལོ་འདི་ཕན་ཆད་ལ།
སངས་རྒྱས་མྱ་ངན་ལས་འདས་ནས། ལོ་ཉིས་སྟོང་དགུ་བརྒྱ་ལྔ་བཅུ་རྩ་ལྔ་ལོན་ཏེ། སླན་ཆད་ཀྱང་དེ་བཞིན་དུ་བརྩིའོ། ། དེ་ནས་མེ་ཕོ་འབྲུག་གི་ལོ་ལ་བྲུ་ཞ་ཡུལ་གྱི་འདུན་ས་ཤིབ་བེ་ལྕོག་ལ་ཚལ་དུ་སྟོད་ཀྱི་ཆོས་ཀྱི་གཞི་འཛིན་པ་བནྡེ་ཆོས་ཀྱི་བློ་གྲོས་དང༌། ཞང་སྐྱིད་སུམ་རྗེ་ལ་སོགས་པས་བསྡུས་པའི་དུས་སུ་བརྩིས་པ་ན། ལོ་ཉིས་སྟོང་དགུ་བརྒྱ་དྲུག་ཅུ་རྩ་དགུ་ལོན་ནོ། ། དེ་ནས་ཤིང་མོ་གླང་གི་ལོ་ལ་གཙང་དང་གཡོན་རུར། བཙན་པོ་ཁྲི་དཔལ། འཁོར་བཙན་གཙང་ལ་སྟོད་གྲོམ་པ་ལྷ་རྩེ་ན་བཞུགས་ནས་ཡབ་ཀྱི་མདད་མཛད་པའི་དུས་སུ་བརྩིས་པ་ན། ལོ་སུམ་སྟོང་དང་སུམ་ཅུ་སོ་བརྒྱད་ལོན་ནོ། །
དེའི་དུས་སུ་རྒྱལ་པོ་མགོན་སྤྱན་འཕན་ཡུལ་བྲག་མཁར་ན་བཞུགས་སོ། ། ཆུ་ཕོ་འབྲུག་གི་ལོ་ལ་ལྕོག་ལ་ཡུལ་གྱི་སྦེག་མཁར་དུ་སྟོད་སྨད་ཀྱི་ཡབ་མཆེད་གདན་འཇོམས་པའི་དུས་སུ་མོལ་བ་ཆེན་པོ་མཛད། ཏུམ་ཡུལ་ས་སྒམ་གྱི་དབེན་ས་གསར་དུ་བཙུགས་པའི་དུས་སུ་བརྩིས་པ་ན། ལོ་སུམ་སྟོང་ཆིག་བརྒྱ་ཉི་ཤུ་རྩ་ལྔ་ལོན་ནོ། ། དེ་མེ་ཕོ་འབྲུག་གི་ལོ་ལ་ལྷ་བླ་མ་ཡབ་སྲས་དབེན་གནས་ས་སྒོམ་བྱམས་སྙོམས་གླིང་དུ་ཞལ་འཛོམ། ལྷ་སྲས་གཅུང་ལྷ་འཁོར་རབ་ཏུ་བྱུང༌། གུ་གེའི་ཡུལ་ན་གནས་པའི་འབངས་ཞང་ཞུང་གི་ཆེན་གྱི་འཁོས་ཆེན་པོ་མཛད་པའི་དུས་སུ་བརྩིས་པ་ན། ལོ་སུམ་སྟོང་ཆིག་བརྒྱ་བཞི་བཅུ་ཞེ་དགུ་ལོན། སླན་ཆད་ཀྱང་དེ་བཞིན་དུ་བརྩིའོ། ། དེ་ལྟར་བརྩིས་པ་ལས་ལོ་བཞི་བསྐྱེད་པ་ནས།
རྒྱ་གར་གྱི་རྒྱལ་པོ་རྣམས་ཀྱིས་བརྩིས་པ་དང༌། རྒྱལ་པོ་ཁྲི་གཙུག་ལྡེ་བཙུན་གྱིས་བརྩིས་པ་ནི་མཐུན། མང་ཡུལ་དུ་བནྡེ་ཆོས་ཀྱི་བློ་གྲོས་ཀྱིས་བརྩིས་པ་མན་ཆད་མ་མཐུན་པ་གཞུང་སྔ་མ་བཙན་པར་བྱས་སོ། ། དེ་ནས་སྟོད་དུ་མངའ་བདག་འོད་ལྡེ་བཙན་གྱིས་བཙད་པོ་ཁྲི་བཀྲ་ཤིས་ལྡེ་ཕྱག་ནས་སྤྱན་དྲངས་པའི་ཚེ། སྟོད་ཀྱི་ཆོས་ཉན་པའི་སར་འཛོམས་དུས་སུ་བརྩིས་པ་ན། ལོ་སུམ་སྟོང་ཆིག་བརྒྱ་དགུ་བཅུ་ཐམ་པ་ལོན་ནོ། ། དེ་ནས་ས་མོ་ཕག་གི་ལོ་ལ། ལོ་ཙཱ་བ་བློ་ལྡན་ཤེས་རབ་འདས་ཏེ། ལྕགས་ཕོ་སྟག་གི་ལོ་ལ་འདུ་བ་ཆེན་པོ་མཛད་པའི་དུས་སུ་བརྩིས་པ་ན། ལོ་སུམ་སྟོང་ཉིས་བརྒྱ་བཞི་བཅུ་རྩ་གསུམ་ལོན་ནོ། །
དེ་ནས་མེ་མོ་ཕག་གི་ལོའི་མཇུག་ལ། གུང་ཐང་གི་སྟོད་ན་ལ་ཚེ་གནས་པོ་ཆེའི་གཙུག་ལག་ཁང་དུ་དཔལ་ས་སྐྱ་པ་ཆེན་པོའི་སྲས་ཀྱི་ཐུ་བོ། མི་འཕྲོགས་པའི་བློ་གྲོས་ཅན་མཁས་པ་ཆེན་པོ་བསོད་ནམས་རྩེ་མོ་ཞེས་བྱ་བས་ཆོས་ལ་འཇུག་པའི་སྒོ་ཞེས་བྱ་བའི་བསྟན་བཅོས་ཆེན་པོ་མཛད་དེ། དེའི་དུས་སུ་ཕག་གི་ལོ་འདི་ཡན་ཆད། སངས་རྒྱས་མྱ་ངན་ལས་འདས་ནས། ལོ་སུམ་སྟོང་སུམ་བརྒྱ་ཐམ་པ་ལོན་ནོ། ། འགའ་ཞིག་འདི་བས་ལོ་གསུམ་གྱིས་མང་བར་བརྩི་བ་ནི། ལོའི་མིང་མི་མཐུན་པས་མགོ་འཁྲུག་པ་ཡིན་པས་མ་དག་པར་ཤེས་པར་བྱའོ།། །། དེ་ནས་གཙང་ལ་སྟོད་གྲོམ་པ་ས་སྐྱའི་དགོན་པར་ཆོས་ཀྱི་རྗེ། རྗེ་བཙུན་ཆེན་པོ་བདེ་བ་ཅན་དུ་གཤེགས་པའི་དུས་སུ།
མེ་ཕོ་བྱི་བའི་ལོ་ལ་ཕྱོགས་ཀྱི་མཁས་པ་རྣམས་སྤྱན་དྲངས་ནས་ཆོས་ཀྱི་འཁོར་ལོ་རྒྱ་ཆེན་པོ་ནི་བསྐོར། བཤད་པ་དང་འབེལ་གཏམ་གྱི་གྲྭ་ཆེན་པོ་ནི་བཙུགས། སྡེ་སྣོད་མཐའ་དག་གཏན་ལ་འབེབས་པའི་དགའ་སྟོན་ཆེན་པོ་མཛད་པའི་མེ་ཕོ་བྱི་བའི་ལོ་རྒྱལ་གྱི་ཟླ་བའི་ཆེས་བཅོ་ལྔ་ལ་གསོ་སྦྱོང་བྱས་པའི་དུས་སུ། དགེ་སློང་སྟོང་ཕྲག་ལྷག་ཅིག་འཚོགས་པའི་ནང་དུ། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བགྱི་བས། དུས་བཟངས་ཀྱི་མདོ་དང༌། སོ་སོར་ཐར་པའི་མདོ་ཤིན་ཏུ་དག་པར་བཏོན་ནས། སངས་རྒྱས་ཀྱི་བསྟན་པ་བྱི་དོར་བྱས་པའི་དུས་སུ་བརྩིས་པ་ན། མེ་ཕོ་བྱི་བའི་ལོ་འདི་ཡན་ཆད་ལ་དེ་བཞིན་གཤེགས་པ་མྱ་ངན་ལས་འདས་ནས་ལོ་སུམ་སྟོང་སུམ་བརྒྱ་ལྔ་བཅུ་ཐམ་པ་ལོན་ནོ། ། སླན་ཆད་ཀྱང་ཤེས་ལྡན་རྣམས་ཀྱིས་དེ་བཞིན་དུ་རྩིས་ཤིག
དུས་འདི་ལ་རྒྱ་གར་ན་ཉན་ཐོས་བེནྡ་བ་རྣམས་དུས་བརྗོད་པའི་ཚེ། མྱ་ངན་འདས་ནས་ལོ་འདི་སོང་བརྩི་བ་ཅིག་ཡོད། དེའི་ལུགས་མ་ག་དྷའི་བྱང་ཆུབ་ཆེན་པོའི་སྐུ་གཟུགས་དེ། སློབ་དཔོན་ཐོ་བཙུན་བདེ་བྱེད་བདག་པོས་མཛད་པར་བཞེད་ནས། ཙནྡན་གྱི་ལྡེ་གུ་སྤུངས་པ་ན། རང་བྱུང་དུ་བྱུང་བའི་དུས་དེ་ནས་བཟུང་ནས་ལོ་ཚིགས་ལ་འཁྲུལ་ནས་མྱ་ངན་ལས་འདས་ནས། ལོ་འདི་སོང་ཞེས་བརྩི་ལ། དེའི་རྗེས་སུ་འབྲངས་ནས། དེང་སང་རྒྱ་གར་ན་པཎྜི་ཏ་ཕལ་ཆེར་ཡང་དེ་ལྟར་ཟེར་ལ། ཁ་ཆེའི་པཎྜི་ཏ་ཆེན་པོ་སྡོམ་བརྩོན་བསོད་སྙོམས་པའི་ཞལ་སྔ་ནས་ཀྱིས་དཔལ་ས་སྐྱར་ལྕགས་ཕོ་རྟའི་ལོ་ལ་དབྱར་གནས་པའི་ཚེ་བརྩིས་པས།
མྱ་ངན་ལས་འདས་ནས་ལོ་སྟོང་ཕྲག་གཅིག་དང་བདུན་བརྒྱ་ལྔ་བཅུ་ང་གསུམ་སོང་ལ། དེ་སླད་ཆད་སངས་རྒྱས་ཀྱི་བསྟན་པ་ལ་ལོ་སུམ་སྟོང་ཉིས་བརྒྱ་དང་བཞི་བཅུ་ཞེ་དྲུག་གནས་སོ། ། ཞེས་གསུང་པ་ཡང༌། ཉན་ཐོས་བནྡེ་བས་སྔོན་དུ་སྒྲོགས་པའི་གཏམ་རྒྱུད་ལ་བརྟེན་ནས། རང་གིས་རྟོག་དཔྱོད་མ་མཛད་པར་ཟས་པས་ཡིད་བརྟན་པར་མི་བྱའོ། ། དེ་དག་མི་འཐད་པར་ཅིས་མངོན་ཞེ་ན། འདི་མི་འཐད་པའི་ཚུལ་ཆོས་རྗེ་ས་སྐྱ་པ་ཉིད་ཀྱི་ཞལ་ནས་འདི་སྐད་གསུངས་ཏེ། སངས་རྒྱས་མྱ་ངན་ལས་འདས་ནས་ལོ་བརྒྱ་ན་ལི་ཡུལ་བྱུང་ངོ༌། ། དེ་བཞིན་གཤེགས་པ་མྱ་ངན་ལས་འདས་ནས། ། ལོ་བྱེ་བ་ཕྲག་ལྔ་བཅུ་རྩ་བདུན་ན་སངས་རྒྱས་བྱམས་པ་འབྱུང་ངོ༌། །
ཤཱཀྱ་ཐུབ་པ་མྱ་ངན་ལས་འདས་ནས། ལོ་ཉིས་སྟོང་ལོན་པ་ན་ཡུལ་ཀཽ་ཤཱམྦཱིར་བསྟན་པ་ནུབ་ཅེས་ཐོས་ནས་ཡུལ་གཞན་གྱི་བསྟན་པ་ནམ་ནུབ་འཕགས་པ་དགེ་འདུན་འཕེལ་ལ་དྲིས་པ་དང༌། ཟླ་བའི་སྙིང་པོས་ཞུས་པ་ལས། མྱ་ངན་ལས་འདས་ནས་ལོ་ཉིས་སྟོང་དུ་གང་ཟག་གི་ཤེས་པའི་རྒྱུན་ལ་གནས་སོ། ། དེ་ནས་ནི་ནུབ་བོ། ། ལོ་སུམ་སྟོང་དུ་ནི་ཆོས་གནས་སོ། ། ཞེས་བྱ་བ་ལ་སོགས་པ་དང༌། བཅོམ་ལྡན་འདས་ཀྱིས་ལྷ་མོ་དྲི་མ་མེད་པ་ལུང་བསྟན་པ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་རྒྱས་པར་འགྱུར་རོ་ཞེས་བོད་ཀྱི་ཡུལ་དུ་ཆོས་འབྱུང་བར་ལུང་བསྟན་པ་དང་འགལ་བ་དང༌། གཞན་ཡང་འཕགས་པ་ཀླུ་སྒྲུབ་ལ་སོགས་པ་ལུང་བསྟན་པའི་ལོ་གྲངས་དང༌།
རྒྱལ་པོ་ལ་སོགས་པའི་རབས་བརྩིས་པ་དང༌། དམ་པའི་ཆོས་ཀྱི་འཕེལ་འགྲིབ་ཀྱི་རབས་བརྩིས་ན་མི་འཐད་ཅེས་གསུངས་ཏེ། རྒྱས་པར་ཡི་གེ་མངས་པས་འཇིགས་པས་མ་བྲིས་སོ། ། བདག་ཅག་རྗེ་བཙུན་ས་སྐྱ་པའི་རྗེས་སུ་འབྲངས་ནས་ཁས་འཆེའོ། ། ཞར་ལས་འོངས་པ་གཞན་ཡང་ཡོད་མོད་ཀྱི་རེ་ཞིག་གཞག་གོ ། སྐབས་ཀྱི་དོན་ཆོས་ཀྱི་རྗེའི་རྣམ་ཐར་ཉིད་རྒྱས་པར་མ་སྤྲོས་ཏེ། ཡི་གེར་འདྲི་ཞིང་ཕྱོགས་ཀུན་ཏུ་སྒྲོག་པར་རེ་ཞིག་བདག་ཅག་ལ་མ་གནང་བའི་ཕྱིར་རོ། ། འདིར་བཤད་པ་ལ་ཡང་སྒྲོ་སྐུར་མེད་དེ་དེ་ཡང་ཡུན་རིང་དུ་བསྟེན་པའི་གྲོགས་པོ་རྣམས་དཔང་དུ་གྱུར་པ་ཡིན་ནོ། ། ལེགས་པར་བསམས་ན་འདིའི་རྣམ་པར་ཐར་པ་ངོ་མཚར་བ་བསྐྱེད་པ་ཞིག་གོ ། དེ་ལྟར་རྒྱལ་སྲས་ཆོས་ཚུལ་རྒྱ་མཚོའི་གཏེར། །
ལེགས་བསགས་ཡོན་ཏན་ནོར་བུའི་འབྱུང་གནས་པ། ། དཔལ་ལྡན་ཏིང་འཛིན་ཀླུ་དབང་གིས་བསྟན་པའི། ། ཆོས་རྗེ་རྒྱ་མཚོའི་གཏིང་མཐའ་ག་ལ་དཔོགས། ། དེ་ལྟ་མོད་ཀྱི་བློ་ཡི་སྙིམ་པ་ཡིས། ། དེ་ཡི་ལེགས་ཆ་འགའ་ཙམ་བདག་གིས་འཐུངས། ། འོན་ཀྱང་དེ་ལ་འཕེལ་འགྲིབ་ཡོད་མིན་ཡང༌། ། སྐོམ་པས་གཟིར་བའི་ཉེ་བར་གདུངས་པ་ཞི། ། ལས་ཀྱི་རྒྱུན་ཕྱོགས་འབབ་པར་མངོན་གཞོལ་བ། ། སྐྱེ་བའི་ཆུ་ཀླུང་འཕེན་པ་མི་བཟད་པས། ། སྲིད་པའི་རྒྱ་མཚོ་གང་དུ་འཕངས་པ་ན། །
བདག་ཉིད་ཆེན་པོས་རྗེས་སུ་འཛིན་གྱུར་ཅིག ། རྒྱ་མཚོའི་གླིང་དུ་ལས་ཀྱི་ལུས་གྲུབ་པའི། ། བློ་གྲོས་དཀར་ལྡན་བླ་མ་ལ་གུས་ཡིད། ། ཤཱཀྱ་གྲགས་ཞེས་བྱ་བས་གསོལ་བཏབ་ནས། ། བརྡ་སྤྲོད་བྱེད་པ་དེ་ཡིས་སྦྱར་བ་ཡིན། ། དཔལ་ལྡན་ས་སྐྱ་པ་ཆེན་པོའི་རྣམ་པར་ཐར་པ་ཐུན་མོང་དུ་གྲགས་པ་མདོ་ཙམ་ཞིག སྡེ་སྣོད་འཛིན་པ་དཔལ་ལྡན་ས་སྐྱ་པཎྜི་ཏས་བསྡུས་པ་འདི་རེ་ཞིག་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
