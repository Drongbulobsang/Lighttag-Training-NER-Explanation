ས་སྐྱ་བཀའ་འབུམ།
པོད ༡༦
གུར་གྱི་རྒྱུད་ཀྱི་ཟིན་བྲིས།
༼ཀ༽ ༄༅། །གུར་གྱི་རྒྱུད་ཀྱི་ཟིན་བྲིས་བཞུགས།། ༄༅། །ལེའུ་དང་པོར་རྒྱལ་བ་རིགས་ལྔ་འཁོར་དང་བཅས་པ་གསུངས་པས་ཡི་དམ་གྱི་ལྷ་མཆོད་པར་བྱ་བའི་ཡུལ་མདུན་གྱི་ནམ་མཁའ་ལ་སྤྱན་དྲང་བ་གླེང་གཞིའི་ཚུལ་གྱིས་བསྟན་པ་དང༌། ལེའུ་གཉིས་པའི་སྟོད་ཀྱིས་ཡི་དམ་གྱི་ལྷ་མཆོད་པ་བསྟན། དེའི་མདུན་དུ་བདུན་པོ་རྣམ་པར་དག་པར་བྱ་བ་དོན་གྱིས་བསྟན་ཏོ། ། ཚད་མེད་པ་བཞི་བསྒོམ་པར་བྱ་བ་ཡང་རྟོགས་པར་བྱའོ། ། དེ་ནས་འབྱུང་པོ་འདུལ་བའི་ཏིང་ངེ་འཛིན་དང༌། སྟོབས་པོ་ཆེའི་སྒྲུབ་ཐབས་གཉིས་ནི་བརྗོད་པར་བྱ་བའི་དོན་ཡིན་ལ། སྲུང་བའི་འཁོར་ལོ་རྟོགས་པར་བྱ་བའི་ཚུལ་གྱིས་བསྟན་ཏོ། ། དེ་ནས་སངས་རྒྱས་ཀྱི་དེ་ཁོ་ན་ཉིད་བསྟན་པས་ནི།
རྫོགས་པའི་རིམ་པ་རྣམ་པ་གཉིས་བསྒོམ་པ་དངོས་སུ་བསྟན་ལ། མངོན་པར་རྟོགས་པའི་རིམ་པའི་དབང་དུ་བྱས་ན། བསྐྱེད་པའི་རིམ་པའི་ལྷ་དེ་དག་ཀྱང་བདེ་བ་ཆེན་པོའི་ཡེ་ཤེས་ཀྱི་ངོ་བོ་ཉིད་དུ་མོས་པར་བྱས་ཏེ་བསྒོམ་པ་བསྟན་ཏོ། ། དེ་ནས་སྟོབས་ཀྱི་བསྒྲུབ་པ་གསུམ་པ་ནི། དེ་ལྟར་མོས་པ་བྱས་ཏེ་བསྒྲུབས་ཀྱང་མ་གྲུབ་ན་སྤོགས་པའི་ཆོ་ག་ཇི་ལྟར་བྱ་བ་དང༌། དེའི་རྗེས་ལ་འབུམ་ཕྲག་ལྔ་བྲིས་པ་གསུངས་པ་ནི། འཁོར་དུ་གཏོགས་པའི་ལྷ་རྣམས་ལ་སྟོབས་ཀྱི་བསྒྲུབ་པ་བྱ་བར་མ་ཟད་ཀྱི། རྒྱལ་བ་རིགས་ལྔ་ལ་ཡང་སྟོབས་ཀྱི་བསྒྲུབ་པ་བྱ་སྟེ། གཉིས་པོ་དེ་ཞར་ལས་གསུངས་སོ། ། དེ་ནས་མི་གཡོ་མགོན་གྱི་ཆེ་བ་བསྟན་པས།
སངས་རྒྱས་རྣམས་ཀྱི་གར་ནི་བརྗོད་པར་བྱ་བའི་ཚུལ་གྱིས་བསྟན་ལ། སེམས་ཅན་ཇི་སྙེད་པ་རྣམས་ཞེས་བྱ་བ་ནས་ཕྱག་རྒྱ་ཆེན་པོའི་གོ་འཕང་ལ་དགོད་པར་བྱའོ་ཞེས་འབྱུང་བས། རྣལ་འབྱོར་བསྒོམ་པའི་སྔོན་དུ་སེམས་ཅན་གྱི་དོན་བྱ་བའི་སྨོན་ལམ་རྗེས་སུ་དྲན་པར་བྱ་བ་རྟོགས་པར་བྱ་བའི་ཚུལ་གྱིས་བསྟན། དེའི་རྗེས་ལ་གཏོར་མ་བསྟན་པས་བགེགས་དང་བར་ཆད་སྤང་བའི་དོན་དུ། དུས་ཐམས་ཅད་དུ་གཏོར་མ་གཏང་བ་དངོས་སུ་བསྟན་ལ། ཁྱད་པར་དུ་རྣལ་འབྱོར་བསྒོམ་པའི་སྔོན་དུ་སེམས་ཅན་གྱི་དོན། རྣལ་འབྱོར་གྱི་བར་ཆད་བསྲུང་བའི་ཕྱིར་གཏོར་མ་གཏང་བ་དོན་གྱིས་བསྟན། དེ་ནས་མཚན་གྱི་ལེའུའི་མིང་གི་དབང་གི་དུས་སུ་ལྷ་གང་ལ་བབ་པའི་མིང་ཇི་ལྟར་གདགས་པ་དངོས་སུ་བསྟན་ལ། མངོན་པར་རྟོགས་པའི་དབང་དུ་བྱས་ནས་ཕྱག་རྒྱ་ཆེན་པོའི་དངོས་གྲུབ་ཀྱི་མིང་དེ་དང་དེས་མཚོན་པའི་ལྷ་གང་དང་གང་གི་རྣལ་འབྱོར་བསྒོམ་པ་དོན་གྱིས་བསྟན་པ་དང༌། དེ་ནས་རྒྱུད་བསྡུས་པ་དང་རྒྱས་པའི་རབ་ཏུ་དབྱེ་བ་བསྟན་པ་ནི།
རྒྱུད་ཀྱི་བསྡུས་པ་དང་རྒྱས་པའི་རབ་ཏུ་དབྱེ་བ་དགོས་པ་དང་བཅས་པ་དངོས་སུ་བསྟན་ལ། མངོན་པར་རྟོགས་པའི་རིམ་པའི་དབང་དུ་བྱས་ནས་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ། ཇི་ལྟར་རྩ་བའི་རྒྱུད་ལས། བདག་མེད་རྣལ་འབྱོར་ལྡན་པ་འམ། ། ཡང་ན་ཧེ་རུ་ཀ་དཔལ་བརྩོན། ། ཞེས་གསུངས་པ་བཞིན། ལྷ་དེ་གཉིས་ཀྱི་རྣལ་འབྱོར་འབའ་ཞིག་བསྒོམ་པར་མ་ཟད་ཀྱི། ལས་རྒྱས་པའི་དབང་དུ་བྱས་ནས་ལྷ་གཞན་དག་གི་རྣལ་འབྱོར་བསྒོམ་པ་ལས་ཀྱི་ཚོགས་དང་བཅས་པར་བསྟན་ཏོ། ། ང་ནི་དུར་ཁྲོད་ཆུ་འགྲམ་དང༌། ། ཞེས་བྱ་བ་ལ་སོགས་པས་ནི་ལྷའི་རྣལ་འབྱོར་དེ་དག་བསྒྲུབ་པའི་གནས་གསུངས་སོ། །
དེ་ནས་ཕྱག་རྒྱ་དང་ཕྱག་མཚན་བཤད་པས་ནི་འཁོར་གྱི་ལྷ་མོ་རྣམས་ཀྱི་ཕྱག་མཚན་བསྒོམ་པ་གསུངས་སོ། ། དེ་ནས་བདག་མེད་མའི་སྒྲུབ་ཐབས་ཀྱིས་ནི། ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་རྒྱལ་བ་རིགས་ལྔའི་རྣལ་འབྱོར་བསྒོམ་པར་མ་ཟད་ཀྱི་བདག་མེད་མའི་འཁོར་ལོ་ཡང་བསྒོམ་ཞིང༌། དེ་བཞིན་དུ་གང་ཟག་གི་མོས་པའི་བྱེ་བྲག་གིས་སྤྱན་མ་ལ་སོགས་པ་ནི། ཡུམ་གཞན་དག་གི་རྣལ་འབྱོར་བསྒོམ་པར་ཡང་དོན་གྱིས་གསུངས་སོ། ། དེ་ནས་རིག་མའི་དབང་དུ་གསུངས་པས་ནི། དེ་ལྟར་བསྒོམས་པའི་རྣལ་འབྱོར་པའི་གང་ཟག་ཇི་ལྟ་བུས་བསྒོམ་པ་གསུངས་སོ། ། དེ་ལྟར་དེ་ཡན་ཆད་ཀྱིས་ནི་མངོན་པར་རྟོགས་པའི་རིམ་པའི་འབྲེལ་བ་རྟོགས་པར་བྱ་བའི་ཚུལ་གྱིས་བསྡུས་ཏེ་བསྟན་ཏོ། ། འདི་མན་ཆད་ཀྱིས་ནི་མངོན་པར་རྟོགས་པའི་རིམ་པ་གཉིས་པོ་ལས་ཀྱི་ཚོགས་དང་བཅས་པ་ཞར་ལ་སྐབས་སུ་རྒྱུའི་རྒྱུད་དང་བཅས་པ། རྒྱུད་ཀྱི་འཁྲུགས་ཀྱི་ཚུལ་གྱིས་ཤེས་རབ་ཀྱིས་རློམ་པའི་གང་ཟག
སློབ་དཔོན་ལ་རག་ལས་པར་བྱ་བའི་ཕྱིར་ཁྲེའུར་དངོས་སུ་སྟོན་པར་བྱེད་པས། དེའི་འབྲེལ་པ་ནི་བཙལ་བར་མི་བྱའོ། ། དེ་དག་རེས་འགའ་ནི་སྔ་མ་མི་གསལ་བ་གསལ་བའི་ཚུལ་གྱིས་སྟོན་ལ། རེས་འགའ་ནི་སྔ་མའི་ཁ་བསྐང་གི་ཚུལ་གྱིས་ཅི་རིགས་སུ་བསྟན་ཏོ། ། དེ་ལྟར་དབང་བསྐུར་བ་དེས་དམ་ཚིག་ལ་གནས་པར་བྱ་བའི་ཕྱིར། དམ་ཚིག་རྡོ་རྗེ་གསུངས་པའི་བཀའ་ལུང་གིས་རིམ་པ་གཉིས་ཚུལ་བཞིན་དུ་བསྒོམ་པ་དང༌། བསྒོམས་པའི་དངོས་གྲུབ་ཀྱི་རྟགས་དང༌། དངོས་གྲུབ་ཀྱི་མཚན་ཉིད་ལུས་རྣམ་པར་གཞག་པའི་ཚུལ་གྱིས་མདོར་བསྟན་ཏོ། ། བྱང་ཆུབ་སེམས་དཔའ་དེ་བཞིན་གཤེགས། ། ཞེས་བྱ་བ་ལ་སོགས་པའི་ཚིགས་བཅད་གཅིག་གིས།
འཁོར་དུ་གཏོགས་པ་རྣམས་དེ་ལ་རྗེས་སུ་ཡི་རང་བ་རྣམས་བསྟན་ཏོ། ། ལྷག་མ་རྣམས་ཀྱིས་རྒྱས་པར་བསྟན་ཏོ། ། དེ་ཉིད་ལ་ཡང༌། རིག་མ་ཆེན་མོ་བདག་མེད་དང༌། ། ཞེས་བྱ་བ་ལ་སོགས་པ་དང༌། མཆོག་གི་དངོས་གྲུབ་ཀྱི་ལྷའི་རྣལ་འབྱོར་དེ་དག་བསྒོམ་པའི་ཚེ། དེ་ལ་སྐུ་གསུང་ཐུགས་བྱིན་གྱིས་བརླབ་པར་བྱ་བ་བསྟན་ཏོ། ། སྐྱེས་བུ་ཆེན་པོ་བཞེངས་པ་རྡོ་རྗེ་ཏིང་ངེ་འཛིན་གྱིས་མི་བསྐྱོད་པའི་རྣལ་འབྱོར་གྱི་དབང་དུ་བྱས་ནས། མི་བསྐྱོད་པ་བསྡུས་པའི་དཀྱིལ་འཁོར་གྱི་དབང་དུ་བྱས་ནས། སྐུ་གསུང་ཐུགས་བྱིན་གྱིས་བརླབ་པའི་རྟེན་འབྲས་བུ་རྡོ་རྗེ་འཛིན་པའི་མཚན་ཉིད་བསྟན་ཏོ། །
གཏི་མུག་རྡོ་རྗེ་ཞེས་བྱ་བ་ལ་སོགས་པས་དེ་ལ་སྐྱེ་མཆེད་དྲུག་བྱིན་གྱིས་བརླབ་པ་བསྟན་ཏོ། ། ཕྱག་གཉིས་ཞེས་བྱ་བ་ལ་སོགས་པས་ཡུམ་རྣམས་ཀྱི་མཚན་ཉིད་བསྟན་ཏོ། ། ས་སྤྱོད་ཅེས་བྱ་བ་ལ་སོགས་པས་གནས་གང་དུ་ཆོ་ག་གང་གིས་སྐུ་གསུང་ཐུགས་བྱིན་གྱིས་བརླབ་པ་བསྟན་ཏོ། ། ཉི་མའི་དཀྱིལ་འཁོར་ཞེས་བྱ་བ་ལ་སོགས་པས་བསྡུས་པའི་དཀྱིལ་འཁོར་དེ་ཉིད་ཀྱི་སྒོ་མ་རྣམས་བསྟན་ཏོ། བྱང་སེམས་བུམ་པ་ཞེས་བྱ་བ་ལ་སོགས་པས་བསྡུས་པའི་དཀྱིལ་འཁོར་གྱི་ལྷ་བཞི་བཅུ་རྩ་ལྔ་པོ་དེ་རྣམས་ཀྱི་མཚན་མ་རྣམས་བསྟན་ཏོ། ། འདོད་ཆགས་ཆེན་པོ་ཞེས་བྱ་བ་ལ་སོགས་པས་ལྷ་མོ་དེ་དག་དག་ཅིང་ལྷར་བསྐྱེད་པ་བསྟན་ཏོ། ། ཧེ་རུ་ཀ་གཞན་དག་གི་བསྡུས་པའི་དཀྱིལ་འཁོར་ཡང་དོན་གྱིས་ཤེས་པར་བྱའོ། ། ཐམས་ཅད་ཀྱི་རྣམ་པའི་ཏིང་ངེ་འཛིན་ཞེས་བྱ་བ་ལ་སོགས་པས་ནི་ལས་རྒྱས་པའི་དབང་དུ་བྱས་ནས། ཁྲོ་བོ་བཅུ་པོ་རྣམས་ཀྱི་སོ་སོའི་སྔགས་དང་ཕྲིན་ལས་བསྟན་ཏོ། ། དེ་ནས་བཅོམ་ལྡན་རྡོ་རྗེ་ཅན། །
ཞེས་བྱ་བ་ལ་སོགས་པས་རྒྱལ་བ་རིགས་ལྔའི་བསྡུས་པའི་དཀྱིལ་འཁོར་དེ་དག་ཀྱང་སོ་སོའི་གཞལ་ཡས་ཁང་གི་ནང་དུ་དམ་ཚིག་གི་འཁོར་ལོ་སེམས་དཔའ་སུམ་བརྩེགས་ཀྱི་བདག་ཉིད་དུ་བསྒོམ་པ་བསྟན་ཏོ། ། སྒྲ་ལ་རྣམ་གསུམ་ཞེས་བྱ་བ་ནས། དོན་ཡོད་འབྲས་བུ་སྟེར་བའོ། ། ཞེས་བྱ་བའི་བར་གྱིས་ནི་ཡེ་ཤེས་ཀྱི་འཁོར་ལོ་དགུག་གཞུག་བྱ་བའི་དོན་དུ་མདུན་གྱི་ནམ་མཁར་སྤྱན་དྲངས་པ་ལ་རིགས་དང་རྗེས་སུ་མཐུན་པའི་ཕྱིའི་མཆོད་པ་བྱ་བར་བསྟན་ཏོ། ། སྲུང་བའི་དམ་ཚིག་དབུས་གནས་པ། ། ཞེས་བྱ་བ་ལ་སོགས་པས་སྲུང་བའི་འཁོར་ལོའི་དབུས་སུ་བསྡུས་པའི་དཀྱིལ་འཁོར་བསྒོམ་པའི་མཚན་ཉིད་བསྒོམ་པ་བསྟན་ཏོ། ། དོམ་དང་བྱ་རྒོད་ཅེས་བྱ་བ་ལ་སོགས་པས་རྒྱལ་བ་རིགས་བཞིའི་ཕྱག་མཚན་དང་རིགས་ལྔའི་ཕྱག་མཚན་གྱི་དག་པ་བསྟན་ཏོ། ། སེམས་ཀྱི་རྗེས་སུ་དྲན་བྱ་བ་ལ་སོགས་པས་ནི་རྒྱལ་བ་རིགས་ལྔའི་ཐོག་མར་དམ་ཚིག་གི་འཁོར་ལོ་བསྒོམ་ཞིང༌། དེ་ལ་ཡེ་ཤེས་ཀྱི་འཁོར་ལོ་དང༌། སྐུ་གསུང་ཐུགས་ཀྱི་ཕྱག་རྒྱ་སྟེ།
ཕྱག་རྒྱ་བཞིས་གདབ་པ་སྤྲོ་བསྡུ་དང་བཅས་པ་བསྟན་ཏོ། ། ཉི་མའི་དཀྱིལ་འཁོར་དབུས་གནས་པར། ། ཞེས་བྱ་བ་ལ་སོགས་པས་སོ་སོའི་རིགས་དང་རྗེས་སུ་མཐུན་པར་ཟླ་བ་དང་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ས་བོན་དང་ཕྱག་མཚན་བསྒོམ་པ་བསྟན་ཏོ། ། དཔག་ཚད་ཅེས་བྱ་བ་ལ་སོགས་པས་བསམ་གཏན་གྱི་དཀྱིལ་འཁོར་གྱི་དབང་དུ་བྱས་ནས་དེའི་རྒྱ་ཁྱོན་བསྟན་ཏོ། ། ནམ་མཁའི་ཁམས་ཀྱི་དབུས་གནས་པར། ། ཞེས་བྱ་བ་ལ་སོགས་པས་ཡེ་ཤེས་ཀྱི་འཁོར་ལོ་སྤྱན་དྲངས་ལ། ཕྱི་དང་ནང་དང་དེ་ཁོ་ན་ཉིད་ཀྱི་མཆོད་པས་མཆོད་པར་བྱ་ཞིང༌། ཕྱོགས་ཀྱི་ལྷ་མོས་དགུག་གཞུག་བྱ་བ་དགོས་པ་དང་བཅས་པ་བསྟན་ཏོ། ། རུ་རག་ཤ་དང་ཞེས་བྱ་བ་ལ་སོགས་པས་སྔགས་ཡུལ་གང་ལ་བཟླས་པ་དགོས་པ་དང་བཅས་པ་བསྟན་པའོ། ། གང་གིས་སྔགས་ཀྱི་རིམ་ཐོབ་པ། །
ཞེས་བྱ་བ་ལ་སོགས་པས་ནི་སྔགས་ཀྱི་སྤྱོད་པ་ལ་གནས་པའི་གནས་སྐབས་དེ་ཉིད་ཀྱི་ཕན་ཡོན་བསྟན་ཏོ། ། སངས་རྒྱས་ང་རྒྱལ་ཞེས་བྱ་བ་ལ་སོགས་པས་ནི་རིམ་པ་གཉིས་ལ་གནས་པའི་མཐར་ཐུག་གི་ཕན་ཡོན་བསྟན་ཏོ། ། བསྐྱེད་པའི་རྣལ་འབྱོར་གྱི་ཏིང་ངེ་འཛིན་ཞེས་བྱ་བ་ལ་སོགས་པས་ནི་བསྐྱེད་པའི་རིམ་པ་ཡན་ལག་དྲུག་གི་བདག་ཉིད་བྱིན་གྱིས་བརླབ་པའི་སྔགས་དང་བཅས་པ་བསྟན་ཏོ། ། ནམ་མཁའི་ཁམས་ཀྱི་དབུས་གནས་པར། ། ཞེས་བྱ་བ་ལ་སོགས་པས་ནི་གཞལ་ཡས་ཁང་ཇི་ལྟར་བསྐྱེད་པ་དང༌། དེར་ལྷ་གང་བསྒོམ་པ་བསྟན་ཏོ། ། བུམ་པའི་དབང་ཞེས་བྱ་བ་ལ་སོགས་པས་སྒྲུབ་པ་པོའི་གང་ཟག་དབང་བསྐུར་བ་དང༌། བཟའ་བའི་དམ་ཚིག་བསྟེན་པ་ཕན་ཡོན་དང་བཅས་པ་བསྟན་ཏོ། ། ཤེས་རབ་ཕ་རོལ་ཕྱིན་ཞེས་བྱ་བ་ལ་སོགས་པས་ནི་སྒྲུབ་པ་པོའི་ལུས་ཀྱི་དཀྱིལ་འཁོར་གྱི་དབང་དུ་བྱས་ནས་དག་པ་བསྟན་ཏོ། ། ཁྱོད་ནི་ཞེ་སྡང་རྡོ་རྗེ་ཞེས་བྱ་བ་ལ་སོགས་པས་བསྐུལ་བའི་གླུ་བསྟན་ཏོ། །
ཨོཾ་སརྦ་ཏ་ཐཱ་ག་ཏ་ཞེས་བྱ་བ་ལ་སོགས་པས་སྐུ་གསུང་ཐུགས་དང་སྐྱེ་མཆེད་དྲུག་བྱིན་གྱིས་བརླབ་པ་ལ་ལྷ་མོའི་སྐུར་བསྒོམ་པ་བསྟན་ཏོ། ། གལ་ཏེ་འགལ་བ་ཞེས་བྱ་བ་ལ་སོགས་པས་ཐ་མལ་པའི་ལུས་ལྷའི་སྐུས་སྦྱོང་བ་ལ་བརྩད་པའི་སྐྱོན་སྤང་བར་བསྟན་ཏོ། ། རྩིག་པ་རྣམས་ཀྱི་གདུང་དང་ཞེས་བྱ་བ་ལ་སོགས་པས་ཕ་རོལ་ཏུ་ཕྱིན་པའི་ཐེག་པ་ལས་སྔགས་ཀྱི་ཐེག་པའི་ཐབས་ཁྱད་པར་དུ་འཕགས་པ་བསྟན་ཏོ། ། དེ་ནས་རྡོ་རྗེ་སྒྲོལ་མ་ཞེས་བྱ་བ་ལ་སོགས་པས་ལས་རྒྱས་པའི་དབང་དུ་བྱས་ནས་སྒྲོལ་མ་དང་ཤེས་རབ་ཀྱི་ཕ་རོལ་ཏུ་ཕྱིན་མའི་སྒྲུབ་ཐབས་བསྟན་ཏོ། ། དེ་ནས་རྡོ་རྗེ་སློབ་དཔོན་གྱི། ། ཞེས་བྱ་བ་ལ་སོགས་པས་རྡོ་རྗེ་སློབ་དཔོན་གྱི་མཚན་ཉིད་བསྟན་ཅིང༌། དེ་ལ་མ་གུས་པའི་ཉེས་དམིགས་བསྟན་པའི་སྒོ་ནས་དེའི་བསྙེན་བཀུར་བྱ་ཞིང་དེའི་ཕན་ཡོན་བསྟན་ཏོ། ། ཚོགས་ཀྱི་ཟས་ཞེས་བྱ་བ་ལ་སོགས་པས་ནི་དེ་ལྟར་བྱེད་པའི་གང་ཟག་དེས་ཉམས་སུ་བླང་བའི་རིམ་པ་བླ་ན་མེད་པའི་མཆོད་པ་ཇི་ལྟར་བྱ་བ་བསྟན་ཏོ། ། རྣལ་འབྱོར་པ་གང་དབང་བསྐུར་མེད། ། ཅེས་བྱ་བ་ལ་སོགས་པས་ནི་དེ་ལྟར་མ་བྱས་པའི་ཉེས་དམིགས་བསྟན་ཏོ། །
སངས་རྒྱས་ཐམས་ཅད་བསྒོམ་པར་བྱ། ། ཞེས་བྱ་བ་ལ་སོགས་པས་ནི་དེ་ལྟར་བྱས་པའི་ཕན་ཡོན་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་འཐོབ་པར་བསྟན་ཏོ། ། བུད་མེད་སྒྱུ་མ་སངས་རྒྱས་ཉིད། ། ཅེས་བྱ་བ་ལ་སོགས་པས་ནི་བུད་མེད་ལ་སྨད་པ་སྤང་བ་དང༌། ཕྱག་རྒྱའི་མཚན་ཉིད་བསྟན་ཏོ། ། སྐྱེས་བུ་ཞེས་བྱ་བ་ལ་སོགས་པས་སྒྲུབ་པ་པོའི་གང་ཟག་གི་མཚན་ཉིད་དམ་ཚིག་ལ་གནས་པར་བསྟན་ཏོ། ། དེ་ནས་རྣལ་འབྱོར་མ་ཞེས་བྱ་བ་ལ་སོགས་པས་དཀྱིལ་འཁོར་དང་སྦྱིན་སྲེག་དང་རབ་ཏུ་གནས་པ་བསྟན་ཏོ། ། ཡེ་ཤེས་བདུད་རྩི་སྦྱོར་བ་ཡིས། ། ཞེས་བྱ་བ་ལ་སོགས་པས་རབ་ཏུ་གནས་པའི་ལྷ་ལ་མཆོད་པ་དང༌། བསྟོད་པ་དང༌།
བདུད་རྩི་མྱང་བ་དངོས་སུ་བསྟན་ཅིང༌། བདག་ཉིད་མི་བསྒོམ་པའི་དུས་སུ་ཡང་ཡན་ལག་གསུམ་པོ་དེ་དག་བྱ་བ་ཤུགས་ཀྱིས་བསྟན་ཏོ། ། དེ་ནས་ཡེ་ཤེས་བདུད་རྩི་ཞེས་བྱ་བས་ནི་མཆོད་པ་བསྟན་ཏོ། ། བྱང་ཆུབ་སེམས་མཆོག་ཅེས་བྱ་བ་ལ་སོགས་པས་ནི་བསྟོད་པའོ། ། རྡོ་རྗེ་སེ་གོལ་ཞེས་བྱ་བ་ལ་སོགས་པས་ནི་བདུད་རྩི་མྱང་བར་བསྟན་ཏོ། ། ནམ་མཁའི་ཁམས་ཀྱི་དབུས་གནས་པར། ། ཞེས་བྱ་བ་ལ་སོགས་པས་ནི་སྟོབས་ཀྱི་བསྒྲུབ་པའི་ཆོ་གའི་བྱེ་བྲག་དྲག་ཤུལ་གྱི་བསྒྲུབ་པ་གསུངས་སོ། ། འདིར་རྡོ་རྗེ་སེམས་དཔའི་དབང་དུ་བྱས་པ་ནི་དངོས་སུ་གསུངས་ཀྱི། རིགས་གཞན་དག་གི་དྲག་ཤུལ་གྱི་བསྒྲུབ་པ་ནི་དོན་གྱིས་བསྟན་ཏོ། ། མ་མོའི་དཀྱིལ་འཁོར་ཞེས་བྱ་བ་ལ་སོགས་པས་ནི་རྒྱལ་བ་རིགས་ལྔ་སོ་སོའི་ཕྱག་རྒྱ་དང༌།
དབུ་རྒྱན་ལ་སོགས་པའི་བྱེ་བྲག་བསྟན་ཏོ། ། ལྷ་མོ་རྣམས་ཀྱི་ཞེས་བྱ་བ་ལ་སོགས་པས་ནི་ཡུམ་གྱི་ཕྱག་རྒྱ་དང་ཕྱག་མཚན་བསྟན་ཏོ། ། ཀྱེའི་རྡོ་རྗེ་ལ་ཞེས་བྱ་བ་ལ་སོགས་པས་ནི་རིགས་དང་རྗེས་སུ་མཐུན་པའི་ཡོན་དབུལ་བ་བསྟན་ཏོ། ། སྐལ་བཟང་ཞེས་བྱ་བ་ལ་སོགས་པས་ནི་བླ་མ་ལ་དེ་ལྟར་དབུལ་བའི་རྒྱུ་མཚན་བསྟན་ཏོ། ། དེ་ནས་རྡོ་རྗེ་འཛིན་པས་ཞེས་བྱ་བ་ལ་སོགས་པས་ནི་དངོས་གྲུབ་ཉེ་བར་བྱ་བའི་ཕྱིར་སོ་སོའི་ཐུགས་ཀྱི་སྙིང་པོ་བསྐུལ་བ་བསྟན་ཏོ། ། སངས་རྒྱས་དཀྱིལ་འཁོར་ཞེས་པ་ལ་སོགས་པས་ནི་སོ་སོའི་དཀྱིལ་འཁོར་གྱི་ཕྱིའི་དབྱིབས་བསྟན་ཏོ། ། རྡོ་རྗེ་སེམས་དཔའ་ཕྱག་རྒྱ་ཆེ། ། ཞེས་བྱ་བ་ལ་སོགས་པས་ནི་ལྷ་སོ་སོའི་རྒྱན་གྱི་བྱེ་བྲག་དང་ཕྱག་རྒྱ་བསྟེན་པའི་ཚུལ་བསྟན་ཏོ། ། དེ་ནས་རྡོ་རྗེ་འཛིན་རྒྱལ་པོ། ། ཞེས་བྱ་བ་ལ་སོགས་པས་སྤྱོད་པའི་མཚན་ཉིད་ཕན་ཡོན་དང་བཅས་པ་བསྟན་ཏོ། །
སྐྱེས་པ་དང་ནི་སྐྱེ་ཞེས་བྱ་བ་ལ་སོགས་པས་ནི་སྐྱེ་མཆེད་དྲུག་བྱིན་གྱིས་བརླབས་པའི་ཕན་ཡོན་བསྟན་ཏོ། ། ཕན་པ་ཉིད་ཀྱིས་ཞི་བ་སྟེ། ། ཞེས་བྱ་བ་ལ་སོགས་པས་ལས་རྣམ་པ་བཞི་ལྷའི་རྣལ་འབྱོར་དང་བསམ་པའི་བྱེ་བྲག་དང༌། གང་ལས་གང་དབང་དུ་བྱས་ལ་ཚུལ་ཇི་ལྟར་བསྟན་པ་དང་སྔགས་ཀྱི་བྱེ་བྲག་བསྟན་ཏོ། ། ལེའུ་བཅུ་གཉིས་པས་ནི་རྣལ་འབྱོར་མའི་འཁོར་ལོ་བསྒོམ་པ་བསྐྱེད་པའི་རིམ་པ་རྣལ་འབྱོར་སྤྱིའི་མཚན་ཉིད་དང་སྦྱར་ཏེ་བསྟན་ཏོ། ། དེ་ནས་བྱམས་པ་ཞེས་བྱ་བ་ལ་སོགས་པས་ནི་རྣལ་འབྱོར་མའི་རྒྱུད་ལ་བྱ་བའི་སྒྲ་འཇུག་པའི་རྒྱུ་མཚན་བསྟན་ཏོ། ། དགའ་མཛེས་ཞེས་བྱ་བ་ལ་སོགས་པས་ནི་རྒྱུད་གཉིས་ཀྱི་སོ་སོའི་ངོ་བོ་དང་གྲངས་བསྟན་ཏོ། ། སྐྱེས་བུ་རྣམས་ལས་ཞེས་བྱ་བ་ལ་སོགས་པས་ནི་རྒྱུད་གཉིས་བཤད་པའི་དགོས་པ་བསྟན་ཏོ། ། དམན་པ་རྣམས་ལ་ཞེས་བྱ་བ་ལ་སོགས་པས་ནི་རྒྱུད་སྡེ་བཞི་གང་ཟག་གང་ལ་བཤད་པ་བསྟན་ཏོ། ། དེ་ནས་བྱང་ཆུབ་སེམས་དཔའ་ཞེས་བྱ་བ་ལ་སོགས་པས་ནི་རྒྱུད་ཀྱི་དགོངས་པ་བསྟན་ཏོ། །
དེ་ལ་སྟོང་པ་སྙིང་རྗེ་ཞེས་བྱ་བ་ལ་སོགས་པས་ནི་རྒྱུད་དོན་ཇི་ལྟར་བསྡོམ་པ་བསྟན་ཏོ། ། བདག་གི་བྱང་ཆུབ་སེམས་ཞེས་བྱ་བ་ལ་སོགས་པས་ནི་གང་ཟག་གང་གི་དོན་དུ་བསྒོམ་པ་བསྟན་ཏོ། ། བདག་འཛིན་ཞེས་བྱ་བ་ལ་སོགས་པས་ནི་དགོས་པ་གང་གི་དོན་དུ་ཐབས་གང་གིས་བསྒོམ་པ་བསྟན་ཏོ། ། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་ནི་འཁོར་རྣམས་ཀྱིས་དེ་ལ་རྗེས་སུ་ཡི་རང་ནས་བསྟོད་པ་བསྟན་ཏོ། ། དེ་ནས་རྡོ་རྗེ་འཛིན་ཞེས་བྱ་བ་ལ་སོགས་པས་ནི་སྒྲུབ་པ་པོའི་མཚན་ཉིད་བསྟན་ཏོ། ། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་ནི་འབྲིང་གི་དངོས་གྲུབ་ཀྱི་དབང་དུ་བྱས་ནས་རིག་འཛིན་གྱི་དངོས་གྲུབ་བསྒྲུབ་པ་བསྟན་ཏོ། ། དེ་ནས་དེ་བཞིན་གཤེགས་པ་ཞེས་བྱ་བ་ལ་སོགས་པས་ནི་སེམས་རང་བཞིན་མེད་ཀྱང་དེ་ལས་ཐབས་ཀྱི་བྱེ་བྲག་གིས་དངོས་གྲུབ་དུ་མ་འབྱུང་བ་ལ་ངོ་མཚར་བར་བསྟན་ཏོ། ། དེ་ནས་བྱང་ཆུབ་སེམས་དཔའ་ཞེས་བྱ་བ་ལ་སོགས་པས་ནི་སྟོང་པའི་སེམས་དེ་ཉིད་སྣ་ཚོགས་སུ་སྣང་བའི་རྒྱུ་བསྟན་ཏོ། ། ཤིན་ཏུ་མཛེས་ཞེས་བྱ་བ་ལ་སོགས་པས་ནི་གསང་བ་དང་ཤེས་རབ་ཡེ་ཤེས་ཀྱི་དབང་གི་བྱེ་བྲག་བསྟན་ཏོ། ། དྲི་ལྔ་རབ་ཏུ་སྦྱོར་བ་ཞེས་བྱ་བ་ལ་སོགས་པས་ནི་ཤེས་རབ་ཡེ་ཤེས་ཀྱི་དབང་གི་བཟའ་བའི་དམ་ཚིག་ཕན་ཡོན་དང་བཅས་པ་བསྟན་ཏོ། །
གང་གིས་དཀོན་མཆོག་གསུམ་བསད་ཅེས་བྱ་བ་ལ་སོགས་པས་ནི་དབང་དེ་ཉིད་ཀྱི་བསྲུང་བའི་དམ་ཚིག་ཕན་ཡོན་དང་བཅས་པ་བསྟན་ཏོ། ། དེ་ནས་རྡོ་རྗེ་འཛིན་རྒྱལ་ཞེས་བྱ་བ་ལ་སོགས་པས་ནི་བདག་དང་གནས་དང་རྣལ་འབྱོར་བསྲུང་བའི་ཕྱིར་ཁྲོ་བཅུའི་སྲུང་འཁོར་བསྟན་ཏོ། ། དེ་ནས་བཅོམ་ལྡན་འདས་ཆེན་པོ། ། ཞེས་བྱ་བ་ལ་སོགས་པས་ནི་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་དོན་དམ་པའི་བྱང་ཆུབ་ཀྱི་སེམས་བསྐྱེད་པའི་ཕྱིར་རང་བྱིན་གྱིས་བརླབ་པའི་རིམ་པ་བསྒོམ་པའི་ཚུལ་བསྟན་ཏོ། ། གཟུགས་སྒྲ་ཞེས་པ་ལ་སོགས་པས་ནི་རང་བྱིན་གྱིས་བརླབ་པ་ལས་བྱུང་བའི་ཡེ་ཤེས་ཀྱི་མཚན་ཉིད་བསྟན་ཏོ། ། མྱོས་བྱེད་ཅུང་ཟད་ཅེས་པ་ལ་སོགས་པས་ནི་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་དཀྱིལ་འཁོར་འཁོར་ལོའི་ཐབས་ཀྱིས་ཀུན་རྫོབ་བྱང་ཆུབ་ཀྱི་སེམས་མངོན་དུ་བྱས་པས་གྲུབ་པའི་ས་ཧ་ཛ་ཡེ་ཤེས་ཀྱི་མཚན་ཉིད་བསྟན་ཏོ། ། འབྱུང་པོ་འགྲོ་དང་ཞེས་བྱ་བ་ལ་སོགས་པས་ནི་བྱང་ཆུབ་ཀྱི་སེམས་གཉིས་མངོན་དུ་བྱས་པའི་འབྲས་བུ་ཧེ་རུ་ཀའི་མཚན་ཉིད་བསྟན་ཏོ། ། དེ་ནས་བྱང་ཆུབ་སེམས་དཔའ་ཞེས་བྱ་བ་ལ་སོགས་པས་རྫོགས་རིམ་གཅིག་པུས་མི་ཆོག་གི་རིམ་པ་གཉིས་ཀ་བསྒོམ་དགོས་པའི་འཐད་པ་བསྟན་ཏོ། ། དེ་ནས་བཅོམ་ལྡན་འདས་ཞེས་པ་ལ་སོགས་པས་ནི་ལྷན་ཅིག་སྐྱེས་པའི་བདེ་བ་ཁྱད་པར་ཅན་བསྒྲུབ་པའི་ཕྱིར་རྡོ་རྗེ་ཡན་ལག་མེད་པ་སྒྲུབ་པའི་ཐབས་བསྟན་ཏོ། ། དེ་ལ་ཡང་ཕྱག་བཞི་པ་དང་ཞེས་པ་ལ་སོགས་པས་ནི་ལྷ་གང་གི་རྣལ་འབྱོར་གྱིས་བསྒྲུབ་པ་བསྟན་ཏོ། །
ཧྃ་གིས་ས་བོན་ཞེས་པ་ལ་སོགས་པས་ནི་བསྒྲུབ་པར་བྱ་བ་གང་བསྒྲུབ་པ་བསྟན་ཏོ། ། མ་བཅོམ་མཆོག་གི་ཞེས་བྱ་བ་ལ་སོགས་པས་ནི་རྡོ་རྗེ་ཡན་ལག་མེད་པ་དང་བསྟན་པ་ལས་བྱུང་བའི་བྱང་ཆུབ་ཀྱི་སེམས་ས་བོན་གྱི་ཡི་གེ་ཧཱུྃ་གི་མཚན་ཉིད་བསྟན་ཏོ། ། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་ནི་ཧཱུྃ་གི་ས་བོན་ལས་བྱུང་བའི་བྱང་ཆུབ་ཀྱི་སེམས་བདེ་བ་ཆེན་པོའི་ཡེ་ཤེས་ཀྱི་མཚན་ཉིད་བསྟན་ཏོ། ། སྣ་ཚོགས་བྱེད་པ་རྣམ་པར་རྒྱལ། ། ཞེས་བྱ་བ་ལ་སོགས་པས་ནི་ས་ཡོངས་སུ་གཟུང་བ་ལ་སོགས་པའི་དུས་སུ་ལྷའི་བུའི་བདུད་ལ་སོགས་པ་ཚར་གཅད་པའི་ཐབས་མཚོན་ཆའི་རིག་བྱེད་དང༌། དེ་ཉིད་ཀྱི་ཚེ་མཆོད་པའི་བྱེ་བྲག་རོལ་མོའི་སྒྲའི་ཕྱག་རྒྱ་དང༌། དྲིའི་མཆོད་པ་དང༌། རྡོ་རྗེ་གར་གྱི་བྱེ་བྲག་དང༌། བར་ཆད་བསལ་བ་དང༌། ལྷ་མཉེས་པར་བྱ་བ་དང༌།
ལས་ཀྱི་ལྷག་ཆད་ཁ་བསྐང་བའི་དོན་དུ་སྦྱིན་སྲེག་བྱ་བ་ཕན་ཡོན་དང་བཅས་པ་བསྟན་ཏོ། ། རྗེས་སུ་ཆགས་པ་རྡོ་རྗེ་ཞེས་བྱ་བ་ལ་སོགས་པས་ནི་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་ཕྱག་རྒྱ་གང་ལ་བརྟེན་ཏེ། མཆོག་གི་ཟེ་བའི་ནང་དུ་བྱང་ཆུབ་ཀྱི་སེམས་ཇི་ལྟར་བཟུང་བ་བསྟན་ཏོ། ། རྡོ་རྗེ་གར་ཞེས་བྱ་བ་ལ་སོགས་པས་ནི་ས་ཡོངས་སུ་གཟུང་བའི་དུས་སུ་རྡོ་རྗེ་གར་གོང་དུ་ཇི་སྐད་གསུངས་པ་དེ་ཁ་བསྐང་བའི་ཕྱིར་རྐང་སྟབས་ཀྱི་བཀོད་པ་དང༌། ལག་པའི་བཀོད་པ་དང༌། འདུག་སྟངས་ཀྱི་བཀོད་པ་དང༌། གར་གྱི་རོ་དགུ་དང༌། གླུའི་བཀོད་པ་དང༌། མཆོད་པའི་བཀོད་པ་དང༌། རྡོ་རྗེ་དང་དྲིལ་བུ་བླང་བའི་སྔགས་བསྟན་ཏོ། །
དེ་ནས་རྡོ་རྗེ་འཛིན་ཞེས་བྱ་བ་ལ་སོགས་པས་ཧེ་རུ་ཀ་གསུམ་གྱི་རྣལ་འབྱོར་བསྟན་ཏོ། ། མདོག་དམར་ཞེས་བྱ་བ་ལ་སོགས་པས་ལས་རྒྱས་པའི་དབང་དུ་བྱས་ནས་ཀུ་རུ་ཀུལླེའི་སྒྲུབ་ཐབས་བསྟན་ཏོ། ། བཙུན་མོའི་ཆོས་ཞེས་བྱ་བ་ལ་སོགས་པས་རྣལ་འབྱོར་གྱི་རྒྱུད་དང་མཐུན་པའི་གླེང་གཞི་ཕུན་སུམ་ཚོགས་པའི་སྒོ་ནས་གང་བཤད་པའི་ཆོས་ཕུན་སུམ་ཚོགས་པ་བསྟན་ཏོ། ། ལམ་གྱི་དེ་ཉིད་ཅེས་བྱ་བ་ལ་སོགས་པས་ལས་རྒྱས་པའི་དབང་དུ་བྱས་ནས་ལྷ་བཅུའི་རྣལ་འབྱོར་དང༌། སོ་སོའི་སྔགས་དང༌། ལས་གང་ལ་སྦྱར་བ་དང༌། བཟླས་པའི་བསྙེན་པའི་ཚད་དོ། ། དེ་ནས་བཅོམ་ལྡན་འདས་ཀྱི་ཞེས་བྱ་བ་ལ་སོགས་པས་གདུག་པ་ཅན་ཚར་གཅོད་པའི་དོན་དུ་མངོན་སྤྱོད་ཀྱི་ལས་ཀྱི་བྱེ་བྲག་ནག་པོ་ཆེན་པོ་སྒྲུབ་པའི་ཐབས་བསྟན་ཏོ། ། དེ་ནས་གཞན་ཡང་ཞེས་བྱ་བ་ལ་སོགས་པས་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་ཕྱག་རྒྱ་ལྷ་གང་གི་རྣལ་འབྱོར་དུ་བྱ་བ་དང༌། ཇི་ལྟར་བསྟེན་པ་དང༌།
དུས་ཇི་སྲིད་དུ་བསྟེན་པ་དང༌། ལྷ་གང་གི་དངོས་གྲུབ་འགྲུབ་ལ་བསྟན་ཏོ། ། ཆུའི་དབང་གི་ཞེས་བྱ་བ་ལ་སོགས་པས་ནི་སྒྲུབ་པ་པོའི་གང་ཟག་དབང་དང་དམ་ཚིག་ལ་གནས་པ་བསྟན་ཏེ། དེ་ཡང་ཆུའི་དབང་གི་ཞེས་བྱ་བ་ལ་སོགས་པས་ནི་དབང་གི་རབ་ཏུ་དབྱེ་བ་རྒྱས་པར་བསྟན་ཏོ། ། སློབ་དཔོན་སྨད་པར་ཞེས་བྱ་བ་ལ་སོགས་པས་ནི་བསྲུང་བའི་དམ་ཚིག་རྣམས་བསྟན་ཏོ། ། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་ནི་རྡོ་རྗེ་འཛིན་པ་ཆེན་པོ་ལ་འཁོར་རྣམས་ཀྱིས་དེ་བཞིན་གཤེགས་པ་དྲུག་དང༌། བདག་མེད་མའི་ངོ་བོ་ཉིད་དུ་གྱུར་པའི་སྒོ་ནས་བསྟོད་པ་བསྟན་ཏོ། ། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་དངོས་གྲུབ་ཐམས་ཅད་འབྱུང་བའི་རྒྱུ་དབང་བསྐུར་བའི་སློབ་དཔོན་ལ་ཇི་ལྟར་གུས་པ་བྱ་བ་བསྟན་ཏོ། ། ས་མཱཔྟ་མི་ཐི།། ༄༅། ། སཾ་པུ་ཊའི་དཀའ་འགྲེལ་བཞུགས།།
༄༅། །བླ་མ་དམ་པ་རྣམས་ལ་གུས་པས་ཕྱག་འཚལ་ལོ། ། དཔལ་ཡང་དག་པར་སྦྱོར་བ་ཞེས་བྱ་བའི་རྒྱུད་ཀྱི་མཚན་གྱི་དོན་ནི་རྩ་བའི་རྒྱུད་ཀྱི་སྐབས་སུ་གཏན་ལ་ཕབ་པ་ལས་ཁྱད་པར་མེད་ལ། ཚིག་ཅུང་ཟད་ཙམ་ཟུར་མི་མཐུན་པ་ཡང་དག་པར་སྦྱོར་བ་ཞེས་པས་ཐབས་ཤེས་རབ་ཏུ་གཏན་ལ་ཕབ་པ་བསྟན་ཏེ། འོག་ནས་ཀྱང་ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ་ཞེས་གསུངས་སོ། ། རྩ་བའི་རྒྱུད་ཀྱི་རྒྱལ་པོ་དང་འདིར་ཆེན་པོ་ཞེས་གསུངས་པ་གཉིས་དོན་གཅིག་ཏུ་སྦྱར་རོ། ། མཚན་དེ་དང་ལྡན་པའི་དོན་ལ་ལྔ་སྟེ། རྒྱུད་བཤད་ཐབས་ཀྱི་མན་ངག་དུས་བཤད་པ། གཞུང་མདོ་རྒྱས་དུར་གནས་པ། རྒྱུད་ཀྱི་གནས་ལུགས་ཇི་ལྟར་གནས་པ། རྟེན་གྱི་གང་ཟག་གཅིག་གི་ཆ་རྐྱེན་གྱི་མངོན་པར་རྟོགས་པར་ཇི་ལྟར་འགྲོ་ཚུལ།
རྒྱུད་སྡེ་གཞན་ལ་ཇི་ལྟར་ཕན་འདོགས་ཚུལ་ལོ། ། དང་པོ་བཤད་ཐབས་ཀྱི་མན་ངག་དྲུག་ཀ་འཇུག་ཏུ་རུང་སྟེ། ཉན་པ་པོས་རྟོགས་སླ་ཞིང་གཟུང་བདེ་བའི་ཕྱིར་གདམས་ངག་དྲུག་གིས་བཤད་པ། དབང་ལམ་དུ་བྱ་བའི་ཕྱིར་བདག་ཉིད་ཅན་རྣམ་པ་གསུམ་གྱི་བཤད་པ། འབྲས་བུ་སྐུ་བཞི་ལམ་དུ་བྱ་བའི་ཕྱིར་གནས་པ་བཞིར་བཤད་པ། རང་གི་རྒྱུད་རྒྱུན་ཆགས་གཅིག་ལ་དགོངས་ནས་རྒྱུད་གསུམ་དང་སྦྱར་ཏེ་བཤད་པ། སྤང་བྱ་མི་མཐུན་པའི་ཕྱོགས་སྤོང་པའི་དབང་དུ་བྱས་ནས་དག་པ་གསུམ་དང་སྦྱར་ཏེ་བཤད་པ། སྣོད་མ་ཡིན་པ་ལ་གསང་བའི་དབང་དུ་བྱས་ནས་གསང་བ་རྣམ་པ་བདུན་དང་སྦྱར་ཏེ་བཤད་པའོ། ། དེ་ལ་དང་པོ་གཉིས་ནི་རྩ་བའི་རྒྱུད་ཀྱི་སྐབས་སུ་བཤད་པ་ལྟར་རྟོགས་པར་བྱའོ། ། གནས་པ་བཞིས་རྒྱུད་ཀྱི་དོན་ཇི་ལྟར་བསྡུས་པ་བརྟག་པ་ལྔ་པའི་གཉིས་པར་འཆད་པར་འགྱུར་རོ། །
རྒྱུད་གསུམ་གྱི་རྒྱུད་ཀྱི་དོན་ཇི་ལྟར་བསྡུས་པ་མཚན་དོན་གྱིས་ཤེས་པར་ནུས་པ་ཡིན་ནོ། ། དག་པ་གསུམ་དང་སྦྱར་བ་ནི་རྒྱུའི་རྒྱུད་ཀྱིས་བསྡུས་པའི་དག་པ་གསུམ། ཐབས་ཀྱི་རྒྱུད་ཀྱིས་བསྡུས་པའི་དག་པ་རྣམ་པ་གསུམ། འབྲས་བུའི་རྒྱུད་ཀྱིས་བསྡུས་པའི་དག་པ་རྣམ་པ་གསུམ་སྟེ་དགུར་གནས་སོ། ། དང་པོ་ནི་ཆོས་ཐམས་ཅད་རང་བཞིན་གྱིས་རྟོག་པ་ཐམས་ཅད་དང་བྲལ་བ། ཆོས་རང་བཞིན་གྱིས་འོད་གསལ་བ་སྟེ་དེ་བཞིན་ཉིད་ཀྱི་དག་པ། སེམས་རང་བཞིན་གྱིས་རྟོག་པ་ཐམས་ཅད་དང་བྲལ་བ། སེམས་རང་བཞིན་གྱིས་འོད་གསལ་བ་སྟེ། རང་རིག་པའི་དག་པའོ། ། སེམས་ཅན་རྣམས་རང་བཞིན་གྱིས་ཞལ་ཕྱག་རྣམ་པའི་གཟུགས་ཅན་སྤྲུལ་པའི་སྐུ་ཡིན་པ་དང༌།
མ་དག་པ་ཉི་ཤུ་རྩ་གཅིག་གམ་བཅུ་བདུན་ངོ་བོ་ཉིད་ཀྱི་ལྷ་ཡིན་པ་ལྷ་སོ་སོའི་དག་པའོ། ། གཉིས་པ་ལམ་གྱི་དེ་བཞིན་ཉིད་ཀྱི་དག་པ་ཐོས་བསམ་གྱིས་སྤྲོས་བྲལ་གཏན་ལ་ཕབ་པ་དང༌། ཡེ་ཤེས་ཚོགས་བསགས། ལྷ་སོ་སོའི་དག་པ་བསྐྱེད་རིམ་སྦྱང་གཞི་སོ་སོའི་གཉེན་པོར་བསྒོམ་པ། རང་རིག་པའི་དག་པ་རྫོགས་པའི་རིམ་པ་བསྒོམ་པའོ། ། གསུམ་པ་འབྲས་བུའི་དེ་བཞིན་ཉིད་ཀྱི་དག་པ་མཐར་ཕྱིན་པ་ཆོས་སྐུ། ལྷ་སོ་སོའི་དག་པ་མཐར་ཕྱིན་པ་སྤྲུལ་སྐུ་སྣ་ཚོགས་སུ་སྣང་བ། རང་རིག་པའི་དག་པ་མཐར་ཕྱིན་པ་བདེ་བ་ཆེན་པོའི་དབང་དུ་བྱས་ཏེ་ལོངས་སྐུའོ། ། དེ་ལྟར་ན་རྒྱུད་གསུམ་དག་པ་གསུམ་གྱིས་བསྡུས་སོ། ། གསང་བ་བདུན་གྱིས་བསྡུས་པ་ནི་རྒྱུད་ཕྱི་མ་ལས་རྟོགས་པར་འགྱུར་རོ། །
གཉིས་པ་གཞུང་མདོ་རྒྱས་དུར་གནས་པ་ནི་རྩ་བའི་རྒྱུད་བརྟག་པ་གཉིས་པ་མདོ་རྒྱས་གསུམ་དུ་གནས། གུར་གཉིས་སུ་གནས་ལ། ཡང་དག་པར་སྦྱོར་བ་འདི་མདོ་རྒྱས་ལྔར་གནས་ཏེ་གླེང་གཞིའི་ཚུལ་གྱིས་མདོར་བསྟན། མཚན་དོན་གྱིས་ཅུང་ཟད་ཙམ་གྱིས་རྒྱས་པར་བཤད། ཡང་མཚན་དོན་ཡང་མདོར་བསྟན་དུ་བྱས་ནས་བརྟག་པ་དང་པོས་རྒྱས་པར་བཤད། ཡང་བརྟག་པ་དང་པོ་ཡན་ཆད་མདོར་བསྟན་དུ་བྱས་ནས། བརྟག་པ་གཉིས་པ་ནས་བཅུ་པའི་བར་བརྟག་པ་དགུས་མངོན་པར་རྟོགས་པའི་རིམ་པ་རྒྱས་པར་བཤད། རྒྱུད་ཕྱི་མས་མི་གསལ་བ་གསལ་བ་དང༌། མ་ཚང་བ་ཁ་བསྐང་བའི་དབང་དུ་བྱས་ནས་ཤིན་ཏུ་གསལ་བར་བཤད་དོ། ། གསུམ་པ་རྒྱུད་གནས་པའི་གོ་རིམ་ནི།
རྩ་བའི་རྒྱུད་བརྟག་པ་གཉིས་པ་ནི་རྟེན་གྱི་གང་ཟག་གཞུག་པའི་གོ་རིམ་དུ་གནས། གུར་ཤེས་རབ་ཏུ་རློམ་པའི་གང་ཟག་བླ་མ་ལ་རག་ལས་སུ་གཞུག་པའི་ཕྱིར་མངོན་པར་རྟོགས་པ་འཁྲུགས་ནས་གནས་ལ། འདི་ནི་རྒྱས་པར་བཤད་པ་ལ་གང་ཟག་གི་རྒྱུད་ལ་སྐྱེ་བའི་གོ་རིམ་དུ་གནས་ཏེ་དང་པོར་དབང་བསྐུར་བ། དེ་ནས་དེ་ཉམས་སུ་བླང་བའི་ཐབས། དེ་ནས་འབྲས་བུའོ། ། ལྔ་པ་རྟེན་གྱི་གང་ཟག་གཅིག་གི་མངོན་པར་རྟོགས་པར་འགྲོ་བའི་ཚུལ་ནི། རྩ་བའི་རྒྱུད་དུ་ཐུན་མོང་དུ་རྟོགས་པར་བྱ་ལ། དེ་ཉིད་གཞུང་དང་སྦྱར་ན་བརྟག་པ་དང་པོར་རྟེན་གྱི་གང་ཟག་དང༌། ཐབས་དང༌། འབྲས་བུ་ཐམས་ཅད་མདོར་བསྟན་ནས་རྒྱས་པར་བཤད་པ་ལ།
གཉིས་པའི་དང་པོས་རྟེན་གྱི་གང་ཟག་དབང་བསྐུར་བ་བསྟན། དེས་ཉམས་སུ་བླང་བའི་ཐབས་མངོན་པར་རྟོགས་པ་བཅུ་གཅིག་ལས་བརྟག་པ་གཉིས་པའི་གཉིས་པ་ལས་ཐབས་ལ་གནས་པས་ཇི་ལྟར་མོས་པའི་དབང་དུ་བྱས་ནས་རྫོགས་པའི་རིམ་པ་བསྟན། རྫོགས་པའི་རིམ་པའི་རྟེན་ཡིན་པས་བསྐྱེད་པའི་རིམ་པ་གཉིས་པའི་གསུམ་པ་ནས་གསུམ་པ་དངོས་ཀྱི་བར་རབ་བྱེད་དྲུག་གིས་བསྟན། ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པ་ལྔ་པའི་གཉིས་པ་དང་གཙོ་བོར་སྦྱར་ལ། དོན་གྱིས་ན་རྒྱུད་འདི་ལས་བྱུང་བའི་རྫོགས་རིམ་ཐམས་ཅད་ཀྱང་ཡིན་ནོ། ། རིམ་པ་གཉིས་ལ་གནས་པ་དེས་དྲོད་ཐོབ་ནས་རང་གི་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པ་ནི་ལྔ་པའི་གསུམ་པ་ནས་སྤྱོད་པའི་མཚན་ཉིད་བསྟན། ལྔ་པ་དངོས་ནི་སྤྱོད་པ་བསྒྲུབ་པའི་རིམ་པ་བསྟན། བཞི་པ་ཐབས་ཀྱིས་སྤྱོད་པའི་གྲོགས་ངོ་ཤེས་པར་བྱ་བའི་ཕྱིར་བརྡ་བསྟན་ལ། དེའི་ངག་བརྡའི་དོན་དུ་བདུན་པའི་དང་པོ་ནས་ཀྱང་ཅུང་ཟད་བཤད་ལ། ལྔ་པའི་དང་པོ་ལས་རྣལ་འབྱོར་མ་དང་འདུ་བའི་གནས་ལ་སོགས་པ་བསྟན་ཏེ།
རབ་བྱེད་བདུན་པའི་ཆ་ཤས་དང་བརྒྱད་ཀྱིས་བསྟན་ཏོ། ། སྤྱོད་པ་ལ་གནས་པ་དེས་ཨཱ་ལི་ཀཱ་ལིའི་བདག་ཉིད་ཀྱི་དོན་དམ་པ་དང༌། ཀུན་རྫོབ་ཀྱི་བྱང་ཆུབ་ཀྱི་སེམས་བསྐྱེད་པ་ནི་ཨཱ་ལིའི་བདག་ཉིད་དོན་དམ་པ་བྱང་ཆུབ་ཀྱི་སེམས་བསྐྱེད་པ་དྲུག་པ་རིལ་པོས་བསྟན་ལ། ཀཱ་ལིའི་བདག་ཉིད་ཀུན་རྫོབ་ཀྱི་སེམས་བསྐྱེད་པ་དགུ་པའི་དང་པོ་ལས་བསྟན་ཏེ། དེ་ལྟར་རབ་ཏུ་བྱེད་པ་ཉི་ཤུ་བདུན་པའི་དང་པོའི་ཆ་དང་ཉི་ཤུ་རྩ་གཅིག་གིས་གཙོ་བོར་མཆོག་སྒྲུབ་པའི་མངོན་རྟོགས་ལྔ་བསྟན་ཏེ། དེ་བཞིན་གཤེགས་པ་ཐམས་ཅད་ཀྱི་ཐུགས་སྙིང་པོ་ནས་བསྐུལ་བའི་ཕྱིར་སྔགས་ཀྱི་བཟླས་པ་ནི་བརྟག་པ་བདུན་པའི་རབ་ཏུ་བྱེད་པ་གསུམ་པའི་སྟོད་ནས་སྔགས་དག་པར་བྱ་བའི་ཕྱིར་སྔགས་བཏུ་བ་བསྟན་ལ། བརྒྱད་པ་དངོས་ནས་སྔགས་ཉིད་བསྟན། བརྒྱད་པའི་གཉིས་པ་ནས་སྔགས་བཟླས་པའི་ཡུལ་ཕྲེང་བ་དང་ཞར་ལས་སྔགས་བཟླས་པའི་མན་ངག་ཀྱང་བསྟན་ཏོ། ། བར་ཆད་ལ་སོགས་པ་ཞི་བའི་ཕྱིར་གཏོར་མ་ནི་དགུ་པའི་རབ་བྱེད་གཉིས་པ་ནས་བསྟན་ལ། གཏོར་སྔགས་བརྒྱད་པ་དངོས་ནས་ཀྱང་སྟོན་ཏེ།
ལས་མཐའ་དག་སྒྲུབ་པར་བྱེད་པའི་ཐབས། སྦྱིན་སྲེག་ནི་བདུན་པའི་གཉིས་པ་དང༌། བདུན་པ་དངོས་ཀྱི་རབ་གནས་ཀྱི་སྐབས་ལས་བསྟན་ལ། བཅུ་པའི་དང་པོ་ནས་ཀྱང་བསྲེག་རྫས་ལ་བརྩད་པ་སྤང་བ་བསྟན་ཏོ། ། སྐུ་གཟུགས་ལ་སོགས་པ་བྱིན་གྱིས་བརླབ་པའི་ཕྱིར་རབ་གནས་བདུན་པ་དངོས་ལས་བསྟན་ཏེ། དཀྱིལ་འཁོར་དང་སྦྱིན་སྲེག་ལ་བརྟེན་ནས་རབ་གནས་འགྲུབ་པས་སོ། ། དམན་པ་ལ་མོས་པའི་རྟེན་གྱི་གང་ཟག་རྗེས་སུ་གཟུང་བའི་ཕྱིར་ཕྲིན་ལས་རབ་འབྱམས་ནི་བདུན་པའི་དང་པོ་ནས་ལྟ་སྟངས་ལ་སོགས་པའི་ཡེ་ཤེས་བདུན་བསྟན་ལ། བདུན་པའི་གསུམ་པ་ནས་འཁྲུལ་འཁོར་ལ་བརྟེན་པའི་ལས་རྣམས་བསྟན། བདུན་པ་དངོས་ཀྱི་སྨད་ལས་བསམ་གཏན་ལ་བརྟེན་པའི་ལས་རྣམས་བསྟན། གཉིས་པ་དངོས་ཀྱི་སྟོད་ལས་ཀྱང་ལས་རྒྱས་པའི་ལྷ་མོ་གསུམ་བསྟན་ཏོ། །
གྲོགས་དམ་ཚིག་དང་སྡོམ་པ་རྐྱང་པས་ཀྱང་འགྲུབ་པས་དམ་ཚིག་དང་སྡོམ་པ་ནི་བརྒྱད་པའི་དང་པོ་ནས་རྡོ་རྗེ་དྲིལ་བུའི་དེ་ཁོ་ན་ཉིད་ནི་ཐུགས་རྡོ་རྗེ་མི་བསྐྱོད་པའི་དམ་ཚིག་དང་སྡོམ་པ་ཡིན་ལ། གཉིས་པ་ནས་ཕྲེང་བ་ཡང་གསུང་རྡོ་རྗེའི་དམ་ཚིག་ཏུ་ཡང་བསྡུ། བརྒྱད་པའི་གསུམ་པ་ནས་འཕོ་བ་བསྟན་པ་ལ་དོན་ཡོད་གྲུབ་པའི་དམ་ཚིག་སྟེ། སྡོམ་པ་ཐམས་ཅད་ལྡན་པར་ནི། ། ཞེས་པའི་ཁོངས་སུ་བསྡུས་པ་ཡིན་གསུང་ངོ༌། ། དགུ་པའི་གཉིས་པ་དགུ་པ་དངོས་ནས་ཚོགས་བསྟན་པ་ཡང་དམ་ཚིག་ཡིན་ལ། དགུ་པའི་གསུམ་པའི་བྲིས་སྐུ་སྐུ་རྡོ་རྗེའི་དམ་ཚིག གླེགས་བམ་གསུང་རྡོ་རྗེའི་དམ་ཚིག་གོ ། བཅུ་པ་དངོས་ནས་སྐུ་གསུང་ཐུགས་ཀྱི་དམ་ཚིག བསྟེན་པར་བྱ་བའི་དམ་ཚིག་ཕྱག་རྒྱ།
རང་གི་ལུས་ཀྱི་ཁམས་རྣམས་ལ་སངས་རྒྱས་ལྔར་བྱ་བའི་དམ་ཚིག་བསྟན་ཏོ། ། དེ་ལྟར་རབ་ཏུ་བྱེད་པ་བཅུ་གཉིས་པ་དངོས་ཀྱི་ཆ་དང༌། བཅུ་གསུམ་གྱིས་དངོས་གྲུབ་མཐའ་དག་གི་མངོན་རྟོགས་དྲུག་བསྟན་ཏོ། ། ཐབས་ཉམས་སུ་བླངས་པ་ལས་བྱུང་བའི་འབྲས་བུ་ནི། བཅུ་པའི་དང་པོ་ལས་འབྲས་བུ་དེ་ཉིད་རྒྱུའི་སྒོ་ནས་བསྟན། གཉིས་པ་ལས་གྲུབ་པའི་རྟགས་ཀྱི་སྒོ་ནས་བསྟན། གསུམ་པ་ནས་འབྲས་བུ་དངོས་བསྟན་ནོ། ། རྒྱུད་སྡེ་གཞན་ལ་ཇི་ལྟར་ཕན་འདོགས་པ་ནི། ལ་ལར་མི་གསལ་བ་གསལ་བར་བྱས་ལ། ཁ་ཅིག་ཏུ་མ་ཚང་བ་ཁ་བསྐང་བའི་ཚུལ་གྱིས།
ཁ་ཅིག་ཏུ་ཆ་མཐུན་ངེས་པ་བསྐྱེད་པའི་ཚུལ་གྱིས་སོ། ། མི་གསལ་བ་གསལ་བ་ལའང་ཁ་ཅིག་ཏུ་བསྡུས་ཏེ་གསལ་བར་སྟོན། ཁ་ཅིག་ཏུ་འཁྲུགས་བསྡེབས་ཏེ་གསལ། ཁ་ཅིག་ཏུ་ཚིག་གི་དོན་རྣམ་པར་ཕྱེ་སྟེ་གསལ་བར་བྱེད་པའོ། ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པའི་དོན་རྩ་བའི་རྒྱུད་དང་ཐུན་མོང་དུ་རྟོགས་པར་བྱའོ། ། མཚན་གྱི་དོན་གྱིས་ཅུང་ཟད་ཙམ་གྱིས་རྒྱས་པར་བཤད་པ་ལས་རྒྱུད་གསུམ་དང་སྦྱར་ན་བརྒྱུད་ཅེས་པ་རྗོད་བྱེད་སྒྲའི་རྒྱུད་དེ་རྒྱུད་ཀྱི་དོན་སྟོན་པས་སོ། ། གླེང་གཞི་ནི་ནཱིད་ན་ཞེས་པ་འབྱུང་བར་ངེས་པ་སྟེ། དང་པོ་ནི་དོན་གྱི་གླེང་གཞི་སྟོན་པ་ལ་སོགས་པ་ཆོས་འབྱུང་བའི་རྒྱུད་འབྱུང་བར་ངེས། ངེས་ཚིག་གི་གླེང་གཞི་ཕྱི་རབས་ཀྱི་གང་ཟག་ངེས་པ་བསྐྱེད་པའི་ཕྱིར་འབྱུང་བར་ངེས། ཡང་ན་བརྗོད་བྱ་རྒྱུད་གསུམ་ལ་རྗོད་བྱེད་བསྡུས་པའི་ཡི་གེ་སུམ་ཅུ་བདུན་འབྱུང་བར་ངེས།
ཡང་བརྗོད་བྱ་ཐབས་ཤེས་རབ་མཚོན་པར་བྱེད་པའི་ཡི་གེ་ཨེ་ཝྃ་གཉིས་དང་པོར་འབྱུང་བར་ངེས་པའོ། ། གསང་བ་ནི་དེའི་བརྗོད་བྱའོ། ། ཡང་དག་པར་སྦྱོར་བ་ནི་རྒྱུའི་རྒྱུད་མ་དག་པ་སྣོད་བཅུད་དང་དག་པ་སྐུ་དང་ཡེ་ཤེས་ལ་སོགས་པར་སྣང་བས་ཐབས་དང༌། རང་བཞིན་མཚན་མ་དང་རྣམ་པར་རྟོག་པ་ཐམས་ཅད་དང་བྲལ་བས་ཤེས་རབ་སྟེ། དེ་གཉིས་དབྱེར་མེད་པའི་བདག་ཉིད་ཅན་ནོ། ། རྒྱུའི་རྒྱུད་དེ་ལས་བྱུང་བ་ནི་ཐབས་ཀྱི་རྒྱུད་ཀྱི་ཐབས་ཤེས་རབ་གཉིས་མེད་དེ་ཡང་དག་པར་སྦྱོར་བ་ནི་ཏིང་ངེ་འཛིན་ཞེས་པའོ། ། དེ་ཉིད་བཤད་པ་འབྱུང་བ་ལ་སོགས་པ་སྟེ། སེམས་ཉིད་དང་བརྟན་གཡོ་ཐམས་ཅད་རོ་གཅིག་པར་ཉམས་མྱོང་སྐྱེ་བའོ། ། མཚན་ཉིད་ནི་ཐབས་འདིས་མཚོན་པར་བྱེད་པས་མཚན་ཉིད་ཅེས་ཐབས་ལ་བྱ་ལ། འདི་མཚོན་པར་བྱ་བ་ཞེས་འབྲས་བུ་ལ་བྱའོ། །
མཚན་གྱི་དོན་སྟོན་པ་དང་དེས་གསུངས་པའི་ཆོས་དང་སྦྱར་ཏེ་བཤད་པ། རྒྱུད་ཐམས་ཅད་སྔར་དང་འདྲ་ལ། གླེང་གཞི་སློང་བ་པོ་སྟེ། འོག་ཏུ་སྦྱར་ལ་སྟོན་པ་རྡོ་རྗེ་སེམས་དཔའོ། ། དེ་ཉིད་ཡང་དག་པར་སྦྱོར་བ་སྟེ། ཆོས་སྐུ་དམིགས་མེད་སྙིང་རྗེ་དང་ཤེས་རབ་སྦྱོར་ལ། གཟུགས་ཀྱི་སྐུ་ཡུམ་དང་ཡང་དག་པར་སྦྱོར་བའོ། ། གསང་བ་ཞེས་བྱ་བ་ལ་སོགས་པས་འོག་ནས་འབྱུང་བའི་བསྐྱེད་རྫོགས་ཀྱི་ཏིང་ངེ་འཛིན་འཁོར་དང་བཅས་པའོ། ། བཤད་པར་དམ་བཅའ་བའི་དོན་ལ་རྗོད་བྱེད་ཀྱི་དབང་དུ་བྱས་ན་ཐབས་ཞེས་པ་ཡི་གེ་སོ་བདུན་གྱིས་མགོ་དྲངས་པ། ཤེས་རབ་ཡི་གེ་བཅུ་དྲུག་གིས་དྲངས་ལ།
བདག་ཉིད་ཅེས་པ་གཉིས་སུ་མེད་པ་སྟེ། གཉིས་ཀ་བཤད་ཅེས་པའོ། ། བརྗོད་བྱ་དོན་གྱི་དབང་དུ་བྱས་ན་བརྒྱུད་གསུམ་ཀ་ཐབས་ཤེས་རབ་གཉིས་མེད་དེ་མཚན་དོན་གྱི་སྐབས་བཞིན་དུ་འདིར་ཡང་རྟོགས་པར་བྱའོ། ། དེ་བཞིན་ཉིད་ཀྱི་དག་པ་སྟོང་པ་ཉིད་ཀྱི་བྱང་ཆུབ་མཆོག་ཏུ་སེམས་བསྐྱེད་པའི་བརྗོད་པར་བྱ་བའི་དོན་ལྟ་བའི་དབང་དུ་བྱས་ན་ཕ་རོལ་ཏུ་ཕྱིན་པའི་ཐེག་པ་དང་སྤྱི་ཡིན་ལ། ལྷ་བསྐྱེད་པའི་སྔོན་དུ་ཡེ་ཤེས་ཀྱི་ཚོགས་བསག་པ་དང་འབྲེལ་བའི་དབང་དུ་བྱས་ནས་བསྐྱེད་རིམ་དང་སྤྱིའོ། ། རྗོད་བྱེད་ཀྱི་སྒྲ་ཡན་ལག་གི་དོན་མངོན་པར་རྟོགས་པ་ཐབས་ལ་གནས་པས་ཇི་ལྟར་མོས་པར་བྱ་བའི་དབང་དུ་བྱས་ནས་རྫོགས་པའི་རིམ་པའི་དེ་ཁོ་ན་ཉིད་ཅེས་བྱ་བ་དང་འབྲེལ། རྒྱུད་སྡེ་གཞན་རྡོ་རྗེ་གདན་བཞིའི་བདག་གི་གདན་གྱི་རབ་ཏུ་བྱེད་པ་གསུམ་པ་དང༌། དེ་བཞིན་ཉིད་ཀྱི་དག་པ་བསྒོམ་པའི་དགོས་པ་དང༌། ཆོས་ཅན་ཁམས་བཅོ་བརྒྱད་སྟོང་པ་ཉིད་དུ་བསྒོམ་པ་ཆ་མཐུན། དེར་གླེང་གཞི་ལ་སོགས་པ་སྟོང་པར་བསྒོམ་པར་གསུངས་ལ།
འདིར་ཁམས་བཅོ་བརྒྱད་དུ་ཐམས་ཅད་འདུས་པའི་དབང་དུ་བྱས་ནས་བསྡུས་ནས་བསྟན། སྟོང་པ་ཉིད་དང་དེ་ལ་དམིགས་པའི་ཡེ་ཤེས་ཀྱི་མཚན་ཉིད་མ་ཚང་བ་ཁ་བསྐང༌། བསྒོམས་པའི་ཕན་ཡོན་དང་མ་བསྒོམས་པའི་ཉེས་དམིགས་གཉིས། དེར་རབ་ཏུ་བྱེད་པ་བཞི་པའི་སྟོད་དུ་གསུངས་པ་འདིར་ཕྱོགས་གཅིག་ཏུ་བསྡེབས་ཏེ་བཤད་དོ། ། ཚིག་གི་དོན་ལ་དང་པོར་ཞེས་པ་ལམ་ཐམས་ཅད་ཀྱིའོ། ། སྟོང་པ་ཉིད་བསམ་པ་ནི་ཐོས་བསམ་གྱིས་བཤིག་པའི་སྒོ་ནས་སོ། ། ཡེ་ཤེས་ཚོགས་ལྟར་ན་ལྷ་བསྐྱེད་པའི་དང་པོར་ཤཱུ་ནྱ་ཏཱ་ལས་སྣང་བ་མི་དམིགས་པའི་སྟོང་པ་བསྒོམ་པའོ། ། དྲི་མ་ནི་ཀུན་ཏུ་བརྟགས་པའི་དྲི་མའོ། ། སྟོང་པ་ཉིད་བསྒོམ་པའི་དགོས་པའོ། ། ཆོས་ཅན་གང་དག་སྟོང་པ་ཉིད་དུ་བསྒོམ་པ། །
གཟུགས་ཀྱི་ཁམས་ནི་སྟོང་པ་ཡི། ། ཞེས་པ་རང་བཞིན་གྱིས་སོ། ། ཅིའི་ཕྱིར་ཞེ་ན། ཡང་དག་པ་གཅིག་དང་དུ་མ་དང་བྲལ་བའི་ཕྱིར་དང༌། ཡང་གློ་བུར་དུ་རྒྱུ་རྐྱེན་ལས་སྐྱེ་བའི་ཕྱིར་རོ། ། སྒྲ་ལའང་རིགས་པ་དེ་ཉིད་ཀྱིས། ཞེས་པ་ལ་སོགས་པའོ། ། བསྒོམས་པའི་ཕན་ཡོན་ལ། སྤང་བྱ་སྤང་བ་ནི། བསམ་པ་ཇི་ལྟ་བུ་དང་ལྡན་པ་ལ་ཕན་ཡོན་འབྱུང་ན་འཁོར་བའི་ཞེས་པ་ལ་སོགས་པ་གསུངས་སོ། །
གང་ལས་སྒྲོལ་ན་ལུས་ཞེས་པ་ཕུང་པོ་ལྔ་དེའི་དབུས་སུ་བསྐོར་ཞེས་པ་དེས་བཅིངས་པའི་སེམས་བརྒལ་བ་སྟེ་གྲོལ་བའོ། ། གང་གིས་གྲོལ་ན་རྣམ་ཤེས་ཞེས་པ་ལ་སོགས་པ་ཡུལ་ཅན་ཡེ་ཤེས་ཀྱིས་ཤེས་བྱ་ཐམས་ཅད་སྟོང་པར་རྟོགས་པས་སོ། ། ཐོབ་བྱ་ཐོབ་པའི་ཕན་ཡོན་འགྲོ་བ་ཞེས་པ་རྐང་པ་གཉིས་ཀྱིས་ཕྱག་རྒྱ་ཆེན་པོའི་དངོས་གྲུབ་ཐོབ་པ་བསྟན་ཏོ། ། མ་བསྒོམས་པའི་ཉེས་དམིགས་སྟོང་པ་ཉིད་མ་རྟོགས་པས་དངོས་པོ་ལ་མངོན་ཞེན་མི་ལྡོག དེས་ཉོན་མོངས་པ་གསུམ་བརྒྱུད་མར་འཇུག་པས་འཁོར་བར་འགྲོ་ཞེས་རྐང་པ་གཉིས་ཀྱིས་བསྟན་ཏོ། ། དེ་ལྟར་དེ་བཞིན་ཉིད་ཀྱི་དག་པ་བསྟན་ནས། རང་རིག་པའི་དག་པ་བྱང་ཆུབ་སེམས་བསྐྱེད་བསྟན་པ་ནི་བརྗོད་པར་བྱ་བའི་དོན་སྦས་པ་གཉིས་ཀ་ཡོད། རྗོད་བྱེད་ཀྱི་སྒྲ་ཡན་ལག་གི་དོན་གཙོ་བོ་ཡིན་ལ། གཉིས་པོ་ཡང་ཅུང་ཟད་འཇུག མངོན་པར་རྟོགས་པ་ནི་ལྷ་ཡེ་ཤེས་སུ་རྟོགས་པའི་ཕྱིར་རྫོགས་པའི་རིམ་པ་དང་འབྲེལ།
རྒྱུད་སྡེ་གཞན་ནི་གདན་བཞིའི་བདག་གི་གདན་གྱི་རབ་ཏུ་བྱེད་པ་བཞི་པ་དང༌། དེ་བཞིན་ཉིད་ཀྱིས་དག་པར་བྱས་ནས་བསྒོམ་པ་ཆ་མཐུན། རང་བྱིན་གྱིས་བརླབ་པ། དག་པ་ཤེལ་གྱི་འོད་དང་མཉམ། ། ཞེས་པ་ཆ་མཐུན་པ་དེའི་དོན་གསལ་བར་བཤད། ལྷན་ཅིག་སྐྱེས་པའི་རང་རིག་པའི་དག་པ་མ་ཚང་བ་ཁ་བསྐང༌། ཡན་ལག་བརྒྱད་ལ་ཡི་གེ་བརྒྱད་དགོད་པ་བདག་གི་གདན་གྱི་རབ་བྱེད་བཞི་པར་བསྲུང་བར་གསུངས་པ། འདིར་བྱང་སེམས་མི་ཉམས་པའི་ཕྱིར་སྒོ་དགུ་དགག་པར་གསུངས་པའི་ཚུལ་མི་འདྲ་བའི་སྒོ་ནས་བཤད། གནས་དང་ཕན་ཡོན་དང༌། ཉེས་དམིགས་རྣམས་ཀྱང་མི་གསལ་བ་གསལ་བར་བཤད་པའོ། །
ལྷན་ཅིག་སྐྱེས་པའི་རང་རིག་པའི་དག་པའི་ཕྱག་རྒྱའི་རིགས་རྣམས་བསྟན་པ་ཡང་རབ་ཏུ་བྱེད་པ་དེར་མ་གསུངས་པས་བརྟག་པ་གཉིས་པའི་ལེའུ་ལྔ་པ་དང་བསྡེབས་ནས་ཁ་བསྐངས་ཏེ་བཤད་པའོ། ། ཡང་བརྟག་པ་གཉིས་པ་རང་དུ་ཕྱག་རྒྱ་ལྔ་ལས་མ་གསུངས་ལ། འདིར་བཅུ་གཉིས་གསུངས་ལ། དེ་ཡང་དོན་བརྒྱད་དུ་བསྡུས་ཏེ་ལྔ་ཆ་མཐུན་གསུམ་ཁ་བསྐངས། གང་ཞིག་གང་གི་ཕྱག་རྒྱ་ཡིན་པའང་དེ་བཞིན་དུ་སྦྱར་རོ། ། གཞུང་ལྷག་མ་རྣམས་ནི་བརྟག་པ་གཉིས་པ་དང་ཆ་མཐུན་པ་ཁོ་ནའོ། ། ཚིག་དོན་ལ། བློ་དང་ལྡན་པས་ས་བོན་གདབ། ། ཅེས་པས་ལྷ་སོ་སོའི་དག་པའང་ཟིན་པས་དག་པ་གསུམ་འབྲེལ་པ་ཅན་དུ་བསྟན་ལ། རང་བྱིན་གྱིས་བརླབ་པའི་རང་རིག་པའི་དག་པ་ནི།
རྩ་མཛེས་སྤྱི་ཞེས་པས་ལྟེ་བའི་རྩ་གཉིས་ཀྱི་མདུད་པ་གྲུ་གསུམ་གྱི་ནང་དུ་ཨ་ཝ་དྷཱུ་ཏཱི་ཨ་ཤད་ལྟ་བུ་གནས་སོ། ། ལས་བྱུང་བ་དེ་ལས་ལྟེ་བར་ཁམས་དྭང་མ་ཕབ་པའོ། ། དེ་ཉིད་ལ་རྡུལ་བྲལ་ནི་དེར་མྱོང་བའི་རང་བྱུང་རྟོག་པའི་རྡུལ་དང་བྲལ་བའོ། ། རྟོག་པའི་དྲི་མ་མེད་པས། དག་པ་ཤེལ་གྱི་འོད་དང་མཉམ། ། ཞེས་པའོ། ། བྱང་ཆུབ་སེམས་མི་རྟོག་པ་འོད་གསལ་བ་རང་རིག་པའོ། ། དེ་ནས་འོག་ཏུ་སྦྱར་ལ་མ་མོ་ནི་ཨཱ་ལི་ཡིན་ལ། དེ་ལ་རིང་ཐུང་གཉིས་རེ་རེར་བརྩིས་པའི་ཕྱེད་ཨ་ཐུང་ཡིན་པས་ཨ་ཤད་ལྟ་བུ་མཆོག་ཏུ་ཕྲ་བ་དེ་ཉིད་ཐིག་ལེའི་གཟུགས་སོ། ། དེ་རྣམས་ཀྱིས་ལྟེ་བའི་ཨ་བསྟན་ཏོ། །
ཡེ་ཤེས་ལྔ་ཡི་དངོས་དེ་ཉིད། ། ཅེས་པ་ཤླཽ་ཀ་གཅིག་དང་འོག་ནས་ཡིད་ཀྱི་དངོས་ཞེས་པས་རྐང་པ་ཕྱེད་དང་གསུམ་གྱིས་སྙིང་གའི་ཧཱུྃ་བསྟན་ཏོ། ། འདི་གཉིས་ཀྱིས་ཙཎྜཱ་ལཱི་ཉི་ཤུ་རྩ་བཞིའི་དང་པོ་འཁོར་ལོ་གཉིས་ལ་བརྟེན་པ་བསྟན་ཏེ། ལྟེ་བར་ཆོས་འབྱུང་གྲུ་གསུམ་གྱི་སྟེང་དུ་ཨཱཿདམར་པོ། སྙིང་གར་ཧཱུྃ་སྔོན་པོ་ཐུར་ལ་བལྟས། དེ་གཉིས་རྩ་དབུ་མས་ཟུང་སྦྲེལ་བར་བསམས་ལ། འོག་རླུང་བསྐུམ་པས་ཨྃ་ལ་ཕོག་པས་མེ་སྦར་ཏེ་ཧཱུྃ་ལ་ཕོག་པས་བྱང་སེམས་འཛག་པར་བསམ་ཞིང་རླུང་ཁ་སྦྱར་ཞིང་མེ་འབར་བ་ཤས་ཆེ་ན་ཧཱུྃ་ལ་ཤེས་པ་གཏད་ལ་བསྒོམ་མོ། ། འཛག་པ་ཤས་ཆེ་བ་སྙམ་བྱེད་ན་ཨྃ་ལ་ཤེས་པ་གཏད་ལ་བསྒོམ་མོ། ། བཅུ་གཉིས་པ་མཐའ་ཞེས་པས་དབང་པོ་དྲུག་དང་འབྲེལ་བའི་རྩ་གཡས་ན་དྲུག་གཡོན་ན་དྲུག་ཡོད་པའི་མཐའ་གཉིས་ཏེ་དབུ་མ་བསྟན་ཏོ། ། དགུ་ནི་སྒོ་དགུ་དང་འབྲེལ་བའི་རྩ་སྟེ་དེའི་མཐའ་ཡང་དབུ་མའོ། །
རྐང་མཐིལ་ལ་པ་ཏ་ལ་ཟེར་ལ། པ་པདྨ་ནི་ལྟེ་བའི་པདྨ། ཏ་བིསྟཱ་ར་ན། བདེ་བ་ཆེན་པོའི་ཡེ་ཤེས་རྒྱས་པ། ལ་ལི་ཡ་ཏི་ན། རྣམ་རྟོག་ཐིམ་ཞིང་ནུབ་པའོ། ། མགོ་བོ་མེད་པ་ནི་བདེ་ཆེན་གྱི་ཧྃ། མགོ་བོ་བཅད་པ་ལྟ་བུའི་བར་དུའོ། ། ཐག་པ་གཅིག་ནི་རྣམ་འབྱུང་ཞེས་པ་ཨ་ཝ་དྷཱུ་ཏཱི་བ་ཐག་ལྟ་བུའི་རྣམ་པར་འབྱུང་བའོ། ། ལྟེ་བའི་དབུས་སུ་རྣམ་པར་གནས། །
ཞེས་པ་ལྟེ་བ་སྤྲུལ་པའི་འཁོར་ལོར་རོ། ། དེའི་དབྱིབས་ཆ་ཞེས་པ་ཨཱ་ལི་ཡིན་ལ། དེའི་ལྔ་པ་ཨུ་སྟེ། ལྟེ་བ་ན་རོ་རྐྱང་གི་མདུད་པའི་དབྱིབས་སུ་གནས་པ་བསྟན་ཏོ། ། དེ་གཉིས་ཀླུ་དབང་དབྱིབས་ཞེས་པ་སྦྲུལ་འཁྱིལ་པ་ལྟ་བུར་གནས་པའོ། ། དེའི་ཆའང་ཕྱེ་ཞེས་ཙཎྜཱ་ལཱི་སྦར་བའི་སྟོབས་ཀྱིས་ཧྃ་ལས་འཛག་པ་སྟེ་དེ་ལྟེ་བའི་དབུས་སུ་འཛག་པ་ཡིན་ལ། སྟོབས་ཆེ་བའི་དུས་སུ་ཐབས་ཡིན་ན་རྡོ་རྗེ་ནོར་བུའི་བར་རམ། ཤེས་རབ་ཡིན་ན་གསང་རྩའི་བར་དུ་འཛག་པ་བསྟན་ཏོ། ། རྡོ་རྗེའི་ཚིག་དེ་ཉིད་དབང་ལྟར་བཤད་ན་བཅུ་གཉིས་ཞེས་པ་དབང་བཅུ་གཉིས་ཏེ། སྟ་གོན་སོ་ཤིང་མེ་ཏོག་ཕྲེང་བ་གསུམ།
རིག་པའི་དབང་ལྔ། དྲུག་པ་རྫོགས་པའི་སངས་རྒྱས་ཀྱི་དབང༌། བདུན་པ་བུམ་པའི་དབང་སྟེ་བཅུ། གསང་དབང་དང་བཅུ་གཅིག ཤེས་རབ་ཡེ་ཤེས་དང་བཅུ་གཉིས། དེའི་མཐའ་ཤེས་རབ་ཡེ་ཤེས་སོ། ། དགུའི་མཐའ་འང་སྔོན་མ་གསུམ་བོར་བས་དེ་ཉིད་དོ། ། དེའི་དུས་སུ་རྐང་མཐིལ་ཞེས་པ་རྐང་མཐིལ་ལ་པ་ཏ་ལ་ཟེར་ལ། པ། པདྨ་ནི་ཆོས་འབྱུང་ཡིན་ལ།
དེ་ཨ་ལས་པདྨར་བསྐྱེད་པའོ། ། ཏ་ལ་དང་མགོ་བོ་མེད་པ་སྔ་མ་དང་འདྲ། ཐག་པ་གཅིག་ནི་རྣམ་འབྱུང་ཞེས་པ་ཧྃ་ལས་བྱང་སེམས་དགའ་བ་བཅུ་དྲུག་གི་རྣམ་པར་འབབ་པའོ། ། ལྟེ་བའི་ཞེས་པ་ཤླཽ་ཀ་གཅིག་གིས་འབྲུ་སྔར་དང་འདྲ་བས་བྱང་སེམས་འབབ་པའི་ལམ་དྷཱུ་ཏཱིའི་དབྱིབས་བསྟན་ནོ། ། རྡོ་རྗེའི་དབུས་སུ་ཞེས་པ་ལ་སོགས་པས་དབང་གསུམ་པའི་དུས་ཀྱི་ལྷན་སྐྱེས་ཀྱི་གནས་བསྟན་ཏེ། རྡོ་རྗེའི་དབུས་ཡབ་ཀྱི་རིགས་ཀྱི་བདག་པོའི་ཁ་དང༌། སྐྱེ་གནས་ཀྱི་དབུས་ཡུམ་གྱི་རྩ་མཛེས་པའི་སྤྱི་བོར། ས་བོན་དེ་བྱང་ཆུབ་སེམས་ཀྱི་ཐིག་ལེ་གནས་པའོ། ། ཆོས་དབྱིངས་ཞེས་པ་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་གཉིས་ཀའི་རྒྱུར་གྱུར་པ་ལ་བྱའོ། ། དེའི་ངོ་བོ་བྱང་སེམས་ཁུ་བའོ། །
དེ་ཡང་བྱང་སེམས་འཛིན་པའི་ཐབས་ཀྱིས་མ་ཟིན་ན་སྒོ་དགུ་པོ་ཐམས་ཅད་ནས་འཕོ་བའོ། ། དེ་དགག་པའི་ཕྱིར་ཡི་གེ་བརྒྱད་བསྟན་པ་ནི་གདན་བཞི་ལས། ལུས་ལ་བཀོད་པ་གོ་ཆར་འགྱུར་བ་དང༌། ལྷ་མོ་རྣམས་བསྐྱེད་པའི་ས་བོན་དུ་འགྲོ་བ་དང༌། ཡང་འདི་ཉིད་ཀྱི་བརྒྱད་པའི་གསུམ་པའི་འཕོ་བའི་མདོར་བསྟན་དུ་འགྲོ་བའང་ཤེས་པར་བྱའོ། ། ཤུགས་ལས་ཙཎྜཱ་ལཱི་གཉིས་པ་འཁོར་ལོ་གཅིག་ལ་བརྟེན་པའང་བསྟན་ཏེ། ལྟེ་བའི་སྤྲུལ་པའི་འཁོར་ལོའི་དབུས་སུ་ཨ། ཕྱོགས་ཀྱི་འདབ་མ་ལ་བརྩེགས་པའི་ཡི་གེ་བཞི། མཚམས་ཀྱི་འདབ་མ་ལ་རྐྱང་པའི་ཡི་གེ་བཞི་སྟེ། ཡི་གེ་ཐམས་ཅད་ཁ་དོག་དམར་པོར་གསལ་བཏབ་ལ།
དེ་ནས་དབུགས་ལན་གསུམ་ཅི་བདེར་རྒྱུར་གཞུག དེ་ནས་ནང་དུ་འཇུག་པ་དང༌། ལྟེ་བའི་ཡིག་འབྲུ་རྣམས་ལ་བསྟིམ་ལ་མནན། གཏོང་བ་དང་ལྟེ་བའི་ཡིག་འབྲུ་རྣམས་བྱ་འཕུར་བ་བཞིན་དུ་བྱུང་སྟེ། སྙིང་ག་ཆོས་ཀྱི་འཁོར་ལོ་ལ་རི་སྣ་ལ་སྨུག་པ་ཆགས་པ་བཞིན་བསྒོམ་མོ། ། ལྷན་ཅིག་སྐྱེས་པའི་རང་རིག་པའི་དག་པའི་ཕྱག་རྒྱའི་རིགས་ལ་མིང་བཅུ་གཉིས་གསུངས་ཀྱང་དོན་བརྒྱད་དུ་འདུ་བ་ཡིན་ཏེ། དང་པོར་མ་ལ་སོགས་པ་བཞི་ནི། བྲམ་ཟེ་མོ་ལ་སོགས་བརྒྱད་པོ་ཉིད་གསང་དབང་གི་དུས་སུ་སློབ་དཔོན་གྱིས་བསྟེན་བས་མ། ཤེས་རབ་ཡེ་ཤེས་ཀྱི་དུས་སུ་རང་ཉིད་ཀྱིས་བསྟེན་པས་སྲིང་མོ། ལམ་དུས་སུ་བསྟེན་པའི་དབང་དུ་བྱས་ནས་བུ་མོ་དང་གཉེན་མོ་གསུང༌།
ཡང་བརྟག་པ་བཅུ་པའི་དང་པོ་ལས་བཤད་པ་ལྟར་སྦྱར་ཏེ། འོག་ནས་ཀྱི་བྲམ་ཟེ་མོ་ལ་མ། གར་མ་ལ་སྲིང་མོ། གདོལ་པ་མོ་ལ་བུ་མོ། གཡུང་མོ་ལ་གཉེན་མོ་སྟེ། ཚ་མོའི་བརྡས་བསྟན་པ་ཡིན་ནོ། ། ཡང་རབ་བྱེད་འདི་ཉིད་ཀྱི་སྨད་ལས་འབྱུང་བ་ལྟར་ཕྱག་རྒྱ་བརྒྱད་པོ་ཉིད་ལ་སྐྱེ་འགྲོ་སྐྱེད་པ་ལ་སོགས་པའི་རྒྱུ་མཚན་གྱིས་ཀྱང་མ་ལ་སོགས་པར་བཞག་པ་ཡིན་ནོ། ། ཚུལ་ཇི་ལྟར་བསྟན་པ་ནི། འདུ་ཤེས་གསུམ་དང་ལྡན་པས་བྱང་སེམས་མ་ཉམས་པར་གསང་ལ་བསྟེན་ཞེས་པའོ། ། ལྷག་མ་ནི་གཞུང་ཉིད་དུ་བརྟག་གོ །
རབ་ཏུ་བྱེད་པའི་མཚན་ལས་སེམས་བསྐྱེད་པ་ཞེས་བྱ་བ་དང༌། བྱང་ཆུབ་སེམས་ལ་འཇུག་པ་ཞེས་གསུངས་པས། དེ་གཉིས་ཀྱི་འབྲེལ་པ་ནི་སྤྱི་དོན་དང་སྤྱིའི་དོན་དུ་འབྲེལ་ཏེ། ཐོས་བསམ་གྱིས་ཆོས་ཅན་ཁམས་བཅོ་བརྒྱད་སྟོང་པ་ཉིད་དུ་རྟོགས་པ་ནི། དེ་བཞིན་ཉིད་ཀྱི་དག་པ་སྟོང་པ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་ཡིན་ལ། བྱང་ཆུབ་སེམས་ལ་འཇུག་པ་ནི་དེ་ནས་འཁོར་གསུམ་མི་དམིགས་པས་ཟིན་པས་ལུས་དྲན་པ་ཉེ་བར་གཞག་པ་ལ་སོགས་པ་བསྒོམ་པའོ། ། སྦས་པ་དང་སྦས་པར་འབྲེལ་ན་དང་པོ་ནི་ཙཎྜཱ་ལཱི་དང་ཕྱག་རྒྱའི་ཐབས་ལ་བརྟེན་ནས་དོན་དམ་པ་དང་ཀུན་རྫོབ་ཀྱི་བྱང་ཆུབ་ཀྱི་སེམས་བསྐྱེད་པ་ཡིན་ལ། གཉིས་པ་འཇུག་པ་ནི་ཡེ་ཤེས་གཉིས་ཀྱི་རྟོགས་པས་ས་བཅུ་གསུམ་བགྲོད་པར་བྱེད་པ་ལ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དག་པའི་རྩ་སུམ་ཅུ་རྩ་བདུན་དུ་རླུང་དང་བྱང་ཆུབ་ཀྱི་སེམས་གོ་ཟུག་པ་དང༌། ལོངས་སྤྱོད་པ་དང་ཐིམ་པ་གསུམ་གྱིས་གནས་པ་དབུ་མར་རིམ་གྱིས་ཐིམ་པ་རྣམས་ཀྱིས་ས་རྣམས་ཀྱི་རྟོགས་པ་རིམ་གྱིས་སྐྱེ་བའོ། ། རབ་བྱེད་གཉིས་པའི་སྟོད་ཀྱིས་བརྗོད་པར་བྱ་བའི་དོན་ཕ་རོལ་ཏུ་ཕྱིན་པའི་ཐེག་པ་དང་སྤྱི།
རྗོད་བྱེད་ཡན་ལག་གི་དོན་མངོན་པར་རྟོགས་པ་བསྐྱེད་རིམ་ལྷའི་དག་པའི་དབང་དུ་བྱས་ནས་བསྐྱེད་རིམ་དང་འབྲེལ། རྩའི་དག་པའི་དབང་དུ་བྱས་ནས་རྫོགས་པའི་རིམ་པའི་དེ་ཁོ་ན་དང་འབྲེལ། རྒྱུད་སྡེ་གཞན་རྣལ་འབྱོར་མ་ཀུན་སྤྱོད་ཀྱི་ལེའུ་གཉིས་པར། བྱང་ཆུབ་ཀྱི་ཕྱོགས་སུམ་ཅུ་རྩ་བདུན་གྱི་མིང་ཙམ་བསྟན་པ། དེ་འདིར་ཚིག་གི་དོན་རྣམ་པར་ཕྱེ་སྟེ་བཤད་པའོ། ། དེ་ཡང་གཞུང་དུམ་བུ་བདུན་དུ་གནས་པ་ལས་རེ་རེ་ལ་ཡང་དམིགས་པའི་ཡུལ་གང་ཡིན་པ། རང་གི་ངོ་བོ། གྲོགས་གང་དང་མཚུངས་པར་ལྡན་པ། དེ་ཚུལ་ཇི་ལྟར་བསྒོམ་པ། བསྒོམས་པའི་འབྲས་བུ་སྟེ་ལྔ་ལྔའོ། །
དེ་ཡང་དྲན་པ་ཉེར་གཞག་གི་དམིགས་པའི་ཡུལ་ལུས་ལ་སོགས་པ་བཞི། རང་གི་ངོ་བོ་དྲན་པ་དང་ཤེས་རབ་ཀྱིས་རྣམ་པར་ཕྱེ་སྟེ། ཀུན་རྫོབ་ཏུ་མི་གཙང་བ་ལ་སོགས་པ་དང༌། དོན་དམ་པར་རང་བཞིན་མེད་པར་ཤེས་པར་བྱས་ནས་དྲན་པར་མི་བརྗེད་པར་བྱེད་པའོ། ། གྲོགས་ནི་དད་པ་ལ་སོགས་པའི་སེམས་ལས་བྱུང་བ་ཉི་ཤུ་རྩ་གཅིག་ལས་ཅི་རིགས་པ་དང་མཚུངས་པར་ལྡན་ནོ། ། བསྒོམ་པ་ནི་ལུས་ལ་སོགས་པ་ལ་ཀུན་རྫོབ་ཏུ་མི་གཙང་བ་ལ་སོགས་པ་དང༌། དོན་དམ་པར་རང་བཞིན་མེད་པར་བསྒོམ་པའོ། ། བསྒོམས་པའི་འབྲས་བུ་ནི་བདེན་པ་བཞིས་ལ་འཇུག་པ་སྟེ། ལུས་མི་གཙང་བར་ཤེས་པས་ལུས་འདུ་བྱེད་ཀྱི་སྡུག་བསྔལ་གྱིས་བསྡུས་པ་དེའི་མཚན་ཉིད་ཤེས་པས་སྡུག་བསྔལ་གྱི་བདེན་པ་སྤོང་བ་ལ་འཇུག ཚོར་བ་ཐམས་ཅད་སྡུག་བསྔལ་དུ་ཤེས་པས་སྤང་བྱར་ཤེས་པ་ན་ཚོར་བའི་འབྲས་བུ་སྲེད་པ་ལྡོག་ལ།
སྲེད་པ་ཀུན་འབྱུང་གི་གཙོ་བོ་ཡིན་པས་ཀུན་འབྱུང་སྤོང་བ་ལ་འཇུག སེམས་མི་རྟོག་པར་ཤེས་པས་ཟག་བཅས་ཀྱི་སེམས་རྒྱུན་འཆད་པར་འགོག་པའི་བདེན་པ་མངོན་དུ་བྱེད་པ་ལ་མི་སྐྲག་པས་འགོག་པའི་བདེན་པ་ལ་འཇུག ཆོས་བདག་མེད་པར་ཤེས་པས་བདག་མེད་མངོན་སུམ་རྟོགས་པའི་ལམ་གྱི་བདེན་པའི་རྒྱུར་འགྱུར་བས་ལམ་གྱི་བདེན་པ་ལ་འཇུག་གོ ། ཚིག་དོན་ལ་ཕྱིའི་ཡུལ་ལ་སོགས་པ་ཡུལ་བསྟན་པ་ལ་ལུས་ཀྱི་རྗེས་སུ་བལྟ་ཞེས་པས་བསྒོམ་པ་བསྟན། ངོ་བོ་ནི་རབ་ཏུ་ཤེས་ཏེ་ཞེས་པས་ཤེས་རབ་བསྟན་ལ། དྲན་པ་ཞེས་པས་དྲན་པ་བསྟན་ཏོ། ། མ་རིག་པ་ལ་སོགས་པས་གང་ཟག་བསྟན་ཏོ། ། ཡང་དག་པར་སྤོང་བའི་དམིགས་པའི་ཡུལ་སྡིག་པ་མི་དགེ་བའི་ཆོས་མ་སྐྱེས་པ་དང་སྐྱེས་པ་དང༌། དགེ་བའི་ཆོས་མ་སྐྱེས་པ་དང་སྐྱེས་པའོ། ། ངོ་བོ་བརྩོན་འགྲུས་གྲོགས་དེ་ལྔ་དང་མཚུངས་པར་ལྡན་པའི་སེམས་དང་སེམས་ལས་བྱུང་བ་བསྒོམ་པ་ནི་འདུན་པ་བསྐྱེད་དོ། །
ཞེས་བྱ་བ་ལ་སོགས་པས་བརྩོན་འགྲུས་བསྒོམ་པ་གནས་དང་བཅས་པ་སྟེ། དེ་ཡང་གནས་ནི་འདུན་པ་སྟེ། འདུན་པ་ལ་བརྟེན་ནས་བརྩོན་འགྲུས་འབྱུང་བས་སོ། ། དགེ་སྡིག་གི་ཉེས་དམིགས་དང་ཕན་ཡོན་དྲན་པས་གཉེན་པོ་སྐྱོན་མེད་པ་བསྒོམ་པ་ནི་འབད་པའོ། ། ངོ་བོ་ནི་སྡིག་པ་སྤོང་བ་ལ་སོགས་བརྩོན་འགྲུས་བརྩམ་མོ། ། དེ་ལ་བྱིང་རྒོད་བྱུང་ན་བྱིང་བ་ན་སེམས་མངོན་པར་འདུ་བྱེད་པ་སྟེ། སེམས་པ་བསྒོམ་པ་ནི་སེམས་ཡང་དག་པར་འཇོག་པའོ། ། རྒོད་པ་ན་སེམས་མངོན་པར་འདུ་མི་བྱེད་པ་སྟེ། བཏང་སྙོམས་བསྒོམ་པ་ནི་སྨོན་ལམ་ཡང་དག་པར་འདེབས་པའོ། ། འབྲས་བུ་ནི་དང་པོ་གཉིས་ཀྱིས་མི་མཐུན་ཕྱོགས་སྤོང་བ་དང༌།
གསུམ་པས་གཉེན་པོ་ཐོབ་པ་དང༌། བཞི་པས་གཉེན་པོ་ཐོབ་པ་འཕེལ་བ་ཡིན་ནོ། ། རྫུ་འཕྲུལ་གྱི་རྐང་པས་ཐོབ་པར་བྱ་བའི་དམིགས་ཡུལ། ཏིང་ངེ་འཛིན་ལས་སྐྱེས་པའི་རྫུ་འཕྲུལ་སྟོད་ནས་མེ་འབར་བ་དང་སྨད་ནས་ཆུ་འབྲུབ་པ་ལ་སོགས་པ་བསྒོམས་པའི་དམིགས་ཡུལ་བདེན་པ་བཞིའོ། ། ངོ་བོ་ཏིང་ངེ་འཛིན། གྲོགས་ནི་འདུན་པ་ལ་སོགས་པ་ཅི་རིགས་པའོ། ། བསྒོམ་པ་ནི་ཏིང་ངེ་འཛིན་ཉེས་པ་ལྔའི་གཉེན་པོ་འདུ་བྱེད་བརྒྱད་བསྒོམ་པ་སྟེ། དེ་ཡང་ལེ་ལོའི་གཉེན་པོར་བརྩོན་འགྲུས་བསྒོམ་པ་དེའི་རྒྱུ་ནི་འདུན་པ། འདུན་པའི་རྒྱུ་དད་པ་སྟེ་ཡིད་ཆེས་པའི་དད་པ་ཡོད་ན་དོན་དུ་གཉེར་བའི་འདུན་པ་འབྱུང་བའོ། ། དེ་ལྟར་བརྩོན་འགྲུས་བསྒོམས་པ་ལས་ལུས་དང་སེམས་ཤིན་ཏུ་སྦྱངས་པ་འབྱུང་ངོ༌། །
དེ་ལྟར་ཉེས་པ་གཅིག་ལ་འདུ་བྱེད་བཞིའོ། ། རྨུགས་པ་ནི་དྲན་པས་སེལ་ཏེ་བླ་མའི་གདམས་ངག་དང༌། ཏིང་ངེ་འཛིན་གྱི་དམིགས་པ་མ་བརྗེད་པའོ། ། ཤེས་བཞིན་མ་ཡིན་པ་ནི་བྱིང་རྒོད་ལ་སོགས་པ་མི་རྟོགས་པ་སྟེ་དེ་ཤེས་བཞིན་གྱིས་ཟིན་པས་ཤེས་པར་བྱེད་དོ། ། བྱིང་བ་སེམས་པས་སེལ་ལ་རྒོད་པ་བཏང་སྙོམས་ཀྱིས་སེལ་ཏོ། ། དེ་ལྟར་ཉེས་པ་བཞི་ལ་འདུ་བྱེད་རེ་རེའོ། ། འབྲས་བུ་ནི་ཇི་ལྟར་འདོད་པ་བཞིན་དུ་རྫུ་འཕྲུལ་ལ་སོགས་པའི་ཕན་ཡོན་གྲུབ་བོ། ། གཞུང་ལས་འདུན་པ་ཞེས་པ་ནི་གྲོགས་འདུན་པ་གཙོ་བོར་གྱུར་པ་དང་ལྡན་པའོ། ། ཏིང་ངེ་འཛིན་ནི་ངོ་བོ། སྤོང་བའི་ཞེས་པ་ཉེས་པ་ལྔའི་གཉེན་པོར་འདུ་བྱེད་བརྒྱད་བསྒོམ་པའོ། །
ཤེས་རབ་ཀྱིས་སྡུག་བསྔལ་བ་ལ་སྡུག་བསྔལ་ཉིད་དུ་ཤེས་པས་དེ་ལས་དབེན་པ་འཚོལ་བར་བྱེ་བྲག་ཕྱེད་པས་ངེས་པར་འབྱུང་བའོ། ། སྡུག་བསྔལ་གྱི་རྒྱུ་ཀུན་འབྱུང་ལ་སྤང་བྱར་ཤེས་པས་འདོད་ཆགས་དང་བྲལ་བས་ངེས་པར་འབྱུང་བའོ། ། འགོག་པ་མངོན་དུ་བྱ་བར་ཤེས་པས་འགོག་པ་ངེས་པར་འབྱུང་བའོ། ། འགོག་པ་དེའི་རྒྱུ་བདག་མེད་རྟོགས་པའི་ལམ་ལ་ལམ་དུ་ཤེས་པ་རྣམ་པར་བྱང་བར་འགྱུར་བས་ཞེས་པའོ། ། དེ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས་དབེན་པ་ལ་གནས་འདོད་ཆགས་དང་བྲལ་བ་ལ་གནས་འགོག་པ་ལ་གནས་ཞེས་གསུངས་སོ། ། དབང་པོ་ལྔའི་དམིགས་པའི་ཡུལ་བདེན་པ་བཞིའོ། ། ངོ་བོ་དད་པ་ལ་སོགས་པ་གྲོགས་དེ་དང་མཚུངས་པར་ལྡན་པས་སེམས་ལས་བྱུང་བའོ། ། བསྒོམ་པ་ནི་དད་པའི་དབང་པོས་བདེན་པ་བཞི་ལ་ཡིད་ཆེས་པའི་ཚུལ་གྱིས་བསྒོམ། ཡིད་ཆེས་པའི་བདེན་པར་མངོན་པར་རྟོགས་པར་བྱ་བའི་ཕྱིར་དེ་ལ་སྤྲོ་བའི་ཚུལ་གྱིས་བརྩོན་འགྲུས་བརྩམ་མོ། ། དྲན་པས་མི་བརྗེད་པའི་ཚུལ་གྱིས་བསྒོམ།
ཏིང་ངེ་འཛིན་གྱིས་སེམས་རྩེ་གཅིག་པའི་ཚུལ་གྱིས་བསྒོམ། ཤེས་རབ་ཀྱིས་རབ་ཏུ་འབྱེད་པའི་ཚུལ་གྱིས་བསྒོམ་མོ། ། གཞུང་དང་སྦྱར་ཏེ་ཤེས་པར་བྱའོ། ། འབྲས་བུ་ནི་མ་དད་པ་ལ་སོགས་པ་འཇོམས་པའོ། ། སྟོབས་ལྔ་ནི་ཐམས་ཅད་གོང་མ་དང་འདྲ་ལ། ཁྱད་པར་མ་དད་པ་ལ་སོགས་པ་འཇོམས་པའི་སྟོབས་དང་ལྡན་པར་འགྱུར་བའོ། ། བྱང་ཆུབ་ཀྱི་ཡན་ལག་གི་དམིགས་པ་ནི་བདེན་པ་བཞིའི་ཆོས་ཉིད་དོ། ། ངོ་བོ་བདག་མེད་རྟོགས་པའི་ཤེས་རབ་གཙོ་བོ་ཡིན་ནོ། ། གྲོགས་སྔར་དང་འདྲ། དེ་ལ་དྲན་པ་ནི་གནས་ཀྱི་ཡན་ལག་སྟེ་མངོན་དུ་སྤྲོས་བྲལ་ལ་སེམས་གཏོད་པའི་དྲན་པ་ལས་མཐོང་ལམ་དུ་སྤྲོས་བྲལ་མངོན་སུམ་དུ་རྟོགས་པའི་ཤེས་རབ་འབྱུང་བས་སོ། །
ཆོས་རྣམ་པར་འབྱེད་པ་ནི་ངོ་བོ་ཉིད་ཀྱི་ཡན་ལག་སྟེ་མཐོང་ལམ་གྱི་ངོ་བོ་བདེན་པ་བཞིའི་ཆོས་ཉིད་མངོན་སུམ་དུ་རྟོགས་པའི་ཤེས་རབ་བོ། ། བརྩོན་འགྲུས་ནི་ངེས་པར་འབྱུང་བའི་ཡན་ལག་སྟེ་དེས་ལམ་གོང་ནས་གོང་དུ་འགྲོ་བའི་ཕྱིར་རོ། ། དགའ་བ་ནི་ཕན་ཡོན་གྱི་ཡན་ལག་སྟེ་སེམས་ཀྱི་རྒྱུད་ཚིམ་པར་བྱེད་པས་སོ། ། ཤིན་ཏུ་སྦྱངས་པ་དང་ཏིང་ངེ་འཛིན་དང་བཏང་སྙོམས་ནི་ཉོན་མོངས་པ་མེད་པའི་ཡན་ལག་སྟེ་དེ་ཡང་གང་གིས་ཉོན་མོངས་པ་མེད་པ་ན་ལུས་དང་སེམས་ཤིན་ཏུ་སྦྱངས་པས་གནས་ངན་ལེན་འཇིག་པས་སོ། ། གང་གི་ཚེ་ཉོན་མོངས་པ་མེད་ན་ཏིང་ངེ་འཛིན་ལ་དེ་རྩེ་གཅིག་ཏུ་གནས་པའི་ཚེ་མེད་དེ། ཇི་ལྟར་མེད་ན་བཏང་སྙོམས་ཏེ་སེམས་རྣལ་དུ་གནས་པའི་ཚུལ་གྱིས་མེད་པའོ། ། གཞུང་དང་སྦྱར་ཏེ་ཤེས་པར་བྱའོ། ། བསྒོམ་པ་ནི་བྱེ་བྲག་ཕྱེད་པས་ངེས་པར་འབྱུང་ཞེས་པ་ལ་སོགས་པ་སྟེ། སྡུག་བསྔལ་ལ་སྡུག་བསྔལ་ཉིད་དུ་ཤེས་པ་དང༌། དེའི་ཆོས་ཉིད་མངོན་སུམ་དུ་ཤེས་པའོ། །
འབྲས་བུ་ནི་མཐོང་བས་སྤང་བར་བྱའི་རིགས་རྣམས་སྤང་བའོ། ། ལམ་གྱི་ཡན་ལག་གི་དམིགས་པའི་ཡུལ་བདེན་པ་བཞིའི་ཆོས་ཉིད་མངོན་སུམ་དུ་བྱས་པ་དེ་ཉིད་དོ། ། ངོ་བོ་ཡང་དག་པའི་ལྟ་བ་ལ་སོགས་པ་བརྒྱད་དོ། ། དེ་ཡང་ཡང་དག་པའི་ལྟ་བ་ནི་ཡོངས་སུ་གཅོད་པའི་ཡན་ལག་སྟེ་མཉམ་གཞག་ལ་དེ་ཁོ་ན་ཉིད་མངོན་སུམ་དུ་མཐོང་བ་དེ་ཉིད་རྗེས་ཀྱིས་ངེས་པར་འཛིན་པའོ། ། ཡང་དག་པའི་རྟོག་པ་ནི་གཞན་དག་གོ་བར་བྱེད་པའི་ཡན་ལག་སྟེ། རྟོག་པ་རང་མཐུན་པར་ངག་ཀུན་ནས་སློང་བར་བྱེད་དོ། ། ངག་དང་ལས་ཀྱི་མཐའ་དང་འཚོ་བ་གསུམ་ནི་གཞན་དག་ཡིད་ཆེས་པར་བྱེད་པའི་ཡན་ལག་སྟེ། ངག་གིས་རྟོགས་པ་དང་མཐུན་པར་གཞན་དག་འདྲི་བ་དང་ལུང་སྟོན་པ་ལ་སོགས་པ་འབེལ་བའི་གཏམ་གཏན་ལ་ཕབ་པས་གཞན་གྱི་ལྟ་བ་རྣམ་པར་དག་པར་ཤེས་སོ། ། ཡང་དག་པའི་ལས་ཀྱི་མཐའ་ནི་ལྟུང་བ་ཆུང་ངུ་ལ་འཛེམ་པས་ཚུལ་ཁྲིམས་རྣམ་པར་དག་པར་ཤེས་སོ། ། འཚོ་བ་ནི་ཁ་ན་མ་ཐོ་བ་མེད་པ་འཕགས་པས་གནང་བའི་འཚོ་བ་སྟེ།
བསོད་སྙོམས་ཀྱི་འཚོ་བ་རྣམ་པར་དག་པར་ཤེས་སོ། ། རྩོལ་བ་ནི་ཉོན་མོངས་པའི་སྒྲིབ་པ་རྣམ་པར་སྦྱོང་བའི་ཡན་ལག་སྟེ། བསྒོམ་པས་སྤང་བར་བྱ་བའི་ཉོན་མོངས་པ་རྣམས་རིམ་གྱིས་སྦྱོང་བས་སོ། ། ཡང་དག་པའི་དྲན་པ་ནི་ཉེ་བའི་ཉོན་མོངས་པ་མེད་པའི་ཡན་ལག་སྟེ། ཞི་གནས་ཀྱི་དམིགས་པ་མ་བརྗེད་པས་བྱིང་རྒོད་ལ་སོགས་པའི་ཉེ་བའི་ཉོན་མོངས་པ་མི་འབྱུང་བའོ། ། ཏིང་ངེ་འཛིན་ནི་ཡོན་ཏན་ཁྱད་པར་ཅན་ལ་སྒྲིབ་པ་མེད་པའི་ཡན་ལག་སྟེ། ཏིང་ངེ་འཛིན་གྱིས་བསམ་གཏན་གྱི་སྒྲིབ་པ་ལྔ་སྤངས་པས་མངོན་ཤེས་ལ་སོགས་པའི་ཡོན་ཏན་ཐམས་ཅད་སྐྱེད་པར་བྱེད་པས་སོ། ། བསྒོམ་པ་ནི་བྱང་ཆུབ་ཀྱི་ཡན་ལག་བཞིན་ནོ། ། གྲོགས་ཀྱང་སྔ་མ་དང་འདྲའོ། ། འབྲས་བུ་ནི་ཡོངས་སུ་གཅོད་པ་ལ་སོགས་པ་དྲུག་ཉིད་དོ། །
རབ་ཏུ་བྱེད་པ་གཉིས་པའི་སྨད་བརྗོད་པར་བྱ་བའི་དོན་གཙོ་བོར་སྦས་པ་ཡིན་ལ། རྩ་སོ་བདུན་གྱི་རླུང་དང་བྱང་ཆུབ་ཀྱི་སེམས་དབུ་མར་ཐིམ་པ་ལས་ས་བཅུ་གསུམ་གྱི་རྟོགས་པ་སྐྱེ་བ་མཐར་ཐུག་ཏུ་ཡང་འགྲོ། བརྗོད་བྱ་ཡན་ལག་གི་གཙོ་བོ་ཡིན་ལ། མངོན་པར་རྟོགས་པ་ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པ་དང་འབྲེལ། རྒྱུད་སྡེ་གཞན་རྣམས་རྣལ་འབྱོར་མ་ཀུན་ཏུ་སྤྱོད་པའི་ལེའུ་གཉིས་པ་དང་གསུམ་པར་ཕ་རོལ་ཏུ་ཕྱིན་པའི་ཐེག་པ་སྤྱི་དང༌། བསྐྱེད་པའི་རིམ་པ་དང་སྤྱིའི་དོན་བཤད་ཀྱང་སྦས་པ་དང་མཐར་ཐུག་ཏུ་བཤད་པ་མ་གསུངས་པས་དེར་མ་ཚང་བ་ཁ་བསྐང་བའོ། ། ཡང་བརྟག་པ་གཉིས་པའི་ལེའུ་དང་པོར་ཡེ་ཤེས་དང་རྡོ་རྗེའི་རྟེན་རྩ་བཤད་པ་དང༌། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་ཆ་མཐུན་རྟེན་རྩ་འཁོར་ལོའི་དབྱེ་བས་བརྒྱ་ཉི་ཤུ་ཁ་བསྐངས། མིང་གི་དབྱེ་བ་ཆ་མཐུན། ཐུན་མོང་གི་མཚན་ཉིད་བསྡུས་ནས་གསལ་བར་བསྟན།
རྩ་ལ་བརྟེན་པའི་ཡེ་ཤེས་ཀྱི་རྟེན་བྱང་ཆུབ་ཀྱི་སེམས་ཀྱི་དཀྱིལ་འཁོར་ཅུང་ཟད་ཙམ་བཤད་པ་འདིར་བྱེད་པའི་ལས་དང་བཅས་ཏེ་གསལ་བར་བཤད་དོ། ། གཞུང་ནས་དེ་ཉིད་ཡང་དག་བཤད་པར་ཞེས་པ་སྦས་པ་དང༌། མཐར་ཐུག་ཏུའོ། ། དགའ་བ་ལ་སོགས་ས་རྣམས་ཞེས་པ་བྱང་ཆུབ་ཀྱི་ཕྱོགས་རྣམ་པར་དག་པའི་རྩ་སོ་བདུན་གྱི་རླུང་སེམས་དབུ་མར་ཐིམ་པ་ལས་ས་བཅུ་གསུམ་གྱི་རྟོགས་པ་སྐྱེ་བའོ། ། དེས་ནི་མཐར་ཐུག་ཀྱང་བཤད་པར་འགྲོའོ། ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་ཀྱི་དོན་རྩ་བའི་རྒྱུད་བརྟག་པ་གཉིས་པའི་ཡི་གེར་ཅུང་ཟད་བྲིས་པས་འདིར་མ་བྲིས་སོ། ། རབ་ཏུ་བྱེད་པ་གསུམ་པའི་བརྗོད་པར་བྱ་བའི་དོན་འབྲས་བུ་སྐུ་གསུམ་མཛད་པ་དང་བཅས་པ་སྦས་པའི་དོན་གྱི་མཐར་ཐུག་ཐབས་ཀྱི་རྒྱུད་ཞར་ལ་བསྟན་པ་སྦས་པའི་དོན་རྗོད་བྱེད་ཡན་ལག་གི་དོན་གྱི་གཙོ་བོས་བཤད་ལ། གཉིས་པོའང་ཅུང་ཟད་འཇུག མངོན་པར་རྟོགས་པ་ཐབས་ཉམས་སུ་བླངས་པ་ལས་བྱུང་བའི་འབྲས་བུ་དང༌། ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པ་དང་འབྲེལ།
རྒྱུད་སྡེ་གཞན་ནི་བཞུགས་པའི་གནས་མཉམ་སྦྱོར་གྱི་རྟོགས་པ་དང་པོ་དང་ཆ་མཐུན། རྒྱུད་ཕྱི་མ་དང་བཅས་པའི་ཚིག་གི་དོན་ཕྱེ་སྟེ་གསལ་བར་བཤད། བཞུགས་པ་པོ་མཛད་པ་དང་བཅས་པའང་མི་གསལ་བ་གསལ་བ་རྟོག་པ་ལྔ་པར་མཛད་པ་ཅུང་ཟད་བཤད་པས་ཕྱོགས་གཅིག་ཏུ་བསྡེབས་ཏེ་གསལ་བར་བཤད། ཐུན་མོང་མ་ཡིན་པ་འབྲས་བུའི་རྒྱུད་ཀྱི་མཚན་ཉིད་ཀྱང་རྟོག་པ་ལྔ་པ་དང་ཆ་མཐུན་ཞིང༌། ཅུང་ཟད་མི་གསལ་བ་གསལ་བར་བཤད་ཐབས་ཀྱི་རྒྱུད་ཞར་བྱུང་གི་ཚུལ་གྱིས་བཤད་པ་ཡང་མཉམ་སྦྱོར་གྱི་རྟོག་པ་ལྔ་པར་མཉམ་ཉིད་མི་གཡོ་ལ་སོགས་པའི་བསྟོད་པ་གསུངས་ལ། འདིར་ཚུལ་མི་འདྲ་བ་རྣལ་འབྱོར་གྱི་བདག་པོ་ལ་སོགས་པ་གསུངས་ལ་གཞན་ན་མ་ཚང་བ་ཁ་བསྐངས་སོ། ། ཚིག་དོན་ལ་ཞུས་པའི་སྐབས་ལས་གསང་བ་ཞེས་བྱ་བ་ནི་འབྲས་བུ་ས་བཅུ་གསུམ་པ་དེ་ཉིད་འདུས་པ་མན་ཆད་ལ་མ་གྲགས་པས་སོ། ། དེ་ལས་མཆོག་ཏུ་གྱུར་པ་མེད་པས་ཡེ་ཤེས་བླ་མེད་པ། རྒྱུའི་རྒྱུད་ལ་སོགས་པ་ཐམས་ཅད་ཀྱི་སྙིང་པོ་ཡིན་པས་སྙིང་པོ། ལན་ལ་བཞུགས་པའི་གནས་ཆོས་ཀྱི་སྐུའི་དབང་དུ་བྱས་ན་དབྱིངས་སྤྲོས་བྲལ་ཏེ།
སྣོད་མ་ཡིན་པ་ལ་གསང་བར་བྱུང་བ་ན་གསང་བ་སྟེ། ས་བཅུ་གཅིག་པ་ལ་སོགས་པའི་འང་ཡུལ་མ་ཡིན་པའོ། ། ཡེ་ཤེས་དམ་པའི་ཡུལ་ཡིན་པས་ན་མཆོག དགྱེས་པ་འབྱུང་བའི་གཞི་ཡིན་པས་ན་དགྱེས་པ་སྟེ། ཟག་པ་མེད་པའི་བདེ་བ་ཐམས་ཅད་ཀྱི་གཞིར་གྱུར་པའོ། ། དེ་ཉིད་ཡེ་ཤེས་ལྔའི་བདག་ཉིད་དམ་རྣམ་སྣང་ལ་སོགས་པ་ལྷ་ཐམས་ཅད་ཀྱི་བདག་ཉིད་ཡིན་པས་ན་ཐམས་ཅད་ཀྱི་བདག་ཉིད་དོ། ། དེ་ལ་བཞུགས་པ་པོ་ཡེ་ཤེས་དུས་གསུམ་མཉམ་པ་ཉིད་ཀྱི་ཚུལ་གྱིས་རྟག་ཏུ་བཞུགས་པའོ། ། ལོངས་སྐུའི་དབང་དུ་བྱས་ན་དབྱིངས་དེ་ཉིད་རྣམ་པ་ཆོས་འབྱུང་གི་ནང་དུ་ཚུད་པའི་གཞལ་ཡས་ཁང་དུ་སྣང་བ་སྟེ། དེར་བཞུགས་པ་པོ་ཡེ་ཤེས་ཉིད་ལོངས་སྐུ་མཚན་དང་དཔེ་བྱད་ཀྱིས་བརྒྱན་པ་བཙུན་མོའི་འཁོར་གྱི་ནང་དུ། གནས་འཕོ་བ་མེད་པའི་ཚུལ་གྱིས་བཞུགས་པའོ། །
བཞུགས་པ་པོ་མཛད་པ་དང་བཅས་པ་ལ་བཞུགས་པ་པོ་སྐུ་གཉིས་པ་ལ་བྱ་ལ། མཛད་པ་སྤྲུལ་པའི་སྐུ། དང་པོ་བཤད་པའི་དོན་ཆོས་སྐུ་ཡེ་ཤེས་ཡིན་ལ་རྣམ་པ་ལོངས་སྐུ་རྡོ་རྗེ་འཆང་ཡིན་པས་དེ་ཉིད་སངས་རྒྱས་ཀུན་རིགས་ལྔའོ། ། དེའི་དངོས་གཞི་ནི་རང་བཞིན་ནོ། ། སེམས་དཔའ་ནི་སེམས་ཅན་གྱི་དོན་ལ་ནུས་པ་དང་ལྡན་པའོ། ། རྡོ་རྗེ་ནི་དམིགས་མེད་ཀྱི་ཤེས་རབ་དང་ལྡན་པའོ། ། དམིགས་མེད་ཀྱི་སྙིང་རྗེ་དང་ལྡན་པས་སེམས་དཔའོ། ། ཡང་རྒྱུད་ཕྱི་མ་ལས་རྡོ་རྗེ་ནི་ཐབས་དང་ཤེས་རབ་གཉིས་སུ་མེད་པའི་ཡེ་ཤེས། སེམས་དཔའ་ནི་རྣམ་པར་རྟོག་པའི་རླུང་གིས་མི་བསྐྱོད་པའོ། ། ཞེས་བཤད་དོ། །
ཟག་བཅས་ཀྱི་བདེ་བ་ལས་མཆོག་ཏུ་གྱུར་པ་ཟག་མེད་ཀྱི་བདེ་བ་དང་ལྡན་པས་ན་བདེ་བའི་མཆོག་གོ ། སྤངས་པ་དང་ཡེ་ཤེས་ཕུན་སུམ་ཚོགས་པ་དང་ལྡན་པས་བཅོམ་ལྡན་ནོ། ། དམིགས་མེད་ཀྱི་སྙིང་རྗེ་དང་དམིགས་མེད་ཀྱི་ཤེས་རབ་དབྱེར་མི་ཕྱེད་པས་ན་རྣལ་འབྱོར་ཏེ་ཞེས་པའོ། ། ལོངས་སྐུའི་དབང་དུ་བྱས་ནས་ཞལ་སྦྱོར་གྱི་རྣམ་པའོ། ། རྣམ་པར་རྟོག་པའི་རླུང་གིས་མི་བསྐྱོད་པས་ན་བརྟན་པ། རང་རིག་པ་མི་འགྱུར་བས་རྟག་པ། ཟག་པ་མེད་པའི་བདེ་བས་ཚིམ་པས་ན་མཆོག་ཏུ་ཡིད་སྲུབས་པའོ། ། སོ་སོར་སྐྱེས་པ་ཉིད་ཅེས་པ་ནི་ལམ་གྱི་དུས་སུ་འདོད་ཡོན་ལྔ་གཟུགས་རྡོ་རྗེ་ལ་སོགས་པར་བྱས་པས་འབྲས་བུའི་དུས་སུ་ཡང་ཡེ་ཤེས་ཀྱི་རང་བཞིན་ཉིད་གཟུགས་རྡོ་རྗེ་ལ་སོགས་པར་འདོད་པའི་ཡོན་ཏན་ལྔར་སྣང་བའོ། ། རྟག་ཏུ་རང་བཞིན་མནན་དཀའ་བ་ནི་དེ་ཉིད་མི་སྤོང་བའོ། ། མཛད་པ་ནི་སྣ་ཚོགས་ལས་ཀྱི་རྣལ་འབྱོར་ཞེས་པ་གང་ལ་ཅིས་འདུལ་བ་དེ་ལ་དེའི་རྣམ་པར་སྟོན་པའོ། །
སྣ་ཚོགས་ཆོ་ག་འདོད་པའི་མི་བསྐྱོད་པ་ལ་སོགས་པ་གང་དང་གང་གི་དངོས་གྲུབ་འདོད་པའི་དོན་དུ་སངས་རྒྱས་རྡོ་རྗེ་འཛིན་དེ་མི་བསྐྱོད་པ་ལ་སོགས་པར་བསྟན་ནས་དོན་མཛད་ཅེས་པའོ། ། རྒྱས་པར་བཤད་པ་དོན་མཛད་པ་པོའི་ཆོས་ཀྱི་སྐུ་དང༌། གདུལ་བྱའི་སེམས་ཉིད་ཀྱི་རང་བཞིན་ཁྱད་པར་མེད། སངས་རྒྱས་ཀུན་ཀྱི་བདག་ཉིད་ཡིན་པར་མ་ཟད་བརྟན་གཡོ་ཐམས་ཅད་ཀྱི་ཡང་བདག་ཉིད་ཡིན་པར་བཤད་གསུངས་ཏེ། རྒྱུད་ཕྱི་མ་ལས་འདོད་ཆགས་ལ་སོགས་པས་བསྐྱོད་པར་མི་ནུས་པས་བརྟན་པ་དང༌། སྤྲུལ་པའི་སྐུའི་མཛད་པ་རྒྱུན་མི་འཆད་པའང་བཤད། སངས་རྒྱས་ཀུན་ཞེས་པ་ཡེ་ཤེས་ལྔ། དེ་དང་མཉམ་པར་སྦྱོར་བ་དབྱིངས་སྤྲོས་བྲལ་ལོ། ། ནམ་མཁའ་ནི་དབྱིངས་སྤྲོས་བྲལ་དུ་འགྲོ་བའི་དྲྭ་བ་ཡེ་ཤེས། དབྱིངས་ཡེ་ཤེས་གཉིས་སུ་མེད་པའི་ཚུལ་གྱིས་སོ། །
གཟུགས་ཀྱི་སྐུའི་དབང་དུ་བྱས་ན་སངས་རྒྱས་རྣམ་སྣང་ལ་སོགས་པ་མཉམ་པར་སྦྱོར་བ་མཁའ་འགྲོ་མ་རྫུ་འཕྲུལ་གྱིས་ནམ་མཁའ་ལ་འགྲོ་བའོ། ། དྲྭ་བ་ནི་པཉྫ་ར་ཞེས་པ་འཚོགས་པ་ལ་ཡང་འགྲོ་བས་སྤྱན་མ་ལ་སོགས་པའི་ཚོགས་སོ། ། དེ་རྣམས་ལས་བུད་མེད་བྲམ་ཟེ་མོ་ལ་སོགས་པར་སྤྲུལ་པ་ལ་བརྟེན་ནས་ཟག་པ་མེད་པའི་བདེ་བ་མངོན་དུ་བྱས་པ། སྡོམ་པ་ཞེས་པ་སམྦ་ར་ཡིན་པས། སཾ། སུ་ཀ་ན་བདེ་བ། བ། བ་ར་ན་ཁྱད་པར་དུ་འཕགས་ཞེས་པའི་དོན་ཏོ། ། འདིས་ནི་ཞེས་རྡོ་རྗེ་འཆང་ངོ༌། ། སྒྱུ་མའི་རྣལ་འབྱོར་ཞེས་པ་རྣམ་སྣང་ལ་སོགས་པར་སྤྲུལ།
དེ་ལས་ཀྱང་སྤྱན་མ་ལ་སོགས་པར་སྤྲུལ། དེ་རྣམས་ལ་བརྟེན་ནས་བདེ་བ་ཆེན་པོ་མངོན་ཏུ་བྱས་པས་དངོས་གྲུབ་སེམས་ཅན་ཀུན་དོན་མཆོག ཅེས་པ་གདུལ་བྱས་ཕྱག་རྒྱ་ཆེན་པོ་ཐོབ་པར་བྱེད་ལ། དེ་རྣམས་ཀྱི་ཀྱང་གོང་བཞིན་དུ་དོན་བྱེད་པས་མཛད་པ་ཕྲིན་ལས་ཀྱི་འཁོར་ལོ་རྒྱུན་མི་འཆད་པའོ། ། དེ་ཡང་དོན་ཇི་ལྟར་བྱེད་ན་རང་གི་ངོ་བོས་ཡོངས་སུ་གྱུར་པས་ཞེས་པ་རྣམ་ཤེས་བརྒྱད་ཡེ་ཤེས་ལྔར་གྱུར་པའི་ཚུལ་གྱིས་སོ། ། དེའང་གང་ལ་བརྟེན་ནས་ཞེ་ན། བུད་མེད་སྒྱུ་མས་ཐམས་ཅད་འགྲུབ། ། ཅེས་པས་བུད་མེད་དུ་སྤྲུལ་པ་ལ་བརྟེན་ནས་སོ། ། སྣ་ཚོགས་སྒྱུ་མ་ཞེས་པ་སྤྲུལ་པ་སྣ་ཚོགས་སོ། ། དེ་ལ་མཁའ་འགྲོ་མ་ཞེས་ཟེར་བ་ནི་ཀླ་ཀློའི་སྐད་དེ།
དེ་ལས་ཕྱེ་ན་པེ་ཏ་ཡ་ས་ག་མ་ནི་ཞེས་པ་འོད་ཟེར་ཅན་གྱི་སྒྲ་སྟེ། དེ་ཉིད་རྟོགས་པར་དཀའ་བས་སྐད་ཀྱི་བྱིངས་ཞེས་བྱའོ། ། ཡང་རྒྱུ་མཚན་གྱིས་བཤད་ན་ནམ་མཁའ་ཀུན་ཏུ་སྤྱོད་གྲུབ་པས་ལ་སོགས་པ་གསུངས་སོ། ། ཀུན་ལ་ཞེས་པ་ཕྱོགས། ཡང་ཀུན་ཏུ་ཞེས་སྦྱར་ཏེ། དུས་ཀུན་དུའོ། ། སྣ་ཚོགས་ཕྱག་རྒྱ་ཞེས་པ་ཁ་དོག་གམ། ཕྲིན་ལས་སྣ་ཚོགས་ཏེ་རིགས་ལྔའོ། ། དེའི་ཕྱག་རྒྱ་སྤྱན་ལ་སོགས་པའོ། ། དེ་རྣམས་ལ་བརྟེན་ནས་ཀུན་ལ་ཞེས་པ་གདུལ་བྱ་སྣ་ཚོགས་ཀྱིས།
སྡོམ་ཞེས་པ་འདོད་ཆགས་ལ་སོགས་པའི་རྣམ་པར་རྟོག་པའོ། ། དེ་རྣམས་ལ་བརྟེན་ནས་རྡོ་རྗེ་ཞེས་པ་མི་བསྐྱོད་པའི་རྣལ་འབྱོར་པས། གཡུང་མོ་མཱ་མ་ཀཱིར་བསྐྱེད་པ་ལ་བརྟེན་ནས་རྡོ་རྗེ་འཛིན་པ་ཉིད་ཅེས་བྱ་བ་མི་བསྐྱོད་པའི་དངོས་གྲུབ་ཐོབ་ཅེས་པའོ། ། འཁོར་ལོ་དེ་དང་རལ་གྲི་འཛིན་པ་གཉིས་ཀྱང་ཤུགས་ལས་ཤེས་པར་བྱའོ། ། འདི་རྣམས་ཀྱིས་ནི་ཞེས་པ་རིགས་ལྔ་པོའི་རིགས་རྣམས་ཡིན་ཞེས་པ་རྒྱུ་ལ་རིགས་སུ་གཞག་པའོ། ། ཐུན་མོང་མ་ཡིན་པ་འབྲས་བུའི་རྒྱུད་ཀྱི་མཚན་ཉིད་ལས་དེ་བཞིན་གཤེགས་པ་ནི་འདུས་པ་ལ་སོགས་པ་མན་ངག་གིས་ཐོབ་བྱ་ས་བཅུ་གཉིས་པ་མན་ཆད་དོ། ། ཟིལ་གྱིས་གནོན་པ་ནི་རྣལ་འབྱོར་མའི་རྒྱུད་ཀྱི་ཐོབ་བྱ་ས་བཅུ་གསུམ་པའོ། ། རྡུལ་ནི་རྟོག་པའི་གནས་གོ་འཕང་ངོ༌། ། བྱང་ཆུབ་ཀྱི་སེམས་ནི་འབྲས་བུའི་རྒྱུད་ཀྱིས་བསྡུས་པའི་བྱང་ཆུབ་ཀྱི་སེམས་ས་བཅུ་གསུམ་པའི་སྟོང་པ་དང་སྙིང་རྗེ་དབྱེར་མེད་དོ། ། སྟོང་མིན་ནི་དམིགས་མེད་ཀྱི་སྙིང་རྗེ་དང་ལྡན་པས་སོ། །
དམིགས་མེད་ཀྱི་ཤེས་རབ་དང་ལྡན་པས་སྟོང་པ་མིན་པའང་མིན་ནོ། ། དབུ་མར་དམིགས་པར་མི་འགྱུར་ཞེས་པས་གཉིས་ཀ་དང་བྲལ་བ་ཡང་མ་ཡིན་པའོ། ། རྒྱུད་ཕྱི་མ་ལས་བཤད་པ། རྟོག་མཁན་གྱི་བསམ་ངོར་ཡང་དག་པ་མ་ཡིན་པ་ཀུན་ཏུ་བརྟགས་པའི་དངོས་པོ་ཡིན་པའི་ཕྱིར་སྟོང་མིན་ནོ། ། དོན་དམ་པར་རྣམ་རྟོག་གི་སྤྱོད་ཡུལ་གྱི་དངོས་པོ་མ་ཡིན་པའི་ཕྱིར་སྟོང་པ་མིན་པའང་མིན་ནོ། ། དེ་ཉིད་ཀྱི་ཕྱིར་ཡང་དག་པའི་ཡེ་ཤེས་ཀྱི་བདག་ཉིད་ཀྱི་དབུ་མར་རྟོགས་པར་བྱའོ་ཞེས་པའི་དོན་ཏེ། ཞེས་བཤད་དོ། ། དེ་ཡང་ཤེས་རབ་ཕ་རོལ་ཕྱིན་ཞེས་པ་དམིགས་མེད་ཀྱིའོ། ། སྦྱོར་ཞེས་པ་གང་དང་སྦྱོར་ན། ཐབས་དམིགས་མེད་ཀྱི་སྙིང་རྗེ་ཆེན་པོ་དང་ངོ༌། །
དེ་ནས་རྐང་པ་བཞིས་དེ་ཉིད་བཤད་དོ། ། དེ་ལྟ་བུ་འབྲས་བུ་རྟོག་པ་མེད་པ་དེ་ཡང་ལམ་རྟོག་པ་མེད་པ་ཐོབ་པས། རྣམ་རྟོག་མེད་པར་ལྷག་མོས་ལ། ། བརྟག་པ་ཀུན་གྱིས་བརྟག་པར་བྱ། ། ཞེས་པ་གཟུགས་ལ་སོགས་པ་ཤེས་རབ་ཀྱིས་སྒྱུ་མ་ལྟར་བརྟག་པའོ། ། དེ་ལྟར་རྟོགས་པ་ལས་སྙིང་རྗེ་འབྱུང་བས་ན། རྣམ་རྟོག་མེད་པའི་ཆོས་རྣམས་ལ། སེམས་ཅན་དོན་ནི་ཡོངས་སུ་བརྟག ། ཅེས་གསུངས་སོ། ། དེ་ལྟར་ཆོས་ཐམས་ཅད་བདེན་པའི་རང་བཞིན་དུ་མེད་པ་སྒྲ་བརྙན་ལྟ་བུར་རྟོགས་པ་ལས།
གཞན་ལ་རང་བཞིན་མེད་པར་སྟོན་པའི་ཆོས་ཀྱི་ངག་འབྱུང་བས་དེ་བཞིན་གཤེགས་པ་ཞེས་པ་ལ་སོགས་པས་བསྟན་ཏོ། ། ཐབས་ཀྱི་རྒྱུད་ཞར་ལ་བསྟན་པ་ནི་ཐེག་པ་ཆེན་པོ་ནི་བྱང་ཆུབ་སེམས་དཔའི་ལམ་འབྲས་བུ་དང་བཅས་པ་སྟེ། འབྲས་བུ་ནི་འདིར་འདོད་པས་ན་ཐེག་པ་ཡིན་ལ། ལམ་ནི་འདིས་འདོད་པས་ན་ཐེག་པའོ། ། ཆེན་པོ་རྣམ་པ་བདུན་དང་ལྡན་པས་ན་ཆེན་པོ་སྟེ། དེ་ལ་དམིགས་པ་ཆེན་པོ་ནི་བྱང་ཆུབ་སེམས་དཔའི་ལམ་རྒྱ་ཆེན་པོ་ལ་དམིགས་པ་དང༌། སྒྲུབ་པ་ཆེན་པོ་སྟེ་རང་གཞན་གྱི་དོན་མ་ལུས་པ་བསྒྲུབ་པ་དང༌། ཡེ་ཤེས་ཆེན་པོ་སྟེ་བདག་མེད་གཉིས་ཀྱི་དོན་རྟོགས་པ་དང༌། བརྩོན་འགྲུས་ཆེན་པོ་སྟེ་བསྐལ་པ་གྲངས་མེད་གསུམ་དུ་བརྩོན་འགྲུས་རྩོམ་པ་དང༌། ཐབས་ལ་མཁས་པ་ཆེན་པོ་སྟེ།
སྙིང་རྗེ་དང་ཤེས་རབ་ཀྱིས་མཐའ་གཉིས་སུ་མ་ལྷུང་བ་དང༌། ཐོབ་པ་ཆེན་པོ་སྟེ་སངས་རྒྱས་ཀྱི་ཆེ་བའི་ཡོན་ཏན་མ་ལུས་པ་ཐོབ་པ་དང༌། ལས་ཆེན་པོ་སྟེ། རང་གཞན་གྱི་དོན་འཁོར་བ་མ་སྟོངས་ཀྱི་བར་དུ་བྱེད་པའོ། ། དེ་ལྟར་ཆེན་པོ་བདུན་ལས་བྱུང་བའི་ཡོན་ཏན་ཡང་སྤངས་པ་དང༌། ཡེ་ཤེས་གཉིས་སུ་འདུ་བས་སྤངས་པ་དང་ཡེ་ཤེས་ཀྱི་ཡོན་ཏན་རྒྱས་པ་རྣམས་ཀྱིས་སོ། ། དུས་གསུམ་ནི་འདས་པ་ལ་སོགས་པའོ། ། རྣལ་འབྱོར་གྱི་བདག་པོ་ལ་སོགས་པས་གཞན་དོན་ཁྱད་པར་ཅན་གྱི་སྒོ་ནས་བསྟོད་པའོ། ། སེམས་ཅན་ཞེས་པ་ལ་སོགས་པས་ཀུན་འགྲོའི་དབང་ཕྱུག་ཏུ་གྱུར་པའི་སྒོ་ནས་སོ། ། འཁོར་བའི་ཞེས་པ་ལ་སོགས་པས་གཞན་གྱི་རྒྱུད་ལ་སྤངས་པ་ཕུན་སུམ་ཚོགས་པ་བསྐྱེད་པའི་སྒོ་ནས་སོ། །
དེ་ཁོ་ན་ཞེས་པ་ལ་སོགས་པས་གཞན་གྱི་རྒྱུད་ལ་ཡེ་ཤེས་ཕུན་སུམ་ཚོགས་པ་བསྐྱེད་པའི་སྒོ་ནས་བསྟོད་པའོ། ། ཆོས་རྣམས་ཐམས་ཅད་གཅིག་པའི་སྐུ། ། སྙིང་པོ་ཞེས་པ་ཕྱག་རྒྱ་ཆེན་པོའོ། ། དེ་མངོན་དུ་བྱེད་པའི་ཐབས་རང་བཞིན་ལྷན་སྐྱེས་ཀྱི་དོན་བསྒོམ་པ་བཤད་དུ་གསོལ། ཞེས་པའོ། ། ལན་ནི་གོང་དུ་རྣམ་རྟོག་མེད་པར་ལྷག་མོས་ཞེས་གསུངས་པའི་དོན་བཤད་པ་སྟེ། རང་བྱིན་གྱིས་བརླབ་པ་ཙཎྜཱ་ལཱི་འམ། དམིགས་མེད་བསམ་མི་ཁྱབ་པའམ། དཀྱིལ་འཁོར་འཁོར་ལོའི་ཐབས་བསྒོམས་པའི་སྟོབས་ཀྱིས་རྗེས་ལ་སྣང་བ་ཐམས་ཅད་རང་བྱུང་ངམ་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་རྟོགས་པ་འཆར་བའོ། ། དེ་ཡང༌།
དབང་པོ་གང་དང་གང་ལམ་ཉིད། ། ཅེས་པ་སྒྲ་ཟློས་པས་དོན་དུ་མ་སྟོན་པ་ཡིན་ཏེ། མིག་གི་ཡུལ་གཟུགས་ལ་སོགས་པའོ། ། དེ་དང་དེའི་རང་བཞིན་ཞེས་ལྷན་ཅིག་སྐྱེས་པའི་ཡེ་ཤེས་སུ་འཆར་བའོ། ། མཉམ་པར་མ་བཞག་ཅེས་པ་ཤེས་པའི་རྒྱུ་བ་མ་བཀག་ཀྱང་ངོ༌། ། རྣལ་འབྱོར་ནི་ལྷན་སྐྱེས་སུ་ཤེས་པའིའོ། ། རྟག་པར་ཤིན་ཏུ་མཉམ་གཞག་ནི་སྤྱོད་ལམ་ཐམས་ཅད་དུའོ། ། འོ་ན་དབང་པོའམ་ཡུལ་ཐམས་ཅད་ལྷན་སྐྱེས་ཡིན་ན་སེམས་ཅན་ཐམས་ཅད་ཀྱིས་ཀྱང་ཡུལ་བསྟེན་པས་གྲོལ་བར་རིགས་སོ་ཞེ་ན། གང་ཕྱིར་ཞེས་པ་གཏན་ཚིགས་སོ། ། ཐམས་ཅད་ནི་དབང་པོ་དང་ཡུལ་ལོ། །
རྣམ་ཤེས་ཕུང་པོར་གནས་པ་ནི་སེམས་ཉིད་རང་རིག་པའོ། ། དེ་ཉིད་སྐྱེས་པ་ཐ་མལ་པ་སེམས་རྨོངས་པ་ཞེས་པ་བླ་མའི་གདམས་ངག་དང་བྲལ་བས་མི་རྟོགས་པས་སོ། ། འོ་ན་དེ་རྣམས་ཀྱིས་ཇི་ལྟར་རྟོགས་ཤེ་ན། སེམས་དང་ཞེས་པ་གཟུང་བ། སེམས་བྱུང་ནི་འཛིན་པ་སྟེ། ཉན་ཐོས་པས་གཟུང་འཛིན་དོན་དམ་དུ་སེམས་ཀྱི་ཚུལ་ཞེས་པ་སེམས་ཙམ་པས་རྣམ་པར་རིག་པ་ཙམ་དུ་རྟོགས་པའོ། ། ཡེ་ཤེས་ཞེས་བྱ་བ་རང་བཞིན་ཅན་ནི་ཁྱབ་འཇུག་རྒྱུར་སྨྲ་བས་ཁྱབ་འཇུག་བྱེད་པ་པོར་འདོད་པ་ལ་སོགས་པའོ། ། ཆོས་རྣམས་ནི་བྱ་བའོ། ། ཆོས་ཅན་ནི་བྱེད་པ་པོ་སྟེ་དབང་ཕྱུག་ལ་སོགས་པར་རྟོགས་པའོ། ། འོ་ན་གྲུབ་མཐའ་དུ་མ་ཡོད་པས་དངོས་པོ་དུ་མ་ཡོད་དམ་དངོས་པོ་དུ་མ་རྟོགས་པས་མཐར་ཐུག་ཀྱང་དུ་མ་ཡོད་དམ་སྙམ་ན་མ་ཡིན་ཏེ།
གང་ཕྱིར་ཆོས་ནི་དུ་མས་ནི། ། ཞེས་པ་ལ་སོགས་པས་གྲུབ་མཐའ་དུ་མ་ཡོད་ཀྱང་གནས་ལུགས་གཅིག་ལས་མེད་ལ། དེ་རྟོགས་པའི་མཐར་ཐུག་ཀྱང་གཅིག་ལས་མེད་པ་དཔེ་དང་བཅས་པ་བསྟན་ཏོ། ། དངོས་པོ་གཅིག་པོ་དེ་ཐབས་གང་གིས་རྟོགས་ཤེ་ན། ཇི་ལྟར་ནང་དུ་རྣམ་གནས་པ། ། ཞེས་པ་དོན་ནང་དུ་གནས་པ་སེམས་ཉིད་ཡིན་ལ། རྟེན་ནང་དུ་གནས་པ་རླུང་སེམས་དབུ་མར་འདུས་པའོ། ། བླ་མའི་ཞལ་ལས་རྙེད་པར་འགྱུར་བ་ནི། བླ་མའི་གདམས་ངག་ལས་རླུང་སེམས་དབུ་མར་འདུ་བའི་ཐབས་བརྟག་པ་ལྔ་པའི་གཉིས་པ་ལས། ཙཎྜཱ་ལཱིའི་འཁོར་ལོ་བཞི་ལ་བརྟེན་པ་བཤད་པ་དང་འབྲེལ་ལོ། །
རབ་ཏུ་བྱེད་པའི་མཚན་ལ་ཐབས་ཀྱི་རྒྱུད་ཀྱི་དེ་ཁོ་ན་ནི་བརྟག་པ་གཉིས་པའི་རབ་བྱེད་གཉིས་པའི་མདོར་བསྟན་ཡིན་ལ། འབྲས་བུའི་དེ་ཁོ་ན་བརྟག་པ་བཅུ་པའི་མདོར་བསྟན་ནོ། ། རབ་ཏུ་བྱེད་པ་འདིའི་དོན་རྒྱུད་ཕྱི་མ་ལས་ཞིབ་ཏུ་བཤད་ནའང༌། འདིར་ངག་བསྡུས་པ་བླ་མའི་གསུང་ལ་བརྟེན་ནས་ཅུང་ཟད་བྲིས་པའོ།། །། བརྟག་པ་དང་པོ་དངོས་རྣལ་འབྱོར་གྱི་རྒྱུད་ཀྱི་གླེང་གཞིའི་ཚིག་བཤད་པའི་བརྗོད་པར་བྱ་བའི་དོན། སྤྱི་དང་སྦས་པ་མཐར་ཐུག་གསུམ་ཀ དེ་རེ་རེ་ལའང་གཉིས་གཉིས་ཡོད་པའི་དྲུག་ཀ་ཚང་དུ་རུང༌། རྗོད་བྱེད་ཀྱི་སྒྲའང་གསུམ་ཀ་འཇུག མངོན་པར་རྟོགས་པ་ཐབས་དང་འབྲས་བུ་གཉིས་དང་འབྲེལ། དེ་ཡང་ཐབས་ནི་མཆོག་སྒྲུབ་པའི་མངོན་རྟོགས་ལྔ་པ་ཉེ་བའི་རྒྱུ་དང་གཙོ་བོར་སྦྱར་རོ། །
རྒྱུད་སྡེ་གཞན་གསང་བ་འདུས་པ་ལ་སོགས་པ་ཁྱད་པར་དུ་རྣལ་འབྱོར་བླ་ན་མེད་པ་འདི་སྐད་བདག་གིས་ཐོས་པས་མགོ་དྲངས་པ་ཙམ་གྱིས་གླེང་གཞི་ཚིག་གི་དོན་རྣམ་པར་ཕྱེ་སྟེ་རྒྱུད་མཐའ་དག་གི་ལུས་རྣམ་གཞག་ཡིན་པར་བཤད་པའོ། ། ཚིག་དོན་ལས་དེ་ནས་རྒྱུད་རྣམས་ཐམས་ཅད་ནི་འདུས་པ་ལ་སོགས་པ་རྣལ་འབྱོར་བླ་ན་མེད་པའི་རྒྱུད་དོ། །

གཏན་ལ་ཕབ་པ་ནི་ཡི་གེ་སུམ་ཅུ་རྩ་བདུན་ནམ་བཞི་བཅུ་ཐམ་པས། བརྗོད་བྱ་ཐབས་དང་འབྲས་བུའི་རྒྱུད་བསྟན་པའོ། ། རབ་བཤད་ནི་ཚིག་གི་དོན་རྣམ་པར་ཕྱེ་སྟེའོ། ། འབྲས་བུ་དེ་མངོན་དུ་བྱེད་པའི་གནས་རབ་བྱེད་གསུམ་པ་དང་འབྲེལ་པ་ཅན་དུ་བྱས་ནས་འབྲས་བུ་དེ་ཐོབ་པར་བྱེད་པའི་ཐབས་ཀྱི་གནས་ཡིན་ཏེ། བྲམ་ཟེའི་རིགས་ཀྱི་བུ་མོ་སྤྱན་དུ་བསྐྱེད་པ་ལ་སོགས་པ་ལ་བརྟེན་ནས་ལྷན་སྐྱེས་མངོན་དུ་བྱས་པ་ལས་ཐོབ་པའོ། ། དེ་བས་ན་དེའི་ཆོས་འབྱུང་གི་མཚན་ཉིད། ཡི་གེ་ཨེས་བཤད་པའི་དབང་དུ་བྱས་ནས། སེམས་ཅན་ཀུན་ལ་ཞེས་པས་འདོད་པའི་ཁམས་ཀྱི་སེམས་ཅན། དེ་ལས་ཀྱང་བུད་མེད་ཀྱི་རྟེན་ལའོ། ། དབྱིབས་གྲུ་གསུམ། ཐབས་ཀྱིས་མ་ཟིན་པ་དང་ཟིན་པའི་བྱེ་བྲག་གིས་འཁོར་འདས་གཉིས་ཀ་བསྐྱེད་པས་རྒྱ་ཆེན་ནོ། །
ཚངས་སོགས་ཞེས་པ་ལ་སོགས་པས་བྱང་ཆུབ་སེམས་ཀྱི་དབང་དུ་བྱས་ན་ཚངས་པ་ནི་དྲི་ཆེན། སོགས་ཁོངས་སུ་ཁྱབ་འཇུག་དྲི་ཆུ། དབང་ཕྱུག་ཆེན་པོ་བྱང་སེམས་གཉིས་བསྡུ། ལྷ་རཀྟ། ལྷ་མིན་ཤ་ཆེན་ཏེ་དེ་རྣམས་ཀྱི་གནས་སོ། ། ཡང་འཁོར་བ་རྒྱུའི་དབང་དུ་བྱས་ན་ཉོན་མོངས་པ་གཏི་མུག་ལ་སོགས་པ་ལྔའོ། ། འཁོར་བ་འབྲས་བུའི་དབང་དུ་བྱས་ན་ཚངས་པ་ལ་སོགས་པ་ཉིད་བསྐྱེད་པའོ། ། དེ་རྣམས་ཀྱིས་མཚོན་ནས་རིགས་དྲུག་གིས་བསྡུས་པའི་འཁོར་བ་བསྐྱེད་པའོ། ། དེ་ཉིད་ཅེས་པ་ལ་སོགས་པས་གནས་དེའི་མཚན་ཉིད་བསྟན་པ་ནི། དོན་གནས་དེར་མངོན་དུ་བྱས་པའི་ལྷན་སྐྱེས་ཀྱི་མཚན་ཉིད་ཡིན་ཏེ།
དེས་ཕར་ཡང་ཡུལ་དུ་མི་བྱེད་ལ། ཚུར་ཡང་ཡུལ་དུ་མི་བྱེད་པས་ཡུལ་ལས་འདས་པའོ། ། སྲོག་ཆགས་ཀུན་གྱི་སྙིང་ལ་དེའི་མཚོན་བྱར་རང་བཞིན་ལྷན་སྐྱེས་ཀུན་འགྲོའི་དབང་ཕྱུག་ཏུ་གནས་པའོ། ། གནས་དེ་འདུ་ཤེས་གསུམ་ལ་སོགས་པའི་ཐབས་ཀྱིས་ཟིན་པས་བསྟེན་པས་ལྷན་སྐྱེས་རྟོགས་པའི་ཕན་ཡོན་དེའི་ཕྱིར་རྒྱས་པ་ལ་སོགས་པས་མཆོག་དང༌། ཡང་ན་ལས་ལ་སོགས་པས་ཐུན་མོང་སྟེ་དེ་གཉིས་ཀྱིས་ཐོབ་བྱ་ཐོབ་པ་ལས་གཏི་མུག་ལ་སོགས་པ་སྤང་བྱ་སྤོང་བ་སྟེ། དེ་རྣམས་ཀྱི་རང་གི་དོན་འགྲུབ་པའི་ཕན་ཡོན་ནོ། ། གཞན་དོན་འགྲུབ་པའི་ཕན་ཡོན་ནི། སངས་རྒྱས་ཞེས་པ་རྐང་པ་བདུན་གྱིས་རྫོགས་པའི་རིམ་པ་ཐབས་ཤེས་རབ་སྤྲུལ་པ་ཞེས་གསུངས་ཏེ། མདོར་བསྟན་དུ་གསལ་ལོ། ། གདུལ་བྱ་ཉོན་མོངས་པ་གང་དང་གང་གིས་གནས་གྱུར་པ་སྟེ་ཤས་ཆེ་བ་ལ་རྡོ་རྗེ་འཛིན་པ།
ཞེ་སྡང་ཤས་ཆེ་བ་ལ་མི་བསྐྱོད་པ་ལ་སོགས་པར་བསྟན་པའོ། ། དེའང་སྦྱང་གཞིའི་མིང་གིས་གཉེན་པོ་ལ་བཏགས་པ་བསྟན་ཏོ། ། དེ་ལྟར་རིགས་ནི་ལྔ་རྣམས་ལ་སོགས་པས་དངོས་སུ་གཏི་མུག་ལ་སོགས་པ་སྦྱངས་པས་རིགས་ལྔ་ལ་སོགས་པ་བསྐྱེད་པ་བསྟན་ལ། ཤུགས་ལས་ལྔ་ཚན་གསུམ་པོས་ཨཱ་ལི་བཅོ་ལྔ་བསྟན་པས་ཙཎྜཱ་ལཱི་གསུམ་བསྟན་ཏེ། ལྟེ་བའི་རྩ་འདབ་བརྒྱད་ལ་ཨཱ་ལི་གཉིས་གཉིས་གཅིག་ལ་ཨཿཚེག་དྲག་ཅན་ཏེ་བཅོ་ལྔ། ཨྃ་ལྟེ་བར་བསྒོམས་ལ། དེ་རྣམས་ལ་དམིགས་ཏེ་རླུང་མནན་ནོ། ། ནང་གི་ཞེས་པ་ལ་སོགས་པས་རང་གི་སེམས་ཉིད་ལྷན་སྐྱེས་རྟོགས་པར་བྱེད་པའི་ཐབས་བླ་མ་ལས་གྲུབ་པར་བསྟན་ཏོ། ། གང་གི་ཚེ་གྲུབ་ན་རང་བྱིན་གྱིས་བརླབ་པའི་རིམ་པའི་ཐབས་ཀྱིས་ཨཱ་ལིའི་བདག་ཉིད་དོན་དམ་བྱང་ཆུབ་ཀྱི་སེམས་མངོན་དུ་བྱས་པའི་ཚེ་འགྲུབ། དཀྱིལ་འཁོར་འཁོར་ལོའི་ཐབས་ཀྱིས་ཀཱ་ལིའི་བདག་ཉིན་ཀུན་རྫོབ་བྱང་ཆུབ་ཀྱི་སེམས་མངོན་དུ་བྱས་པའི་ཚེ་འགྲུབ་པའོ། །
འདི་ཡང་ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པའང་ཡིན་ལ། གཙོ་བོར་ཉེ་བའི་རྒྱུ་དང་འབྲེལ་པའི་དབང་དུ་བྱས་ནས་བྱང་སེམས་བརྒྱད་དམ་དྲུག་མངོན་དུ་བྱས་པའི་ཚེ་འགྲུབ་པ་ལས། བརྒྱད་ནི་སྒྲུབ་པ་པོའི་རྒྱུད་ལ་རང་བྱིན་གྱིས་བརླབས་པས་བསྐྱེད་པའི་ཞུ་བདེ་གཉིས། དཀྱིལ་ཁོར་གཉིས་བསྐྱེད་པའི་ངོས་ནས་ད་ལྟའི་ཐབས་གཉིས་བསྒོམས་པ་ལའང་ཉེ་བའི་རྒྱུའི་མིང་འཐོབ་པ་ཡིན་ནོ། ། དེ་ཡང་གླེང་གཞི་སྦས་པར་བཤད་པ་གཉིས་ཀྱིས་སྟོན་པ་ལས། གྲུ་གསུམ་དག་པ་ཞེས་པ་ནས། དེ་ཉིད་ནས་ནི་ཡང་དག་འབྱུང༌། ། ཞེས་པའི་བར་གྱིས་ཙཎྜཱ་ལཱི་བཞི་པ་བསྟན་ཏེ། སྤྲུལ་པའི་འཁོར་ལོའི་ལྟེ་བ་ལ་ཨྃ། ནང་སྐོར་ལ་སྡེ་ཚན་བརྒྱད།
ལྟེ་བའི་ཕྱི་སྐོར་དང་འཁོར་ལོ་གོང་མ་གསུམ་ཡང་འདབ་བརྒྱད་དུ་བྱས་ཏེ། ལྟེ་བ་ལ་སོ་སོའི་ཡི་གེ འདབ་མ་བརྒྱད་ལ་སྡེ་ཚན་བརྒྱད། ལྟེ་བའི་ངོས་ནས་ཚར་དུ་དགོད། ཡི་གེ་རྣམས་འཁོར་ལོའི་ཁ་དོག་དང་མཐུན་པར་བྱ། དེ་རྣམས་ལ་རླུང་བསྟིམ་ལ་མནན། ཕྱིར་ཅི་བདེར་བཏང་ངོ༌། ། དེ་ནས་སྡེ་ཚན་བརྒྱད་ལ་ས་བོན་ལ་སོགས་པས་ཙཎྜཱ་ལཱི་ལྔ་པ་འཁོར་ལོ་གཅིག་ལ་བརྟེན་པ་སྟེ། ལྟེ་བའི་དབུས་སུ་ཨ། འདབ་མ་བརྒྱད་ལ་སྡེ་ཚན་གྱི་གཙོ་བོ་བརྒྱད་བཀོད་ལ།
དེ་ལ་རླུང་བསྟིམ་ལ་བསྒོམ་པའོ། ། དེ་རྣམས་རང་བྱིན་གྱིས་བརླབ་པའི་གནས་གཙོ་བོ། ལྟེ་བ་སྤྲུལ་པའི་འཁོར་ལོ། གླེང་གཞི་ཡི་གེ་ཨེས་བཤད་པའི་དབང་དུ་བྱས་པའོ། ། ཡི་གེ་བཞིས་སྐྱེ་བའི་གནས་མཐའ་དག་འཁོར་ལོ་བཞིས་བསྟན་པས་ཞར་ལ་ཙཎྜཱ་ལི་དྲུག་པ་བསྟན་ཏེ། འཁོར་ལོ་བཞིའི་ལྟེ་བ་ལ་ཡི་གེ་སོ་སོར་དགོད། འདབ་མ་ལ་བརྟག་པ་དྲུག་པ་ལས་བྱུང་བ་ལྟར་བཀོད་ལ། རྩ་གསུམ་དང༌། བཤང་སྒོའི་རླུང་དང༌། སུམ་མདོའི་མེ་ཡང་གསལ་བཏབ་སྟེ།
འོག་རླུང་བསྐུམ་པས་རླུང་གིས་མེ་སྦར་ཏེ། ཨྃ་ལ་ཕོག་པས་ཨྃ་འབར། དེ་གཡས་ཀྱི་རོ་མ་ནས་སོང༌། འཁོར་ལོ་གོང་མའི་ཡིག་འབྲུ་རྣམས་རིམ་གྱིས་བཅོམ། ཧྃ་ལ་ཕོག་པས་རྐྱང་མ་ནས་འཛག་སྟེ། ཨྃ་ལ་བབས་པས་ཨྃ་ཆེར་འཕྲོས་ཏེ། དབུ་མ་ནས་སོང་ནས་ཧྃ་ལས་བྱང་སེམས་བབས་ཏེ། འབར་འཛག་ལ་དམིགས་ལ་རླུང་མནན་ནོ། ། ལྷག་མ་རང་བྱིན་གྱིས་བརླབ་པ་དང༌། དཀྱིལ་འཁོར་འཁོར་ལོའི་ཐབས་གཉིས་ཀ་དུས་གཅིག་ན་ཡན་ཆད་འདིར་བཤད་ལ།
ལྷག་མ་གླེང་གཞིའི་མདོར་གསུངས་པ་ལྟར་ཁ་བསྐངས་ནས་གསུང༌། རྫོགས་པའི་རིམ་པའི་རྟེན་བསྐྱེད་པའི་རིམ་པ་དང་སྦྱར་བ་ནི། འདིར་སྐུ་གསུང་ཐུགས་སྙིང་པོ་རྣམས་ཧེ་རུ་ཀ་བཞི་དང་སྦྱར་བ་ཙམ་ལས་གཞན་སྦྱར་དུ་མེད་ཀྱི། དོན་ནི་གླེང་གཞི་འཆད་པ་འདིར་ཡང་གསུངས་སོ། ། འབྲས་བུ་གང་ཞིག་བསྒྲུབ་པ་ཕ་རོལ་ཏུ་ཕྱིན་པའི་ཐེག་པ་དང༌། སྤྱི་དང་མཐར་ཐུག་ཏུ་བཤད་པ་གཉིས་ཀྱིས་སྟོན་ཏེ། སྔོན་བྱུང་གི་རྣམ་པར་འཕྲུལ་པ་ཡང་འབྲས་བུའི་རྣམ་པ་ཡིན་པས་ཕ་རོལ་ཏུ་ཕྱིན་པ་དང༌། སྤྱི་དོན་དུ་བཤད་པ་ཡང་འབྲས་བུ་ཡིན་པས་སོ། ། བཤད་པ་གླེང་གཞི་བཞིན་ནོ། ། མཐར་ཐུག་ཏུ་བཤད་པ་ལ་ཡང་ན་བརླབས་པ་ཉིད་ནི་ཞེས་པ་ལ་སོགས་པས་ཡེ་ཤེས་གཅིག་ཉིད་དུ་སྡུད་པར་བྱེད་པ་ལ་སོགས་པར་སྣང་བར་བསྟན་ལ།
གཅིག་ན་ཞེས་པ་ལ་སོགས་པས་ཀྱང་སྟོན་པ་དང་སྡུད་པ་པོ་ཐ་མི་དད་དེ། རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ལ་མངའ་བརྙེས་པར་བཤད་དོ། ། བཅོམ་ལྡན་འདས་ལ་སོགས་པའི་ཚིག་དོན་སྤྱི་དོན་དུ་བཤད་པ་དང་ཁྱད་པར་མེད་པས་འདིར་སྦྱར་ནས་མི་གསུང་ངོ༌། ། བཞུགས་པའི་དོན་ལ་གསུམ་སྟེ། སྤྲུལ་པའི་སྐུ་བཞུགས་པ་ན་དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ་ས་བཅུ་གསུམ་པའི་གཉིས་སུ་མེད་པའི་ཡེ་ཤེས་གཅིག་ཉིད་ཡིན་ལ། བཞུགས་སོ་ལ་བི་ཛ་ཧཱ་ར་བྱ་བ་ཡོད་པས། ཡི་གེའི་དོན་གྱིས་བཤད་པ། བི། བི་ཙི་ཏྲ་ན་སྣ་ཚོགས་ཏེ་འདུལ་བྱེད་ཐབས་སྣ་ཚོགས་ཀྱིས་སྐྱེ་བོ་འདུལ་བའོ། ། ཛ།
ཛནྨ་ན་སྐྱེ་བོའི་ཡིད། ཧ། ཧ་ར་ན་འཕྲོག་པ་དང་ལྡན་པའོ། ། ཆོས་ཀྱི་སྐུའི་བཞུགས་པ་ནི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ནི་ཡེ་ཤེས་ཡིན་ལ། བཞུགས་པའི་གནས་རྡོ་རྗེའི་རང་བཞིན་གྱི་ཆོས་ཀྱི་འབྱུང་གནས་ཏེ། ཤིན་ཏུ་རྣམ་པར་དག་པའི་དེ་བཞིན་ཉིད་ལ་གང་གི་ཚེ་ལ་སོགས་པ་དབྱེར་མི་ཕྱེད་པའི་ཚུལ་གྱིས་བཞུགས་པའོ། ། ཐོས་ཞེས་པའང་དོན་ཇི་ལྟ་བ་བཞིན་དུ་མངོན་དུ་གྱུར་པ་ལ་བྱའོ། ། བྷ་ག་ལ་བཞུགས་པའི་བྷ་གའི་བཤད་པ་ནི། འདི་ལྟ་སྟེ་ལ་སོགས་པ་ཆོས་ཀྱི་དབྱིངས་ཏེ་རྟོགས་པས་ཉོན་མོངས་པ་ལ་སོགས་པ་འཇོམས་པས་སོ། ། བྷ་ག་དེ་ལ་སོགས་པས་ལོངས་སྐུའི་བཞུགས་པ་སྟེ།
ཆོས་ཀྱི་སྐུ་དེ་ཉིད་རྣམ་པ་ཆོས་འབྱུང་གི་ནང་དུ་ཚུད་པའི་གཞལ་ཡས་ཁང་དུ་བཙུན་མོ་དང་ཞལ་སྦྱོར་གྱི་ཚུལ་གྱིས་བཞུགས་པའོ། ། རིགས་ཀྱི་བུ་ལ་སོགས་པ་དེ་རྣམས་ཀྱིས་གཞུང་བསྡུས་པ་སྟེ། འདི་སྐད་བདག་གིས་ཐོས་པ་ཞེས་བྱ་བ་ལ་སོགས་པས་བཞུགས་པ་པོ་རྡོ་རྗེ་འཛིན་པ་བསྟན་ལ། བཞུགས་པ་པོའི་གནས་ཆོས་འབྱུང་ནི་དྷརྨ། སོགས་ཁོངས་སུ་ཏ་ཡ་བསྡུས་པས་ཡི་གེ་བཞིས་ཆོས་ཀྱི་འབྱུང་གནས་ཏེ་ཆོས་ཀྱི་དབྱིངས་བསྟན་ཏོ། ། དེའི་མཛད་པ་གདུལ་བྱ་ལ་དག་པ་སྟེ། སྤངས་པ་དང་རྟོགས་པ་ཡང་དག་པར་རྫོགས་པ་སྟེ། ཡེ་ཤེས་ཕུན་སུམ་ཚོགས་པ་སྐྱེད་པར་བྱེད་པའོ། ། མ་བཤད་པ་ནི་ཡི་གེ་སུམ་ཅུ་བདུན་འབྲས་བུར་རོ། ། ཕན་ཡོན་དུས་འདི་ཉིད་དུ་མངོན་པར་འགྲུབ་པར་བསྟན་པ་ལ།
བསམ་པ་ཇི་ལྟ་བུ་དང་ལྡན་པས་འགྲུབ་པ། དུས་ནམ་གྱི་ཚེ་འགྲུབ་པ། འབྲས་བུ་གང་འགྲུབ་པ། རྟེན་གྱི་གང་ཟག་ཇི་ལྟ་བུ་ཅིག་གིས་འགྲུབ་པ། ཐབས་གང་གིས་འགྲུབ་པ། འབྲས་བུ་དཔེའི་སྒོ་ནས་བསྟན་པ་དང་དྲུག་གོ ། དེའི་དང་པོ་ནི་ཕྱག་རྒྱའི་ཆོས་འབྱུང་དུ་ཨཱ་ལི་དང་ཀཱ་ལིའི་བདག་ཉིད་ཀྱི་བྱང་ཆུབ་ཀྱི་སེམས་མངོན་དུ་བྱས་པ་ལས་ཕྱག་རྒྱ་ཆེན་པོའི་དངོས་གྲུབ་ཐོབ་པར་བྱས་ལ། སེམས་ཅན་འཁོར་བ་ནས་བསྒྲལ་བའི་བསམ་པ་སྟེ། ཚིག་འབྲུ་འདི་རྣམས་ལ་སོགས་པས་སོ། ། གཉིས་པ་སྐྱེ་བ་འདིར།
གསུམ་པ་སངས་རྒྱས་ཉིད་དམ། སོགས་པས་བཞི་པ་ཀུན་ནས་ཞེས་པ་ལ་སོགས་པས་སོ། ། ལྔ་པ་ནི་སྙོམས་པར་ཞུགས་པའི་སྟོབས་ཀྱིས་བརྒྱད་དྲུག་མངོན་དུ་བྱས་པ་སྟེ། མཐར་དབུ་མར་ཐམ་པ་ལས་མངོན་དུ་འགྱུར་བས་ཏེ། ཐབས་དང་ཞེས་པ་ལ་སོགས་པས་སོ། ། དྲུག་པ་ནི་ནམ་མཁའ་དང་མཉམ་ཞིང་ལ་སོགས་པས་བསྟན་ཏོ། ། བརྟག་པ་དང་པོའི་བཤད་པའོ།། །། རྒྱས་པར་བཤད་པའི་དང་པོ། བརྟག་པ་གཉིས་པའི་རབ་བྱེད་དང་པོའི་བརྗོད་པར་བྱ་བའི་དོན་རྡོ་རྗེ་སློབ་དཔོན་གྱི་དབང་དང་འབྲེལ་པ་རྣམས་བསྐྱེད་རིམ་དང་སྤྱི། གོང་མ་གསུམ་དང་འབྲེལ་པ་སྦས་པ།
རྗོད་བྱེད་ཡན་ལག་གི་དོན་གཙོ་བོ་ཡིན་པ། བསྡུས་པའི་དོན་ཡང་བྲམ་ཟེ་མོ་ལ་མའི་བརྡས་བསྟན་པ་ལ་སོགས་པ་ཅུང་ཟད་ཙམ་མོ། ། མངོན་པར་རྟོགས་པ་རྟེན་གྱི་གང་ཟག་དང་འབྲེལ། རྒྱུད་སྡེ་གཞན་རྩ་བའི་རྒྱུད་བརྟག་པ་གཉིས་པའི་བརྟག་པ་དང་པོའི་ལེའུ་བཅུ་པ་དང༌། གཉིས་པའི་གསུམ་པ་དང༌། གཉིས་པའི་ལྔ་པ་རྣམས་སུ་ཁ་ཅིག་ཏུ་མི་གསལ་བ་གསལ། ཁ་ཅིག་ཏུ་མ་ཚང་བ་ཁ་སྐོང༌། ཁ་ཅིག་ཏུ་ཆ་མཐུན་ངེས་པ་བསྐྱེད་པའོ། ། དེ་ཡང་རྟེན་གྱི་དཀྱིལ་འཁོར་ཇི་ལྟར་བྲི་བ་དང་པོའི་བཅུ་པ་དང་ཆ་མཐུན། དཀྱིལ་འཁོར་སྒྲུབ་པ་ཕྱག་རྒྱ་ལ་བརྟེན་པའི་ལུགས་ཕྱི་མའི་ལྔ་པའི་དོན་མི་གསལ་བ་གསལ།
འོད་ཀྱི་རིག་མ་ལ་བརྟེན་པ་མ་ཚང་བ་ཁ་བསྐང༌། སློབ་དཔོན་བདག་ཉིད་འཇུག་པ་དང་པོའི་བཅུ་པར་མི་གསལ་བ་གསལ། དབང་གི་སྔོན་དུ་བླ་མ་མཆོད་ཅིང་བསྟོད་ལ་གསོལ་བ་གདབ་པ་དང༌། དམ་ཚིག་དང་སྡོམ་པ་སྦྱིན་པ་ཐམས་ཅད་དུ་མ་ཚང་བ་ཁ་བསྐང༌། དང་པོའི་བཅུ་པ་དང་གསང་དབང་ཆ་མཐུན། ཤེས་རབ་ཡེ་ཤེས་ཀྱི་དབང་ཡང་ཆ་མཐུན་པ་ལ་ཡང་དབང་དེའི་མཚན་ཉིད། ལེའུ་བརྒྱད་པ་ནས། དགའ་བ་དང་པོ་དཔའ་བོ་སྟེ། ། ཞེས་པ་ལ་སོགས་པ་གསུངས་པ་དང༌། ཡང་ཕྱི་མའི་གསུམ་པ་ལས།
ཆོས་མཐུན་གྱི་དབང་དུ་བྱས་ནས། དང་པོ་ལ་ནི་བུམ་པའི་དབང༌། ། ཞེས་པ་ལ་སོགས་པ་དགའ་བ་བཞིའི་མཚོན་བྱེད་གསུངས་པ་དང༌། དེ་རྣམས་ཕྱོགས་གཅིག་ཏུ་བསྡེབས་ཏེ་གསལ་བར་བཤད། ཕན་ཡོན་དང༌། རྗེས་སུ་གནང་བ་དང༌། སློབ་མའི་བྱ་བ་གསུམ་ཁ་བསྐང༌། ཚིག་དབང་རིན་པོ་ཆེ་བཞི་པ་གསལ་བར་བཤད་དོ། ། གཞུང་ལས་མ་དང་ཞེས་པ་ལ་སོགས་པས་གོང་དུ་དཀྱིལ་འཁོར་སྒྲུབ་པའི་རྟེན། དེར་ནི་རིགས་ལྔ་ལས་བྱུང་བའི། །
རིག་མ་བཟང་མོ་རྣམ་པར་གཞུག ། ཅེས་པས་རྒྱས་པར་བཤད་པའོ། ། དངོས་ཀྱི་ཕྱག་རྒྱ་ལ་བརྟེན་པ་དང༌། ཡང་ན་མངོན་དུ་ལ་སོགས་པས་ཡེ་ཤེས་ཀྱི་ཕྱག་རྒྱ་ལ་བརྟེན་ནས་བསྒྲུབ་པའི་ཚུལ་བཤད་དོ། ། སྐྱེ་གཉིས་ཀྱི་བུ་མོ་ཞེས་པ་ལ་སོགས་པས་གོང་དུ་མ་ལ་སོགས་པའི་བརྡས་བསྟན་པ་དེ་ཉིད་བཤད་ལ། དེ་དག་གི་མཚན་ཉིད་ཀྱང་ཡང་ན་རི་དྭགས་ཀྱི་མིག་མ་ཞེས་པ་ལ་སོགས་པ་བསྐྱེད་པ་ལས་ཐོབ་པའི་ཡོན་ཏན་དང༌། དམ་ཚིག་གི་སྤྱོད་པ་ལ་ཤིན་ཏུ་དམ་པ་ཞེས་པ་ལ་སོགས་པས་སྦྱངས་པ་ལས་བྱུང་བའི་ཡོན་ཏན་དང༌། མ་རྙེད་ཅེས་པ་ལ་སོགས་པས་དེ་ཡང་རིགས་པས་ཀྱང༌། ལང་ཚོ་གཙོ་བོར་སྟོན། དེ་ལྟར་ཞེས་པ་ལ་སོགས་པ་སྟེ།
དེ་རྣམས་ཉིད་དབང་བསྐུར་བའི་གསོལ་བ་གདབ་པའི་སྔོན་དུ་བླ་མ་ལ་དབུལ་བ་ཡང་བསྟན་ཏོ། ། དབང་གསུམ་པའི་མཚན་ཉིད་ལས་བླ་མས་ཕྱག་རྒྱ་གཏད་ནས་འདུ་ཤེས་གསུམ་གྱིས་སྙོམས་པར་ཞུགས་པས་ལྷན་སྐྱེས་ཉམས་སུ་མྱོང་བའི་མཚན་ཉིད་བེམས་པོ་ལས་ལོགས་པ་རང་རིག་ཡེ་ཤེས་ཉིད་དུ་འགྱུར། ཞེས་པའོ། ། རབ་སྒྲུབ་པའོ། ། གཞན་ཕྱག་རྒྱ་འདྲེས་པ་དབང་གི་གནས་སུའོ། ། དཔེ་མཁའ་མཉམ། རྟོག་པའི་རྡུལ་བྲལ། རྟོག་པའི་རྒྱུ་བས་སྟོང་པ་ཉིད་དོ། ། དངོས་པོ་ཞུ་བ། དངོས་མེད་མི་རྟོག་པ།
བདག་ཉིད་རང་རིག་པ། མཆོག་བདེ་བའོ། ། ཐབས་ཞུ་བ། ཤེས་རབ་བདེ་བ། འདྲེས་པ་དབང་གི་གནས་སུའོ། ། འདོད་ཆགས་ཐབས་ཀྱི་བྱང་ཆུབ་ཀྱི་སེམས། འདོད་ཆགས་བྲལ་བ་ཤེས་རབ་ཀྱི་བྱང་ཆུབ་ཀྱི་སེམས། འདྲེས་པ་དབང་གི་གནས་སུའོ། ། རང་གི་རིགས་པའི་བདག་ཉིད་ཀྱིས་སྲོག་ཆགས་རྣམས་ཀྱི་སྲོག་གོ ། ཡི་གེ་ནི་ཨཱ་ཀྵ་ར་སྟེ།
རྣམ་པར་རྟོག་པར་མི་འགྱུར་བས་སོ། ། ཀུན་ཁྱབ་བྱེད་ནི་བརྟན་གཡོ་ཐམས་ཅད་ལའོ། ། སངས་རྒྱས་ཀྱི་ཡེ་ཤེས་དང་ཁྱད་མེད་པས་སངས་རྒྱས་ཡེ་ཤེས་ཅན། ཡི་གེ་བཞིའི་དོན་དང་ལྡན་པས་ཧེ་རུ་ཀ་དཔལ་ཞེས་བྱ་བར་བརྗོད་དོ། ། གཞན་རྣམས་དབང་པོ་དྲུག་གོ ། གང་རྣམས་བརྟན་པ་སྣོད། དེ་རྣམས་གཡོ་བ་བཅུད་དོ། ། དངོས་པོ་སྣང་བ། དངོས་མིན་སྟོང་པ། དེ་ལས་བྱུང་བའི་དེ་ཐམས་ཅད་དུ་ལྷན་ཅིག་སྐྱེས་པ་ཉིད་སྣང་བའོ། །
དགའ་བ་བཞི་དཔེའི་སྒོ་ནས་བསྟན་པ། འོ་དང་འཁྱུད་པ་ལ་སོགས་པའི་དུས་སུ་བདེ་བ་ཅུང་ཟད་མྱོང་བ་ནི་དགའ་བ་ཡིན་ལ། མངོན་པར་རྟོགས་པ་སྐྱེ་བའི་རིམ་པ་ལ་དང་པོར་སྐྱེ་བས་དང་པོའོ། ། དེ་ཉིད་བྱ་བ་མང་བས་དཔེ་སྐྱེས་པ་དང་ཆོས་མཐུན་པས་དཔའ་བོའོ། ། བོལླ་ཀཀྐོ་ལ་མཉམ་པར་སྦྱོར་བའི་དུས་སུ་གོང་མ་ལས་མཆོག་ཏུ་གྱུར་པའི་བདེ་བ་ཉམས་སུ་མྱོང་བ་མཆོག་ཏུ་དགའ་བ། དེ་ཉིད་བྱ་བ་ཉུང་པས་རྣལ་འབྱོར་མ་སྟེ་བུད་མེད་དང་ཆོས་མཐུན་པའོ། ། བསྲུབ་པ་དང་སྲུབ་པའི་སྦྱོར་བའི་དུས་སུ་གོང་མ་ལས་མཆོག་ཏུ་གྱུར་པ། བདེ་བ་མི་རྟོག་པ་དང་བཅས་པར་སྐྱེ་ནས་ཤིན་ཏུ་བདེ་དགའོ། ། དེའི་དུས་སུ་ཕྱིའི་བྱེད་གཟུགས་ལ་སོགས་པ་ལ་ཞེན་པ་དང་བྲལ་བར་ངེས་པ་ལ། ནང་གི་བདེ་བ་ལ་འདོད་པས་ཆགས་པར་ངེས་པས་ཐམས་ཅད་ངེས་པའོ། །
དེ་བདེ་བ་ནི་འདས་མ་ཐག་པའི་དགའ་བ་གསུམ་པའོ། ། དེའི་ཐབས་ཐམས་ཅད་རིག་པ་ནི་མཆོག་གི་ཟེ་བར་ལྷན་སྐྱེས་མངོན་དུ་བྱས་ཙམ་ན། ཐམས་ཅད་ལྷན་ཅིག་སྐྱེས་པའི་ངོ་བོར་རྟོགས་པའོ། ། དང་པོ་དགའ་བ་ཙམ་ཉིད་ལ་སོགས་པས་ཉམས་མྱོང་ཆེ་ཆུང་གི་སྒོ་ནས་དགའ་བ་བཞིའི་གོ་རིམ་བསྟན་ཏོ། ། དེ་ཡང་དབང་ནི་རྣམ་པ་བཞི་ཞེས་པ་ལ་སོགས་པས་དགའ་བ་བཞིའི་མཚོན་བྱེད་དབང་བཞི་བསྟན་ཏེ། དེ་ཡང་གྲངས་བཞིར་མཐུན་པ་དང༌། གོ་རིམ་བུམ་དབང་ལ་བརྟེན་ནས་གསང་དབང་བསྐུར་བ་ལ་སོགས་པ་དང༌། དགའ་བ་ལ་བརྟེན་ནས་མཆོག་དགའ་སྐྱེ་བ་ལ་སོགས་པར་མཐུན་པ་དང༌། བྱེད་པའི་ལས་རྣམ་རྟོག་གི་དྲི་མ་འཁྲུད་པར་མཐུན་པས་མཚོན་ནུས་པའོ། ། དབང་བཞི་པ་ནི་སྔོན་དུ་སློབ་མ་ཟབ་པ་རྫོགས་པའི་རིམ་པ་ལ་མོས་པ་དང༌།
རྒྱ་ཆེ་བ་བསྐྱེད་པའི་རིམ་པ་ལ་མོས་པ་ཤེས་པར་བྱས་ནས། ཟབ་པ་ལ་མོས་པ་ལ་དབང་གསུམ་པའི་དུས་ཀྱི་ལྷན་ཅིག་སྐྱེས་པའི་ཡེ་ཤེས་དང༌། དངོས་པོ་ཐམས་ཅད་ཀྱི་དེ་ཁོ་ན་ཉིད་རང་བཞིན་ལྷན་སྐྱེས་དང་འབྲས་བུ་ཆོས་སྐུ་གསུམ་ཁྱད་མེད་པར་སྟོན་པ་ལམ་གྱི་དུས་སུའང་སེམས་ཅན་ཐམས་ཅད་འཁོར་བ་ལས་བསྒྲལ་ལ། བྱང་ཆུབ་ལ་དགོད་པའི་བསམ་པས་ཕྱག་རྒྱ་ལ་བརྟེན་ནས་ལྷན་སྐྱེས་གོམས་པར་གྱིས་ཤིག་ཅེས་སྟོན་པ་ལམ་དུ་བྱེད་པའི་བཞི་པའོ། ། ཚིག་དོན་ལ་དབང་རབ་མཆོག ། ཅེས་པ་དབང་གསུམ་པའོ། ། དེའི་དུས་སུ་རིགས་ཀྱི་བདག་པོ་སྟེ། ཐབས་ཀྱི་རྩ་སྣ་དང༌། ཤེས་རབ་ཀྱི་རྩ་མཛེས་པའི་སྤྱི་བོར་རོ། ། གཟུང་ནི་དེར་ཐིག་ལེའོ། །
དེ་ཤིན་ཏུ་རྙེད་པར་དཀའ་བས་ན་རྙེད་པར་དཀའ་བའོ། ། བྱང་ཆུབ་ཀྱི་སེམས་མི་འཆོར་བའི་ཐབས་དུ་མས་མི་འཆོར་བར་བསྡམས་པས་ན། མཚུངས་པ་མེད་པར་ཤིན་ཏུ་བསྡམས། ། ཞེས་པའོ། ། བདེ་བ་ལ་ལོངས་སྤྱོད་པས་ན། ལོངས་སྤྱོད་རྫོགས་པ་མཁའ་སྣང༌། ཞིང་ནི་གནས་ཏེ། རྩ་གཉིས་ཀྱི་གནས་དེ་ཉིད་ལ་བྱའོ། ། དཔལ་ནི་ཞུ་བདེ་དེ་ཉིད་མི་ཤེས་པའི་རི་བོ་དྲལ་བས་སོ། ། བླང་བ་ནི་མངོན་དུ་བྱ་བའོ། །
ཞུ་བདེ་ཐ་མི་དད་པའི་བྱང་ཆུབ་ཀྱི་སེམས་ཆེན་པོ་མངོན་དུ་བྱས་པའི་ཤེས་རབ་ཡེ་ཤེས་ཀྱི་དབང་བསྐུར་བའོ། ། དེ་བཞིན་དུ་ལམ་གྱི་དུས་སུའང་གོམས་པར་གྱིས་ཤིག་ཅེས་གཞུང་ལྷག་མས་བསྟན་ཏོ།། །། བརྟག་པ་གཉིས་པའི་བརྗོད་པར་བྱ་བའི་དོན་སྦས་པ་རྣམ་པ་གཉིས་ཀ་ཡོད། ཕན་ཡོན་གྱི་ཚུལ་གྱིས་མཐར་ཐུག་ཏུ་ཅུང་ཟད་འགྲོ་བ་ཡོད། རྗོད་བྱེད་ཀྱི་སྒྲ་ཡན་ལག་གི་དོན་གྱིས་གཙོ་བོར་བཤད་པ་ལ་བསྡུས་པའི་དོན་ཡང་གཏི་མུག་དམ་ཚིག་ཕྱག་རྒྱ་ཞེས་བྱ་བ་ལ་སོགས་པས་བྲམ་ཟེ་མོ་སྤྱན་དུ་བསྐྱེད་པ་ལ་དམ་ཚིག་གི་ཕྱག་རྒྱ་ཞེས་པའི་བརྡས་བསྟན་པ་ལ་སོགས་པ་ཅུང་ཟད་ཡོད། མངོན་པར་རྟོགས་པ་ཐབས་ལ་གནས་པས་ཇི་ལྟར་མོས་པར་བྱ་བའི་དབང་དུ་བྱས་ནས། རྫོགས་པའི་རིམ་པ་བསྒོམ་པ་དང་གཙོ་བོར་འབྲེལ་ལོ། ། ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་རིམ་དང༌། ལྔ་པ་ཉེ་བའི་རྒྱུད་གཉིས་དང་ཡང་འབྲེལ་པ་ཡིན་ནོ། ། རྒྱུད་སྡེ་གཞན་ནི་བསམ་མི་ཁྱབ་ཀྱི་དོན་ཚུལ་ཇི་ལྟར་བསྒོམ་པ།
བརྟག་པ་གཉིས་པའི། བརྟག་པ་དང་པོའི་ལེའུ་བརྒྱད་པར། གང་ཕྱིར་ཡིད་ཀྱིས་མི་བསྒོམ་པར། ། ཞེས་པ་ལ་སོགས་པ་གསུངས་པའི་དོན་གསལ་བར་བཤད་པ་ཡིན་ལ། བསྒོམ་པའི་དགོས་པ་དང་དམ་ཚིག་དང་འཐད་པ་གསུམ་དེར་མ་ཚང་བ་ཁ་བསྐང༌། ལྷན་ཅིག་སྐྱེས་པའི་དོན་བསྒོམ་པ་ནི། བརྟག་པ་གཉིས་པའི་ལེའུ་དང་པོ། ལེའུ་ལྔ་པར་སྐྱེད་བྱེད་མ་དང་སྲིང་མོ་ལ་སོགས་པ་གསུངས་པ་དང༌། བརྒྱད་པར་ནམ་མཁའི་ཁམས་ནི་པདྨ་ལ་སོགས་པ་གསུངས་པ་དང༌། ཕྱི་མའི་གསུམ་པར་ཡང་དཀྱིལ་འཁོར་འཁོར་ལོའི་ཐབས་ཀྱིས་སྡོམ་པ་གསུངས་པ་དེ་རྣམས་སུ་གནས་དང༌།
དུས་དང་སྐྱེ་བོ་གདུག་པའི་ནང་དུ་ཡེ་ཤེས་ཀྱི་ཕྱག་རྒྱ་ལ་གོམས་པར་བྱ་བ་དང༌། ཤེས་རབ་མངོན་དུ་མ་རྙེད་ན་ལོགས་མ་ལ་ཡང་བྱ་བ་རྣམས་མ་ཚང་བ་ཁ་བསྐང་བ་ཡིན་ལ། བསྟེན་པའི་ཐབས་གསལ་བར་བཤད་པ་ཡིན་ནོ། ། ཚིག་དོན་ལས་བསམ་གྱིས་མི་ཁྱབ་པའི་ཡེ་ཤེས་དེ་ཉིད་སྣ་ཚོགས་སུ་སྣང་ཞིང་སྐྱེ་བས་ཐབས། དེ་ཉིད་རང་བཞིན་གྱིས་རྟོག་པ་ཐམས་ཅད་དང་བྲལ་བས་ཤེས་རབ་བསྒོམ་པ་ནི་གང་ལྟར་ཡང་མི་བསྒོམ་པའི་ཚུལ་གྱིས་སོ། ། ལྷན་ཅིག་སྐྱེས་པའི་དོན་བསྒོམ་པ་ལྟར་ན་ཐབས་སྒྲུབ་པ་པོ་རིགས་ལྔར་བསྐྱེད་པ། ཤེས་རབ་ཕྱག་རྒྱ་སྤྱན་སོགས་སུ་བསྐྱེད་པ། བསྒོམ་པ་ནི་དབང་གི་གནས་སུ་ལྷན་སྐྱེས་མངོན་དུ་བྱས་ནས་སོ། ། འཁོར་བའི་ཞེས་པ་ལ་སོགས་པ་བསྒོམ་པའི་དགོས་པ་མཐའ་གཉིས་ལ་མི་གནས་པའི་མྱ་ངན་ལས་འདས་པ་ཐོབ་པར་བསྟན་ནོ། ། ཕུང་པོ་ལྔ་ལ་སོགས་ཀྱིས་དམ་ཚིག་ལྟུང་བ་བརྒྱད་པ་དང་དྲུག་པ་བསྟན་ནོ། །
ཚུལ་ཇི་ལྟར་བསྒོམ་པ་ལ་བསམ་གྱིས་མི་ཁྱབ་པའི་དངོས་པོའི་འདུག་ཚུལ་གྱི་དབང་དུ་བྱས་ནས་སྟོང་པ་སྟེ་ཅི་ཡང་མེད་པའི་ཕྱལ་ཆད་དུའང་བསྒོམ་པར་མི་བྱ། སྟོང་མིན་ཏེ་དངོས་པོ་ཡང་དག་ཏུ་སྤང་ངོ༌། ། རང་བཞིན་གྱིས་སྟོང་པ་མི་སྤང༌། གང་གིས་ན་རྣལ་འབྱོར་པས་སྟོང་མིན་ཏེ་རིག་པ་གསལ་བ་མི་སྤང་ངོ༌། སྟོང་དང་སྟེ་ཕྱལ་ཆད། སྟོང་མིན་ཏེ་དངོས་པོ་ཡང་དག་ཏུ་ཡོད་པར་གཟུང་བ་ལས་སྒྲོ་སྐུར་གྱི་རྟོག་པར་འགྱུར་བའོ། ། རང་བཞིན་གྱིས་སྟོང་པ་དང་རིག་པ་གསལ་བ་ཡོངས་སུ་སྤངས་ནའང་སྒྲོ་སྐུར་གྱི་རྟོག་པའོ། ། ཡང་དག་པ་གསུམ་དང་སྦྱར་ན་དེ་བཞིན་ཉིད་ཀྱི་དག་པ་བརྟགས་པས་སྟོང་པ་ཙམ་དུ་ཡང་བསྒོམ་པར་མི་བྱ། སྟོང་མིན་ཏེ་ལྷ་སོ་སོའི་དག་པ་ཙམ་དུ་ཡང་བསྒོམ་པར་མི་བྱ། འོ་ན་ཇི་ལྟར་བསྒོམ།
རང་རིག་པའི་དག་པ་རྟོག་པའི་རྒྱུ་བས་སྟོང་པ་མི་སྤང་རྣལ་འབྱོར་པས། སྟོང་མིན་ཏེ་རང་རིག་པ་མ་འགགས་པ་མི་སྤོང་བའོ། ། གཉིས་ཀྱིས་བཟུང་བ་ཞེས་པ་ལ་སོགས་པས་རང་རིག་པའི་དག་པ་མཐའ་གསུམ་གྱིས་མ་རེག་པའི་ཚུལ་གྱིས་བསྒོམ་པ་བསྟན་པའོ། ། སྙིང་རྗེ་དང་ལྡན་པ་ཞེས་པ་ཤླཽ་ཀ་གསུམ་གྱིས་འབྲས་བུའི་རྒྱུད་ཀྱིས་བསྡུས་པའི་ཤེས་རབ་དང་སྙིང་རྗེ་བསྟན་ལ། དེ་ལྟ་བུ་ཐོབ་པའི་རྒྱུ་ཡིན་པའི་ཕྱིར་བསྒོམ་པར་འཐད་པའོ། ། གང་བ་ཞེས་པ་ནས། གཞན་དུ་སྨྲ་བར་མི་ནུས་སོའི་བར་གྱིས་གཉིས་སུ་མེད་པའི་ཡེ་ཤེས་ཀྱི་ཏིང་ངེ་འཛིན་བསྟན་ལ། དེ་ཉིད་དུ་དུས་ཐམས་ཅད་དུ་འབྱུང་བ་གཟུགས་རྣམས་ཐམས་ཅད་བལྟ་བ་ནས་སྐྱེ་བར་འགྱུར་གྱི་བར་གྱིས་བསྟན་ཏེ། དེའི་རྒྱུ་ཡིན་པའི་ཕྱིར་བསྒོམ་པར་འཐད་ཅེས་སྟོན་པའོ། ། གཉིས་སུ་མེད་པའི་ཡེ་ཤེས་ལ་སོགས་པའི་ངོ་བོ་ཉིད་ཡིན་པར་བསྟན་པ་ལས།
ཤེས་རབ་ཕ་རོལ་ཕྱིན་ཞེས་པ་མི་རྟོག་པའི་ངོ་བོ་ཉིད་ཡིན་པས་སོ། ། ཕ་རོལ་ཕྱིན་པ་ཀུན་གྱི་དངོས། ། ཞེས་པས་ནི་མ་ཆགས་པས་སྦྱིན་པ། ཉེས་བྱས་ཕྲ་མོས་མ་གོས་པས་ཚུལ་ཁྲིམས། ཞེ་སྡང་མེད་ཅིང་དེ་ཁོ་ན་ཉིད་ལ་མི་སྐྲག་པས་བཟོད་པ། དེ་ཉིད་ལ་རྒྱུན་དུ་སྤྲོ་བས་བརྩོན་འགྲུས། དེ་ལས་གཞན་དུ་མ་ཡེངས་པས་བསམ་གཏན་ནོ། ། ལྷན་ཅིག་སྐྱེས་པའི་དོན་བསྒོམ་པ་ལས་གཏི་མུག་དམ་ཚིག་ཕྱག་རྒྱ་ཞེས་པ་ལ་སོགས་པས། གཏི་མུག་ཅེས་པ་སྦྱང་གཞི། གཏི་མུག་དག་པ་རྣམ་སྣང་ཡིན་ལ།
དེའི་སྒྲུབ་པའི་ཕྱག་རྒྱ་བྲམ་ཟེ་མོ་སྤྱན་དུ་བསྐྱེད་པ་ལ་དམ་ཚིག་གི་ཕྱག་རྒྱའི་བརྡས་བསྟན་པ་ལ་སོགས་པའོ། ། གཏི་མུག་ལས་ཞི་བ་ལ་སོགས་པ་ཆོས་ཀྱི་འདུ་ཤེས་བསྟན་ཏོ། ། གཏི་མུག་ཅེས་པ་རྣམ་སྣང་གི་སྒྲུབ་པ་པོས་བྲམ་ཟེ་མོ་སྤྱན་དུ་བསྐྱེད་པ་ལ་བརྟེན་ནས་ཞི་བ་ཞེས་པ་རྣམ་སྣང་གི་དངོས་གྲུབ་འཐོབ་པར་བྱ་སྙམ་པའོ། ། འོག་མ་རྣམས་ལའང་དེ་བཞིན་དུ་སྦྱར་རོ། ། ཤེས་རབ་སྔོན་དུ་མ་རྙེད་པ་ནི་རིགས་དང་མཐུན་པ་མ་རྙེད་པའོ། ། བྱོལ་སོང་ཞེས་པ་ཏིརྻ་ཀ་བྱ་བའི་སྒྲ། དེ་ལོགས་མ་ལའང་འཇུག་པས། རིགས་དང་མཐུན་པ་ལ་ལོགས་མ་རིགས་དང་མི་མཐུན་པ་ལ་ཡང་གོམས་པར་བྱའོ། ། ཡང་བཅུ་དྲུག་མ་དང་ཉི་ཤུ་རྩ་ལྔ་མ་མ་རྙེད་ན། དེ་ལས་ལོགས་མ་བཅུ་དྲུག་ནས་བཅུ་དགུའི་བར་དང༌།
རྩ་གཅིག་ནས་རྩ་བཞིའི་བར་རོ། ། ཡང་མ་རྙེད་ན་ནི་མའི་ནུ་མོའོ། ། ལོགས་མ་ཕྱག་རྒྱ་དགུག་པའི་ནུས་པ་ཡོད་པས་ལྷའི་བུ་མོ་ལ་སོགས་པ་ལའང་གོམས་པར་བྱའོ། ། གསང་བའི་རྫས་ནི་བཟའ་བའི་དམ་ཚིག་གོ ། སྔགས་ནི་རྡོ་རྗེ་པདྨ་སྔགས་ཀྱི་བྱིན་གྱིས་བརླབ་པའོ། ། རྒྱུད་ནི་གཟུགས་བསྒྱུར་བའམ། ཡང་སྦྱོར་ཐབས་ཏེ། བྱང་ཆུབ་ཀྱི་སེམས་དུས་མཉམ་དུ་འབབ་པ་དང་མི་ཉམས་པར་གཟུང་བ་ལ་སོགས་ལ་བྱའོ། ། འདི་སྐད་ནི་ཨེ་ཝྃ་སྟེ་རྡོ་རྗེ་པདྨའོ། ། དེ་ནས་འོག་ཏུ་ཡང་དག་པར་སྦྱོར་ཞེས་པར་སྦྱར་ལ།
ཡང་དག་པར་རྫོགས་པའི་སངས་རྒྱས་ཞེས་པ་དང༌། འོག་ཏུ་བསམ་གྱིས་མི་ཁྱབ་ཅེས་པའང་སྦྱར་རོ། ། གཉིས་པའི་གསུམ་པ་ནས་བརྟག་པ་གསུམ་པ་རྫོགས་པའི་བར། རབ་ཏུ་བྱེད་པ་དྲུག་གིས་བརྗོད་པར་བྱ་བའི་དོན། བསྐྱེད་རིམ་དང་སྤྱི་ཡིན་ལ། ཞར་ལ་སྦས་པའི་དོན་ཡང་ཅུང་ཟད་ཙམ་ཡོད། རྗོད་བྱེད་ཀྱི་སྒྲ་ཡན་ལག་གི་དོན་གཙོ་བོ་ཡིན། གཉིས་པོའང་ཅུང་ཟད་འཇུག་པའི་སྐབས་ཡོད། མངོན་པར་རྟོགས་པ་རྫོགས་པའི་རིམ་པའི་རྟེན་ཡིན་པས་བསྐྱེད་པའི་རིམ་པ་བསྒོམ་པ་དང་འབྲེལ། རྒྱུད་སྡེ་གཞན་གང་གི་ཡིན་པ་ཐད་ཀ་ཐད་ཀར་གསུངས་ཏེ།
ཧེ་རུ་ཀ་གསུམ་བསྐྱེད་པའི་ཆོ་ག་བརྟག་པ་གཉིས་པའི་དང་པོའི་གསུམ་པར་ཐུན་མོང་གི་ཆོ་ག་ཕལ་ཆེར་ཆ་མཐུན་པ་ཡིན་ལ། ཡེ་ཤེས་ཚོགས་བསགས་ཅུང་ཟད་གསལ་བར་བཤད། གདན་གྱི་སྐབས་སུ་ཉི་མ་ཁ་བསྐང༌། ཕྱག་གཉིས་པ་ཆ་མཐུན། ཕྱག་བཞི་པའི་ཞལ་མ་གསུངས་པ་དེ་འདིར་རྒྱུད་ཕྱི་མ་དང་བཅས་པས་གསལ་བར་བཤད། ཕྱག་བཞི་པའི་རྣམ་དག་ཀྱང་གསལ་བར་བཤད། ཕྱག་དྲུག་པ་ལྷ་བཅུ་བདུན་གྱི་སྒྲུབ་ཐབས་སུ་ཚུལ་མི་འདྲ་བའི་སྒོ་ནས་ཁ་བསྐངས་ཏེ་བཤད་པའོ། ། ཚིག་དོན་ལ་དེ་ནས་འཁོར་ལོ་ཐམས་ཅད་ཀྱིས་ཞེས་པ་འོག་ནས་འབྱུང་བའི་རྟེན་དང་བརྟེན་པའི་དཀྱིལ་འཁོར་རྣམས་རྣམ་པར་འཕྲུལ་པ་ཞེས་པ་ལས་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་འབྱུང་བའི་ཚུལ་གྱིས་བཤད་པའོ། ། དེ་ཉིད་བཤད་པ་དཔལ་ལྡན་རྡོ་རྗེ་སེམས་དཔའ་ཕྱག་གཉིས་པ་ཡིན་ལ། སོགས་ཞེས་པ་འོག་ནས་འབྱུང་བའི་དཀྱིལ་འཁོར་བཅུ་བཞིས་བསྡུས་ཏེ་བརྟེན་པ་ལྷའོ། །
རྟེན་ནི་ཐམས་ཅད་ཀྱི་སྣོད་འཇིག་རྟེན་ཐ་མལ་པའོ། ། སྣ་ཚོགས་མཆོག་ཅེས་པ་དེ་ལས་མཆོག་ཏུ་གྱུར་པའི་གཞལ་ཡས་ཁང་གྲུ་བཞི་པ་ཁྱད་པར་གྱི་ཆོས་སྣ་ཚོགས་ལྡན་པའོ། ། གནས་གང་དུ་ལྷ་གང་དག་ཚུལ་ཇི་ལྟར་བསྒོམ་པ་ལ་རྣལ་འབྱོར་པའི་གནས་འོག་ཏུ་སྦྱར་ལ། རྣམ་པ་བྲལ་དང་ཞེས་པ་རྐང་པ་གཉིས་ཀྱིས་བསྟན། ལྷའི་གནས་གོང་དུ་སྦྱར་ལ་གཞལ་ཡས་ཁང་དེ་བཞིན་ཉིད་ཀྱི་ངོ་བོ་ཡིན་པས། དེ་ཕལ་པའི་ཡུལ་མ་ཡིན་པས་གསང་བ། ཡེ་ཤེས་དམ་པའི་ཡུལ་ཡིན་པས་མཆོག ཟག་པ་མེད་པའི་བདེ་བ་འབྱུང་བའི་གཞི་ཡིན་པར་དགྱེས་པ། དེ་བཞིན་གཤེགས་པ་ལྔ་པོ་ཐམས་ཅད་ཀྱི་བདག་ཉིད་ཡིན་པས་ཐམས་ཅད་ཀྱི་བདག་ཉིད། དེའི་རྣམ་པ་གཞལ་ཡས་ཁང་ཡིན་པས་འདི་ལ་བསྒྲུབ་ཅེས་པས་དེ་ལ་བཞུགས་པར་བསྒོམ་པའོ། །
ལྷ་གང་དག་བསྒོམ་པ་ཀུན་ལ་ཞེས་ཕྱོགས་བཅུའོ། ། སྣ་ཚོགས་ནི་རིགས་ལྔས་བསྡུས་པའི་ལྷ་ཚོགས་ཏེ། ཕྱོགས་སྣ་ཚོགས་དང༌། ཁ་དོག་སྣ་ཚོགས་དང༌། ཕྲིན་ལས་སྣ་ཚོགས་མཛད་པའི་ཚུལ་གྱིས་བཞུགས་པས་སོ། ། ཕྱག་རྒྱ་ནི་སོ་སོའི་ཡུམ་དང་བཅས་པའོ། ། ཀུན་ལས་སྣ་ཚོགས་ནི་བཞུགས་ཚུལ་ཏེ་བརྐྱང་བསྐུམ་ལ་སོགས་པའོ། ། སྡོམ་པ་ཞེས་པ་དེ་ལྟར་རྣམ་རྟོག་སྡོམ་པའོ། ། ཚུལ་ཇི་ལྟར་བསྒོམ་པ་ཀུན་ལ་སྣ་ཚོགས་བྱ་བ་རྣམས་ཞེས་པས་སྐྱེད་ཆོག་སྣ་ཚོགས་ཏེ་ཨཱ་ལི་ཀཱ་ལི་མཉམ་པར་སྦྱོར་བ་ལས་བསྐྱེད་པ་དང༌། ཨཱ་ལི་ཀཱ་ལི་མི་མཉམ་པར་སྦྱོར་བ་དང༌།
རྡོ་རྗེ་ཆོ་ག་ཡན་ལག་བཞི་དང༌། ཡན་ལག་གསུམ་དང་ས་བོན་ཙམ་ལ་བསྐྱེད་པ་དང༌། དབུགས་དབྱུང་བ་དང་རྔུབ་པ་ལས་བསྐྱེད་པ་སྟེ། དྲུག་ལས་ཇི་ལྟར་བདེ་བར་བསྒྲུབ་ཅེས་པ་གང་མོས་པ་བསྒོམ་པའོ། ལྷག་མ་ནི་གཞུང་ཉིད་དུ་བརྟག་པའོ། ། ཕྱག་བཞི་པ་དང༌། དྲུག་པའང་གཙོ་བོ་བསྐྱེད་པ་ཡན་ཆད་གཉིས་པ་དང་འདྲ་བའམ། ཡང་ན་ཆོ་ག་ཡན་ལག་གསུམ་ལས་བསྐྱེད། ཕྱག་བཞི་བའི་འཁོར་གྱི་ལྷ་མོ་གཽ་རཱི་ལ་སོགས་པ་ཉིད་ཡིན་ལ། བསྐྱེད་ཚུལ་མངལ་སྐྱེས་སུ་བསྐྱེད་དོ། །
གོང་མ་གཉིས་ལ་གཞལ་ཡས་ཁང་མེད་ལ། ཕྱག་དྲུག་པ་ལ་སྲུང་འཁོར་དང་ཆོས་འབྱུང་གི་ནང་དུ་བྷྲཱུྃ་ལས་གཞལ་ཡས་ཁང་འཕར་མ་གཉིས་པ་བསྐྱེད་གསུང༌། བྷ་ག་ཉིད་དུ་ཞེས་པ་ལ་སོགས་པ་འཁོར་གྱི་ལྷ་མོ་དབྱུང་བ་དང་འབྲེལ་བ་ཞར་ལས་དཀྱིལ་འཁོར་འཁོར་ལོའི་ཐབས་ཀྱང་བསྟན་ཏོ། ། རྡོ་རྗེ་དྲག་མོ་ལ་སོགས་པ་ནང་གི་འཕར་མའི་ལྷ་མོ་བརྒྱད་ཀྱི་མིང་བསྟེན་ཏོ ། ། ལས་རྒྱས་པའི་ལྷ་མོ་གསུམ་མངོན་རྟོགས་དམན་པ་ལ་མོས་པའི་རྟེན་གྱི་གང་ཟག་རྗེས་སུ་གཟུང་བའི་ཕྱིར་ཕྲིན་ལས་རབ་འབྱམས་དང་འབྲེལ། རྒྱུད་དེ་གཞན་ནི་སྒྲོལ་མ་དང་ཤེས་རབ་ཀྱི་ཕ་རོལ་ཏུ་ཕྱིན་མ་གཉིས་གདན་བཞིའི་སྦྱོར་བའི་གདན་གྱི་རབ་བྱེད་གཉིས་པ་དང་ཆ་མཐུན། ཤེས་རབ་ཕ་རོལ་ཕྱིན་མ་གུར་གྱི་ལེའུ་བརྒྱད་པ་དང་ལྷའི་རྣལ་འབྱོར་ཆ་མཐུན་པའི་ཡིན་པ་ལ། གུར་དུ་ལྟེ་བར་བསྒོམ་པར་གསུངས་པས་ཅུང་ཟད་མི་འདྲ་ལ། སྔགས་ཀྱང་ཚུལ་མི་འདྲ་བར་བཤད་དོ། ། འཁོར་ལོ་ལ་བརྟེན་ཏེ་ལས་བསྒྲུབ་པ་ཁ་བསྐང་ངོ༌། །
ཀུ་རུ་ཀུལླེ་བརྟག་པ་གཉིས་པའི་ལེའུ་བཅུ་གཅིག་པར་ལྷའི་རྣལ་འབྱོར་ཆ་མཐུན། འཁོར་ལོ་ལ་བརྟེན་ཏེ་ལས་བསྒྲུབ་པ་ཁ་བསྐང༌། གཞུང་དེ་གསུམ་ཀར་དུ་ཡང་ལྷ་མོ་གསུམ་གྱི་སྒྲུབ་ཐབས་ཕན་ཚུན་ཁ་བསྐངས་པ་ཡིན་གསུང་ངོ༌། ། རིགས་བཞིའང་རིགས་གཞན་གྱི་རྣལ་འབྱོར་པས་རྫོགས་པའི་རིམ་པའི་རྟེན་དུ་བསྒོམ་ན་ཡབ་ཡུམ་ཞལ་སྦྱོར་གྱི་སྒྲུབ་ཐབས་ཡིན་ལ། ཡང་ན་རིག་པ་འཛིན་པའི་དངོས་གྲུབ་ཀྱི་ཆེད་དུ་བསྒོམ་ན་ལྷ་རྐྱང་པ་བརྒྱད་ཡིན་ཏེ། མངོན་པར་རྟོགས་པ་གནས་སྐབས་གཉིས་སུ་འབྲེལ། རྒྱུད་སྡེ་གཞན་གསང་བ་འདུས་པའི་ལེའུ་དང་པོ་དང་གསུམ་པ་དང་བཅུ་གཅིག་པ་དང་བཅུ་གསུམ་པ་རྣམས་སུ་རིགས་བཞི་ཡུམ་བཞི་གསུངས་ཀྱང་རིགས་བཞི་ཕྱག་བཞི་པ། ཡུམ་གསུམ་ཕྱག་བརྒྱད་མ། མཱ་མ་ཀཱི་ཕྱག་བཅུ་གཉིས་མ་འདི་ལྟ་བུ་མ་གསུངས་པའི་ཚུལ་མི་འདྲ་བའི་སྒོ་ནས་ཁ་བསྐང༌། རྣམ་སྣང་སྒྱུ་འཕྲུལ་དྲྭ་བ་ཞེས་བྱ་བ་རྣལ་འབྱོར་གྱི་རྒྱུད་དེའི་རྟོག་པ་བཞི་པར་རིགས་བཞི་ཡུམ་བཞི།
ཞལ་གཅིག་ཕྱག་གཉིས་པ་གསུངས་ཀྱང་ཚུལ་འདི་ལྟ་བུ་མ་གསུངས་པས་དེ་ཁ་བསྐང༌། དཔལ་རྡོ་རྗེ་མཁའ་འགྲོའི་ལེའུ་དང་པོ་དང་བཅུ་གཉིས་པར་རིགས་བཞི་ཡུམ་བཞི་གསུངས་ཀྱང༌། སྐུ་མདོག་ཕྱག་མཚན་དང་ཞལ་ལ་སོགས་པ་གསལ་བར་མ་གསུངས་པས་གསལ་བར་བཤད་པའི་རྒྱུད་དོ། ། སྒྲོལ་མའི་ལྷའི་རྣལ་འབྱོར་ནི་བདག་ཉིད་སྒྲོལ་མར་བསམས་པའི་ཐུགས་ཀར་ཟླ་བ་ལ་ཏཱྃ་ཡིག་བསམས་པའི་འོད་ཟེར་གྱིས་རྗེ་བཙུན་མ་ལ་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས། ཡིད་ལས་བྱུང་བའི་མཆོད་པ་ལྔ་ཙམ་གྱིས་མཆོད། སྡིག་པ་བཤགས་པ་ལ་སོགས་པ་གུར་ལས་འབྱུང་བའི་ཚིགས་བཅད་ཀྱི་རྗེས་སུ་འབྲངས་ལ་བྱ། ཚད་མེད་པ་བཞི་བསྒོམ། ཤཱུ་ནྱ་ཏཱས་སྟོང་པ་ཉིད་བསྒོམ། སྟོང་པའི་ངང་ལས་པདྨ་དང་ཟླ་བའི་སྟེང་དུ་རྡོ་རྗེ་ཆོ་ག་ཡན་ལག་བཞི་ལས་བསྐྱེད། ཡེ་ཤེས་དགུག་གཞུག་གོ་ཆ་དགོད།
དབང་བསྐུར་བའི་མཐར་དོན་གྲུབ་དབུ་རྒྱན་དུ་བསམ། སྤྲོས་པ་ལ་མི་དགའ་ན་དམ་ཚིག་སེམས་དཔའ་བསྐྱེད་པ་དང་གོ་ཆ་དགོད་པ་ཙམ་བྱ། དེ་ནས་སྙིང་གར་ཟླ་བའི་སྟེང་དུ་ཏཱྃ་ཡིག་ལ་སྔགས་ཕྲེང་གིས་བསྐོར་བ་ལ་དམིགས་ལ་བཟླས་པ་བྱ། འཁོར་ལོ་ནི་བྲི་བའི་གཞི་ལ་སོགས་པ་ལས་དང་མཐུན་པ་ལ་འཁོར་ལོ་རྩིབས་བརྒྱད་ལྟེ་བ་དང་དགུ་ལས་འདབ་མ་བརྒྱད་ལ་ཏཱ་སོགས་བརྒྱད། ལྟེ་བ་ལ་ཨོཾ་དང་ཧཱའི་བར་དུ་མིང་སྤེལ་ཚིག་དང་བཅས་པ་བྲི། མུ་ཁྱུད་ལ་ཨཱ་ལི་དང་ཀཱ་ལི་དགོད། རབ་གནས་བྱས་ལ་སྲུང་བ་དཔུང་པ་གཡོན་ལ་གདགས། རྒྱས་པ་ལ་མཆོད། དབང་དྲག་ལ་མནན་པས་ལས་ལ་སྦྱར། གཞུང་ནི་འཁྲུགས་སུ་བྱ་བའམ།
ཡང་ན་ཐད་སོ་རང་དུ་བཤད་དོ། ། ཕྱག་འཚལ་ནི་ཨོཾ་དབུས་ཞེས་པ་རྐང་པ་གཉིས་ཀྱིས། དེ་གཉིས་ཀྱི་དབུས་སུ་མིང་དང་སྤེལ་ཚིག་བསྟན་ཏོ། ། མཉམ་ཉིད་ཅེས་པ་ལ་སོགས་པས་རབ་གནས་བསྟན། སེམས་ཅན་ལ་སོགས་པས་ལྷའི་རྣལ་འབྱོར་བསྟན་ཏོ། ། ལས་རྒྱས་པའི་ལྷ་ནི་རྣལ་འབྱོར་འོག་མ་རྣམས་ཀྱང་འདི་ལས་བསྒྲེས་ཏེ་ཤེས་པར་བྱའོ། ། རིགས་བཞི་ཡུམ་བཞིའི་སྔགས་བརྟག་པ་བདུན་པའི་གསུམ་པ་ལས་འབྱུང་ངོ༌། ། རིག་པ་འཛིན་པའི་དངོས་གྲུབ་ནི་ལུས་ལྷ་གང་བསྒོམ་པའི་རྣམ་པར་ཡོད་པ། ཚེ་ཉི་ཟླ་གནས་ཀྱི་བར་དུ་ཐུབ་པ། རྫུ་འཕྲུལ་གྱིས་སངས་རྒྱས་ཀྱི་ཞལ་བལྟ་བ་དང་ཆོས་ཉན་པ་ལ་སོགས་པ་ནུས་པ།
དེ་ལ་བརྟེན་ནས་མཆོག་གི་དངོས་སྒྲུབ་བསྒྲུབ་ཏུ་བཏུབ་པ་ཅིག་ཡིན་གསུང་ངོ༌། ། ཧེ་རུ་ཀ་ཕྱག་བཅུ་དྲུག་པ་ནི་བརྟག་པ་གཉིས་པའི་ཕྱི་མའི་ལེའུ་ལྔ་པར་གསུངས་པ་དང་གཙོ་བོའི་ཕྱག་མཚན་མི་འདྲ། གཽ་རཱི་ལ་སོགས་པ་ཡང་འདིར་ཕྱག་བཞི་མ། ལྷ་བཅུ་བདུན་གྱི་སྒྲུབ་ཐབས་སུ་གསུངས་པས་ཚུལ་མི་འདྲ་བའི་སྒོ་ནས་ཁ་བསྐང་བའོ། ། ཚིག་གི་དོན་ལ་ཡང་གང་གི་ཞེས་པ་ཧེ་རུ་ཀའོ། ། གདུག་པ་ཅན་དྲག་པོ། གདུལ་བྱ་ཞེ་སྡང་ཅན་ནོ། ། དེ་ལྟ་བུ་འདུལ་བར་གྱུར་པ་དེ་མཁའ་འགྲོ་སྟེ་ཧེ་རུ་ཀས་མཛད་པའོ། ། བདག་མེད་མའི་དབང་དུ་བྱས་ན་བདག་མེད་མ་གང་གིས་གདུག་པ་དྲག་པོ་ཆགས་ཅན་ནོ། ། དེ་ལྟ་བུའི་སེམས་ཅན་འདུལ་བ་མཁའ་འགྲོ་མས་མཛད་ཅེས་སྦྱར་རོ། །
འདིའི་ཡང་ཚོགས་བསག་པ་ཧེ་རུ་ཀ་གསུམ་གྱི་སྐབས་སུ་བཤད་པ་ལ་ལྟོས་ལ། གཞལ་ཡས་ཁང་འོག་གི་བདག་མེད་མའི་སྐབས་ལ་ལྟོས་ནས་མ་གསུངས་སོ། ། རྡོ་རྗེ་སེམས་དཔར་གྱུར་ཅེས་པས་རྒྱུ་རྡོ་རྗེ་འཛིན་པ་མངོན་བྱང་ལྔས་བསྐྱེད་པ་སྟེ་དེས་མཚོན་ནས་དམ་ཚིག་གི་དཀྱིལ་འཁོར་བསྐྱེད་ལ། རྡོ་རྗེ་ཅན་ཉིད་ཡེ་ཤེས་ཀྱི་འཁོར་ལོ། རྡོ་རྗེ་སྟེ་དམ་ཚིག་གི་འཁོར་ལོ་ལ་དབབ་ཅེས་པ་གཞུག་པའོ། ། འབར་བའི་ཕྲེང་དཀྲུགས་དྲག་པ་ནི། ། ཀུན་ཏུ་རྣམ་པར་སྤྲོ་བར་བྱ། ། ཞེས་རྒྱུ་རྡོ་རྗེ་འཛིན་པ་བསྐྱེད་པའི་མངོན་བྱང་གསུམ་པའི་ཕྱག་མཚན་གྱི་ས་བོན་ལས་འོད་སྤྲོ་བའོ། ། ཟླ་བའི་དཀྱིལ་འཁོར་དབུས་གནས་པར། ། ས་བོན་ཕྲེང་བ་དེ་ནང་དགོད། །
ཅེས་པས་མངོན་བྱང་དང་པོ་ལས། ཨཱ་ལི་ལས་ཟླ་བ་ལ་ཨཱ་ལི་དགོད་པ་དང༌། གཉིས་པ་ལ་ཀཱ་ལི་ལས་ཟླ་བ་ལ་ཀཱ་ལིའི་ཕྲེང་བར་དགོད་པ་བསྟན་ཏོ། ། དེ་ལྟར་རྒྱུ་རྡོ་རྗེ་འཛིན་པ་མངོན་བྱང་ལྔ་ལས་བསྐྱེད་པ་དྲོད་གཤེར་ལས་སྐྱེ་བ་ཡིན་ལ། འཁོར་གྱི་ལྷ་མོ་མངལ་སྐྱེས། འབྲས་བུ་རྡོ་རྗེ་འཛིན་པ་ཐིག་ལེ་ལས་ས་བོན་དུ་གྱུར་པ་ལས་སྐྱེས་པས་སྒོང་སྐྱེས། སྐྱེ་མཆེད་བྱིན་གྱིས་རློབ་ན་རྫུས་སྐྱེས་སུ་བྱའོ། ། སྒེག་ཅིང་ཞེས་པ་ལ་སོགས་པས་ནི་བདག་མེད་མས་མགུལ་ནས་འཁྱུད་པ་དང༌། གཡོན་དམར་བ་དང་གཅེར་བུ་སྒེག་པའི་ཉམས། བདུད་བཞི་མཉམ་པར་མནན་པ་དང༌།
སྟག་གི་པགས་པའི་ཤམ་ཐབས་དཔའ་བོའི་ཉམས། སྣ་ཚོགས་རྡོ་རྗེས་སྤྱི་བོར་མཚན་པའམ། ཐོད་པ་ལྔ་བཅུའི་དོ་ཤལ་དང་ཐོད་པ་ལྔའི་དབུ་བརྒྱན། ཕྱག་རྒྱ་དྲུག་གི་རྒྱན་རྣམས་མི་སྡུག་པའི་ཉམས། ཞལ་ནས་ཧཱུྃ་སྤྲོ་བ་དང་ཧ་ཧར་བཞད་པ་དགོད་པའི་ཉམས། ཁ་དོག་ནག་པོ་དང་སྤྱན་ཉི་ཤུ་རྩ་བཞིས་ཕྱུག་པ་དང༌། ལྷག་མའི་ཞལ་བུང་བ་བཞིན་དྲག་ཤུལ་གྱི་ཉམས། སྐྲ་སེར་པོ་གྱེན་དུ་བརྫེས་པ་དང་ཉི་མར་བཞུགས་ཤིང་རོལ་མོ་དང་བཅས་པ་འཇིགས་སུ་རུང་བའོ། ། ཕྱག་མཚན་བརྒྱད་གཉིས་བཅུ་དྲུག་གིས་དབང་ཕྱུག་བརྒྱད་སྟེར་བ་དང༌། ནད་བརྒྱད་སེལ་བ་སྙིང་རྗེའི་ཉམས།
སྒེག་པ་ལ་སོགས་པའི་ཉམས་ཀྱིས་འདོད་ཆགས་ཅན་ལྟ་བུར་འདུག་ལ། དྲག་ཤུལ་གྱི་ཉམས་ཀྱིས་ཞེ་སྡང་ཅན་ལྟ་བུ་དག་མི་འགལ་བ་ནི་ངོ་མཚར་གྱི་ཉམས་སོ། ། གཡས་པ་དཀར་བ་ཞི་བའི་ཉམས་སོ། ། ཡེ་ཤེས་མཁའ་འགྲོ་མ་ནི་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་དང༌། ལྷ་བཅུ་གསུམ་གྱི་སྒྲུབ་ཐབས་སུ་ཆ་མཐུན་ལ། དེར་ཕྱག་རྒྱ་དང་སྔགས་བཏུ་བ་ལ་སོགས་པ་རྒྱས་པར་གསུངས་པ། འདིར་མ་གསུངས་པས་བསྡུས་ནས་གསལ་བར་སྟོན་པ་ཡིན་གསུང་ངོ༌། ། གཞུང་ལས་ཡིད་དང་རྗེས་སུ་ཞེས་པར་སྦྱར་ཏེ། བསོད་ནམས་ཚོགས་བསགས་ནས། གཉིས་མེད་ལ་སོགས་པས་ཡེ་ཤེས་ཚོགས་སྟོན་པ་ལས།
སྔགས་ཚན་དང་པོས་དབྱིངས་ཀྱི་དག་པ་སྟེ་སྤྲོས་བྲལ་གྱི་ངོ་བོར་དག་པའོ། ། གཉིས་པ་ཡེ་ཤེས་ཀྱི་དག་པ་སྟེ། གཉིས་སུ་མེད་པའི་ཡེ་ཤེས་ཀྱི་ངོ་བོར་དག་པའོ། ། གསུམ་པ་དབྱིངས་ཡེ་ཤེས་གཉིས་སུ་མེད་པའི་དག་པ་སྟེ། ཤེས་རབ་དབྱིངས་དང་ཐབས་ཡེ་ཤེས་དབྱེར་མི་ཕྱེད་པའི་རྣལ་འབྱོར་གྱི་ངོ་བོར་དག་པའོ། ། ཡང་དང་པོར་ལུས་དག་པ་སྟེ། ལུས་སྟོང་པ་ཉིད་དུ་བསྒོམ་པ་ལ་སོགས་པའོ། ། ཡང་ཡི་གེའི་གྲངས་ཀྱི་དབང་དུ་བྱས་ནས་དང་པོར་བདག་མེད་ལྷ་མོ་བཅོ་ལྔ། གཉིས་པ་ཡེ་ཤེས་མཁའ་འགྲོ་མ་ལྷ་བཅུ་གསུམ་པ། ཧེ་རུ་ཀ་ལྷ་ཅུ་བདུན་དག་པ་ཡིན་གསུངས་ཏེ།
བཅུ་གསུམ་ལས་མི་སྣང་ངོ༌། ། དེ་ལྟར་དག་པ་གསུམ་གྱིས་སྟོང་པར་བསྒོམ་པའི་གནས་སྐབས་ན་ཡང་ཡེ་ཤེས་མཁའ་འགྲོ་མའི་སྐུ་སྒྱུ་མ་ལྟ་བུར་ཡོད་པར་བསམས་ལ། དེས་དབུགས་དབྱུང་བ་དང་རྔུབ་པའི་ཚུལ་གྱིས་བསྐྱེད་པ། ཡེ་ཤེས་མཁའ་འགྲོ་མ་ནི་གཟུགས་ལ་སོགས་པས་བསྟན་ཏེ། མདུན་དུ་སྲུང་འཁོར་གྱི་ནང་དུ་འབྱུང་བ་རིམ་བརྩེགས་རི་རབ་ཀྱི་བར་དུ་ལུགས་འབྱུང་བཞིན་དུ་བསྐྱེད། དེའི་སྟེང་དུ་བྷྲཱུྃ་ལས་གཞལ་ཡས་ཁང་འཕར་མ་གཉིས་པ། དེའི་ནང་དུ་གདན་རྣམས་བསྐྱེད་ལ། དེ་ནས་བདག་གི་སྙིང་གའི་ས་བོན་ལས་སོ་སོའི་ས་བོན་དབུགས་ཕྱིར་རྒྱུ་བའི་དུས་སུ་ཕྱུང་ལ། གདན་ཐོག་ཏུ་ཕྱིན་པ་དང་ལྷ་མོར་བསྐྱེད་དེ་མཐར་བདག་ཉིད་གཙོ་མོ་ལ་བསྟིམ་མོ། ། སྤྲོས་པ་ལ་དགའ་ན་ཡན་ལག་གསུམ་ཡང་བྱའོ། །
ས་བོན་ཡང་གཙོ་མོའི་ཧཱུྃ། འཁོར་གྱི་ཨ་ཨཱ་སྲོག་མེད། ཨྃ་རྀ་རཱྀ། ལྀ་ལཱྀ། ཕྲུྃ་ཕྲེཾ་ཕྲྃ་ངོ༌། ། བཟླས་པའི་སྔགས་ཀྱང་དང་པོ་ཨོཾ། བར་དུ་རང་རང་གི་ས་བོན། མཐར་སྭཱ་ཧཱ་བཏགས་པས་སོ། ། འདི་རྣམས་གཟུགས་སོགས་ཞེས་པ་ལ་སོགས་པས་ཡེ་ཤེས་མཁའ་འགྲོ་མ་བསྒོམ་པའི་རྣལ་འབྱོར་པ་དེ་ལ་ཡེ་ཤེས་ཀྱི་མཁའ་འགྲོ་མས་ཐ་མལ་བའི་བུ་མོ་ལ་སོགས་པའི་རྣམ་པར་བྱས་ནས་གཟུགས་སྟོན་པ་བྱུང་ན་བརྡ་བྱས་པས་བྱིན་གྱིས་རློབ་སྟེ། མཁའ་འགྲོ་མ་ལྔའི་བརྡ་འདི་ཉིད་ཀྱི་བརྟག་པ་བཞི་པ་དང་བདུན་པ་ནས་ཀྱང་འབྱུང་ལ།
བཅུ་གསུམ་པོ་ཐམས་ཅད་ཀྱི་གདན་བཞི་ལས་འབྱུང་ངོ༌། ། གཙོ་མོའི་ས་བོན་ཧཱུྃ་བཏུ་བ་ནི་རླུང་ནི་ཡ་ཡིན་ལ་དེ་ནས་བགྲངས་པའི་བདུན་པ་སའོ། ། མེ་ནི་ར་ཡིན་ལ་དེ་ནས་ཀྱི་བདུན་པ་ཧའོ། ། ས་དེ་རྡོ་རྗེའི་ས་བོན་ཏེ་ཨུས་བསྐུལ་བས་སུ་སྟེ་དེས་ཧའི་ཟླ་ཚེས་སུ་བྱའོ། ། དེ་ཡང་ཟླ་ཚེས་ལས་ཀྱང་བདུད་རྩི་འབྱུང་སྟེ། སུྃ་ལས་ཀྱང་བདུད་རྩི་འབབ་པར་ཆོས་མཐུན་པས་སོ། ། ཐིག་ལེ་སྟེ་ཨྃ་གི་ཟླ་ཚེས་ཀྱི་སྟེང་དུ་ཐིག་ལེ་བྱེད་ལ། སྒྲ་སྟེ་ཨཱུ་རིང་པོ་སྟེ་དེ་གཉིས་བསྣན་པས་ཧཱུྃ་ངོ༌། ། རྒྱུན་གྱི་ཆར་ཞེས་པ་ནི་ཧཱུྃ་ལས་བདུད་རྩི་འཛག་པའོ། ། འདིས་ཐོག་མར་ཨོཾ་དང༌།
མཐར་སྭཱ་ཧཱ་བཏགས་པས་བཟླས་པའི་སྔགས་སུ་ཡང་འགྱུར། ཁ་ཟས་ཀྱི་སྟེང་དུ་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་བསམ། དེ་ལས་བདུད་རྩིའི་རྒྱུན་བབས་པས་ཁ་ཟས་བདུད་རྩིར་གྱུར་ནས་མཐར་ཧཱུྃ་ཟླ་བ་དང་བཅས་པ་ཡང་ཞུ་ནས་ཐིམ་པར་བསམས་ན་ཁ་ཟས་བྱིན་གྱིས་བརླབ་པར་འགྱུར། རྫོགས་པའི་རིམ་པ་ཙཎྜཱ་ལཱིར་ཡང་འགྱུར་ཏེ་སྙིང་གར་ཧཱུྃ། ལྟེ་བར་ཨྃ་བསམས་ཏེ་འོག་རླུང་བསྐུམ་པས་ལྟེ་བའི་མེ་འབར་ཏེ་སྙིང་གའི་ཧཱུྃ་ཞུ་བས་བདུད་རྩིའི་རྒྱུན་འབབ་པའི་འབར་འཛག་ལ་དམིགས་པའོ། ། བདག་མེད་མའི་སྒྲུབ་ཐབས་ནི་བརྟག་པ་གཉིས་པའི་ལེའུ་བརྒྱད་པར་གསུངས་པ་དང་མངོན་པར་རྟོགས་པ་ཆ་མཐུན། དེར་གཙོ་མོ་ཕྱག་གཉིས་མ་ལས་འདིར་ཕྱག་བཞི་མར་གསུངས་པ། དེར་འཁོར་རྣམས་སྐུ་མདོག་ནག་མོ་ལས། འདིར་སྣ་ཚོགས་སུ་བཤད་པས་ཚུལ་མི་འདྲ་བས་ཁ་བསྐང༌། ཕ་གིར་ཕྱག་མཚན་གྱི་དག་པ་སྟེ།
ལྷར་བསྒོམ་པའི་ཕན་ཡོན། ཁ་དོག་གི་སྒོ་ནས་རྒྱལ་པ་རིགས་དྲུག་གི་སྒོ་ནས་ཡན་ལག་དྲུག་ཏུ་བསྒོམ་པ་གསུངས་པ། འདིར་མ་གསུངས་པས་མདོར་བསྡུས་ནས་བཤད་པའང་ཡིན་ནོ། ། ཚིག་དོན་ལ་ཅི་གསུང་ཞེས་པ་རྩ་བའི་རྒྱུད་ཀྱི་ལེའུ་བརྒྱད་པར་རོ། ། ནམ་མཁའི་ཞེས་པ་ལ་སོགས་པ་ལ། ཚོགས་གཉིས་བསགས་པ་ཧེ་རུ་ཀ་གསུམ་གྱི་སྐབས་སུ་བཤད་པ་ལ་ལྟོས་པས་ཁ་བསྐངས་ལ། སྟོང་པ་ཉིད་ཀྱི་ནམ་མཁར་རྃ་ལས་ཉི་མ་ལ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་བསམས་པ་ལས་འོད་འཕྲོས་པས་སྲུང་འཁོར་སྔར་བཞིན་བསྒོམ་མོ། ། དེའི་ནང་དུ་ཆོས་འབྱུང་ངོ༌། ། དེའི་ནང་དུ་འཁོར་ལོ་ཞེས་པ་བརྟེན་པ་ལྷའི་འཁོར་ལོའོ། ། དེའི་སྔོན་དུ་གཞལ་ཡས་ཁང་ཅི་རིགས་པ་སྟེ་འབྱུང་བ་ལུགས་འབྱུང་བཞིན་དུ་གནས་པ་ལས་བསྐྱེད་ལ།
བརྟེན་པ་ལྷ་རྣམས་ཇི་ལྟར་འབྱུང་བ་སྟེ་མངོན་བྱང་ལྔ་ལས་བསྐྱེད་པའོ། ། རྒྱས་པར་བཤད་པའི་དོན་རྩ་བའི་རྒྱུད་ཀྱི་ཡི་གེར་བལྟ་བར་བྱའོ། ། ཁྱད་པར་དུ་ཕྱག་མཚན་ཞལ་སོགས་གོང་མ་བཞིན། ། ཞེས་པ་གསུམ་པའི་དང་པོར་བསྟན་པའོ། ། གཡས་ན་དཀར་དང་ཞེས་པས་ལྷོ་ཕྱོགས་ཀྱི་གསང་བའི་དཀར་མོ་དངོས་སུ་བསྟན་ལ། ཤུགས་ལས་ལྷོ་ཤར་གྱི་ཤ་བ་རཱི་ཡང་དཀར་མོ་སྔོ་བ་ཞེས་པ་ཕྱིའི་འཕར་མའི་ཆོམ་རྐུན་མ་དངོས་སུ་བསྟན་ལ། ལྷོ་ནུབ་ཀྱི་ཙེཎྜཱ་ལཱི་ཡང་ཤུགས་ལས་སྔོན་མོར་བསྟན་ཏོ། ། གཡོན་ན་མརྒད་ཅེས་པས་རྡོ་རྗེ་མཁའ་འགྲོ་མ་དངོས་སུ་བསྟན་ལ། ནུབ་བྱང་གི་གཡུང་མོའང་ཤུགས་ལས་མརྒད་ལྟ་བུར་བསྟན་ལ། སྔོན་དང་མཚུངས་ཞེས་པས་ཕྱིའི་འཕར་མའི་གྷསྨ་རཱི་དངོས་སུ་བསྟན་ལ།
བྱང་ཤར་གྱི་པུཀྐ་སཱི་ཤུགས་ལས་བསྟན་ལ། ལྷ་མོ་བདུན་པོ་ནག་མོ་ཡིན་ནོ། ། བསྡུས་པའི་དཀྱིལ་འཁོར་མངོན་པར་རྟོགས་པ་རྟེན་གྱི་གང་ཟག་ཐོག་མར་དབང་བསྐུར་བ་དང་ཡང་འབྲེལ་ལ། རྫོགས་པའི་རིམ་པའི་རྟེན་ཡིན་པས་བསྐྱེད་པའི་རིམ་པ་བསྒོམ་པ་དང་ཡང་འབྲེལ་ལོ། ། རྒྱུད་སྡེ་གཞན་དེ་ཁོ་ན་ཉིད་འདུས་པའི་དུམ་བུ་དང་པོ་རྡོ་རྗེ་དབྱིངས་ཀྱི་དུམ་བུ། རྡོ་རྗེ་དབྱིངས་ཀྱི་དཀྱིལ་འཁོར་སྔོན་བྱུང་གི་རྣམ་པར་འཕྲུལ་པ། གཙོ་བོའི་དབང་དུ་བྱས་ནས་བཤད་པ་དེ་འདིར། རྗེས་འཇུག་གི་མངོན་པར་རྟོགས་པ་དང་སྦྱར་ཏེ་གསལ་བར་བཤད། ལྷ་སུམ་ཅུ་རྩ་བདུན་དུ་གྲངས་མཐུན། དེར་རྣམ་སྣང་གིས་གཙོ་བྱས་པ་འདིར་རྡོ་རྗེ་སེམས་དཔའ་གཙོ་བོར་བྱས་པ་དང༌།
འཁོར་ཡང་ལ་ལ་མི་མཐུན། དེར་དཀྱིལ་འཁོར་ཡང་འཕར་མ་གཉིས་པ་ཡིན་ལ། འདིར་བཞི་པར་གསུངས་པས་ཚུལ་མི་འདྲ་བའི་སྒོ་ནས་ཁ་བསྐང༌། དབང་བསྐུར་བའི་ཆོ་ག་དང་འབྲེལ་པའི་དབང་དུ་བྱས་པ། རྒྱུད་ཕྱི་མ་དང་བཅས་པ། རྣམ་སྣང་སྒྱུ་འཕྲུལ་དྲྭ་བ་དང་ཕྱོགས་གཅིག་ཏུ་བསྡེབས་ཏེ་གསལ་པར་བཤད་དོ། ། ཡང་དཔལ་རྡོ་རྗེ་མཁའ་འགྲོའི་ལེའུ་དང་པོར་བསྡུས་པའི་དཀྱིལ་འཁོར་གྱི་དོན་ཅུང་ཟད་གསུངས་པའི་དོན་གསལ་བར་བཤད་པ་ཡིན་ལ། དེར་གཙོ་བོ་ཞལ་བཞི་ཕྱག་བཞི་པ་ཡིན་ལ། འདིར་ཞལ་གསུམ་ཕྱག་དྲུག་པར་གསུངས་པས་ཚུལ་མི་འདྲ་བས་ཁ་བསྐང༌། བྱང་ཆུབ་སེམས་དཔའ་བརྒྱད་ཀྱང་རྒྱུད་ཕྱི་མ་ནས་འབྱུང་བའི་ཚུལ་གྱིས་ཁ་བསྐང༌།
བསོད་ནམས་ཚོགས་བསག་ལེའུ་བཅུ་གཉིས་པ་དང་ཆ་མཐུན་ངེས་པ་བསྐྱེད་པའོ། ། མངོན་པར་རྟོགས་པ་དཀྱིལ་འཁོར་སྒྲུབ་པའི་གནས་སྐབས་སུ་གསུངས་ཀྱང༌། དོན་ལ་བསྙེན་པའི་ལྷའི་རྣལ་འབྱོར་དང༌། ས་ཆོག་དང༌། སྟ་གོན་གྱི་དང༌། དཀྱིལ་འཁོར་སྒྲུབ་པའི་དང༌། རྫོགས་པའི་རིམ་པའི་སྟེང་དུ་བསྐྱེད་པའི་རིམ་པ་བསྒོམ་པ་སྟེ། གནས་སྐབས་ལྔར་འབྲེལ་བ་ལས་དང་པོ་བསྙེན་པའི་དུས་དང་སྦྱར་ན། དེ་ལ་དང་པོ་ལྷ་ཉིད་ཀྱིས་ཞེས་པར་སྦྱར་ཏེ། ཚོགས་གཉིས་བསག་པ་གཞུང་ན་གསལ་ལ།
སྟོང་པའི་ངང་ལས་རྃ་ལས་ཉི་མ་ལ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས་པ་དང༌། སུམ་བྷ་ནི་བརྗོད་པ་ཙམ་གྱིས་སྲུང་འཁོར་སྒོམ་པ་ཁ་བསྐང༌། དེའི་ནང་དུ་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་ཆོས་འབྱུང་གི་ནང་དུ་བྷྲཱུྃ་ལས་གཞལ་ཡས་ཁང་བསྐྱེད་པ་སྟེ། གདན་དང་བཅས་པ་ལ་སོགས་པས་མདོར་བསྟན་ནས། རླུང་དང་ཞེས་པ་ལ་སོགས་པས་རྒྱས་པར་བཤད་དོ། ། དེར་མངོན་བྱང་ལྔས་རྡོ་རྗེ་སེམས་དཔའ་བསྐྱེད་ལ། གོང་དུ་རང་སེམས་དེ་ཉིད་ལ་སོགས་པ་སྦྱར་ཏེ། མངོན་བྱང་དང་པོ་གཉིས་ལ་རང་གི་ངོ་བོ། བསྐྱེད་པའི་རྒྱུ། རྣམ་པ།
མཚན་མ། སྔགས་བརྗོད་པ་སྟེ། ལྔ་པ། གོང་མ་གསུམ་ལ་མཚན་མ་མེད་པའི་བཞི་བཞིའོ། ། དེ་ལ་དང་པོ། སེམས་སོ་སོར་རྟོག་པ་ལ་མངོན་པར་བྱང་ཆུབ་པ། སེམས་བརྟགས་པ་དང་རྟོག་པའི་དྲི་མ་དང་བྲལ་བར་རྟོགས་པའོ། ། གཉིས་པ་སེམས་བསྐྱེད་པ་ལ་མངོན་པར་བྱང་ཆུབ་པ་ནི། སེམས་རྟོགས་པ་དེ་ཉིད་གོང་ནས་གོང་དུ་འཕེལ་བར་བྱེད་པའོ། ། གསུམ་པ་རྡོ་རྗེ་ལ་བྱང་ཆུབ་པ་ནི་དེ་ཉིད་བརྟན་པར་བྱེད་པའོ། །
བཞི་པ་སྤྲོ་བསྡུ་ལ་བྱང་ཆུབ་པ་ནི་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཆོས་ཀྱི་དབྱིངས་ཀྱི་བདག་ཉིད་ཀྱི་ཆོས་ཀྱི་སྐུ་དང་དབྱེར་མེད་པའོ། ། ལྔ་པ་སྐུ་རྫོགས་པ་ལ་བྱང་ཆུབ་པ་ནི། བྱང་ཆུབ་ཀྱི་སེམས་ཆོས་ཀྱི་སྐུ་དང་དབྱེར་མེད་པར་མ་ཟད་གཟུགས་ཀྱི་སྐུ་དང་ཡང་དབྱེར་མེད་པར་རྟོགས་པའོ། ། དེ་རྣམས་ཀྱང་དོན་ཡེ་ཤེས་གཅིག་ཡིན་ལ། ལྡོག་པས་ཕྱེ་བའི་མེ་ལོང་ལྟ་བུའི་ཡེ་ཤེས་ལ་སོགས་པ་ལྔ་ཉིད་ལ། དེ་ཉིད་རྗེས་འཇུག་ལ་མངོན་པར་རྟོགས་པ་བསྟན་པའི་དོན་དུ་སྔོན་འབྱུང་ལ་རིམ་ཅན་ལྔར་བསྟན་ཏེ། མངོན་བྱང་ལྔའི་ཚུལ་གྱིས་སངས་རྒྱས་པར་བསྟན་པ་ཡིན་ནོ། ། མངོན་བྱང་ལྔའི་རྒྱུ་ནི་གོང་མ་བཞི་པོ་ཉིད་ཡིན། སྐུ་དང་ཞེས་པ་ལ་སོགས་པས་གཞུང་བསྡུ་བ་སྟེ། སྐུ་མེ་ལོང་ལྟ་བུའི་ཡེ་ཤེས་ཀྱི་བདག་ཉིད་མངོན་བྱང་དང་པོ་གསང་བ་གཉིས་པ།
དེ་བཞིན་དུ་དཔྱིད་བཞི་པ། སྤྱོད་ཡུལ་ལྔ་པ། དེ་ཉིད་རྟོགས་པ་གསུམ་པའོ། ། དེས་གཙོ་བོ་བསྐྱེད་པས་དེ་ནས་དེ་ལྟར་བདག་ཉིད་རྣམ་སྣང་ཆེན་པོར་བསྐྱེད་ནས་ཞེས་པར་སྦྱར་རོ། ། དེ་ནས་འཁོར་བསྐྱེད་པ་གོང་དུ་དེ་ནས་བྱང་ཆུབ་སེམས་དཔའ་ལ་སོགས་པར་སྦྱར་ཏེ། མཁའ་གསང་བྱིན་གྱིས་བརླབས་ཏེ། སྙོམས་པར་ཞུགས་པའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས། སྣ་གཡོན་ནས་ཞུགས། ཤེས་རབ་ཀྱི་རྗེས་ཆགས་ཀྱི་མེས་ཞུ། རྡོ་རྗེའི་ལམ་ནས་པདྨར་ཕབ་པ་ལས་ཐིག་ལེ་ལས་ས་བོན་སུམ་ཅུ་རྩ་དྲུག་སྟེ།
དེ་ལས་ཕྱག་མཚན་སོ་དྲུག་ཏུ་བསྐྱེད་ལ་བཏོན་ཏེ་སོ་སོའི་གནས་སུ་དགོད་པའོ། ། དེ་ཤར་དུ་ནི་རྣམ་པར་སྣང་མཛད་ཅེས་པ་ལ་སོགས་པར་སྦྱར་རོ། ། དེ་ལྟར་དམ་ཚིག་སེམས་དཔའ་བསྐྱེད་ནས། དེའི་སྙིང་གར་ཡེ་ཤེས་སེམས་དཔའ་བསྒོམ་པ། ཧཱུྃ་གི་སྔགས་འདིས་ཞེས་པ་ལ་སོགས་པས་བསྟན་ཏེ་བཀའ་གདམས་སུ་ཐམས་ཅད་མངོན་བྱང་ལྔས་བསྐྱེད་གསུངས་ལ། གཞུང་ནི་གཙོ་བོའི་ཆོ་ག་ཡན་ལག་བཞིར་གསལ་ལ། འཁོར་རྣམས་ས་བོན་ཙམ་ལས་བསྐྱེད་པར་གསལ་ལོ། ། དེའི་ཐུགས་ཀར་ཡང་ཏིང་ངེ་འཛིན་སེམས་དཔའ་ས་བོན་སོ་སོར་བསམ་མོ། ། དེ་ནས་སྤྲོས་པ་ལ་དགའ་ན་ཡན་ལག་གསུམ་བྱ། དེ་ནས་བརྟག་པ་བདུན་པ་དང༌།
བརྒྱད་པ་ལས་འབྱུང་བའི་ཚུལ་གྱིས་བཟླས་པ་བྱའོ། ། དེ་ནས་དཀྱིལ་འཁོར་གནས་ནི་ཞེས་པ་ལ་སོགས་པར་འབྲེལ་ཏེ་ས་ཆོག་བྱ་དེ་ནས་སྟ་གོན་གསུམ་རྒྱུད་ཕྱི་མ་ལས་འབྱུང༌། ཐིག་ཚོན་ནི་སར་པ་ལེགས་པར་བཀལ་བ་ལ་སོགས་པས་བསྟན་ལ། ལྷ་དགོད་པ། དེ་ནས་དཀྱིལ་འཁོར་ནང་དུ་ནི། ། སངས་རྒྱས་གཟུགས་བརྙན་རྣམ་པར་དགོད། ། ཅེས་པ་དང༌། འོག་ནས་དེ་ལྟར་བཀོད་པ་དང་ཞེས་པ་ལ་སོགས་པ་སྦྱར་ལ། དེ་ནས་དཀྱིལ་འཁོར་སྒྲུབ་པ་གསུངས་པ་དཀྱིལ་འཁོར་ཆོ་ག་ལ། སྒྲུབ་པ་ཁྱོད་ལ་བཤད་པར་བྱ། །
དེ་ལ་དང་པོ་ལྷ་ཉིད་ཀྱི་ནས་བཟུང་ནས་སྔར་ལྟར་ཤེས་པར་བྱས་ལ། དེ་ཡང་གཞལ་ཡས་ཁང་བདག་གིས་བསྐྱེད་པ་དང་མདུན་གྱི་ཐ་མི་དད། གཙོ་བོ་ཡང་བདག་དང་མཐུན་གྱི་ཐ་མི་དད་པར་བྱས་ནས། དམ་ཚིག་པའི་དཀྱིལ་འཁོར་འབྱིན་པའི་ཚུལ་གྱིས་བསྒྲུབ། ཡེ་ཤེས་དགུག་གཞུག་ལ་སོགས་པ་ཡན་ལག་གསུམ་དང་མཆོད་པ་བྱས་ལ། དེ་ནས་འཇུག་ཅིང་དབང་བསྐུར་བ་རྒྱུད་ཕྱི་མ་ལས་དབང་གི་གྲངས་ཙམ་ཞིག་གསུངས་སོ། ། དྲག་པོའི་གདན་ཅན་ནི། རྒྱུད་སྡེ་གཞན་སྒྱུ་མ་བདེ་མཆོག་གི་རྟོག་པ་ལྔ་པ་མི་བསྐྱོད་པའི་དབུགས་དབྱུང་བ་དང༌། གཙོ་བོ་མི་བསྐྱོད་པ་ཞལ་གཅིག་ཕྱག་གཉིས་པས་གདུལ་བྱ་ཞེ་སྡང་ཅན་དབུགས་དབྱུང་བའི་ཕྱིར་དྲག་བཅས་རྒྱས་བཏབ་སྟེ། གདན་དུ་བྱས་པ་ལ་སོགས་པ་ཆ་མཐུན།
དེ་ལ་ལྷ་དགུ་ཡིན་ལ་འདིར་བཅུ་བདུན་དུ་མ་ཚང་བ་ཁ་བསྐང༌། ཡིག་འབྲུ་ཙམ་ལས་བསྐྱེད་པའི་མངོན་པར་རྟོགས་པ་གསལ་བར་བཤད། དུར་ཁྲོད་བརྒྱད་མ་ཚང་བ་ཁ་བསྐང༌། རྩ་བའི་རྒྱུད་བརྟག་པ་གཉིས་པའི་ལེའུ་གསུམ་པར། ཕྱག་གཉིས་པ་ལྷ་དགུའི་སྒྲུབ་ཐབས་བཤད་པ་དེར་དྲག་པོའི་གདན་ཅན་གྱི་ཚུལ་དུ་སྒྲུབ་པ་ལྷ་བཅུ་བདུན་གྱི་སྒྲུབ་ཐབས་དང་ཡིག་འབྲུ་ཙམ་ལས་བསྐྱེད་པ་ནི། ཚུལ་མི་འདྲ་བའི་སྒོ་ནས་མ་ཚང་བ་ཁ་བསྐང༌། དེར། དུར་ཁྲོད་དུ་ནི་མགོན་པོ་རོལ། ། ཞེས་གསུངས་པའི་དོན་འདིར་གསལ་བར་བཤད་དོ། ། མངོན་རྟོགས་ལ་ཚོགས་གཉིས་བསགས་པ་བསྡུས་པའི་དཀྱིལ་འཁོར་ལ་ལྟོས་ནས་མ་གསུངས།
སྲུང་འཁོར་གྱི་ནང་དུ་བྷྲཱུྃ་ལས་གཞལ་ཡས་ཁང་བསྐྱེད་པའི་མཚན་ཉིད། གོང་མ་ལྟ་བུའི་ཕྱེད་ཅེས་པ་བསྡུས་པའི་དཀྱིལ་འཁོར་ལ་འཕར་མ་བཞི་ཡོད་པས་འདིར་འཕར་མ་གཉིས་པའོ། ། དེའི་ནང་མ་ཐིག་བཞི་བཏབ་པས་ལེ་ཚེ་དགུར་བྱས་པ་ལྷ་རྣམས་ཀྱི་གནས་སུ་གདན་རླུང་གི་དཀྱིལ་འཁོར་ཟླ་བ་ཕྱེད་པ་ལྟ་བུ་རེ་རེ་བསམས་ལ། དེར་ཡིག་འབྲུ་རེ་ལས་ལྷ་བསྐྱེད་པར་བྱའོ། ། དྲག་བཅས་ལ་སོགས་པ་རྒྱས་གདབ་པ་ནི་གདན་དུ་མནན་པའོ། ། སྨོས་བྱས་ནི་སེམས་སོ། ། ཤ་ཟོས་བྱས་ནས་རྗེས་གཟུང་ཐལ་བའི་དངོས་པོ་ཙམ་ལུས་པ་དེ་སླར་གསོས་ཏེ་ཐར་པ་ལ་དགོད་པའོ། ། གྲགས་པ་ཉེ་བར་མི་ཟད་དེ་ལ་སོགས་པས་ཀྱང་དོན་དེ་ཉིད་བསྟན་ཏོ། ། དེ་ལྟར་ན་ལས་རྒྱས་པའི་ལྷ་མོ་གསུམ་བོར་ནས། རིགས་བཞི་ཡུམ་བཞི་བྱས་ནས་མཆོག་སྒྲུབ་པའི་དཀྱིལ་འཁོར་བཅུ་གཉིས།
དེ་ཕན་ཡོན་གྱི་ཚུལ་གྱིས་གཞུང་བསྡུ་བ་དེ་ལྟར་ཞེས་པ་རྐང་པ་གཉིས་ཀྱིས་བསྟན་ཏོ།། །། བརྟག་པ་བཞི་པ་རིལ་པོའི་བརྗོད་བྱའི་དོན་གཙོ་བོར་སྤྱོད་པ་དང་འབྲེལ་པས་སྦས་པ་ཡིན། ཚོགས་ལ་སོགས་པའི་དུས་སུ་དམ་ཚིག་དང་ལྡན་པ་དང་མི་ལྡན་པ་དབྱེ་བ་དང་ཡང་འབྲེལ་བས། བསྐྱེད་རིམ་དང་སྤྱིར་ཡང་འགྲོ། རྗོད་བྱེད་ཀྱི་སྒྲ་བསྡུས་པའི་དོན་གྱི་མན་ངག་གཙོ་བོ་ཡིན་ལ། གཉིས་པོ་ཡང་ཅུང་ཟད་འཇུག་པའི་སྐབས་ཡོད། མངོན་པར་རྟོགས་པ་ཡང་མཆོག་སྒྲུབ་པའི་སྤྱོད་པའི་ཡན་ལག་ཏུ་གཙོར་འབྲེལ། ཚོགས་དང་འབྲེལ་བས་དངོས་གྲུབ་མཐའ་དག་གི་དམ་ཚིག་དང་ཡང་འབྲེལ་ལོ། ། རྒྱུད་སྡེ་གཞན་ནི་རྡོ་རྗེའི་གླུ་བསྟན་པ། བརྟག་པ་གཉིས་པའི་ཕྱག་རྒྱ་བསྡུས་པའི་ལེའུར་གསུངས་པ་དང་ཆ་མཐུན།
མཁའ་འགྲོ་མ་ལྔའི་བརྡ་གདན་བཞིའི་གཞན་གྱི་གདན་གྱི་རབ་བྱེད་བཞི་པ་དང༌། རྡོ་རྗེ་མཁའ་འགྲོའི་ལེའུ་ཉི་ཤུ་རྩ་གཉིས་པ་གཉིས་ཀ་དང་ཆ་མཐུན། ཌ་ལ་སོགས་པའི་ཡི་གེ་རེ་རེའི་བརྡ་ནི། བདེ་མཆོག་ཉུང་ངུའི་ལེའུ་བཅོ་ལྔ་པར་གསུངས་པའི་བརྡའི་ངོ་བོ་ཙམ་བསྟན་པས་བསྡུས་ནས་གསལ་བར་བསྟན་པ་ཡིན་ལ། པུ་ལ་སོགས་པ་ཉི་ཤུ་རྩ་བཞིར་དེར་མ་ཚང་བ་ཁ་བསྐང་བ་ཡིན། ངག་གི་བརྡ་ཞེས་པས་ཡི་གེ་འདུས་པའི་བརྡ་ནི་བདེ་མཆོག་གི་ལེའུ་ཉི་ཤུ་རྩ་བཞི་དང་ཆ་མཐུན། ཡང་རྒྱུད་དེ་རྣམས་རེ་རེ་ཡང་འདིས་ཕྱོགས་གཅིག་ཏུ་བསྡེབས་ཏེ་ཕན་འདོགས་པས་མི་གསལ་བ་གསལ་བར་བཤད་པས་བཤད་པའི་རྒྱུད་དོ། ། རབ་བྱེད་གཉིས་པས་ནི་བདེ་མཆོག་གི་ལེའུ་བཅུ་བདུན་པར་འཇིག་རྟེན་དང་འཇིག་རྟེན་ལས་འདས་པའི་མིང་གི་རྣམ་གྲངས་གསུངས་པ་འདི་འདིར་དོན་གཅིག་པས་འཇིག་རྟེན་པའི་མིང་གི་རྣམ་གྲངས་ཁོ་ན་གསུངས་པས་བསྡུས་ནས་གསལ་བར་བཤད་པའི་རྒྱུད་དོ།། །། རབ་བྱེད་གསུམ་པས་ནི་བདེ་མཆོག་ལེའུ་བཅོ་བརྒྱད་པར་མཁའ་འགྲོ་མ་རིགས་དྲུག་གསུངས་ལ། བཅུ་དགུ་པར་ལཱ་མཱ་རིགས་ལྔ་གསུངས་ལ།
དེ་འདིར་ཕྱོགས་གཅིག་ཏུ་བཤད་པ་ཡིན་ལ། མཚན་ཉིད་ཆ་མཐུན་པ་ཡིན་ནོ། ། རབ་བྱེད་བཞི་པ་ནི་བདེ་མཆོག་ལེའུ་ཉི་ཤུ་རྩ་གསུམ་པར་ལུས་བརྡ་ཙམ་གསུངས། རྩ་གཅིག་པར་བརྡ་དེ་གཞན་ལ་མི་སྟོན་པར་གཙོ་བོར་བྱས་ནས་བསྟན། རྩ་གཉིས་པར་ཡན་ལག་དུ་མའི་བརྡ་གཙོ་བོར་བསྟན་པ་དེ་འདིར་རབ་བྱེད་གཅིག་ཏུ་ཕྱོགས་གཅིག་ཏུ་བསྡེབས་ཏེ་གསལ་བར་བཤད་པས་བཤད་པའི་རྒྱུད་དོ།། །། ལྔ་པའི་རབ་བྱེད་དང་པོ་ཡང་བརྗོད་བྱ་གཙོ་བོར་སྤྱོད་པ་དང་འབྲེལ་པས་སྦས་པ་ཡིན་ལ། ཚོགས་ཀྱི་མཆོད་པ་ལ་སོགས་པ་དང་འབྲེལ་པས་སྤྱོད་པ་དང་སྤྱི་ཡང་ཡིན། གནས་སྐབས་ཀྱི་མཐར་ཐུག་ས་བཅུ་ཡང་བསྟན་པས་གསུམ་ཀ་དང་འབྲེལ། རྗོད་བྱེད་བསྡུས་པའི་དོན་གཙོ་བོ་ཡིན་ལ་གཉིས་པོའང་ཡོད། མངོན་པར་རྟོགས་པ་རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟེན་གཡོ་བརྟག་པ་ལ་སོགས་ཀྱི་ཕྱིར་སྤྱོད་པ་བྱེད་པའི་ཡན་ལག་ཏུ་འབྲེལ།
དམ་ཚིག་དང་སྡོམ་པ་དང་ཡང་འབྲེལ་ལོ། ། རྒྱུད་སྡེ་གཞན་བརྟག་པ་གཉིས་པའི་ལེའུ་བདུན་པ་དང༌། མདོར་བསྟན་པ་དང་ཡུལ་གྱི་དབྱེ་བ་ཆ་མཐུན། ཡུལ་དེ་དག་གི་དུར་ཁྲོད་གང་དག་ན་ཤིང་དེ་དག་གནས་པ་མ་ཚང་བ་ཁ་བསྐང༌། གནས་རྣམས་དང་སྦྱར་བ་འདི་རྣམས་ནི་ས་བཅུ་གཉིས་ཏེ། ས་བཅུའི་དབང་ཕྱུག་མགོན་པོ་ཉིད། ། ཅེས་གསུངས་པའི་དོན་གསལ་བར་བཤད། ཕྱིའི་གནས་ནང་ལུས་ལ་སྦྱར་བ་ཁ་བསྐང༌། འདུ་བའི་དུས་ཆ་མཐུན། འདུས་པའི་བྱ་བ་དོན་བསྡུས་ནས་གསལ་བར་བཤད་པའི་རྒྱུད་ཡིན་ནོ། །
ཚོགས་དོན་ལ་གནས་པ་དང་སྦྱར་བ་ཡུལ་དེ་རྣམས་ནང་ལུས་ཀྱི་ཆ་ཤས་སོ་གཉིས་ཡིན་པས་དེའི་རླུང་དང་བྱང་ཆུབ་ཀྱི་ཐོབ་སྐལ་དབུ་མར་ཐིམ་པ་ལས་དེ་དང་དེའི་རྟོགས་པ་སྐྱེ་བ་ཡིན་ནོ། ། འདུ་བའི་དུས་དང་འདུས་པའི་བྱ་བ་དྲང་དོན་ངེས་དོན་གཉིས་སུ་བརྟག་པ་གཉིས་པའི་ཡི་གེ་ལས་རྟོགས་པར་བྱའོ།། །། ལྔ་པའི་གཉིས་པ་བརྗོད་པར་བྱ་བའི་དོན། རང་བྱིན་གྱིས་བརླབ་པའི་སྦས་པ་ཡིན་ལ། དེའི་སྔོན་དུ་འགྲོ་བ་བསྐྱེད་རིམ་དང༌། ཕྱིའི་རྟགས་བརྒྱད་སྐྱེ་བ་ལ་སོགས་པ་ཕན་ཡོན་གྱི་ཚུལ་གྱིས་མཐར་ཐུག་ཏུ་ཡང་འགྲོ། རྗོད་བྱེད་ཡན་ལག་གི་དོན་གཙོ་བོ་ཡིན་ལ་གཉིས་པོའང་ཅུང་ཟད་ཙམ་འཇུག མངོན་པར་རྟོགས་པ་གནས་སྐབས་གཞན་དང་ཡང་སྦྲེལ་དུ་རུང་ཡང༌། འདིར་དམ་པའི་བརྒྱུད་པའི་གདམས་ངག་གིས་གཙོ་བོར་སྤྱོད་པ་བྱེད་པའི་སྔོན་དུ་དྲོད་ཐོབ་པར་བྱ་བའི་ཕྱིར་ཟླ་བ་ཕྱེད་དུ་ཉིན་མཚན་བྱེ་བྲག་མེད་པར་རང་བྱིན་བརླབ་བསྒོམས་ཏེ། སྤྱོད་པའི་ཡན་ལག་ཏུ་འབྲེལ་ལོ། །
རྒྱུད་སྡེ་གཞན་ནི་མཉམ་པར་གཞག་པའི་དུས་ཀྱི་རང་རིག་པའི་དག་པ་གདན་བཞིའི་གསང་བའི་གདན་གྱི་རབ་བྱེད་གཉིས་པར་བདག་བྱིན་བརླབ་མདོ་ཙམ་བསྟན་ནས་རབ་བྱེད་བཞི་པར་རྒྱས་པར་བཤད་པ་དེ་དང་ཆ་མཐུན་པ་ཡིན་ལ། ཕྱོགས་གཅིག་ཏུ་བསྡེབས་པའི་ཚུལ་གྱིས་ཅུང་ཟད་གསལ་བར་ཡང་བཤད། དེ་ལྟར་བསྟན་པའི་མངོན་པར་རྟོགས་པ་དག་པ་གསུམ་དུ་བསྡུ་བ་ནི། བརྟག་པ་གཉིས་པའི་ལེའུ་དགུ་པ་དང་ཆ་མཐུན། ལྷ་སོ་སོའི་དག་པ་ཅུང་ཟད་རྣལ་འབྱོར་མ་ཀུན་ཏུ་སྤྱོད་པའི་ལེའུ་དང་པོ་དང་ཡང་ཆ་མཐུན་ནོ། ། ཚིག་དོན་ལ་གསང་བའི་པདྨ་ནི་ཚོགས་གཉིས་བསགས་པ་སྔོན་དུ་སོང་ནས་ཆོས་འབྱུང་གི་ནང་དུ་བྷྲཱུྃ་ལས་གཞལ་ཡས་ཁང་བསྐྱེད་པ་སྟེ། ཆོས་འབྱུང་གི་ནང་དུ་ཆུད་པས་གབ་པ་ལྟ་བུར་འདུག་པས་སོ། ། དེ་མཚོན་པར་བྱ་བས་ན་མཚན་ཉིད་དེ་དེར་ཡེ་ཤེས་མཁའ་འགྲོ་མ་མངོན་བྱང་ལྔས་བསྐྱེད་པའོ། ། དེ་ཡང་ཡེ་ཤེས་ནི་ཤེས་རབ་སྟེ་ཡུམ་ཡེ་ཤེས་མཁའ་འགྲོ་མའོ། ། སེམས་ནི་ཐབས་ཏེ་ཡབ་རྣལ་འབྱོར་ནམ་མཁའ་ཞེས་བྱ་བ་རྣམ་སྣང་ཡིན་ནོ། །
འདྲེས་པ་ཞལ་སྦྱོར་དུ་གྱུར་པའོ། ། རྫོགས་པ་ནི་སྐུ་རྫོགས་པའོ། ། དེ་ཡང་རྒྱུ་མངོན་པར་བྱང་ཆུབ་པ་ལྔའི་རིམ་པ་ལས་བསྐྱེད་པས་བྱང་ཆུབ་རིམ་པའོ། ། ཅི་ཞེས་པ་དྲི་བའོ། ། ཚིག་དེ་ཉིད་རང་བྱིན་བརླབ་པ་ལྟར་ན་གསང་བའི་པདྨ་ལྟེ་བ་སྤྲུལ་པའི་འཁོར་ལོ་ཡིན་ལ། དེས་མཚོན་ནས་འཁོར་ལོ་བཞི་ཀ་བསྟན་ཏོ། ། མཚན་ཉིད་ནི་དེར་མཚོན་ཅིང་མངོན་དུ་བྱ་བའི་རང་བྱུང་གི་ཡེ་ཤེས་སོ། ། ཡེ་ཤེས་ནི་ཤེས་རབ་སྟེ་གཏུམ་མོའི་མེས་ཡས་ཕབ་པའི་དཀར་བ་ཡིན་ནོ། ། སྤྲུལ་པའི་འཁོར་ལོ་ན་གཞིར་གནས་པའི་བྱང་ཆུབ་ཀྱི་སེམས། སེམས་ནི་ཐབས་ཏེ་སྤྲུལ་པའི་འཁོར་ལོ་ན་གཞིར་གནས་པའི་གཏུམ་མོའི་མེས་ཡས་ཕབ་པའི་བྱང་ཆུབ་ཀྱི་སེམས།
འདྲེས་པ་ནི་ལྟེ་བ་སྤྲུལ་པའི་འཁོར་ལོར་འདྲེས་པའོ། ། རྫོགས་པ་ལྟེ་བར་བྱོན་ཅིང་མངོན་དུ་བྱས་པའོ། ། བྱང་ཆུབ་ནི་གནས་སྐབས་དེའི་མི་རྟོག་པའོ། ། རིམ་པ་ནི་དེ་ཡང་འཁོར་ལོ་བཞིར་རིམ་གྱིས་མངོན་དུ་བྱས་པའོ། ། ཚིག་དེ་ཉིད་དཀྱིལ་འཁོར་འཁོར་ལོའི་ཐབས་ལྟར་ན། གསང་བའི་པདྨ་ནི་ཆོས་འབྱུང་ངོ༌། ། མཚན་ཉིད་དེར་མངོན་དུ་བྱས་པའི་ལྷན་སྐྱེས་ཡེ་ཤེས་ཤེས་རབ་ཀྱི་བྱང་ཆུབ་ཀྱི་སེམས། སེམས་ནི་ཐབས་ཀྱི་བྱང་ཆུབ་ཀྱི་སེམས། འདྲེས་པ་ནི་དབང་གི་གནས་སུའོ། ། རྫོགས་པའང་དེ་ཉིད་དུའོ། །
བྱང་ཆུབ་གནས་སྐབས་དེའི་མི་རྟོག་པའོ། ། རིམ་པ་ནི་དགའ་བ་བཞིའི་རིམ་པས་མངོན་དུ་བྱས་པའོ། ། ལན་ལ་གནས་བཞི་ཞེས་པ་རྐང་པ་གཉིས་ཀྱིས་མདོར་བསྟན་ན་ནི་འོག་ནས་འབྱུང་བ་ལྟར་ཚད་མེད་པ་བཞི་བསྒོམ་པ་ནི་གནས་བཞི་མཉམ་པར་གནས་པ་སྟེ། དེས་མཚོན་ནས་བསྐྱེད་རིམ་ཐམས་ཅད་ཤེས་པར་བྱ་ལ། དེ་ནས། རྫོགས་བྱང་རིམ་པ་རྡོ་རྗེ་འཛིན། ། ཞེས་པས་རང་བྱིན་གྱིས་བརླབ་པ་རྡོ་རྗེ་འཛིན་པའི་རང་བཞིན་བསྒོམ་པའོ། ། ཡང་འོག་ནས་ཡེ་ཤེས་མཁའ་འགྲོ་མ་སེམས་དཔའ་སུམ་བརྩེགས་སུ་བསྐྱེད་པའི་སྐབས་སུ་འཆད་པ་ལྟར། གོང་བུར་གནས་པ་དེ་དམ་ཚིག་སེམས་དཔའ་བསྐྱེད་པ་དང༌། གོ་འཕང་དུ་གནས་པ་ཡེ་ཤེས་སེམས་དཔའ་བསྐྱེད་པའི་ས་བོན་དང༌།
གཟུགས་སུ་གནས་པ་དེ་ལས་ཡེ་ཤེས་སེམས་དཔའ་བསྐྱེད་པ་དང༌། གཟུགས་ལས་འདས་པར་གནས་པ་སྟེ། དེའི་ཐུགས་ཀར་ཏིང་ངེ་འཛིན་སེམས་དཔའ་བསྒོམ་པ་ཡིན་ལ། དེ་ནས་རང་བྱིན་གྱིས་བརླབ་པ་བསྒོམ་པ། རྫོགས་བྱང་རིམ་པ་རྡོ་རྗེ་འཛིན་ཏེ། སྔར་དང་འདྲའོ། ། ཡང་རང་བྱིན་བརླབ་འབའ་ཞིག་ཏུ་བཤད་ན། གནས་བཞི་ནི་འཁོར་ལོ་བཞི། མཉམ་པར་གནས་པ་ནི་དེ་ལ་ཐིག་ལེ་བཞི་མཉམ་དུ་གནས་པའོ། ། རྫོགས་བྱང་རིམ་པ་བདེ་ཆེན་ནས་རིམ་པས་ལྟེ་བའི་བར་དུ་རྫོགས་པའོ། །
དེ་ལྟ་བུའི་ཚུལ་རྡོ་རྗེ་འཛིན་གྱི་རང་བཞིན་བསྒོམ་པའོ། ། དེ་རྣམས་ནི་ཡན་ལག་གི་དོན་ཡིན་ནོ། ། ཡང་བསྡུ་བའི་དོན་གྱི་མན་ངག་གིས་རང་བྱིན་བརླབ་ཏུ་བཤད་ན་ལྟེ་བ་གཞིར་གནས་དང་ཡས་བྱོན་འདྲེས་པས་གོང་བུར་གནས་པ། གནས་སྐབས་དེའི་རང་རིག་པ་གོ་འཕང་གནས་ལ་བདེ་བ་གཟུགས་སུ་གནས་པ་མི་རྟོག་པ་གཟུགས་ལས་འདས་པར་གནས་པའོ། ། རྫོགས་བྱང་རིམ་པ་ནི་བདེ་ཆེན་ནས་རིམ་གྱིས་ལྟེ་བར་རྫོགས་པའོ། ། རྡོ་རྗེ་འཛིན་ནི་དེ་ཉིད་རྡོ་རྗེ་འཛིན་པའི་རང་བཞིན་དུ་བསྒོམ་པའོ། ། དེ་ཉིད་དབང་ལྟར་བཤད་ན། ཐབས་ཤེས་རབ་ཀྱི་བྱང་སེམས་དབང་གི་གནས་སུ་འདྲེས་པ་གོང་བུ་དེའི་དུས་ཀྱི་རང་རིག་གོ་འཕང་དུ་གནས་པ། བདེ་བ་གཟུགས་སུ་མི་རྟོག་པ་གཟུགས་ལས་འདས་པར་གནས་པའོ། ། རྫོགས་བྱང་རིམ་པ་དགའ་བ་བཞི་རིམ་གྱིས་རྫོགས་པའོ། །
རྡོ་རྗེ་འཛིན་སྔར་བཞིན་ནོ། ། ཅུང་ཟད་ཙམ་གྱིས་རྒྱས་པར་བཤད་པ་ནི་འོག་ནས་ཡིད་དང་མཐུན་པའི་ཞེས་པ་རྐང་པ་བཞིས་བསོད་ནམས་ཚོགས་བསག་ཚད་མེད་བཞིའི་བར་དུ་བསྟན། དེ་ནས་གོང་དུ་མཉམ་ཉིད་རྐང་པ་གཉིས་ཀྱིས་ཡེ་ཤེས་ཚོགས་བསག་བསྟན་ཏེ། དེ་ལྟར་ཚོགས་གཉིས་བསགས་པ་སྔོན་དུ་འགྲོ་བས་ལྷ་བསྐྱེད་དེ། དེ་ནས་རང་བྱིན་བརླབ་བསྒོམ་པ་ནི། སྤྱི་བོ་མེད་པ་བདེ་ཆེན་འཁོར་ལོ་སྟེ། དེ་ནས་ཧྃ་མགོ་བོ་བཅད་པ་ལྟ་བུ་ཡོད་པས་སོ། ། སྤྱི་བོ་ནི་མགྲིན་པ་སྟེ། དེ་ན་ཨོཾ་རིང་པོ་ཡོད་པ་སྟེ། སྣ་ལྡན་གྱི་ཡི་གེ་ཡིན་པས་མགོར་བསྲིང་བའོ། །
སྒྲ་ནི་ཨ་ཝ་དྷཱུ་ཏཱི་ཡིན་ལ། དེའི་མཐའ་ནི་ཆོས་ཀྱི་འཁོར་ལོའོ། ། གསང་བ་པདྨ་ནི་སྤྲུལ་པའི་འཁོར་ལོའོ། ། ཆ་ཞེས་ཨཱ་ལི་སྟེ་ཕྲག་གཉིས་ལྟེ་བ་ན་གཡོན་སྐོར་དུ་གནས་པའོ། ། སྣ་ཚོགས་ཆ་མིན་ཏེ། ཀཱ་ལི་སོ་གཉིས་གཡས་སྐོར་དུ་བཀོད་པའོ། ། ཡི་གེ་རྣམས་ཞེས་པ་ཙཀྲ་བཞི་ཆར་ལ་ཡི་གེ་བཀོད་པའོ། ། དེ་བཞིན་དུ་ཡང་རྟེན་རྣམས་ཉིད། ། ཅེས་པས། ལྟེ་བའི་ཨྃ་གི་རྟེན་བཤང་སྒོའི་རླུང་དང་སུམ་མདོའི་མོ་བསྒོམ་པ་སྟེ།
རྒྱུད་ཕྱི་མ་ལས། ཡིག་འབྲུ་རྣམས་ཀྱང་དང་པོ་ཨ། ། བརྟན་དང་གཡོ་བ་རྣམས་ལ་གནས། ། ཞེས་གསུངས་སོ། ། སྐུ་གསུང་ཐུགས་ཀྱི་རྡོ་རྗེ་ཅན་ལྟེ་བས་དབང་བྱེད་པའི་རྩ་གསུམ་མོ། ། ཆོས་ཀྱི་དབྱིངས་ཀྱི་རྣམ་པར་བྱེད། ། ཅེས་པ་ལྟེ་བ་སྤྲུལ་པའི་འཁོར་ལོ་དེ། ལུས་ཐམས་ཅད་བསྐྱེད་པ་དང་ཆོས་ཀྱི་དབྱིངས་ཀྱིས་ཆོས་རྣམས་བསྐྱེད་པ་ཆོས་མཐུན་པས་སོ། ། ཡང་རྒྱུད་ཕྱི་མ་ལས། ཆོས་ཀྱི་དབྱིངས་ནི་བྷྲཱུྃ་དུ་བརྗོད། །
ཅེས་གསུངས་ཏེ། བྷྲཱུྃ་གིས་ཀྱང་གཞལ་ཡས་ཁང་བསྐྱེད་པས་ན་བྷྲཱུྃ་དང་ཡང་ཆོས་མཐུན་ནོ། ། བསྡུས་ནས་ཞེས་པ་ཡས་ཕབ་པ་དང་སྤྲུལ་པར་བཞིར་གནས་པ་འདྲེས་པའོ། ། དེ་ཉིད་གནས་པ་བཞི་ལས་གོང་བུའི་རྣལ་འབྱོར་རོ། ། རྡོ་རྗེ་སེམས་དཔའ་རང་ཉིད་འགྱུར། ། ཞེས་པ་ལ་རང་ཉིད་ནི་རང་རིག་པ་སྟེ་གོ་འཕང་དུ་གནས་པའོ། ། སེམས་དཔའ་ནི་བདེ་བ་སྟེ་གཟུགས་སུ་གནས་པའོ། ། རྡོ་རྗེ་མི་རྟོག་པ་སྟེ་གཟུགས་ལས་འདས་པར་གནས་པའོ། ། ཆུའི་ཁམས་དང་མེའི་ཁམས་ཞེས་པས་བྱང་སེམས། དེ་ལས་འབྱུང་བ་བཞི་ལས་གཉིས་དངོས་སུ་བསྟན་ལ།
གཉིས་ཤུགས་ལས་བསྟན་ཏོ། ། དེ་རྣམས་རོ་གཅིག་པ་མཆོག་གི་གནས་ལྟེ་བར་སྤྱོད་པའོ། ། ཐབས་བཞིར་གནས། ཤེས་རབ་ཡས་བྱོན་ནོ། ། སངས་རྒྱས་བདུད་རྩི་ལྔའི་དྭངས་མ་དང༌། དབང་པོ་དྲུག་གི་དྭངས་མ་མངོན་དུ་བྱེད་པའོ། ། དཀྱིལ་འཁོར་འཁོར་ལོ་ལྟར་ན། བསྡུས་ནས་ཞེས་པ་ཐབས་ཤེས་རབ་ཀྱི་བྱང་སེམས་བསྡུས་པ་ལ་སོགས་པ་གནས་པ་བཞི་སྔ་མ་ལས་བསྒྲེས་ཏེ་ཤེས་པར་བྱས་ལ། ཆུའི་ཁམས་སྒྲུབ་པ་པོའི་བྱང་ཆུབ་ཀྱི་སེམས། མེའི་ཁམས་ཤེས་རབ་ཀྱི་བྱང་ཆུབ་ཀྱི་སེམས།
རོ་གཅིག་ནི་འདྲེས་པའོ། ། མཆོག་གི་གནས་ཁ་སྣའོ། ། ཐབས་སྒྲུབ་བོ། ། ཤེས་རབ་ཕྱག་རྒྱ། དེ་གཉིས་སྦྱོར་བའི་སྟོབས་ཀྱིས་སོ། ། སངས་རྒྱས་གཟུགས་བརྙན་དབང་པོ་དྲུག་སྔར་དང་འདྲའོ། ། དེ་ཡང་གང་ལ་བརྟེན་ནས་མངོན་དུ་བྱེད་ན། ཚད་མར་གྱུར་པའི་བསྟན་བཅོས་ཏེ། གྲུབ་ཐོབ་ཀྱི་སློབ་དཔོན་རྣམས་ཀྱིས་མཛད་པར་གྱུར་པའི་གཞུང་དང༌། ཚད་མར་གྱུར་པའི་སློབ་དཔོན་དང༌།
ཚད་མར་གྱུར་པའི་ལུང་གི་རྗེས་སུ་འབྲངས་ནས། དེ་ཉིད་རིམ་པ་གཉིས་ཀྱི་དོན། གསང་དོན་དེ་ཉིད་དངོས་པོ་ཡང་རིམ་པ་གཉིས་སོ། ། དེ་ཉིད་ལས་ནི་གཅིག་ལ་གཅིག་ཕན་ཚུན་ལྟོས་ནས་ཤེས་པའོ། ། ཤིན་ཏུ་རྒྱས་པར་བཤད་པ་ནི། རང་བྱིན་གྱིས་བརླབ་པའི་སྔོན་དུ་ལྷའི་རྣལ་འབྱོར་འགྲོ་བས། ཡེ་ཤེས་མཁའ་འགྲོ་མ་གནས་པ་བཞིའི་རིམ་པས་བསྒོམ་པ་བསྟན་ཏེ། མདོར་བསྟན་གྱི་སྐབས་ལས་བསྟན་པ་ལྟར་བསོད་ནམས་ཀྱི་ཚོགས་བསོག་སོང་ནས་སྔགས་ཀྱི་མཚན་ཉིད་ཅེས་པ། བརྟག་པ་དང་པོར་ཆོས་ཅན་ཁམས་བཅོ་བརྒྱད་སྟོང་པར་གཏན་ལ་ཕབ་པའོ། ། སྟོང་སོགས་རྣམ་པར་ཐར་པའི་སྒོ་གསུམ་མམ།
ཡང་ན་མིང་གི་རྣམ་གྲངས་ཏེ། སྟོང་པ་ཉིད་ཡང་དག་པའི་མཐའ་དེ་བཞིན་ཉིད། ཆོས་ཉིད། སྤྲོས་པ་ཐམས་ཅད་དང་བྲལ་བ་སྟེ་ལྔའོ། ། དེས་ལུས་ཀྱི་དྲི་མ། ཀུན་ཏུ་བརྟགས་པའི་དྲི་མ་བཀྲུས་ནས་སོ། ། དེ་ནས་བྷྲཱུྃ་ལས་གཞལ་ཡས་ཁང་བསྐྱེད་པའི་ནང་དུ། མངོན་བྱང་ལྔས་བསྐྱེད་པ་རྫོགས་པ་ནི་སྐུ་རྫོགས་པ་ཡིན་ལ། བྱང་ཆུབ་དེའི་རྒྱུ་མངོན་བྱང་ལ་རིམ་པ་ཨཱ་ལི་ལས་ཟླ་བ་ལ་སོགས་ཀྱིས་སོ། ། སྦྱང་ཞེས་པ་ཐ་མལ་རྟོག་པའོ། །
ཆུ་ཤིང་མེ་ཏོག་རྐང་པ་གཉིས་ཀྱིས་ཡེ་ཤེས་སེམས་དཔའི་ས་བོན་བསྒོམ་པ་བསྟན་པའི་ཞལ་ལས་ཙཎྜཱ་ལཱི་བདུན་པ་འཁོར་ལོ་གཉིས་ལ་བརྟེན་པ་བསྟན་ཏེ། སྙིང་གར་ཧཱུྃ། ལྟེ་བའི་དབུས་སུ་ཨྃ། འདབ་མ་བརྒྱད་ལ་སྡེ་ཚན་བརྒྱད་བཀོད་ལ། ལྟེ་བའི་ཨྃ་ལས་འབར་ཞིང་ཧཱུྃ་ལས་འཛག་པ་ལ་དམིགས་ལ་རླུང་མནན་པས་དུ་བ་ལ་སོགས་པའི་རྟགས་ལྔ་སྐྱེ་བའོ། ། དེ་དབུས་རྐང་པ་གཉིས་དང་འོག་ནས་དེ་དབུས་ཞེས་རྐང་པ་གཉིས་ཀྱིས་ཏིང་ངེ་འཛིན་སེམས་དཔའ་ཧཱུྃ་བསྒོམ་པ་བསྟན་ལ། ཡེ་ཤེས་སེམས་དཔའ་སྐབས་སུ་ཡི་གེ་རྣམས་དགོད་པར་བྱ་ཞེས་གསུངས་པ་དང༌། འདིར་ཏིང་ངེ་འཛིན་སེམས་དཔའི་སྐབས་སུ་ཡང་དང་པོར་ཤར་གྱི་འདབ་མ་ལ་ཞེས་པ་ལ་སོགས་པ་གསུངས་ཀྱང༌། གང་རུང་ཞིག་ཏུ་བསྒོམ་གྱི་གཉིས་ཀར་དུ་མི་བསྒོམ་གསུང་ངོ༌། ། འདིར་ཞར་ལ་ཙཎྜཱ་ལཱི་བརྒྱད་པ་འཁོར་ལོ་གཅིག་ལ་བརྟེན་པ་ཡང་བསྟན་ཏེ།
སྙིང་གར་ཧཱུྃ། ཕྱོགས་བཞིར་ཨྃ་ཨཱ་ཨྃ་ཨཿ མཚམས་བཞིར་མ་ནིང་བཞི་བཀོད་དེ། དེ་རྣམས་ལ་དམིགས་ནས་རླུང་མནན་པས་རྟགས་སྐྱེ་ལ། འདི་བསྒོམ་པ་ཞེས་པ་ཤླཽ་ཀ་ཕྱེད་དང་གཉིས་ཀྱིས་སྙིང་གའི་ཧཱུྃ་ལས། སྤྱི་བོའི་སུྃ་ལས་ཐིག་ལེ་འཛག་པའི་ཐིག་ལེའི་རྣལ་འབྱོར་བསྟན་ཏེ། སྙིང་གར་ཧཱུྃ་བསམ། བདེ་ཆེན་གྱི་ལྟེ་བ་ལ་སུྃ་མགོ་ཐུར་བལྟས་བདུད་རྩིའི་རང་བཞིན་བསམ། དེའི་སྟེང་དུ་ཟླ་བ། དེའི་སྟེང་དུ་ཧཱུྃ་བསམས་ལ།
དབུགས་ཕྱིར་རྒྱུ་བ་ན་ལྕེ་ཆུང་གི་རྒྱབ་ནས་སོང༌། སུྃ་ལ་ཕོག་པས་སུྃ་ལས་འོད་བྱུང་སྟེ། ཟླ་བ་ལ་ཕོག་པས་ཧཱུྃ་ལས་བདུད་རྩི་འཛག ཟླ་བ་ལ་ཐིམ། ཟླ་བ་ལས་འཛག སུྃ་ལ་ཐིམ། སུྃ་ལས་སྙིང་གའི་ཧཱུྃ་གི་སྟེང་དུ་འཛག་པར་བསམས་ན་དངོས་པོ་ལ་ཡང་འཛག་པར་འགྱུར་རོ། ། སྙིང་གའི་ས་བོན་པད་དབུས། ། ཞེས་པ་ཤླཽ་ཀ་གཉིས་ཀྱིས་སྙིང་གའི་དབུས་སུ་ཟླ་བའི་དཀྱིལ་འཁོར་ལ་ཧཱུྃ་བསམས་ཏེ། དེ་ལས་འོད་སྒོ་བཅུ་སྟེ།
བུ་ག་དགུ་དང་ཚངས་སྒོ་དང་བཅུར་འཕྲོས་པས། དེ་རྣམས་ནས་བདུད་རྩི་ཧཱུྃ་གི་སྟེང་དུ་འཛག་པར་བསམས་པའོ། ། འདིས་ཞར་ལ་ཙཎྜཱ་ལཱི་དགུ་པའང་བསྟན་ཏེ། བསྒོམ་ལུགས་ཐིག་ལེའི་རྣལ་འབྱོར་དང་ཁྱད་མེད་གསུང་ངོ༌། ། སྐྲ་ཡི་རྩེ་མོ་ཤླཽ་ཀ་ཕྱེད་དང་གཉིས་ཀྱིས་སྙིང་གའི་ཐིག་ལེ་ཆ་ཕྲ་བ་བསམས་ཏེ། དེ་ལས་འོད་རྩ་སུམ་ཅུ་རྩ་གཉིས་དང༌། བརྒྱ་ཉི་ཤུ་ལ་སོགས་པའི་གནས་སུ་འཕྲོས་པས། རྩའི་སྒོ་ཐམས་ཅད་ནས་ཐིག་ལེ་སྙིང་གའི་ཐིག་ལེའི་སྟེང་དུ་བབ་པར་བསྒོམ་པ་བསྟན་པའོ། ། སྙིང་ལ་ཚངས་པའི་ཞེས་པ་ཤླཽ་ཀ་གཅིག་གིས་སྙིང་གར་ཧཱུྃ་བསྒོམས་ལ། དེ་ལས་འོད་ཚངས་པའི་བུ་གར་སྤྲོས་པས་ཚངས་སྒོ་ནས་ཐིག་ལེ་སྙིང་གའི་ཧཱུྃ་ལ་བབ་པར་བསྒོམ་པ་བསྟན་པའོ། །
འོག་མ་གསུམ་ལ་རླུང་ཅུང་ཟད་བཟུང་བ་དང་བསྟུན་ལ་བྱ་གསུང་ངོ༌། ། དམིགས་པའི་ས་བོན་ཤླཽ་ཀ་གཉིས་ཀྱིས་ཙཎྜཱ་ལཱི་བཅུ་པ་བསྟན་ཏེ། སྙིང་ག་ཆོས་ཀྱི་འཁོར་ལོའི་ལྟེ་བར་ཧཱུྃ། ལྟེ་བར་ཨ་བསྒོམས་ཏེ། དེ་གཉིས་འབར་འཛག་བྱེད་པ་ལ་དམིགས་ལ་རླུང་མནན་ནོ། ། ལྔ་པའི་རབ་བྱེད་འོག་མ་གཉིས་ཀྱི་བརྗོད་པར་བྱ་བའི་དོན་ཐབས་གཉིས་ལ་བརྟེན་པའི་ཡེ་ཤེས་གཉིས་བསྟན་པར་བྱེད་པའི་ཡན་ལག་ཡིན་པས་སྦས་པ། རྗོད་བྱེད་སྒྲ་ཡན་ལག་གི་དོན་མངོན་པར་རྟོགས་པ། རིམ་པ་གཉིས་ལ་གནས་པ་དེས། རང་གི་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པ་བྱ་བ་དང་འགྲེལ། རྒྱུད་སྡེ་གཞན་རྣལ་འབྱོར་ཆེན་པོའི་རྒྱུད་འདུས་པ་ལ་སོགས་པ་རྣམས་སུ་སྤྱོད་པ་གསུངས་པ་རྣམས་ཀྱིས་མི་གསལ་བ་གསལ་བར་བཤད་པ་ཡིན་ལ།
མ་གསུངས་པ་རྣམས་སུ་མ་ཚང་བ་ཁ་སྐོང་ཡིན་ནོ། ། ཁྱད་པར་དུ་རྩ་བའི་རྒྱུད་བརྟག་པ་གཉིས་པའི་དང་པོའི་ལེའུ་དྲུག་པ་དང༌། གཉིས་པའི་ལེའུ་གཉིས་པར་གསུངས་པའི་དོན་གསལ་བར་བཤད་པའི་རྒྱུད་ཡིན་ནོ། ། སྤྱོད་པ་ལ་བསྡུས་པའི་དོན་དྲུག་རྩ་བའི་རྒྱུད་ཀྱི་སྐབས་སུ་རྟོགས་པར་བྱའོ། ། རབ་བྱེད་གསུམ་པས་སྤྱོད་པའི་མཚན་ཉིད་བསྟན་པ་ནི་ཀུན་འདར་ནི་གཉིས་འཛིན་ཐམས་ཅད་དང་བྲལ་བ་དང༌། ཀུན་བཟང་འདོད་ཡོན་ལྔ་གཉིས་མེད་ཡེ་ཤེས་སུ་རྟོགས་ནས་ཉམ་ང་བག་ཚ་མེད་པར་སྤྱོད་པའོ། ། ཚིག་དོན་རྟོགས་པར་སླའོ། ། ལྔ་པ་དངོས་ལས་སྤྱོད་པ་སྒྲུབ་པའི་རིམ་པ་ནི། དང་པོར་རང་བྱིན་གྱིས་བརླབ་པ་ལ་སོགས་པ་བསྒོམས་པས་དྲོད་ཆུང་ངུ་ཐོབ་པ་ནི། རང་གི་སེམས་ཀྱི་བརྟན་གཡོ་བརྟག་པའི་ཕྱིར།
ཀུན་འདར་གྱི་སྤྱོད་པ་གསང་ནས་བྱེད། དྲོད་འབྲིང་པོ་ཐོབ་ན་ཀུན་འདར་འཇིག་རྟེན་པའི་མངོན་དུའང་བྱེད་ལ། ཀུན་བཟང་གསང་ནས་བྱེད། ཆེན་པོ་ཐོབ་ནས་གཉིས་ཀ་འཇིག་རྟེན་པའི་མངོན་དུའང་བྱེད་པའོ། ། ཚིག་དོན་ལ། དེ་ནས་ཡང་དག་པའི་དོན་གཅིག་བཤད་པར་བྱའོ། ། དེ་གང་ཞེ་ན་སྤྱོད་པའོ། ། དེ་ཇི་ལྟ་བུ་ཞེ་ན། ཕ་རོལ་ཏུ་ཕྱིན་པའི་མཚན་ཉིད་དེ། སོ་སོ་སྐྱེ་བོའི་སྤྱོད་པ་ལས་ཕ་རོལ་ཏེ་མཆོག་ཏུ་གྱུར་པའོ། །
གང་ཞེས་པ་རྣལ་འབྱོར་པ་གང་གི་དུས་སུ་ཡུན་རིང་པོ་ནས་བླ་མ་མཉེས་པར་བྱ་བ་དང༌། རང་བྱིན་གྱིས་བརླབ་པ་བསྒོམ་པ་ལ་སོགས་པའི་ཐབས་ཀྱིས་དེ་ཁོ་ན་ཉིད་ཤེས་པ་དེ་ནི་རྡོ་རྗེའི་རྣལ་འབྱོར་ཏེ། གཉིས་སུ་མེད་པའི་ཡེ་ཤེས་ཀྱི་རྣལ་འབྱོར་རོ། ། ཡང་གང་ཟག་གཞན་གང་གིས་ཀྱང་རྒྱང་རིང་པོ་ནས་སྤྱོད་པའི་སྒོ་ནས་རྣལ་འབྱོར་པར་ཤེས་པའོ། ། ཞེན་པ་མེད་པའི་སེམས་ཀྱིས་ཞེས་པ་ཤླཽ་ཀ་གཅིག་གིས་ཙཎྜཱ་ལཱི་བཅུ་གཅིག་པ་བསྟན་ཏེ། ལྟེ་བ་ནས་བཟུང་ནས་འཁོར་ལོ་བཞི་རྩ་གསུམ་དང་བཅས་པ་གསལ་གདབ། དེ་ནས་སྟེང་རླུང་ཅུང་ཟད་རྔུབས་པས་འོག་རླུང་གནད་དུ་བསྣུན་པའི་ཚུལ་གྱིས་འོག་རླུང་འབྱེད་འཛུམས་བྱས་པས་ལྟེ་བའི་ཨྃ་ལ་ཕོག་པས་འབར་ཏེ་གཡས་ཀྱི་རོ་མ་ནས་སོང༌། སྙིང་གའི་ཡིག་འབྲུ་བཅོམ་སྟེ། སྤྱི་གཙུག་གི་ཧྃ་ལ་རེག་པ་ཙམ་བྱས་ནས་སྨིན་མཚམས་གནད་ཀྱི་སྒོ་ཕྱེ་ནས་སྣ་གཡས་ནས་ཕྱུང་སྟེ། དེ་བཞིན་གཤེགས་པའི་གཡོན་ནས་ཞུགས་ནས་སྤྱི་གཙུག་སེར་སྒོ་ནས་བཞུགས་ནས།
འཁོར་ལོ་བཞི་བཞུ་བཏུལ་བྱས་ནས་ཡེ་ཤེས་ཀྱི་བདུད་རྩི་ཁྱེར་ནས། དེ་བཞིན་གཤེགས་པའི་སྨིན་མཚམས་ནས་ཤངས་ཀྱི་བུ་ག་གཡས་པ་ནས། བདག་གི་སྣ་སྒོ་གཡོན་པ་ནས་སྤྱི་གཙུག་ནས་བརྒྱུད་ནས་བདེ་ཆེན་གསོས་བཏབ། རྐྱང་མ་ནས་བབ། མགྲིན་པའི་ཡིག་འབྲུ་གསོས་བཏབ། སྙིང་གའི་གསོས་བཏབ་ནས་རྐྱང་མ་ནས་ཨྃ་གི་སྟེང་དུ་བབ་པས་ཨྃ་ཆེར་འབར་ཏེ། དྲག་ཏུ་དབུ་མ་ནས་འབར་བས་གློག་གི་ཟེར་མའི་ཚུལ་དུ་སོང་ནས་ཧྃ་ལ་ཕོག་པས། ཧྃ་ལས་དབུ་མ་ནས་འཛག་པའི་འབར་འཛག་ལ་དམིགས་ལ་རླུང་མནན་ནོ། ། ཚིག་དོན་ལ་ཞེན་པ་མེད་པའི་ཞེས་པ་གཏུམ་མོ་འབར་བས་འཁོར་ལོ་གོང་མའི་ཡིག་འབྲུ་ཞེན་ཐོགས་མེད་པར་བསྲེགས་པའམ། ཡང་ན་དེ་ལས་བྱུང་བའི་རང་བྱུང་ལ་རྟོག་པ་མེད་པའོ། །
ཁ་དོག་ནི་ཝརྞ་ཞེས་པ་ཡི་གེ་ལ་འགྲོ་བས། ཨཱ་ལི་ཀཱ་ལི་ཡིན་ལ་ཅན་ནི་ལྟེ་བ་སྤྲུལ་པའི་འཁོར་ལོའོ། ། རྟོག་སྒྲིབ་ནི་དེར་མངོན་དུ་བྱས་པའི་ཙཎྜཱ་ལཱི་ཡེ་ཤེས་ཀྱི་རྟོག་པ་ལ་སྒྲིབ་པའོ། ། བ་སྤུའི་ཁུང་བུའི་རྩ་བུག་ནས། ཕྱོགས་བཅུར་རྣམ་པར་དབྱུང་བར་བྱ། ། ཞེས་ཡན་ནི་རོ་མ་ནས་སྤར་ཏེ། ཕྱོགས་བཅུའི་དེ་བཞིན་གཤེགས་པའི་རྒྱུད་ལ་ཞུགས་པ་དང༌། ཡང་ཕྱོགས་བཅུ་རྣམས་ནས་དེ་བཞིན་གཤེགས་པའི་ཡེ་ཤེས་ཀྱི་བདུད་རྩི་བ་སྤུའི་ཁུང་བུའི་རྩེ་ཕུག་སྟེ་རྐྱང་མ་ནས་ཕྱུང་ཞེས་པ་ལྟེ་བར་མངོན་དུ་བྱ་བའོ། ། འཇམ་པའི་རྡོ་རྗེ་ནི། རྟོག་པའི་རྩུབ་པ་དང་བྲལ་བ་དང་རྣམ་རྟོག་གིས་མི་ཕྱེད་པས་སོ། །
དཀྱིལ་སྙིང་པོ་བདེ་བ་ཡིན་ལ། འཁོར་བདུད་རྩི་ལྔའི་དྭངས་མ་ལྟེ་བར་འདུས་པའོ།། །། བརྟག་པ་དྲུག་པ་རིལ་པོར་བརྗོད་པར་བྱ་བའི་དོན་རང་བྱིན་གྱིས་བརླབ་པའི་སྦས་པ། རྗོད་བྱེད་ཡན་ལག་གི་དོན་གཙོ་བོ་ཡིན་ལ། གཉིས་པོའང་འཇུག མངོན་པར་རྟོགས་པ་ལྷ་ཡེ་ཤེས་སུ་རྟོགས་པར་བྱ་བའི་ཕྱིར། རྫོགས་རིམ་བསྒོམ་པ་དང་ཡང་འབྲེལ་དུ་རུང་ཡང༌། འདིར་གཙོ་བོ་ཉེ་བའི་རྒྱུ་དང་སྦྲེལ་ཏེ། དེ་ལའང་གཉིས་ལས། ཨཱ་ལིའི་བདག་ཉིད་དོན་དམ་པ་བྱང་ཆུབ་ཀྱི་སེམས་བསྐྱེད་པའོ། །
རྒྱུད་སྡེ་གཞན་གྱི་ཁམས་བཅུ་དྲུག་གི་བདག་ཉིད་མངོན་དུ་བྱེད་པ་ནི། བདེ་མཆོག་ཉུང་ངུའི་ལེའུ་དང་པོར་གླེང་གཞི་གསང་བ་མཆོག་ལ་སོགས་པ་ཡི་གེ་བཅུ་དྲུག་བསྟན་པ་དེ། འདིར་རང་བྱིན་གྱིས་བརླབ་པ་དང་འབྲེལ་བའི་དབང་དུ་བྱས་ནས་ཡི་གེ་བཅོ་ལྔས་བསྟན་པའི་ཁམས་བཅོ་ལྔ། སྠིས་བསྟན་པའི་ལྟེ་བའི་གནས་སུ་འདུ་བ་སྟེ། བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་བཤད་ལ། ཡང་དཔལ་རྡོ་རྗེ་མཁའ་འགྲོའི་ལེའུ་བཞི་བཅུ་རྩ་གཉིས་པར་ཡི་གེ་བཅུ་དྲུག་གིས་ཁྲག་དང་ཀླད་རྒྱས་ལ་སོགས་པ་བཅུད་ལེན་གྱི་རྫས་བཅུ་དྲུག་ཏུ་བཤད་པ་དེ། འདིར་ཚུལ་མི་འདྲ་བའི་སྒོ་ནས་ཁ་བསྐང༌། རླུང་གི་འགྲོ་འོང་གི་དབང་གིས་མངོན་དུ་བྱེད་པའི་རྒྱུད་དེ་གཉིས་སུ་མ་ཚང་བ་ཁ་སྐོང་ཡིན་ལ། ཡེ་ཤེས་རྡོ་རྗེ་ཀུན་ལས་བཏུས་པ་དང༌། ཅུང་ཟད་མཐུན་ལ་དེར་མི་གསལ་བ་གསལ་བར་བཤད་པ་ཡིན་ནོ། །
དཔྱིད་ཀྱི་ཐིག་ལེའི་དོན་རྣམས་ནི་རྡོ་རྗེ་མཁའ་འགྲོ་དང་ཆ་མཐུན་པ་དང༌། མི་གསལ་བ་གསལ་བར་ཐད་ཀ་ཐད་ཀར་འོག་ཏུ་འཆད་པ་དེ་གཉིས་ཀ་ལོགས་ནས་ཀྱང་བདེ་མཆོག་ལེའུ་དང་པོའི་རྫོགས་རིམ་གསལ་བར་བྱེད་པ་ཡིན་ནོ། ། ཡང་བརྟག་པ་གཉིས་པར་རང་བྱིན་བརླབ་པའི་རིམ་པས་ཀྱང༌། ཞེས་གསུངས་པའི་དོན་གསལ་བར་བཤད་པའང་ཡིན་ནོ། ། ཚིག་དོན་ལ་རང་བྱིན་གྱིས་བརླབ་པའི་རིམ་པ་ཅི་ལགས།

ཞེས་པ་རྩ་བའི་རྒྱུད་བརྟག་པ་གཉིས་པའི་ཕྱི་མའི་ལེའུ་བཞི་པར། རང་བྱིན་བརླབ་པའི་རིམ་པས་ཀྱང༌། ། ཞེས་གསུངས་པའི་དོན་ལ་འདྲི་བ་སྟེ། དཔྱིད་ཀྱི་ཐིག་ལེའི་དོན་གྱི་དྲི་བའོ། ། གསང་བ་ལ་སོགས་པ་དགོངས་པ་གཅིག་ནི། འདི་ཉིད་བརྟག་པ་དང་པོར་རབ་བྱེད་གསུམ་པ་རྣལ་འབྱོར་མའི་རྒྱུད་ཀྱི་གླེང་གཞིས་འབྲས་བུའི་རྒྱུད་བསྟན་པ་དེ་ཡི་གེའི་དོན་གྱིས་བཤད་ན། ཅི་ཞེས་པ་སྟེ་སྦས་པའི་ཡི་གེ་བཅུ་དྲུག་གི་དྲི་བའོ། ། ཨེའི་རྣམ་པ་ནི་ཙཎྜཱ་ལཱི་ལ་བརྟེན་ནས་དོན་དམ་བྱང་ཆུབ་ཀྱི་སེམས་མངོན་དུ་བྱེད་པའི་གནས། གཙོ་བོའི་དབང་དུ་བྱས་ན། ལྟེ་བ་སྤྲུལ་པའི་འཁོར་ལོའི་རྩ་མདུད་གྲུ་གསུམ་མོ། ། མི་གསལ་བ་ནི་དེ་ཉིད་གདམས་ངག་བྱེད་པར་མི་རྟོག་པ་དང༌།
ཡང་དེ་ལ་ཡང་དེ་བརྟེན་པའི་རང་བྱུང་གི་ཡེ་ཤེས་རྟོགས་པར་དཀའ་བའོ། ། གང་མངོན་དུ་བྱེད་པའི་ཁམས་དང་ཞེས་པ་ཁམས་བཅུ་དྲུག་གོ ། ཐབས་གང་གིས་བྱེད་པ་འགྲོ་དང་ཞེས་པ་ཙཎྜཱ་ལཱིའི་མེ་གཡས་ནས་འགྲོ་བ་དང༌། འོང་བ་སྟེ་རྐྱང་མ་ནས་བྱང་ཆུབ་ཀྱི་སེམས་འབེབས་པའི་ཐབས་ཡིན་ནོ། ། འགྲོ་འོང་སྒོ་གང་ནས་བྱེད་པ་སེམས་ཀྱིས་རྟག་འགྲོ་བ་ཞེས་པ་ཐུགས་ཀྱི་སྒོ་སྟེ་རོ་རྐྱང་གཉིས་ནས་སོ། ། མདོར་བསྟན་པའི་ཚིག་དེ་ཉིད་ཀྱིས། ཙཎྜཱ་ལཱི་བཅུ་གཉིས་པའང་བསྟན་ཏེ། སྤྲུལ་པའི་འཁོར་ལོའི་འདབ་མ་བརྒྱད་ལ་ར་ཧ་སྱེ་སོགས་བཅུ་དྲུག འདབ་མ་རེ་རེ་ལ་ཡི་གེ་གཉིས་གཉིས། དབུས་སུ་ཨྃ་བཀོད་པ་སྲོག་གི་དུས་སུ་དེ་རྣམས་ལ་རླུང་བསྟིམ་ལ་མནན།
སྩོལ་བའི་དུས་སུ་ཡི་གེ་དེ་རྣམས་སྙིང་གར་འོང་བར་བསམ་མོ། ། རྒྱས་བཤད་ལ། ཁམས་དང་ཞེས་པའི་རྒྱས་པར་བཤད་པ། ཡི་གེ་བཅུ་དྲུག་གིས་ལུས་ལ་གནས་པའི་ཁམས་བཅུ་དྲུག་རྟེན་ཏེ། ར། རཏྐ་སྟེ་ཁྲག་གི་ཁམས་སོ། ། ཧ། ཧ་ཡ་ན་འགྲོ་མགྱོགས་ཏེ་འབྱུང་བ་རླུང་གི་ཁམས་ཡིན་ལ། དེ་ཡུལ་ལྔ་ལས་རེག་བྱའི་ཕྱོགས་གཅིག་ཡིན་པས་རེག་བྱའོ། ། སྱེ་ནི་སུ་ཏྲ་སྟེ་ཤ་ཆེན་གྱི་དྭངས་མས་བསྡུས་པ་བད་ཀན་གྱི་རང་བཞིན་ནོ། །
སའི་རྣམ་པ་དང༌། སེམས་ཀྱི་རྟེན་སྙིང་དབྱིབས་མཐུན་པས་སེམས་ཉིད་དེ། དངོས་སུ་སྙིང་སྐྱེད་པའི་ཁམས་ཀྱི་དྭངས་མའོ། ། ར། ར་ས་སྟེ་རོ་དྲུག་སྐྱེད་པའི་ཁམས་ཀྱི་དྭངས་མའོ། ། མེ་ལྟོ་ཚིལ་སྐྱེད་པའི་ཁམས་ཀྱི་དྭངས་མའོ། ། ར་ནི་མེ་ཉིད་དུ་ནི་གསུངས་ཞེས་པ། དྲོད་སྐྱེད་པའི་ཁམས་ཀྱི་དྭངས་མའོ། ། མྱེའི་འགྲེང་བུ་དོར་ཏེ། མ་ས་སྟེ་ཤའི་དྭངས་མའོ། །
སའི་སྒྲ་ལས། ཙ་ཏུར་ས་མ་སྟེ་བཤང་བའི་དྭངས་མའོ། ། རྦཱ་རྦཱ་བད་ཀན་ཚིལ་ཏེ། ཐ་མལ་བའི་ཚིལ་སྐྱེད་པའི་ཁམས་ཀྱི་དྭངས་མའོ། ། ཏྨ་ནི་ལག་པ་སྐྱེད་པའི་ཁམས་ཀྱི་དྭངས་མའོ། ། ནི། ནི་ར་སུ་སྟེ་རུས་པའི་དྭངས་མའོ། ། ས་ནི་དྲི་ཆུའི་དྭངས་མའོ། ། དཱ་ནི་གློ་བ་སྐྱེད་པའི་ཁམས་ཀྱི་དྭངས་མའོ། ། སྠི་ནི་སྠི་ཏ།
ཞེས་པ་གནས་པ་སྟེ། འདིར་གནས་པས་ན་གནས་པ་སྟེ་གནས་པདྨའོ། ། གནས་པདྨ་ཡང་ཁམས་ཏེ། དེ་རྣམས་རང་བཞིན་གྱིས་གནས་པའི་གནས་རྩ་ཐམས་ཅད་ཡིན་ལ། རང་བྱིན་གྱིས་བརླབས་ཀྱིས་མངོན་དུ་བྱེད་པའི་གནས་ལྟེ་བ། དཀྱིལ་འཁོར་འཁོར་ལོའི་མངོན་དུ་བྱེད་པའི་གནས་ཕྱག་རྒྱའི་ཆོས་འབྱུང་ངོ༌། ། ཤིན་ཏུ་མཛེས་པའི་རྫས་ནི་ཁམས་དེ་རྣམས་བསྡུས་པ་བདུད་རྩི་ལྔ་སྟེ། དེ་དང་གནས་དེ་ལྡན་པའོ། ། ཏཿཡི་རྣམ་པས་ཁུ་བ་ཉིད། ། ཅེས་པ་སྔར་གྱི་རྫས་རྣམས་བསྡུ་བ་ཁུ་བ་ཡིན་ལ།
དེ་ཉིད་ཀུན་རྫོབ་བྱང་ཆུབ་ཀྱི་སེམས་ཡིན་པས་བྱང་ཆུབ་ཀྱི་སེམས་ལས་འབྱུང་བ་ཞེས་གསུངས་སོ། ། དེའི་གནས་རྩའི་སྒྲའི་རང་བཞིན་ཞེས་པ་གོང་དུ་བཤད་པའི་གནས་དེ་ཉིད་བཤད་པ་ཡིན་ནོ། ། ལྷ་མོ་ཞེས་པ་ནི་འཁོར་ལོ་བས་པའོ། ། བྱང་ཆུབ་སེམས་ནི་རང་བྱིན་བརླབས་ཀྱིས་མངོན་དུ་བྱས་པའི་ཞུ་བདེ་ཡིན་ལ། ཆ་ནི་ཨཱ་ལི་སྟེ། ཨཱ་ལིའི་བདག་ཉིད་ཀྱི་དོན་དམ་པ་བྱང་ཆུབ་ཀྱི་སེམས་སུ་འགྱུར་བ་ཉིད་དོ། ། རང་ནི་ཞེས་པ་ཤླཽ་ཀ་གཉིས་ཀྱིས། ར་ཧ་སྱེ་ལ་ས་ཡ་ཨེ་གསུམ་དུ་ཕྲལ་བས། ཡི་གེ་ལྔ་ཚིགས་ཆེན་བཅུ་གཉིས་ལ་གནས་པས་ནད་འདུ་བ་བཞི་སྐྱེད་པ་བསྟན་ཏེ། ར་མེའི་ས་བོན་ཡིན་པས་མེའི་ཁམས་མཚོན།
མེ་དྲོད་ཡིན་པས་དྲོད་ཤས་ཆེ་བའི་དུས་སུ་ཁྲག་སྐྱེ། དེ་ལས་མཁྲིས་པ་སྐྱེ་བས། ཁྲག་ལས་མཁྲིས་པ་ཡང་དག་ལངས། ། ཞེས་གསུངས་སོ། ། རས་ཁྲག་མཁྲིས་གཉིས་བསྡུས་སོ། ། མཚན་ཉིད་གཅིག་འདོད་ཅེས་པ། རླུང་མཁྲིས་བད་ཀན་གསུམ་མཚན་ཉིད་གཅིག་པ་འདུས་པ་སྟེ། སའི་འགྲེང་བུ་ཨེ་ཡིན་ལ། ཨེ་ཀ་རང་གཅིག་ཡིན་པས། ཨེས་བསྟན་ནོ། །
བད་ཀན་ལ་ས་ཞེས་པ། ས་དངོས་ཀྱི་ས་སུ་ཏྲ་ཞེས་པས་བད་ཀན་བསྟན་ནོ། ། སའི་ཡ་སྟ་ཡ་ཡིན་པས། ཡ་བཱ་ཡུ་ཞེས་པས་རླུང་བསྟན་ལ། དེ་ལས་རྔུལ་དང་ཆུ་རྒྱུས་ལ་སོགས་པ་ཡང་དག་པར་འབྱུང་ངོ༌། ། དེ་བས་ན་དེའི་མགོན་པོ་ཞེས་རྒྱུ་རླུང་ངོ༌། ། ཧ་ནི་ཀུན་དུ་འགྲོ་བར་གསུངས། ཞེས་པ་ཧ། ཧ་ཡ་ན་འགྲོ་མགྱོགས་སམ། ཀུན་ཏུ་འགྲོ་བ་སྟེ་ནད་བཞི་པོ་དེ་ཐམས་ཅད་ལ་རླུང་གིས་ཁྱབ་པར་བསྟན་ཏོ། །
རུས་པའི་མཚམས་ནི་ཚིགས་ཆེན་བཅུ་གཉིས་སུ་ནད་འདུ་བ་བཞི་སྐྱེད་པའི་ས་བོན་ཡི་གེ་ལྔས་བཏབ་ཅེས་པ་གནས་སོ། ། ཚིག་དེ་རྣམས་ཀྱི་ཞར་ལ། ཙཎྜཱ་ལཱི་བཅུ་གསུམ་པའང་བསྟན་ཏེ། ཆོས་ཀྱི་འཁོར་ལོའི་ལྟེ་བར་ཧཱུྃ་བསམས་ཏེ། ཧ་ལ་ཨཱུ་དང་ཐིག་ལེ་བཞག་པའོ། ། འདབ་མ་བཞི་ལ་ར་ས་ཡ་ཨེ་སྟེ། ཡི་གེ་ཁ་དོག་ནག་པོར་བསམས་ལ། དེ་ལ་རླུང་བསྟིམ་ཞིང་བསྒོམ་པའོ། ། ཀནྡུ་ར་དང་ཐམས་ཅད་དུ། ། ས་བོན་བཞི་ནི་དམ་པ་ཉིད། །
ཅེས་པས་མགྲིན་པ་ན་ཡི་གེ་ལྔ་གནས་པ་བསྟན་ཏེ། མགྲིན་པས་ཁ་ཟས་འཇུ་བར་བྱེད་པས་དྲོད་ཀྱི་རང་བཞིན་ཡིན་པར་རས་མཚོན། དེས་ཁ་ཟས་ལ་རེག་པས་ཧས་མཚོན། དེས་བད་ཀན་སྐྱེད་ཅིང་སོགས་པ་སས་མཚོན། རླུང་གིས་ཁ་ཟས་ཕུལ་བས་ཡས་མཚོན་ཏེ། དེ་ལྟར་ན་ས་བོན་བཞིའོ། ། དམ་པ་ནི་ཨེ་སྟེ་དེ་ཐམས་ཅད་ལ་ཁྱབ་པའོ། ། རྡོ་རྗེའི་ཚིག་དེས་ཙཎྜཱ་ལཱི་བཅུ་བཞི་པའང་ཤུགས་ལས་བསྟན་ཏེ། ལོངས་སྤྱོད་ཀྱི་འཁོར་ལོའི་ལྟེ་བར་ཨེ། ཕྱོགས་འདབ་བཞི་ལ་ར་ཧ་ས་ཡ་བཞི་བསྒོམས་ལ་དབུགས་ཕྱིར་རྒྱུ་བ་ན།
ཐ་མའི་བཞི་ལས་རླུང་བཞི་འབྱུང་བར་བསམ། ནང་དུ་འཇུག་པ་ན་ལྔ་ཀ་ལ་བསྟིམ་ལ་མནན་ནོ། ། དང་པོ་རེ་མིག་ཤླཽ་ཀ་གཅིག གོང་དུ་རང་བཞིན་ཞེས་པ་ལ་སོགས་པས་ཙཎྜཱ་ལཱི་བཅུ་གསུམ་པ་བསྟན་པའི་དོན་གསལ་བར་བཤད་པ་སྟེ། དང་པོ་སྟེ་དམིགས་གནས་སྙིང་གའོ། ། ས་བོན་ལྔ་ནི་ར་ས་ཧ་ཡ་ཨེའོ། ། དེའི་ནང་ནས་ཧ་ལ་དབྱངས་ཀྱི་དྲུག་པ་ཨུ་ལྡན་པས་ཧཱུྃ། མ། མ་ན་ཡིད་ཡིན་པས་རྣམ་པར་ཤེས་པ་སྟེ་ཐིག་ལེར་བྱས་པས་ཧཱུྃ་ངོ༌། ། ཧའི་རྣམ་པས་ཞེས་པ་ཤླཽ་ཀ་གཉིས་ཀྱིས་ཙཎྜཱ་ལཱིས་བྱང་ཆུབ་ཀྱི་སེམས་མངོན་དུ་བྱས་པ་ལས།
རང་བྱུང་གི་ཡེ་ཤེས་མངོན་དུ་འགྱུར་བར་བསྟན་ཏེ། དེ་ཡང་ཧ་ཡི་རྣམ་པས་ཐམས་ཅད་དུ། ། ཞེས་པ་ཧས་བསྟན་པའི་རླུང་གི་སྟོབས་ཀྱིས། སངས་རྒྱས་ཀུན་བདུད་རྩི་ལྔ་མཉམ་པར་སྦྱོར་བ་སྤྱན་སོགས་བཞིའི་བདག་ཉིད་འབྱུང་བ་བཞི། ཁམས་དགུའི་དྭངས་མ་སྒྲ་ལྟེ་བའི་ཨྃ་ཡིན་ལ། དེ་ལས་ཙཎྜཱ་ལཱི་སྦར་བའི་ཚུལ་ལས་ལྟེ་བར་མངོན་དུ་བྱས་པའི་རང་བྱུང་གི་ཡེ་ཤེས་སྐྱེ་བ་ནི་ཚུལ་ལས་བྱུང་སྟོན་ཞིང་ངོ༌། ། ཡང་ན་སྒྲ་ནི་རྩ་གནས་ཐམས་ཅད་ཡིན་ལ། ཚུལ་ལས་བྱུང་ལྟེ་བར་མངོན་དུ་བྱེད་པའོ། ། དེ་ཡང་དམ་ཚིག་ཅེས་པ་བཟའ་བསྲུང་སྟེ་བདེ་བ་ལ་ལོངས་སྤྱོད་པ་དང༌། རྟོག་པ་བསྲུང་བའི་སྤྱོད་ཡུལ་ལོ། །
འཇིག་རྟེན་གསུམ་དུ་རྙེད་པར་དཀའ་བ་ནི། བླ་མའི་གདམས་ངག་དང་བྲལ་ནའོ། ། ངོ་བོ་ཉིད་ཀྱིས་དུས་ཐམས་ཅད་དུ་གནས་པས། ཐོག་མ་དབུས་མཐར་ཡང་དག་གནས་སོ། ། བསྲུབ་དང་སུབ་བྱེད་ཅེས་པས། དེའི་དཔེ་དབང་གསུམ་པའི་དུས་སུ་ཕྱག་རྒྱ་ལ་བརྟེན་ནས་མྱོང་བ་དང་འདྲ་ཞེས་པའོ། ། བྱང་ཆུབ་ཀྱི་སེམས་དེ་རླུང་གི་འགྲོ་འོང་གི་དབང་གིས་མངོན་དུ་བྱེད་པ་ནི་མདོར་བསྟན་ལས་འགྲོ་དང་རྗེས་སུ་འོང་བ་ཉིད་ཅེས་པ་དང༌། སེམས་ཀྱིས་རྟག་འགྲོ་བ། ཞེས་པའི་རྒྱས་པར་བཤད་པ་ཡིན་ལ། དེ་ཡང་སྔགས་བཟླས་ཞེས་པ་ལ་སོགས་པས་ཐུགས་ཀྱི་སྒོ་སྟེ།
རྩ་གཉིས་ཀྱིས་དོན་དམ་པའི་ལས་ཏེ། ལམ་དུ་བྱེད་པའི་ལས་ཡིན་ནོ། ། དེ་ཡང་ཨྃ་ལས་གཡས་ཀྱི་རོ་མ་ནས་ཙཎྜཱ་ལཱི་སྦར་བས། གཡོན་གྱི་རྐྱང་མ་ནས་བྱང་སེམས་ཕབ་སྟེ། ཨྃ་གི་གནས་སུ་མངོན་དུ་བྱས་པས། མཚན་མ་དང་རྣམ་རྟོག་ལས་ཡིད་སྐྱོབ་པས་ན་སྔགས། དེ་ཉིད་རོ་མ་ནས་འཁོར་ཞིང་རྐྱང་མ་ནས་འབབ་པའི་ཚུལ་གྱིས་འཁོར་བས་ན་བཟླས་པ། དེ་དབུ་མར་མངོན་དུ་བྱས་པས། དེ་ཁོ་ན་ཉིད་མངོན་དུ་བྱེད་པས་ན་བསམ་གཏན། སོགས་ཀྱིས་བསྡུ་བ་མཚན་མ་དང་རྣམ་རྟོག་བསྲེགས་པས་སྦྱིན་སྲེག་དང༌།
མི་མཐུན་ཕྱོགས་རྣམ་རྟོག་སྡོམ་པ་ལ་སོགས་པའོ། ། རྒྱུད་ལས་གསུངས་པ་ནི་དཔལ་ནམ་མཁའ་དང་མཉམ་པ་ལས་སོ། ། ཡང་ན་འདི་ཉིད་ལས་འོག་ནས་འཆད་པར་འགྱུར་བའི་སྒྲ་ནི་སྔགས་ཞེས་བརྗོད་པ་ཞེས་པ་ལ་སོགས་པའོ། ། རྩ་གཉིས་ནི། ལ་ལ་ནཱ་དང༌། ར་ས་ནཱ་དང༌། སྐྱེ་གནས་ནི་ཀཀྐོ་ལའམ་ལྟེ་བའི་རྩ་མདུད་དེ། དེའི་དབུས་ན་དྷཱུ་ཏཱི་གནས་ལ། གཡོན་དང་གཡས་སུ་དེ་བཞིན་དུ། ། ཞེས་པ་རྩ་གཉིས་པོ་གནས་པའོ། །
ཆོས་དབྱིངས་ནི་དྷཱུ་ཏཱིའོ། ། སྙིང་སྟོབས་ཀྱི་བརྡས་བསྟན་པ་ཁུ་བ་སྐུ་རྡོ་རྗེའོ། ། རྡུལ་གྱི་བརྡས་བསྟན་པ། རཀྟ་ནི་ངག་སྟེ་གསུང་རྡོ་རྗེའོ། ། འོག་ནས་གཡས་པ་ལ་སྐུ་རྡོ་རྗེ་བཞག་པ་ནི་རྩ་ལ་དགོངས་ལ། འདིར་ནང་བྱང་ཆུབ་སེམས་ལ་དགོངས་པའོ། ། དབུ་མར་འབར་འཛག་མངོན་དུ་བྱས་པས་མུན་པའི་བརྡས་བསྟན་པ་མི་རྟོག་པ། མངོན་དུ་གྱུར་པ་སེམས་ཀྱི་རང་བཞིན་ཏེ་ཐུགས་རྡོ་རྗེའོ། ། སྙིང་སྟོབས་རྐང་པ་གཉིས་ཀྱིས་དེ་ཉིད་གསལ་བར་བཤད་དོ། ། རྡོ་རྗེ་པདྨ་མཉམ་སྦྱོར་བས། །
ཞེས་པ་དཔེར་ན། དཀྱིལ་འཁོར་འཁོར་ལོའི་ཐབས་ཀྱིས་ཞུ་བདེ་མི་རྟོག་པ་མངོན་དུ་བྱེད་པ་ལྟར། འདིར་རང་བྱིན་གྱིས་བརླབ་པའི་རིམ་པས་ཀྱང༌། དངོས་དང་སྟེ་ཞུ་བ། དངོས་མེད་བདེ་བ། རོ་གཅིག་འགྱུར་མི་རྟོག་པ་མངོན་དུ་འགྱུར་བའོ། ། དེའི་དུས་སུ་གཙོ་བོ་རོ་རྐྱང་གཉིས་ལ་བརྟེན་པའི་ཁུ་ཁྲག་གཉིས་མངོན་དུ་བྱེད་ཀྱང་བདུད་རྩི་ལྔ་ལ་སོགས་པའི་དྭངས་མ་འབབ་པ། བཤང་དང་ལ་སོགས་པ་གསུངས་ལ། དེ་ཡང་བད་ཀན་ནི་ཤ་ཆེན་གྱི་དྭངས་མའོ། ། དེའི་ཕྱིར་རྡོ་རྗེ་ཅན་དུ་བརྗོད། །
ཅེས་བདུད་རྩི་ལྔ་སངས་རྒྱས་ལྔའི་ངོ་བོ་ཡིན་པས་སོ། ། ཐུགས་ཀྱི་སྒོ་གཉིས་ཀྱི་ལས་ནི། ཕ་མའི་རྩ་གཉིས་ལས་བབ་པའི་ཁུ་ཁྲག་གཉིས་ཀྱིས་བུ་ཚའི་ལུས་སྐྱེད་པ་སྟེ། ཐ་མལ་པའི་ལས་སོ། ། དེ་ཡང་ཕ་ལས་ཐོབ་པའི་ཁུ་བ་རྐྱང་མ་ལས་གཙོ་བོར་བབ་པས་དང་པོར་བུ་ཚའི་ཁུ་བ་སྐྱེད། དེ་ནས་རྐང་ཟེར་ཡང་རྐང་མར། དེ་ནས་རུས་པའི་ཚོགས་ཐམས་ཅད་སྐྱེད་ནས་ནུས་མཐུ་སྨིན་མཚམས་ན་རྫོགས་ནས་གནས། དེ་བཞིན་དུ་མ་ལས་ཐོབ་པས་ཁྲག་དང༌། ཤ་དང༌། པགས་པའི་ཚོགས་རིམ་པ་བཞིན་བསྐྱེད་ནས།
ནུས་པ་གསང་གནས་ན་རྫོགས་ནས་གནས་སོ། ། གོང་བུ་ནི་ཁུ་བའི་ལུས་ཀྱི་གོང་བུ། བསྡུས་པ་ནི་ཕ་ལས་སྐྱེས་པ་གསུམ་དང་མ་ལས་སྐྱེས་པ་གསུམ་སྟེ་དྲུག ཚད་ནི་པྲ་མཱ་ན་སྟེ། ཁམས་དྲུག་པོ་འདི་དག་བསྐྱེད་པའི་ནུས་པ་ལ་བྱའོ། ། འདི་དག་གསུངས་པས་ཕ་མའི་ཁུ་བ་དང་ཁྲག་གོ ། གོང་བུ་ནི་བུ་ཚའི་དུས་ཀྱི་འོ། ། གཉིས་སུ་གྱུར་པ་ནི་ནང་ཚན་གྱིས། ཕ་ལས་སྐྱེས་པ་དང་མ་ལས་སྐྱེས་པའོ། ། དེ་རེ་རེ་ལ་ཡང་གསུམ་གསུམ་སྟེ།
དྲུག་ཡིན་པས་གཉིས་སུ་གྱུར་པས་དུ་མ་རྣམས་སོ། ། གཅིག་པུ་དུ་མའི་རང་བཞིན་རྣམས། ། ཞེས་པ་བུ་ཚའི་དུས་གཅིག་ཡིན་ལ་ནང་ཚན་གྱིས་ཕྱི་ན་དྲུག་ཡིན་པས་སོ། ། དེ་ཕྱིར་རྡོ་རྗེ་ཅན་དུ་གསུངས། ། ཞེས་པ་བུ་ཚའི་ལུས་ཏེ། རང་བཞིན་རྡོ་རྗེ་འཆང་ངོ༌། ། རྩ་ཡི་སྤྱོད་ཡུལ་ཉིད་གསུངས་པ། ། དེ་གཉིས་ཀྱི་སྒོ་ལས་ནི། ། ཞེས་སྦྱར་ཏེ་ཐུགས་ཀྱི་གཉིས་ལས་དེ་རྣམས་ཞེས་པ་ཁམས་བཅུ་དྲུག སྐྱེ་གནས་སུ་འདུ་བའི་དུས་སུ་ནི།
ལྷ་ཞེས་པ་བུ་ཚའི་ལུས་རང་བཞིན་གྱིས་ལྷ་ཡིན་པ་དེ་གྲུབ་པའོ། རླུང་གི་འགྲོ་འོང་གི་དོན་དམ་པའི་ལས་ནི་ལམ་དུ་བྱས་པའི་དབང་དུ་བྱས་པ་སྟེ། སྟེང་ཞེས་པ་ཁ་སྟེང་དུ་བལྟས་པས་རོ་མ། འོག་ཅེས་པ་ཁ་འོག་ཏུ་བལྟས་པ་རྐྱང་མའོ། ། འོག་གི་སྒོས་ནི་རྣམ་པར་ཤེས། ། ཞེས་པ་རྐྱང་མ་ལ་བརྟེན་པའི་ནང་དུ་འཇུག་པས་འཚོ་བར་བྱེད་པ་དང༌། བྱང་ཆུབ་ཀྱི་སེམས་ཕབ་པས་གསོ་བར་བྱེད་པའོ། ། སྟེང་གི་སྒོ་ནས་དབྱིངས་ཉིད་དེ། ། ཞེས་པ་རོ་མ་ནས་རྩོལ་བའི་རླུང་ཕྱིར་འགྲོ་བས་འཆི་བར་བྱེད་པ་དང༌། གཏུམ་མོ་སྦར་བས་སྲེག་པར་བྱེད་པའོ། །
རྩ་ནི་ཐམས་ཅད་མཉམ་སྦྱོར་བ། ། ཞེས་པ་སྒོ་བཅུའི་རྩ་ལས་ཐིག་ལེ་འདུས་པའོ། ། རྣལ་འབྱོར་པས་ནི་འཇུག་པར་བསམ། ། ཞེས་པ་རྐྱང་མ་ནས་དབུ་མར་འཇུག་པའོ། ། སྟེང་གི་སྒོ་དང་ཞེས་པ་ལ་སོགས་པའི་ཚིག་འདིས། ཙཎྜཱ་ལཱི་བཅོ་ལྔ་པ་ཡང་ཤུགས་ལས་བསྟན་ཏེ། ཆོས་ཀྱི་འཁོར་ལོའི་ལྟེ་བའི་ཐིག་ལེ་ལ་སྡེ་ཚན་བརྒྱད་ཀྱིས་བསྐོར་བ་བསམས་ཏེ། སྲོག་གི་རླུང་གིས་ལྟེ་བར་སྡུད། རྩོལ་བའི་རླུང་གིས་ཡར་ཕུལ་ནས་སྙིང་གར་ཆགས་པར་བསྒོམས་པའོ། ། དེ་ལྟར་འགྲོ་འོང་བྱེད་པའི་སྒོ་ལས་བཤད་ནས་གང་ཞིག་གང་གི་རྣམ་པར་ཚུལ་ཇི་ལྟར་འགྲོ་འོང་བྱེད་པ་བསྟན་པ་ནི།
དེའི་ལུས་ཀྱི་སྟེང་སྒོ་ལའང་ཞེས་པ་སྣ་གཉིས་ལས། རྡོ་རྗེ་ཅན་རླུང་བཞི་པོ་དེ་རྟག་རྒྱུན་ཞུགས་པའོ། ། དེ་ཡང་སྟེང་གི་སྒོར་ནི་སྦྱོར་བ་གསུམ་སྟེ། འཇུག་པ་དང་གནས་པ་དང་ལྡང་བ་གསུམ་གཙོ་བོའི་ཚུལ་གྱིས་རྒྱུ་ལ། སྒོ་དགུ་རྣམས་ཀྱིས་ཡོངས་སུ་བསྐོར། ། ཞེས་པ་འཁོར་གྱི་ཚུལ་གྱིས་རྒྱུ་བའོ། ། དེས་མདོར་བསྟན་ནས་རྒྱས་པར་བཤད་པ་ལ་གང་ཞིག་འགྲོ་འོང་བྱེད་པ། སྦྱོར་བ་གསུམ་ནི་ཅི་ཞེས་བགྱི། ། ཞེས་པ་དང༌། གང་གི་རྣམ་པས་འགྲོ་འོང་བྱེད་པ་དང༌།
ཇི་ལྟར་སེམས་ཞེས་པ་ཐུགས་ཀྱི་སྒོ་གཉིས་ནས་རྟག་ཏུ་འགྲོ་བ་ལགས་ཞེས་པ་དྲི་བ་གསུམ་མོ། ། ལན་ལ། གསུམ་ཉིད་སྦྱོར་བ་ནི། ལྡང་འཇུག་གནས་གསུམ་མོ། ། སྐུ་ཞེས་པ་སྐུའི་སྒོ་དགུ། གསུང་གི་སྒོ་བཞི། ཐུགས་ཀྱི་སྒོ་གཉིས། ཐ་མ་འབྲིང་པོ་དམ་པ་ཉིད་རིམ་པ་བཞིན་དུ་སྦྱར་ཏེ། རྟོགས་དཀའ་སླ་ལ་བཞག་གོ ། སྐུའི་སྒོ་དགུ་བཤད་པ་ཀ་བ་གཅིག་པ་ནི་རྩ་དབུ་མ།
སྒོ་དགུ་ནི་མིག་ལ་སོགས་པའོ། ། དེ་ལ་བརྟེན་པ་ལྷ་སྦོམ་པོ་ལྔ། ཕུང་པོ་ལྔ་སྟེ་རགས་པས་སོ། ། སྒོ་དགུ་ཉིད་བཤད་པ་བུ་ག་ལ་སོགས་པའོ། ། དེ་ཡང་ཐ་མ་དང་སྐུའི་སྒོ་དང་རགས་པས་སྦོམ་པོའི་ལྷ་དང་སྐུ་གསུམ་ལས་སྤྲུལ་པའོ། ། དྲི་བ་དང་པོའི་ལན་ནོ། ། གཉིས་པའི་ལན་དཀྱིལ་འཁོར་བཞིའི་རྣམ་པར་འགྲོ་འོང་བྱེད་པས་ཏེ། སེམས་ཞེས་པའི་བརྡས་བསྟན་པ་གཉིས་ཀ་ནས་རྒྱུ་བའི་ས་རླུང་སེར་པོ་སྟེ། དེ་ལ་བཅིངས་པ་ཡང་ཟེར་རོ། ། སྐྱེས་བུ་ཐུར་དུ་རྒྱུ་བའི་ཆུ་རླུང་དཀར་པོ་དལ་བ་ཅན་ཞེས་བྱ་བའོ། །
དེ་བཞིན་སྐྱེས་བུ་ཅན་བསླངས་པ་སྟེ། མེ་རླུང་དམར་པོ་གཡས་ནས་རྒྱུ་བའོ། ། ཁྱད་པར་རྣལ་འབྱོར་པའི་དོན་མྱུར་བ་སྟེ། རླུང་གི་རླུང་ལྗང་སེར་གཡོན་ནས་རྒྱུ་བའོ། ། དུས་རྟག་པར་གསུང་གི་སྒོ་བཞི་ལས། ཉིས་བརྒྱ་ཉི་ཤུ་རྩ་ལྔ་ལྔ་འགྲོ་བ་དང་འོང་བའོ། ། རླུང་བཞི་ལ་གཅིག་དང་ཞེས་པ་རྐང་མེད་ཡིན་ལ། རྐང་གཅིག་དང༌། རྐང་གཉིས་དང༌། རྐང་བཞིའི་བརྡས་བསྟན་པའོ། །
དྲི་བ་གསུམ་པའི་ལན་སེམས་ཀྱི་གནས་རྣམ་པ་གཉིས་ཞེས་པ་ཐུགས་ཀྱི་སྒོ་གཉིས་ལས། ནུབ་ཅེས་པ་རྐྱང་མ་ལས་ནང་དུ་འཇུག་པ། རབ་ཏུ་རྒྱུ་ཞེས་པ་རོ་མ་ནས་ཕྱིར་དབྱུང་བའི་ཚུལ་གྱིས། འདོད་པའི་ཁམས་ཀྱི་སེམས་ཅན་ཀུན་ལ་འགྲོ་བ་དང་འོང་བ་བྱེད་པའོ། ། འགྲོ་འོང་གི་དབང་གིས་བདེ་བ་ཆེན་པོ་མངོན་དུ་གྱུར་པ་བསྟན་པ་ནི། དེ་ལྟར་འགྲོ་འོང་ལ་བརྟེན་ནས་སྲོག་རྩོལ་གྱི་རླུང་སྦྱངས་པས། རྟོག་པའི་རྟ་རླུང་འགགས་པ་དེས་ནང་དུ་ཙཎྜཱ་ལཱིའི་མེའི་ནུས་པ་སྐྱེས་པས་ཧྃ་ཞུ་ནས་ལྟེ་བར་མངོན་དུ་བྱེད་པ་ལས་རང་བྱུང་གི་ཡེ་ཤེས་བདེ་བ་ཆེན་པོ་མངོན་དུ་གྱུར་པའོ། ། དེ་ཡང་དེ་ལྟར་གང་ཞིག་མི་རིག་ཅེས་པ། རླུང་བཞི་པོའི་འགྲོ་འོང་མི་རིགས་པ་སྟེ། འགྲོ་འོང་འགགས་པའོ། །
དེ་བཤད་པ་སེམས་མེད་དེ། ས་རླུང་འགགས་པ་ལ་སོགས་པར་སྦྱར་རོ། ། དེའི་དབང་གིས་རང་བྱུང་གི་ཡེ་ཤེས་མངོན་དུ་བྱེད་པ་ནི་ཤུགས་ལས་བསྟན་ཏོ། ། དཀྱིལ་འཁོར་བཞིའི་མཚན་ཉིད་བསྟན་པ་ལས། འཁོར་ལོ་ཞེས་པས་རླུང་བཞི་པོ་དེ་འཁོར་ལོ་བཞི་འདབ་མ་བཞི་ལ་བརྟེན་ནས། ཐུགས་ཀྱི་ཀུན་སྤྱོད་ཅེས་པ་ཐུགས་ཀྱི་སྒོ་གཉིས་ནས། སྟེང་ཞེས་པས་མེ་རླུང་སྟེང་དུ་ཚད་སོར་བཞིར་རྒྱུ་ལ། རླུང་གི་རླུང་ངོས་ནས་སོར་དྲུག་ཏུ། ས་རླུང་ཐད་ཀར་སོར་བཅུ་དྲུག་ཏུ། ཆུ་རླུང་འོག་ཏུ་སོར་བཅུ་གཉིས་སུ་འགྲོ་བ་སྟེ།
ཐུང་ཚད་ཀྱི་དབང་དུ་བྱས་པའོ། ། རྡོ་རྗེའི་ཚིག་དེས་གཏུམ་མོ་བཅུ་དྲུག་པ་ཤུགས་ལས་བསྟན་ཏེ། སྤྲུལ་པའི་འཁོར་ལོའི་ལྟེ་བ་ལ་ཉི་ཟླ་གཉིས་ཀྱི་བར་དུ་ཐིག་ལེ་བསྒོམས་པ་ལས་འབྱུང་བ་བཞིའི་རླུང་འབྱུང་བ་དང་འཇུག་པ་བགྲང་བའོ། ། འགྲོ་འོང་བྱེད་པའི་སྒོའི་ངོ་བོ་ཉིད་ནི་ཟླ་བ་ཤེས་རབ་ཀྱི་རང་བཞིན་རྐྱང་མ། ཉི་མ་ཐབས་གཡས་ཀྱི་རོ་མ། སྐུ་གསུང་ཐུགས་ཀྱི་སྒོ་ལས་གསུམ་པ་ཡིན་པས་གསུམ་པའི་སྒོའོ། ། ཡིད་དང་བཅས་པ་ཐུགས་ཀྱི་ཡིན་པའོ། ། རྔུབ་པ་བྱེད་པའི་སྒོ་རྐྱང་མ་དང༌། འབྱུང་བའི་སྒོ་རོ་མ་གཉིས་ཀ་ཡང་སྒོ་གསུམ་ལས་དམ་པའོ། ། སྟེང་རོ་མ།
འོག་རྐྱང་མའོ། ། ཐུན་མོང་གི་ལས་མིང་གི་རྣམ་གྲངས་དང་བཅས་པ་བསྟན་པ་ནི། འོག་གི་སྒོ་ནི་རྣམ་པར་ཤེས་པ་ཞེས་པ་ནང་དུ་འཇུག་པས་ཚོར་བར་བྱེད་པའོ། ། ཡང་ན་རྐྱང་མ་ནས་བྱང་སེམས་འབབ་པས་གསོ་བར་བྱེད་པའོ། ། སྟེང་གི་སྒོ་ནས་དབྱིངས་ཉིད་ཅེས་པ་དབུགས་ཕྱིར་འབྱུང་བས་འཆི་བར་བྱེད་པའམ་མེ་འབར་བས་སྲེག་པར་བྱེད་པའོ། ། རྣམ་སྣང་ལ་སོགས་པའི་སངས་རྒྱས་རྣམས་རླུང་ལྔའོ། ། སྟེང་གི་སྒོ་ནི་སྣ་བུ་ག་གཉིས་སུ་གཡོ་ཞིང་གནས་ཞེས་པ་འབྱུང་བ་དང༌། འཇུག་པ་དང༌། གནས་པ་གསུམ་གྱིས་འཁོར་བར་བྱེད་ལ། དེ་རྣམས་འོག་ཏུ་རྣམ་པར་གནས། །
ཞེས་པ་ནང་དུ་འཇུག་པའོ། ། དུས་གསུམ་གྱི་རླུང་ལྡང་འཇུག་གནས་གསུམ་གྱི་བདག་ཉིད་ཅན། སངས་རྒྱས་ཐམས་ཅད་རླུང་བཞིའི་ངོ་བོའོ། ། མཁའ་འགྲོ་ནི་རླུང་ལྔ་དེ་བཞིན་གཤེགས་པ་ལྔའི་ངོ་བོ། རྣལ་འབྱོར་མ་མོ་ཞེས་པ་འབྱུང་བཞི་རླུང་ལྷ་མོའི་ངོ་བོ། འཇུག་པ་ནང་དུ། ལྡོག་པ་ཕྱིར་དབྱུང་བ། དེ་གཉིས་བདེ་བ་དང་ཡོན་ཏན་དང༌། སྡུག་བསྔལ་དང་སྐྱོན་དང་རིམ་པ་བཞིན་ནས་སྦྱར་རོ། ། ལྷན་ཅིག་སྐྱེས་པ་གྲུབ་པའི་མཐའ་གནས་དེ་ལྟ་བུའི་རླུང་ངོ་བོ་ཉིད་ཀྱིས་གྲུབ་པའོ། །
དེ་ལྟར་ན་སྦས་པའི་ཡི་གེ་བཅུ་དྲུག་གི་དོན་དམ་པ་བྱང་ཆུབ་ཀྱི་སེམས་ཀྱི་རྟེན། བྱང་ཆུབ་ཀྱི་སེམས་ཀྱི་དཀྱིལ་འཁོར་དང༌། དེ་མངོན་དུ་བྱེད་པའི་རླུང་གཉིས་གཉིས་གཙོ་བོར་གཏན་ལ་ཕབ་པ། ལུས་དང་བྷ་གའི་དཀྱིལ་འཁོར་གཉིས་ཀྱི་དོན། དཔྱིད་ཀྱི་ཐིག་ལེའི་སྐབས་ནས་འཆད་པར་འགྱུར་རོ། ། རང་བྱིན་གྱིས་བརླབ་པའི་རིམ་པ་ཅི་ལགས་ཞེས་པའི་ལན། དཔྱིད་ཀྱི་ཐིག་ལེའི་དོན་ལ་ཞུས་པ་ནི། དཔྱིད་དང་ཐིག་ལེ་གཉིས་དྲི་བ་གཅིག་ཏུ་བྱ། མི་ཕྱེད་མ་ལ་སོགས་གཅིག པུལླཱི་ར་སོགས་མན་ཆད་གཅིག་ཏུ་བྱས་པས་དྲི་བ་བཞིའོ། །
དེ་ལ་པུལླཱི་ར་སོགས་ཅི་གསུངས་ཞེས་པ་འཛམ་བུ་གླིང་ན་ཡུལ་ཉི་ཤུ་རྩ་བཞི་ཡོད་པར་གསུངས་པའོ། ། འཁོར་ལོ་དགོད་པ་ནི། བསྐྱེད་རིམ་ལ་འཁོར་ལོ་གསུམ་གྱི་རྩིབས་ཉི་ཤུ་རྩ་བཞི་ལ་བཞག་ཅིང་དེ་ལ་ལྷ་དགོད་པའོ། ། དེ་བཞིན་གཞན་ཞེས་པ། ། དེ་བཞིན་དུ་དེ་ལས་གཞན་ནང་དུའོ། ། ཇི་ལྟར་རྩ་ཡི་རྫོགས་པ་ཡི། ། ཞེས་པ་ལྷ་རྣམས་རྩའི་གཟུགས་ཀྱིས་ལུས་ལ་རྫོགས་པའོ། ། ལན་ལ། ས་ལ་སོགས་པ་རྣམ་དག་པ། ། གནས་ལ་སོགས་པ་ནང་གི་ཡུལ་གྱི་རབ་ཏུ་དབྱེ་བ་ནི།
དྲི་བ་བཞི་པའི་ལན་བསྟན་ཏོ། ། རྒྱུད་སྡེ་གཞན་ནི་རྡོ་རྗེ་མཁའ་འགྲོའི་ལེའུ་བཅུ་པ་དང་ཆ་མཐུན་ངེས་པ་སྐྱེད་པའོ། ། ཚིག་དོན་ལ་འདི་དག་ཡུལ་དང་ཞེས་པ་ཡུལ་ཉི་ཤུ་རྩ་བཞི་ཕྱི་རོལ་ན་གནས་ཞེས་སྦྱར་ལ། རང་ལུས་སྐྱེས་རང་གི་ལུས་ཀྱི་ཆ་ཤས་ཉི་ཤུ་རྩ་བཞི་རང་གི་ནང་ན་གནས་ཞེས་སྦྱར་རོ། ། ཡང་ཕྱི་བསྐྱེད་རིམ་སྐུ་གསུང་ཐུགས་ཀྱི་འཁོར་ལོ་ལ་རབ་ཏུ་གཏུམ་མོ་ལ་སོགས་པ་ཉི་ཤུ་རྩ་བཞི་གནས་པ་ན། ནང་ན་ལུས་ཀྱི་ཆ་ཤས་ཉི་ཤུ་རྩ་བཞི་ན་རྩའི་གཟུགས་ཀྱིས་གནས་པ་སྐུ་ལ་སོགས་པས་བཤད་དོ། ། རབ་བྱེད་གཉིས་པས་རྩ་རིན་པོ་ཆེའི་འཁོར་ལོ་བསྟན་པ་ལས། འཁོར་ལོ་ལ་གཉིས། དཔྱིད་ཀྱི་ཐིག་ལེར་བསྟན་པ་དང༌། འཁོར་ལོ་བཞིའི་ལྟེ་བའི་ཡིག་འབྲུ་བཞི་བཤད།
དཔལ་རྡོ་རྗེ་མཁའ་འགྲོའི་ལེའུ་བཅུ་གཅིག་པ་དང་ཅུང་ཟད་ཆ་མཐུན་ལ། མི་གསལ་བ་གསལ་བར་བཤད་པའང་ཡིན་ནོ། ། ནང་གི་ཡུལ་གང་དག་ན་མཁའ་འགྲོ་མ་གང་དག རྩའི་གཟུགས་ཀྱིས་གནས་པ་ཀུན་རྫོབ་ཀྱི་ལས་དང་བཅས་པ། ལེའུ་བཅུ་བཞི་པའི་སྨད་དང་ཆ་མཐུན་ནོ། ། སྙིང་གི་ནང་སོན་ལ་སོགས་པས་དྲི་བ་དང་པོའི་ལན། དཔྱིད་ཀྱི་ཐིག་ལེའི་དོན་བསྟན་པ་ལས། ལུས་ཅན་རྣམས་ཀྱི་སྙིང་དགའ་བ། ། དཔྱིད་ཅེས་བྱ་བར་རྣམ་པར་བཤད། ། ཅེས་པ་ནི་ཆོས་ཀྱི་འཁོར་ལོའི་ཧཱུྃ་ལས་ཐིག་ལེ་འཛག་པས་ཡིད་དགའ་བར་བྱེད་པའམ།
བདེ་བ་ཆེན་པོ་ཁ་འབུ་བས་དཔྱིད་དང་འདྲ་བས་དཔྱིད་ཅེས་བྱའོ། ། རྒོད་མ་མེ་ཡི་གཟུགས་ཀྱིས་ནི། ། ཞེས་པ་དཔེར་ན་ཕྱིའི་རྒྱ་མཚོ་ན་རྒོད་མ་ཁའི་མེ་ཞེས་བྱ་བ་ཡོད་དེ། དེས་ཆུ་བོ་ཆེན་པོ་བཞི་པོ་ཐམས་ཅད་བབ་ཀྱང་མི་འཕེལ་བ་བཞིན་དུ། ལྟེ་བ་ན་ཚངས་པ་མེའི་རང་བཞིན་ཨྃ་ཡོད་པས། དེས་ཧྃ་ལས་བྱང་སེམས་ཇི་ཙམ་བབ་ཀྱང་མི་འཕེལ་བས། ཨྃ་ལ་དེ་སྐད་ཅེས་བྱའོ། ། དེ་ཉིད་ནས་སྔར་གྱི་བདག་མེད་མའམ་ཕག་མོའོ། ། དེ་ཉིད་དུ་རང་བྱུང་མངོན་དུ་བྱས་པའི་རྟོག་པའི་ཟུར་བྲལ་བས་ཐིག་ལེ་ཞེས་བྱའོ། ། སྙིང་གི་ནང་སོན་ལ་སོགས་པ།
དེ་རྣམས་ཀྱི་ཞར་ལས་ཙཎྜཱ་ལཱི་བཅུ་བདུན་པ་བསྒོམ་པ་བསྟན་ཏེ། ཆོས་ཀྱི་འཁོར་ལོའི་ལྟེ་བར་ཐིག་ལེ་བསྒོམས་ཏེ། དེ་ལ་ཐིག་ལེ་མུ་ཏིག་གི་རྡོག་མ་ལྟ་བུ་ལྟེ་བར་བབ་པ་ལ་སེམས་གཏད་དེ་བསྒོམ་པའོ། ། ལྟེ་བའི་ཨྃ་ཡིག་ཐུང་ངུ་ནི་ཐུང་ངུར་འདྲེན་པའོ། ། ཧཱུྃ་ལ་རིང་པོ་མ་མོ་གཉིས་དང་བཅས། ། ཞེས་པ་རིང་པོ་ནི་ཧའོ། ། མ་མོ་གཉིས་ནི་ཨུ་དང་ཨྃ་ངོ༌། ། ཨོཾ་ལ་མ་མོ་གསུམ་བརྗོད་ནི། ཨ་ཨཽ་ཨྃ་ངོ༌། ། སུ་ལུ་ཏ་ཞེས་པ་ཨོཾ་མགོར་བསྲིང་བའོ། །
ཧཾ་ལ་སྒྲ་ནི་ཧའི་ཁོག་པའི་ཨའོ། ། ཐིག་ལེ་ཀླད་ཀོར་རོ། ། མི་ཤིགས་པ་ནི་གཏུམ་མོའི་མེ་དང་ཐག་རིང་བས་མི་ཤིགས་པའམ་ཡང་ན་དེ་ལ་བརྟེན་པའི་ཡེ་ཤེས་རྟོག་པས་མི་ཤིགས་པའོ། ། ལྟེ་བའི་ཨྃ་ཡིག་ལ་སོགས་པའི་ཚིག་དེ་རྣམས་ཀྱི་ཙཎྜཱ་ལཱི་བཅོ་བརྒྱད་པ་དང་བཅུ་དགུ་པ་གཉིས་ཀྱང་བསྟན་ཏེ། སྔ་མ་ནི་འཁོར་ལོ་བཞིའི་ལྟེ་བ་ལ་ཐིག་ལེ་བསྒོམས་ཏེ། དེ་རྣམས་ལ་དམིགས་ནས་རླུང་གནོན་པའོ། ། ཕྱི་མ་ནི་འཁོར་ལོ་བཞིའི་ལྟེ་བ་ལ་སོ་སོའི་ཡི་གེ་བཀོད་དེ། དབུགས་ཕྱིར་ལྡང་བའི་དུས་སུ་ལྟེ་བའི་ཡི་གེ་ལས་འོད་སྤྲོས། སྙིང་གའི་ལ་ཁྱབ་པར་བྱས། དེ་ལས་འོད་སྤྲོས་པས་མགྲིན་པ་ལ།
དེ་ལས་སྤྱི་བོ་ལ། དེ་ལས་ལུས་ཐམས་ཅད་ལ་ཁྱབ་པར་བསམ། ནང་དུ་འཇུག་པ་ན་རིམ་པ་བཞིན་དུ་སྡུད་པའོ། ། འཁོར་ལོ་བཞིའི་རབ་ཏུ་དབྱེ་བས་ས་སོགས་འབྱུང་བ་ཆེན་པོ་དང་ཞེས་པ་ལྟེ་བ་ནས་ས་རྒྱུ་བ་ལ་སོགས་པ་བཞིའོ། ། ཐུན་བཞི་ཡང་འབྱུང་བ་བཞིའི་རླུང་ཉིས་བརྒྱ་ཉི་ཤུ་རྩ་ལྔ་པ་བཞི་ལ་བྱའོ། ། པདྨ་བཞིའང་འཁོར་ལོ་བཞིའོ། ། དགའ་བ་བཞི་དང་རྣལ་འབྱོར་བཞིའང་འཁོར་ལོ་བཞི་པོ་དེ་ཉིད་ལ་རྣམ་པར་གཞག་གོ ། མཆོག་ཏུ་དགའ་བ་རྐང་པ་བཞིས་འཁོར་ལོ་བཞི་པོ་དེར། རང་བྱུང་གི་ཡེ་ཤེས་བདེ་བ་ཆེན་པོར་རོལ་པ་བསྟན་ཏོ། ། འདབ་མ་རྣམས་ནི་བཞི་ལ་ཡང༌། །
ཞེས་པ་ཆོས་ཀྱི་འཁོར་ལོའི་ཕྱོགས་ཀྱི་རྩ་བཞིའོ། ། འབྱུང་བ་བཞིའི་རྩ་རྣམས་ཞེས་པ་དེ་ཉིད་འབྱུང་བ་བཞིའི་རླུང་རྒྱུ་བའི་རྩ་ཡིན་པས་སོ། ། མར་མེའི་རང་བཞིན་ལྟ་བུར་ཞེས་པས། རྩ་དེ་ལ་བརྟེན་པའི་བདེ་བ་ཆེན་པོ་རང་རིག་པ་མར་མེ་ལྟ་བུ་ཡིན་པས་དེའི་རྟེན་རྩ་ལ་ཡང་དེ་སྐད་ཅེས་བྱའོ། ། དེར་སོན་པ་ཞེས་པ་འདབ་མ་བརྒྱད་ཀྱི་དབུས་སུ་སོན་པ་ཧཱུྃ་ངོ༌། ། བདུད་རྩི་ལྔ་ནི་འབབ་པ་ཞེས་པ་མཚམས་ཀྱི་བཞི་ལས་རྩ་གནས་ཐམས་ཅད་ནས་ཧཱུྃ་ལ་འབབ་པའོ། ། དེ་མཆོད་རང་གི་གཟུགས་གནས་པ། ། ཞེས་པ་དེས་ལོགས་ཀྱི་འབྱུང་བ་བཞི་རྒྱས་པར་བྱེད་པས་སམ། མི་རྟོག་པ་རྒྱས་པར་བྱེད་པས་སོ། ། ལུས་ཀྱི་སྙིང་གི་ནང་ཞེས་པ་རྐང་པ་གཉིས་ཀྱིས་འདབ་མ་བརྒྱད་པའི་ནང་ན་སྦས་པའི་རྩ་ལྔ་བསྟན་ཏོ། །
པུལླཱི་རར་ནི་མི་ཕྱེད་མ་ལ་སོགས་པས་དྲི་བ་འོག་མ་གསུམ་ཀའི་ལན་རྒྱས་པར་བསྟན་ཏེ། དེ་ཡང་ལུས་ཀྱི་གནས་གང་ཡིན་པ། རྩ་གང་གནས་པ། རྣལ་འབྱོར་མ་གང་གི་ངོ་བོ་ཡིན་པ། ཀུན་རྫོབ་ཀྱི་ལས་ཁམས་དྭངས་མ་གང་འབབ་པ་བཞི་བཞི་གོང་འོག་ལྟོས་ནས་ཤེས་པར་བྱའོ། ། རྣལ་འབྱོར་མ་སོ་བདུན་གྱི་ངོ་བོའི་རྩ་ལས་སྙིང་གའི་རྩ་བཅུ་གསུམ་ལས་ཁམས་གང་འབབ་པ་གོང་དུ་བསྟན་ཏོ།། །། རབ་བྱེད་གསུམ་པའི་ནང་གི་དཀྱིལ་འཁོར་སྦྱིན་སྲེག་བཟླས་པ་ལ་སོགས་པས་ནི་རྡོ་རྗེ་མཁའ་འགྲོའི་ལེའུ་བཅུ་གཅིག་པ། བཅུ་བཞི་པ། བཅོ་ལྔ་པ་གསུམ་དུ་མ་ཚང་བ་ཁ་སྐོང་ཡིན་གསུངས་ལ། ལེའུ་གསུམ་པོ་དེར་བཤད་པ་དཀྱིལ་འཁོར་གསུམ་པོ་ཉིད་ལ་རང་བཞིན་གྱི་དཀྱིལ་འཁོར་ལ་སོགས་པ་ཚད་བརྩིས་ནས་བཤད་པས།
མི་གསལ་བ་གསལ་བ་ཡིན་ནོ། ། ནང་གི་སྐུ་གསུམ་ལ་ཙཎྜཱ་ལཱི་ལ་བརྟེན་པའི་སྐུ་གསུམ་མཁའ་འགྲོ་མའི་ལེའུ་བཅོ་ལྔ་པ་དང་ཅུང་ཟད་ཆ་མཐུན་ཞིང༌། གཙོར་མི་གསལ་བ་གསལ་བར་བཤད་པ་ཡིན་ལ། དཀྱིལ་འཁོར་འཁོར་ལོའི་ཐབས་ཀྱི་སྐུ་གསུམ་ཡང༌། དེར་དཀྱིལ་འཁོར་འཁོར་ལོའི་ཐབས་ཙམ་གསུངས་པ་འདིར་སྐུ་གསུམ་དང་སྦྱར་བ་གསུངས་པས། མ་ཚང་བ་ཁ་བསྐང་བའམ། མི་གསལ་བ་གསལ་བའང་ཡིན་ནོ། ། ཚིག་དོན་དུ་ཕྱི་རོལ་དུ་ཧེ་རུ་ཀ་ལ་སོགས་པའི་ལྷ་སོ་བདུན་ཡོད་པ་དེ་ནང་དུ་ལུས་རྩ་སུམ་ཅུ་རྩ་བདུན་གྱི་ངོ་བོར་གནས་པ། ཧེ་རུ་ཀ་ཞེས་པ་རྐང་པ་གཉིས་ཀྱིས་བསྟན་ཏོ། ། དེའི་རྟེན་གཞལ་ཡས་ཁང་ཡོད་པ་ནང་དུ་ལུས་ཀྱི་དཀྱིལ་འཁོར་ཞེས་པ་ལ་སོགས་པ་བསྟན་ཏོ། །
འཁོར་ལོ་གསུམ་ཡོད་པའི་ནང་དུ་ལུས་ཀྱི་སྨད་ཀྱི་ཆ་ལ་སྐུའི་འཁོར་ལོ་ལ་སོགས་ངོ་བོས་གནས་པ། སྐུ་གསུང་ཐུགས་ཀྱི་ངོ་བོ་ནི་ཞེས་པའོ། ། དེ་ལྟར་ལུས་ཉིད་དཀྱིལ་འཁོར་གྱི་འཁོར་ལོ་གཅིག་ཏུ་གསུངས་པའོ། ། འབྱུང་བ་རིམ་བརྩེགས་རི་རབ་དང་བཅས་པ་ནང་དུ་རི་ནི་མགོའི་ཟེའུ་འབྲུ་ལ། ཞེས་པ་ཤླཽ་ཀ་གཅིག་གིས་མདོར་བསྟན་ནས་རྐང་པའི་མཐིལ་ཞེས་པ་ཤླཽ་ཀ་ཕྱེད་དང་གསུམ་གྱིས་རྒྱས་པར་བཤད་པའོ། ། རྒྱས་པར་བཤད་པའི་ཚིག་དེ་རྣམས་ཀྱིས་ཙཎྜཱ་ལཱི་ཉི་ཤུ་པ་ཡང་བསྟན་ཏེ། དེ་ཡང་འོག་རླུང་ཅུང་ཟད་བསྐུམ་པས་རྐང་མཐིལ་གྱི་རླུང་གིས་སུམ་མདོའི་མེ་སྦར་ཏེ། རོ་མ་ནས་ཧཾ་ལ་ཐུག་པར་འབར། ཧྃ་ཞུ་ནས་རྐྱང་མ་ནས་ཨྃ་ལ་ཐུག་པར་བབས་པས། ཨྃ་དྲག་ཏུ་འབར་ཏེ་དབུ་མ་ནས་སོང་ནས་ཧྃ་ཞུ་སྟེ་འབར་འཛག་བྱེད་པ་ལ་དམིགས་པའོ། །
ལྷའི་གདན་སྣ་ཚོགས་པདྨའི་དོད་ནི་དེ་ཡི་སྤྱི་བོའི་ཆར་གནས་པ། འདམ་སྐྱེས་འདབ་མ་སུམ་ཅུ་གཉིས། ། ཞེས་པའོ། ། དེ་ཉིད་སྦྱངས་ཏེ་ཧའི་ཁོག་པའི་ཨ་དང་ཨྃ་དང༌། གསལ་བྱེད་ཧ་མཛེས་པར་གནས། ཧཾ་གི་རྣམ་པར་གནས་པའི་བྱང་ཆུབ་ཀྱི་སེམས་ཀྱི་རྟེན་ཡིན་པས་སོ། ། ཕྱི་རོལ་དུ་པདྨའི་སྟེང་གི་ཟླ་བའི་དོད། ནང་དུ་ཀླད་པ་ཡིན་པར། པདྨའི་ནང་དུ་ཞེས་པ་ཤླཽ་ཀ་གཅིག་གོ ། ཤུགས་ལས་ཀླད་རྒྱས་ཉི་མ་ཡིན་པ་བསྟན་ལ།
ཉི་ཟླའི་བར་གྱི་ས་བོན་གྱི་དོད་དེ་ནང་ཧྃ་གི་རྣམ་པ་ཉིད། ཅེས་པ་ལ་སོགས་པས་བསྟན་ཏེ། མི་ཤིགས་པ་འདི་རྣམ་པར་རྟོག་པས་མི་ཤིགས་པས་བྱང་ཆུབ་ཀྱི་སེམས་བདེ་བ་ཆེན་པོ་ཡིན་ལ། དེའི་ཧྃ་ལའང་དེ་སྐད་ཅེས་བྱའོ། ། ཡང་ན་ཨ་དང་ཐག་རིང་བས་ཙཎྜཱ་ལཱིས་མི་ཤིགས་པའོ། ། འཇིག་རྟེན་ཀུན་གྱི་རྩ་བ་ཞེས་པ་བསྐྱེད་པའི་རྒྱུའོ། ། བརྟན་པ་རྩ། གཡོ་བ་རླུང་དང་བྱང་ཆུབ་ཀྱི་སེམས། གསལ་བ་ནི་ཧྃ་གི་རྣམ་པ། མི་གསལ་བ་དེ་ལ་བརྟེན་པའི་ཐིག་ལེའོ། །
དེ་ཕྱིར་ཞེས་པ་བཤད་མ་ཐག་པའི་རྟེན་དང་བརྟེན་པ་ཡིན་པའོ། ། དེ་ལྟར་རང་བཞིན་གྱི་དཀྱིལ་འཁོར་བསྟན་ནས་ལམ་དུ་བྱས་པའི་བྱང་ཆུབ་སེམས་ཀྱི་དཀྱིལ་འཁོར་བསྟན་པ་ནི། རྣལ་འབྱོར་པས་གཏུམ་མོ་ལམ་དུ་བྱེད་པ་ན་བདུད་རྩིའི་གཟུགས་ཀྱིས་འཛག་ཅེས་པ་གོང་དུ་བཤད་པའི་ཧྃ་དེ་ཉིད་ལས་སོ། ། སྒྲ་འབྱེད་ཅེས་པ་ལྟེ་བའི་ཨྃ་ཁ་འབྱེད་པའོ། ། མེ་ནི་དགའ་བར་བྱེད་ཅེས་པ་ལྟེ་བའི་ཨྃ་དྲག་ཏུ་འབར་བར་བྱེད་པའོ། ། དེས་ནི་ཞེས་པ་ཐིག་ལེ། གང་ལ་ནི་ལྟེ་བ་སྤྲུལ་པའི་འཁོར་ལོའོ། ། དཀྱིལ་འཁོར་ནི་བྱང་ཆུབ་སེམས་ཀྱིའོ། ། དེ་ཉིད་ཅེས་པ་ལ་སོགས་པས་དཀྱིལ་འཁོར་གྱི་ངེས་ཚིག་བསྟན་པ་ལས། དེ་ཉིད་ཅེས་པ་བྱང་ཆུབ་ཀྱི་སེམས་སོ། །
དེ་ལ་དཀྱིལ་འཁོར་ཞེས་བྱ་བར་གསུངས་སོ། ། ཅིའི་ཕྱིར་ན་མཎྜལ་ལ། མ། མ་ནུ་སཱ་ར་ན་སྙིང་པོ་ཡིན་ལ། དེ་ཉིད་བདེ་བ་ཆེན་པོ་ཡིན་པས། དངོས་པོ་རྣམས་ཀྱི་སྙིང་པོ་མཆོག ། ཅེས་གསུངས་སོ། ། ལ་ལ་ཏི་གྲིཧྣ་ལེན་པ་ཡིན་པས་ལེན་ཅིང་ཞེས་པའོ། ། གཅོད་པའི་ཕྱིར་ཞེས་པ། ལ།
ལ་ལུཙྪེ་ད་ན་གཅོད་པ་སྟེ་རྣམ་པར་རྟོག་པ་གཅོད་པའོ། ། ལུས་ལ་གནས་པའི་རྩ་སུམ་ཅུ་རྩ་གཉིས་དཀྱིལ་འཁོར་དུ་བསྟན་པ་ནི། ལུས་ནི་དཀྱིལ་འཁོར་ཉིད་དུ་བརྗོད། ཅི་སྟེ་ན་ཨ་ཝ་དྷཱུ་ཏཱི་ནི་དཀྱིལ་ཡིན་ལ། གཞན་རྣམས་འཁོར་ཡིན་པས་རྩ་ཆེན་ཞེས་པ་རྐང་པ་གཉིས་གསུངས་སོ། ། བྱང་ཆུབ་སེམས་ནི་ལ་སོགས་པས། དོན་དམ་པ་བྱང་ཆུབ་ཀྱི་སེམས་ཀྱི་དཀྱིལ་འཁོར་སྟོང་པ་དང་སྙིང་རྗེ་དབྱེར་མེད་དེ། དངོས་པོ་ཐམས་ཅད་དེའི་ངོ་བོར་ལེན་པས་དང་དེའི་འབྲས་བུ་ཕྱག་རྒྱ་ཆེན་པོ་ལེན་པས་དཀྱིལ་འཁོར་དུ་བསྟན་ཏོ། ། ཕྱི་རོལ་ཞེས་པ་ལ་སོགས་པས་དེ་ཉིད་ཕྱི་ནང་ཐམས་ཅད་དུ་སྣང་བར་བསྟན་ཏོ། ། ཕྱི་རོལ་གཟུགས་ལ་སོགས་པས་དེ་ཉིད་ཀྱི་དོན་རྒྱས་པར་བཤད་དེ།
ཕྱི་ནི་ལུས་ཀྱི་དཀྱིལ་འཁོར་ཡིན་ལ། ནང་བྱང་ཆུབ་སེམས་ཀྱི་དཀྱིལ་འཁོར་ལ་བཤད་ལ། རྡོ་རྗེ་ཅན་གྱི་བྱང་ཆུབ་སེམས་དོན་དམ་པའི་བྱང་ཆུབ་དེ་ཐམས་ཅད་དུ་སྣང་བའོ། ། སྦོམ་པ་ཕྱི། ཕྲ་བ་ནང༌། འགྲོ་བའི་གཉེན་པོ་ནི་དཀྱིལ་འཁོར་གཉིས་པོ་དེ་བསྒོམ་པ་ན། དངོས་གྲུབ་དེ་བསྐྱེད་ཅིང་རྟོག་པ་སྤང་བས་སོ། ། དངོས་གྲུབ་གང་བསྐྱེད་ན་སངས་རྒྱས་ཞེས་པ་ལ་སོགས་པ་ཤླཽ་ཀ་གཉིས་གསུངས་སོ། ། རང་བཞིན་གྱིས་གྲུབ་པའི་སྦྱིན་སྲེག་ལ། ཤེས་རབ་ནི་ལྟེ་བ་ཡིན་ལ།
མེ་ནི་ཨྃ་འབར་བ་སྟེ་སྦྱིན་སྲེག་གི་མེའོ། ། ནང་གི་ཁུ་བ་ལ་སོགས་པ་བདུད་རྩི་ལྔའི་དྭངས་མ། དེ་བཞིན་ཕྱི་རོལ་གཟུགས་སོགས་དེར་ཞེན་པའི་རྟོག་པ་སྟེ་བསྲེག་རྫས་སོ། ། སྐྱེ་མཆེད་དྲུག་བྱང་ཆུབ་སེམས་དཔའ་དང༌། ཁམས་ཏེ་འབྱུང་བ་བཞི་ལྷ་མོ་བཞི་དང༌། ཕུང་པོ་ལྔ་སངས་རྒྱས་ལྔའི་བདག་ཉིད་ཡིན་པས་ལྷའོ། ། དེ་བཞིན་མཁའ་འགྲོ་མ་ཉིད་ཡུལ་དྲུག་ལྷ་མོ་དྲུག་གི་རང་བཞིན་ཡིན་པའམ། ཡང་ན་ཡུལ་དྲུག་གི་དྭངས་མར་གྱུར་པའི་བྱང་ཆུབ་ཀྱི་སེམས་དེ་མཆོད་པའི་རྫས་སོ། ། བསྲེག་རྫས་ཀྱི་སྣོད་དང༌། གཟར་བུ་དང་ཐབ་ཁུང་རྣམས་གོ་སླ་ལ་ལས་ཀྱི་རླུང་ཞེས་པ་བཤང་སྒོ་འབྱེད་འཛུམས་ཀྱི་སྦྱོར་བས།
བཤང་སྒོ་ན་གནས་པའི་རླུང་བསྐྱོད་པ་ནི། ཨོཾ་མེའི་བདག་ཉིད་དུ་འབར་བའི་ལས་བྱེད་པས་རླུང་ཡབ་བོ། ། སྒྲ་ནི་ལྟེ་བའི་ཨྃ་ཡིན་ལ་དེ་སྔགས་ཤཱིནྟཾ་ལ་སོགས་པའི་དོད་དོ། ། རང་བཞིན་གྱིས་གྲུབ་པའི་བཟླས་པ། འཁོར་བར་བྱེད་པ་ཡིན་ཞེས་པ་རྩ་གཉིས་ན་རླུང་འགྲོ་འོང་བྱེད་པའི་ཚུལ་གྱིས་འཁོར་བའམ། ཡང་ན་རོ་མ་ནས་ཙཎྜཱ་ལཱིའི་མེ་འབར་ཞིང༌། རྐྱང་མ་ནས་བྱང་ཆུབ་ཀྱི་སེམས་འབབ་པའི་ཚུལ་གྱིས་འཁོར་བའོ། ། བསྒོམ་པ་མཚུངས་པར་སྣང་བ་ཉིད། ། ཅེས་པ་རང་བཞིན་གྱིས་གནས་པའི་བསྒོམ་པ། ཙཎྜཱ་ལཱིའི་ཡེ་ཤེས་ཀྱི་ཆོས་མཉམ་པ་ཉིད་དུ་རྟོགས་པའོ། །
སྦྱིན་སྲེག་དང་འབྲེལ་བའི། དཀྱིལ་འཁོར་གཉིས་མེད་རྣལ་འབྱོར་ཕྱིར། ། ཅེས་པ་ཡས་བབ་པ་དང་གཞིར་གནས་འདྲེས་པའམ། ཡང་དོན་དམ་པའི་དཀྱིལ་འཁོར་སྟོང་པ་དང་སྙིང་རྗེ་དབྱེར་མེད་པའོ། ། སྦྱིན་སྲེག་གི་སློབ་དཔོན་སེམས་ཀྱི་རྒྱལ་པོ་ཉིད། ། ཅེས་པ་གཉིས་སུ་མེད་པའི་ཡེ་ཤེས། རྒྱུད་ནི་ཐམས་ཅད་རྟོགས་པར་བྱ། ། ཞེས་པ་ཐབས་ཤེས་རབ་ཀྱི་རྒྱུད་ཀྱི་དོན་དེ་ལྟར་རོ། ། ནང་གི་སྐུ་གསུམ་ལ། ད་དུང་བདག་ལ་ཐེ་ཚོམ་མཆིས། །
ཞེས་པ་ནང་གི་དཀྱིལ་འཁོར་ལ་སོགས་པ་ལ། ཐེ་ཚོམ་ཆོད་ཀྱང་ནང་གི་སྐུ་གསུམ་ལའོ། ། ཆོས་དང་ཞེས་པ་ལ་སོགས་པ་འཁོར་ལོ་བཞིའི་གཟུགས་ཀྱིས། མགོན་པོ་རང་བྱུང་གི་ཡེ་ཤེས། ཇི་ལྟར་རོལ་པར་འགྱུར་ཟེར་ཡང༌། ཁོང་ནས་འཁོར་ལོ་བཞི་པ་དེ་གནས་གང་དུ་དགོད་པ་དང༌། དབྱིབས་ཇི་ལྟ་བུ་ཡིན་པ། མིང་གང་ཡིན་པ། འཁོར་ལོ་བཞི་ལ་ཡི་གེ་གང་དགོད་པ། རྩ་གང་དག་དང་རོལ་པ་ལྔ་ཕྱུང་སྟེ།
དེ་རྣམས་དབྱེ་བ་ཞེས་པ་རྩ་གྲངས་དུར་གནས་པ་དང་དྲི་བ་དྲུག་གོ ། ལན་ལ་སྤྱི་བོའི་ཞེས་པ་ཤླཽ་ཀ་གཅིག་གིས་གནས་དང༌། དབྱིབས་ཕྱོགས་གཅིག་ཏུ་བསྟན། ལྟེ་བའི་ནང་གནས་ཤླཽ་ཀ་གཉིས་ཀྱིས་གྲངས་བསྟན། འདབ་བཅུ་ཤླཽ་ཀ་གཉིས་ཀྱིས་མིང་བསྟན། སྤྲུལ་པའི་འཁོར་ལོའི་དབུས་སུ་ནི། ། ཞེས་པ་ནས། ཧྃ་གི་ཐིག་ལེའི་གཟུགས་ཅན་ནོ། ། ཞེས་པའི་བར་གྱིས་ཡི་གེ་གང་དག་དགོད་པ་བསྟན་ལ། ཞར་ལས་ཙཎྜཱ་ལཱི་ཉི་ཤུ་རྩ་གཅིག་པའང་བསྟན་ཏེ།
སྤྲུལ་པའི་འཁོར་ལོའི་ལྟེ་བ་ཨཾ། ནང་གི་འདབ་མ་བརྒྱད་ལ་སྡེ་ཚན་བརྒྱད། ཆོས་ཀྱི་འཁོར་ལོའི་ལྟེ་བ་ལ་ཧཱུྃ། ཕྱོགས་བཞིར་ཨ་ཨི་ཨུ་ཨེ། མཚམས་སུ་ཡ་ར་ལ་ཝ། ལོངས་སྤྱོད་ཀྱི་འཁོར་ལོའི་ལྟེ་བ་ལ་ཨོཾ། ཕྱོགས་བཞིར་ཨཱ་ཨཱི་ཨཱུ་ཨཻ། བདེ་ཆེན་གྱི་སུམ་ཅུ་རྩ་གཉིས་ཀྱི་ལྟེ་བར་ཧྃ་བསྒོམས་ལ། དེ་རྣམས་ལ་དམིགས་ལ་རླུང་མནན་ནོ། ། གཡོན་དང་གཡས་པའི་ཞེས་པ་ལ་སོགས་པ་རྩ་གང་དག་ན་རོལ་པ་བསྟན་ཏེ།
འཁོར་ལོ་བཞིའི་གཡོན་ཟླ་བ་སྟེ་ཤེས་རབ་ཀྱི་རང་བཞིན་ནམ། ཟླ་བ་བྱང་ཆུབ་ཀྱི་སེམས་འབབ་པ་ལ་ལ་ནཱའོ། ། ཡང་ན་ཉི་མ་སྟེ་ཐབས་ཀྱི་རང་བཞིན་ནམ། རཀྟ་འབབ་པ་ར་ས་ནཱའོ། ། མགྲིན་པ་ནས་བརྩམས་གཡོན་པའི་རྩ། ། ཞེས་པ་མགྲིན་པ་ཡན་ཆད་རྩ་གསུམ་གཤིབས་ནས་གནས་ལ། མགྲིན་པ་ནས་གྱེས་པའི་གཡོན་གྱི་རྩ་ལ་ལོངས་སྤྱོད་རྫོགས་པའི་སྐུའོ། ། ལྟེ་བའི་ནང་དུ་ངལ་སོ་ཞེས་པ་དེ་ལ་ཁ་གཏད་པའོ། ། ཁ་ནི་འོག་ཏུ་མྱོས་བྱེད་འབབ། ། ཅེས་པ་ཁ་འོག་ཏུ་བལྟས་ནས་བྱང་སེམས་འབབ་པའོ། །
གང་ཞིག་ལྟེ་བ་སྟེ་རྩ་གཡས་ཀྱི་ར་ས་ནཱ། དེ་བཞིན་ཁ་ནི་སྟེང་དུ་འབབ། ། ཅེས་པ་ཁ་སྟེང་དུ་བལྟས་ནས་རཀྟ་འབབ་པའོ། ། མགྲིན་པ་ལ་ཁ་གཏད་ཅིང་སུམ་སྐོར་དུ་འཁྲིགས་པས་ན། མགྲིན་པའི་ནང་དུ་ངལ་སོས་ཞེས་པའོ། ། སྟེང་དང་འོག་ཏུ་མཉམ་པར་གནས། ། ཞེས་པ་སྟེ་ཁ་སྟེང་དུ་བལྟས་པ་ར་ས་ནཱ། ཁ་འོག་ཏུ་གནས་པ་ལ་ལ་ནཱ། མཉམ་པར་གནས་པ་རིང་ཐུང་མེད་པའོ། ། དཔའ་བོ་པདྨ་མགོན་པོ་ལ་སོགས་པའི་རླུང་དང༌།
མཁའ་འགྲོ་མ་སྤྱན་མ་ལ་སོགས་དག་པའི་རླུང་ངོ༌། ། འགྲོ་བ་རླུང་ཕྱིར་འོང་བ་ནང་དུ། ནུབ་པ་དང་འཆར་བའང་དེ་བཞིན་ནོ། ། གཡོན་པ་ནི་ལ་ལ་ནཱའོ། ། གཡས་པ་ནི་ར་ས་ནཱ་དེ་གཉིས་ཀྱི་ནང་ན། དབྱངས་ཡིག་བཅུ་གཉིས་ཡང་དག་ལྡན། ། ཞེས་པ་དེ་ལ་རྀ་རཱྀ་ལྀ་ལཱྀ་བསྣན་པས་བཅུ་དྲུག ཁ་ནི་སྟེང་དུ་སྟེ་མགོ་གྱེན་ལ་བལྟས་ནས་གནས་པའོ། ། ཀ་ལ་སོགས་པ་རྣམས་ཀྱིས་བསྐོར། ། ཞེས་པ་ཧ་དང་ཀྵ་མ་གཏོགས་པ་སུམ་ཅུ་རྩ་གཉིས་གཉིས་ཀྱི་བར་ན་ཨཱ་ལི་རེ་རེ་བཅུག་ནས་གནས་པའོ། །
ཁ་ནི་འོག་ཏུ་རྣམ་པར་གནས། ། ཞེས་པ་ཀཱ་ལི་རྣམས་མགོ་ཐུར་ལ་བལྟས་པའོ། ། ལྷག་པར་བྱས་ནས་སྦྱར་བ་ཉིད། ། ཅེས་པའང་ཀཱ་ལི་གཉིས་གཉིས་ཀྱི་བར་དུ་བཅུག་པ་ཉིད་ལ་བྱའོ། ། ཀྐ་ནི་སྲིན་པོ་ཉིད་དུ་གསུངས། ། ཞེས་པ་ཀྵ་རཱཀྵས་སྟེ་མཚན་མ་དང་རྟོག་པ་ཟ་བས་སྲིན་པོའོ། ། འོག་གི་ཀྵ་ཞེས་པ་ལྟེ་བ་སྤྲུལ་པའི་འཁོར་ལོའོ། ། དེ་ལྟར་རང་བྱིན་གྱིས་བརླབ་པའི་རིམ་པའི་དབང་དུ་བྱས་ནས། འཁོར་ལོ་བཞི་དང་རྩ་གཉིས་ལ་སྐུ་གསུམ་བཞག་པ་བསྟན་ནས། ད་ནི་དཀྱིལ་འཁོར་འཁོར་ལོའི་ཐབས་ཀྱི་དབང་དུ་བྱས་ནས་གང་ཟག་གསུམ་གྱི་རྒྱུད་ལ་སྐུ་གསུམ་བཞག་པ་ནི།
གང་ཚེ་མགྲིན་པར་ཞེས་པ་རྡོ་རྗེ་ནོར་བུའོ། ། ཆགས་ཆེན་གཟུགས་ཀྱིས་ཟླ་བ་གནས། ། ཞེས་པ་བྱང་ཆུབ་ཀྱི་སེམས་ཞུ་བདེ་ཐ་མི་དད་ཀྱི་ཚུལ་གྱིས་གནས་པའོ། ། སངས་རྒྱས་རྣམས་ཀྱི་དམ་པའི་སྐུ། ། དེ་ཚེ་ལོངས་སྤྱོད་རྫོགས་པར་བཤད། ། ཅེས་པ་བདེ་བ་ལོངས་སྤྱོད་པས་སྐུ་གསུམ་ལས་ལོངས་སྐུའོ། ། གང་ཚེ་རྡོ་རྗེ་རྩེར་གནས་པ། ། ཞེས་པ་ཐབས་ཀྱིའོ། ། དེ་ཚེ་དེར་ནི་སྣ་རྩེར་རོ། ། ཞེས་པས་ཤེས་རབ་ཀྱི་ཡང་གསང་རྩའི་རྩེ་མོར་གནས་པའོ། །
གང་ཚེ་ལོངས་སྤྱོད་རྫོགས་སྐུ་ཡང༌། ། ནུབ་པར་ཞེས་པ་ལ་སོགས་པས་དེ་ལས་ཐིག་ལེ་ལྷུང་བའི་དུས་སུ་ཉི་མའི་གཟུགས་ཞེས་པས་ཤེས་རབ་ཀྱི་རཀྟ་དང་འདྲེས་པས་དམར་པོར་གྱུར་པའོ། ། བུ་ཚའི་ལུས་སྐྱེད་ཅིང༌། ། སྤྲུལ་པས་སྤྲུལ་པའི་སྐུར་ནི་བརྗོད། ། ཅེས་པ་སྟེ་བྱེད་པའི་ལས་ཀྱི་སྒོ་ནས་མིང་བཏགས་པའོ། ། དེ་ཡང་གང་སྐྱེས་ན། སངས་རྒྱས་བུ་ཚའི་ཕུང་པོ་ལ། བྱང་ཆུབ་སེམས་དཔའ་དབང་པོ་དྲུག་གི་སྤྲུལ་པ་བསྐྱེད་པའོ། ། པདྨ་གར་དབང་རྒྱལ་པོ་ནི། ། པདྨ་འབྱེད་པའི་སྦྱོར་བ་ཅན། །
ཞེས་པ་ནི། སྔོན་དུ་ཐབས་ཀྱི་སྲིན་ལག་གིས་གསང་རྩ་ཁ་འབྱེད་པའོ། ། དེར་ནི་ཉི་མ་ནུབ་པ་དང༌། ། གང་ཚེ་རྫོགས་པའི་བྱང་ཆུབ་སེམས། ། ཞེས་པ་བུའི་བར་དོའི་སེམས་སོ། ། གང་བུར་གྱུར་པ་ནི། ཕ་མའི་བྱང་ཆུབ་སེམས་དང་བུའི་བར་དོའི་སེམས་གཉིས་འདྲེས་པའོ། ། རྙོག་པ་མེད་ཅེས་པ་ཟླ་བ་ལྔའི་བར་དུ་རྟོག་པ་དང་བྲལ་བར་གནས་ཏེ། སྐུ་གསུམ་ལས་ཆོས་སྐུར་གཞག་གོ ། འཁོར་བ་ཡི་ཞེས་པ་ལ་སོགས་པས་དེ་ཉིད་བཤད་དོ། །
རྒྱུད་ནི་སྲིན་བུའི་གཟུགས་ཅན་ཉིད། ། ལ་སོགས་པས་གོང་དུ་བཤད་པའི་ལྷན་ཅིག་སྐྱེས་པའི་ཡེ་ཤེས་བཤད་པ་སྟེ། དེ་ཉིད་ཏནྟྲ་སྟེ་གཉིས་མེད་ལ་བརྟན་པའི་དོན་གྱིས་ན་རྒྱུད་ཡིན་ལ། སྲིན་བུའི་གཟུགས་ཅན་ཞེས་པ། དཔེར་ན་སྲིན་བུས་ཤིང་གི་ཁོང་པ་ཐམས་ཅད་ཟོས་ཏེ། རང་ཉིད་གོང་ནས་གོང་དུ་འཕེལ་བར་བྱེད་པ་བཞིན་དུ། ལྷན་སྐྱེས་ཀྱི་འདོད་ཆགས་ཏེ་དགའ་བ་དང་མཆོག་དགའ། ཆགས་བྲལ་ཏེ་དགའ་བྲལ་གྱི་རྟོག་པ་ཟོས་ནས། སྲིན་བུ་དང་འདྲ་བར་ལྷན་སྐྱེས་ཉིད་གོང་ནས་གོང་དུ་འཕེལ་བར་བྱེད་དོ། ། དྲུག་པ་དངོས་ཀྱི་སྟོད་སྡོམ་པའི་རབ་ཏུ་དབྱེ་བ་ནི།
ཀྱེའི་རྡོ་རྗེའི་བརྟག་པ་ཕྱི་མའི་ལེའུ་བཞི་པ་ཕྱག་རྒྱ་བསྡུས་པ་དང་ཕལ་ཆེར་ཆ་མཐུན། ཡང་བཙུན་མོའི་བྷ་ག་བདེ་ཅན་ལ་སོགས་པས་ནང་གི་རང་བཞིན་ལྷུན་གྲུབ་ཀྱི་སངས་རྒྱས་བསྟན་པ་དང༌། ཐེ་ཚོམ་བསལ་བ་ལས། དུག་གི་དུམ་བུ་གང་ཉིད་ཀྱིས། ། ཞེས་པ་ལ་སོགས་པ་གློ་བུར་གྱི་དྲི་མ་སེལ་བར་བྱེད་པའི་ཐབས་དང༌། ཐབས་སུ་འགྱུར་བའི་འཐད་པ་དངོས་གྲུབ་གཏན་ལ་དབབ་པ་དང་ཆ་མཐུན། ལེའུ་གཉིས་ཀྱི་དོན་འདིར་ཕྱོགས་གཅིག་ཏུ་བསྡེབས་པས་གསལ་བར་བཤད། མཁའ་འགྲོ་ཡེ་ཤེས་མཁའ་འགྲོ་མ་ལ་སོགས་པ་ཡིན་ལ། འཁོར་ལོའི་ཁྱད་པར་གཞལ་ཡས་ཁང་དུ་ཇི་ལྟར་དགོད་པའོ། ། དགོངས་པའི་སྐད་གོང་དུ་བསྟན་པའི་ཡི་གེའི་བརྡ་ལ་སོགས་པའོ། །
སྡོམ་པའང་ཞེས་པ་མ་གསུངས་པའོ། ། དེ་ལ་སྤང་བྱ་མི་མཐུན་པའི་ཕྱོགས་སྡོམ་པ་དང༌། ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་སྡོམ་པ་དང༌། ཆོས་མཐུན་པ་ལ་སྡོམ་པར་གཞག་པ་དང༌། རང་བཞིན་གྱིས་རྣམ་པར་དག་པ་ལ་སྡོམ་པར་གཞག་པ་བཞི་ལས། དང་པོ་ནི་འདིར་རང་བྱིན་གྱིས་བརླབ་པའི་སྡོམ་པའི་དབང་དུ་བྱས་པའི་གནས་ལྟེ་བའི་ཨྃ། བསྡམ་བྱ་རྣམ་པར་རྟོག་པ་སྡོམ་པ་རང་གི་ངོ་བོ་རང་བྱུང་གི་ཡེ་ཤེས་དེ་མངོན་དུ་བྱེད་པའི་ཐབས་ཙཎྜཱ་ལཱི་འབར་འཛག་གོ ། དེ་ཡང་རྣལ་འབྱོར་མ་ལུས་ཞེས་མཚོན་པར་ཟད་ཀྱི། རྣལ་འབྱོར་པ་དང་གཉིས་ཀའི་འོ། ། ལུས་ཀྱི་དབུས་ལྟེ་བ།
ཇི་ལྟར་ཕྱི་རོལ་ཞེས་པ་ཉན་ཐོས་རང་བཞིན་དང་བཅས་པའི་ཁ་ན་མ་ཐོ་བ་སྟེ་གཙོར་ལུས་ངག་སྡོམ་པ། བྱང་ཆུབ་སེམས་དཔའ་ལུས་ངག་ཡིད་གསུམ་སྡོམ་པའོ། ། དེ་བཞིན་ནང་དུ་རྣམ་རྟོག་སྡོམ་པའོ། ། དེ་ཉིད་རབ་ཏུ་དབྱེ་ཞེས་པ་གནས་གང་དུ་སྡོམ་པ་དང༌། ཐབས་གང་གིས་སྡོམ་པ་གཉིས་སུའོ། ། བོལླ་ནི་ཨ་ཤད་ལྟ་བུ་སྟེ། དེ་ཉིད་བདེ་བ་སྲུང་བར་བྱེད་པས་བདེ་ཞེས་བྱ་ལ། ཕྱག་རྒྱ་ཆེན་པོའི་རྟེན་ཡིན་པས་ཕྱག་རྒྱ་ཆེན་པོ་སྟེ་དེ་ཐབས་སོ། ། རྡོ་རྗེ་སྐྱེ་མཆེད་ནི་གཉིས་སུ་མེད་པའི་ཡེ་ཤེས་སྐྱེ་ཞིང་མཆེད་པར་བྱེད་པས་ན། ཨ་ཤད་ལྟ་བུའི་ནང་གི་བདུད་རྩི་ལྔའི་དྭངས་མ་སྟེ་དེ་ཉིད་ཐབས་ཅན་དེ་ཤེས་རབ་བོ། །
གསང་བ་ནི་བསྐྱེད་རིམ་ལའོ། ། སྙོམས་འཇུག་ནི་རྟེན་དང་བརྟེན་པ་གཉིས་སུ་མེད་པའོ། ། ཕྱི་རོལ་གཉིས་གཉིས་ཞེས་པ་ཐབས་ཤེས་རབ་རྡོ་རྗེ་པདྨ་སྙོམས་འཇུག་བྱེད་པའོ། ། སྐུ་གསུམ་ལ་སོགས་པས་རང་བྱིན་གྱིས་བརླབ་པའི་སྡོམ་པའི་གནས་དང་འབྲེལ་ནས་ཇི་སྙེད་ཡོད་པའི་ཆོས་རྣམས་འཁོར་ལོ་བཞི་ལ་ཚང་བའི་སྡོམ་པ་བསྟན་ཏོ། ། དེའི་ངང་ལས་རླུང་གིས་རྐང་པ་གཉིས་ཀྱིས་ལྟེ་བ་ལ་རྒྱུ་མཐུན་དུ་བཞག་པ་ཉིད་བཤད་པ་ཡིན་ལ། ཞར་ལ་ཙཎྜཱ་ལཱི་ཉི་ཤུ་རྩ་གཉིས་པ་ཡང་ཤུགས་ལས་བསྟན་ཏེ། འཁོར་ལོ་བཞིའི་ལྟེ་བ་ལ་སོ་སོའི་ཡི་གེ་བཀོད་དེ། འོག་སྒོ་འབྱེད་འཛུམས་བྱས་པས་བཤང་སྒོའི་རླུང་གིས་ལྟེ་བའི་ཨཾ་འབར་ནས་དབུ་མ་ནས་སོང༌། སྙིང་གའི་ཧཱུྃ་ལས་ཀྱང་འབར། མགྲིན་པའི་ཨྃ་ལས་ཀྱང་འབར་ནས་ཧྃ་ལ་ཕོག་པས་འཛག་སྟེ།
རྩ་འབར་བ་འཛག་པ་གསུམ་ཐ་མི་དད་པ་དམིགས་ལ་རླུང་མནན་ནོ། ། སེམས་ཅན་རྣམས་རང་བཞིན་གྱིས་སངས་རྒྱས་ཡིན་པས། ལུས་ཆོས་མི་མཐུན་པའི་སྒོ་ནས་སྡོམ་པར་བཞག་པ་དེ་ལ། སྡེ་པ་སྐུ་ཞེས་བརྗོད་པ་སྟེ། ། ལ་སོགས་པ་སྟེ། སྡེ་པ་ལ་ནི་ཀཱཾ་ཡཾ་ཞེས་ཟེར་ལ། ཀ་ཀཱ་ཡ་ན་སྐུ་སྟེ་མངལ་སྐྱེས་ཀྱི་སེམས་ཅན་གྱི་ལུས་སོ། ། ལྟོ་བ་ལ་སོགས་པ་ཕྱི་རོལ་ན་ཡོད་པ་ལྟར། ནང་ན་ཡང་ཡོད་པ་ལྟར་བསྟན་ཏོ། ། བཙུན་མོ་ལ་སོགས་པའི་བྷ་གའི་དཀྱིལ་འཁོར་ལ་བརྟེན་པའི་བྱང་ཆུབ་ཀྱི་སེམས་ཀྱི་དཀྱིལ་འཁོར་གྱི་ཚུལ་གྱིས་གནས་པ་བསྟན་ཏོ། །
ཞལ་ཕྱག་ལ་སོགས་པའི་རང་བཞིན་གྱིས་གཟུགས་སྐུ་དང་ཆོས་སྐུར་གནས་པ་བསྟན་ཏོ། ། ཐབས་སུ་གྱུར་པའི་འཐད་པ་བྱང་སེམས་འབྱུང་བ་ལྔ་རིགས་ལྔའི་ངོ་བོ་ཡིན་ལ། རིགས་དུ་མ་རྣམས་ཀྱང་དེ་ལས་བྱེ་བ་ཡིན་པ་དང༌། འདུ་ཤེས་གསུམ་གྱིས་ཟིན་པའི་ཐབས་སུ་གྱུར་པས་འབྱུང་བ་ལྔའི་ཞེས་པ་ལ་སོགས་པས་བསྟན་ཏོ། ། གོང་བུ་ལ་སོགས་པའི་ཐིག་ལེ་གཅིག་པ་དེ་བཞིན་གཤེགས་པ་ལྔས་བསྡུས་པ་ཐམས་ཅད་ཀྱི་ངོ་བོའི་འབྱུང་བ་ལྔ་མི་འགལ་བར་བསྟན་ཏོ། ། དོན་དམ་པ་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ནི། བདེ་མཆོག་ཉུང་ངུའི་གླིང་གཞི་གསང་བ་མཆོག་ལ་སོགས་པ་འབྱུང་བ་བཞིའི་རླུང་ལ་སོགས་པ་དང་སྦྱར་ཏེ་བཤད་པའི་རྒྱུད་དོ། ། དོན་གོང་དུ་བཤད་པའི་རྟེན་དེ་ལ་བརྟེན་ནས་འོག་ནས་འབྱུང་བའི་ཐབས་ཀྱི་རོ་མ་ནས་སྦར་ཞིང༌། རྐྱང་མ་ནས་ཕབ་པས་དབུ་མར་མངོན་དུ་བྱས་པས། རླུང་སེམས་དབུ་མར་ཐིམ་པ་ལས་རང་བྱུང་མངོན་དུ་གྱུར་པའོ། །
དེ་ཡང་གསང་བ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་རླུང་དབུ་མར་སྡོམ་པའོ། ། དེར་མྱོང་བའི་རང་འབྱུང་ལ་ལྡོག་པས་ཕྱེ་བས་ཡེ་ཤེས་ལྔ་ཡིན་པས། རྗོད་བྱེད་གསང་བ་ལ་སོགས་པ་དང་སྦྱར་བ་ཡང་ན་ལ་སོགས་པས་བསྟན་ཏོ། ། དེ་ཉིད་སངས་རྒྱས་ལྔར་གཞག་པ་ལ་སོགས་པ་སྟེ། དེ་ཡང་དོན་ཡོད་ཅེས་པ་ཐམས་ཅད་ཀྱི་བདག་ཉིད་བརྗོད་བྱ་ཡིན་ལ། གང་དག་བཞུགས་དང་འོག་གི་ཤིན་ཏུ་རྣམ་དག་ཡེ་ཤེས་སྦྱར་བས་མི་བསྐྱོད་པའོ། ། བདུད་རྩི་ལྔའི་རྐང་པ་གཉིས་ཀྱིས་བདུད་རྩི་ལྔ་དབུ་མར་ཐིམ་པས་གསང་བ་ལ་སོགས་པ་ལྔ་དང་སྦྱར་བ་བསྟན་ཏོ། ། ལྷ་མོ་ཀུན་གྱི་རང་བཞིན་ཅན། ། ཞེས་པ་སྤྱན་ལ་སོགས་པས་ལྷ་མོ་ལྔའི་བདག་ཉིད་ཡིན་པ་བསྟན། རྡོ་རྗེ་སེམས་དཔའ་ལ་སོགས་པས་མིང་གི་རྣམ་གྲངས་བསྟན་ཏོ། །
དེ་མངོན་དུ་བྱེད་པའི་ཐབས། རྡོ་རྗེ་མཁའ་འགྲོ་མ་ལེའུ་བཅོ་ལྔ་པ་དང་ཆ་མཐུན་པས་ངེས་པ་སྐྱེད་པའོ། ། དེ་ཡང་དེའི་ཞེས་པ་དོན་དམ་པ་བྱང་ཆུབ་ཀྱི་སེམས་དེའི་ཤེས་རབ་ལྟེ་བའི་ཨྃ། ལྷན་ཅིག་སྐྱེས་པའི་རང་བཞིན་གྱིས་གནས་པ། བཤང་སྒོའི་བྱེད་འཛུམས་ཀྱི་སྦྱོར་བས་སུམ་མདོའི་མེ་སྦར་བ་ལས་ཀྱི་རླུང་གིས་བསྐུལ་བའོ། ། འབར་བ་ཨྃ་ལས་མེའོ། ། ཨྃ་དེ་ཉིད་ལ་ནང་ལྟར་བཤད་པའི་བདག་མེད་མ་ཞེས་བྱའོ། ། དཔྱིད་ནི་བདེ་བ་ཆེན་པོ་ཁ་འབུ་བས་སྙིང་གའི་ཧཱུྃ་ཡིན་ལ། ལྟེ་བའི་ཨྃ་གི་ཐིག་ལེའོ། ། སྐྲའི་རྩེ་མོ་བརྒྱ་སྟོང་ལུས་ཙཎྜཱ་ལཱི་ཆ་ཕྲ་བའི་ངོ་བོ་ལྷའི་རྣལ་འབྱོར་ཞེས་པ་ཙཎྜཱ་ལཱིའི་རྣལ་འབྱོར་རོ། །
བ་སྤུའི་ཁུང་བུའི་རྩེ་ཤུགས་གཡས་ཀྱི་རོ་མའོ། ། དེ་ནས་འོག་ཏུ་སྦྱར་ལ། སྙིང་ག་ཆོས་ཀྱི་འཁོར་ལོའི་ཡིག་འབྲུ་རྣམས་བསྲེགས་ནས། ལོངས་སྤྱོད་འཁོར་ལོར་སོན་ཏེ་དེའི་ཡིག་འབྲུ་རྣམས་བསྲེག་པའོ། ། དེ་ནས་ཧྃ་ལ་རེག་ནས་སྨིན་མཚམས་གནད་ཀྱི་སྒོ་ཕྱེ་ནས། སྣའི་བུ་ག་གཡས་པ་ནས། དེ་ནས་འོག་གི་ཕྱོགས་བཅུར་རྐང་པ་གཉིས་སྦྱར་ལ། དེ་ནས་བུུག་པ་ཞེས་པར་སྦྱར་ཏེ། དེ་བཞིན་གཤེགས་པ་ཐམས་ཅད་ཀྱི་ཤངས་ཀྱི་བུག་པ་གཡོན་པ་ནས་སྤྱི་གཙུག་ནས་བརྒྱུད་དེ་འཁོར་ལོ་ཐམས་ཅད་བསྲེགས་ཏེ། ཡེ་ཤེས་ཀྱི་བདུད་རྩི་བླངས་ནས་རྣམ་པར་ཕྱུང༌།
ཞེས་པ་དེ་བཞིན་གཤེགས་པའི་སྨིན་མཚམས་ནས་བརྒྱུད་ནས་སྣ་གཡས་དང༌། སྔར་གསུངས་པ་དེ་བཞིན་གཤེགས་པ་ལ་འཇུག་པ་ལྟར་བདག་གི་སྣ་གཡོན་ནོ། ། དེ་ནས་སྤྱི་གཙུག་ནས་རྐྱང་མ་ནས་བརྒྱུད་ནས་སྔར་བསྲེགས་པ་གསོས་བཏབ་སྟེ་རྒྱས་པར་བྱས་ནས། ལྟེ་བའི་ཨྃ་གི་སྟེང་དུ་བབ་པས། ཨྃ་དྲག་ཏུ་འབར་ཏེ་དབུ་མ་ནས་སྤྱི་གཙུག་གི་ཧྃ་ལ་རེག་པས་འཛག་པའི་འབར་འཛག་ལ་དམིགས་ལ་རླུང་མནན་ནོ། ། དེས་དོན་དམ་བྱང་ཆུབ་ཀྱི་སེམས་མངོན་དུ་བྱེད་དོ།། །། བདུན་པའི་དང་པོ་ངག་གི་ཕྱག་རྒྱའི་ཡེ་ཤེས་བརྗོད་པར་བྱ་བའི་དོན་སྦས་པ་གཙོ་བོ་ཡིན་ལ། བསྐྱེད་རིམ་དང་སྤྱིར་འགྲོ་བའི་སྐབས་ཀྱང་ཡོད། རྗོད་བྱེད་བསྡུས་པའི་དོན་གྱི་མན་ངག་མངོན་པར་རྟོགས་པ་སྤྱོད་པའི་ཡན་ལག་དང་འབྲེལ། ཡང་དམ་ཚིག་དང་སྡོམ་པ་དང་འབྲེལ་བའི་དབང་དུ་བྱས་ནས།
དངོས་གྲུབ་མཐའ་དག་བསྒྲུབ་པར་བསྡུས་སོ། ། རྒྱུད་སྡེ་གཞན་གྱི་ནི་ཀྱེའི་རྡོ་རྗེ་བརྟག་པ་ཕྱི་མའི་ལེའུ་གསུམ་པའི་ངག་གི་བརྡ་དང་འདིར་ཆ་མཐུན་ངེས་པ་བསྐྱེད། མཁའ་འགྲོ་ལྔའི་བརྡ་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་བཞི་པ་དང་ཆ་མཐུན། ཡི་གེ་རེ་རེའི་བརྡ་བདེ་མཆོག་ཉུང་ངུའི་ལེའུ་བཅོ་ལྔ་པ་དང་ཆ་མཐུན། ཡི་གེ་འདུས་པའི་བརྡ་རྣམས་ལེའུ་ཉི་ཤུ་རྩ་བཞི་པ་དང་ཆ་མཐུན་ནོ། ། ལྟ་སྟངས་ཀྱི་ཡེ་ཤེས་ནས་བདུན་པར་རྫོགས་པའི་བར་བརྗོད་བྱ་བསྐྱེད་རིམ་དང་སྤྱི་རྗོད་བྱེད་ཡན་ལག་གི་དོན་ཕལ་ཆེ། མངོན་རྟོགས་དངོས་གྲུབ་མཐའ་དག་དང་ཅི་རིགས་པར་འབྲེལ་པར་ཤེས་པར་བྱའོ། ། རྒྱུད་སྡེ་གཞན་ནི་ལྟ་སྟངས་ཀྱི་ཡེ་ཤེས་ཀྱེའི་རྡོ་རྗེ་བརྟག་པ་དང་པོའི་ལེའུ་བཅུ་གཅིག་པ་དང་བཞི་པ་ཆ་མཐུན། བཞི་པ་མ་ཚང་བ་ཁ་བསྐང་ངོ༌། ། ལྟུང་བ་ལ་སོགས་པ་བཞི་ལ་ལྟ་སྟངས་བཞི་བསྒྲུབ་པའི་མཚན་ཉིད།
རླུང་གི་བྱེ་བྲག་དང་བསྟུན་ནས་གྲུབ་པའི་ལྟས་བརྟག་པ། གྲུབ་པའི་དུས། དེའི་དུས་ཀྱི་ལྷའི་རྣལ་འབྱོར། བསྒྲུབ་པའི་བྱ་བ་དྲུག་ཏུ་ཤེས་པར་བྱས་ལ། བསད་པ་ལ་སོགས་པ་བཞི་ལ་གྲུབ་པའི་ལྟས་བཤད་པ་མེད་པས་ལྔ་ལྔའོ། ། རླུང་གི་བྱེ་བྲག་དང་བསྟུན་པ་ཡང་འབྱུང་བ་ལ་སོགས་པ་དང་རིམ་པ་བཞིན་སྦྱར་རོ། ། རྣམ་ཤེས་དང་ཡེ་ཤེས་ཀྱི་ལས་ཉི་ཤུ་རྩ་བཞི་ནི། རྡོ་རྗེ་མཁའ་འགྲོའི་ལེའུ་གསུམ་པ་དང་བཞི་པ་དང་ལྔ་པ་གསུམ་དུ་གསུངས་པའི་དོན་གསལ་བར་བྱེད་པའོ། ། དབང་དུ་བྱེད་པ་བརྒྱད་ཚན་གཉིས་ནི་ལེའུ་བཞི་པར་གསུངས་པའི་དོན་གསལ་བར་བྱེད་པའོ། ། མི་སྣང་བའི་ཡེ་ཤེས་བཅུ་གཉིས་ལེའུ་དྲུག་པར་གསུངས་པའི་དོན་གསལ་བར་བྱེད་པའོ། །
གྲུབ་པའི་མིག་སྨན་གྱི་ཡེ་ཤེས་དཔལ་གསང་བ་འདུས་པའི་ལེའུ་བཅུ་བདུན་པར་ཅུང་ཟད་གསུངས་པའི་དོན་གསལ་བར་བྱེད་པའོ། ། བཅུད་ལེན་རྣམས་རྡོ་རྗེ་མཁའ་འགྲོའི་ལེའུ་བཅུ་བདུན་པ་ནས་མདོར་བསྟན། ལེའུ་བཞི་བཅུ་བདུན་པ་དང་ཞེ་དགུ་པར་གསུངས་པའི་དོན་འདིར་བསྡུས་ནས་གསལ་བར་བཤད་པའི་རྒྱུད་དོ། ། ཡེ་ཤེས་བདུན་དུ་བགྲངས་པ་ཡང་དབང་དུ་བྱ་བ་བརྒྱད་ཚན་གཉིས་གཅིག་ཏུ་བགྲངས་པའམ། ཡང་ན་ཚེ་དང་ལུས་ཀྱི་བཅུད་ལེན་དང་གསེར་འགྱུར་གྱི་ལོངས་སྤྱོད་ཀྱི་བཅུད་ལེན་གཉིས་གཅིག་ཏུ་བགྲང་ངོ༌།། །། རབ་བྱེད་གཉིས་པའི་མངོན་པར་རྟོགས་པ་དངོས་སྒྲུབ་མཐའ་དག་ལས་སྦྱིན་སྲེག་དང་འབྲེལ། རྒྱུད་སྡེ་གཞན་ཀྱེའི་རྡོ་རྗེའི་བརྟག་པ་ཕྱི་མའི་ལེའུ་དང་པོར་རབ་གནས་དང་འབྲེལ་ནས་སྦྱིན་སྲེག་མདོར་བསྡུས་ཙམ་གསུངས་ཀྱང༌། སྔོན་དུ་བསྙེན་པ་ཇི་ལྟར་བྱ་བ་དང་ཐབ་དང་སའི་ཆོ་ག་ཇི་ལྟར་བྱ་བ་གསལ་བར་མ་གསུངས་པས། དེ་གསལ་བར་བཤད་པའི་རྒྱུད་དོ། ། ཡང་གུར་གྱི་ལེའུ་བརྒྱད་པར་ཡང་སྦྱིན་སྲེག་གི་ཆོ་ག་གསུངས་པའི་དོན་ཡང་དག་པར་བཤད་དོ། །
རྡོ་རྗེ་མཁའ་འགྲོའི་ལེའུ་བཞི་བཅུ་རྩ་བརྒྱད་པར་གསུངས་པ་དང་ཡང་ཆ་མཐུན་པ་ཡིན་ནོ། ། སྦྱིན་སྲེག་ལ་བརྟེན་ཏེ་རྩ་བའི་ལས་དང་ཡན་ལག་གི་ལས་བསྒྲུབ་པ་རྣམས་ནི་རྡོ་རྗེ་འཇིགས་བྱེད་ཀྱི་རྟོག་པ་དྲུག་པ་དང་ཡང་ཆ་མཐུན་པས་ངེས་པ་བསྐྱེད་པ་ཡིན་ནོ།། །། རབ་བྱེད་གསུམ་པའི་སྟོད་མངོན་པར་རྟོགས་པ་དེ་བཞིན་གཤེགས་པ་ཐམས་ཅད་ཀྱི་ཐུགས་སྙིང་པོ་ནས་བསྐུལ་བའི་ཕྱིར་སྔགས་ཀྱི་བཟླས་པ་ལས་དག་པར་བྱ་བའི་ཕྱིར་བཏུ་བ་དང་འབྲེལ། རྒྱུད་སྡེ་གཞན་དཔལ་གསང་བ་འདུས་པའི་ལེའུ་དང་པོར་ལྷ་བཅུ་གསུམ་གྱི་འབྱིན་སྔགས་གསུངས་ལ། བཅུ་བཞི་པར་ཡུམ་བཞིའི་སྔགས་གསུངས་ཀྱང༌། བཏུ་བ་མ་གསུངས་པས་ཡུམ་བཞིའི་སྔགས་བཏུ་བ་ཁ་བསྐང༌། ཡང་དེ་བཞིན་གཤེགས་པ་བཞིའི་སྔགས་ཉིད་ཀྱང་མ་གསུངས་པས་ཁ་བསྐང༌། ཡང་རྣམ་སྣང་སྒྱུ་འཕྲུལ་དྲྭ་བའི་རྟོག་པ་ལྔ་པར་རིགས་བཞི་དང་ཡུམ་བཞིའི་སྔགས་གསུངས་ཀྱང༌། ལྷག་ཆད་སྤང་བའི་ཕྱིར་བཏུ་བ་མ་གསུངས་པས་ཁ་བསྐང་བ་ཡིན་ལ། དོན་ཡོད་གྲུབ་པའི་སྔགས་འདིར་དཔའ་བོ་ཉི་ཤུ་རྩ་བཞིའི་སྔགས་ཀྱིས་བྱས་པས་ཚུལ་མི་འདྲའོ། །
དྲག་པོའི་སྔགས་བདུན་བཏུ་བ་ཀྱེའི་རྡོ་རྗེའི་བརྟག་པ་ཕྱི་མའི་དགུ་པ་དང་ཆ་མཐུན། བརྒྱད་པ་གཉིས་ཀྱི་ནང་ཞེས་པ་ལ་སོགས་པས་བསྡུས་པའི་དཀྱིལ་འཁོར་གྱི་རྡོ་རྗེ་དྲག་མོ་ལ་སོགས་ལྷ་མོ་བཅུ་དྲུག་དང་སྒོ་མ་བཞིའི་སྔགས་བསྡུས་ཏེ་དེ་ཡང་དེ་ཉིད་འདུས་པ་དང༌། རྡོ་རྗེ་མཁའ་འགྲོའི་བསྡུས་པའི་དཀྱིལ་འཁོར་གྱི་སྐབས་སུ་མ་ཚང་བ་ཁ་བསྐང་ངོ༌། ། དེ་ཡང་བརྒྱད་པ་གཉིས་ནི་ཨཱ་ལི་བཅུ་དྲུག་ཡིན་ལ། བརྒྱད་པ་ནི་རིང་ཐུང་གཉིས་གཉིས་གཅིག་ཏུ་བགྲངས་པའོ། ། བརྒྱད་པ་ཨྃ་དང་ཨཿཚེག་དྲག་ཅན་ཏེ། ཨྃ་ཐིག་ལེ་བཅུ་དྲུག་ཏུ་འགྱུར་ལ་ཨཱཿགསུང་གི་ཡི་གེར་གྱུར་པས་ན་རྣམ་པར་བརྒྱན་པའོ། ། གཏི་མུག་རིགས་ནི་སྐུའི་ཡི་གེ་ཨོཾ། ཐུགས་ཀྱི་ཡི་གེ་ཧཱུྃ་ཁ་བསྐངས་པས། ཨོཾ་ཨཱཿཨྃ་ཧཱུྃ་སྭཱ་ཧཱ།
ལ་སོགས་པར་འགྱུར་རོ། ། སྒོ་བ་བཞི་ལ་ཐམས་ཅད་དུ་ནི་སྒོ་སྲུང་བ་ལ་ཞེས་པ་སྦྱར། དེ་ནས་རྣམ་སྣང་སྟེ་ཨོཾ། དེ་ལས་ལས་ཀྱི་ས་བོན་ཏེ་བཛྲ་ཨངྐུ་ཤ་ཛཿལ་སོགས་པའོ། ། མཐར་སྭཱ་ཧཱ་སྦྱར་བས། ཨོཾ་བཛྲ་ཨངྐུ་ཤ་ཛཿལ་སོགས་པར་འགྱུར་བ་སྟེ། འདི་རྣམས་ཀྱིས་བཏུས་པའི་སྔགས་བརྒྱད་པ་དངོས་ལས་འབྱུང་བའོ། ། མ་ནིང་བཞིའི་ས་བོན་ལ་སོགས་པས་ཀྱང་གོང་དུ་བཤད་པའི་རྣལ་འབྱོར་མ་བཅུ་དྲུག་གི་སྔགས་བཏུ་བ་ཉིད་གསལ་བར་བཤད་དོ། ། གཙོ་བོ་རྡོ་རྗེ་སེམས་དཔའི་སྔགས་ཀྱང་བརྒྱད་པ་ལས་འབྱུང་ལ། བྱང་ཆུབ་སེམས་དཔའ་བརྒྱད་ལ་སྔགས་འདིར་གསུངས་པ་མེད་དོ། །
འཁྲུལ་འཁོར་བཞི་བཅུ་རྩ་གཉིས་ལས་སྒྲོལ་མ་དང་འབྲེལ་པ་རྣམས་སྒྲོལ་མ་མངོན་པར་འབྱུང་བའི་རྒྱུད་ལས་འབྱུང་བ་དང་ཆ་མཐུན། འོད་ཟེར་ཅན་གྱི་འཁྲུལ་འཁོར་འོད་ཟེར་ཅན་གྱི་རྟོག་པ་ཆེན་པོ་དང་ཆ་མཐུན། གཞན་རྣམས་ནི་དཔལ་རྡོ་རྗེ་མཁའ་འགྲོའི་ལེའུ་བཅུ་དྲུག་པ་ལས་ལས་གྲུབ་པའི་འཁྲུལ་འཁོར་གསུངས་ནའང༌། རྣམ་པ་འདི་ལྟ་བུ་མ་གསུངས་པས་མ་ཚང་བ་ཁ་སྐོང་དུ་འགྲོ་གསུང་ངོ༌། ། གོ་ཆའི་འཁྲུལ་འཁོར་གྱི་ལྷའི་རྣལ་འབྱོར། བདེ་མཆོག་ཉུང་ངུའི་ལེའུ་གཉིས་པ་དང་ཆ་མཐུན། དེ་ལ་གོ་ཆ་དགོད་པ་དང༌། གོ་ཆའི་སྔགས་བཏུ་བ་བདེ་མཆོག་ཉུང་ངུའི་ལེའུ་དྲུག་པ་དང༌། ཀུན་སྤྱོད་ལེའུ་བདུན་པ་དང༌། གཉིས་པ་ནས་འབྱུང་བ་དང་ཆ་མཐུན་ནོ། །
འཁྲུལ་འཁོར་རྣམས་ཀྱི་སྤྱིའི་མན་ངག་ཀྱང་བྲི་བའི་གཞི། སྣག་ཚ། སྨྱུ་གུ། བྲི་བའི་ཐབས་ཀྱི་ཆོ་ག བྲིས་ནས་བསྒྲུབ་པ། ལས་སྦྱོར་གྱི་དུས་སུ་ཇི་ལྟར་བྱ་བ་སྟེ་དྲུག་གོ ། དེ་ལ་གཞི་ནི་ལས་གསུམ་ལ་གྲོ་ག་སོགས་དྲག་པོ་ལ་དུར་ཁྲོད་ཀྱི་རས་སམ། སྨྱོན་པའི་རས་སམ། དབང་ཕྱུག་གནས་ཀྱི་རྒྱལ་མཚན་གྱི་རས་སམ། ཐོད་པ་དང་རྡོའི་གཏན་པ་ལ་བྲི་བར་ཡང་བཤད།
རྫས་ནི་ལས་ཐམས་ཅད་དང་ཡང་འབྲེལ་བར་ཡོད་དོ། ། སྣག་ཚ་ཞི་བ་ལ་ཙནྡན་དཀར་པོ་སོགས། རྒྱས་པ་ལ་གུར་ཀུམ་དང་གི་ཝང་སོགས། དབང་ལ་ཙནྡན་དམར་པོ་དང་རང་གི་སྲིན་ལག་གི་ཁྲག་གོ ། དྲག་པོ་ལ་དུག་དང་སྐྱེ་ཚེ་དང་ལན་ཚའི་ཁུ་བ་ལ་སོགས་པས་བྱའོ། ། སྨྱུ་གུ་ལ་གསུམ་ལས། སྨྱུག་མ་ལ་སོགས་པ་ཡིན་ལ། དྲག་པོ་ལ་བྱ་རོག་གི་སྒྲོ་རྩ་དང༌། མི་རྐང་ལ་སོགས་པས་བྱའོ། ། ཐབས་ཀྱི་ཆོ་ག་དབྱིབས་དང་ཡི་གེ་དགོད་པ་ལ་སོགས་པའོ། །
བསྒྲུབ་པ་རབ་གནས་ཡིན་ལ། ལས་སྦྱོར་གྱི་དུས་སུ་ལ་ལ་མཆོད་པ་འབའ་ཞིག་ལ། ལ་ལ་མནན་པ་ལ་སོགས་པ་བྱའོ། ། འདི་རྣམས་ཀྱང་སོ་སོ་གཞུང་ཐད་ཀ་ལས་གསལ་ལ་མི་གསལ་བ་རྣམས་ཕན་ཚུན་ལྟོས་ནས་རྟོགས་པའོ། ། དེ་ཡན་ཆད་ཀྱི་ལས་རྣམས་ལྷའི་རྣལ་འབྱོར་སྔགས་རྫས་འཁྲུལ་འཁོར་རྣམས་ཀྱིས་བསྒྲུབས་པས་ཚོགས་པ་ལ་བརྟེན་པའི་ལས་སོ།། །། བདུན་པ་དངོས་ཀྱི་སྟོད་རབ་གནས་དང་འབྲེལ་བའི་སྦྱིན་སྲེག་ནི། མངོན་པར་རྟོགས་པ་རབ་གནས་སྦྱིན་སྲེག་གཉིས་དང་འབྲེལ་ལ། རྒྱུད་སྡེ་གཞན་བརྟག་པ་གཉིས་པའི་བརྟག་པ་ཕྱི་མའི་ལེའུ་དང་པོ་དང༌། གུར་གྱི་བརྒྱད་པ་དང༌། རྡོ་རྗེ་མཁའ་འགྲོའི་བཞི་བཅུ་རྩ་བརྒྱད་པ་གསུམ་གྱི་དོན་གསལ་བར་བྱེད་པའོ། །
བསམ་གཏན་ལ་བརྟེན་པའི་ལས་ཀྱི་ཚོགས་རྣམས་མངོན་པར་རྟོགས་པ་དམན་པ་ལ་མོས་པའི་གང་ཟག་རྗེས་སུ་གཟུང་བའི་ཕྱིར་ཕྲིན་ལས་རབ་འབྱམས་ཡིན་ལ། རྒྱུད་སྡེ་གཞན་ནི་སྒྲོལ་མས་མཆོག་སྒྲུབ་པ། རྣམ་སྣང་སྒྱུ་འཕྲུལ་དྲྭ་བའི་རྟོག་པ་བཞི་པར་གསུངས་པ་དང༌། ཚུལ་མི་འདྲ་བའི་སྒོ་ནས་ཁ་བསྐང་བའོ། ། རྡོ་རྗེ་འཇིགས་བྱེད་ཀྱིས་དྲག་ཤུལ་གྱི་ལས་བསྒྲུབ་པ་ནི། རྡོ་རྗེ་འཇིགས་བྱེད་ཀྱི་རྒྱུད་ཀྱི་རྟོག་པ་བཞི་པ་བསྒོམ་པའི་རྟོག་པ་དང༌། མངོན་པར་རྟོགས་པ་དང་ཞལ་ཕྱག་ཆ་མཐུན། དེའི་རྟོག་པ་ལྔ་པར་བྲིས་སྐུ་གསུངས་ལ། འདིར་ཇི་ལྟར་བསྒོམ་པ་ལྟར་བྲི་བར་གསུངས་པས་མདོར་བསྡུས་ནས་གསལ་བར་བཤད་དོ། ། ཇོ་མོ་འོད་ཟེར་ཅན་གྱིས་ཆོམ་རྐུན་བཅིང་བ་དང༌།
རི་ཁྲོད་མ་ཤིང་ལོ་ཅན་གྱིས་ནད་ཞི་བ་གཉིས་ནི། རྡོ་རྗེ་མཁའ་འགྲོའི་ལེའུ་བཅུ་གཅིག་པར་བསམ་གཏན་ལ་བརྟེན་པའི་ལས་གསུངས་པའི་སྐབས་སུ་མ་ཚང་བ་ཁ་བསྐང་ངོ༌། ། བདེ་མཆོག་ཞལ་བཞི་པའི་རྣལ་འབྱོར་གྱིས་ཁུ་བ་དགུག་པ། རྡོ་རྗེ་མཁའ་འགྲོ་མས་ཁྲག་དགུག་པ་གཉིས། རྡོ་རྗེ་མཁའ་འགྲོའི་བཅུ་གཅིག་པར་གསུངས་པ་དང་ཅུང་ཟད་ཆ་མཐུན། གཤིན་རྗེ་གཤེད་ཀྱི་རྣལ་འབྱོར་གྱིས། གསད་པ་དང་བསྐྲད་པ་དང་དབྱེ་བའི་ལས་གསུམ་བསྒྲུབ་པ། དགྲ་ནག་གི་ལེའུ་བཅུ་གཅིག་པར་ཚུལ་མི་འདྲ་བའི་སྒོ་ནས་ཁ་བསྐང༌། རྟ་མགྲིན་གྱིས་ཆང་དགུག་པ་དང་སྐྱུག་པ་ནི། རྡོ་རྗེ་མཁའ་འགྲོའི་ལེའུ་བཅུ་གཅིག་པ་ཆང་དགུག་པ་གསུངས་པ་དང་ཅུང་ཟད་ཚུལ་མི་འདྲ་བར་བཤད་ལ།
སྐྱུག་པ་ཀྱེའི་རྡོ་རྗེ་ལེའུ་གཉིས་པ་དང་ཆ་མཐུན། དེ་གཉིས་ཕྱོགས་གཅིག་ཏུ་བསྡེབས་པ་གསལ་བར་བཤད་དོ། ། མི་གཡོ་བའི་རྣལ་འབྱོར་གྱིས་རླུང་བཅིང་བ་རྣམ་སྣང་སྒྱུ་འཕྲུལ་དྲྭ་བའི་ལེའུ་བདུན་པ་དང༌། རྣམ་སྣང་མངོན་པར་བྱང་ཆུབ་པའི་དཀྱིལ་འཁོར་རྒྱལ་མཆོག་གི་སྐབས་སུ་གསུངས་པའི་དོན་གསལ་བར་བཤད་པའོ། ། སྟོབས་པོ་ཆེའི་རྣལ་འབྱོར་གྱི་ཆར་དབབ་པ་དང་བཅད་པ། ཡང་རྣམ་སྣང་སྒྱུ་འཕྲུལ་དྲྭ་བའི་ལེའུ་བདུན་པར་བཅད་པའི་ལས་གཙོར་གསུངས་པ་ལ། གུར་གྱི་ལེའུ་བཞི་པར་དབབ་པའི་ལས་གསུངས་པ་དེ་གཉིས་ཕྱོགས་གཅིག་ཏུ་བསྡེབས་པས་གསལ་བར་བཤད་དོ། ། རྣམ་སྣང་དང་མི་གཡོ་བའི་རྣལ་འབྱོར་གྱིས་སྐྱེས་པའི་བགེགས་ཞི་བ་ནི་སྒྱུ་འཕྲུལ་དྲྭ་བའི་ལེའུ་བདུན་པ་དང་ཆ་མཐུན། བྱ་ཁྱུང་གི་རྣལ་འབྱོར་གྱིས་ཆར་བཅད་པ་ཡང༌། སྟོབས་པོ་ཆེ་དང་འབྲེལ་བའི་དབང་དུ་བྱས་ནས།
སྒྱུ་འཕྲུལ་དྲྭ་བའི་ལེའུ་བདུན་པ་དང་ཆ་མཐུན་ནོ། ། སྒྲོལ་མའི་རྣལ་འབྱོར་གྱིས་དབང་དུ་བྱ་བ་གུར་གྱི་ལེའུ་བརྒྱད་པར་གསུངས་པ་དང་ཅུང་ཟད་མི་འདྲ་བར་བཤད་དོ། ། དཔལ་མཆོག་དང་པོའི་རྣལ་འབྱོར་གྱིས་ཐོག་བཟློག་པ། དཔལ་མཆོག་ཕྱི་འགྱུར་གྱི་བྲིས་སྐུའི་སྐབས་སུ་གསུངས་པ་དང་ཆ་མཐུན་གསུང་ངོ༌། ། འཁོར་ལོ་ལ་བརྟེན་ནས་ལས་གྲུབ་ནས་ཡི་གེ་བྲི་ལུགས་ནི་དགྲ་ནག་ལེའུ་ལྔ་པར་གསུངས་པ་དང་ཆ་མཐུན་ནོ། ། རབ་ཏུ་མྱོས་མ་དབང་དུ་བྱ་བ་ལ་སོགས་པ་དྲུག་ནི་བརྟག་པ་གཉིས་པའི་ལེའུ་གཉིས་པར་གསུངས་པ་དང་ཆ་མཐུན་ལ། དུག་ཞི་བ་ནི་རྡོ་རྗེ་འཇིགས་བྱེད་ཀྱི་རྟོག་པ་བདུན་པ་ལས་འབྱུང་བ་དང་ཆ་མཐུན་ནོ།། །། བརྟག་པ་བརྒྱད་པ་བརྗོད་པར་བྱ་བ་བསྐྱེད་རིམ་གྱི་སྤྱི་གཙོ་ལ། ཡེ་ཤེས་ཀྱི་དེ་ཁོ་ན་ཉིད་དངོས་རང་བྱིན་བརླབ་ཀྱི་སྦས་པ། རྗོད་བྱེད་ཡན་ལག་གི་དོན།
མངོན་པར་རྟོགས་པ་རྡོ་རྗེ་དྲིལ་བུ་མི་བསྐྱོད་པའི་དམ་ཚིག ཕྲེང་བ་འོད་དཔག་མེད། ཡེ་ཤེས་ཀྱི་འཕོ་བ་དོན་ཡོད་གྲུབ་པའི་དམ་ཚིག་ཡིན་པས། དམ་ཚིག་དང་གཙོར་འབྲེལ་ལ། ཡེ་ཤེས་ཀྱི་དེ་ཁོ་ན་ཉིད་དངོས། རྫོགས་པའི་རིམ་པ་གནས་སྐབས་གཉིས་དང་འབྲེལ། ཕྲེང་བ་སྔགས་རྣམས་དེ་བཞིན་གཤེགས་པའི་ཐུགས་སྙིང་པོ་ནས་བསྐུལ་བའོ། ། རྒྱུད་སྡེ་གཞན་ནི་རྡོ་རྗེ་དྲིལ་བུ་རྡོ་རྗེ་གདན་བཞིའི་སྦྱོར་བའི་གདན་གྱི་རབ་ཏུ་དབྱེ་བ་བཞི་པར་གསུངས། གོང་དུ་འཕོ་བ་གསང་བའི་གདན་གྱི་རབ་བྱེད་གསུམ་པར་གསུངས་པ་དང་ཆ་མཐུན། འདིར་ཕྱོགས་གཅིག་ཏུ་བསྡེབས་པས་གསལ་བར་ཡང་བཤད།
ཡང་རྡོ་རྗེ་མཁའ་འགྲོའི་ལེའུ་སུམ་ཅུ་རྩ་གཅིག་པར་རྡོ་རྗེ་དྲིལ་བུ་གསུངས། བཞི་བཅུ་རྩ་ལྔ་པར་ཕྲེང་བའི་དེ་ཁོ་ན་ཉིད་གསུངས། ཉི་ཤུ་རྩ་གཅིག་པར་ཡེ་ཤེས་ཀྱི་འཕོ་བ་གསུངས་པ་རྣམས་འདིར་ཕྱོགས་གཅིག་ཏུ་བསྡེབས་ཏེ་གསལ་བར་བཤད། དེ་ཡང་རྡོ་རྗེ་མཁའ་འགྲོར། རྡོ་རྗེ་ཡང་ཁྲོ་བོའི་རྡོ་རྗེ་སྟེ་རྡོ་རྗེ་གདེངས་པ་དང༌། རྡོ་རྗེ་རྩེ་གཅིག་པ་དང༌། རྒྱན་གྱི་རྡོ་རྗེ་དང༌། དྲིལ་བུའང་དེ་བཞིན་གཤེགས་པ་དྲུག་གི་དྲིལ་བུ་སོ་སོར་གསུངས། ཕྲེང་བའི་སྐབས་ནའང་ཕྲེང་ཐག་གི་རྒྱུའི་བྱེ་བྲག་དང་བཅས་པར་གསུངས་སོ། ། སྔགས་རྣམས་ནི་གོང་གི་སྒྲུབ་ཐབས་ཀྱི་ལྷ་དང་སྦྱར་བས་གོ་བར་ནུས་ཀྱི།
ཐད་ཀར་རླུང་སྡེ་གཞན་དང་སྦྱར་བ་མི་གསུང་ངོ༌། ། རྡོ་རྗེ་དྲིལ་བུའི་དེ་ཁོ་ནའི་དོན་བསྡུས་ན་ཚད་དང་ལྡན་ཞིང་དག་པ་ཤེས་པས། ལག་པ་གཡས་པར་ཉི་མའི་དཀྱིལ་འཁོར་བསམས་ལ། གཞུང་ནས་འབྱུང་བའི་སྔགས་རྒྱས་བསྡུས་གང་རུང་བརྗོད་ལ་རྡོ་རྗེ་བླང༌། གཡོན་པར་ཟླ་བ་བསམས་ལ་བཛྲ་གྷཎྜེ་ཨ་ཞེས་བརྗོད་ལ་དྲིལ་བུ་བླངས་ཏེ་རྣམ་ལྔ་འདོད་སྐོར་བྱས་ལ། དེ་ནས་དྲིལ་བུ་དཀུར་བཞག་ལ། ཧཱུྃ་བརྗོད་ཅིང་སྨིན་མཚམས་ལས་མི་མཐོ་བར་རྡོ་རྗེ་ལན་གསུམ་གསོར། དེ་ནས་སྙིང་གར་བཟུང་སྟེ་དྲིལ་བུ་ཕྱོགས་མཚམས་བརྒྱད་དུ་བསྐོར་བའི་ཚུལ་གྱིས་འཁྲོལ་ཞིང་གཞུང་ནས་ཀྱི་སྔགས་བརྗོད། སྒྲ་དེས་ནམ་མཁས་ཁྱབ་ཚད་ཀྱི་འཇིག་རྟེན་གྱི་ཁམས་སུ་སངས་རྒྱས་རྣམས་ལ་སེམས་ཅན་གྱི་དོན་དུ་དུས་བྱང་ཆུབ་སྙིང་པོའི་བར་ལ་བསྐུལ་བར་བསམ་མོ། ། ཚིག་དོན་གཞུང་ཉིད་དུ་བརྟག་གོ །
ཕྲེང་བ་ནི་རྒྱུ་དང་གྲངས་ལས་དང་མཐུན་པ་སྟེ། ཕྲེང་ཐག་དགུ་སྒྲིལ་ལ་ཧཱུྃ་བརྗོད་ཅིང་བརྒྱུས་ལ། ལག་པ་གཡས་ཀྱི་སོར་མོ་ལྔ་རྡོ་རྗེ་རྩེ་ལྔ་པར་བསམས་ལ། ལག་པའི་མཐིལ་ཉི་མའི་ཐ་མ་ནས་ཀཱ་ལི་དམར་པོས་བསྐོར་བ། གཡོན་པའི་སོར་མོ་ལྔ་པདྨ་འདབ་མ་ལྔ་པར་བསམས་ལ། མཐིལ་དུ་ཟླ་བ་ལ་ཨཱ་ལིས་བསྐོར་བར་བསམ། ལག་པ་གཉིས་ཀྱི་དབུས་སུ་བདུད་རྩིའི་རང་བཞིན་གྱི་སུྃ་དཀར་པོ་བསམས་པའི་དབུས་སུ་ཕྲེང་བ་བཞག་སྟེ། རྡོ་རྗེ་དང་པདྨ་སྙོམས་པར་ཞུགས་པས། སུྃ་ལས་བདུད་རྩི་བྱུང་ནས་ཨཱ་ལི་ཀཱ་ལི་ལ་ཐིམ་པས། ཕྲེང་བ་རྣམས་བདུད་རྩིའི་རང་བཞིན་གྱིས་ཨཱ་ལི་ཀཱ་ལིར་བྱས་ནས་གཞུང་ནས་འབྱུང་བའི་བྱིན་གྱིས་བརླབ་པའི་སྔགས་བརྗོད་དོ། །
བཟླས་པའི་དུས་སུ་གཡས་པའི་མཐེ་བོང་ལ་བསྐོར་ཏེ། གཡོན་པའི་ལས་དང་མཐུན་པའི་སོར་མོས་བགྲང་ངོ༌། ། ཚིག་དོན་གཞུང་ན་གསལ་ལོ། ། ཡེ་ཤེས་ཀྱི་འཕོ་བ་ནི་སྔོན་དུ་རླུང་བུམ་པ་ཅན་ལ་གོམས་པས་འཆི་ལྟས་ཤེས་ཤིང༌། རླུང་ལ་དབང་ཐོབ་པར་བྱས་ལ། འཆི་བ་མ་བསླུས་ན་དུས་ལས་ཟླ་བ་ཙམ་གྱི་གོང་དུ་རིམས་ལ་སོགས་པས་མ་ཐབས་པ་ལ་བྱའོ། ། དེ་ཡང་མཆོད་རྟེན་གྱི་སྒོ་ནི་སྨིན་མཚམས་ཏེ། དེར་ལྕགས་སྒྲོག་ལྔ་ཞེས་པ་ཡི་གེ་ཧཱུྃ་སེར་པོ་ཆ་ལྔ་པ། དེ་བས་དམའ་བའི་སྒོ་ལྟེ་བ་སྟེ། དེར་ས་བོན་ཆུ་དཀར་པོ་ཞེས་པ་སུྃ་དཀར་པོ།
བཏུང་དང་བཏུང་བ་མིན་པ་གཉིས་སུ་མེའི་ས་བོན་ཏེ་ཀྵུྃ་རེ་རེ་དགོད། ལྷག་པར་བརྟག་པ་དང་པོའི་རབ་ཏུ་བྱེད་པ་དང་པོ་ལྟར་གསེར་གྱི་སྒོར་ཀྵུྃ། མིག་གཉིས་སུ་ཧཱུྃ་སྔོན་པོ། རྣ་བ་གཉིས་ཡུྃ་དམར་པོ། སྣར་ཡུྃ་སྔོན་པོ། ཁར་སུྃ་དཀར་པོ་དགོད། དེ་ནས་སྙིང་གར་རླུང་གི་དཀྱིལ་འཁོར་ཟླ་བ་ཚེས་པ་ལྟ་བུའི་སྟེང་དུ་སེམས་ཀྱི་རྟེན་ཡི་གེ་ཧཱུྃ་སྔོན་པོ། ། རླུང་གི་དཀྱིལ་འཁོར་གྱི་འོག་ཏུ་ཡི་གེ་ཡུྃ། དེའི་འོག་ཏུ་ཧི། རླུང་གི་སྟེང་དུ་ཡང་ཡུྃ།
དེའི་སྟེང་དུ་ཀ་དགོད། ལྟེ་བར་རླུང་གི་དཀྱིལ་འཁོར་གྱི་སྟེང་དུ་ཨྃ་བསམས་ལ། དབུགས་ཕྱིར་རྒྱུ་བའི་དུས་སུ་ཧི་ཀ ཞེས་པས་དྲག་ཏུ་དྲངས་པས་ཨྃ་གི་འོད་ཀྱིས་སྙིང་གའི་རླུང་གི་དཀྱིལ་འཁོར་ཡི་གེ་ལྔ་དང་བཅས་པས་སྟེང་འོག་བཟློག་ནས་ཀླད་པའི་ནང་དུ་དབུལ། ནང་དུ་འཇུག་པའི་དུས་སུ་སྙིང་གར་སྔ་མ་བཞིན་དུ་གྱུར་པ་ཉི་ཤུ་ཐམ་པའི་བར་དུ་བྱས་ལ། ཉི་ཤུ་རྩ་གཅིག་པ་ལ་རྟེན་དང་བརྟེན་པར་བཅས་པ་གང་འདོད་པའི་སྒོ་ནས་དབྱུང་ངོ༌། ། ཚིག་དོན་གཞུང་ཉིད་དུ་བརྟག་གོ ། མཛོད་སྤུའི་སྐྲ་དཀར་ས་བོན་གྱིས། ། ཞེས་པ་དང་འོག་ནས་དེ་ནས་སྟེང་དུ་འཕྲོག ། ཅེས་པ་རྐང་པ་གསུམ་གྱིས་ཞར་ལ་སྐྲ་དཀར་འཇོམས་པ་བསྟན་ཏེ།
སྤྱི་བོར་ཧྃ་ཐུར་བལྟས་བསམས་ཏེ། ཨྃ་གི་འོད་ཀྱིས་བཞུ་ནས་བདུད་རྩི་འབབ་པར་བསམ་མོ། ། གོང་དུ་འཕོ་བ་དང་གྲོང་དུ་འཇུག་པ་གཉིས་ཀྱི་རྟེན་ལྷའི་རྣལ་འབྱོར་ནི། ཚོགས་གཉིས་བསགས་པ་སྔོན་དུ་སོང་ནས་སྟོང་པ་ཉིད་ཀྱི་ནམ་མཁའ་ལ། ཉི་མའི་དཀྱིལ་འཁོར་གྱི་སྟེང་དུ་ཧཱུྃ་དེ་ལས་འོད་འཕྲོས་པ་བསྲུང་བའི་འཁོར་ལོ། ། དེའི་དབུས་སུ་པྃ་ལས་པདྨ་སྟེང་དུ་ཧཱུྃ་ལས་ཡེ་ཤེས་མཁའ་འགྲོ་མ་སྐྱེད་དེ། སེམས་དཔའ་སུམ་བརྩེགས་སུ་བྱས་ལ། ཡན་ལག་བརྒྱད་ལ་ཡི་གེ་བརྒྱད་བརྟག་པ་དང་པོ་ལས་འབྱུང་བ་ལྟར་དགོད་དོ། ། སྙིང་གི་དཀྱིལ་འཁོར་དབུས་གནས་ཞེས་པ་ཤླཽ་ཀ་གཅིག་གིས། ཡེ་ཤེས་མཁའ་འགྲོ་མའི་ཐུགས་ཀར་ཧཱུྃ་བསྒོམ་པ་བསྟན་ལ།
ཞར་ལས་ཙཎྜཱ་ལཱི་ཉི་ཤུ་རྩ་གསུམ་པའང་བསྟན་ཏེ། སྙིང་གར་རླུང་ལྔའི་རང་བཞིན་གྱི་བྷྲཱུྃ་སོགས་ལྔ་བཀོད་ལ། དེ་ལ་དབུགས་ཕྱིར་རྒྱུ་བའི་དུས་སུ་གང་ནས་རྒྱུ་བའི་ངོས་ནས། རླུང་ཁ་དོག་ལྔ་པོ་སོ་སོར་འཕྲོ་ཞིང་ནང་དུ་འཇུག་པ་ན་དེ་རྣམས་ཉིད་ལ་བསྟིམ་ཞིང་བསྒོམས་པས་དུ་བ་ལ་སོགས་པའི་རྟགས་འབྱུང་བའོ། ། ཡང༌། ཨཱ་ལི་ཀཱ་ལི་རབ་སྦྱོར་བས། ། ཞེས་པ་ལ་སོགས་པ་རྐང་པ་དགུས། ཙཎྜཱ་ལཱི་ཉི་ཤུ་རྩ་བཞི་པ་ཤུགས་ལས་བསྟན་ཏེ། སྙིང་གའི་ཧཱུྃ་ལ་དམིགས་ནས་རླུང་ཁ་ནས་སྒྲ་མེད་དུ་འདྲེན་པའོ། ། གཞན་གྱི་གྲོང་ཁྱེར་དུ་འཇུག་པ་དངོས་ནི་བདག་ཉིད་ལྷའི་རྣལ་འབྱོར་དང་ལྡན་པས་ལྟེ་བར་རླུང་གི་དཀྱིལ་འཁོར།
དེའི་སྟེང་དུ་ཉི་མའི་དཀྱིལ་འཁོར། དེའི་སྟེང་དུ་ཨྃ་དམར་པོ་ཉི་མའི་འོད་ལྟ་བུ། སྙིང་གར་ཧཱུྃ་ཐུར་བལྟས་བསམས་ལ། ཧི་ཀ་དྲག་ཏུ་བརྗོད་པས། ཨྃ་གི་འོད་ཀྱིས་སྙིང་གའི་ཧཱུྃ་དེ་མགོ་གྱེན་ལ་བསྟན་ཏེ་ཀླད་པའི་ནང་དུ་ཕུལ། ཀ་ཧི་ཞེས་པས་སྙིང་གར་སྔ་མ་བཞིན་དུ་གནས་པ་ལ་ཡང་ནས་ཡང་དུ་གོམས་པར་བྱ། དངོས་གཞིའི་དུས་སུ་ཧི་ཀ་བརྗོད་པས་ལྟེ་བའི་ཨྃ་གི་འོད་བདག་གི་སྣ་གཡས་ནས་གཞན་རྒྱལ་པོའི་བུ་ལྟ་བུའི་གཡོན་ནས་སོང་སྟེ་ཤེས་པའི་རྟེན་ཧཱུྃ་བཟུང་ནས། ཡང་དེའི་སྣ་གཡས་ནས་བདག་གི་སྣ་གཡོན་ནས་ལྟེ་བའི་ཨྃ་ལ་ཡང་ནས་ཡང་དུ་བསྲེག་གོ ། དེ་ནས་དབུགས་ཕྱིར་རྒྱུ་བའི་དུས་སུ་ཨྃ་གི་འོད་ཀྱིས་སྙིང་གའི་ཧཱུྃ་བསྐུལ་ནས། བདག་གི་སྣ་གཡས་ནས།
རྟེན་དེའི་སྣ་གཡོན་ནས་བཅུག་སྟེ། ཁོའི་རྟེན་གྱི་ཤུལ་དུ་གཞུག་གོ ། ཡེ་ཤེས་ཀྱི་དེ་ཁོ་ན་ཉིད་དངོས་ནི། སེམས་ཅན་ཐམས་ཅད་ལ་སེམས་ཉིད་གཉུག་མ་གཉིས་སུ་མེད་པའི་ཡེ་ཤེས་ཆེན་པོ་རང་གི་ངང་གིས་རང་ཆས་སུ་གནས་པ་ལ་བྱ་སྟེ། དེ་ནས་ཡེ་ཤེས་གཟུགས་སུ་འགྱུར། ། ཞེས་པའོ། ། རང་རིག་པ་གསལ་བས་མར་མེའི་རྣམ་པ་ལྟ་བུའོ། ། ལས་རྣམས་བྱེད་པ་ནི་དེ་རྟོགས་པས་མཚན་མ་དང་རྣམ་པར་རྟོག་པ་ཞི་པ་བདེ་བ་ཆེན་པོའི་ཡེ་ཤེས་རྒྱས་པ་རྣམ་པར་རྟོག་པ་དབང་དུ་བྱེད་པ་རྣམ་རྟོག་གསོད་པའོ། ། ཉན་ཐོས་ལ་སོགས་པ་དེ་ཉིད་ནི། ཉན་ཐོས་རང་སངས་རྒྱས་རིགས་དྲུག་གི་སེམས་ཅན་ཐམས་ཅད་ལ་གནས་པའི་དེ་ཁོ་ན་ཉིད་དོ། །
ཤེས་པར་བཤད་ཅེས་པ་སྤྲོས་བྲལ་དུ་གནས་པའོ། ། ཤེལ་ལྟར་སེམས་ནི་བརྟན་བྱས་ནི། ། ཡེ་ཤེས་ངོས་གཟུང་བའི་མན་ངག་གིས་ངོས་བཟུང་ནས། དྲི་མ་དང་བྲལ་ཞིང་བརྟན་པར་བྱེད་པ་སྟེ་གཟུགས་ལ་སོགས་པའི་ཡུལ་གང་ཡང་རུང་བ་ལ་ཡིད་གཏད་དེ་ལྷུག་པར་བཞག་པས་གསལ་ལ་རྟོག་པ་མེད་པར་འགྱུར་ལ། དེ་ལ་གོམས་པ་དང་ཡུལ་གཞན་ལ་ཡང་རིམ་གྱིས་གོམས་པར་བྱེད་པའོ། ། དེ་ཡང་བསྐྱེད་རྫོགས་ཟུང་འཇུག་ཏུ་བསྒོམས་པས་མར་མེའི་རྣམ་པའི་ཞེས་པ་ལ་སོགས་པས་གསུངས་སོ། ། ཡེ་ཤེས་ཀྱི་བྱེ་བྲག་བསྟན་པ་ནི། ཡེ་ཤེས་དེ་ཉིད་དྲི་མ་དང་བཅས་པའི་དུས་སུ་རྟེན་གྱི་བྱེ་བྲག་གིས་མི་འདྲ་བར་གནས་པའོ། ། དགུ་པའི་རབ་བྱེད་དང་པོས་བརྗོད་པར་བྱ་བ་དཀྱིལ་འཁོར་འཁོར་ལོའི་ཐབས་ཀྱི་སྦས་པའི་དོན་གྱི་མཐར་ཐུག་གཉིས། རྗོད་བྱེད་གསུམ་ཀ་འཇུག
མངོན་པར་རྟོགས་པ་ཉེ་བའི་རྒྱུ་ཀཱ་ལིའི་བདག་ཉིད་ཀུན་རྫོབ་ཀྱི་བྱང་ཆུབ་ཀྱི་སེམས་བསྐྱེད་པ་དང༌། ཐབས་ཉམས་སུ་བླངས་པའི་འབྲས་བུ་གཉིས་དང་འབྲེལ། རྒྱུད་སྡེ་གཞན་ནི་གནས་གང་ལ་གནས་པ་དང༌། འབྲས་བུ་གང་ཞིག་གནས་པ་གཉིས་ཨ་བྷི་དྷ་ནའི་ལེའུ་ལྔ་བཅུ་རྩ་དྲུག་པ་དང༌། ཧེ་རུ་ཀ་མངོན་འབྱུང་གི་ལེའུ་བཞི་བཅུ་རྩ་གསུམ་པ་གཉིས་དང་ཆ་མཐུན་ལ། དེ་ལ་ཡང་རྒྱུད་གཉིས་པོར་ནི་བསམ་མི་ཁྱབ་ཀྱི་ཡེ་ཤེས་ཀྱི་སྣང་ཚུལ་དུ་བཤད་ལ། འདིར་སྤྲུལ་སྐུའི་མཛད་པར་གསུངས་པས་ཚུལ་མི་འདྲའོ། ། ཐབས་གང་གིས་མངོན་དུ་བྱེད་པ་ནི། གཞན་གྱི་གདན་གྱི་རབ་ཏུ་བྱེད་པ་བཞི་པར། ཨཱ་ལི་ཀཱ་ལི་ཇི་ལྟར་ལགས། །
ཞེས་དྲིས་པའི་ལན་དང་ཆ་མཐུན་ངེས་བསྐྱེད་ལ། རྒྱུད་གསུམ་པོ་དེ་ཕྱོགས་གཅིག་ཏུ་བསྡེབས་པའི་ཚུལ་གྱིས་ཀྱང་བཤད་དོ། ། དོན་ནི་ཐབས་ཤེས་རབ་ཀྱི་ལུས་དང་བྷ་གའི་དཀྱིལ་འཁོར་དེ་ལས་ཀྱང་རྩ་གཉིས་འཛོམ་པའི་གནས་སུ་རྒྱུ་བྱང་ཆུབ་ཀྱི་སེམས་ཆོས་བརྒྱད་དམ་དྲུག་གི་བདག་ཉིད་ཅན་མངོན་དུ་བྱས་ནས་ཧཱུྃ་དང་ཨས་ཡེ་ཤེས་དང་དབྱིངས་སུ་བྱིན་གྱིས་བརླབས། ཡང་བྱང་སེམས་འབྱུང་བ་ལྔ་ཡིག་འབྲུ་ལྔས་ཡེ་ཤེས་ལྔར་བྱིན་གྱིས་བརླབས་ཏེ། མཐར་དབུ་མ་ནས་ཧཱུྃ་གི་སྒྲ་དང་བཅས་པས་ཐིམ་པ་ལས་འབྲས་བུ་སྐུ་གསུམ་འགྲུབ་པར་བསྟན་ཏོ། ། ཚིག་དོན་ལ་མྱ་ངན་ལས་འདས་པ་ནི། ས་བཅུ་གསུམ་པ་གནས་ཞེས་པ་ཉེ་བའི་རྒྱུ་བརྒྱད་དྲུག་མངོན་དུ་བྱེད་པའི་གནས་སམ་ཡང་ན་ཉེ་བའི་རྒྱུ་ཉིད་དོ། ། གང་དུ་གནས་སུ་ཟེར་ཡང༌། གནས་གང་དུ་ནི་ཞེས་སྦྱར་ཏེ། བྷ་གའི་དཀྱིལ་འཁོར་རྩ་གཉིས་འཛོམ་པའི་གནས་དེར།
བཞུགས་གྱུར་པ་ནི་ཉེ་བའི་རྒྱུ་བྱང་ཆུབ་ཀྱི་སེམས་སོ། ། དེས་འབྲས་བུ་མངོན་དུ་བྱས་ཙམ་ན། གདུལ་བྱ་རྒྱུ་དང་སྟེ་རྟེན་གཡོ་བ་ལ་གནས་པ་དང༌། མི་རྒྱུ་བ་མི་གཡོ་བ་ལ་གནས་པ་ཐམས་ཅད་ཀྱི་དོན་མཛད་ཅིང་རོལ་པའོ། ། དེ་ལྟ་བུ་ཞིག་བཅོམ་ལྡན་ལྷ་ཡིས་བཤད་དུ་གསོལ། ། ཞེས་པའོ། ། ཅི་རིགས་པ་ནི་ཚུལ་ཇི་ལྟ་བ་བཞིན་དུ། རྟགས་ཞེས་པ་ཉེ་བའི་རྒྱུ་མངོན་དུ་བྱས་པས། སེམས་ཞེས་པ་མཆོག་གི་དངོས་གྲུབ། འཛིན་པ་ཞེས་མངོན་དུ་བྱས་པའོ། །
གང་ཞིག་དེ་སྐད་ཅེས་སྔར་གསུངས་པ་ནི། རྩ་བའི་རྒྱུད་དུ། གསང་བ་མཆོག་གི་དགྱེས་པ་ན། ཞེས་གསུངས་པ་རྣམ་བྱང་གི་ཆོས་ཐམས་ཅད་ཀྱི་བདག་ཉིད་དུ་མཆོག་གི་དངོས་གྲུབ་དེ་རྟག་ཏུ་བཞུགས་པར་བཤད་པ་ལ་གོང་དུ། གང་དུ་གནས་སུ་བཞུགས་གྱུར་པ། ། ཞེས་པ་ལ་སོགས་པས་ཞུས་པ་དེའོ། ། གནས་ལུས་དང་བྷ་ག་ལ་གནས་པའི་དཀྱིལ་འཁོར་ཞེས་པ་ལ་སོགས་པ་ལུས་དང༌། ལྟེ་བའི་དབུས་གནས་པད་ཆེན་པོ། ། ཟེར་ཡང་པདྨ་ཆེན་པོའི་ལྟེ་དབུས་ཞེས་སྦྱར། དེ་ལས་བྷ་གའི་དཀྱིལ་འཁོར་ཏེ།
དེ་ལས་ཀྱང་རྩ་མཛེས་པའི་སྤྱི་བོའོ། ། ཡབ་ཀྱི་རྡོ་རྗེའི་དབུས་རིགས་ཀྱི་བདག་པོའི་མཁའ་ཡང་ཤུགས་ལས་བསྟན་ཏོ། ། དེར་ཀུན་མཁྱེན་ཡེ་ཤེས་མཆོག་གི་དངོས་གྲུབ་ཀྱི་ཉེ་བའི་རྒྱུ་བཞུགས་པར་མངོན་པར་གྲགས་པའོ། ། འབྲས་བུ་གང་ཞིག་གནས་ཞེས་པ་ནི་གནས་དེར་གནས་པའི་དཔའ་བོ་ཡེ་ཤེས། དྲི་མེད་ཉོན་མོངས་པའི་དྲི་མ་རྣམ་པར་སྤངས། ཤེས་བྱའི་སྟེ་དེ་ཆོས་སྐུ། ལོངས་སྐུ་ལུས་ལ་གནས་ཤིང༌། ཞེས་པ་མཚན་དང་དཔེ་བྱད་ཀྱིས་བརྒྱན་པ་དག་པའི་གདུལ་བྱ་ལ་སྣང་བ། ནག་ནོག་མེད་པ་ནི། ཟག་བཅས་ཀྱི་ལུས་ཀྱི་ཉེས་པས་མ་གོས་པའོ། །
དེའི་མཛད་པ་སྤྲུལ་པའི་སྐུ་ནི། ལུས་ཀུན་ལས་རྣམ་པར་རོལ་པ་ལ་སོགས་པའོ། ། ཐབས་གང་གི་དབང་གིས་གནས་པ་ལ། ཨཱ་ལིའི་དོན་ནི། ཨཱ་ལི་ལས་ཨ་བོལླ་བྱ་བ་གསང་བ་རྡོ་རྗེའི་བརྡའོ། ། ཡང་ཨ་ཏྲིཀྟ་སྟེ་དཔེ་མེད་པ། ཨཱ་ནནྡ་སྟེ་དགའ་བ། ལི་ལ་གྲྀཧྞ་ལེན་པ་སྟེ། དཔེ་མེད་པའི་དགའ་བ་ལྷན་སྐྱེས་ལེན་པ་གསང་བའི་རྡོ་རྗེའོ། ། དེ་ཉིད་བྱང་ཆུབ་སེམས་འཇིབ་པས། །
བུང་བས་མེ་ཏོག་འཇིབ་དང་འདྲ་བས། བུང་བ་ཞེས་བྱ་བར་བརྗོད་དོ། ། དེ་ཉིད་ལ་ཡང་བུང་བ་ནི་བྷྲ་མ་ར་སྟེ། བྷྲ་མ་ན་འཁྲུལ་པ། ར་འཇོམས་པ་སྟེ་འཁྲུལ་པ་འཇོམས་པའི་རྟེན་ཡིན་པས་སོ། ། དེ་ཉིད་ལ་རྡོ་རྗེ་འཇིགས་བྱེད་ཅེས་ཀྱང་བྱ་སྟེ། གཟུང་འཛིན་གྱིས་མི་ཕྱེད་པའི་རྡོ་རྗེས་ཕར་འཇོམས་པས་འཇིགས་བྱེད་དེ་རྟེན་པ་གཉིས་སུ་མེད་པའི་ཡེ་ཤེས་ཡིན་ལ་དེའི་མིང་རྟེན་ལ་བཏགས་པའོ། ། དེ་ལྟར་ཨཱ་ལི་ཞེས་པ་གནས་གསང་བའི་རྡོ་རྗེ་བསྟན་ཏོ། ། ཡང་ཨཱ་ལིས་རྒྱུ་བྱང་ཆུབ་ཀྱི་སེམས་བསྟན་ཏེ། ཨཱ་ནནྡ་དགའ་བ།
ལི་ལ་ཏི་གྲྀཧྞ་ལེན་པ་སྟེ། དགའ་བ་ལེན་པ་བྱང་ཆུབ་ཀྱི་སེམས་དེ་ཉིད་བདེ་བའི་གོ་སྐབས་འབྱེད་པས་ན་ནམ་མཁའོ། ། མཐར་ཐུག་ཅེས་པརྻནྟ་ཞེས་ཏེ། པ། པ་རེ་སུ་ཁ་ན་ཀུན་དུ་བདེ་བ། ཡནྟ་ཞེས་པའི་སྐད་ཀྱི་བྱིངས་ལས་འཆིང་བར་འདྲེན་ཏེ། དེས་ཀུན་ཏུ་བདེ་བ་འཆིང་བའོ། ། དེའི་ཀུན་རྫོབ་ཀྱི་ལས་ཐ་མལ་པ་ཙམ་ནི། རང་གི་མཚན་ཉིད་འཛིན་པས་ན་ཆོས་ཏེ་སེམས་ཅན། དབྱིངས་བསྐྱེད་ཅིང་གསོ་བས་སོ། །
དེ་ཉིད་བཤད་པ་ལས་རྒྱུ་བཅས་ཞེས་པ་དུས་རྟག་ཏུ་དགོས་པ་མེད་པའི་བྱ་བ་ལ་རྒྱུག་ཅིང་འཇུག་པ་སོ་སོའི་སྐྱེ་བོའོ། ། དེའི་ཕུང་པོ་ཁམས་སོགས་བསྐྱེད་པའོ། ། དོན་དམ་པའི་ལས་ལམ་དུ་བྱས་པའི་དུས་སུ་ཆོས་ནི་མཚན་ཉིད་འཛིན་པས་ན་སངས་རྒྱས་དང་བྱང་ཆུབ་སེམས་དཔའ། དབྱིངས་བསྐྱེད་ཅིང་གསོ་བས་སོ། །

དེ་ཉིད་བཤད་པ་མི་རྒྱུ་བ་དགོས་པ་མེད་པར་མི་འཇུག་པས་སོ། ། གཉིས་མེད་ཡེ་ཤེས་རྟོགས་པས་གསང་བའི་བློ་ཅན་དེ། དེའི་ཟག་མེད་ཀྱི་ཕུང་པོ་ལ་སོགས་པ་བསྐྱེད་པའོ། ། དེ་ཕྱིར་ཅེས་པ་ཀུན་རྫོབ་དང་དོན་དམ་པའི་ལས་གཉིས་དང་ལྡན་པའོ། ། ཐམས་ཅད་བཀུག་ཅེས་པ་རྩ་གནས་ནས་བྱང་ཆུབ་སེམས་སོ། ། རྩའི་དབུས་ཞེས་པ་རྡོ་རྗེའི་དབུས་ནས་དྲངས་ལ་རྩ་དབུ་མར་ཐིམ་པར་བྱའོ། ། གང་གིས་ན། འཇིགས་བྱེད་རྡོ་རྗེའི་སྒྲ། ། ཞེས་པ་ཧཱུྃ་གི་སྒྲས་དྲངས་པ་བསྟན་ཏོ། ། རྫོགས་པའི་རྣལ་འབྱོར་གྱི་རྫས་ནི་བྱང་ཆུབ་ཀྱི་སེམས་སོ། ། རླུང་དང་ཞེས་པ་ཤླཽ་ཀ་གཅིག་གིས་ཀཀྐོ་ལའི་བྱང་ཆུབ་ཀྱི་སེམས་དེ་ཧཱུྃ་དུ་དྲན་པས་ཡེ་ཤེས་སུ་བྱིན་གྱིས་བརླབ་པ་བསྟན་ཏོ། །
དབྱངས་ཀྱི་དང་སོགས་རྐང་པ་གཉིས་ཀྱིས། ཨར་དྲན་པས་ཡེ་ཤེས་སུ་བྱིན་གྱིས་བརླབ་པ་བསྟན་ཏོ། ། འོག་ནས་ཤེས་རབ་ཀྱི་རཀྟ་སྦྱང་བ་འབྱུང་བ་ལྔ་ཡེ་ཤེས་ལྔར་བརླབས་པ་བཞིན་འདིར་ཡང་ཤེས་པར་བྱ་གསུངས་སོ། ། ཀཱ་ལིའི་དོན་ཀཀྐོ་ལ་ཞེས་པ་ཡུམ་གྱི་ཆོས་འབྱུང་གི་བརྡ་སྐད་དོ། ། ཡང་ཀ་སུ་ཁ་སྟེ་བདེ་བ། ལི་ལ་ཏི་གྲྀཧྞ་ལེན་པ་སྟེ་བདེ་བ་ལེན་པས་ཆོས་འབྱུང་ངོ༌། ། མེ་ཏོག་ཅེས་པ་མེ་ཏོག་ཉི་མས་ཁ་འབྱེད་པ་ལྟར་རྡོ་རྗེས་ཁ་འབྱེད་པས་སོ། ། དེ་ལྟར་གནས་ཆོས་འབྱུང་བསྟན་ཏོ། ། རྒྱུ་བྱང་ཆུབ་ཀྱི་སེམས་བསྟན་པ་ནི། མེ་ཏོག་ཅེས་པ་མེ་ཏོག་འབྲས་བུ་བསྐྱེད་པ་ལ་ཉེ་བ་ལྟར།
བུ་ཚ་ལ་སོགས་པ་བསྐྱེད་པ་ལ་ཉེ་བས་སོ། ། རྡོ་རྗེ་ཅན་ནི་བདེ་བ་ཆེན་པོ་ཡིན་ལ། དེའི་ངོ་བོ་ཡིན་པས་ལུས་ཞེས་བྱའོ། ། དེ་ཡང་ཀྱེའི་རྡོ་རྗེ་ལས། ཁུ་བའི་རྣམ་པ་བཅོམ་ལྡན་ཡིན། ། གསུངས་པས་སོ། ། དེ་ཉིད་ཐམས་ཅད་སྐྱེད་པར་བྱེད་པ་ཡིན་པས་མ་མོ་དང་ས་གཞིའོ། ། དེའི་ཀུན་རྫོབ་ཀྱི་ལས་ཀུན་ལས་འཁོར་བ་སྐྱེ་བར་འགྱུར་ཞེས་པའོ། ། ཡེ་ཤེས་ཞེས་པ་ཤླཽ་གཉིས་ཀྱིས་གནས་བཤད་པ་སྟེ། དེ་ཡང་ཡེ་ཤེས་བདེ་བ་ཆེན་པོའོ། །
དེ་ཉིད་སྡུག་བསྔལ་གྱི་གདུང་བ་སེལ་བའི་ཆུའོ། ། དེའི་གནས་སུ་གྱུར་པའི་ཀཀྐོ་ལ། དེ་རྒྱ་མཚོ་དང་འདྲ་བས་རྒྱ་མཚོ་འདིའོ། ། ཤེས་རབ་ནི་སྤྲོས་བྲལ་ཤེས་པ་ཡིན་ལ། དེའི་མིང་རྟེན་ཆོས་འབྱུང་ལ་བཏགས་པའོ། ། དེ་ཉིད་སངས་རྒྱས་ལྔའི་རང་བཞིན་གྱི་བྱང་སེམས་འབྱུང་བ་ལྔས་གང་བ་དེ། རྒྱ་མཚོ་ཆུ་སྲིན་དང་ཉས་ཁེངས་པ་དང་འདྲ་བས་ཆུ་སྲིན་གྱི་བྱིངས་ཀྱི་ཉས་ཞེས་སྨོས་པའོ། ། གཉིས་མེད་རྡོ་རྗེ་དང་པདྨ་སྙོམས་པར་ཞུགས་པའོ། ། འདམ་ནི་འདམ་སྐྱེས་ཏེ་པདྨ། དབུས་སུ་ནི་ཐབས་ཀྱི་རྣམ་པའི་མྱུ་གུ་ཞེས་པ།
ཁ་ཁྭ་མུ་ཁ། དེ་ཉིད་མེ་ཏོག་བནྡུ་ཀ་ལྟར་ཁ་ཕྱེ་བ་ཉིད་དོ། ། སྦྲང་རྩི་བྱང་སེམས། ། བདུད་རྩི་རཀྟ་སྟེ་གཉིས་ཀྱིས་གནས་སོ། ། ཀཱ་ལི་དང་བདུད་རྩི་ཡང་རཀྟ་ཉིད་ལ་བྱ་ལ་དེ་ཉིད་ཆུ་ལྟར་འཛག་པས་ན་ཆུ། བུ་ཚ་ལ་སོགས་པ་འབྲས་བུ་སྐྱེད་པ་ལ་ཉེ་བས་མེ་ཏོག ནང་དུ་འཁོར་ཞེས་པ་དེས་ཆོས་འབྱུང་གང་བའོ། ། གནས་ལ་བརྟེན་པའི་བྱང་ཆུབ་སེམས་ཀྱི་ལས་ཅུང་ཟད་བཤད་པ། བདུད་རྩི་སིཧླ། ཆུ་ག་པུར།
ཐབས་ཀྱིས་ཟིན་པས་མྱ་ངན་ལས་འདས་པ་སྐྱེད་པས་ཆོ་ག་མཆོག་གོ ། བྱང་ཆུབ་ཀྱི་སེམས་དེ་གཉིས་ལས་ཐབས་ཀྱིས་མ་ཟིན་པ་དང་ཟིན་པའི་བྱེ་བྲག་གིས་འཁོར་འདས་ཀྱི་ལུས་བསྐྱེད་པའོ། ། བྱང་ཆུབ་ཀྱི་སེམས་དེ་སྦྱང་བ་ནི་ཡི་གེ་ཧཱུྃ་དང་ཨར་འདྲེན་པས་དབྱིངས་དང་ཡེ་ཤེས་སུ་བརླབ། ཐབས་ཀྱི་སྐབས་སུ་བཤད་པ་བཞིན་དུ་འདིར་ཡང་ཤེས་པར་བྱ་གསུངས་ལ། བྱང་སེམས་འབྱུང་བ་ལྔ་རིགས་ལྔར་བརླབ་པ་ནི་གང་དུ་རྐང་པ་གཉིས་བྱང་སེམས་ལ་འབྱུང་བ་ལྔ་གནས་པ་མདོར་བསྟན། དེ་རྒྱས་པར་བཤད་པ། མེ་ནི་ཚ་བ་ཉིད་ཡིན་ཏེ། རེག་པས་ཟེར་ཡང་རེག་པ་ཚ་བ་མེ་ཡིན་ཏེ་ཞེས་སྦྱར་རོ། ། རླུང་ནི་དུ་བ་ལྟར་ཞེས་པ་དུ་བ་ལྟར་གཡོ་བའོ། ། ས་ནི་གཟུགས་སུ་ཞེས་པ་རེག་པ་སྲ་བའོ། །
ཡེ་ཤེས་རྡོ་རྗེ་ནི་བདེ་བ་ནམ་མཁའོ། ། ལྔ་པོ་དེ་བྱང་སེམས་ལ་གནས་པ་ལ་བྱིན་རླབས་ཞེས་བྱའོ། ། རབ་ཏུ་རྒྱས་པར་བཤད་པ་ནི། རྣམ་པ་ལྔ་ནི་རབ་ཏུ་བསྐྱེད་པ་འབྱུང་བ་ལྔ་ཡེ་ཤེས་ལྔ་དང་རིགས་ལྔར་རོ། ། ཇི་ལྟར་བསྐྱེད་ན་ཆུ་ལ་གུན་གྱི་དབྱིབས་ཞེས་པ་སུྃ་བཀོད་པས་ཆོས་ཀྱི་དབྱིངས་ཀྱི་ཡེ་ཤེས་དང༌། རྣམ་སྣང་གི་ངོ་བོར་བྱིན་གྱིས་བརླབ། མེ་ལ་ཟད་པ་མེད་པ་སྟེ་ཀྵུྃ་དགོད། སོ་སོར་ཀུན་རྟོག་དཔག་ཏུ་མེད། ། རླུང་ལ་རྟག་ཏུ་རྒྱུ་བ་ཞེས་པ་རྟག་ཏུ་གཡོ་བ་སྟེ། རླུང་གི་ས་བོན་ཡུྃ་དགོད།
ས་བྱ་བ་ནན་ཏན་དང་དོན་གྲུབ་ཏུ་ས་ནི་དཔང་པོའི་གཟུགས་ཅན་ནོ། ། ཞེས་པ་སངས་རྒྱས་ཚོགས་རྫོགས་པའི་དཔང་པོ་སའི་ལྷ་མོ་ཡིན་པས། ས་ལ་ཡང་དེ་སྐད་ཅེས་བྱ་སྟེ། སའི་ས་བོན་ཧྃ་བཀོད་པས། མེ་ལོང་ལྟ་བུ་རྣམ་སྣང་དུ། ། ཧཱུྃ་གི་གླུ་ཡི་རྣམ་པ་ཡིས། ། ཞེས་པས་ནམ་མཁའི་ས་བོན་ཧཱུྃ་དགོད་པ་ནི། མཉམ་ཉིད་དང་རིན་འབྱུང་དུ་བརླབ་པ་བསྟན། ཡང་མཆོག་གི་དངོས་གྲུབ་མངོན་དུ་བྱེད་པའི་དུས་སུ་རྣལ་འབྱོར་མ་མཉེས་པར་བྱ་བའི་ཕྱིར་ཚོགས་ཀྱི་འཁོར་ལོ་བྱེད་པ་ན་ཐོག་མཐར་ཧཱུྃ་དང་བཅས་པའི་གླུ་བླང་བ་བསྟན་ཏོ། ། ལྷག་མ་རྣམས་ཀྱིས་ནི་ཐབས་དེའི་ཕན་ཡོན་གཉིས་སུ་མེད་པའི་ཡེ་ཤེས་མཐའ་གཉིས་ལ་མི་གནས་པའི་མྱ་ངན་ལས་འདས་པ་མངོན་དུ་གྱུར་པ་བསྟན་ཏེ་གཞུང་ཉིད་དུ་བརྟག་གོ། །།
དགུ་པའི་རབ་ཏུ་བྱེད་པ་འོག་མ་གསུམ་ལ་ཐབས་ཀྱི་ཁྱད་པར་གཞན་དག་བསྟན་པ་ཞེས་མིང་དུ་འདོགས་ཏེ། བདུན་པ་དང༌། བརྒྱད་པ་ནས་འབྱུང་བའི་ཐབས་མཐའ་དག་གི་ལྷག་མ་ཡིན་ལ། འདིའི་བརྗོད་པར་བྱ་བའི་དོན་བསྐྱེད་རིམ་དང་སྤྱི། རྗོད་བྱེད་སྒྲ་ཡི་གེ་དང་ཡན་ལག་གཉིས་འཇུག མངོན་པར་རྟོགས་པ་རབ་བྱེད་གཉིས་པ་དང༌། བཞི་པ་གཉིས་ནས་འབྱུང་བའི་ཚོགས་ནི། དམ་ཚིག་དང་སྡོམ་པ་དང་འབྲེལ་ལ། དེ་དང་འབྲེལ་བའི་གཏོར་མ་ནི་བར་ཆད་ལ་སོགས་པ་ཞི་བའི་གཏོར་མ་དང་ཡང་འབྲེལ་ལོ། ། རྒྱུད་སྡེ་གཞན་ནི་གདན་བཞིའི་གཞན་གྱི་གདན་གྱི་རབ་བྱེད་གསུམ་པ་དང༌།
རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་དང༌། བརྟག་པ་གཉིས་པའི་བརྟག་པ་ཕྱི་མའི་ལེའུ་བདུན་པ་དང་ཆ་མཐུན་ཞིང༌། ཕྱོགས་གཅིག་ཏུ་བསྡེབས་ནས་གསལ་བར་བཤད་པའང་ཡིན་ནོ། ། སིལ་སྙན་གྱི་བྱ་བ་རྣམས་ནི་མཉམ་སྦྱོར་གྱི་རྟོག་པ་དགུ་པ་ནས་གསུངས་པ་དང་ཅུང་ཟད་ཆ་མཐུན་ཞིང༌། གདན་བཞི་ལ་སོགས་པ་གསུམ་དུ་མ་ཚང་བ་ཁ་བསྐང་བའོ། ། མངོན་རྟོགས་ལྔས་བསྡུས་ཏེ། གནས། དུས། རྟེན་གྱི་དཀྱིལ་འཁོར་ཇི་ལྟར་བྲི་བ། ཡོ་བྱད་བཤམ་པ།
ཆོ་གའོ། ། དེ་ལ་གནས་དང་དུས་རྒྱུད་ལས་གསལ། རྟེན་གྱི་དཀྱིལ་འཁོར་ནི། ཕྱི་ཙནྡན་དཀར་པོས་གྲུ་གསུམ་དུ་བྱ། དེའི་ནང་དུ་ཙནྡན་དམར་པོས་གྲུ་བཞི་རུ་བྱས་ལ། ཐེག་བཞི་བཏབ་པས་ལེ་ཚེ་དགུར་བྱའོ། ། དབུས་མ་ལ་ལྷག་པའི་ལྷ་གང་ཡིན་པའི་གྲངས་དང་མཐུན་པའི་མེ་ཏོག་ཚོམ་བུ་དགོད། ཕྱོགས་མཚམས་བརྒྱད་ལ་ཞིང་སྐྱོང་བརྒྱད་ཆུང་མ་བཞི་བཞི་དང་བཅས་པའི་ཚོམ་བུ་དགོད། ཡོ་བྱད་ནི་འདས་པ་ལ་མཆོད་པ། འཇིག་རྟེན་པ་ལ་གཏོར་མ།
དམ་ཚིག་དང་ལྡན་པ་ཚིམ་པར་བྱེད་པའི་ཚོགས་ཀྱི་ཡོ་བྱད་འབྱོར་ཚད་བཤམ་མོ། ། ཆོ་ག་ནི་དང་པོར་སློབ་དཔོན་ཚོགས་ཁང་དུ་ཞུགས་ཏེ། ལྷའི་ང་རྒྱལ་གྱིས་གདན་ལ་བཞུགས་ལ། གཞན་རྣམས་ལས་ཀྱི་རྡོ་རྗེ་དབྱུག་སྔོན་ཅན་ལ་གསོལ་བ་བཏབ་སྟེ། ཞུགས་ལ་ཕྱག་དང་མཎྜལ་སྔོན་དུ་འགྲོ་བས་གནང་བ་ནོད་དེ། རང་གི་གདན་ལ་རིམ་པས་འཁོད། ལས་ཀྱི་རྡོ་རྗེས་མཎྜལ་དང་མེ་ཏོག་ཕུལ་བ་སྔོན་དུ་འགྲོ་བས། ལྷའི་རྣལ་འབྱོར་ལ་གནས་པར་གསོལ་བ་གདབ། དེ་ནས་སོ་སོའི་ལྷའི་རྣལ་འབྱོར་སྔོན་དུ་འགྲོ་བས་མཆོད་པའི་ཡུལ་རྣམས་ཚིམ་པ་ལྔས་ཚིམ་པར་བྱའོ། ། དེ་ཡང་དང་པོ་སྙིང་གའི་ཡེ་ཤེས་སེམས་དཔའ་བདུད་རྩི་མྱངས་པས་ཚིམ་པར་བྱའོ། །
དེ་ནས་ལེ་ཚེ་དབུས་མ་ལ་འཇིག་རྟེན་ལས་འདས་པའི་དཀྱིལ་འཁོར་སྐད་ཅིག་ལས་སམ་མངོན་བྱང་ལྔ་ལ་སོགས་པས་བསྐྱེད་དེ། མཆོད་པ་རྒྱས་པས་ཚིམ་པར་བྱ། དེ་ནས་ཕྱི་རོལ་གྱི་འཇིག་རྟེན་པ་སྔགས་དང་ཚིགས་བཅད་ཀྱིས་སྤྱན་དྲངས་ལ། རང་རང་གི་གནས་སུ་བཀོད་དེ་གཏོར་མས་ཚིམ་པར་བྱ། དེ་ནས་དམ་ཚིག་དང་ལྡན་པའི་སྐྱེ་བོ་རྣམས་ཁ་ཟས་ཀྱིས་ཚིམ་པར་བྱ། མཐར་གླུ་དང་གར་དང་རོལ་མོ་སྣ་ཚོགས་ཀྱིས་ཚིམ་པར་བྱའོ། ། ཀུན་དུ་རུ་ལོགས་སུ་བགྲངས་ན་དྲག་ཏུ་ཡང་འགྱུར་རོ། ། རྗེས་ཀྱི་ཆོ་ག་ལ་ལྷག་གཏོར་བཏང༌། བཀྲ་ཤིས་ཀྱི་ཚིགས་སུ་བཅད་པ་བརྗོད་ཅིང་སྨོན་ལམ་གདབ། གཤེགས་སུ་གསོལ་བའོ། །
དེ་ལ་ཡེ་ཤེས་ཀྱི་དཀྱིལ་འཁོར་རང་བཞིན་གྱི་གནས་སུ་གཤེགས་སུ་གསོལ་ལ་དམ་ཚིག་གི་དཀྱིལ་འཁོར་རང་གི་ལུས་ལ་གཤེགས་སུ་གསོལ། ཕྱི་རོལ་གྱི་འཇིག་རྟེན་པ་སོ་སོའི་གནས་སུ་གཤེགས་སུ་གསོལ་བའོ། ། གཞུང་དང་སྦྱར་ཏེ་འཁྲུགས་ཀྱི་ཚུལ་དུ་བརྟག་གོ། །། རབ་ཏུ་བྱེད་པ་གསུམ་པའི་བྲིས་སྐུ་དང༌། གླེགས་བམ་ནི་མངོན་པར་རྟོགས་པ་དམ་ཚིག་དང་སྡོམ་པ་དང་འབྲེལ་ཏེ། བྲིས་སྐུ་སྐུ་རྡོ་རྗེའི་དམ་ཚིག གླེགས་བམ་གསུང་རྡོ་རྗེའི་དམ་ཚིག་གོ ། ཡང་བྲིས་སྐུ་བསྐྱེད་པའི་རིམ་པ་ལྷའི་རྣམ་པ་ལ་སེམས་འཛིན་པའི་རྟེན་ཡིན་ལ། གླེགས་བམ་དང་གཉིས་ཀ་ཚོགས་བསག་པའི་རྟེན་ཡང་ཡིན་པས། བསྐྱེད་རིམ་གྱི་ཡན་ལག་ཏུ་ཡང་འབྲེལ་ལོ། །
རྒྱུད་སྡེ་གཞན་ནི་བརྟག་པ་གཉིས་པའི་བརྟག་པ་ཕྱི་མའི་ལེའུ་དྲུག་པར། བྲིས་སྐུ་བྲི་བའི་གཞི་དང་པོ་ནི་བསྒྲུབ་པའི་རས་ལ་བྲི་བར་གསུངས། འདིར་གློ་བུར་དུ་བསྒྲུབ་པའི་རས་ལ་བྲི་བར་གསུངས་པས། ཚུལ་མི་འདྲ་བའི་སྒོ་ནས་ཁ་བསྐང༌། འདྲི་མཁན་གྱི་མཚན་ཉིད་ལ་སོགས་པ་ཅུང་ཟད་གསལ་བར་བཤད། བསྙེན་པ་ལ་བརྒལ་ལན་དང་བཅས་པ་གསུངས་པ་ནི་དེར་མ་ཚང་བ་ཁ་བསྐང་བ་ཡིན་ལ། རྫས་ལ་བརྩད་པ་སྤངས་པ་བདེ་མཆོག་ཉུང་ངུའི་ལེའུ་ཉི་ཤུ་རྩ་བདུན་པ་དང་ཆ་མཐུན། རྒྱན་ཆ་ལ་བརྩད་པའི་སྐྱོན་སྤངས་པ། ལེའུ་སུམ་ཅུ་རྩ་གཉིས་པ་དང་ཆ་མཐུན་པ་ཡིན་ནོ། ། གླེགས་བམ་ནི་བརྟག་པ་གཉིས་པའི་ཕྱི་མའི་ལེའུ་བདུན་པ་དང་ཆ་མཐུན་པ་ཡིན་ནོ། །
ཚིག་གི་དོན་ལ་ཞུས་པ་ལས། གསང་བའི་པདྨ་ལ་སོགས་པའི་དོན་ནི། ཆོས་སྐུ་དབྱིངས་ལ་ཡེ་ཤེས་བཞུགས་ལ། གཟུགས་སྐུ་ཡུམ་གྱི་མཁའ་ལ་བཞུགས་པའོ།། །། བཅུ་པའི་རབ་བྱེད་དང་པོ་གསུམ་ནི། བརྗོད་བྱ་སྤྱི་དང་སྦས་པ་མཐར་ཐུག་གསུམ་ཀ་ཚང༌། རྗོད་བྱེད་ཡན་ལག་དང་བསྡུས་པའི་དོན་གཉིས་འཇུག མངོན་པར་རྟོགས་པ་ཐབས་ཉམས་སུ་བླངས་པའི་འབྲས་བུ་དང་འབྲེལ་ཏེ། རབ་བྱེད་དང་པོ་ཡང་རྒྱུའི་སྒོ་ནས་འབྲས་བུ་སྟོན་པ་ཡིན་པས་སོ། ། ཡང་མངོན་རྟོགས་ཐམས་ཅད་ཚང་བའང་ཡིན་ཏེ།
གོང་དུ་བསྟན་པ་ཐམས་ཅད་ཀྱི་དོན་བསྡུས་པ་ཡིན་པས་སོ། ། རྒྱུད་སྡེ་གཞན་བརྟག་པ་གཉིས་པའི་ལེའུ་བཅུ་པ་དང༌། བརྟག་པ་ཕྱི་མའི་ལེའུ་གཉིས་པའི་ཕྱག་རྒྱ་ཆེན་པོའི་དངོས་གྲུབ་གསུངས་པའི་དོན་གསལ་བར་བཤད་ལ། སྤྱིར་རྣལ་འབྱོར་ཆེན་པོའི་རྒྱུད་ཙམ་དུ་ཡང་འབྲས་བུའི་རྒྱུད་གསུངས་པ་རྣམས་སུ་ནི། རྒྱུ་དང་གྲུབ་པའི་རྟགས་དང༌། འབྲས་བུ་དངོས་ཀྱི་མཚན་ཉིད་གསལ་བར་བཤད་པ་ཡིན་ལ། མ་གསུངས་པ་རྣམས་སུ་མ་ཚང་བ་ཁ་བསྐངས་པ་ཡིན་ནོ། ། གཞུང་ལས་རབ་བྱེད་དང་པོར་གོང་དུ་བསྟན་པའི་རྒྱུད་ཐམས་ཅད་གཞུང་བསྡུས་ནས་བསྟན་པ་ཡིན་ཏེ། བསྐལ་བ་ཀུན་གྱི་ཤླཽ་ཀ་གཅིག་གིས་རྒྱུད་བསྡུས་པ་སྟེ། རྟེན་གྱི་གང་ཟག་ལས་ཀྱང་རྒྱུ་ལ་ལྟོས་པ་བཤད་དོ། །
དང་པོ་དཀྱིལ་འཁོར་འཁོར་ལོའི་ཤླཽ་ཀ་གཅིག་གིས་ཉམས་སུ་ལེན་པའི་རྟེན་གྱི་གང་ཟག་བསྟན་ཏེ། བརྟག་པ་གཉིས་པའི་རབ་བྱེད་དང་པོའི་དོན་བསྡུས་པའོ། ། གང་ཕྱིར་རྐང་པ་གསུམ་གྱིས་ཉམས་སུ་བླང་བའི་ཐབས་མངོན་རྟོགས་བཅུ་གཅིག་ཐོས་བསམ་བསྒོམ་གསུམ་བྱས་པས་འགྲུབ་སྟེ། གཉིས་པའི་གཉིས་པ་མན་ཆད་ཀྱི་དོན་ནོ། ། རྡོ་རྗེ་སེམས་དཔའ་ལ་སོགས་པ་ཤླཽ་ཀ་གཅིག་གིས་དངོས་གྲུབ་མཐའ་དག་གི་ཐབས། དྲུག་པ་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ནས་བསྐུལ་བ་སྔགས་ཀྱི་བཟླས་པ་ཡིན་ལ། དེ་གང་ནས་འབྱུང་བ་རྣམས་ཀྱིའོ། ། གཉིས་མེད་རྐང་པ་གཉིས་ཀྱིས་རང་བྱིན་གྱིས་བརླབ་པ་སྟེ། དེ་ཡང་དམིགས་པ་མེད་པ་གཉིས་པའི་གཉིས་པའོ། ། དམིགས་བཅས་བརྟག་པ་དྲུག་པའི་དོན་ཡིན་ནོ། །
ཐམས་ཅད་མཁྱེན་པ་ཞེས་པ་ལ་སོགས་པས་དཀྱིལ་འཁོར་འཁོར་ལོའི་ཐབས་ཀྱི། སྟོབས་ཀྱིས་འགྲུབ་པར་བརྟན་པ་དགུ་པའི་རབ་བྱེད་དང་པོའི་དོན་བསྡུས་པ་ཡིན་ནོ།། །། བཅུ་པ་དངོས་ཀྱི་ཐབས་ཀྱི་རྒྱུད་ཀྱི་སྦྱིན་སྲེག་གི་བསྲེག་རྫས་ལ་བརྩད་པའི་སྐྱོན་སྤང་བ་དང༌། བསྒྲུབ་པའི་དམ་ཚིག་བསྟན་པ་ནི་བརྗོད་བྱ་དང་མངོན་པར་རྟོགས་པ་གང་དང་འབྲེལ་རྟོགས་པར་སླ། རྗོད་བྱེད་ཡན་ལག་གི་དོན། རྒྱུད་སྡེ་གཞན་སྒྱུ་འཕྲུལ་དྲྭ་བའི་ལེའུ་དགུ་པ་ནས་འབྱུང་བ་དང་ཆ་མཐུན་ངེས་པ་བསྐྱེད་པའོ། ། ཚིག་དོན་ལ་བརྩད་པ་སྤང་བ་ནི། བདུན་པ་དངོས་ལས་བཤང་གཅི་ཁྲག་ཅེས་པ་ལ་སོགས་པ་གསུངས་པ་ཡིན་ལ། ལན་ལ་དོན་ལ་ཐམས་ཅད་གཉིས་སུ་མེད་པའི་ཡེ་ཤེས་ཉིད་སྣང་བ་ཡིན་པས། གཙང་མི་གཙང་མེད་ལ།
འདིར་བཤང་གཅི་ལ་སོགས་པ་བྱ་བར་གསུངས་པ་ནི། གཙང་མི་གཙང་གི་རྣམ་རྟོག་ཞི་བར་བྱ་བའི་ཕྱིར་གསུངས་པ་ཡིན་ལ། དེ་ཡང་རྣམ་རྟོག་མ་ཟད་ཀྱི་བར་དུ་བྱེད་ཀྱི། ཟད་ནས་མི་དགོས་པར་བསྟན་ཏོ། ། བསྟན་པར་བྱ་བའི་དམ་ཚིག དབང་པོ་གཉིས་ནི་རྐང་པ་དྲུག་གིས་འདུ་ཤེས་གསུམ་གྱིས་ཟིན་པས་རྟེན་པ་བསྟན་ལ། དེ་ཡང་ཞེན་པ་མེད་པས་བསྟེན་པ་འོག་ནས་ཇི་ལྟར་བུད་མེད་ཅེས་པ་ལ་སོགས་པས་ཡི་གེའི་སྒོ་ནས་བསྟན་ཏོ། ། དཀའ་བའི་གནས་རྣམས་ཅུང་ཟད་བསྡུས་པས་ནོངས་པར་གྱུར་ན་བླ་མ་མཁའ་འགྲོས་བཟོད་པར་མཛོད། ས་མཱཔྟ་མི་ཐི། བླ་མ་ས་ཆེན་གྱིས་མཛད་པའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
