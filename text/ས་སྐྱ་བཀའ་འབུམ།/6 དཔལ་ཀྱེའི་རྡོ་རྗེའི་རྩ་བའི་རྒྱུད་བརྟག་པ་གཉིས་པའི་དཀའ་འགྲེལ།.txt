ས་སྐྱ་བཀའ་འབུམ།
པོད ༦
དཔལ་ཀྱེའི་རྡོ་རྗེའི་རྩ་བའི་རྒྱུད་བརྟག་པ་གཉིས་པའི་དཀའ་འགྲེལ།
༼ཀ༽ ༄༅། །དཔལ་ཀྱེའི་རྡོ་རྗེའི་རྩ་བའི་རྒྱུད་བརྟག་པ་གཉིས་པའི་དཀའ་འགྲེལ་བཞུགས།། ཨོཾ་སྭ་སྟི་སིདྡྷཾ། དཔལ་ཀྱེའི་རྡོ་རྗེ་ལ་ཕྱག་འཚལ་ལོ། ། ཀྱེ་ཡི་རྡོ་རྗེ་རྣལ་འབྱོར་ཆེའི། ། རྒྱུད་འབུམ་ལྔ་དོན་རབ་བསྡུས་པ། ། སྟོང་པ་སྙིང་རྗེ་གཉིས་སུ་མེད། ། རྒྱུད་གསུམ་སྟོན་པར་བྱེད་པའི་སྒྲའོ། ། རྒྱུད་འདི་ནི་ཀྱེའི་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ་བརྟག་པ་གཉིས་ལས་བླ་མ་རྣམས་ཀྱིས་མང་དུ་གསུངས་ཀྱང༌། གཞུང་གི་དོན་རྣམས་མཆན་དུ་བཀོད་ནས་འདིར་མ་བྲིས།
བླ་མའི་ངག་དོན་དཀའ་བའི་གནས་རྣམས་ཅུང་ཟད་བརྗོད་པར་བྱ་སྟེ། བཤད་པ་མང་པོ་ནི་གསང་སྔགས་གདམས་ངག་གི་རྒྱུད་ཡིན་པས་འཆོལ་བར་འགྱུར་ལ་རྒྱུད་མངོན་རྟོགས་སུ་སློང་པ་ཞེས་བྱ་སྟེ་ལམ་བསྐྱེད་རྫོགས་གཉིས་སུ་སློང་བ་འདི་མཆོག་ཡིན་ལ་བཤད་པ་མང་པོ་དོན་མེད་པས་སྤང་ངོ༌། ། དེ་ཡང་ཐོག་མར་ཀྱེའི་རྡོ་རྗེ་ཞེས་བྱ་བའི་རྒྱུད་ངོ་ཤེས་པར་བྱ་བའི་ཕྱིར་རྒྱུད་ཀྱི་སྤྱིའི་རྣམ་གཞག་མཚན་གྱི་དོན་དང་བཅས་པའོ། ། དེ་ཡང་སྤྱིར་ཐོབ་པར་བྱ་བའི་འབྲས་བུ་ཡང་དག་པར་རྫོགས་པའི་སངས་རྒྱས་ཡིན་ལ། དེ་ཐོབ་པར་བྱེད་པའི་ལམ་རིང་བ་དང་ཉེ་བ་བསམ་གྱིས་མི་ཁྱབ་པ་ལས་འདི་ཐེག་པ་ཆེན་པོའོ། ། དེ་ལ་ཕ་རོལ་ཏུ་ཕྱིན་པ་དང་སྔགས་ཀྱི་ཐེག་པ་ལས་འདི་སྔགས་སོ། ། དེ་ལ་རྒྱུད་སྡེ་བཞི་ལས་རྣལ་འབྱོར་བླ་ན་མེད་པའི་རྒྱུད་དོ། ། དེ་ལ་ཐབས་དང་ཤེས་རབ་གཉིས་ལས་འདི་གཉིས་སུ་མེད་པའི་རྒྱུད་དོ། ། དེ་ལ་ཡང་རྒྱུད་ཀྱི་བྱེ་བྲག་བསམ་གྱིས་མི་ཁྱབ་པ་ཡོད་པ་ལས་འདི་ཀྱེའི་རྡོ་རྗེའི་རྒྱུད་དོ། ། དེ་ལ་ཡང་རྩ་རྒྱུད་དང་བཤད་རྒྱུད་ལས་འདི་རྩ་བའི་རྒྱུད་དོ། །
དེ་ཡང་རྒྱུད་རྒྱས་པ་དང་བསྡུས་པ་ལས་འདི་རྒྱུད་བསྡུས་པ་བརྟག་པ་གཉིས་པའོ། ། འདིའི་མཚན་གྱི་དོན་གང་ཡིན་ཞེ་ན་རང་གི་སེམས་ཉིད་ཐོག་མ་མེད་པ་ནས་རྒྱུན་མ་ཆད་པ་ནི་རྒྱུད་ཡིན་ལ། དེ་ཉིད་ཐབས་དང་ཤེས་རབ་གཉིས་སུ་མེད་པའི་བདག་ཉིད་ནི་ཀྱེའི་རྡོ་རྗེ་ཡིན་ཞིང༌། དེ་རང་བཞིན་གྱི་རྣམ་པར་རྟོག་པས་ཟིལ་གྱིས་མ་མནན་ཅིང༌། གློ་བུར་གྱི་རྣམ་པར་རྟོག་པ་སྤང་བར་གྱུར་པས་ན་རྒྱལ་པོའོ། ། དེ་བས་ན་རང་གི་སེམས་ཉིད་གཉིས་སུ་མེད་པའི་ཡེ་ཤེས་ནི་བརྗོད་པར་བྱ་བ་དོན་གྱི་རྒྱུད་ཡིན་ལ། དེ་རྗོད་པར་བྱེད་པ་སྒྲའི་ཚོགས་དང་གླེགས་བམ་རྣམས་ལ་ཀྱེའི་རྡོ་རྗེའི་རྒྱུད་ཅེས་བྱ་བར་གདགས་པ་ནི་རྗོད་པར་བྱེད་པ་ཚིག་གི་རྒྱུད་དོ། ། གལ་ཏེ་སེམས་གཉིས་མེད་ཀྱི་ཡེ་ཤེས་རང་ལ་གནས་ན་རྗོད་བྱེད་ཀྱི་རྒྱུད་ལ་དགོས་པ་ཅི་ཡོད་སྙམ་ན། སེམས་རྟོགས་པ་རྣམས་ལ་དགོས་པ་མེད་ཀྱང་སེམས་མ་རྟོགས་པ་རྣམས་ལ་སྟོན་པའི་དགོས་པ་ཡོད་དོ། ། འོ་ན་སེམས་ཉིད་རྟོགས་པ་རང་ལ་དགོས་པ་ཅི་ཡོད་སྙམ་ན།
སེམས་རྟོགས་པ་ནི་ཆོས་ཀྱི་སྐུ་ཡིན་ལ། སེམས་ཉིད་མ་རྟོགས་པ་ནི་ལམ་གཞན་ལ་སྙིང་པོ་མེད་པའི་ཕྱིར་རོ། ། དེས་ན་སེམས་ཉིད་རྟོགས་པ་ནི་དགོས་པའི་ཡང་དགོས་པ་ཡིན་ལ། དེ་རྟོགས་པ་བྱེད་པའི་ཡན་ལག་ཏུ་རྨོངས་པ་རྣམས་ལ་མིང་དང་ཐ་སྙད་ཀྱི་སྒོ་ནས་སྟོན་པ་དང༌། དབང་བསྐུར་བ་ནས་བརྩམས་ཏེ་ཐུན་མོང་གི་དངོས་གྲུབ་ཐོབ་པར་བྱེད་པ་ནི་དགོས་པ་ཡིན་ནོ། ། དེ་ལྟར་རྗོད་བྱེད་ཚིག་གིས་བརྗོད་བྱ་སྟོན་པར་བྱེད་ལ། བརྗོད་བྱ་དོན་གྱིས་དགོས་པའི་དགོས་པ་བསྒྲུབ་པར་འབྲེལ་ཏོ། ། ཀླད་ཀྱི་དོན་བསྟན་ཟིན་ཏོ། ། ལེའུ་དང་པོ་ཨེ་ཝཾ་ཞེས་བྱ་བ་ལ་སོགས་པ་རྡོ་རྗེའི་ཚིག་ནི་རྒྱུད་ཀྱི་མངོན་རྟོགས་སྟོན་པས་ན་རྒྱུད་མ་ལུས་པའི་མདོར་བསྟན་པ་ཡིན་ནོ། ། རྟེན་གྱི་གང་ཟག་དབང་པོ་རབ་འབྲིང་གསུམ་ལ་དགོངས་ནས་གླེང་གཞི་དང་མཚན་དང༌།
ཡན་ལག་རྒྱས་པར་དབྱེ་བ་གསུམ་དུ་བསྟན་པ་ཡིན་ནོ། ། སྤྱིར་ལེའུ་འདི་ནས་དོན་དམ་པ་བྱང་ཆུབ་ཀྱི་སེམས་བསྐྱེད་པ་སྟོན། དེ་ཅིའི་ཕྱིར་ཐོག་མར་སྟོན་སྙམ་ན་མཐར་ཐུག་ཐོབ་པར་བྱ་བའི་འབྲས་བུ་ཀྱེའི་རྡོ་རྗེ་ཡིན་ལ། དེ་ནི་ལྷན་ཅིག་སྐྱེས་པའི་ཡེ་ཤེས་མ་ཡིན་པ་གཞན་གྱིས་ཐོབ་པར་མི་ནུས་པས་ལམ་གཞན་ཐམས་ཅད་དེའི་ཡན་ལག་ཏུ་གྱུར་པ་ཡིན་པས་རྒྱུད་འདིའི་བརྗོད་བྱའི་གཙོ་བོ་ལྷན་ཅིག་སྐྱེས་པའི་ཡེ་ཤེས་ཡིན་པས་འོག་ནས་སྟོན་པའི་འབྱུང་པོའི་གཏོར་མ་དང་བཟླས་པ་ལ་སོགས་པ་ཐམས་ཅད་སྣང་ཡང་རང་གི་ངོ་བོའམ་གོ་ཡུལ་དུ་ལྷན་ཅིག་སྐྱེས་པའི་ཡེ་ཤེས་སུ་ཤེས་པར་བྱའོ། ། ཡེ་ཤེས་ཀྱི་མཚན་ཉིད་ཐོས་པ་ལས་བྱུང་བ་ཙམ་ནི་ཕ་རོལ་ཏུ་ཕྱིན་པ་ཙམ་ལ་ཡང་ཡོད་པས་དེ་ལས་ཁྱད་པར་དུ་འཕགས་པ་རྡོ་རྗེའི་ལུས་ཀྱི་གནས་ལུགས་དང༌། དེ་ལ་ཕྱི་རོལ་གྱི་ཆོས་ཐམས་ཅད་བསྡུས་ཏེ་སྤྲོས་པ་བཅད་པའི་ལུགས་སྦས་པའི་དོན་དུ་འཆད་པའོ། ། གླེང་གཞི་འདི་དག་སྟོན་པའི་བཀའ་ཡིན་ནམ་སྡུད་པའི་ཚིག་ཡིན་ན་སྟོན་པའི་བཀར་མི་རིགས་ཏེ། བདག་གིས་ཐོས་པ་ཞེས་པས་སྟོན་པ་ཐོས་སྒྲོགས་ཉན་ཐོས་སུ་འགྱུར་རོ། ། འོ་ན་སྟོན་པའི་བཀའི་ཐོག་མར་སྡུད་པ་པོས་རང་དགའི་ཚིག་མི་རིགས་སྙམ་ན་འདི་ནི་སྡུད་པ་པོའི་ཚིག་ཡིན་ཏེ་སྐྱོན་མེད། ཆོས་ཡང་དག་སྡུད་པ་ལས་འདི་སྐད་བདག་གིས་ཐོས་པ་ཞེས་བྱ་བས་གླེང་སློང་ལ་ཆོས་སྡུས་ཤིག་ཅེས་བཅོམ་ལྡན་འདས་ཀྱིས་རྗེས་སུ་གནང་བའི་བཀའ་ཡིན་པས་འགལ་བ་མེད་དོ། །
འདི་ཁོ་ན་སྐད་མང་ཉུང་སྒྲོ་སྐུར་མེད་པར་བདག་ཉིད་ཀྱིས་སྟོན་པ་ལས་ཐོས་པའི་གཞན་དང་གཞན་ལས་མ་བརྒྱུད་པས་བརྒྱུད་པ་ཉེ་བའོ། ། དུས་གཅིག་ནི་སྟོན་པའི་གསུང་གི་ཕྲིན་ལས་ཆོས་འཆད་པའི་དུས་ན་ཐོས་ཀྱི་གཞན་དུ་འདི་མ་ཐོས་པས་བརྒྱུད་པ་རྙེད་པར་དཀའ་བའོ། ། དུས་གཞན་དུ་ནི་གཞན་ཐོས་སོ་ཞེས་བྱ་བར་ཤུགས་ལས་ཤེས་སོ། ། བྷ་ག་བྷཉྫ་ན་ཞེས་བྱ་བའི་སྒྲ་དྲངས་པས་བཅོམ་པར་འགྱུར་ཏེ། ཐོག་མར་ཉོན་མོངས་པ་དང་ཉེ་བའི་ཉོན་མོངས་པ་མཐའ་དག་བཅོམ་པ་ནི་ཉོན་མོངས་པའི་བདུད་བཅོམ་པའོ། ། ཉོན་མོངས་པ་མེད་པས་གང་གིས་ཀྱང་བར་དུ་གཅོད་པར་མི་ནུས་པས་ལྷའི་བུའི་བདུད་བཅོམ། དེ་བས་ན་ཚེ་ལ་དབང་ཐོབ་པས་འཆི་བདག་གི་བདུད་བཅོམ། འཆི་བ་མེད་པས་ཕུང་པོ་ཉིང་མཚམས་སྦྱོར་བ་མེད་པས་ཕུང་པོའི་བདུད་བཅོམ་པའོ། ། ཡང་བྷ་ག་ཨཾ་ས་ཞེས་སྒྲ་དྲངས་ན་ལྡན་པར་འགྱུར་ཏེ་ལྡན་པ་ནི་དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པའོ། ། དེ་ཡང་འདིར་དབང་ཕྱུག་ཕུན་སུམ་ཚོགས་པ་ནི་སྟོན་པ་འདི་ལ་འཇིག་རྟེན་ལྷ་དང་བདུད་དང་ཚངས་པ་ལ་སོགས་པ་གང་གིས་ཀྱང་ཆོས་དང་མཐུན་པར་རྒོལ་བ་མེད་པས་ཏེ།
ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཕྱིན་པའི་ཡོན་ཏན་ནོ། ། གཟུགས་བཟང་པ་ནི་བ་སྤུའི་ཁུང་བུ་གཅིག་ལ་ཡང་བསྐལ་བའམ་བསྐལ་པ་ལས་ལྷག་པར་བལྟས་ཀྱང་ཆོ་ག་མི་ཤེས་པས་ཏེ་བཟོད་པ་མཐར་ཕྱིན་པའི་ཡོན་ཏན་ནོ། ། གྲགས་པ་ནི་གདུལ་བྱ་གང་ན་གནས་པ་དེར། དེས་གྲགས་པས་ཡིད་ཚིམ་པར་བྱེད་པ་སྟེ། བདག་ཅག་ལྷ་རྣམས་ཀྱི་སྟོན་པ་ཞེས་བྱ་བ་ལ་སོགས་པ་ལྟ་བུ་སྟེ་ཚུལ་ཁྲིམས་མཐར་ཕྱིན་པའོ། ། དཔལ་ནི་ཞིང་ཁམས་དང་འཁོར་གྱི་ཚད་ཡོངས་སུ་གཟུང་བར་མི་ནུས་པས་ཏེ་སྦྱིན་པར་མཐར་ཕྱིན་པའོ། ། ཡེ་ཤེས་ནི་སྐད་ཅིག་གཅིག་གི་ཁོངས་སུ་ཤེས་བྱའི་དཀྱིལ་འཁོར་ཐམས་ཅད་ཇི་ལྟ་བ་དང་ཇི་སྙེད་པ་ཐམས་ཅད་མཁྱེན་པ་སྟེ་བསམ་གཏན་མཐར་ཕྱིན་པའོ། ། བརྩོན་འགྲུས་ཀྱི་ཕུན་སུམ་ཚོགས་པ་ནི་སྐད་ཅིག་མ་གཅིག་ལ་གདུལ་བྱ་མཐའ་དག་གི་སྐལ་བ་ཇི་ལྟ་བ་བཞིན་དུ་དོན་མཛད་པ་སྟེ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཐར་ཕྱིན་པའོ། ། དེ་ལྟར་དྲུག་ལ་ལྡན་པ་ཡིན་པར་གང་གསུངས་པ། དབང་ཕྱུག་དང་ནི་གཟུགས་བཟང་དང༌། །
དཔལ་དང་གྲགས་དང་ཡེ་ཤེས་དང༌། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་རྣམས་ལ་ལྡན་ཞེས་བྱ། ། ཞེས་གསུངས་སོ། ། དཔལ་ཁ་སྦྱོར་ལས་ཀྱང༌། འདི་ལྟ་སྟེ་དབང་ཕྱུག་དང༌། གཟུགས་བཟང་བ་དང༌། དཔལ་དང༌། གྲགས་པ་དང༌། བརྩོན་འགྲུས་དང༌།
ཡེ་ཤེས་ཏེ་དྲུག་པོ་འདི་མངའ་བའི་ཕྱིར་བཅོམ་ལྡན་འདས་སོ། ། བཅོམ་ལྡན་འདས་དེ་གནས་གང་ན་བཞུགས་སྙམ་ན། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་ཞེས་བྱ་བ། སྐུའི་གསང་བ་གསུང་གི་གསང་བ་ཐུགས་ཀྱི་གསང་བ་གསུམ་མཚོན་པར་བྱེད་པའི་བརྡར་ལོངས་སྤྱོད་རྫོགས་པའི་སྐུའི་བཞུགས་གནས་ནི་གྲུ་གསུམ་སྟེ་གསང་བ་འདུས་པའི་རྒྱུད་ཕྱི་མ་ལས། རིག་མའི་སྐྱེས་བུ་རྡོ་རྗེ་ཅན། ། ལོངས་སྤྱོད་བཞི་དང་ཡང་དག་ལྡན། ། སྐུ་གསུང་ཐུགས་སུ་དབྱེ་བ་ཡི། ། གྲུ་གསུམ་རྣམས་སུ་བསྒོམ་པར་བྱ། ། ཞེས་གསུངས་པ་ལྟ་བུའོ། ། རྡོ་རྗེ་ནི་ཇི་ལྟར་རྡོ་རྗེའི་རིན་པོ་ཆེ་གང་གིས་ཀྱང་མི་ཕྱེད་པ་ལྟར་ནམ་མཁའ་གང་གིས་ཀྱང་མི་ཕྱེད་པས་རྡོ་རྗེའི་རང་བཞིན་ནམ་མཁའི་ཁམས་ཟུར་གསུམ་པའོ། །
དེ་ཉིད་ལ་བཙུན་མོའི་བྷ་ག་ཞེས་སྨོས་སོ། ། བཙུན་མོ་ནི་སངས་རྒྱས་ཀྱིས་བསྟན་པར་བྱ་བས་ན་སྤྱན་ལ་སོགས་པ་ནི་རྡོ་རྗེ་ལྷ་མོའོ། ། ཡང་ན་རྡོ་རྗེ་ནི་རིགས་ལྔ་ཡིན་ལ་དེའི་བཙུན་མོ་ནི་སྤྱན་མ་ལ་སོགས་པའོ། ། ཞེས་སྦྱར་བར་བྱའོ། ། བྷ་ག་ནི་འཇོམས་པ་སྟེ་དེའི་ཉེར་གནས་སུ་རྣམ་རྟོག་འཇོམས་པའོ། ། ཡང་ན་ལོངས་སྤྱོད་པའི་ཁྱིམ་ཡིན་པ་སྟེ། གང་ན་གཙོ་བོར་སྤྱོད་འགྱུར་བའི། ། ཁྱིམ་ནི་བྷ་ག་ཞེས་སུ་གསུངས། ། ཞེས་སཾ་པུ་ཊ་ལས་གསུངས་སོ། ། དེ་ཉིད་དང་པོར་རབ་ཏུ་དགང་བ་ལ་སོགས་པའི་ཡོན་ཏན་གོང་ནས་གོང་དུ་སྦར་བའི་ཕྱིར་གདེངས་ཁ་གྱེན་ལ་ཕྱོགས་པའོ། །
ཐབས་དང་ཤེས་རབ་ཟུང་དུ་ཆུད་པས་ན་ཕྱི་དཀར་ལ་ནང་དམར་བའོ། ། དེ་ལྟ་བུའི་ཆོས་འབྱུང་གི་ནང་ན་དེ་བཞིན་གཤེགས་པ་ཐམས་ཅད་ཀྱི་རང་བཞིན་གྱི་རྣམ་པ་རྟེན་གྱི་དཀྱིལ་འཁོར་གཞལ་ཡས་ཁང་ན་བཞུགས་པའོ། ། སྔོན་བྱུང་གི་རྣམ་འཕྲུལ་དང་རྗེས་འཇུག་གི་སྒོམ་པ་དང་འབྲས་བུ་མཐར་ཕྱིན་པ་གསུམ་ཀ་འདི་ཡིན་ནོ། ། གལ་ཏེ་རྒྱུད་སྡེ་ཐམས་ཅད་དུ་སྐབས་འདིར་འཁོར་ལ་སོགས་པ་གསུངས་ན་འདིར་མི་གསུངས་པ་ཅི་ཡིན་སྙམ་ན། བདེན་ཏེ་དེ་ནི་རྒྱུད་རྒྱས་པའི་སྐབས་སུ་སྨོས་ཟིན་ལ་རྒྱུད་འདི་ནི་དེ་ལས་ཕྱི་མར་འགྱུར་བའི་ཕྱིར་རོ། ། འཁོར་ཡོད་པར་གང་ལས་ཤེས་ན། འོག་ནས་བདག་མེད་མ་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་ཞེས་བྱ་བ་ལ་སོགས་པས་ཤེས་སོ། ། སྤྱིར་སྟོན་པ་དང་འཁོར་ཐ་དད་མེད་པ་ཡིན་ཏེ་འོ་ན་སྟོན་པ་ལ་འཁོར་ཞུ་བ་མི་རིགས་སོ་ཞེ་ན། གདུལ་བྱ་རྣམས་ཀྱི་ཐེ་ཚོམ་བསལ་བའི་ཕྱིར་ཏེ། རྡོ་རྗེ་རྩེ་མོ་ལས།
ཨེ་མ་ཧོ་གར་མཁན་འཁོར་ལོ་འདི། ། རང་གི་ཡེ་ཤེས་དྲན་པར་བྱེད། ། ཅེས་པའོ། ། གལ་ཏེ་གྲོལ་བར་འདོད་པ་ནི་ཐེག་པ་དམན་པ་སྲིད་པ་ལ་ཞེ་སྡང་འགའ་ཞིག་གི་རྣམ་པར་རྟོག་པ་ལ་སྡུག་བསྔལ་དང་བྲལ་བ་ནི་མྱ་ངན་ལས་འདས་པ་ཡིན་ལ། དེ་ཐོབ་པར་བྱེད་པ་ལ་ནི་གཟུགས་ལ་སོགས་པ་འདི་རྣམས་དང་བྲལ་དགོས་པ་ཡིན། བསྐྱེད་པའི་རིམ་པ་དང་རྩའི་འཁོར་ལོ་ལ་སོགས་པ་འདི་རྣམས་ཅི་བྱ་སྙམ་ན། རྡོ་རྗེ་སྙིང་པོ་སྙིང་རྗེ་ཆེ། ། དངོས་པོ་ཉིད་ཀྱིས་རྣམ་པར་གྲོལ། ། ཞེས་གསུངས་སོ། ། དེ་ལྟར་ཧེ་རུ་ཀ་བསྒོམ་བྱ། །
ཞེས་པ་དེ་ནས་རྡོ་རྗེ་སྙིང་པོས་གསོལ་པ། དེའི་ཚེ་བཅོམ་ལྡན་འདས་དེ་བེམ་པའོ། ། བཅོམ་ལྡན་འདས་ཀྱིས་བཀའ་སྩལ་པ། ང་ནི་བེམ་པོ་མིན་ནོ། ། ཅི་ལགས། ང་ནི་མེ་ལོང་ལྟ་བུའི་ཡེ་ཤེས་སོ། ། རྡོ་རྗེ་སྙིང་པོས་གསོལ་པ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ། བདེན་པ་མ་ཡིན་པ་དང་བརྫུན་པ་མ་ཡིན་པ་དང་བླང་བ་མ་ཡིན་པ་དང་དོར་བ་མ་ཡིན་པའོ། །
དེ་ལྟར་ང་ཉིད་མཉམ་ཉིད་ལ་སོགས་པའོ། ། དེའི་ཕྱིར་རྣམ་པ་མེད་པའི་བྱང་ཆུབ་ནི་མ་ཡིན་ནོ། ། རྡོ་རྗེ་སྙིང་པོས་གསོལ་པ། དེའི་ཚེ་ཁྱོད་འདུས་བྱས་ཉིད་དོ། ། ཞེས་བྱ་བ་ལ་སོགས་པའོ། ། རྡོ་རྗེ་འཛིན་པས་བཀའ་སྩལ་པ། དེ་ལྟ་ནི་མ་ཡིན་ནོ། ། ཇི་ལྟར་མེ་ལོང་རྣམས་གཟུགས་བརྙན་དོན་མེད་པ་དང་བདེན་པ་རྣམ་པར་སྤངས་པ་དེ་བཞིན་དུ་དཀྱིལ་འཁོར་གྱི་འཁོར་ལོ་འདུས་བྱས་པས་ཀྱང་ཟིལ་གྱིས་གནོན་པར་མི་འགྱུར་རོ། ། དངོས་པོ་དང་དངོས་པོ་མེད་པའི་བདག་ཉིད་ཅན་དུ་ཧེ་རུ་ཀ་བསྒོམ་པར་བྱ། ཞེས་པའི་དོན་ཏོ། །
སྡོམ་པའི་དབྱེ་བའང་བཤད་པར་བྱ། ། ཞེས་པ་དེ་ལ་ཕྱི་རོལ་དུ་སྤང་བའི་ཆོས་མང་པོ་བསྡུས་པ་ལྟར་འདིར་ཇི་སྙེད་ཡོད་པའི་ཆོས་ཐམས་ཅད་རྩ་དང་འཁོར་ལོ་ལ་སོགས་པ་བསྡུས་ནས་སྤྲོས་པ་ཐམས་ཅད་གཅོད་པས་སམ་ཡང་ན་མི་མཐུན་པའི་ཕྱོགས་ཐམས་ཅད་སྡོམ་པས་སྡོམ་པ་ཞེས་བྱ། ཕྱི་རོལ་དུ་ཉན་ཐོས་ལུས་ངག་སྡོམ་པ། བྱང་ཆུབ་སེམས་དཔའ་མི་དགེ་བ་འཁོར་དང་བཅས་པ་སྡོམ་ལ། འདིར་མཚན་མ་དང་རྣམ་པར་རྟོག་པ་ཐམས་ཅད་སྡོམ་པའོ། ། འཕོ་བ་བཅུ་དྲུག་དང་དབྱུ་གུ་དྲུག་ཅུ་རྩ་བཞི་དང་ཆུ་ཚོད་སུམ་ཅུ་རྩ་གཉིས་ཞེས་པ་ཕྱི་རོལ་གྱི་རྩིས་པ་རྣམས་ཀྱིས་བ་རུར་འབྲིང་པོ་གཅིག་ལ་ཞོ་གཅིག་ཏུ་བྱས་པའི་ཟངས་སྲང་བཅུ་གཉིས་ལ་རྒྱར་སོར་བཅུ་གཉིས་དཔངས་སོར་དྲུག་བྱས་པའི་སྣོད་བྱས་ལ། དེ་ལ་ལྕགས་ར་ཏི་དྲུག་ལས་བྱས་པའི་ཐུར་མ་སོར་དྲུག་པས་བུག་ཕུ་ག་སྟེ་དེ་སྣོད་ཆུས་བཀང་བའི་སྟེང་དུ་བཞག་ལ་དེ་གང་བའི་བར་ནི་དབྱུ་གུ་གཅིག་གོ ། ནང་དུ་བརྩིས་ན་དེའི་བར་ལ་རྣལ་འབྱོར་པ་ཁམས་སྙོམས་པའི་དབང་དུ་བྱས་པའི་དབུགས་སུམ་བརྒྱ་སུམ་ཅུ་རྩ་ཕྱེད་དང་བརྒྱད་རྒྱུའོ། ། ཡང་བཏེག་སྟེ་དེ་ཟད་པའི་བར་ལ་ཡང་དེ་བཞིན་ནོ། ། དེ་གཉིས་བསྡོམས་པ་ནི་ཆུ་ཚོད་གཅིག་གོ །
དེའི་བར་རླུང་དྲུག་བརྒྱ་བདུན་ཅུ་རྩ་ལྔ་རྒྱུའོ། ། ཆུ་ཚོད་གཉིས་ནི་འཕོ་བ་གཅིག་སྟེ་ལུག་ལ་སོགས་པའི་མིང་ངོ༌། ། རླུང་ནི་སྟོང་སུམ་བརྒྱ་ལྔ་བཅུའོ། ། དེས་ནི་སྣ་གཡས་གཡོན་གྱི་འཕོ་བ་རྫོགས་སོ། ། འཕོ་བ་གཉིས་ཀྱི་ཐུན་དེ་ནི་རླུང་ཉིས་སྟོང་ལྔ་བརྒྱའོ། ། དེ་གཉིས་ནི་ཐུན་གཅིག་སྟེ་རླུང་ལྔ་སྟོང་བཞི་བརྒྱ་རྒྱུ་སྟེ་འཁོར་ལོ་གཅིག་ཡོངས་སུ་རྫོགས་སོ། ། དེ་གཉིས་ལ་ཞག་ཕྱེད་དེ་རླུང་ཁྲི་བརྒྱད་བརྒྱ་རྒྱུ། དེ་གཉིས་ལ་ཞག་གཅིག་སྟེ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུའོ། ། དེ་ལྟ་བུའི་རླུང་སྟོང་བརྒྱད་བརྒྱ་པ་རེ་འགགས་པས་ས་རེ་རེ་མངོན་དུ་བྱེད་དོ། ། དེ་ལྟར་ཕྱི་རོལ་གྱི་ཐམས་ཅད་ལུས་ལ་ཆུད་པར་བྱ་བ་འདི་ནི་ཐོས་བསམ་གྱིས་གཏན་ལ་དབབ་པ་ཡིན་ནོ། །
དེ་ལྟར་མོས་པ་བྱས་ནས་སྡོམ་པའི་ཐབས་ནི་ལྟེ་བར་གཏུམ་མོ་ཞེས་བྱ་བ་ལ་སོགས་པ་སྟེ་ཇི་ལྟར་བསྟན་པའི་འཁོར་ལོ་བཞི་ཡི་གེ་དགོད་པ་དང་བཅས་པ་དང༌། རྩ་གསུམ་དང་མེ་གསུམ་གྱི་འཁོར་ལོ་ཡང་བླ་མའི་མན་ངག་བཞིན་ཤེས་པར་བྱས་ལ། བཤང་སྒོའི་རླུང་གཙུབས་པས་སུམ་མདོའི་མེ་སྦར་ཏེ་དེས་ལྟེ་བའི་ཨཾ་འབར་ཏེ་ལྟེ་བར་གཏུམ་མོ་སྦར་བའོ། ། ཨཾ་ནི་རྣམ་པར་རྟོག་པ་གསོད་པས་ཙཎྜཱ་ལཱི་ཞེས་བྱའོ། ། མེ་དེ་རྩ་གཡས་ནས་སོང་སྟེ་སྙིང་གའི་འཁོར་ལོ་བསྲེག་པ་ནི་དེ་བཞིན་གཤེགས་པ་ལྔ་བསྲེག་ཅེས་བྱ་སྟེ། དེ་བཞིན་གཤེགས་པ་ལྔའི་བདག་ཉིད་ཀྱི་ཡི་གེ་བྷྲཱུྃ་ཨཱྃ་ཛྲཱིཾཁྃ་ཧཱུྃ་རྣམས་སོ། ། ཡང་མགྲིན་པར་སོང་སྟེ་བསྐོར་བ་ལན་གསུམ་བྱས་ནས་མགྲིན་པའི་འཁོར་ལོ་བསྲེག་པ་ནི་སྤྱན་མ་ལ་སོགས་པ་ཡང་བསྲེགས་ཏེ། ཡ་ར་ལ་ཝ་བཞི་བསྲེག་པའོ། ། དེ་ནས་སྨིན་མཚམས་གནད་ཀྱི་སྒོ་ཕྱེ་སྟེ་སྣ་བུག་གཡས་ནས་སོང་སྟེ་དེ་བཞིན་གཤེགས་པ་རྣམས་ཀྱི་སྣ་བུག་གཡོན་པ་ནས་ཞུགས་ཏེ་དེའི་འཁོར་ལོ་བཞི་བཞུས་ནས་སྣ་བུག་གཡས་ནས་ཕྱུང་ནས་རང་གི་སྣ་བུག་གཡོན་ནས་ཞུགས། སྤྱི་གཙུག་གི་སྒོ་ཕྱེ་སྟེ་རྩ་གཡོན་པ་ནས་བརྒྱུད།
དེ་ནས་སྔར་བསྲེགས་པ་རྣམས་གསོས་བཏབ་ནས་ལྟེ་བའི་ཨཾ་གི་བར་དུ་ཕྱིན་པ་དང༌། དེ་ལས་མེ་ཆེར་འབར་ཏེ་ཨ་ཝ་དྷཱུ་ཏཱི་ནས་ཞུགས་ཏེ་སྤྱི་གཙུག་གི་འཁོར་ལོའི་ཧཾ་ལ་ཕོག་སྟེ་དེ་ལས་བྱང་ཆུབ་ཀྱི་སེམས་ཀྱི་རྒྱུན་འཛག་པ་ནི་བསྲེགས་པས་རི་བོང་ཅན་ཧཾ་འཛག་ཅེས་པ་ཟླ་པའི་བརྡས་བསྟན་པའི་བྱང་ཆུབ་ཀྱི་སེམས་འཛག་ཅེས་བྱ་བའི་དོན་ཏོ། ། དེ་ནས་འབར་འཛག་གི་རྣམ་པ་རྩེ་འཕྲད་པ་ལ་དམིགས་ཏེ་སྲོག་རྩོལ་ཡང་དག་པར་བསྡོམས་ལ་རྣལ་འབྱོར་བྱའོ། ། དེ་ལྟ་བུ་ལས་རང་བྱུང་གི་ཡེ་ཤེས་འབྱུང་བར་འགྱུར་ཞིང་སྔར་བསྟན་པའི་ལས་ཀྱི་རླུང་རྣམས་འགག་པ་དང༌། ཆོས་མཐུན་པའི་ཉམས་རྣམས་ཀྱང་ཡོངས་སུ་རྫོགས་པར་འགྱུར་རོ། ། བཤད་པ་འདི་ནི་བླ་མའི་མན་ངག་གོ ། ལེའུ་དང་པོའོ། ། འདི་ལེའུ་དང་པོ་ལྷན་ཅིག་སྐྱེས་པའི་རྒྱུའི་རྗེས་ལ་གསུངས་སྙམ་པ་ལ། ཐོབ་པར་བྱ་བའི་འབྲས་བུ་སྐུ་གསུང་ཐུགས་སྙིང་པོ་ཀྱེའི་རྡོ་རྗེའི་དངོས་གྲུབ་དང༌། དེ་ཐོབ་པར་བྱེད་པའི་ཐབས་ཀྱི་གཙོ་བོ་ལྷན་ཅིག་སྐྱེས་པའི་ཡེ་ཤེས་ཞེས་བྱ་བ་དེ་ཡང་ལེའུ་དང་པོར་བསྟན་ལ་ཐབས་གཞན་བཟླས་པས་ཀྱང་འགྲུབ་སྟེ།
སཾ་པུ་ཊ་ལས། རྡོ་རྗེ་སེམས་དཔའི་སྙིང་པོ་སོགས། ། འབུམ་དུ་བཟླས་པས་རབ་ཏུ་འགྲུབ། ། ཅེས་གསུངས་པའམ་ཡང་ན་འཇིག་རྟེན་ལས་འདས་པའི་དངོས་གྲུབ་པ་དེ་ལ་དང་པོ་འཇིག་རྟེན་པའི་དངོས་གྲུབ་མ་བསྟན་པར་སེམས་ཅན་འཇུག་པའམ་ཡིད་ཆེས་པར་མི་འགྱུར་ཏེ། དེ་བས་ན་ལེའུ་འདི་གསུངས་སོ། ། སྤྱིའི་དོན་ཏོ། ། སྔགས་ནི་སྙན་གསན་འབེབས་པར་ཤེས་པར་བྱ་སྟེ། བསྒྲུབ་པར་བྱ་བ་མངོན་དུ་བྱེད་པའོ། ། ཨཱ་ལི་ཀཱ་ལི་གཉིས་ནི་སྔགས་ཡང་ན་དེ་ལས་གང་བཏུ་བའོ། ། ཁ་སྦྱོར་ལས།
དེ་ལ་ཨ་ལི་ཀཱ་ལི་འདྲེས། ། སྡེ་མཚན་བརྒྱད་ནི་རྣམ་པར་གནས། ། ལུས་ཅན་རྣམས་ཀྱི་སྔགས་གཟུགས་ཀྱིས། ། ལས་ཀྱི་ཚོགས་ནི་བྱེད་པར་འགྱུར། ། ཞེས་གསུངས་སོ། ། དེ་བས་ན་སྔགས་སུམ་ཅུ་རྩ་གཉིས་ཀྱིས་རྩ་སུམ་ཅུ་རྩ་གཉིས་རྟོགས་པར་འགྱུར་རོ། ། སྦས་པའི་དོན་ནོ། ། ཡང་ན་སྔགས་ཞེས་བྱ་བ་ནི་དེ་ཁོ་ན་རྗོད་པར་བྱེད་པའི་སྒྲའི་ཕྱིར་སྔགས་ཞེས་བྱའོ། ། ཡང་ན་རྣམ་རྟོག་ལས་ཡིད་སྐྱོབ་པར་བྱེད་པའི་ཕྱིར་སྔགས་ཏེ། གསང་བ་འདུས་པའི་རྒྱུད་ཕྱི་མ་ལས།
དབང་པོ་དང་ནི་ཡུལ་རྣམས་ཀྱི། ། རྐྱེན་ལས་གང་གང་བྱུང་བའི་ཡིད། ། ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། ཞེས་བྱ་བ་དང་རྡོ་རྗེ་རྩེ་མོ་ལས་ཀྱང༌། སངས་རྒྱས་ཀུན་གྱིན་ཐུགས་ཡིན་ཏེ། ། ཆོས་ཀྱི་སྙིང་པོ་སྒྲུབ་བྱེད་ཅིང༌། ། ཆོས་ཀྱི་དབྱིངས་དང་ཡང་དག་ལྡན། ། སྔགས་ཀྱི་མཚན་ཉིད་ཡིན་པར་བརྗོད། ། ཅེས་སོ། །
དེ་བས་ན་ལུས་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་སྐྱེས་པ་དེ་ནི་སྔགས་ཀྱི་དོན་ཡིན་ནོ། ། ཞེས་བསྟན་པའི་ཕྱིར་ལེའུ་དང་པོའི་རྗེས་ལ་བསྟན་པའོ། ། མཐར་ཐུག་པའི་དོན་ཏོ། ། དང་པོ་བར་ཆད་ཞི་བར་བྱེད་པའི་གཏོར་མའི་སྔགས་དང༌། ཐུགས་སྐུལ་བར་བྱེད་པའི་བཟླས་པའི་སྔགས་དང༌། སྔགས་ཐམས་ཅད་ཀྱི་ཁ་སྐོང་བར་བྱེད་པ་དང༌། དམ་ཚིག་དང་རབ་གནས་དང་སྦྱིན་སྲེག་དང་འབྲེལ་པར་བྱེད་པ་བྱིན་གྱིས་རློབ་པའི་སྔགས་དང༌། དམན་པ་འཛིན་པར་བྱེད་པ་ལས་ཚོགས་དང་འབྲལ་པའི་སྔགས་རྣམས་སོ། ། དེ་དག་ནི་སྤྱིའི་དོན་ཏོ། ། ས་བོན་ཞེས་བྱ་བ་སྐྱེ་བའི་རྒྱུ་ཡིན་ཏེ།
བསྐྱེད་རིམ་ནི་ཡི་གེ་འདི་རྣམས་ལས་བསྐྱེད་ཅིང་རྫོགས་རིམ་པ་རྣམས་ཀྱི་ལུས་ལ་ཡང་འདི་བཞིན་དུ་གནས་ལ་མཐར་ཐུག་ཡེ་ཤེས་ལྔ་ཡང་འདིས་སྟོན་པས་ན་ས་བོན་ནོ། ། བྷྲཱུྃ་ནི་མེ་ལོང་ལྟ་བུའི་ཡེ་ཤེས་ཏེ་རྣམ་པར་སྣང་མཛད་ཀྱི་ས་བོན་ནོ། ། ཨཱྃ་ནི་མཉམ་པ་ཉིད་ཀྱི་ཡེ་ཤེས་ཏེ་རིན་ཆེན་འབྱུང་ལྡན་ནོ། ། ཛྲཱིཾ་ནི་སོ་སོར་རྟོག་པའི་ཡེ་ཤེས་ཏེ་འོད་དཔག་ཏུ་མེད་པའོ། ། ཁྃ་ནི་བྱ་བ་གྲུབ་པའི་ཡེ་ཤེས་ཏེ་དོན་ཡོད་གྲུབ་པའོ། ། ཧཱུྃ་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ཏེ་མི་བསྐྱོད་པའི་ས་བོན་ནོ། ། རྒྱུད་འདི་ནི་ཐུགས་ཀྱི་རིགས་གཙོ་བོར་འགྱུར་ཞིང་དེ་ལས་ཀྱང་སྙིང་པོ་ལྟ་བུ་ཀྱེའི་རྡོ་རྗེ་ཞེས་བྱ་བ་གཙོ་བོ་ཡིན་པར་བསྟན་པའི་ཕྱིར་དེའི་སྙིང་པོ་གཙོ་པོར་སྟོན་ཏེ། དེ་ཝ་ཞེས་བྱ་བ་ནི་རོལ་པ་སྟེ། ལྷའམ་སེམས་ཅན་གྱི་དོན་ལ་རོལ་པར་བྱེད་དོ། ། ཞེས་བྱ་བའོ། །
པི་ཙུ་ཞེས་པ་ནི་འཇམ་པ་སྟེ་ཇི་ལྟར་བལ་འདབ་འཇམ་པོས་སྦར་སྦུར་སྡུད་པ་ལྟར་འདིའི་ཐུགས་རྗེ་འཇམ་པོས་སེམས་ཅན་སྡུད་པའོ། ། བཛྲ་ཞེས་པ་མི་ཕྱེད་པས་ཏེ། ཤེས་རབ་སྟོང་པ་ཉིད་ཀྱི་རྡོ་རྗེས་ཕ་རོལ་རྣམ་པར་འཇོམས་པ་ལྟར་ཐུགས་རྗེས་མ་རུངས་པ་རྣམས་རྣམ་པར་འཇོམས་པའོ། ། དེ་བས་ན་ཀྱེའི་རྡོ་རྗེ་འདི་ནི་ཆོས་གསུམ་དང་ལྡན་པ་ཞེས་བྱའོ། ། ཧཱུྃ་གསུམ་ནི་སྐུ་གསུང་ཐུགས་མི་ཕྱེད་པ་སྟེ། གསང་བ་འདུས་པ་ལས། ཧཱུྃ་ནི་སྐུ་དང་གསུང་དང་ཐུགས། ། རྡོ་རྗེ་མི་ཕྱེད་གསུམ་འབྱུང་བ། ། ཞེས་སོ། ། ད་ནི་སྔགས་ཐམས་ཅད་ཀྱི་སྤྱིའི་རྣམ་པར་གཞག་པ་ཡི་གེ་ལྔས་ཁྱད་པར་དུ་བྱ་བ་སྟོན་ཏེ།
སྔགས་ཐམས་ཅད་ཀྱི་ཞེས་པ་ཡི་གེ་འདི་རྣམས་ཀྱི་ཁྱད་པར་དུ་མ་བྱས་པ་རྣམས་ལ་ཡིན་གྱི། ཡོད་པ་རྣམས་ལ་བསྣན་པ་ནི་མ་ཡིན་ནོ། ། རྐང་པ་དང་པོར་ཨོཾ་ཞེས་བྱ་བ་ལ་སོགས་པའོ། ། འདི་ནི་དེ་བཞིན་གཤེགས་པ་ལྔའི་བདག་ཉིད་དུ་ཤེས་པར་བྱ་སྟེ་དངོས་གྲུབ་ཐམས་ཅད་ཀྱི་རྒྱུ་ཡིན་པའི་ཕྱིར་ངེས་པར་གཞུག་གོ ། རྡོ་རྗེ་རྩེ་མོ་ལས་ཨྃ་ནི་ཅི་ཞིག་ཡིན་པར་བཤད། ། མཆོག་དང་ནོར་སྟེར་དཔལ་དང་གཡང༌། ། སྐལ་བ་བཟང་རྣམས་དང་ལྡན་ཞིང༌། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་སོ། །
དེ་བས་ན་དང་པོར་འབྱུང་ངོ༌། ། ཨོཾ་ཨ་ཀཱ་རོ་ཞེས་བྱ་བར་འབྱུང་བས། ཡང་ཨ་ཡིག་ཀྱང་ཐོག་མར་འབྱུང་ངོ༌། ། ཞེས་བྱ་བར་འགྲུབ་བོ། ། དེ་ནི་གསུང་གི་སྔགས་ཡིན་པས་སམ། ཨ་ཞེས་བྱ་བ་ནི་མ་སྐྱེད་པའི་ཕྱིར་ཆོས་ཐམས་ཅད་ཀྱི་སྒོའོ་ཞེས་འབྱུང་བས་སོ། ། དེས་ན་ཨ་ཞེས་བྱ་བ་འབྱུང་སྟེ། སྒྱུ་འཕྲུལ་དྲ་བ་ལས། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་སྡེ་ཆེན་འདྲེན་པར་བྱེད། །
ཁོང་ནས་འབྱུང་བ་སྐྱེ་བ་མེད། ། བརྗོད་པ་ཀུན་གྱི་རྒྱུ་ཡི་མཆོག ། ཅེས་གསུངས་སོ། ། དེ་ནས་སྔགས་ཀྱི་རྗེས་ལ་ཧཱུྃ་ཞེས་པ་བརྗོད་དེ། ཡང༌། ཡི་གེ་ཧཱུྃ་ནི་ཅི་ཡིན་བརྗོད། ། སྡུག་བསྔལ་འཇོམས་ཤིང་འཇོམས་བྱེད་པ། ། སྲིད་པའི་ཞགས་པ་གཅོད་པར་བྱེད། ། གདུག་པར་སྔགས་ཤིང་གསོད་བྱེད་པ། ། ཧཱུྃ་ནི་མཆོག་ཏུ་དྲན་པར་བྱ་སྟེ།
དེ་ཡང༌། གདུག་དང་སྡུག་བསྔལ་འཇོམས་བྱེད་ཅིང༌། ། བདེ་བ་དག་ནི་འགུགས་པར་བྱེད། ། ཕཊ་ནི་འཇོམས་བྱེད་སྒྲ་ཡིན་ཏེ། ། གྲོགས་དང་བཅས་པ་འཇོམས་པར་བྱེད། ། ཅེས་སོ། ། མཐར་ནི་སྭཱ་ཧཱ་ཞེས་སྦྱར་ཏེ། སྭཱ་ཧཱ་ཞེས་བྱ་ཅི་ཡིན་པ་བརྗོད། ། སྡིག་པ་ཐམས་ཅད་ཞི་བྱེད་ཅིང༌། ། དགེ་བའི་ཚོགས་ནི་འཕེལ་བར་བྱེད། །
ཉེས་པར་བྱས་པ་འཕྲོག་བྱེད་ཅིང༌། ། སྡུག་བསྔལ་ཐམས་ཅད་འཇོམས་པའི་མཆོག ། ཅེས་དཔལ་རྩེ་མོ་ལས་གསུངས་པས་འདི་དག་གིས་འགྲུབ་བོ། ། དེ་བས་ན་ཨོཾ་ཨ་བྷྲཱུྃ་ཧཱུྃ་ཕཊ་སྭཱ་ཧཱ། ཞེས་བྱ་བ་ལྟ་བུ་ཡི་གེ་རེ་རེ་ལ་སོ་སོར་སྦྱར་བའམ། ཡང་ན་ཕྲེང་སྔགས་ལ་སྦྱར་བར་བྱའོ། ། དེ་ལྟར་ཡི་གེ་རེ་རེ་ཉིད་ཁོ་ན་ངེས་པར་བཤད་པ་དེ་ལྟར་མཁས་པས་གསང་སྔགས་མ་ལུས་པ་ལ་དེ་ལྟར་བྱའོ། ། ཞེས་ཁོང་དུ་ཆུད་པར་བྱས་ལ། ལས་ཚོགས་མཐའ་དག་ལ་ཧེ་རུ་ཀ་བཞི་བདག་མེད་མ་དང་ལྔ་གང་ཡང་རུང་བ་ལ་བསྐྱེད་རིམ་བརྟན་པར་འགྱུར་ཞིང་སྔོན་དུ་བསྙེན་པ་འབུམ་ཕྲག་བཞི་སོང་བས་སོ་སོའི་དངོས་གྲུབ་ལ་འཇུག་པར་བྱའོ་ཞེས་པ་ནི་བླ་མའི་མན་ངག་གོ ། གྲོང་ཁྱེར་དཀྲུགས་པ་ལ་ཡང་དངོས་གྲུབ་ཀྱི་དོན་དུ་བྱེ་བ་ཕྲག་གཅིག་བཟླས་ལ།
མཚན་མ་མཐོང་གི་བར་དུ་བསྒྲུབས་ཏེ་ལས་ལ་སྦྱོར་བ་ན་ལག་པ་ལ་འཁོར་ལོ་རྩིབས་བརྒྱད་ལ་ཡི་གེ་བརྒྱད་བཀོད་ཅིང༌། མུ་ཁྱུད་ལ་ཨཱ་ལི་ཀཱ་ལི་བཀོད་ལ། ལྟེ་བའི་ཨཾ་སྡེ་བརྒྱད་དང་བཅས་པས་དཀྲུགས་པ་ནི། ཙཎྜཱ་ལཱིའི་མན་ངག་གོ ། ལས་ཀྱི་ཚོགས་མཐའ་དག་གི་སྤྱིའི་བསྙེན་པ་ནི་སྔར་བསྟན་ལ། ཁྱད་པར་གྱི་ཉེན་པ་ལ་སྔགས་བརྒྱད་པོ་འདིའི་དོན་ཡིན་ཏེ། ཚོགས་གཉིས་བསགས་པ་སྔོན་དུ་སོང་ནས། གདན་གྱི་སྟེང་དུ་ས་བོན་ཙམ་ལས་འཆད་པའི་ལྷ་བསྐྱེད་པ་ནི་བསྙེན་པའོ། ། ཡེ་ཤེས་པ་གཞུག་པ་ནི་ཉེ་བར་སྒྲུབ་པའོ། ། གནས་གསུམ་བྱིན་གྱིས་བརླབ་པ་ནི་སྒྲུབ་པའོ། །
དབང་བསྐུར་རྒྱས་གདབ་ནི་སྒྲུབ་པ་ཆེན་པོའོ། ། དེ་ནས་སྙིང་གར་སྔགས་བཀོད་ལ་བཟླས་པ་བྱའོ། བཟླས་བསྒོམ་གྱིས་འགྲུབ་པ་ནི་རབ་ཡིན་ལ། རྫས་སྦྱོར་ལ་སོགས་པ་ལ་ལྟོས་པ་ནི་འབྲིང་དང་ཐ་མ་སྟེ་བཤད་པའི་རྒྱུད་ཀྱི་བརྟག་པ་བདུན་པ་ལྟར་བྱའོ། ། ཨ་ཕུཿཞེས་བྱ་བ་ལ་སོགས་པའི་ཆོ་གས་ཆར་དབབ་པའི་ཆོ་ག་གསུངས་ཏེ། སྔོན་དུ་བསྙེན་པ་སོང་བའི་རྣལ་འབྱོར་པས། གྲོང་ཁྱེར་གྱི་རླུང་མཚམས་ན་རྫིང་བུ་དངོས་སུ་ཡོད་དམ། མེད་ན་ཡང་ཕྱོགས་དེར་རྫིང་བྱས་ཏེ། དེར་དཀྱིལ་འཁོར་བཞེངས་དགོས་པས། སའི་ཆོ་ག་ཇི་ལྟ་བ་བཞིན་བྱའོ། །
དེའི་ཕྱེད་ཉིན་ཀླུ་གནས་པའི་མཚོ་འགྲམ་ནས་ས་ནག་པོ་བླངས་ལ་བདུད་རྩི་ལྔ་དང་ཙནྡན་ལ་སོགས་པ་བླུགས་ལ་མཐའ་ཡས་ཀྱི་གཟུགས་སྟོད་མི་ལ་སྦྲུལ་མགོའི་གདེངས་ཀ་བདུན་ཡོད་པ་སྨོད་སྦྲུལ་འཁྱིལ་བ་སྙིང་གར་ཐལ་མོ་སྦྱར་བ་བྱས་ཏེ་ཁམ་ཕོར་ཁ་སྦྱོར་དུ་བཅུག་ལ་དཀྱིལ་འཁོར་གྱི་འགྲམ་དུ་གཞག་གོ ། ཡོ་བྱད་ཀྱི་ཚོགས་མ་ལུས་པ་བསོགས་ཏེ། སའི་ལྷ་མོ་དང་ལྷ་དང་བུམ་པ་སྟ་གོན་དུ་གནས་པ་རྣམས་ཆོ་ག་བཞིན་བྱའོ། ། དེ་ནས་མཐའ་ཡས་ཀྱི་ཁམ་ཕོར་ཁ་ཕྱེ་ལ། སྐད་ཅིག་གིས་སྟོང་པར་བསམ། དེ་ནས་ཨ་ཕུཿལས་མཐའ་ཡས་མདོག་སེར་པོ་ཇི་ལྟ་བ་བཞིན་བསྐྱེད་ལ། དེ་ནས་ས་བོན་གྱི་འོད་ཀྱིས་ས་འོག་ནས་མཐའ་ཡས་རང་བཞིན་པ་བཀུག་ལ་བསྟིམ། སྐུ་གསུང་ཐུགས་བྱིན་གྱིས་བརླབས། དབང་བསྐུར་གྱི་ལྷ་སྤྱན་དྲངས་ཏེ་དབང་བསྐུར་བར་བསམས་ལ། དངོས་སུ་བུམ་པ་བདུད་རྩིས་གང་བས་མེ་ལོང་ལ་བླུགས་ལ་དབང་བསྐུར་ཏེ་སྣང་བ་མཐའ་ཡས་ཀྱི་དབུ་རྒྱན་བྱས་ཏེ།
ཡན་ལག་བཞིའོ། ། དེ་ནས་མེ་ཏོག་ནག་པོ་དང༌། སྤོས་དང༌། མར་མེ་དང༌། དྲི་དང༌། ཞལ་ཟས་ཀྱིས་ཀྱང་མཆོད་ལ། མཁན་པའི་ཁུ་བ་དང་གླང་པོའི་ཆང་གིས་མགོ་ལ་བྱུག བ་ནག་མོའི་འོ་མས་དགང༌། ཅུང་ཟད་གཏོར་ལ། གཞོན་ནུ་མ་ནག་མོས་བཀལ་བའི་སྐུད་པ་ནག་པོས་རྒྱ་གྲམ་དུ་དཀྲི།
སྟ་གོན་ནོ། ། དེའི་ནང་པར་དཀྱིལ་འཁོར་ཁྲུ་གསུམ་པའི་ཚད་དུ་བྱས་ལ་དུར་ཁྲོད་ཀྱི་སྲད་བུས་ཐིག་གདབ་པ་ལ་སོགས་པ་གཞུང་བཞིན་བྱའོ། ། དེ་ནས་རྒྱན་དགྲམ་པ་ནས་བརྩམས་ཏེ་དཀྱིལ་འཁོར་བསྒྲུབ་པ་དང༌། མཆོད་པ་དང༌། བདག་ཉིད་འཇུག་པ་ལ་སོགས་པ་མ་ལུས་པ་དཀྱིལ་འཁོར་ཆོ་ག་བཞིན་བྱའོ། ། དེ་ནས་མཐའ་ཡས་ཀྱི་ཁམ་ཕོར་ཁ་ཕྱེ་ལ། སྟ་གོན་ལ་གནས་པའི་སྐབས་སུ་ཇི་ལྟར་བྱ་བ་བཞིན་བྱའོ། ། ཁྱད་པར་ནི་བ་ནག་མོའི་འོ་མས་བཀང་སྟེ། བདག་ཉིད་དཀྱིལ་འཁོར་གྱི་གཙོ་བོ་དང་ཐ་མི་དད་དུ་བསྒོམས་ལ། མ་རུངས་པའི་བསམ་པ་ཞེས་བྱ་བ་མཐའ་ཡས་གཟིར་ལ་ཆར་དབབ་བོ་སྙམ་པས།
ཨོཾ་ཞེས་བྱ་བ་ལ་སོགས་པའི་སྔགས་བཟླས་སོ། ། གལ་ཏེ་མི་འབབ་ན་ཞེས་བྱ་བ་ནི་སྤོགས་པས། གནད་ལ་དབབ་པའི་ཆོ་ག་སྟེ། སྔགས་བཟློག་པ་ཞེས་བྱ་བ་འབྲུ་རེ་ནས་མི་བཟློག་སྟེ། ཚིག་རེ་ནས་བཟློག་པ་འདི་ནི་མན་ངག་གོ ། དེ་ནས་དཀྱིལ་འཁོར་གྱི་མཇུག་གི་བྱ་བ་སྤྱི་ཆོ་ག་དང་འདྲ་བར་ཤེས་པར་བྱའོ། ། ལེའུ་གཉིས་པའི་མན་ངག་གོ ། དེ་ལྟར་སྔགས་ཟློས་པ་ལ་ལུས་ལྷར་བསྐྱེད་དགོས་པས། སྔོན་དུ་འགྲོ་བ་ཚོགས་གཉིས་བསགས་པ་དང༌། སྲུང་བའི་འཁོར་ལོ་བསྒོམ་པ་དང༌།
གདན་བསྒོམ་པ་དང༌། དེར་ཧེ་རུ་ཀ་གསུམ་འཁོར་དང་བཅས་པ་བསྐྱེད་པ་སྟོན་ཏེ། དེ་ཡང་མངོན་པར་རྟོགས་པའི་གཞུང་འདི་ནི་ཤིན་ཏུ་འཁྲུགས་པ་ཡིན་ཏེ། དེ་བས་ན་བླ་མའི་མན་ངག་གིས་བཤད་པའི་རྒྱུད་རྡོ་རྗེ་གུར་གྱི་ཚུལ་གྱིས་འཁྲུགས་པ་བསྡེབས་ཏེ་འཆད་དོ། ། ལེའུ་འདིའི་བརྗོད་བྱའི་དོན་བསྐྱེད་པའི་རིམ་པ་སྟོན་ཏོ། ། སྤྱིའི་དོན་ནོ། ། ལེའུ་གསུམ་པའི་དོན་ནོ། ། དེ་ནས་ལྷར་བསྐྱེད་པ་དེ་ཉིད་ཀྱི་ཡན་ལག་རྣམས་ཡོངས་སུ་ཚང་བར་བྱ་བའི་ཕྱིར་དང་ཁམས་གསུམ་ཆོས་ཀྱི་རྒྱལ་པོར་དབང་ཐོབ་པར་བྱ་བའི་ཕྱིར། ལྷ་དབང་བསྐུར་བའི་ལེའུ་ཞེས་བྱ་སྟེ། དབང་བསྐུར་བའི་ཚུལ་དངོས་དང༌།
ཞར་ལས་ཐུན་གྲངས་དང་སྤྱོད་ལམ་གྱི་རྣལ་འབྱོར་དང་བཅས་པ་སྟོན་ཏེ། སྤྱིའི་དོན་ནོ། ། ལེའུ་བཞི་པའོ། ། དེ་ནས་ལྷའི་བཟླས་བསྒོམ་ལ་གནས་ཀྱང་དེ་ཁོ་ན་ཉིད་མ་རྟོགས་ན་གྲོལ་བར་མི་འགྱུར་བས་དེའི་འོག་ཏུ་དེ་ཁོ་ན་ཉིད་ཀྱི་ལེའུ་ལྔ་པ་གསུངས་ཏེ། ཐོག་མར་དེ་ཁོ་ན་ཉིད་ཀྱི་མཚན་ཉིད་དང༌། སྐྱེད་བྱེད་ཅེས་བྱ་བ་ལ་སོགས་པ་དེ་ཁོ་ན་ཉིད་རྟོགས་པར་བྱེད་པའི་ཐབས་ཟབ་མོའི་རྣལ་འབྱོར་འཐད་པ་དང་བཅས་པ་དང༌། སྒོམ་པ་པོ་མེད་ཅེས་བྱ་བ་ལ་སོགས་པས་དེ་ཁོ་ན་ཉིད་རྟོགས་པའི་ཚུལ་དང༌། དོན་དམ་གྱི་ཚུལ་དང༌། དེ་ལ་ཀུན་རྫོབ་ཏུ་ལྷ་དང་སྔགས་དང་ཕྱག་རྒྱ་དང་དཀྱིལ་འཁོར་དང་བསམ་གཏན་གྱི་དེ་ཁོ་ན་ཉིད་རྟོགས་པ་ཕན་ཡོན་དང་བཅས་པ་བསྟན་ཏོ། ། དེ་ལྟར་ལྷ་དང་སྔགས་ལ་མངོན་པར་ཞེན་ཏེ།
འདི་ཁོ་ན་ལྟར་གྲུབ་བོ་སྙམ་དུ་རློམ་པ་རྣམས་ལ། དེ་ལྟར་མ་ཡིན་ཏེ། བློ་ལ་སྣང་བ་ཐམས་ཅད་ནི་བརྟགས་པའོ་ཞེས་བསྟན་པའི་ཕྱིར། ངོ་བོས་གཟུགས་མེད་ཅེས་བྱ་བ་ལ་སོགས་པ་གསུངས་ཏེ། དེ་ལ་གཟུགས་ནི་དཀར་པོ་དང་སྔོན་པོ་ལ་སོགས་པ་སྟེ། མིག་གི་ཡུལ་དུ་གྱུར་པ་གཟུགས་ཀྱི་སྐྱེ་མཆེད་དོ། ། འདི་ཇི་ལྟ་བུ་ཡིན་སྙམ་པ་ལ། མེད་ཅེས་བྱ་བ་ཡོད་པ་མ་ཡིན་ཞེས་བྱ་བའི་དོན་ནོ། ། གལ་ཏེ་ཡོད་པར་གྲུབ་ན་ཇི་ལྟར་མེད་པ་ཡིན་སྙམ་པ་ལ། ངོ་བོས་ཞེས་བྱ་སྟེ་རང་བཞིན་གྱིས་མེད་པའམ་རང་བྱུང་དུ་མེད་པ་ཞེས་བྱ་བའི་དོན་ནོ། །
ཇི་ལྟར་རང་བཞིན་གྱིས་མེད་པ་ཡིན་ཞེ་ན། གློ་བུར་གྱི་རྐྱེན་ལ་རག་ལས་པའི་ཕྱིར་དང༌། གགས་མི་སྐྱེ་བའི་ཕྱིར་དང༌། སྐད་ཅིག་མ་ཉིད་ཡིན་པའི་ཕྱིར་དང༌། བྱིས་པ་རྣམས་ཀྱིས་གཙང་བ་དང་བདེ་བ་དང་བདག་དང་རྟག་པར་འཛིན་པ་དེ་ལྟར་མ་གྲུབ་པའི་ཕྱིར་ངོ་བོས་མེད་པའོ། ། དེས་ན་རྟེན་ཅིང་འབྲེལ་པར་འབྱུང་བ་ཙམ་ཞེས་བྱ། རྣམ་པར་རྟོག་པས་བརྟགས་པའམ། གྲགས་པ་ཙམ་ཞེས་བྱ་བའི་དོན་ནོ། ། རྟེན་ཅིང་འབྲེལ་འབྱུང་གང་ཡིན་པ། ། དེ་ཉིད་སྟོང་པ་ཉིད་དུ་བཤད། །
ཅེས་སོ། ། ཡང༌། མི་སྟོང་ཅུང་ཟད་མེད་པ་ལ། ། སྟོང་པ་ཡོད་པར་ག་ལ་འགྱུར། ། ཞེས་དབུ་མ་ལས་སོ། ། ཕར་ཕྱིན་ལས། གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ་ཞེས་པས། ངོ་བོས་མེད་བྱ་བ་འདི་བདེན་པ་གཉིས་ཆར་དུ་བསྟན་པའོ། ། ལེའུ་ལྔ་པའི་མན་ངག་གོ ། དེ་ལྟར་རིམ་པ་གཉིས་ལ་གནས་ན་དྲོད་ཐོབ་པའི་རྣལ་འབྱོར་པ་སྤྱོད་པ་སྤྱད་པ་ལ་དབང་བས་ལེའུ་དྲུག་པ་སྤྱོད་པའི་ལེའུ་གསུངས་ཏེ།
སྤྱོད་པ་བྱེད་པའི་གང་ཟག་དང༌། དུས་དང༌། གྲོགས་དང༌། སྤྱོད་པའི་དགོས་པ་བསྟན་པའོ། ། དེ་ཁོ་ན་ཉིད་མ་རྟོགས་ན་སྤྱོད་པ་སྤྱད་པ་ལ་མི་དབང་ངོ༌། ། སྤྱིའི་དོན་ཏོ། ། ལེའུ་དྲུག་པའོ། ། རྒྱལ་ཚབ་ཀྱི་སྤྱོད་པ་ལ་གནས་པས་གྲོགས་ངོ་ཤེས་པར་བྱ་བའི་ཕྱིར་དང༌། གནས་ལ་སོགས་པ་ངོ་ཤེས་པར་བྱ་བའི་ཕྱིར་ཙྪོ་མ་ཞེས་བྱ་བའི་ལེའུ་བདུན་པ་བསྟན་ཏོ། ། ཙྪོ་མ་ཞེས་བྱ་བ་ནི་བརྡ་ཡིན་ཏེ།
ཀླ་ཀློའི་སྐད་དམ་ལུས་ཀྱི་བརྡ་སྟེ། རྣལ་འབྱོར་པ་དམ་ཚིག་ཅན་རྣམས་མཚོན་པར་བྱེད་ཅིང་གཞན་ཐེ་ཚོམ་གྱི་གནས་ཡིན་ནོ། ། སྤྱིའི་དོན་ཏོ། ། ལེའུ་བདུན་པའོ། ། བརྡ་མཚོན་པའི་རྣལ་འབྱོར་པ་རྣམས་ནི་ཡེ་ཤེས་ཀྱི་རྣལ་འབྱོར་མ་ཡིན་ནོ། ། དེ་ནས་ལེའུ་བརྒྱད་པ་བསྐྱེད་པའི་རིམ་པ་སྟེ། དཀྱིལ་འཁོར་གྱི་འཁོར་ལོའི་ཐབས་ལ་བརྟེན་པའི་ལྷན་སྐྱེས་ཀྱི་ཡེ་ཤེས་རྫོགས་རིམ་རྣམས་སྟོན་ཏོ། ། སྤྱིའི་དོན་ཏོ། ། འཁོར་ལོ་ས་དང་ཆུ་ནི་སྔོན། ། ཞེས་པ།
འཁོར་ལོ་ནི་བྷྲཱུྃ་ལས་རྣམ་པར་སྣང་མཛད་ཀྱི་མཚན་མར་གྲགས་ཏེ། ས་ནི་ལྃ་ལས་བྱུང་བའི་དཀྱིལ་འཁོར་གྲུ་བཞི་པ་སེར་པོ་རྡོ་རྗེའི་ཕྲེང་བས་བསྐོར་བའོ། ། ཆུ་ནི་ཝྃ་ལས་ཆུའི་དཀྱིལ་འཁོར་ཟླུམ་པོ་དཀར་པོ་བུམ་པའི་ཚར་གྱིས་མཚན་པའོ། ། བྱིན་ཟ་ནི་རྃ་ལས་བྱུང་བའི་མེའི་དཀྱིལ་འཁོར་གྲུ་གསུམ་དམར་པོ་རྡོ་རྗེའི་ཕྲེང་བས་ཕྱི་རོལ་བསྐོར་བའོ། ། རླུང་ཆེན་ནི་ཡྃ་ལས་འབྱུང་བ་རླུང་གི་དཀྱིལ་འཁོར་གཞུའི་དབྱིབས་སྔོན་པོ་དུ་བ་འཐུལ་ཞིང་འཁྱིལ་བ་འཕན་གཉིས་ཀྱིས་མཚན་པའོ། ། ཐོག་མར་ས་ནས་གསུངས་པས་དེ་བཞིན་བྱས་ཤིང་བསྒོམས་པ་ཡིན་ནམ་སྙམ་ན་མ་ཡིན་ཏེ། བཤད་པའི་རྒྱུད་ནས། ནམ་མཁའི་ཁམས་ཀྱི་དབུས་གནས་པར། ། རྡོ་རྗེ་དཀྱིལ་འཁོར་བསྒོམ་པར་བྱ། ། རྡོ་རྗེ་དཀྱིལ་འཁོར་སྟེང་གནས་པར། །
མེ་ཡི་དཀྱིལ་འཁོར་བསྒོམ་པར་བྱ། ། གསང་བའི་དཀྱིལ་འཁོར་དབུས་གནས་པར། ། ཆུ་ཡི་དཀྱིལ་འཁོར་བསྒོམ་པར་བྱ། ། ཆུ་ཡི་དཀྱིལ་འཁོར་དབུས་གནས་པར། ། བརྟུལ་ཞུགས་ཅན་གྱིས་དབང་ཆེན་བསྒོམ། ། ཞེས་གསུངས་སོ། ། ཡང་གལ་ཏེ་དེ་ལྟར་གསུངས་པ་བདེན་མོད་ཀྱང༌། ཐོག་མར་ས་ནས་གསུངས་པ་དེ་ཇི་ལྟར་དྲང་བར་བྱ་སྙམ་ན། ཇི་ལྟར་ཕྱི་བསྒོམ་པ་ནང་གི་དབང་གིས་ན། བྱང་ཆུབ་ཀྱི་སེམས་ཀྱི་དཀྱིལ་འཁོར་ལ་དགོངས་ཏེ།
རེག་པ་སྲ་བའི་ཆོས་ཀྱིས་ཏེ། ། ས་ནི་དེ་ལྟར་སྐྱེ་བར་འགྱུར། ། ཞེས་བཅུ་པ་ལས་འཆད་པར་འགྱུར་རོ། ། དེ་ནི་ལུས་ཀྱི་དཀྱིལ་འཁོར་འཁོར་ལོ་ལ་དགོངས་ཏེ། ཁ་སྦྱོར་ལས། རྐང་པའི་འོག་ཏུ་རྩོམ་ཆེན་རླུང༌། ། གཞུ་ཡི་དབྱིབས་སུ་རྣམ་པར་གནས། ། སུམ་མདོར་ཡང་ནི་མེ་ཡིན་ཏེ། ། གྲུ་གསུམ་འབར་བའི་རྣམ་པར་གནས། ། ཟླུམ་པོའི་རྣམ་པའི་གཟུགས་ཀྱིས་ནི། །
ཆུ་ནི་ལྟོ་བར་འགྱུར་བ་ཡིན། ། སྙིང་གར་ཡང་ནི་ས་ཡིན་ཏེ། ། ཀུན་ནས་གྲུ་བཞི་པ་ཉིད་དོ། ། ཞེས་གསུངས་པ་འདིས་འགྲུབ་པ་ཡིན་ནོ། ། དེས་ན་གང་ལྟར་ཡང་འགལ་བ་ཡོད་པ་མ་ཡིན་ནོ། ། ཟླ་བ་མེ་ལོང་ཡེ་ཤེས་ལྡན། ། ཞེས་པ་གདན་གྱི་སྟེང་དུ་ཨཱ་ལི་ཕྲག་གཉིས་སྐར་མ་ལྟ་བུར་བསམས་ཏེ། སུམ་ཅུ་རྩ་གཉིས་པོ་དེ་ནི་མཚན་བཟང་པོ་སུམ་ཅུ་རྩ་གཉིས་སུ་མོས་པར་བྱའོ། ། དེ་གྱུར་པ་ལས་ཟླ་བའི་དཀྱིལ་འཁོར་བཅོ་ལྔ་དུས་གཅིག་ཏུ་བསྐྱེད་དེ། དེ་མེ་ལོང་ཡེ་ཤེས་སུ་མོས་པ་བྱའོ། །
ཡང་དབུས་མའི་སྟེང་དུ་ཀཱ་ལི་སོ་བཞི་ལ་ཡ་ར་ལ་ཝ་ཌ་ཌྷ་ཞེས་དྲུག་བསྣན་པས་བཞི་བཅུ། དེ་སྐར་མའི་རྣམ་པ་འདྲ་བ། བརྒྱད་ཅུ་པོ་དེ་དཔེ་བྱད་བཟང་པོ་བརྒྱད་ཅུར་མོས་པ་བྱའོ། ། དེ་ལས་ཉི་མ་བཅོ་ལྔ་སྟེ་མཉམ་པ་ཉིད་ཀྱི་ཡེ་ཤེས་སུ་མོས་པ་བྱའོ། ། དེ་དག་གི་བར་དུ་ཨྃ་ལ་སོགས་པ་ས་བོན་བཅོ་ལྔ། དེ་ལས་ཕྱག་མཚན་ས་བོན་གྱིས་མཚན་པ་སྟེ་སོ་སོར་རྟོག་པའི་ཡེ་ཤེས་སུ་མོས་པ་བྱའོ། ། སོ་སོར་ཕྱག་མཚན་ས་བོན་ཉི་མ་ཟླ་བ་འདྲེས་པ་ནི་བྱ་བ་ནན་ཏན་གྱི་ཡེ་ཤེས་སུ་མོས་པ་བྱའོ། ། དེ་ནས་ལྷ་མོ་བཅོ་ལྔའི་སྐུ་དུས་གཅིག་ཏུ་བསྐྱེད་དེ་ཆོས་ཀྱི་དབྱིངས་རྣམ་པར་དག་པའི་ཡེ་ཤེས་སུ་མོས་པ་བྱའོ། ། འདི་ལྟར་རྣམ་པ་ཟླ་བ་ལ་སོགས་པ་དེ་ལ། མེ་ལོང་ལྟ་བུའི་ཡེ་ཤེས་ལ་སོགས་པར་མོས་པ་བྱེད་ན།
དེ་ལྟར་བསྒོམ་པའི་དགོས་པ་ནི་ཅི་ཡིན། ཡང་འདི་དག་གི་འཐད་པ་དང་ངེས་པའི་ཚིག་ཀྱང་ཅི་ཡིན་སྙམ་ན། དེ་ལ་རྣམ་པ་དེ་དང་དེར་བསྒོམ་པ་ནི། ལས་དང་པོ་པ་རྣམས་ལ་བསྒོམ་སླ་བར་བྱ་བའི་ཕྱིར་ཏེ། རྣམ་པ་ཙམ་ལམ་དུ་བྱེད་པའོ། ། རྣམ་པ་དེ་ལ་དོན་དེར་མོས་པ་བྱས་པས་ནི་ལན་ཅིག་ཐོབ་པའི་རྒྱུར་འགྱུར་པ་སྟེ། མོས་པ་ལམ་དུ་བྱེད་པའམ། འབྲས་བུ་ད་ལྟ་ནས་བསྒོམས་པས་འབྲས་བུ་ལམ་དུ་བྱེད་པའོ། ། དེས་ཚོགས་བསོག་ཅིང་སྒྲིབ་པ་འབྱང་བས་བྱིན་རླབས་ལམ་དུ་བྱེད་པའོ། ། དེ་བས་ན་རྣམ་པ་ལ་ངོ་བོར་ཞེན་པས་འཇུག་པའི་ལམ།
དེ་ལ་སངས་རྒྱས་ཀྱི་ཐུགས་རྗེས་མི་སླུ་བས་འབྲེལ་པས་མི་སླུ་བའི་ལམ་ཞེས་བྱའོ། ། ངེས་ཚིག་དང་འཐད་པ་ཡང་ཅིའི་ཕྱིར་མེ་ལོང་ལྟ་བུ་ཞེས་བྱ། ཅིའི་ཕྱིར་ཟླ་བར་བསྒོམ། ཨཱ་ལི་ལས་བསྐྱེད་པའི་རྒྱུ་མཚན་ཅི་ཡིན་ན། ཆོས་ཐམས་ཅད་གཟུགས་བརྙན་གྱི་ཚུལ་གྱིས་སྣང་བས་ན་མེ་ལོང་དང་འདྲ་བས་མེ་ལོང་སྟེ། ཡེ་ཤེས་གྲུབ་པ་ལས་ཇི་ལྟར་གཟུགས་བརྙན་མེ་ལོང་ལ། ། རང་ཉིད་ངེས་པར་སྣང་བ་བཞིན། ། དེ་བཞིན་ཆོས་སྐུའི་ཡེ་ཤེས་ནི། ། སྣང་བས་མེ་ལོང་ཞེས་བྱའོ། ། ཞེས་སོ། །
གཟུགས་ཀྱི་ཕུང་པོ་དང་ཀུན་གཞི་དག་པའི་བདག་ཉིད་དོ། ། དེ་ཟླ་བ་ཁོ་ནར་བསྒོམ་པ་ནི་འདྲ་བའི་ཕྱིར་ཏེ། རྡོ་རྗེ་རྩེ་མོ་དང་ཁ་སྦྱོར་ལས། ཡིད་གཉིས་ཀུན་ལས་རྣམ་པར་གྲོལ། ། རྣམ་པར་རྟོག་པའི་རབ་རིབ་འཕྲོག ། ཉོན་མོངས་དྲི་མ་ཀུན་ལས་འདས། ། ཟླ་མཚུངས་སེམས་ནི་ཟླ་བ་ཉིད། ། ཅེས་དྲི་མ་དང་བྲལ་བར་འདྲ་བས་སོ། ། ཡང་ཅིའི་ཕྱིར་མཉམ་པ་ཉིད་ཡིན་སྙམ་ན། ཡེ་ཤེས་གང་གི་ཆོས་ཐམས་ཅད་མཉམ་པ་ཉིད་དུ་རྟོགས་པ་སྟེ།
དེ་བཞིན་གཤེགས་ཀུན་ཡེ་ཤེས་དང༌། ། རང་གི་དང་ནི་འགྲོ་བའི་ཡང༌། ། དངོས་ཉིད་གཅིག་པར་ཐུགས་ཆུད་པས། ། མཉམ་ཉིད་ཡེ་ཤེས་ཞེས་བྱའོ། ། ཡེ་ཤེས་དེ་ནི་ཚོར་བའི་ཕུང་པོ་དང༌། ཉོན་མོངས་པ་ཅན་རྣམ་པར་དག་པའི་བདག་ཉིད་ཀྱི་ཕྱིར་རོ། ། དེ་ཉི་མར་བསྒོམ་པ་ནི་ཉི་མ་དང་འདྲ་བའི་ཕྱིར་ཏེ། ཉི་མས་མུན་པ་ཐམས་ཅད་མཉམ་པའི་འཇོམས་པས་སམ། ཡང་ན་ཡེ་ཤེས་དེ་སེམས་ཅན་ལ་ཆགས་པས་སེམས་ཅན་འཛིན་ཏེ། སྙིང་རྗེའི་སྡུག་པ་ཡང་དག་འབྱུང༌། །
སེམས་ཅན་རྗེས་སུ་འཛིན་པ་པོ། ། དགེ་བའི་ཆོས་ཀྱི་ཡང་དག་གང༌། ། ཉོན་མོངས་ཐམས་ཅད་ངེས་པར་གནོན། ། ཞེས་སོ། ། དེས་ནི་ཉི་མ་འོད་དམར་བ་དང་མུན་པ་འཇོམས་པས་སོ། ། ཡེ་ཤེས་དེ་སྐུའི་རྣམ་པར་འབྱུང་བས་ན། དཔེ་བྱད་བརྒྱད་ཅུ་འབྱུང་སྟེ་ཀཱ་ལི་ལས་བསྐྱེད་དེ། སངས་རྒྱས་ཡོན་ཏན་ཀ་སོགས་ཀྱིས། ། རྣལ་འབྱོར་གྱིས་ནི་འཇུག་པར་འགྱུར། ། ཞེས་སོ། །
སོ་སོར་རྟོག་པའི་ཡེ་ཤེས་ནི་རང་བཞིན་གྱིས་འོད་གསལ་བས་ཤེས་བྱ་ཐམས་ཅད་ལ་མ་འདྲེས་པར་མཁྱེན་པ་སྟེ། གདོད་ནས་དག་ཅིང་སྐྱེ་བ་མེད། ། རང་བཞིན་གྱིས་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་པས། ། སོ་སོར་རྟོག་པ་ཅན་ཞེས་བཤད། ། ཅེས་སོ། ། བྱ་བ་ནན་ཏན་ནི་སངས་རྒྱས་ཐམས་ཅད་ཀྱི་མཛད་པ་རོ་གཅིག་པ་སྟེ། ཀུན་ཏུ་ཀུན་ནས་སངས་རྒྱས་ཀྱི། ། སངས་རྒྱས་མཛད་པ་ལ་འཇུག་པ། ། སངས་རྒྱས་ཐམས་ཅད་མཛད་གཅིག་པས། །
བྱ་བ་གྲུབ་པ་ཞེས་བཤད་དོ། ། ཞེས་སོ། ། འདུ་བྱེད་ཀྱི་ཕུང་པོ་དང་སྒོ་ལྔའི་རྣམ་ཤེས་ཀྱི་བདག་ཉིད་དོ། ། དེ་འདིར་གཅིག་ཏུ་འགྱུར་བ་དང་འདྲ་བས་སོ། ། ཆོས་ནི་ཕུང་པོ་ལྔའི་བདག་ཉིད་དམ་སྒྲིབ་པ་ཐམས་ཅད་ཀྱི་བདག་ཉིད་དོ། ། དག་པ་ནི་རྣམ་པར་དག་པ་སྟེ་ཅིའི་ངོ་བོར་ཡང་མ་གྲུབ་པའོ། ། མངོན་པར་བྱང་ཆུབ་པ་ལྔ་པོ་འདི་སྦྱང་གཞི་དང་ལམ་དང་འབྲས་བུ་དང་བཅས་པའོ། ། ཨཱ་ལི་ཀཱ་ལི་མཉམ་སྦྱོར་བ། ། ཞེས་པ་ལ་སོགས་པ་ནི། ཨཱ་ལི་སུམ་ཅུ་གཉིས་ལས་ཟླ་བའི་དཀྱིལ་འཁོར་སྟེང་ཟུར་གསུམ་པ་ཨཱ་ལིས་མཚན་པ་ཡིན་ཏེ།
དཔལ་ཁ་སྦྱོར་ལས། གྲུ་གསུམ་རྒྱ་ཆེའི་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུ་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་སོ། ། ཀཱ་ལི་ནི་ཟླ་བ་སྔ་མ་ལྟ་བུ་ཀཱ་ལིས་བརྒྱན་པའོ། ། ཟླ་བའི་སྟེང་དུ་ཡང་ཟླ་བ། །
བྱང་ཆུབ་ཟླ་བ་གཉིས་པ་ཅན། ། སངས་རྒྱས་ཡོན་ཏན་ཀ་སོགས་ཀྱིས། ། སྐར་འདྲ་འདི་ཡང་འཇུག་པར་འགྱུར། ། ཞེས་སོ། ། དེ་ལྟ་བུའི་ཟླ་བ་གཉིས་ནི། རྡོ་རྗེ་སེམས་དཔའི་གདན་ནོ། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པར་འདོད་མི་བྱ། ། ཧཱུྃ་ལས་རྡོ་རྗེ་རྩེ་ལྔ་པ། ། དཀར་པོ་ཧཱུྃ་གིས་མཚན་པའོ། །
བྱང་ཆུབ་སྤྱོད་པ་བླ་ན་མེད། ། དེ་ཡི་ས་ནི་རྟོགས་པ་སྟེ། ། ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་བརྟག་པར་བྱ། ། ཞེས་སོ། ། དེ་ལས་འོད་འཕྲོས་བསྡུས་གཅིག་ཏུ་གྱུར་པ་ལས། ཡང༌། རྡོ་རྗེ་སེམས་དཔའི་རྡོ་རྗེ་ནི། ། རྩེ་མོ་ལྔ་པ་འོད་ཟེར་ཅན། ། ཞེས་དང༌།
འདིས་ནི་སྔགས་ཀྱི་རྣལ་འབྱོར་གྱིས། ། སྤྲོ་བ་དང་ནི་བསྡུ་བ་བྱ། ། ཞེས་སོ། ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་པས། སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པའོ། ། རྡོ་རྗེ་ཡོངས་གྱུར་དེ་མ་ཐག །
རྣམ་པ་ཀུན་གྱི་མཆོག་ལྡན་པའི། ། ཟླ་བའི་ཁ་དོག་ཉམ་འོད་ཀྱི། ། རྡོ་རྗེ་སེམས་དཔའ་བསྒོམ་པར་བྱ། ། ཞེས་གསུངས་སོ། ། མཉམ་ཉིད་མཚུངས་པར་འདོད་པ་ཉིད། ། ཅེས་པ། ཁ་སྦྱོར་ལས། སྟོང་པ་བསྒོམ་པར་མི་བྱ་ཞིང༌། ། སྟོང་མིན་བསྒོམ་པར་མི་བྱའོ། ། སྟོང་པ་མི་སྤང་རྣལ་འབྱོར་པས། །
སྟོང་མིན་ཡོངས་སུ་མི་སྤང་ངོ༌། ། ཞེས་སོ། ། དེ་མཐའ་གསུམ་ལ་མི་རེག་པ་ནི། དེ་ཁོ་ན་ཉིད་བསྒོམ་པར་བཅོམ་ལྡན་འདས་ཀྱིས་གསུངས་པ། ཇི་ལྟར། གང་ལ་སྒོམ་པ་པོ་གང་མེད། ། གང་ཡང་རྣམ་པར་སྒོམ་པའང་མེད། ། བསྒོམ་བྱ་ཉིད་ཀྱང་ཡོད་མ་ཡིན། ། དེ་ནི་དེ་ཉིད་བསྒོམ་པར་བརྗོད། ། ཅེས་སོ། །
བཟའ་དང་བཏུང་དང་བླུགས་པ་དང༌། ། ཞེས་པ་ཡང་བཤད་རྒྱུད་ལས། གཟུགས་རྣམས་ཐམས་ཅད་བལྟ་བ་དང༌། ། སྒྲ་ནི་རྒྱས་པར་ཉན་པ་དང༌། ། སྨྲ་བ་དང་ནི་དགོད་པ་དང༌། ། སྣ་ཚོགས་རོ་ནི་ཟ་བ་དང༌། ། ལས་རྣམས་ཐམས་ཅད་བྱེད་པ་དང༌། ། གཞན་དུ་སེམས་ནི་མི་འགྲོ་བའི། ། དེ་ཉིད་རིག་པའི་རྣལ་འབྱོར་པ། ། རྣལ་འབྱོར་རྟག་ཏུ་སྐྱེ་བར་འགྱུར། །
དེ་ནི་གཉིས་མེད་ཅེས་སུ་བརྗོད། ། འདི་ནི་བྱང་ཆུབ་སེམས་མཆོག་ཉིད། ། རྡོ་རྗེ་རྡོ་རྗེ་སེམས་དཔའ་དཔལ། ། རྫོགས་པའི་སངས་རྒྱས་བྱང་ཆུབ་ཉིད། ། འདི་ནི་ཤེས་རབ་ཕ་རོལ་ཕྱིན། ། ཕ་རོལ་ཕྱིན་པ་ཀུན་གྱི་ཚོགས། ། འདི་ཉིད་མཉམ་པ་ཉིད་དུ་གསུངས། ། ཞེས་སོ། ། འདོད་ཆགས་ཞེ་སྡང་ཕྲག་དོག་དང༌། ། ཞེས་པ།
ཀུན་རྟོག་མོང་པོས་མུན་པ་ཟིལ་མནན་ཅིང༌། ། རབ་ཏུ་འཇོམས་པས་སྨྱོ་ཞིང་གློག་འགྱུ་བའི། ། ཆགས་སོགས་དགག་དཀའི་དྲི་མས་གོས་པ་ཡི། ། སེམས་ནི་རྡོ་རྗེ་ཅན་གྱིས་འཁོར་ལོ་གསུངས། ། འོད་གསལ་རྟོག་པ་ལས་ནི་རྣམ་གྲོལ་བའི། ། ཆགས་སོགས་དྲི་མས་གོས་པ་རྣམ་སྤངས་པ། ། གཟུང་དང་འཛིན་མེད་སེམས་དཔའ་མཆོག་གིས་ནི། ། དེ་ཉིད་མྱ་ངན་འདས་པ་མཆོག་ཏུ་གསུངས། ། ཞེས་སོ། ། ལེའུ་བརྒྱད་པའོ། །
རྣལ་འབྱོར་མའི་དག་པ་རྟོགས་པར་བྱ་བའི་ཕྱིར་ལེའུ་དགུ་པ་གསུངས་ཏེ། ངེས་པར་དངོས་པོ་ཐམས་ཅད་ཀྱི། ། ཞེས་བྱ་བ་ལ་སོགས་པ་ནི་དེ་བཞིན་ཉིད་ཀྱི་དག་པ་སྟེ་རྟོགས་པའི་ལྟ་བའོ། ། ཕྱི་ནས་ཞེས་བྱ་བ་ལ་སོགས་པ་ནི་ལྷ་སོ་སོའི་དག་པ་སྟེ་བསྐྱེད་པའི་རིམ་པའོ། ། རང་རིག་ཅེས་བྱ་བ་ནི་རང་རིག་པའི་དག་པའོ། ། གཟུགས་ཕུང་རྡོ་རྗེ་མ་ཡིན་ཏེ། ། ཞེས་པ་འདི་ནི་གཏི་མུག་གི་གཉིད་སད་པས་ཕུང་པོ་ལ་སོགས་པའི་དོན་རྟོགས་ནས་དག་པ་མ་རྙེད་པའི་རྙེད་པ་ལྟ་བུར་བྱེད་པའོ། ། སྤྱིར་རྣམ་པར་དག་པ་ཞེས་པ་ནི་སྐྱོན་མེད་པའོ། ། རང་བཞིན་གྱིས་སྐྱོན་མེད་པ་ནི་ངོ་བོ་ཉིད་ཀྱིས་དག་པ་སྟེ། རང་བཞིན་གྱིས་ནི་རྣམ་པར་དག །
ཅེས་སོ། ། ཡང་གློ་བུར་གྱི་དྲི་མ་འཁྲུད་པར་བྱེད་པ་ལ་ཡང་དག་པ་སྟེ། ལྷ་རྣམས་ཀྱིས་ནི་ཐ་མལ་པའི་དྲི་མ་འཁྲུད་ལ། རྫོགས་པའི་རིམ་པ་རང་རིག་པས་ནི་ལྷར་ཞེན་པའི་སྐྱོན་ཡང་འཁྲུད་པར་བྱེད་དོ། ། ཕྱག་དག་པ་ལ་སོགས་པ་ནི་ཕྱག་དང་ཞབས་སུ་ཞེན་པའམ་སྟོང་པར་ཞེན་པའི་དྲི་མ་སྦྱང་བའོ། ། བླ་མའི་ཞལ་ནས་དག་པ་གསུམ་ཡིན་ཏེ། རྒྱུའི་རྒྱུད་ཀྱི་དེ་བཞིན་ཉིད་ཀྱི་དག་པ་ནི་ཆོས་ཐམས་ཅད་ཅིའི་ངོ་བོར་ཡང་མ་གྲུབ་པའོ། ། རང་རིག་པའི་དག་པ་ནི་ཐམས་ཅད་རང་གི་སེམས་ཉིད་དོ། ། ལྷ་སོ་སོའི་དག་པ་ནི་རྣམ་པ་ཐ་དད་དུ་སྣང་བ་ཉིད་ལྷའི་སྐུའི་ངོ་བོར་སྣང་བའོ། ། དེ་ལྟར་དག་པ་གསུམ་གྱིས་གློ་བུར་གྱི་དྲི་མ་དག་པར་བྱེད་དེ།
སྣང་བ་སྣ་ཚོགས་ལྷའི་སྐུ་རུ་སྣང་བ་འདི་དག་པའི་སྣང་བ་ཡིན་པ་ལ། མ་དག་པ་ཐ་མལ་པར་སྣང་བ་སྦྱང་བའི་ཕྱིར་ལྷ་སོ་སོའི་དག་པའོ། ། ཐམས་ཅད་རང་གི་སེམས་ཡིན་པ་ལ་ཐ་དད་དུ་འཛིན་པ་ནི་མ་དག་པ་སྟེ། དེ་སྦྱང་བ་ནི་རྫོགས་པའི་རིམ་པའི་ཏིང་ངེ་འཛིན་ཏོ། ། ཡིན་ཅིའི་ངོ་བོར་ཡང་མ་གྲུབ་པ་མིན་པ་ལ་དག་པ་མ་ཡིན་པའི་ནང་དུ་རྟོག་པ་མྱོང་བ་ནི་མ་དག་པའོ། ། དེ་སྦྱོང་བར་བྱེད་པ་ནི་དེ་བཞིན་ཉིད་ཀྱི་དག་པའོ། ། ཐམས་ཅད་དེ་བཞིན་ཉིད་དུ་འདུས་པས་དག་པ་གཅིག་ཏུ་འགྱུར་ལ། ཀུན་རྫོབ་ཏུ་གཟུགས་ལ་སོགས་པ་སྦྱང་བས་ན་དག་པ་གཉིས་ཀྱང་མི་འགལ་ལོ། ། ཀུན་རྫོགས་ཏུ་དེ་བཞིན་ཉིད་ལས་ལོགས་སུ་སེམས་མྱོང་བས་གསུམ་དུ་ཡང་མི་འགལ་ལོ། ། དག་པ་མཐར་ཕྱིན་པ་ལས་ཀྱང་གསུམ་དུ་འགྱུར་ཏེ།
དེ་བཞིན་ཉིད་ལས་ཆོས་ཀྱི་སྐུ། རང་རིག་ལས་ལོངས་སྤྱོད་རྫོགས་པའི་སྐུ། ལྷ་སོ་སོ་ལས་སྤྲུལ་པའི་སྐུའོ། ། ཡང་ན་དེ་བཞིན་ཉིད་ནི་དབྱིངས་ཡིན་ལ། རང་རིག་པ་ནི་ཡེ་ཤེས་ཡིན་པས། དེ་གཉིས་ལས་ལྷ་སོ་སོ་བ་གཟུགས་ཀྱི་སྐུ་འབྱུང་ངོ༌། ། སྤྱིའི་དོན་ཏོ། ། ལེའུ་དགུ་བའོ། ། དེ་ནས་ལུས་དང་སེམས་མཐུན་པ་རྣལ་འབྱོར་མའི་དཀྱིལ་འཁོར་དག་པ་དང་བཅས་པར་སློབ་མ་དབང་བསྐུར་བ་མ་བྱས་ན། བསྟན་པ་དང་ལམ་ལ་མི་དབང་བས་རྣམ་པར་དག་པའི་ལེའུ་དང་འབྲེལ་ལོ། །
ལེའུ་བཅུ་པ་དབང་བསྐུར་བའི་ཆོ་ག་སྟོན་ཏེ་ལེའུ་འདིར་སློབ་མ་སྨིན་པར་བྱ་བའི་ཆོ་ག་སྟོན་ཏེ། དེ་ལ་བདུན། བསྙེན་པའི་ཆོ་ག་དང༌། སའི་ཆོ་ག་དང༌། སྟ་གོན་གྱི་ཆོ་ག་དང༌། བྲི་ཞིང་རྒྱན་དགྲམ་པ་དང༌། བསྒྲུབ་ཅིང་མཆོད་པ་དང༌། འཇུག་ཅིང་དབང་བསྐུར་བ་དང༌། མཇུག་གི་བྱ་བའོ། ། དང་པོ་རབ་མཚན་མའི་བསྙེན་པ།
འབྲིང་དུས། ཐ་མ་གྲངས་ཀྱི་བསྙེན་པ་སྟེ། དཀྱིལ་འཁོར་བདག་པོའི་བསྙེན་པ་འབུམ། ། ཞེས་སོ། ། དེ་ནས་སའི་ཆོ་ག་ལ་ལྔ་སྟེ། ས་བརྟག་པ་དང༌། བསླང་བ་དང༌། སྦྱང་བ་དང༌། གཟུང་བ་དང༌། བསྲུང་བའོ། །
དང་པོ་ནི་ཚལ་དང་ཞེས་བྱ་བ་ལ་སོགས་པའོ། ། བསླང་བ་ལ་མངོན་པ་ལས་བསླང་བ་དོན་གྱི་འཇུག་པས་ཁ་བསྐང༌། མི་མངོན་པ་ལས་བསླང་བ་འོག་གི་རབ་གནས་ཀྱི་ལེའུར་ཤེས་པར་བྱའོ། ། སྦྱང་བ་ལ་གཉིས། ལས་དང་བྱ་བས་སྦྱང་བ་ནི། དཀྱིལ་འཁོར་ཁྲུ་གསུམ་ཞེས་བཤད། ཏིང་ངེ་འཛིན་གྱིས་སྦྱང་བ་ནི་དང་པོར་ལྷའི་ཞེས་པས་བསྟན་ཏོ། ། བློས་བཟུང་བ་དོན་གྱིས་ཤེས་སོ། ། སྟངས་སྟབས་ཀྱི་བཀོད་པ་ནི། ལྷའི་རྣལ་འབྱོར་སྔོན་དུ་སོང་བས་བྱ་སྟེ་ཁྲུས་དང་གཙང་སྦྲ་སྔོན་དུ་སོང་བས་བྱའོ། །
སྟ་གོན་ནི་བཞི་སྟེ། སའི་ལྷ་མོ་གོང་དུ་བསྟན། ལྷ་སྟ་གོན་སཾ་པུ་ཊའི་རྒྱུད་ཕྱི་མས་ཁ་བསྐང༌། བུམ་པ་སྟ་གོན་ནི། བུམ་པ་སྟ་གོན་བརྒྱད་སོགས་ཞེས་པ་ལ་སོགས་པས་བསྟན། སློབ་མ་སྟ་གོན་ཀྱང་སཾ་པུ་ཊའི་རྒྱུད་ཕྱི་མས་ཁ་བསྐང་ངོ༌། ། བྲི་ཞིང་རྒྱན་དགྲམ་པ་ལ་གཉིས། བྲི་པ་དང་རྒྱན་དགྲམ་པའོ། ། བྲི་པ་ལ་ཐིག་གིས་བྲི་བར་འདོད་ལྷ་ཞེས་པས་བསྟན། རྡུལ་ཚོན་གྱིས་བྲི་བ་ནི།
རྡུལ་ཚོན་དམ་པ་ཞེས་པས་བསྟན། རྒྱན་དགྲམ་པ་ཤུགས་ལས་ཤེས་པར་བྱའོ། ། དེ་ནས་བསྒྲུབ་ཅིང་མཆོད་དོ། ། འཇུག་ཅིང་དབང་བསྐུར་བ་ལ་གཉིས། སློབ་དཔོན་དག་འཇུག་པ་དང༌། སློབ་མ་འཇུག་པའོ། ། དབང་བསྐུར་བ་ནི། ཐུན་མོང་དུ་རིག་པའི་དབང་ལྔ་བརྟུལ་ཞུགས་དང་བཅས་པ་སཾ་པུ་ཊའི་ཕྱི་མ་དང༌། གུར་གྱི་ལེའུ་བརྒྱད་པས་ཁ་བསྐང༌། ཐུན་མོང་མ་ཡིན་པའི་དབང་བཞི་དང༌།
སློབ་དཔོན་གྱི་དབང་མཐའ་རྟེན་རྗེས་གནང་དང་བཅས་པ། གང་ཞིག་དབང་ནི་རབ་ཕྱེ་བ། ། ཞེས་པས་བསྟན། གསང་བའི་དབང་མཐའ་རྟེན་དང་བཅས་པ་དེར་ནི་རིགས་ལྔ་ཞེས་པ་ཚིག་རྐང་བཅུས་བསྟན། ཤེས་རབ་ཡེ་ཤེས་ཀྱི་དབང་མཐའ་རྟེན་དང་བཅས་པ་རོ་མཉམ་སློབ་མའི་སྤྱོད་ཡུལ་དུ་ཞེས་པ་ལ་སོགས་པས་བསྟན། དོན་གྱི་བཞི་པ་ཤེས་རབ་ཡེ་ཤེས་ནི་དེ་ཁོ་ན་ཉིད་བསྟན་པའམ་མྱོང་བ་ཉིད་ཡིན་ལ། ཚིག་གི་བཞི་པ་ནི་ཕྱི་ནས་དེ་ཉིད་ཅེས་པས་བསྟན། ལམ་དུ་བྱེད་པའི་བཞི་པ་དང་འབྲས་བུ་གྲུབ་པའི་བཞི་པ་ནི། དང་པོ་སྤྲིན་གྱི་རྣམ་པ་ཞེས་བྱ་བ་ལ་སོགས་པ་དང༌། དངོས་གྲུབ་མཚན་ཉིད་མི་ཕྱེད་པ། །
ཞེས་བྱ་བ་ལ་སོགས་པས་བསྟན་ནོ། ། དེ་ནས་དཀྱིལ་འཁོར་གྱི་མཇུག་གི་བྱ་བ་ཁ་བསྐང་ངོ༌། ། སྤྱིར་དབང་ལ་འདིར་མ་ཚང་བ་རྣམས་བརྟག་པ་ཕྱི་མའི་གསུམ་པ་དང༌། ལྔ་པ་དང༌། བཅུ་གཉིས་པས་ཁ་བསྐངས་ལ། དེར་མ་ཚང་བ་བཤད་པའི་རྒྱུད་རྡོ་རྗེ་གུར་དང་སཾ་པུ་ཊས་ཁ་བསྐང༌། དེ་ཡང་མ་ཚང་བ་དེ་ཉིད་འདུས་པས་ཁ་བསྐངས་ཏེ། ཇི་ལྟར་དེ་ཉིད་འདུས་པ་ཡི། ། དཀྱིལ་འཁོར་ཆོ་ག་དེ་བཞིན་བྱ། ། ཞེས་འབྱུང་བས་སོ། །
དེས་ཀྱང་མ་ཚང་བ་གསང་བ་སྤྱི་རྒྱུད་ཀྱིས་ཁ་བསྐངས་ཏེ། གང་དག་ཏུ་ནི་དཀྱིལ་འཁོར་གྱི། ། ལས་ཀྱི་ཆོ་ག་རྣམས་མེད་པ། ། དེ་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན། ། ཞེས་སོ། ། འདིར་ཐུན་མོང་གི་དབང་ཡན་ཆད་ཆོ་ག་མི་གསལ་བ་ལ། ཐུན་མོང་མ་ཡིན་པའི་དབང་བཞི་ནི་རྒྱུད་ཀྱི་རྒྱལ་པོ་འདིར་གསལ་བར་གསུངས་སོ། ། སྤྱིའི་དོན་ཏོ། ། ལེའུ་བཅུ་པའོ། །
དེ་ལྟར་དབང་བསྐུར་ཞིང་ལམ་ལ་གནས་པའི་རྣལ་འབྱོར་པ་རྣམས་ཀྱིས་སེམས་ཅན་གཞན་རྗེས་སུ་གཟུང་བའི་ཕྱིར། སྤྱོད་པ་བྱེད་པ་ལ་ཡན་ལག་ཚང་དགོས་པས་དེ་གྲུབ་པར་སྟོན་པ་ལྟ་སྟངས་ཀྱི་ལེའུ་འདི་གསུངས་སོ། ། ནཱ་ད་ཞེས་བྱ་བ་ལ་སོགས་པ་བཟའ་བའི་དམ་ཚིག་བསྟན་ཏོ། ། ཤ་ལྔ་བདུད་རྩི་ལྔ་ནི་ལས་དང་པོ་པས་རིལ་བུ་ཆོ་ག་བཞིན་བྱས་ལ་བཟའོ། ། གོམས་ནས་ཇི་ལྟར་རིགས་པས་བཟའོ། ། དེའི་དགོས་པ་ནི། ཀྱེའི་རྡོ་རྗེ་འགྲུབ་ཕྱིར་ཏེ། མཐར་ཐུག་རྟོག་པ་ཐམས་ཅད་ཞི་བྱེད་པའོ། ། གནས་སྐབས་མཁའ་འགྲོ་ཐམས་ཅད་འདུ་བ་དང༌། གྲུབ་པའི་ཕྱིར་དང་བཅུད་ལེན་དུ་འགྱུར་བའི་ཕྱིར་ཏེ།
དཔལ་གསང་བ་འདུས་པ་ལས། ཤ་ཆེན་དམ་ཚིག་མཆོག་གིས་ནི། ། རྡོ་རྗེ་གསུམ་མཆོག་འགྲུབ་པར་འགྱུར། ། ཞེས་པ་དང༌། རྡོ་རྗེ་གུར་ལས། མི་བསྐྱོད་བསྟེན་པའི་རྣལ་འབྱོར་པ། ། ནད་རྣམས་ཐམས་ཅད་རྣམ་པར་སྤང༌། ། ཞེས་སོ། ། འདི་རྣམས་དེ་བཞིན་གཤེགས་པ་ལྔར་ཤེས་པའི་རྣལ་འབྱོར་པས་སྤྱད་ཀྱི། དེ་ལྟ་མ་ཡིན་ན་ཁྱི་དང་ཕག་འདྲ་བར་འགྱུར་རོ། །
དགོངས་པ་ལུང་བསྟན་ལས། གསང་བ་འདུས་པ་མི་ཤེས་པར། ། སྦས་པའི་དམ་ཚིག་སྤྱོད་བྱེད་ཅིང༌། ། ཁྱི་དང་ཕག་དང་ཁྭ་རྣམས་ཀྱི། ། སྤྱོད་པ་དག་ནི་སྟོན་པར་བྱེད། ། ཅེས་གསུངས་སོ། ། ཡང་རྡོ་རྗེ་གདན་བཞི་ལས། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་འབྱུང༌། ། དོན་ཡོད་རྒྱལ་བའི་ལྕགས་ཀྱུ་སྟེ། །
དཔག་མེད་གཡོ་བའི་ལྕགས་ཀྱུ་ཡིན། ། ལྕགས་ཀྱུ་ཆེ་ལ་དགོད་པ་ནི། ། ཡེ་ཤེས་ལྔ་རུ་གསུངས་པའོ། ། ཞེས་སོ། ། ཀུ་རུ་ཀུལླེའི་སྒྲུབ་ཐབས་ནི། ལྟ་སྟངས་ཀྱི་ཁྱད་པར་གྱི་རྣལ་འབྱོར་ཏེ། སྒྲོལ་མ་སྐུ་མདོག་དམར་མོའི་ཁྱད་པར་རོ། ། དེའི་སྒྲུབ་ཐབས་རྒྱས་པ་ནི་རྒྱུད་རྒྱས་པའི་དངོས་གྲུབ་ཀྱི་བརྟག་པ་བཅུ་གཉིས་པའི་དབང་གི་དངོས་གྲུབ་ཀྱི་སྐབས་སུ་གསུངས་སོ། ། དེ་བས་ན་འདིར་གསུངས་པའོ། ། དེའི་མངོན་པར་རྟོགས་པ་ནི།
རང་ཉིད་ཀུ་རུ་ཀུལླེར་སྐད་ཅིག་གིས་བསྐྱེད་ལ། དེའི་ཐུགས་ཀར་ཧྲཱིཿབསམས་ཏེ། དེ་ལས་འོད་བྱུང་བས་བླ་མ་དང་ཀུ་རུ་ཀུལླེ་སངས་རྒྱས་དང་བཅས་པ་སྤྱན་དྲངས་ལ། དེ་ལ་མཆོད་པ་དང༌། བདུན་པོ་དག་པ་དང༌། ཚངས་པའི་གནས་བཞི་བསྒོམ་པ་དང༌། སྟོང་པ་ཉིད་ཀྱི་བར་ཁ་བསྐང་ངོ༌། ། དེ་ནས་ཧྲཱིཿལས་བྱུང་བའི་ཞེས་བྱ་བ་ལ་སོགས་པས་རྡོ་རྗེའི་ཆོ་ག་ཡན་ལག་གསུམ་ལས་བསྐྱེད་དོ། ། ཁ་དོག་དམར་མོ་ནི་དབང་གི་ཡིན་ལ། ལྟུང་བ་ལ་ནག་པོ།
དགུག་པ་ལ་སེར་པོ། རེངས་པ་ལ་ལྗང་གུར་བྱའོ། ། དེ་ལྟར་དམ་ཚིག་པ་བསྐྱེད་ནས། ཡེ་ཤེས་པ་གཞུག་པ་དང༌། སྐྱེ་མཆེད་བྱིན་གྱིས་བརླབ་པ་དང༌། དབང་བསྐུར་བ་ནས་དབུ་རྒྱན་སྣང་བ་མཐའ་ཡས་ཀྱི་བར་ཡན་ལག་བཞི་རྫོགས་པར་བྱས་ལ། ཐུགས་ཀའི་ཟླ་བ་ལ་ཧྲཱིཿ དེ་ལ་སྔགས་ཀྱིས་བསྐོར་བ་ལ་དམིགས་ལ་སྔགས་བཟླའོ། ། དེ་ལ་གང་ཟག་དབང་པོ་རབ་ཀྱིས་བསྒོམས་པ་ཙམ་གྱིས་འགྲུབ། འབྲིང་གིས་བཟླས་བསྒོམ་གཉིས་ཀྱིས་འགྲུབ་བོ། །
གྲངས་ནི་འབུམ་ཕྲག་གཅིག་གོ ། དེ་ལྟར་གང་ཟག་གཞུག་པའི་རིམ་པའི་སྒོ་ནས། མངོན་པར་རྟོགས་པའི་རིམ་པ་དང་སྦྱར་ཏེ། བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བཤད་པའི་མན་ངག་རྫོགས་སོ། ། བརྟག་པ་དང་པོའི་མ་ཚང་བ་དེ་ཉིད་ཁ་བསྐང་པ་དང༌། མི་གསལ་བ་གསལ་བར་བྱ་བའི་ཕྱིར་བརྟག་པ་གཉིས་པ་རྒྱུད་ཕྱི་མའི་ཚུལ་དུ་གནས་སོ། ། དེ་ལ་ལེའུ་བཅུ་གཉིས་ཡོད་པ་ལས། ལེའུ་དང་པོ་རབ་གནས་ཀྱི་ལེའུ་སྟོན་ཏེ། དེ་ལྟར་ལྟ་སྟངས་ཀྱིས་སེམས་ཅན་གདུག་པ་ཅན་བཏུལ་ནས། སྐལ་བ་དང་ལྡན་པའི་སེམས་ཅན་དམན་པ་རྣམས་གཞུག་པའི་ཕྱིར་འདི་བསྟན་ཏོ། །
དེས་ན་རྒྱུད་འདི་མཐའ་དག་གི་གང་ཟག་གཅིག་སངས་རྒྱས་པའི་ཆ་རྐྱེན་སྟོན་ལ། དེ་དམིགས་པར་བྱ་བའི་ཡུལ་འབྲས་བུའི་རྒྱུད་དང༌། དེ་ཐོབ་པར་བྱེད་པ་ལ་རིམ་པ་གཉིས་པོ་འདི་ཡིན་ལ། དེ་ཉམས་སུ་ལེན་པ་ལ་སྣོད་དུ་རུང་དགོས་པས་སྨིན་པར་བྱེད་པ་དབང་བསྐུར་བའི་ཆོ་ག་བརྟག་པ་དང་པོར་བསྟན་ལ། གཉིས་པ་ཕྱི་མ་འདི་ཁ་བསྐང་གསལ་བྱེད་དུ་འཆད་དོ། ། དེ་ཡང་བཟང་པོ་དྲུག་དང་ལྡན་པར་བྱ་སྟེ། རྟེན་དང༌། སློབ་དཔོན་དང༌། དུས་དང༌། གནས་དང༌།
ཡོ་བྱད་དང༌། ཆོ་ག་ཡོངས་སུ་དག་པ་བཟང་པོའོ། ། དང་པོ་ནི་རྟེན་མཚན་ཉིད་དང་ལྡན་པ་བཟོ་ཡོངས་སུ་རྫོགས་པའོ། ། གཉིས་པ་སློབ་དཔོན་ནི། དེ་ཉིད་བཅུ་ལ་སོགས་པ་ཤེས་པ་ལས་ཀྱི་ཆོ་ག་མཐོང་བ། བསྙེན་པ་རྫོགས་པའོ། ། གསུམ་པ་ནི་ཤིས་པའི་དུས་སོ། ། བཞི་པ་གནས་ནི་མཚན་ཉིད་དང་ལྡན་པའོ། ། ལྔ་པ་ཡོ་བྱད་ནི་སྦྱིན་སྲེག་གི་རྫས་དང༌། དཀྱིལ་འཁོར་གྱི་ཡོ་བྱད་བུམ་པ་ལ་སོགས་པ་དང༌།
ཁྱད་པར་དུ་རབ་གནས་ཀྱི་མངའ་དབུལ་བའི་ཡོ་བྱད་རྣམས་སོ། ། དྲུག་པ་རབ་ཏུ་གནས་པའི་ཆོ་ག་ནི། དཀྱིལ་འཁོར་གྱི་ཆོ་ག་ཇི་ལྟ་བ་བཞིན་བྱས་ལ། དེ་ནས་རབ་གནས་ཀྱི་སྟ་གོན་བྱ། ཕྱིད་ཉིན་དངོས་གཞི་བྱ། ཁྲུས་བྱ་བ་དང༌། སྦྱང་བ་དང༌། དམ་ཚིག་པ་བསྐྱེད་པ་དང༌། ཡེ་ཤེས་པ་གཞུག་པ་དང༌། བྱིན་གྱིས་བརླབ་པ་དང༌།
དབང་བསྐུར་བ་དང༌། མཆོད་པ་ནི་ཐུན་མོང་ངོ༌། ། ཁྱད་པར་དུ་སྟ་གོན་ལ་སྙན་གསན་དབབ་པ་དང༌། གཤེགས་སུ་གསོལ་བའོ། ། དངོས་གཞི་ལ་མཆོད་པ་བྱས་ལ་སྤྱན་དབྱེ་བ། བརྟན་པར་བཞུགས་པ་དང༌། མཆོད་པར་བསྒོ་བ་དང༌། སྨོན་ལམ་གདབ་པའོ། ། སྦྱིན་སྲེག་ནི་རབ་ཏུ་གནས་པ་དང་འབྲེལ་པས་རབ་གནས་ཀྱི་མཇུག་ཏུ་ཡོང་ངོ༌། ། སྟ་གོན་གི་དུས་སུ་སློབ་དཔོན་དང་སློབ་མའི་སྡིག་པ་ཞི་བར་བྱ་བའི་ཕྱིར་སྦྱིན་སྲེག་བྱ།
དངོས་གཞིའི་དུས་སུ་ལྷ་མཆོད་པའི་ཕྱིར་སྦྱིན་སྲེག་བྱ། མཇུག་ཏུ་ལྷག་ཆད་ཁ་བསྐང་བར་བྱ་བའི་ཕྱིར་སྦྱིན་སྲེག་བྱའོ། ། སྦྱིན་སྲེག་གི་ཆོ་ག་ལ་གསུམ། སྦྱོར་བ་དང༌། དངོས་གཞི་དང༌། མཇུག་གོ ། དང་པོ་ལ་བརྒྱད། ཐབ་དང༌། བུད་ཤིང་དང༌། མེ་དང༌།
བསྲེག་རྫས་དང་མཆོད་རྫས་ཀྱི་བཤམ་ཐབས་དང༌། དགང་གཟར་དང་བླུགས་གཟར་དང༌། དུས་དང༌། ཕྱོགས་དང༌། སྒྲུབ་པོའི་ཁྱད་པར་རྣམས་སོ། ། དངོས་གཞི་ལ་དྲུག་སྟེ། བདག་གི་རྣལ་འབྱོར་དང༌། མེ་སྦར་ཞིང་བསྒྲུབ་པ་དང༌། ཐབ་དང༌། ཡོ་བྱད་བསང་ཞིང་བྱིན་གྱིས་བརླབ་པ་དང༌།
ཐབ་ཁུང་མངོན་པར་འདུ་བྱ་བ་དང༌། འཇིག་རྟེན་པའི་མེ་ལྷ་མཆོད་པ་དང༌། འདས་པ་མཆོད་པའོ། ། མཇུག་ལ་གཉིས། འཇིག་རྟེན་པའི་མེ་ལྷ་མཆོད་པ་དང༌། ལས་ཀྱི་རྗེས་མི་མངོན་པར་བྱ་བའོ། ། རབ་ཏུ་གནས་པ་དང་སྦྱིན་སྲེག་གི་མངོན་པར་རྟོགས་པ་གཉིས་ཆར་དཀྱིལ་འཁོར་གྱི་ཆོ་ག་ལས་ཤེས་པར་བྱའོ། ། ལེའུ་དང་པོའོ། ། དེ་ལྟར་དམན་པ་རྗེས་སུ་བཟུང་བ་ནས། དེས་ཆོག་པར་འཛིན་པ་སུན་གདོན་པའི་ཕྱིར་ཕྱག་རྒྱ་ཆེན་པོ་མཆོག་གི་དངོས་གྲུབ་དང༌།
དེའི་རྒྱུ་དྲི་བ་སྟོན། དེས་ན་ལེའུ་འདི་བརྟག་པ་དང་པོའི་མངོན་པར་རྟོགས་པ་ཐམས་ཅད་སྟོན་པར་བྱེད་དོ། ། སྤྱིའི་དོན་ཏོ། ། ཧེ་རུ་ཀ་ཞེས་བྱ་བ་ནི། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པ། ། ཞེས་བྱའོ། ། དེའི་རྣམ་པ་ནི་ཞལ་བརྒྱད་ཕྱག་བཅུ་དྲུག་ཞབས་བཞི་ཞེས་པའོ། །
གཞན་པའི་སེམས་ཀྱིས་ཞེས་པ་ནི་ཀུ་རུ་ཀུལླེ་ལ་སོགས་པ་ཤེས་རབ་ཀྱི་རྣལ་འབྱོར་དང༌། ཕྱག་གཉིས་པ་ལ་སོགས་པ་ཐབས་ཀྱི་རྣལ་འབྱོར་གཞན་ལ་གནས་པར་མི་བྱའོ། ། ཇི་ལྟར་ཞེ་ན་འབྲས་བུ་འབྱུང་བ་མེད་པའི་ཕྱིར་དང༌། དཔལ་གྱི་འོས་མ་ཡིན་པའི་ཕྱིར་རོ། ། དེ་ལ་འབྲས་བུ་འབྱུང་བ་མེད་པ་ནི། སྤྱིར་གསང་སྔགས་པ་འབྲས་བུ་ལམ་དུ་བྱེད་པས། རྒྱུ་འདྲ་བས་འབྲས་བུ་འདྲ་བར་སྒྲུབ་པར་བྱེད་པ་ཡིན་པས། ལོངས་སྤྱོད་རྫོགས་པའི་སྐུ་ཞལ་བརྒྱད་ཕྱག་བཅུ་དྲུག་པ་ཡིན་ལ། དེ་རྣམས་གཞན་གྱིས་ཐོབ་པར་ག་ལ་འགྱུར། ལོངས་སྤྱོད་རྫོགས་པའི་སྐུ་ཉིད་དེ་དེ་ལྟར་བཞུགས་པར་ཅིས་ཤེས་ན།
ཆོས་ཀྱི་སྐུའི་དབང་དུ་བྱས་ནས། རྣམ་པ་གཞན་དཔལ་གྱི་འོས་མ་ཡིན་པའི་ཕྱིར་རོ། ། ཆོས་ཀྱི་སྐུ་ཞེས་བྱ་བ་ནི། སྟོང་པ་དང་སྙིང་རྗེ་གཉིས་སུ་མེད་པ་ཡིན་ལ། སྟོང་པ་ཉིད་ནི་ཕྱག་བཅུ་དྲུག་དང་ཞལ་བརྒྱད་དུ་སྤྲུལ་ལ། སྙིང་རྗེའི་སྤྱོད་པ་ནི་བསྡུ་བའི་དངོས་པོ་བཞི་ཞབས་བཞིར་སྤྲུལ་ལོ། ། དེས་ན་ལོངས་སྤྱོད་རྫོགས་པའི་སྐུ་དེ་ལྟར་ཡིན་ནོ། ། གལ་ཏེ་རྣམ་པ་དེ་ལྟ་བུ་གཞན་ལ་ཡང་སྦྱར་དུ་རུང་མོད་སྙམ་ན། བདེན་མོད་ཀྱི། བཅོམ་ལྡན་འདས་ནི་ཆོས་རྣམས་ཀྱི་གདུལ་བྱ་གང་འདུལ་དེ་དང་དེའི་རྣམ་པར་སྟོན་པ་ཡིན་ན།
རྒྱུད་འདིར་ཞུགས་པ་རྣམས་ལ་དེ་ལྟ་བུའི་རྣམ་འཕྲུལ་མཛད་ནས་གསུངས་སོ། ། དེ་ཁོ་ན་གཙོ་བོ་ཡིན་པའི་ཕྱིར་འདི་ཁོ་ན་བསྒོམ་པར་རིགས་སོ། ། དེ་ལྟར་ཡིན་པར་ཀྱང་འོག་ནས། ཕྱག་ནི་བཅུ་དྲུག་ཞལ་བརྒྱད་པ། ། ཞེས་གསུངས་པས་ཤེས་པར་ནུས་སོ། ། སློབ་དཔོན་གཞན་དག་ནི་དཔལ་ཧེ་རུ་ཀ་དང་བདག་མེད་མ་ནི་མཚོན་པ་ཙམ་དུ་ཟད་ཀྱི། དེས་མཚོན་ནས་ལྷའི་རྣལ་འབྱོར་གཞན་ཡང་བཟུང་ངོ༌། ། དྲོད་དེ་དག་དང་སྔགས་ལ་སོགས་པའི་ནུས་པ་ལས་བྱུང་བ་ལྟ་བུ་མ་ཡིན་ཏེ། རང་གི་སེམས་ཀྱི་མཐུ་ཞེས་བྱའོ། ། དེ་ལ་ཕན་འདོགས་པ་རྗེས་སུ་བཟུང་བ་དང༌།
གནོད་པ་བྱ་བ་ཚར་བཅད་པ་གཉིས། གང་རུང་གཅིག་ནུས་ན་འབྲིང་ཡིན་ལ། གཉིས་ཀ་ནུས་ན་ཆེན་པོའོ། ། དེ་ཁོ་ན་ཉིད་ཀྱི་སེམས་ཀྱི་མཐུ་ཡོད་པ་རྣམས་ཀྱིས་སྤྱད་ན་ངུ་འབོད་དུ་མི་འགྱུར་ལ། དེ་ལྟར་མ་ཡིན་ན་འགྱུར་རོ། ། དཔལ་གསང་བ་འགྲུབ་པ་ལས། དཔེར་ན་སྐྱེས་བུ་ལ་ལ་ཞིག ། སྨན་དང་སྔགས་སོགས་མི་འཛིན་པར། ། དུག་སྦྲུལ་མགོ་ལ་འཇུ་བྱེད་པ། ། གཤིན་རྗེའི་ཁར་འགྲོ་ཁོ་ནར་ཟད། །
དེ་བཞིན་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་འགྲོ། ། ཞེས་པ་ལྟ་བུའོ། ། གལ་ཏེ་སྤྱོད་པ་དེ་ལྟ་བུ་ལ་གནས་ཀྱང་སྡིག་པ་ལ་སོགས་པ་མ་དག་པར་འགྲུབ་པར་མི་འགྱུར་རོ་སྙམ་ན། དེ་དག་ཐམས་ཅད་ཀྱང་འགྲུབ་པར་འགྱུར་རོ། ། ཞེས་རྒྱུད་ཀྱི་ཆེ་བ་བསྟན་པའི་ཕྱིར། མཚམས་མེད་ལྔ་ནི་བྱེད་པ་དང༌། ། ཞེས་གསུངས་སོ། །
མཚམས་མེད་ལྔ་ནི། ཕ་དང༌། མ་དང༌། དགྲ་བཅོམ་པ་གསོད་པ་དང༌། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པ་དང༌། དགེ་འདུན་གྱི་དབྱེན་བྱེད་པའོ། ། མ་རུང་བའི་ལས་བྱེད་པ་ཞེས་བྱ་བ་ནི་དེ་དང་ཉེ་བ་ལྔ་བྱེད་པ་སྟེ། དགྲ་བཅོམ་པ་སུན་བྱུང་བ་དང༌། བྱང་ཆུབ་སེམས་དཔའ་ངེས་གནས་པ། ། སློབ་པ་གསོད་དང་དགེ་འདུན་གྱི། །
འདུ་བའི་སྒོ་ནི་འཕྲོག་པ་དང༌། ། མཚམས་མེད་པ་དང་ཆ་འདྲ་སྟེ། ། ལྔ་པ་མཆོད་རྟེན་འཇིག་པ་ཡིན། ། ཞེས་པའོ། ། དཔལ་གསང་བ་འདུས་པ་ལས། གདོལ་པ་སྨྱིག་མ་མཁན་ལ་སོགས། ། གསོད་དོན་དུ་ནི་སེམས་པ་པོ། ། དེ་རྣམས་ཀྱིས་ཀྱང་ཐེག་པ་ཡི། ། ཐེག་མཆོག་འདི་ལ་འགྲུབ་པར་འགྱུར། ། ཞེས་གསུངས་སོ། །
ཟླ་བ་གཅིག་ཏུ་ཞེས་པ། ཐོག་མ་ཁོ་ནར་རིམ་པ་གཉིས་ཀྱི་རྣལ་འབྱོར་ལ་གནས་པས་དྲོད་ཆུང་ངུ་ཐོབ་པར་བྱའོ། ། དེ་ནས་བདག་གི་རྟོག་པ་དེ་བརྟན་ནམ་མི་བརྟན་བརྟག་པའི་ཕྱིར། ཉིན་མོ་ཟླ་དང་མཐུན་པའི་སྤྱོད་པ་བྱས་ལ། མཚན་མོ་ཀུན་འདར་གྱི་སྤྱོད་པ་བྱའོ། ། དེས་རྟོག་པ་དེ་ལ་གནོད་པར་འགྱུར་ན་སླར་བསྡུས་ལ་བསྒོམ་པ་ལ་འབད་དོ། ། རྟོག་པ་ལ་མི་གནོད་ན་དྲོད་ཆུང་ངུ་ཐོབ་པར་ངེས་པ་ཡིན་པས། རང་གི་ཡུལ་སྤངས་ཏེ་བརྟུལ་ཞུགས་ཀྱི་སྨྱོན་སྤྱོད་འཇིག་རྟེན་པའི་མངོན་དུ་སྤྱད་དེ། ཇི་སྲིད་དྲོད་འབྲིང་པོ་ཐོབ་པའི་བར་ཡིན་གྱི་འདི་ལ་ངེས་པ་མེད་དོ། ། དྲོད་འབྲིང་པོ་ཐོབ་ནས་ཀུན་ཏུ་བཟང་པོའི་སྤྱོད་པ་ཟླ་བ་གཅིག་ཏུ་གསང་ལ་སྤྱད་དོ། །
དང་པོ་ནས་གོམས་པའི་ཕྱག་རྒྱ་དང་ལྡན་པ་རྣམས་ལ་ནི་ལུང་བསྟན་པ་འདི་མི་དགོས་སོ། ། ལྷག་མ་རྣམས་ནི་ཕྱག་རྒྱ་མ་རྙེད་ཀྱི་བར་དེ་སྲིད་དུ་བྱའོ། ། ཕྱག་རྒྱ་ལ་བསྔགས་པ་དེ་སྙེད་ཅིག་གིས་ཅི་བྱ་སྙམ་ན། ཕྱག་རྒྱ་ཆེན་པོ་མཆོག་གི་དངོས་གྲུབ་ནི་ཕྱག་རྒྱ་མ་ལ་བརྟེན་པའི་ཕྱིར། རྡོ་རྗེ་གུར་ལས། མི་ཡི་ཕྱག་རྒྱ་བླངས་ནས་ནི། ། དེ་ལ་ཆོས་ནི་རབ་ཏུ་དབྱེ། ། དེ་དང་ལྷན་ཅིག་དངོས་གྲུབ་འགྱུར། ། ཕྱག་རྒྱའི་དངོས་གྲུབ་ཅེས་སུ་གྲགས། ། ཞེས་གསུངས་ལ།
དང་པོ་དབང་དུས། བར་དུ་ལམ་དུས། ཐ་མ་འབྲས་བུ་མངོན་དུ་བྱེད་པའི་དུས། ཞེས་བྱ་བ་གསུམ་ལས། གསང་སྔགས་རྣལ་འབྱོར་ཆེན་པོ་འདོད་ཆགས་ཀྱི་སྤྱོད་པས་སེམས་ཅན་རྗེས་སུ་འཛིན་པ་རྣམས་ལ་ནི། དུས་གསུམ་ཀར་ཕྱག་རྒྱ་བསྟེན་པ་དང༌། དང་པོ་དང་ཐ་མར་བསྟེན་ལ་བར་དུ་མི་བསྟེན་པ་དང༌། བར་དང་ཐ་མར་བསྟེན་ལ་དང་པོར་དངོས་སུ་མི་བསྟེན་པ་དང༌། དང་པོ་དང་བར་པ་གཉིས་ཀ་ལ་ཡེ་ཤེས་ཀྱི་ཕྱག་རྒྱ་ཙམ་ལས་དངོས་སུ་མི་བསྟེན་ལ། ཐ་མར་དངོས་སུ་བསྟེན་པ་ཞེས་བྱ་བ་སྟེ།
ཕྱག་རྒྱ་མ་བསྟེན་པར་འདོད་ཆགས་མི་སྤང་བའི་ཕྱིར། ཕྱག་རྒྱའི་རྣལ་འབྱོར་ལ་བསྔགས་པ་བྱས་སོ། ། བདག་དང་རྟོགས་པ་མཉམ་པའི་ཐབས་རྙེད་ན་ནི་རྒྱུད་གཉིས་ཅིག་ཅར་གྲོལ་བར་འགྱུར་ལ། གལ་ཏེ་མ་རྙེད་ན་ནི་རང་གི་ལུས་ཐབས་སུ་བསྒྱུར་ལ་བྱའོ། ། ཞེས་པ་ནི། བུད་མེད་གཟུགས་ནི་སྤངས་ནས་ཞེས་བྱ་བ་ལ་སོགས་པའོ། ། གལ་ཏེ་ཕྱག་རྒྱ་བསྟེན་པས་དངོས་གྲུབ་ཏུ་འགྱུར་ན་སོ་སོ་སྐྱེ་བོ་ཕལ་པ་ཆུང་མ་ཅན་ཇི་སྙེད་ཅིག་མཐོང་ངོ་སྙམ་ན། དེ་དག་ནི་གསལ་བར་ནུས་པ་མ་ཡིན་ནོ། ། རྣལ་འབྱོར་བ་ནི་གསལ་བར་ནུས་པ་ཞེས་བྱ་སྟེ། དྲོད་འབྲིང་དང་ཆེན་པོ་ཐོབ་པས།
འཇིག་རྟེན་པའི་སྔོན་དུ་མི་མོས་པ་བཟློག་པ་དེས་ཕྱག་རྒྱ་ཆེན་པོའི་དངོས་གྲུབ་ཏུ་འགྱུར་རོ། ། བདེ་བར་གཤེགས་པ་རྣམས་ནི་སྐུ་གསུམ་གྱི་བདག་ཉིད་ཡིན་ལ། དེ་ཐོབ་པར་བྱ་དགོས་པས། རྫོགས་རིམ་གྱིས་ནི་རྣམ་པར་མི་རྟོག་པ་ཙམ་ཞིག་ཐོབ་པར་འགྱུར་གྱི། གཟུགས་སྐུ་ནི་ཐོབ་པ་མ་ཡིན་ཏེ། དེ་ནི་བསྐྱེད་པའི་རིམ་པ་ཁོ་ནས་ཐོབ་པར་འགྱུར་རོ། ། དེ་ཡང་རྒྱུའི་རྡོ་རྗེ་འཆང་ནི་ཆོ་སྐུ་ཡིན། འབྲས་བུ་རྡོ་རྗེ་འཆང་ལོངས་སྤྱོད་རྫོགས་པའི་སྐུ་ནི་ཞིང་ཁམས་དག་པ་བདེ་བ་ཅན་ན་བཞུགས་སོ། ། དེ་བས་ན་ཆོས་ཀྱི་སྐུ་དེ་ཡང་ལོངས་སྤྱོད་རྫོགས་པའི་སྐུའི་ཐུགས་ཡིན་པས་དེ་ལ་བརྟེན་ནོ། ། ཆོས་ཀྱི་སྐུ་འདི་ནི་དམིགས་པ་ཐམས་ཅད་ལས་གྲོལ་བ་སྟེ།
སེམས་ཅན་ཐམས་ཅད་ཀྱི་སེམས་ཀྱང་རང་བཞིན་གྱིས་རྣམ་པར་དག་པའོ། ། རང་བཞིན་གྱིས་དག་ན་ལམ་དོན་མེད་པར་འགྱུར་སྙམ་ན། མ་ཡིན་ཏེ་བག་ཆགས་ཕལ་པ་གློ་བུར་གྱི་དྲི་མས་བསྒྲིབས་པའོ། ། སྤྱིའི་དོན་ཏོ། ། ལེའུ་གཉིས་པའོ། ། ལེའུ་གསུམ་པ་ཕྱག་རྒྱ་ཆེན་པོའི་དབང་བསྐུར་བའི་རིམ་པའི་ཆེ་བ་དང་བཅས་པ་ཤེས་པར་བྱ་བའི་ཕྱིར་ལེའུ་གཉིས་པའི་རྗེས་ལ་གསུངས་སོ། ། དེ་ཡང་དབང་བཞིས་གྲངས་ངེས་པ་བཞིན་དགའ་བ་ཡང་གྲངས་ངེས་ཏེ། གོ་རིམ་ཀྱང་འདྲ་སྟེ་སྔ་མ་ལ་མ་ལྟོས་པར་དབང་བསྐུར་དུ་མི་དབང་བ་བཞིན། དགའ་བ་ཡང་སྔ་མ་སྔ་མ་ལ་མ་ལྟོས་པར་སྐྱེ་བར་བལྟས་པས་སྐྱེ་བར་མི་འགྱུར་རོ། ། ཤེས་རབ་ལ་བརྟེན་ཏེ་ཡེ་ཤེས་སྐྱེ་བ་དེ་དབང་གསུམ་པ་ཡིན་ལ།
དེ་དབང་གི་དངོས་གཞི་ཡིན་ལ། དེ་ཉིད་ཀྱི་ཡེ་ཤེས་དེ་ཡང་བཞི་པ་ཡིན་ལ། ལྷན་ཅིག་སྐྱེས་པའི་ཡེ་ཤེས་མཐར་ཕྱིན་པའོ། ། སྤྱིའི་དོན་ཏོ། ། ཡུལ་དྲུག་ཅེས་པ་ནི། མིག་གི་ཡུལ་དུ་གྱུར་པས་ན་གཟུགས། རྣ་བའི་ཡུལ་དུ་གྱུར་པས་སྒྲ། སྣའི་དབང་པོ་གཟུང་བས་དྲི། དེ་ལ་ཞིམ་པ་དང༌། མི་ཞིམ་པ་དང༌།
གཉིས་ཀ་མ་ཡིན་པ་དང༌། ལྷན་ཅིག་སྐྱེས་པ་དང༌། ཡང་དག་པར་སྦྱང་བ་དང༌། ཡོངས་སུ་གྱུར་པ་ལས་བྱུང་བའོ། ། ལྷན་ཅིག་སྐྱེས་པ་ནི་ཙནྡན་ལ་སོགས་པའོ། ། སྦྱར་བ་ནི་སྦྱར་སྤོས། ཡོངས་སུ་གྱུར་པ་ནི་འབྲས་བུ་སྨིན་པའོ། ། རོ་ནི་ལྕེའི་དབང་པོས་བཟུང་ཞིང་མྱང་བ་སྟེ་དྲུག་གོ ། དེ་ཡང་ཁ་བ་དང༌། སྐྱུར་བ་དང༌།
ཚ་བ་དང༌། བསྐ་བ་དང༌། མངར་བ་དང༌། ལན་ཚྭའོ། ། རེག་བྱ་ནི་ལུས་ཀྱི་དབང་པོའི་གཟུང་བྱ་སྟེ། དེ་ཡང་དུ་མ་སྟེ། འཇམ་པ་དང༌། རྩུབ་པ་དང༌། ལྕི་བ་དང༌། ཡང་བ་དང༌།
ལྷོད་པ་དང༌། གྲང་བ་དང༌། ཚ་བ་ལ་སོགས་པའོ། ། དབང་པོ་དྲུག་ནི། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་རྣམས་སོ། །
དེ་ལ་མིག་གི་རྣམ་པར་ཤེས་པ་ཡང་དག་པར་གནས་པས་གཟུགས་གསལ་བ་ནི་མིག་གི་དབང་པོའོ། ། རྣ་བའི་རྣམ་པར་ཤེས་པ་ཡང་དག་པར་གནས་པས་སྒྲ་གསལ་བ་ནི་རྣ་བའི་དབང་པོའོ། ། དེས་འགྲེའོ། ། ཡུལ་དང་ཡུལ་ཅན་དེ་དག་གིས་སེམས་ཅན་སྐྱེ་བའི་སྐབས་འབྱེད་ཅིང་རྒྱས་པར་བྱེད་པའི་ཕྱིར། སྐྱེ་མཆེད་བཅུ་གཉིས་ཏེ། གཟུགས་ཀྱི་ཕུང་པོ་དང༌། ཚོར་བའི། འདུ་ཤེས་ཀྱི། འདུ་བྱེད་ཀྱི། རྣམ་པར་ཤེས་པའི་ཕུང་པོའོ། །
དེ་ཡང་མཉེན་པ་དང་སྲ་བ་ནི་རེག་པའི་གཟུགས་སོ། ། སྔོན་པོ་དང་སེར་པོ་ལ་སོགས་པ་ནི་བསྟན་དུ་ཡོད་པའི་གཟུགས་སོ། ། ཚོར་བ་ནི་དགེ་སྡིག་གི་རྣམ་པར་སྨིན་པའི་འབྲས་བུ་བདེ་བ་དང་སྡུག་བསྔལ་ཉམས་སུ་མྱོང་བའོ། ། འདུ་ཤེས་ནི་གང་མིག་གིས་མཐོང་བ་དང༌། རྣ་བས་ཐོས་པ་དང༌། རང་གིས་གང་བརྗོད་པ་དང༌། རྣམ་པར་ཤེས་པས་གང་སོ་སོར་ཉམས་སུ་མྱོང་བ། འདུ་བྱེད་ནི་མངོན་པར་འདུ་བྱེད་པའི་མཚན་ཉིད་དེ། དགེ་བ་དང་མི་དགེ་བའི་གནས་སྐབས་གང་ལ་ཡང་སེམས་རབ་ཏུ་སྤྱོད་པའོ། ། རྣམ་པར་ཤེས་པ་ནི།
གཟུགས་དང༌། སྒྲ་དང༌། དྲི་དང༌། རོ་དང༌། རེག་དང༌། ཆོས་རྣམ་པར་ཤེས་པའོ། ། ཁམས་བཅོ་བརྒྱད་ནི། དབང་པོ་དྲུག ཡུལ་དྲུག རྣམ་པར་ཤེས་པ་དྲུག་སྟེ།
དེ་དག་ནི་ཁམས་བཅོ་བརྒྱད་དོ། ། རྣལ་འབྱོར་མ་རྣམས་གོ་བྱའི་ཕྱིར། ཕུང་པོ་དང༌། ཁམས་དང༌། སྐྱེ་མཆེད་འདི་དག་འཁོར་བའི་ཆོས་ཏེ། འདི་རྣམས་རྣམ་བར་དག་པ་རྣམས་ལ་བྱང་ཆུབ་འགྲུབ་པར་འགྱུར་ཏེ། ཡང་འདི་རྣམས་མ་བཟུང་བར་མི་འགྲུབ་བོ། ། ལེའུ་གསུམ་པའོ། ། ལེའུ་བཞི་པ་འདིས་སྔར་བསྟན་པ་རྣམས་ཀྱི་ཐེ་ཚོམ་གྱི་གནས་རྣམས་གཅོད་པར་བྱེད་པས་རྡོ་རྗེ་སྙིང་པོ་ཞེས་བྱ་བ་ལ་སོགས་པས་བརྟག་པ་དང་པོའི་ལེའུའི་དོན་དྲིས་པའོ། ། བཅོམ་ལྡན་འདས་ཀྱིས་ཞེས་བྱ་བ་ལ་སོགས་པས་ལན་སྟོན་པ་ལས།
རྡོ་རྗེའི་གླུ་དང་གར་དང་དེ་དག་གི་རྣལ་འབྱོར་ཕན་ཡོན་དང་བཅས་པ་སྟོན། ལྷ་མོ་རྣམས་ཀྱི་ཕྱག་རྒྱ་དང་ས་བོན་གྱི་ངེས་པ་རྣམས་སྟོན་ཏོ། ། སྡོམ་པ་དང་གཏོར་མ་དང་རིགས་ཀྱི་དབྱེ་བ་རྣམས་རྒྱས་པར་སྟོན་ཏོ། ། སྤྱིའི་དོན་ཏོ། ། སེམས་ཅན་རྣམས་ནི་སངས་རྒྱས་ཉིད། ། ཅེས་པ་འདི། འདིར་རང་བཞིན་གྱིས་སངས་རྒྱས་ཡིན་པ་ལ་དགོས་ཏེ། དེ་སྐབས་སུ་མ་བབ་པ་ཡང་མ་ཡིན་ཏེ། འཁོར་ལོ་ལ་སྐུ་གསུམ་བཞག་པ་དང༌། ལུས་བདེ་བར་བཞག་པ་ལ་སོགས་པ་དེ་ཐམས་ཅད་ཆོས་མཐུན་པས་བཞག་པ་ཡིན་ལ།
དེའི་དགོས་པ་ཡང་དེ་ལྟར་ཤེས་པས་ལམ་བསྒྲུབ་པ་ཡིན་ལ། དཔེར་ན་རྟོག་པ་ལ་སྣང་བའི་བསྐྱེད་རིམ་ལ་སྐུ་གསུམ་ཡེ་ཤེས་ལྔར་མོས་པ་ལྟ་བུའོ། ། དེ་ལྟར་ལམ་དང་ཆོས་མཐུན་པར་བཞག་པ་ཡིན་པར་རྣལ་འབྱོར་མ་རྣམས་ཀྱི་ཤེས་པའོ། ། དེ་ལྟར་ཡང་ལམ་ཐམས་ཅད་རང་གི་ལུས་ལ་ཚང་ན་སེམས་ཅན་རྣམས་མི་གྲོལ་བ་འདི་ཅིའི་རྒྱུ་སྙམ་ན། འོན་ཀྱང་གློ་བུར་དྲི་མས་བསྒྲིབས་ཏེ། དྲི་མ་ནི་གཟུང་འཛིན་ལ་སོགས་པའོ། ། གློ་བུར་དྲི་མ་ནི་སེམས་ཉིད་རང་གི་ངོ་བོ་མེད་པས་བསལ་དུ་བཏུབ་པ་ཡིན་ཏེ། ཡང་དང་པོ་དག་ནས་སྐབས་སུ་མ་དག་པ་ཡང་མ་ཡིན་པས། དེས་ན་གློ་བུར་བ་དེ་ཐབས་འདིས་བསལ་ན་འཚང་རྒྱ་བ་ཡིན་ནོ། ། གལ་ཏེ་འདིར་གཏོར་མས་འབྱུང་པོ་ཐམས་ཅད་མཆོད་པར་བྱེད་ན་ཞེས་པ།
བདག་རྡོ་རྗེ་སེམས་དཔར་ཁས་འཆེ་ནས་འཇིག་རྟེན་པའི་ལྷ་ལ་མཆོད་ན་རྒྱལ་པོ་དམ་ངོས་ཀྱི་སྤྱོད་པ་བྱེད་པ་དང་འདྲའོ་སྙམ་ན། དེ་ནི་འཇིག་རྟེན་པའི་ལྷ་ལ་སྐྱབས་གནས་སམ་མཆོག་ཏུ་འཛིན་པ་ལ་དགོངས་ཀྱི། འདིའི་གཙོ་བོ་རྣམས་ནི་སངས་རྒྱས་ཀྱི་བསྟན་པ་ལ་ཞུགས་པའི་བྱང་ཆུབ་སེམས་དཔའི་དགེ་འདུན་ཡིན་ལ། དེའི་འཁོར་དུ་གཏོགས་པ་རྣམས་ནི་སྙིང་རྗེའི་མགྲོན་ཡིན་པས་འགལ་བ་ཅི་ཡོད། རྣལ་འབྱོར་ཆེན་པོའི་ལུགས་ཀྱི་དེ་དག་སྐུ་གསུང་ཐུགས་རྡོ་རྗེའི་ལྷ་དག་ཏུ་བསྒྱུར་ནས་མཆོད་པ་བྱེད་པ་ཡིན་ན། ཐ་མལ་གྱིས་བྱེད་པ་ནི་རྣལ་འབྱོར་པ་ལ་ནམ་ཡང་བཀག་པས་འགལ་བ་མེད་དོ། ། སྤྱིར་ཡང་དག་པར་རྫོགས་པའི་སངས་རྒྱས་ཀྱི་བཀའ་རྣམས་ནི་ལེགས་པར་གསུངས་པ་ཡིན་ན། འགལ་བར་མཐོང་བ་རྣམས་ནི་རང་གི་བློ་རྟོག་གི་སྐྱོན་ཡིན་ནོ། ། ལེའུ་བཞི་པའོ། ། ལེའུ་ལྔ་པ་འདི་ཉིད་བརྟག་པ་དང་པོར་དཔལ་ཧེ་རུ་ཀའི་མངོན་པར་འབྱུང་བ་ལེའུ་གསུམ་པ་དང་བརྒྱད་པའི་མ་ཚང་བ་ཁ་སྐོང་བར་བྱེད་དོ། །
གསུང་མངོན་པར་འབྱུང་བ་ཕྲེང་བའི་སྔགས་དང༌། དབང་མངོན་པར་འབྱུང་བ་ལེའུ་བཅུ་པར་མ་ཚང་བ་ཁ་སྐོང་བར་བྱེད་དེ། དཀྱིལ་འཁོར་དང༌། བུམ་པ་དང༌། སློབ་མ་འཇུག་པ་རྣམས་སོ། ། སྤྱིའི་དོན་ཏོ། ། གཞལ་ཡས་ཁང་བསྐྱེད་པ་དང༌། ལྷ་བསྐྱེད་པ་དང༌། གདན་བསྟན་པའོ། ། དང་པོ་ནི་འཁོར་ལོ་ཞེས་པ།
བསོད་ནམས་ཀྱི་ཚོགས་བསག་པ་དང༌། སྟོང་པ་ཉིད་བསྒོམ་པ་དང༌། སྲུང་བའི་འཁོར་ལོ་བསྒོམ་པ་དང༌། ཆོས་འབྱུང་དང་འབྱུང་བ་རིམ་བརྩེགས་གྱུར་པ་ལས་བསྐྱེད་པའི་བར་ནི། ཡན་ལག་དང་པོ་རྣམ་པར་སྣང་མཛད་ཀྱི་ཡན་ལག་གོ ། ཡན་ལག་གཉིས་པ་ལ། རྒྱུའི་རྡོ་རྗེ་འཆང་དང༌། འབྲས་བུ་རྡོ་རྗེ་འཆང་དང༌། ལྷ་མོ་དབྱུང་བ་དང༌། རྡོ་རྗེ་འཆང་ཞུ་བ་དང༌།
དེ་ལ་གླུས་བསྐུལ་བ་དང༌། བཞེངས་པའི་མཚན་ཉིད་དང༌། ལྷ་མོའི་ས་བོན་དང༌། འབྲས་བུ་ས་བོན་ལས་བཞེངས་པའི་ཚུལ་དང༌། ལྷ་མོའི་སྐུ་མདོག་ཕྱག་མཚན་བསྟན་པའོ། ། ཡན་ལག་གཉིས་པ་རྡོ་རྗེ་སེམས། ། དབང་ནི་མི་བསྐྱོད་དེ་བཞིན་གཤེགས། ། བདུད་རྩི་མྱང་བ་འོད་དཔག་མེད། ། མཆོད་པ་དོན་ཡོད་གྲུབ་པ་སྟེ། ། བསྟོད་པ་རིན་ཆེན་འབྱུང་ལྡན་དཔལ། །
ཇི་སྲིད་སྐྱོ་བར་མ་གྱུར་པ། ། དེ་སྲིད་དུ་ནི་རབ་ཏུ་སློབས། ། སྐྱོ་བ་ངག་གི་བཟླས་པ་དང༌། ། དག་པ་རྗེས་སུ་དྲན་པར་བྱ། ། སློབ་དཔོན་རྡོ་རྗེའི་གླུ་བླངས་ཏེ། ། སྤྱོད་ལམ་ལྷ་ཡི་ང་རྒྱལ་གྱིས། ། བྱ་ཞིང་མཚན་མ་རྙེད་གྱུར་ནས། ། རྫོགས་པའི་རིམ་པ་འདོད་པར་བསྒོམ། ། དེ་དག་ནི་འདིར་ཁ་བསྐང་བའི་ཚིགས་སུ་བཅད་པ་སྟེ། རྒྱས་པར་ནི་བཤད་པའི་རྒྱུད་ཀྱི་དགོངས་པ་བསྐང་བའི་སྒྲུབ་ཐབས་ཡན་ལག་དྲུག་པར་ཤེས་པར་བྱའོ། །
ལེའུ་ལྔ་པའོ། ། ལེའུ་དྲུག་པར་ལུས་ལ་བཏབ་པའི་ཕྱག་རྒྱ་ལྔའི་དགོས་པ་དང༌། ལས་དང་པོ་པ་རྣམས་ལ་བྲིས་སྐུ་ལ་བརྟེན་ཏེ་དངོས་གྲུབ་འགྲུབ་པའི་ཆོ་ག་བསྟན་ཏོ། ། སྤྱིའི་དོན་ཏོ། ། རབ་ཏུ་བཞད་ནས་ཞེས་པ། བྲིས་སྐུ་ནི་ལས་དང་པོ་པ་ལྷ་གསལ་བའི་ཡན་ལག་ཏུ་འགྱུར་བ་ཡིན་ལ། འོན་ཀྱང་བྲིས་སྐུ་ནི་བྱ་བ་དང་སྤྱོད་པའི་རྒྱུད་དུ་གསུངས་ལ། འདི་ནི་མཆོག་ཏུ་གྱུར་པའི་རྒྱུད་ཡིན་པས། བྲིས་སྐུས་ཅི་བྱ་སྙམ་ན། ཨེ་མ་ཧོ་རྒྱུད་ཀྱི་དགོངས་པས་ཕྱོགས་གཅིག་ཏུ་བཟུང་བས་ནོངས་ཏེ་རྒྱུད་རེ་རེས་ནི་གང་ཟག་བསམ་གྱིས་མི་ཁྱབ་པའི་ལམ་སྟོན་པར་བྱེད་པ་ཡིན་ན།
འདི་ལ་མཆོད་པ་བྱས་པས་ཀྱང་ཚོགས་ཡོངས་སུ་རྫོགས་ལ། དེའི་སྤྱན་སྔར་དངོས་གྲུབ་ཀྱང་འགྲུབ་པར་འགྱུར་རོ། ། དཔལ་གསང་བ་འདུས་པ་ལས་ཀྱང༌། ལུས་དང་ངག་སེམས་མཆོད་པ་ཡིས། ། ནན་ཏན་དུ་ནི་མཆོད་པར་བྱ། ། ཞེས་པ་དང༌། རྡུལ་ཚོན་གྱིས་བྲིས་པ་དང༌། རས་ལ་བྲིས་པ་ཁྱད་པར་ཅི་ཡོད་ན། ལས་ཆུང་བས་རས་ལ་བྲིས་པ་འདི་ཉིད་མཆོག་གོ ། བྲིས་སྐུ་ལ་སྨད་ན་བསྐྱེད་རིམ་ལ་སྨད་དོ། །
དེ་ན་གང་ལ་ཡང་འགལ་བ་མེད་དོ། ། ལེའུ་དྲུག་པའོ།། །། ལེའུ་བདུན་པར་སྐུ་རྡོ་རྗེའི་དམ་ཚིག་བྲིས་སྐུ་གསུངས་ཀྱང༌། གསུང་རྡོ་རྗེའི་དམ་ཚིག་མ་གསུངས་པ་དང༌། བརྟག་པ་དང་པོར་ལེའུ་བདུན་པ་དང་བཅུ་པ་དང༌། གསུམ་པ་དང་བཞི་པ་དང་ལྔ་པ་དང་དྲུག་པ་རྣམས་སུ་ཚོགས་ཀྱི་བཟའ་བ་དགོས་ཀྱང་བཟའ་བའི་ཚུལ་མ་གསུངས་པས་དེ་དག་ཁ་བསྐང་བའོ། ། ལས་དང་པོ་པ་རྣམས་ལ་གླེགས་བམ་གྱི་ཆོ་ག་སྟོན་ཏོ། །

སྤྱིའི་དོན་ཏོ། ། ལེའུ་བདུན་པའོ།། །། ལེའུ་བརྒྱད་པར་ཕྱག་རྒྱ་ཆེན་པོའི་རྟེན་པདྨ་ཅན་ཡིན་པའི་མཚན་ཉིད་བསྟན་ཏེ། ལས་འབྲས་བུ་དང་བཅས་པའི་ཕྱིར་སྨོན་ལམ་གདབ་བོ། ། དེ་ནས་ལྷ་མོ་དེ་དགྱེས་ནས་ཞེས་བྱ་བ་ལ་སོགས་པས། རྒྱུད་སྦྱང་བ་མ་བྱས་པའི་གདུལ་བྱ་གདུལ་དཀའ་བ་རྣམས་ཀྱི་འདུལ་བའི་ཐབས་སྟོན་ཏོ། ། དེའི་དོན་ནི་འདི་ཡིན་ཏེ། སློབ་དཔོན་བློ་གྲོས་ཆེན་པོ་སློབ་མའི་བསམ་པ་ཤེས་ཤིང༌། རྗེས་སུ་མཐུན་པའི་ཆོས་སྟོན་ནུས་པ་ནི། གཞན་གྱི་དོན་བྱེད་པ་ལ་དབང་བས། དེས་གསོ་སྦྱོང་ལ་སོགས་པ་གང་ལ་གང་འདུལ་འདི་དག་བསྟེན་པར་བྱའོ། །
དེ་ཁོ་ན་ཉིད་ལ་འཇུག་པ་ལས་ཀྱང༌། བླ་མས་སློབ་མའི་བསམ་ཤེས་ནས། ། རྗེས་སུ་སྟོན་པར་བྱེད་པ་གང༌། ། དེ་ནི་སློབ་དཔོན་ཉིད་ཡིན་གྱི། ། གཞན་དང་སློབ་མ་བསྡུ་འོས་མིན། ། ཞེས་གསུངས་སོ། ། གལ་ཏེ་རྣལ་འབྱོར་ཆེན་པོའི་རྒྱུད་འདིར། དབང་ལ་སོགས་པའི་ཐབས་ཁོ་ནས་ཆོག་གི གསོ་སྦྱོང་ལ་སོགས་པས་ཅི་བྱ་སྙམ་ན། བྱང་ཆུབ་སེམས་དཔའ་ནི་སེམས་ཅན་གང་ཡང་མི་འདོར་བ་ཡིན་ན།
དེ་ལ་ཐབས་སྣ་ཚོགས་དགོས་ཀྱི། བཞི་བརྒྱ་པ་ལས། ཐབས་རིགས་སྣ་ཚོགས་ཐབས་ཀྱིས་ནི། ། མ་རྟོགས་སེམས་ཅན་རྟོགས་པར་བྱེད། ། ཅེས་སོ། ། དེ་ལྟར་སློབ་དཔོན་བློ་གྲོས་ཆེན་པོ་དེ་ལ་འགའ་ཞིག་སློབ་དཔོན་དུ་གསོལ་བ་འདེབས་ན། དེ་ལ་སླར་ལེགས་པར་དྲིས་ལ་དེའི་བསམ་པ་རྟོགས་པར་བྱའོ། ། གལ་ཏེ་བློ་ཆེ་བ་ཞིག་ཡིན་ལ་དེ་ལ་ཐེག་པ་མཆོག་སྦྱིན་པར་བྱའོ། ། རྒྱ་ཆེན་ཆོས་ཀྱི་སྣོད་གྱུར་པ། ། ཐེག་པ་དམན་ལ་སྦྱར་མི་བྱ། །
ཞེས་སྤྱོད་འཇུག་ལས་སོ། ། གལ་ཏེ་བློ་དམན་པར་མཐོང་ན། དེའི་བློ་རྒྱ་བསྐྱེད་པའི་ཕྱིར་རིམ་གྱིས་སྦྱངས་ཏེ་ཅིག་ཅར་དུ་མི་བསྟན། དེ་སྐྱོན་དུ་འགྱུར་བས། ལང་ཀར་གཤེགས་པ་ལས། རང་གི་སེམས་སྣང་བའི་རྒྱུད་རིམ་གྱིས་དག་པར་འགྱུར་གྱི། ཅིག་ཅར་གྱིས་མ་ཡིན་ནོ། ། ཞེས་གསུངས་སོ། ། ཡང་བློ་གྲོས་རྒྱ་ཆེན་པོ་རྣམས་ལ་ཡང་སྒྲོ་འདོགས་གཅད་པ་དང༌། གཞན་གཟུང་བའི་དོན་དུ་དེ་དག་ལ་སྤྱད་པར་བྱའོ། །
དེ་ལ་གསོ་བ་ནི་དགེ་བའི་ས་བོན་གསོ་ལ། ། སྦྱོང་བ་ནི་སྡིག་པ་སྦྱོང་བ་སྟེ། འདི་ནི་ཚེ་འདི་འབའ་ཞིག་ཙམ་དུ་དོན་དུ་གཉེར་ཞིང༌། མཐོ་རིས་ཙམ་ལས་འདོད་པ་མེད་པ་རྗེས་སུ་གཟུང་བའོ། ། དེ་ལ་གསོ་སྦྱོང་སྟེར་བ་ལ་སྐྱབས་སུ་འགྲོ་དགོས་ཏེ། གཞན་ལ་བསྙེན་གནས་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། ། ཅེས་མཛོད་ལས་སོ། ། སྐྱབས་འགྲོ་སྐྱེ་བ་ལ་རང་འཇིགས་པ་དང༌། དཀོན་མཆོག་གི་ཡོན་ཏན་དྲན་དགོས་སོ། །
དེ་ལ་ཚེ་འདི་དོན་མེད་པ་དང༌། འཆི་བའི་འཇིགས་པ་དང༌། ངན་སོང་གི་འཇིགས་པ་བཤད་དོ། ། དེའི་རྗེས་ལ་དཀོན་མཆོག་གི་ཡོན་ཏན་མདོར་བསྡུས་པ་ཙམ་དྲན་པར་བྱའོ། ། དེ་ལ་འཇིགས་པ་ལས་སྐྱོབ་པར་འདོད་པས་སྐྱབས་འགྲོ། མཐོ་རིས་ཐོབ་པའི་རྒྱུ་གསོ་སྦྱོང་སྦྱིན་ཏེ། བཤེས་པའི་སྤྲིངས་ཡིག་ལས། གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། ། སྐྱེས་པ་བུད་མེད་དག་ལ་སྩོལ་བར་བགྱི། ། ཞེས་སོ། །
འདི་ཡན་ལག་བརྒྱད་དང་ལྡན་པ་སྟེ། མཛོད་ལས། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ། ། བཞི་གཅིག་དེ་བཞིན་གསུམ་རིམ་བཞིན། ། དེས་དྲན་ཉམས་པ་དྲེགས་པར་འགྱུར། ། ཞེས་སོ། ། དེ་རྗེས་བསླབ་པའི་གནས་བཅུ་སྦྱིན། ། ཞེས་པ། ནུས་པ་བཅུ་ཡིན་ལ།
མ་ནུས་ན་སྣ་གཅིག་སྤྱོད་པ་དང༌། སྣ་འགའ་སྤྱོད་པ་དང༌། ཕལ་ཆེར་སྤྱོད་པ་དང༌། ཡོངས་སུ་རྫོགས་པའི་དགེ་བསྙེན་གྱི་བར་རོ། ། བཅུ་གང་ཞེ་ན། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་ཆེན་མཐོ་བ་དང༌། ། དུས་མིན་ཁ་ཟས་དངུལ་ལས་ལྡོག་བྱེད་པ། ། ཡན་ལག་བཅུ་ནི་དགེ་ཚུལ་སྡོམ་པ་ཡིན། །
ཡང་ན་མི་དགེ་བཅུ་པོ་མཐའ་དག་བསྡམས་པ་ལ་བྱའོ། ། དེ་ལྟར་ལྡོག་པའི་ཚུལ་ཁྲིམས་དང༌། འཇུག་པའི་ཚུལ་ཁྲིམས་ལ་ལེགས་པར་གནས་ནས། དེའི་འོག་ཏུ་ཤེས་རབ་རྣམ་པ་གསུམ་བསྐྱེད་པར་བྱ་སྟེ། ཇི་སྐད་དུ། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱར། ། ཐོས་སོགས་ལས་བྱུང་བློ་རྣམས་ནི། ། མིང་དང་གཉིས་ཀ་དོན་ཡུལ་ཅན། ། ཞེས་སོ། །
དེ་བས་ན་དེ་ལ་བྱེ་བྲག་སྨྲ་བ་བསྟན་ཞེས་བྱ་སྟེ། བསྟན་བཅོས་བྱེ་བྲག་ཏུ་བཤད་པ་ཉིད་དོ། ། མདོ་སྡེ་ཐམས་ཅད་ཀྱང་དྲང་དོན་དུ་བྱས་ནས་བསྟན་བཅོས་ཚད་མར་བྱེད་པའོ། ། དེ་དག་ནི་ཐོས་བསམ་གྱི་ལྟ་བ་གཏན་ལ་འབེབས་པའོ། ། དེ་ནས་ཞི་གནས་དང་ལྷག་མཐོང་བསྒོམ་པ་ལ་འཇུག་གོ ། དེས་འབྲས་བུ་བྱང་ཆུབ་རྣམ་པ་གསུམ་དུ་འགྱུར་རོ། ། ཞེས་བྱ་བ་དེ་ལྟ་བུ་ཡིན་ཏེ། འདིའི་གཞུང་ལུགས་ནི་མཐའ་ཡས་མོད་ཀྱི། གངས་ཅན་འདི་ན་ཁ་ཆེ་བྱེ་བྲག་ཏུ་སྨྲ་བའི་ལུགས་ཙམ་སྟོན་པ་མཛོད་ཀྱི་ཚིག་ལེའུར་བཅས་པ་འདི་ཙམ་ལ་བརྟེན་ཏེ་ཤེས་པར་ནུས་སོ། ། འདི་ནི་སངས་རྒྱས་པའི་གྲུབ་མཐའ་ཐམས་ཅད་ཀྱི་གཞི་མ་ལྟ་བུ་ཡིན་ནོ། །
དེ་ཤེས་ནས་མདོ་སྡེ་པ་ཞེས་བྱ་བ་སྟེ། མདོའི་ཚིག་གི་བཤད་ཐབས་ནི། སློབ་དཔོན་དབྱིག་གཉེན་གྱིས། མདོ་དོན་སྨྲ་བ་དག་གིས་ནི། ། དགོས་པ་བསྡུས་པའི་དོན་བཅས་དང༌། ། ཚིག་དོན་བཅས་དང་མཚམས་སྦྱར་བཅས། ། བརྒལ་ལེན་བཅས་ཏེ་བསྙེན་པར་བྱ། ། ཞེས་རྣམ་པར་བཤད་པའི་རིགས་པ་ལས་གསུངས་པ་ལྟ་བུའོ། ། མདོ་སྡེ་ཚད་མར་བྱེད་པས་སོ། ། མདོ་ལུང་སྡེ་བཞི་པ་དང༌།
དྲན་པ་ཉེར་གཞག་ལ་སོགས་པ་འགའ་ཙམ་ནི་ཉན་ཐོས་ཀྱི་གཞུང་ལུགས་ཡིན་ནོ། ། ཉན་ཐོས་མདོ་སྡེ་པ་འདི་ནི་ཐེག་པ་ཆེན་པོ་ལ་ཉེ་བ་ཡིན་ནོ། ། ཟབ་པ་དང་རྒྱ་ཆེ་བ་ལ་ལྷག་པར་མོས་པ་ཐེག་པ་ཆེན་པོའི་གང་ཟག་ཡིན་པས། དེ་ལ་རྣལ་འབྱོར་སྤྱོད་པ་བརྟེན་ཏེ། ཀྱེ་རྒྱལ་བའི་སྲས་དག་ཁམས་གསུམ་པ་འདི་དག་ནི་སེམས་ཙམ་མོ་ཞེས་སྟོན་པ་སྟེ། དགོངས་པ་ངེས་པར་འགྲེལ་པ་ལ་སོགས་པའི་མདོ་དང༌། ཐེག་པ་ཆེན་པོ་བསྡུས་པ་ལ་སོགས་པའི་བསྟན་བཅོས་རྣམས་ཡིན་ཏེ། འདི་ནི་ཐེག་པ་ཆེན་པོའི་གྲུབ་མཐའི་གཞི་ལྟ་བུ་ཡིན་ནོ། ། དེའི་རྗེས་སུ་དབུ་མ་བསྟན། ། ཞེས་པ།
ཇི་ལྟར་སྣང་བ་ཐམས་ཅད་ཀུན་རྫོབ་ཙམ་སྟེ། རྟེན་ཅིང་འདྲེལ་བར་འབྱུང་བའི་ཕྱིར། མཐའ་ཐམས་ཅད་ལས་གྲོལ་བས་དབུ་མའོ། ། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའམ། ལང་ཀར་གཤེགས་པ་ལ་སོགས་པའི་མདོ་དང༌། རིག་པའི་ཚོགས་དྲུག་ལ་སོགས་པའི་བསྟན་བཅོས་སོ། ། དེ་ལྟར་ཐེག་པ་ཆེན་པོ་ཐུན་མོང་བ་བསྟན་པས། བྱང་ཆུབ་སེམས་དཔར་འགྱུར་ལ། རང་དང་གཞན་གྱི་དོན་མྱུར་དུ་འགྲུབ་པར་བྱ་བའི་ཕྱིར། གསང་སྔགས་ཀྱི་ལམ་སྟོན་ཏེ།
དེ་ཡང་གཙང་སྦྲ་ལ་སོགས་པ་གཙོ་བོར་སྟོན་པ་བྱ་བའི་རྒྱུད་ཀྱི་ལམ་ལ་གཞུག དེ་ནི་ལེགས་པར་གྲུབ་པ་དང་དཔུང་པ་བཟང་པོ་ལ་སོགས་པའོ། ། དེ་ནས་དང་པོར་གཙང་སྦྲ་ལ་སོགས་པ་སྨད་དེ་ཕྱིའི་བྱ་བ་དང༌། ནང་གི་ཏིང་ངེ་འཛིན་གཉིས་ཀ་ལ་མཉམ་པར་སྤྱོད་པས་སྤྱོད་པའི་རྒྱུད་དོ། ། རྣམ་པར་སྣང་མཛད་མངོན་པར་བྱང་ཆུབ་པ་དང༌། དམ་ཚིག་གསུམ་བཀོད་པ་དང༌། འཇམ་དཔལ་གསང་བའི་རྒྱུད་ལ་སོགས་པའོ། ། དེ་ནས་ཕྱིའི་བྱ་བ་མཐའ་དག་དོར་ཏེ། ཏིང་ངེ་འཛིན་གཙོ་བོར་གྱུར་པ་སྔགས་དང་ཕྱག་རྒྱ་ཙམ་གྱིས་དངོས་གྲུབ་བསྒྲུབ་པ། རྣལ་འབྱོར་གྱི་རྒྱུད་དེ།
དེ་ཁོ་ན་ཉིད་འདུས་པ་ལ་སོགས་པའོ། ། དེ་ནས་ལག་པའི་ཕྱག་རྒྱ་ལ་སོགས་པ་དོར་ཏེ། ཏིང་ངེ་འཛིན་ཁོ་ན་གཙོ་བོར་བྱེད་པ་བསྐྱེད་པའི་རིམ་པ་དང་རྫོགས་པའི་རིམ་པའི་ཐབས་ཟབ་མོ་མ་ཡིན་པ་དཔལ་གསང་བ་འདུས་པ་དང༌། བསྐྱེད་པའི་རིམ་པ་ཟབ་ཅིང་སྤྲོས་པ་རྒྱ་ཆེ་བ། བདེ་མཆོག་སྒྱུ་མ་སྟེ་རྣལ་འབྱོར་བླ་ན་མེད་པའི་རྩ་བའི་རྒྱུད་དེ་དག་ལ་བསླབ་པར་བྱའོ། ། དེ་ལྟར་རྫོགས་པར་ཤེས་ནས་དེ་རྗེས་ཀྱེའི་རྡོ་རྗེ་བརྩམས་ཏེ། ཤིན་ཏུ་ཟབ་མོའི་བསྐྱེད་རྫོགས་ཀྱི་རིམ་པའི་ཐབས། སྟོང་ཉིད་སྙིང་རྗེ་རྟོགས་པར་བྱེད་པ། རྣལ་འབྱོར་བླ་ན་མེད་པའི་རྒྱུད་ཕྱི་མའི་ཕྱི་མ་འདི་བསྟན་ཞེས་བྱ་བར་དགོངས་སོ། ། འདིས་སེམས་ཅན་རིམ་གྱིས་འདུལ་བས་ན་འདུལ་བའི་ལེའུའོ། །
ལེའུ་བརྒྱད་པའོ།། །། ལེའུ་དགུ་པ་ཁ་སྦྱོར་ཞེས་བྱ་བས་གདུག་པ་ཅན་མི་ཐུལ་བ་ལ་དྲག་ཤུལ་གྱི་ལས་བསྟན། རྟོག་མེད་དངོས་གྲུབ་སྦྱིན་པ་པོ། ། ཞེས་པས་སྔར་མ་བསྟན་པའི་རྣམ་པར་དག་པ་སྟོན་ཏོ། ། བདག་མེད་མས་གསོལ་བ་ཞེས་བྱ་བ་ལ་སོགས་པས་སྔགས་བཏུ་བ་སྟོན་ཏོ། ། ཕ་རོལ་ཏུ་ཕྱིན་པའི་ཐེག་པ་པས་གང་ཟག་སྡིག་པ་རླབས་པོ་ཆེ་ལ་འཇུག་པ་མཐོང་ན་མཚོན་སྣུན་པར་བྱེད་པ་ལ། འདི་དེ་ལས་ཁྱད་པར་དུ་བསྟན་ཏེ། འོ་ན་དེ་ལྟར་གསོད་ན་མུ་སྟེགས་གསོད་པའི་མཆོད་སྦྱིན་བྱེད་པ་དང་ཁྱད་ཅི་ཡོད་སྙམ་ན། སྙིང་རྗེས་བསད་པ་ཞེས་སྨོས་ཏེ། མུ་སྟེགས་རྣམས་ནི་རང་དོན་བྱེད་པ་ཡིན་པས་བརྩེ་བ་དང་བྲལ་བ་ཡིན་ལ།
འདིར་ཐེག་པ་ཆེན་པོ་པ། སྙིང་རྗེར་ལྡན་ཞིང་བྱམས་ཕྱིར་དང༌། ། སེམས་དགེ་བ་ལ་ཉེས་པ་མེད། ། ཅེས་པས་འགྲུབ་བོ། ། ཐབས་ལ་མཁས་པ་ནི་སྡིག་ཅན་དེ་ལ་དང་པོ་གསོལ་བ་གདབ་ཅིང་ཞི་བས་བཟློག དེས་ཀྱང་མ་ལྡོག་ན་བླ་མ་ལ་བདག་གིས་འདི་ལྟར་བགྱི་བའི་དུས་ལགས་སམ། ཞེས་ཞུ། གལ་ཏེ་བླ་མ་མི་བཞུགས་ན་བླ་མ་དང་སངས་རྒྱས་ཐམས་ཅད་དམིགས་པ་དེ་དག་ལ་གསོན་ཅིག་བྱས་ལ་གསོལ་བ་གདབ། དེས་རྗེས་སུ་གནང་བར་འགྱུར་རོ། ། བདག་ལ་མི་མགུ་བ་མེད་པར་ཤིན་ཏུ་མ་ཚོར་བ་འདི་ནི་ཐབས་མཁས་པའོ། །
ཆོ་ག་ནི་ཏིང་ངེ་འཛིན་གྱི་སྒོ་ནས་བསྒྲལ་པས་མི་བསྐྱོད་པའི་ཞིང་དུ་སྐྱེ་བར་འགྱུར་རོ། ། བདག་ཧེ་རུ་ཀའི་རྣལ་འབྱོར་ལ་གནས་པས་མདུན་དུ་ཡྃ་དང་རྃ་ལས་རླུང་དང་མེའི་སྦྱོར་བ་བྱས་ལ། མཁའ་འགྲོའི་ཚོགས་སྤྲོས་ལ་དེ་དག་གིས་དགུག ཁྲག་སྐྱུག་པ་ལ་སོགས་པ་དང་ལྡན་པས་མེའི་དབུས་ན་གནས་པར་བསམ་མོ། ། དེ་ནས་དེ་ལམ་ནས་མེ་ཞུགས་ཏེ་སྙིང་གར་རྃ་བསྒོམས་ཏེ། དེ་ལ་ཕོག་པས་དེ་འབར་ཞིང་ཧཱུྃ་བསྲེག་ཅིང༌། མཁའ་འགྲོ་མ་རྣམས་ཀྱིས་ལྟེ་བའི་རྩ་གཅོད་པར་བསྒོམས་ན་འགྲུབ་པར་འགྱུར་རོ། ། རྟོག་མེད་དངོས་གྲུབ་ཅེས་བྱ་བ་ལ་སོགས་པས། གསང་སྔགས་པས་འདོད་ཡོན་བསྟེན་པ་ནི་ཐ་མལ་གྱི་རྟོག་པ་བསལ་ཏེ་བསྟན་ཏེ། དེ་ནི་ལྷའི་རྣམ་པ་ཡིན་ནོ། །
དེ་ཀ་སྙིང་རྗེའི་སྤྱན་ནི་དམར་པོ་ཞེས་བྱ་བ་ལ་སོགས་པ་སྟེ། ལེའུ་ལྔ་པའི་འཕྲོས་སུ་ཡང་འགྱུར་རོ། ། བསྡུ་བའི་དངོས་པོ་བཞི་ནི་ཟང་ཟིང་ལ་སོགས་པའི་སྦྱིན་པ་དང༌། ཕ་རོལ་ཏུ་ཕྱིན་པ་སྟོན་པའི་ངག་སྙན་པར་སྨྲ་བ་དང༌། གཞན་དེ་ལེན་དུ་འཇུག་པ་དོན་སྤྱོད་པ་དང༌། རང་ལེན་པ་དོན་མཐུན་པ་ཞེས་བྱའོ། ། རྣམ་པར་ཐར་པ་བརྒྱད་ནི། གཟུགས་ཅན་གཟུགས་ལ་ལྟ་བ་དང༌། ནང་གཟུགས་མེད་པར་ཤེས་ནས་ཕྱིའི་དོན་ལ་ལྟ་བ་དང༌། སྡུག་པའི་རྣམ་པར་ཐར་པ་ལུས་ཀྱི་མངོན་སུམ་དུ་བྱས་ཏེ་གནས་པ་དང༌།
དེ་ལྟར་གཟུགས་ལས་འདས་ནས་ནམ་མཁའ་མཐའ་ཡས་སྐྱེ་མཆེད་ལ་གནས་པ་དང༌། རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དང༌། འདུ་ཤེས་དང་ཚོར་བ་མངོན་སུམ་དུ་བྱས་པའི་རྣམ་པར་ཐར་པའོ། ། སྟོང་པ་བཅུ་དྲུག་ནི། ནང་སྟོང་པ་ཉིད་དང༌། ཕྱི་སྟོང་པ་ཉིད་དང༌། ཕྱི་ནང་སྟོང་པ་ཉིད་དང༌། སྟོང་པ་ཉིད་སྟོང་པ་ཉིད་དང༌།
ཆེན་པོ་སྟོང་པ་ཉིད་དང༌། དོན་དམ་པ་སྟོང་པ་ཉིད་དང༌། འདུས་བྱས་སྟོང་པ་ཉིད་དང༌། འདུས་མ་བྱས་སྟོང་པ་ཉིད་དང༌། མཐའ་ལས་འདས་པ་སྟོང་པ་ཉིད་དང༌། ཐོག་མ་དང་ཐ་མ་མེད་པ་སྟོང་པ་ཉིད་དང༌། དོར་བ་མེད་པ་སྟོང་པ་ཉིད་དང༌། རང་བཞིན་སྟོང་པ་ཉིད་དང༌། ཆོས་ཐམས་ཅད་སྟོང་པ་ཉིད་དང༌། རང་གི་མཚན་ཉིད་སྟོང་པ་ཉིད་དང༌།
མི་དམིགས་པ་སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། ། བྱང་ཆུབ་ཀྱི་ཡན་ལག་བདུན་ནི། དྲན་པ་དང༌། ཆོས་རབ་ཏུ་འབྱེད་པ་དང༌། བརྩོན་འགྲུས་དང༌། དགའ་བ་དང༌། ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་རྣམས་སོ། །
བདག་མེད་མས་གསོལ་བ་ཞེས་བྱ་བ་ལ་སོགས་པ་ནི་སྔགས་བཏུ་བ་སྟེ། དེ་ལ་བཏུ་བའི་གཞི་ནི། ཨཱ་ལི་ཀཱ་ལི་ལས་ཐུའོ། ། གང་བཏུ་ན་སྙིང་པོ་ལ་སོགས་པའི་སྔགས་རྣམས་སོ། ། བཏུ་བའི་ཚུལ་ནི་ཀཱ་ལི་ལས་ལུས་ཐུ་བ། ཨཱ་ལི་ལ་ནི་ཡན་ལག་བཏུ་བའོ། ། ལེའུ་དགུ་པའོ།། །། ལེའུ་བཅུ་པར་དེ་ནས་ཞེས་བྱ་བ་ལ་སོགས་པས་བཟླས་པའི་ཡུལ་ཕྲེང་བ་བསྟན་ཏོ། ། སྤྱིར་ཕྲེང་བ་མེད་པའི་བཟླས་པ་བས། ཕྲེང་བའི་དེ་ཁོ་ན་ཉིད་དང་ལྡན་པའི་བཟླས་པ་ཕན་ཡོན་ཆེ་ལ།
དེ་ཡང་ལས་སོ་སོ་བསྔགས་པས། གྲངས་དང༌། ཐག་པ་དང༌། རབ་གནས་ལ་སོགས་པ་ནི། བཤད་པའི་རྒྱུད་རྡོ་རྗེ་གུར་དང་ཁ་སྦྱོར་ལས་བསྟན་པ་ལྟར་བྱའོ། ། འདིར་ནི་དྲག་པོའི་སྔགས་བརྒྱད། ཆར་དབབ་པ་དང་བཅས་པའི་ཕྲེང་བ་བསྟན། དེའི་དུས་ཀྱི་ཁ་ཟས་སྟོན་ཏོ། ། ལེའུ་བཅུ་པའོ།། །། སེམས་ཅན་སུ་གང་ཡང་རུང་བ་ལ་བརྙས་པ་མི་བྱ་བ་འདི་ནི།
ཐེག་པ་ཆེན་པོ་སངས་རྒྱས་ཀྱི་གསུངས་ཕལ་ཆེར་ནས་གསུངས་པས། འདི་ནི་དམ་ཚིག་མཆོག་ཏུ་གྱུར་པ་གྲུབ་པའི་མཐའ་མཆོག་ཏུ་གྱུར་པའོ། ། ལེའུ་བཅུ་གཅིག་པའོ།། །། ལེའུ་བཅུ་གཉིས་པར་དེ་ནས་རྡོ་རྗེ་ཅན་གྱིས་ཞེས་བྱ་བ་ལ་སོགས་པས་ནི་དབང་བཞིའི་ཚིགས་སུ་བཅད་པ་སྟོན། མཁའ་གསང་བྱིན་གྱིས་བརླབས་པ་དང༌། སྐུ་གསུང་ཐུགས་བྱིན་གྱིས་བརླབས་པ་སྟོན་ཏོ། ། རྡོ་རྗེ་ཉིད་ཆེན་པོ་བཟུང་བ་ནི། ལག་པ་གཡས་པར་རྡོ་རྗེ་གཏད་ལ། ཐོག་མཐའ་མེད་པའི་བྱང་ཆུབ་ཀྱི་སེམས་ཐུགས་ཀྱི་དམ་ཚིག་གོ ། དྲིལ་བུ་ཆེ་བཟུང་བ་ནི་ལག་པ་གཡོན་པར་དྲིལ་བུ་གཏད་ལ།
ངོ་བོ་ཉིད་ཀྱིས་དག་པར་བསྟན་པ་གསུང་གི་དམ་ཚིག་གོ ། དེ་རིང་ཞེས་བྱ་བ་ནི་དེ་ལྟར་དམ་ཚིག་གསུམ་པོ་བྱིན་པའི་དུས་འདི་ནའོ། ། དེའི་རྗེས་ལ་བུམ་པའི་ཆུས་སྤྱི་བོ་ནས་དབང་བསྐུར་ནས། དཀྱིལ་འཁོར་གྱི་དེ་ཁོ་ན་ཉིད་ལ་སོགས་པ་བྱའོ། ། དེ་རྡོ་རྗེ་སློབ་དཔོན་དུ་འགྱུར་བའོ། ། དེས་སློབ་མ་སྡུད་པ་ཉིད་དུ་གྱིས་ཤིག་པ་སྟེ་སྣོད་དང་འཚམ་པར་ཤོད་ཅིག་བྱ་བ་ནི་རྗེས་སུ་གནང་བའི་དབང་ངོ༌། ། འདིས་ནི་ཐུན་མོང་མ་ཡིན་པའི་རྡོ་རྗེ་སློབ་དཔོན་གྱི་དབང་བསྟན་ཏོ། ། གསང་དབང་སྟེར་པ་ན་འདི་བརྗོད་དེ། ཇི་ལྟར་འདས་པའི་སངས་རྒྱས་ནི་རྡོ་རྗེ་འཆང་ཆེན་པོའོ། ། དེས་བྱང་ཆུབ་ཀྱི་སྲས་ནི་དེ་བཞིན་གཤེགས་པ་དང༌།
བྱང་ཆུབ་སེམས་དཔའ་ལ་སོགས་པའོ། ། དེ་ལ་ཇི་ལྟར་དབང་བསྐུར་བ་བཞིན་ཏེ། ཟླ་གསང་ཐིག་ལེ་ལས། རྣམ་དག་རྡོ་རྗེ་ལས་ནི་བྱུང་བའི་ཡེ་ཤེས་ཆུས། ། རིན་ཆེན་རབ་འབར་བྱང་ཆུབ་སེམས་ནི་རྣམ་བྱུང་ནས། ། རྒྱལ་བ་ཐམས་ཅད་ཀྱི་ནི་དབུ་ནི་བསྐམས་པ་ལ། ། དྲི་མེད་ཡེ་ཤེས་ཆར་གྱིས་སྤྱི་བོར་དབང་བསྐུར་མཛོད། ། ཅེས་གསུངས་སོ། ། ཤེས་རབ་ཡེ་ཤེས་ལ་ལྷ་མོ་དགའ་སྦྱིན་ནི་དགའ་བ་བཞིའི་རིམ་པས་སོ། ། གནས་སྦྱིན་ནི་ལྷན་ཅིག་སྐྱེས་པའི་ཡེ་ཤེས་སོ། །
དེ་ལྟར་བརྟག་པ་ཕྱི་མ་ཚིགས་སུ་བཅད་པ་བཞི་བརྒྱ་བཞི་བཅུ་པོ་འདིའི་འོག་རྗེས་སུ་ཡི་རང་པ་ལ་སོགས་པ་ཚིགས་བཅད་བཅུ་བདུན་མ་ཚང་བར་གཏམ་རྒྱུད་བླ་མ་བརྒྱུད་པ་རྣམས་གསུངས་སོ། ། སྒྱུ་མ་ནི་བུད་མེད་སྒྱུ་འཕྲུལ་དེས་ཞུས་པའམ། གཉིས་སུ་མེད་པའི་ཡེ་ཤེས་སྟོན་པའི་ཕྱིར་ཏེ། སངས་རྒྱས་མཉམ་སྦྱོར་ལས། བུད་མེད་ཀུན་གྱི་སྒྱུ་མའི་རྒྱ། ། འདི་ནི་གཉིས་སུ་མེད་པའི་མཆོག ། བུད་མེད་སྒྱུ་མ་ཁྱད་པར་འཕགས། ། ཞེས་སོ། ། འདིས་བརྟག་པ་གཉིས་པའི་མིང་བསྟན་ཏོ། ། བརྟག་པ་ཞེས་བྱ་བ་ནི་ཆོས་ཐམས་ཅད་རྟོག་པ་མེད་ཀྱང༌།
ཆོ་ག་ལ་སོགས་པ་སྟོན་པ་སྟེ། རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང༌། ། གཟུགས་ཅན་དུ་ཡང་འདི་རུ་བརྟག ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་བསྟན་ཏོ། ། དེ་བས་ངོ་མཚར་ཆོས་འདི་རུ། ། རྟོག་པ་རྟོག་པ་ཡིན་པར་བརྗོད། ། དེ་ཉིད་གསང་བ་བསྒྲུབ་པའི་ཕྱིར། ། ལས་རྣམས་དྲུག་པོ་ཉིད་དང་ནི། །
གཟུགས་ཅན་ཚིག་གི་མཐུ་དག་དང༌། ། འབྲས་ཕྱིར་གདམས་པ་ངོ་མཚར་ཆེ། ། དེ་ཕྱིར་འདི་ནི་རྟོག་པར་བརྗོད། ། ཅེས་སོ། ། ཀྱེའི་རྡོ་རྗེ་ནི་སྟོང་པ་དང་སྙིང་རྗེ་གཉིས་བསྡུས་པའོ། ། མཁའ་འགྲོ་མ་ནི་སྐུ་ཉིད་དུ་སྟོན་པའོ། ། དྲྭ་བ་ནི་སྒྱུ་མ་འམ་ཚོགས་སོ། ། སྡོམ་པ་ནི་བདེ་བ་སྟེ་སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བས་བདེ་མཆོག་ཉིད། ། ཅེས་སོ། །
དེ་ལྟར་བརྗོད་པར་བྱ་བ་དོན་གྱི་རྒྱུད་དང༌། རྗོད་པར་བྱེད་པ་སྒྲའི་རྒྱུད་དེ་དག་ཐམས་ཅད་ཀྱང༌། ཌཱ་ཀི་ནི་ཛྭ་ལ་སམྦ་ར། ཞེས་པའི་མཚན་ཡིན་ནོ། ། ཞེས་བྱ་བའི་དོན་ཏོ། ། དཔལ་ལྡན་ཡེ་ཤེས་མཁའ་འགྲོ་མ་ལས་རིམ་འོངས་ཏེ། ། རྗེ་བཙུན་ཀཧྞ་ཌ་མ་གཉིས་མེད་ག་ཡ་དང༌། ། གཉིས་པ་ཌོཾ་བི་ཧེ་རུ་ཀ་དཔལ་ཨ་ལ་ལ། ། ནགས་ཁྲོད་གརྦྷ་རི་པ་དེ་བཞིན་ཛ་ཡ་ཤྲཱི། ། ཐུབ་དཀའ་ཟླ་དཔལ་རིམ་གཉིས་མན་ངག་དང་བཅས་པ། །
མ་ནོར་རིམ་པར་སྟོན་མཛད་དཔའ་བོ་རྡོ་རྗེ་མཛེས། ། གཞུང་གི་དོན་རྣམས་ནི་མཆན་དུ་ལེགས་པར་བཏབ་ལ། དེར་མ་འདུས་པའི་མན་ངག་གིས་གནས་རྣམས་ཕྱོགས་གཅིག་ཏུ་བྲིས་པ། མན་ངག་དོན་གསལ་ཞེས་བྱ་བ་རྨོངས་པས་རྟོགས་སླ་བའི་དོན་དུ་བྲིས་པ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
