ས་སྐྱ་བཀའ་འབུམ།
པོད ༥༥༦
ཡང་དེ་གསུམ་བསྡུས་པ།
༼བ༽ ༄༅། །ཡང་དེ་གསུམ་བསྡུས་པ་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། སྤྱིར་སངས་རྒྱས་ཀྱི་བསྟན་པ་ལ་འཇུག་པའི་གཞི་སྐྱབས་སུ་འགྲོ་བ་ཡིན་ཞིང༌། བྱེ་བྲག་ཏུ་ཐེག་པ་ཆེན་པོའི་ཆོས་ཀྱི་རྩ་བ་བྱང་ཆུབ་ཏུ་སེམས་བསྐྱེད་པ་ཡིན་པས། དེའང་དང་པོ་ཡང་དག་པར་བླངས་པ་ལས་བྱུང་བས། བླ་མ་དགེ་བའི་བཤེས་གཉེན་ལས་ལེན་དགོས། དེ་ལ་ཐོག་མར་སྔར་བསགས་པའི་སྡིག་པ་སྦྱོང་དགོས། དེའི་ཐབས་སྡིག་པ་བཤགས་པ་ཡིན་པས། མདུན་གྱི་ནམ་མཁའི་གནས་སུ་བླ་མ་དང༌།
དཀོན་མཆོག་གསུམ་བསམས་ལ། དེ་ལ་སྙིང་ཐག་པ་ནས་བརྟེན་ནས། སྔར་བྱས་པའི་སྡིག་པ་ལ་འགྱོད་ཅིང་ཕྱིན་ཆད་བསྡམ་པའི་བསམ་པས་ལད་མོ་གྱིས་ཞེས་བརྗོད་ནས། ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་གིས་ཚེ་འཁོར་བ་ཐོག་མ་མེད་པ་ནས། ལས་དང་ཉོན་མོངས་པའི་དབང་དུ་གྱུར་པས། ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་ཅི་བགྱིས་པ་དེ་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། ། ཞེས་ལན་གསུམ་བརྗོད་དུ་གཞུག དེ་ལྟར་སྡིག་པ་དག་པ་གཅིག་པུས་མི་ཕན།
བསོད་ནམས་སྤེལ་བ་ཅིག་དགོས། བསོད་ནམས་སྤེལ་བའི་ཐབས་ཀྱི་གཙོ་བོ། རྗེས་སུ་ཡི་རང་བ་ཡིན་པས། འཁོར་འདས་ཀྱི་དགེ་བའི་རྩ་བ་ཐམས་ཅད་ལ་རྗེས་སུ་ཡི་རང་སྙམ་དུ་བསྒོམས་ལ་ལད་མོ་གྱིས་ཞེས་བརྗོད་ལ། ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སོ་སོའི་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌།
བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་ཐམས་ཅད་ལ་དགའ་ཞིང་རྗེས་སུ་ཡི་རང་བར་བགྱིའོ། ། ཞེས་ལན་གསུམ་བརྗོད་དུ་གཞུག དེ་ལྟར་ལན་ཅིག་དགེ་བ་འཕེལ་བས་མི་ཕན། དགེ་བ་རྒྱུན་དུ་འཕེལ་ཞིང་མི་ཟད་པ་ཅིག་དགོས། དེ་ལ་རྟེན་ཁྱད་པར་ཅན་ཞིག་ལ་བརྟེན་དགོས་ཤིང༌། དེའི་ཐབས་སྐྱབས་སུ་འགྲོ་བ་ཡིན་པས་དུས་ད་ལྟ་ནས་བཟུང་ནས་སངས་རྒྱས་མ་ཐོབ་ཀྱི་བར་དུ་དཀོན་མཆོག་གསུམ་ལ་སྐྱབས་སྙམ་དུ་བསྒོམས་ལ་ངའི་ལད་མོ་གྱིས་ཞེས་བརྗོད་ནས། ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་དུས་འདི་ནས་བཟུང་ནས་སྙིང་པོ་བྱང་ཆུབ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག
སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་སྐྱབས་སུ་མཆིའོ། ། ཞེས་ལན་གསུམ་བརྗོད་དུ་གཞུག་གོ ། དེ་སྐྱབས་སུ་འགྲོ་བ་ཡིན། དེ་ལྟར་དཀོན་མཆོག་གསུམ་ལ་བརྟན་པ་རྐྱང་པས་མི་ཕན། རང་ཉིད་ཀྱང་སྐྱབས་གནས་སངས་རྒྱས་ཀྱི་གོ་འཕང་ཐོབ་པ་ཅིག་བྱེད་དགོས། དེའི་ཐབས་ཀྱི་གཙོ་བོ་བྱང་ཆུབ་ཀྱི་སེམས་ཡིན།
དེ་བསྐྱེད་པའི་དོན་དུ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་དོན་དུ་བྱང་ཆུབ་ཀྱི་སེམས་བསྐྱེད་ནས། བྱང་ཆུབ་སེམས་དཔའི་བསླབ་པ་ཐམས་ཅད་ལ་རིམ་པ་བཞིན་དུ་བསླབ་པར་དམ་འཆའ་སྙམ་དུ་བསྒོམས་ལ་ལད་མོ་གྱིས་ཞེས་བརྗོད་ནས། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་ལྟར་སྔོན་གྱི་སངས་རྒྱས་བཅོམ་ལྡན་འདས་དེ་དག་གིས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་ནས། བྱང་ཆུབ་སེམས་དཔའི་བསླབ་པ་ཐམས་ཅད་ལ་བསླབ་པ་དེ་བཞིན་དུ་བདག་གིས་ཀྱང༌། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་བྱང་ཆུབ་སེམས་དཔའི་བསླབ་པ་ཐམས་ཅད་ལ་རིམ་པ་བཞིན་དུ་བསླབ་པར་བགྱིའོ། ། ཞེས་ལན་གསུམ་བརྗོད་དོ། ། དེ་ནས་བསམ་པ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ་སྙམ་པས་སྦྱོར་བ་ཕ་རོལ་ཏུ་ཕྱིན་པ་དྲུག་ལ་སོགས་པ་ཐམས་ཅད་ལ་ཅི་ནུས་ཀྱིས་བསླབ་པར་བྱ། དེ་ལྟར་བྱས་པའི་དགེ་བའི་རྩ་བ་དེ་རྣམས་དང་གཞན་ཡང་དགེ་བའི་རྩ་བ་ཐམས་ཅད་ཆུད་མི་འཛའ་ཞིང་སངས་རྒྱས་ཀྱི་རྒྱུར་འགྱུར་བ་ལ་ཡོངས་སུ་བསྔོ་བ་དགོས་པས་བདག་གཞན་གྱིས་བྱས་པའི་དགེ་བ་ཐམས་ཅད་གཅིག་ཏུ་བསྡུས་ནས།
སངས་རྒྱས་སུ་བསྔོ་སྙམ་དུ་བསྒོམས་ལ་ལད་མོ་གྱིས་ཞེས་བརྗོད་ནས། ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། དགེ་བ་འདི་དང་དགེ་བའི་རྩ་བ་གཞན། ། མ་ལུས་བློ་ཡིས་གཅིག་ཏུ་བསྡོམས་བྱས་ནས། ། བདག་དང་མཁའ་མཉམ་སེམས་ཅན་ཐམས་ཅད་ཀྱིས། ། བླ་མེད་རྫོགས་པའི་སངས་རྒྱས་ཐོབ་པར་ཤོག ། ཅེས་ལན་གསུམ་བརྗོད་ནས། དེ་མ་ཐོབ་ཀྱི་བར་དུ་ཡང༌། མཐོ་རིས་ཀྱི་རྟེན་དལ་འབྱོར་གྱི་ལུས་ཕུན་སུམ་ཚོགས་པ་ཐོབ་ནས།
ཆོས་ཀྱི་ཚུལ་ཐམས་ཅད་ཚུལ་བཞིན་དུ་སྤྱད་ནས་ས་དང་ལམ་ཐམས་ཅད་བགྲོད་དེ་མྱུར་དུ་རྫོགས་པའི་སངས་རྒྱས་ཐོབ་པར་གྱུར་ཅིག གནས་སྐབས་ཚེ་འདི་ཉིད་དུའང་ཚེ་རིང་བ་དང༌། ནད་མེད་པ་དང༌། ལོངས་སྤྱོད་ཆེ་བ། བར་ཆད་ཞི་བ། བསམ་པ་ཐམས་ཅད་ཆོས་བཞིན་དུ་འགྲུབ་པ་དང༌། ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་དོ། ། སྐྱབས་འགྲོ་སེམས་བསྐྱེད་བསྔོ་བ་དང་བཅས་པ་བསྡུས་པ་འདི་ནི། ཡུལ་སྐྱོང་མགོན་པོ་དཔལ་བཟང་པོའི་དོན་དུ་སྦྱར་བའོ། །
ཡི་གེ་པ་ནི་ཨ་ཙ་རའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
