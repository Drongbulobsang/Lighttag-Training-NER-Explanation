ས་སྐྱ་བཀའ་འབུམ།
པོད ༥༣༩
བསྟོད་དབྱངས་རྒྱ་མཚོ་སྙན་དངགས་རིན་པོ་ཆེའི་རྒྱན་རྣམ་པར་བཀྲ་བ།
༼བ༽ ༄༅། །བསྟོད་དབྱངས་རྒྱ་མཚོ་སྙན་དངགས་རིན་པོ་ཆེའི་རྒྱན་རྣམ་པར་བཀྲ་བ་ཞེས་བྱ་བ་བཞུགས་སོ།། ༄༅། །ན་མོ་གུ་རུ་མཉྫུ་གྷོ་ཥཱ་ཡ། བསྟོད་དབྱངས་རྒྱ་མཚོ་སྙན་དངགས་རིན་པོ་ཆེའི་རྒྱན་རྣམ་པར་བཀྲ་བ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། གང་གི་རང་བཞིན་ནམ་མཁའི་དབྱིངས་ལྟར་གདོད་ནས་རྣམ་དག་སྲིད་དང་ཞི་བའི་དངོས་པོ་ཀུན་གྱི་རང་བཞིན་ཉིད་གྱུར་ཉེར་ཞི་ཡང༌། ། གཞན་དོན་དགའ་བའི་ཐུགས་རྗེའི་རྒྱལ་མཚན་རྣམ་པར་བསྒྲེང་ཞིང་སྣ་ཚོགས་ཐབས་བརྩོན་ཤེས་བྱ་ཀུན་སྦྱངས་སྨོན་ལམ་རྒྱ་མཚོ་ལས་འཁྲུངས་པས། ། ཐུན་མོང་བ་དང་ཕུལ་དུ་བྱུང་བའི་ཡོན་ཏན་དཔལ་གྱིས་རྣམ་པར་བརྒྱན་པའི་སྐུ་གསུང་ཐུགས་ལྡན་གསང་བ་མཐའ་ཡས་མི་ཟད་པ། ། ལྷུན་གྱིས་གྲུབ་པའི་ཕྲིན་ལས་བཟང་པོས་སྣ་ཚོགས་གདུལ་བའི་འདོད་དགུའི་དཔལ་འབྱོར་ཡོངས་སུ་རྫོགས་མཛད་བླ་མ་མཆོག་ལ་ཕྱག་འཚལ་ལོ། ། བསོད་ནམས་རྒྱ་མཚོས་རྣམ་བསྐྲུན་ཞིང༌། །
ཡེ་ཤེས་ཚོགས་ཀྱིས་ཆེ་བའི་སྐུ། ། བརྙེད་པ་ཁྱོད་ཀྱིས་སྲིད་པ་ཡི། ། ཉེས་པ་རྩད་ནས་གཞོམ་པའི་སླད། ། འཇིག་རྟེན་སྤྱོད་ལས་རྣམ་གྲོལ་བས། ། ཡོན་ཏན་རྒྱ་མཚོའི་ཡོན་ཏན་གྱི། ། ཆ་ཡང་ཉམས་པ་མི་མངའ་ན། ། འཆི་འཕོ་ལྟ་ཡང་ག་ལ་མཆིས། ། དེ་ལྟ་མོད་ཀྱི་གདུལ་བྱ་ཡི། ། རི་ལ་འཆར་དང་ནུབ་པར་སྣང༌། ། འོན་ཀྱང་མཛད་པའི་ཕྲིན་ལས་ལ། །
འཕེལ་འགྲིབ་ཡང་ཡེ་མ་མཆིས་ཤིང༌། ། དངོས་གྲུབ་དག་ཀྱང་མོས་པ་ཡི། ། ཡིད་ཀྱི་རྗེས་སུ་འབྲང་བའི་སླད། ། བཅོམ་ལྡན་བཞུགས་དང་གཤེགས་པ་དང༌། ། ཁྱོད་ཀྱི་སྐུ་དང་སྐུ་གཟུགས་འདི། ། ཐ་དད་ལྟ་བུར་སྣང་ན་ཡང༌། ། རང་གི་རང་བཞིན་དག་པ་དང༌། ། མཛད་པ་དག་གིས་རྣམ་ཀུན་ཏུ། ། གཉིས་སུ་མེད་པར་བདག་གིས་འཚལ། ། སྲིད་ལ་སྲེད་པའི་སྲད་བུའི་འཆིང་བྲལ་སླད། །
ཐོགས་མེད་སླད་དུ་འདིར་ཡང་ཐོགས་མེད་ལགས། ། འགྲོ་བ་ཀུན་ལ་ཐུགས་རྗེ་གོམས་པའི་ཕྱིར། ། འདིར་ཡང་ཐུགས་རྗེས་རྗེས་འཛིན་གདོན་མི་ཟ། ། དེ་སླད་བསོད་ནམས་བྱེ་བ་ཕྲག་བརྒྱ་ཡིས། ། ཉེ་བར་བསྒྲུབས་པའི་སྐུ་ལྟར་སྐུ་གཟུགས་འདི། ། ཀུན་ནས་མོས་སླད་མཁྱེན་བརྩེ་ནུས་པ་ཡིས། ། རྣམ་པར་གཟིགས་ཤིང་ཉེ་བར་དགོངས་ནས་ཀྱང༌། ། མོས་པ་ཇི་བཞིན་བྱིན་གྱིས་རློབ་མཛད་པ། ། རེ་བའི་འབྲས་བུ་ཡོངས་སུ་རྫོགས་བགྱིའི་སླད། ། ཐུན་མོང་པ་དང་ཕུལ་དུ་བྱུང་བ་ཡི། །
དངོས་གྲུབ་རིན་ཆེན་ཚར་ཡང་དབབ་ཏུ་གསོལ། ། དེ་ལྟར་དངོས་གྲུབ་དོན་དུ་དངོས་གྲུབ་འབྱུང་གནས་སྐྱོབ་པ་ཁྱོད་ལ་བདག ། དངོས་པོ་ཀུན་གྱིས་ཀུན་ཏུ་འདུད་ཅིང་མཆོད་པའི་སྤྲིན་གྱི་རྒྱ་མཚོ་ཡིས། ། ཉེ་བར་མཆོད་ཕྱིར་མཆོད་འོས་ཁྱོད་ཀྱི་ཚུལ་ཡང་ཚུལ་བཞིན་ངེས་བགྱིའི་སླད། ། ལེགས་པར་གསུངས་པའི་གསུང་གི་མཛོད་ལས་ཇི་ལྟར་རྟོགས་བཞིན་གླེང་བར་འཚལ། ། ཡོན་ཏན་ཕ་རོལ་ཕྱིན་པ་བཞི། ། བརྙེས་པ་ཁྱོད་ཀྱིས་དམ་པའི་དོན། ། འགྲོ་འོང་མེད་པར་ཐུགས་ཆུད་སླད། ། མི་གཡོ་བར་ཡང་བཞུགས་པ་ལགས། ། དེ་ལྟ་མོད་ཀྱི་ཆོ་འཕྲུལ་གསུམ་གྱིས་རྣམ་པར་འཕྲུལ་ཁྱོད་བྱེ་བ་ཕྲག་བརྒྱའི་ཞིང༌། །
གཞན་དུ་གཞན་ལ་མོས་པ་ཇི་བཞིན་ཀུན་ཏུ་སྤྲུལ་པའི་སྐུ་ཡི་རྣམ་འཕྲུལ་གང༌། ། སྐད་ཅིག་གཅིག་ལའང་བགྲང་བ་ལས་འདས་ཉེ་བར་སྟོན་མཛད་ཡིད་ལྟར་མགྱོགས་པ་སྟེ། ། མཛད་པ་དེ་དག་རྨད་དུ་བྱུང་བའི་འབྲས་བུ་མཆོག་གིས་བརྒྱན་པར་སྨོས་ཅི་འཚལ། ། བསམ་གྱིས་མི་ཁྱབ་དམ་པའི་དོན། ། གཟིགས་པ་ཁྱོད་ཀྱིས་ཆོས་ཀྱི་དབྱིངས། ། བརྗོད་དུ་མེད་པར་ཐུགས་ཆུད་སླད། ། མི་གསུང་བར་ཡང་བཞུགས་པ་ལགས། ། དེ་ལྟ་མོད་ཀྱི་མི་འཇིགས་བཞི་ཡིས་བསྙེངས་པ་དང་བྲལ་ཞིང༌། ། སོ་སོ་ཡང་དག་རིག་པ་བཞི་ལ་ཀུན་ནས་དབང་འབྱོར་ཁྱོད། ། བྱེ་བ་ཕྲག་བརྒྱའི་ཆོས་ཀྱི་སྒོ་ཡིས་སྣ་ཚོགས་རབ་བཀྲའི་དངོས། །
ཉེ་བར་མཚོན་ཕྱིར་གཞན་དུ་ཆོས་ཀྱི་ཆར་ཆེན་འབེབས་མཛད་ལགས། ། དག་པ་གཉིས་ཀྱིས་རྣམ་དག་པས། ། དབྱིངས་དང་ཀུན་ཏུ་རོ་གཅིག་ཕྱིར། ། སྤྲོས་པའི་མཚན་མ་རབ་ཞིའི་སླད། ། མི་རྟོག་པར་ཡང་བཞུགས་པར་ལགས། ། དེ་ལྟ་མོད་ཀྱི་མགོན་པོ་ཁྱོད་ཀྱིས་བསྐལ་པ་རྒྱ་མཚོར་ཤེས་བྱ་ཀུན་ལ་ཀུན་ནས་ལེགས་སྦྱངས་ཤིང༌། ། སྡུག་བསྔལ་རྒྱ་མཚོར་རྣམ་པར་བྱིང་བའི་སེམས་ཅན་རྒྱ་མཚོ་གྲངས་མཐའ་ཡས་ལ་རབ་ཏུ་བརྩེ་བ་ཡི། ། ཐུགས་རྗེ་ཆེན་པོས་རྣམ་པར་བརླན་པའི་ཡང་དག་ཐབས་ལ་རབ་ཏུ་བརྩོན་མཛད་སྨོན་ལམ་རྒྱ་མཚོའི་ཚོགས། ། ལེགས་པར་གྲུབ་པས་ཤེས་བྱའི་དཀྱིལ་འཁོར་ཇི་སྙེད་མཁྱེན་ཕྱིར་མཁྱེན་པའང་ཤེས་བྱ་ཇི་བཞིན་བཀྲ་བ་ལགས། ། དེ་ལྟར་གང་ལ་ཕྱག་བྱ་བའི། །
ཡུལ་དེ་ཕྱག་འོས་ཐམས་ཅད་ཀྱི། ། རང་བཞིན་ལགས་པར་ལེགས་འཚལ་ནས། ། སླར་ཡང་དེ་ལ་ཕྱག་བགྱིའོ། ། ཁ་དོག་མེད་ཅིང་དབྱིབས་དང་བྲལ། ། གོང་བུ་མེད་ཅིང་རྡུལ་ཡང་མེད། ། བསྟན་དུ་མེད་ཅིང་བལྟར་མེད་པ། ། གཟུགས་བྲལ་ཁྱོད་ལ་ཕྱག་འཚལ་ལོ། ། སུམ་ཅུ་རྩ་གཉིས་མཚན་དང་ལྡན། ། དཔེ་བྱད་བརྒྱད་ཅུས་རྣམ་པར་སྤྲས། ། འོད་ཟེར་ཕྲེང་བས་ལམ་མེ་བ། །
བལྟར་འོས་ཁྱོད་ལ་ཕྱག་འཚལ་ལོ། ། ཡི་གེ་མེད་ཅིང་མིང་དང་བྲལ། ། ཚིག་གི་ཚོགས་ནི་རྣམ་པར་སྤངས། ། སྒྲ་མེད་མཉན་དུ་མེད་པ་ཅན། ། བརྗོད་བྲལ་ཁྱོད་ལ་ཕྱག་འཚལ་ལོ། ། འགག་པ་མེད་ཅིང་སྒོ་ཀུན་ནས། ། ཡན་ལག་དྲུག་ཅུས་བརྒྱན་པ་ཡི། ། དབྱངས་ཀྱི་ཆོས་རྣམས་ལེགས་སྒྲོགས་པ། ། མཉན་འོས་ཁྱོད་ལ་ཕྱག་འཚལ་ལོ། ། རྣམ་ཤེས་མེད་ཅིང་ཡིད་དང་བྲལ། །
རྣམ་པར་རྟོག་པ་ཀུན་སྤངས་ཤིང༌། ། མཚན་མ་ཐམས་ཅད་རབ་ཞི་བ། ། དམིགས་མེད་ཁྱོད་ལ་ཕྱག་འཚལ་ལོ། ། ཇི་ལྟ་བ་དང་ཇི་སྙེད་མཁྱེན། ། ཏིང་ངེ་འཛིན་དང་གཟུངས་ཀྱི་གཏེར། ། འགྲོ་བའི་ཡིད་ལ་མཉམ་འཇུག་པ། ། བསམ་བྱ་ཁྱོད་ལ་ཕྱག་འཚལ་ལོ། ། གང་གི་རང་བཞིན་གདོད་མ་ནས། ། འདུས་མ་བྱས་པའི་མཚན་ཉིད་ཕྱིར། ། གཞི་མེད་སླད་དུ་ཁྱད་པར་དང༌། །
བྲལ་བ་ཁྱོད་ལ་ཕྱག་འཚལ་ལོ། ། འཁོར་བའི་ཆོས་རྣམས་བགྲང་ཡས་པ། ། ལམ་གྱི་བདེན་པས་རབ་བསྒྱུར་ཕྱིར། ། ཡོན་ཏན་རྒྱ་མཚོས་ཁྱད་པར་དུ། ། འཕགས་པ་ཁྱོད་ལ་ཕྱག་འཚལ་ལོ། ། གཟུང་བ་དང་ནི་འཛིན་པའི་ཆོས། ། གང་ལགས་གང་གིས་རྣམ་ཀུན་ཏུ། ། སྤང་བའི་སླད་དུ་བྱ་བྱེད་ལས། ། གྲོལ་བ་ཁྱོད་ལ་ཕྱག་འཚལ་ལོ། ། ཚོགས་དང་ཡོངས་སུ་བསྒྱུར་བ་དང༌། །
ཐབས་དང་རྣམ་པར་གཏོང་བ་ཡིས། ། ཡུལ་དུས་རྣམ་པར་མཛད་པ་ཡང༌། ། རྒྱ་ཆེན་ཁྱོད་ལ་ཕྱག་འཚལ་ལོ། ། མཉམ་དང་མི་མཉམ་སྲིད་ཞི་ཡི། ། འདུ་བྱེད་གང་ལགས་བཅོམ་པའི་སླད། ། མཐའ་རྣམས་ཀུན་ལ་མི་གནས་པ། ། རྣམ་གྲོལ་ཁྱོད་ལ་ཕྱག་འཚལ་ལོ། ། འཛིན་དང་གྲོལ་བའི་ཡེ་ཤེས་ཀྱིས། ། འཁོར་དང་མྱ་ངན་འདས་པ་ལ། ། མཉམ་པ་ཉིད་དུ་ལེགས་གནས་པ། །
སྲིད་ཞིའི་དབང་ཕྱུག་ཕྱག་འཚལ་ལོ། ། ཀུན་འབྱུང་སྤྲོས་པའི་མཚན་མ་ཡིས། ། རྣམ་པ་ཀུན་ཏུ་མ་སྤྲོས་ཤིང༌། ། སྤྲོས་པ་ཉེ་བར་གཅོད་མཛད་པ། ། སྤྲོས་བྲལ་ཁྱོད་ལ་ཕྱག་འཚལ་ལོ། ། ཐབས་མཁས་ཐུགས་རྗེའི་སྤྲོས་པ་ཡིས། ། རྣམ་པ་ཀུན་ཏུ་རབ་སྤྲོས་ཤིང༌། ། མཛད་པའི་ཕྲིན་ལས་སྤྲོས་མཛད་པ། ། སྤྲོས་བཅས་ཁྱོད་ལ་ཕྱག་འཚལ་ལོ། ། དཔེ་རྣམས་བྱེ་བ་ཕྲག་བརྒྱ་ཡིས། །
དཔེ་ཙམ་ཉིད་དུའང་མི་བཟོད་ཅིང༌། ། དཔེ་ཟླ་ཀུན་དང་རྣམ་བྲལ་བ། ། དཔེ་མེད་ཁྱོད་ལ་ཕྱག་འཚལ་ལོ། ། དཔེ་དང་གཏན་ཚིགས་ཐམས་ཅད་དང༌། ། ཡི་གེ་མིང་དང་ཚིག་གི་ཚོགས། ། བརྡ་རྣམས་ཀུན་གྱིས་རྣམ་ཀུན་ཏུ། ། མཚོན་བྱ་ཁྱོད་ལ་ཕྱག་འཚལ་ལོ། ། དེ་སླད་བླ་མའི་བླ་མ་སྟེ། ། ཆེན་པོའི་ཆེན་པོར་གྱུར་པ་ལགས། ། མཆོད་འོས་རྣམས་ཀྱིས་མཆོད་འོས་པ། །
ཕྱག་འོས་ཁྱོད་ལ་ཕྱག་འཚལ་ལོ། ། དེ་ལྟར་ཕྱག་འོས་ཐུབ་པ་ཁྱོད་ལ་ཕྱག་བགྱིས་ནས། ། སླར་ཡང་བསོད་ནམས་ཞིང་གི་མཆོག་ལ་བསོད་ནམས་ཀྱི། ། ལོ་ཏོག་དམ་པ་ཀུན་ནས་སྤེལ་སླད་ཀུན་བཟང་གི ། རྣམ་འཕྲུལ་ཇི་བཞིན་མཆོད་པའི་སྤྲིན་གྱིས་མཆོད་པར་བགྱི། ། སྒྱུ་མ་མཁན་གྱིས་སྒྱུ་མའི་རྫས་ལྟར་མཆོད་སྤྲིན་རྒྱ་མཚོའི་རྣམ་འཕྲུལ་སྤྲོ་ཕྱིར་མཆོད་པའི་རྫས། ། སྣམ་སྦྱར་ཆོས་གོས་སྣམ་ཕྲན་གླེགས་བུ་ཀུན་ནས་སྦྱར་ལེགས་པདྨ་དམར་པོ་ལྟར་དམར་བ། ། གསེར་གྱི་རི་མོ་གསེར་གྱི་འོད་འབྱིན་བཀྲམ་པས་ཆེར་བཀྲ་ལྕགས་རིའི་ཁོར་ཡུག་མུ་ཏིག་གི ། ཕྲེང་བ་ཟུང་གིས་ཕྲེང་དུ་དངར་ཞིང་ཟུང་དུ་སྦྱར་འདི་ཏིང་འཛིན་སྒྱུ་འཕྲུལ་གྱིས་སྤྲུལ་པས། ། མཆོད་པའི་རྣམ་འཕྲུལ་ཞིང་ཁམས་རྒྱ་མཚོ་རྒྱ་མཚོའི་རྡུལ་སྙེད་སྣ་ཚོགས་མཆོད་པའི་སྤྲིན་ཕུང་གིས། །
རྣམ་པར་བརྒྱན་པའི་རྒྱན་གྱི་འོད་ཟེར་ཕྱོགས་བཅུར་འཕྲོ་བའི་འོད་ཀྱི་རྩེ་མོར་རྒྱ་མཚོ་ཡི། ། རྡུལ་གྱི་གྲངས་སྙེད་རིན་ཆེན་པདྨོ་རིན་ཆེན་འོད་འབྱིན་ཀུན་ནས་རྒྱས་པའི་སྙིང་པོ་ལ། ། ལྷ་དང་མི་ཡི་འདོད་ཡོན་རྨད་ནི་འདོད་དགུའི་དཔལ་འབྱུང་བྱེ་བ་ཕྲག་བརྒྱ་ལེགས་གནས་པ། ། ཀུན་ཏུ་བཟང་པོའི་རྣམ་འཕྲུལ་ཇི་བཞིན་ཀུན་ནས་དགེ་བའི་སེམས་ཀྱིས་སྤྲུལ་པའི་མཆོད་སྤྲིན་འདི། ། ཆོས་དབྱིངས་ཇི་བཞིན་ནམ་མཁའི་དབྱིངས་ཀུན་ཀུན་ནས་ཁྱབ་ཅིང་སེམས་ཅན་དབྱིངས་མཐའ་ཇི་སྲིད་བར། ། རྣམ་པར་གནས་ནས་ཆོས་ཀྱི་རྒྱལ་པོ་རྒྱལ་བ་རྒྱལ་སྲས་རང་རྒྱལ་དགྲ་ལས་རྣམ་རྒྱལ་བས། ། ཀུན་ནས་བསྐོར་བའི་དཀྱིལ་འཁོར་ཀུན་ཏུ་རྣམ་པར་མཆོད་པས་མཆོད་པ་ཀུན་གྱིས་མཉེས་གྱུར་ཅིག ། མཆོད་རྫས་དྲི་མེད་ལྷ་ཡི་གོས། ། ཡིད་འོང་མཛེས་པ་གང་གི་སྐུ། ། མཚན་གྱི་དཔལ་གྱིས་འབར་བ་གང༌། །
ཀུན་ནས་གཡོགས་པས་མཛེས་བྱས་པ། ། རིན་ཆེན་གསེར་གྱི་ལྷུན་པོའི་རྒྱལ། ། ཚ་ཟེར་བྱེད་པས་བཞུ་བའི་སྤྲིན། ། པདྨ་རཱ་གའི་མདོག་སྣང་བས། ། ཡོངས་སུ་བསྐོར་བ་ལྟ་བུ་ལགས། ། ཡང་ན་བཅོམ་ལྡན་ཁྱོད་སྐུ་དྲི་མེད་ཉིན་མོར་བྱེད་པའི་དཀྱིལ་འཁོར་ལྟ་བུར་ཀུན་ནས་རབ་ཏུ་གསལ་བ་གང༌། ། ཆོས་གོས་འོད་ཟེར་སྣམ་ཕྲན་གླེགས་བུའི་ཕྲེང་བ་སྤེལ་ལེགས་ཉེ་བར་འཁྲིགས་པ་བལྟ་ན་སྡུག་པས་ཡོངས་བསྐོར་བས། ། མཛེས་པ་གཞན་ཀུན་སྐར་མའི་ཚོགས་ལྟར་ཟིལ་གྱིས་མནན་ནས་གདུལ་བྱ་རབ་དགའི་མེ་ཏོག་པདྨོའི་ཚལ་རབ་རྒྱས་བྱེད་ཅིང༌། ། སྙན་དངགས་མཁན་གྱི་སྦྲང་རྩི་འཛིན་པས་སྙན་དངགས་ངག་གི་བསྟོད་དབྱངས་དར་དིར་ཀུན་ཏུ་སྒྲོགས་པར་བགྱིད་པ་ལགས། ། ཡང་ན་ཁྱོད་སྐུ་ལྷུན་པོ་བཞིན། །
ཆོས་གོས་ནམ་མཁའ་ལྟ་བུར་མཆིས། ། དེ་ལ་གསེར་གྱི་རི་མོ་ནི། ། བཀྲམ་པ་གཟའ་སྐར་ཚོགས་ལྟར་བཀྲ། ། ཡང་ན་རྒྱལ་བའི་གཞལ་མེད་ཁང་མཛེས་ཤིན་ཏུ་དྭངས་པའི་ཡིད་བཞིན་མཚོར། ། ན་བཟའ་ཆོས་གོས་ཆུ་སྐྱེས་དམར་པོའི་འདབ་རྒྱས་ལྟ་བུར་སྣང་བའི་དཀྱིལ། ། བཅོམ་ལྡན་ཁྱོད་སྐུ་ཡོངས་སུ་རྫོགས་པའི་སྙིང་པོ་ལྟར་ཡང་མཛེས་པ་སྟེ། ། མཚན་གྱི་དཔལ་དང་དཔེ་བྱད་བཟང་པོའི་ཟེ་འབྲུའི་ཕྲེང་བས་སྤྲས་པ་ལགས། ། དེ་སླད་དེ་ཡི་སྙན་པའི་དྲི་བསུང་ཕྱོགས་བཅུར་ཁྱབ་པས་ཉེར་བསྡུས་པའི། དད་ལྡན་བུང་བའི་སྤྲིན་ཕུང་ལྟ་བུར་ཉེ་བར་འཁྲིགས་པས་ཁྱོད་ཀྱི་སྐུ། ། དཔལ་གྱིས་འབར་བ་མངོན་སུམ་སྣང་བས་ཡིད་རབ་འཕྲོགས་པས་བསྔགས་པ་ཡི། །
དར་དིར་སྒྲ་དབྱངས་སྒྲོགས་པར་བགྱིད་རྣམས་དངོས་སྒྲུབ་སྦྲང་རྩིས་ཚིམ་མཛད་ལགས། ། ཡང་ན་ཐུབ་པ་ཁྱོད་ཀྱི་ཁམས། ། ཆོས་རྣམས་ཀུན་གྱི་དབྱིངས་ཉིད་ལགས། ། དེ་ལ་ཀུན་རྫོབ་ཆེར་བཀྲའི་ཆོས། ། ཉེ་བར་བསྟན་པ་ཉེར་མཚོན་སླད། ། ཁྱོད་སྐུ་ལྷུན་པོ་ལྟར་བརྟན་པའི། ། རྟེན་ལ་ཞིང་ཁམས་རྒྱ་མཚོའི་ཚོགས། ། རྣམ་པར་བཀྲ་བའི་ཆོས་གོས་ནི། ། བརྟེན་པ་ལྟར་ཡང་གྱུར་པ་ལགས། ། ཡང་ན་གང་ཚེ་ཐུབ་པའི་རྣམ་འཕྲུལ་མིག་འཕྲུལ་མཁན་གྱི་སྒྱུ་འཕྲུལ་ལྟ་བུར་སྤྲུལ་མཛད་པ། །
དེ་ཚེ་ཞིང་ཁམས་རྒྱ་མཚོའི་རྡུལ་སྙེད་འགྲིབ་པ་མེད་པར་ཁྱོད་ཀྱི་སྐུ་ཡི་དཀྱིལ་འཁོར་ལ། ། ཀུན་ཏུ་སྣང་བའི་སྣང་བ་དམ་པ་སྐྱེ་དགུ་ཀུན་ལ་ཀུན་ནས་སྐྱེད་མཛད་ཇི་བཞིན་དུ། ། འདི་ཡི་སྐུ་གཟུགས་བརྟན་པར་བཞུགས་ལ་ཆོས་གོས་ཞིང་ཁམས་རྒྱ་མཚོ་བཀྲམ་པའང་སྣང་བ་ལགས། ། དེ་འདྲ་སྣང་བས་གང་གི་ཡིད། ། ཀུན་ནས་འཕྲོག་པར་བགྱིད་པ་ནི། ། འདོད་ལྡན་དག་གི་ལྷ་མོའི་ལུས། ། ཡིད་འོང་མཐོང་བ་ལྟ་བུར་མཆིས། ། ཀུན་ནས་ཉོན་མོངས་དྲི་བྲལ་སླད། ། ཤིན་ཏུ་མཚུངས་པའང་མ་ལགས་སོ། ། ང་དང་ང་ཡིར་འཛིན་པ་ཡིས། །
ཀུན་ཏུ་རྟོག་པ་ཀུན་བྲལ་ཡང༌། ། འགྲོ་བའི་ཡིད་ནི་ཡོངས་བསྒྱུར་བས། ། སྒྱུ་མའི་སྤྲུལ་པ་ལྟ་བུར་མཆིས། ། དགེ་བའི་ས་བོན་བརྟས་བགྱིད་སླད། ། ཤིན་ཏུ་མཚུངས་པའང་མ་ལགས་སོ། ། དེ་ཡིད་དད་པའི་ཆུ་གཏེར་ནི། ། རྣམ་པར་རྒྱས་པར་བགྱིད་པས་ན། ། ཆར་ཆེན་རབ་ཏུ་འབེབས་བགྱིད་པའི། ། རྣམ་པར་སྒྲོགས་པའི་སྤྲིན་འདྲར་མཆིས། ། འབྲས་བུ་འབྱིན་པས་མི་ཟད་སླད། །
ཤིན་ཏུ་མཚུངས་པའང་མ་ལགས་སོ། ། འགྲོ་བ་རྣམས་ཀྱི་བསོད་ནམས་ཀྱི། ། ལོ་ཏོག་ཡོངས་སུ་འཕེལ་བ་ཡི། ། རྟེན་གྱི་དམ་པར་གྱུར་པས་ན། ། ས་ཆེན་དང་ཡང་འདྲ་བར་མཆིས། ། ཀུན་གྱི་བླ་ན་ལྷམ་པའི་སླད། ། ཤིན་ཏུ་མཚུངས་པའང་མ་ལགས་སོ། ། དད་ཅན་རྣམས་ཀྱིས་སྨོན་བགྱིད་པའི། ། འདོད་དགུའི་དཔལ་འབྱོར་གང་ལགས་པ། ། དེ་ཀུན་ཡོངས་སུ་རྫོགས་བགྱིད་པས། །
ལྷ་ཡི་དཔག་བསམ་ཤིང་འདྲར་མཆིས། ། ཡང་སྲིད་རྣམ་པར་སུན་འབྱིན་སླད། ། ཤིན་ཏུ་མཚུངས་པའང་མ་ལགས་སོ། ། གསོལ་བ་བཏབ་ན་སྒྲ་མེད་ཀྱང༌། ། དད་ལྡན་རྣམས་ཀྱི་ཡིད་ལ་ཆོས། ། ཤིན་ཏུ་ངེས་པར་བགྱིད་པ་ནི། ། རང་རྒྱལ་རྣམས་ཀྱི་འཕྲུལ་འདྲར་མཆིས། ། ཕྲིན་ལས་རྩོལ་བ་མི་མངའི་སླད། ། ཤིན་ཏུ་མཚུངས་པའང་མ་ལགས་སོ། ། སྐྱེ་དགུའི་བློ་གྲོས་པདྨོའི་ནི། །
ཀུན་ནས་ཁ་འབྱེད་བགྱིད་པས་ན། ། ཆུ་སྐྱེས་རྣམ་པར་རྒྱས་བྱེད་པའི། ། ཚ་ཟེར་བྱེད་པ་ལྟ་བུར་མཆིས། ། གདུང་བ་དག་ཀྱང་སེལ་བགྱིད་སླད། ། ཤིན་ཏུ་མཚུངས་པའང་མ་ལགས་སོ། ། འགྲོ་བའི་ལོག་པར་སྲེད་པ་ཡི། ། ཡིད་ཀྱི་དྲི་མ་འཕྲོག་བགྱིད་པས། ། མིག་གི་རབ་རིབ་རྣམ་སེལ་བའི། ། བསིལ་ཟེར་བྱེད་པ་ལྟ་བུར་མཆིས། ། ཀུན་ཏུ་འགྲིབ་པ་མ་མཆིས་སླད། །
ཤིན་ཏུ་མཚུངས་པའང་མ་ལགས་སོ། ། སྲིད་ཞིའི་རྒུད་པ་རྣམ་སེལ་ཞིང༌། ། ལྷ་དང་བཅས་པའི་འཇིག་རྟེན་གྱི། ། རྒྱན་གྱི་དམ་པར་གྱུར་པས་ན། ། དབང་གི་རྒྱལ་པོ་ལྟ་བུར་མཆིས། ། ཡེ་ཤེས་ཆེན་པོའི་དབང་བགྱིད་སླད། ། ཤིན་ཏུ་མཚུངས་པའང་མ་ལགས་སོ། ། དེ་ལྟར་རྨད་དུ་བྱུང་བའི་ཆོས། ། ཤིན་ཏུ་ངོ་མཚར་གྱུར་པ་རྣམས། ། ཁྱོད་ཀྱི་ཆ་ཡི་དཔེ་ཟླར་མཆིས། །
ཀུན་ནས་མཚུངས་པ་འགའ་མ་མཆིས། ། དེ་སླད་དཔེ་རྣམས་ཐམས་ཅད་ཀྱིས། ། མཚོན་ཡང་བས་པ་མ་མཆིས་སོ། ། རང་བཞིན་ཡོན་ཏན་རྒྱན་གྱི་ཕུལ། ། བླ་ན་མེད་པས་ལེགས་བརྒྱན་སླད། ། གཞན་གྱི་བཅོས་མའི་རྒྱན་རྣམས་ཀྱིས། ། བརྒྱན་པར་བགྱི་ཡང་ཅི་ཞིག་འཚལ། ། དེ་ལྟ་མོད་ཀྱི་འཕགས་མཆོག་དང༌། ། འགྲོ་མཆོག་རྣམས་ཀྱི་ཉིན་དང་ནི། ། བསྟོད་པའི་རྒྱན་གྱིས་རྣམ་ཀུན་ཏུ། །
བརྒྱན་པར་བགྱིད་པ་མ་ལགས་སམ། ། དེ་སླད་བདག་ཀྱང་མཆོད་པ་དང༌། ། སྣ་ཚོགས་བསྟོད་པའི་སྒྲ་དབྱངས་ཀྱི། ། རྒྱན་རྣམས་ཀུན་གྱིས་མགོན་པོ་ཁྱོད། ། ཀུན་ཏུ་བརྒྱན་ཕྱིར་སྤོབས་པར་གྱུར། ། འདི་ལྟར་མཆོད་པས་མཆོད་པར་བགྱིར་འོས་མ་ལུས་ཀུན་བདག་མགོན་པོ་མཆོག་ཁྱོད་མཆོད་སྤྲིན་རྒྱ་མཚོ་སྙན་ཚིག་ཆར་རྒྱུན་བསྟོད་དབྱངས་འབྲུག་གི་སྒྲ་དབྱངས་ལྡན་པས་ལེགས་མཆོད་པས། ། དེ་ལྟར་མཆོད་པས་མཆོད་བྱེད་དུ་འོས་མ་ལུས་ལུས་ཅན་ཆོས་ཀྱི་དབྱིངས་གཏུགས་ནམ་མཁའི་མཐས་ཀླས་ཀུན་གྱིས་ཀྱང་ནི་ཀུན་བཟང་རྣམ་འཕྲུལ་མཆོད་སྤྲིན་ལྟ་བུས་ལེགས་མཆོད་ཅིང༌། ། ཡོན་ཏན་རྒྱ་མཚོའི་ཡོན་ཏན་ཚོགས་རྣམས་ཡོན་ཏན་ཤེས་པའི་དད་པས་དབང་བྱས་ཡོན་ཏན་བསྔགས་པའི་བསྟོད་དབྱངས་རྒྱ་མཚོ་དབྱངས་ཅན་ཚིག་དང་ཚངས་དབྱངས་ལྟར་སྙན་ལེགས་བསྒྲགས་པས། ། སྡུག་བསྔལ་རྒྱ་མཚོ་རྣམ་པར་སྦྱངས་ནས་བསོད་ནམས་རྒྱ་མཚོ་ཀུན་ནས་རྒྱས་པའི་དཔལ་ལས་ལེགས་བྱུང་མཆོད་སྤྲིན་རྒྱ་མཚོས་ཡོན་ཏན་རྒྱ་མཚོ་སྲས་བཅས་རྟག་ཏུ་མཆོད་གྱུར་ཅིག ། གཅིག་ལ་མཆོད་པས་མཆོད་འོས་ཀུན། །
ཀུན་ནས་མཆོད་པར་འགྱུར་བ་སྟེ། ། དངོས་གྲུབ་བདེ་བླག་ཉིད་སྩོལ་བས། ། ཡུལ་འདི་བླ་ན་མེད་པར་འཚལ། ། ངོ་བོ་རྣམ་དག་བཀོད་པ་རྨད། ། སེམས་ཀྱི་རྣམ་འཕྲུལ་ཕུལ་བྱུང་བས། ། ཞིང་ཀུན་རྒྱས་པར་འགེངས་པས་ན། ། མཆོད་རྫས་དམ་པ་ཉིད་ལགས་གྲང༌། ། དམིགས་པ་མེད་བཞིན་གཞན་དོན་དམིགས། ། སྙན་དངགས་སྙན་པའི་བསྟོད་དབྱངས་བཅས། ། གུས་པས་འདུད་བཞིན་གུས་མཆོད་པའི། །
ཚུལ་འདི་ཆོས་ཚུལ་མ་ལགས་སམ། ། ཕྱག་འོས་ཕྱག་དང་མཆོད་པས་མཆོད་སླད་བདག་དང་གཞན་གྱིས་ཚུལ་མིན་བགྱིས་པའི་ནོངས་པ་གང་དེ་སླན་ཆད་བསྡམ་པའི་ཡིད་ཀྱིས་བཤགས། ། དགེ་དང་དགེ་འབྲས་གང་དང་གང་ཡོད་དེ་དང་དེ་ལ་དགའ་བས་ཡི་རང་དགེ་ལེགས་རྒྱ་མཚོ་ཀུན་ཏུ་སྤེལ་སླད་རྫོགས་སངས་རྒྱས། ། གང་དང་གང་བཞུགས་དེ་དང་དེ་ལ་འཁོར་ལོ་རིན་ཆེན་བསྐོར་བར་བསྐུལ་ཞིང་འཁོར་བ་ཇི་སྲིད་བརྟན་པར་བཞུགས་གསོལ་དེ་དག་གིས། ། ཇི་ལྟ་ཇི་ལྟར་སྤྱོད་པ་སྤྱད་པ་དེ་ལྟ་དེ་ལྟར་གཞན་གྱི་དོན་ཕྱིར་བདག་གིས་སྤྱད་བགྱི་མ་ལུས་སྐྱེ་དགུའང་སྤྱོད་གྱུར་ཅིག ། བྱང་ཆུབ་སྤྱོད་པའི་ཡན་ལག་ཡན་ལག་བདུན། ། བདག་གིས་ཇི་ལྟར་སྤྱད་པ་སྤྱོད་པ་ལྟར། ། སྐྱེ་དགུ་ཀུན་གྱིས་སྤྱོད་པ་སྤྱད་བྱས་ནས། ། རང་བྱུང་རྒྱལ་བ་ལྷ་ཡི་ལྷར་གྱུར་ཅིག ། མཆོད་འོས་ཡོན་ཏན་རྒྱ་མཚོ་ལེགས་མཆོད་པའི། །
དགེ་དེས་འགྲོ་ཀུན་མཆོད་བྱའི་གནས་ཐོབ་ནས། ། དེ་དག་ཀུན་ལ་མཆོད་སྤྲིན་རྒྱ་མཚོ་ཡིས། ། མཆོད་བྱེད་ཀུན་ཏུ་བཟང་པོར་བདག་གྱུར་ཅིག ། བསྟོད་འོས་རྣམས་ལ་བསྟོད་དབྱངས་སྙན་པའི་སྒྲས། ། བསྟོད་པའི་དགེ་བ་གང་དེས་ལུས་ཅན་ཀུན། ། བསྟོད་བྱར་གྱུར་ནས་དེ་དག་རྣམས་ལ་བདག ། སྟོད་བྱེད་སྙན་དངགས་མཁན་དུའང་འགྱུར་བར་ཤོག ། བདག་ཀྱང་སྐྱེ་ཞིང་སྐྱེ་བ་ཐམས་ཅད་དུ། ། རྒྱལ་དང་རྒྱལ་བའི་སྲས་པོ་ཐམས་ཅད་ལ། ། བླ་མེད་མཆོད་སྤྲིན་རྒྱ་མཚོས་མཆོད་བྱེད་ཅིང༌། །
བསྟོད་དབྱངས་རྒྱ་མཚོའི་སྒྲ་ཡིས་བསྟོད་པར་ཤོག ། མཐོང་བའི་ཆོས་འདིར་ཆོས་ལ་རབ་དད་པའི། ། ཆོས་རྒྱལ་ཆོས་ཀྱིས་རྒྱལ་ཞིང་ཞབས་བརྟན་ལ། ། ཆོས་བཞིན་ཆབས་སྲིད་ལེགས་སྐྱོང་སྐྱེ་དགུ་ཀུན། ། ཆོས་དང་ཟང་ཟིང་དཔལ་གྱིས་འབྱོར་བར་ཤོག ། འདིར་ནི་ཆོས་དོན་ཕུན་ཚོགས་པ། ། ཡང་དག་སྤོབས་པས་དབང་བྱས་ནས། ། ཚིག་སྦྱོར་སྙན་པས་བསྡེབས་པ་གང༌། ། དབྱངས་ཀྱིས་ཀུན་ནས་བསྙད་པའི་ཚེ། ། འཕགས་པའི་ཚོགས་རྣམས་དགྱེས་འགྱུར་ཞིང༌། །
བློ་གསལ་རྣམས་ཀྱི་ཡིད་འཕྲོག་ལ། ། བླུན་པོའི་རྣ་བའི་དཔལ་བསྐྱེད་པ། ། འདི་འདྲ་སོ་སོ་རིག་པའི་རྒྱུ། ། ཚིག་གི་སྡེབ་སྦྱོར་སྦྱོར་བའི་ཚུལ་ལ་ཚུལ་བཞིན་ཤེས་པའི་ཤེས་ལྡན་ཞིང༌། ། དོན་གྱི་རིན་ཆེན་ཆེན་པོའི་ཆེན་པོས་ཆེས་ཆེར་མཛེས་བྱེད་སྣ་ཚོགས་ཀྱིས། ། གང་བློའི་ཁང་མཛེས་མཛེས་པར་རབ་སྤྲས་སྤྲོས་པས་སྤྲོས་པའི་ཡིད་དབང་ཕྱིར། ། གཞན་གྱི་སྙན་དངགས་ངག་གི་དཔལ་འཕྲོག་འཕྲོག་བྱེད་ཡིད་རབ་འཕྲོག་པར་སྦྱར། ། ཀུནྡའི་ཕྲེང་བ་ཀུན་ནས་བསྟར་འདྲའི་སོ་ཡི་ཟེའུ་འབྲུའི་ཕྲེང་བ་ཅན། ། དཀར་ནག་རྣམ་འབྱེད་གསལ་བའི་མདངས་ལྡན་མིག་གི་པད་འདབ་རྣམ་པར་རྒྱལ། ། རབ་ཏུ་དགའ་བའི་རླུང་གི་ཤུགས་ཀྱིས་རོ་འཛིན་སྙིང་པོ་བསྐྱོད་པ་ལས། །
སྙན་ཚིག་དྲི་བསུང་ཕྱོགས་བཅུར་ཁྱབ་པས་ཤེས་ལྡན་བུང་བའི་ཡིད་རབ་འཕྲོག ། ཚུལ་འདི་མཁྱེན་རབ་རྒྱ་ཆེར་རབ་རྒྱས་ཀུན་ནས་བརྩེ་བའི་ཐུགས་མངའ་བའི། ། ཆོས་ཀྱི་རྒྱལ་པོ་བཟང་པོའི་ཞབས་ཀྱི་ཞབས་པད་སྤྱི་བོས་གུས་བླངས་ཤིང༌། ། བློ་གྲོས་རྒྱལ་མཚན་ཡོན་ཏན་ནོར་བུའི་དཔལ་གྱིས་མཚན་པ་ལེགས་འཛིན་པ། ། ཐེག་པ་མཆོག་གི་བརྟུལ་ཞུགས་བཟང་པོས་རྣམ་པར་འཕགས་པས་སྦྱར་བ་ཡིན། ། ཁམས་གསུམ་གྱི་ཆོས་ཀྱི་རྒྱལ་པོ་བླ་མ་བདེ་བར་གཤེགས་པ་ལ། ཆོས་གོས་རིན་པོ་ཆེ་འཇིག་རྟེན་གྱི་ཁམས་རྒྱ་མཚོའི་རྒྱན་རྣམ་པར་བཀྲམ་པ་ཞེས་བྱ་བས་མཆོད་པར་བྱེད་པའི་རབ་ཏུ་བསྔགས་པ། བསྟོད་དབྱངས་རྒྱ་མཚོ་སྙན་དངགས་རིན་པོ་ཆེའི་རྒྱན་རྣམ་པར་བཀྲ་བ་ཞེས་བྱ་བ་འདི་ནི། དགེ་སློང་ཆོས་སྨྲ་བ་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བས། ས་མོ་ལུག་གི་ལོ་དགུན་ཟླ་འབྲིང་པོ་ལ།
རྒྱ་ནག་པོའི་རྒྱལ་པོ་གྲངས་མེད་པ་བྱུང་བའི་གནས་བཀྲ་ཤིས་དང༌། དགེ་མཚན་དུ་མས་རྣམ་པར་བརྒྱན་པ་ཅོང་ཏོའི་མཁར་ཆེན་པོར་སྦྱར་བའོ། ། ཚུལ་འདི་ནི་རྐང་པ་ཐུང་ངུ་དང༌། ། རིང་པོ་དང༌། ཤིན་ཏུ་རིང་པོ་རྣམས་སྤེལ་ཞིང་འབྱུང་བས་རྒྱ་མཚོའི་རྦ་རླབས་ཀྱི་ཕྲེང་བ་ལྟ་བུ་ཞེས་བྱ་བའི་སྡེབ་སྦྱོར་ཡིན་ལ། འདིའི་དོན་དྲན་བཞིན་པའི་དབྱངས་རྣམ་པར་དག་པས་བརྗོད་ཅིང་གཞན་དག་ལའང་བསྙད་ན། རྒྱ་ཆེ་བའི་བསོད་ནམས་ཀྱི་ཕུང་པོ་ཉེ་བར་བསྐྲུན་པར་འགྱུར་རོ་སྙམ་དུའང་བསམས་མོ། ། དེ་ལྟ་ནའང་ཚུ་རོལ་མཐོང་བ་བྱིས་བློའི་ངང་ཚུལ་དུ་གྱུར་པས་ཚིག་དང༌། དོན་གྱི་ཆ་ལ་འགལ་བ་དང༌། འཁྲུལ་པར་གྱུར་པ་དེ་དང་དེ་དག་ལེགས་པར་ཡངས་པའི་ཐུགས་ཤིན་ཏུ་དྭང་བའི་མེ་ལོང་ལྟར་གསལ་བར་ཤེས་བྱའི་དཀྱིལ་འཁོར་གྱི་གཟུགས་བརྙན་ཀུན་ཏུ་སྣང་བ།
ཤིན་ཏུ་མཁས་པའི་སྐྱེ་བོ་རྣམས་དང༌། དམ་པའི་དོན་གྱི་དེ་ཁོ་ན་ཉིད་ལ་ཤིན་ཏུ་མཉམ་པར་གཞག་པའི་རྣལ་འབྱོར་ལ་གོམས་པས། འཇིག་རྟེན་ལས་འདས་པའི་ཡེ་ཤེས་ཤིན་ཏུ་གཟི་ཆེ་བ་བརྙེས་པའི་འཕགས་པའི་ཚོགས་རྣམས་ཀྱི་ཐུགས་ཀྱིས་བས་པར་འགྱུར་བ་ནི། ཤིན་ཏུ་གནོང་བའི་ཡིད་ཀྱིས་བཟོད་པར་གསོལ་ཞིང་མཆིས་པས། རིགས་པ་དང་རྣམ་པར་གྲོལ་བའི་སྤོབས་པ་རྡོ་རྗེའི་ངག་ཕྱིན་ཅི་མ་ལོག་པའི་དོན་དང་བཅས་པའི་དངོས་གྲུབ་ཀྱང་སྩལ་དུ་གསོལ་ལོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
