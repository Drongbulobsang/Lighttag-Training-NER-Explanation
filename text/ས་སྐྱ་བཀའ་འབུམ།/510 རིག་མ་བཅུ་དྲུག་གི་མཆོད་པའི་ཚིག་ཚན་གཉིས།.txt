ས་སྐྱ་བཀའ་འབུམ།
པོད ༥༡༠
རིག་མ་བཅུ་དྲུག་གི་མཆོད་པའི་ཚིག་ཚན་གཉིས།
༼བ༽ ༄༅། །རིག་མ་བཅུ་དྲུག་གི་མཆོད་པའི་ཚིག་ཚན་གཉིས་བཞུགས།། ༄༅། །ན་མོ་གུ་རུ་བཛྲ་དྷཱ་རཱ་ཡ། རྡོ་རྗེ་ལྷ་མོ་པི་ཝྃ་མ། ། སྟོན་ཀའི་མདོག་ཅན་པི་ཝྃ་ལག ། པི་ཝྃ་སྒྲ་དང་དབྱངས་ལྡན་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་གླིང་བུ་མ། ། གསེར་གྱི་མདོག་ཅན་གླིང་བུའི་ལག ། གླིང་བུའི་སྒྲ་དང་དབྱངས་ལྡན་པ། །
ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་རྔ་ཟླུམ་མོ། ། བནྡྷུའི་མདོག་ཅན་རྔ་ཟླུམ་ལག ། རྔ་ཟླུམ་སྒྲ་དང་དབྱངས་ལྡན་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་རྫ་རྔ་མོ། ། མརྒད་མདོག་མཚུངས་རྫ་རྔའི་ལག ། རྫ་རྔའི་སྒྲ་དང་དབྱངས་ལྡན་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་བཞད་པ་མོ། །
ཀེཾ་ཤུའི་མདོག་མཚུངས་བཞད་པའི་ཞལ། ། འཛུམ་པའི་བཞིན་དང་དབྱངས་ལྡན་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་སྒེག་པ་མོ། ། དབང་སྔོན་མདོག་མཚུངས་སྒེག་པའི་ཚུལ། ། སྙེམས་པའི་ལུས་དང་གླུར་ལྡན་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་གླུ་དབྱངས་མ། ། འཆར་ཀའི་མདོག་མཚུངས་གླུ་ལེན་བརྩོན། ། གླུ་དང་རོལ་མོའི་སྒྲར་ལྡན་པ། །
ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་གར་མཁན་མ། ། མརྒད་མདོག་མཚུངས་གར་སྒྱུར་ཞིང༌། ། གར་དང་སྙན་པའི་དབྱངས་ལྡན་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་མེ་ཏོག་མ། ། གུར་གུམ་མདོག་མཚུངས་མེ་ཏོག་ལག ། མེ་ཏོག་ཆར་དང་རོལ་མོར་བཅས། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་བདུག་སྤོས་མ། །
དུ་བའི་མདོག་མཚུངས་བདུག་སྤོས་ལག ། བདུག་པའི་སྤྲིན་དང་རོལ་མོར་བཅས། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་མར་མེ་མ། ། གློག་འོད་མདོག་མཚུངས་མར་མེའི་ལག ། མར་མེའི་འོད་དང་རོལ་མོར་བཅས། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་དྲི་ཆབ་མ། ། པྲི་ཡང་མདོག་མཚུངས་དུང་ཆོས་ལག ། དྲི་ཡི་ཆར་དང་རོལ་མོར་བཅས། །
ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་གཟུགས་མཛེས་མ། ། སྟོན་ཟླའི་མདོག་མཚུངས་མེ་ལོང་ལག ། ཡིད་འོང་གཟུགས་དང་རྒྱན་ལྡན་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་ཞལ་ཟས་མ། ། ཛཱ་བའི་མདོག་མཚུངས་ཞལ་ཟས་ལག ། ཞལ་ཟས་བདུད་རྩིའི་ཆར་འབེབས་པ། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་ན་བཟའ་མ། །
མརྒད་མདོག་མཚུངས་ན་བཟའི་ལག ། གོས་དང་རེག་དང་འཁྱུད་པར་ལྡན། ། ནམ་མཁའ་ཁྱབ་པས་མཆོད་པར་བགྱི། ། རྡོ་རྗེ་ལྷ་མོ་ཆོས་དབྱིངས་མ། ། ཀུནྡའི་མདོག་མཚུངས་ཆོས་འབྱུང་ལག ། ཟག་པ་མེད་པའི་བདེ་སྟེར་བ། ། ནམ་མཁའ་ཁྱབ་པས་མཆོད་པར་བགྱི། ། བླ་མ་དཀྱིལ་འཁོར་ལྷ་ཚོགས་ལ། ། རྡོ་རྗེ་ལྷ་མོའི་མཆོད་པ་ཡིས། ། མཆོད་པས་དཔལ་བདེའི་འབྲས་འབྱིན་པའི། །
ཚུལ་འདི་རྒྱལ་པོས་བསྐུལ་ནས་སྦྱར། ། ཚིག་འདི་འཕགས་པས་བསྡེབས་མོད་ཀྱི། ། དོན་འདི་འཕགས་མཆོག་གསུང་ལས་འབྱུང༌། ། འདི་ཡིས་དགེ་བས་འགྲོ་བ་ཀུན། ། འདི་འདྲའི་ཚུལ་གྱིས་རོལ་པར་ཤོག ། ཆུ་ཕག་འབྱུང་བའི་འཁོར་ལོ་ལ། ཁའི་ཕིང་ཧུར་བྲིས་པ་ཡིན།། ༄༅། །ན་མོ་བཛྲ་སཏྭཱ་ཡ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་པི་ཝྃ་ལག །
མཁའ་མདོག་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་གླིང་བུའི་ལག ། གསེར་མདོག་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་རྔ་ཟླུམ་ལག ། ཆེས་དམར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག །
ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་རྫ་རྔའི་ལག ། མདོག་ལྗང་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་བཞད་པའི་ཞལ། ། ཆེས་དམར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་སྙེམས་པའི་ལག །
མཁའ་མདོག་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་གླུ་ལེན་མ། ། གསེར་མདོག་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་གར་མཁན་མ། ། རབ་ལྗང་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག །
ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་མེ་ཏོག་ལག ། གསེར་མདོག་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་བདུག་སྤོས་ལག ། ལྗང་སེར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་མར་མེའི་ལག །
མདོག་དམར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་དྲི་ཆབ་ལག ། མདོག་ལྗང་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་མེ་ལོང་ལག ། མདོག་དཀར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག །
ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་ཞལ་ཟས་ལག ། མདོག་དམར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་ན་བཟའི་ལག ། མདོག་ལྗང་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་ཆོས་འབྱུང་ལག །
མདོག་དཀར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག ། རྡོ་རྗེ་གསུམ་མཆོག་གོ་འཕང་རབ་བརྙེས་ནས། ། འདོད་ཡོན་རྡོ་རྗེའི་བདེ་ལ་དབང་འབྱོར་པ། ། ཉིད་ཀྱིས་ཉིད་ལ་མཆོད་པའི་ཚུལ་ཇི་བཞིན། ། གང་གིས་མཆོད་པ་དེ་ཡང་དེ་འདྲར་འགྱུར། ། ཚིགས་སུ་བཅད་པ་བདག་གིས་བསྡེབས་ཀྱང་དོན། ། རྒྱུད་ལས་འབྱུང་ཕྱིར་འགལ་བ་ཡོད་མ་ཡིན། ། བདག་གཞན་བདེ་ཆེན་རོལ་པས་རོལ་པ་ཡི། ། བརྟུལ་ཞུགས་མཆོག་ལ་དགྱེས་པའི་ངང་ཚུལ་ཅན། །
མི་ཡི་དབང་པོའི་གསུང་གིས་རབ་བསྐུལ་ནས། ། སྔགས་འཆང་འཕགས་པ་ཞེས་བྱས་སྦྱར་བ་ཡིན། ། དགེ་བ་གང་དེས་འགྲོ་བ་མ་ལུས་ཀུན། ། འདོད་ཡོན་རྡོ་རྗེའི་བདེ་ལ་རོལ་པར་ཤོག ། ཆུ་མོ་གླང་གི་ལོ་གདུ་བུའི་ཟླ་བའི་ཚེས་ཉི་ཤུ་བདུན་ལ་ཁའི་ཕིང་ཧུར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
