ས་སྐྱ་བཀའ་འབུམ།
པོད ༣༩
The Text
འདིའི་བྱེ་བྲག་གི་མཚན་ནི་ཟས་ལ་སོགས་པ་བཟའ་བ་དང༌། ཤ་སྣ་ཚོགས་པས་ནང་གི་སྦྱིན་སྲེག་བྱ་བ་དང༌། དཔའ་བོ་དང་རྣལ་འབྱོར་མ་རྣམས་ལག་པ་ལ་བཀོད་དེ་ཟས་ཀྱིས་མཆོད་པ་ནི་གཏོར་མའི་བྱ་བ་སྟེ། དེ་ཡང་ལག་པ་གཡོན་པའི་སོར་མོའི་བརྡས་དཔའ་བོ་དང༌། དཔའ་མོས་མཚོན་པའི་ཆོ་གའི་ལེའུ་སྟེ། སུམ་ཅུ་རྩ་གཅིག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་གཅིག་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་གཉིས་པ་འདིས་ཀྱང་བཟའ་བའི་དམ་ཚིག་སྟོན་པའི་ལེའུ་ཡིན་ལ། འདི་ལ་གཉིས་ལས།
དང་པོ་ལེའུའི་གཞུང་སྟོན། འདི་ལ་ཡང་གསུམ་ལས། དང་པོ་བཟའ་བའི་དམ་ཚིག་གི་རྫས་སྟོན། དེ་ལ་གཉིས་ལས། དང་པོ་བཤད་པར་དམ་བཅའ་བའི་སྒོ་ནས་བཟའ་བའི་དམ་ཚིག་གི་རྫས་བསྟན་པ་ཕན་ཡོན་དང་བཅས་པ་བསྟན་པ་ནི། དེ་ནས་ཏེ་ལེའུ་སུམ་ཅུ་རྩ་གཅིག་པས་མཆོད་པའི་རྫས་དང་སྣོད་དང་ལག་པའི་མཆོད་པ་ལ་སོགས་པ་བསྟན་པའི་རྗེས་ལའོ། ། བཟའ་བའི་དམ་ཚིག་ལ་སོགས་པ་ཡང་དག་པར་བཤད་པར་བྱ་བ་ནི། བཟའ་བ་སྟེ་བདུད་རྩི་ལྔ་དང་སྟོན་མོ་འདུས་པ་སྟེ་ཚོགས་ཀྱི་འཁོར་ལོ་ལ་སོགས་པ་ལ་འདུས་པའི་དུས་སུའོ། ། ཡང་དག་པའི་ཆོ་ག་ནི་དང་པོ་ཁ་ཟས་སྟོང་པར་སྦྱང་བ་དང༌། བདུད་རྩི་བྱིན་གྱིས་བརླབ་པ་སྦར་བ་དང༌།
རྟོགས་པར་བྱ་བ་ཡེ་ཤེས་ཀྱི་བདུད་རྩི་དང་དམ་ཚིག་གི་བདུད་རྩི་གཉིས་སུ་མེད་པར་བསྲེ་བ་གང་གིས་ཤེས་པ་དེས། ཁ་ཟས་ལ་ལོངས་སྤྱད་པ་དང༌། གཏོར་མ་ལ་སོགས་པ་བྱས་ནས་དངོས་གྲུབ་གསུམ་པོ་མྱུར་དུ་འཐོབ་པར་འགྱུར་བའོ། ། གཉིས་པ་རྫས་ཀྱི་ཁྱད་པར་དངོས་བསྟན་པ་ནི་བཟའ་བའི་དམ་ཚིག་བསྟན་པའི་སྒོ་ནས། དངོས་གྲུབ་གཉིས་བསྒྲུབ་པའི་སྒྲུབ་པ་པོས་སྔར་ལེའུ་གོང་མ་རྣམས་སུ་བྱའི་ཤ་ལ་སོགས་པ་དུ་མ་བསྟན་པའི་རིམ་པ་དེས་འདིར་ནི་ཕྱུགས་རྣམས་ཀྱི་ནི་ཤ་སྒྲུབ་ཅིང་བསྟེན་པས་དངོས་གྲུབ་དགུག་པ་ཉིད་ཡིན་ནོ། ། ཕྱུགས་རང་དུ་ཞེ་ན་ཕྱུགས་རྣམས་དག་ནི་དེ་བཞིན་ལྔའོ། ། ལྔ་པོ་རང་གང་ཞེ་ན། འདི་ལྔ་ཁྱད་པར་དུ་ནུས་པ་ཆེ་བས་མི་ལ་སོགས་པ་ལྔའོ། ། སོགས་རྣམས་ཀྱི་ཞེས་པ་ནི་བྱ་རྣམ་པ་སྣ་ཚོགས་ཀྱི་ཤ་རྣམས་ཀྱང་བསྡུའོ། ། དེ་དག་ཀྱང་དུས་ནམ་གྱི་ཚེ་བསྟེན་ཞེ་ན།
དངོས་གྲུབ་སྒྲུབ་པ་ནི་དཀྱིལ་འཁོར་དུ་སྟེ་དེ་ཡང་དངོས་གྲུབ་གཉིས་སྒྲུབ་པའི་དོན་དཀྱིལ་འཁོར་དུ་ཚོགས་ཀྱི་འཁོར་ལོ་བྱེད་ན་སློབ་དཔོན་ནུས་པ་ཐོབ་པ་ཁོ་ནས་བྱས་ལ། བསོད་ནམས་འཕེལ་བའི་དོན་དུ་དཀྱིལ་འཁོར་དུ་ཚོགས་ཀྱི་འཁོར་ལོ་བྱེད་པའི་ཚེ་སློབ་དཔོན་ནུས་པ་མེད་ཀྱང་རུང་སྟེ། དེ་དག་གིས་ཕྱུགས་འདི་དག་གི་ཤ་ནི་དངོས་གྲུབ་འགྲུབ་པར་བྱེད་པའི་ཡན་ལག་གམ་རྒྱུ་ཡིན་ནོ། ། འོ་ན་མིའི་ཤ་ལ་སོགས་པ་རང་ཡང་གང་དང་གང་བཟའ་ཞེ་ན། མི་རིགས་ལྔ་པོ་རྣམས་ལ་ནི་ཕྱུགས་ཏེ་བྲམ་ཟེའི་ཤ་མཆོག་ཏུ་བསྔགས་སོ། ། རྐང་བཞི་རྣམས་ལས་གླང་པོ་དང༌། འདབ་ཆགས་རྣམས་ལས་བྱ་ངང་པའི་ཤ་དང༌། དུད་འགྲོ་རྣམས་ལས་ཕྱུགས་ཏེ་བ་ལང་གི་ཤ་མཆོག་ཡིན་ནོ། ། ར་དམར་པོའི་ཤས་ལྷ་རྣམས་ཞལ་ནི་གཡོ་བར་བྱེད་པ་ཡིན་ལ། དེ་ཡང་དུས་དངོས་གྲུབ་བསྒྲུབ་པའི་དཀྱིལ་འཁོར་དུ་ཕྱུགས་འདི་རྣམས་ཀྱིས་ཤས་མཆོད་པ་དང་གཏོར་མ་ལ་སོགས་པ་བྱས་ན་དངོས་གྲུབ་འགྲུབ་པའི་རྒྱུར་རྣམ་པར་བཤད་དོ། །
དེར་ཡང་མ་ཟད་དེ་གཞན་ཡང་ཁྭ་དང༌། ཆུ་སྐྱར་དང༌། བཞད་ནི་ཁ་དོག་དཀར་པོ་འགྲོས་དལ་བར་འགྲོ་བ་ཅིག་བལ་ཡུལ་ན་ཡོད་གསུང༌། སྐྱེ་གཉིས་ནི་ནེ་ཚོ་སྟེ་དང་པོ་དུད་འགྲོ་ཡིན་ལ་ཕྱིས་མིའི་སྐད་སྨྲ་བས་སོ། ། སྔགས་ཆེན་པོ་ནི་འུག་པ། ཀ་དམྤ་ནི་བྱ་སྟེ་དེ་རྣམས་ཀྱི་ཤ་རྣམས་བདུད་རྩིར་བྱིན་གྱིས་བརླབས་ནས་རང་ཉིད་བཟའ་བ་དང༌། གཞན་ཡང་འཇིག་རྟེན་ལས་འདས་པ་དང༌། འཇིག་རྟེན་པ་ལ་གཏོར་མ་སྦྱིན་སྲེག་གི་བསྲེག་རྫས་ཀྱང་བྱས་ནས། འདོད་པའི་དོན་དངོས་གྲུབ་གསུམ་པོ་ཀུན་འགྲུབ་པར་འགྱུར་རོ། ། གཉིས་པ་རྫས་དེ་དག་ལ་བརྟེན་ནས་རོ་ལངས་ཀྱི་དངོས་གྲུབ་བསྒྲུབ་པ་ནི་སྔོན་དུ་བཅོམ་ལྡན་འདས་ཀྱི་རྩ་བའི་སྔགས་ལ་བསྙེན་པ་འབུམ་ཕྲག་གཅིག་ནས་འབུམ་ཕྲག་བཞིའི་བར་དུ་བྱས་པ་དང༌།
སྦྱིན་སྲེག་ཁྲི་བྱས་ལ། དེ་ནས་ལས་སྦྱོར་བྱ་བ་ནི་རོ་རྨ་མེད་པ་མ་རུལ་བ་མ་མྱགས་པ་གཙང་མ་བླངས་ཏེ། དེ་ཁ་གན་རྐྱལ་དུ་བཞག་ནས། དེའི་ཁར་འདག་པ་ལས་སྦྱིན་སྲེག་གི་ཐབ་ཁུང་བྱས་ཏེ་མེ་སྦར་བའི་ནང་དུ་མེ་ལྷའི་ཆོ་ག་སྔོན་དུ་འགྲོ་བས། ལྷ་སུམ་ཅུ་རྩ་བདུན་གྱི་དཀྱིལ་འཁོར་རྣམས་བསམས་ལ་བསྲེག་རྫས་དབུལ་བ་ནི། སྔར་བསྟན་པའི་བསྲེག་རྫས་རྣམས་དང༌། ཀྲྀཥྞ་ཤྭ་ནི་ཁྱི་མོ་ནག་མོའི་འོ་མའི་ཐུག་པ་དང༌། མ་ཤ་སྟེ་སྲན་མའི་ལེབ་མོ་དང༌། འབྲས་ནག་པོ་ཀོ་ཏྲ་པའི་འབྲས་དང༌། སྔར་གྱི་ཤ་རྣམས་ཕྱེ་མ་བསྲེས་པའི་བསྲེག་རྫས་བཤམས་ལ།
སྒྲུབ་པ་པོ་འཛེམ་པ་སེམས་འཇིགས་པ་མེད་པས་རོའི་ཁའི་མེའི་ནང་དུ་སྔར་གྱི་རྫས་རྣམས་བསྲེག་ཅིང་རྩ་བའི་སྔགས་བརྗོད་ཅིང་མཐར་རོ་ལངས་ཀྱི་དངོས་གྲུབ་བདག་ལ་སྩོལ་ཅིག་ཅེས་པའི་བསྐུལ་ཚིག་དང་བཅས་པའི་སྦྱིན་སྲེག་བརྒྱ་རྩ་བརྒྱད་ལ་སོགས་པ་བྱས་ན། དེ་ནས་རོ་དེ་ལངས་ནས་ནི་བདག་གིས་ཁྱོད་ཀྱི་བྱ་བ་ཅི་བགྱི་ཞེས་སྨྲ་བར་འགྱུར་ན། སྒྲུབ་པ་པོ་དེ་འཇིགས་པ་མེད་པར་བྱས་ཏེ་དངོས་གྲུབ་བླངས་ན། དེས་ས་འོག་གི་དངོས་གྲུབ་དང༌། སྟེང་འགྲོ་མཁའ་སྤྱོད་དང༌། རང་གི་ལྕེ་རལ་གྲིར་འགྲོ་བའི་དངོས་གྲུབ་བམ། རྒྱལ་པོ་གདུག་པ་ཅན་ལ་སོགས་པ་ཚར་གཅོད་པ་དང༌། སླར་ཕན་འདོགས་པ་རྗེས་སུ་གཟུང་བ་དང༌། རོ་དེའི་ལྕེས་རི་ལུ་སྟེར་བ་དང༌། མི་སྣང་བའམ།
མིག་སྨན་དང་ས་འོག་གི་གཏེར་གྱི་དངོས་གྲུབ་རྣམས་སམ། རྐང་མགྱོགས་དང་བཅུད་ཀྱིས་ལེན་ཚེ་ཉི་མ་དང་ཟླ་བ་གནས་ཀྱི་བར་དུ་འཚོ་བ་སྟེ། དེ་རྣམས་ཀྱི་ནང་ནས་རང་གང་འདོད་པའི་གཅིག་གཅིག་བྱིན་ནས་རོ་དེ་གར་སོང་མི་ཤེས་པར་འགྲོ་བར་འགྱུར་རོ། ། གཞན་དུ་མིན་ནི་དངོས་གྲུབ་འགྲུབ་པ་ལས་གཞན་དུ་མི་འགྲུབ་པ་མིན་ནོ། ། གཞན་ཡང་སྟེང་མཁའ་སྤྱོད་དང༌། ས་འོག་ཏུ་འགྲོ་བའི་དངོས་གྲུབ་ཕོ་ཉ་སྟེ་རོ་དེས་སྒྲུབ་པ་པོ་ལ་དངོས་གྲུབ་འགྲུབ་པ་ལ་རྒྱུད་འདིར་ཐེ་ཚོམ་མེད་པ་ཡིན་ནོ། ། དངོས་གྲུབ་དེ་དག་ཀྱང་བདག་ཉིད་ལྷར་བསྐྱེད་པས་བསྒྲུབ་པར་བྱ་བ་ཡིན་པས། སྤྱི་དོན་གསུམ་པ་ལམ་གྱི་གསང་བ་དངོས་རོ་ལངས་ཀྱི་དངོས་གྲུབ་བསྒྲུབ་པའི་དུས་ཀྱི་ལྷའི་རྣལ་འབྱོར་བསྐྱེད་པའི་རིམ་པ་བསྟན་པ་ནི། བ་ལང་ལྷས་ཀྱི་མི་འབྱིང་དང༌། ། ཞེས་པ་ལ་སོགས་པ་བརྡའི་སྒོ་ནས་བསྟན་ཏེ།
འདི་ནི་ལེའུ་དང་པོར་གསང་བར་བཤད་པ། གསང་བ་མཆོག་གི་དགྱེས་པ་ན། ། ཞེས་པ་ལ་སོགས་པའི་རྒྱས་པར་བཤད་པ་ཡིན་ལ། འདི་ལ་ཡང་རྟེན་བསྐྱེད་པ་དང་བརྟེན་པ་ལྷ་བསྐྱེད་པ་གཉིས་ལས་དང་པོ་རྟེན་སྐྱེད་པ་སྟོན། དེ་ལ་ཡང་གཉིས་ལས་ལྷ་མངལ་སྐྱེས་ལྟར་ན་འབྱུང་བ་རྣམས་འགྱུར་ཏེ། གཞལ་ཡས་ཁང་དུ་བསྐྱེད་པས་དང་པོ་སའི་དཀྱིལ་འཁོར་ནས་བཟུང་སྟེ་འོང་ལ་ལྷ་རྫུས་སྐྱེས་ལྟར་ན། འབྱུང་བ་མི་འགྱུར་བས་དང་པོ་རླུང་གི་དཀྱིལ་འཁོར་ནས་བཟུང་ནས་འོང་ངོ༌། ། འདི་དག་ཀྱང་འགྱུར་གྱི་བྱེ་བྲག་དང༌། འགྲེལ་པ་མཁན་པོའི་དགོངས་པ་མི་མཐུན་པའི་བྱེ་བྲག་གི་ཐ་དད་དེ་རྒྱུད་ཀྱི་དབང་དུ་བྱས་ནས་ལོ་ཙཱ་བའི་འགྱུར་གྱི་བྱེ་བྲག་གི་ལྷ་མངལ་སྐྱེས་དང་སྦྱར་ན། ཚོགས་གཉིས་བསགས་པ་སྔོན་དུ་འགྲོ་བས་སྟོང་པའི་ངང་ལས་སྲུང་བའི་འཁོར་ལོ།
དེའི་ནང་དུ་ཆོས་ཀྱི་འབྱུང་གནས་གྲུ་གསུམ། དེའི་ནང་དུ་འབྱུང་བ་རིམ་བརྩེགས་བསྒོམ་པ་ནི། བ་ལང་ནི་རྒྱ་སྐད་ལ་གོ་ཞེས་བྱ་བ་སྟེ་ས་ཡིན་ལ། དེ་ཡང་ལཾ་ལས་སའི་དཀྱིལ་འཁོར་བསྒོམ་པ་ཡིན་ལ། ལྷས་ནི་རྟེན་ཉིད་ཡིན་པས་སོ། ། མི་འབྱིང་དང་ཞེས་པ་ནི་སའི་སྟེང་དུ་བཾ་ལས་ཆུའི་དཀྱིལ་འཁོར་བསྒོམ་པ་སྟེ། དེའི་སྟེང་དུ་དངོས་པོ་གཞན་མི་འབྱིང་ཞིང་ལྡིང་བར་བྱེད་པས་སོ། ། ལྷག་མ་ནི་ཚིག་གི་ཕྲད་དེ་འདི་ལ་དོན་ལོགས་པ་མེད་དོ། ། སྐེམས་བྱེད་ནི་ཆུའི་སྟེང་དུ་རཾ་ལས་མེའི་དཀྱིལ་འཁོར་བསྒོམ་པ་སྟེ་དེས་ཆུ་སྐེམས་པར་བྱེད་པའི་ཕྱིར་རོ། ། རྩ་གནས་ནི་མེའི་སྟེང་དུ་ཡཾ་ལས་རླུང་གི་དཀྱིལ་འཁོར་བསྒོམ་པ་སྟེ།
དེ་ཡང་དང་པོ་ཆགས་པའི་ཚེ་འོག་དག་ཏུ་ཆགས་པས་སོ། ། བྲག་ཆེན་པོ་ནི་རླུང་གི་སྟེང་དུ་སུཾ་ལས་རི་རབ་ལྷུན་པོ་བསྒོམ་པའོ། ། དེའི་སྟེང་དུ་ཐིག་ལེ་སྟེ་དེ་དག་ཐམས་ཅད་གྱུར་པ་ལས་གཞལ་ཡས་ཁང་བསྒོམ་པའོ། ། ཡང་ན་ཞེས་པ་ནི་ལྷ་རྫུས་སྐྱེས་སུ་བསྐྱེད་པའི་དབང་དུ་བྱས་ན། འབྱུང་བ་རྣམས་མི་འགྱུར་བ་ཡིན་པས་སྔ་མ་དེ་དག་གོ་ཟློག་པའི་ཚུལ་གྱིས་བསྟན་པ་ནི། དེ་ཡང་ཚོགས་གཉིས་བསགས་པའི་སྔོན་དུ་འགྲོ་བས་སྟོང་པའི་ངང་ལས་རྩ་གནས་དེ་ཡི་གེ་ཡཾ་སྔོན་པོ་གྱུར་པ་ལས་རླུང་གི་དཀྱིལ་འཁོར་ཁ་དོག་སྔོན་པོ་གཞུའི་རྣམ་པ་ཅན་བ་དན་གྱིས་མཚན་པ་བསྒོམ་པའོ། ། དེའི་སྟེང་དུ་ལྷག་མ་སྟེ་ཚིག་གི་ཕྲད་ཡིན་ལ། སྐེམས་བྱེད་ནི་རཾ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ་བསྒོམ་པར་བྱའོ། ། དེའི་སྟེང་དུ་མི་འབྱིང་དང་ནི་པཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པའོ། ། བ་ལང་ལྷས་དང་མི་ཕྱེད་རུས་སྦལ་དག་གིས་ཆུའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ་རྡོ་རྗེ་རྩེ་གསུམ་པས་མཚན་པ་བསྒོམ་པ་སྟེ།
གསེར་གྱི་ས་གཞིའི་སྟེང་དུ་རུས་སྦལ་གནས་པའམ། སའི་དཀྱིལ་འཁོར་དེ་རུས་སྦལ་ལྟར་མི་གཡོ་བས་སོ། ། དེའི་སྟེང་དུ་སུཾ་ལས་རི་རབབསྒོམ་པ་ནི། བྲག་ཆེན་པོའི་ངོ་བོ་རུ་ཞེས་བྱའོ། ། དེའི་སྟེང་དུ་སྣ་ཚོགས་རྡོ་རྗེ། དེའི་སྟེང་དུ་སྣ་ཚོགས་པདྨ་འདབ་མ་བརྒྱད་པ་བསྒོམ་པ་ཡང་ཤུགས་ལས་ཤེས་པར་བྱའོ། ། དེ་ནི་འཇིག་རྟེན་པ་དང་འཇིག་རྟེན་ལས་འདས་པའི་ལྷ་གཉིས་ཀ་ཐུན་མོང་གི་རྟེན་གྱི་དབང་དུ་བྱས་པ་ཡིན་ལ། དེ་ལྟར་རྟེན་བསྒོམས་པའི་ཕན་ཡོན་ནི་མྱུར་དུ་སྒྲུབ་པ་པོ་ལ་དངོས་གྲུབ་གསུམ་སྨིན་ཞིང་ཐོབ་པར་འགྱུར་བ་ཡིན་ནོ། ། གཉིས་པ་བརྟེན་པ་ལྷ་བསྐྱེད་པ་ནི་ལེའུ་དང་པོར་གསང་བ་བཞག་པའི་ཧེ་རུ་ཀ་དཔལ་ཡང་དག་སྦྱོར་གྱིས་རྒྱས་པར་བཤད་པ་སྟོན་པ་དེ་ལ་ཡང་གཉིས་ལས། ལྷ་མངལ་སྐྱེས་ལྟར་བསྐྱེད་པའི་དབང་དུ་བྱས་ན་གཞལ་ཡས་ཁང་གི་ནང་དུ་སྣ་ཚོགས་པདྨ་ལྟེ་བ་ལ་ཨཱ་ལི་དང་ཀཱ་ལི་ལས་ཟླ་བ་དང་ཉི་མའི་དབུས་སུ་ཧཱུྃ་དང་ཨཾ་ལས་རྡོ་རྗེ་དང་གྲི་གུག་རང་རང་གི་ས་བོན་དང་བཅས་པ་དེ་དག་གཅིག་ཏུ་ཡོངས་སུ་གྱུར་པ་ལས།
རྒྱུ་རྡོ་རྗེ་འཆང་སྐུ་མདོག་དཀར་པོ་ཕག་མོ་དམར་བ་དང་གཉིས་སུ་མེད་པར་བསམ་པ་ནི། ཧེ་རུ་ཀ་ཕྱག་བཞི་ལ་མོས་ན་ཕྱག་བཞི་པ་ནས་བཟུང་སྟེ། ཞལ་བཞི་ནི་ཞལ་ལ་མང་ཉུང་མེད་ལ་ཇི་སྲིད་ཕྱག་འབུམ་གྱི་བར་ལ་མོས་ན་ཕྱག་འབུམ་རྣམས་ཀྱིས་ཕྱག་མཚན་མཚོན་ཆ་བསྣམས་པར་བསྒོམ་མོ། ། སྐུ་མདོག་དཀར་པོ་ནི་རྒྱུ་རྡོ་རྗེ་འཛིན་པ་ལ་ཉོན་མོངས་པའི་ཉེས་པས་མ་གོས་པ་མཚོན་པའོ། ། ཁྲོ་བོ་ཆེ་ནི་གདུག་པ་ཅན་འདུལ་བ་རྡོ་རྗེ་ཕག་མོ་སྐུ་མདོག་དམར་མོ་དང་མཚོན་ཆ་གྲི་གུག་དང་ཐོད་པ་འཆང་ཞིང་བཅོམ་ལྡན་འདས་ལ་ཞལ་གཟིགས་པའོ། ། དེ་ནས་འབྲས་བུ་རྡོ་རྗེ་འཆང་དུ་བཞེངས་པ་ནི་རྡོ་རྗེ་དང་པདྨ་བྱིན་གྱིས་བརླབས་པ་སྔོན་དུ་འགྲོ་བས་སྙོམས་པར་ཞུགས་པའི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བསྐུལ་ཏེ་རང་གི་ཞལ་ནས་ཞུགས་ནས་ཁུ་བར་གྱུར་པ། རྡོ་རྗེའི་ལམ་ནས་ཆོས་འབྱུང་དུ་ཕབ་མ་ཐག་ཏུ་ཡབ་ཡུམ་གཉིས་ཀ་ཞུ་བར་བསམས་ལ། ཐིག་ལེར་གནས་པ་ལ་དེ་བཞིན་གཤེགས་པ་ཐམས་ཅད་ཀྱིས་མ་ཧཱ་སུ་ཁ་ལ་སོགས་པའི་གླུས་བསྐུལ་བས་ཆོ་ག་གསུམ་གྱིས་འབྲས་བུ་རྡོ་རྗེ་འཆང་དུ་བསྒོམ་པ་ནི། ཉོན་མོངས་པ་འཇོམས་པ་ལས་དཔའ་བས་དཔའོ། ། དཔྲལ་བའི་སྟེང་ན་ཕར་ལ་ཐོད་པའི་ཕྲེང་བ་ཅན་སྐུ་མདོག་ནག་པོ་ལ་ཕྱག་རྒྱ་དྲུག་པ་ཐལ་བ་ཆེན་པོས་ཉེ་བར་དབྱུགས་པ།
རུས་པའི་འཁོར་ལོ་ལ་སོགས་པ་ཕྱག་རྒྱ་ལྔས་སྐུ་ལ་བརྒྱན་པ་དགེ་བའི་རྩ་བ་ཡོངས་སུ་རྫོགས་པའི་རྟགས་སུ་རལ་པའི་ཅོད་པན་ཅན། ཐོད་པའི་སྟེང་ན་རུས་པའི་རྩེ་བྲན་གྱི་མདུང་དང་ལྡན་པ། ཞལ་རྣམས་ལ་མཆེ་བ་ཅུང་ཟད་གཙིགས་པ་མི་གནས་པའི་མྱ་ངན་ལས་འདས་པ་མཚོན་པ། ཡི་དྭགས་ཆེན་པོ་སྟེ་འཇིགས་བྱེད་ཆེན་པོ་སྟེ་དབང་ཕྱུག་དང་ཨུ་མ་ཞབས་འོག་ཏུ་གདན་དུ་བྱས་པ་བསྒོམས་ལ། འཁོར་རྣམས་མངལ་སྐྱེས་སུ་སློབ་དཔོན་སྤྱོད་པ་བ་དང་མཐུན་པར་བསྐྱེད་ལ་རང་རང་གི་གནས་སུ་དགོད་པར་བྱའོ། ། ཡང་བརྟེན་པ་ལྷ་རྫུས་སྐྱེས་སུ་བསྒོམ་ན་ཡང་དེའི་ཆོ་གས་བསྐྱེད་ལ་བསྒོམ་པ་ནི། དེ་ནས་རྟག་ཏུ་སྒྲུབ་པ་པོས། སྔགས་ཀྱི་ལྷ་ནི་བསྐྱེད་ཚུལ་གཉིས་ཀྱིས་བསྐྱེད་པ་ཤེས་ནས་བསྒོམས་པས། དེ་ལྟ་བུའི་ཉམས་སུ་བླངས་པའི་ཡོན་ཏན་གྱི་ཁྱད་པར་གྱིས་སྒྲུབ་པ་པོས་དངོས་གྲུབ་གསུམ་འགྲུབ་པ་ནི་ཐོབ་པར་འགྱུར་རོ། ། ཡང་ན་རུས་སྦལ་དག་གིས་སོ། །
ཞེས་པ་ལ་སོགས་པའི་རྒྱུད་ཀྱི་རྡོ་རྗེའི་ཚིག་འདི་དག་ལ། སློབ་དཔོན་ཀཾ་པ་ལ་དང༌། ཀོང་ཀ་ན་རྒྱལ་བ་བཟང་པོ་དང༌། དཀའ་རྒྱལ་ཟླ་བ་དང༌། སྐལ་ལྡན་གྲགས་པ་རྣམས་ཀྱི་དགོངས་པ་མི་མཐུན་ཏེ། ཀཾ་པ་ལའི་འདོད་པ་ནི་འགྲེལ་པ་རང་ན་གསལ་བས་དེ་ཉིད་དུ་བལྟའོ། ། སློབ་དཔོན་ཀོང་ཀ་ནའི་འདོད་པ་ནི། མི་ཕྱེད་རུས་སྦལ་ལ་སོགས་པས་སའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་ལས་གསེར་གྱི་རུས་སྦལ་ཤིན་ཏུ་ཆེ་བ་ཅིག་བསྒོམ། དེའི་སྟེང་དུ་མི་ཕྱེད་ཅེས་པས་སུཾ་ལས་བྱུང་བའི་རི་རབ། དེའི་སྟེང་དུ་སྣ་ཚོགས་རྡོ་རྗེ།
དེའི་ལྟེ་བ་ལ་སྣ་ཚོགས་པདྨ་འདབ་མ་བརྒྱད་པ་བསམས་ལ། དུང་ཆེན་པོ་ནི་སྣ་ཚོགས་པདྨའི་ལྟེ་བ་ལ་བྱང་ཆུབ་པ་ལྔས་རྒྱུ་རྡོ་རྗེ་འཆང་དུ་བསྒོམ། དེ་ནས་འབྲས་བུ་རྡོ་རྗེ་འཆང་བསྐྱེད་པ་ལ་སོགས་པས་སྔ་མ་དང་འདྲའོ། ། ཡང་ལྷ་རྫུས་སྐྱེས་ལྟར་བསྐྱེད་པའི་རིམ་པ་ནི་སྟོང་པ་ཉིད་ཀྱི་བྱང་ཆུབ་ཀྱི་དེ་མ་ཐག་ཏུ་ནཱ་ད་ལས་རི་རབ་ཀྱི་བར་དུ་བསྐྱེད་པ་དང༌། ནཱ་ད་ལས་ཟླ་བ་དང་ཧཱུྃ་དུ་གྱུར་པ་དེ་ཡོངས་སུ་གྱུར་པ་ལས་ལྷ་དང་ཁང་པར་བཅས་པ་དུས་གཅིག་ལ་བསྐྱེད་པར་བྱ་སྟེ། འདི་ལྟར་ན་འབྲས་བུའི་ཧེ་རུ་ཀ་སྐུ་མདོག་དཀར་པོར་བསྒོམ་པ་ནི་མ་ཡིན་ནོ། ། སློབ་དཔོན་དཀའ་རྒྱལ་ཟླ་བས་ནི་འདིར་རོ་ལངས་ཆེན་པོ་བསྒྲུབ་པའི་ལྷ་ཐུན་མོང་མ་ཡིན་པར་གསུངས་ཏེ། དེའི་ལྟར་ན་རི་རབ་ཀྱི་སྟེང་དུ་རྡོ་རྗེའི་གུར་གྱི་ནང་དུ་སྣ་ཚོགས་པདྨ་ལ་གནས་པའི་དཔའ་བོ་འདི་འདྲ་བ་ཅིག་ཏུ་བསྒོམ་པ་ནི། ཡི་དྭགས་ཆེན་པོ་གདན་དུ་བྱས་པར་བསྒོམ་ཞེས་བཞེད་པ་ལ། དེ་ནི་མ་ཡིན་ཏེ་ལེའུ་འདིའི་མིང་ཉིད་ཀྱིས་གསལ་བའི་ཕྱིར་རོ། །
གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས་དུད་འགྲོ་ཕྱུགས་དང་ཞེས་པ་ཕྱུགས་རྣམས་ཀྱི་ཤ་བཟའ་བའི་དམ་ཚིག་ཏུ་བསྟེན་པ་དང༌། དེ་ནས་རྩ་བའི་སྔགས་ཀྱིས་རོ་ལངས་ཀྱི་དངོས་གྲུབ་སྒྲུབ་པ་དང༌། དེ་ནས་རྟེན་དང་བརྟེན་པའི་བསྐྱེད་པའི་རིམ་པ་བསྒོམ་པའི་ཆོ་གའི་ལེའུ་སྟེ་སུམ་ཅུ་རྩ་གཉིས་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་གཉིས་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་གསུམ་པ་འདིས་བཟའ་བར་བྱ་བའི་རྫས་དེ་དག་ཆོ་ག་ཇི་ལྟ་བུས་བཟའ་བ་དང༌། རྫས་དེ་དག་བསྟེན་པའི་ཕན་ཡོན་དང་མ་བསྟེན་པའི་ཉེས་དམིགས་སྟོན་ཏོ། ། འདི་ལ་ཡང་གཉིས་ལས། དང་པོ་ལེའུའི་གཞུང༌། དེ་ལ་གསུམ་ལས།
དང་པོ་རྫས་དང་དུས་ཀྱི་ཁྱད་པར་བསྟན་པ་ནི། དེ་ནས་ནི་ལེའུ་སུམ་ཅུ་རྩ་གཉིས་པ་བཤད་པའི་རྗེས་ལའོ། ། སྒྲུབ་པ་པོ་རབ་འབྲིང་ཐ་མ་གསུམ་པོ་རྣམས་སམ། ཡང་ན་དག་པ་དང་མ་དག་པ་དང་འདྲེས་པའི་སྒྲུབ་པ་པོ་གསུམ་པོ་རྣམས་ཀྱིས་བཟའ་བའི་དམ་ཚིག་བསྟེན་པའི་སྦྱོར་བའམ། ཐབས་གཞན་ཀུན་ལ་མེད་པའི་ཁྱད་པར་དུ་འཕགས་པ་དེ་བཤད་པར་བྱའོ། ། དེ་ཉིད་གང་ཞེ་ན་རྫས་དེ་དག་བདུད་རྩིར་བྱས་ལ་བཟའ་བ་སྤྱད་དང་སྟེ། དེ་ལ་ལོངས་སྤྱད་པར་བྱའོ། ། དེ་གང་གིས་ལོངས་སྤྱད་ཅེ་ན། དཔའ་བོ་དང་སོགས་ཀྱིས་རྣལ་འབྱོར་མ་རྣམས་ཀྱིས་སོ། ། རྫས་ཀྱང་བདུད་རྩི་ལ་སོགས་པ་ཅི་ནུས་པ་སྟེ་ཇི་ལྟར་རྙེད་པ་དང་ཅི་འབྱོར་པ་སྤྱད་པར་བྱ་ནི་ལོངས་སྤྱད་པར་བྱའོ། །
བདུད་རྩི་ལྔ་པོ་ཀུན་ནམ། དངོས་སུ་མེད་པར་གྱུར་ཀྱང་རིལ་བུ་སྦྱངས་པས་བཟའ་བ་དང་བཏུང་བ་ཐམས་ཅད་ལ་གཏོར་ལ་བཟའ་བ་དང་བཏུང་བ་ཐམས་ཅད་བདུད་རྩི་ལྔ་པོ་ཉིད་དུ་བྱིན་གྱིས་བརླབས་ལ་བཟའ་བར་བྱ་བ་ཡིན་ནོ། ། དེ་དུས་ནམ་གྱི་ཚེ་བཟའ་ཞེ་ན། བཟའ་བ་ཤ་ལ་སོགས་པ་དང་བཅའ་བ་ཁུར་བ་ལ་སོགས་པ་རྒྱ་ཆེན་པོ་རྣམས་དུས་མཚན་མོའི་དུས་ཉིད་དུ་གནས་རང་གི་ཡིད་དང་མཐུན་ཞིང་དབེན་པའི་གནས་སུ་ལོངས་སྤྱད་པར་བྱའོ། ། གཉིས་པ་བསྟེན་པར་བྱ་བའི་དམ་ཚིག་ཕོ་ཉ་བསྟེན་ཅིང་མཆོད་པའི་ཚུལ་བསྟན་པ་ནི་དེ་ནས་ཏེ་ཚོགས་ཀྱི་འཁོར་ལོའི་དུས་དང༌། གསང་བ་དང་ཤེས་རབ་ཡེ་ཤེས་ཀྱི་དབང་བསྐུར་བའི་དུས་ལ་སོགས་པར་འོག་ནས་འབྱུང་བའི་མཚན་ཉིད་དང་ལྡན་པའི་ཕོ་ཉ་རབ་སྦྱིན་ཞིང་ཞེས་པ་ནི་དེ་ལ་བསྟེན་པར་བྱའོ། ། དེ་ཡང་ཚུལ་ཇི་ལྟར་བསྟེན་ཞེ་ན། སྒྲུབ་པ་པོའི་གཡོན་ཕྱོགས་སུ་ཕྱག་རྒྱའི་མགོ་བོ་བསྟན་ནས། རང་གི་མགོ་བོ་ཕྱག་རྒྱའི་པང་པར་བཞག་སྟེ། དེ་ནས་དཔའ་བོ་སྒྲུབ་པ་པོ་དང་ཕོ་ཉ་གཉིས་མེད་པ་ནི།
གཉིས་མེད་དུ་སྙོམས་པར་འཇུག་པ་བྱས་པའི་བདེ་བས་ལྷ་ཐམས་ཅད་ལ་མཆོད་པར་བྱའོ། ། བསྟེན་པར་བྱ་བའི་ཕོ་ཉའི་མཚན་ཉིད་རང་གང་ཞེ་ན། ཡང་ན་མའམ་ཞེས་པ་ལ་སོགས་པ་ནི་ཕོ་ཉའི་མཚན་ཉིད་སྔར་ལེའུ་ཉི་ཤུ་རྩ་ལྔ་པ་ལས་བསྟན་པ་ལྟར། བྲམ་ཟེ་མོ་ལ་སོགས་པ་བཅུ་གཅིག་གི་མཚན་ཉིད་དམ། སྤྲོས་མེད་ཀྱི་སྤྱོད་པ་བྱེད་པའི་དུས་སུ་མ་ལ་སོགས་པ་བསྟེན་པའི་སོ་སོའི་མཚན་ཉིད་དང་ལྡན་པ་སྟེ། བསྟེན་པའི་དུས་སུ་འདི་འདྲའི་ཆོ་གའི་སྦྱོར་བ་ནི། དང་པོ་དབང་བསྐུར་བ་དང༌། དེ་ནས་སྔགས་དང་རྒྱུད་ལ་སོགས་པས་རྒྱུད་སྦྱངས་ཏེ་བསྟེན་པའི་སྦྱོར་བས་བསྟེན་ན། དེས་སྒྲུབ་པ་པོ་འཁོར་བའི་འཆིང་བ་ལས་གྲོལ་བ་ཉིད་དུ་བྱ་བ་དང༌། གཞན་ཡང་དེ་ནས་སྔགས་ལྷའམ།
སྔགས་ཀྱི་དངོས་གྲུབ་དེ་ཉིད་འགྲུབ་པར་འགྱུར་ཏེ། དེ་ཡང་ཆོ་ག་ཇི་ལྟ་བུས་འགྲུབ་ཅེ་ན། ཇི་སྲིད་འབྱུང་བ་ཡོད་བར་དུ་སྟེ། དང་པོ་སློབ་དཔོན་དང་རྣལ་འབྱོར་ཕོ་མོ་ཐམས་ཅད་ལྷ་བསྐྱེད་པ་ནས་བཟླས་བསྒོམ་རྫོགས་ཀྱི་བར་དུ་བྱས་ལ། སློབ་དཔོན་གྱི་ཀྱང་ཆོ་ག་ཇི་ལྟ་བ་བཞིན་དུ་བཟའ་བ་དང་བཏུང་བ་ཐམས་ཅད་བྱིན་གྱིས་བརླབ་པ་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱང་དཀྱིལ་འཁོར་གྱི་ལྷའི་རྣམ་པར་བསྐྱེད་ལ། གཞན་དག་གིས་ཀྱང་ཇི་ལྟར་རིགས་པར་རང་རང་གི་ལྷའི་ང་རྒྱལ་བྱས་ཏེ་ཐམས་ཅད་ཀྱི་སྙིང་གའམ་ལྟེ་བར་དཀྱིལ་འཁོར་པ་དམིགས་ལ་བདུད་རྩི་རྣམས་ལ་ལོངས་སྤྱད་ཅིང་ཚིམ་པར་བྱའོ་ཞེས་པའི་དོན་ནོ། ། ཡང་ན་ཇི་སྲིད་འབྱུང་བ་ཡོད་བར་དུ་ནི། བཟའ་བའི་དམ་ཚིག་དང་ཕྱག་རྒྱ་བསྟེན་པའི་འདི་ལྟ་བུ་ལ་བསྟེན་ཅིང་རང་ལ་ལྷ་ཉིད་དུ་སྣང་བ་དང༌། བཟླས་པ་ལ་དམིགས་པའི་སེམས་བརྟན་པ་འབྱུང་བ་ཡོད་པའི་བར་དུ་བྱའོ། །
སྒྲུབ་པ་པོ་ཉིད་སློབ་དཔོན་བདག་ཉིད་ཀྱི་ལུས་ཀྱི་དཀྱིལ་འཁོར་བསྒོམ་པ་ལ་གནས་ནས་སུ། ཕོ་ཉ་བསྟེན་པའི་སྒྲུབ་པ་པོ་དེས་ལྷ་ཡི་ང་རྒྱལ་དེ་ལྟ་བུ་ལ་མཉམ་པར་བཞག་པས་ཕོ་ཉ་མཆོད་པས་བླང་བར་བྱའོ། ། དེ་ལྟར་བྱས་པས་ཕོ་ཉ་བསྟེན་ན། དཔའ་བོ་རྣམས་ཀྱིས་བསྟེན་དག་ནི་ཕྱག་རྒྱའི་ཆོས་འབྱུང་ཡིན་ཏེ། དེ་ཉིད་ལ་བསྟེན་དང་ཕྱག་རྒྱ་ཉིད་དུ་ཐེ་ཚོམ་མེད་དོ། ། ཆོ་ག་དེ་ལྟ་བུས་ཕྱག་རྒྱ་བསྟེན་པའི་དུས་སུ་རེས་འགའ་ཙམ་སྐྱོ་བ་བསང་བའི་ཕྱིར་སྒྲུབ་པ་པོ་ལྷའི་རྣལ་འབྱོར་ལ་ཤིན་ཏུ་མཉམ་པར་བཞག་པས་རྡོ་རྗེའི་གླུ་དང་གར་ལ་སོགས་པས་བདེ་བ་ཆེན་པོ་གསལ་བར་བྱའོ། ། སྒྲུབ་པ་པོ་ལྷའི་སྐུ་ལ་མཉམ་པར་བཞག་པས་མ་བསྟེན་པའི་ཉེས་དམིགས་བསྟན་པ་ནི། ལུས་ཅན་ཏེ་སྒྲུབ་པ་པོ་ཐམས་ཅད་ཇི་སྲིད་དུ་རྣལ་འབྱོར་ཡེངས་ཏེ། ལྷའི་ང་རྒྱལ་དང༌། སྔགས་བཟླས་པའི་ཡེ་ཤེས་དང༌།
འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་མངོན་དུ་བྱ་བའི་བསམ་པས་མ་བསྟེན་ཅིང༌། བསམ་པ་བདེ་བ་ལ་ཞེན་པའི་ཐ་མལ་པའི་ཆགས་པས་བསྟེན་པ་ཡིན་ན། དེས་དེ་ཁོ་ན་ཉིད་མ་རྟོགས་པས་དེ་སྲིད་དུ་འཁོར་བར་འཁོར་ཞིང༌། འཁོར་བའི་ཉེས་པ་མྱ་ངན་དང་སྡུག་བསྔལ་གྱིས་གཡེངས་པའི་འཁོར་བ་འདིར་འཁོར་བར་འགྱུར་བས་ན། ལུས་ངག་ཡིད་གསུམ་གྱིས་དངོས་པོ་ཀུན་ནས་སྒྲུབ་པ་པོ་ལྷ་ལ་མཉམ་པར་གཞག་པ་དང༌། ཕྱག་རྒྱ་ཆེན་པོའི་དངོས་གྲུབ་ཐོབ་པར་བྱ་བ་ཁོ་ནའི་བསམ་པས་ཕྱག་རྒྱ་ཐམས་ཅད་མཆོད་པར་བྱའོ། ། མཚན་ཉིད་དེ་ལྟ་བུ་དང་ལྡན་པའི་ཕོ་ཉ་བསྟེན་པའི་ཕན་ཡོན་དང༌། དེ་ལ་བརྙས་པའི་ཉེས་དམིགས་བསྟན་པ་ནི། མཆོད་པ་དེ་ནི་སྟེ། རང་ཉིད་ལྷའི་ང་རྒྱལ་ལ་མཉམ་པར་བཞག་པས།
ཕོ་ཉ་བསྟེན་པའི་མཆོད་པ་དེ་ནི་ཕྱིའི་མཆོད་པ་ལ་སོགས་པས་མཆོད་པ་གཞན་ཐམས་ཅད་ལས་མཆོག་ཏུ་གྱུར་པ་ཡིན་ལ། བརྙས་པ་ཡིས་ཏེ་མཉམ་པར་མ་བཞག་པས་ཕོ་ཉ་བསྟེན་ན་སྒྲུབ་པ་པོ་དམྱལ་བར་ངེས་པར་བསྲེག་པར་འགྱུར་རོ། ། དེའི་ཕྱིར་ན་རྣལ་འབྱོར་མའི་རྒྱུད་རྣམས་ཀྱི་ཐབས་འདི་ནི་མཉམ་པར་བཞག་པས་ཕོ་ཉ་བསྟེན་པའི་སྒོ་ནས་ཕྱག་རྒྱ་ཆེན་པོའི་དངོས་གྲུབ་དང་པོར་ཏེ་གཙོ་བོར་ཐབས་དེས་བསྒྲུབ་བོ། ། དེ་བས་ན་བརྙས་པ་སྤང་བ་དེ་བཞིན་དུ་མཉམ་པར་བཞག་པས་ཕོ་ཉ་བསྟེན་པ་ལ་རབ་ཏུ་འབད་པ་དང༌། ཕོ་ཉ་བསྟེན་པ་ལ་ཀུན་ནས་དང་བས་སྙོམས་འཇུག་གིས་མཆོད་པར་བྱའོ། ། རང་ཉིད་མཉམ་པར་བཞག་པས་ཕོ་ཉ་བསྟེན་པ་ལ་དད་ཅིང་དང་བར་བྱས་པས། དེའི་འོག་ཏུ་དཔའ་བོ་སྒྲུབ་པ་པོའི་དཔའ་བོ་སྟེ། ལྷན་ཅིག་སྐྱེས་པ་མཚོན་ཅིང་ཉམས་སུ་མྱོང་བར་བྱ་བའི་དོན་དུ་ཕོ་ཉ་དང་ལྷན་ཅིག་སྙོམས་འཇུག་ལ་དུས་ཀུན་ཏུ་སྤྱད་པར་བྱའོ། ། གསུམ་པ་ཕོ་ཉ་བསྟེན་པའི་ཕན་ཡོན་བསྟན་པ་ནི་དེ་ལྟར་ཏེ། འདིར་དངོས་སུ་སྔགས་སྐྱེས་མ་བསྟེན་པ་ལ།
དེ་ཉིད་ཞིང་སྐྱེས་མ་དང་ལྷན་སྐྱེས་མར་ཞེན་པར་བྱས་ཏེ། སྙོམས་པར་འཇུག་པ་ལ་སོགས་པས་བསྟེན་ཅིང་མཆོད་པར་བྱས་ན་དེ་དག་མཉེས་ནས་བྱིན་གྱིས་རློབ་པས་དེའི་ཕན་ཡོན་ནི། དེ་ནས་ནི་ཞེས་པ་ལ་སོགས་པས་སེམས་ཅན་གྱི་དོན་དུ་ཐུན་མོང་གི་དངོས་གྲུབ་ཞི་བ་ལ་སོགས་པ་འགྲུབ་སྟེ། དེ་ཡང་སྟེང་ནི་མཁའ་སྤྱོད་ཀྱི་དངོས་གྲུབ་དང༌། འོག་སྟེ་ས་འོག་ཏུ་འགྲོ་བའི་དངོས་གྲུབ་དང་དམན་པ་ཞི་བ་ལ་སོགས་པ་ནི་གོ་བར་ཟད་ལ་སྦྱར་ཞིང་ཞེས་པ་ནི། སྔར་གྱི་དངོས་གྲུབ་དེ་ཐམས་ཅད་སྒྲུབ་པ་པོས་ལས་ལ་སྦྱར་བ་ཙམ་མམ། བཀའ་བསྒོ་བ་ཙམ་གྱིས་འགྲུབ་ཅེས་པའོ། ། གཞན་ཡང་མཛའ་བོ་ནང་དབྱེ་བ་དང༌། ཚར་བཅད་པ་གནས་ལས་བསྐྲད་པ་ཡིན་གསུང༌། སྔར་གྱི་ལས་དེ་རྣམས་གང་ཅི་ཡང་རུང་བ་སྨྱོན་ཞེས་པ་སྦྱིན་སྲེག་དང་འཁྲུལ་འཁོར་ལ་སོགས་པ་མི་དགོས་པར་ཚེགས་ཆུང་ངུས་སྒྲུབ་པ་པོ་ལ་འགྲུབ་པར་འགྱུར་བར་གདོན་མི་ཟ་ཞིང་ཐེ་ཚོམ་མེད་དོ། །
དེ་ལྟར་ན་ལེའུ་གསུམ་གྱི་ལེའུ་དང་པོ་ནས། སྦྲང་རྩི་མཚལ་དང་ག་པུར་དང༌། ། ཞེས་པ་ནས། དངོས་གྲུབ་ཐམས་ཅད་འཇུག་བྱེད་ཡིན། ། ཞེས་པའི་བར་གྱིས་བཟའ་བའི་དམ་ཚིག་མདོར་བསྟན་ནས། དེ་རྒྱས་པར་བཤད་པ་ཡིན་ནོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས། གསང་བའི་མཆོད་པ་ནི་བཟའ་བའི་དམ་ཚིག་དང་ཕོ་ཉ་བསྟེན་ཅིང་མཆོད་པའོ། ། བསྙེན་བཀུར་གྱི་ཆོ་ག་ནི་ཕོ་ཉ་ལ་བསྙེན་བཀུར་བྱ་བའི་ཆོ་ག་སྟོན་པའི་ལེའུ་སྟེ།
སུམ་ཅུ་རྩ་གསུམ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་གསུམ་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་བཞི་པ། རྩ་ལྔ་པ། རྩ་དྲུག་པ། རྩ་བདུན་པ་སྟེ། ལེའུ་བཞི་དྲང་དོན་དུ་བཤད་པས་ཕྱིའི་སྦྱིན་སྲེག་དང༌། བཟླས་པ་ལ་སོགས་པ་བསྟན་པའི་སྒོ་ནས་ལམ་གྱི་གསང་བ་སྒྲུབ་པའི་ཡན་ལག་བསྟན་ལ། ངེས་དོན་གྱི་ཕྱག་རྒྱ་བཞི་བཤད་པས་ལེའུ་དང་པོར།
མཆོད་བཞི་དཔའ་བོ་ཆེན་པོ་ནི། ། ཞེས་པ་ལ་སོགས་པས་ཕྱག་རྒྱ་བཞིའི་རྫོགས་རིམ་མདོར་བསྟན་པ་དེའི་རྒྱས་བཤད་ལམ་གྱི་གསང་བ་དངོས་རྫོགས་པའི་རིམ་པ་ཕྱག་རྒྱ་བཞི་ལ་བརྟེན་ནས་བསྒོམ་པ་སྟོན་ཏོ། ། དེ་ལས་ཀྱང་ལེའུ་སུམ་ཅུ་རྩ་བཞི་པ་འདིས་དྲང་དོན་དུ་བཤད་པས་ཕྱིའི་ཕྲིན་ལས་བཞི་ལས་བཞི་སྒྲུབ་པའི་སྦྱིན་སྲེག་སྟོན་ལ། དེ་ཉིད་ལ་ངེས་དོན་བཤད་པས་བདེ་བ་སྔོན་དུ་སོང་བའི་སྟོང་པ་བསྒོམ་པ་ཕྱག་རྒྱ་ཆེན་པོ་རྫོགས་པའི་རིམ་པ་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། འདི་ལ་གསུམ་སྟེ། སྦྱིན་སྲེག་དང་རྫོགས་རིམ་བསྒོམ་པའི་སྔོན་དུ་བསྐྱེད་པའི་རིམ་པ་ལྷ་སུམ་ཅུ་རྩ་བདུན་གྱི་དཀྱིལ་འཁོར་གྱི་འཁོར་ལོ་རྫོགས་པར་བསྒོམ་པ་བསྟན་པ་དང༌། སྦྱིན་སྲེག་དང་རྫོགས་རིམ་ཉིད་བསྟན་པ་དང༌། དེ་གཉིས་ཀའི་ཕན་ཡོན་བསྡུས་ནས་བསྟན་པའོ། །
དང་པོ་ནི་དེ་ནས་ཞེས་པ་ལ་སོགས་པས་ཚིགས་སུ་བཅད་པ་གཅིག་སྟོན་ཏེ། དེ་ནས་ཏེ་ལེའུ་སུམ་ཅུ་རྩ་གསུམ་པ་བཤད་པའི་རྗེས་ལའོ། ། མཁའ་འགྲོ་མའི་དྲྭ་བ་ནི་བདེ་མཆོག་ཡིན་ལ། དེའི་འཁོར་ལོའི་ཆོ་ག་རྒྱས་པ་ནི་སྦྱིན་སྲེག་བྱེད་པ་དང་རྫོགས་རིམ་སྒོམ་པ་ལ་སྔོན་དུ་ལྷ་སུམ་ཅུ་རྩ་བདུན་ཚང་བའི་བསྐྱེད་པའི་རིམ་པ་སྔོན་དུ་འགྲོ་བས་བྱ་ཞེས་པའི་དོན་ཏོ། ། ཕྱིའི་ཞི་བ་ལ་སོགས་པ་ལས་བསྒྲུབ་པ་དང༌། རྫོགས་པའི་རིམ་པ་བསྒོམ་པའི་ལས་གང་ཡིན་པའི་ལས་དེ་བྱེད་པའི་སྔོན་དུ་བསྐྱེད་པའི་རིམ་པ་འགྲོ་དགོས་པར་རྒྱུད་ཀུན་ལས་བརྗོད་པས་ན། བསྐྱེད་རིམ་སྔོན་དུ་སོང་བ་ལས་དེ་དག་འགྲུབ་པར་ཐེ་ཚོམ་མེད་པའོ། ། གཉིས་པ་སྦྱིན་སྲེག་དང་རྫོགས་རིམ་སྟོན་པ་གཉིས་ལས། དང་པོ་དྲང་དོན་དུ་བཤད་པས་ཕྲིན་ལས་བཞི་བསྒྲུབ་པའི་སྦྱིན་སྲེག་ལྟར་ན། དཔའ་བོ་ཀུན་ཞེས་པ་ལ་སོགས་པའི་ཚིག་གཅིག་གིས་འཇིག་རྟེན་པའི་མེ་ལྷ་འབར་བའི་རྣམ་པར་ཐིམ་པའམ།
མ་ཐིམ་ན་འཇིག་རྟེན་པའི་མེ་ལྷའི་ཁོག་པར་འཇིག་རྟེན་ལས་འདས་པའི་མེ་ལྷའི་དམ་ཚིག་པ་བསྐྱེད་པ་ལ་ཡེ་ཤེས་པ་གཞུག་པ་བསྟན། དཔའ་བོ་ཞེས་པ་ལ་སོགས་པའི་ཚིག་རྐང་གཉིས་ཀྱིས་འཇིག་རྟེན་ལས་འདས་པའི་མེ་ལྷ་གསལ་བར་དམིགས་ནས་བསྲེག་རྫས་ཀྱིས་ཆགས་པར་བྱ་བ་བསྟན། གོ་མཾ་ས་ལ་སོགས་པའི་ཚིགས་བཅད་གཅིག་གིས་བསྲེག་རྫས་བསྟན། དེ་ནས་འབར་ཕྲེང་ཞེས་པ་ནས་གཉིས་སུ་མེད་བདེ་བ། ། ཞེས་པའི་བར་གྱིས་འཇིག་རྟེན་ལས་འདས་པའི་མེ་ལྷ་རྟེན་དང་བརྟེན་པར་བཅས་པ་བསྐྱེད་པ་རྒྱས་པར་བསྟན། ཆོ་གའི་རིམ་པ་ཞེས་པ་ལ་སོགས་པའི་ཚིགས་སུ་བཅད་པ་གཅིག་གིས་ཕྲིན་ལས་བཞིའི་སྦྱིན་སྲེག་བྱེད་པའི་དུས་སུ་ཁཎྜ་རོ་ཧཱ་བཞིས་ལས་སོ་སོར་བྱ་བ་བསྟན་ཏོ། ། དེ་དག་གི་ཆོ་གའི་རིམ་པ་ནི་དང་པོ་བསྐྱེད་རིམ་གྱི་དཀྱིལ་འཁོར་འཁོར་ལོ་རྫོགས་པར་བསྒོམས་ནས། ལྷ་རྣམས་རང་ལ་བསྡུ་སྟེ། རང་ཉིད་གཙོ་བོ་ཡབ་ཡུམ་གྱི་ང་རྒྱལ་དུ་གནས་པར་བྱས་ལ། ལས་གང་བྱེད་པ་དང་མཐུན་པའི་ཕྱོགས་དང༌།
དུས་དང་ཐབ་དང་བསྲེག་རྫས་དང་ལྡན་པས་མེའི་ནང་དུ་འཇིག་རྟེན་པའི་མེ་ལྷ་དམ་ཚིག་སེམས་དཔའ་བསྐྱེད། དེ་ལ་ཡེ་ཤེས་སེམས་དཔའ་བཅུག་ནས་མཆོད་རྫས་དང་བསྲེག་རྫས་ཕུལ་བའི་རྗེས་ལ་མེ་ལྷ་འབར་བ་རང་ལ་བསྟིམ་པའམ། ཡང་ན་མེ་ལྷ་རང་གི་ཐུགས་ཀར་འཇིག་རྟེན་ལས་འདས་པའི་མེ་ལྷ་དཀྱིལ་འཁོར་གྱི་འཁོར་ལོ་རྫོགས་པར་བྱང་ཆུབ་པ་ལྔའམ་སྐད་ཅིག་མས་བསྐྱེད་པ་ནི་དཔའ་བོ་སྟེ་ཉི་ཤུ་རྩ་ལྔ་པོ་ཀུན་དང༌། རྣལ་འབྱོར་མ་སུམ་ཅུ་རྩ་བདུན་པོ་རྣམས་པདྨའི་ལྟེ་བར་ཞེས་པ་ནི། མེ་ལྷ་མེ་འབར་བ་ལ་ཐིམ་པར་བྱས་ན། ཐབ་ཀྱི་ནང་གི་པདྨ་འདབ་མ་བརྒྱད་པའི་ལྟེ་བར་ངེས་པར་སྦྱར་བ་ནི་བསྒོམ་པར་བྱ་བའམ། འཇིག་རྟེན་པའི་མེ་ལྷ་མེ་འབར་བ་ལ་མ་བསྟིམ་ན། དེའི་སྙིང་གའི་པདྨའི་ལྟེ་བར་ལྷ་རྣམས་ངེས་པར་སྦྱར་བར་བྱའོ། ། དེ་ལ་ཡེ་ཤེས་སེམས་དཔའ་སྤྱན་དྲང་བ་ནི། འབར་བའི་ཕྱག་རྒྱ་དང་ཕཻཾ་བརྗོད་དེ་རང་གི་སྙིང་གའི་ཧཱུྃ་ལས་འོད་འཕྲོས་པས་ཡེ་ཤེས་སེམས་དཔའ་སྤྱན་དྲངས་པ་དེ།
ཛཿཧཱུྃ་བྃ་ཧོཿས་འཇིག་རྟེན་པའི་མེ་ལྷའི་སྨིན་མའི་བར་ཏེ། དབུས་ནས་མར་ངེས་པར་བཞག་ནི། དེ་ནས་བཅུག་པས་ཨ་ཝ་དྷཱུ་ཏཱིའི་གནས་དེ་བཞིན་ནི། འཇིག་རྟེན་པའི་མེ་ལྷ་ཨ་ཝ་དྷཱུ་ཏཱའི་གནས་ནས་ཞུགས་ནས་མེ་ལྷའི་ཐུགས་ཀའི་ལྷ་སོ་སོའི་སྨིན་མཚམས་ནས་མར་ཞུགས་པར་བསམ་མོ། ། དཔའ་བོ་རྨེ་བརྩེགས་ནི་འཇིག་རྟེན་ལས་འདས་པའི་མེ་ལྷའོ། ། ཆགས་བྱས་ལ་ཞེས་པ་ནི་ལྷ་རྣམས་མངོན་སུམ་ལྟ་བུར་གསལ་བར་དམིགས་པའམ། འཇིག་རྟེན་ལས་འདས་པའི་ལྷ་རྣམས་བསྲེག་རྫས་ལ་ཆགས་པར་དམིགས་པ་ཡིན་ཞེས་ཀྱང་གསུང་ངོ༌། ། དེའི་རྗེས་ལ་དེ་ནས་བསྲེག་རྫས་རྣམས་མེས་བསྲེག་པར་བྱ་བ་ཡིན་གྱི། དེ་ལྟར་མ་བྱས་པར་གཞན་དུ་བསྲེག་རྫས་རྣམས་བསྲེག་པ་མིན་ཞེས་པའི་དོན་ཏོ། ། བསྲེག་རྫས་རང་གང་བསྲེག་ཅེ་ན།
གོ་མཾ་ས་སྟེ་བ་ལང་གི་ཤ རུ་དྷཱི་ར་ནི་དེ་ཉིད་ཀྱི་ཁྲག་དང་བཅས་ཞེས་པས་ཤ་ལྔ་ཀ་ཡང་གཟུང་ངོ༌། ། གཞན་ཡང་འབད་པས་བསྲེག་བྱ་ལྔ་ནི་བདུད་རྩི་ལྔ་སྟེ། དེ་ནི་བསྲེག་རྫས་བསྡུས་པའོ། ། བསྲེག་རྫས་རྒྱས་པ་ནི་དེ་ནས་འབར་པའི་མེ་ལ་བསྲེག་བྱ་དགུ་ནི་ཤ་ལྔ་དང་བདུད་རྩི་ལྔ་ལས་ཤ་ཆེན་གཉིས་གཅིག་ཏུ་བགྲངས་པས་དགུ་ནི་བྱ་བ་ཡིན་ཞེས་བྱའོ། ། ཡང་ན་གོ་མཾ་ས་དང་རུ་དྷིར་བཅས་ནི། རྒྱས་པའི་བསྲེག་རྫས་ཡིན་ལ། དེ་བཞིན་དུ་ཞོ་དང༌། མེ་ཏོག་དམར་པོ་དང༌། ཨུཏྤལ་དམར་པོ་དང༌།
ཤ་ཆེན་ལ་སོགས་པ་ནི་ཞི་བ་དང་དབང་དུ་བྱ་བ་དང་དྲག་ཤུལ་སྤྱོད་པ་ལ་སོགས་པའོ། ། འབད་པས་བསྲེག་བྱ་ལྔ་ནི་དང་པོ་བསྲེག་བླུགས་ལྔ་དབུལ་བར་བྱ་སྟེ། དེའི་རྗེས་ལ་ཇི་ལྟར་རིགས་པར་བྱ་བ་ཡིན་ལ། དེ་ནས་འབར་བའི་མེ་ལ་བསྲེག་བྱ་དགུ་འབུལ་བ་ནི་སྔ་མ་དང་འདྲའོ། ། སྔར་གྱི་འཇིག་རྟེན་ལས་འདས་པའི་མེ་ལྷ་བསྐྱེད་པ་དེ་རྟེན་དང་བརྟེན་པར་བཅས་པ་རྒྱས་པར་བསྟན་པ་ནི། དེ་ནས་འབར་ཕྲེང་རྒྱ་མཚོར་ནི། ། ཞེས་པ་འདི་ནི་མེ་ལྷ་འབར་བ་ལ་ཐིམ་པའི་དབང་དུ་བྱས་པ་ཡིན་ཏེ། དེ་ཡང་མེའི་ནང་དུ་རྟེན་གཞལ་ཡས་ཁང་བརྩེགས་མ་བསྒོམ་པ་ནི། ཀུན་ནས་སྒོའི་འཁོར་ལོར་བསམ་ཞེས་པའོ། ། དེའི་ནང་དུ་བརྟེན་པ་ལྷ་བསྒོམ་པ་ནི།
དཔའ་བོའི་དབང་པོ་ཞལ་བཞི་པ་ཞེས་པས་གཙོ་བོ་ཡབ་ཡུམ་བསྒོམ་པ་བསྟན་ལ། དཔའ་བོའི་གནས་ནི་དབུས་ཀྱི་ལྟེ་བ་ཡིན་ལ། དེའི་ཕྱོགས་ཀྱི་འདབ་མ་བཞི་ལ། ཕོ་ཉ་མོ་ནི་བཞི་པོ་དག་ནི་སྙིང་པོའི་རྣལ་འབྱོར་མ་བཞི། དེའི་ཕྱི་རོལ་གྱི་འཁོར་ལོ་རིམ་པ་གསུམ་ལ་དཔའ་བོ་ཉི་ཤུ་རྩ་བཞི་པོ་ཀུན་དང་རང་གི་དཔའ་མོ་གཉིས་སུ་མེད་པའི་བདེ་བ་དང་ལྡན་པར་བསམས་པ་དང༌། དེ་དག་གི་ཤུགས་ལས་སྒོ་མཚམས་མ་རྣམས་ཀྱང་བསམ་པར་ཤེས་པར་བྱའོ། ། ལས་བཞི་པོ་སོ་སོར་བསྒྲུབ་པའི་ཏིང་ངེ་འཛིན་བསྟན་པ་ནི། ཆོ་གའི་རིམ་པ་ཇི་བཞིན་དུ་ཞེས་པ་ཞི་བ་དང༌། རྒྱས་པ་དང༌། དབང་དང༌།
དྲག་པོ་རྣམས་ལ་ཁཎྜ་རོ་ཧཱ། ཕྱི་རོལ་སྦྱོར་ཞེས་པ་ནི། ལས་བཞིའི་བྱེ་བྲག་གིས་ཁཎྜ་རོ་ཧཱ་དེ་ཁཎྜ་རོ་ཧཱ་བཞིས་ཕྱི་རོལ་སྦྱོར། ཞེས་པ་ལས་བཞི་སྒྲུབ་པ་ནི། དེ་ཡང་ཞི་བའི་ལས་བསྒྲུབ་ན། རང་གི་སྙིང་གའི་ས་བོན་ལས་ཁཎྜ་རོ་ཧཱ་སྐུ་མདོག་དཀར་མོ་བཏོན་ལ། དེས་བསྒྲུབ་བྱ་མདུན་དུ་དགུག་སྟེ། དེའི་སྣ་བུག་གཡོན་པ་ནས་ཁཎྜ་རོ་ཧཱ་བཅུག་ལ་ནད་དང་བགེགས་ལ་སོགས་པ་ཐམས་ཅད་ཞི་བར་བྱེད་པའི་ཞི་བའི་སྦྱིན་སྲེག་བྱའོ། ། རྒྱས་པ་དང་དབང་དུ་བྱ་བ་ཡང་དེས་བསྒྲེས་ཏེ་ཤེས་པར་བྱས་ལ། ཁྱད་པར་དུ་དྲག་པོ་ལ་ནི་རང་གི་སྙིང་ག་ནས་ཁཎྜ་རོ་ཧཱ་ནག་མོ་སྤྲུལ་ལ།
དེས་བསྒྲུབ་བྱ་གདུག་པ་ཅན་མདུན་དུ་བཀུག་སྟེ། དེའི་སྣ་བུག་གཡས་པ་ནས་ཁཎྜ་རོ་ཧཱ་བཅུག་ལ། དེའི་སྲོག་དང་རྣམ་པར་ཤེས་པ་ཁཎྜ་རོ་ཧཱས་ཁྱེར་ནས་བདེ་བ་ཅན་དུ་བསྐྱལ་ནས། དེའི་ཤ་བསྲེག་རྫས་ལ་བསྟིམ་པར་བསམས་ལ་སྦྱིན་སྲེག་བྱའོ། ། རང་གི་གཟུགས་སུ་མངོན་ཞེན་པ་ནི། ལས་དེ་དག་བསྒྲུབ་པའི་དུས་སུ་ཁཎྜ་རོ་ཧཱའི་གཟུགས་ཁ་དོག་སོ་སོར་བསམ་པ་ཡིན་ལ། དེ་ཡང་འཁོར་ལོ་སྟེ་གཞལ་ཡས་ཁང་གི་དབུས་སུ་བསྟན་པ་ནི་བསྒོམ་པར་ཤེས་པར་བྱའོ། ། དེ་ཉིད་ལ་ངེས་དོན་དུ་བཤད་པས་ཕྱག་རྒྱ་ཆེན་པོ་རྫོགས་པའི་རིམ་པ་སྟོན་ཏེ། འདི་བསྒོམ་པའི་རིམ་པ་ནི་དང་པོར་ལྷ་སུམ་ཅུ་རྩ་བདུན་གྱི་དཀྱིལ་འཁོར་གྱི་འཁོར་ལོ་རྫོགས་པར་བསྒོམས་ཏེ། སྔགས་ཀྱི་མཆོད་པ་ལ་སོགས་པས་མཆོད་ལ།
ལྷ་རྣམས་མ་བསྡུས་པར་ཡབ་ཡུམ་གཉིས་ཀྱི་གནས་ལྔ་བྱིན་གྱིས་བརླབ་པ་བྱ་བ་ནི་ཡབ་ཀྱི་དཔྲལ་བར་ཡུམ་གྱི་རྩ་སྔགས། མགྲིན་པར་སྙིང་པོ། ཐུགས་ཀར་ཉེ་སྙིང༌། ལྟེ་བར་སྭཱ། བརླ་གཉིས་ལ་ཧཱ་བཀོད་ལ་དེ་དག་ཀྱང་དཀར་པོ་དང༌། དམར་པོ་དང༌། སྔོན་པོ་དང༌། སེར་པོ་དང༌། ལྗང་གུར་གོ་རིམ་བཞིན་དུ་དགོད་དོ། ། ཡུམ་གྱི་དཔྲལ་བར་ཡབ་ཀྱི་རྩ་སྔགས།
མགྲིན་པར་སྙིང་པོ། སྙིང་གར་ཉེ་སྙིང༌། ལྟེ་བར་སྭཱ། བརླ་གཉིས་ལ་ཧཱ་རྣམས་ཁ་དོག་སྔ་མ་དང་འདྲ་བར་དགོད། ཡབ་ཀྱི་གསང་གནས་མི་དམིགས་ཏེ་སྟོང་པར་བྱས་པའི་ངང་ལས་ཧཱུྃ་ལས་རྡོ་རྗེ་དམར་པོ་རྩེ་ལྔ་པ་དེའི་བུ་ག་བྷྱྃ་སེར་པོས་བྱིན་གྱིས་བརླབས། ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས། ཨ་ལས་པདྨ་དམར་པོ་འདབ་མ་གསུམ་པ། ཟེ་འབྲུ་ལ་བྷྱྃ་སེར་པོས་བྱིན་གྱིས་བརླབས་ཏེ། དེ་ནས་ཡབ་ཡུམ་ཐབས་ཤེས་རབ་སྙོམས་པར་ཞུགས་པ་ལས་རྩ་སྔགས་ལ་སོགས་པའི་ཡི་གེ་རྣམས་ཀྱང་ཐད་ཀ་ཐད་ཀར་སྙོམས་པར་ཞུགས་པས་ཡབ་ཀྱི་སྨིན་མཚམས་ཀྱི་མཛོད་སྤུའི་ཧཾ་ལས་ཐིག་ལེ་དཀར་པོ་ཡུངས་ཀར་གྱི་འབྲུ་ཙམ་ཞིག་རྩ་དབུ་མའི་ནང་ན་མར་བབས་ཏེ་གསང་གནས་སུ་བྱོན། ཡུམ་གྱི་སྨིན་མཚམས་ཀྱི་ཧཾ་ལ་ཐིག་ལེ་དམར་པོ་ཡུངས་ཀར་གྱི་འབྲུ་ཙམ་ཞིག་ཡུམ་གྱི་རྩ་དབུ་མའི་ནང་ན་མར་བབས་ཏེ་ཡུམ་རང་གི་མཁར་བྱོན།
དེ་ལྟ་བུའི་ཐིག་ལེ་དཀར་དམར་གཉིས་ཡི་གེ་གཉིས་ཀྱི་གནས་སུ་འདྲེས་པས་ཐིག་ལེ་དཀར་དམར་གྱི་རྣམ་པ་ཡུངས་ཀར་གྱི་འབྲུ་ཙམ་པ་ཅིག་ལ་ཤེས་པ་གཏད་ལ། འོག་རླུང་ཅུང་ཟད་བསྐུམ་པའམ། ཡང་ན་སྟེང་རླུང་ཅུང་ཟད་མནན་ཅིང་བསྒོམ། རླུང་བསྐུལ་བའམ་མནན་པ་ཧ་ཅང་དྲག་ན་བདེ་བ་སྟོར་ནས་འགྲོ་བས་མི་དྲག་ཙམ་བྱ། དེ་ལྟར་བསྒོམས་པས་བདེ་བ་ཤས་ཆེ་ན་ཐིག་ལེ་མར་ཆོར་བ་ཡིན་པས། དེའི་དུས་སུ་ཨཱ་ལི་ངག་ཏུ་བརྗོད་ཅིང་རྡོ་རྗེའི་ལམ་ནས་ཐིག་ལེ་ཡབ་ཀྱི་རྩ་དབུ་མའི་ནང་ན་ཡར་གྱེན་ལ་ཅུང་ཟད་གཡོ་བར་བསམས་ལ་དྲངས། བདེ་བ་ཤས་ཆུང་ན་ཐིག་ལེ་དེ་ཡུམ་གྱི་པདྨར་བསམ། དེ་ལྟར་བསྒོམས་པས་བདེ་བ་ཚད་དུ་སྐྱོལ་ནས་ཡབ་ཡུམ་གཉིས་བདེ་བ་ཆེན་པོས་ཚིམ་པ་དང༌། རིམ་གྱིས་འཁོར་ལོ་ལྔའི་ལྷ་ཡང་བདེ་བ་ཆེན་པོས་ཚིམ་པར་བྱའོ། ། དེ་ནས་གཞལ་ཡས་ཁང་དང་དུར་ཁྲོད་དང་སྣོད་བཅུད་ཐམས་ཅད་ཀྱང་བདེ་བའི་རྣམ་པར་བསྒོམ་མོ། །
དེ་ལྟར་བདེ་བ་ཚད་དུ་རྫོགས་པ་དང༌། དེ་ནས་གསང་གནས་ཀྱི་ཐིག་ལེ་དཀར་དམར་ཡུངས་ཀར་གྱི་འབྲུ་ཙམ་པ་དེ་ལས་འོད་ཟེར་དཀར་དམར་གྱི་རྣམ་པ་ཡབ་ཉིད་ཀྱི་རྩ་དབུ་མ་ནས་བྱུང་ནས་སྣ་བུག་གཡས་པ་ནས་སྤྲོས་ཏེ། སྣོད་བཅུད་ཐམས་ཅད་ལ་ཕོག་པས་སྣོད་བཅུད་ལ་ཐིམ་པར་བསམ། དེ་ནས་འོད་ཟེར་གཉིས་པ་ཅིག་སྤྲོས་པས་བཅུད་ཐམས་ཅད་བདག་གི་སྣ་བུག་གཡོན་ནས་ཞུགས་ཏེ། རྩ་དབུ་མའི་ནང་ན་མར་སོང་ནས་གསང་གནས་ཀྱི་ཐིག་ལེ་ལ་བསྟིམ། དེ་ནས་སྲུང་འཁོར་དང་དུར་ཁྲོད་ཀྱང་གསང་གནས་ཀྱི་ཐིག་ལེ་ལ་བསྡུ། དེ་ནས་ཡང་དེ་ལས་འོད་འཕྲོས་པས་འཁོར་ལོ་ལྔའི་ལྷ་ཐམས་ཅད་ཀྱང་དམ་ཚིག་གི་འཁོར་ལོ་ནས་བཟུང་སྟེ་རིམ་གྱིས་ཕྱོགས་གཡོན་སྐོར་དང༌། མཚམས་གཡས་སྐོར་གྱིས་བདག་གི་སྣ་བུག་གཡོན་ནས་བསྡུས་ཏེ། དབུ་མ་ནས་ཞུགས་ནས་གསང་གནས་ཀྱི་ཐིག་ལེ་ལ་བསྟིམ་པའམ། ཡང་ན་ཕྱི་མ་ཕྱི་མ་ནང་མ་ནང་མ་ལ་རིམ་གྱིས་བསྡུས་ཏེ།
མཁའ་འགྲོ་མ་ལ་སོགས་པ་བཞི་ལ་བསྡུས། དེ་དག་ཀྱང་གཙོ་བོའི་ཞལ་བཞིར་བསྡུས་ལ་གཙོ་བོ་ཡབ་ཡུམ་རང་ཡང་འོད་དུ་ཞུ་ནས་ཐིག་ལེ་ལ་ཐིམ་སྟེ་ཐིག་ལེ་དམར་སྐྱའི་ངོ་བོར་བསམས་ལ་དེ་ལ་སེམས་གཏད་ཅིང་བསྒོམ་མོ། ། དེ་ལྟར་བསྒོམས་པས་ལྷག་མཐོང་བདེ་བ་ཤས་ཆེ་སྟེ། མི་བཟོད་པ་དང་ཀུ་ཆོའི་སྒྲ་འབྱིན་པ་ལ་སོགས་པ་བྱུང་ན་ཐིག་ལེ་དེ་ཉིད་ཀྱང་མི་དམིགས་པར་བྱ། དེས་ཞི་གནས་མི་རྟོག་པ་ཤས་ཆེ་སྟེ་དྲན་པ་མེད་པ་ལ་སོགས་པར་འགྲོ་ན་ཡང་སྟོང་པའི་ངང་ལས་ཐིག་ལེ་དམར་སྐྱར་དམིགས་ཏེ། དེ་ཡང་བདེ་བའི་ངོ་བོར་སེམས་གཏད་ཅིང་བསྒོམ་མོ། ། དེ་ལྟར་ཡང་དང་ཡང་དུ་བསྒོམས་པས་བདེ་སྟོང་ཟུང་དུ་ཆུད་པ་དང༌། དེ་ལས་ལྡང་བའམ། ཡང་ན་ཐིག་ལེ་ལ་དམིགས་ཤིང་བདེ་བ་བསྒོམས་པ་ལས་དེས་སེམས་གཡེངས་པར་གྱུར་ཏེ། དེ་ལས་ལྡང་པར་འདོད་ན་ཐིག་ལེ་ལས་ཧཱུྃ་དེ་ལས་གཙོ་བོ་ཡབ་ཡུམ་དུ་དམིགས་པ།
གསང་གནས་ཀྱི་ཐིག་ལེ་དེ་ལས་བདེ་ཆེན་གྱི་འཁོར་ལོའི་མཁའ་འགྲོ་མ་ལ་སོགས་པ་སྤྲོ། དེ་བཞིན་དུ་རིམ་གྱིས་ཐུགས་ཀྱི་འཁོར་ལོ་དང༌། གསུང་དང༌། སྐུ་དང༌། དམ་ཚིག་གི་འཁོར་ལོའི་བར་དུ་སྤྲོ། དེ་ནས་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་དང༌། སྣོད་བཅུད་ཐམས་ཅད་ཀྱང་བདེ་བའི་རང་བཞིན་དུ་སྤྲོས་ལ་བསྒོམ་པར་བྱའོ། ། དེ་ལྟར་ཡེ་ཤེས་ཀྱི་ཕྱག་རྒྱ་ལ་བརྟེན་ཏེ་ཡང་དང་ཡང་དུ་བསྒོམས་པ་ལས་ཕྱག་རྒྱ་ཆེན་པོ་རྟོགས་པར་འགྱུར་རོ། ། དེ་དག་ཀྱང་གཞུང་དང་སྦྱར་བ་ནི་དེ་ནས་ཞེས་པ་ནས་ཐེ་ཚོམ་མེད་པའོ་ཞེས་པའི་བར་ནི། རྫོགས་རིམ་བསྒོམ་པའི་སྔོན་དུ་བསྐྱེད་རིམ་བསྒོམ་པ་བསྟན་པ་དེ་ནི་སྔར་བཤད་པ་ཉིད་ཡིན་ནོ། །
དཔའ་བོ་ཀུན་དང་ཞེས་པ་ལ་སོགས་པའི་ཚིག་གཉིས་ཀྱིས་སྒྲུབ་པ་པོ་འོད་ཀྱི་རིག་མ་དང་མཉམ་པར་སྦྱོར་བའི་རྣལ་འབྱོར་དུ་དམིགས་ནས་བསྒོམ་པ་སྟོན་ཏེ། དེ་ལ་དཔའ་བོ་ཀུན་ཏེ་བསྐྱེད་རིམ་ལ་དམིགས་པའི་དཔའ་བོ་ཉི་ཤུ་རྩ་ལྔ་དང༌། རྣལ་འབྱོར་མ་སུམ་ཅུ་རྩ་བདུན་པོ་ལ་བྱ་བའམ། ཕྱིས་བླ་མ་ལོ་ཙཱ་བ་ལ་དྲིས་པས་དཔའ་བོ་ཐབས་སྒྲུབ་པ་པོ། རྣལ་འབྱོར་མ་ཤེས་རབ་འོད་ཀྱི་རིག་མ་ཡིན་གསུང༌། པདྨའི་ལྟེ་བར་ངེས་པར་སྦྱར་ཞེས་པ་ནི། ཀུན་དུ་སྤྱོད་པའི་རྒྱུད་ནས་བཤད་པ་ལྟར་ཡབ་ཡུམ་གཉིས་ཀྱི་གནས་ལྔར་ཡི་གེ་དགོད་པ་སྔོན་དུ་འགྲོ་བས་སྒྲུབ་པ་པོ་དང༌། འོད་ཀྱི་རིག་མ་གཉིས་ཀྱི་རྡོ་རྗེ་དང་པདྨ་བྱིན་གྱིས་བརླབ་པ་བསྟན། ཨ་ཝ་དྷཱུ་ཏཱི་ལ་སོགས་པ་རྐང་པ་གཉིས་ཀྱིས་ཡབ་ཡུམ་སྙོམས་པར་ཞུགས་པ་ལས་བྱུང་བའི་ཐིག་ལེ་ཨཱ་ལི་བརྗོད་ཅིང་གྱེན་ལ་དྲངས་ཏེ། དེའི་བདེ་བས་དཀྱིལ་འཁོར་པའང་བདེ་བ་བསྒོམ་པ་དང༌།
དེ་ནས་དཀྱིལ་འཁོར་རིམ་གྱི་བསྡུ་བ་བསྟན་ཏེ། དེ་ཡང་ཨ་ཝ་དྷཱུ་ཏཱིའི་གནས་ནི་ཡབ་ཀྱི་རྩ་དབུ་མའི་ནང་ན་ཡར་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ཀྱི་ཐིག་ལེ་བདེ་བའི་རང་བཞིན་ཅན་དེས། ངག་ཏུ་ཨཱ་ལི་བརྗོད་ཅིང་དེ་བཞིན་དུ་སྨིན་པའི་དབུས་ཀྱི་བར་དུ་གྱེན་ལ་དྲངས་ལ་བཞག་པའོ། ། དཔའ་བོ་རྨེ་བརྩེགས་ཆགས་བྱས་ལ་ནི། དཔའ་བོ་རྨེ་བརྩེགས་ཏེ་དཀྱིལ་འཁོར་གྱི་ལྷ་རྣམས་གསང་གནས་ཀྱི་ཐིག་ལེ་ལ་བསྡུས་པ་དང་ཡབ་ཡུམ་གཉིས་ཀྱང་ཞུ་བའི་ཐིག་ལེ་དཀར་དམར་བདེ་བ་ཆེན་པོའི་རང་བཞིན་ཡིན་ལ། ཆགས་བྱས་ལ་ནི་དེ་ལ་སེམས་ཆགས་པར་བྱས་ཏེ་བསྒོམ་ཞེས་པའོ། ། ཕྱིས་བླ་མ་ལོ་ཙཱ་བ་ལ་དྲིས་པས་དཔའ་བོ་རྨེ་བརྩེགས་ནི། དབུ་མར་ཉམས་སུ་མྱོང་བའི་བདེ་བ་མི་རྟོག་པ་དང་བཅས་པ་ཡིན་ལ། དེ་ལ་སྒྲུབ་པ་པོའི་སེམས་ཆགས་པར་བྱ་བ་ཡིན་གསུང་ངོ༌། ། དེ་ནས་མེས་ཞེས་པ་ནི་དེ་ལྟ་བུའི་བདེ་བ་མི་རྟོག་པ་ལ་བློ་གནས་པའི་རྣམ་པར་མི་རྟོག་པའི་ཡེ་ཤེས་ཀྱི་མེས་མི་རྟོག་པའི་ཐབ་ཏུ་རྣམ་རྟོག་ཐམས་ཅད་བསྲེག་པར་བྱ་བ་ཡིན་གྱི།
གཞན་དུ་དེ་མིན་པའི་ཐབས་ཀྱི་རྟོག་པ་བསྲེག་པར་ནུས་པ་མིན་ཞེས་པའོ། ། དེའི་བསྲེག་རྫས་ཉིད་གང་ཞེ་ན། གོ་མཾ་ས་དང་རུ་དྷིར་བཅས་པ་ནི་ས་ལ་སོགས་པ་འབྱུང་བ་བཞིའི་རྟོག་པ་ཡིན་ལ། འབད་པས་ཏེ་སྒྲུབ་པ་པོ་བརྩོན་འགྲུས་དང་བཅས་ཏེ་བསྒོམས་པས་བསྲེག་བྱ་ལྔ་ནི་ཕུང་པོ་ལྔའི་རྟོག་པ་ཡིན་ལ། དག་བྱ་ནི་དེ་དག་མི་རྟོག་པའི་མེས་བསྲེག་པ་དག་བྱའོ། ། དེ་ཉིད་བཤད་པ་ནི། དེ་ནས་འབར་བའི་མེ་ནི་ཟག་པ་མེད་པ་ལྷན་ཅིག་སྐྱེས་པའི་ཡེ་ཤེས་ཀྱི་མེ་ཡིན་ལ། དེ་ལ་བསྲེག་རྫས་གང་བསྲེག་ཅེ་ན། བསྲེག་བྱ་དགུ་ནི་ཕུང་པོ་ལྔ་དང་འབྱུང་བ་བཞིའི་རྟོག་པ་བསྲེག་པར་བྱ་བ་ཡིན་ཏེ། དེ་དག་གི་རྟོག་པ་སྣང་བ་མེད་པར་བྱའོ། །
དེ་ནས་འབར་ཕྲེང་ཞེས་པ་ནི་སྔར་གྱི་བདེ་བ་མི་རྟོག་པ་དེ་ལས་སྒྲུབ་པ་པོའི་བློ་གཡེངས་པར་གྱུར་ནས་སླར་ཡང་དཀྱིལ་འཁོར་སྤྲོས་ཏེ་བསྒོམ་པ་དང༌། ཡང་དཀྱིལ་འཁོར་ལ་ཤེས་པ་ཆེར་འཕྲོས་ཏེ་སོང་ན་བདེ་བ་མི་རྟོག་པར་བསྒོམ་པ་བསྟན་ཏེ། དེ་ཡང་དེ་ནས་ཏེ་ཐིག་ལེ་བདེ་བ་དང་མི་རྟོག་པའི་རང་བཞིན་ཅན་དེ་ལ་སེམས་གཡེངས་ན་དཀྱིལ་འཁོར་གྱི་འཁོར་ལོ་རྒྱས་པ་ལ་སེམས་སྤྲོས་པ་ནི། འབར་ཕྲེང་རྒྱ་མཚོ་སྟེ་ཐིག་ལེ་དཀར་དམར་འོད་ཀྱི་གོང་བུར་འབར་བའི་ཕྲེང་བའི་ཚོགས་ཅན་དེ་ཉིད་ལས། རྟེན་དང་བརྟེན་པར་བཅས་པ་རིམ་གྱིས་སྤྲོ་བ་ནི། རྟེན་ཀུན་ནས་སྒོ་བཞི་དང་འཁོར་ལོ་གསུམ་ལ་སོགས་པ་བྱུང་བར་བསམ་མོ། ། བརྟེན་པ་ལྷ་ནི་དཔའ་བོའི་དབང་པོ་ལ་སོགས་པ་སྟེ་གོ་བར་ཟད་དོ། ། ཆོ་གའི་རིམ་པ་ཇི་བཞིན་དུ། ། ཞེས་པ་ནི་ཐིག་ལེ་ལ་དམིགས་ནས་བདེ་བ་མི་རྟོག་པ་བསྒོམ་པའོ། ། ཁཎྜ་རོ་ཧཱ་ནི་གྱེན་ལ་དྲངས་པའི་བདེ་བ་ཚད་དུ་སྐྱོལ་བའི་ཐིག་ལེ་ཡིན་པ་ལ།
ཕྱི་རོལ་སྦྱོར་ནི་ཐིག་ལེ་ལས་བྱུང་བའི་བདེ་བས་དཀྱིལ་འཁོར་བའི་ལྷ་ཐམས་ཅད་བདེ་བར་བསྒོམ་པའོ། ། རང་གི་གཟུགས་སུ་མངོན་ཞེན་པ་ནི། སྒྲུབ་པ་པོ་འོད་ཀྱི་རིག་མ་དང་མཉམ་པར་སྦྱོར་བའི་རྣལ་འབྱོར་དུ་དམིགས་ཏེ། ཐིག་ལེ་བདེ་བའི་རང་བཞིན་ཅན་ལ་དམིགས་པའི་རང་གི་གཟུགས་ལ་མངོན་པར་ཞེན་པའི་སྒོ་ནས་འཁོར་ལོའི་སྟེ་ཡུམ་གྱི་པདྨའི་དབུས་སུ་བསྟན་པར་བྱ་ནི་དམིགས་པར་བྱ་བའོ། ། ད་ནི་སྦྱིན་སྲེག་དང་རྫོགས་རིམ་གཉིས་ཀའི་ཕན་ཡོན་ཕྱོགས་གཅིག་ཏུ་བསྟན་པ་ནི། འཁོར་ལོ་འདི་དག་སྟེ་སྦྱིན་སྲེག་ལྟར་ན་སྔོན་དུ་དཀྱིལ་འཁོར་རྫོགས་པའི་བསྐྱེད་རིམ་བསྒོམ་པ་འདི་དག་བསྟན་པ་ནི། སྔོན་དུ་སོང་བའི་སྦྱིན་སྲེག་བྱས་པས་སྒྲུབ་པ་པོ་ལ་དངོས་གྲུབ་གསུམ་རིམ་པ་བཞིན་གསལ་བར་བྱེད་པ་ཡིན་ནོ། ། རྫོགས་རིམ་ལྟར་ན་འཁོར་ལོ་སྟེ་ཐིག་ལེའི་བདེ་བས་ལྷ་ཐམས་ཅད་ཀྱང་བདེ་ལ་མི་རྟོག་པས་ཁྱབ་པར་བསྒོམ་པའི་རིམ་པ་འདི་དག་བསྟན་པ་ནི། དེས་དངོས་གྲུབ་ཐམས་ཅད་རིམ་པ་བཞིན་གསལ་བར་བྱེད་པ་ཡིན་ནོ། ། དེ་དག་ཀྱང་གང་ལས་གསུངས་ཤེ་ན།
རིག་པའི་རྒྱ་མཚོ་དཔལ་ནམ་མཁའ་དང་མཉམ་པ་འབུམ་ཕྲག་གསུམ་པ་ལས་རྒྱས་པར་གསུངས་སོ། ། དེ་གང་གིས་གསུངས་ན་དཔའ་བོ་སྟེ་བཅོམ་ལྡན་འདས་འཁོར་ལོ་བདེ་མཆོག་ཧེ་རུ་ཀས་རྒྱུད་འདིར་ཐབས་མདོར་བསྡུས་ནས་གསུངས་པ་ཡིན་ནོ། ། དེ་ཡང་སྦྱིན་སྲེག་བྱེད་པ་དང་ཕྱག་རྒྱ་ཆེན་པོ་རྫོགས་པའི་རིམ་པ་བསྒོམ་པའི་དུས་སུ་ཕོ་ཉ་གཉིས་མེད་དེ། སྦྱིན་སྲེག་བྱེད་པའི་ཚེ་འོད་ཀྱི་རིག་མའམ་ལས་ཀྱི་ཕྱག་རྒྱ་མ་གང་རུང་ཡིན་ལ་ཕྱག་རྒྱ་ཆེན་པོ་རྫོགས་པའི་རིམ་པ་བསྒོམ་པའི་དུས་སུ་ལས་ཀྱི་ཕྱག་རྒྱ་དང་མ་ཡིན་ཏེ། འོད་ཀྱི་རིག་མའི་ཕོ་ཉ་དང་གཉིས་སུ་མེད་པར་སྦྱོར་བའི་བདག་ཉིད་ཀྱིས་ལས་ཀྱི་ལྷན་སྐྱེས་རྒྱུད་ལ་སྐྱེས་ནས་དངོས་གྲུབ་ཐམས་ཅད་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལས་ཀྱི་ཕྱག་རྒྱ་དང་འོད་ཀྱི་རིག་མའི་ཕོ་ཉ་མོ་དང་གཉིས་སུ་མེད་ཅིང་སྦྱོར་བས་ཕྱིའི་སྦྱིན་སྲེག་ཕྲིན་ལས་བཞི་དང༌། དེ་ཁོ་ན་ཉིད་ཀྱི་སྦྱིན་སྲེག་ཕྱག་རྒྱ་ཆེན་པོ་རྫོགས་པའི་རིམ་པ་བསྒོམ་པ་དང༌། ཕྲིན་ལས་བཞིའི་ལས་ཀྱི་ཆོ་ག་དང༌། ཕྱག་རྒྱ་ཆེན་པོ་བསྒོམ་པའི་ཆོ་ག་སྟོན་པའི་ལེའུ་སྟེ་སུམ་ཅུ་རྩ་བཞི་པ་ནི་གྲངས་ཀྱི་གནས་གཞན་ནོ། །
བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་བཞི་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་ལྔ་པ་འདིས་དྲང་དོན་དུ་བཤད་པས་སྔགས་ཀྱི་བཟླས་པ་སྟོན་ལ། དེ་ཉིད་ལ་ངེས་དོན་དུ་བཤད་པས་ཆོས་ཀྱི་ཕྱག་རྒྱ་རིམ་པ་རྣམ་པ་བཞི་བསྒོམ་པ་སྟོན་ཏོ། ། ལེའུ་འདི་ལ་ཡང་ལེའུའི་གཞུང་དང༌། དེའི་མཚན་གཉིས་ལས། དང་པོ་གཞུང་སྟོན། དེ་ལ་དང་པོ་དྲང་བའི་དོན་དུ་བཤད་པའི་སྔགས་ཀྱི་བཟླས་པ་སྟོན་པ་ནི། དེ་ནས་ཞེས་པ་ལ་སོགས་པའི་ཚིག་གསུམ་གྱིས་དྲང་དོན་དུ་བཟླས་པ་དང༌། ངེས་དོན་དུ་རྫོགས་རིམ་བསྒོམ་པ་གཉིས་ཀའི་སྔོན་དུ་བསྐྱེད་པའི་རིམ་པ་བསྒོམ་པ་བསྟན།
ལས་ནི་ཞེས་པ་ནས་ཁ་དོག་ཕོ་ཉ་ལ་སོགས་པ་ལས་སྔགས་ཞེས་པའི་བར་གྱི་ཕྲིན་ལས་བཞིའི་བཟླས་པ་སྤྱིར་བསྟན། མདའི་ཤུགས་ཞེས་པ་ནས་རྩུབ་པ་མ་ཡིན་ནོ་ཞེས་པའི་བར་གྱིས་ཞི་བའི་བཟླས་པ་བསྟན། ས་བོན་ཕྲེང་བ་ཞེས་པ་ནས་སྦྱར་བར་བྱ་ཞེས་པའི་བར་གྱི་དངོས་སུ་དྲག་པོའི་བཟླས་པ་བསྟན་ཅིང་ཞར་ལས་དབང་དང་རྒྱས་པའི་བཟླས་པ་ཡང་བསྟན་ཏོ། ། དྲག་པོ་རང་ལ་ཡང་གཉིས་ལས་ས་བོན་ཕྲེང་བ་ནས་སྦྱར་བར་བྱ་ཞེས་པའི་བར་གྱིས་ཚར་བཅད་པ་བསྟན། དུས་མིན་ཞེས་པ་ལ་སོགས་པའི་ཚིགས་བཅད་གཅིག་གིས་རྗེས་སུ་གཟུང་བ་བསྟན་ཏོ། ། ད་ནི་དཀྱུས་མ་ཉིད་བཤད་པར་བྱ་སྟེ། དེ་ནས་ནི་ལེའུ་སུམ་ཅུ་རྩ་བཞི་པ་བཤད་པའི་རྗེས་ལའོ། ། ལས་ཀྱི་མཆོག་རབ་ནི་ཞི་བ་ལ་སོགས་པའི་ལས་ཀྱི་མཆོག་རབ་ཏུ་བསྒྲུབ་པའི་སྔོན་དུ་ནིའོ། ། ཇི་བཞིན་ནི་བླ་མ་གཅིག་ནས་གཅིག་ཏུ་བརྒྱུད་པ་ཇི་ལྟ་བ་བཞིན་དུ། དང་པོ་ལྷ་བསྐྱེད་པ་ནས་བཟླས་པའི་བར་དུ་ཆོ་གའི་རིམ་གྱིས་མཚོན་པར་བྱས་ཏེ།
མཆོད་པ་ནི་ཡབ་ཡུམ་གཉིས་མེད་སྙོམས་འཇུག་གི་སྦྱོར་བའི་བདག་ཉིད་གསང་བའི་མཆོད་པའི་བར་དུ་བྱས་ལ། དེ་ནས་བཟླས་པ་ལ་འཇུག་པའི་དུས་སུ་ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཡུམ་གྱི་བྷ་གར་ཨཱ་ལི་ཀཱ་ལི་བྱུང་སྟེ། དེ་ལས་རིན་ཆེན་བཞི་པོ་གང་ཡང་རུང་བའི་སྔགས་སུ་བསམས་ལ། དེ་ནས་ལས་ནི་སོ་སོར་སྦྱར་བར་བྱ་ནི་ཡབ་ཡུམ་འཁོར་བའི་བཟླས་པ་ལས་བཞིའི་བྱེ་བྲག་གིས་སྔགས་དཀར་པོ་ལ་སོགས་པ་ཁ་དོག་སོ་སོ་དང༌། དབྱིབས་ཀྱང་ནི་ཞི་བ་ལ་མདའི་ཤུགས་ལྟར་དང༌། རྒྱས་པ་ལ་སྒྲོའི་ཆུན་པོ་ལྟར་བཟླས་པ་སྟེ་གཉིས་པོ་དེ་ནི་གཞན་དུ་ཚུར་འཁོར་དུ་འཆད་ཀྱང༌། འདིར་ཡབ་ཀྱི་ཞལ་ནས་ཡུམ་གྱི་ཞལ་དུ་འཁོར་བར་བསམ་གསུང་ངོ༌། ། དབང་ལ་ལྕགས་སྒྲོག་འཁྲིལ་བ་ལྟར་དང༌། དྲག་པོ་ལ་ཐི་གུ་བསྒྲིལ་བ་ལྟར་བཟླས་པ་སྟེ། དེ་གཉིས་ཀྱང་ཕར་འཁོར་བར་བཟླས་པ་བྱའོ། །
བཟླས་པའི་སྔགས་རང་གང་ཞེ་ན། གང་ཡང་རབ་ཏུ་གྲགས་པའི་སྔགས་ཏེ། དེ་ཡང༌། ས་སྟེང་ན་ནི་རིན་ཆེན་བཞི། ཞེས་གསུངས་པ་དེའོ། ། དེ་ཡང་ཇི་ལྟར་བཟླས་ཤེ་ན། དེའི་དབྱེ་བ་ནི་བཟླས་པའི་ཐབས་ཀྱི་དབྱེ་བའི་རིགས་ཇི་བཞིན་ནི། ལས་བཞི་ལ་སྔགས་ཀྱི་ཁ་དོག་དང་དབྱིབས་སོ་སོར་བྱ་བའོ། ། དེ་ཡང་ལྷ་གང་གི་སྔགས་བཟླས་ཤེ་ན། ཁ་དོག་ཕོ་ཉ་ནི་དཔའ་བོའི་སྔགས་ཡིན་ལ།
སོགས་ཞེས་པ་ནི་དཔའ་མོའི་སྔགས་ཏེ་དེ་ཡང་སྔགས་གང་ཡིན་པ་དེ་གསལ་བར་དམིགས་ལ་བཟླས་པ་བྱའོ། ། ད་ནི་ཕྲིན་ལས་བཞིའི་བཟླས་པ་སོ་སོར་བསྟན་པ་ནི་ཞི་བའི་ལས་བསྒྲུབ་པའི་དུས་སུ་མདའི་ཤུགས་བཞིན་ཡོངས་སུ་འཁོར་ནི་དཔའ་བོའི་སྔགས་ཀྱི་ཞབས་ལ་དཔའ་མོའི་སྔགས་ཨོཾ་བཅུག་ནས། དཔེ་མདའི་ཤུགས་བཞིན་དུ་མྱུར་དུ་ཡབ་ཀྱི་ཞལ་ནས་ཡུམ་གྱི་ཞལ་དུ་ཡོངས་སུ་འཁོར་བར་བསམ་ཞིང་བཟླས་སོ། ། དེ་ཉིད་བཤད་པས་ཕན་ཚུན་མདུད་པ་ནི་དཔའ་བོའི་སྔགས་ཀྱི་ཞབས་ལ་དཔའ་མོའི་སྔགས་མདུད་པའི་གསང་སྔགས་ནི་རྒྱུ་ཨཱ་ལི་ཀཱ་ལི་ལས་བྱུང་བ་རྣམས་སོ། ། དེ་ཡང་བསྒྲུབ་བྱ་གང་གི་དོན་དུ་བྱ་ཞེ་ན། ཡུལ་ཉིད་ཀྱི་ཕྱེ་བ་ནི་ནད་པ་ལ་སོགས་པ་སོ་སོའི་བསྒྲུབ་བྱ་སྟེ། འདིར་ཞི་བ་ལ་ནི་ནད་ཞི་བར་འདོད་པ་ལ་སོགས་པ་ཡིན་ནོ། ། ནད་ལ་སོགས་པ་ཞི་བ་ལ་ལྷོད་པ་ནི། སྔགས་དལ་གྱིས་འཁོར་བ་སྟེ། དྲག་ཅིང་རྩུབ་པར་བཟླས་པ་མ་ཡིན་ནོ་ཞེས་པ་སྟེ།
ཚིག་ཐ་མ་གཉིས་པོ་དེ་ནི་ཇོ་བོ་སྔ་མ་རྣམས་ཀྱི་རྒྱ་དཔེ་ལ་ཡོད་ལ། བླ་མ་སུ་མ་ཏིའི་དཔེ་ལ་མེད་གསུང་ངོ༌། ། དྲག་པོའི་བཟླས་ལུགས་གཙོར་བསྟན་པ་ནི། ས་བོན་ཕྲེང་བ་སྟེ་སྔགས་དང་བསྒྲུབ་བྱའི་མིང་གི་ཞབས་སུ་ཤཱནྟིཾ་ཀུ་རུ་དང་མཱ་ར་ཡ་ཕཊ་ལ་སོགས་པ་སྤེལ་བ། དེ་ནས་འཛིན་ནི་སྔགས་ཀྱི་ཞབས་སུ་བསྒྲུབ་བྱའི་མིང་འཇུག་པའོ། ། དེ་ཉིད་བཤད་པ་ནི། ཧཱུྃ་ནི་མཐའ་རུ་གནས་པ་ཡིན་ནི་རིན་ཆེན་བཞི་པོ་གང་རུང་གི་མཐའ་རུ་ཧཱུྃ་ཆེ་གེ་མོ་མཱ་ར་ཡ་ཧཱུྃ། ཞེས་མཐའ་གཉིས་སུ་ཧཱུྃ་བཅུག་པ་དང་སྤེལ་ནས་བཟླས་པའོ། ། རྣམ་པ་དེ་ལྟ་བུའི་བཟླས་བརྗོད་བྱས་ན་དེས་བསྒྲུབ་བྱའི་སྲོག་འགོག་པར་འགྱུར་ན་ནི་བསྒྲུབ་བྱ་འཆི་བར་འགྱུར་བ་ཡིན་ལ། དེ་ཡང་མྱུར་བར་འཆི་བ་ནི་གོམ་པ་གཅིག་ཀྱང་མི་འགྲོའོ་ཞེས་པ་གོམ་པ་གཅིག་འདོར་བའི་ལོང་མེད་པར་འཆི་བའོ། །
ཁ་སྦྱར་ནི་སྔགས་དང་བསྒྲུབ་བྱའི་མིང་སྦྱོར་བར་འགྱུར་བའོ། ། རྡོ་རྗེ་ལུ་གུ་རྒྱུད་བཅིངས་པས་ནི་སྔགས་དང་བསྒྲུབ་བྱའི་མིང་དབྱེར་མེད་དུ་བྱས་ནས་བཟླས་པ་བྱས་པས། རྡོ་རྗེ་ཕྱེ་བ་ཉིད་དང་ནི། ། ཞེས་པ་སྟེ་བཟླས་པ་དང་འོད་ཟེར་གྱིས་བསྒྲུབ་བྱའི་ལུས་དང་སེམས་ཕྱེ་བ་ཉིད་དུ་བསམ་མོ། ། རྡོ་རྗེ་ལུ་གུ་རྒྱུད་བཅིངས་ནས། ཞེས་པའི་ཚིག་འདིས་དབང་གི་བཟླས་པ་ཡང་ཟིན་ཏེ། དེ་ཡང་བསྒྲུབ་བྱ་དབང་དུ་མ་གྱུར་པ་དབང་དུ་བྱ་བ་ལ་དམིགས་ནས་སྔགས་ཀྱི་ཁ་དོག་དམར་པོ་དབྱིབས་ལྕགས་སྒྲོག་འཁྲིལ་བ་ལྟར་བཟླས་སོ། ། དེ་བཞིན་སྒྲོའི་ཆུན་པོས་བསྐོར་ནི། དྲག་པོའི་དུས་སུ་སྔགས་ཀྱི་འོད་ཟེར་ནག་པོས་བསྒྲུབ་བྱའི་ཤེས་པ་བཀུག་པར་བསམ་པ་ཡིན་ལ། ཡང་ཚིག་འདིས་རྒྱས་པའི་བཟླས་པའང་ཟིན་ཏེ་བསྒྲུབ་བྱའི་ལོངས་སྤྱོད་ལ་སོགས་པ་རྒྱས་པར་བྱ་བའི་བསམ་པས།
དེ་བཞིན་སྦྲང་བུའི་ཆུན་པོ་ནི། ། སྔགས་ཁ་དོག་སེར་པོ་སྒྲོའི་ཆུན་པོ་ལྟར་བུངས་ཆེ་བར་བསམས་ནས་བཟླས་པའོ། ། ལྕགས་ཀྱུ་ཉིད་ཀྱིས་དགུག་པ་ནི། ། འདིས་དངོས་སུ་དྲག་པོའི་བཟླས་པ་བསྟན་ཏེ། དེ་ཡང་སྔགས་ཀྱི་འོད་ཟེར་ནག་པོ་ལྕགས་ཀྱུ་ལྟ་བུས་བསྒྲུབ་བྱའི་ལུས་མདུན་དུ་བཀུག་པ་ཡིན་ལ། ཡང་འདིས་ཞར་ལ་དབང་གི་བཟླས་པ་ཡང་ཟིན་དུ་རུང་གསུང༌། གཏུན་ཤིང་གིས་ནི་དཀྲུགས་པ་ནི། ། སྔགས་ལས་བྱུང་བའི་འོད་ཟེར་གཏུན་ཤིང་ལྟ་བུས་བསྒྲུབ་བྱའི་སྙིང་ལ་བརྡུངས་པར་བསམ་པ་སྟེ། འདི་ནི་དྲག་པོ་ཁོ་ན་ལ་སྦྱར་བར་བྱའོ། ། གཞན་ཡང་རྡོ་རྗེ་ཁ་ཤིང་བཟའ་བར་བྱ་ནི།
སྔགས་ལས་བྱུང་བའི་རྡོ་རྗེ་ལྟ་བུའི་འོད་ཟེར་གྱིས་བསྒྲུབ་བྱའི་སྙིང་བཟའ་བར་བསམ་པ་དང༌། དབུགས་ལ་མདའ་ཡིས་སྦྱར་བར་བྱ་ནི། སྔགས་ལས་བྱུང་བའི་འོད་མདའ་ལྟ་བུས་བསྒྲུབ་བྱའི་སྙིང་གར་ཕོག་པས་ཚར་བཅད་པར་བསམ་མོ། ། གཉིས་པ་སྔགས་དྲག་པོས་རྣམ་ཤེས་ཀྱི་ལས་ཚར་བཅད་པ་དེ་ཡེ་ཤེས་ཀྱི་ལས་ཀྱིས་རྗེས་སུ་གཟུང་བ་ནི། དུས་མིན་འཆི་ཞེས་པ་སྔར་ལུས་དང་རྣམ་ཤེས་ཕྲལ་བ། དེ་བརྒྱལ་བ་ཉིད་ནི་དེ་ལས་སླར་གསོ་བ་ནི། དེའི་ཐབས་གང་ཞེ་ན། ཡན་ལག་ཁ་ཊྭཱཾ་ག་དང་སྦྱར་ནི་ཡན་ལག་གི་དང་པོ་མགོ་ཡིན་ལ། ཁ་ཊྭཱཾ་ག་དང་སྦྱར་ནི་ལུས་དང་ཤེས་པ་བྲལ་བའི་བསྒྲུབ་བྱའི་སྤྱི་བོ་ལས་མཐོ་གང་ཙམ་གྱིས་མཐོ་བའི་སྟེང་དུ་ཧཱུྃ་དཀར་པོ་གྱུར་པ་ལས་ཁ་ཊྭཱཾ་ག་དཀར་པོ་བྱང་ཆུབ་ཀྱི་སེམས་ཀྱི་རང་བཞིན་ཅན་ཞིག་བསམས་ལ་དེ་ཞུ་བའི་བདུད་རྩི་སྤྱི་བོ་ཚངས་པའི་བུ་ག་ན་མར་ཞུགས་ཏེ་ལུས་ཐམས་ཅད་ལ་ཁྱབ་པར་བསམས་ན་ཤི་བ་ལས་རྒྱལ་བར་འགྱུར་རོ། ། ཡང་ཐབས་གཉིས་པ་ནི།
ཐོད་པའི་མཆོད་ཡོན་སྣོད་དུ་ནི། ། ཞེས་པ་བསྒྲུབ་བྱ་ཤེས་པ་དང་བྲལ་བ། དེའི་སྤྱི་བོའི་སྟེང་དུ་ཐོད་པ་དཀར་པོ་བདུད་རྩིས་གང་བ་ཅིག་བསམས་ལ། དེ་ལས་བདུད་རྩི་འཛག་པས་བསྒྲུབ་བྱའི་སྤྱི་བོ་ཚངས་པའི་བུ་ག་ན་མར་ཞུགས་པས་ལུས་ཐམས་ཅད་བདུད་རྩིས་གང་བར་བསམ་པར་བྱའོ། ། དེ་ཡང༌། ཐོད་པའི་མཆོད་ཡོན་སྣོད་དུ་ནི། ། ཞེས་པ་ཐོད་པའི་སྣོད་དུ་མཆོད་ཡོན་ཞེས་དཀྱུས་སུ་སྦྱར་ཏེ། ཐོད་པའི་སྣོད་ནི་ཐོད་པ་དངོས་ཡིན་ལ། མཆོད་ཡོན་ནི་བྱང་ཆུབ་ཀྱི་སེམས་ཀྱི་རང་བཞིན་གྱི་བདུད་རྩིའོ། ། ཞལ་དུ་སྟེ་བསྒྲུབ་བྱའི་སྤྱི་བོའི་སྟེང་དུ་མཚོན་ཆ་ནི་བདུད་རྩི་ངེས་པར་སྦྱར་བས་སླར་འཚོ་བར་འགྱུར་རོ། །
ཡང་དེ་དག་ལ་ངེས་པའི་དོན་དུ་བཤད་པས་ཆོས་ཀྱི་ཕྱག་རྒྱའི་རྫོགས་པའི་རིམ་པ་བཞི་བསྒོམ་པ་སྟོན་པ་ནི། དེ་ནས་ཏེ་བསྐྱེད་རིམ་སྔོན་དུ་སོང་བའི་རྗེས་ལའོ། ། ལས་ཀྱི་མཆོག་རབ་ནི་ཆོས་ཀྱི་ཕྱག་རྒྱ་རིམ་པ་བཞིན་ནོ། ། དེ་ཡང་ཇི་ལྟར་བསྒོམ་ཞེ་ན། ཇི་བཞིན་རིམ་གྱིས་མཚོན་བྱ་སྟེ། ། ཞེས་པ་ཇི་བཞིན་ནི་བླ་མའི་མན་ངག་ལས། རྙེད་པའི་རིམ་པ་ཇི་ལྟ་བ་བཞིན་དུ་ཆོས་ཀྱི་ཕྱག་རྒྱ་རིམ་པ་བཞི་རིམ་གྱིས་མཚོན་བྱ་སྟེ་མཚོན་ཅིང་ཤེས་པར་བྱས་ལ་བསྒོམ་མོ། ། དེ་བསྒོམ་པ་དེ་ཡང་མཆོད་པ་གཉིས་མེད་སྦྱོར་བདག་ཉིད་ནི། བསྐྱེད་རིམ་ནི་བསྐྱེད་རིམ་སྔོན་དུ་སོང་བའི་ཕྱི་དང་ནང་དང་དེ་ཁོ་ན་ཉིད་ཀྱི་མཆོད་པའི་བར་དུ་བྱས་ལ་རིམ་པ་བཞི་བསྒོམ་པའི་ལས་ནི་གོ་རིམ་བཞིན་དུ་སོ་སོར་སྦྱར་བར་བྱའོ། ། དེའི་དོན་ནི་འདི་ལྟར་ཤེས་པར་བྱ་སྟེ།
དང་པོ་བསྐྱེད་རིམ་ལྷ་སུམ་ཅུ་རྩ་བདུན་གྱི་དཀྱིལ་འཁོར་གྱི་འཁོར་ལོ་རྫོགས་པར་བསྒོམས་ལ། གསང་བའི་མཆོད་པའི་བར་དུ་མཆོད་པ་ཐམས་ཅད་རྫོགས་པར་བྱས་ཏེ། དེ་ནས་རང་གི་སྙིང་གའི་ཧཱུྃ་ལས་འོད་འཕྲོས་པས་ལྷ་ཐམས་ཅད་གསལ་བར་བྱས་ལ། དེ་ནས་རང་གི་དབུགས་ཀྱིས་དཀྱིལ་འཁོར་གྱི་འཁོར་ལོའི་ལྷ་རྣམས་རིམ་པ་བཞིན་ཕྱེད་སྣ་བུག་གཡོན། ཕྱེད་གཡས་ནས་རང་གི་སྙིང་གའི་ཧཱུྃ་ལ་བསྡུ་བའམ། ཡང་ན་ཕྱོགས་རྣམས་གཡོན་སྐོར་གྱིས་སྣ་བུག་གཡོན་ནས་མཚམས་རྣམས་གཡས་སྐོར་དུ་སྣ་བུག་གཡས་ནས་བསྡུ། ཡུམ་རྡོ་རྗེ་ཕག་མོ་ཡང་བདག་གི་དབུགས་ཀྱི་འོད་ཀྱིས་འོད་དུ་ཞུ་ལ། རང་གི་སྣ་བུག་གཡོན་པ་ནས་ལྟེ་བའི་ཨྃ་ལ་བསྟིམ་པས་ཨྃ་གཡོས་ཏེ། མུན་ཁང་དུ་མར་མེ་བཏེག་པ་ལྟར་ལུས་ཀྱི་ནང་ཐམས་ཅད་ཨྃ་གི་འོད་ཀྱིས་གང་བས་དེའི་འོད་ཀྱིས་ལྟེ་བ་སྤྲུལ་བའི་འཁོར་ལོའི་ཡིག་འབྲུ་དང་བཅས་པ་ཁ་དོག་དམར་བ་གསལ་བར་བྱ། དེའི་འོད་ཀྱིས་སྙིང་ག་ཆོས་ཀྱི་འཁོར་ལོ་སྟོན་པ།
ལྟེ་བ་ན་ཧཱུྃ་སྔོན་པོ་མགོ་ཐུར་ལ་བསྟན་པ་འདབ་མའི་ཡི་གེ་དང་བཅས་པ་གསལ་བར་བྱ། དེའི་འོད་ཀྱིས་ལོངས་སྤྱོད་ཀྱི་འཁོར་ལོ་ཡིག་འབྲུ་དང་བཅས་པ་དམར་པོ་གསལ་བར་བྱ། དེའི་འོད་ཀྱིས་བདེ་ཆེན་གྱི་འཁོར་ལོ་ཡིག་འབྲུ་དང་བཅས་པ་དཀར་པོ་གསལ་བར་དམིགས་པར་བྱ་སྟེ། འཁོར་ལོ་བཞི་ལ་ཡི་གེ་དགོད་པ་ནི། དཔྱིད་ཀྱི་ཐིག་ལེ་ལྟར་ཤེས་པར་བྱའོ། དེ་ནས་རྩ་གཡས་གཡོན་གཉིས་ཀྱི་ནང་དུ་ཧ་དང་ཀྵ་སྤྱི་བོ་དང་བཤང་ལམ་དུ་སོང་བས་དེ་གཉིས་སྤངས་པའི་ཀཱ་ལི་དཀར་པོ་མགོ་ཐུར་ལ་བསྟན་པ་གཉིས་གཉིས་ཀྱི་བར་དུ་ཨཱ་ལི་དམར་པོ་མགོ་གྱེན་ལ་བལྟས་པ་རེ་རེའི་མཐར་ཧཱུྃ་ཕཊ་དང་བཅས་པའི་ཕྲེང་བར་དམིགས་པར་བྱས་ཏེ། དེ་དག་ནི་རྒྱུད་ཀྱི་རིམ་པ་དམིགས་ཡུལ་དུ་གསལ་གདབ་པའོ། ། དེ་ནས་སྔགས་ཀྱི་རིམ་པ་ནི་རང་གི་དབུགས་ཕྱིར་ལྡང་ཙ་ན། ཡིག་འབྲུ་དེ་དག་རྩ་གཡས་རོ་མ་ནས་ཡར་གྱེན་ལ་སྤྱི་བོའི་ཧྃ་ལ་ཐུག་པའི་བར་དུ་བྱོན་པར་གསལ་གདབ། དབུགས་ནང་དུ་འཇུག་པའི་དུས་སུ་རྩ་གཡོན་རྐྱང་མ་ནས་ཞུགས་ཏེ།
ཡི་གེའི་ཕྲེང་བ་དེ་དག་ཐུར་ལ་ལྟེ་བའི་ཨྃ་ལ་ཐུག་པའི་བར་དུ་རྒྱུ་བར་གསལ་བར་དམིགས་ལ་དབུགས་ཅུང་ཟད་ནང་ན་གནས་ཙ་ན་འཁོར་ལོ་བཞི་ཡིག་འབྲུ་དང་བཅས་པ་ཨྃ་གི་འོད་ཀྱིས་གསལ་བར་བྱ་ཞིང་ཨྃ་ལ་ཤེས་པ་དྲག་ཏུ་གཏད་ལ་བསྒོམ་མོ། ། དེ་ལྟར་བསྒོམས་པས་འཁོར་ལོ་བཞི་རྩ་གཡས་གཡོན་གཉིས་ཡིག་འབྲུ་དང་བཅས་པ་ལག་པའི་རི་མོ་ལྟར་གསལ་བར་གྱུར་པ་དང༌། དེ་ནས་དབུགས་སྣ་བུག་གཡོན་པ་ནས་ནང་དུ་འཇུག་པའི་དུས་སུ་ལྟེ་བའི་ཨྃ་ལ་བསྟིམ་ལ་ཐུབ་ཚད་ནང་དུ་མནན། ཐུན་གྲངས་དང་ཐུན་ཚད་མེད་པར་བྱ་སྟེ། ཡང་དང་ཡང་དུ་བསྒོམས་པས་ལྟེ་བའི་གནས་སུ་དུ་བ་དང༌། སྨིག་རྒྱུ་དང༌། སྲིན་བུ་མེ་ཁྱེར་དང༌། མར་མེ་འབར་བ་དང༌། ཐ་མ་ལྟེ་བའི་ཨྃ་རང་སྟོར་ནས་ལྟེ་བའི་ནམ་མཁའ་གྲུ་གསུམ་གསལ་བའི་བར་གྱི་རྟགས་ལྔ་པོ་རྣམས་ཅི་རིགས་པར་མཐོང་བ་དང༌། ཨྃ་གི་མེ་རབ་ཏུ་འབར་བའི་ཤུགས་ཀྱིས་མགྲིན་པའི་བར་དུ་འོང་སྙམ་བྱེད་པ་འབྱུང་སྟེ།
དེ་ནི་སྔགས་བསྒྲུབ་པའོ། ། དེ་ལྟར་གཏུམ་མོའི་མེ་སྟོབས་སུ་གྱུར་པ་དང༌། སྔགས་ཀྱི་རིམ་པ་དངོས་ནི་དེ་བཞིན་གཤེགས་པའི་རྒྱུད་ལ་འགྲོ་འོང་བྱ་རན་པར་གྱུར་པ་ཡིན་པས། ལྟེ་བའི་གཏུམ་མོའི་མེ་དེ་རྩ་གཡས་རོ་མ་ནས་བཏང་བས། དེས་སྙིང་གའི་ཡིག་འབྲུ་རྣམས་ཞེན་ཐོགས་མེད་པར་བསྲེགས། དེ་ནས་ཡར་སོང་སྟེ་མགྲིན་པའི་ཡིག་འབྲུ་རྣམས་བསྲེགས། དེ་བཞིན་དུ་སྤྱི་བོའི་ཡིག་འབྲུ་རྣམས་ཞེན་ཐོགས་མེད་པར་བསྲེགས་ཏེ་བདག་ཉིད་ཀྱི་སྨིན་མཚམས་གནད་ཀྱི་སྒོ་ཕྱེ་ནས་སྣ་བུག་གཡས་ནས་སོང་སྟེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཤངས་བུག་གཡོན་པ་ནས་ཞུགས། སྨིན་མཚམས་གནད་ཀྱི་སྒོ་ཕྱེ་སྟེ་སྤྱི་བོར་སོང་ནས་བདེ་ཆེན་གྱི་འཁོར་ལོའི་བདུད་རྩིའི་བཅུད་ཐམས་ཅད་བཅོམ། དེ་ནས་མགྲིན་པ་ན་མར་སོང༌།
ལོངས་སྤྱོད་ཀྱི་འཁོར་ལོ་བཅོམ། དེ་ནས་སྙིང་གར་སོང་ཆོས་ཀྱི་འཁོར་ལོ་བཅོམ། དེ་ནས་ལྟེ་བར་སོང་སྤྲུལ་བའི་འཁོར་ལོ་བཅོམ། དེ་ནས་གཡས་རོ་མའི་ཆ་ལ་བརྟེན་ནས་གྱེན་ལ་ལོག་ནས་དེ་བཞིན་གཤེགས་པའི་ཤངས་ཀྱི་བུ་ག་གཡས་ནས་བྱོན། བདག་གི་སྣ་བུག་གཡོན་ནས་ཞུགས། སྨིན་མཚམས་ནས་བརྒྱུད་དེ་སྤྱི་བོ་བདེ་བ་ཆེན་པོའི་འཁོར་ལོ་བདུད་རྩིས་ཁེངས་པར་འཁོར་བ་རྒྱུན་དུ་བསྒོམ་པ་ནི་སྔགས་ཀྱི་རིམ་པ་སྟེ་རྟགས་ལྔ་འདིར་འབྱུང་བ་ཡང་རེས་འགའི་ཚེ་གསུང་ངོ༌། ། དེ་ནས་ཡེ་ཤེས་ཀྱི་རིམ་པ་འབྱུང་བ་ནི་སྤྱི་བོ་ནས་མགྲིན་པའི་བར་དུ་ཐིག་ལེ་བཞི་བྱོན་པར་བསྒོམ་པ་ནི་དགའ་བའི་ཡེ་ཤེས། དེར་མགྲིན་པའི་མེས་ཐིག་ལེ་གཅིག་བཅོམ་སྟེ་མགྲིན་པ་ནས་སྙིང་གའི་བར་དུ་ཐིག་ལེ་གསུམ་དུ་བྱོན་པར་བསྒོམ་པ་ནི་མཆོག་དགའི་ཡེ་ཤེས་ཏེ། གནས་དེ་གཉིས་སུ་བདེ་བ་ལ་ལོངས་སྤྱོད་པས་ན་ལོངས་སྤྱོད་རྫོགས་པའི་སྐུ་ཞེས་བྱའོ། དེ་ནས་ཡང་སྙིང་གར་ཐིག་ལེ་གཅིག་བཅོམ་སྟེ་ལྟེ་བའི་བར་དུ་ཐིག་ལེ་གཉིས་སུ་བྱོན་པ་ནི་ཁྱད་པར་གྱི་དགའ་བའམ།
དགའ་བྲལ་གྱི་ཡེ་ཤེས་ཏེ་དེ་ནི་གནས་ལས་མིང་བཏགས་པ་སྤྲུལ་པའི་སྐུའོ། ། དེ་ནས་ལྟེ་བར་ཐིག་ལེ་གཅིག་བཅོམ་ནས་ཐིག་ལེ་གཅིག་པོ་དེ་ཡང་མེའི་ནུས་པས་དམར་པོར་སོང་སྟེ་ཨྃ་དང་རོ་གཅིག་ཏུ་འགྱུར་ནས་དེའི་ལུས་ཀྱི་རྩ་གནས་ཐམས་ཅད་དུ་ཁྱབ་པས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བ་སྐྱེས་པ་ནི་ཆོས་ཀྱི་སྐུའོ། ། དེ་དག་ནི་ཡེ་ཤེས་ཀྱི་རིམ་པ་དགའ་བ་བཞི་ལ་སྐུ་གསུམ་དུ་བཞག་པ་སྟེ། དེ་མཐར་ཕྱིན་པའི་རྟགས་ནི་ཕྱི་རོལ་གྱིས་ཚོན་ལ་སོགས་པས་ལུས་ལ་བསྣུན་ཀྱང་སྡུག་བསྔལ་ཐམས་ཅད་བདེ་བར་འབྱུང་བ་ཡིན་གསུང་ངོ༌། ། དེ་ནས་གསང་བའི་རིམ་པ་འབྱུང་བ་ནི་མས་བརྟན་པའི་དགའ་བ་བཞིའི་རིམ་པའི་རྗེས་ལ་འབྱུང་སྟེ། དང་པོ་བྱང་ཆུབ་ཀྱི་སེམས་མས་ལོག་ནས་ལྟེ་བར་བརྟན་པས་དགའ་བ། སྙིང་གར་བརྟན་པས་མཆོག་དགའ། མགྲིན་པར་བརྟན་པས་དགའ་བྲལ། དེ་ནས་རླུང་དང་བྱང་ཆུབ་ཀྱི་སེམས་ཐམས་ཅད་སྤྱི་བོར་བྱོན་པའི་ཚེ་རྩ་ཐ་དད་ནས་བྱང་ཆུབ་ཀྱི་སེམས་ཐ་དད་དང་རྒྱུ་བ་ཐམས་ཅད་རྩ་དབུ་མར་ཐིམ་པས་ལུས་ཟག་མེད་འཇའ་ཚོན་ལྟ་བུ་དྭངས་ཤིང་ཐོགས་པ་མེད་པ་གདུལ་བྱ་ལ་གང་མོས་སུ་སྣང་བའི་སྐུར་འགྱུར་ལ། རྩ་ཐ་དད་ནས་རླུང་ཐ་དད་རྒྱུ་བ་ཐམས་ཅད་དབུ་མར་ཐིམ་པས་སྣ་གཉིས་ནས་རྒྱུ་བའི་སྲོག་དང་རྩོལ་བའི་རླུང་འགགས་ཏེ་སེམས་རྟོག་མེད་རྣལ་མ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་སུ་གྱུར་ཏེ།
དེ་ལྟར་ལུས་ཟག་མེད་དང་སེམས་རྟོག་མེད་སྐུ་དང་ཡེ་ཤེས་ཟུང་དུ་འཇུག་པ་ཐོབ་པ་ནི་འབྲས་བུ་གསང་བའི་རིམ་པ་ཞེས་བྱའོ། ། དེ་དག་ཀྱང་གཞུང་དང་སྦྱར་བ་ནི་གང་ཡང་ཞེས་པ་ནས་རྩུབ་པ་མ་ཡིན་ནོ་ཞེས་པའི་བར་གྱི་རྒྱུད་ཀྱི་རིམ་པ་བསྟན། ས་བོན་ཕྲེང་བ་ཞེས་པ་ནས་སྦྱར་བར་བྱ་ཞེས་པའི་བར་གྱིས་སྔགས་ཀྱི་རིམ་པ་བསྟན་ཏོ། ། དེ་ཡང་གཉིས་ལས་ས་བོན་ཞེས་པ་ནས་མི་འགྲོའོ་ཞེས་པའི་བར་གྱིས་སྔགས་བསྒྲུབ་པ་བསྟན། ཁ་སྦྱོར་ཞེས་པ་ནས་སྦྱར་བར་བྱ་ཞེས་པའི་བར་གྱི་སྔགས་ཀྱི་རིམ་པ་དངོས་བསྟན་ཏོ། ། དུས་མིན་འཆི་ལ་ཞེས་པ་ནས་ཁ་ཊྭཱཾ་ག་དང་སྦྱར། ཞེས་པའི་བར་གྱིས་ཡེ་ཤེས་ཀྱི་རིམ་པ་བསྟན། ཐོད་པའི་ཞེས་པ་ལ་སོགས་པའི་ཚིག་གཉིས་ཀྱིས་འབྲས་བུ་གསང་བའི་རིམ་པ་བསྟན་ཏོ། ། དེ་ལ་རྒྱུད་ཀྱི་རིམ་པ་ནི་སྔར་བསྒོམས་པའི་ལྷ་རྣམས་ཡུམ་ཕག་མོའི་བར་དུ་རང་ལ་བསྡུས་ལ། ཕག་མོ་ཡང་འོད་ཀྱི་རང་བཞིན་དུ་རང་གི་སྣ་བུག་གཡོན་པ་ནས་བཅུག་པས་དེའི་འོད་ཀྱིས་འཁོར་ལོ་བཞི་དང་རྩ་གསུམ་ཡི་གེ་དང་བཅས་པ་གསལ་བར་བྱས་པ་ནི།
གང་ཡང་རབ་ཏུ་གྲགས་པའི་སྔགས་ཏེ་ཨཱ་ལི་དང་ཀཱ་ལི་རྣམས་སོ། ། དེའི་ཁ་དོག་དང་གནས་ལ་སོགས་པའི་དབྱེ་བ་རིམ་པ་ཇི་བཞིན་ནི། དང་པོ་སྤྲུལ་པའི་འཁོར་ལོ་ནས་རིམ་གྱིས་གསལ་བར་བྱས་པའོ། ། དེ་ཡང་ཁ་དོག་སྟེ་འཁོར་ལོ་བཞིའི་ཡི་གེ་ལ་སོགས་པའི་ཁ་དོག་དང་ཕོ་ཉ་ནི་དཔའ་བོ་ཡིན་ལ། དེས་མཚོན་པའི་ཀཱ་ལི་དང་སོགས་ཀྱི་སྔགས་ཞེས་པ་ཨཱ་ལི་སྟེ་དེ་དག་རྩ་གཡས་གཡོན་གཉིས་སུ་གསལ་བར་དམིགས་པའོ། ། མདའི་ཤུགས་བཞིན་ཡོངས་སུ་འཁོར་ནི་རྩ་གཉིས་ཀྱི་རླུང་འབྱུང་འཇུག་གི་སྟོབས་ཀྱིས་དཀྱིལ་འཁོར་གྱི་ལྷ་རྣམས་རང་ལ་བསྡུ་བ་དང་འཁོར་ལོ་བཞི་གསལ་བར་དམིགས་པ་ལ་སོགས་པ་བྱེད་པས་སོ། ། ཕན་ཚུན་མདུད་པའི་གསང་སྔགས་ནི་འཁོར་ལོ་བཞི་པོ་རྣམས་དང༌། རྩ་གཉིས་པོ་ལ་ཡིག་འབྲུ་ཕན་ཚུན་སྦྱར་ཞིང་བཀོད་པའོ། ། གསང་སྔགས་དེ་དག་གང་ལ་འགོད་ཅེ་ན། ཡུལ་ཉིད་ནི་ཡི་གེ་དགོད་པའི་ཡུལ་ཏེ་འཁོར་ལོ་བཞི་དང་རྩ་གཉིས་ཀྱིས་ཕྱེ་བ་ཡིན་ཞེས་པའོ། །
ཞི་བ་ལ་ནི་ལ་སོགས་པའི་ཚིག་གཉིས་པོ་འདི་ལ་ངེས་དོན་དུ་བླ་མ་ལོ་ཙཱ་བ་ལ་དྲིས་པས་མ་བྱུང་ཡང༌། ཞི་བ་ལ་ནི་ལྷོད་པ་སྟེ་ལྟེ་བའི་ཨྃ་སྟོབས་སུ་མ་གྱུར་གྱི་བར་དུ་རླུང་འབྱུང་འཇུག་དང་བསྟན་པ་ནི་དཀྱིལ་འཁོར་གྱི་བྱ་བས་ན་ལྷོད་པ་དང་དྲག་ཅིང་རྩུབ་པ་མ་ཡིན་ཞེས་གསུང་ངོ༌། ། དེ་ནི་རྒྱུད་ཀྱི་རིམ་པའོ། ། དེ་ནས་སྔགས་ཀྱི་རིམ་པ་ལ་དང་པོ་སྔགས་བསྒྲུབ་པ་ནི། ས་བོན་ཕྲེང་བ་སྟེ་འཇུག་པའི་རླུང་ཨཱ་ལི་དང་ཀཱ་ལི་དང་ལྡན་པར་སྣ་བུག་གཡོན་ནས་རྩ་གཡོན་པའི་ནང་ན་མར་ཞུགས་པ་ཡིན་ལ། དེ་ནས་འཛིན་ནི་རླུང་དེས་རྩ་གཉིས་ཀྱི་ནང་གི་ཡི་གེ་ལ་རེག་པའོ། ། ཧཱུྃ་ནི་མཐའ་རུ་གནས་པ་ནི་དང་པོ་སྤྱི་བོའི་ཧཾ་ནས་མར་སོང་སྟེ་སྙིང་གའི་ཧཱུྃ་ལ་རེག་ཅིང་སོང་བས་མཐའ་རུ་གནས་པ་ནི་སྙིང་གའི་མཐའ་ལྟེ་བའི་ཨྃ་ལ་འཇུག་པའོ། ། དེ་ནས་ལྟེ་བའི་ཨྃ་ལ་རླུང་བསྟིམ་ལ་ཅི་ཙམ་ཐུབ་ཀྱི་བར་དུ་རླུང་བསྡམ་མོ། ། ཡང་ངལ་བསོ་བའི་དོན་དུ་རླུང་ཕྱིར་འབྱུང་བ་ནི་གཡས་པ་ར་ས་ནཱ་ནས་མས་ཀྱི་ཡར་ལྟེ་བའི་ཡི་གེ་རྣམས་ལ་རེག་ཅིང་སྤྱི་བོའི་ཧཾ་ལ་མཐར་ཐུག་གི་བར་དུ་རེག་ནས་ཡང་ནང་དུ་འཇུག་པར་བསམ་པར་བྱའོ། ། དེ་ལྟར་བསྒོམས་པ་ལས་རྟགས་ལྔ་འབྱུང་སྟེ་ལས་ཀྱི་རླུང་འགག་པ་ནི་བསྒྲུབ་བྱ་སྟེ་ལས་ཀྱི་རླུང་ངོ༌། །
ནང་དུ་འགོག་པར་འགྱུར་ན་ནི། རླུང་ནང་དུ་དབང་དུ་འདུས་པས་ཕྱིར་མི་འགྲོ་བ་ནི་གོམ་པ་གཅིག་ཀྱང་མི་འགྲོ་ཞེས་བྱ་བའོ། ། དེ་ནས་སྔགས་ཀྱི་རིམ་པ་དངོས་ནི་གཏུམ་མོའི་མེ་མགྲིན་པའི་བར་དུ་རང་བཞིན་གྱིས་འགྲོ་བའི་ཚེ། གཏུམ་མོ་སྟོབས་སུ་གྱུར་པ་ཡིན་པས་དེ་བཞིན་གཤེགས་པའི་རྒྱུད་དང༌། བདག་གི་རྒྱུད་གཉིས་ལ་གཏུམ་མོའི་མེའི་རང་བཞིན་གྱིས་རླུང་འགྲོ་འོང་བྱ་བ་ནི། ཁ་སྦྱོར་བར་གྱུར་པ་སྟེ་གཏུམ་མོའི་མེ་དེ་བཞིན་གཤེགས་པའི་རྒྱུད་དང་བདག་གི་རྒྱུད་ལ་འགྲོ་འོང་བྱ་བའོ། ། རྡོ་རྗེ་ལུ་གུ་རྒྱུད་བཅིངས་པས་ནི་གཏུམ་མོའི་མེ་དེས་གཞན་གྱི་རྒྱུད་ལ་ཁ་སྦྱར་བ་དང༌། གཞན་དང་ལུ་གུ་རྒྱུད་དུ་བཅིངས་པའི་ཚུལ་གྱིས་གཞན་གྱི་རྒྱུད་ཕྱེ་བ་ཉིད་ཀྱིས་དེ་བཞིན་གཤེགས་པའི་ཡེ་ཤེས་ཀྱི་བདུད་རྩི་བླང་བའི་ཕྱིར། གཏུམ་མོའི་མེ་དེ་བདག་གི་སྣ་བུག་གཡས་ནས་སོང་སྟེ་དེ་བཞིན་གཤེགས་པའི་ཤངས་ཁུང་གཡོན་པ་ནས་ཞུགས་པར་བསྒོམ་པའོ། ། རླུང་ཡར་ལ་འགྲོ་བའི་ཚེ་རྡོ་རྗེས་ཏེ།
བདག་ཉིད་ཀྱི་རླུང་ཡིན་ལ་དེས་ཕྱེ་བ་ཉིད་ནི་སྨིན་མཚམས་གནད་ཀྱི་སྒོ་ཕྱེ་ནས་འགྲོ་བའོ། ། དེ་བཞིན་སྦྲང་བུའི་ཆུན་པོས་བསྐོར་ནི་དེ་བཞིན་གཤེགས་པའི་འཁོར་ལོ་བཞིའི་བདུད་རྩིའི་བཅུད་རྣམས་སོ། ། ལྕགས་ཀྱུ་ཉིད་ཀྱིས་དགུག་པ་ནི། བདག་གི་རླུང་དྲོད་ཀྱི་རང་བཞིན་ཅན་གྱིས་དེ་བཞིན་གཤེགས་པའི་རྒྱུད་ལས་རང་ལ་དགུག་པའོ། ། གཏུན་ཤིང་གིས་དཀྲུགས་པར་བྱ་ནི། གཏུམ་མོའི་མེས་དེ་བཞིན་གཤེགས་པའི་འཁོར་ལོ་བཞིའི་བདུད་རྩིའི་བཅུད་བཅོམ་པར་བསམ་པའོ། ། རྡོ་རྗེ་ཁ་ཤིང་ནི་གཏུམ་མོའི་མེ་ཡིན་ལ། བཟའ་བར་བྱ་ནི་དེའི་འོད་ཀྱིས་དེ་བཞིན་གཤེགས་པའི་འཁོར་ལོ་བཞིའི་བདུད་རྩིའི་བཅུད་རང་གི་རྒྱུད་ལ་སྤྱན་དྲངས་པའོ། ། དབུག་པ་མདའ་ཡིས་ནི་ཤིན་ཏུ་རྣོ་བའི་གཏུམ་མོའི་མེའི་འོད་ཀྱིས་དེ་བཞིན་གཤེགས་པའི་བདུད་རྩི་བཀུག་སྟེ། སྦྱར་བར་བྱ་ནི་བདག་ཉིད་ཀྱི་སྣ་བུག་གཡོན་ནས་ཞུགས་ནས།
སྤྱི་གཙུག་ཏུ་ཞུགས་པ་སྟེ་ཚིག་དེ་དག་གིས་ནི་དོན་དང་མཐུན་པར་དེ་བཞིན་གཤེགས་པའི་རྒྱུད་ཀྱི་བྱང་ཆུབ་ཀྱི་སེམས་ལེན་ལུགས་བསྟན་པ་ཙམ་སྟེ། འདིར་དངོས་སུ་གཏུམ་མོའི་མེ་དེ་བཞིན་གཤེགས་པའི་ཤངས་ཁུང་ནས་ཞུགས་ནས་འཁོར་ལོ་བཞིའི་བཅུད་བཅོམ་པའི་བར་ནི་སྔགས་ཀྱི་རིམ་པའོ། ། ཡེ་ཤེས་ཀྱི་རིམ་པ་ནི་དེ་བཞིན་གཤེགས་པའི་ཡེ་ཤེས་ཀྱི་བདུད་རྩི་བླངས་ནས་བདག་གིས་སྣ་བུག་གཡོན་པ་ནས་ཞུགས་ཏེ། ལྟེ་བར་ཕྱིན་པའི་བར་ལ་དགའ་བ་བཞི་སྐྱེ་བ་སྟེ། དེ་ཡང་དུས་མིན་འཆི་བ་ནི་འཁོར་ལོའི་རྩ་དང་རླུང་དང་བྱང་ཆུབ་ཀྱི་སེམས་ཡིན་ལ། འདིར་དེ་དག་ལས་རྒྱལ་བས་ན་རྒྱལ་བ་ཉིད་ཅེས་བྱའོ། ། ཡན་ལག་ནི་ཡན་ལག་གི་དང་པོ་སྤྱི་བོ་ཡིན་ལ། ཁ་ཊྭཱཾ་ག་ནི་སྤྱི་བོའི་ཧྃ་ལས་བབས་པའི་བྱང་ཆུབ་ཀྱི་སེམས་ཀྱི་བདུད་རྩི་བབ་པ་སྟེ། དེས་ལུས་ཐམས་ཅད་ལ་ཁྱབ་པས་ལྷན་ཅིག་སྐྱེས་པའི་ཡེ་ཤེས་ཀྱི་བདེ་བ་སྐྱེས་པ་ནི་སྦྱར་ཞེས་བྱ་སྟེ་ཡེ་ཤེས་ཀྱི་རིམ་པའོ། ། འབྲས་བུ་གསང་བའི་རིམ་པ་ནི།
ཐོད་པའི་མཆོད་ཡོན་སྣོད་ཅེས་པ་དག་གི་རྒྱུད་ཡིན་ལ། དེ་ལས་སངས་རྒྱས་ཀྱི་སྐུ་དང་ཡེ་ཤེས་འགྲུབ་པ་ནི་ཞལ་དུ་སྟེ་རྩ་དབུ་མའི་ནང་དུ་མཚོན་ཆ་རླུང་དང་བྱང་ཆུབ་ཀྱི་སེམས་སྦྱར་བར་བྱ་ནི། ཐམས་ཅད་དབུ་མར་ཐིམ་པ་སྟེ། དེ་ལ་ཆགས་པ་དང་ཆགས་པ་དང་བྲལ་བ་ལ་སོགས་པ་ཐམས་ཅད་འགགས་ནས། འཁོར་བའི་ལམ་གཅོད་པར་འགྲོ་འོང་དང་བྲལ་བ་གཉིས་སུ་མེད་པའི་ཡེ་ཤེས་རྟོགས་ནས། སྐུ་དང་ཡེ་ཤེས་ཟུང་དུ་འཇུག་པ་ཐོབ་པ་ནི་འབྲས་བུ་གསང་བའི་རིམ་པའོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། གཉིས་སུ་མེད་པའི་གནས་ནི་དྲང་དོན་དུ་སྔགས་དང་བསྒྲུབ་བྱའི་མིང་གཉིས་སུ་མེད་པར་ཟློས་པ་ཡིན་ལ། ངེས་དོན་དུ་བདག་གི་རྒྱུད་དང་དེ་བཞིན་གཤེགས་པའི་རྒྱུད་གཉིས་སུ་མེད་པར་བསྲེས་པའོ། ། དུས་མ་ཡིན་པར་འཆི་བ་བསླུ་བ་ནི་དྲང་དོན་དུ་སྔར་བསད་པ་དེ་སླར་གསོ་བ་ཡིན་ལ།
ངེས་དོན་དུ་འཁོར་བའི་རྩ་དང་རླུང་དང་བྱང་ཆུབ་ཀྱི་སེམས་ལས་རྒྱལ་བར་བྱ་བའི་ཆོ་གའི་ལེའུ་སྟེ། སུམ་ཅུ་རྩ་ལྔ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་ལྔ་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་དྲུག་པས་གང་ཟག་དབང་པོ་ཐ་མས་ལས་ཀྱི་ཕྱག་རྒྱ་ལ་བརྟེན་ནས་བསྒོམ་པ་དང༌། དབང་པོ་འབྲིང་གིས་དམ་ཚིག་གི་ཕྱག་རྒྱ་འོད་ཀྱི་རིག་མ་ལ་བརྟེན་པ་གཉིས་ཕྱོགས་གཅིག་ཏུ་སྟོན་པ་ལ། འདི་ལ་ཡང་ལེའུའི་གཞུང་དང་མཚན་གཉིས་ལས། དང་པོ་གཞུང་སྟོན། དེ་ཡང་དེ་ནས་ཕྱག་རྒྱ་མཆོད་ཆེན་ཞེས་པ་ནས། དེ་བཞིན་བྱ་ཞེས་པའི་བར་གྱི་དམ་ཚིག་གི་ཕྱག་རྒྱ་འོད་ཀྱི་རིག་མ་བསྟེན་པ་དང༌།
ལས་ཀྱི་ཕྱག་རྒྱ་མ་གཉིས་ཀའི་གནས་ལྔ་དང་རྡོ་རྗེ་དང་པདྨ་བྱིན་གྱིས་བརླབ་པ་ཀུན་ཏུ་སྤྱོད་པའི་རྒྱུད་ལྟར་བྱ་བ་ཐུན་མོང་དུ་བསྟན། དཔའ་བོ་ཞེས་པ་ནས་འགྲུབ་འགྱུར་ཞེས་པའི་བར་གྱིས་དམ་ཚིག་གི་ཕྱག་རྒྱ་ལྟར་ན། སྔགས་བཞིས་ཞི་བ་ལ་སོགས་པའི་ལས་བཞི་བསྒྲུབ་པ་དང༌། ལས་ཀྱི་ཕྱག་རྒྱ་ལྟར་ན་དགའ་བ་བཞིའི་མངོན་པར་རྟོགས་པ་སྐྱེ་བའི་ཚུལ་བསྟན་ཏོ། ། དེ་ལ་དང་པོ་གཉིས་ཀའི་ཐུན་མོང་དུ་བཤད་པ་ནི། དེ་ནས་ཏེ་ལེའུ་སུམ་ཅུ་རྩ་ལྔ་པ་བཤད་པའི་རྗེས་ལའོ། ། ཕྱག་རྒྱ་ནི་འོད་ཀྱི་རིག་མ་དང་དངོས་ཀྱིས་རྐྱང་མའོ། ། མཆོད་བསྟེན་ཏེ་དེ་གཉིས་ཀ་ལ་སྙོམས་འཇུག་གི་མཆོད་པ་བྱེད་པའོ། ། དེ་ཡང་ཇི་ལྟར་བྱ་ཞེ་ན། སྔགས་ཀྱི་དགོད་པ་རབ་ཏུ་གྲགས་ནི།
ཀུན་དུ་སྤྱོད་པའི་རྒྱུད་ནས་བཤད་པ་ལྟར། ཡབ་དང་རིག་མ་གཉིས་ཀའི་གནས་ལྔར་ཡི་གེ་དགོད་པའོ། ། ཡི་གེ་བཀོད་པའི་རྗེས་ལ་ཕྱག་རྒྱ་གཉིས་པོ་དང་སྙོམས་འཇུག་གི་བདེ་བ་དེ་ཁོ་ན་ཉིད་ཀྱི་མཆོད་པའི་བར་དུ་བྱས་པའི་མཆོད་པ་འདི་དག་གིས་མཆོད་ན། དེའི་ཕན་ཡོན་ནམ་ཆེ་བ་ནི་མྱུར་དུ་སྟེ་ཚེ་འདི་ཉིད་ལ་དཔེའི་ཡེ་ཤེས་ལ་བརྟེན་ནས་དོན་གྱི་ཡེ་ཤེས་རྟོགས་ཏེ་དངོས་གྲུབ་འགྲུབ་པར་ཐེ་ཚོམ་མེད་དོ། ། དེའི་སྔོན་དུ་མཚན་མ་གཉིས་ཏེ་རིག་མ་གཉིས་པོ་དང་སྒྲུབ་པ་པོའི་མཚན་མ་གཉིས་ལ་སྔགས་སྦྱོར་བ་ནི། ཀུན་ཏུ་སྤྱོད་པའི་རྒྱུད་ནས་བཤད་པ་ལྟར་སྒྲུབ་པ་པོའི་མཚན་མ་སྟོང་པར་བྱས་ནས་དེ་ལས་ཧཱུྃ་ལས་རྡོ་རྗེར་བྱས་ཏེ། རྩེ་མོ་ལ་བྷྱྃ་དམར་པོས་མཚན་པ་དང༌། ཡུམ་གཉིས་པོའི་པདྨ་སྟོང་པར་བྱས་ཏེ་དེ་ལས་ཨ་ལས་པདྨ་འདབ་མ་གསུམ་པ་ཟེའུ་འབྲུ་ལ་དྷྱྃ་སེར་པོས་མཚན་པར་བྱས་པའོ། ། དེ་ནས་མཁའ་འགྲོ་ཡུམ་གཉིས་པོ་བཅོམ་ལྡན་འདས་མ་ཕག་མོར་བསྐྱེད་པ་དང༌། དཔའ་བོ་སྟེ་སྒྲུབ་པ་པོ་ཧེ་རུ་ཀར་བསྐྱེད་པ་གཉིས་གཉིས་སུ་མེད་པའི་སྙོམས་འཇུག་བྱེད་པའི་ཚེ།
པདྨའི་འོད་ནི་དྲི་མེད་པ་ནི་ཡུམ་གྱི་མཁའ་བྱིན་གྱིས་བརླབས་པས་ཐ་མལ་གྱི་རྟོག་པའི་དྲི་མ་མེད་པའི་རྣལ་འབྱོར་མ་ལ་སྒྲུབ་པ་པོ་བྱིན་གྱིས་བརླབས་པ་དང༌། ཐིག་ལེ་འཛིན་པ་ལ་མཁས་པས་སྙོམས་པར་འཇུག་པས་མཆོད་པར་བྱའོ། ། དེ་ཡང་ཇི་ལྟར་མཆོད་ཅེ་ན། ཕྱག་རྒྱ་གནོན་པའི་ལས་རྣམས་ནི་འོད་ཀྱི་རིག་མ་ལྟར་ན་ཕྱག་རྒྱ་ནི་འོད་ཀྱི་རིག་མ་ཡིན་ལ། གནོན་པ་ནི་སྒྲུབ་པ་པོས་གསལ་བར་དམིགས་པ་ཡིན་ནོ། ། དངོས་གྱི་རྐྱང་མ་ལྟར་ན། ཕྱག་རྒྱ་ནི་དངོས་ཀྱི་ཕྱག་རྒྱ་ཡིན་ལ། གནོན་པ་སྟེ་རེངས་པར་བྱ་བ་སྒྲུབ་པ་པོའི་དབང་དུ་བྱ་བའི་ལས་རྣམས་ཀྱིས་དང་པོ་དབང་དུ་བྱས་ཏེ་ཕྱིའི་ཕྱག་རྒྱ་གང་འདོད་པ་དེ་འོད་ཀྱི་རིག་མར་བསྐྱེད་ལ། དེ་བཞིན་ཏེ་སྔར་བྱིན་གྱིས་བརླབས་པ་དེ་དང་མཚོན་ཆ་སྟེ། བདེ་བ་ཆེན་པོ་མྱུར་དུ་བསྐྱེད་ཅིང་འབིགས་པར་བྱེད་པས་ཕྱག་རྒྱ་གཉིས་པོ་དང་རྡོ་རྗེ་དང་པདྨ་སྦྱར་བ་བསྒོམ་པའམ་དངོས་སུ་སྦྱར་བའོ། །
པདྨའི་འོད་ནི་ལ་སོགས་པའི་ཚིགས་བཅད་གཅིག་པོ་འདི་བླ་མ་བགྲེས་པོ་རྣམས་ཀྱི་ཕྱག་དཔེ་ལ་ཡོད་ཀྱི། བླ་མ་སུ་མ་ཏིའི་དཔེ་ལ་མེད་གསུང༌། སྔགས་སྦྱར་ཞེས་པ་དེ་གང་གིས་སྦྱར་ན། སྔགས་པ་སྟེ་སྒྲུབ་པ་པོས། གང་ལ་སྦྱར་ནི་མཁའ་འགྲོ་མ་ནི་འོད་ཀྱི་རིག་མའམ་དངོས་ཀྱི་རིག་མ་དང་སྦྱོར་བ་ཡིན་ལ། དེ་ཡང་སྔོན་དུ་ཡབ་ཡུམ་གཉིས་ཀྱི་སྙིང་པོ་ལ་སོགས་པ་རྣམས་ཀྱིས་དེ་བཞིན་དུ་གཉིས་ཀའི་གནས་ལྔ་བྱིན་གྱིས་བརླབ་པ་བྱས་ལ། བསྲུབ་པ་སྟེ་ཕན་ཚུན་བསྐྱོད་པར་བྱའོ། ། གང་ལ་བསྲུབ་ན་མཁའ་འགྲོ་བློ་ལྡན་མ་སྟེ་རིག་མ་གཉིས་པོ་ལ་སྒྲུབ་པ་པོས་སོ། ། དེ་ཡང་ཐ་མལ་པའི་ང་རྒྱལ་གྱིས་མ་ཡིན་ཏེ་དག་པའི་ལུས་ནི་གཉིས་ཀ་སྟེ།

ཧེ་རུ་ཀ་དང་ཕག་མོར་བསྒོམས་པའི་ལུས་ཀྱིས་དེ་བཞིན་དུ་བྱ་ནི་སྙོམས་པར་འཇུག་པ་བྱའོ། ། དེ་ལྟར་ཐུན་མོང་དུ་སྦྱར་བ་བསྟན་ནས། ད་ནི་ལས་ཀྱི་ཕྱག་རྒྱ་དང་དམ་ཚིག་གི་ཕྱག་རྒྱ་གཉིས་ལ་སོ་སོར་སྦྱར་བ་བསྟན་པ་ནི། དཔའ་བོ་ཞེས་པ་ལ་སོགས་པས་སྟོན་ཏེ། དེ་ཡང་དང་པོ་ལས་ཀྱི་ཕྱག་རྒྱ་ལ་བརྟེན་ནས་བསྒོམ་པ་ནི་དང་པོ་ལྷ་སུམ་ཅུ་རྩ་བདུན་གྱི་བསྐྱེད་རིམ་རྫོགས་པར་བསྒོམས་ལ། མཆོད་པ་ཐམས་ཅད་ཀྱིས་མཆོད་པ་དང༌། དེ་ནས་སྔར་བཞིན་དཀྱིལ་འཁོར་བསྡུས་ལ་སྒྲུབ་པ་པོ་དང་ཕྱག་རྒྱ་གཉིས་གཙོ་བོ་ཡབ་ཡུམ་གྱི་ང་རྒྱལ་དུ་གནས་པ་དེས། སྔར་ཕྱག་རྒྱ་ཆེན་པོའི་སྐབས་སུ་བཤད་པ་ལྟར་གནས་ལྔ་དང་མཁའ་གསང་བྱིན་གྱིས་བརླབས་ལ། ཡབ་ཡུམ་ཐབས་ཤེས་རབ་སྙོམས་པར་ཞུགས་པ་ལས་གཉིས་ཀའི་སྨིན་མཚམས་ནས་ཐིག་ལེ་དཀར་དམར་དུ་བྷྱྃ་དང་དྷྱྃ་གཉིས་འཛོམ་པའི་གནས་སུ་ཕབ་ལ། དེ་ཡང་ཨཱ་ལི་དང་ཀཱ་ལིའི་རྣམ་པར་བསམས་ཏེ། ཨཱ་ལི་རིང་ཐུང་ངམ་དྲག་གཞན་དུ་བརྗོད་པས་ཡབ་ཡུམ་གཉིས་ཀའི་རྩ་དབུ་མ་ནས་ཡར་གྱེན་ལ་དྲང་བར་བྱ་བའམ།
ཡང་ན་བྱང་ཆུབ་ཀྱི་སེམས་ཀྱི་ཐིག་ལེ་ཡུམ་གྱི་པདྨར་མ་བཏང་བར་རྡོ་རྗེའི་རྩེ་མོ་ན་གནས་པའི་ཚེ། རྡོ་རྗེའི་རྩེ་མོར་ཧཱུྃ་སྔོན་པོ་དེའི་ཕྱི་རོལ་དུ་ཕཊ། དེའི་འོག་ཏུ་རླུང་གི་དཀྱིལ་འཁོར་སེར་པོ་བསམས་ཏེ། དེ་གཉིས་ཀྱིས་བྱང་ཆུབ་ཀྱི་སེམས་མི་གཏོང་བར་བཀག་ལ། དང་པོ་ཨཱ་ལི་བརྗོད་ཅིང་གཉིས་ཀའི་དབུ་མ་ནས་ཡར་གྱེན་ལ་དྲངས་ཏེ། དེ་ནས་རྩ་བའི་སྔགས་ལ་སོགས་པ་བརྗོད་ཅིང་ཡང་འདྲེན་པར་ནུས་ཏེ། སྔགས་ཟློས་ཤིང་ལས་གང་བསྒྲུབ་ཀྱི་ཐིག་ལེའི་ཁ་དོག་ཏུ་དྲང་བར་བྱ་སྟེ། དེ་ཡང་འདིས་ཐིག་ལེ་དབབ་པ་དང༌། བདེ་བ་བསྒོམ་པ་དང༌། སྔགས་ཟློས་ཤིང་ལས་བཞི་བསྒྲུབ་པ་གསུམ་དུས་གཅིག་འོང་བ་ཡིན་གསུང་ངོ༌། །
དེ་ཡང་གཞུང་དང་སྦྱར་ན་དཔའ་བོ་སྟེ་སྒྲུབ་པ་པོ་མཆོད་པའི་ཆོ་ག་ནི། རྐྱང་མ་དངོས་དང་སྦྱར་བའི་གནས་ལྔ་བྱིན་གྱིས་བརླབ་པ་ལ་སོགས་པ་ཤེས་པའོ། ། ལས་ནི་རྐྱང་མ་དང་སྙོམས་པར་འཇུག་པའི་ལས་འབད་པ་ཉིད་ཀྱིས་བྱའོ། ། དེ་ཡང་ཇི་ལྟར་བྱ་ཞེ་ན། རྣམ་དབྱེ་ནི་ཁབ་རྩེ་ལྟ་བུའི་ཀ་ར་ན་ལ་སོགས་པ་བཞིའི་དབྱེ་བ་རང་གང་དགའ་བར་ནི་སྔགས་པས་བྱའོ། ། དེ་ཡང་ཕྱིན་ཅི་ལོག་ནི་རྐྱང་མ་དངོས་དང་སྦྱར་བ་ལས་བྱང་ཆུབ་ཀྱི་སེམས་གྱེན་ལ་དྲངས་པར་ངེས་པར་སྦྱར་ཞིང་བསླབ་བོ། ། དེའི་དུས་སུ་དགའ་བ་བཞིའི་ཉམས་མྱོང་སྐྱེ་བ་ནི། ཚར་བཅད་པ་དགའ་བྲལ་ཆགས་པ་དང་བྲལ་བ་དང༌། ཕན་གདགས་ཕྱིར་ནི་ཆགས་པ་དགའ་བ་དང་མཆོག་དགའ་སྟེ། དེ་གཉིས་ཀྱིས་ལྷན་ཅིག་སྐྱེས་པའི་ཡེ་ཤེས་ལ་ཕན་འདོགས་པས་སོ། །
ཡང་ན་ཚར་བཅད་པ་ནི་ཐིག་ལེ་བཙན་ཐབས་སུ་བཟུང་བ། ཕན་གདགས་ཕྱིར་ནི་དང་པོ་འཇམ་རླུང་ལ་བསླབས་ནས་བཟུང་བའོ། ། དགའ་བ་བཞིའི་གོ་རིམ་ཀྱང་ལས་ཀྱི་དངོས་པོ་སྟེ། དགའ་བ་སྔོན་དུ་མཚོན་ཀྱང་མཆོག་དགའ་དང་ལྷན་ཅིག་སྐྱེས་པའི་བར་དུ་འབྱུང་ལ། དགའ་བྲལ་ཐ་མར་འབྱུང་བར་ཤེས་པས་རྣམ་པར་བསྒོམ་གསུང༌། དགའ་བ་བཞི་པོ་དེ་ཉིད་དབྱེ་བས་ཕྱེ་ན་ནི། རྩའི་ལམ་ནི་རྩ་དབུ་མའི་ནང་ནས་ཡར་ཐིག་ལེ་གྱེན་ལ་དྲངས་པ་ལས་མས་བརྟན་པའི་དགའ་བ་བཞི་སྐྱེ་བར་སྦྱར་བའོ། ། དེ་ལྟར་ཐབས་ཀྱི་སྒོ་ནས་རྐྱང་མ་བསྟེན་པའི་ཕན་ཡོན་ནམ་འབྲས་བུ་བསྟན་པ་ནི། དེ་ལྟར་སྙོམས་འཇུག་གི་སྦྱོར་བས་དགའ་བ་བཞི་རྒྱུད་ལ་རབ་ཏུ་བསྒྲུབ་པའི་སྒྲུབ་པ་པོ་རྣམས་ལ་འདིས་ནི། རྐྱང་མ་དང་སྙོམས་པར་འཇུག་པ་བྱས་པ་འདིས་དགའ་བ་བཞིའི་རིམ་པ་བཞིན་རབ་ཏུ་བསྒྲུབ་པར་བྱས་ཏེ།
དེས་དཔེའི་ལྷན་ཅིག་སྐྱེས་པ་ལ་བརྟེན་ནས་དོན་གྱི་ཡེ་ཤེས་མངོན་དུ་བྱས་ན་ལྷ་དང་ལྷ་མིན་མི་རྣམས་དང་བཅས་པ་མྱུར་དུ་འགྲུབ་ནི། དེ་ཐམས་ཅད་དབང་དུ་བྱ་བ་ལ་སོགས་པ་ཐུན་མོང་གི་དངོས་གྲུབ་ཐམས་ཅད་དང༌། མཆོག་གི་དངོས་གྲུབ་ཀྱང་མྱུར་དུ་འགྲུབ་པར་འགྱུར་རོ། ། ཡང་གཉིས་པ་དམ་ཚིག་གི་ཕྱག་རྒྱ་འོད་ཀྱི་རིག་མ་ལ་བརྟེན་ནས་བསྒོམ་པ་ནི། དང་པོ་དཀྱིལ་འཁོར་གྱི་འཁོར་ལོ་རྫོགས་པའི་བསྐྱེད་རིམ་བསྒོམ་པ་དང༌། ལྷ་རྣམས་མ་བསྡུས་པར་འོད་ཀྱི་རིག་མ་དེ་མིའི་བུ་མོ་རང་ཉིད་གང་སེམས་ལ་མངོན་པར་འདོད་པ་བསམས་ལ། དེ་སྐད་ཅིག་གིས་ཕག་མོར་བྱིན་གྱིས་བརླབས་ཏེ་སྔར་བཞིན་གནས་ལྔ་དང་མཁའ་གསང་བྱིན་གྱིས་བརླབ་པ་བྱས་ལ། ཡབ་ཡུམ་ཐབས་ཤེས་རབ་སྙོམས་པར་ཞུགས་པ་ལས་རྡོ་རྗེ་ནོར་བུར་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བ་དེ་ཡི་གེ་གཉིས་ཀྱི་གནས་སུ་སྔར་བཞིན་ཐིག་ལེ་དཀར་དམར་གཉིས་མངོན་དུ་བྱས་ཏེ། དེ་ནས་ཐིག་ལེ་དེ་གཉིས་བཟླས་པའི་སྔགས་རིན་ཆེན་བཞི་གང་ཡང་རུང་བ། ལས་ཀྱི་བྱེ་བྲག་གིས་དཀར་པོ་ལ་སོགས་པར་བསམས་ཏེ།
ཨཱ་ལིའམ་ཀཱ་ལིའམ་སྙིང་པོ་ལ་སོགས་པའི་སྔགས་གང་རུང་བརྗོད་ཅིང་ཡབ་ཀྱི་རྩ་དབུ་མའི་ནང་ན་གྱེན་ལ་དྲང་བར་བྱས་ཏེ། དྲངས་པ་ཙམ་གྱིས་ཞི་བ་ལ་སོགས་པའི་ལས་ཐམས་ཅད་ཚེགས་མེད་པར་འགྲུབ་པར་འགྱུར་རོ། ། ཡང་དེ་ཉིད་གཞུང་དང་སྦྱར་ན་དཔའ་བོ་སྟེ་སྒྲུབ་པ་པོ་འོད་ཀྱི་རིག་མ་དང་སྦྱོར་བའི་དུས་སུ་གནས་ལྔ་བྱིན་གྱིས་བརླབ་པ་ལ་སོགས་པའི་མཆོད་པའི་ཆོ་ག་ཤེས་པ་དེས། འོད་ཀྱི་རིག་མ་དང་སྙོམས་འཇུག་གི་ལས་ནི་འབད་པ་ཀུན་གྱིས་བྱའོ། ། དེ་ལ་ཡང་ཇི་ལྟར་བྱ་ཞེ་ན། རྣམ་དབྱེ་ནི་སྔོན་དུ་བསྐྱེད་རིམ་དེ་ཁོ་ན་ཉིད་ཀྱི་མཆོད་པའི་བར་དུ་བྱས་ན་ཐིག་ལེ་དེ་རང་དགའ་སྟེ། རང་གང་ལ་དགའ་བའི་རིན་ཆེན་བཞི་གང་ཡང་རུང་བའི་སྔགས་སུ་བྱས་པ་དེ་སྔགས་འཁོར་བར་བསམ་ཞིང་ལས་བཞི་ཁ་དོག་བཞི་ལ་བརྟེན་ནས་སོ་སོར་བསྒྲུབ་པའམ། ཕྱིས་བླ་མ་ལོ་ཙཱ་བ་ལ་དྲིས་པས་འོད་ཀྱི་རིག་མའི་བྱང་སེམས་ཐིག་ལེ་ཆོས་འབྱུང་དུ་རིན་ཆེན་བཞིའི་སྔགས་གང་ཡང་རུང་བ་ལས་བཞིའི་བྱེ་བྲག་གིས་ཁ་དོག་སོ་སོར་བསམ་པའི་རྣམ་པར་དབྱེ་བ་རང་ཉིད་གང་དགའ་བར་སྔགས་པས་བསམས་ཏེ་ལས་བཞི་སྒྲུབ་པའོ་ཞེས་གསུང་ངོ༌། ། དེ་ཡང་ཇི་ལྟར་བསྒྲུབ་ཅེ་ན། ཕྱིན་ཅི་ལོག་ཏུ་ངེས་པར་སྦྱར་ནི།
འོད་ཀྱི་རིག་མ་དང་སྦྱོར་བ་ལས་བྱུང་བའི་ཐིག་ལེ་སྔགས་ཀྱི་ཕྲེང་བར་བྱས་པ་དེ་དབུ་མའི་ནང་ན་ཡར་གྱེན་ལ་དྲངས་པའམ། ཡང་ན་འདི་དྲག་པོའི་ལས་སྒྲུབ་པའི་སྔགས་སུ་སྦྱར་ཞེས་ཀྱང་གསུང་ངོ༌། ། དེས་ཚར་གཅད་པ་ནི་གདུག་པ་ཅན་སློབ་དཔོན་ལ་སྨོད་པ་ལ་སོགས་པ་ཚར་གཅད་པ་ཡིན་ལ། ཕན་འདོགས་པ་ནི་སྔར་བསད་པ་དེ་སླར་རྗེས་སུ་གཟུང་བའོ། ། ལས་དེ་དག་སྒྲུབ་པ་ལ་ལས་ཀྱི་དངོས་པོ་ནི་ལས་བཞིའི་བྱེ་བྲག་གིས་སྔགས་ཀྱི་ཁ་དོག་གི་དངོས་པོ་སོ་སོར་རྣམ་པར་བསྒོམ་པ་དང༌། ལས་བཞི་པོ་གང་བསྒྲུབ་པ་དེ་ཉིད་ཀྱི་དབྱེ་བས་སྔགས་ཀྱི་ཁ་དོག་སོ་སོར་ཕྱེ་ནས་རྩ་བའི་ལམ་སྟེ། དབུ་མའི་ནང་ན་ཡར་སྔགས་ཀྱི་ཕྲེང་བ་གྱེན་ལ་དྲང་བ་སྦྱར་བར་བྱའོ། ། དེའི་ཕན་ཡོན་ནམ་འབྲས་བུ་ནི། སྔགས་ཁ་དོག་སོ་སོར་སྦྱོར་བ་ལས་བཞི་རབ་ཏུ་བསྒྲུབ་པའི་སྒྲུབ་པ་པོ་རྣམས་ལ་གསང་སྔགས་བཟླས་པ་འདིས་ལས་ཐམས་ཅད་རབ་ཏུ་བསྒྲུབ་པར་བྱ་སྟེ། དེ་ཡང་ལྷ་དང་ལྷ་མིན་ལ་སོགས་པ་ནི་སྔར་བཤད་པ་དང་འདྲ་བར་ཤེས་པར་བྱའོ། །
གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། དེ་ཁོ་ན་ཉིད་ཀྱི་མཆོད་པ་ནི་དངོས་ཀྱི་རིག་མའི་དབང་དུ་བྱས་ན། ལས་ཀྱི་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་དགའ་བ་བཞིའི་ཉམས་མྱོང་སྐྱེས་པ་ཡིན་པ་ལ། ལས་ཀྱི་ཆོ་ག་ནི་དགའ་བཞིའི་ཉམས་མྱོང་སྐྱེ་བའི་ཐབས་བཞི་སྟོན་པའི་ལེའུ་ཞེས་བྱའོ། ། དམ་ཚིག་གི་ཕྱག་རྒྱ་འོད་ཀྱི་རིག་མ་བསྟེན་པ་ལྟར་ན་དེ་ཁོ་ན་ཉིད་ཀྱི་མཆོད་པ་ནི། འོད་ཀྱི་རིག་མའི་ཆོས་འབྱུང་དུ་བྱང་ཆུབ་ཀྱི་སེམས་ཀྱི་ཐིག་ལེ་ལས་བྱུང་བའི་སྔགས་ཁ་དོག་བཞིར་བསམ་པའོ། ། ལས་ཀྱི་ཆོ་ག་ནི་སྔགས་ཁ་དོག་བཞི་ལ་བརྟེན་ནས་ལས་བཞི་བསྒྲུབ་པ་སྟོན་པའི་ལེའུ་སྟེ། ལེའུ་སུམ་ཅུ་རྩ་དྲུག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་དྲུག་པའི་རྣམ་པར་བཤད་པའོ།། །།
ལེའུ་སུམ་ཅུ་རྩ་བདུན་པས་ནི་སྔར་བཤད་པའི་ལས་ཀྱི་ཕྱག་རྒྱ་དངོས་ཀྱི་རྐྱང་མ་ལ་བརྟེན་ནས་བསྒོམ་པའི་རྐྱང་མ་དེ་བདེ་བླག་ཏུ་མ་རྙེད་པ་དང༌། རྙེད་ཀྱང་རྐྱང་མ་དེས་བདག་ལ་རྗེས་སུ་ཆགས་པ་མ་ཡིན་ཞིང༌། བདག་ལ་མི་ཕྱོགས་ན་བསྟེན་པར་མི་འགྱུར་བས་དེ་དབང་དུ་བྱ་བའི་ཐབས་སྟོན་ཏོ། ། འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་དོན་བཞི་ལས། དང་པོ་རྐྱང་མ་དེ་ཁ་ཟས་ཀྱི་སྒོ་ནས་དབང་དུ་བྱ་བ་ནི། དེ་ནས་ཞེས་པ་ནས་དབང་དུ་འགྱུར་ཞེས་པའི་བར་གྱིས་སྟོན་ཏེ། དེ་ནས་ནི་ལེའུ་སུམ་ཅུ་རྩ་དྲུག་པ་བཤད་པའི་རྗེས་ལའོ། ། སྔར་གྱི་ཐབས་ལས་གཞན་ཡང་རྐྱང་མ་དབང་དུ་བྱ་བའི་ཆོ་ག་བཤད་པར་བྱའོ། །
དེ་ཡང་རྐྱང་མའི་གཟུགས་ནི་གནོན་པ་བདག་གི་རང་དབང་དུ་གྱུར་པའི་ཆོ་ག་སྟེ། འདི་ནི་རྩ་བའི་སྔགས་ལ་བརྟེན་ནས་དབང་དུ་བྱེད་པ་ཡིན་ནོ། ། དེ་ལ་དབང་དུ་བྱ་བའི་ཐབས་གསུམ་ལས་དང་པོ་ནི། ཕན་ཚུན་སྦྱོར་བའི་གསང་སྔགས་ཏེ། ཡབ་ཡུམ་གཉིས་ཀྱི་རྩ་བའི་སྔགས་གཉིས་སུ་མེད་པར་སྦྱོར་བའི་སྔགས་ཟློས་པ་ནི། མཁའ་འགྲོ་མ་སྟེ་དབང་དུ་བྱ་བའི་བུད་མེད་ཀྱི་མིང་དང་གཅིག་ཏུ་སྦྱར་ནི་མིང་དང་སྔགས་སྤེལ་བ་སྟེ། ཆེ་གེ་མོ་བ་ཤཾ་ཀུ་རུ་ཧོ་ཞེས་པའོ། ། དེ་ཡང་རྩ་བའི་སྔགས་ལ་བསྙེན་པ་འབུམ་ལ་སོགས་པ་སྔོན་དུ་སོང་བས་བདག་ཉིད་ཀྱིས་ཆང་དང་ཉ་དང་ཤ་དང་བདུད་རྩི་འགྲངས་པར་ཟོས་ནས་མིད་པ་དེའི་རྗེས་ལ་རྩ་བའི་སྔགས་སྤེལ་ཚིག་དང་བཅས་པ་བརྒྱ་རྩ་བརྒྱད་ལ་སོགས་པ་བཟླས་པའི་མཐར་མ་ཞུ་བ་ལ་སྐྱུག་པར་བྱས་ལ། དེ་བུད་མེད་དམ་བྲམ་ཟེའི་ཐོད་པའི་ནང་དུ་བླུགས་ཏེ། དེ་རང་གི་སྲིན་ལག་གཡོན་པས་མཉེ་ཞིང་སྔགས་བརྒྱ་རྩ་བརྒྱད་བཟླས་ནས་ཉིན་མོ་སྦས་ལ་མཚན་མོ་བདུན་རྫོགས་པ་དང༌།
བཟའ་དང་བཏུང་བ་དག་དང་སྔར་ཐོད་པའི་རྫས་དེ་སྦྱར་ཏེ་རྐྱང་མ་ལ་བྱིན་ན་ཐབས་འདིས་རྐྱང་མ་དེ་ཇི་སྲིད་འཚོ་བ་མ་ཤིའི་བར་དུ་ངེས་པར་སྒྲུབ་པ་པོའི་དབང་དུ་འགྱུར་རོ། ། སྔ་མ་དེ་དག་མ་རྙེད་ན་ཐབས་གཉིས་པ་ཡང་རྩ་བའི་སྔགས་ལ་བསྙེན་པ་སྔོན་དུ་སོང་བས་བ་སེར་སྐྱའི་མར་བཞུ་སྟེ་རང་གིས་འཐུངས་ནས། དེ་ནས་རྩ་བའི་སྔགས་སྔ་མ་ལྟར་བཟླས་པའི་མཐར་སྐྱུག་པར་བྱ་སྟེ། སྣོད་དུ་བླུགས་ལ་དེ་རང་གི་གདོང་པ་བཀྲུས་ཏེ་བསྒྲུབ་བྱ་རྐྱང་མ་ལ་བལྟས་ན། གལ་ཏེ་རྐྱང་མ་དེ་སྔར་བདག་ལ་རྟག་ཏུ་ཁྲོས་པར་གྱུར་པ་ཡིན་ཡང་སྒྲུབ་པ་པོ་མཐོང་བ་ཙམ་གྱིས་དབང་དུ་འགྱུར་རོ། ། དབང་དུ་བྱ་ཐབས་གསུམ་པ་ནི། དང་པོ་རང་གི་ལུས་ཐམས་ཅད་ཏིལ་མར་གྱིས་ཁྱབ་པར་བྱུགས་ལ། དེ་ནས་འབྲས་སཱ་ལུ་བཏགས་པ་ལས་ཟན་བྱས་པས་ལུས་ཐམས་ཅད་ལ་བསྐུས་ཤིང་དྲིལ་ནས་དྲིལ་བའི་འབྲས་ཟན་དེ་སྔགས་པ་སྟེ། སྒྲུབ་པ་པོས་ཏིལ་མང་དུ་བཙོས་ནས་སྣུམ་ཁུར་བྱས་ཏེ། བཟའ་བ་ལ་ནི་རབ་ཏུ་སྦྱར་ནས་རྐྱང་མ་ལ་བྱིན་ན་གལ་ཏེ་ལས་ནི་སྔར་དབང་དུ་བྱས་པའི་ལས་དེ་མ་བཏང་སྟེ།
མ་བཀྲོལ་ཞིང་རྗེས་སུ་གཟུང་བ་མ་བྱས་ན་རྐྱང་མ་དེ་ཇི་སྲིད་འཚོའི་བར་དུ་སྒྲུབ་པ་པོའི་དབང་དུ་འགྱུར་རོ། ། གཉིས་པ་བྱུག་པས་དབང་དུ་བྱ་བ་ནི་ཡང་རྩ་བའི་སྔགས་ལ་བསྙེན་པ་སྔོན་དུ་སོང་བས། ཏིལ་ནག་པོ་དང་སྐེ་ཚེའི་འབྲས་བུ་ཟོས་ནས་རྩ་བའི་སྔགས་བཟླས་པའི་མཐར་སྐེ་ཚེར་བཅས་པ་སྔར་ཟོས་པ་དེ་སྲིན་ལག་གིས་རང་གི་ཁར་བཅུག་སྟེ་སྐྱུགས་པ་དང་རུ་རྟའི་ཕྱེ་མ་དང༌། ལག་སྐྱེས་ཏེ་རང་གི་ལག་གཡོན་པའི་སེན་མོའི་ནང་གི་དྲི་མ་དང༌། བཤང་ལམ་ལས་བྱུང་བའི་སྲིན་བུ་དང༌། རང་གི་སྲིན་ལག་གཡོན་པའི་ཁྲག་དང་བཅས་པ་ལྷན་ཅིག་བཏགས་ནས། སྭ་ཤུ་ཀྲ་སྟེ་སྐྱེས་པའི་བྱང་ཆུབ་ཀྱི་སེམས་དང་སྦྱར་ནས་བཟའ་བཏུང་དང་བསྲེས་ནས་རྐྱང་མ་ལ་བྱིན་པའམ། ཡང་ན་བསྒྲུབ་བྱའི་མིག་སྨན་དུ་བྱས་ཏེ་རྐྱང་མའི་གོས་ལ་ནི་བྱུག་པ་ཉིད་དུ་སྦྱར་ཏེ་བྱུགས་ན། ཐབས་འདིས་རྐྱང་མ་དེ་ཇི་སྲིད་འཚོའི་བར་དུ་སྒྲུབ་པ་པོའི་དབང་དུ་འགྱུར་བར་གདོན་མི་ཟའོ། ། གསུམ་པ་སྦྱིན་སྲེག་གི་དབང་དུ་བྱ་བ་ནི།
རྩ་བའི་སྔགས་ལ་བསྙེན་པ་སྔོན་དུ་སོང་བས་དབང་གི་ཐབ་ལ་སོགས་པ་བྱས་ཏེ། བདག་ཉིད་ཁ་ནུབ་ཏུ་བལྟས་ལ་ཐབ་ཁུང་དུ་མེའི་ནང་དུ་མེ་ལྷ་དང་དཀྱིལ་འཁོར་གྱི་ལྷ་སྐད་ཅིག་གིས་བསྐྱེད་པ་དེ་ལ། བསྲེག་རྫས་དབུལ་བ་ནི་བ་ལང་གི་ཤ་དེ་ཉིད་ཀྱི་ཁྲག་གིས་བསྐུས་ནས་ལག་པ་གཡོན་པས་བསྲེག་རྫས་དབུལ་ཞིང་དུས་གསུམ་གྱི་སྦྱིན་སྲེག་བརྒྱ་རྩ་བརྒྱད་བྱས་ན་ལྷ་ཐམས་ཅད་དང་རྐྱང་མ་དེའི་མོད་ལ་དབང་དུ་གྱུར་པའམ། གལ་ཏེ་མ་འོངས་དེ་དབང་དུ་མ་གྱུར་ན་ལྷ་རྣམས་དང་རྐྱང་མ་ཉིད་འཆི་བར་འགྱུར་རོ། ། ཤ་ཉིད་དེ་བསྒྲུབ་བྱ་དེ་ཉིད་སྒྲུབ་པ་པོ་དེའི་མདུན་དུ་དངོས་སུ་བཞག་པའམ། ཡང་ན་ཡིད་ཀྱི་བསྒྲུབ་བྱ་མདུན་དུ་བསྒོམས་ནས་སྒྲུབ་པ་པོ་མཁས་པས་མདུན་དུ་བ་ལང་གི་ཤའི་སྦྱིན་སྲེག་བྱས་ལ། སྦྱིན་སྲེག་ཟིན་པའི་མཐར་ནི་གྲུབ་པ་བརྟན་པའི་ཡན་ལག་ཏུ་བ་ལང་གི་ཤའི་གཏོར་མ་ཡང་སྦྱིན་པར་བྱའོ། ། དེའི་ཕན་ཡོན་ནི་ཁམས་གསུམ་ཐམས་ཅད་སྐད་ཅིག་ཙམ་གྱིས་འགུགས་ཤིང་དབང་དུ་འགྱུར་ན། ལྷན་ཅིག་སྐྱེས་པའི་ཡེ་ཤེས་ཀྱི་རྐྱེན་རྐྱང་མ་དབང་དུ་འགྲོ་བ་ལྟ་སྨོས་ཀྱང་ཅི་དགོས་ཞེས་པའི་དོན་ཏོ། ། དེ་ཡང་དུས་ཇི་ཙམ་གྱིས་དབང་དུ་འགྲོ་ཞེ་ན།
ཉིན་མོ་གསང་ཞིང་མཚན་མོ་བདུན་སྦྱིན་སྲེག་བྱས་པས་འགྲུབ་པར་འགྱུར་རོ། ། བཞི་པ་དེ་ལྟ་བུའི་སྦྱོར་བ་དེ་གཞན་ལ་སྦ་ཞིང་གསང་བ་དང༌། དེའི་ཕན་ཡོན་དང་བཅས་པ་བསྟན་པ་ནི། དེ་ལྟ་བུའི་རྐྱང་མ་དབང་དུ་བྱ་བའི་ཐབས་དེ་འཇིག་རྟེན་གསུམ་ན་རྙེད་པར་དཀའ་བའི་དམ་ཚིག་སྤྱོད་པ་སྟེ། རྐྱང་མ་དབང་དུ་བྱ་བའི་ཐབས་ཀྱི་མཚན་ཉིད་འདི་ནི་རྟག་ཏུ་རང་སྔགས་ཏེ་རྩ་བའི་སྔགས་ཀྱིས་རྐྱང་མ་དབང་དུ་བྱ་ཐབས་འདི་ཤིན་ཏུ་སྦས་པའི་སྒོ་ནས་སྣོད་དང་མི་ལྡན་པ་ལ་རབ་ཏུ་འབད་དེ་གསང་བར་བྱའོ། ། རྩ་བའི་སྔགས་ལ་བརྟེན་པའི་རྐྱང་མ་དབང་དུ་བྱ་བའི་ཐབས་སམ་ཡང་ན་གསང་ནས་བསྒྲུབ་པའི་སྦས་པའི་དོན་འདི་བསོད་ནམས་ཆུང་བ་རྣམས་ཀྱིས་རྙེད་པར་མི་འགྱུར་ཞིང༌། དམ་ཚིག་ལ་སོགས་པ་མ་ཐོབ་པ་ལ་དབང་དུ་བྱ་བའི་གདམས་ངག་བྱིན་ཀྱང་སྐལ་བ་དམན་པས་འགྲུབ་པར་མི་འགྱུར་རོ། ། གསང་ནས་བསྒྲུབས་ན་སྔར་བསོད་ནམས་ཆུང་བའི་སྒྲུབ་པ་པོས་ཀྱང་དཔལ་ཧེ་རུ་ཀ་ང་རྩ་བའི་སྔགས་ལ་བརྟེན་ནས་བསྒྲུབས་ཏེ། ཧེ་རུ་ཀ་ང་མཉེས་པར་བྱས་པས་རྐྱང་མ་དབང་དུ་བྱ་བའི་ལས་དེ་འགྲུབ་པར་འགྱུར་རོ། ། གཉིས་པ་ལེའུའི་མཚན་ནི།
དཔལ་འཁོར་ལོ་སྡོམ་པ་ལས། ནང་གི་བདག་ཉིད་ཀྱི་དབང་དུ་བྱ་བ་ནི་སྔར་གྱི་སྔགས་དང་རྫས་ལ་བརྟེན་ནས་རྐྱང་མ་དབང་དུ་བྱས་པ་ལ་བརྟེན་ནས་བསྒྲུབས་ན། དངོས་གྲུབ་ཉེ་བའི་དེའི་ཁྱད་པར་དུ་བྱ་བ་ནི། སྦྱིན་སྲེག་ལ་བརྟེན་ནས་སྒྲུབ་པ་སྟོན་པའི་ལེའུ་སྟེ། སུམ་ཅུ་རྩ་བདུན་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་བདུན་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་བརྒྱད་པས་ལམ་གྱི་གསང་བ་རྫོགས་པར་བྱེད་པའི་ཡན་ལག རང་དོན་གྱི་སྤྱོད་པ་གསུམ་ལས་སྤྲོས་མེད་དང་ཤིན་ཏུ་སྤྲོས་མེད་ཀྱི་སྤྱོད་པ་ལ་གནས་པའི་བྱ་བ་དང་བྱ་བ་མ་ཡིན་པའི་ཆ་སྟོན་ཏོ། ། ལེའུ་འདི་ལ་ཡང་གཉིས་ལས།
དང་པོ་ལེའུའི་གཞུང་སྟོན། དེ་ལ་གཉིས་ལས་དང་པོ་བཤད་པར་དམ་བཅའ་བ་ནི། དེ་ནས་ནི་ལེའུ་སུམ་ཅུ་རྩ་བདུན་པ་བཤད་པའི་རྗེས་ལའོ། ། ལུས་ཀྱི་བརྡ་ལ་སོགས་པའི་བརྡ་རྣམས་ཀྱིས་བསྟན་པའི་མཁའ་འགྲོ་མ་མཚོན་པའི་ལུས་ཀྱི་མཚན་ཉིད་ནི། ལུས་ཀྱི་ཀུན་སྤྱོད་དམ་ཡང་ན་ལུས་ཀྱི་མཚན་ཉིད་མདོག་དང་དབྱིབས་དང་དྲི་ལ་སོགས་པ་གང་ཡིན་པ་དང༌། དཔའ་བོའི་ཡན་ལག་ནི་དཔའ་བོ་རྣམས་མཚོན་པའམ། དཔའ་བོས་བྱེད་པའི་ཡན་ལག་སྟེ་གཡོན་གྱི་ཀུན་ཏུ་སྤྱོད་པ་སྦ་བ་ལ་སོགས་པ་བྱ་བ་དང་བྱ་བ་མ་ཡིན་པའི་ཆ་རྣམས་ཀྱི་དབྱེ་བ་ནི་དེ་བཞིན་དུ་ནི་བཤད་པར་བྱའོ། ། ལེའུ་འདིའི་དོན་ནི་ལས་དང་པོ་པའི་གང་ཟག་གི་ཉམས་སུ་བླང་བར་བྱ་དགོས་པ་ཡིན་གསུང༌། བཤད་པ་དངོས་ལ་གསུམ་ལས་དང་པོ་ལྡོག་པའི་ངོས་ནས་བྱ་བ་མ་ཡིན་པའི་ཆ་བསྟན་པ་ནི། དཔའ་བོའི་དབང་ཕྱུག་སྟེ་ཧེ་རུ་ཀའི་བྲིས་སྐུ་དང་རྡུལ་ཚོན་ལ་སོགས་པ་འདིར་དབང་མ་ཐོབ་པ་གཞན་རྣམས་ཀྱིས་མཐོང་བར་མི་བྲི་ཞིང༌།
སྣོད་དང་མི་ལྡན་པ་གང་གི་ཐད་དུ་རྒྱུད་འདིའི་པུ་སྟི་ལ་སོགས་པ་གསལ་བར་མི་སྟོན་ཏོ། ། ཟས་ཟ་བ་ལ་སོགས་པའི་ཚེ་གཡོན་པའི་ཀུན་སྤྱོད་བྱེད་པ་ཡང་ལེགས་པར་སྦས་པ་སྒྲུབ་པ་དང༌། གཞན་ཡང་སྣོད་མ་ཡིན་པ་ལ་གསང་བའི་མཚན་ཉིད། མཁའ་འགྲོ་མ་དང་དཔའ་བོའི་རྩ་བའི་སྔགས་ལ་སོགས་པ་བག་མེད་པས་གཞན་གྱི་ཐད་དུ་གདོན་ཅིང་ཟློས་པར་བྱེད་ན་དེ་ལ་ཧེ་རུ་ཀ་ང་ནི་ཐུགས་རྗེའི་སྤྱན་གྱིས་མི་བལྟ་སྟེ་བྱིན་གྱིས་མི་རློབ་པའོ། ། ཧེ་རུ་ཀས་མ་བསྲུངས་བས་ཅིར་འགྱུར་ཞེ་ན། ཧེ་རུ་ཀས་མ་བསྲུངས་བས་འཇིག་རྟེན་པའི་ལས་ཀྱི་མཁའ་འགྲོ་སྟོང་ཕྲག་དུ་མས་གསང་བ་སྒྲོགས་པར་བྱེད་པའི་ངན་པའི་བདག་ཉིད་ཅན་གྱི་གང་ཟག་དེ་ཟ་བར་འགྱུར་རོ། ། དེའི་རྒྱུད་ནི་གང་ཟག་དེ་དམ་ཚིག་འཇོམས་པ་དང་བླ་མ་ལ་སོགས་པ་ལ་བརྙས་པར་བྱེད་ཅིང༌། ངན་སྤྱོད་དེ་གསང་སྔགས་ཀྱི་གཞུང་དང་འགལ་བར་སྤྱོད་པ་དེ། དཔེར་ན་འཇིག་རྟེན་པ་རྣམས་རྟ་དང་མི་དང་དེའི་ནང་ནས་ཀྱང་བྲམ་ཟེ་བསད་པ་དེ་སྡིག་པ་ཆེ་བར་བྱེད་པ་དེ་བཞིན་དུ་གསང་སྔགས་དང་འགལ་བར་བྱེད་པ་དེ་ཡང་སྡིག་པ་ཤིན་ཏུ་ཆེ་བས་དེ་གསོད་པར་ཐེ་ཚོམ་མེད་དོ། ། དེ་ལྟ་བུའི་རྣམ་སྨིན་ལ་མི་འཛེམ་པའི་སྡིག་པ་སྤྱོད་པ།
རྨོངས་པའི་བདག་ཉིད་ཅན་དམ་ཚིག་མི་སྲུང་བ་དེས་བླ་མ་དང་སངས་རྒྱས་ཀྱི་བཀའ་བསླུ་བར་འགྱུར་བས་ན། ངན་པའི་བདག་ཉིད་ཅན་དེ་ལས་མཁའ་འགྲོ་མ་རྣམས་ཀྱིས་ཟོས་པར་གྱུར་ཀྱང༌། དེ་ལ་དཔལ་ཧེ་རུ་ཀ་ང་ནི་སྐྱོབ་ཅིང་སྲུང་བར་མི་བྱེད་དོ། ། དེ་ལྟ་བུ་དེ་གསང་བ་ཞེས་པ་ནི་བླ་མ་ལོ་ཙཱ་བ་ལ་དྲིས་པས། གསང་སྔགས་བསྟན་པ་དང་སྒྲུབ་པའི་སྣོད་དུ་རུང་བ་མིའི་འགྲོ་བ་ཡིན་ལ། དེའི་ནང་ནས་ནི་གསང་སྔགས་དང་འགལ་བར་སྤྱོད་པའི་སྒྲུབ་པ་པོ་དེ་ནི་ཕྱུགས་དང་འདྲ་ནི་ཕྱུགས་དེ་བསད་རྒྱུར་མཐོང་བ་ལྟར་མཁའ་འགྲོ་མ་རྣམས་ཀྱིས་ཀྱང་གང་ཟག་དེ་བཤའ་གྱུར་མཐོང་བས་སོ། ། གཞན་ཡང་བླ་མ་ལ་འཁུ་བ་དང་དམ་ཚིག་ཉམས་པ་དེས་དངོས་གྲུབ་གཉིས་མི་ཐོབ་པ་ལྟ་ཞོག་གི མཐོ་རིས་ཀྱི་འཇིག་རྟེན་མི་ལུས་ཐོབ་པ་དེ་ལས་གང་ཟག་དེ་ལྟ་བུ་ནི་དམྱལ་བ་ལ་སོགས་པར་ལྟུང་བའོ། ། གཉིས་པ་འཇུག་པའི་ངོས་ནི་བྱ་བའི་ཆ་བསྟན་པ་ནི། ཧེ་རུ་ཀ་དཔལ་གྱི་སྔགས་ལ་གཞན་ལ་བསྟན་དུ་མི་རུང་བ་འཇིགས་པའི་སྔགས་སུ་བལྟ་ཞིང༌།
སྣོད་མ་ཡིན་པའི་ཐད་དུ་སྔགས་བརྗོད་ན་ཉེས་པ་དུ་མ་བྱུང་བ་ལ་སོགས་པས་གང་ཟག་གང་ཞིག་གསང་བ་སྲུང་བར་བྱེད་པ་དེ་ལ་ནི་མཁའ་འགྲོ་མ་དང་དཔའ་བོ་དང་བཅས་པ་དགེ་སྡོང་ནི་དགེ་བའི་བསམ་པ་དང་ལྡན་པ་རྣམས་ཀྱིས་གསང་བ་སྲུང་བའི་སྒྲུབ་པ་པོ་དེ་ལ་ཧེ་རུ་ཀ་ང་ནི་ཕན་འདོགས་ནི་སྲུང་ཞིང་བྱིན་གྱིས་རློབ་པ་མཛད་དོ། ། དེ་ལ་བླ་མ་རྣམས་ཀྱིས་ཀྱང་ཐུགས་ལ་དགོངས་པར་འགྱུར་བ་དང༌། བསྐྱེད་རྫོགས་ཀྱི་སྣོད་དང་མི་ལྡན་པ་རྣམས་ལ་གསང་བར་བྱེད་པའི་སྒྲུབ་པ་པོ་མཁའ་འགྲོ་མ་ལ་རྟག་ཏུ་དགའ་བ་དེ་ལ་དངོས་གྲུབ་གསུམ་པོ་ཐམས་ཅད་འབྱུང་བར་འགྱུར་ཞིང༌། སྒྲུབ་པ་པོ་དེ་ནི་ཚད་མའི་སྐྱེས་བུ་ཐམས་ཅད་ཀྱིས་ཡིད་ཆེས་པའི་གནས་ཡིན་པས་ན་དཔང་པོ་ཉིད་དུ་འགྱུར་རོ། ། ཁམས་གསུམ་ན་ནམ་མཁའ་ལ་རྒྱུ་བའི་བདག་ཉིད་ལྷ་ལ་སོགས་པ་རྣམས་ཀྱིས་ཀྱང་གསང་བ་ལ་གནས་པའི་སྒྲུབ་པ་པོ་དེ་ནི་དཔའ་བོ་ཉིད་དུ་འདོད་ཅིང་མི་ལ་སོགས་པ་ཐམས་ཅད་ཀྱིས་མཆོད་པ་བྱེད་པར་འགྱུར་རོ། ། གང་ཟག་དེ་ནི་བསྐྱེད་རྫོགས་གཉིས་ཀྱི་རྣལ་འབྱོར་ཉམས་སུ་ལེན་པ་ལ་འཇུག་པར་དགའ་བ་ཡིན་པས་བླ་མ་རྣམས་ཀྱིས་ཡང་དག་པའི་གདམས་ངག་སྦྱིན་པར་ཡང་དེས་རིག་ཅིང་གོ་བར་འགྱུར་རོ། ། ཟས་ཟ་བ་ལ་སོགས་པའི་དུས་ཐམས་ཅད་དུ་རང་ཉིད་ཧེ་རུ་ཀ་དཔལ་གྱི་བརྟུལ་ཞུགས་ཏེ་ང་རྒྱལ་འཛིན་པ་དང་མི་འབྲལ་བར་བྱའོ། ། སྒྲུབ་པ་པོ་དེས་རང་གི་སློབ་དཔོན་དཔའ་བོ་མཐོང་བར་འགྱུར་ན་ཀུན་དུ་དགའ་བར་བྱ་ཞེས་སྦྱར་རོ། ། བདེ་མཆོག་གི་སྒྲུབ་པ་པོ་དེས་སྔགས་ཏེ་ལྷག་པའི་ལྷའམ་རྩ་སྔགས་ལ་སོགས་པའི་སྔགས་འདི་དག་ཉིད་མཐོང་ཞིང་མཐོང་ན་དགའ་བ་བསྐྱེད་ཅིང་དེ་བཞིན་དུ་བླ་མ་ལ་ཡང་མཐོང་ན་ཀུན་དུ་དགའ་བར་བྱའོ། ། འདིའི་རྩ་བའི་སྔགས་ནི་སྔགས་རྣམས་ཀྱི་མཆོག་ཡིན་ལ།
དེ་བས་ཀྱང་མཆོག་ཏུ་གྱུར་བ་དཔའ་བོ་སྟེ་ཡབ་ཀྱི་ཉེ་སྙིང་ཡི་གེ་བདུན་པ་སྒྲུབ་པ་པོ་གང་ཞིག་འཛིན་པར་བྱེད་པ་ནི་ཧྲི་ཧ་ཧ་ལ་དང་པོར་ཨོཾ་དང་ཐ་མར་ཧཱུྃ་ཕཊ་ཀྱི་ཁྱད་པར་དབྱེ་བའི་བཟླས་པ་བྱའོ། ། བདེ་མཆོག་གི་རྣལ་འབྱོར་པ་དེས་བླ་མ་དང་སྔགས་ལ་སོགས་པ་དེ་རྣམས་ལ་འབད་དེ་ཕྱག་བྱ་ཞིང་སངས་རྒྱས་ཐམས་ཅད་དེ་དཀྱིལ་འཁོར་གྱི་འཁོར་ལོ་རྫོགས་པ་དང་ལ་སོགས་པ་སྟེ་གཞན་ལ་ཡང་མཆོད་པ་བྱའོ། ། གསུམ་པ་དེ་ལྟར་གནས་པར་བྱས་པའི་ཕན་ཡོན་བསྟན་པ་ནི། རྟག་ཏུ་ཞེས་པ་ནས་ས་སྟེང་རོལ་ཞེས་པའི་བར་གྱིས་སྟོན་ཏེ། སྒྲུབ་པ་པོས་བྱ་བ་མ་ཡིན་པའི་ཆ་སྤང་བ་དང༌། བྱ་བའི་ཆ་ཉམས་སུ་ལེན་པ་དེ་ལྟར་བྱས་ན་དུས་རྟག་ཏུ་དཔའ་བོ་ཆེན་པོ་ཧེ་རུ་ཀ་དང་ལྷན་ཅིག་ཏུ་རོལ་ཅིང༌། དེས་བྱིན་གྱིས་རློབ་པ་དང་ལྡན་པར་ཐེ་ཚོམ་མེད་དོ། ། གཞན་ཡང་དེའི་ཐུགས་ཀ་ནས་ཏེ་ཧེ་རུ་ཀའི་ཐུགས་ཀྱི་དབྱིངས་ཀྱི་མཁའ་ལས་བྱུང་བའི་ཡུམ་ཕག་མོ་དང༌། དཔའ་བོ་ཉི་ཤུ་རྩ་ལྔ་པོ་རྣམས་དང་རྣལ་འབྱོར་མ་སུམ་ཅུ་རྩ་བདུན་པོའི་ཕོ་ཉ་རྣམས་དང་ལྷན་ཅིག་ཏུ་བཅས་པས་ཀྱང་བྱིན་གྱིས་རློབ་པར་འགྱུར་རོ། ། དེ་ལྟ་བུའི་སྒྲུབ་པ་པོ་དེ་ཚད་མའི་སྐྱེས་བུའམ་གང་ཟག་མཆོག་ཡིན་པས།
དེ་ཡིས་གང་ཞིག་ལེགས་སྐྱེས་པ། ། ཞེས་བྱ་སྟེ་གང་ཟག་དེ་ལ་སྲོག་ཆགས་གཞན་གྱིས་མཐོང་བ་ལ་སོགས་པས་ཀྱང་ལེའུ་དང་པོར་བཤད་པ་ལྟར། བསོད་ནམས་མཐོང་སྟེ་ཐོབ་ཅིང་སྡིག་པ་དག་པར་འགྱུར་བ་ཡིན་ནོ། ། གཞན་ཡང་སྒྲུབ་པ་པོ་དེ་ཆུ་བོ་རྒྱ་མཚོ་ནས་ལམ་སྲང་གི་བར་གྱི་གནས་དེ་ཐམས་ཅད་དུ་གནས་པ་དེ་ལ་མཁའ་འགྲོ་མ་ཐམས་ཅད་ཀུན་དུ་ཞེན་པར་ཏེ་ཐུགས་རྗེའི་ཆགས་པས་བལྟ་བ་ལ་གནས་པར་འགྱུར་རོ། ། གཞན་ཡང་སྒྲུབ་པ་པོ་དེ་འཇིགས་པ་ཆེན་པོ་སྐྱེ་བའི་དུར་ཁྲོད་དང་མཁའ་སྤྱོད་དེ་སྟེང་དང༌། ས་འོག་སྟེ་དེ་དག་ཏུ་རྒྱུ་བའི་དུས་སུ་རོ་ལངས་ཀྱི་གཟུགས་དུ་མ་ཞིག་གར་བྱེད་པ་ལ་སོགས་པ་འཇིགས་པའི་གཟུགས་དང༌། སྟོབས་ཆེན་པོའི་ཉམས་ཡོད་པ་དེ་དག་དང་དཔའ་བོ་ཆེན་པོ་སྒྲུབ་པ་པོ་ལྷན་ཅིག་བདེ་བར་ནི་འཇིགས་པའམ་ཉམ་ང་བའམ་བག་ཚ་བ་མེད་པར་རོལ་བར་མཛད་དོ། ། གཞན་ཡང་སྒྲུབ་པ་པོ་དེ་རི་སུལ་དང་ནགས་ཚང་ཚིང་ན་འདུག་ཀྱང༌། ཕྱོགས་ནི་དེ་དང་དེ་དག་ཏུ་གསང་བ་སྟེ་དཔའ་བོ་སྒྲུབ་པ་པོ་དང༌། གསང་བའི་མི་མོ་རྣལ་འབྱོར་མ་རྣམས་སྔར་གྱི་རི་སུལ་ལ་སོགས་པའི་ཕྱོགས་ནི་དེ་དང་དེ་དག་ཏུ་སྒྲུབ་པ་པོ་དེ་དང་ལྷན་ཅིག་ཏུ་ས་སྟེང་དུ་རོལ་ཅིང་ལྷན་ཅིག་ཏུ་བྱིན་གྱིས་རློབ་པར་འགྱུར་རོ། །
གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། རྣལ་འབྱོར་མ་རྣམས་ཀྱི་དམ་ཚིག་དང་ལྡན་པའི་སྒྲུབ་པ་པོར་དེ་སྲུང་བ་དང༌། ས་སྟེ་གནས་ཆུ་བོ་ལ་སོགས་པ་བསྟན་པ་དང༌། སྣོད་དང་མི་ལྡན་པ་ལ་རྒྱུད་འདིའི་སྔགས་ལ་སོགས་པ་གསང་བའི་དཔའ་བོ་ནི། སྤྱོད་པ་ལ་གནས་པའི་སྔགས་ཀྱི་ཆོ་ག་སྟོན་པའི་ལེའུ་སྟེ་སུམ་ཅུ་རྩ་བརྒྱད་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་བརྒྱད་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་དགུ་པ་ནས་བཟུང་ནས་བཞི་བཅུ་རྩ་གཉིས་པའི་བར་གྱི་ལེའུ་བཞིས་ནི་སྔར་གྱི་བསྐྱེད་པའི་རིམ་པ་བསྒོམས་པས་རྨི་ལམ་དུ་མཚན་མ་མཐོང་བ་དང༌། རྫོགས་པའི་རིམ་པ་ཕྱག་རྒྱ་བཞི་བསྒོམས་པས་དུ་བ་ལ་སོགས་པའི་རྟགས་མཐོང་ཞིང་བརྟན་པ་ཐོབ་པའི་རྣལ་འབྱོར་པ་རྣམས་ལ་འབྲས་བུའི་གསང་བའི་མཚན་མའམ། རྟགས་ཀྱི་བྱེ་བྲག་འབྱུང་བར་སྟོན་པ་ལས་ལེའུ་སུམ་ཅུ་རྩ་དགུ་པས་ནི་བསྐྱེད་རྫོགས་གཉིས་ལ་བརྟན་པ་ཐོབ་པའི་རྣལ་འབྱོར་པས་དུར་ཁྲོད་ལ་སོགས་པར་ཕྱིན་ནས་བཞད་པ་བརྒྱད་པོའི་སྒོ་ནས་བསྐུལ་བས།
དང་པོ་མཁའ་འགྲོ་མ་རྣམས་ཀྱིས་སྒྲུབ་པ་པོ་དེ་ལ་ཉམས་སད་པའི་དོན་དུ་འཇིགས་པའི་རྟགས་སྟོན་པ་དེ་ལ་རྣལ་འབྱོར་པ་དེ་འཇིགས་པར་མ་གྱུར་ན། ཇི་ལྟ་བ་བཞིན་དུ་ཐུན་མོང་དང་མཆོག་གི་དངོས་གྲུབ་སྐུ་གསུམ་སྩོལ་བར་འགྱུར་རོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན་པ་ནི། དེ་ནས་ཏེ་ལེའུ་སུམ་ཅུ་རྩ་བརྒྱད་པ་བཤད་པའི་རྗེས་ལའོ། ། སྒྲུབ་པའི་རྣལ་འབྱོར་ཆེ་ནི་རིམ་པ་གཉིས་ལ་བརྟན་པ་ཐོབ་པའི་རྣལ་འབྱོར་པ་ཆེན་པོ་དེ་སྤྲོས་མེད་ཀྱི་སྤྱོད་པ་བྱེད་པའི་དུས་སུ་དུར་ཁྲོད་ལ་སོགས་པར་རྒྱུ་བ་ན། སྔགས་ནི་རྣམ་པ་བརྒྱད་ནི། ཧ་ཧཱ་ཧེ་ཧཻ་ཧོ་ཧཽ་ཧཾ་ཧཿབརྒྱད་པོ་འགོད་ཅེས་པ་ནི་རང་གི་ཡན་ལག་བརྒྱད་ལ་དགོད་ཅིང་ངག་ཏུ་ཡང་ཟློས་པའོ། ། དེ་ནས་སྒྲུབ་པ་པོ་འདི་ལ་འཇིག་རྟེན་གྱི་མཁའ་འགྲོ་མ་དང་རོ་ལངས་ལ་སོགས་པས་དཔལ་ཧེ་རུ་ཀར་ཡང་དག་པར་མཐོང་ནས་མཁའ་སྤྱོད་ལ་སོགས་པའི་དངོས་གྲུབ་སྩོལ་བར་འགྱུར་བར་གདོན་མི་ཟའོ། ། བླ་མ་བྷ་དནྟ་ནི་ཧ་བརྒྱད་པོ་འདིས་ལས་བཞི་གང་འདོད་པ་ཅིག་བསྒྲུབ་པར་འདོད་ལ།
བླ་མ་སྔ་མ་རྣམས་ནི་འདིའི་འཁོར་ལོ་ལ་བརྟེན་ནས་ལས་བསྒྲུབ་པ་ཡིན་གསུང་ཡང༌། བླ་མ་ལོ་ཙཱ་བ་ལ་དྲིས་པས་ལེའུ་འདི་ནས་འཁོར་ལོས་ལས་བསྒྲུབ་པ་མེད་པ་ཡིན་གསུང་ངོ༌། ། ཡང་ན་བཤད་པ་གཉིས་པ་ནི་སྤྱོད་པ་བྱེད་པའི་དུས་སུ་སྒྲུབ་པ་པོས་ཧ་བརྒྱད་ཀྱི་དགོད་པ་བྱས་པས་ལྷན་ཅིག་སྐྱེས་མ་རྣམས་བྱོན་ནས། དེ་ནས་སྒྲུབ་པ་པོ་འདི་ལ་བདག་ཉིད་ཡང་དག་པར་མཐོང་བ་སྩོལ་བར་འགྱུར་བར་གདོན་མི་ཟའོ་ཞེས་པའི་དོན་ཏེ། འདི་གཞུང་དང་མཐུན་པར་གཟུང་ངོ༌། ། སྒྲུབ་པ་པོ་དུར་ཁྲོད་ལ་སོགས་པར་རྒྱུ་བའི་ཚེ། ཧ་ཧ་ལ་སོགས་པ་འཇིགས་པའི་སྒྲ་རྣམ་པ་མང་པོ་མི་བཟད་པ་སྒྲོགས་པའི་འཇིག་རྟེན་པའི་མཁའ་འགྲོ་མ་འཇིགས་པར་བྱེད་པ་ཤིན་ཏུ་འཇིགས་པ་སྟེ། དཔའ་བོ་སྟེ་བརྟན་པ་ཐོབ་པའི་སྒྲུབ་པ་པོ་དེས་ཧ་ཧཱ་ལ་སོགས་པའི་སྔགས་རང་གི་ལུས་ལ་བཀོད་ཅིང་བརྗོད་པས་ཐམས་ཅད་སྐྲག་ཅིང་རྣམ་པར་དབྱེ་བར་བྱེད་དོ། ། གལ་ཏེ་ལས་ཀྱི་མཁའ་འགྲོ་མ་ལ་སོགས་པས་འཇིགས་པའི་སྒྲ་བསྒྲགས་ནས། སྒྲུབ་པ་པོ་ལ་ཉམས་སད་པའི་ཚེ་དཔའ་བོ་སྒྲུབ་པ་པོ་དེ་མི་འཇིགས་པར་འདུག་ན།
ཞིང་སྐྱེས་དང་ལྷན་སྐྱེས་ཀྱི་མཁའ་འགྲོ་མ་རྣམས་ཀྱིས་སྒྲུབ་པ་པོ་དེའི་ལག་པ་གཡོན་པ་ནས་བཟུང་ནས་ནི་རང་གི་གནས་མཁའ་སྤྱོད་ལ་སོགས་པར་འཁྱེར་བར་བྱེད་དོ། ། ཁྱེར་བའི་ས་དེར་ཡང་མི་རྣམས་ཏེ་སྒྲུབ་པ་པོ་རྣམས་མཁའ་འགྲོ་དེ་དག་དང་རྟག་ཏུ་འདོད་པའི་ཡོན་ཏན་ལྔ་ཁྱད་པར་ཅན་ལ་མངོན་པར་རྩེ་བར་བྱེད་དེ། དེ་ནི་ཕ་རོལ་ཏུ་ཕྱིན་པའི་དབང་དུ་བྱས་ན་བདེ་བ་ཅན་གྱི་གནས་སུ་འདོད་པ་དེ་དང༌། འདིར་སྔགས་ཀྱི་དབང་དུ་བྱས་ན་མཁའ་སྤྱོད་དུ་འགྲོ་བ་གཉིས་འདྲ་བ་ཡིན་པས་ན་དེར་འགྲོ་བར་འགྱུར་རོ། ། དེ་ཡང་སྒྲུབ་པ་པོ་ཧེ་རུ་ཀ་དཔལ་གྱི་གནས་སམ་གོ་འཕང་འདོད་པས་སྤྱོད་པ་སྤྱད་པའི་སྟོབས་ཀྱིས། དཔེར་ན་བདེ་བ་ཅན་ལྟ་བུའི་སྔགས་ཀྱི་དབང་དུ་བྱས་ན་མཁའ་ལ་འགྲོ་བའི་གནས་སུ་ཞིང་སྐྱེས་དང་ལྷན་སྐྱེས་ཀྱི་མཁའ་འགྲོ་མས་ཁྱེར་ནས། དེའི་བཀའ་དྲིན་གྱི་སྒྲུབ་པ་པོ་ནི་སྔགས་ལུས་ཅན་ནི་ལུས་ལྷར་བསྒོམ་པ་ཅན་གསུང་སྟེ། སྔགས་ལུས་ཅན་ནི་ཡེ་ཤེས་ཀྱི་ལུས་ཅན་དུ་འགྲོ་བ་ཡིན་ལ། སྤྱིར་ཕྱག་རྒྱ་ཆེན་པོ་ཐོབ་པའི་བྱེ་བྲག་ཀྱང་རྣམ་པ་གཉིས་ཏེ་བདག་ཉིད་བསྒོམ་པ་རབ་ཀྱི་མཐར་ཕྱིན་པས་ཐོབ་པ་དང༌། རྣལ་འབྱོར་མ་མཉེས་པར་གྱུར་ནས་དེའི་དྲིན་གྱིས་ཐོབ་པ་གཉིས་ལས་འདིར་ནི་ཕྱི་མའི་དབང་དུ་བྱས་པ་ཡིན་ནོ། །
དེ་ལྟ་བུ་དེ་ཐོབ་པའི་ཚེ་འཁོར་བའི་རྒ་བ་དང་སྐྱེ་བ་དང༌། དེ་གཉིས་ཀྱིས་མཚོན་པའི་ན་བ་དང་འཆི་བ་མེད་པ་ཡང་འཐོབ་པའོ། ། དེ་ཁོ་ནར་མ་ཟད་དེ་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པ་ནི། དང་པོ་ཆོས་ཀྱི་སྐུ་ཐོབ་ནས་དེ་ནས་ལོངས་སྐུ་དང་སྤྲུལ་སྐུ་གཉིས་ཀྱིས་འགྲོ་བ་ཐམས་ཅད་སྡུད་པའི་དོན་བྱེད་པའང་ཐོབ་པར་འགྱུར་རོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས་ལམ་གྱི་གསང་བ་ལ་ཞུགས་པའི་རྟགས། ཧ་ཧཱ་ཞེས་དགོད་པ་བརྒྱད་སྟོན་པའི་ལེའུ་སྟེ། སུམ་ཅུ་རྩ་དགུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་རྩ་དགུ་པའི་རྣམ་པར་བཤད་པའོ།། །།
ལེའུ་བཞི་བཅུ་པས་ནི་ལམ་གྱི་གསང་བ་སྒྲུབ་པའི་ཡན་ལག་རྐྱང་མ་ལས་ཀྱི་ཕྱག་རྒྱ་རིགས་ལྔའི་བུད་མེད་དབང་དུ་བྱ་བ་དང༌། རྒྱལ་པོ་ལ་སོགས་པ་དབང་དུ་བྱ་བ་ཡང་བསྟན་ཏེ། དེ་ཡང་བརྟན་པ་ཐོབ་པའི་རྟེན་གྱི་གང་ཟག་ཡིན་ན་ལས་ལ་སྦྱར་བ་ཙམ་གྱིས་དབང་དུ་འགྱུར་བ་ཡིན་ལ། དེ་ལ་རྐྱང་མ་དབང་དུ་བྱ་བ་འདི་ནི་སྔར་ལེའུ་སུམ་ཅུ་རྩ་གཉིས་པའམ། སུམ་ཅུ་རྩ་བདུན་པར་དབང་དུ་བྱ་བར་བཤད་པ་དེ་ནི། སྔར་དབང་དུ་བྱས་ཟིན་པ་དེ་ཕྱིས་རང་དང་མི་འབྲལ་བར་རྗེས་སུ་ཆགས་པར་བྱ་བ་ཡིན་ལ། ལེའུ་འདི་ནི་སྔར་རང་གི་དབང་དུ་མ་བྱས་པས་ཅིག་དབང་དུ་བྱ་བ་སྟོན་པ་ཡིན་གསུང་ངོ༌། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས།
དང་པོ་བཤད་པར་དམ་བཅའ་བ་ནི། དེ་ནས་ཏེ་ལེའུ་སུམ་ཅུ་རྩ་དགུ་པ་བཤད་པའི་རྗེས་ལའོ། ། ད་ནི་ལས་ཀྱི་ཕྱག་རྒྱ་དང་རྒྱལ་པོ་ལ་སོགས་པ་དབང་དུ་བྱ་བ་བཤད་པར་བྱ་བ་ནི། སྒྲུབ་པ་པོ་གང་གིས་མི་རྣམས་ཏེ་ལས་ཀྱི་ཕྱག་རྒྱ་རྐྱང་མ་དང་རྒྱལ་པོ་ལ་སོགས་པ་སྒྲུབ་པ་པོའི་དབང་དུ་འགྱུར་བའི་ཆོ་ག་བཤད་པར་བྱའོ། ། ད་ནི་གཉིས་པ་བཤད་པ་དངོས་སྟོན་པ་ནི། དེ་ཡང་ཤ་ལྔ་ལ་སོགས་པའི་སྦྱིན་སྲེག་གིས་རིགས་ལྔའི་བུ་མོ་དང་རྒྱལ་པོ་ལ་སོགས་པ་དབང་དུ་བྱ་བ་སྟོན་ཏེ། དབང་དུ་བྱ་བ་བསྒྲུབ་བྱ་འདོད་པའི་རྣལ་འབྱོར་པ་དེ་སྔགས་ཀྱི་གོ་ཆར་གནས་ནི་གང་ཟག་རབ་ཀྱིས་བསམ་གཏན་དང༌། འབྲིང་གིས་བསམ་གཏན་དང་སྔགས་གཉིས་དང༌། ཐ་མས་རྫས་སམ་འཁྲུལ་འཁོར་དང་གསུམ་གྱིས་བསྒྲུབ་པ་ལ་གནས་པའོ། ། དེ་ཡང་བསྒྲུབ་བྱ་དབང་དུ་བྱ་རྒྱུ་ས་ལ་གནས་པའི་རིགས་ལྔའི་མཚན་ཉིད་དང་ལྡན་པའི་རྐྱང་མ་དང༌།
རྒྱལ་པོ་ལ་སོགས་པ་གང་ཡིན་པ་དེ་ཐབས་གང་གིས་དབང་དུ་བྱ་ཞེ་ན། དཔའ་བོ་སྟེ་སྒྲུབ་པ་པོས་བཟླས་པ་ནི་འདོད་པའི་ལྷའི་སྔགས་ཀྱི་བཟླས་བརྗོད་སྔོན་དུ་སོང་བའི་སྦྱིན་སྲེག་གིས་འགྲུབ་པར་འགྱུར་བའོ། ། སྦྱིན་སྲེག་ཉིད་གང་ཞེ་ན། བསྲེག་རྫས་སྒྲོན་མ་ནི་ཤ་ལྔ་སྟེ། འདིར་རིགས་གང་དབང་དུ་བྱ་བར་འདོད་པ་ལ། དེའི་རིགས་ཀྱི་ཤ་ལྔ་མྱོས་བྱེད་ཆང་དང་བཅས་པ་སྟེ་ཁྲག་དང་ཉའི་ཤ་དང་ལྡན་པར་ནི། དཔའ་བོའི་དབང་པོ་སྒྲུབ་པ་པོ་དེས་གནས་སྐབས་ཐམས་ཅད་དུ་ནི་ཐུན་གསུམ་མམ་བཞིར་བྱས་ཏེ། དབང་གི་ཐབ་ཏུ་ཁ་ལྟ་ཕྱོགས་དང་རང་གི་རྫས་དང༌། ལྷ་བསྒོམ་པ་དང་སྔགས་ཀྱི་སྤེལ་བ་དང་བཅས་པས་ཉི་མ་སྟེ་ཉིན་ཞག་བདུན་གྱིས་སྒྲུབ་པར་བྱེད་པ་ལ། དེ་ཡང་དུས་མཚན་མོ་ཕྱི་དང་ནང་གི་སྦྱིན་སྲེག་གཉིས་ཀ་བྱེད་པ་ལ་གཞོལ་བར་བྱས་ན་དངོས་གྲུབ་རྒྱ་ཆེན་ཏེ་རྐྱང་མ་ལ་སོགས་པ་དབང་དུ་བྱ་བའི་དངོས་གྲུབ་སྩོལ་བར་འགྱུར་རོ། །
གཞན་ཡང་སྔར་གྱི་རྫས་ཀྱི་སྟེང་དུ་བསྒྲུབ་བྱའི་སྐྲ་དང་སེན་མོ་དང་རྐང་རྗེས་ཀྱི་རྡུལ་བསྣན་པས་སྦྱིན་སྲེག་གི་གྲངས་གང་ཟག་དབང་པོ་ཐ་མས་ཐབ་ཀྱི་གྲངས་བརྒྱ་དང་རྩ་བརྒྱད་ལྡན་པ་ཉིད་ཀྱིས། སྔ་དྲོ་ཕྱི་དྲོ་ཉིན་ཕྱེད་དེ་ཐུན་གསུམ་དུ་སྒྲུབ་པ་བྱེད་ན། བསྒྲུབ་བྱ་རྒྱལ་པོ་ཆེན་པོ་དང་དཔུང་སྟེ་དམག་གི་དཔུང་ངམ། བྲམ་ཟེ་ལ་སོགས་པའི་རིགས་གཞན་དང་བཅས་པ་ནི་ཞག་བདུན་སྦྱིན་སྲེག་བྱས་པས་དབང་དུ་འགྱུར་རོ། ། དེའི་ཕྱེད་སྦྱིན་སྲེག་གི་གྲངས་ལྔ་བཅུ་རྩ་བཞིས་དཔའ་བོ་ཆེན་པོ་སྔགས་པ་ནུས་པ་དང་ལྡན་པ་དབང་དུ་འགྱུར་བ་དེའི་ཕྱེད་ཉི་ཤུ་རྩ་བདུན་གྱིས་བློན་པོ། རྒྱལ་ཕྲན་དབང་དུ་བྱ་བ་ལ་སུམ་ཅུ་རྩ་གཉིས་བསྲེག་པའི་རིམ་པས་སྦྱིན་སྲེག་བྱའོ། ། སྦྱིན་སྲེག་ཉི་ཤུས་བྲམ་ཟེ་དང་དེའི་རིགས་ཀྱི་བུ་མོ་ཉི་མ་བདུན་གྱིས་སྦྱིན་སྲེག་བྱའོ། ། དེ་བཞིན་དུ་རྒྱལ་རིགས་ལ་སྦྱིན་སྲེག་གི་ཐབ་བདུན། རྗེའུ་རིགས་ལ་ལྔ། དམངས་རིགས་ལ་གསུམ།
ཐ་མ་གདོལ་པའི་རིགས་སམ་མཐར་སྐྱེས་ལ་ཐབ་གཅིག་གོ ། དེ་ལྟར་དཔའ་བོ་སྟེ་སྒྲུབ་པ་པོས་བསྒྲུབ་བྱ་རྐྱང་མ་རིགས་ལྔའི་དགུག་པའི་ཆོ་གའི་རིམ་གྱིས་ནི་ཐམས་ཅད་ལ་ཡང་འདོད་པའི་ལྷའི་སྔགས་ལ་སྔོན་དུ་བསྙེན་བ་ཟླ་བ་གཅིག་བྱས་ནས་སྦྱིན་སྲེག་ཡང་དག་པར་སྤྱད་པར་བྱའོ། ། དེ་ཡང་སྒྲུབ་པ་པོ་གང་གིས་བྱ་ན་སྔགས་དང་ལྡན་པའི་སྒྲུབ་པ་པོས་གང་དགུག་ན་འགྲོ་བ་ཐམས་ཅད་དེ་རིགས་ལྔའི་ལས་ཀྱི་ཕྱག་རྒྱ་ལ་སོགས་པ་ཐམས་ཅད་དགུག་ཅིང་དབང་དུ་བྱའོ། ། དཔའ་བོ་སྟེ་སྒྲུབ་པ་པོའི་རྐྱང་མ་ལ་སོགས་པ་དབང་དུ་བྱ་བའི་ཆོ་ག་འདིས་ནི་འདོད་པ་སྟེ་རྐྱང་མ་དབང་དུ་བྱས་པ་དེ་ལ་སྙོམས་འཇུག་བསྟེན་ན་དངོས་གྲུབ་ཐམས་ཅད་འགྲུབ་པར་འགྱུར་རོ། ། དེ་ཡང་དཔེར་ན་ས་སྟེང་ན་འདོད་པའི་དབང་ཕྱུག་འདོད་ཁམས་ཀྱི་བདག་པོ་མ་ཧཱ་དེ་བས་ཨུ་མ་ལ་སོགས་པའི་བཙུན་མོ་ཐམསཅད་ལ་དབང་བྱེད་པ་བཞིན་དུ། སྒྲུབ་པ་པོ་ཡང་དཔལ་ལྡན་སྐལ་བ་བཟང་པོས་རིགས་ལྔའི་བུད་མེད་ཐམས་ཅད་ལ་དབང་བྱེད་པར་འགྱུར་ལ། སྒྲུབ་པ་པོ་དེ་མཁའ་འགྲོ་མ་སྟེ་རིགས་ལྔའི་མཚན་ཉིད་དང་ལྡན་པའི་ལས་ཀྱི་ཕྱག་རྒྱ་རྣམས་ཀྱི་ཡིད་དུ་འོང་བར་འགྱུར་བར་གདོན་མི་ཟ་ཞིང་ཐེ་ཚོམ་མེད་དོ་ཞེས་པའི་དོན་ཏོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། རིགས་ལྔའི་རྐྱང་མ་དང་རིགས་ལྔ་པོ་རང་དབང་དུ་བྱ་བ་དང༌། ཕྱག་རྒྱ་ཆེན་པོ་ནི་ལས་ཀྱི་ཕྱག་རྒྱ་དང་སྙོམས་འཇུག་བྱས་པས་དཔེའི་ཡེ་ཤེས་སྐྱེ།
དེ་ལ་བརྟེན་ནས་དོན་གྱི་ཡེ་ཤེས་མངོན་དུ་བྱེད་པ་དེའི་དོན་དུ་རྐྱང་མ་བསྟེན་པའི་ལེའུ་སྟེ། བཞི་བཅུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་པའི་རྣམ་པར་བཤད་པའོ།། །། ལེའུ་བཞི་བཅུ་རྩ་གཅིག་པས་ནི་སུམྦྷ་ནིའི་ལས་ཀྱི་ཚོགས་ཀྱི་སྒོ་ནས་དངོས་གྲུབ་ཀྱིས་མཚན་མ་བསྟན་པ་དང༌། གནས་ཉི་ཤུ་རྩ་བཞིར་ཁྱབ་པའི་རྣལ་འབྱོར་མ་རྣམས་དང་དངོས་སུ་ཕྲད་ན་དངོས་གྲུབ་སྟེར་བར་འགྱུར་བ་ནི་ཕྱག་རྒྱ་ཆེན་པོའི་དངོས་གྲུབ་དང་ཉེ་བ་ཡིན་པར་ཡང་ཟུར་གྱིས་བསྟན་པ་ཡིན་ནོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན་ཏོ། ། དེ་ལ་ཡང་གཉིས་ལས་དང་པོ་སུམྦྷ་ནིའི་སྔགས་ཀྱིས་ལས་བཅུ་གཉིས་བསྒྲུབ་པའི་ལས་ཀྱི་གྲངས་སྟོན་པ་ནི། དེ་ནས་ཏེ་ལེའུ་བཞི་བཅུ་པ་བཤད་པའི་རྗེས་ལའོ། །
ལས་ཀྱི་མཆོག་རབ་ནི་སུམྦྷ་ནི་ལ་བརྟེན་ནས་ལས་བཅུ་གཉིས་སྒྲུབ་པ་འདི་སྒྲུབ་ཐག་ཉེ་བའམ། འདི་ལ་བར་ཆད་མི་འབྱུང་བས་མཆོག་རབ་ཅེས་བྱའོ། ། དེ་ཡང་གང་གིས་ཤེས་ན་སྒྲུབ་པ་པོས་ལས་བཅུ་གཉིས་མྱུར་དུ་འགྲུབ་པའོ། ། བཅུ་གཉིས་པོ་རང་གང་ཞེ་ན། དང་པོ་ནི་བསྒྲུབ་བྱ་དབང་དུ་བྱ་བ་དང༌། རྒྱལ་པོ་ལ་སོགས་པ་འགུགས་པ་དང༌། ཉེ་བ་ནང་དབྱེ་བ་དང༌། གདུག་པ་ཅན་གསད་པ་དང༌། རང་གི་གནས་ལས་བསྐྲད་པ་དང་སོགས་ཀྱིས་ཞི་བ་དང༌། རྒྱས་པ་བསྡུས་ཏེ་དེ་དག་གཅིག་ཏུ་བགྲངས་གསུང༌།
སེམས་རྨུགས་པར་བྱ་བ་དང༌། ལུས་ངག་རེངས་པར་བྱ་བ་དང༌། སེམས་རྨོངས་པར་བྱ་བ་དང༌། དེ་བཞིན་དུ་དགྲ་དང་བགེགས་ལ་ཕུར་བུས་གདབ་པ་དང༌། ཚིག་འཕྲོག་པ་ནི་སྨྲ་མི་ཤེས་པར་བྱེད་པའམ། གཞན་གྱིས་ལེགས་པར་སྦྱར་བའི་སྐད་ལ་སོགས་པའི་ཚིག་འཕྲོག་པ་དང༌། ལྐུགས་པ་གཏན་དུ་སྨྲ་མི་ཤེས་པར་འགྱུར་བ་དང༌། རྣ་བ་འོན་པ་དང༌། དེ་བཞིན་དུ་མིག་ལོང་བ་དང༌། བཞི་པོ་དེ་ཡན་ལག་ཉམས་པར་བྱ་བའམ།
དབང་པོ་རེངས་པར་བྱེད་པ་ཡིན་པས་གཅིག་དུ་བགྲང་བར་གསུང༌། མ་ནིང་ཉིད་དུ་བྱ་བ་དབང་པོ་ཉམས་པའི་ལས་དང་གཟུགས་ཡོངས་སུ་བརྗེ་བ་ནི་གཟུགས་དུ་མར་བསྒྱུར་བ་སྟེ། དེ་ལྟར་ན་ལས་ཆེན་བཅུ་གཉིས་པོ་འདི་དག་ནི་དངོས་གྲུབ་སྒྲུབ་པ་པོ་ལ། དབང་པོ་རབ་སེམས་བརྟན་པ་ཐོབ་པའི་དབང་དུ་བྱས་ན་དྲན་པ་ཙམ་གྱིས་འགྲུབ་པར་འགྱུར་བར་གདོན་མི་ཟའོ། ། ཡང་ན་བགྲང་ལུགས་གཅིག་ནི་དབང་དང་དགུག་པ་གཉིས་གཅིག་ཏུ་བྱ། དབྱེ་བ་དང་གསད་པ་དང་བསྐྲད་པ་དང་སོགས་ཀྱིས་བསྡུ་རྒྱུ་ཞི་བ་དང༌། རྒྱས་པ་གཉིས་དང༌། རྨུགས་པར་བྱ་བ་དང༌། རེངས་པར་བྱ་བ་དང༌། རྨོངས་པར་བྱ་བ་དང༌།
ཕུར་བུས་གདབ་པ་དང༌། ཚིག་འཕྲོག་པ་ལ་སོགས་པ་བཞི་དབང་པོ་རེངས་པར་བྱེད་པའི་ལས་ཡིན་པས་གཅིག་ཏུ་བྱས་པ་དང༌། མ་ནིང་དང་གཟུགས་སྣ་ཚོགས་པར་བསྒྱུར་བ་གཅིག་ཏུ་བྱས་པ་དང་ལས་བཅུ་གཉིས་སོ། ། དེ་དག་བསྒྲུབ་ལུགས་ཀྱང་དཔལ་ནཱ་རོ་ཏ་པ་སློབ་དཔོན་ཀཾ་པ་ལ་དང་མཐུན་པར་འཁོར་ལོ་བཞིས་ལས་གསུམ་གསུམ་བསྒྲུབ་པར་བཞེད་དེ། དེ་ཡང་འཁོར་ལོ་དང་པོ་ལ་རེ་མིག་སྟོང་པ་གཅིག གཉིས་པ་ལ་རེ་མིག་སྟོང་པ་ལྔ། གསུམ་པ་ལ་རེ་མིག་སྟོང་པ་བཅུ་བདུན། བཞི་པ་ལ་རེ་མིག་སྟོང་པ་སུམ་ཅུ་གསུམ་མོ། ། རྡོ་རྗེ་མཁའ་འགྲོའི་འགྲེལ་བ་ལས། སློབ་དཔོན་བྷ་བ་པས་ནི་འཁོར་ལོ་ལྔར་བཞེད།
མཁའ་འགྲོ་རྒྱ་མཚོའི་རྒྱུད་ལས་ལས་རྒྱ་མཚོ་བཅུ་གཉིས་རང་ཡོད་དེ། འདི་ཡང་དབང་པོ་རབ་སེམས་བརྟན་པ་ཐོབ་པའི་དབང་དུ་བྱས་ཏེ། དྲན་པ་ཙམ་གྱིས་འགྲུབ་པ་ཡིན་ནོ། ། སྔར་བསྟན་པའི་ལས་དེ་དག་ཀྱང་གནས་དེ་དང་དེ་དག་ཏུ་གནས་པའི་མཁའ་འགྲོ་མ་རྣམས་བསྐྱེད་རྫོགས་གཉིས་ཀྱིས། རང་རང་གི་བསྒོམ་པ་དང་བཟླས་པ་དང་མཆོད་པ་ལ་སོགས་པ་བྱས་པས་དེ་དག་མཉེས་པས་སྩོལ་བར་འགྱུར་བས་ན། མཁའ་འགྲོ་མ་རྣམས་བསྡུ་བྱ་དང་སྡུད་བྱེད་ཀྱི་སྒོ་ནས་བསྟན་པ་ནི་ཤར་དང་ཞེས་པ་ལ་སོགས་པ་སྟེ། ཤར་དང་བྱང་ནི་མཚོན་པ་ཙམ་སྨོས་པ་ཡིན་ལ། སྐུ་གསུང་ཐུགས་ཀྱི་འཁོར་ལོ་གསུམ་ཀ་ཡང་ཕྱོགས་བཞི་དང་མཚམས་བཞིར་གནས་པ་དེ་གནས་ལ་སོགས་ཞེས་པ་ནི། འཛམ་བུའི་གླིང་ན་གདོད་ནས་གྲུབ་པའི་གནས་ལ་སོགས་པ་བཅུས་བསྡུས་པའི་ཡུལ་ཉི་ཤུ་རྩ་བཞི་བསྐྱེད་རིམ་པ་ལ་འཁོར་ལོ་བརྒྱད་གསུམ་ཉི་ཤུ་རྩ་བཞི། རྫོགས་རིམ་པ་ལ་ལུས་ཀྱི་དཔྲལ་བ་ལ་སོགས་པ་ལུས་ཀྱི་གནས་རྣམས་ནི་མཁའ་འགྲོ་མ་ཐམས་ཅད་དེ་ཐམས་ཅད་ཀྱི་གནས་ཡིན་ལ།
དེ་ཡང་གང་གི་གནས་ཡིན་ཞེ་ན། ཡེ་ཤེས་ལྡན་པ་ནི་མཁའ་འགྲོ་མ་རྣམས་ཀྱི་འབྱུང་ས་ཆོས་ཀྱི་སྐུ་ཡིན་ལ། རང་སྐྱེས་གནས་ནི་དེ་ལས་ལོངས་སྐུ་ལྷན་ཅིག་སྐྱེས་མ་རྣམས་འབྱུང་ཞིང༌། དེ་ལས་སྤྲུལ་སྐུ་མཆོག་ཞིང་སྐྱེས། མཆོག་མ་ཡིན་པ་སྔགས་སྐྱེས་འབྱུང་བ་ནི། པུལླཱི་ར་མཱ་ལ་ཡ་ལ་སོགས་པའི་ཡུལ་དང་ཡུལ་ཏེ། ཡུལ་སུམ་ཅུ་རྩ་གཉིས་སུ་མངོན་པར་སྐྱེ་ཞེས་བྱའོ། ། དེ་རྣམས་ཀྱི་གཙོ་མོ་རང་གང་ཡིན་ཞེ་ན། རྡོ་རྗེ་དཀྱིལ་འཁོར་དེ་རྣམས་ཀྱི་གཙོ་མོ་རྡོ་རྗེ་ཕག་མོ་སྔར་བཤད་པ་དེ་ནི་མཁའ་འགྲོ་མ་རྣམས་ཀྱི་དབྱེ་བ་ལྷན་སྐྱེས་དང༌། ཞིང་སྐྱེས་དང༌།
སྔགས་སྐྱེས་གསུམ་དུ་བཤད་དོ། ། འདིར་ཞིང་སྐྱེས་ཀྱི་དབང་དུ་བྱས་ནས། འོ་ན་སྔར་གནས་ལ་སོགས་ཞེས་གསུངས་པ་དེ་དག་ཀྱང་གང་ཞེ་ན། དེ་ཡང་གོ་བཟློག་པའི་ཚུལ་གྱིས་བསྡུ་བྱའི་གནས་ལ་སོགས་པ་རྣམས་བསྟན་པ་ནི། དང་པོར་སྐུའི་འཁོར་ལོ་མཚམས་མ་བཞི་མས་རིམ་གྱིས་བསྟན་ཏེ། ཀུ་ལུ་ཏ་དང༌། དགོན་པ་སྟེ་མྱ་ངམ་གྱི་ཡུལ་དང༌། སིནྡྷུའི་ཡུལ་དང༌། གྲོང་ཁྱེར་ཏེ་ན་ག་ར་དང་བཞིའོ། ། སྐུའི་འཁོར་ལོའི་ཕྱོགས་བཞི་མས་བཟློག་ཏུ་བསྟན་པ་ནི་གསེར་གྱི་གླིང་དང༌།
སཽ་རཱཥྚ་དང༌། ཁྱིམ་གྱི་ལྷ་ཡི་གནས་གྲྀ་ཧ་དེ་ཝ་དང༌། ཡི་དྭགས་ཀྱི་གྲོང་ཁྱེར་པྲེ་ཏ་པུ་རིའོ། ། གསུང་གི་འཁོར་ལོ་མཚམས་བཞིར་མས་བཟློག་ཏུ་བསྟན་པ་ནི་ཁ་བའི་གནས་ལ་སོགས་པ་བཞིའོ། ། གསུང་གི་འཁོར་ལོའི་ཕྱོགས་བཞི་མས་བཟློག་ཏུ་བསྟན་པ་ནི་ཀོ་ས་ལ་ལ་སོགས་པ་བཞིའོ། ། ཐུགས་ཀྱི་འཁོར་ལོའི་མཚམས་བཞི་མས་བཟློག་ཏུ་བསྟན་པ་ནི་མ་ལ་ཝེ་ལ་སོགས་པ་བཞིའོ། ། ཐུགས་ཀྱི་འཁོར་ལོའི་ཕྱོགས་བཞི་མས་བཟློག་ཏུ་བསྟན་པ་ནི་ཨརྦུ་དཱ་ལ་སོགས་པ་བཞིའོ། ། སོགས་ཀྱིས་དགྱེས་པའི་རྡོ་རྗེ་ནས་བཤད་པའི་གནས་བརྒྱད་ཀྱང་བསྡུས་ཏེ། དེ་ལྟར་ན་ཡུལ་ཏེ་གནས་སུམ་ཅུ་རྩ་གཉིས་པོ་འདི་དག་གི་བུ་མོ་སྟེ་མཁའ་འགྲོ་མ་གང་ཡིན་པ་དེ་རང་རང་གི་དཔའ་བོ་དང་གཉིས་སུ་མེད་པར་སྙོམས་པར་འཇུག་པའི་རྣལ་འབྱོར་མ་ཡིན་ལ། དེ་དག་ཀུན་གདུལ་བྱའི་བསམ་པ་དང་བསྟུན་ནས་གཟུགས་དང་སྤྱོད་ལམ་དུ་མར་སྟོན་པའི་འདོད་པའི་གཟུགས་ཅན་ཡིན་ཏེ།
ཉི་ཤུ་རྩ་བཞི་པོ་འདི་དག་ནི་ཡིད་ཀྱི་ཤུགས་ཀྱིས་གདུལ་བྱའི་དོན་ལ་འཇུག་པ་ཡིན་ལ། ཡང་འདི་རྣམས་མ་འོངས་པའི་སྒྲུབ་པ་པོས་བསྒོམ་པའི་དུས་སུ་དངོས་སུ་སྔགས་སྐྱེས་བསྒོམ་པ་ལ་ཞིང་སྐྱེས་ལ་སོགས་པར་ཞེན་པ་བྱས་པའི་ཡིད་ཀྱི་ཤུགས་ཀྱིས་འཇུག་པར་བྱ་བ་ཡིན་ནོ། ། ཡུལ་ཉི་ཤུ་རྩ་བཞི་ན་བཞུགས་པའི་མཁའ་འགྲོ་མ་དེ་རྣམས་ཀྱང་སྡུད་བྱེད་རྣལ་འབྱོར་མ་དྲུག་གི་བདག་ཉིད་ཀྱི་བསྡུས་པར་སྟོན་ཏེ། དེ་ལྟར་ན་སྔར་ལེའུ་བཅུ་བདུན་པར་སྡུད་བྱེད་ཀྱི་མཁའ་འགྲོ་མ་བརྒྱད་ཀྱིས་བསྡུས་པར་བཤད་པ་དང་འགལ་ལོ་ཞེ་ན། དེ་དག་ཀྱང་འགལ་བ་མེད་དེ། ལེའུ་འདིར་ཙུམྦི་ཀས་སྙིང་པོའི་རྣལ་འབྱོར་མ་བཞི་བསྡུས་པ་དང༌། སྡུད་པ་མོས་སྒོ་མཚམས་མ་བརྒྱད་བསྡུས་པས་གཉིས་པོ་བོར་ནས་ལྷག་མ་དྲུག་པོས་གང་གིས་བསྡུས་པ་སྟོན་པའི་དབང་དུ་བྱས་ནས་བསྟན་པ་ནི་རྣལ་འབྱོར་མ་དྲུག་ཅེས་པ་བསྡུས་བྱེད་རྣལ་འབྱོར་མ་དྲུག་གིས་བསྡུས་པའོ། ། དེ་དག་ཀྱང་ཇི་ལྟར་བསྡུས་ཤེ་ན། འདིར་གསུངས་པ་ཀུ་ལུ་ཏ་སྟེ་བསྡུ་བྱ་ཡུལ་ཀུ་ལུ་ཏའི་བརྩོན་འགྲུས་ཆེན་མོ་མྱ་ངམ་ཡུལ་མ་ལ་ཝེར་བཞུགས་པའི་མ་མོ་སྟེ། འཁོར་ལོ་བསྒྱུར་མ་སིནྡྷུའི་སྟོབས་ཆེན་མ།
ན་ག་རའི་རིགས་ཀྱི་གཙོ་མོ་ནི་ཤིན་ཏུ་དཔའ་མོ་སྟེ། སྐུའི་འཁོར་ལོའི་མཚམས་མ་བཞི་པོ་འདི་ལཱ་མཱ་སྟེ་ཞེས་པ་དེ་བཞི་ནི་སྡུད་བྱེད་ལཱ་མཱས་བསྡུས་པ་ཡིན་ནོ། ། ཡང་བསྡུ་བྱ་ལམྦ་ཀ་ནི་གསེར་གླིང་གི་འཁོར་ལོའི་གོ་ཆ་མ་སཽ་རཱཥྚའི་ཤཽཎྜི་ནཱི། རིགས་ཀྱི་ལྷ་མོ་སྟེ་གྲྀཧ་དེ་བ་ཏཱའི་ཁཎྜ་རོ་ཧཱའོ་རྣམས་ཡིན་ཏེ་ཞེས་པ་འདི་ནི་དོན་ལོགས་པ་མེད་དེ་གོང་འོག་གི་མཚམས་སྦྱོར་གྱི་ཚིག་གོ ། ཡི་དྭགས་གྲོང་ནི་པྲེ་ཏ་པུ་རི་ནག་ཆེན་མོའི་མཁའ་འགྲོ་མར་བཅས་ནི་འཁོར་ལོའི་ཤུགས་ཅན་མ་སྟེ། སྐུའི་འཁོར་ལོའི་ཕྱོགས་བཞི་ནི་སྡུད་བྱེད་རཱུ་པི་ནཱི་ཞེས་པ་ནི་གཟུགས་ཅན་མས་བསྡུས་པ་ཡིན་ནོ། ། ཡང་བསྡུ་བྱ་ཁ་བའི་རི་སྟེ་ཧི་མཱ་ལ་ཡ་ཁ་གཱ་ན་ན། ཀཱཉྩིའི་རྟ་རྣ་མ། པཉྩིའི་ཡུལ་དག་ནི་ལམྦ་ཀཱའི་ཤིན་ཏུ་བཟང་མོ། ཁྱིམ་གྱི་ལྷ་ནི་ཤྱཱ་མ་དེ་བཱིའི་ཡུལ་ཀ་ལིངྒ་ན་གནས་པའོ། །
དེ་ལྟ་བུའི་གསུང་གི་འཁོར་ལོའི་མཚམས་མ་བཞི་པོར་སྡུད་བྱེད་བརྟུལ་ཞུགས་འཛིན་མ་སྟེ་ཡོངས་སུ་གྱུར་མའི་མིང་ནི་རྣམ་གྲངས་ཡིན་ལ་དེས་བསྡུས་པ་ཡིན་ནོ། ། བསྡུ་བྱ་ཡུལ་ཀོ་ས་ལར་ནི་ཤ་ཟ་བ་སྟེ་དཔའ་མོ་ཆང་འཐུང་མ། ཡི་དྭགས་གྲོང་ཏྲི་ཤ་ཀུ་ནེ་ར་རྡོ་རྗེ་མཁའ་འགྲོ་མ་ནི་འཇིགས་བྱེད་ཆེན་མོ་གསུངས་ཏེ། རླུང་གི་ཤུགས་ཅན་མ་ཡིན། སྡོམ་དབང་ཕྱུག་ནི་ཡུལ་ཨོ་ཏྲེའི་འཇིགས་བྱེད་ཆེན་མོ་ཡིན། ཏྲི་ཤ་ཀུ་ནེ་ཟེར་ཡང་ཀཱ་མ་རཱུ་པ་དང༌། ཨེ་ར་བ་ཏཱི་ཡིན་ལ་གསུང་གི་འཁོར་ལོའི་ཕྱོགས་ཀྱི་བཞི་པོ་དེ་སྡུད་བྱེད་ཁཎྜ་རོ་ཧཱས་བསྡུས་པའོ། ། ཡང་ན་བསྡུ་བྱ་འཁྲུགས་པ་རང་དུ་བྱ་སྟེ་ཀོ་ས་ལ་དང༌། ཡི་དྭགས་གྲོང་ཨོ་ཏྲེ་དང༌། སྡོམ་དབང་ཕྱུག་ཀཱ་མ་རཱུ་པ་དང༌།
ཏྲི་ཤ་ཀུ་ནེ་རི་དཔའ་མོ་བཞི་པོ་དེ་རྣམས་ནི་སྡུད་བྱེད་ཁཎྜ་རོ་ཧཱ་སྟེ་བྱིས་བཅས་མོས་བསྡུས་པའོ། ། བསྡུ་བྱ་ཐུགས་ཀྱི་འཁོར་ལོའི་ཕྱོགས་དང་པོ་རང་ནས་སྨོས་པ་ནི་དུ་བྱ་པུལླཱི་ར་མཱ་ལའི་རབ་ཏུ་གཏུམ་མོ་དང༌། གསེར་གླིང་དུ་སྨེ་ཤ་ཅན་བུད་མེད་ནི་གཏུམ་པའི་མིག་ཅན་མ་དེ་བཞིན་ཞེས་པས་ཨོ་རྒྱན་དང༌། ཨརྦུ་དཱ་སྟེ་ཐུགས་ཀྱི་འཁོར་ལོའི་རབ་ཏུ་གཏུམ་མོ་ལ་སོགས་པ་ཕྱོགས་ཀྱི་བཞི་པོ་སྡུད་བྱེད་ཨེ་ཧི་ཀ་ལྷ་མོ་ཞེས་ཀྱང་བྱ། འདོད་ལྡན་མ་དང་ཕག་མོ་ཞེས་ཀྱང་བྱ་སྟེ་དེས་བསྡུས་སོ། ། ལྷག་མས་མཚམས་མ་བཞི་འདིར་དངོས་སུ་མ་གསུངས་ཀྱང་བསྡུ་བར་བྱ་བ་མ་ལ་ཝེད། དེ་བཱི་ཀོ་ཊ་དང༌། རཱ་མེ་ཤྭ་རཱི་དང༌། གོ་དཱ་བ་རཱི་སྟེ་ཐུགས་ཀྱི་འཁོར་ལོའི་མཚམས་ཀྱི་རྣལ་འབྱོར་མ་བཞི་ནི་སྡུད་བྱེད་མི་ལྡོག་མས་བསྡུས་པར་དོན་གྱིས་ཤེས་པར་བྱ་སྟེ། དེ་ཡང་འདིར་ཕྱོགས་ཀྱི་གཉིས་པོ་དངོས་སུ་བྱུང་བས་ལྷག་མ་རྣམས་དོན་གྱི་ཤུགས་ལས་ཤེས་ཏེ།
དེ་ལས་འོས་མེད་པ་ཡིན་ནོ། ། དེ་ལྟར་ན་ལེའུ་འདི་དང་སྔར་བཤད་པའི་ལེའུ་བཅུ་བདུན་པ་གཉིས་འགལ་བ་མེད་པར་དགོངས་པ་གཅིག་ཏུ་ཤེས་པར་བྱ་བར་པཎྜི་ཏ་ཆེན་པོ་ནཱ་རོ་ཏ་པ་བཞེད་པ་ཡིན་གསུང་ངོ༌། ། དེ་ཡང་སྤྱིར་འཛམ་བུའི་གླིང་ན་མཁའ་འགྲོ་དཔག་ཏུ་མེད་པ་ཡོད་པ། དེ་ལས་འདིར་ཉེ་བར་མཚོན་པའི་དབང་དུ་བྱས་ཏེ། མདོར་བསྡུས་ན་སྟོང་ཕྲག་ཉི་ཤུ་རྩ་གཅིག་ཡིན་ལ། མཁའ་འགྲོ་མ་དེ་ལས་ལྷག་པའི་གྲངས་ཇི་སྙེད་ཡོད་པ་ཐམས་ཅད་དཔལ་ལྡན་ཧེ་རུ་ཀའི་འཁོར་ལོའི་གཙོ་མོ་རྣལ་འབྱོར་མ་རྡོ་རྗེ་ཕག་མོས་བསྡུས་པ་ཡིན་ནོ། ། དེ་ཉིད་ཤྲཱི་ཧེ་རུ་ཀའི་སྲུབ་པ་ཆེ་ནི་ཡུམ་ཡིན་པས་སོ། ། དེ་ནི་མཁའ་འགྲོ་མ་གྲངས་དཔག་ཏུ་མེད་པ་ཡོད་པ་དེ་རྣམས་ཀྱིས་དཀྱིལ་འཁོར་གཙོ་མོ་ནི་རྡོ་རྗེ་ཕག་མོ་ཡིན་ཏེ། སྔར་དེ་ལས་ལྷག་པ་ཞེས་པ་ཉི་ཤུ་རྩ་བཞི་ལས་ལྷག་པ་མཁའ་འགྲོ་མ་ལ་སོགས་པ་བཅུ་གཉིས་ཡིན་ཡང༌། ཙུམྦི་ཀ་མ་སྨོས་པས་དེས་སྙིང་པོའི་རྣལ་འབྱོར་མ་བཞིས་བསྡུས་ལ།
སྒོ་མཚམས་མ་བརྒྱད་ཧེ་རུ་ཀའམ་སྡུད་པ་མོས་བསྡུས་ཏེ། དེ་ཡང་རྡོ་རྗེ་མཁའ་འགྲོ་ལས་དེ་ལྟར་བཤད་པས་ཤེས་སོ། ། ཕྱག་ན་རྡོ་རྗེའི་འགྲེལ་པ་ལས་སྤྱིར་ཧེ་རུ་ཀའི་ཡུམ་ཐམས་ཅད་ཡིན་ཡང་ཁྱད་པར་དུ་བཅུ་གཉིས་པོ་འདིས་འཕོ་ཞིང་བྱེད་པར་བཤད་དོ། ། ད་ནི་མཇུག་བསྡུ་བའི་ཚུལ་གྱིས་དེ་དག་མཆོད་པ་ཕན་ཡོན་དང་བཅས་པ་བསྟན་པ་ནི། དེ་ལྟར་ན་སྔར་བསྟན་པའི་མཁའ་འགྲོ་མ་ཉི་ཤུ་རྩ་བཞི་པོ་འདིས་རྒྱུ་བ་ལྷ་དང་མི་རྒྱུ་བ་ཐམས་ཅད་གཞལ་ཡས་ཁང་དུ་བྱས་པའི་འཇིག་རྟེན་གསུམ་གྱི་འགྲོ་བ་ཐམས་ཅད་རྟེན་དང་བརྟེན་པ་འདིས་ཁྱབ་པའམ། ཡང་ན་རྒྱུ་བ་བཅུད་དང་མི་རྒྱུ་བ་སྣོད་དེ་འཇིག་རྟེན་གསུམ་གྱི་འགྲོ་བ་ཐམས་ཅད་ལ་ཉི་ཤུ་རྩ་བཞི་པོ་འདིས་ཁྱབ་པ་ཡིན་ནོ། ། འཁོར་ལོ་བདེ་མཆོག་གི་སྒྲུབ་པ་པོ་ལ་མཁའ་འགྲོ་མས་བྱིན་གྱིས་རློབ་པ་ཡང༌། མཁའ་འགྲོ་མ་འདིའི་དམ་ཚིག་ནི་སྤྲུལ་པའི་སྐུ་སྔགས་སྐྱེས་བསྒོམས་ལ། ཞིང་སྐྱེས་དང་ལྷན་སྐྱེས་སུ་ཞེན་པ་བྱས་ནས་བསྒོམ་པ་ཉིད་ཡིན་ཏེ། དེ་ལྟ་བུའི་བསམ་གཏན་དང༌།
བཟླས་པ་ལ་སོགས་པ་གང་ཅི་ཡང་རུང་བ་ལ་གནས་པ་ཡིན་ན། ས་སྟེང་ན་བསྒྲུབ་རྒྱུ་གང་ཡོད་པའི་དངོས་གྲུབ་ཐམས་ཅད་སྒྲུབ་པ་པོ་ལ་རྫོགས་པར་འགྱུར་རོ། ། གཞན་ཡང་སྔགས་པས་རྟག་ཏུ་རྣལ་འབྱོར་བཞི་ལ་མཉམ་པར་བཞག་པས། དུས་མཚན་མོ་ནམ་མཁའི་གོས་ཅན་ནི་གསང་བར་བྱ་བའམ། ཡང་ན་གཅེར་བུར་བྱས་པས་སྐྱེས་པའམ་སྟེ་བདེ་མཆོག་བསྒོམ་པའི་དཔའ་བོ་རྣམས་སམ། གལ་ཏེ་གཡོན་པས་ཏེ་དཔའ་བོ་ཀུན་གྱིས་དེ་ལྟར་བྱས་པས་ཞིང་སྐྱེས་དང་ལྷན་སྐྱེས་ཀྱི་རྣལ་འབྱོར་མ་དང་དཔའ་བོ་རྣམས་དགྱེས་པར་འགྱུར་རོ། ། གཞན་ཡང་ཕྱག་རྒྱའི་གར་ཏེ་པདྨའི་ལག་པ་བསྐོར་བ་དང༌། སྔགས་ཧྲཱི་ཧ་ཧ་ལ་སོགས་པ་བརྗོད་དེ་མཆོད་པས་ཡུལ་གང་མཆོད་ཅེ་ན། རང་འབྱུང་སྟེ་སྔགས་སྐྱེས་མ་ཞིང་སྐྱེས་མ་ལ་སོགས་པར་ཞེན་པར་བྱས་ནས་རྟག་ཏུ་མཆོད་ན་ནི་མཆོག་ཏུ་ཐུན་མོང་གི་དངོས་གྲུབ་མ་ལུས་ཤིང་ལུས་པ་མེད་པ་ཐམས་ཅད་འགྲུབ་ཅིང༌། གཡོན་པ་ནི་རྣལ་འབྱོར་མ་ཡིན་ལ།
དེའི་མཆོད་པ་རབ་ཏུ་འཇུག་ནི། དངོས་སུ་སྔགས་སྐྱེས་མ་མཆོད་པས་དེས་ཞིང་སྐྱེས་མ་མཆོད་པར་འགྱུར། དེས་ལྷན་སྐྱེས་མ་ཡང་མཆོད་པར་འགྱུར་རོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས། ཡི་གེ་ཉི་ཤུ་རྩ་བཞིའི་ཡུལ་རྣམས་ལ་དཀྱིལ་འཁོར་ཏེ་རྣལ་འབྱོར་མ་ཉི་ཤུ་རྩ་བཞི་དགོད་པའི་ཆོ་གའི་ལེའུ་སྟེ། བཞི་བཅུ་རྩ་གཅིག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་རྩ་གཅིག་པའི་རྣམ་པར་བཤད་པའོ།། །། ལེའུ་བཞི་བཅུ་རྩ་གཉིས་པས་རྣལ་འབྱོར་མ་བསྟེན་པའི་ཐབས་ཀྱི་སྒོ་ནས་འབྲས་བུའི་གསང་བ་དངོས་གྲུབ་ཀྱི་རྟགས་བསྟན་ཏོ། །
ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་བཞི་ལས། དེ་ནས་ཞེས་པ་ནས། སྦྱིན་པ་དང་ཞེས་པའི་བར་གྱིས་བདུད་རྩི་དང་ཤ་ལ་སོགས་པའི་བཟའ་བ་རྣམས་ཀྱིས་བདེ་བ་སྐྱེ་བའི་རྒྱུ་ལུས་ཟུངས་རྒྱས་པར་བྱ་བའི་ཐབས། སྒྲུབ་པ་པོ་དང་རྐྱང་མ་གཉིས་ཀས་བསྟེན་པར་བསྟན་ཏོ། ། ཐོག་མར་ཞེས་པ་ལ་སོགས་པའི་ཚིགས་སུ་བཅད་པ་གཅིག་གིས་རྐྱང་མ་ལས་དང་པོར་དཔེའི་ཡེ་ཤེས་བདེ་བ་དང་མི་རྟོག་པ་རྟོགས་པར་བྱས་པ་དང༌། དེ་ནས་དོན་གྱི་ཡེ་ཤེས་རྟོག་པ་དང་མཐའ་གསུམ་གྱིས་མ་རིག་པ་ཉམས་སུ་མྱོང་བར་བྱ་བ་བསྟན་ཏོ། ། ཐོག་མཐའ་ཞེས་པ་ལ་སོགས་པའི་ཚིགས་སུ་བཅད་པ་གཅིག་གིས་རྐྱང་མ་བསྟེན་པའི་ཐོག་མ་དང་ཐ་མར་ཧ་ཧ་ལ་སོགས་པའི་ཐུང་ངུ་བརྒྱད་བརྗོད་པས་རྐྱང་མ་མཉེས་པར་བྱ་བ་བསྟན་ཏོ། ། གཟུགས་དང་ཞེས་པ་ནས།
རྟག་པ་ཡིན་ཞེས་པའི་བར་གྱིས་སྒྲུབ་པ་པོ་དང་རྐྱང་མ་ལ་བདེ་བ་སྐྱེས་པའི་རྟགས་བསྟན་ཏོ། ། དེ་ལ་གཉིས་ལས་གཟུགས་དང་ཞེས་པ་ལ་སོགས་པ་ཚིགས་གཉིས་ཀྱིས་སྒྲུབ་པ་པོ་དང་རྐྱང་མ་གཉིས་ཀ་ལ་འབྱུང་བའི་གསང་བའི་རྟགས་མདོར་བསྟན། གཉིས་པ་རྒྱས་པར་བཤད་པ་ལ་གཉིས་ལས། རྟག་ཏུ་ཞེས་པ་ནས་ཉེ་བར་བརྟག་ཅེས་པའི་བར་གྱི་སྒྲུབ་པ་པོ་ལ་འབྱུང་བའི་རྟགས་བསྟན། ངུ་བར་བྱེད་ཅེས་པ་ནས་རྟག་པ་ཡིན་ཞེས་པའི་བར་གྱིས་རྐྱང་མ་ལས་འབྱུང་བའི་ཁྱད་པར་གྱི་རྟགས་བསྟན་ཏོ། ། དང་པོ་ལ་གཉིས་ལས། རྟག་ཏུ་དེ་ཡི་མཆི་མ་འབྱུང༌། ། ཞེས་པ་ལ་སོགས་པའི་ཚིག་རྐང་པ་དྲུག་གིས་གཟུགས་ཀྱི་གསང་བ་ལྔ་བསྟན། དབུགས་འབྱིན་ཞེས་པ་ལ་སོགས་པའི་ཚིག་བདུན་གྱིས་ལས་ཀྱི་གསང་བ་ལྔ་བསྟན་ཏོ། ། བཞི་པོ་དེ་དག་གིས་ཡན་ལག་གི་དོན་ལ་དང་པོ་ནི་དེ་ནས་ཏེ་ལེའུ་བཞི་བཅུ་རྩ་གཅིག་པ་བཤད་པའི་རྗེས་ལའོ། །
དཔའ་བོ་ནི་གཙོ་བོར་ལས་ཀྱི་ཕྱག་རྒྱ་བསྒོམ་པའི་སྒྲུབ་པ་པོའི་མེ་ཏོག་སྟེ་ཕྱག་རྒྱའི་རང་བྱུང་གི་མེ་ཏོག་དང༌། ཆུ་ནི་དེས་མཚོན་པའི་སྒྲུབ་པ་པོའི་བྱང་ཆུབ་ཀྱི་སེམས་སོ། འཐུངས་ནས་ནི་དེ་མི་ཉམས་པར་རྡོ་རྗེ་ནོར་བུ་ནས་གྱེན་ལ་དྲངས་ཏེ་ལུས་ཐམས་ཅད་ལ་རྒྱས་པར་བྱ་བའོ། ། སྔགས་འདི་རྗེས་དྲན་བྱ་ནི་གྱེན་ལ་དྲངས་བར་མ་ནུས་པའི་ལྷག་མ་རྣམས་སྔགས་ཏེ། ཡི་གེ་འབྲུ་གསུམ་པོ་འདི་བརྗོད་པར་རྗེས་སུ་དྲན་པས་རང་གི་ཁར་བཟའ་བར་བྱའོ། ། སློབ་དཔོན་ཀངྐ་ན་ནི་ཨོཾ་ཨ་ཤུ་སུ་ཁཱ་བཱ་ཧཱྃ་ཞེས་ལན་གསུམ་བརྗོད་ལ་བཟའ་ཞེས་འདོད་དོ། ། གཞན་ཡང་བདེ་བ་སྐྱེ་བའི་རྒྱུ་ལུས་ཟུངས་རྒྱས་པར་བྱ་བའི་ཐབས་ནི་སྒྲུབ་པ་པོ་ལས་ཀྱི་ཕྱག་རྒྱ་དང་ལྷན་ཅིག་སྒྲུབ་པ་པོས། དུས་མཚན་མོའི་དུས་རྟག་ཏུ་ཐ་མལ་པའི་བཟའ་བ་ཤ་ལ་སོགས་པ་བྱིན་གྱིས་བརླབས་ལ་བྱང་ཆུབ་ཀྱི་སེམས་རྒྱས་པར་བྱ་བའི་ཕྱིར་བཟའ་བར་བྱའོ། ། དེ་ཡང་གང་གིས་བྱིན་གྱིས་བརླབ་ཅེ་ན། ཟས་ཀྱི་ཐ་མལ་པའི་དུག་གཞོམ་པར་བྱ་བའི་ཕྱིར་སྔགས་ཡིག་འབྲུ་གསུམ་ལན་གསུམ་ལ་སོགས་པ་བརྗོད་དེ།
བདུད་རྩིར་བྱ་བ་འདི་ཉིད་ཀྱི་བྱིན་གྱིས་བརླབས་ཏེ་ཟོས་པས་རང་གི་ལུས་ཟུངས་རྒྱས་པར་གྲུབ་པའི་ཐིག་ལེ་འཕེལ་བས་དེས་བདེ་བ་འཕེལ་བ་ཐོབ་པར་འགྱུར་རོ། ། གཞན་ཡང་ཐིག་ལེ་གཟུང་བར་མ་ནུས་པའི་ལྷག་མ་སྒྲུབ་པ་པོས་རང་གི་ཁར་འཐུང་བ་དང༌། དེ་བཞིན་དུ་ཕྱག་རྒྱ་མ་ལ་ཡང་སྦྱིན་པར་བྱའོ། ། གཉིས་པ་རྐྱང་མ་ལ་དཔེའི་ཡེ་ཤེས་ལ་བརྟེན་ནས་དོན་གྱི་ཡེ་ཤེས་རྟོགས་པར་བྱ་བ་ནི་ཕྱག་རྒྱ་ལས་དང་པོར་དཔེའི་ཡེ་ཤེས་སྐྱེ་ལ། དེ་ལས་དོན་གྱི་ཡེ་ཤེས་རྟོགས་པའི་ཚེ་ཐོག་མ་དང༌། ཐ་མ་དང༌། དབུས་ཀྱི་རྟོག་པ་མེད་པའི་ཡེ་ཤེས་སྐྱེས་པ་ཡིན་ནོ། ། དེ་ལྟ་བུ་དེ་མ་རྟོགས་ཀྱི་བར་དུ་ཡང་འཁོར་ལོས་སྒྱུར་བའང་ནི་ཞུ་བ་ལས་བདེ་བ་མི་རྟོག་པའི་ཉམས་སུ་མྱོང་བ་སྐྱེ་བ་ཡིན་གསུང༌། གཞུང་ནི་དོན་གྱི་ཡེ་ཤེས་དེ་མ་ཐོབ་པའི་བར་དུ་འཁོར་ལོས་སྒྱུར་བའི་རྒྱལ་པོར་སྐྱེ་བ་རང་འདྲ་བར་སེམས་སོ། ། དེ་ཡང་དང་པོར་སྒྲུབ་པ་པོས་རེག་པར་བྱ་བའོ། །
དེ་ཡང་གང་ལ་རེག་ཅེ་ན། ལྷན་ཅིག་གཙོ་བོ་ཆེ་ནི་རྐྱང་མ་རྡོ་རྗེ་ཕག་མོར་བྱིན་གྱིས་བརླབས་པ་ལའོ། ། བདེན་པ་དང་ཚངས་པར་སྤྱོད་པ་ནི། དོན་གྱི་ཡེ་ཤེས་མཐའ་གསུམ་གྱིས་རྟོག་པས་མ་རེག་པ་རྟོགས་པ་དེ་ཉིད་ལ་དེ་སྐད་ཅེས་བྱའོ། ། གསུམ་པ་རྐྱང་མ་བསྟེན་པའི་ཐོག་མ་དང་ཐ་མར་ཧ་བརྒྱད་ཀྱིས་མཉེས་པར་བྱ་བ་ནི་རྐྱང་མ་དང་སྙོམས་འཇུག་བྱེད་པའི་ཐོག་མ་སྟེ་སྔོན་དུ་དང༌། ཐ་མར་ཡང་བཞད་པའི་ཕྱག་རྒྱ་ཧ་ཧ་ཞེས་པ་ལ་སོགས་པའི་ཐུང་ངུ་བརྒྱད་བརྗོད་པས་ཀྱང་མ་མཉེས་པར་བྱ་ཞིང༌། དེའི་དུས་སུ་ལྟ་བའི་སྙེམས་པ་ནི་ལྟ་བ་སྟེ་སྒྲུབ་པ་པོའི་མིག་ཕྱོགས་ཐམས་ཅད་དམ་ཟུར་མིག་ཏུ་བལྟ་ཞིང༌། སྙེམས་པ་སྒེག་པའི་ཉམས་དང་ལྡན་པའི་གྲགས་ལྡན་པ་ནི་ཧ་ཧ་ལ་སོགས་པ་བརྒྱད་སྒྲ་ཆེར་བརྗོད་པར་བྱའོ། ། དེ་ལ་ཡང་དུས་གང་གི་ཚེ་བྱ་ཞེ་ན། གསང་བ་བྱ་བའི་དོན་དུ་མཚན་མོའམ་དེ་བཞིན་དུ་གཞན་གྱིས་མི་ཚོར་ན་ཉིན་མོའི་དུས་རང་དུའང་ནི་ཧ་ཧ་ལ་སོགས་པ་ཐུང་ངུ་བརྒྱད་བརྗོད་པ་འདིས་ནི་བཞད་པས་རྐྱང་མ་མཉེས་པ་དག་ཏུ་བྱའོ། །
བཞི་པ་ནི་དེ་ལྟ་བུ་དེས་སྒྲུབ་པ་པོ་དང་རྐྱང་མ་གཉིས་ཀ་ལ་བདེ་བ་སྐྱེས་པའི་རྟགས་ལ་གཉིས་ལས། དང་པོ་མདོར་བསྟན་པ་ནི། གཟུགས་ནི་གཟུགས་ཀྱི་གསང་བ་ལྔ་སྟེ། གཟུགས་འགྱུར་བའི་ཕྱིའི་རྟགས་སོ། ། ལས་ཀྱི་གསང་བ་གང་ཞེས་པ། ལས་ཀྱི་གསང་བ་ལྔ་ནི་བྱེད་ལུགས་སྣ་ཚོགས་ནང་གི་རྟགས་སོ། ། དེ་ལྟ་བུའི་རྟགས་བཅུ་གང་ཡིན་པའི་རྟགས་ཇི་ལྟར་གནས་པ་དེ་དཔའ་བོ་སྡུད་པ་པོ་ལ་བོས་ནས་ངས་བཤད་ཀྱིས། ཁྱོད་ཉོན་ཅིག་ཅེས་གདམས་པའོ། ། རྒྱས་པར་བཤད་པ་ལ་གཉིས་ལས། དང་པོ་སྒྲུབ་པ་པོའི་ཕྱིའི་རྟགས་གཟུགས་ཀྱི་གསང་བ་ལྔ་བསྟན་པ་ནི།
རྟག་ཏུ་སྟེ་ཕྱག་རྒྱ་བསྟེན་པའི་དུས་སུ་སྒྲུབ་པ་པོ་ལ་ནང་དུ་བདེ་བ་ཆེན་པོ་སྐྱེས་པས་དེའི་རྟགས། རྟག་ཏུ་མིག་ནས་མཆི་མ་འབྱུང་བ་དང༌། དད་པ་སྟེ་ནང་དུ་བདེ་བ་སྐྱེས་པས་ལུས་ཀྱི་བ་སྤུ་ལྡང་བ་དང༌། བྱང་ཆུབ་ཀྱི་སེམས་ཀྱི་ཐིག་ལེ་རྡོ་རྗེ་ལས་ནི་འགོམ་མི་བྱེད་ནི་ཕྱིར་བཏང་བ་ཡང་མི་འགྲོ་བ་དང༌། དེ་བཞིན་ཕྱོགས་གོས་གྱུར་པ་མཆོད་ནི། སྒྲུབ་པ་པོ་བདེ་བ་མི་རྟོག་པས་བརྒྱལ་བར་གྱུར་པས་གོས་ལ་སོགས་པ་དང་བྲལ་ཏེ། གཅེར་བུར་བུད་དེ་ལུས་ཀྱི་ཆ་ལུགས་ལྷོད་པར་གྱུར་པ་སྟེ། དེ་ལྟར་ན་ཐུན་མོང་མ་ཡིན་པའི་རྟགས་བཞིའོ། ། ཕྱག་རྒྱ་དང་གཉིས་ཀའི་རྟགས་ཐུན་མོང་བ་ནི་སྔར་གྱི་གད་མོ་རྣམ་པ་བརྒྱད་དེ། དེ་ལྟར་རྟགས་ལྔའོ། །
དེ་ལྟ་བུའི་མཆོད་པ་དེ་ནི། གཡོན་པ་སྟེ་པང་མི་ནི་ལ་སོགས་པའི་རྐྱང་མ་དབང་ཕྱུག་ཐམས་ཅད་དེ། དཔའ་བོ་ཐམས་ཅད་ཀྱིའོ། ། སྔར་བཤད་པ་འདི་ནི་ཕྱག་རྒྱའི་ཚོགས་ཀྱི་རིམ་པ་ལས་བྱུང་བའི་རྟགས་སོ། ། གཉིས་པ་སྒྲུབ་པ་པོའི་ནང་གི་རྟགས་ལས་ཀྱི་གསང་བ་ལྔ་བསྟན་པ་ནི། དབུགས་འབྱིན་ནི་སྒྲུབ་པ་པོའི་རླུང་དབང་དུ་གྱུར་པས་རླུང་ཇི་ཙམ་འདོད་པར་ནང་དུ་སྡོམ་ཡང་ཐུབ་ལ་དབུགས་གཏོང་ན་ཡང་བདེ་བར་གཏང་དུ་བཏུབ་པས་སོ། ། བསྐྱོད་པ་ནི་དལ་བར་བསྐྱོད་པ་དང༌། དབུགས་མནན་ཅིང་སྐྱོད་པ་དང༌། དབུགས་རྔུབ་ཅིང་ཕན་ཚུན་བསྐྱོད་པ་སྟེ། དེའི་སྦྱོར་བ་ལ་མཁས་པའོ། །
དགོད་པ་ནི་སེན་མོ་དང་སོས་གདབ་པ་ལ་སོགས་པ་ལ་མཁས་པའོ། ། སྒེག་དང་གར་གྱི་ངོ་མཚར་དང༌། ། སྣ་ཚོགས་མདུན་དུ་བྱས་ནས་ནི། ། ཞེས་པ་ནི། དེ་ཡང་ཕྱག་རྒྱ་མ་གླང་པོ་ལྟ་བུ་ཡིན་ལ། དེ་ལ་ཁབ་རྩེ་ལྟ་བུའི་ཀ་ར་ན་བྱ་ཞེས་བྱ་བ་ལ་སོགས་པ་སྦྱོར་ལུགས་སྣ་ཚོགས་བྱ་བའོ། ། ཕྱག་རྒྱ་དང་བཅས་པའི་སྒྲུབ་པ་པོས་སྔགས་ནི་ལྷར་བསྐྱེད་པའམ། ཡང་ན་འོག་ནས་འབྱུང་བ་ཉིད་དོ། ། དེ་ཡང་ཧ་ཧ་ལ་སོགས་པའི་གད་མོ་བརྒྱད་ཡིན་ལ། འདི་ནི་སྒྲུབ་པ་པོ་དང་རྐྱང་མ་གཉིས་ཀའི་ཐུན་མོང་བ་ཡིན་ཏེ།
དེ་ཡང་ཕྱག་རྒྱ་དང་གད་མོ་དགོད་པ་དང༌། དེས་སྣ་ཚོགས་པའི་དབང་མཆོག་དགའ་ནི་བདེ་བ་སྣ་ཚོགས་སྐྱེ་བ་ཡིན་ལ། དེ་ཡང་ཕྱག་རྒྱ་དང་གཉིས་ཀས་ཧ་ཧ་སྟེ་དགོད་པ་བརྒྱད་པོ་ཉེ་བར་བརྟག་གོ ། དེ་ལྟར་ན་ཕྱི་ནང་གི་རྟགས་བཅུའོ། ། དེ་ལྟ་བུའི་ལས་ཀྱི་གསང་བ་ལྔ་པོ་དེ་ནི་རྐྱང་མ་ལས་འབྱུང་བར་ཤེས་པར་བྱ་སྟེ། འདིའི་གཞུང་ནི་མས་བཟློག་ཏུ་སྦྱར་བར་བྱ་གསུང་ངོ༌། ། གཉིས་པ་ཕྱག་རྒྱ་མ་ལས་འབྱུང་བའི་རྟགས་བཅུ་ལས་དང་པོ་ཕྱིའི་རྟགས་གཟུགས་ཀྱི་གསང་བ་ནི། ངུ་བར་བྱེད་པ་རྟག་ཏུ་བསྔགས་ཏེ་རྐྱང་མ་ལ་ནང་དུ་བདེ་བ་སྐྱེས་པས་ངུ་བ་དང༌། སྒྲུབ་པ་པོ་དང་སྙོམས་པར་ཞུགས་པ་ལས་ནང་དུ་བདེ་བ་སྐྱེས་པས་དེ་ཉིད་ཀྱིས་ཕྱག་རྒྱ་མ་དེ་དགའ་བར་འགྱུར་ཞིང༌། སྔགས་ཧ་ཧ་ལ་སོགས་པ་བརྒྱད་འདོན་པ་དང༌།
བསམ་གཏན་ནི་ནང་དུ་བདེ་བ་སྐྱེས་པ། ལེགས་སྦྱོར་ནི་སོ་དང་སེན་མོས་གདབ་པ་ལ་སོགས་པ་བྱེད་པ་སྟེ། ཚིག་གཉིས་པོ་དེའི་དོན་གཅིག་ཏུ་བགྲང་ཡང་འདིའི་གཙོ་བོ་གད་མོ་བརྒྱད་ཡིན་གསུང༌། གཙོ་མོ་ནི་བད་མི་ནི་ལ་སོགས་པའི་རྐྱང་མ་རྣམས་དང༌། དཔའ་བོ་སྒྲུབ་པ་པོའི་ནང་དུ་བདེ་བ་སྐྱེས་པས་ཕྱི་རོལ་གྱི་ལུས་ཀྱི་བ་སྤུ་ལྡང་བ་ལྷན་ཅིག་འབྱུང་བ་བདེ་བ་སྟེ། འདི་ནི་འདིར་དངོས་སུ་རྐྱང་མ་ལས་འབྱུང་བའི་དབང་དུ་བྱས་པའོ། ། རྡོ་རྗེ་འགོམ་པར་མི་བྱ་བ་ནི་རྐྱང་མས་ཀྱང་རང་གི་བྱང་ཆུབ་ཀྱི་སེམས་སྡོམ་པར་ནུས་པའོ། ། གཡོན་པས་ཡོངས་སུ་བརྟག་པ་ནི་རྐྱང་མ་ལ་བདེ་བ་མི་རྟོག་པ་སྐྱེས་པ་གོས་དང་བྲལ་བར་གྱུར་བ་ལ་སོགས་པ་སྟེ། དེ་ལྟར་ན་ལྔའོ། ། ནང་གི་རྟགས་ལས་ཀྱི་གསང་བ་ལྔ་ནི།
སྒྲུབ་པ་པོ་ལ་འབྱུང་བ་ལྔ་པོ་ཉིད་རྐྱང་མ་ལ་ཡང་འབྱུང་བར་ཤེས་པར་བྱ་སྟེ། དེ་ལྟར་ན་གཉིས་ཀ་ལ་བཅུ་བཅུར་བྱས་པས་རྟགས་ཉི་ཤུར་ཤེས་པར་བྱའོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས། མཁའ་འགྲོ་མ་དང་སྒྲུབ་པ་པོའི་གཟུགས་ཀྱི་གསང་བ་ལྔ་དང༌། ལས་ཀྱི་གསང་བ་ལྔ་ཡོངས་སུ་བརྗེ་བ་དང༌། དགོད་པ་ཧ་ཧ་ལ་སོགས་པ་བརྒྱད་གཉིས་ཀས་བརྗོད་པའི་སྔགས་ཀྱི་ཆོ་གའི་ལེའུ་སྟེ། བཞི་བཅུ་རྩ་གཉིས་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་རྩ་གཉིས་པའི་རྣམ་པར་བཤད་པའོ།། །།
ལེའུ་བཞི་བཅུ་རྩ་གསུམ་པས་ནི་འབྲས་བུའི་གསང་བ་རྒྱས་པར་བཤད་པ་སྟོན་ཏེ། དེ་ཡང་ཡི་གེ་བདུན་པའི་ལས་ཚོགས་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་བཞི་ལས། དང་པོ་ཡི་གེ་བདུན་པའི་སྔགས་ཀྱི་ཆེ་བ་བསྟན་པའི་སྒོ་ནས་གནས་མདོར་བསྟན་པ་སྟོན་ཏེ། དེ་ཡང་ཡི་གེ་བདུན་པ་ལ་སྔོན་དུ་བསྙེན་པ་སོང་བའི་རྣལ་འབྱོར་པ་ལ་མཁའ་འགྲོ་མ་རྣམས་ཀྱིས་སྤྱན་རས་ཀྱིས་གཟིགས་ཤིང་བྱིན་གྱིས་རློབ་ལ། དེ་ཡང་གནས་ཁྱད་པར་ཅན་དུ་གནས་ན་བྱིན་གྱིས་རློབ་པས་གནས་མདོར་བསྟན་པ་སྟོན་པ་ནི། དེ་ནས་ཏེ་གཞུང་བཞི་བཅུ་རྩ་གཉིས་པ་སོང་བའི་རྗེས་ལ་ཡིན་ལ། དོན་ནི་ཡི་གེ་བདུན་པའི་བསྙེན་པ་སྔོན་དུ་སོང་བའི་རྗེས་ལའོ། །
མཁའ་འགྲོ་མ་རྣམས་ཀྱིས་སྒྲུབ་པ་པོ་ལ་སྤྱན་རས་ཀྱིས་གཟིགས་ཤིང་འཚོ་བར་མཛད་པ་སྟེ། དེ་ཐུགས་ཀྱི་དགོངས་པར་མཛད་པ་དེ་བཤད་པར་བྱ་ཞེས་པའི་དོན་ཏོ། ། དེ་ཡང་གང་དག་ལ་གཟིགས་ཤེ་ན། དཔའ་བོ་སྟེ་སྒྲུབ་པ་པོ་ཧེ་རུ་ཀ་དང་ནི་གཉིས་སུ་མེད་པར་བསྒོམ་པའམ། ཧེ་རུ་ཀའི་ང་རྒྱལ་བརྟན་པའི་མི། གནས་ཏེ་པུལླཱི་ར་མཱ་ལ་ཡ་ལ་སོགས་པའི་དབྱེ་བ་ནི་གནས་དང་ཉེ་བའི་གནས་ལ་སོགས་པའོ། ། ཡང་ན་གནས་ནི་འོག་གི་ལམ་གྱི་བཞི་མདོ་ལ་སོགས་པ་ཡིན་ཏེ། དེ་རྣམས་ཀྱི་ཆོ་ག་ནི་གནས་གང་དང་གང་དུ། གང་དང་གང་སྦྱོར་བའི་ཆོ་ག་ཤེས་པ་དེ་ལའོ། ། དེ་ཡང་ཅི་ཞིག་བྱས་པས་སྤྱན་རས་ཀྱིས་གཟིགས་ཤེ་ན།
སྤྱན་རས་ཀྱིས་གཟིགས་པའི་རྒྱུ་ནི་གནས་དེ་དག་ཏུ་དཔའ་བོ་དང་རྣལ་འབྱོར་མ་བསྒོམ་པ་ལ་མངོན་པར་དགའ་ཞིང་བརྩོན་པ་རྣམས་ལ། སྤྱན་རས་ཀྱིས་འཚོ་བ་སྟེ་འདིས་གནས་མདོར་བསྟན་པ་ཡིན་གསུང་ངོ༌། ། གཉིས་པ་གནས་རྒྱས་པར་བཤད་པ་ནི། གནས་གང་དུ་གནས་པ་ལ་སྤྱན་རས་ཀྱིས་གཟིགས་ཤེ་ན། གནས་ཀྱི་ཁྱད་པར་བསྟན་པ་ནི། ལམ་གྱི་བཞི་མདོའམ་ཁྱིམ་ནི་མ་མོའི་ཁྱིམ་དང༌། བྱང་ཆུབ་སེམས་དཔའི་ཁྱིམ་དང་ཁང་སྟོང་དག་གམ། དཔའ་བོའི་གནས་ཀྱི་རི་བོར་ནི་དུར་ཁྲོད་དེ། དེ་དག་ཏུ་བཟླས་བསྒོམ་བྱས་ན་མཁའ་འགྲོ་མ་དང་དཔའ་བོའི་དམ་ཚིག་བྱིན་གྱིས་རློབ་པའི་གནས་ཡིན་པས་སྒྲུབ་པ་པོ་དེ་ལ་ཡུལ་ཉི་ཤུ་རྩ་བཞི་ལ་སོགས་པ་ཐག་རིང་པོ་ནས་ཀྱང་ལྷན་སྐྱེས་དང་ཞིང་སྐྱེས་ཀྱི་དཔའ་བོ་དང་དཔའ་མོ་རྣམས་ཀྱི་སྤྱན་རས་ཀྱིས་གཟིགས་ཤིང་བྱིན་གྱིས་རློབ་པར་འགྱུར་རོ། ། གསུམ་པ་སྒྲུབ་པ་པོའི་ཆ་ལུགས་བསྟན་པ་ནི།
སྒྲུབ་པ་པོ་ལས་ཀྱི་ཕྱག་རྒྱ་དང་གཉིས་གཅེར་བུར་བྱས་ཏེ་བདེ་བས་མཆོད་པའི་ལས་ཉིད་ཀྱིས་ཡོངས་སུ་གྲོལ་ནི་སྤྱན་རས་ཀྱིས་གཟིགས་པར་འགྱུར་རོ། ། དེའི་ཚེ་གོས་གཞན་ནི་ཐ་མལ་པའི་གོས་ལས་གཞན་པ་སྟག་གི་པགས་པ་དང་རུས་པའི་རྒྱན་ལ་སོགས་པ་དག་གིས་ལུས་བཀབ་ནས་ནི། ཐ་མལ་པའི་གོས་ལ་སོགས་པའི་འདོད་པ་རྣམས་ཀྱིས་རེག་པར་མི་བྱའོ། ། གཞན་ཡང་ཆགས་པའི་བརྡར་དེ་བཞིན་སྐྲ་ནི་གྲོལ་བའི་སིལ་བུར་གྲོལ་བར་གྱུར་པས་འོག་ནས་འབྱུང་བའི་ལས་ཐམས་ཅད་སྒྲུབ་པ་བརྩམས་པ་ལ་རྩ་བའི་སྔགས་བཟླས་པ་དང༌། དེ་བཞིན་བསྡིགས་ནི་དེའི་སྔོན་དུ་སུམྦྷ་ནི་ལ་སོགས་པ་བརྗོད་ཅིང༌། ཕྱོགས་བཅིང་བ་ནི་རྡོ་རྗེ་རྭ་བ་དང་དྲྭ་བ་དང་གུར་དང་བླ་རེ་དང་ས་གཞི་ལ་སོགས་པ་བསྒོམས་པ་ལ་འཇུག་པ་དང༌། དེ་ལྟར་བྱས་པས་སྲུང་བའི་འཁོར་ལོའི་སྟོབས་ཀྱིས་ལྷ་དང་ལྷ་མིན་ལ་སོགས་པའི་ཚོགས་རྣམས་ཀྱིས་ཀྱང་སྲུང་བའི་འཁོར་ལོའི་ནང་ན་གནས་པའི་སྒྲུབ་པ་པོ་དེ་མི་མཐོང་བར་རྩ་བའི་སྔགས་བརྗོད་ཅིང་ཕྱག་རྒྱ་དང་ལྷན་ཅིག་དེ་ཁོ་ན་ཉིད་ཀྱི་མཆོད་པས་མཆོད་པར་གྱིས་ཞེས་པའོ། ། བཞི་པ་ཡི་གེ་བདུན་པའི་ལས་ཚོགས་དངོས་བསྟན་པ་ལ་གཉིས་ལས། དང་པོ་བསྙེན་པ་སྔོན་དུ་སོང་བས་དངོས་གྲུབ་ཀྱི་མཚན་མའམ། ལྟས་བརྟག་པ་ནི།
དང་པོ་ཡི་གེ་བདུན་པ་ལ་བསྙེན་པ་འབུམ་ཕྲག་གཅིག་སྔོན་དུ་སོང་བས་སྒྲུབ་པ་ལ་ཁྲི་བཟླས་ལ། དེ་ནས་རང་གི་སྙིམ་པའི་ནང་དུ་ཀ་ར་བཱི་རེ་མེ་ཏོག་དམར་པོས་བཀང་སྟེ། ཡི་གེ་བདུན་པའི་སྔགས་བཟླས་ལ་ནམ་མཁའ་ལ་གྱེན་དུ་འཐོར་བས། མེ་ཏོག་དེ་དག་ས་གཞི་ལ་མར་གལ་ཏེ་ལྟུང་བར་མ་གྱུར་ན། དེ་ཉིད་དུ་ནི་སྒྲུབ་པ་པོ་མི་སྣང་བར་འགྱུར་ཏེ་ལས་ཚོགས་ཐམས་ཅད་འགྲུབ་པའི་རྟགས་ཡིན་ནོ། ། གཉིས་པ་ལས་དང་པོ་པའི་ལས་ཚོགས་བཅུ་གསུམ་ལས། དང་པོ་ངག་གི་དབང་ཕྱུག་ལ་སོགས་པ་འགྲུབ་པ་ནི། གཞན་ཡང་སྒྲུབ་པ་པོ་གནས་ཀྱི་ཁྱད་པར་ཡུལ་ཉི་ཤུ་རྩ་བཞི་ལ་སོགས་པར་གནས་ན། བཟླས་པ་དང་བསྒོམ་པ་ལ་སོགས་པ་བྱས་ན་ལྷན་སྐྱེས་དང་ཞིང་སྐྱེས་ལ་སོགས་པའི་མཁའ་ལ་འགྲོ་བ་སྟོང་ཕྲག་ནི། གནས་ལ་དབང་ནི་བྱེད་པ་སྟེ།
དེ་དག་ལྷན་ཅིག་སྐལ་བ་མཉམ་པར་འགྱུར་རོ། ། ཡང་ངག་གི་དབང་ཕྱུག་མ་རྣལ་འབྱོར་མ་དང་ལྷན་ཅིག་གསུང་གི་དབང་ཕྱུག་ཐམས་ཅད་དགུག་ཅིང་འགྲུབ་པར་འགྱུར་ཏེ། དཔེར་ན་གཟའ་ཕུར་བུས་ཕྱི་རོལ་པའི་སྒྲ་བརྩམས་པས་ངག་བསྒྲུབས་པ་ལྟར་སྒྲུབ་པ་པོ་ཡང་དེ་ལྟར་འགྱུར་རོ། ། དེ་ཡང་མ་བསླབས་པར་སུམ་ཅུ་རྩ་གསུམ་ལ་སོགས་པའི་ལྷ་དང་ལྷ་མོ་སྨྲ་བའི་གཏམ་སཾ་སྐྲྀ་ཏའི་སྐད་ཤེས་ཤིང༌། ས་འོག་ལ་སོགས་པ་ན་གང་ཡོད་པའི་སྐད་ཐམས་ཅད་ཀྱང་ཤེས་པར་འགྱུར་བ་དང༌། སྐར་མ་རྒྱུ་བ་ལ་སོགས་པའི་དུས་ཐམས་ཅད་ཀྱང་ཤེས་པར་འགྱུར་བ་སྟེ། མདོར་ན་མངོན་པར་ཤེས་པ་ཐོབ་པར་འགྱུར་ཞེས་པའི་དོན་ཏོ། ། གཞན་ཡང་ཉེ་བའི་སྙིང་པོ་བཟླས་པའི་ཕན་ཡོན་ནི་གནས་ཡུལ་དང་ཡུལ་དགོན་པ་ལ་སོགས་པ་ནི་གོ་སླ་ལ། མཚན་དྲུང་ནི་མ་ཧཱ་དེ་བའི་མཚན་མ་གཅིག་པའི་དྲུང་སྟེ་གནས་དེ་དག་ཏུ་བསྙེན་པ་འབུམ་ཕྲག་གཅིག་སྔོན་དུ་སོང་བས་སྙིང་པོ་དང༌། ཉེ་བའི་སྙིང་པོ་བདག་གི་ལུས་མི་སྣང་བར་གྱུར་ཅིག་ཅེས་སྤེལ་ཚིག་དང་བཅས་པ་འདོན་པ་སྟེ་ལྷ་དང་མི་ཐམས་ཅད་ཀྱིས་མི་མཐོང་བར་འགྱུར་རོ། །
དེ་བས་ན་སྔར་བཤད་པའི་ཡུལ་ཕྱོགས་འདི་དག་ཏུ་སྒྲུབ་པ་པོ་ནི་ལུས་ཀྱང་མི་མཐོང་བར་རྟག་ཏུ་གནས་པར་འགྱུར་རོ། ། གཉིས་པ་བསྙེན་པ་ལ་འབུམ་ཕྲག སྒྲུབ་པ་ལ་ཁྲི། བཟླས་པ་ལས་སྦྱོར་བྱེད་པའི་ཚེ་ཤིང་མྱ་ངན་མེད་པའི་སྡོང་པོ་མཐོན་པོའི་རྩེ་མོ་ལ་ཡི་གེ་བདུན་པའི་སྔགས་ཀྱི་འོད་ཟེར་སྤྲོས་ཏེ། སྔགས་ཁ་དོག་དམར་པོའི་རྡུལ་ཕྲ་རབ་རི་རབ་ཙམ་པས་ཤིང་གི་རྩེ་མོ་གནོན་པར་བསམ་ཞིང་མེ་ཏོག་ལ་སོགས་པ་ལ་སྔགས་བཟླས་ཏེ་ཤིང་ལ་གཏོར་ན་ཡི་གེ་བདུན་པའི་སྔགས་དང་ཤིང་མི་ཕྱེད་པར་འགྱུར་ཞིང༌། ཕམ་པར་ཏེ་འཆག་པར་འགྱུར་ཞིང་ས་འཛིན་རི་རབ་རྣམས་ཀྱང་ལྟུང་བར་འགྱུར་ཏེ་གཞན་དུ་མི་ལྟུང་བ་ཡིན་ནོ། ། རྨི་ལམ་བརྟག་པ་ནི་གང་ཟག་དབང་པོ་ཐ་མའི་དབང་དུ་བྱས་པ་སྟེ། དང་པོ་ཡི་གེ་བདུན་པ་ལ་བསྙེན་སྒྲུབ་བྱས་ལ། བདག་གི་ལུས་ལ་རྣམ་དགོད་དེ་ནི་ཡི་གེ་བདུན་པའི་འཁོར་ལོ་བྲིས་ནས་རབ་གནས་བྱས་པ་དེ་ནི་རང་གི་ལུས་ལ་བཏགས་ཏེ། ལྷའི་རྣལ་འབྱོར་སྔོན་དུ་སོང་ནས་འབབ་ཆུའི་འགྲམ་གྱི་བྱེ་མའི་ས་ལ།
རྩྭ་ཀུ་ཤ་གསར་པ་བདུད་རྩི་ལྔའི་ཆུས་གཏོར་ལ། རང་ངམ་གཞན་ཉལ་ཁར་ཞལ་བཞི་པའི་སྔགས་ཀྱིས་བསྲུང་བ་དང་བཅས་པའི་ཡི་གེ་བདུན་པ་བརྒྱ་རྩ་བརྒྱད་བཟླས་ནས་དེ་སྟན་དུ་བཏིང་སྟེ། དེའི་སྟེང་དུ་གློ་གཡས་པ་ས་ལ་ཕབ་ནས་སྔགས་ཟློས་པ་དང་བཅས་པས་ཉལ་ན་རྨི་ལམ་དུ་དགེ་མི་དགེའི་བྱ་བ་ཀུན་དང༌། རང་གི་ཡིད་ལ་གང་འདོད་པ་དེ་བདེན་པར་སྟོན་པར་འགྱུར་རོ། ། དེ་ཉིད་གང་ཞེ་ན་དེ་ཉིད་བསྟན་པ་ནི། རང་དང་གཞན་དུས་མིན་པར་འཆི་བ་དང་རྫས་བཅོམ་པ་དང༌། ཉམས་ནི་འོན་པ་དང་ལོང་བར་འགྱུར་བ་ལ་སོགས་པ་ཤེས་པར་བྱ་རྒྱུ་བསམ་པའི་ལས་ཀུན་ཏུ་གང་གྱུར་པ་དང༌། དགེ་མི་དགེ་ལ་སོགས་པ་སྣ་ཚོགས་གཞན་དང་གཞན་ཐམས་ཅད་རྨི་ལམ་དུ་བདེན་པར་སྟོན་པར་འགྱུར་རོ། ། པྲ་སེ་ན་དབབ་པ་ནི་ཡི་གེ་བདུན་པ་ལ་བསྙེན་པ་འབུམ་ཕྲག་གཅིག དེ་ནས་སྒྲུབ་པ་ལ་ཁྲི་ཕྲག་གཅིག་བཟླས་ལ།
དུས་ཚེས་བཅུ་གཉིས་གང་ཡང་རུང་བ་ལ་རལ་གྲི་ལ་སོགས་པའི་རྫས་ཐམས་ཅད་འཚོགས་པར་བྱས་ལ། ཁྱེའུའམ་བུ་མོ་སྐྱེ་གནས་མ་ཉམས་པ་ཅིག་བཀུག་ལ། ཉིན་མོའི་དུས་སུ་ཁང་པ་ཤིན་ཏུ་ནག་པ་ཅིག་ཏུ་གནས་ཏེ། རང་ལྷའི་རྣལ་འབྱོར་སྔོན་དུ་སོང་བས་དེ་བཞིན་སྔགས་བཟླས་ཞེས་པ་དང་པོ་རལ་གྲི་ལ་སུམྦྷ་ནིའི་སྔགས་བཟླས་པས་བགེགས་སྦྱངས་ལ། དེ་ནས་རལ་གྲི་དེ་བཀྲག་དང་ལྡན་པར་སྦྱངས་ཏེ། དེ་ནས་ཡི་གེ་བདུན་པ་བཟླས་ཤིང་རལ་གྲི་ལ་བདུད་རྩི་ལྔའི་ཆུས་ཐིག་ལེ་བདུན་བྱ། དེ་ཆུ་གཙང་མས་བཀྲུས་ལ། དེས་ཁྱེའུའམ་བུ་མོ་ཁྲུས་བྱས་ནས་དེའི་མིག་ལ་ཡི་གེ་བདུན་པ་བཟླས་ཤིང་ཅི་ནུས་རལ་གྲི་ལ་བལྟར་བཅུག་ན་སུ་ཞིག་གིས་ནོར་ཁྱེར་བ་དང༌། བཅོམ་པ་དང་ཉམས་པ་ལ་སོགས་པའི་དགེ་མི་དགེ་ཐམས་ཅད་དེར་མཐོང་བར་འགྱུར་རོ། ། ཡང་ན་ཆུ་ཞེས་པ་འབབ་ཆུ་བླངས་ཏེ།
མི་དང་ཁྱི་ལ་སོགས་པས་མ་འབགས་པའི་གཙང་མ་དེ་ལ་བལྟར་བཅུག་ན་ཡང་དེ་བཞིན་དུ་འགྱུར་རོ། ། ཡང་ན་མཐེ་བོང་ཞེས་པ་ནི། སྒྲུབ་པ་པོའི་མཐེ་བོའི་ནང་རྒྱ་སྐྱེགས་དང་སྣག་ཚ་ལ་སོགས་པས་སྦྱངས་ལ། མཐེ་བོང་གི་རྩ་བར་བདུད་རྩིས་ཐིག་ལེ་བདུན་བྱས་ལ། མཐེ་བོང་སྦྱངས་པ་ལ་བལྟར་བཅུག་ན་ཡང་དེ་བཞིན་དུ་འགྱུར་རོ། ། ཡང་ན་མར་མེ་ཇི་ལྟ་བ་བཞིན་སྦྱངས། བུམ་པ་གཙང་མར་ཆུ་གཙང་དང་བདུད་རྩི་ཅུང་ཟད་བླུགས་པ་ལ་ཡི་གེ་བདུན་པ་བཟླས་ལ་བུམ་པའི་སྟེང་དུ་མར་མེ་གཅིག་བཞག་ལ་བལྟར་གཞུག་གོ ། ཡང་ན་མེ་ལོང་ནི་མེ་ལོང་བགེགས་སྦྱངས་ཏེ། གཡའ་ཤིན་ཏུ་དག་པར་སྦྱངས་པ་ལ་བལྟར་བཅུག་ན་ཡང་དེ་བཞིན་དུ་འགྱུར་རོ། ། དེ་དག་གི་དུས་སུ་ཡི་གེ་བདུན་པའི་སྔགས་བཟླས་པ་ཉིད་ལ་རྟག་ཏུ་གནས་པའི་རྣལ་འབྱོར་པས་པྲ་སེ་ན་སྟེ།
སྒྲུབ་པ་པོ་གང་འདོད་པའི་དོན་ཏེ་ཐོགས་པ་མེད་པར་འབེབས་པར་བྱེད་ནི་སྟོན་པར་བྱེད་པར་འགྱུར་རོ། ། དེ་ཡང་རང་ཉིད་ལྷར་བསྒོམ་པ་དང་ལན་བདུན་ཏེ་ཡི་གེ་བདུན་པ་ཟློས་པ་དང༌། སྔགས་དགོད་པ་ནི་འཁོར་ལོ་བྲིས་ཏེ་ལུས་ལ་བཅངས་པས་དགེ་མི་དགེ་ཐམས་ཅད་ཐོགས་པ་མེད་པར་སྟོན་པར་འགྱུར་རོ། ། ནད་ཞི་བར་བྱ་བ་བསྟན་པ་ནི། འདི་གང་ཟག་དབང་པོ་འབྲིང་པོའི་དབང་དུ་བྱས་པ་ཡིན་ཏེ། དེ་ནས་ནི་ཡི་གེ་བདུན་པ་ལ་བསྙེན་པ་སྔོན་དུ་སོང་བའི་རྗེས་ལ། དཔའ་བོ་བཅོམ་ལྡན་འདས་ཀྱི་ཉེ་སྙིང་ཡི་གེ་བདུན་པའི་སྔགས་བཀོད་པའི་དབྱེ་བ་ནི་ནད་ཀྱི་བྱེ་བྲག་ཤེས་པའོ། ། དེ་ཡང་ཙནྡན་དཀར་པོ་དང༌། ག་པུར་ལ་སོགས་པའི་ཆུས་རང་གི་ལག་པ་གཡོན་པའི་མཐིལ་ལ་ཡི་གེ་བདུན་པའི་འཁོར་ལོ་ནང་དུ་པདྨ་འདབ་མ་དྲུག་པ་དེའི་ཕྱི་རོལ་དུ་འཁོར་ལོ་རྩིབས་དྲུག་པ་བྲིས་ལ། ནང་མ་ལ་ཡི་གེ་བདུན།
ཕྱི་མ་ལ་དཔའ་མོའི་གོ་ཆ་དྲུག་དང༌། མུ་ཁྱུད་གཉིས་པ་ལ་ཨཱ་ལི་ཀཱ་ལི་གཡོན་སྐོར་དུ་བྲིས་ནས་རབ་ཏུ་གནས་པ་ཇི་ལྟ་བ་བཞིན་བྱས་ལ། འཁོར་ལོ་དེའི་དབུས་ཉི་མའི་དཀྱིལ་འཁོར་བསམས་ནས། དེ་ནད་པ་ལ་བསྟན་ཅིང་ཡི་གེ་བདུན་པའི་སྔགས་སྤེལ་ཚིག་དང་བཅས་པ་ལན་སྟོང་རྩ་བརྒྱད་ཀྱི་བར་དུ་བཟླས་ཤིང་འཁོར་ལོ་དེ་ལས་འོད་ཟེར་དཀར་པོ་བྱུང་སྟེ། མདུན་གྱི་ནད་པའི་ལུས་ལ་ཕོག་པས་དེའི་ནད་ཐམས་ཅད་བསལ་བར་བསམས་ནས། དངོས་སུ་སྒྲུབ་པ་པོའི་འཁོར་ལོ་དང་ལྡན་པའི་ལག་པ་གཡོན་པས་ཀྱང་ནད་པའི་ལུས་ལ་བྱབས་པས། ནད་པ་ནད་ཀྱིས་གདུངས་པ་དེ་ནད་དང་བྲལ་ཏེ་ལུས་ཤེལ་གྱི་མདོག་ལྟ་བུར་བལྟ་བར་བྱའོ། ། དེ་ལྟར་བྱས་པས་སེ་གོལ་གཏོགས་པ་ཙམ་གྱིས་སྐད་ཅིག་གིས་ནད་ཐམས་ཅད་སེལ་ཞིང༌། དེའི་ལུས་སྟོན་ཀའི་ཟླ་བ་དང་འདྲ་བར་འགྱུར་རོ། ། དུག་ལ་སོགས་པ་ཞི་བར་བྱ་བ་ནི་བསྙེན་པ་སྔོན་དུ་སོང་ནས་ལྷའི་རྣལ་འབྱོར་དང་ལྡན་པས།
ལག་པ་གཡོན་པ་ལ་འདིའི་འཁོར་ལོ་ཟླ་བ་ལ་གནས་པར་བྲི་བའམ། ཡང་ན་ལག་པ་གཡོན་པའི་མཐིལ་དུ་ཟླ་བའི་དཀྱིལ་འཁོར་བསམས་པའི་དབུས་སུ་རྣམ་དག་དགོད་ཅིང་ནི་འཁོར་ལོ་བསམས་ལ་ལག་པ་གཡོན་པར་འཁོར་ལོ་སྒོམ་པར་བྱེད་ཅིང་འཁོར་ལོའི་ཡི་གེ་ཐམས་ཅད་ཤེལ་གྱི་མདོག་ལྟར་སྣང་བ་དེ་ལ། གཟུགས་ལྔ་ནི་འོད་ཁ་དོག་ལྔ་རུ་ནི་འཕྲོ་བར་བལྟ་བར་བྱ་སྟེ། འོད་དེས་ནད་རྣམས་ཀུན་ལ་དགོད་པར་བྱ་ནི། དུག་ལ་སོགས་པའི་ནད་རྣམས་ཐམས་ཅད་ཞི་བར་བསམ་ཞིང༌། ལག་པས་ཀྱང་བསྒྲུབ་བྱ་ལ་བྱབས་པས་ནི་རིམས་ལ་སོགས་པ་ཐམས་ཅད་ལག་པའི་ཟླ་བའི་གཟུགས་ལ་གནས་པའི་ཡི་གེ་དཀར་པོ་བསམ་པའི་འོད་ཀྱིས་ཕོག་པས་ནད་ཐམས་ཅད་བསལ་བར་བསམས་ནས་སྔགས་བཟླས་ན་ནི་ནད་ཐམས་ཅད་འབྱེར་བར་འགྱུར་རོ། ། སྦྱིན་སྲེག་གིས་རྒྱས་པའི་ལས་བསྒྲུབ་པ་ནི། ཡི་གེ་བདུན་པ་ལ་བསྙེན་པ་འབུམ་ཕྲག་གཅིག་བྱས་ལ་དུས་མཚན་མོ་གཞན་ལ་གསང་བ་ལ་གནས་ཏེ། རྒྱས་པའི་ཐབས་དང་རྫས་བསགས་པ་དང་ལྡན་པས་མེ་ལྷ་དང༌། ལྷག་པའི་ལྷ་ལ་སྦྱིན་སྲེག་དབུལ་བའི་ཚེ་བསྲེག་རྫས་གོ་མཾ་ས་སྟེ།
བ་ལང་གི་ཤ་དང་མངར་གསུམ་སྟེ། ཀ་ར་བུ་རམ་སྦྲང་རྩི་རྣམས་དབུལ་བར་བརྟག་ཅིང༌། ཡི་གེ་བདུན་པའི་སྔགས་ཤེས་པས་ཏེ། སྤེལ་ཚིག་དང་བཅས་པ་སྲེག་བླུགས་ཆུང་ངུ་སྟོང་རྩ་བརྒྱད་དུ་སྦྱིན་སྲེག་བྱས་ན། སྒྲུབ་པ་པོ་སྔགས་པས་སྦྱིན་སྲེག་ཐོན་པའི་ནང་པར་དུས་སུ་ནི་གསེར་སྲང་སྟོང་རྙེད་པར་འགྱུར་རོ། །

སྦྱིན་སྲེག་ཆུང་ངུ་སྟོང་ཕྲག་བཅུ་བྱས་པས་ཡུལ་འཁོར་དམ་པ་རྒྱལ་ཕྲན་རྙེད་པར་འགྱུར་རོ། ། ཡང་ན་གསང་སྔགས་རྒྱལ་པོ་ཡི་གེ་བདུན་པ་ནི་རྒྱལ་པོའི་མངལ་ལ་སོགས་པར་འཇུག་པ་དང༌། དགའ་ལྡན་ལ་སོགས་པ་གང་འདོད་པ་དེར་སྐྱེ་བར་འདོད་ན་སྤེལ་ཚིག་དང་བཅས་པའི་སྦྱིན་སྲེག་སྟོང་ཕྲག་བཅུ་བྱས་པས། སྐྱེ་གནས་ནི་གང་དང་གང་དུ་བསམས་པ་དག་དེ་དང་དེར་ནི་སྐྱེ་བར་ཐེ་ཚོམ་མེད་དོ། ། སྔར་གསུངས་པ་དང་འབྱུང་བའི་ཕྲིན་ལས་བཞིའི་ཐབ་ལ་སོགས་པའི་ཁ་དོག་བསྟན་པ་ནི། ས་གཞི་ཙནྡན་ལ་སོགས་པ་དཀར་པོས་བྱུགས་པས་ནི་ནད་ལ་སོགས་པ་ཞི་བའི་ལས་འགྲུབ་པར་འགྱུར། དུར་ཁྲོད་ཀྱི་སོལ་བ་ལ་སོགས་པ་ནག་པོས་བྱུགས་པས་གསོད་པ་འགྲུབ། དུར་ཁྲོད་ཀྱི་སོ་ཕག་དང་ཙནྡན་དམར་པོ་ལ་སོགས་པས་བྱུགས་པས་དབང་དུ་འགྱུར། སེར་པོ་སྟེ་ལྡོང་རོས་དང་བ་བླ་ལ་སོགས་པས་བྱུགས་པས་བསྒྲུབ་བྱའི་དམག་གི་དཔུང་གནོན་པར་འགྲུབ་སྟེ། དེ་དག་གི་བསྟན་བཅོས་ཏེ་རྒྱུད་འདིར་འགྲུབ་པར་ངེས་ཤིང་ཐེ་ཚོམ་མི་ཟ་བ་ཡིན་ནོ། ། གཞན་ཡང་སེར་པོས་གཞན་གྱི་དཔུང་གནོན་པ་དང༌།
གྲུ་དང་འཁྲུལ་འཁོར་དང་གླང་པོ་ལ་སོགས་པ་ཡང་གནོན་ཅིང་འགུལ་མི་ཤེས་པར་འགྱུར་རོ། ། སྔར་བསད་པ་ལ་སོགས་པ་ཚར་བཅད་པ་དེ་རྗེས་སུ་གཟུང་བ་ནི་དཀར་པོ་ཞེས་པ་རང་གི་ལག་པ་གཡོན་པའི་མཐིལ་ལ་ཙནྡན་དཀར་པོ་དང༌། ག་པུར་དང་གུར་གུམ་དང་གི་ཝང་གིས་འཁོར་ལོ་བྲིས་ཏེ་རབ་གནས་བྱས་ནས། སྔགས་ཟློས་ཤིང་བསྒྲུབ་བྱའི་ལུས་ལ་ལག་པ་གཡོན་པས་རེག་ན་བསམས་པ་ཙམ་གྱིས་འཆི་བ་བསླང་བར་འགྱུར་བ་དང༌། སྦྲུལ་ཆེན་པོ་སྟེ་དུག་སྦྲུལ་བརྒྱས་ཟིན་ནས་འཆི་བ་ཡང་མྱུར་དུ་བསླང་བར་འགྱུར་རོ། ། གནས་པའི་དུག་གིས་བརྒྱལ་བར་གྱུར་པ་དེ་དག་ཀྱང་བསལ་བར་བྱས་ནས་ཏེ། ལག་པས་རེག་པ་དང་སྔགས་བཟླས་ན་དུག་ཐམས་ཅད་ཟད་པར་འགྱུར་རོ། ། གཞན་ཡང་རིམས་ལ་སོགས་པ་ཞི་བར་བྱ་བ་ལ་ཡང་དྲན་པ་ཙམ་གྱིས་སེལ་བར་བྱེད་ཅིང་གྲིབ་མ་ཡང་མི་འགོམ་ན་འཁོར་ལོ་དང་ལྡན་པའི་ལག་པ་མཐོང་བས་དེ་དག་འཇིགས་པར་འགྱུར་བ་ལྟ་ཅི་སྨོས་ཞེས་པའི་དོན་ཏོ། ། རྒྱན་པོ་ལས་རྒྱལ་བར་བྱ་བ་ནི་བསྙེན་པ་སྔོན་དུ་སོང་བས་རྒྱན་པོར་ཞེས་པ་ལག་པ་གཡོན་པའི་མཐིལ་ལ་ཙནྡན་ལ་སོགས་པས་འདིའི་འཁོར་ལོ་ལ་སྔགས་སྤེལ་ཚིག་དང་བཅས་པ་བྲིས་ཏེ་རབ་གནས་བྱས་ལ། ལག་པ་ཁུ་ཚུར་བཅངས་ནས་སྤར་བ་མ་ཕྱེ་བར་ཡི་གེ་བདུན་པ་ཡིད་ལ་ཟློས་ཤིང་ལག་པ་གཡས་པས་ཤོ་བཏབ་ན།
ཇི་སྲིད་ལག་པ་གཡོན་པའི་ཁུ་ཚུར་མ་བཀྲོལ་བའི་བར་དུ་རེངས་པའམ། བྱ་བ་སྟེ་རྫས་ཐམས་ཅད་རྙེད་པ་འགྲུབ་པར་འགྱུར་རོ། ། དགྲའི་གཡུལ་ལས་རྒྱལ་བར་བྱ་བ་ནི་ལག་པ་གཡོན་པ་ལ་ཡུང་བའམ་བ་བླས་འཁོར་ལོ་སྤེལ་ཚིག་དང་བཅས་པ་བྲིས་ལ་རབ་གནས་བྱས་ཏེ། སྔགས་ཟློས་ཤིང་ཁུ་ཚུར་བཅངས་ནས་གཡུལ་དུ་ཞུགས་ན་དགྲའི་ལག་ན་མཚོན་ཆ་སྣ་ཚོགས་འཕྱར་བ་ཡང༌། ཇི་སྲིད་འཁོར་ལོ་དང་ལྡན་པའི་ཁུ་ཚུར་མ་བཀྲོལ་གྱི་བར་དུ་ཕ་རོལ་པོའི་ལག་གིས་མཚོན་ཆ་གཏོང་བར་མི་ནུས་སོ། ། ཡི་གེ་བདུན་པ་འདིའི་ཕན་ཡོན་མང་པོ་བརྗོད་མི་དགོས་ཏེ། ཡང་ན་ནི་མདོར་དྲིལ་ན་སྒྲུབ་པ་པོ་ཡིད་ལ་ཅི་དང་ཅི་འདོད་པའི་བྱ་བ་ཐམས་ཅད་ནི་ཡི་གེ་བདུན་པ་བཟླས་པ་དང༌། དེའི་འཁོར་ལོ་ཇི་ལྟ་བ་བཞིན་ཉིད་དུ་སྒྲུབ་པར་བྱེད་དོ། ། བཤད་པའི་རྣམ་གྲངས་གཞན་ནི་ཡང་ན་གཞན་དང་རྩོད་པ་དང༌། ཤགས་བྱེད་པ་ལ་སོགས་པ་ཐམས་ཅད་ཀྱང་འདིར་ཇི་བཞིན་ཉིད་སྒྲུབ་པར་བྱེད་པའོ། །
གཞན་ཡང་ཤིང་གི་འབྲས་བུ་དང༌། མེ་ཏོག་དང༌། འདབ་མ་དང༌། སོ་རྩི་དང༌། དེ་བཞིན་དུ་ཟས་གཞན་རྣམས་ལ་རང་ཉིད་འདོད་ན་ཐོད་པ་གཅིག་གི་ནང་དུ་རྟ་བག་ཙམ་ཅིག་བཞག་ལ། ལུས་ཀྱི་སྦྱོར་བ་དང་པོ་སྟེ། ཞེས་པ་ལ་སོགས་པ་གང་ཟག་རབ་ཀྱིས་རང་ལྷའི་རྣལ་འབྱོར་དང་ལྡན་པས་རང་འདོད་པ་དེ་དག་འོང་བར་བསམས་ན་ཡང་བསམ་གཏན་གྱིས་འགྲུབ་པར་འགྱུར་རོ། ། དེ་བཞིན་གཉིས་པ་ནི་གང་ཟག་འབྲིང་གིས་ནུས་པ་སྟེ་ཡི་གེ་བདུན་པའི་སྔགས་བཟླས་པ་བྱས་པས་སོ། ། གསུམ་པ་དག་ནི་གང་ཟག་དབང་པོ་ཐ་མས་ཕྱིའི་ཉིད་དེ་འཁྲུལ་འཁོར་སྤེལ་ཚིག་དང་བཅས་པ་བཟླས་པའོ། ། གང་ཟག་བཞི་པས་ནི་དམིགས་པ་མེད་ནི་གཅིག་གམ་གཉིས་སམ་གསུམ་གྱིས་ངེས་པ་མེད་པར་སྔགས་ཀྱི་རྒྱལ་པོ་ཡི་གེ་བདུན་བཟླས་པས་འགྲུབ་པར་འགྱུར་རོ། །
བསྙེན་པ་སྔོན་དུ་སོང་བས་ས་གཞི་ལ་ཡི་གེ་བདུན་པའི་སྔགས་ཀྱིས་ཁྱབ་པར་བསམས་ཏེ་སྔགས་བཟླས་ན་ས་གཞི་ཤིང་དང་བཅས་པ་འགྲོ་བར་ནུས་པ་དང༌། མནན་ན་ནེམ་བྱེད་པ་ལ་སོགས་པར་འགྱུར་རོ། ། ཡང་ན་བསྙེན་པ་སྔོན་དུ་སོང་བས་ཡི་གེ་བདུན་པ་བཟླས་ཤིང༌། སྔགས་ཀྱི་རྡུལ་ཕྲ་རབ་ཀྱིས་རྒྱ་མཚོའི་སྟེང་ཐམས་ཅད་ཁེབས་པར་བསམས་ན་རྒྱ་མཚོ་སྐ་རགས་ཏེ། དེར་མི་འབྱིང་བའམ་ལམ་བྲེང་གིས་ཀྱང་འབྱུང་སྟེ་ལམ་བྱ་བར་ནུས་པར་འགྱུར་རོ། ། དེ་ཐམས་ཅད་ཡི་གེ་བདུན་པ་ཟློས་པའི་སྒྲུབ་པ་པོ་དེ་ལ་ངེས་པར་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། མདོར་ན་ཁམས་གསུམ་ན་རྒྱུ་བ་སེམས་ཅན་དང༌། མི་རྒྱུ་བ་ཤིང་ལ་སོགས་པ་ཐམས་ཅད་སྨོན་ལམ་འདེབས་པ་ཙམ་གྱིས་འཆིང་བ་དང་འཆག་པར་འགྱུར་བ་ལ་སོགས་པ་ཚར་གཅོད་པ་དང༌། ཕན་འདོགས་ནུས་པ་ནི་སླར་འཚོ་བ་དང་འབྲས་བུ་དང་ལྡན་པར་གྱུར་ཅིག་ཅེས་པ་ལ་སོགས་པ་བརྗོད་པ་ཙམ་གྱིས་འགྲུབ་པ་ཕན་འདོགས་ནུས་པར་འགྱུར་བ་ཡིན་ནོ། ། གཉིས་པ་ལེའུའི་མཚན་ནི།
དཔལ་འཁོར་ལོ་སྡོམ་པ་ལས། བཅོམ་ལྡན་འདས་ཀྱི་ཉེ་བའི་སྙིང་པོས་ལས་བསྒྲུབ་པའི་ཆོ་ག་སྟེ། བཞི་བཅུ་རྩ་གསུམ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་རྩ་གསུམ་པའི་རྣམ་པར་བཤད་པའོ།། །། ལེའུ་བཞི་བཅུ་རྩ་བཞི་པས་འབྲས་བུའི་གསང་བ་ལ་འཇུག་པ་དཔའ་བོ་དྲུག་གི་གོ་ཆའི་ཁྱད་པར་གྱི་ལས་ཡི་གེ་བདུན་པའི་འཁྲུལ་འཁོར་གྱི་ལས་ཚོགས་སྟོན་ཏེ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོ་བཤད་པར་དམ་བཅའ་བ་ནི།
དེ་ནས་ཏེ་ལེའུ་བཞི་བཅུ་རྩ་གསུམ་པ་བཤད་པའི་རྗེས་ལའོ། ། ཕོ་ཉ་སྟེ་སྔར་བསྟན་པ་ལྟ་བུའི་མཚན་ཉིད་དང་ལྡན་པའི་རྐྱང་མ་རྙེད་ནས་ནི། དེ་དང་ལྷན་ཅིག་ལས་སྒྲུབ་པའི་སྒྲུབ་པ་པོས་ཡི་གེ་བདུན་པར་ལྡན་པ་སྒྲུབ་པ་ནི་ཕྱི་རོལ་གྱི་འཁོར་ལོ་རྩིབས་དྲུག་ལ་དགོད་པའོ། ། འཁོར་ལོ་ལ་བརྟེན་ནས་གང་དུ་འགུགས་པའི་ལས་ནི། ཡང་དག་རྩོམ་པ་དེའི་ལས་མྱུར་དུ་འགྲུབ་པའི་ཆོ་ག་དེ་བཤད་དོ། ། ལེའུ་བཤད་པ་དངོས་ལ། ལས་ཚོགས་བཞི་ལས། དང་པོ་འཁོར་ལོ་ལ་བརྟེན་ནས་དགུག་པའི་ལས་སྒྲུབ་པ་ནི། རང་གི་ལག་པ་གཡོན་པའི་མཐིལ་ལམ། ཡང་ན་གྲོ་གའི་གཞི་ལ་ཙནྡན་དམར་པོ་དང་རྒྱ་སྐྱེགས་ཀྱི་ཁུ་བས་སྣག་ཚ་བྱས་ལ།
ཨ་ཤྭ་ཀའི་མྱུ་གུས་འཁྲུལ་འཁོར་ནང་དུ་པདྨ་འདབ་མ་ལྔ་ལྟེ་བ་དང་དྲུག་ལ། ལྟེ་བར་ཨོཾ་བྃ་དང་བསྒྲུབ་བྱའི་མིང་སྤེལ་བ་བྲི། ཤར་ལ་སོགས་པར་ཧྃ་ཡོཾ་ལ་སོགས་པ་བྲི། དེའི་ཕྱི་རོལ་དུ་འཁོར་ལོ་རྩིབས་དྲུག་པ་ལ། དང་པོ་ཨོཾ་དང་ཧྲཱིཿགཉིས་བཀོད་པས་རྩིབས་དྲུག་ལ་ཡི་གེ་བདུན་འགྲོའོ། ། ནང་དུ་མྱུ་ཁྱུད་ལ་ཨཱ་ལི་གཡོན་སྐོར་དུ་དགོད། ཕྱིའི་མུ་ཁྱུད་ལ་ཀཱ་ལི་གཡས་སྐོར་དུ་བཀོད་ལ་རབ་གནས་བྱ། གལ་ཏེ་བསྒྲུབ་བྱའི་གཟུགས་བརྙན་དུ་བྱེད་ན། བསྒྲུབ་བྱའི་རྐང་རྗེས་ལ་སོགས་པས་ལིངྒ་བྱས་པའི་སྙིང་གར་བཅུག་ལ་དཔའ་བོའི་གོ་ཆའི་སྔགས་སྤེལ་ཚིག་དང་བཅས་པ་བཟླས་ན་བསྒྲུབ་བྱ་འགུགས་པར་འགྱུར་ཏེ། དེ་ཡང་འཁོར་ལོ་དང་གཟུགས་བརྙན་ལ་སོགས་པ་ལས་ཀྱི་བྱེ་བྲག་གིས་ཅི་རིགས་པར་ཤེས་པར་བྱའོ། །
ཡན་ལག་གི་དོན་དེ་བཞིན་དུ་ནི་ཡི་གེ་བདུན་ཞེས་པ་ཕྱིའི་འཁོར་ལོ་རྩིབས་དྲུག་ལ་བྲི་བའོ། ། འཁོར་ལོ་དེ་གང་ལ་བྲི་ཞེ་ན། གཟུགས་བརྙན་གྱི་སྙིང་གར་མི་འཇུག་ན་རང་གི་ལག་པ་གཡོན་པའི་མཐིལ་གྱི་དབུས་སུ་རྣམ་པ་དགོད་ནི་འཁོར་ལོ་བྲི་བའོ། ། རྣལ་འབྱོར་མ་དྲུག་གི་གོ་ཆའི་སྔགས་རྩིབས་དྲུག་སྟེ་ནང་གི་པདྨ་འདབ་མ་ལྔ་སྟེ། ལྟེ་བ་དང་དྲུག་ལ་ཡང་དག་གནས་པར་བྲིས་ལ། ལག་པ་གཡོན་པའི་འཁོར་ལོའི་དབུས་སུ་བསྒྲུབ་བྱའི་མིང་སྤེལ་ཚིག་དང་བཅས་པ་གནས་པ་བྲི་བར་བྱས་ལ། བསྒྲུབ་བྱ་དགུག་པར་བྱ་བ་གང་གི་གཟུགས་འཛིན་པ་རང་གི་མདུན་དུ་བསམ་པའམ། ཡང་ན་བསྒྲུབ་བྱའི་རྐང་རྗེས་ལ་སོགས་པ་ལས་གཟུགས་བརྙན་བྱས་པ་མདུན་དུ་གཞག་པའམ། ཡང་ན་བསྒྲུབ་བྱ་དངོས་སུ་མདུན་དུ་བཞག་ལ། སྒྲུབ་པ་པོའི་ཁ་ནས་གསང་སྔགས་རྒྱལ་པོ་ཡུམ་གྱི་གོ་ཆའི་སྔགས་ཟློས་ཤིང༌།
བསྒྲུབ་བྱ་མདུན་དུ་བསམ་པའམ་དངོས་སུ་མདུན་ན་འདུག་པ་གང་ལ་འཁོར་ལོ་དང་ལྡན་པའི་ལག་པ་དེ་བསྟན་པས་ངེས་པར་འགུགས་པར་འགྱུར་རོ། ། གཉིས་པ་སྦྱིན་སྲེག་གི་སའི་བདག་པོ་ནོར་དང་བཅས་པ་དགུག་པ་ནི། ལག་པ་གཡས་གཡོན་གཉིས་ལ་སྔར་གྱི་འཁོར་ལོ་བྲིས་པ་དང་ལྡན་པའི་ཙནྡན་དམར་པོའི་རྡུལ་ལ་སོགས་པ་གཞི་གཅིག་ཏུ་བསྡུས་ནས་ཞིབ་ཏུ་བཏགས་ལ། འཁོར་ལོ་དང་ལྡན་པའི་ལག་པ་གཉིས་ཀྱིས་རྡུལ་དེ་ལག་པའི་བར་དུ་མཉེས་ནས་ནི་རྣལ་འབྱོར་མ་དྲུག་གི་གོ་ཆའི་སྔགས་བཟླས་ཤིང་སྦྱིན་སྲེག་བྱ་བ་ནི། དུས་མཚན་མོའི་དུས་སུ་སྨེ་ཤ་ཅན་ཤན་པའི་ཁྱིམ་ནས་བྱུང་བའི་མེའམ། དུར་ཁྲོད་དུ་རོ་བསྲེགས་པའི་མེ་ལ་སྔར་གྱི་ཕྱེ་མ་དེ་མཚན་ཕྱེད་ན་བསྲེག་ཅིང༌། བསྒྲུབ་པ་གང་ན་གནས་པའི་ཕྱོགས་སུ་སྒྲུབ་པ་པོའི་ཁ་མངོན་པར་ཕྱོགས་པར་བྱས་ལ་དགུག་པའི་སྦྱོར་བ་འདི་བརྩམ་པར་བྱའོ། ། དེ་ཡང་དགུག་པའི་ཐབ་ཏུ་མེའི་ནང་དུ་མེ་ལྷ་ལྷག་པའི་ལྷར་བསམས་ལ། ཇི་སྲིད་གྲངས་བརྒྱའི་བར་དུ་གོ་ཆའི་སྔགས་བཟླས་ཏེ་སྦྱིན་སྲེག་བྱས་ན། དེས་ནི་བསྒྲུབ་བྱ་ངེས་པར་འགུགས་པར་འགྱུར་ཏེ།
དེ་ཡང་སའི་བདག་པོ་རྒྱལ་པོ་ཉིད་དང་དེའི་ནོར་དང་བཅས་པ་ཡང་དབང་དུ་འགྱུར་ལ། དེ་ལྟ་བུའི་སྦྱོར་བ་འདི་ནི་འགྲུབ་པར་བསྐྱེད་དེ། འགྲུབ་པར་ངེས་ཤིང་འགྲུབ་པ་ལས་གཞན་དུ་ནི་ཧེ་རུ་ཀ་ང་མི་སྨྲ་ཞེས་པའི་དོན་ཏོ། ། གསུམ་པ་མནན་པ་བྱས་ཏེ་གསད་པ་དང༌། རྗེས་གཟུང་དང་བཅས་པ་ནི་སྔར་གྱི་འཁོར་ལོ་དང་ལྡན་པས་སྔར་གྱི་ཙནྡན་དམར་པོ་ལ་སོགས་པ་རྡུལ་བཞི་པོ་དེ་བླངས་ནས་སུ། དེའི་སྟེང་དུ་ལྕགས་ཕྱེ་དང་ནི་རྣམ་པར་བསྲེས་ཏེ། དེ་རྣམས་སྒྲུབ་པ་པོ་དབུགས་ཕྱིར་མ་ཤོར་བར་དུར་ཁྲོད་ཀྱི་རས་ཀྱི་ནང་དུ་གཏུམས་ནས་ནི། གོ་ཆའི་སྔགས་ལན་བདུན་དུ་བཟླས་ནས་ལམ་གྱི་བཞི་མདོ་དེ་རུ་ཁུང་བུ་གྲུ་བཞི་པ་ཟབས་སུ་སོར་བརྒྱད་པ་བརྐོས་ནས་དགྲའི་ལིངྒ་བྲིས་པ་དང་བཅས་པ་དོང་དེར་བཅུག་ལ། དགྲའི་མིང་དང་སྤེལ་བ་དང་བཅས་ཏེ་སྔར་བསྒྲུབ་བྱ་གང་གི་མིང་ནས་སྨོས་པ་དང་བཅས་པ་སྦས་པར་གྱུར་པའི་དགྲ་དེ་ནི་མྱུར་དུ་གནོན་པ་སྟེ་འཆི་བར་འགྱུར་བ་ཡིན་གསུང་ངོ༌། ། དེ་སླར་རྗེས་སུ་གཟུང་བ་ནི་སྔར་དོང་དུ་སྦས་པའི་ཕྱེ་མ་དེ་ཉིད་ནི་བླངས་ནས་སྔར་བཅིངས་པ་དེ་ལ་ཕྱེ་ལ་སྒྲུབ་པ་པོས་འབད་ལ།
བའི་འོ་མ་གཏོར་ཞིང་དཔའ་མོའི་གོ་ཆའི་སྔགས་བཟླས་པས་དེ་ནི་སླར་ཡང་འཚོ་བར་འགྱུར་བར་ཐེ་ཚོམ་མེད་དོ། ། བཞི་པ་སྨྱོ་བའི་ལས་རྗེས་སུ་གཟུང་བ་དང་བཅས་པ་ནི་སྔར་གྱི་ཙནྡན་དམར་པོ་ལ་སོགས་པ་ཕྱེ་མ་བཞི་པོ་དེ་ནི་བླངས་ནས་ནི། དེའི་སྟེང་དུ་མྱོས་བྱེད་ལྔ་ནི། ལང་ཏང་བའི་རྩ་བ། དབྱུག་པ། ཤུན་པ། མེ་ཏོག འབྲས་བུ་དེ་ལྔ་དང་ལྡན་པས་དེར་ནི་སྟེ་སྔར་གྱི་རྫས་དེ་རྣམས་རང་གི་དབུགས་ཕྱིར་མ་ཤོར་བར་དུར་ཁྲོད་ཀྱི་རས་ཀྱི་ནང་དུ་བཅིངས་ལ། དགྲའི་ལིངྒ་དང་མིང་དང་བཅས་པ་ཡང་དེར་བཅིངས་ཏེ། གོ་ཆའི་སྔགས་ལན་བརྒྱ་བཟླས་པ་བྱས་ནས།
དུར་ཁྲོད་དུ་མྱུར་དུ་སྦས་ན་བསྒྲུབ་བྱ་དེ་འཕྲལ་དུ་སྨྱོ་བ་ཉིད་དུ་འགྱུར་རོ། ། སླར་རྗེས་སུ་གཟུང་བ་ནི་སྔར་སྦས་པ་དེ་སླར་བཏོན་པ་ཉིད་ཀྱིས་མནན་པ་ལས་ཐར་བར་འགྱུར་ཏེ། དེ་ཡང་སྔར་སྦས་པ་དེ་བཏོན་ནས་གོས་ཏེ་དུར་ཁྲོད་ཀྱི་རས་དང་བྲལ་ནས་ནི་སྒྲུབ་པ་པོས་འབད་དེ་བའི་འོ་མས་གཏོར་ཞིང༌། གོ་ཆའི་སྔགས་སླར་སོས་པར་གྱུར་ཅིག་པ་དང་བཅས་པ་བཟླས་པ་ན་སླར་ཡང་གསོ་བར་བྱེད་པ་འདི་ལ་ཐེ་ཚོམ་མེད་དོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས། ནང་གི་པདྨ་ལ་རྣལ་འབྱོར་མ་དྲུག་གི་གོ་ཆའི་སྔགས་དགོད་པ་དང༌། ཕྱིའི་འཁོར་ལོ་རྩིབས་དྲུག་ལ་ཡི་གེ་བདུན་པ་བཀོད་ནས་ལས་སྒྲུབ་པའི་ཆོ་གའི་ལེའུ་སྟེ་བཞི་བཅུ་རྩ་བཞི་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་རྩ་བཞི་པའི་རྣམ་པར་བཤད་པའོ།། །།
ལེའུ་བཞི་བཅུ་རྩ་ལྔ་པས་ནི་འབྲས་བུའི་གསང་བ་སྟོན་ཏེ། དེ་ཡང་རྣལ་འབྱོར་མ་དྲུག་གི་གོ་ཆའི་སྔགས་འབའ་ཞིག་གི་ལས་ཚོགས་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན་ཏོ། ། དེ་ལ་ལས་ཚོགས་དགུ་སྟོན་པ་ལས། དང་པོ་ངག་གི་དངོས་གྲུབ་བསྒྲུབ་པ་ནི་དེ་ནས་ཏེ་ལེའུ་བཞི་བཅུ་རྩ་བཞི་པ་བཤད་པའི་རྗེས་ལའོ། ། འོག་ནས་འབྱུང་བའི་ལས་ཀྱི་ཚོགས་རབ་ཏུ་བསྒྲུབ་པ་ནི། དང་པོ་ངག་གི་དངོས་གྲུབ་སྒྲུབ་པར་བྱེད་པའོ། ། དེ་ཡང་དང་པོ་རྣལ་འབྱོར་མ་དྲུག་གི་གོ་ཆའི་སྔགས་ལ་བསྙེན་པ་སྔོན་དུ་སོང་ནས་རང་གི་ལྷའི་རྣལ་འབྱོར་དང་ལྡན་པས། ཤིང་ཀ་ར་བཱ་རའི་མེ་ཏོག་དམར་པོ་བརྒྱ་རྩ་བརྒྱད་ལ་སོགས་པ་བླངས་ནས་སུ།
སྒྲུབ་པ་པོས་བརྩོན་འགྲུས་ཀྱིས་འབད་དེ་མེ་ཏོག་རྣམས་བའི་འོ་མས་བཀྲུ་ཞིང་མེ་ཏོག་རེ་རེ་ལ་གོ་ཆའི་སྔགས་བརྒྱ་བརྒྱ་བཟླས་པ་བྱ་བ་ཡིན་ནོ། ། དེ་ནས་དབང་ཕྱུག་ཆེན་པོའི་རང་བྱུང་གི་ལིངྒ་ཡོད་པའི་སར་ཕྱིན་ལ། རང་གི་ལྷའི་རྣལ་འབྱོར་དང་ལྡན་པས་ལན་བདུན་ནི་ཞག་བདུན་བཟླས་པའི་མེ་ཏོག་རང་གི་ལག་པ་གཡོན་གྱིས་དབང་ཕྱུག་གི་ལིངྒའི་སྤྱི་བོར་བསྣུན་ཅིང་དབུལ་བར་བྱའོ། ། དེ་ལྟར་སྒྲུབ་པ་པོས་ལྷ་སུམ་རྩ་བདུན་གྱི་རྣལ་འབྱོར་ལ་མཉམ་པར་བཞག་པས་ཉི་མ་བདུན་དུ་ཚོགས་ཀྱི་འཁོར་ལོ་དང༌། མཆོད་པ་དང༌། གསོལ་བ་གདབ་པ་དང་བཅས་པས་བཟླས་བརྗོད་བྱ་བ་ཡིན་ནོ། ། དེ་ནས་ཡང་མེ་ཏོག་དེ་རྣམས་བའི་འོ་མས་བཀྲུས་ཏེ་ནུབ་གསུམ་དུ་ཚོགས་ཀྱི་མཆོད་པ་བྱ། དེ་ལྟར་ཞག་བཅུ་སོང་བ་དང༌། ཉིན་ཞག་བཅུ་གཅིག་པ་ལ་སྔར་གྱི་མེ་ཏོག་དེ་དག་བླངས་ཞེས་པ་ནི་མེ་ཏོག་དེ་ཁྱེར་ཏེ། སྒྲུབ་པ་པོ་གཡོག་དང་བཅས་པས་རྒྱ་མཚོར་འབབ་པའི་ཆུ་ཆེན་པོ་དལ་བར་འབབ་པའི་རྩར་སོང་སྟེ།
རང་ཉིད་ལྷའི་རྣལ་འབྱོར་དང་ལྡན་པ་དང༌། སྒྲུབ་གཡོག་ལྷའི་ང་རྒྱལ་བརྟན་པོ་དང་ལྡན་པས་སུམྦྷ་ནི་བརྗོད་ཅིང༌། རལ་གྲི་ཐོགས་པ་ཅིག་གིས་བར་ཆད་བསྲུང༌། རང་གི་ལྟེ་བ་ནུབ་ཙམ་གྱི་ཆུར་ཞུགས་ལ་མེ་ཏོག་རེ་རེ་ལ་སྔགས་ལན་རེ་བཟླས་ཤིང༌། ཆུ་ལ་ཐམས་ཅད་རིམ་པ་བཞིན་དུ་དོར་བས་ཆུ་བོར་དོར་བའི་མེ་ཏོག་ཐ་མ་ནི་རྒྱུན་ལས་གྱེན་དུ་བཟློག་སྟེ། རབ་ཏུ་འབབ་ན་ཟེར་ཡང་དེ་ནི་ཉེ་བར་མཚོན་པ་ཙམ་སྟེ། མེ་ཏོག་ལྔ་དྲུག་དོར་བ་ན་གྱེན་ལ་ལོག་ནས་བྱུང་ཡང་རུང་སྟེ་ལོག་པའི་ཆུ་དང་བཅས་པར་སྒྲུབ་པ་པོས་སྙིམ་པས་བླངས་ནས་ནི། རང་གི་སོས་མ་རེག་པར་མེ་ཏོག་ཆུ་དང་བཅས་པ་དེ་ཁར་འཐུང་ན། དེའི་ཕན་ཡོན་ནི་གསང་བའི་རྒྱུད་དཔལ་ནམ་མཁའ་དང་མཉམ་པ་ལས་འབྱུང་བའི་སྒྲུབ་པ་པོའི་ཚིག་གི་དངོས་གྲུབ་ངག་གི་དབང་ཕྱུག་ཆེན་པོ་འགྲུབ་པར་འགྱུར་རོ། ། གཉིས་པ་རྣལ་འབྱོར་མ་དྲུག་གི་འཁོར་ལོ་བྲིས་པ་ལ་བརྟེན་ནས་དགུག་པའི་ལས་བསྒྲུབ་པ་ནི།
དེ་ནས་ཏེ་གོ་ཆའི་སྔགས་ལ་བསྙེན་པ་སྔོན་དུ་སོང་བའི་རྗེས་ལ། གྲོ་གའམ་རས་ལ་སོགས་པའི་གཞི་ལ་རོའི་སེན་རྩིའམ་རྒྱ་སྐྱེགས་ལ་སོགས་པས་རྣལ་འབྱོར་མ་དྲུག་ཁོ་ནའི་འཁོར་ལོ་རྩིབས་དྲུག་པ་བྱས་ལ། རྩིབས་དྲུག་ལ་གོ་ཆའི་སྔགས་དྲུག་དགོད། ལྟེ་བ་ལ་བསྒྲུབ་བྱའི་མིང་སྤེལ་ཚིག་དང་བཅས་པ་བྲི། ལྟེ་བའི་ཕྱི་རོལ་གྱི་མུ་ཁྱུད་ལ་ཨཱ་ལི་གཡོན་སྐོར། ཕྱི་རོལ་གྱི་མུ་ཁྱུད་ལ་ཀཱ་ལི་གཡས་སྐོར་དུ་བཀོད་ལ་དེ་ནས་རབ་ཏུ་གནས་པ་བྱས་ཏེ། བསྒྲུབ་བྱའི་རྐང་རྗེས་གྱི་ས་དང༌། ཁྲག་དང་ཙནྡན་དམར་པོ་དང༌། ཚ་བ་གསུམ་ལས་བསྒྲུབ་བྱའི་གཟུགས་བརྙན་བྱས་པའི་སྙིང་གར་བཅུག་ལ། སྐྱེ་གནས་ཀྱི་རྒྱ་བཅིངས་ལ་ནི་སྐུད་པ་དམར་པོ་གཅིག་དགུག་པར་བྱ་རྒྱུ་ཕོ་མོ་གང་རུང་བའི་གཟུགས་སུ་བྱས་པའི་སྐྱེ་གནས་ནས་ཕྱུང་སྟེ།
སྒྲུབ་པ་པོའི་ལག་པ་གཡོན་པའི་མཐེའུ་ཆུང་ལ་བཏགས་ཏེ། མཐེ་བོས་སྐུད་པ་མནན་ནས་སྔགས་པས་བསྒྲུབ་བྱའི་ལིངྒ་ལ་ཁ་ཕྱོགས་པར་བྱས་ཏེ། མཐེའུ་ཆུང་གི་སྐུད་པ་དེ་བསྐུལ་ཞིང༌། ཐུན་གསུམ་དུ་སྔགས་བསྐུལ་ཚིག་དང་བཅས་པ་བརྒྱ་རྩ་བརྒྱད་བཟླས་ནས་ནི། བསྒྲུབ་པར་བྱ་བའི་ལྟོ་བར་འཁོར་ལོ་གནས་པ་དེ་ལ་དམིགས་ནས། ཡིད་ནི་ལྷའི་རྣལ་འབྱོར་ལ་མཉམ་པར་བཞག་པས་གནས་བཞིན་དུ་བློ་ཤེས་རབ་དང་ལྡན་པའི་སྒྲུབ་པ་པོ་དེས་ཐུན་གསུམ་དུ་མཐེའུ་ཆུང་ལ་སྐུད་པ་དམར་པོས་དཀྲིས་པ་དེ་ལག་པས་བསྐྱོད་ཅིང་སྔགས་བཟླས་ན། བྲམ་ཟེ་ལྟ་བུ་གསོད་པ་ཡང་ཞག་བདུན་གྱིས་འགྲུབ་ཅིང་མཐུ་ཤིན་ཏུ་ཆེ་བ་བརྒྱ་བྱིན་ལྟ་བུ་ཡིན་ན་ཡང་ཞག་བདུན་གྱི་འགུགས་པར་འགྱུར་རོ། ། གསུམ་པ་ནི་བསྙེན་པ་སྔོན་དུ་སོང་ནས་འཁོར་ལོ་སྔ་མ་དང་ལྡན་པས་ཙནྡན་དམར་པོའི་རྡུལ་དང༌། ཁྲག་དང༌། དགུག་པར་བྱ་རྒྱུའི་བསྒྲུབ་བྱའི་རྐང་རྗེས་ཀྱི་ས་རྣམས་ལས་བསྒྲུབ་བྱའི་གཟུགས་བརྙན་བྱས་ལ་ཚ་བ་གསུམ་སྟེ།
ལྒ་པི་པི་ལིང་ཕོ་བ་རིས་གསུམ་གྱིས་དེའི་ལུས་ལ་བསྐུས་ལ། དེའི་སྟེང་དུ་སྤྲ་ཚིལ་གྱིས་ཀྱང་རབ་ཏུ་བྱུགས་ནི་གཡོགས་ལ། དེ་ནས་སྒྲུབ་པ་པོའི་གསང་གནས་སུ་སྟེ། དགུག་རྒྱུ་བུད་མེད་ཡིན་ན་གསང་གནས། སྐྱེས་པ་ཡིན་ན་སྙིང་གར་ཟངས་མའི་ཁབ་སོར་བརྒྱད་པ་ཅིག་གིས་ཕུག་ནས་སུ། རང་ཉིད་ལྷའི་རྣལ་འབྱོར་དང་ལྡན་པས་སེང་ལྡེང་གི་མདག་མ་དུ་བ་མེད་པ་ལ་སྤྲ་ཚིལ་མ་འཐིགས་ཙམ་དུ་བསྲོ་ཞིང་ཐུན་གསུམ་དུ་ཐུན་རེ་རེ་ལ་དཔའ་མོའི་གོ་ཆའི་སྔགས་ལན་བརྒྱ་བརྒྱ་བཟླས་ན་དེའི་ཕན་ཡོན་ནམ་འབྲས་བུ་ནི་རྒྱལ་པོ་བློན་པོ་དང་བཅས་པ་དང༌། བྲམ་ཟེ་མདུན་ན་འདོན་ཆུང་མ་དང་བཅས་པ་མྱུར་དུ་འགུགས་པར་བྱེད་པ་ཡིན་ནོ། ། བཞི་པ་ནི་བདག་པོ་སྟེ་རྒྱལ་པོ་འཁོར་དང་བཅས་པ་འགུགས་པར་འདོད་ན། གྲོ་གའི་འདབ་མའམ་དུར་ཁྲོད་ཀྱི་རས་ལ་རོའི་སེན་རྩི་དང་གི་ཝང་གིས་དཔའ་མོའི་གོ་ཆའི་འཁོར་ལོ་བྲིས་པའི་ལྟེ་བ་ལ་བསྒྲུབ་བྱའི་མིང་སྤེལ་ཚིག་དང་བཅས་པ་བྲིས་ནས་ནི། བསྒྲུབ་བྱའི་རྐང་རྗེས་ཀྱི་རྡུལ་ལ་སོགས་པ་ལས་ལིངྒ་བྱས་པའི་སྙིང་གར་བཅུག་ལ།
དེ་ལ་སྤྲ་ཚིལ་གྱིས་གཡོགས། སྒྲུབ་པ་པོ་ལྔའི་རྣལ་འབྱོར་དང་ལྡན་པས་བསྒྲུབ་བྱ་གང་ན་གནས་པར་ནི་ཁ་ཕྱོགས་པར་བྱས་ཏེ། བསྒྲུབ་བྱའི་མིང་དང་གོ་ཆའི་སྔགས་སྤེལ་ནས་ཐུན་རེ་ལ་བརྒྱ་བརྒྱ་བཟླས་ཤིང་དུར་ཁྲོད་ཀྱི་མེ་ལ་གཟུགས་བརྙན་དེ་གདུངས་ན། དུར་ཁྲོད་ཀྱི་མེ་དེས་བསྒྲུབ་བྱ་མྱུར་དུ་དགུག་པ་འགྲུབ་པའི་ཕྱིར་དེ་ལ་གདུང་བར་བཤད་དོ། ། དེ་ཡང་ཇི་སྲིད་སྤྲ་ཚིལ་མ་ཞུ་སྟེ་མ་འཐིགས་པའི་བར་དུ་བསྲོས་པར་གྱུར་ན། རྒྱལ་པོ་འཁོར་ལོས་སྒྱུར་བ དང་བཅས་པ་ངེས་པར་འགུགས་པར་འགྱུར་བ་ཡིན་ནོ། ། ལྔ་པ་སྦྱིན་སྲེག་གིས་ལས་ཐམས་ཅད་སྒྲུབ་པ་ནི་རྣལ་འབྱོར་མ་དྲུག་གི་གོ་ཆའི་སྔགས་ལ་བསྙེན་པ་སྔོན་དུ་སོང་བས་བསྒྲུབ་པར་བྱ་བའི་རྐང་རྗེས་ཀྱི་ས་ཙནྡན་དམར་པོ་དུར་ཁྲོད་གྱི་ཐལ་བར་བསྲེས་པ་རྣམས་སྒྲུབ་པ་པོས་ལྷན་ཅིག་ཏུ་བསྡུས་ལ། རང་ལྷའི་རྣལ་འབྱོར་དང་ལྡན་པས་སེང་ལྡེང་གི་མེ་ནི་དུ་བ་མེད་པ་ལ་སྔར་གྱི་རྡུལ་དེ་རྣམས་ལག་པ་གཉིས་ཀྱིས་ནི་མཉེས་ལ། ཐབ་དང་མེ་ལྷ་བསྐྱེད་པ་ལ་སོགས་པ་ཐམས་ཅད་སྦྱིན་སྲེག་གི་ཆོ་ག་ལྟར་བྱ་སྟེ། སྦྱིན་སྲེག་བྱས་ནས་ནི་ཇི་སྲིད་སྔར་གྱི་ཕྱེ་མ་དེ་ཐམས་ཅད་གོ་ཆའི་སྔགས་བརྗོད་ཅིང་བསྲེགས་པས།
ཞི་བ་ལ་སོགས་པའི་ལས་ཐམས་ཅད་འགྲུབ་པར་འགྱུར་རོ། ། དྲུག་པ་མནན་པའི་སྒོ་ནས་སེམས་རྨོངས་པར་བྱས་ཏེ་དགུག་པ་ནི། རྡུལ་དེ་ཞེས་པ་ལ་སོགས་པའི་ཚིག་གཉིས་པོ་ནི། བླ་མ་སུ་མ་ཏིའི་དཔེ་ལ་མེད་གསུང༌། དེ་ཡང་རང་ལྷའི་རྣལ་འབྱོར་དང་ལྡན་པས་སྔར་གྱི་ཙནྡན་དམར་པོ་ལ་སོགས་པའི་རྡུལ་དེ་དག་བླངས་ནས། ལྷའི་རྣལ་འབྱོར་ལས་མ་ཡེངས་པར་དབུགས་ཕྱིར་མི་འབྱིན་པར་བྱས་ཏེ་རྡུལ་དེ་དག་དུར་ཁྲོད་ཀྱི་རས་ལ་སོགས་པར་གཏུམས་ནས། དུར་ཁྲོད་དུ་སྦས་ན་ནི་བསྒྲུབ་བྱ་བརྒྱལ་ཞིང་སེམས་དང་བྲལ་བ་ལ་སོགས་པས་སྒྲུབ་པ་པོའི་སྟེང་སྟེ་གན་དུ་ལྟུང་བར་འགྱུར་རོ། ། བདུན་པ་ནི་ཕྱུགས་སམ་ཞེས་པ་ལ་སོགས་པ་སྟེ། འདི་ཡང་ལྷ་ཡབ་ཡུམ་གྱི་ང་རྒྱལ་དང་ལྡན་པས། སྔོན་དུ་བསྙེན་པ་བྱས་པ་ཅིག་གིས་ཕྱུགས་ཏེ་སྐྱེས་པའམ་ཕོ་ཉ་མོ་སྟེ་རྐྱང་མ།
ཕོ་ཉ་མོར་ནི་ལས་ཀྱི་ཕོ་ཉ་མོར་དབང་དུ་བྱ་བ་འདི་ནི་འབྲས་བུ་འཛིན་པར་ཏེ་ངེས་པར་འཐོབ་པར་འགྱུར་རོ། ། དེ་བཤད་པ་རྫས་ཀྱི་སྦྱོར་བས་སྐྱེས་པ་དང་བུད་མེད་དབང་དུ་བྱ་བ་ནི། བསྙེན་པ་སྔོན་དུ་སོང་བས་ཤིང་ཀ་ར་བཱི་རའི་མེ་ཏོག་དམར་པོའི་ལྕུག་མ་རླན་དང་བཅས་པ་འབུས་མ་ཟོས་ཤིང་མ་འཁྱོག་པ་རིང་ཐུང་རང་གི་དཔུང་པའི་ཚད་དང་མཉམ་པ་བླངས་ལ། དེ་ལ་མིའི་རུས་པས་དཔའ་མོའི་སྔགས་ཆེ་གེ་མོ་འདིར་ཤོག་ཅེས་པ་སྤེལ་ཚིག་དང་བཅས་པ་ཚར་གསུམ་བྲིས་ཏེ། འབར་འགྱུར་རོ་བསྲེགས་ཀྱི་ནི་ཕོ་མོ་དུས་གཅིག་ལ་ཤི་བའི་རོ་བསྲེགས་པའི་མེ་ལ་དོར་ཏེ་བསྲོས་ལ། དེ་ནས་ཇི་སྲིད་ལྕུག་མ་དེ་ནི་ཡི་གེ་མངོན་པའི་ནག་ཧྲོག་གིས་སོང་བ་དང༌། མྱུར་དུ་སོང་སྟེ་བླངས་ནས་རིག་པ་སྟེ་གོ་ཆའི་སྔགས་སྤེལ་ཚིག་དང་བཅས་པ་ལན་བདུན་བཟླས་ནས་ནི། ལྕུག་མ་དེ་ལག་པས་གཡོན་དུ་བསྐོར་ནས་ནི། དེ་ནི་སྟེ་བསྒྲུབ་བྱ་དེ་ནི་སྦྱོར་བ་དེའི་སྐད་ཅིག་མ་གཅིག་ལ། དགུག་བྱ་བུད་མེད་དང་སྐྱེས་པ་དག་དཔེ་རླུང་གི་ཤུགས་ལྟར་མྱུར་དུ་འོང་བར་འགྱུར་རོ། །
བརྒྱད་པ་ངག་གི་དབང་ཕྱུག་སྒྲུབ་པའི་ཐབས་གཞན་བསྟན་པ་ནི། བསྙེན་པ་སྔོན་དུ་སོང་བས་ཀ་ར་བཱི་རའི་མེ་ཏོག་དམར་པོ་ལ་ཡུམ་གྱི་གོ་ཆའི་སྔགས་བརྒྱ་རྩ་བརྒྱད་བཟླས་ལ། སྐར་མ་རྒྱལ་དང་གཟའ་ཉི་མ་ལ་བབ་ན། སྒྲུབ་པ་པོ་ལྷའི་རྣལ་འབྱོར་དང་ལྡན་པས་གི་ཝང་རང་གི་གོས་ལ་བྱུགས་ལ། རང་གི་ལྟེ་བ་ནུབ་པའི་བར་དུ་ཆུ་བོ་ཆེན་པོར་ཞུགས་ནས་ཀ་ར་བཱི་རའི་མེ་ཏོག་ཆུའི་ནང་དུ་གཏོར་ཏེ། དེ་ནས་ཆུ་ལ་གནས་པའི་མེ་ཏོག་དག་སྙིམ་པའི་ནང་དུ་ཆུ་དང་བཅས་པ་བླངས་ལ། དེ་ལ་གོ་ཆའི་རིག་པ་སྟོང་དུ་བཟླས་ནས་ནི་ལག་པ་གཉིས་ཀྱིས་མེ་ཏོག་དེ་ཕྱེ་མར་བརླག་སྟེ་ཆུ་དང་བཅས་པ་རང་གི་ཁར་ཁྱུར་མིད་དུ་བཏུང་བར་བྱའོ། ། དེའི་ཕན་ཡོན་ནི་དེ་ནས་སྒྲུབ་པ་པོ་དེས་ཚིག་སྟེ། དངོས་གྲུབ་ངག་གི་དབང་ཕྱུག་ཐོབ་པར་འགྱུར་རོ། ། དེ་ཡང་ཇི་ལྟ་བུའི་དངོས་གྲུབ་འགྲུབ་ཅེ་ན་རྒྱལ་པོའམ་རྒྱལ་པོའི་ཆུང་མ་ནི་ཆགས་པའི་ཡིད་ཀྱིས་ཁུག་ཅིག་ཅེས་བརྗོད་པའམ།
དྲན་པ་ཙམ་གྱིས་ངེས་པར་ཐེ་ཚོམ་མི་ཟ་བར་འགུགས་པར་འགྱུར་རོ། ། གཞན་ཡང་ལྷར་བཅས་ཞེས་པ་ལ་སོགས་པ་སྒྲུབ་པ་པོའི་སེམས་ཁྲོས་པས་ཚིག་གིས་སོད་ཅིག་བྱས་པ་ཙམ་གྱིས་ཀྱང་གསོད་པར་འགྱུར་རོ། ། གཞན་ཡང་དབྱེ་དང་ཞེས་པ་ལ་སོགས་པ་ཡང་འདི་ལྟར་གྱུར་ཅིག་ཅེས་པའི་ཚིག་ཙམ་གྱིས་འགྲུབ་ཅིང་ཆུ་བོ་ལ་སོགས་པ་གནོན་པ་དང༌། སྤྲིན་མཐོར་བ་དང་བྱ་བ་གནོན་ནི་བུད་མེད་འགུགས་པ་ཡིན་ལ། མདོར་ན་སྒྲུབ་པ་པོ་ཡིད་ལ་གང་འདོད་པ་དེ་ཚིག་ཏུ་བརྗོད་པ་ཙམ་གྱིས་ཐམས་ཅད་བྱེད་པར་འགྱུར་རོ། ། དགུ་པ་ཙནྟི་ཀའི་ལིངྒ་ལ་བྱ་བའི་སྦྱོར་བས་དབང་དུ་བྱ་བ་ནི། དེ་ནས་གཞན་ཡང་ལས་ཀྱི་ཚོགས་བཤད་པ་ནི་སྡུད་པ་པོས་གཞན་ཡིད་ཆེས་པ་བསྐྱེད་པའི་དོན་དུ་དཔའ་བོ་ཆེན་པོ་སྟོན་པ་རྡོ་རྗེ་འཆང་རང་ཉིད་ཀྱིས་གསུངས་པ་ཡིན་གྱིས། ངས་བཤད་པའི་དོན་མ་ཡིན་ཞེས་པའི་དོན་ཏེ། དེ་ཡང་བསྒྲུབ་བྱ་དགུག་པའི་ནི་སྦྱོར་བ་དག་ཁྱད་པར་དུ་བུད་མེད་ཐམས་ཅད་རྨོངས་པར་བྱེད་པ་ནི། བསྙེན་པ་སྔོན་དུ་སོང་བས་ཀ་ར་བཱི་རའི་མེ་ཏོག་དམར་པོ་ཡང་དག་བླངས་ནས་སུ་གོ་ཆའི་སྔགས་ལན་བདུན་བཟླས་པ་དག་ཙནྟི་ཀའི་གཟུགས་དམར་པོ་ཞལ་གཅིག་ཕྱག་གཉིས་རང་འབྱུང་ངོས་སམ།
ཡང་ན་བསྒྲུབ་བྱའི་རྐང་རྗེས་ཀྱི་རྡུལ་ལས་བྱས་ཏེ་རབ་གནས་བྱས་པའི་སྐྱེ་གནས་ཀྱི་དབུས་སུ་མེ་ཏོག་གཉིས་ཁ་སྦྱར་ནས་བཅུག་ལ་རང་གི་ལག་པ་གཡོན་པས་བཀབ་སྟེ། གཉིས་མེད་ཡེ་ཤེས་དེ་ལྷའི་རྣལ་འབྱོར་གྱི་ང་རྒྱལ་དང་ལྡན་པའི་སྔགས་པས་གོ་ཆའི་སྔགས་བརྒྱ་ཕྲག་གཅིག་བཟླས་ཏེ། ཙནྟི་ཀའི་སྐྱེ་གནས་ཀྱི་དབུས་ན་མེ་ཏོག་གཉིས་ཡོད་པ་དེ་སྒྲུབ་པ་པོས་གཅིག་བཞག་སྟེ། གཅིག་བླངས་ནས་སྤེལ་ཚིག་དང་བཅས་པའི་སྔགས་ཟློས་ཤིང་དང་པོ་མེ་ཏོག་དེ་ཙནྟི་ཀའི་སྤྱི་བོར་བསྣུན་ལ། དེ་ནས་དེ་བླངས་ཏེ་བསྒྲུབ་བྱ་གང་ལ་བསྣུན་པ་དེ་དེའི་མོད་ལ་དབང་དུ་འགྱུར་རོ། ། དེ་ཡང་བརྒྱལ་ཞིང་སེམས་དང་བྲལ་བ་དང༌། ཡན་ལག་ཚོགས་ཀུན་གཞན་གྱི་དབང་དུ་འགྱུར་ཏེ། སྒྲུབ་པ་པོ་ལ་འཕྲལ་དུ་ཡིད་ཆེས་སེམས་ནི་འཇུག་པར་འགྱུར་རོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས།
རྣལ་འབྱོར་མ་དྲུག་གི་གོ་ཆོའི་སྔགས་ལ་བརྟེན་པའི་ཚིག་གི་དངོས་གྲུབ་གཉིས་དང༌། བསྒྲུབ་བྱ་དགུག་པའི་ཆོ་ག་སྟོན་པའི་ལེའུ་སྟེ། བཞི་བཅུ་རྩ་ལྔ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས་ལེའུ་བཞི་ཅུ་རྩ་ལྔ་པའི་རྣམ་པར་བཤད་པའོ།། །། ལེའུ་བཞི་བཅུ་རྩ་དྲུག་པས་ནི་འབྲས་བུའི་གསང་བ་སྟོན་ཏེ། དེ་ཡང་ཧ་ལྔའི་འཁོར་ལོ་ལ་བརྟེན་ནས་ཁྲག་འགུགས་པ་ལ་སོགས་པའི་ལས་སྒྲུབ་པ་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོ་བཤད་པར་དམ་བཅའ་བ་ནི།
དེ་ནས་ཏེ་ལེའུ་བཞི་བཅུ་རྩ་ལྔ་པ་བཤད་པའི་རྗེས་ལའོ། ། ཡི་གེ་ཧ་ལྔ་ནི་ཞེས་པ་ནི། པཎྜི་ཏ་བགྲེས་པོ་རྣམས་ནི་དང་པོ་རིན་ཆེན་བཞི་གང་རུང་ལ་བསྙེན་པ་འབུམ་སྔོན་དུ་སོང་བས་སྙིང་གར་ཧ་ལྔའི་འཁོར་ལོ་བསམས་ནས། ཧ་ལྔའི་བསྙེན་པ་འབུམ་བྱས་ལ་ཧ་ལྔའི་འཁོར་ལོས་ལས་སྒྲུབ་པར་བཞེད། བླ་མ་སུ་མ་ཏི་ཧེ་རུ་ཀ་ཡབ་ཡུམ་གང་ཡང་རུང་བའི་ལྷའི་རྣལ་འབྱོར་ལ་གནས་ཏེ་རིན་ཆེན་བཞི་གང་རུང་ལ་བསྙེན་པ་བྱས་པས་ཆོག ཧ་ལྔའི་བསྙེན་པ་མི་དགོས་པར་བཞེད་དོ། ། དེ་ལྟ་བུ་དེས་འོག་ནས་འབྱུང་བའི་ཁྲག་དགུག་པ་ལ་སོགས་པའི་ལས་ཐམས་ཅད་འགྲུབ་པར་བྱེད་པ་སྟེ། གང་ཞིག་ཅེས་པ་སྟེ་བསྐྱེད་པའི་རིམ་པ་བསྟན་པ་ཙམ་གྱིས་ནི་མྱུར་དུ་དམན་པའི་དངོས་གྲུབ་ཐོབ་པར་འགྱུར་བ་དེ་བཤད་དོ། ། གཉིས་པ་བཤད་པ་དངོས་ལ་གཉིས་ལས། དང་པོ་གསད་པ་སྟོན།
དེ་ལ་གཉིས་ལས། དང་པོ་ཁྲག་དྲངས་ཏེ་གསད་པ་ནི། དྲག་ཤུལ་སྤྱོད་པའི་རྫས་དུག་དང༌། ལན་ཚྭ་དང༌། སྐེ་ཚེས་ལག་པ་གཉིས་ལ་ཕན་ཚུན་དུ་འཁོར་ལོ་རྩིབས་བཞི་པ་ལྟེ་བ་དང་བཅས་པ་བྲིས་ལ། ཤར་གྱི་རྩིབས་ལ་ཧེ། བྱང་གི་ལ་ཧོ། ནུབ་ཀྱི་ལ་ཧཱུྃ། ལྷོའི་ལ་ཧཾ། དབུས་ཀྱི་ལྟེ་བ་ལ་ཧཿབྲིས་ལ།
དཔའ་བོའི་ཁྲག་གིས་བསྐུས་ཏེ་རབ་ཏུ་གནས་པ་ཇི་ལྟ་བ་བཞིན་དུ་བྱས་ལ། རང་ཡབ་ཡུམ་གང་ཡང་རུང་བའི་ལྷའི་རྣལ་འབྱོར་དང་ལྡན་པས་ཧེ་ཧོ་ཧཱུྃ་ཧྃ་ཧཿཆེ་གེ་མོའི་རཀྟ་ཨཱ་ཀརྵ་ཡ་ཛ་ཞེས་ཡི་གེ་ལྔ་པོ་བསྐུལ་ཚིག་དང་བཅས་པ་ཟློས་ཤིང་ལག་པས་འཁོར་ལོ་མཉེས་པས་བསྒྲུབ་བྱའི་ཁ་ནས་ཁྲག་འཛག་ཅིང་དགྲ་བོ་དེའི་མོད་ལ་འཆི་བར་འགྱུར་རོ། ། ཡང་ན་ཤིན་ཏུ་མཛེས་པའི་ཐོད་པ་ནི་དཔའ་བོ་གཡུལ་དུ་བསད་པའི་ཐོད་པ་ལྕང་ལོ་ཅན་གྱི་ནང་དུ་དེ་ཉིད་ཀྱི་ཁྲག་དང༌། རང་གི་མཛུབ་མོ་གཡས་པའི་ཁྲག་གིས་སྔར་གྱི་འཁྲུལ་འཁོར་བྲིས་ཏེ་རབ་གནས་བྱས་ལ། རང་ལྷའི་རྣལ་འབྱོར་དང་ལྡན་པས་རང་གི་སྲིན་ལག་གཡོན་པའི་ཁྲག་གིས་འཁོར་ལོ་དེ་མཉེ་བར་བྱ་ཞིང༌། སྔར་གྱི་སྔགས་བཟླས་པས་ནི་བསྒྲུབ་བྱའི་ཁྲག་ཟད་པས་ཇི་སྲིད་ལུས་སྐེམས་ཀྱི་བར་དུ་བྱ་སྟེ་དེས་ནི་བསྒྲུབ་བྱ་མྱུར་དུ་རྣམ་པར་འཇིགས་ཅིང་འཆི་བར་འགྱུར་རོ། ། ཡང་གསད་པའི་ཆོ་ག་གཉིས་པ་ནི་གལ་ཏེ་ཞེས་པའི་བསྙེན་པ་སྔོན་དུ་སོང་བས་སྒྲུབ་པ་པོ་ཁྲོ་བོ་སྟེ་སེམས་ཞེ་སྡང་འབར་བ་དང་ལྡན་པ་དང༌། མིག་དམར་བར་གྱུར་པས་ཡི་གེ་ཧ་ལྔ་བཟླས་ཏེ་འཁྲུལ་འཁོར་དེ་དུར་ཁྲོད་དུ་སྦས་ན་ནི། དཔུང་གི་ཚོགས་དང་བཞོན་པར་བཅས་པའི་རྒྱལ་པོ་ཡང་མྱུར་དུ་ཐལ་བ་བཞིན་དུ་རློག་པར་བྱེད་དོ། ། ལས་དེ་དག་བསྒྲུབ་པའི་དུས་སུ་གཏོར་མ་དང་རང་བཟའ་བ་དང༌།
སྦྱིན་སྲེག་བྱ་བའི་ཤ་བསྟན་པ་ནི། བྱི་ལའི་ཤ་ལ་སོགས་པ་རྣམས་ཀྱིས་མཁའ་འགྲོ་མ་ལ་གཏོར་མ་སྦྱིན་པ་དང༌། རང་བཟའ་བ་དང༌། སྦྱིན་སྲེག་བྱས་ན་སྔར་གྱི་ལས་འདི་དག་མྱུར་དུ་འགྲུབ་པ་ཡིན་པར་རྒྱུད་འདི་ལ་ཐེ་ཚོམ་མེད་དོ། ། གཉིས་པ་གཟུགས་བརྗེ་བའི་དངོས་གྲུབ་ནི་བསྙེན་པ་སྔོན་དུ་སོང་བས། རི་བོང་དང་སོགས་ནི་ཤ་བ་དང་རྣ་བ་ལ་སོགས་པའི་སྤུ་ལས་སྲད་བུ་ཕྱིན་ཅི་ལོག་ཏུ་བཀལ་བའི་ལྔ་སྒྲིལ་བྱས་ཏེ་རབ་གནས་བྱས་ལ། དེ་ལ་ཡི་གེ་ཧ་ལྔ་ལན་སྟོང་བཟླས་ཏེ་བསྒྲུབ་བྱ་གང་གི་མགུལ་དུ་བཅིང་བར་གྱུར་པ་དེ་ནི་དེ་དང་འདྲ་བ་སྟེ་གང་གི་སྤུ་ལས་སྲད་དུ་བྱས་པའི་དུད་འགྲོ་དེའི་གཟུགས་སུ་འགྱུར་རོ། ། གསུམ་པ་མངལ་འཕོ་བར་བྱ་བ་ནི། བསྙེན་པ་སྔོན་དུ་སོང་བས་རང་གི་ལག་པ་གཡོན་པའི་མཐིལ་ལ་ཧ་ལྔའི་འཁོར་ལོ་སྤེལ་ཚིག་དང་བཅས་པ་བྲིས་ནས་དེ་ལ་བཟླས་བརྗོད་སྟོང་ཕྲག་བྱས་ཏེ། དེ་ནས་ཀ་ར་བཱི་རའི་མེ་ཏོག་བརྒྱ་རྩ་བརྒྱད་ལ་མེ་ཏོག་རེ་རེ་ལ་ཧ་ལྔ་འདི་ལྟར་གྱུར་ཅིག་པའི་སྤེལ་ཚིག་དང་བཅས་པ་ལན་རེ་བཟླས་ཏེ།
བསྒྲུབ་བྱ་བུད་མེད་གང་ཡང་རུང་བ་ལ་རེག་སྟེ་བསྣུན་པར་གྱུར་ན། མངལ་ནི་རྣམ་པར་འཕོ་འགྱུར་ཏེ་ནི་བུར་སྐྱེ་བ་དེ་བུ་མོར་འགྲོ་བའམ། མི་ལས་དུད་འགྲོ་ལ་སོགས་པར་སྐྱེ་བར་འགྱུར་རོ། ། དེ་རྗེས་སུ་གཟུང་བ་ནི་བཏང་ནས་ནི་མངལ་སོས་པར་གྱུར་ཅིག་ཅེས་པའི་སྤེལ་ཚིག་དང་བཅས་པ་བཟླས་ན་ཐར་བར་འགྱུར་བ་ཡིན་ནོ། ། སླར་བུར་སྐྱེ་བ་ལ་སོགས་པར་འགྱུར་རོ། ། དེ་ལྟ་བུའི་འཁོར་ལོ་དང་ལྡན་པའི་ལག་པས་བསྒྲུབ་བྱ་གང་ལ་སྡིགས་མཛུབ་བྱས་ན་འཆི་བ་དང༌། ལག་པའི་འཁོར་ལོ་བཀྲུས་པའི་ཆུས་གཏོར་ཞིང་སྔགས་བཟླས་ན་སླར་ཡང་འཚོ་བར་བྱེད་པ་ཡིན་ནོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས། ཡི་གེ་ཧ་ལྔའི་འཁོར་ལོ་ལ་བརྟེན་ནས་ལས་བསྒྲུབ་པའི་ཆོ་གའི་ལེའུ་སྟེ།
བཞི་བཅུ་རྩ་དྲུག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་རྩ་དྲུག་པའི་རྣམ་པར་བཤད་པའོ།། །། ལེའུ་བཞི་བཅུ་རྩ་བདུན་པས་འབྲས་བུའི་གསང་བ་སྟོན་ཏེ། དེ་ཡང་རྗེ་བཙུན་མའི་ཉེ་བའི་སྙིང་པོ་ཡི་གེ་ཉི་ཤུ་རྩ་གཅིག་པ་ལ་བརྟེན་པའི་ལས་ཚོགས་སྟོན་ཏོ། ། འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོ་བཤད་པར་དམ་བཅའ་བའི་སྒོ་ནས་སྔགས་ཀྱི་ཆེ་བའི་ཕན་ཡོན་བསྟན་པ་ནི། དེ་ནས་ཏེ་ལེའུ་བཞི་བཅུ་རྩ་དྲུག་པ་བཤད་པའི་རྗེས་ལའོ། །
སྔར་གྱི་ཧ་ལྔའི་ལས་ཚོགས་ལས་གཞན་ཡང་བཤད་པར་བྱ་བ་ནི། མཁའ་འགྲོ་མ་ཀུན་གྱི་སྙིང་པོ། ཉེ་བའི་སྙིང་པོ་འདི་ཡིན་ཏེ། འདི་ནི་གང་ཟག་དབང་པོ་རབ་ལ་བཟླས་པ་དྲན་པ་ཙམ་གྱིས་འགྲུབ་པ་ཡིན་པས། དེ་ལྟ་བུའི་ཉེ་བའི་སྙིང་པོ་འདི་བརྗོད་པ་ཙམ་གྱིས་ཀྱང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་སྐྱེད་པར་བྱེད་པ་ཡིན་ནོ། ། གཞན་ཡང་འདིའི་ཕན་ཡོན་ནི་ཉེ་བའི་སྙིང་པོ་འདི་བཟླས་ན་རྒྱལ་རིགས་ལ་སོགས་པའི་རིགས་བཞི་པོ་ཐམས་ཅད་དབང་དུ་བྱེད་པར་འགྱུར་རོ། ། འདིའི་ཁྱད་པར་གྱི་ལས་ནི་ཉེ་བའི་སྙིང་པོ་འདི་དུས་རྟག་ཏུ་བཟླས་བརྗོད་བྱས་པས་ནི་དཔལ་ཏེ། ལོངས་སྤྱོད་འཕེལ་བ་ལ་སོགས་པའི་བསོད་ནམས་ཆེན་པོ་བསྐྱེད་པར་འགྱུར་རོ། ། གཉིས་པ་ལས་ཀྱི་ཚོགས་དངོས་ལ་བཅུ་གཅིག་ཡོད་པ་ལས། དང་པོ་རིགས་རྒྱུད་གཅོད་པའི་ལས་ནི།
དཀྱིལ་འཁོར་གྱི་འཁོར་ལོ་བསྒོམས་ཏེ་ཉེ་བའི་སྙིང་པོ་ལ་བསྙེན་པ་འབུམ་ལ་སོགས་པ་སྔོན་དུ་སོང་བས། ལས་སྦྱོར་གྱི་དུས་སུ་འདིའི་འཁོར་ལོ་བྲིས་ནས་རབ་གནས་བྱས་ཏེ། ལག་པར་འཆང་བ་དང་ལྡན་པས་མི་རུས་ཀྱིས་ཏེ། རྗེ་ངར་གཡོན་པའི་རུས་པ་ལས་ཕུར་བུ་སོར་དྲུག་པ་སྟོད་རྡོ་རྗེ་རྩེ་ལྔ་པ་ལ་སོགས་པའི་རྣམ་པ་ལ་སྨད་ཟུར་གསུམ་པར་བྱས་ལ། དེའི་ཟུར་དུ་སྟེ་ལོགས་རེ་རེ་ལ་ཉེ་བའི་སྙིང་པོ་འདི་རྫོགས་པ་རེ་བྲི། དེ་ལ་རབ་གནས་ལ་སོགས་པ་ཇི་ལྟ་བ་བཞིན་དུ་བྱས་ནས། དེ་ནས་ལས་སྦྱོར་དངོས་ནི་ཕུར་བུ་དེ་ལ་ཉེ་བའི་སྙིང་པོ་འདི་སྤེལ་ཚིག་དང་བཅས་པ་བརྒྱ་རྩ་བརྒྱད་བཟླས་ནས། རྡོ་རྗེ་སློབ་དཔོན་ལ་བརྙས་པ་བྱེད་པ་ལ་སོགས་པ་གང་གི་སྒོར་ཏེ་ཐེམ་པའི་འོག་ཏུ་སྦས་ན་དེའི་རིགས་རྒྱུད་རྣམས་རྒྱུན་གཅོད་པར་འགྱུར་རོ། ། གཉིས་པ་ཞིང་ལ་སོགས་པ་བརླག་པར་བྱ་བ་ནི། བསྙེན་པ་སྔོན་དུ་སོང་ནས་ལས་སྦྱོར་གྱི་དུས་སུ་འདིའི་འཁོར་ལོ་དང་ལྡན་པས་ཕུར་བུ་དེ་ཞིང་གི་དབུས་སུ་སྦས་ན་ཞིང་མི་སྐྱེ་བར་འགྱུར་ལ།
ར་ལ་སོགས་པའི་ཕྱུགས་ཀྱི་ར་བར་སྦས་ན་ཕྱུགས་ཐམས་ཅད་བརླག་པར་འགྱུར་རོ། ། གསུམ་པ་བསྒྲུབ་བྱ་དབང་དུ་བྱ་བ་ནི་དེ་ནས་གཞན་ཡང་རྒྱལ་པོ་དང་བློན་པོ་ལ་སོགས་པ་དབང་དུ་བྱ་བར་འདོད་ན། ཉེ་བའི་སྙིང་པོ་ལ་བསྙེན་པ་སྔོན་དུ་སོང་བས་གྲོ་ག་ལ་སོགས་པའི་གཞི་ལ་ཙནྡན་དམར་པོས་འཁྲུལ་འཁོར་དབུས་སུ་པདྨ་འདབ་མ་བརྒྱད་པ། དེའི་ཕྱི་རོལ་དུ་འཁོར་ལོ་རྩིབས་བརྒྱད་པ། དེའི་ཕྱི་རོལ་དུ་རྡོ་རྗེ་ཁ་བཞི་པ་བྲིས་ལ། སྔགས་དགོད་པ་ནི་ཕྱི་རོལ་ནས་བརྩམས་ནས་གཡོན་སྐོར་གྱིས་པདྨ་འདབ་མ་བརྒྱད་དང་འཁོར་ལོ་རྩིབས་བརྒྱད་དེ་བཅུ་དྲུག རྭ་བཞི་སྟེ་ཉི་ཤུ། དབུས་ཀྱི་ལྟེ་བ་དང་གནས་ཉི་ཤུ་རྩ་གཅིག་ཏུ་ཉེ་བའི་སྙིང་པོ་ཡི་གེ་ཕ་དང་ཊ་ཆེ་བས་ཉི་ཤུ་རྩ་གཅིག་ཏུ་འགྱུར་ཏེ། དབུས་སུ་སྭ་དང་བསྒྲུབ་བྱའི་མིང་བྲི། ཕྱིའི་མུ་ཁྱུད་གཉིས་ལ་ཨཱ་ལི་ཀཱ་ལི་དགོད།
དེ་ལྟར་ན་ལས་དང་མཐུན་པའི་འཁྲུལ་འཁོར་བྲིས་ལ། རབ་ཏུ་གནས་པ་ཇི་ལྟ་བ་བཞིན་དུ་བྱས་ཏེ། དེ་གཞུག་པའི་གཟུགས་བརྙན་གྱི་རྒྱུ་ནི། རྒྱལ་པོའི་སྒོ་ཁར་རྫ་མཁན་གྱིས་རྫ་བྱས་པའི་ལག་པ་ཕྱིས་པའི་ས་ལས། བསྒྲུབ་བྱ་རྒྱལ་པོ་ལ་སོགས་པའི་གཟུགས་བརྙན་སོར་བརྒྱད་པ་བྱས་ལ། སྒྲུབ་པ་པོ་མཁས་པས་དེའི་སྙིང་གར་སྔར་གྱི་འཁོར་ལོ་དེ་བཅུག་སྟེ་བཞག་ནས། དེ་ནས་རང་ལྷའི་རྣལ་འབྱོར་དང་ལྡན་པས་ཉིན་ཞག་དང་པོ་ལ་ཤིང་མ་དུ་ལུངྒ་བྱ་བ་མེ་ཏོག་དམར་སྐྱ་ཡོད་པ་ཅིག་ཡོད་དེ། དེའི་འབྲས་བུ་དང་ལོ་མ་དང་མེ་ཏོག་རྣམས་བསྲེས་ཏེ་དབང་གི་ཐབ་ཏུ་དབང་གི་ཤིང་བརྩིགས་ནས་མེ་འབར་ཏེ་ལྷག་པའི་ལྷ་ལ་གཟུགས་བརྙན་མ་གཏོགས་པའི་སྦྱིན་སྲེག་གི་རྫས་དབུལ་བའི་ཚེ། ཉེ་བའི་སྙིང་པོ་ལ་བསྒྲུབ་བྱའི་མིང་སྤེལ་ཚིག་དང་བཅས་པ་སྦྱིན་སྲེག་གི་གྲངས་བརྒྱ་སྟོང་བྱས་ཏེ། དེ་ནས་གཟུགས་བརྙན་མནན་པ་བྱས་ན་རྒྱལ་པོ་ལ་སོགས་པ་བསྒྲུབ་བྱ་སྒྲུབ་པོ་དེའི་དབང་དུ་འགྱུར་རོ། །
བཞི་པ་དགུག་པ་དང་གནོན་པ་ལ་སོགས་པའི་ལས་སྒྲུབ་པ་ནི། བསྙེན་པ་སྔོན་དུ་སོང་བས་སྔར་གྱི་འཁོར་ལོ་དང་ལྡན་པས་ཉེ་བའི་སྙིང་པོའི་སྔགས་འདི་ཉིད་ཀྱིས་བསྒྲུབ་བྱ་དགུག་པ་དང༌། གནོན་པ་སྟེ་རེངས་པར་བྱ་བ་དང༌། སེམས་རྨོངས་པར་བྱ་བ་དང༌། སྐེམས་པ་ནི་དཔའ་བོ་ཤི་བའི་ཐོད་པའི་ནང་དུ་སྲིན་ལག་གི་ཁྲག་གིས་འཁོར་ལོ་བྲིས་ཏེ་རབ་གནས་བྱས་ལ། རང་གི་སྲིན་ལག་གི་ཐོད་པའི་ནང་གི་ཁྲག་མཉེ་ཞིང་སྔགས་སྤེལ་ཚིག་དང་བཅས་པ་བཟླས་པས་སོ། ། དེ་བཞིན་དུ་སེམས་རྨུགས་པར་བྱ་བ་དང༌། ཚིག་འཕྲོག་པ་སྨྲ་མི་ཤེས་པར་བྱ་བ་དང༌། མིག་ལོང་བར་བྱེད་པ་ཡང་སྔགས་སྔ་མ་ལྟར་རང་རང་གི་བསྐུལ་ཚིག་དང་བཅས་པ་བཟླས་པའོ། ། དེ་དག་རྗེས་སུ་གཟུང་བ་ནི་སླར་སོས་པར་གྱུར་ཅིག་ཅེས་པའི་སྔགས་སྤེལ་ཚིག་དང་བཅས་པ་བཟླས་པས་སླར་གཏོང་བར་བྱེད་དོ། །
ལྔ་པ་སྐྱེས་པ་བུད་མེད་དུ་བྱ་བ་ནི་ཉེ་བའི་སྙིང་པོ་ལ་བསྙེན་པ་སྔོན་དུ་སོང་བས། རོ་དང་དུས་གཅིག་དུར་ཁྲོད་དུ་བསྐྱལ་བའི་རོའི་མགོ་ལ་བཏགས་པའི་མེ་ཏོག་དང༌། ཀ་ཀ་ཨནྟྲི་ཀའི་འབྲས་བུ་ནི་ནག་པོ་ཆེན་པོ་བྱ་བ་འབྲས་བུ་བྱ་རོག་གི་མཆུ་ལྟ་བུ་ཞིག་ཡོད་པ་དེ་དང༌། བཀྲེས་པ་བྱ་རོག་གི་སེན་མོ་དང༌། བྱ་རོག་གི་རྐང་པའི་པགས་པ་རྣམས་ཆ་མཉམ་པར་བྱས་ལ། དེ་རྣམས་རི་བོང་གི་ཁྲག་དང་ལྷན་ཅིག་བཏགས་ཏེ་རི་ལུ་སྲན་མ་ཙམ་པ་བཅུ་གཅིག་པ་ཚན་གཉིས་བྱས་ལ་གྲིབ་མ་ལ་བསྐམ་མོ། ། དེ་ནས་ཟླ་བ་ཡར་ངོའི་ཚེས་གཅིག་ནས་ཚེས་བཅུ་གཅིག་གི་བར་དུ་སྔགས་བཟླས་པ་ནི། ཚེས་གཅིག་ལ་སྔགས་བཟླས་པའི་རི་ལུ་འདི་ཡིན། བཅུ་གཅིག་ལ་བཟླས་པའི་རི་ལུ་འདི་ཡིན་བྱ་བའི་བར་དུ་མ་ནོར་བར་བྱས་ལ། མར་ངོ་ལ་ཡང་དེ་བཞིན་དུ་བྱས་ཏེ།
སྙིང་པོའི་སྔགས་བརྒྱ་རྩ་བརྒྱད་ལ་སོགས་པ་ནུས་ཚད་ཡར་ངོ་མར་ངོ་གཉིས་ཀའི་ཚེས་བཅུ་གཅིག་གི་བར་ལ་བཟླས་ཏེ་བཞག་གོ ། དེ་བཞིན་དུ་ཉིན་ཞག་བཟང་པོ་ལ་ཞེས་པ་ནི་བསྒྲུབ་བྱ་དེ་དག་གང་ལ་སྐྱེས་པའི་ཉིན་ཞག་བྲིས་ལ། ནམ་ལས་ལ་སྦྱོར་བའི་ཚེ་ལག་པ་ལ་བཅིངས་ཏེ་ཞེས་པ་ནི། རང་གི་ལག་པ་གཉིས་ལ་འཁོར་ལོ་བྲིས་ཏེ་དེའི་བར་དུ་རི་ལུ་དེ་བཞག་ལ། ཉི་མ་བཅུ་གཉིས་པ་ལ་ཞེས་པ་ནི་བསྒྲུབ་བྱ་ཉིན་ཞག་གང་ལ་སྐྱེས་པ་དེའི་ཉི་མ་དང་ཚེས་གང་ལ་སྔགས་བཟླས་པའི་རི་ལུ་མངོན་པར་བསྒྲུབ་བྱ་ཚེས་གཅིག་ལ་སྐྱེས་ན་ཚེས་གཅིག་ལ་སྔགས་བཟླས་པའི་རི་ལུ་དེ་བསྒྲུབ་བྱའི་སྤྱི་བོར་བཞག དེ་བཞིན་དུ་གཞན་ལ་ཡང་ཤེས་པར་བྱ་ཞིང༌། ཚེས་བཅུ་གཉིས་ནས་བཅོ་ལྔའི་བར་ལ་ནི་ཚེས་གཉིས་པ་ནས་ལྔའི་བར་དུ་སྔགས་བཟླས་པ་གང་གི་ཕྱེ་མ་སྟེ་རི་ལུ་དེའམ་དེའི་ཕྱེ་མ་བསྒྲུབ་བྱའི་མགོ་ལ་བཞག་ན་སྐྱེས་པ་བུད་མེད་དུ་འགྱུར་རོ། ། དྲུག་པ་སྐྱེས་པ་དང་བུད་མེད་ཁྱིར་བྱ་བ་ནི། ལྕགས་རྡོའི་བྱེ་བྲག་རྒྱ་ལྕགས་ནེའུ་ལེའི་སྤྱི་བོར་ཏེ་སྲེ་མོང་གི་ཐོད་པའི་ནང་དུ་བཞག་ལ། མཚན་མོ་བདུན་གྱི་བར་དུ་ཉེ་བའི་སྙིང་པོ་སྟོང་སྟོང་བཟླས་ནས།
ཉིན་ཞག་བརྒྱད་པ་ལ་གུར་གུམ་དང་སྔར་གྱི་ལྕགས་རྡོ་རྗེའི་ཕྱེ་མ་དང་ཆ་མཉམ་པར་བྱས་ཏེ། སྔགས་ནི་ཉེ་བའི་སྙིང་པོའི་བརྒྱ་རྩ་བརྒྱད་བཟླས་ལ་བསྒྲུབ་བྱ་འདི་ཁྱིར་གྱུར་ཅིག་ཅེས་པའི་སྤེལ་ཚིག་དང་བཅས་པའི་སྔགས་བཟླས་ཤིང་དྲག་པོའི་སྦྱིན་སྲེག་བྱས་ནས། དེའི་ཐལ་བ་བསྒྲུབ་བྱ་གང་གི་སྤྱི་བོར་བཞག་པ་དེ་ཁྱིར་འགྱུར་རོ། ། སླར་རྗེས་སུ་གཟུང་བ་ནི་མཚན་མོའི་དུས་སུ་མཁའ་འགྲོ་མ་རྣམས་ལ་མཆོད་པ་ཆེན་པོ་བྱས་ཏེ། གཏོར་མ་བཟུང་ནས་བསྒྲུབ་བྱའི་སྤྱི་བོའི་རྫས་དེ་ཕྱིས་ནས་སླར་སོས་པར་གྱུར་ཅིག་པའི་སྔགས་སྤེལ་ཚིག་དང་བཅས་པ་བཟླས་ན་དེའི་འོག་ཏུ་རྣལ་མ་མི་རང་དུ་འགྱུར་རོ། ། བདུན་པ་རྫས་རྫས་མ་ཡིན་པར་བྱ་བ་ནི། རྫས་དེ་རྫས་མཆོག་གསེར་ལ་སོགས་པ། རྫས་མ་ཡིན་པ་དམན་པ་ཟངས་ལ་སོགས་བྱ་བར་འདོད་ན། བསྙེན་པ་སྔོན་དུ་སོང་བས་ལས་ཐམས་ཅད་པའི་འམ། དྲག་པོའི་ཐབ་ཏུ་ཐང་ཕྲམ་གྱི་བུད་ཤིང་བརྩིགས་ནས་ལྷ་བསྐྱེད་ལ་བསྲེག་རྫས་དབུལ་བའི་ཚེ།
གསེར་ཤིང་སྟེ་ལང་ཏང་བའི་འབྲས་བུ་སྔགས་སྤེལ་ཚིག་དང་བཅས་པས་སྦྱིན་སྲེག་གྲངས་བརྒྱ་བྱས་ནས་སྦྱིན་སྲེག་གི་ཐལ་བ་གསེར་དང་དངུལ་དང་བཻ་ཌཱུརྻ་ལ་སོགས་པ་ལ་བསྐུས་ན་རྫས་གསེར་ལ་སོགས་པ་དེ་རྫས་མ་ཡིན་པ་ཟངས་ལ་སོགས་པར་འགྱུར་རོ། ། ཡང་ཞི་བའི་ཐབ་ཏུ་ཞི་བའི་སྦྱིན་སྲེག་གིས་ཨ་རུ་རའི་སྦྱིན་སྲེག་བྱས་ཤིང༌། གསེར་ལ་སོགས་པ་སྔ་མ་བཞིན་དུ་གྱུར་ཅིག་ཅེས་པའི་སྔགས་སྤེལ་ཚིག་དང་བཅས་པ་བརྗོད་ཅིང༌། སྦྱིན་སྲེག་བྱས་པའི་ཐལ་བ་བླུགས་ན་སླར་གསེར་ལ་སོགས་པ་དེ་རྣལ་མར་འགྱུར་རོ། ། བརྒྱད་པ་ནི་དེ་ནས་དགྲ་ལ་གཟེར་ནད་དང་ཐོག་འབབ་པ་ལ་སོགས་པ་གློ་བུར་པ་རྣམས་བསྐྱེད་པར་འདོད་ན་བསྙེན་པ་སྔོན་དུ་སོང་བས། དྲག་པོའི་ཐབ་ཏུ་དྲག་པོའི་ཤིང་བརྩིགས་ལ་བསྲེག་རྫས་དབུལ་བའི་ཚེ། བྱ་ཆེན་པོའི་གནས་ཀྱི་ཞེས་པ་ནི། འུག་པའི་ཚང་གི་ཤིང་དེ་བླངས་ལ། ཤན་པའི་བུ་མོའི་སྐྲ་དུམ་བུ་སོ་སོར་བསྲེག་ཅིང་སྔགས་སྤེལ་ཚིག་དང་བཅས་པས་དྲག་པོའི་སྦྱིན་སྲེག་བྱས་ན་ཞག་བདུན་གྱིས་བསྒྲུབ་བྱ་ལ་གློ་བུར་དུ་གཟེར་དང་ཐོག་འབབ་པ་ལ་སོགས་པ་འབྱུང་བར་འགྱུར་རོ། ། དེ་རྗེས་སུ་གཟུང་བ་ནི་སླར་བཟློག་པ་སྟེ།
ཞི་བའི་ཐབ་ཏུ་འབྲས་ཕུབ་ཀྱི་སྦྱིན་སྲེག་བྱེད་ཅིང་སླར་ཞི་བར་གྱུར་པའི་སྔགས་སྤེལ་ཚིག་དང་བཅས་པ་བརྗོད་པར་བྱས་ན་སླར་ཞི་བར་འགྱུར་རོ། ། དགུ་པ་ནི་བསྙེན་པ་སྔོན་དུ་སོང་བས་ཟླ་བ་གཟས་ཟིན་པའི་དུས་སུ་བྱི་ལའི་སྤུ་བསྡུས་ནས་དྲག་པོའི་ཐབ་ཏུ་ཤིང་བརྩིགས་ཏེ་མེ་སྦར་ནས་བསྲེག་རྫས་དབུལ་བའི་ཚེ། བྱི་ལའི་སྤུ་བསྲེག་ཅིང་གང་གི་མིང་ནས་ཏེ་ཆེ་གེ་མོ་བྱི་ལར་གྱུར་ཅིག་ཅེས་པའི་སྔགས་སྤེལ་ཚིག་དང་བཅས་པ་བརྗོད་ནས་སྦྱིན་སྲེག་བྱས་པ་དེའི་ཐལ་བ་བླངས་ཏེ་བསྒྲུབ་བྱ་གང་གི་མགོ་བོར་བྱིན་ན་དེ་བྱི་ལར་འགྱུར་རོ། ། ཡང་རྗེས་སུ་གཟུང་བ་ནི་སླར་བཟློག་པ་སྟེ། ཐལ་བ་ཕྱིས་ནས་སླར་སོས་པར་གྱུར་ཅིག་པའི་སྔགས་སྤེལ་ཚིག་དང་བཅས་པ་བཟླས་ན་རྣལ་མར་འགྱུར་རོ། ། བཅུ་པ་གཟུགས་སྣ་ཚོགས་སུ་བྱ་བ་ནི། བསྙེན་པ་སྔོན་དུ་སོང་བས་བྱ་རོག་གི་རྒྱུས་པ་ལས་སྲད་བུ་བྱས་ལ། དེ་ལ་སྔགས་སྤེལ་ཚིག་དང་བཅས་པ་བརྒྱ་རྩ་བརྒྱད་བཟླས་ཏེ། སྐྱེས་པའམ་བུད་མེད་གང་གི་མགུལ་དུ་བཅིངས་པ་དེ་ཁྭ་དར་འགྱུར་རོ། ། གཞན་ཡང་སེམས་ཅན་གང་གི་གཟུགས་སུ་བཏང་བར་འདོད་པ་གང་དང་གང་གི་རྒྱུས་པ་བླངས་ཏེ་སྲས་བུ་བྱས་ལ་སྔགས་སྤེལ་ཚིག་དང་བཅས་པ་བརྒྱ་རྩ་བརྒྱད་མངོན་པར་བཟླས་ཏེ།
མགུལ་པ་ལ་བཅིངས་པ་དེ་སེམས་ཅན་དེ་དང་འདྲ་བར་ནི་དེའི་གཟུགས་སུ་འགྱུར་རོ། ། གཞན་ཡང་དེ་བཞིན་དུ་ཁྭ་ནས་བྱ་རྒོད་ཀྱི་བར་དུ་རྒྱུས་པ་བླངས་ལ་སྲད་བུ་བྱས་ནས་སྔགས་བཟླས་ཏེ་མགུལ་དུ་བཅིངས་ན་དེའི་གཟུགས་འཛིན་པར་འགྱུར་རོ། ། བ་ལང་གི་སྤུ་ལས་སྲད་བུ་བྱས་ལ་ཉེ་སྙིང་བརྒྱ་རྩ་བརྒྱད་བཟླས་བརྗོད་བྱས་ཏེ། སྐྱེས་པ་དང་བུད་མེད་གང་གི་མགུལ་དུ་བཅིངས་ན་དེ་བ་ལང་དུ་འགྱུར་རོ། ། གང་དང་གང་རྐང་པ་བཞི་པའི་སྤུ་ལས་སྲད་བུ་བྱས་ལ་སྔགས་བརྒྱ་རྩ་བརྒྱད་མངོན་པར་སྔགས་པས་མགུལ་དུ་བཏགས་ན་དེ་དང་དེའི་གཟུགས་སུ་འགྱུར་རོ། ། བཅུ་གཅིག་པ་གཞན་གྱི་འབྲུ་དགུག་པ་ནི། བསྙེན་པ་སྔོན་དུ་སོང་བས་ནོར་གྱི་བདག་པོའི་ཁྱིམ་ནས་བླངས་པའི་འབྲུ་མང་པོ་རང་གི་སྣོད་ཅིག་ཏུ་བཞག་ལ། ལྷའི་རྣལ་འབྱོར་དང་ལྡན་པས་འབྲུ་དེ་ལ་ཉེ་བའི་སྙིང་པོའི་སྔགས་སྤེལ་ཚིག་དང་བཅས་པ་བརྒྱ་རྩ་བརྒྱད་བཟླས་ལ་ནོར་གྱི་བདག་པོ་སྟེ། འབྲུ་མང་པོ་ཡང་ཡོད་པའི་ཕྱུག་པོའི་ཁྱིམ་དུ་སྔར་སྔགས་བཟླས་པའི་འབྲུ་དེ་ལ་རྡོག་མ་འགའ་བཅུག་ལ་སྔགས་བཟླས་པའི་འབྲུ་ལྷག་མ་རྣམས་ཀྱིས་བདག་ཉིད་ཀྱི་སྤྱི་བོར་བཞག་སྟེ་དབང་བསྐུར་ན་མཚན་མོ་བདུན་གྱིས་གཞན་གྱི་འབྲུ་ཐམས་ཅད་རང་གི་ཁྱིམ་དུ་འགུགས་པར་འགྱུར་རོ། ། གཉིས་པ་ལེའུའི་མཚན་ནི།
དཔལ་འཁོར་ལོ་སྡོམ་པ་ལས། སངས་རྒྱས་ཐམས་ཅད་ཀྱི་མཁའ་འགྲོ་མའི་ཉེ་བའི་སྙིང་པོའི་སྔགས་ཀྱི་ལས་ཐམས་ཅད་བསྒྲུབ་པའི་ཆོ་གའི་ལེའུ་སྟེ། བཞི་བཅུ་རྩ་བདུན་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་རྩ་བདུན་པའི་རྣམ་པར་བཤད་པའོ།། །། ལེའུ་བཞི་བཅུ་རྩ་བརྒྱད་པས་ནི་སྔར་ལེའུ་བཞི་བཅུ་རྩ་བདུན་པར་ལས་ཚོགས་བསྟན་པའི་སྔགས་དངོས་བསྟན་ཏེ། འདི་ཡང་རྗེ་བཙུན་མའི་ཉེ་བའི་སྙིང་པོ་ལས་ཚོགས་བསྒྲུབ་པའི་སྔགས་བསྟན། བསྒྲུབ་པ་ཡིན་པར་འབྲས་བུའི་གསང་བ་སྟོན་པར་འགྲོ་གསུང་ངོ༌། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན།
དེ་ལ་བཞི་ལས། དེ་ནས་ཨོཾ་གྱི་བར་གྱིས་མཚམས་སྦྱར་བའི་སྒོ་ནས་ཉེ་བའི་སྙིང་པོ་དངོས་ཆེ་བ་དང་བཅས་ཏེ་བསྟན། སྔགས་འདིས་ཞེས་པ་ནས་རྒྱས་པར་མ་ཡིན་ནོའི་བར་གྱིས་སྔགས་ཀྱི་ཕན་ཡོན་བསྟན། མེ་ཏོག་ཅེས་པ་ནས་རྟག་ཏུ་བསྒོམ་གྱི་བར་གྱིས་སྔར་བསྟན་པའི་དངོས་གྲུབ་རྣམས་ཀྱང་བསྒོམ་པ་ལ་ལྟོས་དགོས་པས་བསྐྱེད་པའི་རིམ་པ་བསྟན། སྔར་བཤད་པའི་ཞེས་པ་ནས་དགེ་བ་ཡིན་གྱི་བར་གྱིས། དེ་ཡང་ལྷ་སུམ་ཅུ་རྩ་བདུན་གྱི་དཀྱིལ་འཁོར་རྫོགས་པ་མཆོད་ཅིང་བསྒོམ་པའི་འཐད་པ་དང་ཕན་ཡོན་བསྟན་ཏོ། ། ཡན་ལག་གི་དོན་ལ་དང་པོ་མཚམས་སྦྱར་བའི་སྒོ་ནས་སྔགས་དངོས་ཆེ་བ་དང་བཅས་པ་ནི། དེ་ནས་ཏེ་ལེའུ་བཞི་བཅུ་རྩ་བདུན་པས་ཉེ་བའི་སྙིང་པོ་ལས་ཚོགས་བཤད་པའི་རྗེས་ལའོ། ། གཞན་ཡང་ནི་སྔར་གྱི་ལས་ཚོགས་ལས་གཞན་པའི་ལས་དེ་དག་བསྒྲུབ་པའི་སྔགས་དང་རྟེན་ལྷའི་རྣལ་འབྱོར་བཤད་པར་བྱའོ། ། དེ་ཉིད་གང་ཞེ་ན།
མཁའ་འགྲོ་མ་སུམ་ཅུ་རྩ་བདུན་ལ་སོགས་པ་དཔག་ཏུ་མེད་པ་ཀུན་གྱི་བདེ་བའི་མཆོག་གི་ཉེ་བའི་སྙིང་པོ་འདི་ནི་རྣལ་འབྱོར་མ་ཀུན་གྱི་འདོད་པའི་ལས་ཀུན་སྒྲུབ་པ་པོ་གང་ཞིག་སྟེ། གང་ཟག་དབང་པོ་རབ་ཀྱི་སྦྱིན་སྲེག་ལ་སོགས་པ་རྫས་ཀྱི་སྦྱོར་བ་ཅུང་ཟད་ལ་བརྟེན་ཏེ་དྲན་པ་ཙམ་གྱིས་འཇིག་རྟེན་གསུམ་པོ་ཐམས་ཅད་གཡོ་བར་བྱེད་ཅིང༌། སྔགས་འདི་རྗེས་སུ་དྲན་པ་ཙམ་གྱིས་ཀྱང་སྔོན་དུ་བསྙེན་པ་ལ་སོགས་པ་ལ་མི་ལྟོས་པར་གྲུབ་ཆེན་བརྒྱད་ལ་སོགས་པའི་ཡང་དག་པའི་དངོས་གྲུབ་རྣམས་རིམ་གྱི་སྟེར་བར་བྱེད་དོ། ། འདིར་སྔགས་དངོས་བཟློག་སྟེ་བསྟན་པ་དེ་ནི་ཤེས་རབ་ལ་རློམ་པར་བྱེད་པ་གླེགས་བམ་མཐོང་བས་སེམས་ཁེངས་པར་རང་དགར་འཇུག་པ་དགག་པའི་དོན་དུ་ཡིན་ལ། ཀློག་པའི་ཚེ་ནི་མས་ཟློག་ཏུ་བཀླགས་ན་བར་ཆད་འབྱུང་བས་ལུགས་འབྱུང་དུ་བཟླ་བར་བྱའོ། ། གཉིས་པ་སྔགས་ཀྱི་ཆེ་བའམ་ཕན་ཡོན་བསྟན་པ་ནི། སྔགས་འདི་བཟླས་པ་ཙམ་གྱིས་ལས་ཐམས་ཅད་འགྲུབ་པ་སྟེ། ཞི་བ་ལ་སོགས་པའི་ལས་རྣམས་ཀུན་འགྲུབ་པར་བྱེད་པ་ལ་དགེ་བ་ཡིན་ནོ། ། སྔགས་འདི་ཉིད་གང་གི་སྔགས་ཡིན་ཞེ་ན། མཁའ་འགྲོ་མ་ནི་བསྟན་པ་ཡིན་ལ་དེ་ཉིད་བཤད་པ་ནི་རྣལ་འབྱོར་མ་རྣམས་ཞེས་བྱའོ། །
སོ་སོར་བཤད་པ་ནི་ཁཎྜ་རོ་ཧཱ་ལ་སོགས་པ་མཁའ་འགྲོ་མ་སུམ་ཅུ་རྩ་བདུན་པ་ཐམས་ཅད་ཀྱི་སྔགས་ནི་ཉེ་བའི་སྙིང་པོ་འདི་ཉིད་ཡིན་པར་བཤད་དོ། ། སྔགས་དེས་འབྲས་བུ་གང་འགྲུབ་ཅེ་ན། ས་འོག་ལ་སོགས་པའི་འཇིག་རྟེན་གསུམ་ན་ལས་ནི་བསྒྲུབ་རྒྱུ་གང་དག་ཡོད་པ་རྣམས། དབང་པོ་རབ་བསམ་གཏན་གྱིས་འགྲུབ་པ་ལ་དགོངས་ནས་བཀླགས་པ་ཙམ་གྱིས་སྔར་གསུངས་པའི་ལས་དེ་དག་ཐམས་ཅད་འགྲུབ་པས་ན། སྔགས་འདི་ལས་ཤིན་ཏུ་མཆོག་ཏུ་གྱུར་པ་གང་ཡིན་པ་དེ་འཇིག་རྟེན་གསུམ་ན་གཞན་ཅི་ཡང་མེད་དེ་འདིས་མྱུར་དུ་འགྲུབ་པས་སོ། ། གང་གི་ཕྱིར་ཉེ་བའི་སྙིང་པོའི་སྔགས་འདི་ནི་སྔགས་གཞན་ལས་བླ་ན་མེད་པ་ཡིན་ཏེ། འདིས་ལས་ཐམས་ཅད་མྱུར་དུ་སྒྲུབ་པར་བྱེད་པ་ཡིན་པའི་ཕྱིར་རོ། ། གཞན་ཡང་མཁའ་འགྲོ་མ་ཀུན་གྱི་ཐུགས་བསྐུལ་བའི་གནས་ཀྱང་འདི་ཡིན་ལ། འདིའི་ཕན་ཡོན་འདིས་དངོས་གྲུབ་ཐམས་ཅད་མྱུར་དུ་སྒྲུབ་པ་ནི། འདིར་མདོར་བསྡུས་ནས་བཤད་པ་ཙམ་ཡིན་གྱི་འདིར་རྒྱས་པར་བཤད་པ་ནི་མ་ཡིན་ནོ། །
གསུམ་པ་སྔར་བཤད་པའི་དངོས་གྲུབ་དེ་དག་ཀྱང་བསྐྱེད་པའི་རིམ་པ་ལ་གནས་པས་འགྲུབ་པས། བསྒོམ་པའི་གནས་བསྟན་པ་སྔོན་དུ་འགྲོ་བའི་བསྐྱེད་པའི་རིམ་པ་བསྟན་པ་ནི། དེ་ཡང་གནས་མེ་ཏོག་དང་འབྲས་བུ་ལ་སོགས་པ་ཡོན་ཏན་སྣ་ཚོགས་ཀྱིས་བརྒྱན་པའི་རི་བོ་བཟང་པོར་བྲི་ཞེས་པ་ནི་དེར་བསྒོམ་པར་བྱ་བའོ། ། དེའི་སྟེང་དུ་སྒྲུབ་པ་པོ་རྟག་ཏུ་གནས་པར་བསྒོམ་པ་ནི། ཚོགས་གཉིས་བསགས་པ་སྔོན་དུ་འགྲོ་བས་རྟེན་བསྐྱེད་པའི་བར་དུ་བྱ་བའོ། ། དེར་ལྷ་མངལ་སྐྱེས་སམ་སྒོང་སྐྱེས་གང་རུང་གིས་བསྐྱེད་པའི་ལྷ་བསྟན་པ་ནི། མཁའ་འགྲོ་མ་ལ་སོགས་པ་གསུམ། རྣལ་འབྱོར་མ་ནི་གཟུགས་ཅན་མ་སྟེ། སྙིང་པོའི་རྣལ་འབྱོར་མ་བཞི་ཕྱོགས་ཀྱི་འདབ་མ་བཞི་ལའོ། ། དཔའ་བོ་ཉི་ཤུ་རྩ་བཞི་པོ་རྣམས་ཀྱི་དཔའ་བོ་མཆོག་ནི་དབུས་ཀྱི་ལྟེ་བའི་གཙོ་བོར་ཡབ་ཡུམ།
ཧ་ཧ་ཧེ་ཧེ་བཞི་ནི་མཚམས་ཀྱི་འདབ་མའི་སྟེང་གི་བུམ་པ་བཞིའི་སྟེང་གི་ཐོད་པ་དང་བཅས་པའོ། ། དཔའ་བོ་ཉི་ཤུ་རྩ་བཞི་ཞེས་པ་ནི་འཁོར་ལོ་གསུམ་གྱི་དཔའ་བོ་ཉི་ཤུ་རྩ་བཞིའི་མཁའ་འགྲོ་དང་དཔའ་མོ་མཁའ་འགྲོ་དྲྭ་བའི་བདེ་མཆོག་དང་བཅས་པ་ཡིན་ལ། འདིས་ནི་ཤུགས་ཀྱིས་སྒོ་མཚམས་མ་བརྒྱད་ཀྱང་བསྟན་པར་ཤེས་པར་བྱ་སྟེ། སྔར་གྱི་ལས་ཚོགས་རྣམས་ཀྱང་དཀྱིལ་འཁོར་གྱི་འཁོར་ལོ་རྫོགས་པ་དང༌། འཁོར་ལོ་གསུམ་ཚང་བ་ལ་བརྟེན་ནས་བསྒྲུབས་ན་ཐམས་ཅད་འགྲུབ་ཅེས་བསྟན་པ་ཡིན་ནོ། ། རྡོ་རྗེ་སེམས་དཔའ་ཞེས་པ་ནས་ཐོད་པའི་དུམ་བུ་ཞེས་པའི་བར་དུ་འཁོར་ལོ་གསུམ་གྱི་གོ་རིམ་བཟློག་ནས་བསྟན་པ་ནི། རྟོག་གེ་པ་ལ་སོགས་པ་ཤེས་རབ་ལ་རློམ་པར་བྱེད་པ་རང་དགར་འཇུག་པ་དགག་པའི་དོན་དུ་དེ་ལྟར་བསྟན་པ་ཡིན་ཏེ། འདིར་ནི་སྔར་གྱི་ལེའུ་བཞི་བཅུ་རྩ་གཅིག་པ་དང་སྦྱར་བར་ཤེས་པར་བྱའོ། ། ལ་སོགས་པ་ཞེས་པ་སོགས་ཁོངས་སུ་ཀྱེའི་རྡོ་རྗེ་ནས་བཤད་པའི་ཡུལ་ཨུ་པ་སི་ལ་སོགས་པའི་གནས་བཅུ་གཉིས་དང་འདི་ཉིད་ཀྱི་སྒོ་མཚམས་མ་བརྒྱད་ཀྱང་བསྡུས་པར་ཤེས་པར་བྱའོ། ། དེ་ལྟ་བུའི་དཔའ་བོ་ཉི་ཤུ་རྩ་བཞི་པོ་དེས་སྤྱིར་འགྲོ་བ་རིགས་དྲུག
ཁྱད་པར་དུ་མིའི་འགྲོ་བ་འདི་དག་ཐམས་ཅད་ལུས་ལ་ཁྱབ་པར་གནས་ཏེ། འདི་ནི་ལུས་ཀྱི་དཀྱིལ་འཁོར་གྱི་དབང་དུ་བྱས་པའོ། ། འོ་ན་དཔའ་བོ་རྣམས་མེད་དམ་ཞེ་ན། དཔའ་བོ་རྣམས་ཀྱང་ཡོད་པར་བསྟན་པ་ནི། དཔའ་བོ་ཉི་ཤུ་རྩ་བཞི་པོ་རྣམས་དང་རྣལ་འབྱོར་མ་སུམ་ཅུ་རྩ་བདུན་ཉིད་ཐམས་ཅད་ཀྱི་ལུས་ལ་གནས་ལ། འདིར་སྒྲོལ་བྱེད་གཙོ་བོའི་དབང་དུ་བྱས་ནས་བསྟན་པ་ནི། རབ་ཏུ་གཏུམ་མོ་ལ་སོགས་པ་ཉི་ཤུ་རྩ་བཞི། མིའི་འགྲོ་བའི་ལུས་རྣམས་ཏེ་ལུས་ཀྱི་དཀྱིལ་འཁོར་རྣམས་ཀུན་ལ་བཞུགས་པས་བདེ་མཆོག་གི་སྒྲུབ་པ་པོས་འཁོར་ལོ་གསུམ་རང་བཞིན་གྱིས་བཞུགས་པར་བལྟ་བར་བྱའོ། ། དེ་བས་ན་རིན་ཆེན་བཞིའི་སྔགས་ཀྱི་དངོས་གྲུབ་འགྲུབ་པར་འདོད་པའི་སྒྲུབ་པ་པོས་སེམས་མཉམ་པར་བཞག་པས་ལྷ་སུམ་ཅུ་རྩ་བདུན་རྫོགས་པའི་དཀྱིལ་འཁོར་གྱི་འཁོར་ལོའི་བདག་ཉིད་རྟག་ཏུ་བསྒོམ་པར་བྱའོ། ། བཞི་པ་དཀྱིལ་འཁོར་གྱི་འཁོར་ལོའི་ལྷ་ཚང་བར་མཆོད་ཅིང་བསྒོམ་པའི་འཐད་པ་ཕན་ཡོན་དང་བཅས་པ་ནི།
སྔར་བཤད་པ་སྟེ་ལྷ་བསྐྱེད་པའི་དབང་དུ་བྱས་ན། ལེའུ་དང་པོར་ལྷ་སྒྲ་ཚུལ་ལས་བསྐྱེད་པར་བཤད་པ་དང༌། ལེའུ་གསུམ་པ་དང་བཞི་པར་སྔགས་ཀྱི་མཆོད་པ་ལ་སོགས་པའི་མཆོད་པ་བཤད་པའི་ཆོ་གས་མཁའ་འགྲོ་དྲྭ་བ་བདེ་མཆོག་གི་ལྷ་ཚང་བར་མཆོད་པར་བྱའོ། ། ལྷ་ཚང་བར་ཁོ་ན་མཆོད་པ་ཅིའི་ཕྱིར་ཞེ་ན། དེའི་འཐད་པའམ་རྒྱུ་མཚན་ནི། འཁོར་ལོ་ཆེན་པོ་སྟེ་ལྷ་སུམ་ཅུ་རྩ་བདུན་གྱི་དཀྱིལ་འཁོར་རྫོགས་པར་བསྒོམས་ནས་མཆོད་པ་དེ་ལ་ཐུན་མོང་དང་མཆོག་གི་དངོས་གྲུབ་ཀུན་གནས་ལ། ལྷ་རྐྱང་པ་སྒོམ་པ་ལས་ཁ་ཚར་བ་རེ་རེ་ཙམ་ལས་མི་གནས་པས་ན་དཀྱིལ་འཁོར་ཆེན་པོ་ལྷ་ཚང་བར་བསྒོམ་ཞིང་མཆོད་པར་བྱའོ་ཞེས་པའི་དོན་ཏོ། ། དེ་ལྟ་བུའི་ཐབས་འདི་ནི་སྟོན་པ་དཔལ་ཧེ་རུ་ཀ་གཅིག་པུས་གསུངས་པ་མ་ཡིན་ཏེ། སངས་རྒྱས་བྱེ་བ་དང་དཔའ་བོ་བྱེ་བས་ཀྱང་རབ་ཏུ་གསུངས་པ་ཡིན་ནོ། ། དཀྱིལ་འཁོར་ཆེན་པོ་བསྒོམས་པས་ལྷ་སུམ་ཅུ་རྩ་བདུན་པོས་བྱིན་གྱིས་རློབ་པར་མ་ཟད་དེ།
མཁའ་འགྲོ་མ་སུམ་ཅུ་རྩ་བདུན་པོ་རེ་རེའི་འཁོར་ནི་བྱེ་བར་འགྱུར་ནི། ངེས་བརྗོད་ནས་བྱེ་བ་ཕྲག་བདུན་བདུན་ཡོད་པར་བཤད་དོ། ། དེ་ལྟ་བུའི་རྣལ་འབྱོར་མ་ཐམས་ཅད་ཀྱིས་དངོས་གྲུབ་ཀུན་ཏེ། དངོས་གྲུབ་གསུམ་པོ་ཐམས་ཅད་སྟེར་བར་བྱེད་ཅིང་དགེ་བར་འགྱུར་བ་ཡིན་ནོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། དཔའ་བོ་ཉི་ཤུ་རྩ་ལྔ་དང་རྣལ་འབྱོར་མ་སུམ་ཅུ་རྩ་བདུན་གྱི་གནས་ཀྱི་གསང་བའི་དཀྱིལ་འཁོར་ཀྱི་ལྷ་ཚང་བར་བསྒོམ་པ་སྟོན་པའི་ཆོ་གའི་ལེའུ་སྟེ། བཞི་བཅུ་རྩ་བརྒྱད་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་བཅུ་རྩ་བརྒྱད་པའི་རྣམ་པར་བཤད་པའོ།། །། ལེའུ་བཞི་བཅུ་རྩ་དགུ་པས་ནི་འབྲས་བུའི་གསང་བ་ལ་འཇུག་པ་སྐྱེ་བ་བདུན་པ་བསྒྲུབ་པ་བསྟན་ཏེ།
དེ་ཡང་སྔར་བསྟན་པའི་ལེའུ་བཅུ་གཅིག་པས་སྐྱེ་བ་བདུན་པའི་མཚན་ཉིད་ལ་སོགས་པ་མདོར་བསྟན། ལེའུ་བཞི་བཅུ་པས་རྒྱས་པར་བཤད། བཞི་བཅུ་རྩ་དགུ་པས་ཤིན་ཏུ་རྒྱས་པར་བཤད་པའི་སྒོ་ནས་མིའམ་ཕྱུགས་ཀྱི་སྐྱེ་བ་བདུན་པ་སོ་སོར་བཤད་པ་སྟོན་ཏེ། འདིས་ནི་སྔར་གྱི་དངོས་གྲུབ་ཐམས་ཅད་ཀྱི་ཁ་སྐོང་བསྟན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་ལ་དོན་དྲུག་ལས། དང་པོ་མཚམས་སྦྱར་བའི་སྒོ་ནས་སྐྱེ་བ་བདུན་པའི་ཤ་ལ་སོགས་པ་ཟོས་པའི་ཕན་ཡོན་བསྟན་པ་ནི། དེ་ནས་ནི་ལེའུ་བཞི་བཅུ་རྩ་བརྒྱད་པ་བཤད་པའི་རྗེས་ལའོ། ། གཞན་ཡང་སྟེ་སྔར་གྱི་ལས་ཚོགས་རྣམས་ལས་གཞན་དུ་གྱུར་པ་དངོས་གྲུབ་ཐམས་ཅད་ཀྱི་ཁ་སྐོང༌། སྐྱེ་བ་བདུན་པ་བསྒྲུབ་པ་བཤད་པར་བྱ་བའོ། །
དེ་ཡང་གང་གི་སྐྱེ་བ་བདུན་པ་ཡིན་ཞེ་ན། ཕྱུགས་ལས་ཏེ་ཕྱུགས་ལ་སོགས་པའི་སྐྱེ་བ་བདུན་པ་ཇི་ལྟ་བ་བཞིན་བརྟག་པའི་ཆོ་ག་བྱས་ཏེ། དང་པོ་བརྟགས་ནས་དེའི་ཤ་ལ་སོགས་པ་ཟོས་པའི་ཕན་ཡོན་ནི། གང་ཞིག་སྟེ་སྐྱེ་བ་བདུན་པའི་མཚན་ཉིད་ཤེས་པར་བྱས་ལ། དེ་བསྙེན་བཀུར་བྱས་པས་དེའི་ལུས་དོར་བ་དེའི་ཤ་ལ་སོགས་པ་ཟོས་པ་ཙམ་གྱིས་ནི་མྱུར་དུ་སྟེ་ཚེ་འདི་ལ་ལྷའི་ལུས་སུ་བསྒྱུར་བ་ལ་སོགས་པའི་དངོས་གྲུབ་ཐོབ་པར་འགྱུར་བའོ། ། གཉིས་པ་སྐྱེ་བ་བདུན་པ་བརྟག་པའི་ཐབས་ནི་བསྙེན་པ་སྔོན་དུ་སོང་བའི་སྒྲུབ་པ་པོས་གྲོ་ག་ལ་སོགས་པ་ལ་ཡུམ་གྱི་ཉེ་སྙིང་ཡི་གེ་ཉི་ཤུ་རྩ་གཅིག་པའི་འཁྲུལ་འཁོར་ཇི་ལྟ་བ་བཞིན་བྲིས་ལ། དེ་ལྟེ་བར་མིའམ་ཕྱུགས་ལ་སོགས་པ་གང་ཡང་རུང་བ་སྐྱེ་བ་བདུན་པ་སྟོན་ཅིག་ཅེས་པའི་སྤེལ་ཚིག་དང་བཅས་པ་བྲིས་ཏེ། དེ་ལ་རབ་ཏུ་གནས་པ་ཇི་ལྟ་བ་བཞིན་དུ་བྱས་ལ། དེ་ནས་སཱ་ལུ་ཏེ་འབྲས་སཱ་ལུ་དཀར་པོ་ཞིབ་ཏུ་བཏགས་པའི་ཟན་སྔགས་པས་ཕྱུགས་ཀྱི་གཟུགས་ཏེ། བོང་བུའི་གཟུགས་བརྙན་གཅིག་བྱས་ལ།
དེའི་སྙིང་གར་སྔར་གྱི་འཁོར་ལོ་དེ་བཅུག་ནས། དེའི་མདུན་དུ་མེ་ལོང་ཚིལ་ཆེན་ལ་སོགས་པས་སྦྱངས་པ་ཅིག་བཞག་ལ། དེའི་ནང་དུ་གཟུགས་བརྙན་འཆར་དུ་རུང་བར་བྱས་ནས་རང་དེའི་ནང་དུ་ཞུགས་ནས། ཁའི་བུ་ག་ནས་མེ་ལོང་གི་ནང་དུ་བལྟས་ན་རིམ་པ་ཇི་བཞིན་ནི་མེ་ལོང་གི་ནང་དུ་རིམ་པ་ཇི་ལྟ་བ་བཞིན་དུ་རུས་སྦལ་ལ་སོགས་པ་གང་གི་སྐྱེ་བ་བདུན་པ་ཡིན་པ་དེའི་གཟུགས་བརྙན་བདུན་འབྱུང་སྟེ། ས་ར་ས་ནི་བྱ་བཞད་ཆེན་པོ་བྱ་བ་ཡིན་གསུང་ངོ༌། ། གསུམ་པ་སྐྱེ་བ་བདུན་པའི་མཚན་ཉིད་དང༌། དེའི་ཤ་བཟའ་བའི་ཕན་ཡོན་དང་བཅས་པ་ནི་སྐྱེ་བ་བདུན་པ་དེ་རྣམས་ལས་ནི་དེ་དག་གི་མཚན་ཉིད་གང་ཡིན་པ་བཤད་པར་བྱ་སྟེ། དེ་ཡང་སྐྱེ་བ་བདུན་པ་དེའི་མཚན་ཉིད་བསྟན་པར་བྱའོ། ། དེ་གང་ཞེ་ན་དེ་ཡང་སྐྱེ་བ་གཅིག་ནས་སྐྱེ་བ་བདུན་གྱི་བར་དུ་བར་མ་ཆད་དུ་བརྒྱུད་པ་དེ་མེ་ལོང་གི་ནང་དུ་གང་གི་གཟུགས་བརྙན་བདུན་འབྱུང་བ་དེ། སྐྱེ་བ་བརྒྱུད་པར་སྐྱེ་བ་བདུན་དུ་རྒྱུན་མ་ཆད་པར་རུས་སྦལ་ལ་སོགས་པ་དེར་སྐྱེས་པར་གདོན་མི་ཟའོ། །
ཁྱད་པར་དུ་མིའི་སྐྱེ་བ་བདུན་པ་ཡིན་ན་དེའི་མཚན་ཉིད་ནི་བདུན་ཏེ། གང་གི་ཁའི་དྲི་རང་བཞིན་གྱིས་གྲུབ་པའི་གླ་རྩི་ལ་སོགས་པ་དྲི་ཞིམ་པོ་ཡོད་ཅིང་གཞན་གྱི་མིག་ཕྱེ་བཙུམས་བདུན་གྱི་བར་དུ་མིག་མི་འཛུམས་པར་རྣམ་པར་བལྟ་བ་དང༌། ངག་བདེན་པར་སྨྲ་ཞིང་གཞན་གྱིས་དེ་མཐོང་ན་སེམས་དགའ་བ་སྐྱེ་བ་དང༌། དད་པ་ཆེ་བས་རྟག་ཏུ་ཆོས་ལ་དགའ་བ་སྐྱེ་བ་དང༌། རང་གི་ཚེ་སྔ་ཕྱི་ཡན་ཆད་ཀྱི་སྐྱེ་བ་གང་ཡིན་ཤེས་པ་དང༌། ལུས་ཀྱི་དྲི་གླ་རྩི་ལ་སོགས་པའི་དྲི་རྟག་ཏུ་ཞིམ་པ་སྟེ། མཚན་ཉིད་བདུན་པ་འདི་དག་དང་ལྡན་པ་ནི་མིའི་སྐྱེ་བ་བདུན་དུ་བར་མ་ཆད་པར་མི་འབའ་ཞིག་ཏུ་འབྱུང་སྟེ་སྐྱེས་པ་ཡིན་པས། དེ་ནི་མིའི་སྐྱེ་བ་བདུན་པའི་དབང་དུ་བྱས་པ་ཡིན་ལ། གླང་པོ་ཆེ་ལ་སོགས་པ་གཞན་ལ་ཡང་མིའི་སྐྱེ་བ་བདུན་པ་དང་མཐུན་པའི་མཚན་ཉིད་ཡོད་པ་ཡིན་ནོ། ། དེ་ལྟར་ངོ་ཤེས་པ་དང་དེའི་རྣམ་ཤེས་འཕོ་བའི་ཐབས་ནི་བླ་མ་བགྲེས་པོ་རྣམས་ཀྱི་བཞེད་པས་འདི་ནི་བསྒྲལ་བའི་ཐབས་ཀྱིས་བསྒྲལ་མི་དགོས་ཏེ།
དེ་ནི་བྱང་ཆུབ་སེམས་དཔའ་མངོན་ཤེས་ཅན་སྐྱེ་བ་ལ་དབང་ཐོབ་པ་ཡིན་པས། དེ་ལ་མཎྜལ་ལ་སོགས་པ་ཕུལ་ཏེ་བསྙེན་བཀུར་བྱས་པས་རང་གི་ལུས་འདོར་བ་ཡིན་གསུང༌། བླ་མ་སུ་མ་ཏི་ཀཱིརྟི་ནི་མིའི་སྐྱེ་བ་བདུན་པ་ཡིན་ན། སཾ་པུ་ཊ་དང་གདན་བཞི་ལ་སོགས་པར་འབྱུང་བ་ལྟར་ཧི་ཀ་ཟློས་སུ་བཅུག་པས་ཁོ་རང་འཕོ་བར་བཞེད། དེ་ཡང་དབུགས་ནང་དུ་འཇུག་པ་ན་ཧི་ཀ་ཞེས་མྱུར་བར་བཟླས་པས་དབུགས་ཐུང་ངུ་འགྲོ། དབུགས་ཕྱིར་འབྱུང་ཙམ་ན་ཧིའི་གུ་གུ་ཀ་ལ་སྤོས་ལ་ཧ་ཀི་ཞེས་དྲག་པར་བཟླས་པས་འཕོ་གསུང༌། དུད་འགྲོའི་སྐྱེ་བ་བདུན་པ་ཡིན་ན་དེའི་གཟུགས་བརྙན་བྱས་ལ་སྔར་གྱི་འཁོར་ལོ་དང་འདྲ་བ་ཅིག་གྲོ་ག་ལ་གུར་གུམ་གྱིས་བྲིས་ལ་ཆེ་གེ་མོའི་རྣམ་པར་ཤེས་པ་འཕོ་བར་གྱིས་ཤིག་ཅེས་སྤེལ་ཚིག་དང་བཅས་པ་བྲིས་ལ་རབ་གནས་བྱས་ཏེ་སྔར་གྱི་གཟུགས་བརྙན་གྱི་སྙིང་གར་བཞུགས། དེ་ནས་རང་གི་སྙིང་ག་ནས་སྔར་སྔགས་བཟླས་པ་ཡི་གེ་ཉི་ཤུ་རྩ་གཉིས་པ་ལྟ་བུ་བཏོན་ལ་གཟུགས་བརྙན་གྱི་སྙིང་གའི་འཁོར་ལོ་ལ་བསྟིམ། དེ་ནས་སྔགས་ལས་འོད་བྱུང་བས་བསྒྲུབ་བྱ་སྐྱེ་བ་བདུན་པ་དེའི་ཤེས་པ་ཧཱུྃ་གི་རྣམ་པར་བཀུག་ལ་འཁོར་ལོ་ལ་བསྟིམ་པས་འཕོ་གསུང༌། ཡང་ཇོ་བོའི་གཞུང་འདི་བླ་མ་ལོ་ཙཱ་བ་མི་ལེགས་པར་མཛད་དོ། །
སྐྱེ་བ་བདུན་པ་དེ་དག་གི་ཤ་ལ་སོགས་པ་བཟའ་ཐབས་ནི་སྐྱེ་བ་བདུན་པའི་ཤ་ལ་སོགས་པ་དང༌། རང་ལས་གང་འདོད་ཀྱི་རྫས་དང་བསྲེས་པ་བཟའ་བར་བྱ་སྟེ། དེ་ཡང་ཞི་བའི་ལས་འགྲུབ་པར་འདོད་ན་ཙནྡན་དཀར་པོ་ལ་སོགས་པ་དང་བསྲེས་ལ་བཟའ། དབང་ལ་གུར་གུམ་ལ་སོགས་པ་དང་བསྲེས། རྒྱས་པ་ལ་གི་ཝང་ལ་སོགས་པ་དང་བསྲེ། དྲག་པོ་ལ་སྐེ་ཚེ་ལ་སོགས་པ་དང་བསྲེས་ལ་སྦྱང་བ་དང༌། སྦར་བ་དང༌། རྟོགས་པར་བྱ་བ་ལ་སོགས་པས་ཐ་མལ་པའི་དུག་སྦྱངས་ཏེ་ཁ་ཟས་སུ་ལོངས་སྤྱད་པར་བྱ་བ་དང༌། ཐིག་ལེར་བྱ་བ་ཡང་ཤེས་པར་བྱའོ། ། དེའི་ཕན་ཡོན་བསྟན་པ་ནི།
དེ་ནི་ཟོས་པ་ཙམ་གྱིས་ནི་ཞེས་པ་ལ་སོགས་པ་སྟེ། སྐྱེ་བ་བདུན་པའི་ཤ་ཟོས་པ་ཙམ་གྱིས་སྒྲུབ་པ་པོ་དེ་འཇིག་རྟེན་ལས་འདས་པའི་ལྷའི་གཟུགས་འཛིན་པར་འགྱུར་བ་དང༌། དེའི་ཤའམ་གོ་རོ་ཙ་ན་སྣ་ལ་བསྣམས་པའམ། ལུས་ཀྱིས་རེག་པ་དང༌། གང་ཞིག་གིས་དཔྲལ་བར་ཐིག་ལེ་བྱས་པ་དེ་དེའི་མོད་ལ་དངོས་གྲུབ་འགྲུབ་པར་འགྱུར་ཏེ། དེ་ཡང་ཇི་ལྟ་བུས་དངོས་གྲུབ་འགྲུབ་ཅེ་ན། སྒྲུབ་པ་པོ་འདི་ནི་རང་གང་དགའ་བའམ་འདོད་པའི་གཟུགས་དེ་འཆང་བར་འགྱུར་རོ། ། བཞི་པ་དེའི་གོ་རོ་ཙ་ན་ལ་སོགས་པ་ལ་བརྟེན་ནས་ལས་བསྒྲུབ་པ་དངོས་ནི་སྔར་ཐིག་ལེ་བྱ་ཞེས་པ་དེ། ཇི་ལྟར་བྱ་ཞེ་ན། དེའི་སྙིང་གའི་གོ་རོ་ཙ་ན་ནི་མི་ལ་སྙིང་གི་ནང་ན་ཡོད།
གླང་པོ་ཆེ་ལ་ཀླད་པའི་ནང་ན་ཡོད། བ་ལང་ལ་གྲོད་པའི་ནང་ན་རྡོག་པོ་སེར་པོ་བ་ལང་གི་མིག་ཙམ་པ་ཡོད་པ་དེ་སྒྲུབ་པ་པོ་མཁས་པས་ནི་བླངས་ནས་ནི། གང་གི་གཟུགས་སུ་བྱ་བར་འདོད་པ་དེའི་ཁྲག་དང་བསྲེས་ལ་ཡབ་ཡུམ་གང་ཡང་རུང་བའི་སྙིང་པོའི་སྔགས་ནི་གླང་པོ་ལ་སོགས་པར་གྱིས་ཤིག་ཅེས་པ་ལ་སོགས་པའི་སྤེལ་ཚིག་དང་བཅས་པ་བཟླས་བརྗོད་བྱས་ནས་སུ་སྒྲུབ་པ་པོ་དེའི་དཔྲལ་བར་ཐིག་ལེ་བྱ་བ་ཡིན་ནོ། ། དེས་ནི་གླང་པོ་ལ་སོགས་པ་སེམས་ཅན་གང་དང་གང་གི་ནི་གཟུགས་སུ་བྱ་བར་འདོད་ན། དེ་དང་དེའི་གཟུགས་སུ་ཐིག་ལེ་བྱས་པ་དེས་འགྱུར་བར་ཐེ་ཚོམ་མེད་དོ། ། ཡང་སྒྲུབ་པ་པོ་མཁས་པས་ཤིང་ཡོངས་འདུ་ནི་མེ་ཏོག་དམར་པོ་ཅན་ཞིག་ཡོད་པ་ཡིན་ལ། དེའི་ཁུ་བ་དང༌། སྐྱེ་བ་བདུན་པའི་གོ་རོ་ཙ་ན་དང་བཅས་པ་བླངས་ནས་སུ། དཔྲལ་བར་ཐིག་ལེ་བྱས་ནས་ནི་རང་ངམ་གཞན་དུ་ཡང་ཤིང་དེའི་གཟུགས་འཛིན་པར་ཐེ་ཚོམ་མེད་དོ། ། ཡང་ཕྱུགས་གང་ཡང་རུང་བ་ཉིད་ཀྱི་བ་སྤུ་དག་དང་སྐྱེ་བ་བདུན་པའི་གོ་རོ་ཙ་ན་བསྲེས་ནས་དེ་ལ་ཐི་གུ་བྱས་ཏེ།
རང་ངམ་གཞན་གྱི་ལག་པའམ་སྤྱི་བོར་བཅིང་བ་བྱས་ན་གང་འདོད་པའི་ཕྱུགས་དེའི་གཟུགས་འཛིན་པར་འགྱུར་རོ། ། སྐྱེ་བ་བདུན་པ་དེའི་ཡན་ལག་ལྔ་ནི། ཤ རུས་པ། པགས་པ། སོ། སེན་མོ་དང་ལྔའོ། ། གང་གི་གཟུགས་སུ་བྱ་བར་འདོད་པའི་ཕྱུགས་དེའི་སྤུ་དང་རྣམ་པར་བསྲེས་ལ་ཐི་གུ་བྱས་ཏེ་ལག་པ་དང༌། སྤྱི་བོར་བཅིངས་ན་གང་འདོད་པ་དེའི་གཟུགས་སུ་འགྱུར་བར་ཐེ་ཚོམ་མེད་དོ། ། ལྔ་པ་སྐྱེ་བ་བདུན་པ་བསྒྲུབ་པ་དེ་དཀའ་ལ་རྣམ་སྨིན་ཆེ་བས་རྣལ་འབྱོར་པས་གང་རུང་རུང་དུ་མི་བྱ་བར་བསྟན་པ་ནི།
རྣལ་འབྱོར་པ་ནི་འཁོར་ལོ་བདེ་མཆོག་གི་ལྷའི་རྣལ་འབྱོར་བསྒོམ་ཞིང༌། ཡབ་ཡུམ་གང་ཡང་རུང་བའི་སྙིང་པོ་ཟློས་པའི་མི་རྣམས་ཏེ་སྒྲུབ་པ་པོ་རྣམས་སྐྱེ་བ་བདུན་པ་བསྒྲལ་བའི་ནུས་པ་དང་ལྡན་པ་ཡིན་ཡང་དེས་བསྒྲལ་བ་ལ་སོགས་པ་དཀའ་ཞིང༌། སྡིག་པ་ལ་མངོན་པར་དགའ་བ་རྣམས་ནི་སྡིག་པ་ཆེ་བ་དང༌། འདི་ཐུན་མོང་གི་དངོས་གྲུབ་ཙམ་ཡིན་པས་མཆོག་གི་དངོས་གྲུབ་ཀྱི་ལམ་འགོག་པ་ཡིན་པས་ན་དོན་ཆུང་བས་ན་འདི་བསྒྲུབ་པར་མི་བྱ་གསུང་ངོ༌། ། དྲུག་པ་སྐྱེ་བ་བདུན་པ་བརྟག་པ་ལ་སོགས་པས་དེ་བསྒྲུབས་པའི་ཕན་ཡོན་ནི། གླང་པོ་ལ་སོགས་པ་དང༌། ས་ར་ས་ནི་བྱ་བཞད་ཡིན་ལ། དེ་ལྟ་བུའི་གཟུགས་བཟང་བ་དང་ངན་པའི་དུད་འགྲོ་རྣམས་ཀྱིས་ཀྱང་སྐྱེ་བ་བདུན་པའི་ཤ་ལ་སོགས་པ་ལ་བཟའ་བ་ལ་སོགས་པ་བྱས་པས་ལྷའི་གཟུགས་སུ་སྟེ་མཁའ་སྤྱོད་ལ་སོགས་པར་གླང་པོ་ལ་སོགས་པ་གང་ཡང་རུང་བ་དེར་འགྱུར་རོ། ། གཞན་ཡང་སྐྱེ་བ་བདུན་པ་གྲུབ་པའི་རྣལ་འབྱོར་པ་ཆེན་པོ་དེ་རང་གང་འདོད་པའི་རང་དགའི་གཟུགས་སུ་སྐྱེ་བར་འགྱུར་བར་ཐེ་ཚོམ་མེད་དོ། ། དེ་ལྟ་བུའི་སྐྱེ་བ་བདུན་པ་སྒྲུབ་པའི་ཐབས་དེ་ལས་ཐབས་མཆོག་ཏུ་གྱུར་པ་ནི་འཇིག་རྟེན་གསུམ་ན་ཡོད་པ་མ་ཡིན་ནོ་ཞེས་པའི་དོན་ཏོ། །
གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས། མི་ལ་སོགས་པའི་སྐྱེ་བ་བདུན་དུ་བར་མ་ཆད་པར་སྐྱེས་པ་དེ་བསྒྲུབས་པས་རང་དང་གཞན་གཟུགས་གང་ཡང་རུང་བར་ཡོངས་སུ་བརྗེ་བའི་ཆོ་གའི་ལེའུ་སྟེ་བཞི་བཅུ་རྩ་དགུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས་ལེའུ་བཞི་བཅུ་རྩ་དགུ་པའི་རྣམ་པར་བཤད་པའོ།། །། ལེའུ་ལྔ་བཅུ་པས་ནི་རྡོ་རྗེ་རྣལ་འབྱོར་མའི་སྙིང་པོ་འབའ་ཞིག་གིས་ལས་བསྒྲུབས་པའི་འབྲས་བུའི་གསང་བ་ལ་འཇུག་པ་བསྟན་ཏོ། ། ལེའུ་འདི་ལའང་གཉིས་ལས་ལེའུའི་གཞུང༌། དེ་ལ་གཉིས་ལས། དང་པོ་མཚམས་སྦྱར་བའི་སྒོ་ནས་སྦྱིན་སྲེག་གི་ཆེ་བའམ་ཕན་ཡོན་བསྟན་པ་ནི། དེ་ནས་ཏེ་ལེའུ་བཞི་བཅུ་རྩ་དགུ་པ་བཤད་པའི་རྗེས་ལའོ། ། དེ་ཡང་འོག་གི་དབང་དུ་བྱ་བ་ལ་སོགས་པའི་སྦྱིན་སྲེག་གི་ཆོ་ག་ནི།
ངེས་པར་བསྒྲུབ་བྱ་དབང་དུ་བྱེད་པར་འགྱུར་བའི་ཆོ་ག་ཡུམ་གྱི་སྙིང་པོ་ལ་བསྙེན་པ་སྔོན་དུ་སོང་བའི་སྦྱིན་སྲེག་གང་ཞིག་ཤེས་པ་ཙམ་གྱིས་ནི་འོག་གི་དབང་དུ་བྱ་བ་ལ་སོགས་པ་དངོས་གྲུབ་མྱུར་དུ་ཐོབ་པར་འགྱུར་བ་དེ་བཤད་དོ། ། བཤད་པ་དངོས་ལ་གཉིས་ལས། དང་པོ་ལས་ཀྱི་ཚོགས་སྟོན་པ་ལ། ལས་ཚོགས་བཅུ་གཉིས་ཡོད་དེ། འདི་དག་ཕལ་ཆེར་འཁོར་ལོ་ལ་བརྟེན་པའི་ལས་ཚོགས་ཡིན་པས་འཁོར་ལོ་བྲི་བ་ནི། དེ་ཡང་འཁོར་ལོ་ལྔའི་ལྷ་ཚང་བ་བསྒོམས་ཏེ། རྗེ་བཙུན་མའི་སྙིང་པོ་ལ་བསྙེན་པ་འབུམ་ལ་སོགས་པ་བྱ་བའམ། ཡང་ན་མངོན་པར་བརྗོད་པ་ནས་འབྱུང་བ་ལྟར་ཡི་གེ་བཅུ་གསུམ་པ་འདི་ཉིད་ཀྱི་སྒྲུབ་ཐབས་བསྒོམས་ནས་བསྙེན་པ་འབུམ་ཕྲག་བཞི་ལ་སོགས་པ་བསྐྱལ་ལ། དེ་ནས་ལས་བསྒྲུབ་པ་ནི། ལེའུ་འདི་ནས་དབང་དང་རྒྱས་པ་གཙོ་བོར་བསྟན་པ་ལས་བསྒྲུབ་པ་དང༌།
རྗེས་སུ་བསྟན་པའི་འཁོར་ལོའི་བྲི་གཞི་དང༌། སྣག་ཚ་ལ་སོགས་པས་འཁོར་ལོ་བྲི་བ་ནི། དབུས་སུ་པདྨ་འདབ་བརྒྱད་བྲི། དེའི་ཕྱི་རོལ་དུ་འཁོར་ལོ་རྩིབས་བརྒྱད་བྲིས་ལ། ཕྱི་ནང་གི་མུ་ཁྱུད་གཉིས་ལ་རིམ་པ་བཞིན་དུ་ཨཱ་ལི་ཀཱ་ལི་དགོད། དེ་ནས་སྔགས་དགོད་པ་ནི་པདྨའི་དབུས་ཀྱི་ལྟེ་བ་ལ་ཧྲཱིཿབྲིས་ལ། སྔགས་གཞན་ནི་མཚམས་ཀྱི་འདབ་མ་བཞི་བོར་ལ་ཕྱིའི་འཁོར་ལོ་རྩིབས་བརྒྱད་དང༌། ནང་གི་པདྨའི་འདབ་མའི་ཕྱོགས་བཞི་ལ། ཕྱི་རོལ་ནས་མགོ་ཟུག་ལ་གཡོན་སྐོར་དུ་ཇི་ལྟ་བ་བཞིན་དུ་དགོད། དེ་ལྟར་ཡི་གེ་བཀོད་པ་དང་རབ་གནས་བྱས་ལ།
དེ་ལྟ་བུའི་འཁོར་ལོ་བཏགས་པ་དང་ལྡན་པས་ལག་པས་གཞུང་ནས་འབྱུང་བ་བཞིན་དུ་ལས་སོ་སོའི་སྦྱིན་སྲེག་བྱས་ན་ལས་ཐམས་ཅད་དེ་བཞིན་དུ་འགྲུབ་པར་འགྱུར་རོ། ། དེ་ལ་ལས་ཚོགས་བཅུ་གཉིས་ལས། དང་པོ་སྦྱིན་སྲེག་གིས་དབང་དུ་བྱ་བ་ནི། དབང་གི་ཐབ་ཟླ་གམ་མམ་ལྕགས་ཀྱུ་ལྟ་བུ་བྱས་ལ། རྫས་བཤམ་པ་ལ་སོགས་པ་ཇི་ལྟ་བ་བཞིན་བྱས་ཏེ། རང་ཉིད་ལྷའི་རྣལ་འབྱོར་དང་ལྡན་པས་མེ་ལྷ་དང་དཀྱིལ་འཁོར་གྱི་ལྷ་ལ་བསྲེག་རྫས་དབུལ་བ་ནི། གོ་མཾ་ས་བ་ལང་གི་ཤ་དང༌། མྱོས་བྱེད་ཆང་དང་བསྲེས་ལ་ལག་པ་གཡོན་པའི་དཔུང་པ་ལ་འཁོར་ལོ་བཏགས་པ་དང་ལྡན་པས་སྙིང་པོ་སྤེལ་ཚིག་དང་བཅས་པའི་སྦྱིན་སྲེག་སྟོང་ལ་སོགས་པ་བྱས་ན། སངས་རྒྱས་ཀྱང་ནི་དབང་དུ་འགྱུར་ན་ཕྲན་ཚེགས་ཀྱི་མིའི་རྒྱལ་པོ་ལ་སོགས་པ་དབང་དུ་འགྱུར་བ་ལྟ་ཅི་སྨོས་ཞེས་པའི་དོན་ཏོ། ། གཉིས་པ་ནི་དང་པོ་རང་གི་ཤ་ལྔ་དང༌།
བདུད་རྩི་ལྔ་འགྲངས་པར་ཟོས་ལ་དེ་མ་ཞུ་བར་ཕྱིར་སྐྱུགས་པ་དང༌། སོ་ཤིང་སྟེ་སོའི་རྩ་བ་བྲུད་པའི་ཤིང་ཕྱིར་དོར་བ་དང༌། དེ་བཞིན་དུ་རང་གི་ལུས་མཉེས་ནི་བག་ཟན་གྱིས་དྲི་མ་དྲིལ་བ་དང༌། མྱོས་བྱེད་ཆང་དང་བསྲེས་ཏེ་བཏགས་ལ་བསྒྲུབ་བྱའི་མིང་བྲིས་པ་དང༌། རྫས་ལྔ་པོ་དེས་མེ་ལྷ་དང༌། དཀྱིལ་འཁོར་གྱི་ལྷ་སྐད་ཅིག་མས་བསྐྱེད་པ་ལ་སྦྱིན་སྲེག་བྱས་ན་ཁམས་གསུམ་དག་ནི་ཐམས་ཅད་དབང་དུ་འགྱུར་རོ། ། གསུམ་པ་ནི་བུད་མེད་ཀྱི་ཟླ་མཚན་གྱི་ཁྲག་དང༌། སྔར་གྱི་རྫས་བཅུ་པོ་རང་གིས་ཟོས་ནས་བཟློག་པ་སྟེ། ཕྱིར་སྐྱུགས་པའི་ཟས་དག་དང༌། མིའི་སྐྲ་ཕྱེ་མར་བྱས་པ་དང་ལྡན་པས་སྔ་མ་ལྟར་སྦྱིན་སྲེག་བྱས་ན་དེའི་མོད་ལ་བསྒྲུབ་བྱ་འགུགས་པར་འགྱུར་བ་ཡིན་ནོ། །
བཞི་པ་ནི་རང་གི་ལུས་བག་ཟན་གྱིས་དྲི་མ་དྲིལ་བ་དང༌། སྔར་གྱི་རྫས་བཅུ་པོ་སྐྱུགས་པ་དང༌། སྒྲུབ་པ་པོ་མཁས་པས་རང་གི་སྐྲ་ཕྱེ་མར་བྱས་པ་དག་ནི་བསྲེས་ལ། ནིམ་པའི་ཤིང་གི་མེ་ལ་སྦྱིན་སྲེག་རབ་ཏུ་སྦྱར་ན་དེའི་མོད་ལ་བསྒྲུབ་བྱ་ནང་དབྱེ་བར་འགྱུར་བ་ཡིན་ནོ། ། ལྔ་པ་ནི་རང་ལྷའི་རྣལ་འབྱོར་ལ་མཉམ་པར་བཞག་པས་ད་དུ་རའི་མེ་སྦར་བ་ལ་ཁྭའི་གཤོག་པ་དང༌། ཡུངས་མར་བསྲེས་ཏེ་སྦར་གང་གི་མར་ཁུ་བསྲེས་པའི་སྦྱིན་སྲེག་བྱས་པར་གྱུར་ན་དེའི་འཕྲལ་དུ་བསྒྲུབ་བྱ་དེ་འཆི་བའམ་གནས་ལས་སྐྲོད་པར་འགྱུར་རོ། ། གཞན་ཡང་གཉིད་ལོག་པའམ་མ་ལོག་པ་ལངས་པའམ་ཟས་ལ་ལོངས་སྤྱོད་པ་ལ་སོགས་པའི་ཚེའམ། མེ་ཐུན་སྟེ་སྙོམས་འཇུག་བྱེད་པའི་དུས་སུ་སྔགས་པས་རྟག་ཏུ་སྙིང་པོ་ཡི་གེ་བཅུ་གསུམ་བཟློས་པར་བྱེད་པ་དེ་ནི་སྒྲུབ་པ་པོ་དེ་ལ་དབང་དུ་བྱ་བ་འགྲུབ་པ་ལ་བར་ཆོད་ཀྱི་བདུད་ནི་ཡོད་པ་མ་ཡིན་ནོ། ། དྲུག་པ་ནི་ཅེ་སྤྱང་གི་ཤ་འབའ་ཞིག་གི་སྲེག་བླུགས་སྤེལ་ཚིག་དང་བཅས་པ་བྱས་ན། དེ་ལྟ་བུའི་ཡང་དག་པའི་སྲེག་བླུགས་བྱེད་པའི་མི་དེ་ཟླ་བ་གསུམ་གི་རྗེས་ལ་རིགས་ཀྱིས་དབུལ་བ་འཇིག་པ་ནི་སྔར་བུ་མེད་པ་ཡང་བུ་མང་པོ་རྙེད་པར་འགྱུར་རོ། །
བདུན་པ་ནི་ཤ་ཆེན་དག་གིས་སྒྲུབ་པ་པོ་ལ་ལ་ཞིག་མྱོས་བྱེད་ཆང་དང་ལྷན་ཅིག་ལྡན་པ་སྦྱིན་སྲེག་བྱེད་པའི་ཚེ། ཐུན་རེ་རེ་ལ་སྦྱིན་སྲེག་བརྒྱ་རྩ་བརྒྱད་ཀྱི་བར་དུ་ནི་སྒྲུབ་པ་པོས་ཐུན་གསུམ་དུ་སྦྱིན་སྲེག་བྱེད་ན། མ་ལུས་པའི་ས་རྣམས་ལ་སྤྱོད་པའི་འཁོར་ལོས་སྒྱུར་བའི་རྒྱལ་པོ་ལ་སོགས་པའི་མི་ཡང་ཟླ་བ་དྲུག་གིས་དབང་དུ་འགྱུར་རོ། ། གཞན་ཡང་སྦྱིན་སྲེག་བྱས་པས་མཁའ་འགྲོ་མ་རྣམས་དགྱེས་པར་གྱུར་ན། མཁའ་འགྲོ་མ་རྣམས་ཀྱིས་སྒྲུབ་པ་པོ་ལ་རྒྱལ་སྲིད་སྟེར་བར་གདོན་མི་ཟའོ། ། དེ་ཡང་སྦྱིན་སྲེག་གི་དུས་སུ་དཔའ་བོ་གཅིག་པ་ལྟ་བུ་བསྒོམས་པས་དངོས་གྲུབ་འགྲུབ་བམ་ཞེ་ན། མི་འགྲུབ་སྟེ་དཀྱིལ་འཁོར་གྱི་འཁོར་ལོའི་ལྷ་ཚང་བར་བསྒོམ་དགོས་པར་བསྟན་པ་ནི། ལྷ་རྣམས་སུམ་ཅུ་རྩ་བདུན་པོ་ཐམས་ཅད་རྫོགས་པར་བསྒོམས་ནས་ནི་ཐུན་གཉིས་བར་དུ་སྔ་དྲོའམ་དགོངས་ཀ་ལྟ་བུ་ཐུན་གཉིས་ཀྱི་བར་དུ་ཤ་ཆེན་དང་མྱོས་བྱེད་ཀྱི་སྦྱིན་སྲེག་བྱས་ན་རང་གི་ལུས་ནི་དེ་ཉིད་ཀྱིས་མ་ཤི་བར་མཁའ་ལ་སྤྱོད་པ་ཉིད་འཐོབ་པར་འགྱུར་རོ། ། བརྒྱད་པ་ནི་གོ་མཾ་སྤུ་ཅེ་སྤྱང་གི་ཤ་དང་མྱོས་བྱེད་ཆང་གིས་ཕྱིའི་ཐབ་ཏུ་ཕྱིའི་སྦྱིན་སྲེག་དང༌། ནང་གི་སྦྱིན་སྲེག་ཁ་ཟས་ཀྱི་བྱ་བ་བྱས་ན་སྒྲུབ་པ་པོ་དེའི་ལག་ཏུ་དངོས་གྲུབ་ཐམས་ཅད་མྱུར་དུ་འགྲུབ་སྟེ།
དེ་ཡང་དབང་དུ་བྱ་བ་ལ་སོགས་པའི་དངོས་གྲུབ་ཐམས་ཅད་མྱུར་དུ་འགྲུབ་པར་འགྱུར་བ་ཡིན་ནོ། ། ལས་བསྒྲུབ་པའི་དུས་སུ་སྔགས་ཀྱི་བཟླས་བརྗོད་གསང་སྟེ་མཚན་མོ་བཟླས་ནས་ཕྱི་ནང་གི་སྦྱིན་སྲེག་སྔ་མ་ལྟར་བྱས་ན། ཡུལ་འཁོར་གཅིག་ནི་འཇིག་པར་སྟེ་དབང་དུ་བྱེད་དོ། ། དེ་ལྟར་ཉི་མ་རེ་རེ་སྔགས་བཟླས་པ་སྔོན་དུ་འགྲོ་བས་སྦྱིན་སྲེག་ཟླ་བ་དྲུག་ཏུ་བྱས་ན་ནི་སྒྲུབ་པ་པོ་དེ་རྒྱལ་པོ་ཉིད་དུ་བྱེད་པར་འགྱུར་རོ། ། ཡི་གེ་བཅུ་གསུམ་པའི་སྔགས་ཀྱི་ཆེ་བ་བསྟན་པ་ནི། སྙིང་པོ་འདི་ལས་རབ་མཆོག་ཏུ་གྱུར་པའི་སྔགས་གཞན་དག་ནི་འཇིག་རྟེན་གསུམ་ན་ཡོད་པ་མ་ཡིན་ཞིང༌། སྙིང་པོ་འདིའི་ཁྱད་པར་གྱི་ཆེ་བ་ནི་འདི་རྟག་ཏུ་ཟློས་པའི་རྣལ་འབྱོར་པ་ཆེན་པོ་རང་དགར་འཆི་ནི། འཆི་བའི་ཚེ་གནད་གཅོད་པའི་སྡུག་བསྔལ་ཉམས་སུ་མི་མྱོང་བར་འཆི་བར་འགྱུར་བ་དང༌། རང་ཉིད་གང་འདོད་པའི་ལྷ་ལ་སོགས་པ་སྣ་ཚོགས་པའི་གཟུགས་ནི་འཛིན་པར་འགྱུར་རོ། ། དགུ་པ་ནི་རྒྱས་པའི་ཐབ་ཏུ་བིལ་བ་དང༌།
པ་ལ་ཤའི་འབྲས་བུ་དང༌། ཨུ་དུམ་ཝཱ་ར་དང་གསུམ་པོ་དེ་ཉིད་དག་ནི། སྦྱིན་སྲེག་སྲེག་བླུགས་འབུམ་བྱས་ན་མྱུར་དུ་ནི་སྒྲུབ་པ་པོ་དེ་ནོར་གྱི་བདག་པོ་ཆེན་པོ་དེ་རྒྱལ་པོ་རྣམ་ཐོས་སྲས་དང་མཉམ་པར་འགྱུར་རོ། ། བཅུ་པ་ནི་གོ་མཾ་ས་བ་ལང་གི་ཤ་དང་མྱོས་བྱེད་ཆང་བསྲེས་ནས་རྒྱལ་སྲིད་འདོད་པས་སྦྱིན་སྲེག་བྱེད་པ་དེས་རྣལ་འབྱོར་གྱི་དབང་ཕྱུག་དཔལ་ཧེ་རུ་ཀ་མཉེས་པར་བྱས་ན། ལོངས་སྤྱོད་ཀྱིས་དབུལ་པོ་ཉིད་དུ་ཇི་ལྟར་འགྱུར་ཏེ་མི་འགྱུར་རོ། ། བཅུ་གཅིག་པ་གོ་མཾ་སྤུ་ཅེ་སྤྱང་གི་ཤ་ནི་སྲེག་བླུགས་སུ་བསྲེག་པའི་རྒྱུས་ཅི་བདེ་བར་ནི་ནོར་དང་འབྲུ་ལ་སོགས་པའི་དངོས་གྲུབ་འགྲུབ་པར་འགྱུར་རོ། ། དེ་ཉིད་བཤད་པ་ནི་གོ་མཾ་སྤུ་ཅེ་སྤྱང་གི་ཤའི་སྦྱིན་སྲེག་གིས་མྱུར་དུ་སྒྲུབ་པ་པོ་དེ་ནོར་གྱི་བདག་པོ་རྒྱལ་པོ་རྣམ་ཐོས་སྲས་དང་མཉམ་པར་འགྱུར་རོ། ། དེ་ལྟ་བུའི་ལས་དེ་དག་བསྒྲུབ་པ་ལ་བྱ་བའི་རྒྱུད་ལ་སོགས་པ་ནས་བཤད་པའི་བརྟུལ་ཞུགས་མི་དགོས་པར་བསྟན་པ་ནི། འདི་ནི་རྣལ་འབྱོར་མས་རྗེས་སུ་གནང་བ་ཡིན་པས་ཤ་དང་ཆང་སྤངས་པ་ལ་སོགས་པའི་བརྟུལ་ཞུགས་དང༌། ཁྲུས་གསུམ་བྱེད་པ་ལ་སོགས་པའི་གཙང་སྦྲ་མེད་ན་ཡང་དང་པོ་བླ་མ་ལས་གནང་བ་ཐོབ་པས་མཆོག་གི་དངོས་གྲུབ་ཀྱང་འཐོབ་པར་འགྱུར་རོ། །
བཅུ་གཉིས་པ་ནི་ལྷག་པའི་ཚེ་ར་འགྱུར་དུར་བ་དང༌། གུན་རྨན་དྷ་ནི་བལ་ཡུལ་ན་རི་ལུ་ཁ་ཚ་བ་ཅིག་ཡོད་གསུང༌། མུངྒ་སྲན་ཆུང་ངོ༌། ། མ་ཤ་ཀ་སྲན་ལེབ། ཙ་ན་ཀ་སྲན་མ་ཆུང་བ། སྦྲང་རྩིའི་རྩིགས་མ་རོ་ཁ་བ། སྐེ་ཚེ། ཏ་མ་ལའི་འདབ་མ་ནི་པཎྜི་ཏ་བགྲེས་པོ་རྣམས་བ་ཀ་ཤའི་ལོ་མ་ཡིན་ཟེར། ལ་ལ་དུ་བ་ནམ་མཁའ་ལས་འཕྱང་བ་ཡིན་ཡང་ཟེར་ལ་དེ་རྣམས་བླངས་ལ། སྦྱིན་སྲེག་བྱེད་པའི་ཚེ་དུད་འགྲོ་གདུག་པ་ཅན་གང་ཡང་རུང་བ་ཁ་ཆིངས་ཤིག་ཅེས་པ་སྤེལ་ཚིག་དང་བཅས་པས་སྦྱིན་སྲེག་བྱས་ན།

སྲོག་ཆགས་གདུག་པ་ཅན་གང་ཞིག་གི་ཁ་འཆིང་བར་བྱ་བ་རྣལ་འབྱོར་པ་ཅི་འདོད་པ་དེ། གང་གི་ཁ་འཆིང་བར་འདོད་པ་དེས་རང་ཉིད་གང་དུ་དགའ་བ་ནི། གང་ཁ་འཆིང་བར་འདོད་པ་དེར་འགྱུར་རོ། ། ཁ་བཅིང་བའི་སྦྱོར་བ་འདི་སློབ་དཔོན་ཀཾ་པ་ལས་ནི་ཏ་མ་ལའི་ལོ་མ་སྟེ་བ་ཤ་ཀའི་འདབ་མ་ལ་རོ་བསྲེགས་པའི་སོལ་བའི་ཡི་གེའི་ནང་དུ་ཆུད་པར་བསྒྲུབ་བྱ་གང་ཁ་འཆིང་བར་འདོད་པ་དེ་བྲིས་ལ་བཅིངས་ཏེ། ཉ་སྐྱོགས་ཀྱི་ནང་དུ་བཅུག་ནས་དཱུར་བ་དང༌། འབྲས་ཀྱི་ཕུབ་མ་ལ་སོགས་པས་བཀང་སྟེ་ཁ་བཀབ་ཀྱིས་ཁ་བཅད་ལ། སྤྲ་ཚིལ་གྱིས་རྒྱས་བཏབ་ནས་ཕྱི་སའི་ནང་དུ་ཁ་སྦུབ་ཏུ་རང་གི་དབུགས་ཕྱིར་མི་འབྱིན་པར་བཞག་པ་ནི་ཁ་འཆིང་བའི་སྦྱོར་བར་བཤད་དོ། ། ལེའུའི་གཞུང་བཤད་པ་དངོས་ཀྱི་གཉིས་པ་ནི། དེ་ལྟར་སྔར་བཤད་པའི་དངོས་གྲུབ་དེ་ཡང་བསྐྱེད་པའི་རིམ་པའི་རྟེན་དང་བརྟེན་པར་བཅས་པ་བསྒོམས་པ་ལས་འབྱུང་བར་བསྟན་པ་ནི། དེ་ནས་ཏེ་ལས་ཚོགས་བཅུ་གཉིས་བསྟན་པའི་རྗེས་ལ། གཞན་ཡང་བཤད་པར་བྱ་བ་ནི་གནས་ལ་སོགས་པ་ན་བཞུགས་པའི་རྣལ་འབྱོར་མ་ཉི་ཤུ་རྩ་བཞི་དང༌།
ཧེ་རུ་ཀ་དཔལ་དང་དེའི་སྐུའི་ཡན་ལག་ནི་དཔའ་བོ་ཉི་ཤུ་རྩ་བཞིའོ། ། དེ་རྣམས་ཀྱིས་ཀུན་ཏུ་བརྟན་པ་ཕྱི་དང༌། གཡོ་བ་ནང་གི་བདག་ཉིད་ཅན་ཐམས་ཅད་ལ་ཁྱབ་པས་ན་ཕྱིའི་དཀྱིལ་འཁོར་གྱི་ལྷ་མཆོད་ཅིང་བསྒོམ་པ་དང༌། ནང་རྩ་རྣམས་རྫོགས་པའི་རིམ་པ་བསྒོམས་པས་མཆོད་ན་དེའི་ཕན་ཡོན་ནི། གནས་ནི་རབ་ཏུ་དགའ་བའི་ས་སྟེ་ཕྱི་འཛམ་བུ་གླིང་དང༌། ཕྱིའི་དཀྱིལ་འཁོར་དང༌། ལུས་ཀྱི་དཀྱིལ་འཁོར་ལ་གནས་པའི་དཔའ་བོ་དང་རྣལ་འབྱོར་མ་རྣམས་ལ་མཆོད་པས་ཚོགས་བསགས་ཤིང་སྒྲིབ་པ་སྦྱང་བ་དང༌། ནང་རྩ་རྣམས་ཀྱི་ནང་གི་རླུང་དང་བྱང་ཆུབ་ཀྱི་སེམས་དབང་དུ་བྱས་པས་རབ་ཏུ་དགའ་བའི་ས་དང་པོ་ཐོབ་པ་ཡིན་ལ། དེས་ས་འོག་མ་རྣམས་ལ་ཡང་བསྒྲེ་བར་ཤེས་པར་བྱའོ། ། གནས་ལ་སོགས་པ་བཅུ་པོ་དེ་ལས་ཕྱེ་བའི་ཤྲཱི་ཧེ་རུ་ཀའི་ཡུལ་ནི།
ཡུལ་ཉི་ཤུ་རྩ་བཞིའམ་སུམ་ཅུ་རྩ་གཉིས་པོ་རྣམས་སུ་སྤྱོད་པ་འདི་ནི་ནང་ལུས་སམ་རྩའི་བདག་ཉིད་ཀྱི་ས་བཅུ་ཡིན་ལ། དེ་ཉིད་ཕ་རོལ་ཏུ་ཕྱིན་པའི་ཐེག་པ་ལ་གྲགས་པའི་ཕ་རོལ་ཏུ་ཕྱིན་པ་བཅུ་དང༌། དེའི་རང་བཞིན་གྱི་ས་བཅུ་རྣམས་ནི་རྒྱུད་འདིར་རྣལ་འབྱོར་མའི་བརྡའི་སྐད་ཀྱིས་པུ་ཛཱ་ལ་སོགས་པ་ཡུལ་རྣམས་བསྟན་པ་ནི། གནས་ལ་སོགས་པ་བཅུས་བསྡུས་པའི་རྣལ་འབྱོར་མ་དང༌། དཔའ་བོ་རྣམས་ཀྱང་མཐོ་རིས་ཏེ་མཁའ་སྤྱོད་ཐུགས་ཀྱི་འཁོར་ལོ་དང༌། ས་སྟེང་ནི་གསུང་གི་འཁོར་ལོ། ས་འོག་སྐུའི་འཁོར་ལོའི་དཔའ་བོ་ཉི་ཤུ་རྩ་ལྔ་དང་དེའི་ཡན་ལག་རྣལ་འབྱོར་མ་སུམ་ཅུ་རྩ་བདུན་བརྟན་གཡོ་ཐམས་ཅད་ཀྱི་བདག་ཉིད། དེ་རྣམས་བཞུགས་པའི་གནས་ནི་པུ་ལ་སོགས་པའི་ཡི་གེ་ཉི་ཤུ་རྩ་བཞིས་གང་བསྟན་པ་དེ་ནི། ཕྱི་འཛམ་བུའི་གླིང་དང་བསྐྱེད་རིམ་པ་དང་རྫོགས་རིམ་པ་ལ་ནང་ལུས་དང་རྩའི་བདག་ཉིད་ཅན་དུ་གནས་པ་དེ་ཐམས་ཅད་དཔལ་ལྡན་ཁྲག་འཐུང་རྒྱལ་པོ་ཆེ་འདོད་པ་ཀུན་གྱི་དབང་ཕྱུག་གཙོ་བོའི་རང་བཞིན་ཡིན་ནོ། ། བརྟན་པ་དང་གཡོ་བ་དེ་དག་དཔལ་ཧེ་རུ་ཀའི་སྐུ་ལ་ཇི་ལྟར་ཁྱབ་སྙམ་ན།
དེ་ཡང་ཕྱིའི་དབང་དུ་བྱས་ན་ལྷ་རྣམས་ཀུན་ཏུ་ཕྱག་དང་ཞབས་ལ་སོགས་པ་དང་ལྡན་པ། ཀུན་ཏུ་མིག་དང་མགོ་བོའི་ཞལ་དང་ལྡན་པ་དང༌། ཀུན་ཏུ་ཐོས་པ་དང་ལྡན་པའི་སྙན་མངའ་བ་དེས་འཇིག་རྟེན་ན་ཐམས་ཅད་ལ་དེ་ལྟ་བུའི་ཚུལ་གྱིས་གཡོགས་ཏེ་སྐུའི་དཀྱིལ་འཁོར་དང་རྩ་དང་བྱང་ཆུབ་སེམས་ཀྱིས་ཁྱབ་པར་རྣམ་པར་བཞུགས་པའོ། ། དེ་བས་ན་སྒྲུབ་པོ་རྣམས་ཀྱིས་དངོས་གྲུབ་ཐམས་ཅད་བསྒྲུབ་པར་བྱ་བའི་ཕྱིར། རིམ་པ་གཉིས་ལ་བསམ་གཏན་ལྡན་པའི་སེམས་ཀྱིས་བསྒྲུབས་ན་འགྲུབ་པར་གསུངས་ཏེ། དེ་ཡང་འཁོར་ལོ་བདེ་མཆོག་གི་སྒྲུབ་པ་པོ་ལ་ཕན་པའི་ཕྱིར་གསང་བའི་དེ་ཉིད་བསྐྱེད་རྫོགས་གཉིས་སུ་གནས་པར་གསུངས་པ་ཡིན་ནོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ལས། དབང་གི་སྦྱིན་སྲེག་ལ་སོགས་པས་ལས་སྒྲུབ་པ་དང༌། ཕྱི་འཛམ་བུ་གླིང་དང་ནང་ལུས་ཀྱི་གནས་ལ་སོགས་པའི་ས་བཅུ།
ཕྱི་དང་ནང་གཉིས་སུ་སྦྱར་ནས་བསྟན་པའི་ཆོ་གའི་ལེའུ་སྟེ། ལྔ་བཅུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ལྔ་བཅུ་པའི་རྣམ་པར་བཤད་པའོ།། །། ལེའུ་ལྔ་བཅུ་རྩ་གཅིག་པས་གོང་དུ་བསྟན་པའི་ལེའུ་བཞི་བཅུ་རྩ་དགུས་རྒྱས་པར་བཤད་པའི་ལམ་གྱི་གསང་བ་དང་འབྲས་བུའི་གསང་བ་ཐམས་ཅད་ཀྱི་མཇུག་བསྡུས་ཏེ་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང༌། དེ་ལ་གཉིས་ལས། དང་པོ་མཚམས་སྦྱར་བ་ནི། དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ།
དེ་ནས་ཏེ་ལེའུ་ལྔ་བཅུ་པ་བཤད་པའི་རྗེས་ལའོ། ། གཞན་ཡང་ནི་སྔར་བསྟན་པའི་མདོ་རྒྱས་གཉིས་ལས་གཞན་དུ་གྱུར་པའོ། ། བཤད་པར་བྱ་བ་ནི་སྔར་བཤད་པའི་དོན་ཐམས་ཅད་ཉེ་བར་བསྡུ་བའི་སྒོ་ནས་བཤད་པར་བྱའོ། ། གང་བཤད་ཅེ་ན། མན་ངག་དེ་ཁོ་ན་ཉིད་བཅུ་བཞིའི་མན་ངག་ཤིན་ཏུ་རྙེད་དཀའ་སྟེ་ཞེས་པ་ནི། སངས་རྒྱས་ཐམས་ཅད་ཀྱི་མན་ངག་བླ་མ་ཆེན་པོ་ལ་གུས་པ་མ་གཏོགས་པར་དཀའ་བས་རྙེད་པར་མི་འགྱུར་བས་ན་ནི། ཤིན་ཏུ་རྙེད་དཀའ་སྟེ་དེ་ནི་བཅོམ་ལྡན་འདས་ཀྱིས་ཕྱག་ན་རྡོ་རྗེ་ལ་བོས་ཏེ་གསུངས་པའོ། ། དེ་ཡང་ཇི་ལྟར་གསུངས་ཤེ་ན། དེ་ཁོ་ན་ཉིད་བཅུ་བཞི་པོ་འདི་གསང་བར་བྱ་བ་ཡིན་པས་ན་དཔའ་བོའི་བརྡའི་སྐད་དུ་གསུངས་པའོ། ། གང་གིས་གསུངས་ཤེ་ན།
སྟོན་པ་རྡོ་རྗེ་འཛིན་པ་ངས་སྦས་པ་ཡིན་ཞེས་པའོ། ། གང་དུ་སྦས་ཤེ་ན། རྒྱུད་དུ་སྟེ་དཔལ་ནམ་མཁའ་དང་མཉམ་པ་འབུམ་ཕྲག་གསུམ་པའི་རྒྱུད་དུ་སྦས་པ་དེ་འདིར་བཤད་པ་ཡིན་ཞེས་པའོ། ། ཡང་ན་རྒྱུད་ནི་རྒྱུད་གཞན་དག་ཏུ་སྦས་པ་སྟེ། དེ་ཡང་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་མའི་རྒྱུད་རྣམས་སུ་སྦས་པ་དེ་འདིར་བཤད་པར་བྱའོ། ། གཉིས་པ་བཤད་པ་དངོས་ལ་གསུམ་སྟེ། བརྡའི་སྒོ་ནས་དེ་ཁོ་ན་ཉིད་བཅུ་བཞིས་ལམ་གྱི་གསང་བ་མཇུག་བསྡུས་ཏེ་བསྟན་པ་དང༌།
ལམ་གྱི་གསང་བ་གོམས་པའི་ཕན་ཡོན་གྱི་སྒོ་ནས་འབྲས་བུའི་གསང་བ་མཇུག་བསྡུ་བ་དང༌། རྒྱུད་འདི་རྒྱུད་གཞན་ལས་ཁྱད་པར་དུ་འཕགས་པར་བསྟན་པའོ། ། དེ་ཡང་སྔར་བཤད་པའི་ནམ་མཁའ་དང་མཉམ་པའི་རྒྱུད་དམ་རྒྱུད་གཞན་དག་ཏུ་སྦས་པ་དེ་ཁོ་ན་ཉིད་བཅུ་བཞི་པོ་ཉིད་གང་ཞེ་ན། གོས་དང་ཞེས་པ་ནས་སྔགས་རྣམས་ཀུན་གྱིས་མཆོད་པ་ཡིན་ཞེས་པའི་བར་གྱིས་སྟོན་ཏེ། དེ་ཡང་དེ་ཁོ་ན་ཉིད་བཅུ་བཞི་པོ་འདིས་ལྷ་མངལ་སྐྱེས་ལྟར་ན། བསྐྱེད་པའི་རིམ་པ་འབའ་ཞིག་གི་དབང་དུ་བྱས་པའི་མཉམ་གཞག་དང་རྗེས་ཐོབ་གཉིས་ཀ་སྟོན་ལ། ལྷ་སྒོང་སྐྱེས་ལྟར་ན་བསྐྱེད་རྫོགས་གཉིས་ཀ་སྟོན་ཏོ། ། དེ་ཡང་མངལ་སྐྱེས་དང་སྦྱར་ན་གོས་ནི་མཉམ་གཞག་ལྟར་ན། འབྱུང་བ་རིམ་བརྩེགས་སྔོན་དུ་སོང་བའི་གཞལ་ཡས་ཁང་བསྐྱེད་པ་སྟེ། དེ་ཡང་དེའི་ནང་དུ་བརྟེན་པ་ལྷ་རྣམས་སྦས་པའམ་ངེས་པར་བཞག་པ་བྱ་བས་ན་གོས་ཞེས་བྱའོ། །
ཡང་རྗེས་ཐོབ་ལྟར་ན་གོས་ནི་བཱ་ས་ན་ཞེས་པ་ཤམ་ཐབས་ཏེ་སྟག་གི་པགས་པའི་ཤམ་ཐབས་ལ་སོགས་པ་ཡིན་ལ། དེ་ནི་དེ་ཁོ་ན་ཉིད་བཅུ་བཞིའི་དང་པོའོ། ། གཉིས་པ་ནི་ཕྱག་རྒྱ་ལྔ་ལ་སོགས་པ་ཞེས་པ་ནི། མཉམ་གཞག་ལ་ཡང་འགྲོ་མོད་ཀྱི། རྗེས་ཐོབ་ཁོ་ན་ལ་བཞེད་པས་ཕྱག་རྒྱ་ལྔ་ནི་སྤྱི་བོའི་འཁོར་ལོ་ལ་སོགས་པ་ཡིན་ལ། སོགས་ཀྱི་ཁོངས་སུ་ཐལ་བ་དང་མཆོད་ཕྱིར་ཐོགས་གཉིས་བསྡུས་པས་རྗེས་སྤྱོད་ལ། རང་གི་ལུས་ལ་རུས་པའི་རྒྱན་དྲུག་འདོགས་པའོ། ། གསུམ་པ་ཤེས་རབ་ཡན་ལག་ནི་མཉམ་གཞག་ལ་ལས་ཀྱི་ཕྱག་རྒྱ་དངོས་བསྟན་པའམ་འོད་ཀྱི་རིག་མ་ཡུམ་རྡོ་རྗེ་ཕག་མོས་མགྲིན་པར་འཁྱུད་པར་བསྒོམ་པ་ཡིན་ལ། རྗེས་སྤྱོད་ལ་རྣམ་པར་ཐར་པའི་སྒོ་གསུམ་གྱི་ངོ་བོ་ཁ་ཊྭཱཾ་ག་འཛིན་པའམ་བསྒོམ་པའོ། ། བཞི་པ་ཕུར་བུ་དྲྭ་ཞེས་པ་ནི་མཉམ་གཞག་ལ་ཕུར་བུས་གདབ་པ་དང༌།
རྡོ་རྗེའི་རྭ་བ་དང་བླ་རེ་དང་མདའི་དྲྭ་བ་ལ་སོགས་པ་སྲུང་བའི་འཁོར་ལོ་བསྒོམ་པ་དང༌། རྗེས་སྤྱོད་ལ་ཚོམ་ངམ་སྔགས་ཀྱིས་བསྲུང་བའོ། ། ཨཱ་ལི་ཀཱ་ལི་ནས་སྔོན་འགྲོ་བ་ཞེས་པའི་བར་ལ་དེ་ཁོ་ན་ཉིད་གསུམ་དུ་བྱ་སྟེ། ཨཱ་ལི་ཞེས་བརྗོད་པ་ནི་དེ་ཁོ་ན་ཉིད་ལྔ་པ་སྟེ། ཨཱ་ལི་ལས་ཟླ་བ་བསྒོམ་པ་མེ་ལོང་ལྟ་བུའི་ཡེ་ཤེས་སོ། ། ཀཱ་ལི་ཞེས་བརྗོད་པ་ནི་དེ་ཁོ་ན་ཉིད་དྲུག་པ་སྟེ། ཀཱ་ལི་ལས་ཉི་མ་བསྒོམ་པ་མཉམ་པ་ཉིད་ཀྱི་ཡེ་ཤེས་སོ། ། རྒྱུ་སོགས་ཏེ་བསོད་ནམས་ཀྱི་ཚོགས་བསག་པ། སྟོང་པ་ནི་ཡེ་ཤེས་ཀྱི་ཚོགས་སྟོང་པ་བསྒོམ་པའོ། ། གཉིས་པོ་དེ་ནི་མངོན་པར་བྱང་ཆུབ་པ་ལྔ་ལས་ལྷ་བསྐྱེད་པའི་སྔོན་དུ་བྱ་བ་སྟེ།
ཨཱ་ལི་ཀཱ་ལི་ལས་ཟླ་བ་བསྐྱེད་པ་ལ་སོགས་པ་དང་འདྲ་བར་ལྷ་བསྐྱེད་པའི་རྒྱུར་བྱས་ལ། མངོན་བྱང་ལྔའི་ཁོངས་སུ་སྡུད་དེ་དེ་ཁོ་ན་ཉིད་བཅུ་བཞི་ལོགས་སུ་མི་བགྲངས་གསུང༌། སྔོན་འགྲོ་བ་ནི་དེ་ཁོ་ན་ཉིད་བདུན་པ་ཟླ་བ་དང་ཉི་མའི་བར་དུ་ཧཱུྃ་བསྒོམ་པ། བྱང་ཆུབ་པ་གསུམ་པ་སོ་སོར་རྟོག་པའི་ཡེ་ཤེས་སོ། ། འཇུག་པ་ནི་སེམས་ཅན་གྱི་དོན་ལ་འཇུག་ཅིང་འགྲོ་བའོ། ། སྒྲ་ནི་ཟླ་བའི་སྟེང་གི་ཧཱུྃ་ལས་འོད་འཕྲོ་བ་བྱ་བ་གྲུབ་པའི་ཡེ་ཤེས་སོ། ། སོགས་ཀྱི་ནང་དུ་ཟླ་བ་དང་ཉི་མ་དང་མཚན་མོའི་བར་དུ་བསྡུ་གསུང༌། དེ་ཁོ་ན་ཉིད་བརྒྱད་པ་ནི་ཇི་སྲིད་བསྡུས་པའི་སྦྱོར་ལྡན་ཞིང་སྟེ། ཧཱུྃ་ལས་འོད་འཕྲོས་པ་དེ་སླར་འདུས་པ་ལས་ཟླ་བ་ཉི་མ་ཧཱུྃ་གསུམ་ཡོངས་སུ་གྱུར་པ་ལས་ལྔ་པ་ལ་རྒྱུའི་རྡོ་རྗེ་འཆང་དུ་གྱུར་པ་ནི་བྱང་ཆུབ་པ་ན་ལྔ་པ། ཡེ་ཤེས་ན་ཆོས་ཀྱི་དབྱིངས་ཀྱི་ཡེ་ཤེས་སོ། །
དགུ་པ་ནི་བདུད་རྩི་ཚིམ་བྱེད་དེ། རྒྱུ་རྡོ་རྗེ་འཆང་ཡབ་ཡུམ་རྡོ་རྗེ་དང་པདྨ་བྱིན་རླབས་བྱས་ནས་སྙོམས་འཇུག་བྱས་པས་གཉིས་ཀའི་སྐུ་འོད་དུ་ཞུ་བའོ། ། བཅུ་པ་ནི་མྱ་ངན་ལས་འདས་པ་ཞེས་གླུས་བསྐུལ་པས་ཆོ་ག་གསུམ་གྱིས་འབྲས་བུ་རྡོ་རྗེ་འཆང་ཡབ་ཡུམ་དུ་བཞེངས་པའོ། ། བཅུ་གཅིག་པ་ལག་པའི་མཆོད་པ་ནི། མཉམ་གཞག་གི་དུས་སུ་ལག་པའི་མཆོད་པ་བྱ་བ་སྟེ། ཨཱ་ལི་ཀཱ་ལི་ནས་ལག་མཆོད་ཀྱི་བར་ནི་མཉམ་གཞག་འབའ་ཞིག་ཏུ་མཛད་དོ། ། དབང་བསྐུར་བ་ནི་བཅུ་གཉིས་པ་སྟེ་མཉམ་གཞག་གི་དུས་ཀྱི་ལྷ་ལ་དབང་བསྐུར་བ་དང༌། རྗེས་སྤྱོད་ཀྱི་དུས་ཀྱི་ཁྲུས་བྱ་བ་གཉིས་ཀ་སྟོན་ཏོ། ། བཅུ་གསུམ་པ་གོ་ཆ་ཆེན་པོས་ཡང་དག་བསྲུང་ནི། མཉམ་གཞག་གི་དུས་ཀྱི་དང༌།
རྗེས་སྤྱོད་ཀྱི་དུས་གཉིས་ཀར་གོ་ཆ་ཆེན་པོས་བསྲུང་བའོ། ། བཅུ་བཞི་པ་སྔགས་རྣམས་ཀུན་གྱིས་མཆོད་པ་ཡིན་ནི། མཉམ་གཞག་གི་དུས་དང༌། རྗེས་སྤྱོད་ཀྱི་དུས་སུ་མཆོད་པ་ཀུན་གྱི་སྔོན་དུ་འགྲོ་བའི་སྔགས་ཀྱིས་མཆོད་པ་བྱེད་པ་སྟེ། དེ་ལྟར་ལྷ་མངལ་སྐྱེས་ཀྱི་དབང་དུ་བྱས་ནས་བསྐྱེད་པའི་རིམ་པ་འབའ་ཞིག་གི་མཉམ་གཞག་དང་རྗེས་སྤྱོད་དུ་བཅས་པས་མཇུག་བསྡུས་ཏེ་བསྟན་པ་ཡིན་ནོ། ། གཉིས་པ་སྒོང་སྐྱེས་ལྟར་ན། གོས་ནི་ཕན་འདོགས་པས་ན་གོས་ཞེས་བྱ་སྟེ། བསྐྱེད་རིམ་གྱི་སྔོན་འགྲོ་ཚངས་པའི་གནས་བཞི་བསྒོམ་པ་ལ་སོགས་པའོ། ། ཕྱག་རྒྱ་ལྔ་ལ་སོགས་པ་ནི་མཉམ་གཞག་གི་དུས་ཀྱི་དཔའ་བོ་དང་དཔའ་མོ་རྣམས་ཀྱི་སྐུ་ལ་ཡོད་པའི་རྒྱན་ནོ། ། ཤེས་རབ་ཡན་ལག་ནི་ཕུང་པོ་དང༌།
ཁམས་དང༌། སྐྱེ་མཆེད་ཀྱི་དག་པ་དྲན་པ་བསྒོམ་པའོ། ། ཕུར་བུ་དྲྭ་ནི་རྗེས་སྤྱོད་ཀྱི་དུས་སུ་ཚོམ་ངམ་སྔགས་ཀྱིས་སྲུང་བ་བྱེད་པའོ། ། ཨཱ་ལི་ཀཱ་ལི་ཞེས་བརྗོད་པ་ནི་ངག་དག་པར་བྱེད་པ་སྟེ། དེས་མཚོན་ནས་ཐོག་མ་ཉིད་དུ་ལུས་ངག་ཡིད་གསུམ་དག་པར་བྱ་བའོ། ། རྒྱུ་སོགས་བསོད་ནམས་ཀྱི་ཚོགས། སྟོང་པ་སྔོན་འགྲོ་བ་ཡེ་ཤེས་ཀྱི་ཚོགས་སོ། ། འཇུག་པ་ནི་སེམས་ཅན་གྱི་དོན་ལ་འཇུག་ཅིང་འཕྲོ་བ་ཡིན་ལ། སྒྲ་ལ་སོགས་པ་ནས་ནི་དཔལ་མངོན་པར་རྟོགས་པར་ལྷ་བསྐྱེད་པ་ལྟར། སྟོང་པའི་ངང་ལས་འབྱུང་བ་རིམ་བརྩེགས་རི་རབ་སྣ་ཚོགས་པདྨའི་བར་དུ་བསྐྱེད་པ་དང༌།
སྣ་ཚོགས་པདྨའི་ལྟེ་བར་ཨཱ་ལི་ལས་ཟླ་བ། དེའི་སྟེང་དུ་ཀཱ་ལི་ལས་ཉི་མ། དེའི་བར་དུ་ཧཱུྃ། ཉི་མའི་སྟེང་དུ་ཡི་གེ་གསུམ་རིམ་པ་བཞིན་དུ་བསམས་ལ། དེའི་སྟེང་དུ་ཧཱུྃ་བསམས་ཏེ། ཡི་གེ་གསུམ་ནས་མས་རིམ་གྱི་གཅིག་ལ་གཅིག་ཐིམ་ནས་ཧཱུྃ་གི་ཐིག་ལེ་ཡང་ནཱ་དར་གྱུར་བ་ནི་སྒྲ་ཡིན་ལ། སོགས་པ་ཞེས་པ་ནི། ནཱ་ད་སྒྲ་དེ་ཉི་མ་ཟླ་བའི་བར་གྱི་ཚུལ་ཧཱུྃ་ལ་ཐིམ་སྟེ། ཐམས་ཅད་གྱུར་པ་ལས་རྟེན་དང་བརྟེན་པ་ཐམས་ཅད་དུས་གཅིག་ལ་རྫོགས་པར་བསྐྱེད་པའོ། ། དེ་ནས་བརྩམས་ནས་ཇི་སྲིད་བསྡུས་པའི་སྦྱོར་ལྡན་ཞིང་ནི།
སྤྲུལ་སྐུ་ལ་དམིགས་པའི་རྗེས་ལ་ལུས་ཀྱི་དཀྱིལ་འཁོར་བསྒོམ་པ་ལོངས་སྤྱོད་རྫོགས་པའི་སྐུ་ལ་དམིགས་པ་དང༌། བྱང་ཆུབ་ཀྱི་ཕྱོགས་ཀྱི་དག་པ་དྲན་པ་ཆོས་ཀྱི་སྐུ་ལ་དམིགས་པའི་བར་དང༌། ཡེ་ཤེས་སེམས་དཔའ་སྤྱན་དྲང་བའི་བར་དུ་བསྡུས་པའོ། ། བདུད་རྩི་ཚིམ་བྱེད་ནི། མཆོད་པ་བྱེད་པའི་དུས་སུ་ཆོ་ག་བཞིན་དུ་བདུད་རྩི་མྱང་བའོ། ། མྱ་ངན་འདས་ནི། ཕྱག་རྒྱ་བཞི་དང་རྡོ་རྗེ་སེམས་དཔའ་བསྡུ་བ་ལ་སོགས་པ་རྫོགས་པའི་རིམ་པ་བསྒོམ་པ་སྟེ། དེ་ལྟར་དེ་ཁོ་ན་ཉིད་བཅུ་པོ་དེས་ནི་མཉམ་གཞག་ཁོ་ན་བསྟན་ཏོ། ། ལག་པའི་མཆོད་པ་ལ་སོགས་པ་བཞི་ནི་རྗེས་སྤྱོད་ཁོ་ན་སྟེ། རྗེས་སྤྱོད་ཀྱི་དུས་སུ་ལག་པའི་མཆོད་པ་བྱ་བ་དང༌།
དབང་བསྐུར་བ་ཁྲུས་ཀྱི་རྣལ་འབྱོར་བྱ་བ་དང༌། རྗེས་སྤྱོད་ཀྱི་དུས་སུ་གོ་ཆ་ཆེན་པོས་བདག་ཉིད་ཡང་དག་པར་བསྲུང་བ་དང༌། རྩ་བའི་སྔགས་བརྗོད་པ་ལ་སོགས་པའི་སྔགས་རྣམས་ཀུན་གྱིས་མཆོད་པ་བྱ་བ་སྟེ། དེ་ལྟར་ལྷ་སྒོང་སྐྱེས་ལྟར་ན་བསྐྱེད་རྫོགས་གཉིས་ཀ་མ་ལུས་པའི་མཇུག་བསྡུ་བ་བསྟན་པ་ཡིན་ནོ། ། དེ་ལྟར་ན་འབྲས་བུ་འགྲུབ་པ་ལ་མི་བསླུ་ཞིང་སྒྲུབ་པ་པོ་ལ་ཕན་འདོགས་པར་བྱེད་པ་དེ་ཁོ་ན་ཉིད་བཅུ་བཞི་པོ་དེ་ནི་བདེ་མཆོག་ཉུང་ངུའི་རྒྱུད་འདིར་འབུམ་ཕྲག་གསུམ་པའི་རྒྱུད་ལས་མདོར་བསྡུས་ནས་བཤད་པ་ཡིན་ནོ། ། ལམ་གྱི་གསང་བ་དེ་བསྒོམས་པའི་ཕན་ཡོན་གྱི་ཚུལ་གྱིས་འབྲས་བུའི་གསང་བ་མཇུག་བསྡུས་ཏེ་བསྟན་པ་ལ་དྲུག་ལས། དང་པོ་ཕན་ཡོན་དངོས་རྗེས་སུ་འགྲོ་བའི་སྒོ་ནས་བསྟན་པ་ནི། མི་མཆོག་སྟེ་འཁོར་ལོ་བདེ་མཆོག་གི་སྒྲུབ་པ་པོ་དེ་གང་ཞིག་དེ་ཁོ་ན་ཉིད་བཅུ་བཞིའམ། རྣལ་འབྱོར་བཞི་ལ་དུས་ཀུན་ཏུ་སྤྱོད་པ་དེ་མཚམས་མེད་པ་ལྔ་ལ་སོགས་པའི་སྡིག་པ་ཐམས་ཅད་རྣམ་པར་དག་པའི་བདག་ཉིད་དུ་འགྱུར་བ་དང༌། དེའི་སྟེང་དུ་དེ་བཞིན་གཤེགས་པའི་ས་སྟེ།
ས་དང་པོ་ལ་སོགས་པའི་མཆོག་གི་དངོས་གྲུབ་ཚེ་འདི་ཉིད་ལ་ཐོབ་ཅིང་དེ་མ་ཐོབ་ཀྱི་བར་དུ་ཡང་སྐྱེ་བ་དང་སྐྱེ་གནས་གང་དུ་སྐྱེ་བ་དེར་བདེ་གཤེགས་ཀྱི་རིགས་བྱང་ཆུབ་སེམས་དཔར་སྐྱེ་བ་དང༌། དེ་མ་ཐོབ་ཀྱི་བར་དུ་ཡང་སེམས་ཅན་རྣམས་ལ་ཆོས་ཀྱི་ཕན་འདོགས་པའི་ཆོས་ལྡན་གྱི་རྒྱལ་པོར་སྐྱེ་བར་འགྱུར་རོ། ། གཞན་ཡང་ཇི་སྲིད་སྔོན་ཏེ་ཚེ་སྔ་མ་ཡན་ཆད་དུ་བསགས་པའི་སྡིག་པའི་བག་ཆགས་ཀུན་ཟད་པར་འགྱུར་བའི་མཚན་ཉིད་ཡིན་ནོ། ། རྟེན་གྱི་གང་ཟག་འགའ་ཞིག་དེ་ཁོ་ན་ཉིད་བཅུ་བཞི་པོ་འདི་ནི་རྟག་ཏུ་བསྒོམ་པ་སྟེ། ས་ལ་འདོད་པ་ཀུན་གྱི་དབང་ཕྱུག་ཆེན་པོར་འགྱུར་རོ། ། དེ་ཁོ་ན་ཉིད་བཅུ་བཞི་པོ་དེ་ཉམས་སུ་བླངས་པས་སྡིག་པ་ཟད་པར་འགྱུར་བའི་དཔེ་བསྟན་པ་ནི། དཔེར་ན་མར་གྱིས་གང་བའི་སྣོད་ཀྱི་དྲི་མ་དེ་མེའི་དབུས་སུ་བཞག་ན་ནི་མར་ཞུ་བར་འགྱུར་ཞིང༌། སྣོད་ཀྱི་དྲི་མ་ཡང་རིམ་གྱིས་དག་པར་འགྱུར་བ་དཔེ་དེ་བཞིན་དུ། དོན་ཤྲཱི་ཧེ་རུ་ཀའི་མཚན་དྲན་པ་ཙམ་གྱིས་ཀྱང་སྡིག་པ་འཇིག་པར་འགྱུར་བ་དང༌། དཔལ་ཧེ་རུ་ཀའི་བསམ་གཏན་སེམས་པ་སྟེ་བསྒོམས་པས་སྡིག་པ་འཇིག་པ་དང༌།
དེ་འབའ་ཞིག་ཏུ་མ་ཟད་དེ་རྒྱུད་འདི་གླེགས་བམ་ལ་ཀློག་ཅིང་ཁ་ཏོན་ཏུ་འདོན་པ་དང༌། ཡི་གེར་བྲིས་པས་ཀྱང་མཐོ་རིས་ཏེ་འདོད་པ་དང༌། གཟུགས་ཁམས་དང༌། གཟུགས་མེད་པའི་ལྷ་རྣམས་ཀྱི་ལོངས་སྤྱོད་ཐོབ་པར་འགྱུར་བའམ། ཡང་ན་མིའི་ནང་དུ་སྐྱེ་ན་ཡང་འཁོར་ལོས་སྒྱུར་བའི་རྒྱལ་པོ་ཐོབ་པར་འགྱུར་རོ། ། གཞན་ཡང་རྒྱུད་འདི་ཉམས་སུ་ལེན་པའི་རྣལ་འབྱོར་པ་རྣམས་འཇིག་རྟེན་འདི་ནས་ཕ་རོལ་ཏུ་འཕོ་བའི་ཚེ། ཞིང་སྐྱེས་དང༌། ལྷན་སྐྱེས་ཀྱི་དཔལ་ལྡན་ཁྲག་འཐུང་ལ་སོགས་པའི་མཁའ་འགྲོ་དང༌། མཁའ་འགྲོ་མ་རྣམས་ཀྱིས་ལག་ན་མེ་ཏོག་དྲི་ཞིམ་པ་སྣ་ཚོགས་ཐོགས་པ་དང༌། ཁ་དོག་སྣ་ཚོགས་པའི་རྒྱལ་མཚན་དང༌།
བ་དན་ཁ་དོག་སྣ་ཚོགས་པ་དང༌། ཌཱ་མ་རུ་ལ་སོགས་པའི་རོལ་མོའི་སྒྲ་ནི་སྣ་ཚོགས་པ་དང༌། དྲུག་ལྡན་ལ་སོགས་པ་གླུའི་མཆོད་པ་སྣ་ཚོགས་པས་སྒྲུབ་པ་པོ་ལ་མཆོད་པ་བྱེད་པ་རྣམས་ཀྱིས་མཁའ་སྤྱོད་དུ་འཁྲིད་པར་བྱེད་པ་ནི། འཇིག་རྟེན་ཐ་མལ་པ་རྣམས་འཆི་བ་ཞེས་བྱ་བའི་རྣམ་རྟོག་ཏུ་བྱེད་པ་འདིས། རྣལ་འབྱོར་པ་རང་མཁའ་འགྲོ་མའམ། སྤྱོད་པའི་གནས་ནི་མཁའ་ལ་སྤྱོད་པའི་ཡུལ་ཐམས་ཅད་དུ་འགྲོ་ཞིང་འཁོར་ལོ་བདེ་མཆོག་གི་ཞལ་མཐོང་བ་དང༌། ཆོས་ཉན་པ་ལ་སོགས་པའི་རིམ་གྱིས་མཐར་ཕྱག་རྒྱ་ཆེན་པོ་མཆོག་གི་གོ་འཕང་དུ་འཁྱེར་བར་བྱེད་དོ། ། གཉིས་པ་ཕན་ཡོན་དང་ལྡན་པའི་ལམ་སྟོན་པའི་རྒྱུད་ལ་སྨད་པའི་ཉེས་དམིགས་བསྟན་པ་ནི། དེ་འདྲ་བའི་རྒྱུད་འདིའི་ལམ་ཉམས་སུ་ལེན་པའི་དཔལ་ཆེན་ཏེ་སྐྱེས་པ་དང༌། རྣལ་འབྱོར་མ་བུད་མེད་གང་ཡིན་པ་དེ་ནི་ས་སྟེང་འདི་ན་ཤིན་ཏུ་རྙེད་པར་དཀའ་འོ། །
དཔལ་ལྡན་ཧེ་རུ་ཀའི་རྒྱུད་ཆེན་པོ་འདི་ནི་གང་ཟག་གང་གིས་ཤེས་ནས། ཕྱི་ནས་རྒྱུད་འདི་ལ་མ་དད་པ་དེ་གང་དུ་སྐྱེ་ཡང་དངོས་གྲུབ་རྣམས་ཀྱིས་དབུལ་པོར་འགྱུར་བ་དང༌། དེར་མ་ཟད་དེ་དམྱལ་བ་ལ་སོགས་པའི་སྡུག་བསྔལ་གྱིས་གདུངས་པ་དེ་ལ་རྟག་ཏུ་འབྱུང་བར་འགྱུར་རོ། ། གསུམ་པ་ལམ་གྱི་ཁྱད་པར་རྒྱན་དང་ལྷའི་རང་བཞིན་བསྒོམ་བྱར་བསྟན་པ་ནི། མགུལ་རྒྱན་ཞེས་པ་ལ་སོགས་པའི་ཚིགས་བཅད་གཅིག་གིས་དཀྱིལ་འཁོར་འདིའི་དཔའ་བོ་དང་དཔའ་མོ་རྣམས་ལ། རུས་པའི་མགུལ་རྒྱན་ལ་སོགས་པ་དང་ལྡན་པར་བསྒོམ་པ་སྟེ་གོ་སླའོ། ། དེ་ཡང་རྟེན་གང་ལ་བསྒོམ་ཞེ་ན། རི་རབ་ཀྱི་སྟེང་གི་སྣ་ཚོགས་རྡོ་རྗེ་དང༌། དེའི་སྟེང་གི་སྣ་ཚོགས་པདྨའི་ལྟེ་བར་བརྟེན་པ་ལྷ་བསྐྱེད་པ་ནི། ཨཱ་ལི་ཉིས་འགྱུར་ལས་ཟླ་བ་དང༌།
ཀཱ་ལི་ཉིས་འགྱུར་ལས་ཟླ་བའམ། ཉི་མའམ། ཉི་མའི་འོད་དམར་པོ་དང་ལྡན་པའི་སྟེང་དུ། ཧཱུྃ་གྱུར་པ་ལས་སྐྱེས་པའི་གཙོ་བོའི་ཞབས་ཀྱི་ཨུ་མའི་བདག་པོ་དབང་ཕྱུག་དང་ཨུ་མ་གཉིས་ཞབས་ཀྱི་འོག་ན་རྣམ་པར་གནོན་ཅིང༌། རྡོ་རྗེ་དྲིལ་བུ་བསྣམས་པའི་ཕྱག་གིས་ཡུམ་ཕག་མོའི་སྐུ་ལ་འཁྱུད་པ་དང༌། ཕྱག་གི་གྲངས་ཉི་ཤུ་རྩ་བཞིའི་ཕྱེད་བཅུ་གཉིས་དང་ལྡན་པའི་དཔའ་བོ་སྟེ། གཙོ་བོ་ཡབ་ཡུམ་གཉིས་དཔའ་བོ་ཉི་ཤུ་རྩ་བཞི་དང༌། རྣལ་འབྱོར་མ་སུམ་ཅུ་རྩ་དྲུག་གི་ཚོགས་ཀྱིས་བསྐོར་བའི་ཤྲཱི་ཧེ་རུ་ཀ་རྒྱལ་པོ་ཆེན་པོ་གོ་འཕང་མཆོག་ཏུ་གྱུར་པ་ནི་བསྒོམ་པར་བྱའོ། ། དེ་ལྟ་བུའི་དཔའ་བོ་ཉི་ཤུ་རྩ་བཞི་པོ་ཀུན་དང༌། རྣལ་འབྱོར་མ་སུམ་ཅུ་རྩ་དྲུག་པོ་འཁོར་དང་བཅས་པའི་དབུས་སུ།
འབྱོར་ལྡན་པ་ནི་སྒྲུབ་པ་པོ་ལྷའི་ང་རྒྱལ་དུ་བསྒོམ་པ་དང༌། ཚེས་བཅུའི་མཆོད་པ་ལ་སོགས་པས་མཉེས་པར་བྱས་ན། དཀྱིལ་འཁོར་གྱི་དཔའ་བོ་དང་དཔའ་མོ་ཐམས་ཅད་དགྱེས་ཤིང༌། སྒྲུབ་པ་པོ་དང༌། དཀྱིལ་འཁོར་གྱི་ལྷ་རྣམས་གཉིས་སུ་མེད་པར་འགྱུར་བ་དང༌། གཞན་ཡང་མི་མཐུན་པའི་ཕྱོགས་འབྱིན་པ་དང༌། མཆོག་དང་ཐུན་མོང་གི་དངོས་གྲུབ་ཐམས་ཅད་སྡུད་པར་བྱེད་པ་ཡིན་ནོ། ། བཞི་པ་རྒྱན་ལ་སོགས་པ་སྣ་ཚོགས་སུ་བསྟན་པ་ཡང༌། གདུལ་བྱའི་དབང་གིས་དགོས་པ་དང་བཅས་པར་བསྟན་པ་ནི། མོས་པ་དུ་མའི་ཞེས་པ་ལ་སོགས་པའི་ཚིགས་སུ་བཅད་པ་གཅིག་གིས་བསྟན་ཏེ།
བཅོམ་ལྡན་འདས་དཔལ་ཧེ་རུ་ཀ་ལ་རུས་པའི་རྒྱན་གྱིས་བརྒྱན་པར་བསྟན་པའི་དགོས་པ་རང་ཅི་ཡིན་ཞེ་ན། དེ་ཡང་མོས་པ་དང་བསམ་པ་དུ་མ་ཡོད་པའི་སེམས་ཅན་རྣམས་ལ། བཅོམ་ལྡན་འདས་ཀྱིས་རུས་པའི་རྒྱན་ལ་སོགས་པ་ཡང་སྤྱོད་པ་སྣ་ཚོགས་སུ་སྟོན་པར་མཛད་པ་དེ་ནི། རུས་པའི་རྒྱན་ལ་སོགས་པའི་སྤྱོད་པ་སྣ་ཚོགས་པའི་ཚུལ་གྱིས་འདུལ་བའི་གདུལ་བྱ། ཐབས་ནི་གང་ལ་གང་མོས་པའི་སྣ་ཚོགས་སྟོན་པ་ཡིན་པས་ན། དཔལ་ཧེ་རུ་ཀས་རུས་པའི་རྒྱན་ལ་སོགས་པ་སྣ་ཚོགས་བསྟན་པ་ཡིན་ནོ། ། ལྔ་པ་ནི་ཆོས་ཐམས་ཅད་བསམ་གྱིས་མི་ཁྱབ་ཅིང༌། དག་པ་དང་མ་དག་པ་རྟོགས་པར་དཀའ་བས་ན། གང་ལ་ཡང་མི་སྨད་པར་བསྟན་པ་ནི། ཟབ་མོའི་ཞེས་པ་ལ་སོགས་པ་ཚིགས་སུ་བཅད་པ་བཞི་སྨོས་ཏེ།
སྔར་བསྟན་པའི་རྒྱུ་མཚན་དེའི་ཕྱིར་ན། ཟབ་མོའི་དོན་གྱི་ཆོས་ནི་སྟོན་པའི་སྒྲ། དོན་ལ་ཤིན་ཏུ་དད་ཅིང་མོས་པར་བྱ་དགོས་ལ། གལ་ཏེ་དེ་ལ་དད་ཅིང་མོས་པར་མ་གྱུར་ཀྱང༌། འདི་ནི་ཆོས་མ་ཡིན་ཞེས་པ་ལ་སོགས་པའི་སྨད་པ་དག་ཏུ་མི་བྱ་སྟེ། དེ་ཅིའི་ཕྱིར་ཞེ་ན། ཆོས་རྣམས་ཀྱི་ཆོས་ཉིད་ནི་ཚུ་རོལ་མཐོང་བའི་གང་ཟག་རྣམས་ཀྱིས། བསམ་གྱིས་མི་ཁྱབ་པ་ཡིན་པས་ན། དེ་རྟོགས་པར་དཀའ་བར་དྲན་པར་བྱ། དེའི་ཕྱིར་ན་གང་གིས་ཏེ།
རྒྱུ་མཚན་གང་གིས་ན། ཟབ་མོའི་ཆོས་འདི་བདག་གི་སྤྱོད་ཡུལ་མ་ཡིན་པས་ན། བདག་གིས་ཆོས་རྣམས་ཀྱི་ཆོས་ཉིད་བསམ་གྱིས་མི་ཁྱབ་པ་དེ་མི་ཤེས་པ་ཡིན་ནོ་སྙམ་དུ་ཤེས་པར་བྱའོ། ། འོ་ན་ཆོས་ཉིད་བསམ་གྱིས་མི་ཁྱབ་པ་དེ་གང་གི་སྤྱོད་ཡུལ་ཡིན་ཞེ་ན། དེ་ནི་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། དེ་དག་གི་སྲས་ས་དང་པོ་པ་ཡན་ཆད་ཀྱི་བྱང་ཆུབ་སེམས་དཔའ་བདག་ཉིད་ཆེན་པོ་རྣམས་ཀྱིས་ཇི་ལྟ་བ་བཞིན་དུ་མཁྱེན་པ་ཡིན་པའི་ཕྱིར་རོ། ། དེའི་ཕྱིར་ན་སྔར་སངས་རྒྱས་རྣམས་ནི་འབྱུང་འགྱུར་རམ། མ་བྱུང་ན་ཡང་དུས་དང༌། རྣམ་པ་ཀུན་ཏུ་བསམ་གྱིས་མི་ཁྱབ་པའི་ཆོས་ཉིད་དེ་ནི་ཡོན་ཏན་གོང་ནས་གོང་དུ་འཕེལ་བ་དང༌། སྤང་བྱ་སྒྲིབ་པ་སྤངས་པས་ངོ་བོ་ཉིད་ཀྱིས་གནས་པ་ཡིན་ལ།
དེ་ལྟར་ཆོས་རྣམས་ཀྱི་ཆོས་ཉིད་བསམ་གྱིས་མི་ཁྱབ་པར་རྣམ་པར་གཞག་ནས་ཀྱང༌། འཇིག་རྟེན་པ་ཀུན་ལ་ཡོངས་སུ་མི་སྨད་དོ། ། ཅིའི་ཕྱིར་ཞེ་ན། འཇིག་རྟེན་དེའི་སྐྱེ་བ་འགྲོ་བ་བདུན་པ་ལ་སོགས་པ་ཡོད་པ་དེ་བསམ་ཡས་ཤིང་སྟེ། དེ་བསམ་གྱིས་མི་ཁྱབ་པ་ཡིན་ལ། ཡང་དག་པར་རྫོགས་པའི་སངས་རྒྱས་ཀྱི་རོལ་པ་སྟེ། རྣམ་པར་འཕྲུལ་པ་ཡང་བསམ་གྱིས་མི་ཁྱབ་པ་ཡིན་པའི་ཕྱིར་རོ། ། དྲུག་པ་མདོ་རྒྱུད་ཀྱི་གོ་རིམ་བསྟན་པ་ནི། ཇི་སྲིད་ཅེས་པ་ལ་སོགས་པའི་ཚིགས་བཅད་གཅིག་སྨོས་ཏེ། འོ་ན་བཅོམ་ལྡན་འདས་ཀྱིས་ལམ་གྱི་ཚུལ་གཅིག་ཏུ་མི་སྟོན་པར་མདོ་སྡེ་དང༌།
རྒྱུད་སྡེ་མི་འདྲ་བ་དུ་མ་སྟོན་པ་རང་ཅིའི་ཕྱིར་ཞེ་ན། དེ་ནས་སེམས་ཅན་རྣམས་ཀྱི་བསམ་པ་དང༌། མོས་པ་མི་འདྲ་བ་དང་བསྟུན་ནས་གསུངས་པར་བསྟན་པ་ནི། ཇི་སྲིད་མདོ་ནི་ཕ་རོལ་ཏུ་ཕྱིན་པའི་ཐེག་པ་སྡེ་སྣོད་གསུམ་དང༌། གསང་སྔགས་ཀྱི་ཐེག་པ་བྱ་བ་ནི། བྱ་བའི་རྒྱུད་དང༌། སྤྱོད་པ་ནི་སྤྱོད་པའི་རྒྱུད་དང༌། རྣལ་འབྱོར་ཏེ་རྣལ་འབྱོར་གྱི་རྒྱུད་དང༌། གསང་བ་སྟེ་རྣལ་འབྱོར་བླ་ན་མེད་པའི་རྒྱུད་དང༌། མཐའི་སྟེ་རྣལ་འབྱོར་མ་བླ་ན་མེད་པའི་རྒྱུད་དང༌།
དབྱེ་བ་ཉིད་ནི་མའི་ཡང་མ་བླ་ན་མེད་པའི་འཁོར་ལོ་བདེ་མཆོག་རྣམས་གསུངས་པ་ནི། སེམས་ཅན་རྣམས་ཐབས་སྣ་ཚོགས་སུ་གང་ལ་གང་མོས་ལ་འཇུག་པ་རྣམས་ལ། དེའི་ཐབས་ཀྱང་ཕ་རོལ་ཏུ་ཕྱིན་པའི་སྡེ་སྣོད་དང༌། རིག་པ་འཛིན་པའི་སྡེ་སྣོད་དེ་དང་དེ་ལ་དགའ་ཞིང་མོས་པ་ལ། མ་བླ་ན་མེད་པའི་རྒྱུད་མན་ཆད་ནི་དྲང་བའི་དོན་དུ་བསྟན་ཅིང༌། མའི་ཡང་མ་བླ་ན་མེད་པའི་རྒྱུད་ནི་ངེས་པའི་དོན་དུ་བསྟན་པ་ཡིན་ནོ། ། བཤད་པ་དངོས་ལ་དོན་གསུམ་དུ་བྱས་པའི་ཐབས་རྒྱུད་འདི། རྒྱུད་གཞན་ལས་ཁྱད་པར་དུ་འཕགས་པར་བསྟན་པ་ནི། དཔལ་ཧེ་རུ་ཀ་ཞེས་བྱ་བའི་རྒྱུད་ཀྱི་རྒྱལ་པོ་འབུམ་པའི་ཟེར་ཡང༌། རྒྱུད་རྒྱས་པ་འབུམ་ཕྲག་གསུམ་པའི་ནང་ནས་ཕྱུང་བ་ནི།
འབུམ་ཕྲག་གསུམ་པ་གསུངས་པའི་རྗེས་ཁོ་ན་ལ། དེའི་དོན་ཐམས་ཅད་བསྡུས་པ་བདེ་མཆོག་ཉུང་ངུའི་ལེའུ་ལྔ་བཅུ་རྩ་གཅིག་པའི་རྒྱུད་འདི་གསུངས་པ་ཡིན་ལ། དེ་ལྟ་བུའི་རྒྱུད་འདི་ནི་འཇིག་རྟེན་དང༌། འཇིག་རྟེན་ལ་འདས་པའི་དངོས་གྲུབ་ཐམས་ཅད་ཀྱི་གོ་ཆའམ། ཐབས་ཤིན་ཏུ་རྨད་དུ་བྱུང་བ་སྟེ། རྒྱུད་འདིའི་ལམ་ནི་ལམ་གཞན་ལ་ལྟོས་ན་ལམ་ཉེ་བའམ། ཤིན་ཏུ་རྙེད་པར་དཀའ་བའོ། ། མཚན་གཞན་ཡང་བསྟན་བཅོས་ཐམས་ཅད་དཔལ་ཧེ་རུ་ཀ་ནི་དང་པོའི་བསྟན་བཅོས་འབུམ་ཕྲག་གསུམ་པ་ལ་སོགས་པ་ཐམས་ཅད་ཀྱང༌། དཔལ་ཧེ་རུ་ཀའི་རང་བཞིན་ཡིན་ཞིང༌། དཔའ་བོ་ཆེན་པོ་སྟེ་དཔལ་ཧེ་རུ་ཀས་གསུངས་པ་དེ་ཡང་ཤིན་ཏུ་གྲུབ་ཐག་ཉེ་ཞིང་བྱིན་རླབས་ཆེ་བས་ན།
བཀླགས་པས་འགྲུབ་པ་ཞེས་ཀྱང་བྱ། མཚན་གྱི་རྣམ་གྲངས་གཞན་ཡང་ཐམས་ཅད་མཁྱེན་པ། བདུད་ལ་སོགས་པ་མི་མཐུན་པའི་ཕྱོགས་གཞན་གྱིས་མི་ཐུབ་པ་ཞེས་ཀྱང་བྱ། མདོར་ན་གྲུབ་པའི་མཆོག་གི་མཆོག་ཅེས་ཀྱང་བྱའོ། ། གཉིས་པ་ལེའུའི་མཚན་ནི། དཔལ་འཁོར་ལོ་སྡོམ་པ་ཞེས་བྱ་བའི་རྣལ་འབྱོར་ཆེན་པོ་རྒྱུད་ཀྱི་རྒྱལ་པོ་ལས། ལེའུ་ལྔ་བཅུ་རྩ་གཅིག་པ་ནི་གྲངས་ཀྱི་གནས་གཞན་ནོ། ། དཔལ་བདེ་མཆོག་ཉུང་ངུའི་རྒྱུད་ཀྱི་རྒྱལ་པོའི་ཊཱི་ཀ་མུ་ཏིག་ཕྲེང་བ་ལས། ལེའུ་ལྔ་བཅུ་རྩ་གཅིག་པའི་རྣམ་པར་བཤད་པའོ།། །། རྒྱུད་ཀྱི་རྒྱལ་པོ་ཆེན་པོ་བདེ་མཆོག་ཉུང་ངུའི་དངོས་གྲུབ་ཀྱི་ཆོ་ག་ཤིན་ཏུ་རྨད་དུ་བྱུང་བ།
དཔའ་བོ་ཆེན་པོ་བཀླགས་པས་འགྲུབ་པ། ཐམས་ཅད་མཁྱེན་པ་གཞན་གྱིས་མི་ཐུབ་པ་ཆེན་པོའི་ཊཱི་ཀ་མུ་ཏིག་ཕྲེང་བ་ཞེས་བྱ་བ་རྫོགས་སོ། ། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥནྟ་ཐཱ་ག་ཏོ་ཧྱ་ཝད། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
