ས་སྐྱ་བཀའ་འབུམ།
པོད ༦༠༤
རྒྱལ་བུ་བྱང་ཆུབ་སེམས་དཔའ་ལ་གནང་བའི་བཀའ་ཡིག
༼བ༽ ༄༅། །རྒྱལ་བུ་བྱང་ཆུབ་སེམས་དཔའ་ལ་གནང་བའི་བཀའ་ཡིག་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། ཟག་པ་མེད་དབྱིངས་ནམ་མཁའི་ཁམས། ། ཐུགས་རྗེའི་སྤྲིན་གྱིས་ཁྱབ་མཛད་དེ། ། དྲི་མེད་ཆོས་ཀྱི་ཆར་འབེབས་པ། ། སངས་རྒྱས་ཀླུ་དབང་ལ་ཕྱག་འཚལ། ། རྒྱལ་བུ་ཁྱོད་ཀྱིས་སངས་རྒྱས་ལ། ། སྲིད་པ་སྔ་མར་ཚོགས་རབ་བསགས། །
དེ་ཡི་དབང་གིས་སྐུ་ཚེ་འདིར། ། ཕུན་ཚོགས་བརྙེས་ཁྱོད་རྒྱལ་གྱུར་ཅིག ། སྔོན་ཡང་སངས་རྒྱས་བསྟན་ལ་ཁྱོད། ། དད་པའི་བག་ཆགས་ཆེར་སད་པས། ། འདིར་ཡང་མི་ཕྱེད་དད་པའི་ཐུགས། ། དག་པ་ཁྱོད་ནི་རྒྱལ་གྱུར་ཅིག ། ཁྱོད་ཀྱིས་བདེ་འགྲོའི་དཔལ་འབྱོར་མཆོག ། བརྙེས་པ་སྔ་མའི་འབྲས་བུ་ལགས། ། སླར་ཡང་དམ་པའི་ཆོས་ཀྱིས་ཐུགས། ། གྲོལ་གྱུར་ཁྱོད་ནི་རྒྱལ་གྱུར་ཅིག །
ཁྱོད་ཀྱིས་རྒྱལ་སྲིད་རྒྱལ་པོ་ཡི། ། ཁྲིམས་བཞིན་བསྐྱངས་པ་ངོ་མཚར་མོད། ། དེ་དག་བས་ཀྱང་དམ་ཆོས་ཀྱིས། ། བདག་གཞན་ཕན་བགྱིད་ངོ་མཚར་ལགས། ། སླར་ཡང་ཁྱོད་ཀྱི་ངོ་མཚར་གྱི། ། མཛད་སྤྱོད་ཕྱོགས་སུ་རྒྱས་པ་དང༌། ། སྐུ་ཚེའང་ཀུན་ནས་བརྟན་བྱའི་ཕྱིར། ། ཤིས་པ་དེ་དག་བརྗོད་པ་ལགས། ། དེ་ལྟར་བཀྲ་ཤིས་ཀྱི་ཚིགས་སུ་བཅད་པ་སྔོན་དུ་བརྗོད་ནས། རྒྱལ་བུ་བྱང་ཆུབ་སེམས་དཔའི་སྙན་དུ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཞབས་རྡུལ་སྤྱི་བོས་ལེན་པ་ཆོས་སྨྲ་བ་འཕགས་པས་ཞུ་བའི་ཚིག་ཡི་གེར་བཀོད་ནས་ཕྱག་ཏུ་ཕུལ་བ།
རྒྱལ་བུ་བྱང་ཆུབ་སེམས་དཔའ་སྐུ་ཁམས་བཟང་ཞིང་ཕྲིན་ལས་རྒྱ་ཆེ་བར་བཞུགས་པ་ཐོས་པས་ཡིད་དགའ། ངེད་ཡོན་མཆོད་ཐམས་ཅད་ཀྱང་བདེ་བར་མཆིས། ཁྱེད་ཀྱིས་ཐུགས་བརྩེ་བ་ཆེན་པོས་དགོངས་ནས་སྤྱིར་རྒྱལ་ཁམས་དང༌། སངས་རྒྱས་ཀྱི་བསྟན་པ་ལ་ཕན་པར་དགོངས་པའི་མཛད་པ་རྒྱ་ཆེན་པོ་དང༌། བྱེ་བྲག་ཏུ་བདག་ཅག་ལྟ་བུའི་དམན་པའང་ཐུགས་ཀྱི་དཀྱིལ་འཁོར་གྱི་ཁོངས་སུ་ཆུད་པར་མཛད་ནས། གསུང་སྙན་པོ་བདུད་རྩིའི་རྒྱུན་ལྟ་བུ། དངོས་པོ་རྣམ་པར་དག་པའི་ཟང་ཟིང་དང་བཅས་པ་གནང་བ་ཐུགས་དགོངས་དག་པའི་སྟོབས་ཀྱིས་བདག་གི་ལག་ཏུ་ཕྱིན་པས་ཡིད་དགའ་བ་ངང་གིས་འཕེལ་བར་གྱུར། སྔར་ཡང་ཇི་སྐད་གསུངས་པ་བཞིན་དུ་ངེད་ཀྱི་ཕྱོགས་ནས་རང་དོན་གཙོ་བོར་མ་བྱས་པར། བཀླག་དང་ནུས་པ་ཡོད་ཚད་ཀྱི་སངས་རྒྱས་ཀྱི་བསྟན་པ་དང༌། སེམས་ཅན་སྤྱི་ལ་གང་ཕན་བགྱིས་པ་ལགས།
འོན་ཀྱང་སྙིགས་མའི་དུས་ཀྱི་འགྱུར་བ་དང༌། སེམས་ཅན་སྤྱི་མཐུན་གྱི་ལས་གང་ཟག་རེ་རེས་བཟློག་དཀའ་བར་གདའ། ད་དུང་ཡང་ཞལ་ཏ་བཞིན་དུ་ནུས་ཚད་ཀྱིས་བསྒྲུབ་པ་ལགས། ཁྱོད་ཀྱིས་ཀྱང་ཐུགས་ལ་ཆེར་གདགས་པར་ཞུ། མཇལ་བར་འདོད་པའི་འདུན་པ་ཤིན་ཏུ་ཆེ་བར་མཆིས་པས། ཇི་སྐད་གསུངས་པ་བཞིན་དུ་མྱུར་དུ་མཇལ་བའི་དོན་དུ་གསོལ་བ་འདེབས་པ་ལགས། སླར་ཡང་ཞུ་བའི་ཚིག་ཚིགས་སུ་བཅད་དེ་གསོལ་པ། ཁྱོད་ཀྱི་དཔལ་འབྱོར་ཕུན་ཚོགས་པ། ། ལྷུན་གྲུབ་ཕྱིར་ན་འབད་ཅི་འཚལ། ། འདིར་ནི་སྐུ་ཚེ་བརྟན་ཕྱིར་དང༌། །
མཐར་ཐུག་བྱང་ཆུབ་ཆེན་པོའི་ཕྱིར། ། དགོངས་པ་དག་པ་ཁྱོད་ཀྱི་ཐུགས། ། གཡེལ་བ་མེད་པར་དགོངས་འཚལ་ལོ། ། བཞེས་པའི་ཚོད་ཀྱང་རིག་པ་དང༌། ། གཤེགས་དང་བཞུགས་གནས་བརྟག་པ་དང༌། ། ཉོན་མོངས་དབང་དུ་མི་འགྱུར་བ། ། འདི་གསུམ་བདེ་བར་གནས་པའི་རྒྱུ། ། གཞན་གྱི་སྲོག་ལ་བྱམས་པ་དང༌། ། ལུས་སེམས་དབེན་པར་གནས་པ་དང༌། ། དགེ་དང་རྣལ་འབྱོར་རབ་བརྩོན་པ། །
འདི་གསུམ་སྐུ་ཚེ་བརྟན་པའི་རྒྱུ། ། སྡིག་པའི་ལས་ལས་ལྡོག་པ་དང༌། ། དགེ་ལ་སྤྲོ་བས་བསྒྲུབ་པ་དང༌། ། སྟོང་ཉིད་སྙིང་རྗེས་སེམས་འདུལ་བ། ། འདི་གསུམ་བྱང་ཆུབ་ཆེན་པོའི་རྒྱུ། ། སུམ་ཚན་གསུམ་དུ་སྤེལ་བ་ཡི། ། ཆོས་ཚུལ་རྣམ་པ་དགུ་པོ་འདི། ། རྒྱལ་བུ་བྱང་ཆུབ་སེམས་དཔའ་ལ། ། འཕགས་པའི་འདབ་ནོར་ཆེན་པོ་ལགས། ། རབ་ཏུ་གནས་པ་ལེགས་པར་བྱས་པའི་སྲུང་བའི་འཁོར་ལོ་དང༌།
གསེར་གྱི་རྡོ་རྗེ་རྩེ་དགུ་པ་གཅིག་ཐུགས་དམ་དུ་འབུལ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
