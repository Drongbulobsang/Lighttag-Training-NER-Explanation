ས་སྐྱ་བཀའ་འབུམ།
པོད ༡༠༤
གྲགས་པ་རྒྱལ་མཚན་གྱི་གསུང་རབ་གླེགས་བམ་གཉིས་པ་ལས་འཕགས་པ་རྡོ་རྗེ་གུར་གྱི་རྒྱན་ཞེས་བྱ་བའི་རྣམ་འགྲེལ།
༼ཇ༽ ༄༅། །སརྦཏཐཱགཏཱནཱཾཝཱགོགུཧྱདྷརཀོབྷཊྚཱརཏྣཿཀཱིརྟིདྷྭཛསྱཔྲཝཙནཾཔུསྟཀོདྭིཏཱིཡཱབྷྱམཱརྻབཛྲཔཉྫརཱལངྐརནཱམབཱརྟིཀཱབིཛཧཱར།།
༄༅། །དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་རབ་གླེགས་བམ་གཉིས་པ་ལས་འཕགས་པ་རྡོ་རྗེ་གུར་གྱི་རྒྱན་ཞེས་བྱ་བའི་རྣམ་འགྲེལ་བཞུགས།། ༄༅། །ཨོཾ་སྭ་སྟི་སིདྡྷཾ། ན་མོ་བཛྲ་ས་ཏྭཱ་ཡ། གང་གི་ཐུགས་ནི་ལྟ་བའི་རྒྱ་མཚོ་ལས་བརྒལ་བ། ། ཐུགས་རྗེས་འགྲོ་བ་ཀུན་སྡུད་མཛད་སྤྱོད་མཐའ་ཡས་ཤིང༌། ། རྒྱུད་དོན་གསུངས་པས་བདག་བློའི་མུན་པ་སེལ་མཛད་པ། ། རྗེ་བཙུན་བླ་མ་རྡོ་རྗེ་འཆང་དེ་ལ་ཕྱག་འཚལ། ། ནམ་མཁའི་རང་བཞིན་ནམ་མཁའི་ལམ་ལས་མཁའ་ཀུན་ཁྱབ་གྱུར་པ། །
འགྲོ་བའི་རྒྱུད་ཀུན་ཉོན་མོངས་ལྔས་གཟིར་དེ་ལ་ཐུགས་བརྩེ་བའི། ། རྡོ་རྗེ་སེམས་དཔའ་ཁྲོ་ཆགས་རྣམ་པ་ལྔ་ཡི་སྐུར་སྟོན་པ། ། མཁའ་འགྲོ་མ་གཙོ་སྒྲིབ་ཀུན་དྲལ་མཛད་དེ་དག་རྣམས་ལ་འདུད། ། བུད་མེད་ཀྱིས་འདུལ་འགྲོ་ཀུན་ལ་གཟིགས་ནས། ། རྣམ་པར་མི་རྟོག་ཤེས་རབ་ཕ་རོལ་ཕྱིན། ། རབ་ཏུ་གསལ་མཛད་སངས་རྒྱས་ཀུན་གྱི་ཡུམ། ། བདག་མེད་མ་དཔལ་གཙོ་ལ་ཕྱག་འཚལ་ལོ། ། ཧཱུྃ་མཛད་གཤིན་རྗེ་གཤེད་སོགས་འབྱུང་པོ་འདུལ་བས་བགེགས་བསལ་ཏེ། ། འཇམ་པའི་དབྱངས་ཀྱིས་ཚིག་དོན་བློ་གྲོས་སྐྱེད་མཛད་འཇིག་རྟེན་མགོན། ། སྒྲོལ་མ་ཙུནྡ་འོད་ཟེར་ཅན་དང་རྨུགས་འཛིན་ལ་སོགས་པས། །
ཕུན་སུམ་ཚོགས་ཀུན་རྒྱུད་འདིར་མོས་ལ་གྲུབ་པར་མཛད་དུ་གསོལ། ། འབུམ་ལྔའི་རྒྱུད་ཆེན་དོན་ཀུན་བསྡུས་རྒྱུད་རྡོ་རྗེའི་ཚིག ། དངོས་གྲུབ་དུ་མའི་རང་བཞིན་ཡོན་ཏན་དང་ལྡན་ལུས། ། བླ་མའི་གདམས་པའི་རྒྱན་གྱིས་གསལ་འགྱུར་དེ་བས་ན། ། གུར་གྱི་རྒྱན་ཞེས་བྱ་བའི་འགྲེལ་པ་འདི་བགྱིའོ། ། དེ་ལ་རྗེ་བཙུན་མཐུ་སྟོབས་ཀྱི་དབང་ཕྱུག་དང་དཔལ་ཌོཾ་བི་ཧེ་རུ་ཀའི་རྗེས་སུ་འབྲངས་ནས་རྒྱུད་སྡེ་གང་འཆད་ཀྱང་སྔོན་དུ་ཚུལ་བཞི་རྟོགས་ནས་འཇུག་པ་ཡིན་ཏེ། མདོ་རྒྱུད་ཐམས་ཅད་ཀྱི་གནས་ལུགས་རྟོགས་པར་བྱ་བའི་དོན་དུ་སྔོན་དུ་རྒྱུད་སྡེ་སྤྱིའི་རྣམ་པར་གཞག་པ་དང༌། རང་རང་གི་རྒྱུད་ངོས་གཟུང་བའི་དོན་དུ་མཚན་གྱི་དོན་བཤད་པ་དང༌། མཚན་དེ་དང་ལྡན་པའི་རྒྱུད་འཆད་པར་བྱེད་པའི་ཚུལ་བཤད་ཐབས་ཀྱི་མན་ངག་དང༌། བཤད་ཐབས་ཀྱི་མན་ངག་དེས་བཤད་པའི་རྒྱུད་དེ་ཉམས་སུ་བླང་བའི་ཐབས་རྒྱུད་ཀྱི་མངོན་པར་རྟོགས་པ་དང་བཞིའོ། །
དང་པོ་གསུམ་ནི་བདག་གི་བླ་མས་ཕྱོགས་གཅིག་ཏུ་བྱས་པའི་བསྟན་བཅོས་མཛད་ཟིན་ལ། མངོན་པར་རྟོགས་པའང་བདག་ཉིད་ཀྱིས་སྦྱར་ཟིན་པས་དེ་དག་ཏུ་བལྟ་བར་བྱའོ། ། འདིར་འཕགས་པ་མཁའ་འགྲོ་མ་རྡོ་རྗེ་གུར་ལེའུ་བཅོ་ལྔའི་བདག་ཉིད་ཤློ་ཀ་སྟོང་ཕྲག་གཅིག་དང་ཉི་ཤུ་རྩ་ལྔའི་ཚད་དུ་བཞུགས་པའི་གཞུང་འདི་ཤེས་རབ་ཀྱིས་རློམ་པའི་གང་ཟག་བླ་མ་མེད་པར་རང་དགར་འཇུག་པ་དགག་པའི་ཕྱིར་རྒྱུད་རབ་ཏུ་དཀྲུགས་ཏེ་གསུངས་པས་ན། ཐོག་མར་ལེའུ་གང་ནས་གང་འབྱུང་བ་བརྗོད་དགོས་ལ། དེ་དག་ཀྱང་འཁྲུགས་བསྡེབས་ནས་སྤྱིའི་རྗོད་བྱེད་ཀྱི་ཚོགས་གང་ཡིན་པ་དང༌། བརྗོད་བྱ་གང་ཟག་གི་རྒྱུད་ལ་རྒྱུད་གསུམ་རིམ་པ་ཅན་དུ་སྐྱེ་བའི་ཕྱིར་གང་ནས་གང་འབྱུང་བའི་སྡོམ་བརྗོད་དགོས་སོ། ། དེ་དག་ཀྱང་གཟུང་བདེ་བའི་ཕྱིར་ཚིགས་སུ་བཅད་པས་བསྡུས་ཏེ་བརྗོད་ན། སྤྱི་སྡོམ་རྣམ་པ་གཉིས་ཡིན་ཏེ། ། ལེའུ་གང་ནས་གང་འབྱུང་བ་དང༌། ། གཉིས་པ་རྒྱུད་འདི་དཀྲུགས་མོད་ཀྱི། །
བརྗོད་བྱ་བསྡེབས་ཏེ་བརྗོད་པའོ། ། ལེའུ་དང་པོ་གླེང་གཞི་སྟེ། ། རྒྱུད་ཀུན་གྱི་ནི་མདོར་བསྟན་ཡིན། ། མཆོད་དང་དཀྱིལ་འཁོར་ཚད་དང་ནི། ། སྤྱོད་ལམ་ཚོན་རྣམས་རིགས་ལྔས་ཕྱེ། ། འབྱུང་པོ་འདུལ་དང་སྟོབས་པོ་ཆེ། ། རྫོགས་པའི་རིམ་དང་སྟོབས་ཀྱིས་བསྒྲུབ། ། འབུམ་ལྔའི་ཚད་དང་སངས་རྒྱས་གར། ། དགོས་དང་བཅས་པས་གཉིས་པ་བསྟན། ། གཏོར་མ་དང་ནི་མིང་གི་དབང༌། །
གཉིས་ཀྱི་ལེའུ་གསུམ་པའོ། ། རྒྱུད་གྲངས་རྒྱས་བསྡུས་དགོས་པར་བཅས། ། སྒོམ་གནས་སྐུ་གསུང་ཐུགས་ཕྱག་རྒྱ། ། ལྷ་མོའི་སྐུ་ཡི་ཕྱག་རྒྱ་དང༌། ། མཁའ་འགྲོའི་སྒྲ་བསྒྲུབ་མ་རྒྱུད་ནི། ། བསྡུས་པའི་དགོས་དང་བདག་མེད་མའི། ། སྒྲུབ་ཐབས་སྔགས་བཅས་རིག་དབང་དང༌། ། བསྐྱེད་རྫོགས་ཀུན་གྱི་རྣམ་གཞག་དང༌། ། གྲུབ་པའི་རྟགས་དང་བཅས་པ་དང༌། ། མི་བསྐྱོད་པ་ཡི་མངོན་རྟོགས་དང༌། །
ཁྲོ་བཅུའི་ཆོ་གས་བཞི་པ་བསྡུས། ། སེམས་དཔའ་སུམ་བརྩེགས་བསྒོམ་པ་དང༌། ། རིགས་དང་མཐུན་པའི་མཆོད་པ་དང༌། ། རིགས་ལྔ་རྒྱས་བསྡུས་དབྱེ་བ་དང༌། ། རིགས་བསྡུས་པ་ཡི་རྣམ་གཞག་དང༌། ། ཕྱག་མཚན་དག་པར་བཅས་པ་ཡིས། ། ལེའུ་ལྔ་པ་བསྟན་པ་ཡིན། ། རྗེས་དྲན་གསུམ་གྱིས་དམ་ཚིག་པ། ། བསྐྱེད་དེ་ཕྱག་རྒྱ་བཞིས་གདབ་སྟེ། ། དེས་ནི་ཆོས་སུ་བཤད་པ་ཡིན། །
སེམས་དཔའ་སུམ་བརྩེགས་སྤྲོ་བསྡུ་དང༌། ། བསམ་གཏན་དཀྱིལ་འཁོར་རྒྱ་ཁྱོན་དང༌། ། ཡེ་ཤེས་འཁོར་ལོ་གཞུག་པ་དང༌། ། ཕྲེང་བ་བཟླས་པའི་ཕན་ཡོན་དང༌། ། རིམ་གཉིས་ཕན་ཡོན་དྲུག་པའོ། ། ཡན་ལག་དྲུག་སྔགས་བཅས་པ་དང༌། ། གཞལ་མེད་ཁང་བསྐྱེད་ལྷ་དགོད་དང༌། ། དབང་བཞི་བཟའ་བའི་དམ་ཚིག་ནི། ། ཕན་ཡོན་དང་བཅས་བདུན་པའོ། ། གླུས་བསྐུལ་སྐུ་གསུང་སྐྱེ་མཆེད་དྲུག །
བྱིན་རླབས་སྔགས་བཅས་རྩོད་སྤོང་བཅས། ། རྡོ་རྗེ་སྒྲོལ་མ་ཕ་རོལ་ཕྱིན། ། མཚན་ལྡན་བླ་མ་བསྟེན་པའི་ཐབས། ། ནང་དང་ཕྱི་ཡི་སྦྱིན་སྲེག་དང༌། ། ཐུན་མོང་མཆོག་གི་འབྲས་བུ་དང༌། ། ཕྱག་རྒྱ་བསྒྲུབ་པའི་མཚན་ཉིད་དང༌། ། རིགས་ལྔའི་བསྟོད་པ་བསྡུས་པ་དང༌། ། དཀྱིལ་འཁོར་ཐིག་ཚོན་ས་ཆོག་དང༌། ། སྦྱིན་སྲེག་གིས་ནི་བརྒྱད་པ་བསྡུས། ། རབ་ཏུ་གནས་དང་དྲག་ཤུལ་བསྒྲུབ། །
རིགས་བཞི་ཞལ་དང་སྐུ་མདོག་དང༌། ། རིགས་དང་རྗེས་སུ་མཐུན་པའི་ཡོན། ། རིགས་ལྔའི་སྔགས་དང་ཕན་ཡོན་བཅས། ། དཀྱིལ་འཁོར་དབྱིབས་དང་གཙོ་བོའི་རྒྱན། ། ཕྱག་རྒྱ་བསྟེན་ཚུལ་དགུ་པའོ། ། སྤྱོད་པ་དང་ནི་སྐྱེ་མཆེད་དྲུག ། བསྒོམས་པའི་ཕན་ཡོན་བཅུ་པའོ། ། ལས་བཞིའི་ལྷ་དང་བསམ་པ་དང༌། ། ཕྱག་རྒྱ་སྔགས་བཅས་བཅུ་གཅིག་པ། ། སྒྲུབ་པའི་གནས་སུ་ཚོགས་གཉིས་བསགས། །
ཚད་མེད་བཞི་དང་བཅས་པ་དང༌། ། སྲུང་འཁོར་གཞལ་ཡས་མངོན་བྱང་ལྔ། ། བདག་མེད་མ་ཡི་སྒྲུབ་ཐབས་དང༌། ། སྐྱེ་མཆེད་སྐུ་གསུང་བྱིན་རླབས་དང༌། ། ཡེ་ཤེས་དགུག་དང་དབང་བསྐུར་དང༌། ། མཆོད་བསྟོད་བདུད་རྩི་མྱང་བ་དང༌། ། བཟླས་པའི་མན་ངག་བཅུ་གཉིས་པ། ། ཐབས་དང་ཤེས་རབ་རྒྱུད་ཀྱི་གྲངས། ། རྒྱུད་སྡེ་སྤྱི་ཡི་དགོངས་པ་དང༌། ། གཉིས་མེད་སངས་རྒྱས་བསྟན་པ་དང༌། །
དེ་ལ་རྗེས་སུ་ཡི་རང་དང༌། ། སྤྱོད་པ་དམ་ཚིག་བླ་མ་ནི། ། མཉེས་བྱ་འཐད་བཅས་བཅུ་གསུམ་པ། ། འབྲིང་གི་དངོས་གྲུབ་རི་ལུ་སོགས། ། དངོས་གྲུབ་འབྱུང་བའི་འཐད་པ་དང༌། ། གསང་བ་ཤེས་རབ་ཡེ་ཤེས་དང༌། ། མངོན་སྤྱོད་ཁྲོ་བཅུའི་སྲུང་འཁོར་དང༌། ། རྫོགས་རིམ་སངས་རྒྱས་ས་དང་ནི། ། རིམ་གཉིས་རྒྱུ་བཅས་སངས་རྒྱས་ས། ། འཇམ་དཔལ་རྫོགས་རིམ་ཅུང་ཟད་བཅས། །
བདེ་གཤེགས་རྣམས་ཀྱི་བྱང་ཆུབ་སེམས། ། དཀྱིལ་འཁོར་དང་འབྲེལ་མཚོན་ཆ་དང༌། ། རོལ་མོ་བདུག་སྤོས་ཕྱག་རྒྱ་གར། ། ཕྱི་ནང་སྦྱིན་སྲེག་ཉེ་རྒྱུ་དང༌། ། རྐང་སྟབས་ལག་སྟབས་འདུག་སྟངས་དང༌། ། བཞིན་གྱི་བསྒྱུར་ཚུལ་གླུ་དང་ནི། ། མཆོད་པའི་བྱ་བས་བཅུ་བཞི་པའོ། ། ཧེ་རུ་ཀ་གསུམ་ཀུར་ཀུལླེ། ། གླེང་གཞི་ལས་རྒྱས་རྣལ་འབྱོར་བཅུ། ། རྡོ་རྗེ་ནག་པོ་ཆེན་པོ་དང༌། །
ཉེ་རྒྱུ་དབང་གི་རྐང་གྲངས་དང༌། ། དམ་ཚིག་བདེ་གཤེགས་བསྟོད་པར་བཅས། ། རྗེ་བཙུན་ཇི་ལྟར་བལྟ་བ་དང༌། ། དེ་ལ་བསྐུལ་བའི་རིམ་པ་སྟེ། ། རྒྱུན་ཀུན་གྱི་ནི་དོན་བསྡུས་པའོ། ། ལེའུ་དང་པོ་གླེང་གཞི་ཡི། ། ཚུལ་གྱིས་རྒྱུད་ཀུན་དོན་བསྡུས་ཡིན། ། གཉིས་པ་དང་ནི་བཞི་པ་ཡིས། ། བརྟག་པའི་གྲངས་དང་རྒྱས་བསྡུས་སོ། ། བཅུ་གསུམ་རྒྱུད་གྲངས་བཅོ་ལྔ་པའི། །
གླེང་གཞི་སྤྱི་ཡི་རྗོད་བྱེད་ཡིན། ། དྲུག་པ་དང་ནི་བཅུ་གསུམ་པ། ། བཅུ་བཞིའི་ཕྱོགས་གཅིག་རྒྱུ་རྒྱུད་ཡིན། ། བརྒྱད་པ་དང་ནི་བཅུ་བཞི་པར། ། སློབ་དཔོན་མཚན་ཉིད་ས་ཆོག་ཡིན། ། བུམ་པ་སྟ་གོན་དགུ་པ་ལས། ། གཉིས་དང་བརྒྱད་པས་ཐིག་དང་ཚོན། ། གཉིས་དང་དགུ་པས་ཚད་དང་དབྱིབས། ། གཉིས་ལྔ་བརྒྱད་དང་བཅུ་བཞི་པས། ། དཀྱིལ་འཁོར་མཆོད་པའི་ཆོ་ག་ཡིན། །
བཞི་པ་བདུན་པ་བཅུ་བཞི་པ། ། བཅོ་ལྔ་པ་ཡིས་དབང་བསྟན་ལ། ། བརྒྱད་པས་གསོལ་གདབ་དགུ་པས་ཡོན། ། མདོར་ན་གཉིས་གསུམ་བཞི་དང་ལྔ། ། བདུན་དང་བརྒྱད་དང་དགུ་པ་དང༌། ། བཅུ་བཞི་པ་དང་བཅོ་ལྔ་སྟེ། ། བརྒྱད་ཀྱི་ཆ་ཡིས་སྨིན་བྱེད་བསྟན། ། དྲུག་དང་བཅུ་གསུམ་བཅུ་བཞི་པས། ། ཐོག་མར་ལྟ་བ་བསྟན་པ་ཡིན། ། བཞི་པ་དང་ནི་བཅུ་གཉིས་པས། །
སྤྱི་དང་སོ་སོའི་གནས་བསྟན་ནོ། ། བརྒྱད་པ་དང་ནི་བཅུ་བཞི་པས། ། རིམ་གཉིས་སྤྱི་ཡི་མངོན་རྟོགས་བསྟན། ། བསྐྱེད་རིམ་སྤྱི་ཡི་མངོན་རྟོགས་ནི། ། ལེའུ་བཞི་པས་བསྟན་པ་ཡིན། ། གཉིས་དང་ལྔ་དང་བཅུ་གཉིས་པས། ། སྔོན་འགྲོ་ཚོགས་གཉིས་བསགས་པ་བསྟན། ། བཞི་པ་བཅུ་གཉིས་བཅུ་བཞི་པས། ། སྲུང་བའི་འཁོར་ལོ་བསྟན་པ་ཡིན། ། ཡན་ལག་དྲུག་སྔགས་བཅས་པ་ནི། །
ལེའུ་བདུན་པས་བསྟན་པ་ཡིན། ། གཉིས་པ་ལྔ་པ་དྲུག་པ་དང༌། ། བདུན་པ་བརྒྱད་པ་དགུ་པ་དང༌། ། བཅུ་གཉིས་པ་ཡིས་གཞལ་ཡས་ཁང༌། ། བཞི་པ་ལྔ་པ་དྲུག་བདུན་པ། ། དགུ་པས་གཙོ་བོའི་མངོན་རྟོགས་བསྟན། ། བཅོ་ལྔའི་ཆ་ཡིས་རྡོ་རྗེ་གསུམ། ། བཞི་པ་བཅུ་གཉིས་རྗེ་བཙུན་མ། ། སེམས་དཔའ་སུམ་བརྩེགས་ཕྱག་རྒྱ་བཞི། ། ལྔ་པ་དང་ནི་དྲུག་པས་བསྟན། །
གཉིས་དྲུག་དགུ་པ་བཅུ་གཉིས་པས། ། ཡེ་ཤེས་སེམས་དཔའ་གཞུག་པ་བསྟན། ། བཞི་བརྒྱད་དགུ་དང་བཅུ་བཅུ་གཉིས། ། གནས་དགུ་བྱིན་གྱིས་བརླབ་པ་བསྟན། ། དེ་དག་ཡན་ལག་གཉིས་པ་ཡིན། ། དགུ་པ་དང་ནི་བཅུ་གཉིས་པས། ། དབང་དང་བདུད་རྩི་མྱང་བ་ཡིན། ། ལྔ་དགུ་བཅུ་གཉིས་བཅུ་བཞི་པས། ། ལྔ་པ་མཆོད་པ་བསྟན་པ་ཡིན། ། དགུ་པ་བཅུ་གཉིས་བཅོ་ལྔ་པས། །
ཡན་ལག་དྲུག་པ་བསྟན་པ་ཡིན། ། དེ་ལྟར་ལེའུ་བཅུ་གཉིས་ཀྱིས། ། བསྐྱེད་པའི་རིམ་པ་བསྟན་པ་ཡིན། ། གཉིས་པ་བཞི་པ་བཅུ་བཞི་པས། ། རང་བྱིན་བརླབ་པའི་རིམ་པ་བསྟན། ། གཉིས་དྲུག་བརྒྱད་པ་བཅུ་བཞི་པ། ། བདུན་པའི་དབང་གི་ཆ་ཙམ་གྱིས། ། དཀྱིལ་འཁོར་འཁོར་ལོ་བསྟན་པ་ཡིན། ། ལེའུ་དྲུག་གིས་རྫོགས་རིམ་མོ། ། དམིགས་མེད་ཕྱོགས་ཀྱི་རྫོགས་རིམ་ནི། །
སྔར་གྱི་ལྟ་བས་བསྟན་པ་ཡིན། ། གཉིས་དང་དགུ་པས་སྟོབས་བསྒྲུབ་སྟེ། ། དྲོད་ནི་ཐོབ་པར་བྱེད་པའོ། ། གྲུབ་རྟགས་ལེའུ་བཞི་པ་སྟེ། ། སྤྱོད་པ་བཅུ་པས་ཉེ་རྒྱུ་ནི། ། བཅུ་བཞི་བཅོ་ལྔས་བསྟན་པ་ཡིན། ། བཞི་དྲུག་དགུ་པས་བཟླས་པ་བསྟན། ། བརྒྱད་དང་བཅུ་གཅིག་བཅུ་བཞི་པས། ། སྦྱིན་སྲེག་དགུ་པས་རབ་གནས་བསྟན། ། གཏོར་མ་ལེའུ་གསུམ་པས་ཏེ། །
གཉིས་དང་བཞི་པ་བརྒྱད་བཅུ་གཅིག ། བཅུ་བཞི་བཅོ་ལྔས་ལས་ཚོགས་བསྟན། ། གཉིས་པ་དང་ནི་ལྔ་པ་དང༌། ། བདུན་པ་དང་ནི་བརྒྱད་པ་དང༌། ། བཅུ་གསུམ་པ་དང་བཅུ་བཞི་པ། ། བཅོ་ལྔ་པ་ཡིས་དམ་ཚིག་བསྟན། ། བཞི་པ་དྲུག་པ་བརྒྱད་པ་དང༌། ། བཅུ་བཞི་པ་ཡིས་འབྲས་བུའོ། ། དེ་ལྟར་སྡོམ་ཚིག་རྣམ་གཉིས་ཀྱིས། ། རྒྱུད་ཀུན་ཁོང་དུ་ཆུད་པར་ནུས། །
ཞེས་བྱ་བས་ཤེས་པར་བྱའོ།། །། ད་ནི་རྒྱུད་ཀྱི་གཞུང་ལ་འཇུག་པར་བྱ་སྟེ། དེ་ལ་གསུམ། ལེའུ་དང་པོ་གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་མདོར་བསྟན་པ་དང༌། རྒྱུད་ཀྱི་ལུས་དངོས་དང༌། མཇུག་འཁོར་གྱིས་རྗེས་སུ་ཡི་རང་བའོ། ། དེ་ལ་ལེའུ་དང་པོ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱ་སྤྱི་དང་སྦས་པ་དང་མཐར་ཐུག་གསུམ་གང་འཇུག་པ་རྗོད་བྱེད་ཀྱི་སྒྲ་ཡན་ལག་གི་དོན་གཙོ་བོ་ཡིན་ལ་ནམ་མཁའ་བེམས་བཅས་ལ་ཡི་གེ་དབྱིབས་མཐུན་ཅུང་ཟད་ཀྱང་འཇུག་ཅིང་གསང་བ་མཆོག་ལ་བསྡུས་པའི་དོན་ཅུང་ཟད་འཇུག་པས་གསུམ་ཀ་དང་འབྲེལ་ལོ། ། མངོན་པར་རྟོགས་པ་ནི་རྒྱུད་གསུམ་ཀ་དང་འབྲེལ་ལ། བཤད་པའི་རྒྱུད་འདི་རྩ་བའི་རྒྱུད་གང་དུ་ཕན་འདོགས་ཤེ་ན། རྒྱུད་རྒྱས་པའི་གླེང་གཞི་ཕུན་སུམ་ཚོགས་པ་ལྔ་དོན་བསྡུས་པའི་ཚུལ་གྱིས་འཆད་ལ་རྒྱུད་བསྡུས་པ་འདིས་ནི་ཚིག་དོན་རྣམ་པར་ཕྱེ་བའི་ཚུལ་གྱིས་ཕན་འདོགས་སོ། །
གཞུང་གི་དོན་ལ་ལྔ་སྟེ། གནས་ཕུན་སུམ་ཚོགས་པ་དང༌། དུས་དང༌། སྟོན་པ་དང༌། འཁོར་དང༌། དེའི་ཕྲིན་ལས་ཏེ་ཆོས་ཕུན་སུམ་ཚོགས་པའོ། ། དེ་ལ་ཆོས་ཀྱི་སྐུའི་དབང་དུ་བྱས་པའི་ཕུན་སུམ་ཚོགས་པ་ལྔ་དང་སྦྱར་ན། སྟོན་པ་ཆོས་ཀྱི་སྐུའི་བཞུགས་པའི་གནས་ནི་དཔྱད་པར་བྱ་བ་བདེན་པ་གཉིས་ཀྱིས་བསྡུས་པའི་ཆོས་ཀུན་ནས་ཉོན་མོངས་པ་དང་རྣམ་པར་བྱང་བས་བསྡུས་པའི་ཆོས་དྲུག་ཅུ་རྩ་བཞི་ལ། དཔྱོད་བྱེད་ལྷག་མཐོང་སོ་སོར་རྟོག་པའི་ཤེས་རབ་ཀྱིས་དཔྱད་ན། དཔྱད་པའི་དོན་ཆོས་ཀྱི་སྐུ་ཉིད་ཐམས་ཅད་དུ་སྣང་ཞིང་ཐམས་ཅད་དེར་ཐིམ་པའི་ཚུལ་གྱིས་ཁྱབ་ནས་བཞུགས་པ་སྟེ།
མདོར་ན་བཞུགས་པར་བྱ་བའི་གནས་བདེན་པ་གཉིས་ཀྱིས་བསྡུས་པའི་ཆོས་ཀུན་ནས་ཉོན་མོངས་པ་དང་རྣམ་པར་བྱང་བས་བསྡུས་པའི་ཆོས་ཐམས་ཅད་ལ་བཞུགས་པ་པོ་སྟོན་པ་མཁའ་འགྲོ་མ་རྡོ་རྗེ་གུར། ཐུགས་ཡང་དག་པའི་ཡེ་ཤེས་བསྒྲུབ་བྱའི་རིག་པ་ཆོས་ཀྱི་སྐུ་རང་བྱུང་གི་ཡེ་ཤེས་ཆེན་པོ་ཞེས་བྱ་བ་དེ། རིགས་དྲུག་གི་སེམས་ཅན་ཐམས་ཅད་ཀྱི་སེམས་ཀྱི་ཆོས་ཉིད་རང་བཞིན་ཆོས་སྐུ་དང༌། དེ་ཇི་ལྟ་བ་བཞིན་དུ་མངོན་དུ་གྱུར་པའི་སངས་རྒྱས་ཀྱི་ཐུགས་རྟོགས་པ་ཆོས་ཀྱི་སྐུའི་ཡེ་ཤེས་དང་གཉིས་སུ་མེད་པའི་ཆོས་ཉིད་དེ་སྟོན་པའོ། ། གནས་དེ་ན་སྟོན་པ་དེ་ཚུལ་ཇི་ལྟར་བཞུགས་ན། ཆོས་ཀྱི་སྐུ་དེ་ཉིད་ཀུན་རྫོབ་ཏུ་ཆོས་ཐམས་ཅད་དུ་སྣང་བས་ན་དེ་ལས་བྱུང་བའི་ཚུལ་གྱིས་ཁྱབ་ཅིང་བཞུགས་ལ། དོན་དམ་པར་ན་དག་པ་དང་མ་དག་པའི་ཆོས་དེ་དེ་བཞིན་ཉིད་དུ་ཐིམ་ཞིང་འགྲོ་བས་ན་བདག་ཉིད་གཅིག་པའི་ཚུལ་གྱིས་བཞུགས་པའོ། ། དུས་ནི་རྟག་ཏུ་བཞུགས་པ་སྟེ་དུས་གསུམ་མཉམ་པ་ཉིད་དུ་མི་འགྱུར་བར་བཞུགས་པའོ། ། འཁོར་དང་ཆོས་ནི་སྟོན་པ་དེ་ཉིད་ཀྱི་རྣམ་འཕྲུལ་ཏེ་དོན་དམ་པར་ན་ཕུན་སུམ་ཚོགས་པ་ལྔ་ཐ་དད་དུ་གྲུབ་པ་མེད་པ་ཡིན་ནོ། ། སྟོན་པ་ལོངས་སྤྱོད་རྫོགས་པའི་སྐུའི་བཞུགས་པའི་གནས་ནི་འོག་མིན་བདེ་བ་ཆེན་པོའི་ཆོས་ཀྱི་འབྱུང་གནས་ཀྱི་ནང་དུ་ཆུད་པ་ཚིག་དྲུག་ཅུ་རྩ་བཞིའི་དོན་ཚང་བའི་གཞལ་ཡས་ཁང་པ་རྒྱ་དང་ཚད་ཡོངས་སུ་མ་ཆད་པ་ན།
སྟོན་པ་ལོངས་སྤྱོད་རྫོགས་པའི་སྐུ་དྲུག་པ་རྡོ་རྗེ་འཆང་གི་ངོ་བོ་རྡོ་རྗེ་འཛིན་པ་ཞལ་བརྒྱད་ཕྱག་བཅུ་དྲུག་པ་དཀར་པོའི་རྣམ་པའོ། ། འཁོར་ནི་དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ། དཔའ་བོའི་འཁོར་བྱེ་བ་ཕྲག་བརྒྱད་ཅུ། རྣལ་འབྱོར་མའི་འཁོར་རི་རབ་ཀྱི་རྡུལ་ཕྲ་རབ་དང་མཉམ་པ། བྱང་ཆུབ་སེམས་དཔའ་རྒྱུད་དག་པ་ལྷ་དང་མིའི་འཁོར་གྲངས་མེད་པས་བསྐོར་ནས་བཞུགས་སོ། ། དུས་ནི་རྟག་ཏུ་བཞུགས་པ་སྟེ་ཆོས་འཆད་ཅིང་བཞུགས་པའོ། ། ཆོས་ནི་རྡོ་རྗེ་གུར་འདི་ཉིད་དོ། ། སྟོན་པ་སྤྲུལ་པའི་སྐུའི་དབང་དུ་བྱས་ན་བཞུགས་པར་བྱ་བའི་གནས་གདུལ་བྱ་སྣོད་བཅུད་ཚིག་དྲུག་ཅུ་རྩ་བཞིའི་བདག་ཉིད། དོན་གདུལ་བྱ་སེམས་ཅན་ཐམས་ཅད་ཀྱི་རྒྱུད་ལ། བཞུགས་པ་པོ་སྟོན་པ་སྤྲུལ་པའི་སྐུ་ཐུགས་རྗེ་ཆེན་པོ་ཅན།
འཁོར་ནི་གདུལ་བར་བྱ་བའི་སྐྱེ་བོ། དུས་ནི་རྟག་ཏུ། ཆོས་ནི་གང་ལ་ཅིས་འདུལ་གྱི་ཚུལ་གྱིས་སེམས་ཅན་གྱི་བསམ་པ་འགེངས་པ་ཡིན་ནོ། ། སྐུ་གསུམ་གྱི་ཕུན་སུམ་ཚོགས་པ་ལྔའི་སྤྱི་དོན་ཏོ། ། ད་ནི་ཡན་ལག་གི་དོན་བརྗོད་པར་བྱ་སྟེ། དེ་ལ་ཆོས་ཀྱི་སྐུའི་གནས་ཕུན་སུམ་ཚོགས་པའི་དབང་དུ་བྱས་ན་གསུམ། རྒྱུད་གསུམ་ཀ་ལ་སྦྱོར་ཀྱང་གཙོ་བོར་རྒྱུའི་རྒྱུད་ཀྱི་དབང་དུ་བྱས་ན་ཚིགས་སུ་བཅད་པ་བཞི་ཚིག་དུམ་བུ་སུམ་ཅུ་སོ་བདུན་ནོ། ། གཙོ་བོར་ཐབས་ཀྱི་རྒྱུད་ཀྱི་དབང་དུ་བྱས་ན་ཚིགས་སུ་བཅད་པ་གསུམ་ཚིག་དུམ་བུ་ཉི་ཤུ་རྩ་གསུམ་དང༌། གསང་བ་མཆོག་དང་དགྱེས་པ་ལ་ཐམས་ཅད་བདག་ཉིད་ཅེས་བྱ་བ་ཚིག་དུམ་བུ་བཞིས་གཙོར་འབྲས་བུའི་རྒྱུད་ལ་བཞུགས་པའོ། ། སངས་རྒྱས་ཀུན་ཁྱབ་ཅེས་བྱ་བ་ཚིགས་སུ་བཅད་པ་གཅིག་ནི་སྟོན་པའི་རང་བཞིན་ཡིན་ཏེ།
གནས་ལ་སྦྱར་ནི་ཚིག་དུམ་བུ་དྲུག་ཏུ་བྱས་ལ་སྔར་གྱི་དྲུག་ཅུ་རྩ་བཞི་པོ་ལ་བསྣན་པས་བཞུགས་ནས་བདུན་ཅུར་འགྲོ་བ་ཡིན་ནོ། ། དེ་ལ་བཞུགས་པའི་གནས་ལས་གཙོར་རྒྱུའི་རྒྱུད་ལ་སྦྱར་བ་ལ་གསུམ། སྦྱང་གཞི་དང་སྦྱོང་བྱེད་ཀྱི་ཚུལ་གྱིས་འབྱུང་བ་ལྔས་བསྡུས་པ་ལ་བཞུགས་པ་དང༌། སྦྱང་གཞི་དང་སྦྱོང་བྱེད་ཀྱི་བསྐྱེད་པའི་རིམ་པ་ལ་བཞུགས་པ་དང༌། སྦྱང་གཞི་གཙོ་བོ་སྦྱོང་བྱེད་དང་བཅས་པ་སྣོད་བཅུད་ལ་བཞུགས་པའོ། ། དེ་ལ་དང་པོ་ནམ་མཁའ་ཞེས་བྱ་བ་ནི་ནམ་མཁའི་ཁམས་སོ། ། བེམས་བཅས་ནི་སྲ་བའི་ཕྱིར་སའོ། ། དྭང་བ་ནི་འོད་གསལ་བའི་ཕྱིར་ཆུའོ། ། གོ་སྐབས་མེད་པ་ནི་སྲེག་པའི་གོ་སྐབས་ལས་གཞན་མེད་པའི་ཕྱིར་མེའོ། ། འབྱེད་པ་ནི་འབྱུང་བ་རྣམས་སྨིན་ཅིང་དྭངས་སྙིགས་འབྱེད་པའི་ཕྱི་རླུང་ངོ༌། །
དེ་ལྟར་ནམ་མཁའ་ལ་སོགས་པའི་ཚིག་འབྱུང་བ་ལྔ་ལ་སྦྱར་བའི་འབྱུང་བ་ལྔ་བློའི་ཡུལ་དུ་བྱས་ལ་དང་པོ་སྣོད་ཆགས་པ་ལ་སྦྱར་ན། དང་པོ་ནམ་མཁའ་སྟོང་པ་ལ་རླུང་ཆགས། དེའི་སྟེང་དུ་མེ། དེའི་སྟེང་དུ་ཆུ། དེའི་སྟེང་དུ་ས་ཆགས་པ་སྟེ། དེ་ལྟར་འབྱུང་བ་བཞི་ནི་ཀུན་རྫོབ། ནམ་མཁའ་ནི་དོན་དམ་པ་སྟེ་བདེན་པ་གཉིས་པོ་དེ་ལ་ཡང་སྟོན་པ་མཁའ་འགྲོ་མ་རྡོ་རྗེ་གུར། ཐུགས་ཡང་དག་པའི་ཡེ་ཤེས་བསྒྲུབ་བྱའི་རིག་པ་ཆོས་ཀྱི་སྐུ་ཆེན་པོ་དེ་ཐམས་ཅད་དུ་སྣང་ཞིང་ཐམས་ཅད་དེར་ཁྱབ་པའི་ཚུལ་གྱིས་བཞུགས་སོ། ། ཞེས་བྱ་བའི་ཚིག་དེ་འོག་མའི་རྒྱུ་དང་ལམ་དང་འབྲས་བུ་ཐམས་ཅད་ལའང་ལྡབས་ཤིང་བཤད་པར་བྱའོ། ། ཡང་བཅུད་བསྐྱེད་པའི་རིམ་པ་ལ་སྦྱར་བ་ལས་མངལ་གྱི་སྔོན་འགྲོ་ལ་སྦྱར་ན།
ནམ་མཁའ་ནི་མའི་མངལ་གྱི་ནམ་མཁའོ། ། དེ་ལ་ཕ་མའི་དབང་པོ་གཉིས་རེག་པས་སྲ་བ་ས། བྱང་སེམས་གཤེར་བ་ཆུ། བསྐྱོད་པ་མེ། རྩ་གནས་ནས་བྱང་ཆུབ་ཀྱི་སེམས་གཡོ་བ་རླུང་སྟེ། དེ་ཡང་རྩ་བའི་རྒྱུད་ལེའུ་བཅུ་པ་ལས། རེག་པ་སྲ་བའི་བག་ཆགས་ཀྱིས། ། ས་ནི་དེ་ལས་སྐྱེ་བར་འགྱུར། ། བྱང་སེམས་གཤེར་བའི་རྣམ་པ་ལས། ། ཆུ་ཡི་ཁམས་ནི་འབྱུང་བར་འགྱུར། །
བསྐྱོད་པ་ལས་ནི་དྲོད་སྐྱེ་སྟེ། ། འགྲོ་བ་རླུང་དུ་རབ་ཏུ་གྲགས། ། ཞེས་གསུངས་སོ། ། ཡང་མངལ་ལ་སོགས་པ་སྐྱེ་གནས་བཞིར་རིམ་གྱིས་འགྲུབ་པའི་དབང་དུ་བྱས་ན། རྣམ་པར་ཤེས་པ་ནམ་མཁའ་དང་དབྱེར་མེད་པ་ལ་རླུང་སྐྱེ། དེ་ལས་མེ། དེ་ལས་ཆུ། དེ་ལས་ས་སྐྱེ་སྟེ། དེ་ཡང་ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེས་པ་རླུང༌། །
དེ་ལས་མེ་ནི་འབྱུང་བར་འགྱུར། ། དེ་ལས་ཆུ་ནི་འབྱུང་བར་འགྱུར། ། དེ་ལས་དབང་ཆེན་འབྱུང་བ་སྟེ། ། དེ་ལས་ཕུང་པོ་འབྱུང་བར་འགྱུར། ། དེ་ལས་ཡེ་ཤེས་སྐྱེ་བ་སྟེ། ། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་སོ། ། དེ་ལྟར་འཁོར་བ་སྣོད་བཅུད་ལ་ཡང་སྟོན་པ་ཆོས་ཀྱི་སྐུ་བཞུགས་སོ། ། ཞེས་སྔ་མ་བཞིན་རྒྱས་པར་སྦྱར་རོ། ། ཡང་འདིར་ལྟ་བ་འཁོར་འདས་དབྱེར་མེད་ཡིན་པའི་ཕྱིར་འཁོར་བའི་འབྱུང་བ་ལྔ་པོ་དེ་ཉིད་ཤེས་ན་ལམ་དུ་འགྱུར་བས་ལམ་ལ་སྦྱར་བ་ལས་ཐོག་མར་བསྐྱེད་པའི་རིམ་པའི་ལམ་གྱི་རྟེན་ལ་སྦྱར་ན་འབྱུང་བ་རིམ་བརྩེགས་ལུགས་བཟློག་གི་དབང་དུ་བྱས་ན་ནི་ཆོས་འབྱུང་གི་ནམ་མཁའི་ནང་དུ་ས།
དེའི་སྟེང་དུ་ཆུ། དེའི་སྟེང་དུ་མེ། དེའི་སྟེང་དུ་རླུང༌། དེ་ལས་གཞལ་ཡས་ཁང་དུ་གྱུར་པ་སྟེ། འདི་ནི་མངལ་གྱི་སྔོན་འགྲོ་དང་འཁོར་ལོ་བཞིའི་གོ་རིམ་ལ་དགོངས་པ་སྟེ་རྩ་བའི་རྒྱུད་ཀྱི། འཁོར་ལོ་ས་དང་ཆུ་ནི་སྔོན། ། ཞེས་བྱ་བ་ལ་སོགས་པ་དང༌། འདི་ཉིད་ཀྱི་གཞུང་མ་འཁྲུགས་པ། ནམ་མཁའ་བེམས་བཅས་དྭངས་པ་དང༌། ། ཞེས་བྱ་བ་ལ་སོགས་པས་ཤེས་པ་ཡིན་ནོ། །
ཡང་ལུགས་འབྱུང་ལས་བསྐྱེད་པའི་དབང་དུ་བྱས་ན་ཆོས་འབྱུང་གི་ནམ་མཁར་ཡྃ་ལས་རླུང་དང༌། དེ་བཞིན་དུ་མེ་དང༌། ཆུ་དང༌། ས་ལས་གཞལ་ཡས་ཁང་གྲུབ་པ་སྟེ། འདི་ནི་མངལ་གྱི་གནས་སྐབས་དང༌། ལུས་ཀྱི་དཀྱིལ་འཁོར་དང༌། འབྱུང་བ་ཆགས་པ་ལ་དགོངས་པ་སྟེ། ལེའུ་བཅུ་གཉིས་པ་ལས། ནམ་མཁའི་ཁམས་ཀྱི་དབུས་གནས་པར། ། རྡོ་རྗེའི་དཀྱིལ་འཁོར་བསྒོམ་པར་བྱ། །
རྡོ་རྗེའི་དཀྱིལ་འཁོར་སྟེང་དུ་ནི། ། འོད་ཀྱི་དཀྱིལ་འཁོར་བསྒོམ་པར་བྱ། ། མེ་ཡི་དཀྱིལ་འཁོར་སྟེང་དུ་ནི། ། ཆུ་ཡི་དཀྱིལ་འཁོར་བསྒོམ་པར་བྱ། ། ཆུ་ཡི་དཀྱིལ་འཁོར་སྟེང་དུ་ནི། ། བརྟུལ་ཞུགས་ཅན་གྱིས་དབང་ཆེན་བསྒོམ། ། དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་བསྒོམ་པར་བྱ། ། ཞེས་འབྱུང་བ་ཡིན་ནོ། ། ལྷ་བསྐྱེད་པའི་རིམ་པ་ལ་སྦྱར་ན།
ནམ་མཁའ་ནི་རིན་ཆེན་འབྱུང་ལྡན། ས་རྣམ་པར་དག་པ་རྣམ་པར་སྣང་མཛད། ཆུ་དག་པ་མི་བསྐྱོད་པ། མེ་དག་པ་འོད་དཔག་མེད། ། རླུང་དག་པ་དོན་ཡོད་གྲུབ་པ་སྟེ་རྩ་བའི་རྒྱུད་ལས། སྲ་བ་གཏི་མུག་ཆོས་ཀྱི་ཕྱིར། ། གཏི་མུག་རྣམ་པར་སྣང་མཛད་བརྗོད། ། ཅེས་བྱ་བ་ལ་སོགས་པ་གསུངས་པས་ཤེས་པ་ཡིན་ནོ། ། ཡང་ཡུམ་གྱི་རྣམ་པ་ལ་སྦྱར་ན་ནམ་མཁའ་ནི་ནམ་མཁའི་ཆོས་ཀྱི་དབང་ཕྱུག་མ། ས་སངས་རྒྱས་སྤྱན།
ཆུ་མཱ་མ་ཀཱི། མེ་གོས་དཀར་མོ། རླུང་སྒྲོལ་མའོ། ། དེའང་ས་ནི་སྤྱན་ཞེས་བྱ་བ་སྟེ། ། ཞེས་བྱ་བ་ལ་སོགས་པས་ཤེས་པ་ཡིན་ནོ། ། དེ་ཉིད་རིགས་སོ་སོ་བའི་ལྷ་དགུ་ལ་སྦྱར་ན་དབུས་དང་ཕྱོགས་ཀྱི་གཙོ་བོ་དང་གཽ་རཱི་ལ་སོགས་པ་རྣམས་ནི་དེ་བཞིན་གཤེགས་པ་རིགས་ལྔ་དང་མཐུན་ལ། མཚམས་ཀྱི་ལྷ་མོ་པུཀྐ་སཱི་ལ་སོགས་པ་རྣམས་ནི་ཡུམ་བཞི་དང་མཐུན་ཏེ། རྩ་བའི་རྒྱུད་ཀྱི་ལེའུ་བཞི་པ་ལས། ས་ནི་པུཀྐ་སཱིར་བཤད་པ། ། གང་ཕྱིར་གཏི་མུག་སྲ་བ་ཉིད། །
སྐུ་ནི་རྣམ་སྣང་ཉིད་གསུངས་པ། ། ཞེས་བྱ་བ་ལ་སོགས་པ་དང༌། གང་ཕྱིར་གཟུགས་ནི་སྲ་བ་ཉིད། ། དཀར་མོ་རྣམ་སྣང་ཉིད་གསུངས་པ། ། ཞེས་བྱ་བ་ལ་སོགས་པས་ཤེས་པ་ཡིན་ནོ། ། དེ་ལྟ་བུ་རྟེན་དང་བརྟེན་པ་ལ་ཡང་སྟོན་པ་མཁའ་འགྲོ་མ་རྡོ་རྗེ་གུར་ཆོས་ཀྱི་སྐུ་བཞུགས་སོ་ཞེས་སྔ་མ་བཞིན་དུ་ཤེས་པར་བྱའོ། ། ཙཎྜཱ་ལཱི་སྔགས་ལ་སྦྱར་བའི་དབང་དུ་བྱས་ན། ས་ནི་ལྟེ་བ་སྤྲུལ་པའི་འཁོར་ལོ། ཆུ་སྙིང་ག་ཆོས་ཀྱི་འཁོར་ལོ། མེ་མགྲིན་པ་ལོངས་སྤྱོད་ཀྱི་འཁོར་ལོ།
རླུང་བདེ་བ་ཆེན་པོའི་འཁོར་ལོ། དེ་ལ་བརྟེན་པའི་རྩ་གསུམ་དང་བཅས་པ་ནི་ཀུན་རྫོབ་དེའི་འབར་འཛག་ལ་བརྟེན་ནས་རང་བྱུང་གི་ཡེ་ཤེས་སྐྱེས་པ་ནི་ནམ་མཁའ་དོན་དམ་པ་སྟེ་དེའང༌། ཨེ་ནི་ས་རུ་ཤེས་པར་བྱ། ། ཞེས་པ་དང༌། ཨེ་ཡི་རྣམ་པས་ལྷ་མོ་སྤྱན། ། ཞེས་བྱ་བ་ལ་སོགས་པས་ཤེས་པ་ཡིན་ནོ། ། དེ་ལྟར་རྫོགས་པའི་རིམ་པ་རང་བྱིན་བརླབ་ལ་ཡང་སྟོན་པ་ཆོས་ཀྱི་སྐུ་བཞུགས་སོ་ཞེས་སྦྱར་བར་བྱའོ། ། ཡང་དཀྱིལ་འཁོར་འཁོར་ལོ་དབང་ཆོས་ལ་སྦྱར་ན་རིགས་ལྔའི་སྒྲུབ་པ་པོས་བྲམ་ཟེ་མོ་ལ་སོགས་པ་སྤྱན་ལ་སོགས་པར་བསྐྱེད་པ་དང༌། འདུ་ཤེས་གསུམ་ལྡན་གྱི་སྙོམས་པར་འཇུག་པའི་ཚེ་རྡོ་རྗེ་དང་པདྨ་རེག་པ་སྲ་བ་ས། བྱང་ཆུབ་ཀྱི་སེམས་གཤེར་བ་ཆུ།
བསྐྱོད་པ་མེ། རྩ་ཐམས་ཅད་ནས་བྱང་སེམས་དབང་གི་གནས་སུ་གཡོ་བ་རླུང་སྟེ་ཀུན་རྫོབ། དེ་ལ་ལྷན་ཅིག་སྐྱེས་པའི་ཡེ་ཤེས་སྐྱེས་པ་ནི་དོན་དམ་ནམ་མཁའོ། ། དེ་ལྟ་བུ་བདེན་པ་གཉིས་ཀྱིས་བསྡུས་པའི་རྫོགས་པའི་རིམ་པ་ལྷན་ཅིག་སྐྱེས་པའི་ཡེ་ཤེས་ལ་ཡང་སྟོན་པ་ཆོས་ཀྱི་སྐུ་བཞུགས་ཞེས་སྔ་མ་བཞིན་སྦྱར་བར་བྱའོ། ། དེ་ལྟར་ན་སྣོད་ལ་གཅིག བཅུད་ལ་གཉིས། བསྐྱེད་པའི་རིམ་པ་རྟེན་ལ་གཉིས། བརྟེན་པ་ལ་གཉིས། རྫོགས་པའི་རིམ་པ་གཉིས་ཏེ་མདོར་བསྡུས་པའི་ཚུལ་གྱིས་བཤད་པ་དགུ་བྱ་ལ་རྒྱས་པར་ན་བསམ་གྱིས་མི་ཁྱབ་པར་རིགས་པར་བྱའོ། ། གཉིས་པ་སྦྱང་གཞི་དང་སྦྱོང་བྱེད་ཀྱི་བསྐྱེད་པའི་རིམ་པ་ལ་བཞུགས་པ་ནི་ཚིག་རྐང་གཉིས་ལ་དུམ་བུ་ལྔ་སྟེ།
དེ་ལ་སྦྱང་གཞི་ལ་སྦྱར་བ་ནི། སྣ་ཚོགས་ནི་དངོས་པོ་སྣ་ཚོགས་ཏེ་སྣང་བའི་ཆའོ། ། རྡོ་རྗེ་ནི་རང་བཞིན་སྟོང་པ་དངོས་མེད་ཀྱི་ཆའོ། ། གཞི་གནས་ཁང་ནི་སྣོད་ཀྱིས་བསྡུས་པ། སེམས་ཅན་གྱི་ཁམས་ནི་བཅུད་ཀྱིས་བསྡུས་པ། ཡིད་དུ་འོང་བ་ནི་ལམ་བསྒྲུབ་པའི་སྐལ་བ་ཡོད་པའོ། ། ལམ་ལ་སྦྱར་ན་སྣ་ཚོགས་ནི་བསོད་ནམས་ཀྱི་ཚོགས། རྡོ་རྗེ་ནི་ཡེ་ཤེས་ཀྱི་ཚོགས། གཞི་གནས་ཁང་ནི་གཞལ་ཡས་ཁང་པ། སེམས་ཅན་གྱི་ཁམས་ནི་དམ་ཚིག་སེམས་དཔའ།
ཡིད་དུ་འོང་བ་ནི་ཡེ་ཤེས་སེམས་དཔའ་དགུག་པའོ། ། ཡང་ན་སྣ་ཚོགས་ནི་ཚོགས་གཉིས་བསགས་པ། རྡོ་རྗེ་ནི་སྲུང་བའི་འཁོར་ལོ། གཞི་ནི་གཞལ་ཡས་ཁང་གནས་ཁང་ནི་ཡེ་ཤེས་པ་གཞུག་པའི་གནས་ཡིན་པས་ན་དམ་ཚིག་པ་སེམས་ཅན་ནི་སཏྭ་སྟེ་སེམས་དཔར་འགྱུར་ལ་ཡེ་ཤེས་སེམས་དཔའ་ཡིད་དུ་འོང་བ་ནི་སྐྱེད་ཆོག་ཡོངས་སུ་རྫོགས་པའོ། ། ཡང་གཞལ་ཡས་ཁང་བསྐྱེད་པའི་རྒྱུ་ལ་སྦྱར་ན། སྣ་ཚོགས་སྔར་དང་འདྲ་ལ། རྡོ་རྗེའི་གཞི་ནི་ས། གནས་ཁང་ནི་ཆུ། སེམས་ཅན་ནི་དྲོད་དང་བཅས་པའི་ཕྱིར་མེ། ཡིད་དུ་འོང་བ་ནི་རླུང་སྟེ་དེ་ལས་གཞལ་ཡས་ཁང་གྲུབ་བོ་ཞེས་བྱ་བའོ། །
དེ་ལྟར་ན་སྦྱང་གཞི་དང་སྦྱོང་བྱེད་དེ་ལ་ཡང་སྟོན་པ་མཁའ་འགྲོ་མ་རྡོ་རྗེ་གུར་བཞུགས་སོ་ཞེས་སྔ་མ་བཞིན་དུ་སྦྱར་རོ། ། གསུམ་པ་སྦྱང་གཞི་གཙོ་བོ་སྦྱོང་བྱེད་དང་བཅས་པ་སྣོད་བཅུད་ལ་བཞུགས་པ་ལ་གསུམ། མདོར་བསྟན་པ་དང༌། རྒྱས་པར་བཤད་པ་དང༌། རབ་ཏུ་རྒྱས་པར་བཤད་པའོ། ། དང་པོ་ནི་སེམས་ཅན་སྣོད་ཅེས་པས་ཁམས་གསུམ་སྣོད་ཀྱིས་བསྡུས་པའོ། ། འཇིག་རྟེན་ཅེས་པ་ཁམས་གསུམ་གྱི་བཅུད་ཀྱིས་བསྡུས་པའོ། ། ཞར་ལ་སྦྱོང་བྱེད་ལ་སྦྱར་ན་བསྐྱེད་པའི་རྟེན་དང་བརྟེན་པའམ་བསྐྱེད་རྫོགས་གཉིས་ཀྱང་རྟེན་དང་བརྟེན་པའི་ཚུལ་དུ་ཤེས་པར་བྱའོ། ། རྒྱས་པར་བཤད་པ་ནི་ས་དང་ས་འོག་བར་སྣང་ནི་སྣོད་དེས་སྟེང་དང༌། ས་འོག་དང༌།
ས་བླའི་འཇིག་རྟེན་ནོ། ། ཡིད་དང་ལུས་དང་ངག་ནི། ལུས་ངག་ཡིད་གསུམ་དང་ལྡན་པའི་བཅུད་ཀྱི་འཇིག་རྟེན་ཏེ་སྦྱང་གཞིའོ། ། དེ་དག་སྦྱོང་བྱེད་ལ་སྦྱར་ན་བསྐྱེད་པའི་རིམ་པའི་དཔྲལ་བར་སྐུ་རྡོ་རྗེ་མཁའ་སྤྱོད། མགྲིན་པར་གསུང་རྡོ་རྗེ་ས་སྤྱོད། ཐུགས་ཀར་ཐུགས་རྡོ་རྗེ་ཞབས་འོག་སྤྱོད་དོ། ། སྔགས་ལ་སྦྱར་ན་ལྟེ་བར་སྐུ་རྡོ་རྗེ་ས་འོག་སྤྱོད། ཆོས་ཀྱི་འཁོར་ལོ་ཐུགས་རྡོ་རྗེ་ས་སྤྱོད། ལོངས་སྤྱོད་ཀྱི་འཁོར་ལོ་གསུང་རྡོ་རྗེ་མཁའ་སྤྱོད་དོ། ། ཆོས་སུ་བཤད་ན་ཞུ་བ་གསུང་རྡོ་རྗེ་ས་འོག་སྤྱོད།
བདེ་བ་སྐུ་རྡོ་རྗེ་ས་སྤྱོད། མི་རྟོག་པ་ཐུགས་རྡོ་རྗེ་མཁའ་སྤྱོད་དོ། ། དེས་ན་འོག་ན་མར་ལ་སྐུ་གསུམ་གྱི་གནས་མི་འདྲ་བ་གསུངས་པའང་དགོངས་པ་མི་འགལ་བར་ཤེས་པར་བྱའོ། ། དེ་ལྟར་སྣོད་བཅུད་གཉིས་པོ་དེའང་བདེན་པ་གཉིས་སུ་བསྡུ་བའི་དོན་ནི་གཅིག་ལ་ཞེས་བྱ་བ་ལ་སོགས་པ་གསུངས་ཏེ་གཅིག་ནི་དོན་དམ་པར་དབྱིངས་དང་ཡེ་ཤེས་གཉིས་སུ་མེད་པའི་སེམས་ཉིད་དུ་རོ་གཅིག་པའོ། ། གཉིས་ནི་ཀུན་རྫོབ་ཏུ་སྣང་བ་དང་སྟོང་པའམ་གཟུང་བ་དང་འཛིན་པའམ་ཆོས་ཅན་དང་ཆོས་ཉིད་ཀྱི་ཚུལ་དུ་སྣང་བའོ། ། གཅིག་གི་དཔེ་ནི་ནམ་མཁའ་སྟེ་སྤྲོས་པ་ཐམས་ཅད་དང་བྲལ་བའོ། ། གཉིས་ཀྱི་དཔེ་ནི་བདེ་བ་སྟེ་ཆོས་ཅན་འཁོར་བའི་བདེ་བ་དང་ཆོས་ཉིད་མྱ་ངན་ལས་འདས་པའི་བདེ་བའོ། ། དེ་ལྟར་རྒྱས་པར་བཤད་པ་ལ་ཡང་སྟོན་པ་མཁའ་འགྲོ་མ་རྡོ་རྗེ་གུར་ཆོས་ཀྱི་སྐུ་བཞུགས་སོ་ཞེས་ཤེས་པར་བྱའོ། ། རབ་ཏུ་རྒྱས་པར་བཤད་པ་ལ་གཉིས་ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་དང༌། ཁམས་གསུམ་གྱིས་བསྡུས་པའོ། །
དང་པོ་ནི་དྲུག་དང་ཞེས་བྱ་བ་ལ་སོགས་པ་སྟེ། དྲུག་ནི་སྦྱང་གཞི་ཉོན་མོངས་པ་དྲུག སྦྱོང་བྱེད་ཞེ་སྡང་རྣམ་པར་དག་པ་མི་བསྐྱོད་པའོ། ། ཞེས་བྱ་བ་ལ་སོགས་པ་དྲུག་གོ ། ལྔ་ནི་སྦྱང་གཞི་ཕུང་པོ་ལྔ་དང་སྤྱོད་བྱེད་གཟུགས་ཕུང་རྡོ་རྗེ་མ་ཡིན་ཏེ། ཚོར་བ་ལ་ནི་དཀར་མོར་བཤད། ། ཅེས་བྱ་བ་ལ་སོགས་པ་ཡིན་ནོ། ། དྲུག་གཉིས་ནི་སྦྱང་གཞི་སྐྱེ་མཆེད་བཅུ་གཉིས་དང་དེ་སྦྱོང་བྱེད་ནང་གི་སྐྱེ་མཆེད་ལ་མིག་ལ་གཏི་མུག་རྡོ་རྗེ་མ། ཞེས་བྱ་བ་ལ་སོགས་པ་དང༌། གཟུགས་ལ་གཽ་རཱིར་རྟག་ཏུ་བཤད། །
སྒྲ་ཡི་ཆ་ལ་ཆོམ་རྐུན་མ། ། ཞེས་བྱ་བ་ལ་སོགས་པ་ཡིན་ནོ། ། སྐྱེ་འགྲོ་རྣམས་ནི་བཞི་པོ་དང༌། ། ཞེས་བྱ་བ་ལ་སོགས་པ་ནི། འདོད་པ་དང་གཟུགས་དང་གཟུགས་མེད་པ་དང་འདུས་མ་བྱས་ཟག་པ་མེད་པའི་ཡེ་ཤེས་དང་བཞིའོ། ། ཟག་པ་མེད་པ་སྐྱེ་འགྲོར་ཇི་ལྟར་འགྲོ་ཞེ་ན་ས་དང་པོ་ནས་གཉིས་པ་ལ་སོགས་པ་རྟོགས་པ་གོང་ནས་གོང་དུ་འཕོ་ཞིང་འགྲོ་བས་ན་སྐྱེ་འགྲོའོ། ། འདི་དག་སྦྱོང་བྱེད་ལ་སྦྱར་ན་ཧེ་རུ་ཀ་བཞི་ཡིན་ནོ། ། ཡང་ན་སྐྱེ་འགྲོ་བཞི་ནི་ཁམས་གསུམ་གྱི་སེམས་ཅན་ཐམས་ཅད་དྲོད་གཤེར་དང་སྒོ་ང་དང་མངལ་དང་རྫུས་ཏེ་སྐྱེ་བ་ལས་བྱུང་བས་ན་སྐྱེ་འགྲོ་བཞི་ཡིན་ལ། དེ་སྦྱོང་བར་བྱེད་པ་ལྷའི་མངོན་པར་རྟོགས་པ་ཉི་ཟླས་དྲོད་གཤེར་དང་མངལ་སྐྱེས་སྦྱོང་ཞེས་བྱ་བ་ལ་སོགས་པ་བསྐྱེད་པའི་རིམ་པ་བས་སྐྱེ་གནས་བཞི་སྦྱོང་ཚུལ་རྒྱས་པར་ཤེས་པར་བྱའོ། ། གཅིག་གིས་ཉི་ཤུར་མ་ཚང་ཞེས་བྱ་བ་ནི་ཆོས་ཅན་ཁམས་བཅོ་བརྒྱད་དེ་ཆོས་ཉིད་དང་བཅུ་དགུ་ཡིན་ལ།
འདིའི་སྦྱོང་བྱེད་ཀྱི་ལྷ་ནི་གོང་དུ་སྐྱེ་མཆེད་བཅུ་གཉིས་ཀྱི་སྐབས་སུ་བཤད་ཟིན་ཏོ། ། དེ་ལྟར་ན་ཕུང་པོ་ཁམས་དང་སྐྱེ་མཆེད་ལ་ཡང་སྟོན་པ་ཆོས་ཀྱི་སྐུ་དེ་བཞུགས་སོ་ཞེས་སྔ་མ་བཞིན་དུ་ཤེས་པར་བྱའོ། ། གཉིས་པ་ཁམས་གསུམ་ལ་བཞུགས་པ་ནི། ཁམས་གསུམ་མ་ལུས་པ་དང་ནི། ། ཞེས་པ་སྟེ་འདོད་པ་དང་གཟུགས་དང་གཟུགས་མེད་པའོ། ། འདོད་པ་རྒྱས་པར་བཤད་པ་ནི་ཕ་དང་བུ་དང་མ་མོ་སྟེ་ཕ་མ་དང་བུ་ཚ་ལ་སོགས་པ་འདོད་པའི་ལོངས་སྤྱོད་ལ་སྤྱོད་པའི་ཕྱིར་རོ། ། འདོད་པའི་འདོད་ཆགས་དང་བྲལ་ནས་ཕྱི་རོལ་དུ་གྱུར་པས་ན་གཟུགས་ཀྱི་ཁམས་ནི་ཕྱི་རོལ་ལོ། ། གཟུགས་ཕྱི་རོལ་དུ་གྱུར་ཏེ་རང་གི་རྟོགས་པའི་ཡེ་ཤེས་ནམ་མཁའ་མཐའ་ཡས་དང་རྣམ་ཤེས་མཐའ་ཡས་དང་ཅི་ཡང་མེད་པ་དང་ཡོད་མིན་མེད་མིན་གྱི་སྐྱེ་མཆེད་ལྟ་བ་ལ་བརྟེན་པས་ན་ནང་གི་གཟུགས་མེད་པའི་ཁམས་སོ། ། ཡང་དེ་དག་ནི་གསལ་བར་བཤད་པའི་ཕྱིར་བཙུན་མོ་ནི་འདོད་ཡོན་ལ་སྤྱོད་པའི་ཕྱིར་འདོད་ཁམས་སོ། ། བསམ་གཏན་གྱི་བདེ་བ་ལ་སྤྱོད་པས་ཆོས་ནི་གཟུགས་ཀྱི་ཁམས་སོ། །
བདག་མེད་པ་ནི་བདག་མེད་པ་དང་ཕྱོགས་མཐུན་པས་གཟུགས་མེད་པའི་ཁམས་སོ། ། ཐམས་ཅད་ཀྱི་ལས་ནི་ཁམས་གསུམ་པོ་དེ་དག་སོ་སོའི་ལས་སོ། ། དེ་ལྟར་ཁམས་གསུམ་པོ་དེ་དག་གི་སྦྱོང་བྱེད་ནི་སྐུ་གསུམ་གྱི་ལྷ་མོ་སྟེ་སྔར་ལུས་ངག་ཡིད་གསུམ་གྱི་ལྷ་མོའི་སྐབས་སུ་བཤད་ཟིན་ཏོ། ། དེ་ལྟར་ཁམས་གསུམ་གྱིས་བསྡུས་པ་ལ་ཡང་སྔ་མ་བཞིན་བཞུགས་སོ་ཞེས་ཤེས་པར་བྱའོ། ། ཚིག་རྐང་གཉིས་པོ་འདི་ལམ་དང་འབྲས་བུ་ལ་སྦྱར་ན། སྤྱིར་བསྡུས་པའི་དཀྱིལ་འཁོར་གྱི་ལྷ་མོ་དཔག་ཏུ་མེད་པ་ཅིག་ཡོད་ཀྱང་ལྷན་ཅིག་སྤྱོད་མ་དང་རྗེས་སུ་འབྲང་མ་ཞེས་བྱ་བ་གཉིས་སུ་འདུ་ལ། དེ་ལ་བཙུན་མོ་ནི་སྤྱན་ལ་སོགས་པ་ལྷན་ཅིག་སྤྱོད་མའོ། ། ཆོས་གཟུགས་རྡོ་རྗེ་མ་ལ་སོགས་པ་རྗེས་སུ་འབྲང་མའོ། ། ཐམས་ཅད་ཀྱི་ལས་ནི་སྤྱན་ལ་སོགས་པ་ལྷན་ཅིག་སྤྱོད་མས་བདེ་བ་བསྐྱེད་པའི་ལས་བྱེད་ལ་རྗེས་སུ་འབྲང་མས་མཆོད་པའི་ལས་བྱེད་དོ། ། བདག་མེད་ཅེས་བྱ་བ་ནི་ཐུན་མོང་གི་ལྟ་བ་དང་བསྒོམ་པའི་ཡེ་ཤེས་ཀྱི་དོན་ཡིན་ནོ། །
འགྲེལ་ཆུང་ལས་བདག་མེད་འདི་ཉིད་ཉན་ཐོས་ཀྱི་ལམ་ལ་མར་སྦྱར་བ་གཅིག་ཀྱང་ཡོད་ན་རྒྱུད་རྐྱང་གྱི་བཤད་པ་མ་ཡིན་པས་འགྲེལ་པ་ཉིད་ཀྱི་སྟེང་དུ་རྟོགས་པ་བྱའོ། ། དེ་ལྟར་ན་གཙོ་བོར་རྒྱུའི་རྒྱུད་ཀྱིས་བསྡུས་པ་ལ་ཡང་སྟོན་པ་ཆོས་ཀྱི་སྐུ་དེ་བཞུགས་སོ་ཞེས་སྔ་མ་བཞིན་དུ་ཤེས་པར་བྱའོ། ། ལམ་ལ་བཞུགས་པ་ལ་ལྔ། མངོན་པར་རྟགས་པ་རྒྱུད་གསུམ་ལ་འཇུག་ཅིང་ཉན་ཐོས་ཀྱི་ལམ་འབྲས་ལ་བཞུགས་པ་དང༌། རྒྱུད་གསུམ་ལ་འཇུག་ཅིང་རང་སངས་རྒྱས་ཀྱི་ལམ་འབྲས་ལ་བཞུགས་པ་དང༌། རྣལ་འབྱོར་སྤྱོད་པ་བའི་ལམ་འབྲས་ལ་བཞུགས་པ་དང༌། དབུ་མ་པས་ཁས་བླངས་པའི་ལམ་འབྲས་ལ་བཞུགས་པ་དང༌། རྡོ་རྗེ་ཐེག་པ་བས་ཁས་བླངས་པའི་ལམ་འབྲས་ལ་བཞུགས་པའོ། ། དང་པོ་ཉན་ཐོས་དང་རང་སངས་རྒྱས་ཀྱི་གཞུང་རྒྱུད་གསུམ་ལ་སྦྱར་ན་འབྲས་བུ་ཞེས་བྱ་བ་ནི་འོག་གི་བསྒྲུབ་བྱ་སྟེ་འབྲས་བུའི་རྒྱུད་སངས་རྒྱས་ཀྱི་ས་སྟེ་ཡན་ལག་ལྔས་བསྡུས་པའོ། ། རྒྱུ་ཞེས་བྱ་བ་ནི་རྒྱུའི་རྒྱུད་དེ་འོག་གི་རྡོ་རྗེ་དང་སྦྱར་ན་རྡོ་རྗེ་ལྟར་མི་ཕྱེད་པ་རྒྱུ་ལ་ལྟོས་པ་ལ་སོགས་པ་བཞི་བྱ་བ་ཞེས་བྱ་བ་ནི།
གང་གི་བྱ་བ་ཐབས་ཀྱི་རྒྱུད་དེ་འོག་གི་སྒྲུབ་ཐབས་དང་སྦྱར་ལ་རིམ་གྱིས་པ་དང་ཅིག་ཆར་བ་ཐབས་ཀྱི་རྒྱུད་སུམ་ཅུ་སོ་དྲུག་སྟེ། དེ་ལྟར་མངོན་པར་རྟོགས་པ་རྒྱུད་གསུམ་གྱི་རྩ་བ་ནི་ཚིག་རྐང་གཉིས་པོ་འདི་ཡིན་པར་ཤེས་པར་བྱའོ། ། ད་ནི་སོ་སོ་ལ་སྦྱར་བ་ལས་ཐོག་མར་ཉན་ཐོས་ཀྱི་འབྲས་བུ་ལ་སྦྱར་ན་འབྲས་བུ་ཞེས་བྱ་བ་ནི་རྒྱུན་ཏུ་ཞུགས་པ་དང་ལན་ཅིག་ཕྱིར་འོང་བ་དང་ཕྱིར་མི་འོང་བ་དང་དགྲ་བཅོམ་པ་སྟེ་གང་ཟག་ཟུང་བཞི་དང་རྒྱུ་དང་འབྲས་བུས་ཕྱེ་བ་ཡ་བརྒྱད་ཅེས་བྱ་བ་ཡིན་ནོ། ། རྒྱུ་ཞེས་བྱ་བ་ནི་ཉན་ཐོས་ཀྱི་རིགས་ཅན་གྱི་དད་པ་དང་ཆོས་ཀྱི་རྗེས་སུ་འབྲང་བའི་གང་ཟག་གོ ། བྱ་བ་ཞེས་བྱ་བ་ནི་ལམ་སྟེ་ཚུལ་ཁྲིམས་ལ་གནས་ནས་ཐོས་བསམ་བསྒོམ་གསུམ་གྱིས་སྦྱོང་བ་སྟེ་བདེན་པ་བཞིས་བསྡུས་པ་ཡིན་ནོ། ། དེ་ལྟར་ཉན་ཐོས་ཀྱིས་བསྡུས་པ་ལ་ཡང་སྟོན་པ་ཆོས་ཀྱི་སྐུ་བཞུགས་སོ་ཞེས་ཤེས་པར་བྱའོ། ། རང་སངས་རྒྱས་ལ་བཞུགས་པའི་དབང་དུ་བྱས་ན། བསྒྲུབ་བྱ་ནི་རང་སངས་རྒྱས་ཀྱི་འབྲས་བུ་བསེ་རུ་ལྟར་གཅིག་ཏུ་གནས་པ་དང་ནེ་ཙོ་ལྟར་ཁྱུར་ལྡིངས་པ་ཡིན་ནོ། ། སྒྲུབ་ཐབས་ནི་ཐབས་ཏེ་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་སོ། ། རྡོ་རྗེ་ནི་རྒྱུ་སྟེ་རང་སངས་རྒྱས་ཀྱི་རིགས་ཅན་གྱི་གང་ཟག་གོ །
དེ་ལྟར་རང་སངས་རྒྱས་གྱི་ལམ་དང་འབྲས་བུ་ལ་ཡང་སྟོན་པ་ཆོས་ཀྱི་སྐུ་བཞུགས་སོ་ཞེས་སྔ་མ་བཞིན་དུ་སྦྱར་ཏེ་ཤེས་པར་བྱའོ། ། ད་ནི་རྣལ་འབྱོར་སྤྱོད་པ་བས་ཁས་བླངས་པའི་ལམ་དང་འབྲས་བུ་ལ་བཞུགས་པའི་དབང་དུ་བྱས་ན་དངོས་སུ་བསྟན་པ་དང༌། ཤུགས་ལ་རྟོགས་པར་བྱ་བའི་དོན་གཉིས་སུ་སྦྱར་ཏེ། དེ་ལ་དེ་བཞིན་ཀུན་གཞིའི་རྣམ་ཤེས་ཞེས་བྱ་བ་ནི་དངོས་སུ་རྒྱུ་ཀུན་གཞིའི་རྣམ་པར་ཤེས་པ་རྣམ་པར་ཤེས་པ་ཐམས་ཅད་ཀྱི་གཞིར་གྱུར་པ་བསྟན་ལ་རྟོགས་པར་བྱ་བ་གནས་གྱུར་འབྲས་བུ་མེ་ལོང་ལྟ་བུའི་ཡེ་ཤེས་བསྟན་ནོ། ། ཆོས་ཞེས་བྱ་བ་ནི་རྒྱུ་མ་དག་པ་ཉོན་མོངས་པ་ཅན་གྱི་ཡིད་བདག་ཏུ་རྟོག་པ་བདག་ཏུ་རྨོངས་པ་བདག་ཏུ་འཛིན་པ་བདག་ཏུ་ང་རྒྱལ་བ་ཡིན་ལ། དབྱིངས་ཞེས་བྱ་བ་ནི་དྷཱ་ཏུ་ན་རྒྱུ་སྟེ་ཉོན་མོངས་པ་དེ་དག་སྐྱེ་བའི་རྒྱུ་ཡིན་ནོ། ། ཤུགས་ལ་འབྲས་བུ་མཉམ་པ་ཉིད་ཀྱི་ཡེ་ཤེས་བསྟན་ནོ། ། མ་བྱུང་དང་ཞེས་བྱ་བ་ནི་དངོས་སུ་བྱ་བ་ནན་ཏན་གྱི་ཡེ་ཤེས་བསྟན། དེ་ལ་ཤུགས་ལ་བསྟན་པ་བྱ་བ་ནན་ཏན་གྱི་རྒྱུ་ནི་སྒོ་ལྔའི་རྣམ་ཤེས་ཡིན་ནོ། ། ནམ་མཁའི་ཁམས་ཀྱི་དངོས་སུ་སོ་སོར་རྟོག་པའི་ཡེ་ཤེས་བསྟན་ནོ། །
སོ་སོར་རྟོག་པའི་རྒྱུ་ནི་ཡིད་ཀྱི་རྣམ་ཤེས་ཡིན་ཏེ་དེ་ཡང་ནམ་མཁའ་ལྟར་ཐམས་ཅད་ལ་དབང་སྒྱུར་བའི་སོ་སོར་རྟོག་པའི་ཡེ་ཤེས་ཐུགས་སུ་ཆུད་ནས་རང་དབྱིངས་ཞེ་བྱ་བ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་བྱུང་བ་ཆོས་ཀྱི་དབྱིངས་ཀྱི་ཡེ་ཤེས་ལས་ཡེ་ཤེས་བཞི་བྱུང་བ་ཡིན་ནོ། ། དེ་ལྟར་ན་རྣམ་པར་ཤེས་པ་ཚོགས་བརྒྱད་ཆོས་ཉིད་དང་བཅས་པ་ལ་ཡེ་ཤེས་ལྔ་བྱུང་སྟེ་སློབ་དཔོན་ཙནྡྲ་གོ་མིས་ཀྱང༌། ཀུན་གཞིའི་རྣམ་ཤེས་གང་ཡིན་པ། དེ་ནི་མེ་ལོང་ཡེ་ཤེས་འགྱུར། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དེ་ལྟར་རྣལ་འབྱོར་སྤྱོད་པ་བས་ཁས་བླངས་པའི་ལམ་དང་འབྲས་བུ་ཐམས་ཅད་ལ་ཡང་ཆོས་ཀྱི་སྐུ་ཆེན་པོ་དེ་བཞུགས་སོ་ཞེས་སྔ་མ་བཞིན་དུ་ཤེས་པར་བྱའོ། ། ད་ནི་དབུ་མ་པས་ཁས་བླངས་པའི་ལམ་དང་འབྲས་བུ་ལ་བཞུགས་པའི་དབང་དུ་བྱས་ན་བདག་མེད་པ་དང༌། ཞེས་བྱ་བ་ནི་ཀུན་ཏུ་བརྟགས་པ་མཚན་ཉིད་ངོ་བོ་ཉིད་མེད་པ་དང་གློ་བུར་རྒྱུ་ལས་སྐྱེ་བ་གཞན་དབང་སྐྱེ་བ་ངོ་བོ་ཉིད་མེད་པ་དང་གློ་བུར་དུ་སྐྱེའང་རང་བཞིན་གྱིས་མ་གྲུབ་པ་ཡོངས་སུ་གྲུབ་པ་ངོ་བོ་ཉིད་མེད་པ་ཞེས་འགྲེལ་ཆུང་མཁན་པོས་བཤད་དོ། ། འདིར་ནི་བདག་མེད་པ་ནི་དོན་དམ་པར་གང་ཟག་དང་ཆོས་ཀྱི་བདག་གིས་སྟོང་ལ་ཀུན་རྫོབ་ཏུ་སྣང་བ་མི་འགལ་བས་བདག་ཅེས་བྱ་བ་ཡིན་ཏེ། མདོར་ན་མཐའ་བཞི་ལས་རྣམ་པར་གྲོལ་བ་བདེན་གཉིས་ཟུང་དུ་འཇུག་པའོ། །
དེ་ཉིད་གསལ་བར་བྱ་བའི་ཕྱིར་དངོས་པོ་མེད་པ་དང་ཞེས་བྱ་བ་ནི་རིག་པས་བརྟགས་ན་རང་བཞིན་མེད་པ་ཡིན་ནོ། ། ཀུན་རྫོབ་ཏུ་སྣང་བ་དང་མི་འགལ་བས་དངོས་མེད་མིན་ཞེས་བྱ་བ་སྟེ་རྒྱུ་དང་ལམ་དང་འབྲས་བུ་ཐམས་ཅད་འཁོར་འདས་དབྱེར་མེད་ཅེས་བྱ་བ་ཟུང་དུ་འཇུག་པ་ཡིན་ནོ། ། དབུ་མ་པས་ཁས་བླངས་པའི་ལམ་དང་འབྲས་བུ་ལ་ཡང་སྟོན་པ་ཆོས་ཀྱི་སྐུ་ཆེན་པོ་དེ་བཞུགས་སོ་ཞེས་སྔ་མ་བཞིན་དུ་སྦྱར་བར་བྱའོ། ། ད་ནི་རྡོ་རྗེ་ཐེག་པ་བས་ཁས་བླངས་པའི་ལམ་དང་འབྲས་བུ་ལ་བཞུགས་པ་ལས་ཐོག་མར་བསྐྱེད་པའི་རིམ་པ་ལ་སྦྱར་ན་ཚོགས་གཉིས་བསག་པ་སྔོན་དུ་སོང་ནས་སྲུང་བའི་འཁོར་ལོའི་ནང་དུ་ཆོས་ཀྱི་འབྱུང་གནས་བསྒོམ་པ་ནི་གྲུ་གསུམ་མོ། ། དེའི་ནང་དུ་གཞལ་ཡས་ཁང་བསྒོམ་པ་ནི་བདེ་བ་ཅན་ནོ། ། དེར་མངོན་པར་བྱང་ཆུབ་པ་རིམ་པ་ལྔ་ལས་ཨཱ་ལི་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་ཏེ་ཨ་སྐྱེས་སོ། ། དེའི་སྟེང་དུ་ཀཱ་ལི་ལས་ཉི་མའི་དཀྱིལ་འཁོར་བསྒོམ་པ་མཉམ་པ་ཉིད་ཀྱི་ཡེ་ཤེས་ནི་སྐྱོན་བྲལ་ཏེ་མུན་པའི་སྐྱོན་དང་བྲལ་བའོ། ། དེའི་བར་དུ་ས་བོན་ལས་ཕྱག་མཚན་ས་བོན་གྱིས་མཚན་པ་ནི་སོ་སོར་རྟོག་པའི་ཡེ་ཤེས་ཏེ་རྣམ་པར་རྟོག་པའི་རྡུལ་དང་བྲལ་བས་རྡུལ་བྲལ་ལོ། ། དེ་ལས་རྡོ་རྗེ་ཕྲ་མོ་དཔག་ཏུ་མེད་པ་སྤྲོས་ནས་སེམས་ཅན་གྱི་དོན་བྱས་ཚུར་འདུས་ནས་གཅིག་ཏུ་འདྲེས་པ་ནི་བྱ་བ་ནན་ཏན་གྱི་ཡེ་ཤེས་ཏེ་སེམས་ཅན་གྱི་སྡིག་པ་བཅོམ་པས་ན་སྡིག་བཅོམ་མོ། ། དེ་ལས་ལྷའི་སྐུར་བཞེངས་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ་རྣམ་པར་རྟོག་པ་མེད་པས་རྦ་རླབས་མེད་པའི་རང་བཞིན་ནོ། །
དེ་ནས་ཡེ་ཤེས་པ་གཞུག་པ་ལ་སོགས་པ་ཡན་ལག་དྲུག་ཡོངས་སུ་རྫོགས་པའི་མཐར་བསྐྱེད་པ་སྣང་ལ་རང་བཞིན་མེད་པ་སྤྲོས་བྲལ་དུ་བསྒོམ་པ་ནི་མཐར་ནི་ཞི་བའི་བདེ་རིག་གོ ། རྡོ་རྗེའི་ཚིག་དེ་ཉིད་རྫོགས་རིམ་རང་བྱིན་བརླབ་ལ་སྦྱར་ན་བདེ་བ་ཅན་ནི་ལྟེ་བ་དེ་ལ་བརྟེན་ནས་རང་བྱུང་གི་ཡེ་ཤེས་སྐྱེ་བའི་དུས་སུ་སྐྱེ་བ་མེད་པར་གོ་བ་ནི་ཨ་སྐྱེས། དེ་ལ་ཉོན་མོངས་པའི་སྐྱོན་དང་བྲལ་བ་རྟོག་པའི་རྡུལ་མེད་པ་སྤང་བྱའི་སྡིག་པ་བཅོམ་པ་རྟོག་པའི་རྦ་རླབས་མེད་པ། སྤང་བྱའི་ཚོགས་ཐམས་ཅད་ཞི་བ་ཐོབ་བྱའི་བདེ་བ་ཐམས་ཅད་རིག་པ་ཞེས་བྱ་བ་ཡིན་ནོ། ། དབང་ཆོས་ལ་སྦྱར་ན་བདེ་བ་ཅན་ནི་ཡུམ་གྱི་མཁའ་གྲུ་གསུམ་ནི་དབྱིབས་ཨ་སྐྱེས་ནི་དགའ་བའི་ཡེ་ཤེས། སྐྱོན་བྲལ་ནི་མཆོག་དགའ། རྡུལ་བྲལ་ནི་དགའ་བྲལ། སྡིག་བཅོམ་ནི་ལྷན་སྐྱེས། རྦ་རླབས་མེད་པ་ནི་ལྷན་ཅིག་སྐྱེས་པ་ལ་རྣམ་རྟོག་གི་རྦ་རླབས་མེད་པ་ཉོན་མོངས་པ་ཐམས་ཅད་ཞི་ཞིང་བདེ་བ་ཆེན་པོའི་ཡེ་ཤེས་རིག་པ་ཞེས་བྱ་བའི་ཐ་ཚིག་ཡིན་ནོ། ། དེ་ལྟར་ན་ལམ་གྱིས་བསྡུས་པ་དེ་དག་ལ་ཡང་སྟོན་པ་མཁའ་འགྲོ་མ་རྡོ་རྗེ་གུར་ཆོས་ཀྱི་སྐུ་ཆེན་པོ་དེ་བཞུགས་སོ་ཞེས་སྔ་མ་བཞིན་དུ་སྦྱར་བར་བྱའོ། །
ད་ནི་འབྲས་བུའི་རྒྱུད་ལ་བཞུགས་པའི་དབང་དུ་བྱས་ན་གསང་བ་ནི་ས་དག་པ་སངས་རྒྱས་སྤྱན་དང༌། མེ་ལོང་ལྟ་བུའི་ཡེ་ཤེས་ཀྱི་ངོ་བོ་རྣམ་སྣང་སྟེ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང༌། བཟོད་པའི་ཕ་རོལ་ཏུ་ཕྱིན་པ་མཐར་ཕྱིན་པའོ། ། མཆོག་ནི་ཆུ་རྣམ་པར་དག་པ་མཱ་མ་ཀཱི་དང་མི་བསྐྱོད་པ་ཆོས་ཀྱི་དབྱིངས་ཀྱི་ཡེ་ཤེས་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཕྱིན་པ་ཡིན་ནོ། ། དགྱེས་པ་ནི་མེ་རྣམ་པར་དག་པ་གོས་དཀར་མོ་དང་སྣང་བ་མཐའ་ཡས་སོ་སོར་རྟོག་པའི་ཡེ་ཤེས་ཏེ་བསམ་གཏན་གྱི་ཕ་རོལ་ཏུ་ཕྱིན་པ་མཐར་ཕྱིན་པ་ཡིན་ནོ། ། ཐམས་ཅད་ཀྱི་བདག་ཉིད་ཅེས་པ་དང༌། ཡང་རྟག་ཏུ་བཞུགས་པ་ནི་དུས་ཡིན་མོད་ཀྱི་རེ་ཞིག་འབྲས་བུ་ལ་སྦྱར་ན་རླུང་དང་ནམ་མཁའ་རྣམ་པར་དག་པ་སྒྲོལ་མ་དང་རིན་ཆེན་འབྱུང་ལྡན་མཉམ་པ་ཉིད་དེ། དོན་ཡོད་གྲུབ་པ་བྱ་བ་གྲུབ་པའི་ཡེ་ཤེས་དང་སྦྱིན་པ་དང་བརྩོན་འགྲུས་ཀྱི་ཕ་རོལ་ཏུ་ཕྱི་པ་མཐར་ཕྱིན་པ་ཡིན་ནོ། ། དེ་སྐད་དུ་སཾ་པུ་ཊའི་བརྟག་པ་དྲུག་པ་དངོས་ལས། གསང་བ་ལ་ནི་ས་ཡི་ཁམས། །
མཆོག་ལ་དེ་བཞིན་དུ་ནི་ཆུ། ། དགྱེས་པ་ལ་ནི་མེ་རུ་བཤད། ། ཐམས་ཅད་བདག་ཉིད་རླུང་དུ་གནས། ། རྟག་ཏུ་བཞུགས་པར་བརྗོད་པ་འདི། ། སངས་རྒྱས་ཀུན་གྱི་སྡོམ་པ་བདག ། ཡང་ན་མེ་ལོང་ལྟ་བུའི་ཚུལ། ། ཤིན་ཏུ་རྣམ་དག་རང་བཞིན་ཅན། ། སོ་སོར་རྟོག་པ་རང་བཞིན་ཅན། ། དེ་བཞིན་དུ་ཡང་མཉམ་པ་ཉིད། ། དེ་བཞིན་བྱ་བ་ནན་ཏན་ལ། །
རྟག་ཏུ་བཞུགས་པར་བརྗོད་པའོ། ། དེ་བཞིན་རྣམ་པར་སྣང་མཛད་ཉིད། ། མི་བསྐྱོད་པ་ཡི་ངོ་བོ་དང༌། ། ཡང་ན་འོད་དཔག་མེད་པ་ཡིས། ། ཡང་ན་རིན་ཆེན་འབྱུང་གནས་ལ། ། གང་ཚེ་རྟག་བཞུགས་དོན་ཡོད་དོ། ། ཞེས་གསུངས་པ་ཡིན་ནོ། ། དེ་ལྟར་འབྲས་བུའི་རྒྱུད་དེ་ལ་ཡང་སྟོན་པ་མཁའ་འགྲོ་མ་རྡོ་རྗེ་གུར་ཐུགས་ཡང་དག་པའི་ཡེ་ཤེས་བསྒྲུབ་བྱ་རིག་པ་ཆོས་ཀྱི་སྐུ་ཆེན་པོ་དེ་ཐམས་ཅད་དུ་སྣང་ཞིང་ཐམས་ཅད་དུ་ཁྱབ་པའི་ཚུལ་གྱིས་བཞུགས་སོ། ། རྟག་ཏུ་བཞུགས་ཞེས་བྱ་བ་ནི་དུས་ཕུན་སུམ་ཚོགས་པ་སྟེ་ཆོས་ཀྱི་སྐུ་ནི་ཆོས་ཉིད་རྒྱུན་གྱིས་རྟག་ལ། ལོངས་སྤྱོད་རྫོགས་པའི་སྐུ་ནི་འོག་མིན་ལས་གནས་འཕོ་བ་མེད་པའི་ཚུལ་གྱིས་རྟག་ཅིང༌།
སྤྲུལ་པའི་སྐུ་ནི་མཛད་པའི་ཕྲིན་ལས་ཀྱིས་སེམས་ཅན་གྱི་དོན་རྟག་ཏུ་མཛད་ཅིང་བཞུགས་སོ། ། བཞུགས་པ་པོ་སྟོན་པ་ནི་སངས་རྒྱས་ཀུན་ཁྱབ་ཅེས་བྱ་བ་ནི་རིགས་ལྔ་པོ་ཐམས་ཅད་ལ་ཁྱབ་པའི་བདག་ཉིད་དབྱིངས་ཡེ་ཤེས་གཉིས་སུ་མེད་པའོ། ། སེམས་དཔའ་ནི་རིགས་དྲུག་པ་རྡོ་རྗེ་སེམས་དཔའོ། ། དེའི་མཚན་གྱི་རྣམ་གྲངས་ནི་མཁའ་འགྲོ་མའི་རྡོ་རྗེ་གུར་ཏེ་རྒྱུ་རྡོ་རྗེ་འཛིན་པ་དཀར་པོ་ཞལ་བརྒྱད་ཕྱག་བཅུ་དྲུག་པ་སྟེ་ལོངས་སྤྱོད་རྫོགས་པའི་སྐུའོ། ། དེའི་ཐུགས་གཉིས་སུ་མེད་པའི་ཡེ་ཤེས་ནི་ཆོས་ཀྱི་སྐུ་སྟེ་རང་བྱུང་ཞེས་བྱ་བ་དང་སྤངས་པ་དང་ཡེ་ཤེས་ཕུན་སུམ་ཚོགས་པས་བཅོམ་ལྡན་འདས་ཞེས་བྱ་བ་ཡིན་ནོ། ། སྤྲུལ་པའི་སྐུ་མཆོག་ནི་འཇིག་རྟེན་དང་འཇིག་རྟེན་ལས་འདས་པའི་ལྷ་ཐམས་ཅད་ཀྱི་བདག་པོ་ཡིན་ལ་འགྲན་ཟླ་ཐམས་ཅད་དང་བྲལ་བས་གཅིག་པུ་ཉིད་ཅེས་བྱ་བ་ཡིན་ནོ། ། འདིའི་ཞར་ལས་གང་ལ་ཅིས་འདུལ་གྱི་སྐུའང་ཤེས་པར་བྱ་སྟེ། སྐུ་གསུམ་གྱི་བདག་ཉིད་ཀྱི་སྟོན་པ་ཕུན་སུམ་ཚོགས་པ་བསྟན་ཏོ། ། འབྲས་བུ་ལ་བཞུགས་པ་དང་སྟོན་པའི་གཞུང་འདི་ལ་འགྲེལ་ཆུང་བྱེད་པས་འདི་ལྟར་འཆད་དེ། གསང་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཕྱིན་པ་ཆོས་ཀྱི་དབྱིངས་ཀྱི་ཡེ་ཤེས་རྣམ་པ་མི་བསྐྱོད་པའོ། །
མཆོག་ནི་བསམ་གཏན་གྱི་ཕ་རོལ་ཏུ་ཕྱིན་པ་མཐར་ཕྱིན་པ་སོ་སོར་རྟོག་པའི་ཡེ་ཤེས་རྣམ་པ་འོད་དཔག་ཏུ་མེད་པའོ། ། དགྱེས་པ་ནི་སྦྱིན་པའི་ཕ་རོལ་ཏུ་ཕྱིན་པ་མཐར་ཕྱིན་པ་མཉམ་པ་ཉིད་ཀྱི་ཡེ་ཤེས་རྣམ་པ་རིན་ཆེན་འབྱུང་ལྡན་ནོ། ། བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཐར་ཕྱིན་པ་བྱ་བ་གྲུབ་པའི་ཡེ་ཤེས་རྣམ་པ་དོན་ཡོད་གྲུབ་པ་ནི་གཞུང་སོ་སོར་སྦྱར་ཏེ། སངས་རྒྱས་ཀུན་ཁྱབ་ནི་སངས་རྒྱས་ཀུན་གྱི་ཕྲིན་ལས་བསྡུས་པའི་ཕྱིར་རྣམ་པ་དོན་ཡོད་གྲུབ་པ། སེམས་དཔའ་ནི་བྱ་བ་གྲུབ་པའི་ཡེ་ཤེས་ཏེ་སེམས་ཅན་གྱི་དོན་ལ་མ་ཞུམ་པའི་ཕྱིར་རོ། ། ཐམས་ཅད་བདག་ཉིད་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་སྟེ་ཕ་རོལ་ཏུ་ཕྱིན་པ་ཐམས་ཅད་རྫོགས་པར་བྱེད་པའི་བདག་ཉིད་ཡིན་པའི་ཕྱིར་རོ། ། ལྷའི་བདག་པོ་གཅིག་པུ་ནི་སངས་རྒྱས་ཐམས་ཅད་ཀྱི་སྐུ་བསྡུས་པའི་ངོ་བོ་ཡིན་པའི་ཕྱིར་ཚུལ་ཁྲིམས་དང་བཟོད་པ་མཐར་ཐུག་པའི་ཡོན་ཏན་མེ་ལོང་ལྟ་བུའི་ཡེ་ཤེས་ཀྱི་རྣམ་པ་རྣམ་པར་སྣང་མཛད་ཡིན་ནོ། ། མཁའ་འགྲོ་མ་ཡི་རྡོ་རྗེ་གུར། ། འདི་ནི་རང་བྱུང་བཅོམ་ལྡན་འདས། ། ཞེས་པ་ནི་སྟོན་པའི་ངོ་བོ་ཉིད་ལ་འཆད་དེ།
འགྲེལ་པའི་ངག་དོན་དེ་ཧ་ཅང་གཞུང་ཡི་གེའི་དོན་མ་ཡིན་ནོ། ། དེ་ལྟར་གནས་དང་སྟོན་པ་དང་དུས་གསུམ་པོ་དེས་རྒྱུད་རྒྱས་པའི་གླེང་གཞིའི་ཕུན་སུམ་ཚོགས་པ་གསུམ་གྱི་ངག་དོན་ཤིན་ཏུ་མདོར་བསྡུས་ཏེ་བཀྲལ་བ་བསྟན་ཟིན་ཏོ།། །། ད་ནི་ཤིན་ཏུ་སྦས་ཏེ་གསུང་བ་རྩ་བའི་རྒྱུད་བསྡུས་པ་བརྟག་པ་གཉིས་པའི་གླེང་གཞིའི་ཚིག་དོན་རྣམ་པར་ཕྱེ་བའི་ཚུལ་གྱིས་རྒྱུད་འདིའི་བཀྲལ་བ་བཤད་པར་བྱའོ། ། དེ་ལ་གསུམ། གླེང་གཞིའི་ཚིག་དོན་བཀྲལ་བ་དང༌། མངོན་པར་རྟོགས་པ་བཀྲལ་བ་དང༌། ཚིག་གི་དོན་བསྡུ་བའི་ཚུལ་ལོ། ། དང་པོ་ནི་འདི་སྐད་བདག་གིས་ཞེས་བྱ་བ་ནི་ཨེ་བྃ་མ་ཡ་སྟེ་ཨེའི་དབྱིབས་ནི་རྣམ་པར་ཐར་པའི་སྒོ་གསུམ་སྟེ་ནམ་མཁའོ། ། ཡང་ཨེས་ནི་བེམས་བཅས་ས། བྃ་གྱིས་དྭངས་བ་ཆུ།
མས་གོ་སྐབས་མེད་པ་མེ། ཡས་འབྱེད་པ་རླུང་སྟེ་སཾ་པུ་ཊའི་བརྟག་པ་དང་པོ་དངོས་ལས་འཁོར་ལོ་བཞིའི་རྣམ་གཞག་བཤད་པའི་གྲལ་མགོ་རྣམས་ནས། ཨེ་ནི་ས་རུ་ཤེས་པར་བྱ། ། བྃ་ནི་ཆུ་རུ་བཤད་པར་བྱ། ། མ་ནི་མེ་རུ་ཤེས་པར་བྱ། ། ཡ་ནི་རླུང་གི་རང་བཞིན་ཏེ། ། ཞེས་གསུངས་པ་ཡིན་ནོ། ། དེས་ན་འདིའི་བཤད་པ་དགུ་ཀས་ཀྱང་ཨེ་བྃ་མ་ཡ་བཤད་ལ། བྱེ་བྲག་ཏུ་བསྐྱེད་པའི་རིམ་པ་གྲུབ་ཚུལ་འབྱུང་བ་ལྔ་ལས་གཞལ་ཡས་ཁང་བསྐྱེད་པ་དང༌། འབྱུང་བ་ལྔ་ལས་ལྷ་དགུའི་དག་པ་དང༌།
འོག་གི་སྣ་ཚོགས་རྡོ་རྗེ་ལ་སོགས་པའི་ཚིག་རྐང་གཉིས་ཀྱི་བཤད་པས་བསྐྱེད་པའི་རིམ་པའི་ཡན་ལག་རྣམས་དང་རྩ་བའི་རྒྱུད་ཉིད་ཀྱི་སྟེང་དུ་བཤད་པ་དང་བཅས་ནས་བསྐྱེད་པའི་རིམ་པ་ཞིབ་ཏུ་རྟོགས་པར་བྱའོ། ། སྣ་ཚོགས་ཞེས་བྱ་བས་ཐོས་པ་འཆད་དེ་ཆོས་རྣམ་པ་སྣ་ཚོགས་པ་ཐོས་ཤིང་རྟོགས་པའོ། ། དེ་ཡང་སྣ་ཚོགས་ནི་བི་ཤྭ་སྟེ་བི། བི་ཙི་ཏྲ་ན་སྣ་ཚོགས་པའི་ཡིད། ཤ བི་ཤ་བ་ཏ་ན་སྣ་ཚོགས་ཤེས་པའི་སྒྲ་སྟེ་ཤེས་བྱ་སྣ་ཚོགས་ཤེས་པའི་ཤེས་རབ་ཀྱིས་ཤེས་བྱ་སྣ་ཚོགས་གཏན་ལ་འབེབས་པའི་སྒྲ་ཐོས་ཞེས་བྱ་བའི་དོན་ཏོ། ། རྡོ་རྗེའི་གཞི་གནས་ཁང་ཞེས་བྱ་བ་ནི་དུས་གཅིག་ན་སྟེ་རྡོ་རྗེ་ལྟར་མི་ཕྱེད་པ་དུས་གསུམ་འགྱུར་བ་མེད་པའི་ཆོས་ཀྱི་སྐུ་ལས་བྱུང་བའི་ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་ལས་དུས་རྟག་ཏུ་ཐོས་ཞེས་བྱ་བའི་དོན་ཏོ། ། སེམས་ཅན་གྱི་ཁམས་ཡིད་དུ་འོང་བ་ནི་ཁམས་གསུམ་ལས་ཡོངས་སུ་འདས་པའི་སངས་རྒྱས་བཅོམ་ལྡན་འདས་སྤངས་པ་དང༌། ཡེ་ཤེས་ཕུན་སུམ་ཚོགས་པ་ལས་ཡིད་དུ་འོང་བ་གང་ཡང་མེད་པས་ན་ཡིད་འོང་གིས་ནི་བཅོམ་ལྡན་འདས་ཞེས་བཤད་དོ། ། དེ་ནས་ཚིགས་སུ་བཅད་པ་ཕྱེད་དང་གསུམ་གྱིས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ཞེས་བྱ་བ་འཆད་དེ།
དེ་ལ་སྐུ་གསུང་ཐུགས་ནི་ཡིད་དང་ལུས་དང་ངག་གིས་མངོན་སུམ་དུ་བསྟན་ལ་དེའི་གོང་དུ་བསྟན་པའི་ས་འོག་ས་སྟེང་ས་བླ་སྟེ་ས་གསུམ་ནི་ཡུལ་ཡིན་ལ་འོག་ནས་འབྱུང་བ་དྲུག་དང་ཞེས་བྱ་བ་ལ་སོགས་པ་ཕུང་པོ་ཁམས་དང་སྐྱེ་མཆེད་ནི་ལུས་ངག་ཡིད་ཀྱི་དབྱེ་བ་ཡིན་ལ་ཁམས་གསུམ་ནི་ལུས་ངག་ཡིད་ཀྱིས་སྤྱོད་ཡུལ་ཡིན་ལ། གོང་དུ་བསྟན་པའི་སྣོད་བཅུད་ནི་ལུས་ངག་ཡིད་ཀྱི་བསྡུ་ཚུལ་ཡིན་ཞིང་གཅིག་ལ་གཉིས་དང་མཁའ་བདེ་ཞེས་བྱ་བ་ནི་དེ་དག་ཐམས་ཅད་བདེན་པ་གཉིས་སུ་བཞག་པའི་ཚུལ་ཡིན་ནོ། ། དེ་ལྟར་ན་ཁམས་གསུམ་ཐམས་ཅད་ཀྱང་དེ་བཞིན་ཉིད་ལས་བྱུང་བས་ན་དེ་བཞིན་གཤེགས་པ་ཞེས་བྱ་བ་ཡིན་ཏེ། གཉིས་དང་བདེ་བ་ཞེས་བྱ་བ་ཀུན་རྫོབ་ཀྱི་བདེན་པ་ཡིན་ནོ། ། ཡང་ཁམས་གསུམ་པོ་ཐམས་ཅད་དེ་བཞིན་ཉིད་དུ་ཐིམ་ཞིང་དེ་བཞིན་ཉིད་ལ་གཡོ་བ་མེད་པས་ན་དེ་བཞིན་གཤེགས་པ་སྟེ། གཅིག་དང་མཁའ་ཞེས་བྱ་བ་ནི་དོན་དམ་པའི་བདེན་པའོ། ། སྙིང་པོ་ནི་དེ་རྣམས་ཀྱི་ཆོས་ཉིད་ཀྱི་དོན་མངོན་དུ་གྱུར་པ་རྟོགས་པ་ཆོས་ཀྱི་སྐུ་ཡིན་ནོ། ། རྡོ་རྗེ་བཙུན་མོ་ནི་བཙུན་མོ་ཀུན་དང་ཞེས་པས་བསྟན། བྷ་ག་ནི་ཆོས་དང་ཞེས་བྱ་བ་སྟེ་དེ་རྣམས་ཀྱི་ཆོས་འབྱུང་ངོ༌། ། དེ་ལ་རྡོ་རྗེ་བཙུན་མོ་ལ་ཀུན་གྱི་སྒྲ་ཅིའི་ཕྱིར་བྱ་ཞེ་ན།
སྤྱིའི་དོན་དུ་བཤད་ན་འོག་མིན་དང་སྤྲུལ་པའི་སྐུ་མཆོག་གི་རྣམ་འཕྲུལ་གྱིས་གནས་བསམ་གྱིས་མི་ཁྱབ་པར། ཆོས་ཀྱི་འབྱུང་གནས་ཀྱི་ནང་དུ་ཆོས་གསུང་བ་ཡིན་ལ། དབྱིབས་སུ་བྱས་ན་ལྷ་སོ་སོ་ལ་གཞལ་ཡས་ཁང་གི་ཆོས་ཀྱི་འབྱུང་གནས་ཀྱི་ཕྱི་སོ་སོ་ཡོད་པ་དང༌། སྔགས་ལྟར་ན་འཁོར་ལོ་བཞི་སྤྱན་ལ་སོགས་པའི་བྷ་ག་སོ་སོ་ཡིན་པ་དང༌། ཆོས་ལྟར་ན་བྲམ་ཟེ་མོ་ལ་སོགས་པ་སྤྱན་ལ་སོགས་པ་སོ་སོར་བསྐྱེད་པའི་བྷ་ག་སོ་སོ་ཡིན་པ་དང༌། མཐར་ཐུག་ལྟར་ན་བྷ་གའི་དབྱིབས་རྣམ་པར་ཐར་པའི་སྒོ་གསུམ་ནི་ཆོས་ཐམས་ཅད་ཀྱི་རང་བཞིན་ཡིན་པའོ། ། བཞུགས་སོ་ཞེས་བྱ་བ་ནི་ཐམས་ཅད་ལས་དང་ཞེས་བྱ་བ་སྟེ་སྤྲུལ་པ་དང་ལོངས་སྤྱོད་རྫོགས་པའི་སྐུས་ཆོས་གསུང་བའི་བྱ་བ་དང༌། ལམ་གྱི་སྐབས་སུ་དབྱིབས་དང་སྔགས་དང་ཆོས་ཀྱི་བྷ་ག་རྣམས་སུ་རང་རང་གི་ལས་བྱེད་པ་ཡིན་ནོ། ། བདག་མེད་དང་ཞེས་བྱ་བ་ནི་དེ་དག་ཐམས་ཅད་ཀྱང་རང་བཞིན་མེད་པ་ལས་མ་འདས་པའོ། ། དེ་ལྟར་ན་རྩ་བའི་རྒྱུད་ཀྱི་གླེང་གཞིར་བཤད་ཚད་ཀྱང་འདིར་རྟོགས་པར་བྱ་ལ།
འདིར་འཆད་པ་རྣམས་ཀྱང་རྩ་བའི་རྒྱུད་ཀྱི་སྟེང་དུ་རྟོགས་པར་བྱའོ། ། གླེང་གཞིའི་ཚིག་གི་དོན་བཀྲལ་བ་བསྟན་ཟིན་ཏོ།། །། གཉིས་པ་མངོན་པར་རྟོགས་པ་བཀྲལ་བ་ནི་ཚིགས་སུ་བཅད་པ་གསུམ་སྟེ། དེའང་གླིང་གཞིར་ཁམས་གསུམ་དང་སྣོད་བཅུད་ལ་སོགས་པ་རྒྱུའི་རྒྱུད་ཀྱང་བསྟན། བདག་ཉིད་ཅན་གསུམ་ལ་སོགས་པ་ཐབས་ཀྱི་རྒྱུད་ཀྱང་བསྟན། སྐུ་གསུམ་གྱིས་ཆོས་གསུང་བའི་ཚུལ་ལ་སོགས་པ་འབྲས་བུའི་རྒྱུད་ཀྱང་བསྟན་པས་གླེང་གཞི་ན་རྒྱུད་གསུམ་ཡོད་པ་བཞིན་དུ་རྒྱུད་ཀྱི་ལུས་ཐམས་ཅད་མངོན་པར་རྟོགས་པ་གསུམ་གྱིས་བཤད་དེ་ཞེས་གསུང་བ་ནི། འབྲས་བུ་རྒྱུ་དང་བྱ་བ་ཞེས། ། བསྒྲུབ་བྱ་སྒྲུབ་ཐབས་རྡོ་རྗེ་དང༌། ། ཞེས་བྱ་བ་ཡིན་ནོ། ། བྱེ་བྲག་ཏུ་ཐབས་ཀྱི་རྒྱུད་ཞིབ་ཏུ་གཏན་ལ་དབབ་པ་ནི་རྩ་བའི་རྒྱུད་ལས།
དང་པོར་གསོ་སྦྱོང་སྦྱིན་པར་བྱ། ། ཞེས་བྱ་བ་ལ་སོགས་པ་ལམ་རིམ་གྱིས་པའི་གཞུང་གསལ་བར་བྱ་བའི་ཕྱིར་ཉན་ཐོས་དང༌། རང་སངས་རྒྱས་དང༌། རྣལ་འབྱོར་སྤྱོད་པ་བ་དང༌། དབུ་མ་པ་དང༌། རྡོ་རྗེ་ཐེག་པ་པའི་ལམ་དང་འབྲས་བུ་རྣམས་ནི་ཚིགས་སུ་བཅད་པ་གསུམ་པོ་ཀུན་གྱིས་བསྟན་ཏེ། ཚིག་གི་དོན་ནི་སྔར་བསྟན་ཟིན་ཏོ། ། གསུམ་པ་ཚིག་དོན་བསྡུ་བ་ནི་དེ་ལྟར་གླེང་གཞིའི་ཚིག་གི་དོན་བཀྲལ་བ་དང་མངོན་པར་རྟོགས་པར་ཞིབ་ཏུ་བསྟན་པའི་ཚིག་གི་དོན་ཇི་ལྟར་བསྡུ་བ་ཡིན་ཞེ་ན་གསང་བ་ཞེས་བྱ་བ་ལ་སོགས་པ་སྟེ། དེ་ལ་གསང་བ་ནི་ཆོས་ཕུན་སུམ་ཚོགས་པ་སྟེ་གསང་སྔགས་རྡོ་རྗེ་ཐེག་པ་ཡིན་ལ་འདི་སྐད་ཅེས་བྱ་བའི་དོན་ཡིན་ནོ། ། མཆོག་ནི་སྡུད་པ་པོ་མཆོག་ཏུ་གྱུར་པ་ས་བཅུ་པའམ་སྟོན་པ་ཉིད་ཀྱི་ཡེ་ཤེས་ཏེ།
འཁོར་ཕུན་སུམ་ཚོགས་པ་བདག་གིས་ཞེས་བྱ་བའི་དོན་ཡིན་ནོ། ། དགྱེས་པ་ནི་ཆོས་ཐོས་པས་རྟོགས་ཤིང་ཁོང་དུ་ཆུད་ནས་དགྱེས་པ་སྟེ་ཐོབ་པ་ཞེས་བྱ་བ་སྡུད་པ་པོའི་ཡོན་ཏན་ཡིན་ནོ། ། རྟག་ཏུ་ཞེས་བྱ་བ་ནི་སྐུ་གསུམ་གྱི་མཛད་པ་སྟེ་དུས་ཕུན་སུམ་ཚོགས་པ་དུས་གཅིག་ན་ཞེས་བྱ་བའི་དོན་ཡིན་ནོ། ། ཐམས་ཅད་བདག་ཉིད་ཅེས་བྱ་བ་ནི་ཐམས་ཅད་ཀྱི་བདག་པོའམ་བྱེད་པ་པོའམ་ཡོན་ཏན་ཕུན་སུམ་ཚོགས་པ་སྟེ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་སྟེ་སྟོན་པ་ཕུན་སུམ་ཚོགས་པའོ། ། བཞུགས་ཞེས་བྱ་བ་ནི་སྟོན་པ་སྐུ་གསུམ་གྱི་བཞུགས་གནས་ཞིང་ཁམས་སོ་སོ་རྣམ་པར་དག་པ་སྟེ་རྡོ་རྗེ་བཙུན་མོའི་བྷ་ག་ལ་བཞུགས་སོ་ཞེས་བྱ་བའི་དོན་གནས་ཕུན་སུམ་ཚོགས་པ་ཡིན་ནོ། ། སངས་རྒྱས་ཀུན་ཁྱབ་ཅེས་བྱ་བ་ཚིགས་སུ་བཅད་པ་གཅིག་གིས་སྟོན་པ་ཕུན་སུམ་ཚོགས་པ་རྒྱས་པར་བཤད་པ་བསྟན་ཏེ་ཚིག་གི་དོན་ནི་སྔར་བསྟན་ཟིན་ཏོ། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་བྱ་བ་འབྲེལ་པ་ཅན་དུ་ཡོད་པ་འདི།
འབྲེལ་པས་དཔང་པོ་བྱས་པ་དང་ཚིགས་སུ་བཅད་པ་རྩ་བ་དྲུག་པ་ཡིན་པས་ཚིགས་བཅད་གཅིག་གི་གོང་འོག་ལ་གོ་བའི་སྐྱེད་ཅིག་འོང་ན་ཚིག་གོང་འོག་ཏུ་བསྣུར་བ་ལ་ཉེས་པ་མེད་པའི་ཕྱིར་གོ་བའི་སྐྱེ་འོང་བར་དགོངས་ནས་གཤམ་དུ་བཏོན་པའི་དཔེ་སྣང་མོད་ཀྱི། གོ་བའི་སྐྱེད་ཀྱང་ཆེན་པོ་མི་འདུག་ལ་ཡི་གེ་བཅུ་དྲུག་པོ་འདི་རྒྱ་དཔེ་བཞིན་ཕྱོགས་གཅིག་ན་འདུག་ན་ལེགས་པས། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་བྱ་བའི་གཞུང་དུ་འདུག་པ་ཉིད་མཛེས་པས་ན་དེ་བཞིན་དུ་བཞག་གོ ། ཚིག་དོན་མཐའ་དག་ཤེས་མོད་ཀྱང༌། ། བླ་མའི་མན་ངག་མེད་པ་ཡིས། ། ནེ་ཙོའི་འདོན་པ་འདྲ་བ་ཡི། ། སྐྱེ་བོ་རྣམས་ལ་བརྩེ་བ་ཡིས། ། ཚིག་དོན་སྦྱར་ལ་བཟོད་པར་མཛོད། །
དགེ་བས་འགྲོ་ཀུན་མཆོག་ཐོབ་ཤོག ། རྩ་བའི་རྒྱུད་ཀྱི་ཚིག་དོན་སྦྱར་བ་བསྟན་ཟིན་ཏོ།། །། ད་ནི་སྤྱི་དོན་བཞི་པ་འཁོར་ཕུན་སུམ་ཚོགས་པ་ནི། འབུམ་ཕྲག་ལྔ་བདག་ཀྱེ་རྡོ་རྗེ། ། ཞེས་བྱ་བ་ལ་སོགས་པ་ནི་སྔོན་བྱུང་སྤྲུལ་པའི་དཀྱིལ་འཁོར་མཛད་པའི་དུས་སུ་དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ་རྣམས་ནི་རིགས་ཀྱིས་ཕྱེ་ན་ལྔ་ལས་མ་འདས་པས་རིགས་ལྔར་བསྡུས། རྣལ་འབྱོར་མའི་འཁོར་རི་རབ་ཀྱི་རྡུལ་ཕྲ་རབ་དང་མཉམ་པ་རྣམས་ནི་ཡེ་ཤེས་དང་ཚད་མེད་ཀྱིས་ཕྱེ་ན་བརྒྱད་དུ་འདུས། དཔའ་བོའི་འཁོར་བྱེ་བ་ཕྲག་བརྒྱད་ཅུ་ནི་བྱང་ཆུབ་སེམས་དཔའ་བརྒྱད་དམ་བཅུ་གཉིས་སམ། བཅུ་དྲུག་ཏུ་འདུས་ཏེ་དེ་དག་ཕལ་ཆེར་ནི་སྤྲུལ་པ་ཡིན་ལ་རང་རྒྱུད་པའང་གནས་པར་ཤེས་པར་བྱའོ། ། གཞན་ཡང་རང་རྒྱུད་པའི་འཁོར་འགྲོ་བ་རྒྱུད་ཡོངས་སུ་དག་པ་བྱང་ཆུབ་སེམས་དཔའ་ལྷ་དང་མིས་གཙོ་བྱས་པའི་ལྷ་མ་སྲིན་སྡེ་བརྒྱད་བསམ་གྱིས་མི་ཁྱབ་པས་བསྐོར་ནས་བཞུགས་སོ། ། དེ་ལ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་རྣམས་ནི་བསྡུས་པའི་དཀྱིལ་འཁོར་གྱི་ཚུལ་གྱིས་དཀྱིལ་འཁོར་ལྔ་རུ་གནས་ལ་འཁོར་གཞན་རྣམས་ནི་ལྷ་སྣམ་ལ་གནས་སོ། །
དེ་ལྟར་དཀྱིལ་འཁོར་ལྔར་གྲངས་ངེས་པ་གསུང་བ་ཅིའི་ཕྱིར་ཞེ་ན། སྔོན་བྱུང་རྒྱུད་རྒྱས་པ་གསུང་བའི་དུས་སུ་སྤྲུལ་པའི་དཀྱིལ་འཁོར་འདི་བཞིན་དུ་སྤྲུལ་ལ་མ་འོངས་པ་བསྒོམ་པའི་མངོན་པར་རྟོགས་པ་ལ་ཡང་རིགས་རྐྱང་པ་དང་བསྡུས་པ་གང་བསྒོམ་ཡང་འདི་བཞིན་དུ་བསྒོམ་པའི་ཕྱིར། ལྷ་དང་མི་དང་བྱམས་པ་ལ་སོགས་པའི་འཁོར་རྒྱས་པར་མ་གསུངས་པར་འཁོར་གྲངས་ངེས་པར་གསུང་བའི་དགོས་པ་ནི་དེ་ཡིན་ནོ། ། དེ་ལྟར་འཁོར་གྱི་དེ་བཞིན་གཤེགས་པ་རྣམས་དང༌། ལྷ་མོ་རྣམས་ཀྱི་སྐུ་མདོག་དང་ཕྱག་མཚན་དང་ས་བོན་རྣམས་ནི་གཞུང་ཉིད་ཀྱི་སྟེང་དུ་རྟོགས་པར་བྱའོ། ། འཁོར་ཕུན་སུམ་ཚོགས་པ་བསྟན་ཟིན་ཏོ། ། འཁོར་གྱི་ཕྲིན་ལས་ཆོས་ཕུན་སུམ་ཚོགས་པ་ལ་གསུམ་སྟེ། ཕྲིན་ལས་ཀྱི་སྒོ་ནས་དོན་ཇི་ལྟར་མཛད་པ་དངོས་དང༌། དོན་མཛད་པའི་འཐད་པ་དང༌། ཕྲིན་ལས་ལ་རྩོད་པ་སྤང་བའོ། །
དང་པོ་ལ་གཉིས། ཕྲིན་ལས་རྒྱས་པར་བསྟན་པ་དང༌། ཕྲིན་ལས་བསྡུས་ཏེ་བསྟན་པའོ། ། དང་པོ་ལ་གཉིས། ལྷ་མོ་རྣམས་ཀྱི་ཕྲིན་ལས་དང༌། དེ་བཞིན་གཤེགས་པ་རྣམས་ཀྱི་ཕྲིན་ལས་སོ། ། དང་པོ་ནི་ཤིན་ཏུ་ཞེ་སྡང་ཞེ་སྡང་ཆེ། ། ཞེས་བྱ་བ་ལ་སོགས་པ་སྟེ་སྔོན་བྱུང་ཁྱབ་འཇུག་ལ་སོགས་པ་ཤིན་ཏུ་ཞེ་སྡང་ཆེ་བ་རྣམས་ལ་དེ་བས་ཀྱང་ཞེ་སྡང་ཆེ་བའི་གཽ་རཱི་ལ་སོགས་པའི་སྐུར་སྤྲུལ་ནས་བཏུལ་བས་དེ་རྣམས་ཀྱི་ཞེ་སྡང་ཞི་བར་བྱས་ནས་བྱང་ཆུབ་ལ་བཀོད་པ་སྟེ་མཉམ་སྦྱོར་རྒྱས་པ་ལས། ཞེ་སྡང་ཚུལ་གྱིས་ཞེ་སྡང་འཇོམས་མཛད་པ། ། ཞེ་སྡང་རྡོ་རྗེ་དེ་ལ་ཕྱག་འཚལ་ལོ། །
ཞེས་གསུངས་པ་ཡིན་ནོ། ། དེ་བཞིན་དུ་ཉོན་མོངས་པ་སོ་སོ་ཐམས་ཅད་དེ་དང་འདྲ་བའི་རྣམ་འཕྲུལ་གྱིས་བཏུལ་ནས་ཡང་དག་པ་ལ་འཇོག་པ་མཛད་དོ། ། དེ་བཞིན་དུ་འཁོར་གྱི་དེ་བཞིན་གཤེགས་པ་རྣམས་ཀྱི་ཕྲིན་ལས་ཀྱང་གསུང་གི་ཕྲིན་ལས་ནི་རྒྱལ་བ་མགོན་པོ་ཕན་པ་ནི་ཞེས་བྱ་བ་ལ་སོགས་པའོ། ། གསུང་གང་ལ་ཅིས་འདུལ་གྱི་སྒོ་ནས་ཆོས་གསུངས་པས་སེམས་ཅན་འདུལ་བར་མཛད་ལ་སྐུའི་ཕྲིན་ལས་ཀྱི་སྒོ་ནས་ཀྱང་ཞེ་སྡང་གཏི་མུག་ང་རྒྱལ་དང༌། ཞེས་བྱ་བ་ལ་སོགས་པ་གང་ལ་ཅིས་འདུལ་གྱི་སྐུར་བསྟན་ནས་དོན་མཛད་དེ། སྐུ་མདོག་དང་ཕྱག་མཚན་དང་དབུའི་གྲངས་དང་ཕྱག་གི་གྲངས་ལ་སོགས་པ་བསམ་གྱིས་མི་ཁྱབ་པའི་རྣམ་འཕྲུལ་མཛད་ནས་སེམས་ཅན་འདུལ་བར་མཛད་པ་སྟེ། རྡོ་རྗེའི་གཟུགས་ནི་དུ་མར་མཛད། ། ཅེས་བྱ་བ་ལ་སོགས་པ་གསུངས་སོ། ། དོན་བསྡུ་བའི་ཚུལ་གྱིས་བརྗོད་པ་ནི། དབང་པོ་གང་དང་གང་ལམ་ཉིད། །
ཅེས་པ་ལ་སོགས་པ་སྟེ། དེའང་དཔེར་ན་ནོར་བུ་རིན་པོ་ཆེ་ལ་ཇི་ལྟར་འདོད་པའི་སྨོན་ལམ་བཏབ་པ་དེ་འབྱུང་བའམ། ནོར་བུ་ཆུ་ཤེལ་རས་ཁ་དོག་གང་དང་མཐུན་པའི་སྟེང་དུ་བཞག་ན་དེའི་ཁ་དོག་དུ་འགྱུར་ནས་འགྲོ་བ་བཞིན་ཏེ། སྣ་ཚོགས་གཟུགས་ནོར་ཇི་བཞིན་ནོ། ། ཞེས་པའི་དོན་ཏོ། ། དོན་མཛད་པའི་འཐད་པ་ནི་སེམས་ཀྱི་རྡོ་རྗེ་ལས་བྱུང་བ། ། ཞེས་བྱ་བ་ལ་སོགས་པ་སྟེ། དེ་ལ་རང་གི་སེམས་ཉིད་ངོ་བོ་ཉིད་ཀྱིས་སྤྲོས་པ་དང་བྲལ་བ་ལ་རང་གིས་རང་ལ་རྟོག་པས་དཀྲིས་ནས་གློ་བུར་གྱི་དྲི་མ་ཞེས་བྱ་བ་སྦྱང་རུང་གི་ཆོས་ཡོད་པ་དེ་ཐབས་ཀྱིས་སྦྱངས་ནས་སངས་རྒྱས་ཀྱི་ཡེ་ཤེས་མངོན་དུ་བྱེད་པ་ཡིན་ནོ། ། དེ་ལ་དྲི་མ་ངོ་བོ་ཉིད་ཀྱིས་ཡོད་ཀྱང་སྦྱང་དུ་བཏུབ་པ་ནི་གསེར་གཡའ་དང་བཅས་པ་སྦྱང་དུ་བཏུབ་པ་བཞིན་ནོ། ། ལམ་གྱིས་སྦྱང་བའི་ཚུལ་ནི་ཆུ་རྙོག་མ་དང་བཅས་པ་ལ།
ནོར་བུ་ཆུ་འདང་ཞེས་བྱ་བའི་ནོར་བུ་གཅིག་ཆུ་རྙོག་པ་དང་བཅས་པའི་གསེབ་ཏུ་བཅུག་ན་སྐད་ཅིག་གཅིག་ལ་ཆུ་དྭངས་ནས་འགྲོ་བ་བཞིན་དུ་ལམ་གྱིས་སྦྱང་དུ་བཏུབ་པ་ཡིན་ནོ། ། སྦྱང་ནས་ཉོན་མོངས་པ་བསྐྱུར་དུ་མེད་དེ་སྤྲིན་དེངས་ནས་ནམ་མཁའི་ཆོས་ཉིད་དུ་གྱུར་པ་བཞིན་ཉོན་མོངས་པ་ཉིད་ཡེ་ཤེས་ཀྱི་ཆོས་ཉིད་དུ་འགྱུར་བ་ཡིན་ནོ། ། དེ་ཡང་དབུས་མཐའ་ལས། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་དག་པར་གནས། ། ཞེས་གསུངས་པ་ཡིན་ནོ། ། ཕྲིན་ལས་ལ་བརྩད་པའི་སྐྱོན་སྤང་བ་ནི་གལ་ཏེ་སྟོང་པ་ཐབས་ཡིན་ན། ཞེས་བྱ་བ་ལ་སོགས་པའི་དོན་ནི་འདི་ཡིན་ཏེ། འདིར་འགའ་ཞིག་ན་རེ་འབྲས་བུ་སངས་རྒྱས་འགྲུབ་པར་བྱེད་པ་ལ་སྟོང་པ་ཉིད་ཀྱི་ལྟ་བ་ཁོ་ན་མཆོག་ཡིན་གྱི་ལྷའི་སྐུ་མདོག་ལ་སོགས་པས་ཅི་ཞིག་བྱ་ཞེས་རྒོལ་ན། དེ་ནི་མ་ཡིན་ཏེ་རྒྱུ་འདྲ་བ་ལས་འབྲས་བུ་འདྲ་བ་སྒྲུབ་པ་ཡིན་ཏེ།
ཀོ་ཊ་པ་ལས་གང་དུ་ཡང༌། ། སཱ་ལུའི་ས་བོན་གང་དུ་མཐོང༌། ། ཞེས་བཤད་དོ། ། ཀོ་ཊ་པ་ལས་སཱ་ལུ་མི་སྐྱེ་བ་བཞིན་ནོ། ། དེ་བས་ན་མཚན་དང་དཔེ་བྱད་ཕུན་སུམ་ཚོགས་པའི་སངས་རྒྱས་སུ་འགྲུབ་པར་འདོད་པ་ལ་མཚན་དང་དཔེ་བྱད་ཉིད་བསྒོམ་དགོས་ཏེ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་ངེས་པར་འགྲུབ། ། ཅེས་གསུངས་པའི་དོན་ཡིན་ནོ། ། དེ་ལ་སངས་རྒྱས་ཞེས་བྱ་བ་ནི་ཆོས་ཀྱི་སྐུ་ལ་ཟེར་ཏེ་གཟུགས་ཀྱི་རྣམ་པ་བསྒོམ་ཅི་དགོས་མདོ་ལས། གང་གིས་ང་ལ་གཟུགས་སུ་མཐོང༌། །
གང་གིས་ང་ལ་སྒྲར་ཤེས་པ། ། ལོག་པར་ཤེས་པའི་བསམ་པ་ཅན། ། སྐྱེ་བོ་དེ་ཡིས་ང་མི་མཐོང༌། ། ཞེས་གསུངས་སོ་ཞེ་ན། དེ་ནི་ཆོས་ཉིད་འབའ་ཞིག་ལ་དགོངས་པ་སྟེ། གཟུགས་ཀྱི་སྐུ་ཐོབ་པར་འདོད་ན་མཚན་དཔེ་ཉིད་བསྒོམ་དགོས་ཏེ། གཙོ་བོ་དཔེ་བྱད་བརྒྱད་ཅུར་ལྡན། ། སྟོན་པ་སུམ་ཅུ་རྩ་གཉིས་མཚན། ། ཞེས་འབྱུང་བའི་དོན་ཡིན་ནོ། ། དེ་ལྟ་ན་སྟོང་པ་ཉིད་བསྒོམ་པ་ལ་དགོས་པ་ཅི་ཡོད་སྙམ་ན།
ལྟ་བ་རྣམས་ལས་ལོག་རྣམས་དང༌། ། ཞེས་བྱ་བ་ལ་སོགས་པ་བདག་ཏུ་ལྟ་བ་གཞིག་པའི་དོན་ཡིན་ཏེ། སྤྱིར་སེམས་ཅན་ལ་ཞེན་པ་བཞི་ཡོད་དེ། ཕལ་པ་དང་ཕྱི་རོལ་པ་རྣམས་ནི་བདག་ལ་མཆོག་ཏུ་ཞེན་པ་ཞེས་བྱ་བ་རྟག་པ་དང་གཅིག་པུར་འཛིན་ནོ། ། ཉན་ཐོས་པ་རྣམས་ནི་གང་ཟག་གི་བདག་བཅོམ་ནས་ཆོས་ལ་བདག་ཏུ་འཛིན་ནོ། ། སེམས་ཙམ་པས་ཆོས་ཀྱི་རང་བཞིན་ལ་མཆོག་ཏུ་འཛིན་ནོ། ། དབུ་མ་པས་སྒྱུ་མ་ཙམ་མམ་རང་བཞིན་མེད་པ་ལ་མཆོག་ཏུ་འཛིན་ནོ། ། དེ་དག་ཀྱང་ཐེག་པ་འོག་མ་འོག་མའི་གཉེན་པོར་གོང་མ་གོང་མ་ཡིན་ནོ། ། རང་བཞིན་མེད་པའི་གཉེན་པོར་ལྷ་བསྒོམ་པ་ནི་ཟུང་འཇུག་ཏུ་བསྒྲུབ་པ་ཡིན་ནོ། ། ཚིག་གི་དོན་ལྷག་མ་རྣམས་ནི་གཞུང་ཉིད་ཀྱི་སྟེང་དུ་རྟོགས་པར་བྱའོ། །
དེ་ལྟར་ན་ལེའུ་དང་པོ་དེས་འདི་སྐད་བསྟན་པ་ཡིན་ཏེ་རྒྱུད་རྒྱས་པའི་གླེང་གཞི་ཕུན་སུམ་ཚོགས་པ་ནི་འདི་ལྟར་སྟོན་ཏེ། སྟོན་པ་ཆོས་ཀྱི་སྐུས་ཤེས་བྱ་རྒྱུད་གསུམ་འཁོར་འདས་ཀྱི་ཆོས་ཐམས་ཅད་ལ་ཆོས་ཀྱི་སྐུས་ཇི་ལྟར་ཁྱབ་པའི་ཚུལ་དང་བཅས་པ་ཕུན་སུམ་ཚོགས་པ་ལྔ་རྒྱས་པ་དང༌། ཡང་སྟོན་པ་ལོངས་སྐུའི་དབང་དུ་བྱས་པའི་ཕུན་སུམ་ཚོགས་པ་ལྔ་ལས། གནས་ཕུན་སུམ་ཚོགས་པ་དག་པའི་ཞིང་དུ། སྟོན་པ་ཕུན་སུམ་ཚོགས་པ་ལོངས་སྤྱོད་རྫོགས་པའི་སྐུས། འཁོར་ཕུན་སུམ་ཚོགས་པ་སྤྲུལ་པའི་དཀྱིལ་འཁོར་ཆེན་པོ་དང་གདུལ་བྱ་སྐབས་ལ་བབ་པ་ཐམས་ཅད་ཀྱང་འཚོགས་ནས། དུས་ཕུན་སུམ་ཚོགས་པ་ཆོས་འཆད་ཅིང་བཞུགས་པའི་དུས་སུ། ཆོས་ཕུན་སུམ་ཚོགས་པ་འབུམ་ཕྲག་ལྔ་པ་བརྗོད་བྱ་རྒྱུད་གསུམ་གྱི་སྒོ་ནས་བཅིངས་པ་སྟོན་ནོ། ། ཞེས་རབ་ཏུ་རྒྱ་ཆེ་བའི་ཚུལ་གྱིས་གསུངས་པ་རྣམས་འདིར་ཚིག་དོན་བསྡུས་པའི་ཚུལ་གྱིས་བསྟན་ལ་རྒྱས་པའི་དོན་བསྡུས་དེས་རྩ་བའི་རྒྱུད་བསྡུས་པ་འདི་ལ་ཡང་དེ་ལྟ་བུའི་ཚུལ་གྱིས་ཕུན་སུམ་ཚོགས་པ་ལྔ་ཚང་ངོ་ཞེས་ཚིག་དོན་ཕྱེ་བའི་ཚུལ་གྱིས་བསྟན་པ་ཡིན་ནོ་ཞེས་ཤེས་པར་བྱའོ། ། ལེའུ་དང་པོ་ཤློ་ཀ་སུམ་ཅུ་སོ་བདུན་དང་རྐང་པ་གཉིས་ཀྱི་རྣམ་པར་བཤད་པ་བསྟན་ཟིན་ཏོ།། །།
ད་ནི་ལེའུ་གཉིས་པ་ནས་བརྩམས་ཏེ་ལེའུ་བཅུ་བཞིས་རྒྱུད་ཀྱི་ལུས་རྒྱས་པར་འཆད་པར་བྱེད་དོ། ། དེ་ལ་ཡང་གཞུང་རབ་ཏུ་འཁྲུགས་པས་ན་ལེའུ་སོ་སོའི་སྡོམ་ལས་སྤྱིའི་སྡོམ་ནི་མི་བཏུབ་བོ། ། དེ་ལ་ལེའུ་གཉིས་པ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི་དང་སྦས་པའོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཏོ། ། མངོན་པར་རྟོགས་པ་ནི་དཀྱིལ་འཁོར་གྱི་ཚད་ནི་སྨིན་བྱེད་ཡིན་ལ། སྟོབས་ཀྱིས་སྒྲུབ་པ་ནི་དྲོད་ཐོབ་པར་བྱེད་པའི་ཐབས་སྤྱོད་པར་ཡང་འགྲོ་ལ། སངས་རྒྱས་ཀྱི་གར་ནི་བསྐྱེད་རིམ་བརྟེན་པར་བྱེད་པ་དང་ཆར་དབབ་པ་ལ་སོགས་པ་ལས་ཀྱི་ཚོགས་སུ་ཡང་འགྲོའོ། ། རྫོགས་པའི་རིམ་པ་སྔགས་དང་ཆོས་ཀྱང་ཅུང་ཟད་གསུངས་ལ། ལྷག་མ་རྣམས་ནི་བསྐྱེད་པའི་རིམ་པའི་ཡན་ལག་ཡིན་ནོ། ། འབུམ་ལྔའི་ཚད་ནི་རྗོད་བྱེད་ཡིན་པའི་ཕྱིར་ཐམས་ཅད་ཀྱི་ཐུན་མོང་བ་ཡིན་ནོ། །
རྩ་བའི་རྒྱུད་ཀྱི་གང་དུ་ཕན་འདོགས་ཤེ་ན་འདི་ནས་བཟུང་སྟེ་རྒྱུད་རྫོགས་ཀྱི་བར་གྱིས་རྒྱུད་རྒྱས་པའི་བརྗོད་བྱ་རྣམས་མདོར་བསྡུས་པའི་ཚུལ་གྱིས་མ་ཚང་བ་མེད་པར་བསྟན་ཏེ། བརྟག་པ་སུམ་ཅུ་པའི་གྲངས་ཀྱི་བརྗོད་བྱ། ཧཱུྃ་མཛད་ལ་ནི་བཅོ་བརྒྱད་པ། ། སོ་སོར་འབྲང་མ་བཅུ་དགུ་པ། ། ཞེས་སོགས་བརྗོད་བྱ་རྣམས་མ་ཚང་བས་ན་དོན་བསྡུས་པའི་བཤད་རྒྱུད་དུ་ཤེས་པར་ནུས་སོ། ། བསྡུས་པའི་རྒྱུད་འདིའི་མཆོད་པ་དང་སྤྱོད་ལམ་ནི། ལེའུ་གསུམ་པ་དང༌། བརྒྱད་པ་དང༌། ཕྱི་མའི་ལྔ་པར་ཁ་སྐོང་ཞིང་དཀྱིལ་འཁོར་གྱི་ཚད་དང༌། རྡུལ་ཚོན་ནི་བཅུ་པར་ཁ་སྐོང་ལ་འབྱུང་པོ་འདུལ་བ་དང་སྟོབས་པོ་ཆེ་ནི་ལེའུ་གཉིས་པར་ཁ་སྐོང་ཞིང་རྫོགས་པའི་རིམ་པ་གཉིས་ནི།
ལེའུ་དང་པོ་དང༌། བརྒྱད་པ་དང༌། ལྔ་པ་རྣམས་སུ་མདོར་བསྡུས་པའི་ཚུལ་གྱིས་གསལ་བར་བྱེད་ལ། སྟོབས་ཀྱིས་སྒྲུབ་པ་ནི། ལེའུ་དྲུག་པ་དང༌། ཕྱི་མའི་གཉིས་པར་མ་ཚང་བ་ཁ་སྐོང་ཞིང༌། སངས་རྒྱས་ཀྱི་གར་དང་ཆར་དབབ་པ་ལ་སོགས་པ་ལས་ཀྱི་ཚོགས་སུ་བྱེད་ན་ལེའུ་གཉིས་པར་ཁ་སྐོང་ལ་བསྐྱེད་པའི་རིམ་པ་བསྟན་པར་བྱ་བའི་ཡན་ལག་ལ་ཚོགས་ཀྱི་འཁོར་ལོ་བྱེད་ན་བརྟག་པ་གོང་འོག་གི་ལེའུ་བདུན་པ་གཉིས་སུ་གསལ་བར་བྱེད་དོ། ། སྤྱིའི་དོན་ཏོ། ། ལེའུ་གཉིས་པ་ཉིད་ཀྱི་ངག་དོན་ཅུང་ཟད་བརྗོད་ན། གླུ་ནི་རྡོ་རྗེ་ཅན་ལ་དབུལ། །
ཞེས་བྱ་བ་ལ་སོགས་པ་ནི་སྒྲ་རྣམ་པར་དག་པ་མི་བསྐྱོད་པ། གཟུགས་དག་པ་རྣམ་པར་སྣང་མཛད། དྲི་དག་པ་རིན་ཆེན་འབྱུང་ལྡན། རོ་དག་པ་འོད་དཔག་མེད། རེག་བྱ་དག་པ་དོན་ཡོད་གྲུབ་པ་ཡིན་པས་རིགས་དང་རྗེས་སུ་མཐུན་པ་ལ་འབུལ་བ་ཡིན་ལ། བྱེ་བྲག་ཏུ་དྲི་དང་མེ་ཏོག་ནི་ཁ་དོག་གིས་ཕྱེ་ནས་རིགས་སོ་སོ་ལ་འབུལ། རོ་བདུད་རྩི་ལྔ་ཡིས་ཕྱེ་ནས་རིགས་སོ་སོ་ལ་འབུལ། གླུའང་རང་གི་བསྟོད་པས་ཕྱེ་བ་དང་གོས་ཀྱང་ཁ་དོག་གིས་ཕྱེ་ནས་རིགས་སོ་སོ་ལ་འབུལ་བ་ཤེས་པར་བྱའོ། ། མེ་ཏོག་ནི་གཟུགས་ཡིན་ནོ། ། རྡོ་རྗེ་ཅན་གྱི་ཁྲུ་གསུམ་སྟེ། །
ཞེས་བྱ་བ་ལ་སོགས་པ་དཀྱིལ་འཁོར་ཚད་ནི་ནང་དོན་ལ་དགོངས་པ་སྟེ། མི་བསྐྱོད་པ་ཐུགས་ཡིན་པའི་ཕྱིར་ཡེ་ཤེས་ཞུ་བདེ་མི་རྟོག་པ་གསུམ་མཚོན་པ་དང༌། རྣམ་སྣང་སྐུ་ཡིན་པས་ལུས་འདོམ་གང་གྲུ་བཞི་དང༌། རིན་འབྱུང་ཡོན་ཏན་ཡིན་ཏེ་བདུད་རྩི་ལྔ་ཡི་ཡོན་ཏན་ལས་བྱུང་བ་དང༌། འོད་དཔག་མེད་ནི་བདེ་བ་ཡིན་ཏེ་བདུད་རྩི་ལྔ་བདེ་བ་དང་དྲུག་ཡིན་ནོ། ། དོན་ཡོད་གྲུབ་པའི་ཕྲིན་ལས་ནི་བདུད་རྩི་ལྔ་དགའ་བྲལ་དང་ལྷན་སྐྱེས་ཏེ་བདུན་ཡིན་ནོ། ། བཟའ་ལ་རྡོ་རྗེ་ཉི་མ་ཡི། ། ཞེས་བྱ་བ་ལ་སོགས་པ་སྤྱོད་ལམ་ནི་རོ་འོད་དཔག་མེད་ལ་འབུལ་ཡང་རོའི་ཡོན་ཏན་ལུས་རྒྱས་པར་བྱེད་པ་ཡིན་པས་ཁ་ཟས་ལ་རྡོ་རྗེ་ཉི་མ་དང༌། འགྲོ་བ་ཕྲིན་ལས་ཡིན་པའི་ཕྱིར་དོན་ཡོད་གྲུབ་པ་དང༌། གཉིད་གཏི་མུག་ཡིན་པས་ན་རྣམ་པར་སྣང་མཛད་དང༌།
རྗེས་སུ་ཆགས་པ་འོད་དཔག་ཏུ་མེད་པ་ཡིན་པའི་ཕྱིར་འོད་དཔག་མེད་དང༌། བྱ་བ་ཐམས་ཅད་ཧེ་རུ་ཀའི་ང་རྒྱལ་གྱིས་བྱེད་པས་ན་གླུ་གར་ཞེས་བྱ་བ་ལ་སོགས་པས་བསྟན་ཏོ། ། འབྱུང་པོ་འདུལ་བའི་མངོན་པར་རྟོགས་པ་ནི་ཚོགས་ཀྱི་ཞིང་སྤྱན་དྲངས་ནས་མེ་ཏོག་ལ་སོགས་པས་མཆོད་པ་དང་དེའི་སྤྱན་སྔར་ཡན་ལག་བདུན་པ་བྱ་བ་དང་ཚད་མེད་པ་བཞི་བསྒོམ་པ་དང་ཡེ་ཤེས་ཀྱི་ཚོགས་བསག་དང་སྲུང་བའི་འཁོར་ལོ་བསྒོམ་པ་རྣམས་ནི། ལེའུ་བཅུ་གཉིས་པ་བཞིན་བྱས་ལ་རི་རབ་ཀྱི་སྟེང་དུ་པདྨ་དང་ཉི་མ་ལ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་བཅོམ་ལྡན་འདས་འབྱུང་པོ་འདུལ་བ་ཞལ་གཅིག་ཕྱག་བཞི་པ། དམ་ཚིག་པ་བསྐྱེད་པ་དང༌། སྐུ་གསུང་ཐུགས་བྱིན་གྱིས་བརླབས་པ་དང༌། ཡེ་ཤེས་འཁོར་ལོ་དགུག་པ་དང༌། དབང་བསྐུར་རམ་མ་བསྐུར་ཀྱང་རུང་སྟེ་རིགས་ཀྱི་བདག་པོའི་རྒྱས་བཏབ་ལ། སྙིང་གར་ཉི་མའི་དཀྱིལ་འཁོར་ལ་ཧཱུྃ་བཀོད་པ་ལ་སྔགས་ཀྱིས་བསྐོར་ལ་བཟླས་བརྗོད་བྱ་སྟེ་གནོད་སྦྱིན་མོ་ལ་སོགས་པ་རྣམས་བསྒྲུབ་པར་བྱའོ། ། འབྱུང་པོ་འདུལ་བའི་རྣལ་འབྱོར་བསྟན་ཏོ། །
སྟོབས་པོ་ཆེ་ནི་སྔོན་དུ་འགྲོ་བའི་རྣལ་འབྱོར་སྔ་མ་དང་འདྲ་ལ། སྟོང་པ་ཉིད་ཀྱི་ངང་ལས་པདྨ་འདབ་མ་བརྒྱད་ལ། ཤར་དུ་མཐའ་ཡས་ནག་པོ། ལྷོར་ནོར་རྒྱས་དཀར་པོ། ནུབ་ཏུ་འཇོག་པོ་དམར་པོ། བྱང་དུ་སྟོབས་ཀྱི་རྒྱུ་སྔོན་པོ། མེ་དང་བདེན་བྲལ་དུ་པདྨ་དང་པདྨ་ཆེན་པོ་གཉིས་སེར་སྐྱ། རླུང་དུ་དུང་སྐྱོང་སེར་པོ། དབང་ལྡན་དུ་རིགས་ལྡན་སྣ་ཚོགས་ཏེ། དེ་ཡང་སྟོད་མི།
སྙིང་གར་ཐལ་མོ་སྦྱར་བ་སྦྲུལ་མགོའི་གདེངས་ཀ་དགུའམ་བདུན་དང་ལྡན་པ། མཇུག་མ་རྣམས་ལྟེ་བར་འཁྱིལ་བའི་སྟེང་དུ་ཧཱུྃ་ལས་ནམ་མཁའ་ལྡིང་མིག་གཉིས་ཉི་མ་དང་ཟླ་བ། ཀླུ་བརྒྱད་ཀྱིས་བརྒྱན་པ། དེའི་སྟེང་དུ་ཧཱུྃ་ལས་སྟོབས་པོ་ཆེ་ཞལ་བཞི་ཕྱག་བརྒྱད་ཀྱིས་ཀླུ་བརྒྱད་འཛིན་པ་ཡན་ལག་བཞི་རྫོགས་སུ་བསྐྱེད་ལ། སྙིང་གར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྔགས་བཀོད་དེ། ཨོཾ་ཨཱཿཧཱུྃ་ཕུཿཧཱུྃ་ཕཊ་སྭཱ་ཧཱ། ཞེས་བཟླས་ནས་ཀླུ་ཆེན་པོ་བརྒྱད་གཟིར་ན་ཆར་འབབ་པར་འགྱུར་རོ། ། ཚིག་གི་དོན་རྣམས་ནི་རྟོགས་པར་སླའོ། ། ད་ནི་སངས་རྒྱས་ཀྱི་དེ་ཁོ་ན་རྫོགས་པའི་རིམ་པ་གསུམ་ལས་དང་པོ་མཚམས་སྦྱར་བ་ནི་རྡོ་རྗེ་འཛིན་པའི་རྒྱལ་པོ་སངས་རྒྱས་ཐམས་ཅད་ཀྱི་རང་བཞིན་འཛིན་པ་ཞེས་བྱ་བ་ནི་རིགས་དྲུག་པ་རྡོ་རྗེ་འཆང་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཡིན་ཏེ། དེ་བཞིན་གཤེགས་པ་རིགས་ལྔ་པོའང་སྐྱེད་པར་མཛད་པའི་ཕྱིར་སངས་རྒྱས་ཐམས་ཅད་ཀྱི་རང་བཞིན་འཛིན་པ་ཞེས་བྱའོ། །
དེ་ཁོ་ན་ཉིད་དངོས་ལ་གཉིས་ལས་དཀྱིལ་འཁོར་འཁོར་ལོ་ནི། རྡོ་རྗེ་པདྨའོ་བྱས་དང༌། ཞེས་བྱ་བ་ལ་སོགས་པ་སྟེ། དེ་ལ་འདུ་ཤེས་གསུམ་དང་ལྡན་པས་རྣམ་པ་སྣ་ཚོགས་པའི་སྐད་ཅིག་མ་སྔོན་དུ་སོང་ནས། རྣམ་པར་སྨིན་པ་དང༌། རྣམ་པར་ཉེད་པའི་སྐད་ཅིག་མ་མཚོན་པ་ནི། རྡོ་རྗེ་པདྨ་འོ་བྱས་ཞེས་བྱ་བ་ཐབས་ཤེས་རབ་སྙོམས་པར་ཞུགས་ནས་བསྲུབས་པ་དང་བཅས་པ་ཡིན་ནོ། ། རི་དྭགས་བརྒྱན་པ་ནི་ཟླ་བ་སྟེ་དེས་མཚོན་པའི་བྱང་ཆུབ་ཀྱི་སེམས་ཡིན། ཟོས་པ་ནི་རིགས་ཀྱི་བདག་པོའི་ཁར་བཟུང་ནས་མི་ཉམས་པའི་བར་ལ་ལྷན་སྐྱེས་རྟོགས་པའོ། ། རྡོ་རྗེ་ཆུ་འཐུང་ནི་རླུང་གི་སྟོབས་ཀྱིས་རྡོ་རྗེས་ཞུ་བ་བྱང་ཆུབ་ཀྱི་སེམས་འཐུངས་ནས་ལུས་ལ་ཁྱབ་པའོ། །
ནོར་ལྡན་ནི་དེ་ལ་བརྟེན་པའི་བདེ་སྟོང་ངོ༌། ། སངས་རྒྱས་དེ་ཉིད་ནི་སངས་རྒྱས་ཀྱི་ཡེ་ཤེས་དང་འདྲ་བའི་རྟོག་པ་དཔེའི་ཡེ་ཤེས་འདི་རིག་པའོ། ། ང་ཞེས་བྱ་བ་ནི་དེ་ཉིད་ང་ཡིན་ནོ་ཞེས་བྱ་བ་སྟོན་ཏོ། ། དཀྱིལ་འཁོར་འཁོར་ལོའོ། ། རང་བྱིན་བརླབས་ཀྱི་དབང་དུ་བྱས་ན་དང་པོ་ལ་ལུས་ཀྱི་གནས་ལུགས་བསྟན་པ་ནི་དག་པའི་གནས་ནི་བདེ་བ་ཆེན་པོའི་འཁོར་ལོ་སྟེ། དག་པ་ཐོབ་པར་བྱེད་པའི་བྱང་ཆུབ་ཀྱི་སེམས་ཕལ་ཆེར་གནས་པའི་ཕྱིར་རོ། ། དེ་ལ་ཨཱ་ལི་བཅུ་དྲུག་ཕྲག་གཉིས་དགོད་དོ། ། གནས་ཆེན་པོ་ནི་མགྲིན་པ་ལོངས་སྤྱོད་ཀྱི་འཁོར་ལོ་སྟེ་དྲུག་པོ་ཀུན་གྱི་བསྙེན་བཀུར་བྱ་བའི་གནས་ཆེན་པོ་ཡིན་པའི་ཕྱིར་རོ། ། དེ་ལ་ཨཱ་ལི་བཅུ་དྲུག་དགོད་དོ། ། སངས་རྒྱས་ཀུན་གྱིས་རབ་གང་བ་ནི་ཆོས་ཀྱི་འཁོར་ལོ་སྟེ་དེ་བཞིན་གཤེགས་པ་རིགས་ལྔའི་ས་བོན་དང་ལྷ་མོའི་ས་བོན་གྱིས་གང་བས་སོ། །
རྡོ་རྗེ་རིན་ཆེན་ནི་སྤྲུལ་པའི་འཁོར་ལོ་སྟེ། རྡོ་རྗེ་ནི་རྣམ་པར་རྟོག་པས་མི་ཕྱེད་པ། རིན་ཆེན་ནི་འདོད་པའི་དོན་རང་བྱུང་གི་ཡེ་ཤེས་སྐྱེས་ནས་ལུས་ཐམས་ཅད་ལ་ཁྱབ་པའོ། ། གཞིར་གནས་པ་དང་ཡས་བྱོན་པའི་བྱང་ཆུབ་ཀྱི་སེམས་གཉིས་ཀྱིས་ལུས་ཐམས་ཅད་ལ་གང་བར་འགྱུར་བ་སྟེ། ལྟེ་བར་ཨཱ་ལི་ཕྲག་གཉིས་དང་ཀཱ་ལི་ཀྵ་དང་ཧ་སྤངས་པ་དགོད་དེ། དེའི་ཞར་ལ་ལས་བྱེད་པའི་འཁོར་ལོ་གཉིས་དང་རྩ་གསུམ་ཡང་གསལ་བཏབ་ལ་ལྟེ་བར་གཏུམ་མོའི་མེ་བསྒྲུབས་ནས་གཡས་རོ་མ་ནས་སོང་སྟེ། འཁོར་ལོ་གོང་མ་གཉིས་ཀྱང་བསྲེགས་མེ་རྣ་བ་གཡས་པའི་རྩར་སླེབ་པ་ནི་བསྙེན་པ་སྟེ། འཁོར་ལོ་བཞི་གསལ་གདབ་པ་དང་འཁོར་ལོ་གཉིས་བསྲེག་པ་ནི་རང་བྱུང་གི་ཡེ་ཤེས་སྐྱེ་བ་ལ་ཕན་པའི་ཕྱིར་གྲོང་ཁྱེར་ཡིད་འོང་བ་ཞེས་བྱའོ། ། དེ་ནས་མེ་དེ་རྣ་བ་གཡས་པའམ་སྨིན་མཚམས་གནད་ཀྱི་སྒོ་ཕྱེ་ནས་སྣ་བུག་གཡས་པ་ནས་སོང་སྟེ་དེ་བཞིན་གཤེགས་པ་ཐམས་ཅད་ཀྱི་ཞབས་ཀྱི་བྱིན་པ་གཡོན་པའམ་སྣ་བུག་གཡོན་ནས་མེ་བརྒྱུད་མར་འགྲོ་བ་ནི་མཁའ་འགྲོ་རྡོ་རྗེ་ལུ་གུ་རྒྱུད་ཅེས་བྱ་བ་ཡིན་ནོ། ། དེ་ནས་མེ་དེས་དེ་བཞིན་གཤེགས་པ་ཐམས་ཅད་ཀྱི་འཁོར་ལོ་བཞི་བཞུ་བཏུལ་བྱས་ནས་ཤངས་ཀྱི་བུ་ག་གཡས་པར་བྱོན།
དེ་གཞན་དུ་འགྲོར་མི་སྟེར་བ་ནི།

ཞེན་པ་ཆེན་པོས་སངས་རྒྱས་ཀུན། ། ལྕགས་སྒྲོག་རྡོ་རྗེས་བཅིང་བར་བྱ། ། ཞེས་བྱ་བ་སྟེ། ཉེ་བར་སྒྲུབ་པའོ། ། དེ་ནས་དེ་བཞིན་གཤེགས་པའི་བདུད་རྩི་རྣམས་བདག་གི་སྣ་བུག་གཡོན་པར་ཞུགས་ནས་རྐྱང་མ་དང་འགྲོགས་ཏེ། བསྲེགས་པའི་འཁོར་ལོ་རྣམས་གསོས་ནས་ལྟེ་བར་བྱོན་པ་ནི་བདག་གི་ལུས་དགའ་བ་དང་ལྡན་པར་བྱོན་ཞིང་རང་བྱུང་གི་ཡེ་ཤེས་སངས་རྒྱས་ཀྱི་འདོད་པ་ཐོབ་པས་ན། དགའ་ལྡན་དུ་ནི་ལྡོག་པར་འགྱུར། ། སངས་རྒྱས་རྣམས་ཀྱི་འདོད་པ་ཐོབ། ། བྱ་བ་སྟེ་སྒྲུབ་པའོ། ། དེ་ནས་ཨྃ་ལས་མེ་སྦར་ཏེ་དབུ་མ་ཁ་ཕྱེ་ནས་སྙིང་གའི་ཧཱུྃ་དང་མགྲིན་པའི་ཨོཾ་བཅོམ་ནས་སྤྱི་གཙུག་གི་ཧྃ་ལས་བྱང་ཆུབ་ཀྱི་སེམས་བབས་ཏེ། ལྟེ་བའི་སྟེང་དུ་འབར་འཛག་ལ་བློ་གཏད་ནས་བསྒོམས་པས་དུ་བ་ལ་སོགས་པའི་རྟགས་ལྔ་དང་མཐོང་བའི་ལམ་གྱི་ཡེ་ཤེས་སྐྱེ་བར་འགྱུར་ཏེ།
རྒྱལ་བ་མགོན་པོ་བྱམས་པ་ནི། ། ཡེ་ཤེས་སྤྱན་གྱིས་རྣམ་པར་གཟིགས། ། ཞེས་ཕན་ཡོན་དང་བཅས་པའི་ཚུལ་གྱིས་སྒྲུབ་པ་ཆེན་པོ་བསྟན་ཏོ། ། རྫོགས་པའི་རིམ་པ་གཉིས་ཀྱི་ཚུལ་བསྟན་ཟིན་ཏོ།། །། ད་ནི་ཕན་པའི་གྲོང་ཁྱེར་ཡིད་འོང་བ། ། ཞེས་བྱ་བ་མན་ཆད་ལྷ་སྟོབས་ཀྱིས་སྒྲུབ་པ་ལ་སྦྱར་ཏེ་བཤད་པར་བྱའོ། ། དེ་ལ་མངོན་པར་རྟོགས་པ་ནི་འདི་ཡིན་ཏེ་བདག་གིས་བསྐྱེད་པའི་རིམ་པའི་སྒོ་ནས་ཏིང་ངེ་འཛིན་གྱི་དམིགས་པ་བརྟན་པོ་ཡང་ཐོབ། དུ་བ་ལ་སོགས་པའི་རྟགས་ལྔ་ཡང་མཐོང་ཡང་མཐོང་བའི་ལམ་གྱི་ཡེ་ཤེས་སྐྱེ་རུ་མ་འདོད་ན་བརྩོན་འགྲུས་ཞེན་པ་ཡིན་པས་བརྩོན་འགྲུས་ཆེན་པོས་ཟླ་བ་དྲུག་ཏུ་བསྒྲུབ། དེ་ལྟར་ཡང་མ་གྲུབ་ན་ཤིན་ཏུ་བརྩོན་འགྲུས་དང་ལྡན་པས་ཟླ་བ་བཅོ་བརྒྱད་དུ་བསྒྲུབ། དེ་ལྟར་ཡང་མ་གྲུབ་ན་དྲག་ཤུལ་གྱིས་སྒྲུབ་པ་བརྩམ་པར་བྱ་སྟེ།
དེ་ཡང་གསང་བ་འདུས་པའི་རྒྱུད་ཕྱི་མ་ལས། ཆོ་ག་ཡང་དག་སྦྱོར་བསྒོམས་པས། ། རང་གི་དཀྱིལ་འཁོར་ལ་གནས་ཏེ། ། སེམས་དེ་ཡེ་ཤེས་གཟུགས་ཀྱིས་ནི། ། བསྒོམ་པ་ཉེ་བར་སྒྲུབ་པའོ། ། ཇི་སྲིད་མཐོང་བ་དེ་བཞིན་དུ། ། རྣམ་གཉིས་ཟླ་བ་དྲུག་ཏུ་བསྒོམ། ། འདོད་པ་ཀུན་ལས་ལོངས་སྤྱོད་པ། ། ཐམས་ཅད་དུ་ནི་རྟག་ཏུ་བྱ། ། གལ་ཏེ་ཟླ་བ་དྲུག་གིས་ནི། །
ཇི་སྐད་གསུངས་པ་མ་མཐོང་ན། ། ཇི་སྐད་བཤད་པའི་ཆོ་ག་དང༌། ། བསྒོམས་པས་ལན་གསུམ་བརྩམ་པར་བྱ། ། དེ་ལྟར་བྱས་ཀྱང་སྒྲུབ་པ་པོས། ། མཐོང་བ་འབྱུང་བ་མ་གྱུར་ཅིང༌། ། གང་ཚེ་བྱང་ཆུབ་མ་གྲུབ་ན། ། དྲག་ཤུལ་སྦྱོར་བས་བསྒྲུབ་པར་བྱ། ། དེ་ཚེ་དེ་ཡི་ཡེ་ཤེས་ནི། ། འགྲུབ་པར་ངེས་པ་ཉེ་བར་འགྱུར། ། རིགས་ཀྱི་དབྱེ་བའི་སྦྱོར་བས་ནི། །
རྡོ་རྗེ་ཕུར་བུས་ཕུར་བུ་གདབ། ། དེ་ནས་དབང་དུ་བྱ་བ་དང༌། ། བསྲུང་བའི་སྦྱོར་བདག་ཀྱང་བྱ། ། འདོད་ཆགས་ཆེན་པོའི་ཚུལ་གྱིས་ནི། ། ཡེ་ཤེས་འཁོར་ལོ་ཅན་རྣམས་བསྡུ། ། ཞེས་གསུངས་པ་ཡིན་ནོ། ། དེ་ལྟར་སྒྲུབ་པ་ཟླ་བ་བཅོ་བརྒྱད་དམ་ཉི་ཤུ་རྩ་བཞི་བསྒོམས་ཀྱང་མ་གྲུབ་པ། དེའི་ཚེ་དངོས་པོ་ལ་མངོན་པར་ཞེན་པ་ཤས་ཆེས་བ་ཡིན་པས་དྲག་ཤུལ་གྱིས་སྒྲུབ་པ་ཉི་མ་བཞི་ཚུན་ཆད་ཙམ་མམ། ཐུན་བཞི་ཚུན་ཆད་ཀྱིས་འགྲུབ་པར་འགྱུར་ཏེ། དེའི་མངོན་པར་རྟོགས་པ་ནི་བདག་རིགས་རྐྱང་པའམ།
བསྡུས་པ་གང་ཡང་རུང་བའི་མངོན་པར་རྟོགས་པ་ཡན་ལག་དྲུག་གིས་ཚང་བར་བསྒོམ། ཡང་ན་བདག་ལ་ཡེ་ཤེས་སེམས་དཔའ་སྤྱན་དྲང་བའི་ཚུལ་གྱིས་སྒྲུབ་པ་ནི། ཕན་པའི་གྲོང་ཁྱེར་ཡིད་འོང་བ། ། ཞེས་བྱ་བ་ནི་ཏིང་ངེ་འཛིན་གྱི་དཀྱིལ་འཁོར་ཡིན་ནོ། ། མཁའ་འགྲོ་རྡོ་རྗེ་ལུ་གུ་རྒྱུད། ། ཅེས་བྱ་བ་ནི་གཽ་རཱི་ལྕགས་ཀྱུ་ཐོགས་པས་དགུག་པ་སྟེ་བསྙེན་པའོ། ། ཞེན་པ་ཆེན་པོས་སངས་རྒྱས་ཀུན། ། ཞེས་བྱ་བ་ནི་ཙཽ་རཱི་ཞགས་པ་ཐོགས་པས་གཞུག་པ་སྟེ་ཉེ་བར་སྒྲུབ་པའོ། ། ལྕགས་སྒྲོག་རྡོ་རྗེས་བཅིང་པར་བྱ། ། ཞེས་བྱ་བ་ནི་བཻ་ཏཱ་ལཱི་ལྕགས་སྒྲོག་ཐོགས་པས་བཅིང་བ་སྟེ་སྒྲུབ་པའོ། །
དགའ་ལྡན་དུ་ནི་ལྡོག་པར་འགྱུར། ། ཞེས་བྱ་བ་ནི་གྷསྨ་རཱི་དྲིལ་བུ་ཐོགས་པས་དབང་དུ་བྱེད་པ་སྟེ་སྒྲུབ་ཆེན་ནོ། ། སངས་རྒྱས་རྣམས་ཀྱི་འདོད་པ་ཐོབ། ། ཅེས་བྱ་བ་ནི་བདག་གི་ཏིང་ངེ་འཛིན་གྱི་དཀྱིལ་འཁོར་དབང་དུ་འགྱུར་རོ། ། དེ་ནས་དེ་བཞིན་གཤེགས་པའི་ཚོགས་ཐམས་ཅད་སྤྱན་དྲངས་ཏེ་ཞལ་དུ་ཞུགས། སྙིང་གར་ཞུ། དབང་གི་གནས་སུ་སླེབས་པའི་སྐད་ཅིག་ལ་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པར་བསྒོམས་ཏེ། རྒྱལ་བ་མགོན་པོ་བྱམས་པ་ཞེས་བྱ་བ་ནི་དེ་བཞིན་གཤེགས་པ་ཞུ་ནས་དཀྱིལ་འཁོར་དུ་གྱུར་པ་ཡིན་ནོ། ། ཡེ་ཤེས་སྤྱན་གྱིས་རྣམ་པར་གཟིགས། ། ཞེས་བྱ་བ་ནི་ཐབས་འདིས་དངོས་གྲུབ་ཏུ་འགྱུར་རོ་ཞེས་བྱ་བའི་དོན་ཏོ། །
ནམ་མཁའི་དཀྱིལ་འཁོར་ལ་རྣལ་འབྱོར་མ་བཞིས་ཡེ་ཤེས་པ་དགུག་པ་ནི། རྡོ་རྗེ་ལུ་གུ་རྒྱུད་བཅིངས་པ། ། རྒྱལ་བའི་ཚོགས་རྣམས་བཅིང་བར་བྱ། ། ཞེས་བྱ་བའི་དོན་ཡིན་ནོ། ། དེ་ནས་ཡང་དེ་བཞིན་གཤེགས་པའི་ཚོགས་རྣམས་སྤྱན་དྲངས་ཏེ་ཞལ་དུ་ཞུགས་ནས་སྙིང་གར་ཞུ་བར་གྱུར་པ་ལས་བདུད་རྩི་འཁྱིལ་པར་གྱུར་ཏོ། ། ཞེས་ཀྱང་གསུང་ན་སངས་རྒྱས་ཐམས་ཅད་ཀྱི་ཕུར་བུའི་ལས་ནི་གནོད་མཛེས་ཡིན་པས་ན། ཁྲོ་བོ་རྡོ་རྗེ་གནོད་མཛེས་སྐུ་མདོག་གནག་པ་རབ་ཏུ་ཁྲོས་པ། གཡས་ན་གཏུན་ཤིང་གཡོན་ན་སྡིགས་མཛུབ་དང་བཅས་པས་ཕུར་བུ་འཛིན་པ། སྐུ་སྨད་ཕུར་བུའི་རང་བཞིན་ཅན་དུ་བསྒོམ་པ་ནི། གང་ཞིག་དངོས་གྲུབ་མི་སྟེར་ན། །
སྒྲོག་གིས་བཅིངས་ལ་དགུག་པར་བྱ། ། ཞེས་བྱ་བ་སྟེ་འོད་ཟེར་གྱི་སྒྲོག་གིས་བཅིངས་ལ་སྙིང་གར་གནོད་མཛེས་སུ་བསྒྲུབ་པའོ། ། དེ་ལ་ཡེ་ཤེས་པ་དགུག་པ་ནི། རྡོ་རྗེ་སྐྱོང་བ་དཀར་མོ་ཆེ། ། ཞེས་བྱ་བ་ལ་སོགས་པ་གསུངས་སོ། ། དེ་ལྟར་ན་ཡན་ལག་དྲུག་གི་རྗེས་ལ་མཁའ་འགྲོ་མ་བཞིས་དགུག་གཞུག་བྱ་བ་ལན་གསུམ་ཡོད་དེ། དེས་སངས་རྒྱས་རྣམས་ནི་དབང་དུ་བྱེད། ། ཅེས་བྱའོ། ། དེ་ཚེ་མཁའ་འགྲོ་མ་བཞི་ཡིས། ། ཞེས་བྱ་བ་ནི་མཁའ་འགྲོ་མ་བཞིས་བསྒྲུབ་པའི་གནོད་མཛེས་ཀྱིས་སངས་རྒྱས་རྣམས་ལ་ཕུར་བུས་གདབ་པར་བྱ་སྟེ།
ཨོཾ་དུ་རུ་དུ་རུ་ཚིནྡྷ་ཚིནྡྷ་ཧཱུྃ་ཧཱུྃ་ཞེས་བྱ་བའི་སྔགས་ཀྱིས་གདབ་པར་བྱ་བ་དང་འདེབས་པར་བྱེད་པ་དང༌། འདེབས་པ་པོ་རྣམས་མི་དམིགས་པའི་ཚུལ་གྱིས་རྩ་དབུ་མའི་ལམ་ནས་ཕུར་བུ་སོང་སྟེ་དབུས་ཀྱི་གཙོ་བོ་མི་བསྐྱོད་པའི་དབུ་ནས་སོང་སྟེ་ཞབས་ཀྱི་བར་དུ་ཐལ་ཕྱུང་བས་ཆོས་ཐམས་ཅད་མི་དམིགས་པའི་ངོ་བོར་ཐིམ་པར་བྱས་ལ་བདག་མེད་པ་ལ་བློ་གཞག་གོ ། དེ་ལྟར་ན་མཐོང་བའི་ལམ་གྱི་ཡེ་ཤེས་སྐྱེ་བར་འགྱུར་ཏེ་དྲོད་ཆེན་པོ་མ་ཐོབ་པ་ཐོབ་པར་བྱེད་པའི་ཐབས་ཞེས་བྱ་བ་སྤྱོད་པའི་ཁོངས་སུ་བསྡུ་བར་བྱའོ། ། འདིའི་དོན་གཞུང་ཅུང་ཟད་མ་རྫོགས་པ་ནི་ལེའུ་དགུ་པ་ནས་ཀྱང་འབྱུང་ངོ༌། ། རྗོད་བྱེད་འབུམ་ཕྲག་ལྔའི་ཚད་བྲིས་པ་ནི་རྟོགས་པར་སླའོ། ། སངས་རྒྱས་ཀྱི་གར་དགོས་པ་དང་བཅས་པ་ནི་གླུ་གར་ལ་ཞེན་པའི་སེམས་ཅན་རྗེས་སུ་གཟུང་བ་དང༌། འཆི་ལྟས་ལ་སོགས་པའི་སྡུག་བསྔལ་ཐམས་ཅད་ཉེ་བར་ཞི་བར་བྱ་བ་དང༌། རབ་གནས་ལ་སོགས་པ་བཀྲ་ཤིས་པར་བྱ་བ་བསྒྲུབ་པ་དང༌། བདག་ཉིད་ཀྱི་བསྐྱེད་པའི་རིམ་པ་དམིགས་པ་བརྟན་པར་བྱ་བའི་ཕྱིར་སངས་རྒྱས་ཀྱི་གར་བྱ་བའོ། ། དེའི་མངོན་པར་རྟོགས་པ་ནི་འདི་ཡིན་ཏེ།
སའི་ཕྱོགས་དབེན་པར་གྲུ་བཞིའམ་ཟླུམ་པོའི་རྒྱ་ཁྱོན་ཇི་ལྟར་འཚམ་པའི་ཁང་པ་བྱ། དེའི་ནང་དུ་ཆོས་འབྱུང་གི་རྣམ་པ་གྲུ་གསུམ་པའི་ཁང་པ་བྱ། དེའི་ནང་གཞལ་ཡས་ཁང་གྲུ་བཞི་པ་མཛེས་པའི་ཁང་པ་བྱ་སྟེ་ཁང་པ་སུམ་རིམ་དུ་བྱའོ། ། དེ་ལ་ནངས་ཀྱི་ནང་དུ་སློབ་དཔོན་དང་བཅས་པའི་ལྷ་དགུ་ནི་ཡོལ་བའི་ནང་དུ་སྡོད་ལ་མི་གཡོ་བ་ནི་ཡོལ་བའི་ཕྱིར་སྡོད་ཅིང་གཞན་རྣམས་ནི་དབྱུག་སྔོན་ནམ་མི་གཡོ་བ་ལ་གསོལ་བ་བཏབ་ནས། བརྡ་དང་བརྡའི་ལན་བྱས་ནས་ནང་དུ་ཞུགས་ཏེ་ཕྱག་དང་མཎྜལ་ཕུལ་ནས་རང་རང་གི་སྟན་ལ་ཇི་ལྟར་མཛེས་པའི་གྲལ་བྱའོ། ། བར་བར་ནི་གཡོས་བྱེད་པ་རྣམས་གཞག་གོ ། ཕྱི་རོལ་དུ་ནི་གླུ་གར་བྱེད་པ་རྣམས་གཞག་པར་བྱའོ། ། ནང་གི་ཡོལ་བའི་ཕྱི་རོལ་ཏུ་གཏོར་མ་དང་མཆོད་པ་རྒྱ་ཆེ་ཞིང་མཛེས་པ་བཤམ་མོ། ། དེ་ནས་ལས་ཀྱི་རྡོ་རྗེ་སློབ་མས་མཎྜལ་དང༌། མེ་ཏོག་ཕྲེང་བ་སྔོན་དུ་འགྲོ་བས་ལྷའི་རྣལ་འབྱོར་ལ་གནས་པར་གསོལ་བ་གདབ།
ཡི་གེ་བརྒྱ་པས་རྒྱུད་སྦྱང་པ་ཡན་ཆད་སྦྱོར་བའི་ཆོས་དྲུག་བྱས་པའི་རྗེས་ལ་རྡོ་རྗེ་སློབ་དཔོན་ལངས་ཏེ། མེ་ཏོག་སྙིམ་པ་ན་འཛིན་པས། སེམས་ཅན་ཇི་སྙེད་པ་རྣམས་སེམས་ཅན་དུ་བསྡུ་བས་བསྡུས་པ་ཞེས་བྱ་བ་ནས་བརྩམས་ཏེ་བདག་གིས་ཕྱག་རྒྱ་ཆེན་པོའི་གོ་འཕང་ལ་དགོད་པར་བྱའོ། ། ཞེས་བྱ་བའི་བར་བརྗོད་ལ་མེ་ཏོག་ནམ་མཁའ་ལ་གཏོར་ཏེ་སྟན་ལ་བསྡད་ལ་དཀྱིལ་འཁོར་པ་དང་བཅས་པ་ཐམས་ཅད་ཀྱིས་རང་རང་གི་མངོན་པར་རྟོགས་པ་རྫོགས་པར་བསྒོམ་སྟེ་དཀྱིལ་འཁོར་གྱི་འཁོར་ལོ་མཆོད་པ་རྒྱས་པས་ཚིམ་པར་བྱ། སྙིང་གར་ཡེ་ཤེས་ཀྱི་ལྷ་བདུད་རྩི་མྱངས་བས་ཚིམ་པར་བྱ། འབྱུང་པོའི་ཚོགས་གཏོར་མས་ཚིམ་པར་བྱ། དམ་ཚིག་དང་ལྡན་པའི་དཔའ་བོ་དང་རྣལ་འབྱོར་མ་ཚོགས་ཀྱི་ཁ་ཟས་ཀྱིས་ཚིམ་པར་བྱ། དེ་ནས་གླུ་དང་གར་གྱིས་ཚིམ་པའི་སྔོན་དུ་སེམས་ཅན་གྱི་དོན་ལ་སངས་རྒྱས་ཀྱི་ཐུགས་རྗེ་བསྐུལ་བའི་ཕྱིར་མི་གཡོ་བའི་བསྙེན་པ་སོང་བའི་རྣལ་འབྱོར་པ་ཅིག་མི་གཡོ་བའི་ང་རྒྱལ་དང་ཆ་ལུགས་སུ་ཞུགས་ལ། དེ་བཞིན་གཤེགས་པ་སོ་སོ་དང་ལྷ་མོ་སོ་སོ་ལ་ཁ་ལ་སྨོད་ཅིང་དོན་ལ་བསྟོད་པའི་ཚིག་རྣམས་བརྗོད། དེ་ནས་ཐུན་མོང་དུ་དེ་བཞིན་གཤེགས་པའི་ཐུགས་རྗེ་བསྐུལ་བའི་ཕྱིར་ཁ་ལ་སྨོད་ཅིང་དོན་ལ་བསྟོད་པའི་ཚིག་རྣམས་བརྗོད།
དེ་ནས་ལེའུ་བཞི་པ་ནས་འབྱུང་བའི་ཡབ་ཡུམ་སོ་སོའི་བྱང་ཆུབ་ཀྱི་སེམས་ཀྱི་ཆེད་དུ་བརྗོད་པ་རྣམས་གླུར་བླང༌། དེ་ནས་སྤྱིའི་དྲུག་གི་རྗེས་སུ་སྐྱེས་པ་ལ་སོགས་པའི་གླུ་དང༌། འདུག་སྟངས་དང༌། རྐང་སྟབས་དང༌། ལག་སྟབས་དང༌། བཞིན་གྱི་བསྒྱུར་ཚུལ་དང༌། རོལ་མོའི་རྣམ་གྲངས་དུ་མ་བྱ་སྟེ་གླུ་དང་གར་གྱིས་ཚིམ་པར་བྱའོ། ། དེ་ནས་ཚིམ་པ་དྲུག་པའང་སྤྱད་ལ་ཚོགས་ཀྱི་འཁོར་ལོའི་མཇུག་གི་བྱ་བ་རྣམས་ཀྱང་རྫོགས་པར་བྱའོ། ། དེ་ནས་ཡོན་བདག་གིས་ཡོན་ཕུལ་ཏེ་སྨོན་ལམ་རྣམ་པར་དག་པ་བཏབ་ལ་ལས་ཀྱི་རྗེས་བསྡུའོ། ། དེ་ལྟར་ན་རྡོ་རྗེ་སློབ་དཔོན་དང་མི་གཡོ་བའི་རྣལ་འབྱོར་འཛིན་པ་གཉིས་ཏིང་ངེ་འཛིན་ལ་བརྟན་ཞིང་བསྙེན་པ་ཡོངས་སུ་རྫོགས་པར་བྱས་ན་ལས་ཐམས་ཅད་འགྲུབ་པར་འགྱུར་རོ། །
སྤྱིའི་དོན་བསྟན་པའོ། ། ཚིག་གི་དོན་ལས་གཞན་རྣམས་ནི་མངོན་པར་རྟོགས་པ་ཉིད་ཤེས་པས་རྟོགས་པར་ནུས་ལ། ཁ་ལ་སྨོད་ཅིང་དོན་ལ་བསྟོད་པའི་ཚིག་རྣམས་བཀྲལ་ན་ལྷ་རེ་རེ་ལ་ཚིགས་སུ་བཅད་པ་རེས་དྲིས་ལན་རྫོགས་པ་ལས་ཚིག་དང་པོ། ཅི་ཁྱོད་དམ་ཚིག་ཧཱུྃ་ཞེས་བྱ་བ་ལ་སོགས་པའི་ཚིག་དང་པོ་རྣམས་དྲི་བ་འབའ་ཞིག་ཏུ་སྦྱོར་ན་དུས་རྟག་ཏུ་ཁྱོད་ཀྱི་དམ་ཚིག་ཧཱུྃ་ཞེས་བརྗོད་པའི་ཕྱིར་ཞེས་བྱ་བ་ལ་སོགས་པ་དྲི་བའི་སྐབས་འབའ་ཞིག་ཏུ་བྱ་བ་དེར་ནི་མི་བྱ་སྟེ་ཅི་ཁྱོད་ཀྱི་དམ་ཚིག་གང་ཡིན་ཞེས་དྲི་བ་ངའི་ཧཱུྃ་ཡིན་ཞེས་ལན་ནོ། ། འདི་ལ་ཉིད་ཀྱི་དམ་ཚིག་ཅི་ལགས་ཧཱུྃ། ཞེས་བྱ་བ་ལ་སོགས་པའི་གཞུང་དུ་སྣང་ན་བདེ་སྟེ་ཉིད་ཀྱི་དམ་ཚིག་ཅི་ལགས། ཞེས་བྱ་བ་ནི་མི་གཡོ་བའི་དྲི་བའོ་ཧཱུྃ་ཞེས་བྱ་བ་ནི་བཅོམ་ལྡན་འདས་ཀྱི་ལན་ཏེ་ངའི་དམ་ཚིག་ཧཱུྃ་ཡིན་ནོ་ཞེས་བྱ་བའོ། ། དེ་བཞིན་དུ་ཚིག་དང་པོ་ཁྱོད་ཀྱི་དམ་ཚིག་ཅི་ལགས་ཨོཾ་ཡིན་ནོ། ། ཞེས་བྱ་བ་ལ་སོགས་པའི་ཚིག་དང་པོ་ཐམས་ཅད་དེ་བཞིན་དུ་སྦྱར་ན་བདེ་བར་ཤེས་པར་བྱའོ། ། ཐུབ་པ་ཆེན་པོ་གཞུ་ཅན་ཡིན། །
ཞེས་བྱ་བ་ནི་ཁ་ལ་སྨོད་པ་སྟེ་མུ་སྟེགས་ཐུབ་པ་བ་ཞེས་བྱ་བ་ཞིག་མདའ་གཞུ་ཐོགས་ནས་གཞུའི་ཆང་ཟུང་ནི་ཚངས་པ། སྟོད་ནི་དབང་ཕྱུག དཀྱིལ་སྨད་ནི་ཁྱབ་འཇུག རྒྱུད་ནི་ཀླུ་ནོར་རྒྱས། མདའ་ནི་ལྷ་མོ་ནམ་མཁའི་གློག་མ་སྤྲིན་དུ་བསྒོམས་ནས་ངག་ཏུ་ཧཱུྃ་ཞེས་བརྗོད་ཅིང་མདའ་འཕེན་པ་དེ་ཡིན་ནམ་ཞེས་ཁ་ལ་སྨོད་དོ། ། དོན་ལ་ཉོན་མོངས་པ་ཐམས་ཅད་བཅོམ་ཞིང་ཐུབ་པ་ཁྱོད་སྟོང་པ་ཉིད་ཀྱི་གཞུས་སྙིང་རྗེ་ཆེན་པོའི་མདའ་ཕྱོགས་བཅུར་འཕངས་ནས་སེམས་ཅན་གྱི་དོན་བྱེད་དོ། ། ཞེས་དོན་ལ་བསྟོད་པའོ། ། ང་མིན་སྙིང་རྗེའི་སྟོབས་དཔལ་ལྡན། ། ཞེས་བྱ་བ་ནི་ལན་སྟེ་ང་མུ་སྟེགས་ཐུབ་པ་མ་ཡིན་ཞེས་བྱ་བ་དང༌། གང་ཟག་དང་ཆོས་ཀྱི་བདག་གཉིས་མ་ཡིན་ཞེས་བྱ་བའོ། །
སྙིང་རྗེ་སྟོབས་ལྡན་དཔལ་ཞེས་བྱ་བ་ནི་དམིགས་པ་མེད་པའི་སྙིང་རྗེ་ཆེན་པོའི་སྟོབས་ཀྱིས་ཆོས་ཀྱི་དབྱིངས་མངོན་དུ་གྱུར་ནས་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པའི་དཔལ་དང་ལྡན་པ་ཞེས་བྱའོ། ། བདག་སྟོབས་བཅོམ་པ་མིན་ནམ་ཅི། ། ཞེས་བྱ་བ་ནི་ཁ་ལ་སྨོད་པ་སྟེ་ང་སྟོབས་དང་ལྡན་པ་ཡིན་ནོ་ཞེ་ན་སྟོབས་དེས་ཁྱོད་རང་གི་སྟོབས་བཅོམ་པ་མིན་ནམ་ཞེའོ། ། དོན་ལ་བསྟོད་དེ་མི་བསྐྱོད་པའི་རྒྱུའི་ངོ་བོ་ཞེ་སྡང་གི་སྟོབས་བཅོམ་ནས་ཆོས་ཀྱི་དབྱིངས་ཀྱི་ཡེ་ཤེས་མངོན་དུ་འགྱུར་རོ་ཞེས་བྱ་བའོ། ། རྣམ་པར་སྣང་མཛད་ལ་ཁྱོད་ཀྱི་དམ་ཚིག་ཅི་ཡིན་ཞེས་པ་ནི་དྲི་བའོ། ། ཨོཾ་ཞེས་བྱ་བ་ནི་ལན་ནོ། ། དེ་ལྟར་ན་རིག་བྱེད་འདོན་པའི་ཕྱིར་ཚངས་པའམ། ཐུབ་པ་དྲང་སྲོང་ངམ། བྲམ་ཟེ་ཡིན་ནོ་ཞེས་ཁ་ལ་སྨོད་པའོ། ། དོན་ལ་སྒྲིབ་པའི་དྲི་མ་ཚངས་ཤིང་མི་མཐུན་པའི་ཕྱོགས་ཐུབ་ལ་གཙང་ཞིང་དག་པའི་བྲམ་ཟེ་ཁྱོད་ཡིན་ནོ་ཞེས་བསྟོད་དོ། །
ང་མིན་ནི་བདག་གཉིས་མ་ཡིན་ཞིང་ཚངས་པ་མ་ཡིན་པའོ། ། འོ་ན་གང་ཡིན་ན་རྣམ་པར་སྣང་མཛད་དཔལ་ཏེ་ཇི་ལྟ་བ་དང་ཇི་སྙེད་པ་རྣམ་པར་སྣང་བའི་དཔལ་ཡིན་ནོ། ། ཁྱོད་ནི་མེ་བཅོམ་འདོད་པ་བྲལ་ནི་བཻ་རོ་ཙ་ནའི་སྒྲ་ལས་ཕོ་བའི་མེ་དྲོད་བཅོམ་པས་ཁ་ཟས་ཀྱི་འདོད་པ་དང་བྲལ་བའོ་ཞེས་ཁ་ལ་སྨོད་པའོ། ། དོན་ལ་གཏི་མུག་གི་མེ་དྲོད་བཅོམ་པས་འཁོར་བ་དང་མྱ་ངན་ལས་འདས་པའི་འདོད་པ་དང་བྲལ་བའོ་ཞེས་དོན་ལ་བསྟོད་པའོ། ། འོད་དཔག་མེད་ལ་ཁྱོད་ཀྱི་དམ་ཚིག་ཅི་ཡིན་ཞེ་ན་ཨཱཿཞེས་བྱ་བའོ། ། དེ་ལྟར་ན་ཨཱཿཨཱ་ཀཱ་ཤ་ནི་ནམ་མཁའ་སྟེ་ནམ་མཁའ་ལྡིང་གྲུབ་པ་ཡིན་ནམ་ཞེས་ཁ་ལ་སྨོད་པའོ། ། དོན་ལ་ཆོས་ཐམས་ཅད་ནམ་མཁའི་རང་བཞིན་ལྟར་མངོན་དུ་གྱུར་པའོ་ཞེས་བསྟོད་དོ། ། ང་མིན་ནི་ནམ་མཁའ་ལྡིང་གི་གྲུབ་ཐོབ་མ་ཡིན་ཞིང་བདག་གཉིས་མ་ཡིན་པའོ། ། འོ་ན་གང་ཞེན་པདྨ་གར་དབང་དཔལ་ཏེ་འོད་དཔག་མེད་དོ། ། དེ་ལྟར་ན་ཁྱོད་གར་མཁན་ཡིན་ནོ་ཞེས་ཁ་ལ་སྨོད་ལ།
དོན་ལ་ཡེ་ཤེས་ཀྱི་གར་གྱིས་སེམས་ཅན་ཐམས་ཅད་ཀྱི་བསམ་པ་ཚིམ་པར་བྱེད་པའོ། ། ཞེས་བསྟོད་དོ། ། རིན་ཆེན་འབྱུང་ལྡན་ལ་ཁྱོད་ཀྱི་དམ་ཚིག་ཅི་ཡིན་ཞེས་དྲི་བའོ། ། ཏྲཱྃ་ཞེས་བྱ་བ་ནི་ལན་ནོ། ། ཏྲཱྃ་ཚཱ་ཏྲ་ན་ཁྱོད་ཚ་དང་སྐྱོབ་པའི་གདུགས་ཡིན་ནོ་ཞེས་ཁ་ལ་སྨོད་པའོ། ། དོན་ལ་རྟོག་པའི་ཚ་བ་སྐྱོབ་པའོ་ཞེས་བསྟོད་དོ། ། ང་མིན་ནི་གདུགས་མ་ཡིན་ཞིང་བདག་གཉིས་མ་ཡིན་པའོ། ། རྡོ་རྗེ་ཉི་མ་དཔལ་ནི་ཡེ་ཤེས་ཀྱི་ཉི་མས་ཉོན་མོངས་པའི་མུན་པ་སེལ་བའོ། ། འཁོར་ལོའི་རྣམ་ཁྱོད་ཇི་ལྟར་མིན་ཞེས་ཉི་མ་ཡིན་པའི་ཕྱིར་ནམ་མཁའི་འཁོར་ལོའི་ཉི་མ་ཅིས་ཀྱང་ཡིན་ནོ་ཞེས་ཁ་ལ་སྨོད་པའོ། ། དོན་ལ་ཡེ་ཤེས་ཀྱི་ཉི་མས་སྤང་བྱའི་ཕྱོགས་འཇོམས་སོ་ཞེས་བསྟོད་དོ། །
འདི་ལ་གདུགས་ཀྱི་རྣམ་ཁྱོད་ཞེས་བྱ་བའི་འགྱུར་དུ་སྣང་ན་ཡེ་ཤེས་ཀྱི་གདུགས་ཀྱི་ཉོན་མོངས་པའི་ཚ་བ་འཕྲོག་གོ་ཞེས་སྔར་སྨོས་པའི་དང་འདྲ་བར་བཤད་དོ། ། དོན་ཡོད་གྲུབ་པ་ལ་ཁྱོད་ཀྱི་དམ་ཚིག་གང་ཡིན་ཞེས་དྲི་བའོ། ། ཁྃ་ཞེས་བྱ་བ་ནི་ལན་ནོ། ། ཁྃ་ངམ་ཁ་ཨཱ་ཀཱ་ཤ་ནི་ནམ་མཁའ་ཡིན་པའི་ཕྱིར་ནམ་མཁའ་སྟོང་པའི་རང་བཞིན་ནོ་ཞེས་ཁ་ལ་སྨོད་དོ། ། དོན་ལ་ཆོས་ཐམས་ཅད་ནམ་མཁའི་རང་བཞིན་མངོན་དུ་གྱུར་པའོ་ཞེས་བསྟོད་དོ། ། ང་མིན་ནི་མཁའ་སྟོང་མ་ཡིན་ཞིང་བདག་གཉིས་མ་ཡིན་པའོ། ། རྡོ་རྗེ་མགྱོགས་འགྲོ་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པས་སེམས་ཅན་གྱི་དོན་བྱེད་པ་བྱ་བ་གྲུབ་པའི་ཡེ་ཤེས་ཡིན་ནོ་ཞེས་པའོ། ། དེ་ལྟར་མགྱོགས་འགྲོ་ཡིན་པའི་ཕྱིར་རྟ་ཡིན་ཏེ་གྲོང་དང་གྲོང་གི་ཕ་རོལ་ཏུ་འགྲོ་བའོ། ། ཞེས་ཁ་ལ་སྨོད་པའོ་དོན་ལ་འཁོར་བའི་ཕ་རོལ་ཏུ་འགྲོ་བའོ་ཞེས་བསྟོད་པའོ། ། དེ་བཞིན་གཤེགས་པ་ལྔའི་བསྟན་ཏོ། །
ལྷ་མོ་རྣམས་ཀྱི་ལས་ཐོག་མར་མཱ་མ་ཀཱི་བརྗོད་ན་ཁྱོད་ཀྱི་དམ་ཚིག་ཅི་ཡིན་ཞེས་དྲི་བའོ། ། སྙིང་རྗེ་ཆེན་པོའི་བཏུང་བ་ཆང་ཡིན་ནོ་ཞེས་པ་ནི་ལན་ནོ། ། དེ་ལྟར་ན་ས་བོན་ཀྱང་མྃ་ཡིན་པས་ན་མ་ད་ན་ཆང་སྟེ་ཆང་འཚོང་མ་ཡིན་ནོ་ཞེས་ཁ་ལ་སྨོད་པའོ། ། དོན་ལ་སྙིང་རྗེ་ཆེན་པོའི་ཆང་སེམས་ཅན་ཐམས་ཅད་ལ་སྟེར་བ་ཡིན་ནོ་ཞེས་བསྟོད་དོ། ། མི་གཡོ་ཞེས་བོས་ནས་ཆང་འཚོང་མ་དང་བདག་གཉིས་མ་ཡིན་ཏེ་མཱ་མ་ཀཱི་ཡིན་ནོ་ཞེས་བྱ་བའོ། ། དེ་ལྟར་ན་མཱ་མ་ཀཱི་ཞེས་བྱ་བ་ཞང་པོའི་ཆུང་མར་འགྲོ་བས་ན་ཞང་པོའི་གྲོང་ཁྱེར་འཛིན་མ་ཞེས་ཁ་ལ་སྨོད་པའོ། ། དོན་ལ་མ་མ་ཨ་ཞེས་བྱས་ན་བདག་མེད་པའི་རང་བཞིན་ཡིན་ནོ་ཞེས་བསྟོད་པའོ། ། སངས་རྒྱས་སྤྱན་ལ་ཅི་ཁྱོད་ཀྱི་དམ་ཚིག་གང་ཡིན་ཞེས་དྲི་བའོ། ། ཞི་བ་ཉིད་ཅེས་བྱ་བ་ནི་ལན་ནོ། ། དེ་ལྟར་མ་ཞི་ཞི་ཚུལ་སྟོན་པ་བུད་མེད་ཀྱི་གཡོ་སྒྱུ་ཡིན་ནོ་ཞེས་ཁ་ལ་སྨོད་པའོ། །
དོན་ལ་ཡེ་ཤེས་ཞི་བའི་སྒྱུ་མས་སེམས་ཅན་འདྲེན་པར་བྱེད་པའོ། ། ཞེས་བསྟོད་དོ། ། བདག་གཉིས་མ་ཡིན་ཞིང་སྒྱུ་ཅན་མ་ཡིན་པ་ནི་བདག་མིན་ཞེས་པའོ། ། འོ་ན་གང་ཡིན་ན་ལྷ་མོ་སྤྱན་མའོ། ། སྤྱན་ཡིན་ན་ནི་གཡོ་དང་བཅས་ཞེས་བྱ་བ་ནི་བུད་མེད་ཀྱི་ཟུར་མིག་གིས་ལྟ་བའི་ཕྱིར་གཡོ་སྒྱུ་བཅས་པའོ་ཞེས་ཁ་ལ་སྨོད་པའོ། ། དོན་ལ་ཡེ་ཤེས་ཀྱི་སྒྱུ་མས་སེམས་ཅན་འདྲེན་པའོ། ། ཞེས་བསྟོད་དོ། ། གོས་དཀར་མོ་ལ་ཅི་ཁྱོད་ཀྱི་དམ་ཚིག་གང་ཡིན་ཞེས་དྲི་བའོ། ། ཟག་པ་མེད་པའི་བདེ་བའི་འདོད་ཆགས་ཆེན་པོའོ་ཞེས་བྱ་བ་ནི་ལན་ནོ། ། འདོད་ཆགས་ཅན་ཡིན་པའི་ཕྱིར་སྨད་འཚོང་མ་ལ་ཅི་ཞིག་སྨྲར་ཡོད་ཅེས་ཁ་ལ་སྨོད་དོ། །
དོན་ལ་ཟག་མེད་ཀྱི་ཡེ་ཤེས་སེམས་ཅན་ཐམས་ཅད་ལ་སྟེར་བར་བྱེད་པས་ན་དེ་ལས་ལྷག་པའི་སྨྲ་རྒྱུ་མེད་དོ་ཞེས་བསྟོད་དོ། ། བདག་མིན་ནི་སྨད་འཚོང་མ་ཡིན་ཞིང་བདག་གཉིས་མ་ཡིན་པའོ། ། འོ་ན་གང་ཡིན་ཞེ་ན་ལྷ་མོ་གོས་དཀར་མོའོ། ། དེ་ལྟར་ན་ཐམས་ཅད་དཀར་བའི་ཕྱིར་དྲི་མའང་དཀར་རམ་ཞེས་ཁ་ལ་སྨོད་པའོ། ། དོན་ལ་དྲི་མ་དཀར་བའི་ཕྱིར་དྲི་མ་མེད་པ་སྟེ་སྤང་བྱའི་ཚོགས་ཀྱི་དྲི་མ་མེད་དོ་ཞེས་བསྟོད་པའོ། ། སྒྲོལ་མ་ལ་ཅི་ཁྱོད་ཀྱི་དམ་ཚིག་གང་ཡིན་ཞེ་ན་དབང་བྱེད་ཚེ་ཞེས་པ་ནི་ལན་ཏེ་སེམས་ཅན་ཐམས་ཅད་དབང་དུ་བྱེད་པའོ། ། དེ་ལྟར་ན་གང་ཡང་མྱུར་དུ་འགུགས་པས་རྒྱལ་པོའི་བཙུན་མོའི་ཕོ་ཉ་ཡིན་ནོ་ཞེས་བྱ་བ་ནི་ཁ་ལ་སྨོད་པའོ། ། དོན་ལ་སྤྲུལ་པ་དུ་མས་ནམ་མཁའི་མཐས་ཀླས་པའི་སེམས་ཅན་རྗེས་སུ་འཛིན་པའི་ཕོ་ཉ་ཡིན་ནོ་ཞེས་བསྟོད་དོ། ། བདག་མིན་ནི་བཙུན་མོའི་ཕོ་ཉ་མ་ཡིན་པ་དང་བདག་གཉིས་མ་ཡིན་པའོ། ། ཟུར་མིག་ནི་མི་གཡོ་བ་ལ་བོད་པའོ། །
སྒྲོལ་མ་ནི་མིང་ངོ༌། ། ཏཱ་རཱའི་སྒྲ་ལས་མིག་བཅོམ་པར་འགྲོ་བས་ན་སྒྲོལ་མ་མིག་ནི་བཅོམ་པའོ་ཞེས་ཁ་ལ་སྨོད་པའོ། ། དོན་ལ་སྤང་བྱའི་ཚོགས་ཐམས་ཅད་བཅོམ་པ་ཡིན་ནོ་ཞེས་བསྟོད་པའོ། ། ད་ནི་དེ་བཞིན་གཤེགས་པའི་ཐུགས་རྗེས་བསྐུལ་བའི་ཕྱིར་ཐོག་མར་སྒྲོལ་མས་གླེང་བསླང་བ་ནི་མིག་ཡོན་ཞེས་བོས་ནས་བདག་ཅག་ཐམས་ཅད་ནི་གཉིས་སུ་མེད་པའི་ཡེ་ཤེས་ཡོན་ཏན་བསམ་གྱིས་མི་ཁྱབ་པའི་ནོར་གྱིས་ཕྱུག་པའི་དཔལ་དང་ལྡན་པའོ། ། ཞེས་བརྗོད་དོ། ། རྡོ་རྗེ་མིག་ཡོན་པོས་སྨྲས་པ་དེ་ལྟར་ཡོན་ཏན་བསམ་གྱིས་མི་ཁྱབ་པ་དང་ལྡན་ན་སེམས་ཅན་གྱི་དོན་མི་བྱེད་པ་ནི་ངོ་ཚ་མེད་པ་སྟེ་ངོ་ཚ་མེད་པའི་ཕྱིར་སྤངས་པ་དང་ཡེ་ཤེས་ཕུན་སུམ་ཚོགས་པའི་སངས་རྒྱས་མ་ཡིན་ནོ། ། ཡང་ངས་སྤངས་པ་དང་ཡེ་ཤེས་ཕུན་སུམ་ཚོགས་པར་མཐོང་ཞིང་སྙིང་རྗེ་ཆེན་པོ་མངའ་ཡང་སེམས་ཅན་གྱི་དོན་མི་མཛད་པས་ན་མཐོང་དང་མི་མཐུན་ཞིང་ཡོན་ཏན་དང་ལྡན་ནོ་ཞེས་སྨྲས་ཀྱང་མི་ཕན་པས་ཉུང་ངུ་སྨྲོས་ཞེས་བྱ་བ་ཡིན་ནོ། ། ཁྱད་པར་དུ་རིགས་ལྔའི་དེ་ཁོ་ན་ཉིད་ནི། དེ་ནས་རྡོ་རྗེ་མིག་ཡོན་པོས་ཞེས་བྱ་བ་ལ་སོགས་པས་བསྟན་ཏེ་ཐ་མལ་གྱི་ཉོན་མོངས་པ་ལྔ་བཅོམ་ནས། ཡེ་ཤེས་ཆེན་པོ་ལྔར་སྒྱུར་བར་བྱེད་པའི་ཕྱིར་རྡོ་རྗེ་སེམས་དཔའ་ཞེ་སྡང་ཆེ། །
ཞེས་བྱ་བ་ལ་སོགས་པ་ཡིན་ནོ། ། དམ་བཅའ་བ་བརྫུན་གྱི་ཚིག་ཏུ་བསྟན་པ་ནི་སྒོང་སྐྱེས་ཞེས་པ་མན་ཆོད་དེ། དེ་ལ་དོན་ནི་འདི་ཡིན་ཏེ་སྔར་སེམས་ཅན་གྱི་བསྡུ་བས་བསྡུས་པ་ཞེས་བྱ་བ་ལ་སོགས་པ་གསུངས་ནས། བྱང་ཆུབ་ཀྱི་མཆོག་ཏུ་སེམས་བསྐྱེད་དེ་སེམས་ཅན་གྱི་དོན་བྱ་བར་དམ་བཅས་ན་ང་མངོན་པར་རྫོགས་པར་སངས་རྒྱས་ནས་སེམས་ཅན་གྱི་དོན་ནུས་བཞིན་དུ་མི་མཛད་པ་བརྫུན་གསུང་ངམ། བརྫུན་གསུངས་ན་སངས་རྒྱས་གྲུབ་པ་ངོ་མཚར་རོ་ཞེས་བཏིང་བ་དང་བཅས་པས་ཐུགས་རྗེ་བསྐུལ་ལ་དེའི་ཕྱིར་སེམས་ཅན་གྱི་དོན་མཛོད་ཅིག་ཅེས་བྱ་བ་ཡིན་ནོ། ། ཚིག་གི་དོན་ལྷག་མ་རྣམས་ནི་རྟོགས་པར་སླའོ། ། ལེའུ་གཉིས་པ་ཤློ་ཀ་དྲུག་ཅུ་རྩ་དགུའི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་གསུམ་པ་བཤད་པར་བྱ་སྟེ། དེ་ལ་ལེའུ་གསུམ་པ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི་ཡིན་ལ། རྡོ་རྗེའི་མིང་གསང་དབང་དང་འབྲེལ་ན་སྦས་པའང་འཇུག་གོ །
རྗོད་བྱེད་ཀྱི་སྒྲ་ནི་ཡན་ལག་གི་དོན་ཡིན་ལ། མིང་གི་སྐབས་ནས་བསྡུས་པའི་དོན་ཅུང་ཟད་ཀྱང་འཇུག་པར་སྣང་ངོ༌། ། མངོན་པར་རྟོགས་པ་ནི་གཏོར་མ་བར་ཆད་སྲུང་བའི་ཐབས་གཏོར་མ་ཉིད་དང་འབྲེལ་ལ། མིང་ནི་སྨིན་བྱེད་དང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན་གཏོར་མ་ནི་ལེའུ་གཉིས་པ་དང༌། ཕྱི་མའི་བཞི་པའི་གཏོར་མ་གསལ་བར་བྱེད་ལ། མིང་ནི་ལེའུ་བཅུ་པ་དང་ཕྱི་མའི་གསུམ་པ་དང་ལྔ་པ་དང་བཅུ་གཉིས་པར་ཕན་འདོགས་སོ། ། དེ་ལ་གཏོར་མའི་མངོན་པར་རྟོགས་པ་ནི་རྩ་བའི་རྒྱུད་དང་ཐུན་མོང་དུ་རྫས་ཀྱི་ཆོས་བཞི་དང༌། མགྲོན་གྱི་ཆོས་བཞི་དང༌། གཏོར་མ་དབུལ་བའི་ཆོས་བཞི་དང༌།
མཇུག་གི་ཆོས་བཞི་ཞེས་བྱ་བར་བྱས་པ་མངོན་པར་རྟོགས་པ་བསྟན་ཟིན་པས་ན་དེ་འདིར་དྲན་པར་བྱའོ། ། འདི་ཉིད་ཀྱི་གཞུང་དང་བསྟུན་པ་བསྟན་བཅོས་གཞན་ན་ཡང་སྣང་ཞིང་བླ་མའི་མན་ངག་གིས་བརྒྱན་པ་ནི་འདི་ཡིན་ཏེ་སཾ་པུ་ཊའི་བརྟག་པ་དགུ་པའི་གཉིས་པ་དང༌། འདི་ཉིད་ཀྱི་ལེའུ་དགུ་པའི་བདུད་རྩི་མྱང་བའི་སྐབས་ནས་འབྱུང་བ་བཞིན་ནམ། ཡི་གེ་གསུམ་གྱི་བྱིན་གྱིས་བརླབས་པ་ལ་སྟེང་གི་ཆོས་འབྱུང་གི་པདྨ་འདབ་བརྒྱད་ཀྱི་སྟེང་དུ་ཚངས་པ་ལ་སོགས་པ་ལྷའི་འགྲོ་བ་དང་ནམ་མཁའ་ལ་སྤྱོད་པ་ཐམས་ཅད་དགུག བར་གྱི་ཆོས་འབྱུང་གི་པདྨར་བརྒྱ་བྱིན་ལ་སོགས་པ་ཕྱོགས་སྐྱོང་རྣམས་དང་ས་སྟེངས་ན་སྤྱོད་པ་ཐམས་ཅད་དགུག ཆོས་འབྱུང་འོག་མའི་པདྨ་འདབ་བརྒྱད་ལ་ཀླུ་ཆེན་པོ་བརྒྱད་ངན་སོང་གསུམ་དང་བཅས་པ་ས་འོག་ན་སྤྱོད་པ་ཐམས་ཅད་དགུག དེ་རྣམས་ཐམས་ཅད་ཞུ་བ་ལས་སྟེང་དུ་ཨོྃ་དགུ་ལས་སྐུ་རྡོ་རྗེ་ལྷ་ཆེན་བརྒྱད་ཀྱིས་བསྐོར་བ་དཀར་པོ་རྣམ་པར་སྣང་མཛད་ཀྱི་དབུ་རྒྱན་ཅན་དང༌། བར་དུ་ཧཱུྃ་དགུ་ལས་ལྟེ་བར་ཐུགས་རྡོ་རྗེའམ་ལྷ་དགུའམ་ཞེ་དགུ་ཕྱོགས་སྐྱོང་བརྒྱད་ཀྱིས་བསྐོར་བ་ནག་པོ་མི་བསྐྱོད་པའི་དབུ་རྒྱན་ཅན་དང༌། འོག་ཏུ་ཨཱཿདགུ་ལས་གསུང་རྡོ་རྗེ་ཀླུ་ཆེན་བརྒྱད་ཀྱིས་བསྐོར་བ་དམར་པོ་འོད་དཔག་ཏུ་མེད་པའི་དབུ་རྒྱན་ཅན་ནོ། ། ཐམས་ཅད་ཀྱང་རང་དང་འདྲ་བའི་རིག་མ་ལ་འཁྱུད་པ་རྡོ་རྗེ་དྲིལ་བུ་འཛིན་པའི་སངས་རྒྱས་སུ་བསྐྱེད་ལ།
མཁའ་འགྲོ་མ་བཞིས་དེ་བཞིན་གཤེགས་པའི་ཡེ་ཤེས་ཀྱི་ཚོགས་སྤྱན་དྲངས་ལ་གཞུག་གོ ། དེ་ནས་དབང་བསྐུར་ཡང་རུང་མ་བསྐུར་ཡང་རུང་སྟེ་མཆོད་ཡོན་ཞབས་བསིལ་ཕུལ་ལ་ཡི་གེ་གསུམ་གྱིས་གཏོར་མ་བཏང་སྟེ། འདོད་པའི་དོན་གསོལ་བ་བཏབ་ལ། ཡི་གེ་བརྒྱ་པ་བརྗོད་པས་བཟོད་པ་གསོལ་ཏེ་གཤེགས་སུ་གསོལ། གཏོར་མའོ། ། མིང་གི་དབང་ནི་རིག་པའི་དབང་གི་དུས་སུ་ལྷ་གང་ལ་མེ་ཏོག་ཕོག་པའི་རིགས་ངོས་བཟུང་ནས་འདོགས་པ་ཡིན་ལ། གསང་དབང་ལ་འདོགས་ན་སློབ་དཔོན་ཕྱག་རྒྱ་དང་སྙོམས་པར་ཞུགས་པ་དང་སློབ་མ་གཅིག་ལོགས་སུ་ཨཱ་ལི་ཟློས་སུ་བཅུག་ལ། ཨཱ་ལི་གང་ལ་བྱང་ཆུབ་ཀྱི་སེམས་བབས་པ་དེའི་ལྷ་མོ་བཅོ་ལྔའི་རིགས་ངོས་བཟུང་ལ་དེ་དང་མཐུན་པའི་མིང་འདོགས་པ་ཡིན་ནོ། ། དེ་ལ་བུམ་དབང་གི་དེ་ནི་དེ་སྐད་ཅེས་བྱ་བའི་དེ་བཞིན་གཤེགས་པར་འགྱུར་སྲིད་ལ་འདི་ནི་ངེས་པར་འགྱུར་བ་ཡིན་ནོ། ། ཞེས་གསུང་ངོ༌། །
དེ་ལ་སློབ་དཔོན་བིརྺ་པས་མཛད་པའི་གསང་བའི་དབང་གི་རབ་ཏུ་བྱེད་པ་ལས་སྐྱེས་པ་ལ་མིང་གི་རྣམ་གྲངས་ཉི་ཤུ་རྩ་གསུམ་དང་བུད་མེད་ལ་སུམ་ཅུ་སོ་གཅིག་རྣམས་ནི་དབང་གི་དུས་སུ་མིང་འདོགས་ལ་དེ་བཞིན་གཤེགས་པའི་མིང་རྣམས་ནི་མི་འདོགས་སོ། ། དེ་ཡང་དང་པོ་ནས་བརྩམས་ཏེ་རིམ་པ་བཞིན་དུ་མི་བསྐྱོད་པ་དང༌། རྣམ་པར་སྣང་མཛད་དང༌། རིན་ཆེན་འབྱུང་ལྡན་དང༌། འོད་དཔག་ཏུ་མེད་པ་རྣམས་ལ་ནི་མིང་བཞི་བཞི་ཡིན་ལ་དོན་ཡོད་གྲུབ་པ་ལ་དྲུག་ཡིན་ནོ། ། བུད་མེད་རྣམས་ཀྱིའང་མི་བསྐྱོད་པ་ནས་བརྩམས་ཏེ་མིང་དྲུག་དྲུག་ཡིན་ལ་དོན་ཡོད་གྲུབ་པ་ལ་བདུན་ཡོད་དོ། ། སྐྱེས་པའི་མིང་གི་རིན་ཆེན་འབྱུང་ལྡན་གྱི་སྐབས་ན་གསང་བའི་དབང་གི་རབ་ཏུ་བྱེད་པ་ན་མེད་པའི་རྒྱུད་ན་པདྨ་ལྕགས་ཀྱུ་རྡོ་རྗེ་ཞེས་བྱ་བ་སྣང་བས་དེ་དང་ལྔ་ཡིན་ནོ། ། དེ་ལ་གསང་བའི་དབང་ལ་གཞུང་དུ་བླ་མ་འགའ་ཞིག་གི་གསུང་ནི་ཐོག་མའི་གཞི་རྣམ་པར་སྣང་མཛད། དེ་ནས་རིན་འབྱུང་འོད་དཔག་མེད་དོན་ཡོད་གྲུབ་པ་མཐར་མི་བསྐྱོད་པར་གསུང་ན་བསྟན་བཅོས་གཞན་ནས་བཤད་པ་རྣམས་དང༌། དེ་མི་མཐུན་པས་རེ་ཞིག་དེ་བཞག་ལ་ཡི་གེའི་རིགས་བརྟགས་ཏེ་ཤེས་པར་བྱའོ། །
རྒྱུད་རྐྱང་འདིའི་སྟེང་དུ་བླ་མ་རྣམས་ཀྱི་གསུང་ནི་སྐྱེས་པ་དང་བུད་མེད་རྣམས་ཀྱི་མིང་གི་རྣམ་གྲངས་རྣམས་ཀྱང་རིགས་སོ་སོར་གཞུང་ཉིད་ཀྱི་སྟེང་དུ་རྟོགས་པར་བྱ་ལ་དེ་བཞིན་གཤེགས་པ་རྣམས་ཀྱི་མིང་ཡང་འདོགས་ཏེ། དེ་ཡང་མི་བསྐྱོད་པ་ལ་བཅུ་གཅིག རྣམ་པར་སྣང་མཛད་ལ་བཅུ་བཞི། རིན་ཆེན་འབྱུང་ལྡན་དང་འོད་དཔག་མེད་ལ་བདུན་བདུན། དོན་ཡོན་གྲུབ་པ་ལ་བཅུ། རྡོ་རྗེ་སེམས་དཔའ་ལ་དགུ། རིགས་བསྡུས་པ་ལ་དྲུག་ཡིན་ཏེ། དེ་ཡང་དང་པོ་རྣམས་ནི་མེ་ཏོག་ཕོག་པ་ལས་དྲས་པའི་མིང་ཡིན་ལ་ཕྱི་མ་ནི་སངས་རྒྱས་ཉིད་ཀྱི་མིང་གི་རྣམ་གྲངས་ཡིན་པས་འདོགས་སོ་ཞེས་གསུངས་སོ། ། ཚིག་དོན་ལྷག་མ་རྣམས་ནི་རྟོགས་པར་སླའོ། ། ལེའུ་གསུམ་པ་ཚིགས་སུ་བཅད་པ་སུམ་ཅུ་སོ་དགུ་དང་རྐང་པ་གཅིག་གི་རྣམ་པར་འགྲེལ་པ་བསྟན་ཟིན་ཏོ།། །།
ད་ནི་ལེའུ་བཞི་པ་བཤད་པར་བྱ་སྟེ་དེ་ལ་ལེའུ་བཞི་པ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི་དང་སྦས་པ་མཐར་ཐུག་གསུམ་ལས་བརྟག་པའི་གྲངས་ལྟ་བུ་རྗོད་བྱེད་རྐྱང་པ་རྣམས་ནི་སྤྱི་དང་སྦས་པ་མཐར་ཐུག་གསུམ་ཀའི་ཐུན་མོང་ཡིན་ལ། ལྷག་མ་རྣམས་ནི་སྤྱིའི་དོན་དུ་བཤད་པ་གཙོ་ཆེ་ལ་རིམ་པ་གཉིས་ཀྱི་སྐབས་ན་སྦས་པ་ཅུང་ཟད་ཅིག་དང༌། གྲུབ་པའི་རྟགས་ཀྱི་སྐབས་ནས་མཐར་ཐུག་ཅུང་ཟད་ཅིག་བསྟན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་ཆེ་ལ་མཁའ་འགྲོ་མའི་སྒྲ་བསྒྲུབ་པའི་སྐབས་ན་བསྡུས་པའི་དོན་གྱི་མན་ངག་དང་ཡི་གེའི་དོན་ཡང་ཅུང་ཟད་འཇུག་གོ ། མངོན་པར་རྟོགས་པ་ནི་རྗོད་བྱེད་རྒྱུད་གསུམ་སྤྱིར་འགྲོ་ཡིན་ལ། རིག་པའི་དབང་ནི་སྨིན་བྱེད་ལྷག་མ་ཕལ་ཆེ་བ་རྣམས་ཀྱིས་ནི་བསྐྱེད་པའི་རིམ་པ་ཡན་ལག་དང་བཅས་པ་བསྟན་ཏོ། ། བསྐྱེད་རིམ་བསྡུས་པའི་ཞར་ལ་རྫོགས་པའི་རིམ་པ་ཅུང་ཟད་ཅིག་ཀྱང་འབྱུང་ལ་འབྲས་བུ་གྲུབ་པའི་རྟགས་ཀྱང་ཅུང་ཟད་འབྱུང་ངོ༌། ། ཁྲོ་བོ་བཅུའི་མངོན་པར་རྟོགས་པ་ནི་ལས་ཀྱི་ཚོགས་ཡིན་ནོ། ། མཁའ་འགྲོ་མའི་སྒྲ་བསྒྲུབ་པ་ནི་རྒྱུད་གསུམ་སྤྱིར་འགྲོ་རྗོད་བྱེད་ཀྱི་ཁོངས་སུ་བསྡུའོ། ། རྩ་བའི་རྒྱུད་ཀྱི་གང་དུ་ཕན་འདོགས་ཤེ་ན།
རྗོད་བྱེད་ཀྱི་ཚོགས་ནི་རྒྱུད་རྒྱས་བསྡུས་ཀྱི་ཁྱད་པར་དང་བསྡུས་པའི་དགོས་པ་དང་བཅས་པའི་སྒོ་ནས་སྤྱིར་ཕན་འདོགས་སོ། ། དབང་གིས་ནི་ལེའུ་བཅུ་པ་དང་ཕྱི་མའི་གསུམ་པ་དང་ལྔ་པ་དང་བཅུ་གཉིས་པ་གསལ་བར་བྱེད་དོ། ། ཁྲོ་བོ་བཅུ་ནི་ལེའུ་གཉིས་པའི་མ་ཚང་བ་ཁ་སྐོང་ཡིན་ནོ། ། ལྷག་མ་རྣམས་ཀྱིས་ནི་ལེའུ་གསུམ་པ་དང་བཞི་པ་དང་བརྒྱད་པ་དང་ཕྱི་མའི་ལེའུ་ལྔ་པ་ལ་སོགས་པ་བསྐྱེད་པའི་རིམ་པའི་ཕྱོགས་རྣམས་ཤིན་ཏུ་གསལ་བར་བྱེད་པའི་སྤྱིའི་དོན་ཏོ། ། གཞུང་གི་དོན་ལས་ཐོག་མར་བརྟག་པའི་གྲངས་ལ་སོགས་པ་རྗོད་བྱེད་ཀྱི་སྒྲའི་ཚོགས་ཀྱི་དོན་ནི་འདི་ཡིན་ཏེ། རྒྱུད་རྒྱས་པ་བརྟག་པ་ན་སུམ་ཅུ་ཐམ་པ་ལེའུ་ན་སྟོང་ཕྲག་སུམ་ཅུ་ཤློ་ཀ་འབུམ་ཕྲག་ལྔར་སྟོང་ཕྲག་བརྒྱད་བརྒྱས་མ་ཚང་བ་བསྟན་པ་དེ་མ་འོངས་པ་ལ་མཁོ་བའི་ཡན་ལག་ཏུ་མ་གྱུར་ན་བསྡུས་པའི་རྒྱུད་དགོས་པ་དང་བཅས་པ་གསུངས་པ་ཡིན་ནོ། ། སྟོང་བརྒྱད་བརྒྱར་མ་ཚང་བ་ཅིའི་ཕྱིར་ཞེ་ན་རྩ་བའི་རྒྱུད་བསྡུས་པ་འདི་ལ་བརྟག་པ་ན་གཉིས་ལེའུ་ན་ཉི་ཤུ་རྩ་གསུམ་ཤློ་ཀ་ན་བདུན་བརྒྱ་དང་བདུན་ཅུ་རྩ་བདུན་བཞུགས་པ་ལས་མཇུག་ཏུ་ཤློ་ཀ་ཉི་ཤུ་རྩ་བདུན་ནི་མ་ཚང་བ་ཡིན་ནོ། ། རྩ་རྒྱུད་རྒྱས་བསྡུས་གཉིས་ཀྱི་དོན་བསྡུས་ཤིང་གསལ་བར་བྱེད་པ་རྡོ་རྗེའི་གུར་འདི་ལ་བརྟག་པ་ན་གཅིག་ལེའུ་ན་བཅོ་ལྔ་ཤློ་ཀ་ན་སྟོང་ཉི་ཤུ་རྩ་ལྔ་བཞུགས་སོ། ། དེ་ལྟར་ན་རྒྱུད་གཉིས་པོ་འདི་དང་བཅས་པས་ཤློ་ཀ་འབུམ་ཕྲག་ལྔར་ཚང་བ་ཡིན་ཏེ་གསུམ་ཀ་ལའང་རྩ་བའི་རྒྱུད་ཅེས་བྱ་ལ། འདིའི་རྒྱུད་ཕྱི་མ་ནི་ཕྱག་རྒྱ་ཆེན་པོ་ཐིག་ལེ་ཡིན་ནོ། །
ཞེས་ཐིག་ལེ་སྐོར་གྱི་རྒྱུད་ལས་འབྱུང་ངོ༌། ། དེའང་དཔེར་ན་ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་ནི་ཤློ་ཀ་འབུམ་འགྱུར་རེ་སྐན་གྱིས་ཚང་ཞིང༌། ཉི་ཁྲི་ལྔ་སྟོང་ནི་བྱམས་ཞུས་དང་རྟག་ཏུ་ངུས་ཚང་ཞིང་ཁྲི་བརྒྱད་སྟོང་པ་ནི་སྡུད་པས་ཚང་བས་ན་སློབ་དཔོན་དབྱིག་གཉེན་གྱི་འབུམ་ཊཱིཀ་དུ་གྲགས་པའི་གཞུང་འགྲེལ་ལས། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་པའི་བཤད་པ་ཡོངས་སུ་རྫོགས་ནས། ཉི་ཁྲི་ལྔ་སྟོང་པའི་བཤད་པ་ལ་འཇུག་པར་བྱ་སྟེ་ཞེས་ཟེར་ནས་བྱམས་ཞུས་དང་རྟག་ཏུ་མུ་བཤད་ལ། སྡུད་པ་ནི་ཀུན་གྱི་དོན་བསྡུས་ཡིན་པས་ཤློ་ཀ་ཁྲི་བརྒྱད་སྟོང་དུ་ཚང་བར་བྱེད་པ་ཡིན་པས་ན་དེ་ལྟར་ཉི་ཁྲི་ལྔ་སྟོང་པའི་བཤད་པ་ཚང་བར་བྱས་ནས་ཁྲི་བརྒྱད་སྟོང་པའི་རྣམ་པར་བཤད་པ་ལ་འཇུག་པར་བྱ་སྟེ་ཞེས་ཟེར་ནས་སྡུད་པའི་འགྲེལ་པ་བྱས་པ་བཞིན་དུ། འདིར་ཡང་རྒྱུད་གཉིས་པོ་འདི་རྒྱུད་རྒྱས་པའི་དོན་བསྡུས་རྩ་བ་དང་བཤད་པའི་རྒྱུད་རང་དབང་ཅན་ཡིན་ཡང་ཤློ་ཀ་སྟོང་བརྒྱད་བརྒྱ་དང་གཉིས་ཀྱིས་འབུམ་ཕྲག་ལྔར་ཚང་བས་ན་འབུམ་ལྔ་ཞེས་བྱ་བའི་ཁོངས་སུ་ཡང་འདུ་བས་རྩ་བའི་རྒྱུད་ཡིན་ལ་ཕྱག་རྒྱ་ཆེན་པོ་ཐིག་ལེ་ནི་རྒྱུད་ཕྱི་མ་ཡིན་ནོ། ། ཚིག་གི་དོན་རྣམས་ནི་རྟོགས་པར་སླའོ། ། རིགས་ལྔའི་བསྒོམ་པའི་གནས་དང་ཕྱག་རྒྱ་རྣམ་པར་རྒྱལ་བ་ལས་སྐུ་གསུང་ཐུགས་ཀྱི་ཕྱག་རྒྱ་བསྡུས་པ་དང་སྐུའི་ཕྱག་རྒྱའི་དེ་ཁོ་ན་ཉིད་དང་དེས་ན་མཁའ་འགྲོ་མའི་རྒྱུད་དུ་བསྟན་པའང་རྟོགས་པར་སླའོ། ། མཁའ་འགྲོ་མའི་སྒྲ་བསྒྲུབ་པའི་སྐབས་སུ་ཌེ་བཻ་ཧ་ཡ་ས་ག་མ་ནེ་ཞེས་བྱ་བ་ཡི་གེ་བརྒྱད་ལ་སྒྲའི་བྱིངས་ཞེས་བྱ།
ཌཻ་བཻ་རིང་པོ་རེ་ནི་མིང་ཡིན་པས་ན་གུ་གུར་གཏང་བ་ནི་རྟགས་ཞེས་བྱ། དེ་ག་དང་ན་ལ་སྦྱིན་པ་ནི་བྱེད་པའི་ཚིག་ཅེས་བྱ། དང་པོའི་ཡི་གེ་དང་གུ་གུ་བྱིན་པ་ཀི་དང་ནི་གཉིས་མ་གཏོགས་པ་ལྷག་མའི་ཡི་གེ་ལྔ་ཕྱིས་པ་ནི་ཉེ་བར་བསྒྱུར་བ་ཞེས་བྱའོ། ། དེ་ལྟར་ན་ཌཱ་ཀི་ནཱིར་འགྱུར་ཏེ་མཁའ་འགྲོ་མ་ཡིན་ནོ་ཞེས་གསུང་སྟེ་སྒྲ་ཤེས་པ་རྣམས་མ་གཏོགས་པ་གཞན་གྱིས་རྟོགས་པར་དཀའོ། ། ཡང་འདི་སྐད་གསུང་སྟེ་རྡོ་རྗེ་ངེས་པར་བརྗོད་པའི་བླ་མ་ཞེས་བྱ་བའི་རྒྱུད་ལས་སངས་རྒྱས་ལ་ཌཻ་བཻ་ཧ་ཡ་ཞེས་ཟེར་ལ་ཌཻའི་སྒྲ་ལས་སངས་རྒྱས་དང་དུས་ཀུན་དང་ཕྱོགས་ཀུན་ཏུ་ཞེས་བྱ་བ་ཡིན་ནོ། ། བཻའི་སྒྲ་ལས་གནས་ནམ་མཁར་ཞེས་བྱ་བ་ཡིན་ནོ། ། ཧའི་སྒྲ་ལས་ལོངས་སྤྱོད་པར་ཞེས་བྱ་བ་ཡིན་ནོ། ། ཡའི་སྒྲ་ལས་གྲུབ་པ་ཞེས་བྱ་བ་ཡིན་ཏེ་ཇི་ལྟར་འདོད་པ་གྲུབ་པ་ཞེས་བྱ་བ་ཡིན་ནོ། ། དེ་བས་ན་ཆོས་ཀྱི་སྐུ་ནམ་མཁའ་ལྟར་ཅིར་ཡང་མི་དམིགས་པའི་ཚུལ་གྱིས་ལོངས་སྤྱོད་ལ་ལོངས་སྤྱོད་རྫོགས་པའི་སྐུ་ནི་སངས་རྒྱས་ཀྱི་ཞིང་ནམ་མཁའ་ལྟར་ཡངས་པ་ནམ་མཁའ་ལ་སྤྲུལ་ནས་ཇི་ལྟར་འདོད་པ་ནམ་མཁའ་ལ་ལོངས་སྤྱོད་པ་ཡིན་ནོ། ། སྤྲུལ་པའི་སྐུ་ནི་རྫུ་འཕྲུལ་གྱིས་ནམ་མཁའ་ལ་འགྲོ་ཞིང་ཅི་འདོད་པ་ནམ་མཁའ་ལ་སྤྲུལ་ནས་སེམས་ཅན་གྱི་བསམ་པ་འགེངས་པ་ཡིན་ནོ། །
དེས་ན་སངས་རྒྱས་ནི་ཐམས་ཅད་ཀུན་ཏུ་ནམ་མཁར་སྤྱོད་པ་གྲུབ་པས་ན་མཁའ་འགྲོ་མར་རབ་ཏུ་གྲགས་སོ། ། ཞེས་བྱ་བའི་དོན་ཏོ། ། མཁའ་འགྲོ་མའི་རྒྱུད་གསུང་བ་འཐད་པ་དང་བཅས་པའི་སྐབས་སུ་བྱམས་པ་ལ་སོགས་པས་འདྲི་བའི་དོན་ནི་ཕ་རོལ་ཏུ་ཕྱིན་པའི་ཐེག་པ་ནས་བྱང་ཆུབ་ཀྱི་སེམས་སྔོན་དུ་འགྲོ་བས་སེམས་ཅན་ཐམས་ཅད་ལ་བྱམས་པའི་སེམས་ཀྱིས་ཕན་པ་འབའ་ཞིག་བྱ་བ་དང༌། མི་ཚངས་པར་སྤྱོད་པའང་སྤང་བར་གསུངས་ལ་རྒྱུད་འདིར་གདུག་པ་ཅན་བསྒྲལ་བ་དང་ཕྱག་རྒྱར་བསྟེན་པར་གསུངས་པ་མི་འགལ་ལམ་ཞེ་ན། མི་འགལ་ཏེ་གདུག་པ་ཅན་བསྒྲལ་བ་ནི་སྙིང་རྗེ་ཆེན་པོ་ཉིད་ཀྱི་སྤྱོད་པ་སྟེ་དེད་དཔོན་སྙིང་རྗེ་ཆེན་པོ་བཞིན་ནོ། ། རང་གི་ཡེ་ཤེས་བསྐྱེད་པའི་ཕྱིར་ཕྱག་རྒྱ་བསྒྲུབ་པ་ལ་སྐྱོན་མེད་ལ། ཕ་རོལ་ཏུ་ཕྱིན་པ་ཡང་གཞན་དོན་དུ་སྙིང་རྗེ་ཆེན་པོའི་ཕྱིར་ཡང་ཉེས་པ་མེད་དེ། བྲམ་ཟེའི་ཁྱེའུ་སྐར་མ་བཞིན་ནོ། ། དེས་ན་ཕ་རོལ་ཏུ་ཕྱིན་པ་བས་ཤིན་ཏུ་གསལ་བར་བསྟན་པའི་ཕྱིར་རྒྱུད་འདི་མཆོག་ཏུ་གྱུར་པ་ཡིན་ནོ་ཞེས་ཤེས་པར་བྱའོ། ། ལྷག་མ་རྣམས་ནི་རྟོགས་པར་སླའོ། །
དེ་ལྟར་གསུངས་པས་དེ་ལ་བདག་མེད་མ་དགྱེས་པས་སྒྲུབ་པའི་ཐབས་གསུངས་པ་ནི། སངས་རྒྱས་རྡོ་རྗེ་སེམས་དཔའ་དང༌། ། ཞེས་བྱ་བ་ལ་སོགས་པ་སྟེ། རིགས་ལྔའི་རྣལ་འབྱོར་གྱིས་ཀྱང་ལྟ་བ་བདག་མེད་པ་དང་རྣམ་པ་བདག་མེད་པ་སྤངས་ན་མི་འགྲུབ་སྟེ། བདག་གིས་སྤངས་ན་མི་འགྲུབ་སྟེ། ། ཞེས་གསུངས་པའི་དོན་ཡིན་ནོ། ། དེ་ཅིའི་ཕྱིར་ཞེ་ན། ང་ཉིད་སངས་རྒྱས་ཐམས་ཅད་སྐྱེད་པར་བྱེད་པའི་ཡུམ་གྱི་གཟུགས་ཡིན་ནོ་ཞེས་བྱ་བ་སྟེ་བདག་མེད་པའི་ལྟ་བ་དང་རྣམ་པ་ལྷ་མོའི་སྐུའོ། ། དེ་ལྟར་བསྒོམ་ན་མཆོག་ཐུན་མོང་གི་དངོས་གྲུབ་ཐམས་ཅད་འགྲུབ་བོ་ཞེས་བྱ་བའི་དོན་ཏོ། ། རྡོ་རྗེ་པདྨ་རབ་སྦྱོར་བ། །
ཞེས་བྱ་བ་ལ་སོགས་པ་ནི་འདུ་ཤེས་གསུམ་དང་ལྡན་པའི་ཚུལ་གྱིས་རྫོགས་པའི་རིམ་པ་དཀྱིལ་འཁོར་འཁོར་ལོ་བསྒོམ་པ་ཡིན་ཏེ། ཕྱག་རྒྱའི་ལམ་གྱི་མངོན་རྟོགས་ནི་གོང་དུའང་བསྟན་ཟིན་ལ་འོག་ཏུའང་བསྟན་ཏོ། ། སྔགས་དང་བཅས་པའི་བདག་མེད་མའི་མངོན་པར་རྟོགས་པ་ནི་འོག་ཐུན་མོང་གི་སྐབས་སུའང་ཤེས་པར་ནུས་ལ་ལེའུ་བཅུ་གཉིས་པའི་སྐབས་སུ་ཡང་སྟོན་མོད་ཀྱི་ཅུང་ཟད་ཙམ་ཞིག་བརྗོད་ན། སྔོན་དུ་ཚོགས་གཉིས་བསག་པ་དང་སྲུང་བའི་འཁོར་ལོ་བསྒོམ་པ་དང་གཞལ་ཡས་ཁང་བསྐྱེད་པ་དང༌། མངོན་བྱང་ལྔའི་ཆོ་ག་རྣམས་ནི་ལེའུ་བཅུ་གཉིས་པ་ནས་འབྱུང་བ་བཞིན་བྱ། དེ་ནས་མངོན་བྱང་ལྔ་ལས་སྟེང་འོག་གི་ལྷ་མོ་སྤངས་པའི་ལྷ་མོ་བཅུ་གསུམ་དམ་ཚིག་པ་བསྐྱེད་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག དབང་བསྐུར་ནས་རིགས་ཀྱི་བདག་པོའི་རྒྱས་གདབ། མཆོད་བསྟོད་བདུད་རྩི་མྱང་བ་བྱས་ལ་རྫོགས་པའི་རིམ་པ་བསྒོམ་པའམ་བཟླས་པ་བྱས་ལ་སྤྱོད་ལམ་ལ་སོགས་པ་བྱས་ན་གཞུང་ནས་འབྱུང་བའི་ཕན་ཡོན་རྣམས་འབྱུང་ངོ༌། ། ལྷག་མ་གཞན་རྣམས་ནི་རྟོགས་པར་སླའོ། །
ད་ནི་དབང་བསྐུར་བའི་མངོན་པར་རྟོགས་པ་ནི་འདི་ཡིན་ཏེ། ཐོག་མར་འོག་ལེའུ་བརྒྱད་པ་ནས་འབྱུང་བའི་རྡོ་རྗེ་སློབ་དཔོན་མཚན་ཉིད་དང་ལྡན་པ་ལ་དབང་དང་བསྙེན་པའི་དོན་དུ་གསོལ་བ་བཏབ་ནས་རྩ་བའི་རྒྱུད་ནས་འབྱུང་བ་བཞིན་བསྙེན་པ་བྱའོ། ། དེ་ནས་ལེའུ་བརྒྱད་པ་དང་བཅུ་བཞི་པ་ནས་འབྱུང་བའི་ཚུལ་གྱིས་ས་ཆོག་བྱ། དེ་ནས་སའི་ལྷ་མོའི་སྟ་གོན་ནི་ས་ཆོག་དང་མཐུན་ལ། བུམ་པ་སྟ་གོན་རབ་གནས་དང་ཐུན་མོང་ལེའུ་དགུ་པ་ནས་འབྱུང་ངོ༌། ། ལྷ་དང་སློབ་མ་སྟ་གོན་ནི་རྒྱུད་འདི་ན་མི་སྣང་བས་རྒྱུད་གཞན་གྱིས་ཁ་སྐོང་ངོ༌། ། དེ་ནས་ལེའུ་གཉིས་པ་ནས་འབྱུང་བའི་དཀྱིལ་འཁོར་གྱི་ཚད་དང༌། བརྒྱད་པ་ནས་འབྱུང་བའི་ཐིག་དང་ཚོན་དང༌། གཉིས་པ་ནས་འབྱུང་བའི་ཚོན་གྱི་ཁ་དོག་དང༌། དགུ་པ་ནས་འབྱུང་བའི་ལྷའི་གནས་ཀྱི་དབྱིབས་དང༌།
བརྒྱད་པ་ནས་མཚན་མ་དགོད་པ་ཅུང་ཟད་ཅིག་ཀྱང་འབྱུང་བའི་ཚུལ་གྱིས་མཚན་མ་དགོད་དེ་བྲི་ཞིང་རྒྱན་དགྲམ་པའོ། ། དེ་ནས་རྩ་བའི་རྒྱུད་དང་མཐུན་པར་དཀྱིལ་འཁོར་བསྒྲུབས་ལ་ལེའུ་གཉིས་པ་དང་ལྔ་པ་དང་བརྒྱད་པ་དང་བཅུ་བཞི་པ་ནས་འབྱུང་བའི་ཚུལ་གྱིས་དཀྱིལ་འཁོར་མཆོད་པར་བྱ་སྟེ་སྒྲུབ་ཅིང་མཆོད་པའོ། ། དེ་ནས་སློབ་དཔོན་བདག་ཉིད་འཇུག་པ་དང་སློབ་མ་འཇུག་པའི་ཆོ་ག་རྒྱས་པར་བྱ་སྟེ་རྩ་བའི་རྒྱུད་དང་རྩ་བའི་རྒྱུད་ཀྱི་དེ་ཉིད་བསྡུས་པར་ཁ་འཕངས་པ་བཞིན་དུ་རྒྱས་པ་བྱའོ། ། དེ་ནས་ལེའུ་བཞི་པ་འདི་ཉིད་ནས་དབང་གི་ཆོ་ག་རྒྱས་པར་འབྱུང་བ་ཡིན་ལ་ཐུན་མོང་མ་ཡིན་པའི་དབང་བཞི་ནི་ལེའུ་བདུན་པས་ཤེས་པར་བྱ་ཞིང༌། གསང་བ་དང་ཤེས་རབ་ཡེ་ཤེས་ནི་བཅུ་བཞི་པ་ནས་ཀྱང་ཅུང་ཟད་འབྱུང་ལ། དབང་བསྐུར་བ་སྤྱིའི་སྡོམ་ལེའུ་བཅོ་ལྔ་པ་ནས་འབྱུང་བ་བཞིན་བསྐུར་བར་བྱའོ། ། དབང་བསྐུར་བར་གསོལ་བ་གདབ་པ་ལེའུ་བརྒྱད་པ་ནས་འབྱུང་བ་བཞིན་བྱ་ཞིང་ཡོན་དབུལ་བ་ལེའུ་དགུ་པ་ནས་འབྱུང་བ་བཞིན་བྱའོ། ། དབང་གི་མངོན་པར་རྟོགས་པ་མདོར་བསྡུས་པའོ། ། འདིར་རིག་པའི་དབང་གི་མངོན་པར་རྟོགས་པ་ནི་འཁོར་གསུམ་ཡོངས་སུ་དག་པ་མི་དམིགས་པ་བཞི་ཞེས་བྱ་བ་འདི་ནི་མན་ངག་སྟེ་བདག་དང་སློབ་མ་དབང་རྫས་གསུམ་ནི་འཁོར་གསུམ་མོ། ། ཡོངས་སུ་དག་པ་བཞི་ནི་ཡན་ལག་བཞི་རྫོགས་ཏེ་བདག་དང་སློབ་མ་དབང་རྫས་གསུམ་ཀ་སྟོང་པའི་ངང་ལས་པདྨ་དང་ཉི་མའི་དཀྱིལ་འཁོར་གྱི་སྟེང་དུ།
རིགས་ལྔ་སོ་སོའི་ས་བོན་དང་ཕྱག་མཚན་ལས་རིགས་ལྔ་སོ་སོ་ཞལ་བརྒྱད་ཕྱག་བཅུ་དྲུག་པ་རང་རང་གི་ཕྱག་རྒྱ་དང་བཅས་པ། ལེའུ་ལྔ་པ་དང་དགུ་པ་ནས་འབྱུང་བའི་ཚུལ་དུ་བསྐྱེད་པ་ནི་དམ་ཚིག་སེམས་དཔའ་བསྐྱེད་པ་བསྙེན་པའི་ཡན་ལག སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་ནི་ཉེ་བར་སྒྲུབ་པ། ཡེ་ཤེས་འཁོར་ལོ་དགུག་གཞུག་བྱ་བ་ནི་སྒྲུབ་པ། དེ་ནས་སློབ་མ་བཞག་ལ་བདག་དང་དབང་རྫས་གཉིས་ཀ་དབང་བསྐུར་ནས་རིགས་ཀྱི་བདག་པོའི་རྒྱས་གདབ་པ་ནི་སྒྲུབ་པ་ཆེན་པོ། དེ་ནས་བདག་གི་དམིགས་པ་བརྟན་པར་བྱས་ནས་དབང་རྫས་ཀྱི་ལྷ་ཞུ་བ་ལས་བུམ་པ་ལ་སོགས་པའི་དབང་རྫས་ཉིད་དུ་འགྱུར་བར་བྱས་ལ་ནམ་མཁའ་ནས་དེ་བཞིན་གཤེགས་པ་རིག་མ་ལྷ་མོ་བྱང་ཆུབ་སེམས་དཔའ་རྡོ་རྗེ་ཁྲོ་བོ་རྣམས་ཀྱིས་སློབ་མ་ལ་དབང་བསྐུར་བར་བསམ་ཞིང་དངོས་སུ་སློབ་དཔོན་གྱིས་དབང་རྫས་རྣམས་ཐོགས་ལ་བསྐུར་བར་བྱའོ། ། ཐམས་ཅད་དུའང་བུམ་པའི་ཆུས་དབང་བསྐུར་ལ་ཆུ་ལྷག་མ་ཡར་ལུད་པ་ལས་རང་རང་གི་རིགས་ཀྱི་བདག་པོའི་རྒྱས་གདབ་ཅིང་མཆོད་པ་ལྔས་མཆོད་ལ། བཤད་པ་ལྔ་བྱ་བ་ནི་དེ་ལྟར་དབང་ལྔ་ཐོབ་པས་ཕུང་པོ་ལྔ་དང་ཉོན་མོངས་པ་ལྔའི་དྲི་མ་སྦྱངས་ནས་ཡེ་ཤེས་ལྔ་དང་སངས་རྒྱས་ལྔའི་བག་ཆགས་བཞག་གོ ། ཞེས་སོ་སོའི་བཤད་པ་བྱའོ། ། དེ་ལ་རྡོ་རྗེ་སློབ་དཔོན་ནི།
རྡོ་རྗེ་སེམས་དཔས་དབང་བསྐུར་བྱ། ། ཞེས་འབྱུང་བས་མི་བསྐྱོད་པའི་ང་རྒྱལ་མ་འཕོས་ཀྱང་བཏུབ་ལ་མིང་གི་དབང་ལ་ནི་དབང་རྫས་མི་དགོས་སོ། ། དེ་ནས་རྡོ་རྗེའི་བརྟུལ་ཞུགས་སྦྱིན་པར་བྱའོ། ། དེ་ནས་ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་ལ། རྡོ་རྗེ་སྦྱིན་པའི་ཚིགས་སུ་བཅད་པ་དང་དྲིལ་བུའི་དེ་ཁོ་ན་ཉིད་གཉིས་ནི་གཞུང་འདི་ན་མེད་པས་ཁ་བསྐང་དགོས་ལ། རྡོ་རྗེའི་དེ་ཁོ་ན་ཉིད་དང་དྲིལ་བུ་གཏད་པ་གཉིས་གཞུག་པར་བྱས་ལ། དེ་ནས་བརྟུལ་ཞུགས་དམ་ཚིག་གསུམ་གྱི་ཚུལ་གྱིས་བདུན་པ་བུམ་པའི་དབང་རྒྱས་པར་སྦྱིན་ཏེ་ལེའུ་བདུན་པ་དང་རྩ་བའི་རྒྱུད་ལས་ཀྱང་གསུངས་པས་གསལ་བར་བྱས་པའོ། ། གཞུང་འདིས་མངོན་པར་རྟོགས་པ་དོན་བསྡུས་པ་སྟེ་དེ་ལྟར་གོ་ན་ཚིག་གི་དོན་ནི་རྟོགས་པར་སླའོ། ། ད་ནི་བསྐྱེད་པའི་རིམ་པ་མཐའ་དག་གི་མངོན་པར་རྟོགས་པ་དོན་བསྡུས་པའི་དོན་བཤད་པར་བྱ་སྟེ། དེ་ལ་དབང་དང་དམ་ཚིག་ཐོབ་པའི་སྔགས་པ་ལས་དང་པོ་པས་ལེའུ་བཅུ་གཉིས་པ་ནས་འབྱུང་བའི།
མེ་ཏོག་འབྲས་བུས་བརྒྱན་པ་དང༌། ། རི་ཁྲོད་དང་ནི་སྨན་ལྗོངས་སུ། ། རྡོ་རྗེ་སྐྱིལ་ཀྲུང་བཅས་ནས་ནི། ། བླ་མ་སངས་རྒྱས་མཆོད་པར་བྱ། ། ཞེས་བྱ་བ་དང༌། སེམས་བརྟན་པ་ཐོབ་པས་ལེའུ་བཞི་པ་འདི་ཉིད་ཀྱི། སྙིང་རྗེ་ཆེན་པོ་ཀྱེ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང༌། ། ཞེས་བྱ་བ་ལ་སོགས་པ་རིགས་དང་མཐུན་པའི་གནས་སུ་གནས་ལ་སྙིང་གར་རང་རང་གི་ས་བོན་ལ་ཚོགས་ཀྱི་ཞིང་བླ་མ་དང་རིགས་རྐྱང་བསྡུས་གང་བསྒོམས་པའི་དཀྱིལ་འཁོར་གྱི་འཁོར་ལོ་སྤྱན་དྲངས་ལ་རྩ་བའི་རྒྱུད་ནས་འབྱུང་བའི་མཆོད་པའམ། ལེའུ་གཉིས་པའི་རིགས་དང་རྗེས་སུ་མཐུན་པའི་མཆོད་པས་མཆོད་པ་ནི།
བླ་མ་རྡོ་རྗེ་རྣམས་མཆོད་ཅིང༌། ། ཞེས་བྱ་བའི་དོན་ཡིན་ནོ། ། བདུན་པོ་ཡོངས་སུ་དག་པར་བྱ། ། ཞེས་བྱ་བ་ནི་སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། དོན་དམ་བྱང་ཆུབ་ཀྱི་སེམས་དང༌། སྨོན་པ་དང༌། འཇུག་པ་དང༌། ཡོངས་སུ་བསྔོ་བ་དང་བདུན་ཡིན་ནོ། །
བྱང་ཆུབ་སེམས་ནི་བསྐྱེད་ནས་སུ། ། ཞེས་བྱ་བ་ནི་ཚད་མེད་བཞི་དང་སྟོང་པ་ཉིད་བསྒོམ་པའོ། ། དེ་ལྟར་སྔོན་དུ་འགྲོ་བ་ཚོགས་གཉིས་བསགས་ནས་ཐུན་མོང་དང་ཐུན་མོང་མ་ཡིན་པའི་སྲུང་བའི་འཁོར་ལོ་བསྒོམས་ཏེ་དེའི་ནང་དུ་ཆོས་ཀྱི་འབྱུང་གནས་རྣམ་པར་བསམ་པ་ནི་གཞིའི་ཡན་ལག དེ་ནས་རྒྱུའི་ཡན་ལག་དང་རྐྱེན་གྱི་ཡན་ལག་ལས་གཞལ་ཡས་ཁང་བསྒོམ་པ་ནི། དེ་ལ་སངས་རྒྱས་གནས་བསམས་ནས། ། ཞེས་བྱ་བ་སྟེ་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་གོ ། དེ་ནས་ཡན་ལག་གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལས་དམ་ཚིག་སེམས་དཔའ་བསྐྱེད་པའི་རྒྱུ་རྡོ་རྗེ་འཛིན་པ་བསྐྱེད་པ་ནི། རྣམ་པ་ལྔ་ནི་བསྒོམ་པར་བྱ། ། དང་པོ་སྐྱེས་བུ་བསམས་ཞེས་བྱ་བ་སྟེ་རིགས་རྐྱང་བསྡུས་ཀྱི་དབྱེ་བས་མངོན་པར་བྱང་ཆུབ་པ་ཚན་པ་ལྔའམ་གཅིག་གིས་རྒྱུ་རྡོ་རྗེ་འཛིན་པ་དཀར་པོ་ལྔའམ་གཅིག་བསྐྱེད་པ་དེ་ཡན་ལག་བདུན་པ་ནས་རྒྱུ་རྡོ་རྗེ་འཛིན་པའི་མངོན་བྱང་ལྔ་ཡན་ཆད་ལེའུ་བཅུ་གཉིས་པ་ན་ཤིན་ཏུ་གསལ་བར་བཞུགས་སོ། ། དེ་ནས་མཁའ་གསང་བྱིན་གྱིས་བརླབས་ནས་སྙོམས་པར་ཞུགས་ཏེ་དེ་བཞིན་གཤེགས་པའི་ཚོགས་སྤྱན་དྲངས་ནས་ཞུ་བར་གྱུར་པ་ལས་དབང་གི་གནས་སུ་རང་རང་གི་ལྷ་མོ་རྣམས་ཀྱི་མིང་གི་ཡི་གེ་དང་པོ་ལས་རང་རང་གི་ལྷ་མོ་རྣམས་བསྐྱེད་ནས་རང་རང་གི་གནས་སུ་ཕྱུང་ལ་གསལ་གདབ་པ་ནི།
མཁའ་འགྲོ་མ་ཡི་འཁོར་ལོ་སྤྲོ། ། ཞེས་བྱ་བ་ཡིན་ནོ། ། དེ་དག་ལས་དཀྱིལ་འཁོར་གྱི་རྒྱ་ཁྱོན་ནི་ལེའུ་དྲུག་པ་ནས་འབྱུང༌། དཀྱིལ་འཁོར་གྱི་བཀོད་པ་དང་ལྷའི་གྲངས་ནི་ལེའུ་དང་པོ་ནས། གཙོ་བོ་རྣམས་ཀྱི་སྐུ་མདོག་དང་ཕྱག་མཚན་ནི་ལེའུ་བཞི་པ་དང་ལྔ་པ་དང་དགུ་པ་ནས། ཧེ་རུ་ཀ་གསུམ་གྱི་རྣམ་པ་ནི་བཅོ་ལྔ་པའི་སྟོད་ནས་འཁོར་གྱི་ལྷ་མོ་རྣམས་ཀྱི་ཕྱག་མཚན་དག་པ་དང་བཅས་པ་ནི་ལེའུ་བཞི་པ་ལས་གསུངས་སོ། ། དེ་ལྟ་བུའི་རིགས་རྐྱང་བསྡུས་དང་བསྡུས་པ་རྒྱས་བསྡུས་ཀྱི་དབྱེ་བ་ནི་ལེའུ་ལྔ་པ་ནས་འབྱུང་བས་མངོན་པར་རྟོགས་པའང་དེར་བཤད་པར་བྱའོ། ། དེ་ནས་རྒྱུ་རྡོ་རྗེ་འཛིན་པ་འོད་དུ་ཞུ་བ་ནི་ཡི་གེ་གསུམ་ཧོ་གཉིས་ཀྱིས་མཐའ་བརྟེན་པ་ཞལ་དུ་ཞུགས་པས་ཞུ་བ་ནི། དྲི་ཟ་མཉམ་པར་ཞུགས་ནས་ནི། ། ཁུ་བ་རྗེས་སུ་དྲན་པར་བྱ། །
ཞེས་བྱ་བའོ། ། དེ་ནས། མཚམས་ཀྱི་ལྷ་མོས་བསྐུལ་བར་བྱ། ། ཞེས་བྱ་བ་གླུས་བསྐུལ་བ་སྟེ་གླུའི་ཚིག་ནི་ལེའུ་བརྒྱད་པ་ནས་འབྱུང་ངོ༌། ། འཁོར་ལོའི་འདྲེན་པ་བསྐུལ་ནས་ནི། ། ཞེས་བྱ་བ་ནི་འབྲས་བུ་རྡོ་རྗེ་འཛིན་པར་བཞེངས་པ་སྟེ་བཞེངས་པའི་སྔགས་ནི་ལེའུ་བཅུ་གཉིས་པ་ནས་འབྱུང་ངོ༌། ། དེ་ནས་སེམས་དཔའ་སུམ་བརྩེགས་སུ་བསྒོམ་པ་ནི་ལེའུ་ལྔ་པ་ལས། ཐམས་ཅད་རྣམས་ཀྱི་སྔགས་འདི་ཡིས། ། སྙིང་གར་ཡེ་ཤེས་གནས་སུ་དགོད། ། ཅེས་བྱ་བ་དང་ལེའུ་དྲུག་པ་ལས།
ཉི་མའི་དཀྱིལ་འཁོར་དབུས་གནས་པར། ། སེམས་ཀྱི་རྣམ་པར་བསྒོམ་པར་བྱ། ། ཞེས་བྱ་བ་ལ་སོགས་པས་བསྟན་ནོ། ། དེ་ནས་སྐུ་གསུང་ཐུགས་བྱིན་གྱིས་བརླབས་པ་ནི། མིག་ལ་སོགས་པ་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཅེས་བྱ་བ་སྟེ། ལེའུ་བཅུ་གཉིས་པ་ལས་ཀྱང་གསལ་བར་གསུངས་ལ་ལེའུ་དྲུག་པ་ལས་ཀྱང་ཅུང་ཟད་འབྱུང་ཞིང་ལེའུ་བརྒྱད་པ་ལས། གཏི་མུག་རྡོ་རྗེ་རབ་སྦྱོར་བས། ། མིག་གི་རྣམ་པར་ཤེས་པ་སྦྱང༌། །
ཞེས་བྱ་བ་ལ་སོགས་པ་གསུངས་ལ། ལེའུ་དྲུག་པ་ལས་མངོན་པར་ཤེས་པ་དྲུག་ཐོབ་པའི་ཕན་ཡོན་ཡང་གསུངས་སོ། ། ཡེ་ཤེས་རྣམ་པར་གཞུག་པ་ཡང༌། ། ཞེས་བྱ་བ་ནི་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་སྟེ་སྔགས་ནི་རབ་གནས་དང་ཐུན་མོང་ལེའུ་དགུ་པར་གསུངས་སོ། ། དེ་ལྟར་ན་དེ་ཡན་ཆད་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་སྟེ། ཕྱི་ནས་རྗེས་ཆགས་རྡོ་རྗེ་སྟེ། ། ཞེས་བྱ་བ་ཡིན་ནོ། ། དབང་ནི་རིག་མ་བརྒྱད་རྣམས་ཀྱི། ། ཞེས་བྱ་བ་ནི་དབང་བསྐུར་བ་མི་བསྐྱོད་པའི་ཡན་ལག་སྟེ་ལེའུ་བཅུ་གཉིས་པ་ལས་ཞིབ་ཏུ་བསྟན་ཏོ། ། ཡང་ནི་བདུད་རྩི་མྱང་བ་ནི།
བདུད་རྩི་མྱང་བ་འོད་དཔག་ཏུ་མེད་པའི་ཡན་ལག ལྷ་མོ་བརྒྱད་ཀྱིས་མཆོད་པ་ནི་མཆོད་པ་དོན་ཡོད་གྲུབ་པའི་ཡན་ལག འཁོར་ལོ་འདྲེན་པས་བསྟོད་པ་ནི་བསྟོད་པ་རིན་ཆེན་འབྱུང་ལྡན་གྱི་ཡན་ལག་སྟེ་ཡན་ལག་གསུམ་པོ་དེ་ནི་ལེའུ་བཅུ་གཉིས་པ་ནས་ཀྱང་ཅུང་ཟད་བསྟན་མོད། ལེའུ་དགུ་པ་ནས་རབ་གནས་དང་ཐུན་མོང་དུ་བསྟན་ཏོ། ། ཡན་ལག་དྲུག་གིས་དོན་བསྡུ་བ་དང་སྔགས་ཀྱི་བྱིན་གྱིས་བརླབ་པ་དང་བཅས་པ་ནི་ལེའུ་བདུན་པ་ནས་བསྟན་ཏོ། ། སྤྱོད་ལམ་གྱི་རྣལ་འབྱོར་ནི་ལེའུ་གཉིས་པ་ནས་བསྟན་ཏོ། ། བཟླས་པ་ལ་སོགས་པ་ནི་དངོས་གྲུབ་མཐའ་དག་བསྒྲུབ་པའི་གསེབ་ཏུ་འབྱུང་བས་དེར་བརྗོད་པར་བྱའོ། ། བསྐྱེད་པའི་རིམ་པའོ། ། རྫོགས་པའི་རིམ་པ་ནི། རང་བྱིན་བརླབ་པས་བྱིན་རླབས་ཏེ། །
ཞེས་བྱ་བ་སྟེ། ཕྲ་མོ་དང་ཐིག་ལེ་དང་གཏུམ་མོའི་རྣལ་འབྱོར་གང་ཡང་རུང་བ་བསྒོམ་པའོ། ། དེ་ལ་ཡན་ལག་དྲུག་བསྒོམ་བྱ། ། ཞེས་བྱ་བ་ནི་བསྐྱེད་པའི་རིམ་པ་ལ་ཁ་དོག་གི་ཞེན་པ་སྤང་བར་བྱ་བའི་ཕྱིར། དང་པོ་ནག་པོ་རབ་ཏུ་བསྒོམ། ། ཞེས་བྱ་བ་ལ་སོགས་པ་རྩ་བའི་རྒྱུད་ལས་གསུངས་པ་བཞིན་བསྒོམ་པར་བྱའོ། ། ཕྱི་ནས་ཡང་ནི་དམ་ཚིག་གི ། ཞེས་བྱ་བ་ནི་གནས་སྐབས་ཐམས་ཅད་དུ་དམ་ཚིག་དང་སྡོམ་པ་མི་ཉམས་པར་བྱ་བའོ། ། རིམ་པ་གཉིས་ཡན་ལག་དང་བཅས་པའོ། ། གྲུབ་པའི་རྟགས་ནི། །
མཚན་མ་ཡང་དག་མཚོན་པར་བྱ། ། ཞེས་བྱ་བ་ལ་སོགས་པ་སྟེ། དེ་ལ་དུ་བ་ལ་སོགས་པའི་རྟགས་རྣམ་པ་ལྔ་ལ་དྲོད་དང༌། རྩེ་མོ་དང༌། བཟོད་པ་དང༌། འཇིག་རྟེན་ཆོས་མཆོག་དང༌། མཐོང་ལམ་ལ་སྦྱོར་ཞེས་གསུངས་སོ། ། ཕྱི་ནས་སྒྱུ་མའི་རྣམ་པ་ལྟར། ། ཞེས་བྱ་བ་ཚིགས་སུ་བཅད་པ་གཅིག་གིས་བསྒོམ་ལམ་བསྟན་ནོ། ། འཇིག་རྟེན་ཁམས་ནི་ཐམས་ཅད་དུ། །
ཞེས་བྱ་བ་ཚིགས་སུ་བཅད་པ་གཅིག་གིས་མཐར་ཕྱིན་པའི་ལམ་མོ། ། ཇི་སྲིད་སྐྱེ་གནས་ལས་བྱུང་བ། ། ཞེས་བྱ་བ་ཚིགས་བཅད་གཅིག་གིས་སངས་རྒྱས་ཀྱི་ས་དངོས་ཡིན་ནོ། ། བྱང་ཆུབ་སེམས་དཔའ་དེ་བཞིན་གཤེགས། ། ཞེས་བྱ་བ་ལ་སོགས་པས་དེ་ལྟར་ལམ་རིམ་པ་གཉིས་བསྒོམས་ན་ངེས་པར་འགྲུབ་བོ་ཞེས་བྱ་བའི་ཆེད་དུ་བརྗོད་པ་གསུངས་པ་ཡིན་ནོ། ། དེ་ནས་བཅོམ་ལྡན་འདས་མི་བསྐྱོད་པའི་མངོན་པར་རྟོགས་པའི་སྐབས་སུ་མངོན་པར་རྟོགས་པ་སྔར་བསྟན་པ་བཞིན་རྗེས་སུ་དྲན་པར་བྱས་ལ། མངོན་པར་རྟོགས་པ་ཐམས་ཅད་བསྟན་པར་བྱ་སྟེ་གཞུང་འདི་ན་འབྲས་བུ་རྡོ་རྗེ་འཛིན་པར་བཞེངས་པ་དང་སྐུ་གསུང་ཐུགས་བྱིན་གྱིས་བརླབས་པ་དང༌། རྩ་བའི་རྒྱུད་དང་མི་འདྲ་བའི་ཁྱད་པར་འཁོར་གྱི་ལྷ་མོ་བརྒྱད་ཀྱི་སྐུ་མདོག་དང་ཕྱག་མཚན་རྣམས་བསྟན་ཏེ་ཆོ་ག་ལྷག་མ་ཐམས་ཅད་སྔར་བསྟན་པ་བཞིན་ཉམས་སུ་བླང་བར་བྱའོ། ། ཚིག་དོན་རྣམས་ནི་རྟོགས་པར་སླའོ། ། ཁྲོ་བོ་བཅུའི་མངོན་པར་རྟོགས་པ་ནི་འདི་ཡིན་ཏེ་དེ་ལ་ལྷ་རེ་རེའི་རྣལ་འབྱོར་བསྒོམ་ན་རང་ཁྲོ་བོ་གང་བསྒོམ་པའི་ང་རྒྱལ་དང་ལྡན་པའི་སྙིང་གར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསམ།
དེ་ལས་འོད་བྱུང་ནས་ཚོགས་ཀྱི་ཞིང་སྤྱན་དྲངས་ཏེ་མཆོད་ལ་བསོད་ནམས་ཀྱི་ཚོགས་ཡན་ལག་བདུན་དང་ཚད་མེད་པ་བཞིའམ་ཡང་ན་བྱང་ཆུབ་ཀྱི་སེམས་བསྒོམས་ལ། ཡེ་ཤེས་ཀྱི་ཚོགས་བསག་སྟོང་ཉིད་བསྒོམ། སྟོང་པའི་ངང་ལས་ཐུན་མོང་གི་སྲུང་བའི་འཁོར་ལོའི་ནང་དུ་པདྨ་དང་ཉི་མའི་སྟེང་དུ་ཧཱུྃ་ཙམ་མམ་ཧཱུྃ་ལས་རང་རང་གི་ཕྱག་མཚན་ཧཱུྃ་གིས་མཚན་པ་ལས་གང་འདོད་པའི་ཁྲོ་བོའི་སྐུ་དམ་ཚིག་པ་བསྐྱེད། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། ཡེ་ཤེས་ཀྱི་འཁོར་ལོ་དགུག་གཞུག་བྱ། ། དབང་བསྐུར་ནས་རིགས་ཀྱི་བདག་པོའི་རྒྱས་བཏབ་ལ་རང་རང་གི་བསྙེན་པ་སྔོན་དུ་སོང་བའི་རྣལ་འབྱོར་པས་ལྷ་རེ་རེས་ཀྱང་ལས་ཐམས་ཅད་གྲུབ་མོད་ཀྱི་བྱེ་བྲག་ཏུ་རང་རང་གི་ལས་རེ་རེས་ནི་ཐོགས་པ་མེད་པར་འགྲུབ་པར་འགྱུར་བས་དམིགས་ཀྱིས་བསལ་བ་ཡིན་ནོ། ། ཁྲོ་བོ་འདི་དག་གི་སྐུ་མདོག་དང་ཕྱག་མཚན་ནི་ལེའུ་བཅུ་བཞི་པ་ལས་གསལ་བར་སྟོན་ཏོ། ། ལས་ཀྱི་ཚོགས་ལས་དང་པོ་གཤིན་རྗེ་གཤེད་ཀྱི་རྣལ་འབྱོར་གྱིས་བུ་མོ་དགུག་པར་འདོད་ན་བུད་མེད་ཀྱི་ཐོད་པ་དུམ་བུ་གཅིག་པའམ་གསུམ་པ་གས་ཆག་མེད་པ་གཅིག་ལ་རང་བྱུང་གི་མེ་ཏོག་གིས་པདྨ་འདབ་མ་བརྒྱད་པ་མུ་ཁྱུད་དང་བཅས་པ་གཅིག་བྲི། ཕྱོགས་ཀྱི་འདབ་མ་བཞི་ལ་སྤྱན་ལ་སོགས་པ་ལྷ་མོ་བཞི། གཟུགས་སམ་མཚན་མའམ་སྔགས་སྤེལ་ཚིག་དང་བཅས་པ་བྲི།
མཚམས་སྟོང་པར་བཞག་ལྟེ་བར་བུ་མོ་ཆེ་གེ་མོ་ཨཱ་ཀརྵ་ཡ་ཞེས་པ་བྲི། མུ་ཁྱུད་ལ་གཤིན་རྗེ་གཤེད་ཀྱི་སྔགས་སྤེལ་ཚིག་དང་བཅས་པ་བྲི། དེ་ནས་བསྒྲུབ་བྱའི་རྐང་རྗེས་ཀྱི་རྡུལ་ལས་བསྒྲུབ་བྱའི་གཟུགས་བྱས་ལ། སྙིང་གར་སྔགས་སྤེལ་ཚིག་དང་བཅས་པ་བཅུག་སྟེ། དེ་ལ་བསྒྲུབ་བྱ་དགུག་གཞུག་བྱ། དེ་ཐོད་པའི་ནང་དུ་བཅུག་ལ་ལྷའི་ང་རྒྱལ་དང་ལྡན་པས་རྐང་པ་གཡོན་བརྐྱང་གིས་མནན་ཏེ། སྙིང་གའི་ཧཱུྃ་ལས་རང་འདྲ་བའི་ཁྲོ་བོ་དཔག་ཏུ་མེད་པ་སྤྲོས་པས་བསྒྲུབ་བྱ་བཀུག་སྟེ་གཟུགས་བརྙན་ལ་བསྟེམས་ལ་དབང་དུ་འདུ་བར་བསམ་ཞིང་སྔགས་བཟླས་ན་དབང་དུ་འགྱུར་རོ། ། ཤེས་རབ་མཐར་བྱེད་ཀྱི་རྣལ་འབྱོར་གྱིས་བགེགས་བསལ་བ་ནི། ཧཱུྃ་གི་དྲེགས་བྱས་ཕྱག་རྒྱས་གདབ། ། རྡོ་རྗེ་འཚིར་བའི་བདེ་བ་ཉིད། །
ཅེས་བྱ་བ་ནི་ལག་པ་གཉིས་ཀའི་མཐིལ་དུ་ཧཱུྃ་ལས་སྣ་ཚོགས་རྡོ་རྗེ་བསྒོམ། སོར་མོ་རྣམས་ཀྱང་རྡོ་རྗེའི་རང་བཞིན་དུ་བསྒོམས་ལ་ལག་པའི་བར་དུ་བགེགས་བསམས་ཏེ་ཐལ་མོ་བརྡབ་ཅིང་བཙིར་བའམ་ཡང་ན་ལག་པའི་སྟེང་དུ་ཡུངས་ཀར་བཞག་སྟེ་རྡོ་རྗེའི་འོད་ཀྱིས་དེ་ཡང་རྡོ་རྗེའི་རང་བཞིན་དུ་བསམས་ལ། འབྱུང་པོ་ལ་སོགས་པས་ཟིན་པའི་ནད་པ་ལ་སྔགས་བཟླས་ཤིང་བྲབས་པས་ནད་ལས་ཐར་བར་འགྱུར་རོ་ཞེས་བྱའོ། ། གསུམ་པ་པདྨ་མཐར་བྱེད་ཀྱིས་དུག་ཞི་བར་བྱ་བ་ནི་རང་གི་སྙིང་གའི་ཧཱུྃ་དང་སྔགས་ཕྲེང་གི་འོད་དཀར་པོས་བསྒྲུབ་བྱ་དུག་གིས་ཟིན་པའི་ལུས་ལ་ཁྱབ་པར་བསམས་པས་འགྲུབ་བོ། ། བགེགས་མཐར་བྱེད་ཀྱི་བསྐྲད་པའི་ལས་བསྒྲུབ་པ་ནི། རླུང་གིས་ཁྱེར་བའི་ཤིང་ལོ་སྐམ་པོ་དང་བསྒྲུབ་བྱའི་རྐང་རྗེས་ཀྱི་ས་ལས་དེའི་གཟུགས་བརྙན་བྱས་ལ། སྙིང་གར་མིང་སྤེལ་ཚིག་ཅན་བཅུག་ལ་དེ་ཚོགས་བདག་གི་གཟུགས་ཀྱི་རྐང་པའི་འོག་ཏུ་གཞུག་སྟེ་རང་གི་རྐང་པའི་འོག་ཏུ་བཅུག་ལ། བསྒྲུབ་བྱ་དེ་རླུང་གིས་བཏེག་ནས་ཡུལ་གཞན་དུ་ཁྱེར་བར་བསམ་ཞིང་སྤེལ་ཚིག་དང་བཅས་པའི་སྔགས་བཟླས་ཏེ་འགྲུབ་བོ། ། ལྔ་པ་དབྱུག་སྔོན་ཅན་གྱི་གསད་པའི་ལས་བསྒྲུབ་པ་ནི། རང་གི་སྙིང་གའི་ཧཱུྃ་ལས་སྤྲུལ་པའི་ཁྲོ་བོ་དཔག་ཏུ་མེད་པ་སྤྲོས་ཏེ།
དེ་རྣམས་ཀྱིས་བསྒྲུབ་བྱ་རྡོ་རྗེ་སློབ་དཔོན་ལ་བརྙས་པ་བྱེད་པ་ལ་སོགས་པའི་སྙིང་ག་ནས་ལྕགས་ཀྱུས་ཕུག མགྲིན་པ་ཞགས་པས་བཅིངས། ལ་ལས་རྒྱབ་ནས་ཐོ་བས་བརྡུང་བ་ལ་སོགས་པའི་སྒོ་ནས་ཤིན་ཏུ་རིད་པ་སྐྲ་འཛིངས་པ་ལུས་འདར་བ་ལ་སོགས་པའི་རྣམ་པ་བཀུག་ནས། མདུན་དུ་རླུང་གི་སྟེང་དུ་མེའི་དཀྱིལ་འཁོར་བསམས་ལ། དེའི་གསེབ་ཏུ་སྤྱིའུ་ཚུགས་སུ་སྐྱུར་བར་བསམ། ཡང་དེའི་ལུས་ལ་ཁ་ཅིག་ནི་མཚོན་སྣ་ཚོགས་ཀྱིས་གསོད་པ་དང་བརྡུང་བ་དང་ཤ་ཟ་བ་དང་ཁྲག་འཐུང་བ་དང་རྐང་དང་རུས་པ་ལ་སོགས་པ་མ་ལུས་པ་ཟ་བར་བྱེད་པར་བསམས་ནས་སྔགས་བཟླས་པ་ཙམ་གྱིས་འགྲུབ་པར་བཞེད་དོ། ། དྲུག་པ་སྟོབས་པོ་ཆེས་ཀླུའི་གདོན་ཞི་བར་བྱ་བ་ནི། རང་གི་སྙིང་གའི་སྔགས་ཕྲེང་དང་ཧཱུྃ་གི་འོད་ཀྱིས་བསྒྲུབ་བྱ་ཀླུའི་དུག་གིས་ཟིན་པ་ལ་ཕོག་པར་བསམས་པ་ཙམ་གྱིས་དུག་དེ་ཞི་བར་འགྱུར་ལ། ལེའུ་གཉིས་པ་བཞིན་བྱས་ན་ཆར་དབབ་པར་ཡང་འགྱུར་རོ་ཞེས་གསུང་ངོ༌། ། བདུན་པ་མི་གཡོ་བས་དགུག་པའི་ལས་བྱ་བ་ནི།
བསྒྲུབ་བྱ་དེ་རླུང་གི་དཀྱིལ་འཁོར་གྱི་སྟེང་དུ་སིཾ་ལས་སེང་གེ་དམར་པོ་རྐང་པ་བརྒྱད་པ་བསྐྱེད་དེ། དེ་ལ་བསྐྱོན་ནས་རླུང་གིས་བཏེག་སྟེ་སྔགས་བཟླས་པས་འོངས་པར་བསམས་ན་གང་འདོད་པ་དགུག་པར་འགྲུབ་བོ། ། བརྒྱད་པ་གནོད་མཛེས་ཀྱི་གནོད་སྦྱིན་མོ་ལ་སོགས་པ་དབང་དུ་བྱ་བ་བསྒྲུབ་པ་ནི། རང་ཉིད་དེ་བཞིན་གཤེགས་པ་ལྔ་པོ་གང་ཡང་རུང་བའི་རྣལ་འབྱོར་ལ་གནས་ཏེ། དེའི་སྙིང་ག་ནས་ཁྲོ་བོ་གནོད་མཛེས་དཔག་ཏུ་མེད་པ་སྤྲོས་ནས། སྐུ་གསུང་ཐུགས་ཀྱི་སྦྱོར་བས་བསྒྲུབ་བྱ་དེ་གམ་དུ་འོངས་བར་བསམས་ཏེ་སྔགས་བཟླས་པའམ། ཡང་ན་རང་ཉིད་ཀྱི་རྣལ་འབྱོར་ཡང་གནོད་མཛེས་ཀྱི་བྱ་བས་སྔར་བཞིན་བྱས་པས་འགྲུབ་བོ། ། དགུ་པ་འདོད་རྒྱལ་གྱིས་དགུག་པའི་ལས་བསྒྲུབ་པ་ནི། ཐོད་ལོ་ཀོར་རམ་བཙག་ལས་ལྕགས་ཀྱུ་བྱ་བའམ། ཡང་ན་གཉིས་བསྲེས་པ་ལས་ལྕགས་ཀྱུའི་གཟུགས་གཅིག་བྱས་ལ།
ཟླ་བ་གཟས་ཟིན་པའི་དུས་སུ་རང་གི་ཁར་བཅུག་སྟེ་སྔགས་བཟླས་ལ་ཟླ་བ་གཟའ་ལས་ཐར་བའི་དུས་སུ་བཏོན་ན་ཕྱིས་ལས་སྦྱོར་གྱི་དུས་སུ་ལྕགས་ཀྱུ་དེས་ཆེ་གེ་མོ་ཨཱ་ཀརྵ་ཡ་ཛཿཞེས་བྲིས་པ་དང༌། སྔགས་བཟླས་པ་ཙམ་གྱིས་སྒྲ་ལྡན་ཏེ་ལྷ་སྲེད་མེད་ཀྱི་བུ་དང༌། གནས་མེད་དེ་རླུང་ལྷ་དང༌། དབང་པོ་བརྒྱ་བྱིན་དང༌། དྲག་པོ་སྟེ་དབང་ཕྱུག་ཆུང་མ་དང་བཅས་པ་ཐམས་ཅད་དགུག་པ་འགྲུབ་པར་འགྱུར་རོ། ། གཙུག་ཏོར་འཁོར་ལོས་སྒྱུར་བ་འདི་ཡང་དཔའ་བོ་གཅིག་པས་ཀྱང་འགྲུབ་པར་འགྱུར་ཏེ། དེ་ལྟར་ན་མངོན་པར་རྟོགས་པ་ཐམས་ཅད་སྔ་མ་དང་འདྲ་བ་ལས་ཐུན་མོང་གི་སྲུང་བའི་འཁོར་ལོའི་ནང་དུ་འཁོར་ལོ་རྩིབས་བཅུ་པ་བསྒོམས་ལ། དེའི་ལྟོ་བ་ཡངས་པའི་ནང་དུ་གཙུག་ཏོར་འཁོར་ལོས་སྒྱུར་བ་ཡན་ལག་བཞི་རྫོགས་སྔ་མ་བཞིན་བྱས་ལ་བསྒོམས་པས་ཕྱིར་བཟློག་པ་དང་བྲིས་པས་ཕྱིར་བཟློག་པ་བྱས་ན་འགྲུབ་པར་འགྱུར་རོ། ། ཡང་འཁོར་ལོ་ཡོངས་སུ་རྫོགས་པའི་མངོན་པར་རྟོགས་པ་བྱེད་ན་ལེའུ་བཅུ་གཉིས་པ་དང་བཅུ་བཞི་པ་ནས་འབྱུང་བའི་ངག་དོན་སྐབས་ལ་བབ་པ་ཡིན་པས་འདིར་བརྗོད་པར་བྱ་སྟེ། དེ་ཡང་ཚོགས་ཀྱི་ཞིང་སྤྱན་དྲང་བ་ནས་བཟུང་སྟེ་ཐུན་མོང་གི་སྲུང་བའི་འཁོར་ལོ་བསྒོམ་པའི་བར་དུ་མངོན་པར་རྟོགས་པ་སྔར་ཡང་བསྟན་མོད།
ལེའུ་བཅུ་གཉིས་པ་ནས་འབྱུང་བའི་ཚུལ་དུ་བསྒོམ། དེའི་ནང་དུ་འཁོར་ལོ་སེར་པོ་རྩིབས་བཅུ་པ་གཡས་སུ་འཁོར་བཞིན་པའི་རང་བཞིན་བསམ། དེའི་ནང་དུ་རྃ་ལས་ཉི་མའི་དཀྱིལ་འཁོར་བཅུར་བསྒོམ། དེ་ནས་དབུས་སུ་བྷྲཱུྃ་ལས་གཙུག་ཏོར་འཁོར་ལོས་སྒྱུར་བ་སྐུ་མདོག་སེར་པོ་གཡས་ན་འཁོར་ལོ་འཛིན་པའོ། ། གཞན་རྣམས་སུ་ས་བོན་ཐམས་ཅད་ནི་ཧཱུྃ་ཡིན་ལ་ཤར་དུ་གཤིན་རྗེ་གཤེད་པོ་གཡས་ན་རྡོ་རྗེ་ཐོ་བ་འཛིན་པའོ། ། ལྷོར་ཤེས་རབ་མཐར་བྱེད་དཀར་པོ་གཡས་ན་རྡོ་རྗེའི་དབྱུག་པ་འཛིན་པའོ། ། ནུབ་ཏུ་པདྨ་མཐར་བྱེད་དམར་པོ་པདྨ་འཛིན་པ། བྱང་དུ་བགེགས་མཐར་བྱེད་ནག་པོ་རྡོ་རྗེ་འཛིན་པ། བྱང་ཤར་དུ་མི་གཡོ་བ་རལ་གྲི་འཛིན་པ། ཤར་ལྷོར་འདོད་པའི་རྒྱལ་པོ་ལྕགས་ཀྱུ་འཛིན་པ།
ལྷོ་ནུབ་ཏུ་དབྱུག་སྔོན་ཅན་དབྱུག་པ་འཛིན་པ། ནུབ་བྱང་དུ་སྟོབས་པོ་ཆེ་རྩེ་གསུམ་འཛིན་པ། འོག་ཏུ་གནོད་མཛེས་གཏུན་ཤིང་འཛིན་པ། སྟེང་དུ་ཧཱུྃ་མཛད་རྡོ་རྗེ་དང་དྲིལ་བུ་ཧཱུྃ་མཛད་ཀྱི་ཕྱག་རྒྱས་འཛིན་པའོ། ། ཁྲོ་བོ་གཞན་རྣམས་ཀྱི་གཡོན་པ་ནི་སྡིགས་མཛུབ་ཡིན་ནོ། ། དབུས་དང་ལྷོ་དང་ནུབ་མ་གཏོགས་པའི་ཁྲོ་བོ་ཐམས་ཅད་ནི་ནག་པོར་མཚུངས་སོ། ། ཕྱོགས་ཀྱི་ཁྲོ་བོ་བཞི་ནི་རབ་ཏུ་བརྗིད་པ་དབུ་སྐྲ་དང་སྨ་ར་དམར་སེར་སྟག་གི་པགས་པའི་ཤམ་ཐབས་ཅན། ཀླུ་ཆེན་པོ་བརྒྱད་ཀྱིས་བརྒྱན་པ་བརྗིད་པའི་ཁྲོ་བོ་ཡིན་ལ། གཞན་རྣམས་ནི་ཅུང་ཟད་ཁྲོས་པ་ཡིད་ཙམ་འཛུམ་པ་དར་གྱི་ཤམ་ཐབས་ཅན་རིན་པོ་ཆེའི་རྒྱན་གྱིས་བརྒྱན་པ་སྟེ་མཛེས་པའི་ཁྲོ་བོ་ཡིན་ནོ། ། ཁྲོ་བོ་འདི་རྣམས་ལ་རང་འདྲའི་ཡུམ་ཡོད་པར་མངོན་ཏེ།
རང་གི་རིག་མ་སྐྱེས་བུ་བདག ། ཅེས་འབྱུང་བའི་དོན་ཡིན་ནོ། ། ཡེ་ཤེས་ཐིག་ལེའི་རྒྱུད་ལས། གཙུག་ཏོར་འཁོར་ལོས་སྒྱུར་བ་ནི་དབང་ཕྱུག་ཡབ་ཡུམ་མནན་ལ། གཞན་རྣམས་ནི་རང་རང་གི་ཕྱོགས་དང་མཐུན་པའི་ཕྱོགས་སྐྱོང་རྣམས་མནན་ནོ་ཞེས་གསུངས་སོ། ། དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། སྙིང་གར་རྡོ་རྗེའི་ལྟེ་བར་བསྲུང་བར་འདོད་པའི་མིང་སྦས་ལ། ཡེ་ཤེས་འཁོར་ལོ་དགུག་གཞུག་བྱ། དབང་བསྐུར་ནས་རིགས་ཀྱི་བདག་པོ་གཤིན་རྗེ་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་མེད།
གཞན་ཐམས་ཅད་ནི་མི་བསྐྱོད་པས་དབུར་བརྒྱན་པར་བྱའོ། ། དེ་ནས་སྔགས་ཟློས་པ་དང་བསྟུན་ལ་འཁོར་ལོ་གཡོན་དུ་འཁོར་བས་དགྲ་བགེགས་ཐམས་ཅད་གཏུབ་པ་དང༌། ཁྲོ་བོ་རྣམས་ཞལ་ཕྱིར་གཟིགས་ནས་གནོད་པ་ཐམས་ཅད་བཟློག་པར་བསམ་ཞིང་སྔགས་བཟླས་སོ། ། དེའི་ཚེ་གོ་ཆ་གོན་པ་དང་མཚོན་ཆ་ཐོགས་པ་དང་མཁར་ལ་ཞེན་པའི་རྨི་ལྟས་བཟང་པོ་བྱུང་བ་དེའི་ཚེ་བྲིས་པས་ཕྱིར་བཟློག་པ་བྲིས་ལ་དཔུང་པ་གཡོན་པ་ལ་བཏགས་ཏེ་སྔགས་ཅུང་ཟད་རེ་བཟླས་པས་འགྲུབ་པར་འགྱུར་ཏེ། བདག་ཉིད་སྲུང་བའི་སྦྱོར་བ་ལས། འཁྲུལ་འཁོར་སྔགས་སོགས་གཞིག་པ་ལ། ། དཔུང་པར་རིག་མས་འཁྱུད་བྱས་ན། ། འཇིག་རྟེན་གསུམ་གྱིས་འདའ་མི་ནུས། ། ཞེས་པའི་དོན་ཡིན་ནོ། ། དེ་ལ་བྲི་བའི་ཕྱིར་བཟློག་པ་ནི་རས་སམ་ཤོག་བུའམ་གྲོ་ག་ལ་གུར་གུམ་མམ་གི་ཝཾ་གིས་རྩིབས་བརྒྱད་པ་ལྟེ་བ་དང་མུ་ཁྱུད་དུ་བཅས་པ་བྲི།
རྩིབས་བརྒྱད་ལ་ཁྲོ་བོ་བརྒྱད་ཀྱི་སྔགས་བྲི། ཕྱིའི་མུ་ཁྱུད་ལ་གཙུག་ཏོར་འཁོར་ལོས་སྒྱུར་བའི་སྔགས། ནང་གི་མུ་ཁྱུད་ལ་གནོད་མཛེས་ཀྱི་སྔགས། ལྟེ་བའི་ཕྱོགས་གཅིག་ཏུ་ཧཱུྃ་མཛད་ཀྱི་སྔགས། ལྟེ་བར་རིགས་རྐྱང་པ་ཡིན་ན་པདྨ་འདབ་བརྒྱད། རིགས་བསྡུས་པ་ཡིན་ན་ལྷ་བཞི་བཅུ་ཞེ་དགུའི་སྔགས་ལེགས་པར་བྲིས་ལ། གཙོ་བོ་རྣམས་ཀྱི་གནས་སུ་རང་རང་གི་སྔགས་རྫོགས་པ་ལྷ་མོ་རྣམས་ཀྱི་གནས་སུ་རང་རང་གི་ས་བོན་ལ་དེ་ཉིད་ལྔས་སྤེལ་བ་བྲི། མདོར་ན་སྔགས་ཐམས་ཅད་ཀྱི་གཤམ་དུ་ཧཱུྃ་ཕཊ་ཀྱི་གཉེར་སྤེལ་ཚིག་དང་བཅས་པ་བྲི་བར་བྱ་སྟེ། ཕྱོགས་གཅིག་མཚོན་ན་ཨོཾ་ཨཱ་གྃ་ཆེ་གེ་མོ་རཀྵཿཀུ་རུ་ཧཱུྃ་ཕཊ་སྭཱ་ཧཱ། ཞེས་པ་ལ་སོགས་པ་ལྟ་བུ་ཡིན་ནོ། །
དེ་ལྟར་ལེགས་པར་བྲིས་ལ་རབ་གནས་བྱས་ཏེ་ཚས་བྱས་ལ་དཔུང་པ་གཡོན་པ་ལ་གདགས་སོ། ། བསྒོམ་པའི་མངོན་པར་རྟོགས་པ་སྲུང་བ་བྱེད་ན་གཙུག་ཏོར་འཁོར་ལོས་སྒྱུར་བ་སྟེང་དུ་བཞག་ཅིང༌། ཧཱུྃ་མཛད་དབུས་སུ་བཅུག་ལ་འཁོར་ལོ་གཡས་སུ་འཁོར་བ་འབའ་ཞིག་ལ་བརྟེན་ནས་སྔགས་མི་ཟློས་ན་སྲུང་བ་འགྲུབ་པ་ཡིན་ནོ། ། ཡང་རང་གཤིན་རྗེ་གཤེད་དམ་རྟ་མགྲིན་ལ་སོགས་པ་ལ་མོས་ན་གང་མོས་དབུས་སུ་བཅུག་ལ་དེའི་ཤུལ་དུ་ཧཱུྃ་མཛད་བཞག་ཅིང་གང་མོས་ཀྱི་སྔགས་བཟླས་ན་འགྲུབ་བོ། ། དེ་ལྟར་ན་ལྷ་རྐྱང་པའི་སྒྲུབ་ཐབས་བཅུ་དང་འཁོར་ལོ་རྫོགས་པ་བཅུ་གཅིག་ཏུའང་འགྱུར་རོ། ། གང་ལྟར་ཡང་རུང་སྟེ་མངོན་པར་རྟོགས་པ་གཞན་དང་འབྲེལ་ན་གཙུག་ཏོར་འཁོར་ལོས་སྒྱུར་བ་ལ་སོགས་པའི་ལྟོ་བའམ་ཧཱུྃ་མཛད་སོགས་ཞུ་བ་ལས་ཆོས་འབྱུང་དུ་གྱུར་པའི་ནང་དུ་གཞལ་ཡས་ཁང་བསམ་པ་ནས་བརྩམས་ཏེ་མངོན་པར་རྟོགས་པ་བསྒོམ་པར་བྱའོ། ། ཚིག་དོན་ལྷག་མ་རྣམས་ནི་རྟོགས་པར་སླའོ། ། ལེའུ་བཞི་པ་ཚིགས་སུ་བཅད་པ་བརྒྱ་བརྒྱད་ཅུ་རྩ་གསུམ་གྱི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་ལྔ་པ་བཤད་པར་བྱ་སྟེ། དེ་ལ་ལེའུ་ལྔ་པ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱིའི་དོན་ཏོ། །
རྗོད་བྱེད་ཀྱི་སྒྲ་ནི་ཡན་ལག་གི་དོན་ཏོ། ། མངོན་པར་རྟོགས་པ་ནི་བསྐྱེད་པའི་རིམ་པ་དབྱིབས་འབའ་ཞིག་གོ ། རྩ་བའི་རྒྱུད་ཀྱིས་གང་དུ་ཕན་འདོགས་ན་ལེའུ་གསུམ་པ་དང་བརྒྱད་པ་དང་ཕྱི་མའི་ལྔ་པ་རྣམས་སུ་མི་གསལ་བ་གསལ་བ་དང་མ་ཚང་བ་ཁ་སྐོང་བའི་ཚུལ་དུ་ཕན་འདོགས་སོ། ། སྤྱིའི་དོན་ཏོ། ། ཡན་ལག་གི་དོན་ལས། ཐམས་ཅད་རྣམས་ཀྱི་སྔགས་འདི་ཡིས། ། ཞེས་པ་ལ་སོགས་པ་རྣམས་ནི་འདིར་ཐོགས་མར་སེམས་དཔའ་སུམ་བརྩེགས་སུ་བསྒོམ་པའི་ཚུལ་ཏེ་རང་རང་གི་དམ་ཚིག་སེམས་དཔའ་གསལ་བར་བྱས་པའི་རྗེས་ལ་རང་རང་གི་སྙིང་གར་རང་རང་གི་ས་བོན་ལས་ཕྱག་མཚན་ས་བོན་གྱིས་མཚན་པ་དེ་ལས་རང་འདྲའི་སྐུ་མཚོན་གང་བསྒོམ་པ་ནི་ཡེ་ཤེས་སེམས་དཔའ་དེའི་ཐུགས་ཀར་ས་བོན་ལས་ཕྱག་མཚན་ས་བོན་གྱིས་མཚན་པ་བསྒོམ་པ་ནི་ཏིང་ངེ་འཛིན་སེམས་དཔའ་སྟེ། འདི་ནི་གོང་ལེའུ་བཞི་པའི་མངོན་པར་རྟོགས་པ་དོན་བསྡུས་པའི་གསལ་བྱེད་ཡིན་ནོ། ། སྒྲ་ལ་རྣམ་གསུམ་ཤེས་བྱས་ནས། ། ཞེས་བྱ་བ་ལ་སོགས་པ་ནི་རིགས་དང་རྗེས་སུ་མཐུན་པའི་མཆོད་པ་སྟེ།
འདི་ནི་གོང་ལེའུ་གཉིས་པའི་གསལ་བྱེད་ཡིན་ནོ། ། བསྡུས་པ་ཆེན་པོའི་དམ་ཚིག་ནི། ། སྲུང་བའི་དཀྱིལ་འཁོར་དབུས་གནས་པར། ། དཀྱིལ་འཁོར་ལྔ་ནི་བསྒོམ་པར་བྱ། ། ཞེས་བྱ་བ་ནི་སྲུང་བའི་འཁོར་ལོའི་ནང་དཀྱིལ་འཁོར་ཆེན་པོ་གཅིག་གི་ནང་དུ་གྲུ་བཞི་སྒོ་བཞི་པའི་དཀྱིལ་འཁོར་ཆེན་པོ་ལྔ་བསྒོམ་མོ། ། ཞེས་བྱ་བ་ཡིན་ནོ། ། ཡང་འདི་ལ་དཀྱིལ་འཁོར་ཆེན་པོའི་ནང་སྲུང་བའི་འཁོར་ལོའི་ལྟེ་བར་དཀྱིལ་འཁོར་ཆེན་པོ་ལྔ་བསྒོམས་ཀྱང་འགལ་བ་མེད་ཅིང་མཛེས་པར་མཐོང་ངོ༌། ། ཡང་དཀྱིལ་འཁོར་ལྔའི་མཚན་ཉིད་ནི་པདྨ་འདབ་བརྒྱད་ལ་སོགས་པ་ལྔ་མ་ཡིན་པར་གྲུ་བཞི་སྒོ་བཞི་རྩིག་པ་ལྔ་དང་འདོད་ཡོན་དང་བཅས་པ་ཡིན་ཏེ། ལྔ་ལྔའི་བདག་ཉིད་རྫོགས་སངས་རྒྱས། ། ཡེ་ཤེས་ལྔ་ཡི་རྣམ་པར་བསྒོམ། །
ཞེས་བྱ་བ་ནི་རྩིག་པ་ལྔ་མཚོན་པ་ཡིན་ནོ། ། འདོད་པའི་ཡོན་ཏན་ལྔ་དང་ལྡན། ། ཞེས་བྱ་བ་ནི་རེ་རེ་ཡང་འདོད་ཡོན་ལྔ་ལྔ་དང་ལྡན་པ་ཡིན་ནོ། ། འོད་ཟེར་སྣ་ཚོགས་ཀུན་ཏུ་ཁྱབ། ། ཅེས་བྱ་བ་ནི་ཕ་གུ་དང་དྲྭ་ཕྱེད་དང་མདའ་ཡབ་དང་ལྡན་ནོ་ཞེས་བྱ་བ་ཡིན་ནོ། ། ཡང་རིགས་བསྡུས་པ་འདྲི་བའི་དུས་སུ་ཚོན་ཁ་དོག་ལྔ་ཡིས་མི་རྫོགས་ཏེ། རང་རང་གི་རྩིག་པ་སོ་སོ་ཡང་དཀར་པོའི་དཀར་པོ་དང་དཀར་པོའི་སེར་པོ་ཞེས་བྱ་བ་ནས་བརྩམས་ཏེ། ལྗང་གུའི་དམར་པོ་དང་ལྗང་གུའི་ལྗང་གུ་ཞེས་བྱ་བའི་བར་ཉི་ཤུ་རྩ་ལྔས་འདྲི་སྟེ། ཐམས་ཅད་བསྡུས་པའི་དཀྱིལ་འཁོར་ནི། ། ཉི་ཤུ་རྩ་ལྔའི་དབྱེ་བ་ཡི། །
རྡུལ་ཚོན་གྱིས་ཀྱང་བྲི་བར་བྱ། ། ཞེས་འབྱུང་བ་ཡིན་ནོ། ། དེ་ནས་གཙོ་བོ་འཕོ་བའི་སྐབས་སུ། ། སངས་རྒྱས་མགོན་པོ་གང་ཉིད་ཀྱི། ། དཀྱིལ་འཁོར་དབུས་སུ་གྱུར་པ་ནི། ། དེ་ཉིད་ཀྱི་དཀྱིལ་འཁོར་བརྗོད། ། ཅེས་བྱ་བ་ནི་དཀྱིལ་འཁོར་གྱི་དབུས་སུ་གཙོ་བོ་གང་བྱུང་བ་དེའི་མིང་གིས་དཀྱིལ་འཁོར་ལ་གདགས་ཏེ། མི་བསྐྱོད་པ་དབུས་སུ་བྱུང་ན་མི་བསྐྱོད་པ་རིགས་བསྡུས། རྣམ་སྣང་དབུས་སུ་བྱུང་ན་རྣམ་སྣང་རིགས་བསྡུས། ཞེས་བྱ་བ་ནས་དོན་ཡོད་གྲུབ་པ་དབུས་སུ་བྱུང་ན་དོན་གྲུབ་རིགས་བསྡུས་ཞེས་བྱ་བའོ། །
ཡང་དབུས་སུ་གང་གྱུར་པའི་ཤུལ་དུ་གང་འཕོ་ཞེ་ན་ཐུགས་རྡོ་རྗེ་ནི་ཐམས་ཅད་ལ་ཁྱབ་པའི་ཕྱིར་མི་བསྐྱོད་པ་འཕོ་སྟེ། རྣམ་སྣང་དབུས་སུ་ཞུགས་ན་ཤར་དུ་མི་བསྐྱོད་པ་འགྲོའོ། ། རིན་ཆེན་འབྱུང་ལྡན་དབུས་སུ་བྱུང་ན་ལྷོར་མི་བསྐྱོད་པ། འོད་དཔག་མེད་དབུས་སུ་བྱུང་ན་ནུབ་ཏུ་མི་བསྐྱོད་པ། དོན་ཡོད་གྲུབ་པ་དབུས་སུ་བྱུང་ན་བྱང་དུ་མི་བསྐྱོད་པ་བཞུགས་པ་ཡིན་ནོ། ། འདིས་མཚོན་ལ་སྔར་ཁྲོ་བཅུའི་དཀྱིལ་འཁོར་གྱི་སྐབས་སུ་ཡང་ཧཱུྃ་མཛད་མི་བསྐྱོད་པའི་ངོ་བོ་ཡིན་པའི་ཕྱིར་གཤིན་རྗེ་གཤེད་ལ་མོས་པའི་རྣལ་འབྱོར་པས་གཤིན་རྗེ་གཤེད་དབུས་སུ་བྱུང་ན་ཧཱུྃ་མཛད་ཤར་དུ་བཞུགས་ལ། རྟ་མགྲིན་ལ་མོས་པའི་རྣལ་འབྱོར་པས་རྟ་མགྲིན་དབུས་སུ་བྱུང་ན་ནུབ་ཏུ་ཧཱུྃ་མཛད་བཞུགས་སོ་ཞེས་བྱ་བ་ལ་སོགས་པ་རྒྱས་པར་ཤེས་པར་བྱའོ། ། དེ་ལྟར་ན་གོང་ལེའུ་བཞི་པའི་སྲུང་འཁོར་རྒྱས་པའི་མངོན་རྟོགས་ཀྱང་བཅུ་གཅིག་ཏུ་འགྲོའོ། ། དེའང་མི་བསྐྱོད་རྡོ་རྗེ་ལས། གང་གི་དབུས་སུ་གང་གྱུར་པ། །
དེ་ཡི་གནས་སུ་མི་བསྐྱོད་བཞུགས། ། ཞེས་གསུངས་པ་ཡིན་ནོ། ། རིགས་རྐྱང་བསྡུས་ཀྱི་དབྱེ་བ་ཡང༌། ། དཀྱིལ་འཁོར་རེ་རེ་བསྒོམ་པའམ། ། ཡང་ན་བསྡུས་པའི་དཀྱིལ་འཁོར་རོ། ། ཞེས་བྱ་བ་སྟེ། ལྷ་དགུའི་དཀྱིལ་འཁོར་རིགས་རྐྱང་པ་ལྔ་དང་བསྡུས་པའོ། ། བསྡུས་པའང་རྒྱས་བསྡུས་ཀྱི་དབྱེ་བས། ། བརྒྱད་བརྒྱད་དབུས་སུ་གནས་པའམ། ། ཡང་ན་ཉི་ཤུ་རྩ་ལྔ་རུ། །
ཞེས་བྱ་བ་སྟེ། རིགས་བསྡུས་རྒྱས་པ་ལྷ་མོ་བརྒྱད་ཀྱི་དབུས་ན་བཞུགས་པ་དཀྱིལ་འཁོར་ལྔ་དང༌། རིགས་བསྡུས་བསྡུས་པ་ལྷ་མོ་བཞིའི་དབུས་ན་བཞུགས་པ་ལྔ་སྟེ་བསྡུས་པའི་དཀྱིལ་འཁོར་བཅུ་ཡིན་ནོ། ། བསྡུས་པ་གཉིས་ཀ་ལ་ཡང་ཕྱིའི་དཀྱིལ་འཁོར་ཆེན་པོ་ལ་སྒོ་བ་བཞི་ཡོད་དེ། གང་ཚེ་དཀྱིལ་འཁོར་བསྡུས་པ་ཡི། ། སྒོར་ནི་ལྕགས་ཀྱུ་ཞགས་པ་དང༌། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དེས་ན་བསྡུས་པའི་དཀྱིལ་འཁོར་ལ་ལྷ་བཞི་བཅུ་ཞེ་དགུ་པ་དང༌། ཉི་ཤུ་རྩ་དགུ་པ་ཞེས་བྱ་བ་ཤེས་པར་བྱའོ། ། དེ་ལྟར་ན་རྐྱང་པའི་དཀྱིལ་འཁོར་ལྔ་དང༌།
རིགས་བསྡུས་རྒྱས་པ་ལྔ་དང༌། བསྡུས་པ་ལྔ་དང༌། ལེའུ་བཞི་པ་ལས་ཡུམ་ལྷ་མོ་བཅུ་གསུམ་མའི་དཀྱིལ་འཁོར་དང༌། ལེའུ་བཅུ་གཉིས་པ་ལས་བཅོ་ལྔ་མའི་དཀྱིལ་འཁོར་ཏེ། དཀྱིལ་འཁོར་བཅུ་བདུན་གཞུང་ན་གནས་པ་ཡིན་ནོ། ། འདི་ལ་བླ་མའི་མན་ངག་གིས་དཀྱིལ་འཁོར་དྲུག་ཅུ་རྩ་གཉིས་སུ་བྱེད་ན། ལེའུ་བཅོ་ལྔ་པའི་ཧེ་རུ་ཀ་གསུམ་ལ་རྒྱུད་འདི་ན་ནི་དཔའ་བོ་གཅིག་པ་ལས་དཀྱིལ་འཁོར་དུ་མེད་ལ། རྩ་བའི་རྒྱུད་ཀྱིས་འཁོར་ཁ་བསྐངས་ནས་དཀྱིལ་འཁོར་དུ་བྱེད་ན། མི་བསྐྱོད་པ་ལ་ཧེ་རུ་ཀ་བཞིར་འགྱུར་བ་བཞིན་རྒྱུད་འདི་ཉིད་ཀྱིས་རིགས་གཞན་ལ་ཡང་ཁ་བསྐང་སྟེ་རྣམ་པར་སྣང་མཛད་དང༌། རིན་ཆེན་འབྱུང་ལྡན་དང༌།
འོད་དཔག་མེད་དང༌། དོན་ཡོད་གྲུབ་པ་ལ་ཡང་ཧེ་རུ་ཀ་བཞིར་བྱས་པས་རིགས་སོ་སོ་བའི་སྒྲུབ་ཐབས་ཉི་ཤུ་ཐམ་པར་འགྱུར་ལ། རིགས་བསྡུས་རྒྱས་པ་ཉི་ཤུ་ཐམ་པ་རིགས་བསྡུས་བསྡུས་པ་ཉི་ཤུ་ཐམ་པ་སྟེ་དྲུག་ཅུ་ཡུམ་གྱི་གཉིས་དང་དྲུག་ཅུ་རྩ་གཉིས་ཡིན་ནོ། ། ཡང་འདིར་རིགས་རྒྱས་པ་ལ་བརྒྱད་དང་བཞིའི་དབུས་ན་བཞུགས་པ་ཡོད་པ་བཞིན་དུ་རིགས་རྐྱང་པ་ལ་ཡང་བཞིའི་དབུས་ན་བཞུགས་པ་དང༌། བརྒྱད་ཀྱི་དབུས་ན་བཞུགས་པ་ཡོད་དོ་ཞེས་སྦྱར་ན། བརྒྱད་ཀྱི་དབུས་ན་བཞུགས་པ་ཉི་ཤུ་ཐམ་པ་ཡོད་པས་ན་བཞིའི་དབུས་ན་བཞུགས་པའང་ཉི་ཤུ་ཐམ་པ་འབྱུང་བས་དཀྱིལ་འཁོར་བརྒྱད་ཅུ་རྩ་གཉིས་འབྱུང་བ་ཡིན་ནོ། ། ཞེས་བརྗོད་ཀྱང་འགལ་བ་མེད་དོ། ། རིགས་རྒྱས་བསྡུས་ཀྱི་མངོན་པར་རྟོགས་པ་བསྟན་ཟིན་ཏོ།། །། རིགས་སོ་སོའི་ཕྱག་མཚན་དག་པ་དང་བཅས་པ་ནི་གཞུང་ཉིད་ཀྱི་སྟེང་དུ་ཞིབ་ཏུ་རྟོགས་པར་བྱ་ལ་དེ་ཡང་སྲོག་ཆགས་ལ་སོགས་པ་རྣམས་ཀྱི་རྣམ་པ་དང༌། ནད་ཀྱི་མཚན་ཉིད་དང་བཅས་པ་རྣམས་བླ་མའི་གསུང་ལ་འདྲིས་ཤིང་རྟོགས་པས་ཤིན་ཏུ་གསལ་བར་ཡིད་ཆེས་པས་ཐེ་ཚོམ་མེད་པར་བྱའོ། །
དེ་ལྟར་གཡས་པའི་ཕྱག་མཚན་རྣམས་ཀྱི་དག་པ་གསུང་བ་ན། སྔོན་བྱུང་བཅོམ་ལྡན་འདས་ཀྱི་ཕྱག་མཚན་བཞི་བཅུ་ཐམ་པ་ལས་འོད་ཟེར་སྤྲོས་ནས་སེམས་ཅན་ཐམས་ཅད་ཀྱི་ནད་རྣམས་བསྡུས་ཏེ་ཞི་བར་མཛད་པ་ཡིན་ལ། རྗེས་འཇུག་རྣལ་འབྱོར་པས་ཀྱང་དེ་བཞིན་དུ་དམིགས་པར་བྱའོ་ཞེས་བསྟན་པའི་ཕྱིར་གསུངས་པ་ཡིན་ལ། གཡོན་པའི་ཐོད་པ་བརྒྱད་ཀྱིས་ནི་སྔོན་བྱུང་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་སྩལ་བ་ཡིན་ལ། རྗེས་འཇུག་གིས་ཀྱང་དེ་བཞིན་དུ་བསྒོམས་པས་ཕུན་སུམ་ཚོགས་པ་བསམ་གྱིས་མི་ཁྱབ་པ་གསོལ་བའི་ཕྱིར་གྲངས་ཀྱང་བརྗོད་ཀྱིས་མི་ལང་ནས་མ་བརྗོད་པ་ཡིན་ནོ་ཞེས་རྟོགས་པར་བྱའོ། ། ནད་མེད་པའི་མཚན་ཉིད་གཞུང་བསྡུས་ནས་བསྟན་པ་ནི། དེ་ལྟར་བསྒོམ་པར་གྱུར་པ་ལ། ཞེས་བྱ་བ་ལ་སོགས་པ་སྟེ། ནད་མེད་ཅེས་བྱ་བ་དང༌། རུ་ཛ་མེད་ཅེས་བྱ་བ་སྡིག་པ་མེད་དུ་བསྒྱུར་བ་སྣང་ན་ཡང་དེ་ཡང་ནད་མེད་ཅེས་བྱ་བ་ཉིད་ཡིན་ལ།
བྱཱ་དྷི་མེད་ཅེས་བྱ་བ་ཁོང་ནད་མེད་དུ་བསྒྱུར་ན་ཡང་དེ་ཡང་ནད་མེད་ཅེས་བྱ་བ་ཡིན་པས་ན་ནད་མེད་ཅེས་བྱ་བ་ལན་གསུམ་ཡིན་ཏེ། དེའི་དོན་ནི་འདོད་ཆགས་ལ་བརྟེན་པ་ཉི་ཁྲི་ཆིག་སྟོང༌། ཞེ་སྡང་ལ་བརྟེན་པ་ཉི་ཁྲི་ཆིག་སྟོང༌། གཏི་མུག་ལ་བརྟེན་པ་ཉི་ཁྲི་ཆིག་སྟོང༌། ཉོན་མོངས་པ་ཆ་མཉམ་པ་ལ་བརྟེན་པ་ཉི་ཁྲི་ཆིག་སྟོང་སྟེ། ཉོན་མོངས་པ་བརྒྱད་ཁྲི་བཞི་སྟོང་ལས་བྱུང་བའི་ནད་བརྒྱད་ཁྲི་བཞི་སྟོང་མེད་དོ་ཞེས་བྱ་བའི་དོན་ཡིན་ནོ། ། ནད་མེད་པས་འཆི་བདག་གི་བདུད་བཅོམ་པའི་ཕྱིར་འཆི་མེད་ཅེས་བྱ་བ་ཡིན་ནོ། ། དེ་ལྟར་ནད་མེད་པའི་རྒྱུ་གང་ཡིན་ཞེ་ན། རྒྱ་སྐད་དུ་རུ་ཥ་ཞེས་བྱ་བ་ཁ་ཅིག་གིས་ཀྲེང་གྲུམ་མེད་དུ་བསྒྱུར་བ་སྣང་ན་དེ་ནི་མ་ཡིན་ཏེ། འདིར་ཁོང་ཁྲོ་མེད་དུ་བསྒྱུར་ན་འདི་ནི་ཉོན་མོངས་པའི་རྒྱུ་ཁོང་ཁྲོ་བ་མེད་པ་ཉིད་ཡིན་ནོ། །
ང་རྒྱལ་མེད་ནི་ང་རྒྱལ་དང་དེའི་རྒྱུ་འདོད་ཆགས་མེད་པ་ཡིན་ནོ། ། གཏི་མུག་མེད་ནི་གཏི་མུག་མེད་པ་ཉིད་དེ་དེ་ལྟར་ན་རྒྱུ་ཉོན་མོངས་པ་གསུམ་མེད་དོ་ཞེས་བྱ་བ་ཡིན་ནོ། ། དེས་ན་དེ་དག་གིས་འདི་ལྟར་བསྟན་པར་འགྱུར་ཏེ་རྒྱུ་ཉོན་མོངས་པ་མེད་པའི་ཕྱིར་འབྲས་བུ་ནད་མེད་ཅིང་དེ་མེད་པས་ན་བཀྲེས་པ་དང་སྐོམ་པ་མེད་ཅིང༌། དེ་མེད་པས་འཆི་བ་མེད་ལ་དེ་མེད་པས་ཚེ་འདི་དང་ཕ་རོལ་གྱི་སྡུག་བསྔལ་དང་ངན་འགྲོ་མེད་དོ་ཞེས་བྱ་བ་ཡིན་ནོ། ། དེས་ན་ལྷ་དང་ལྷ་མ་ཡིན་དང་མི་རྣམས་གང་ལ་ཡང་ནད་དུ་མི་འགྱུར་རོ་ཞེས་བྱ་བའམ། དེ་དག་སུས་ཀྱང་བདག་སྒྲུབ་པ་པོ་ལ་ནད་དུ་བྱ་བའམ་འཆི་བར་བྱེད་མི་ནུས་སོ་ཞེས་བྱ་བའང་ཡིན་ནོ། ། གོང་གི་ནད་མེད་ཅེས་བྱ་བ་ཚིག་རྐང་གཉིས་པོ་དེའི་དོན། ནད་མེད་ནད་བུ་ཁོང་ནད་མེད། ། འཆི་བ་མེད་ཅིང་ཁོང་ཁྲོ་མེད། ། ཅེས་བྱ་བའི་འགྱུར་དུ་བྱས་ན་བདེའོ། །
ཚིག་གི་དོན་ལྷག་མ་རྣམས་ནི་རྟོགས་པར་སླའོ། ། ལེའུ་ལྔ་པ་ཚིགས་སུ་བཅད་པ་སུམ་ཅུ་སོ་དྲུག་དང་རྐང་པ་གཉིས་ཀྱི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་དྲུག་པ་བཤད་པར་བྱ་སྟེ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་བསྐྱེད་པའི་རིམ་པ་སྤྱི་ཡིན་ལ།

དངོས་གྲུབ་དངོས་ནི་མཐར་ཐུག་ཏུའང་འགྱུར་ཞིང་དངོས་གྲུབ་ཀྱི་འཐད་པ་ནི་ཕ་རོལ་ཏུ་ཕྱིན་པ་དང་སྤྱིའི་དོན་དུ་བཤད་ལ། ཐོག་མར་ཕྱག་རྒྱ་བཞིའི་སྐབས་སུ་ཞར་ལས་བྱུང་བ་ཆོས་ཅུང་ཟད་བཤད་པ་ནི་སྦས་པ་ཡིན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཏོ། ། མངོན་པར་རྟོགས་པ་ནི་ལྷས་ཆེ་བ་བསྐྱེད་པའི་རིམ་པ་དབྱིབས་ཡིན་ལ་ཞར་ལས་བྱུང་བ་ཆོས་སུ་ཅུང་ཟད་ཅིག་ཀྱང་བཤད་པ་ནི་རྫོགས་པའི་རིམ་པ་ཡིན་ལ། བཟླས་པ་ནི་དངོས་གྲུབ་མཐའ་དག་གི་སྔགས་དང་འབྲེལ་ཏེ་འདིའི་མངོན་པར་རྟོགས་པ་ནི་རྒྱུད་ཀྱི་མངོན་རྟོགས་གུད་དུ་བརྗོད་པ་བཞིན་ཡན་ལག་དྲུག་ཏུ་ཞིབ་ཏུ་བརྗོད་པར་བྱའོ། ། དངོས་གྲུབ་ཀྱི་མཚན་ཉིད་ནི་འབྲས་བུ་དང་འབྲེལ་ལ་དངོས་གྲུབ་འབྱུང་བའི་འཐད་པ་ནི་ལྟ་བ་དང་འབྲེལ་ལོ། ། རྩ་བའི་རྒྱུད་ཀྱིས་གང་དུ་ཕན་འདོགས་ཤེ་ན། བསྐྱེད་པའི་རིམ་པ་རྣམས་ནི་ལེའུ་གསུམ་པ་དང༌། བརྒྱད་པ་དང༌། ཕྱི་མའི་ལྔ་པར་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་ལ། སྔགས་ཀྱི་བཟླས་པ་ནི་ལེའུ་གཉིས་པ་དང་ཕྱི་མའི་དགུ་པ་དང་བཅུ་པར་ཕྲེང་བ་ཚུལ་མི་འདྲ་ཞིང་ཕན་ཡོན་མ་ཚང་བ་ཁ་སྐོང་བ་ཡིན་ནོ། །
འབྲས་བུ་ནི་ལེའུ་དང་པོ་དང་ཕྱི་མའི་གཉིས་པར་མདོར་བསྡུས་པའི་ཚུལ་གྱིས་ཕན་འདོགས་ལ། འཐད་པ་ནི་ལྟ་བ་ཡིན་པས་ལེའུ་དང་པོ་དང་ལྔ་པའི་སྟོད་དང་བརྒྱད་པ་དང་དགུ་པ་དང་ཕྱི་མའི་ལེའུ་བཞི་པའི་ཕྱོགས་རེ་གསལ་བར་བྱེད་དོ། ། སྤྱིའི་དོན་ཏོ། ། ཡན་ལག་གི་དོན་ལས་སེམས་ཀྱི་རྗེས་དྲན་ཞེས་བྱ་བ་ལ་སོགས་པ་སྟེ། སེམས་ནི་མི་བསྐྱོད་པ། སངས་རྒྱས་ནི་རྣམ་པར་སྣང་མཛད། རིན་ཆེན་ནི་རིན་ཆེན་འབྱུང་ལྡན། ཆོས་ནི་འོད་དཔག་མེད། ལས་ནི་དོན་ཡོད་གྲུབ་པ། འཁོར་ལོ་ཆེན་པོ་ནི་འཁོར་གྱི་ལྷ་མོ་དང་བཅས་པ་སྟེ།
མདོར་ན་རིགས་རྐྱང་པའམ་བསྡུས་པའི་དམ་ཚིག་སེམས་དཔའ་བསྐྱེད་པའོ། ། དེ་དག་ཞར་ལས་བྱུང་བ་ཆོས་སུ་བཤད་ན་སེམས་ཀྱི་རྗེས་དྲན་ནི་དབང་གསུམ་པའི་དུས་སུ་དགའ་བ་བཞིའི་མཐར་ལྷན་ཅིག་སྐྱེས་པའི་དགའ་བའི་ཉམས་སུ་མྱོང་བ་བསྐྱེད་ནས་སོ། ། དེའི་རྒྱུ་ཐུན་བཞི་ལ་སོགས་པའི་ངེས་པས་ཕྱིས་ལམ་དུ་བྱེད་པའི་ཚེ་གོམས་པར་བྱ་བ་ནི་སངས་རྒྱས་རྗེས་དྲན་ནོ། ། དབང་གི་དུས་སུ་ལུས་ཀྱི་འཁྲུལ་འཁོར་ལ་སོགས་པས་ཐིག་ལེ་གཟུང་བ་བསྟན་ལ། ཕྱིས་ཀྱང་ཐིག་ལེ་མི་ཉམས་པར་བསྲུང་བ་ནི། ཆོས་ནི་རྗེས་སུ་དྲན་པ་བསྒོམ། ། ཞེས་པས་བསྟན། དེ་ཡང་འདུ་ཤེས་གསུམ་དང་ལྡན་པས་ཕྱིས་ཀྱང་དེ་ལྟར་བྱ་བ་ནི་ལས་རྗེས་སུ་དྲན་པའོ། ། ཡང་ན་སེམས་ཀྱི་རྗེས་དྲན་ནས་རིམ་པ་བཞིན་དགའ་བ་བཞི་དང་དེའི་ཆོས་ཉིད་སྐྱོང་བ་དང་ལྔ་ལ་སྦྱོར་ཏེ་ཞར་ལ་འོངས་པ་ཙམ་མོ། ། ཕྱག་རྒྱ་བཞི་ཡི་ཕྱག་རྒྱས་གདབ། །
ཅེས་པ་ནི་དམ་ཚིག་པ་བསྐྱེད་པ་དང༌། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང༌། དབང་བསྐུར་ནས་རིགས་ཀྱི་བདག་པོའི་རྒྱས་གདབ་པ་དང་བཞི་རྫོགས་པ་ཡིན་ནོ། ། ཡང་ན་ལྟེ་བ་སྤྲུལ་པའི་འཁོར་ལོ་ནི་ལས་ཀྱི་ཕྱག་རྒྱའོ། ། ཆོས་ཀྱི་འཁོར་ལོ་ནི་ཆོས་ཀྱི་ཕྱག་རྒྱ། ལོངས་སྤྱོད་ཀྱི་འཁོར་ལོ་ནི་ཕྱག་རྒྱ་ཆེན་པོ། བདེ་བ་ཆེན་པོ་ནི་དམ་ཚིག་གི་ཕྱག་རྒྱ་སྟེ་དེ་བཞིས་རྒྱས་གདབ་པའོ། ། ཡང་ན་དཔྲལ་བར་ཨོཾ་ལས་སྐུ་རྡོ་རྗེར་བྱིན་གྱིས་བརླབ་པ་ཕྱག་རྒྱ་ཆེན་པོ། ། མགྲིན་པར་ཨཱཿལས་གསུང་རྡོ་རྗེར་བྱིན་གྱིས་བརླབ་པ་ནི་ཆོས་ཀྱི་ཕྱག་རྒྱ།
སྙིང་གར་ཧཱུྃ་ལས་ཐུགས་རྡོ་རྗེ་མི་བསྐྱོད་པ་བསྒོམས་ཏེ་ཐུགས་བྱིན་གྱིས་བརླབ་པ་ནི་དམ་ཚིག་གི་ཕྱག་རྒྱ། སྙིང་གར་ཡེ་ཤེས་སེམས་དཔའི་ཐུགས་ཀར་ཏིང་ངེ་འཛིན་སེམས་དཔའ་བསྒོམ་པ་ནི་ལས་ཀྱི་ཕྱག་རྒྱ་སྟེ་སྤྲོ་བསྡུའི་ལས་དུ་མ་བྱེད་པའི་ཕྱིར་རོ། ། ཏིང་ངེ་འཛིན་སེམས་དཔའི་སྤྲོ་བསྡུ་ནི། ། ཞེ་སྡང་རྒྱལ་པོ་རྒྱལ་པོ་ཆེ། ། ཞེས་བྱ་བ་ལ་སོགས་པ་སྟེ། དེའི་དོན་ནི་རིགས་སོ་སོའི་ཏིང་ངེ་འཛིན་སེམས་དཔའ་ལས་འོད་ཟེར་སྤྲོ་བ་དང་བསྡུ་པའི་ཚུལ་གྱིས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་བྱེད་པའི་ཚུལ་གྱིས་བསྒོམ་པའོ། ། ལྷག་མ་རྣམས་ནི་རྟོགས་པར་སླའོ། ། དངོས་གྲུབ་འབྱུང་བའི་འཐད་པ་ནི་སྐབས་སུ་ཐོག་མར་རྒོལ་བར་འདི་སྐད་དྲན་པར་བྱ་སྟེ། དེ་ལྟར་རིམ་པ་གཉིས་ཀྱིས་གྲོལ་བ་དེ་རང་བཞིན་གྱིས་དག་པ་གཅིག་གྲོལ་ལམ། རང་བཞིན་གྱིས་མ་དག་ཀྱང་གྲོལ།
དག་ན་ལམ་མི་དགོས་ལ་མ་དག་ན་སྦྱང་བའི་མཐུ་མེད་དོ་ཞེ་ན། འདི་ལྟར་སྦྱང་རུང་གི་ཆོས་ཡོད་པའི་ཕྱིར་རང་བཞིན་གྱིས་དག་ལ་སྦྱང་དགོས་པའི་ཕྱིར་གློ་བུར་དུ་མ་དག་པ་སྦྱང་ངོ་ཞེས་ཤེས་པར་བྱའོ། ། དེ་ཡང་སེམས་རང་བཞིན་གྱིས་དྲི་མ་དང་བྲལ་ལ་གློ་བུར་གྱི་དྲི་མ་ནི་སེམས་ཀྱི་མཚན་ཉིད་སྣ་ཚོགས་ཞེས་བྱ་བ་ཡིན་ལ། དེ་སྦྱངས་པས་ནམ་མཁའ་ལྟར་དྲི་མ་མེད་པར་འགྱུར་བ་ནི་འཇིག་རྟེན་ཇི་ལྟར་ཞེས་བྱ་བ་ལ་སོགས་པ་ཡིན་ནོ། ། སེམས་དྲི་མ་མེད་ཅིང་ཡོན་ཏན་ཐམས་ཅད་ཀྱིས་བརྒྱན་པ་དེ་ལ་ལམ་དང་གྲུབ་པའི་མཐའ་ཐམས་ཅད་སྐྱེ་བར་འགྱུར་བ་ནི་སེམས་ཀྱི་ཡོན་ཏན་ཞེས་བྱ་བ་ཡིན་ཏེ། སེམས་ཀྱི་རིན་ཆེན་བསྐུལ་བ་ལས། ། ཞེས་བྱ་བ་ལ་སོགས་པ་ཡིན་ནོ། ། སེམས་ཀྱི་རང་བཞིན་དང་ཡོན་ཏན་ནི། ། ཆོས་ཀྱི་དབྱིངས་ནི་མཆོག་ཏུ་ཞི། ། ཞེས་བྱ་བ་ལ་སོགས་པ་སྟེ།
ཆོས་ཀྱི་དབྱིངས་ནི་སྐད་སོར་བཞག་ན་དྷརྨ་དྷཱ་ཏུ་ཞེས་བྱ་བ་སྟེ་ཆོས་ཀྱི་དབྱིངས་སམ་ཆོས་ཀྱི་ཁམས་སམ་ཆོས་ཀྱི་རྒྱུ་སྟེ་ཀུན་གཞིའི་རྣམ་པར་ཤེས་པ་ཞེས་བྱ་བ་སེམས་ཀྱི་རང་བཞིན་ཡིན་ལ། དེ་མ་དག་པའི་བག་ཆགས་ཀྱིས་ཀུན་ཏུ་བསླད་ན་ཕུང་པོ་ཁམས་དང་སྐྱེ་མཆེད་ལ་སོགས་པ་འཁོར་བར་སྐྱེ་སྟེ། གཟུགས་དང༌། ཚོར་བ་དང༌། འདུ་ཤེས་དང༌། ཞེས་བྱ་བ་ལ་སོགས་པ་ཡིན་ནོ། ། དེ་ཉིད་ལམ་གྱིས་སྦྱངས་ན་འཇིག་རྟེན་དང་འཇིག་རྟེན་ལས་འདས་པའི་འབྲས་བུ་ཐམས་ཅད་འབྱུང་སྟེ་སེམས་ཀྱི་ཡོན་ཏན་དང་སེམས་ཀྱི་ནུས་མཐུ་ཡིན་ཏེ། ཡིད་བཞིན་ནོར་བུ་རིན་པོ་ཆེ། ། ཞེས་བྱ་བ་ལ་སོགས་པ་དང༌། དེ་ཉིད་ཕྱིར་ན་སྔགས་རྒྱལ་གྱི། །
ཞེས་བྱ་བ་ལ་སོགས་པས་བསྟན་ཏོ། ། ཚིག་དོན་ལྷག་མ་རྣམས་ནི་རྟོགས་པར་སླའོ། ། ལེའུ་དྲུག་པ་ཚིགས་སུ་བཅད་པ་སུམ་ཅུ་སོ་དགུ་དང་རྐང་པ་གཉིས་ཀྱི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བདུན་པ་བརྗོད་པར་བྱ་སྟེ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་ཕལ་ཆེར་སྤྱི་ཡིན་ལ། དབང་གོང་མ་གསུམ་ནི་སྦས་པའང་ཡིན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་དང་ཡི་གེའི་དོན་གཉིས་འཇུག་གོ ། མངོན་པར་རྟོགས་པ་ནི་སྨིན་པར་བྱེད་པ་དབང་དང་བསྐྱེད་པའི་རིམ་པ་དབྱིབས་དང་བཟའ་བའི་དམ་ཚིག་དང་འབྲེལ་ལ། ཁམས་ཀྱི་དག་པ་ནི་སྤྱོད་ལམ་གྱི་རྣལ་འབྱོར་ཡིན་པས་དབྱིབས་ཀྱི་ཁོངས་སུ་འདུའོ། ། རྩ་བའི་རྒྱུད་ཀྱི་གང་དུ་ཕན་འདོགས་ན་ཡན་ལག་དྲུག་ནི་ལེའུ་གསུམ་པ་དང་བརྒྱད་པ་དང་ཕྱི་མའི་ལེའུ་ལྔ་པར་མི་གསལ་བ་གསལ་བ་དང་མ་ཚང་བ་ཁ་སྐོང་བའི་ཚུལ་དུ་ཕན་འདོགས་ལ།
དབང་ནི་ལེའུ་བཅུ་པ་དང་ཕྱི་མའི་གསུམ་པ་དང་ལྔ་པ་དང་བཅུ་གཉིས་པའི་དོན་གསལ་བར་བྱེད་དོ། ། བཟའ་བའི་དམ་ཚིག་ནི་ལེའུ་གཉིས་པ་དང་བཅུ་གཅིག་པ་དང་ཕྱི་མའི་ལེའུ་བཅུ་པའི་དོན་ཕན་ཡོན་དང་བཅས་པའི་ཚུལ་གྱིས་མི་གསལ་བ་གསལ་བ་དང་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་ལ། ཁམས་ཀྱི་དག་པ་ནི་རྩ་བ་དང་ཕྱི་མའི་ལེའུ་དགུ་པར་གསལ་བར་བྱེད་པ་ཡིན་ནོ། ། སྤྱིའི་དོན་ཏོ། ། ཡན་ལག་གི་དོན་ལ། སངས་རྒྱས་གནས་ནི་རྣམ་རྫོགས་དང༌། ། ཞེས་བྱ་བ་ལ་སོགས་པ་ལེའུ་བཞི་པའི་མངོན་རྟོགས་བསྡུས་པའི་གསལ་བྱེད་ཡན་ལག་དྲུག་གི་གསལ་བྱེད་དེ། དེ་ཡང་ངོ་བོ་ཉིད་ལ་ངོ་བོ་ཉིད་ཀྱི་རྒྱ་སྟོན་པ་སྟེ་གཞལ་ཡས་ཁང་ཡང་སྐུ་ཡིན་ལ་རྣམ་པར་སྣང་མཛད་ཀྱང་སྐུ་ཡིན་པས་ན་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་དང༌། རྗེས་སུ་ཆགས་པ་ནི་འཁོར་བའི་རྩ་བ་ཡིན་ལ་ལམ་བྱང་ཆུབ་ཀྱི་ཕྱོགས་ཀྱང་རྗེས་སུ་ཆགས་པ་དང་ཆོས་མཐུན་པ་ལ། སངས་རྒྱས་ཀྱི་རྩ་བའང་བྱང་ཆུབ་ཀྱི་སེམས་ཡིན་ཞིང་རྡོ་རྗེ་འཆང་ཡང་སངས་རྒྱས་ཀྱི་རྩ་བ་ཡིན་པའི་ཕྱིར་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་སྟེ།
མངོན་པར་རྟོགས་པའི་རྩ་བ་ཡང་དམ་ཚིག་པ་བསྐྱེད་པ་དང༌། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་པ་གཞུག་པ་རྣམས་ཡིན་པས་སོ། ། དབང་ཡང་ཆུ་ཡིན་ལ་མི་བསྐྱོད་པ་ཡང་ཆུ་རྣམ་པར་དག་པ་ཡིན་པའི་ཕྱིར་དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱང་བའང་མགྲིན་པར་ཉམས་སུ་མྱོང་ལ་འོད་དཔག་ཏུ་མེད་པའང་གསུང་དག་པའི་ཕྱིར་བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་དང༌། མཆོད་པའང་ཕྲིན་ལས་ཡིན་ལ་དོན་ཡོད་གྲུབ་པའང་ཕྲིན་ལས་ཡིན་པའི་ཕྱིར་མཆོད་པ་དོན་ཡོད་གྲུབ་པའི་ཡན་ལག བསྟོད་པའང་ཡོན་ཏན་ཡིན་ཞིང་རིན་ཆེན་འབྱུང་ལྡན་ཡང་ཡོན་ཏན་ཡིན་པའི་ཕྱིར་བསྟོད་པ་རིན་ཆེན་འབྱུང་ལྡན་གྱི་ཡན་ལག་ཡིན་ནོ་ཞེས་རྟོགས་པར་བྱའོ། ། ཚིག་གི་དོན་ལྷག་མ་རྣམས་ནི་རྟོགས་པར་སླའོ། ། བུམ་པའི་དབང་ནི་ཞེས་བྱ་བ་ལ་སོགས་པ་ནི་ལེའུ་བཞི་པའི་དབང་རྫོགས་པར་བྱེད་པའི་ཁ་སྐོང་ཐུན་མོང་མ་ཡིན་པའི་དབང་བཞིའི་སྡོམ་སྟེ་རྣལ་འབྱོར་གྱི་རྒྱུད་མན་ཆད་ལ་མ་གྲགས་པ་ཡིན་ནོ། ། དེའང་ལེའུ་བཅོ་ལྔ་པའི་ཐུན་མོང་གི་སྡོམ་གྱི་སྐབས་ནས།
བདུན་པ་བུམ་པའི་དབང་ཡིན་ཏེ། ། གསང་བའི་དབང་བསྐུར་བརྒྱད་པ་སྟེ། ། ཤེས་རབ་ཡེ་ཤེས་དགུ་པ་ཡིན། ། དེ་ཉིད་རྡོ་རྗེའི་སྦྱོར་བ་ཡིས། ། ཞེས་གསུངས་ལ། འདིར་ཐུན་མོང་མ་ཡིན་པའི་དབང་གི་རྐང་གྲངས། བུམ་པའི་དབང་ནི་དང་པོ་སྟེ། ། གཉིས་པ་ལ་ནི་གསང་བའི་དབང༌། ། གསུམ་པ་ཤེས་རབ་ཡེ་ཤེས་ཏེ། ། ཇི་ལྟར་ལུས་ནི་དེ་བཞིན་གཤེགས། །
ཞེས་ཐུན་མོང་མ་ཡིན་པའི་སྡོམ་གསུངས་པ་ཡིན་ནོ། ། དེ་ལ་ཐུན་མོང་མ་ཡིན་པའི་བུམ་པའི་དབང་གསུངས་པ་ནི། དཀྱིལ་འཁོར་དམ་པ་བྲིས་ནས་ནི། ། ཞེས་བྱ་བ་ལ་སོགས་པ་ནི་རྡུལ་ཚོན་གྱི་དཀྱིལ་འཁོར་བཞེངས་ནས་དེར་ཚོགས་ཀྱི་འཁོར་ལོ་བྱ་སྟེ། དམ་ཚིག་ཁུ་བའི་ཆོ་ག་ཡིས། ། ནང་གི་སྦྱིན་སྲེག་བྱས་ནས་ནི། ། ཞེས་བྱ་བ་ཡིན་ནོ། ། ཧོམ་དང་བསམ་གཏན་བསྐྱེད་བྱས་ནས། ། ཞེས་བྱ་བའི་འགྱུར་དུ་སྣང་ན་ཡང༌། ཧོམ་ནི་སྦྱིན་སྲེག་ཡིན་ལ་བསམ་གཏན་ནི་ལྷ་རྣལ་འབྱོར་དང་ལྡན་པ་སྟེ་ནང་གི་སྦྱིན་སྲེག་ཉིད་ཡིན་ནོ། །
དེ་ཚེ་དབུགས་དབྱུང་སྦྱིན་པར་བྱ་ནི་ནུབ་གཅིག་ལ་བུམ་དབང་ལས་མི་བསྐུར་ན་མཐའ་རྟེན་བཞི་ཀ་བུམ་དབང་གི་མཐར་བྱེད་པའི་གཞུང་ཡིན་ནོ། ། དེ་ནས་རྡོ་རྗེ་སློབ་དཔོན་གྱི་དབང་བསྐུར་བ་ནི། མཁའ་འགྲོ་ལྔ་དང་ཡང་དག་ལྡན་ནི་བདག་དང་ནམ་མཁའི་དེ་བཞིན་གཤེགས་པ་དང་བུམ་པའི་ནང་དུའང་རིགས་ལྔའི་ལྷ་བསྐྱེད་པ་ཡིན་ནོ། ། དམ་ཚིག་ལྔ་ཡིས་གང་བ་ནི། དེ་བཞིན་གཤེགས་པ་ལྔ་ཞུ་བ་ལས་བྱུང་བའི་བྱང་ཆུབ་ཀྱི་སེམས་ཀྱིས་བུམ་པ་གང་བའོ། ། མཁའ་འགྲོ་མའི་ཚོགས་དང་ལྡན་ནི་དབང་བསྐུར་མཁན་ནོ། ། དེས་འདི་སྐད་བསྟན་པར་འགྱུར་ཏེ་ཆོ་ག་གསུམ་གྱིས་སློབ་མ་རྡོ་རྗེ་འཆང་དུ་བསྐྱེད་ལ་རྡོ་རྗེ་གཏད་ཅིང་རྡོ་རྗེའི་དེ་ཁོ་ན་ཉིད་བརྗོད་པ་དང༌། དྲིལ་བུ་གཏད་ཅིང་དྲིལ་བུའི་དེ་ཁོ་ན་ཉིད་བརྗོད་པ་དང༌། རྡོ་རྗེ་དང་དྲིལ་བུ་འཁྱུད་པའི་ཚུལ་དུ་བཞག་ལ། རྡོ་རྗེ་ཆེ་དང་དྲིལ་བུ་ཆེ། །
ཞེས་བྱ་བ་ལ་སོགས་པ་བརྗོད་དེ་རྗེས་གནང་རྒྱས་པ་སྦྱིན་པ་དང༌། དེ་ནས་བུམ་པའི་ཆུ་ཡིས་དབང་རྒྱས་པར་བསྐུར་ཏེ་རིགས་ཀྱི་བདག་པོའི་རྒྱས་བཏབ་ལ་མཆོད་དེ། ཨོཾ་སུ་པྲ་ཏིཥྛ་བཛྲེ་སྭཱ་ཧཱ། ཞེས་པས་རབ་ཏུ་གནས་པར་བྱའོ། ། དེ་ནས་གསང་དབང་བསྐུར་བ་ནི། རང་གི་ལྷག་པའི་ལྷར་སྦྱར་ནས། ། ཞེས་བྱ་བ་ནི་ཧེ་རུ་ཀའི་ང་རྒྱལ་དང་ལྡན་པའོ། ། རྡོ་རྗེ་ས་བོན་རབ་སྦྱོར་བ་ནི་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་སོ། ། སློབ་མ་བརྟག་པར་ངེས་བསམས་ཏེ། ། ཞེས་བྱ་བ་ནི་སློབ་མ་བུམ་དབང་ཐོབ་པས་ལུས་ཀྱི་དྲི་མ་དག་པས་སློབ་མ་རྣམ་པར་སྣང་མཛད་དུ་བསོམས་ལ་གསང་དབང་སྦྱིན་པའོ། །
རྒྱུན་གྱི་རིགས་ཀྱི་མིང་གིས་སོ། ། ཞེས་བྱ་བ་ནི་ཨཱ་ལི་གང་ལས་བྱང་ཆུབ་ཀྱི་སེམས་བབ་པའི་ལྷ་མོའི་རིགས་ངོས་བཟུང་ལ་དེའི་རིགས་དང་རྗེས་སུ་མཐུན་པའི་མིང་འདོགས་པ་སྟེ། དེ་ལྟར་ན་བུམ་དབང་གི་མཐའ་རྟེན་རྗེས་གནང༌། གསང་དབང་གི་མཐའ་རྟེན་ལུང་བསྟན། ཤེས་རབ་ཡེ་ཤེས་ཀྱི་མཐའ་རྟེན་དབུགས་དབྱུང༌། དབང་བཞི་པའི་མཐའ་རྟེན་གཟེངས་བསྟོད་ཡིན་ཏེ་ནུབ་གཅིག་ལ་དབང་བཞི་རྫོགས་པར་བསྐུར་ན་མཐའ་རྟེན་སོ་སོར་བྱའོ་ཞེས་བྱ་བའི་དོན་ཏོ། ། དབང་གོང་མ་གཉིས་ཀྱི་ཚིག་དོན་ནི་རྟོགས་པར་སླའོ། ། དམ་ཚིག་གི་རྫས་བསྟན་པའི་ཕན་ཡོན་དང་བཅས་པ་ནི་ཤ་ལྔ་བདུད་རྩི་རྣམ་པ་ལྔ་རྐྱང་པ་རེ་རེའམ་ཅི་རིགས་པའམ་ཐམས་ཅད་འཚོགས་པའང་རུང་སྟེ། བླ་མའི་མན་ངག་གིས་བདུད་རྩི་བྱིན་གྱིས་བརླབ་པ་རྒྱས་པར་བྱས་ནས་བསྟན་ན་གཞུང་ནས་འབྱུང་བའི་ཕན་ཡོན་རྣམས་འབྱུང་བར་འགྱུར་རོ། ། སེན་མོ་བ་སྤུ་དེ་བཞིན་ཁམས། །
ཞེས་བྱ་བ་ལ་སོགས་པ་ནི་སྤྱོད་ལམ་གྱི་རྣལ་འབྱོར་ཏེ་མ་དག་པ་རྣམས་དག་པའི་ཁམས་དེ་བཞིན་གཤེགས་པ་སོ་སོར་ཤེས་པར་བྱས་ནས་ལོངས་སྤྱད་པར་བྱའོ། ། ཚིག་གི་དོན་རྣམས་ནི་གཞུང་ཉིད་དུ་བླ་མས་སྟོན་པ་ནི་རྟོགས་པར་སླའོ། ། ལེའུ་བདུན་པ་ཚིགས་སུ་བཅད་པ་སུམ་ཅུ་སོ་བདུན་དང་རྐང་པ་གསུམ་གྱི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བརྒྱད་པ་བཤད་པར་བྱ་སྟེ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི་དང་སྦས་པ་མཐར་ཐུག་གསུམ་ཀ་བསྟན་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་གྱིས་སྟོན་ལ་ཡི་གེའི་དོན་ཡང་ཅུང་ཟད་འཇུག་གོ ། མངོན་པར་རྟོགས་པ་ནི་བསྐྱེད་པའི་རིམ་པ་དང་རྫོགས་པའི་རིམ་པ་དང་ལས་ཀྱི་ཚོགས་དང་སྦྱིན་སྲེག་དང་འབྲས་བུའི་རྒྱུད་དང་འབྲེལ་ལ། སའི་ཆོ་ག་དང་ཐིག་ནི་སྨིན་བྱེད་དང་འབྲེལ་ལ། ནང་གི་སྦྱིན་སྲེག་ནི་རྡོ་རྗེ་སློབ་དཔོན་གྱི་མཚན་ཉིད་མཉེས་པར་བྱེད་པའི་ཐབས་དང་བཅས་པ་དང༌། ནང་གི་སྦྱིན་སྲེག་ནི་དམ་ཚིག་དང་སྡོམ་པ་དང་འབྲེལ་ལ།
དོན་དམ་པར་སྦྱང་རྒྱུ་མེད་ཀྱང་ཀུན་རྫོབ་ཏུ་སྦྱང་བའི་ཚུལ་ནི་རིམ་གཉིས་སྤྱིའི་མངོན་རྟོགས་རིམ་པ་གཉིས་ཀྱིས་གྲོལ་བའི་རྒྱུ་མཚན་དང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ཤེ་ན། བསྐྱེད་པའི་རིམ་པ་རྣམས་ནི་ལེའུ་གསུམ་པ་དང་བརྒྱད་པ་དང་ཕྱི་མའི་ལྔ་པར་ཕན་འདོགས་ཏེ། དེའང་གླུས་བསྐུལ་བ་ནི་ཚུལ་མི་འདྲ་བའི་ཚུལ་གྱིས་ཕན་འདོགས་ལ་སྐུ་གསུང་ཐུགས་བྱིན་གྱིས་བརླབ་པ་དང༌། བསྟོད་པ་བསྡུས་པ་ནི་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་སོ། ། ཕྱག་རྒྱ་དང་སྒྲུབ་པ་པོའི་མཚན་ཉིད་ནི་ལེའུ་ལྔ་པར་ཅུང་ཟད་གསལ་བར་བྱེད་ལ། རིམ་གཉིས་སྤྱིའི་ངག་གི་དོན་ནི་ལེའུ་བརྒྱད་པ་དང་ཕྱི་མའི་ལེའུ་གཉིས་པར་དོན་མདོར་བསྡུས་པའི་ཚུལ་གྱིས་ཕན་འདོགས་སོ། ། ལས་རྒྱས་པའི་ལྷའི་རྣལ་འབྱོར་གཉིས་དང་སྦྱིན་སྲེག་ནི་ལེའུ་གཉིས་པ་དང་ཕྱི་མའི་ལེའུ་དང་པོ་དང་དགུ་པ་དང་བཅུ་པར་མ་ཚང་བ་ཁ་སྐོང་བ་དང་ཅུང་ཟད་མི་གསལ་བ་གསལ་བའི་ཚུལ་གྱིས་ཕན་འདོགས་སོ། ། རྡོ་རྗེ་སློབ་དཔོན་གྱི་མཚན་ཉིད་མཉེས་པར་བྱེད་པ་དང་བཅས་པ་ནི་དམ་ཚིག་གི་ཚོགས་ཡིན་པས་ཐུན་མོང་དུ་མ་ཚང་བ་ཁ་སྐོང་ལ། ནང་གི་སྦྱིན་སྲེག་ཚོགས་འཁོར་ནི་བརྟག་པ་གོང་འོག་གི་བདུན་པ་གཉིས་སུ་ཅུང་ཟད་གསལ་བར་བྱེད་དོ། །
སྤྱིའི་དོན་ཏོ། ། ཡན་ལག་གི་དོན་ལ་ཐོག་མར་གླུས་བསྐུལ་བ་ནི་གོང་ལེའུ་བཞི་པ་དང་བདུན་པར་མངོན་པར་རྟོགས་པ་བསྟན། ལྔ་པ་དང་དྲུག་པར་དཀྱིལ་འཁོར་གྱི་རྒྱས་བསྡུས་དང་ཚད་བསྟན་ལ། དེར་རྒྱུ་རྡོ་རྗེ་འཛིན་པ་འོད་དུ་ཞུ་བ་ལས་འབྲས་བུ་རྡོ་རྗེ་འཛིན་པར་བཞེངས་པའི་ཕྱིར་གླུས་བསྐུལ་བ་མ་ཚང་བ་ཁ་སྐོང་བ་ཡིན་ཏེ། དེ་ལ་བསྡུས་པའི་དཀྱིལ་འཁོར་གྱི་རྒྱུ་རྡོ་རྗེ་འཛིན་པ་དཀར་པོ་ལྔས་རང་རང་གི་འཁོར་གྱི་ལྷ་མོ་བརྒྱད་བརྒྱད་སྤྲུལ་ནས་རྒྱུ་རྡོ་རྗེ་འཛིན་པ་འོད་དུ་ཞུ་སྟེ་གླུས་བསྐུལ་བ་ནི། དབུས་ཀྱི་གཙོ་བོ་གང་དང་གང་ཡིན་པའི་མཚམས་ཀྱི་ལྷ་མོ་རྣམས་ཀྱིས་ལྷ་ལྔ་ཀའང་བསྐུལ་བ་ཡིན་ནོ་ཞེས་གསུང་ལ། རང་རང་གི་མཚམས་ཀྱི་ལྷ་མོ་རྣམས་ཀྱིས་བསྐུལ་ཡང་ཉེས་པ་མེད་དེ་སློབ་དཔོན་མི་ཐུབ་ཟླ་བས། སྦོས་མོ་སོགས་ཀྱི་གནས་འདུག་པའི། ། མེ་ཏོག་ལ་སོགས་རང་གི་གླུས། ། དེ་ལྟར་གཙོ་བོ་གཞན་དག་ལའང༌། །
མཚམས་ཀྱི་ལྷ་མོ་རྣམས་ཀྱིས་བསྐུལ། ། ཞེས་འབྱུང་བས་སོ་སྙམ་དུའང་བདག་ཉིད་སེམས་སོ། ། དེ་ལ་གཙོ་བོའི་ལྷ་མོས་བསྐུལ་ན་པུཀྐ་སཱིས་མི་བསྐྱོད་པ་ལ་བསྐུལ་བ་ནི་སེམས་ལ་ལུས་ཀྱི་ཕྱག་རྒྱས་མཛེས་ལ། ཤ་བ་རཱིས་རྣམ་པར་སྣང་མཛད་ལ་བསྐུལ་བ་ནི་ལུས་ལ་སེམས་ཀྱི་ཕྱག་རྒྱས་མཛེས་ཤིང་འོག་མ་གཉིས་ཀྱི་གཙོ་བོ་གསུམ་བསྐུལ་བ་ནི་ངོ་བོ་ཉིད་ལ་ངོ་བོ་ཉིད་ཀྱི་ཕྱག་རྒྱས་མཛེས་པར་བྱས་པ་ཡིན་ནོ། ། འདི་ནི་མི་བསྐྱོད་པ་དབུས་ན་བཞུགས་པའི་དབང་དུ་བྱས་པ་ཡིན་ལ་རྣམ་སྣང་དབུས་ན་བཞུགས་པའི་ཚེ་མེ་ཏོག་མས་མི་བསྐྱོད་པ་བསྐུལ། བདུག་པ་མས་རྣམ་སྣང་བསྐུལ། མར་མེ་མས་འོད་དཔག་མེད་བསྐུལ། དྲི་མས་དོན་གྲུབ་དང་རིན་འབྱུང་བསྐུལ་ལོ། ། རིན་འབྱུང་དབུས་སུ་གྱུར་པའི་ཚེ་སྒེག་མོས་མི་བསྐྱོད་པ། གླུ་མས་རྣམ་སྣང༌།
གར་མས་འོད་དཔག་མེད། བཞད་མས་རིན་འབྱུང་དང་དོན་གྲུབ་བསྐུལ་ལོ། ། འོད་དཔག་མེད་དབུས་སུ་གྱུར་པའི་ཚེ་གླིང་བུ་མས་མི་བསྐྱོད་པ། པི་ཝང་མས་རྣམ་སྣང༌། རྔ་འཛིན་མས་འོད་དཔག་མེད། རྫ་རྔ་མས་དོན་གྲུབ་དང་རིན་འབྱུང་བསྐུལ་ལོ། ། དོན་གྲུབ་དབུས་སུ་གྱུར་པའི་ཚེ་སྤྱན་མས་བྱང་གི་མི་བསྐྱོད་པ། མཱ་མ་ཀཱིས་ཤར་གྱི་རྣམ་སྣང༌། གོས་དཀར་མོས་ནུབ་ཀྱི་འོད་དཔག་མེད། སྒྲོལ་མས་དབུས་དང་ལྷོའི་དོན་གྲུབ་དང་རིན་འབྱུང་བསྐུལ་བ་ཡིན་ནོ། །
རིགས་རྐྱང་པར་གྱུར་ཀྱང་རྒྱུ་རྡོ་རྗེ་འཛིན་པ་རིགས་ལྔའི་ངོ་བོ་ཡིན་པའི་ཕྱིར་གླུ་འདི་ཉིད་ཀྱིས་རང་རང་གི་གཙོ་བོ་ལ་བསྐུལ་ལོ། ། དེའང་སྔར་བཞིན། སྦོས་མོ་སོགས་ཀྱི་གནས་འདུག་པའི། ། མེ་ཏོག་ལ་སོགས་རང་གི་གླུས། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། རིགས་བསྡུས་ལྷ་མོ་བཞི་བཞིའི་དབུས་ན་བཞུགས་པའི་དབང་དུ་བྱས་ན་ཕྱོགས་ཀྱི་ལྷ་མོ་ཉིད་ཀྱིས་བསྐུལ་ཏེ། པུཀྐ་སཱི་ལ་སོགས་པ་དང་གཽ་རཱི་ལ་སོགས་པའི་ཕྱོགས་གཅིག་གི་རྣམ་དག་འདྲ་བས། གཽ་རཱི་བདག་ལ་མགོན་པོས་མྱུར་དུ་གཟིགས། ། ཞེས་བྱ་བ་ལ་སོགས་པས་བསྒྱུར་བར་བྱའོ། ། ཡང་ན་རང་བཞིན་གྱི་གནས་ནས་མཚམས་མ་བཞི་བྱོན་ནས་གླུས་བསྐུལ་ཏེ་རང་རང་གི་གཙོ་བོ་ཐིག་ལེ་ལ་ཐིམ་པས་བཞེངས་སོ་ཞེས་གསུང་སྟེ།
ལུགས་གཉིས་ཀའང་མཛེས་མོད་ཀྱི་ཚད་མེད་དང་མཐུན་པས་ཕྱི་མ་ཅུང་ཟད་མཛེས་པར་མཐོང་ངོ༌། ། ཚིག་དོན་ལས་ཚིག་དང་པོས་སྦྱང་གཞི་ཉོན་མོངས་པ་རྣམས་སྦྱོང་བ་ཡིན། གཉིས་པ་རྣམས་ཀྱིས་ལུས་ངག་ཡིད་གསུམ་ཡོན་ཏན་དང་ཕྲིན་ལས་དང་བཅས་པ་རྣམས་སྦྱངས་ནས་ཡེ་ཤེས་ལྔར་བསྒྲུབ་པ་ཡིན། གསུམ་པ་རྣམས་ཀྱིས་ཟུང་འཇུག་གི་སྐུར་བསྒྲུབ་པ་ཡིན། བཞི་པ་རྣམས་ཀྱིས་ཚད་མེད་བཞིའི་ངོ་བོ་ལྷ་མོ་རྣམས་ཀྱི་ངོ་འཕྱར་བ་ཡིན། ལྔ་པ་རྣམས་ཀྱིས་དགོས་པ་བསྟན་པ་ཡིན། དྲུག་པ་རྣམས་ཀྱིས་ཟུང་འཇུག་སྐུར་སྒྲུབས་ཤིག་ཅེས་གསལ་གདབ་པའི་ངོ་བོ་ཡིན་ནོ། ། སྐུ་གསུང་ཐུགས་དང་སྐྱེ་མཆེད་བྱིན་གྱིས་བརླབ་པ་ནི་ལེའུ་བཞི་པའི་གསལ་བྱེད་དེ། ཚིག་གི་དོན་རྣམས་ནི་རྟོགས་པར་སླའོ། ། དོན་དམ་པར་སྦྱང་དུ་མེད་ཀྱང་ཀུན་རྫོབ་ཏུ་སྦྱང་ཚུལ་ནི་རིམ་པ་གཉིས་ཀྱིས་གྲོལ་བའི་རྒྱུ་མཚན་ཐབས་ཁྱད་པར་ཅན་གྱིས་ཟིན་པ་ནི་མངོན་རྟོགས་རྒྱས་པར་བསྟན་པའི་སྐབས་སམ།
རྩ་བའི་རྒྱུད་བཞིན་དུ་རྒྱས་པར་བཤད་པར་བྱའོ། ། རྡོ་རྗེ་སྒྲོལ་མའི་མངོན་པར་རྟོགས་པ་ནི་རང་སྒྲོལ་མར་བསྒོམས་པའི་སྙིང་གར་པདྨ་དང་ཟླ་བའི་སྟེང་དུ་ཏཱྃ་བསྒོམས་ལ་དེ་ལས་འོད་བྱུང་སྟེ་ཚོགས་ཀྱི་ཞིང་སྤྱན་དྲང་བ་དང༌། དེ་ལ་མཆོད་པ་དང༌། ཡན་ལག་བདུན་པ་དང༌། ཚད་མེད་པ་བཞི་དང༌། ཡེ་ཤེས་ཀྱི་ཚོགས་སྟོང་པ་ཉིད་དང༌། སྲུང་བའི་འཁོར་ལོ་དང༌། འབྱུང་བ་རིམ་བརྩེགས་ནས་གཞལ་ཡས་ཁང་བསྒོམས་པའི་བར་ནི་ལེའུ་བཅུ་གཉིས་པ་ནས་འབྱུང་བ་དང་མཐུན་ལ། དེ་ནས་ལྷ་བཅུ་གཅིག་གི་གནས་སུ་པདྨ་དང་ཟླ་བ་བསྒོམ་མོ། ། དབུས་ཀྱི་ལྟེ་བར་མངོན་བྱང་ལྔའམ་ཏཱྃ་ལས་ཨུཏྤལ་ཏཱྃ་གིས་མཚན་པ་ལས་བསྐྱེད་ཀྱང་རུང་སྟེ་གཙོ་མོ་བསྐྱེད་པ་དེའི་ཐུགས་ཀ་ནས་ཡི་གེ་བཅུ་སྤྲོས་ཏེ།
ལྷ་རྣམས་ཀྱི་གནས་སུ་བཞག་ལ་དེ་ལས་ལྷ་མོ་བཅུ་བསྒོམ་པ་ནི་ཕ་རོལ་ཏུ་ཕྱིན་པ་བཅུ་དང་ས་བཅུ་དག་པ་ཡིན་ལ། གཙོ་མོ་ནི་སངས་རྒྱས་ཀྱི་ས་ཡིན་ནོ། ། དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང༌། དབང་བསྐུར་ནས་གཙོ་མོ་ལ་རིན་འབྱུང་གིས་གཙོ་བྱས་པའི་རིགས་ལྔས་དབུར་བརྒྱན། ལྷ་མོ་གཞན་རྣམས་ལ་ཕྱོགས་ཀྱིས་ཕྱེ་བའི་རིགས་ལྔས་དབུར་བརྒྱན། འོག་གི་ལ་རྣམ་པར་སྣང་མཛད་སྟེང་གི་ལ་མི་བསྐྱོད་པས་དབུར་བརྒྱན་ལ། གཙོ་མོའི་ཐུགས་ཀར་ཟླ་བའི་སྟེང་དུ་ཏཱྃ་གི་མཐའ་མ་ན་ཕར་ཡི་གེ་བཅུ་པས་བསྐོར་བ་ལ་དམིགས་ཏེ། འབུམ་ཕྲག་བཞིའམ་བཅུའམ་བརྒྱད་ཅུའི་བར་དུ་བསྙེན་པ་བྱས་ལ། དེ་ནས་ལས་རྣམས་བསྒྲུབ་པར་བྱ་སྟེ་གཞུང་ནས་ལས་ཀྱི་ཚོགས་བཅུ་བཞི་ལས་མི་འབྱུང་ཡང་ལས་བསམ་གྱིས་མི་ཁྱབ་པ་འགྲུབ་པར་འགྱུར་བ་ཡིན་ནོ། །
ཤེས་རབ་ཀྱི་ཕ་རོལ་ཏུ་ཕྱིན་མ་བསྒོམ་པར་འདོད་པས་སྔོན་དུ་ཚོགས་བསགས་པ་སྔ་མ་དང་འདྲ་ལ། སྟོང་པའི་ངང་ལས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཨོཾའམ་དཔེ་ཁ་ཅིག་ལས་ཨར་སྣང་དེ་ལས་པདྨ་ཨོཾ་གྱིས་མཚན་པ་ལས་འོད་ཕར་སྤྲོས། སེམས་ཅན་གྱི་དོན་བྱས་ཚུར་བསྡུས་པ་ལས་ཤེས་རབ་ཀྱི་ཕ་རོལ་ཏུ་ཕྱིན་མ་དཀར་མོ། པདྨ་དང་ཟླ་བའི་གདན་ལ་རྡོ་རྗེའི་སྐྱིལ་ཀྲུང་གིས་བཞུགས་པ་རྒྱན་ཐམས་ཅད་ཀྱིས་བརྒྱན་པ་ཕྱག་གཉིས་ཐུགས་ཀར་ཆོས་འཆད་པའི་ཕྱག་རྒྱས་བཞུགས་པའི་ནང་ནས་པདྨའི་སྡོང་བུ་གཉིས་སོང་སྟེ་འདབ་མ་རྣ་བའི་ཐད་ཀར་ཁ་ཕྱེ་བ་སྟེ། གཡས་པ་ནི་དཀར་པོ་གཡོན་པ་དམར་པོའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་པུ་སྟི་བཞུགས་པ་བསྐྱེད། ཡང་ལྟེ་བ་ཞེས་བྱ་བ་ནི་སྙིང་གར་པདྨ་འདབ་བརྒྱད་བསྒོམས་པའི་ལྟེ་བ་རུ་ཡང་ཨའམ་ཨོཾ་ལས་བདག་འདྲའི་ཡེ་ཤེས་སེམས་དཔའ་བསྒོམ། དེའི་སྙིང་གར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཨ་བསམས་ལ། སྐུ་གསུང་ཐུགས་བྱིན་གྱིས་བརླབ། ཡེ་ཤེས་འཁོར་ལོ་དགུག་གཞུག་བྱ། ། དབང་བསྐུར་ནས་རིགས་ཀྱི་བདག་པོ་འོད་དཔག་ཏུ་མེད་པས་དབུར་བརྒྱན་པ་བསམས་ལ་ཡེ་ཤེས་སེམས་དཔའི་ཨ་ལས་སྔགས་ཀྱི་ཕྲེང་བ་ལྟེ་བ་ནས་འཐོན་ཏེ།
ཞལ་དུ་ཞུགས་ནས་སྙིང་གའི་ཨ་ལ་ཐིམ་པའི་ཚུལ་དུ་གསང་སྔགས་བཟླ་བར་བྱའོ། ། དེའང་གྲངས་ཀྱི་བསྙེན་པ་ནི་འབུམ་ཕྲག་བཞི་ལ་སོགས་པ་ཡིན་ལ་དུས་ཀྱི་བསྙེན་པ་ནི་ཟླ་བ་དྲུག་བྱས་ལ། དེ་ནས་ཞག་བདུན་ཤིན་ཏུ་བརྩོན་འགྲུས་དང་ལྡན་པས་ཟློས་པ་ནི་བསྙེན་པའོ། ། དེ་ནས་སྒྲུབ་པ་ནི་མ་བསླང་བའི་སིང་པོ་སྐྱུར་པོ་ཞེས་བྱ་བ་ནི་སྐྱེས་བུས་བསླད་པ་མ་ཡིན་པའི་རང་སྐྱུར་ཏེ། སེ་འབྲུའམ་སྟ་རུའི་ཁུ་བ་ལྟ་བུ་ཐོ་རངས་བྱ་རོག་གི་སྒྲ་མི་གྲག་པ་ན་ལག་པ་གཡས་པའི་མཐིལ་ལམ་སྣོད་གཙང་མར་བླུགས་ལ་སྔགས་བདུན་བཟླས་ཤིང་བཏུང་བར་བྱ་སྟེ། ཇི་སྲིད་ཟླ་བ་དྲུག་ཏུ་བྱས་ན་གཞུང་ནས་འབྱུང་བ་བཞིན་ཤེས་རབ་བསམ་གྱིས་མི་ཁྱབ་པར་འགྱུར་རོ། ། གཞུང་ན་མེད་པ་བླ་མའི་མན་ངག་སྤོགས་པའི་ཆོ་ག་ནི། གལ་ཏེ་གོང་མས་ཀྱང་འགྲུབ་པར་མ་གྱུར་ན་སྲན་མ་མ་ཤ་བདུན་རས་གཙང་མའི་ཁུད་དུ་ཕུར་ལ། དེ་ལྕེའི་འོག་ཏུ་བཅུག་སྟེ་ཚེས་གཅིག་ནས་བརྩམས་ནས་ཉའི་བར་དུ་ཟླ་བ་རྒས་རྒས་ཀྱི་བར་དུ་བཟླ་ཞིང་བཟླས་པ་མི་བྱེད་པའི་ཚེ་ལྕེའི་འོག་ནས་བཏོན་ནས་ཟ་མ་ཏོག་གཙང་བར་བཞག་ལ་ཁྲོ་བོའི་སྔགས་ཀྱིས་བསྲུངས་ལ་གཞག་པར་བྱའོ། ། དེ་ནས་ཉའི་མཐར་མཚན་ཐོག་ཐག་བཟླས་པས་སྲན་མ་རྣམས་ལ་སེའུ་སྐྱེ་བར་འགྱུར་ཏེ་སོས་མ་རེག་པར་མིད་ན་ཤེས་རབ་བསམ་གྱིས་མི་ཁྱབ་པ་སྐྱེ་བར་འགྱུར་རོ་ཞེས་གསུང་ངོ༌། །
ལས་ཀྱི་ཚོགས་གཉིས་པོའི་ཚིག་དོན་རྟོགས་པར་སླའོ། ། རྡོ་རྗེ་སློབ་དཔོན་གྱི་མཚན་ཉིད་ནི། ། དེ་ཉིད་བཅུ་ནི་ཡོངས་སུ་ཤེས། ། ཞེས་བྱ་བ་ལ་སོགས་པ་རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་ནི། བསྲུང་བ་དབང་བསྐུར་གཏོར་མ་ལས་བསྒར་དང༌། ཕྱིར་བཟློག་པ་དང་དཀྱིལ་འཁོར་བསྒྲུབ་པ་དང༌། སྡིག་སྦྱོང་བ་དང་གཤེགས་སུ་གསོལ་བ་སྟེ། དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། ། ཞེས་བྱ་བ་ཡིན་ནོ། ། ཡང་ཆོ་གའི་དེ་ཁོ་ན་ཉིད་བཅུ་ནི། །
དཀྱིལ་འཁོར་དང་ནི་ཏིང་འཛིན་མཆོག ། ཕྱག་རྒྱ་སྟང་སྟབས་གདན་དང་ནི། ། བཟླས་བརྗོད་སྦྱིན་སྲེག་གཏོར་མ་དང༌། ། ལས་ལ་སྦྱར་དང་སླར་བསྡུ་བའོ། ། ཞེས་གསུངས་སོ། ། ཡང་དེ་ཁོ་ན་ཉིད་ཀྱི་དེ་ཉིད་བཅུ་ནི། རྡོ་རྗེ་དྲིལ་བུ་ཡེ་ཤེས་དང༌། ། ལྷ་དང་དཀྱིལ་འཁོར་སྦྱིན་སྲེག་དང༌། ། སྔགས་དང་རྡུལ་ཚོན་གཏོར་མ་དང༌། ། དབང་བསྐུར་དེ་ཉིད་བཅུ་རིག་པས། །
ཞེས་གསུངས་སོ། ། དེ་ལ་གསུམ་ཀ་ལ་འབྱུང་བའི་བཟླས་པ་དང་སྔགས་ལྡབས་པ་མ་ཡིན་ཏེ། དང་པོ་ནི་མན་ངག་ཡིན་ལ་གཉིས་པ་ནི་ཆོ་ག་ཡིན་ཞིང་གསུམ་པའི་ཐམས་ཅད་ནི་དེ་ཁོ་ན་ཉིད་འབའ་ཞིག་ལས་ཆོ་ག་མེད་དོ། ། གཏོར་མའང་དང་པོ་ནི་ཆོ་ག་ཡིན་ནོ། ། གསུམ་པ་འདིའི་ཐམས་ཅད་དེ་ཁོ་ན་ཉིད་ཡིན་ཏེ། སྦྱིན་སྲེག་དང་རྡུལ་ཚོན་དང་གཏོར་མ་ཐམས་ཅད་ཕྱི་དང་ནང་དང་གསང་བ་དང་དེ་ཁོ་ན་ཉིད་བཞི་བཞིར་ཤེས་པ་ནི་དེ་ཁོ་ན་ཉིད་ཡིན་ལ། རྡོ་རྗེ་ལ་སོགས་པའི་དེ་ཁོ་ན་ཉིད་ནི་སཾ་པུ་ཊ་ལ་སོགས་པ་གཞུང་རྣམས་སུ་རྟོགས་པར་བྱའོ། ། ཚིག་གི་དོན་ལྷག་མ་རྣམས་ནི་རྟོགས་པར་སླའོ། ། ཚོགས་ཀྱི་འཁོར་ལོའི་མངོན་པར་རྟོགས་པ་ནི་འོག་ལེའུ་བཅུ་བཞི་པ་ནས་ཅུང་ཟད་ཅིག་སྟོན་པ་དང་ཐུན་མོང་དུ་བྱས་ཏེ་འདིར་མངོན་པར་རྟོགས་པ་རྩ་བའི་རྒྱུད་བཞིན་དུ་མངོན་པར་རྟོགས་པ་ཅི་རིགས་པ་ཅིག་བརྗོད་པར་བྱའོ། ། ཕྱིའི་སྦྱིན་སྲེག་གི་མངོན་པར་རྟོགས་པ་ནི་འོག་ཏུ་བརྗོད་པར་བྱའོ། །
ཚིག་གི་དོན་རྣམས་ནི་གཞུང་ཉིད་དུ་ཞིབ་ཏུ་རྟོགས་པར་བྱའོ། ། འབྲས་བུའི་རྒྱུད་ཀྱི་སྐབས་སུ་བསྐྱེད་པའི་རིམ་པའི་རྣལ་འབྱོར་གྱིས་སངས་རྒྱས་མ་ཐོབ་ཀྱི་བར་དུ་ཡང་འཁོར་ལོས་སྒྱུར་བ་ལ་སོགས་པ་ཕུན་སུམ་ཚོགས་པ་བསམ་གྱིས་མི་ཁྱབ་པ་འགྲུབ་ལ། མཆོག་གི་དངོས་གྲུབ་ཀྱིའང་ལོངས་སྤྱོད་རྫོགས་པའི་སྐུའི་གཟུགས་ཀྱི་སྐུ་བསམ་གྱིས་མི་ཁྱབ་པ་འགྲུབ་པ་ཡིན་ནོ། ། ཚངས་པ་བརྒྱ་བྱིན་དེ་བཞིན་དྲག་ནི་འཁོར་བསམ་གྱིས་མི་ཁྱབ་པ་འབྱུང་བའོ། ། རྫོགས་པའི་རིམ་པས་ནི་ཆོས་ཀྱི་སྐུ་དང་གཟུགས་ཀྱི་སྐུའང་བརྟན་པར་འགྲུབ་པར་བྱེད་པ་ཡིན་ནོ། ། དེ་ལྟར་ན་ལམ་རིམ་པ་གཉིས་ཟུང་དུ་འཇུག་ན་འབྲས་བུ་སྐུ་གསུམ་འགྲུབ་བོ། ། དེ་ལ། འདི་ནི་རང་བྱུང་བཅོམ་ལྡན་འདས། ། ཞེས་བྱ་བ་ནི་ཆོས་ཀྱི་སྐུའི་མཚན་ཉིད་ཡིན་ནོ། ། ཆོས་ཀྱི་འཁོར་ལོ་བསྐོར་བ་དང༌། །
ཞེས་བྱ་བ་ནི་གཙོ་བོར་ལོངས་སྤྱོད་རྫོགས་པའི་སྐུ་ཆོས་ཀྱི་འཁོར་ལོ་རྟག་ཏུ་བསྐོར་བ་ཡིན་ལ། སྤྲུལ་པའི་སྐུའི་ཆོས་ཀྱི་འཁོར་ལོ་ལའང་སྦྱར་རོ། ། རིགས་དང་བྱང་ཆུབ་བྱེད་པ་དང༌། ། ཞེས་བྱ་བ་ལ་སོགས་པ་ནི་སྤྲུལ་པའི་སྐུ་མཆོག་གི་རྣམ་པ་སངས་རྒྱས་ཀྱི་མཛད་པ་བཅུ་གཉིས་ཀྱི་དོན་བསྡུས་ཏེ་བསྟན་པ་ཡིན་ནོ། ། འདུལ་བའི་འཇིག་རྟེན་མཐོང་ན་ནི། ། ཞེས་བྱ་བ་ལ་སོགས་པ་ནི་སྤྲུལ་པའི་སྐུ་གང་ལ་ཅིས་འདུལ་གྱི་སྐུའི་མཚན་ཉིད་བསྟན་པ་ཡིན་ནོ། ། འབྲས་བུའི་ངག་དོན་ཅུང་ཟད་ཅིག་འོག་ལེའུ་བཅུ་བཞི་པའི་ཡེ་ཤེས་ཀྱི་སྐུའི་སྐབས་སུ་བརྗོད་པར་བྱའོ། ། རིགས་ལྔའི་བསྟོད་པ་བསྡུས་པ་ནི་ཞེ་སྡང་ཞེས་བྱ་བ་ལ་སོགས་པ་རྣམས་ནི་སྦྱང་གཞི་རྣམས་སོ། ། རྡོ་རྗེ་ཞེས་བྱ་བ་དང་ཆེན་པོ་ཞེས་བྱ་བ་ནི་ལམ་བསྐྱེད་རྫོགས་གཉིས་ཀྱིས་སྦྱངས་པས་འབྲས་བུ་ཆོས་ཀྱི་དབྱིངས་ཀྱི་ཡེ་ཤེས་ལ་སོགས་པར་གྱུར་པའི་དོན་ཏེ་ཞེ་སྡང་ནི་སྦྱང་གཞི་རྡོ་རྗེ་གནས་གྱུར་ཆོས་ཀྱི་དབྱིངས་ཀྱི་ཡེ་ཤེས་ཞེས་བྱ་བ་ལ་སོགས་པ་ཡིན་ནོ། ། རྡོ་རྗེ་ཀུན་གྱི་དམ་ཚིག་མགོན། །
ཞེས་བྱ་བ་ནི་ལམ་གྱིས་སྦྱངས་པས་འབྲས་བུ་འགྲུབ་པ་ལས་མི་འདའ་བའོ། ། ལས་རྣམས་ཐམས་ཅད་རབ་གྲུབ་པ། ། ཞེས་བྱ་བ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཁྱེད་ལས་འབྱུང་ངོ་ཞེས་བྱ་བའི་དོན་ཏོ། ། རྡོ་རྗེ་ཅན་ཀུན་ཞེས་བྱ་བ་ནི་རིགས་ལྔ་རྡོ་རྗེ་འཆང་དང་དྲུག་གོ ། བདག་དགྱེས་མཛོད་ཅེས་བྱ་བ་ནི་བདག་ལ་བྱིན་གྱིས་རློབས་ཤིག་ཅེས་བྱ་བའི་དོན་ཏོ། ། དཀྱིལ་འཁོར་གྱི་བྱ་བ་དང་འབྲེལ་བའི་སྐབས་ལས་ཡེ་ཤེས་ཀྱི་ཐིག་གི་སྐབས་ནི་སྣལ་མ་དཀར་པོ་དང་ནག་པོ་ལ་སོགས་པ་ལྔ་ལྔའམ། དགུ་དགུ་གཅིག་ཏུ་བསྒྲིལ་བ་ཚན་པ་ལྔ་ཚོན་དང་དུས་གཅིག་ཏུ་ཡན་ལག་ལྔས་ལྷར་བསྐྱེད་དེ་མཆོད། དེ་ཞུ་བ་ལས་བྱུང་བའི་ཐིག་ཚོན་དུ་བྱིན་གྱིས་བརླབས་ཏེ། ལྔ་པོ་གཅིག་ཏུ་བསྒྲིལ་བ་རྡོ་རྗེའི་ལྟེ་བ་ལ་དཀྲིས་ནས་བླ་མའི་མན་ངག་བཞིན་ཕྱོགས་མ་འཁྲུལ་བར་ཐིག་གདབ་པར་བྱའོ། ། སའི་ཆོ་གའི་སྐབས་སུ་ས་བརྟག་པ་དང་བསླང་བ་དང་སྦྱང་པ་སྔོན་དུ་སོང་ནས་དཀྱིལ་འཁོར་གྱི་དབུས་སུ་རྡོ་རྗེ་སློབ་དཔོན་བསྡད་ལ་དཀྱིལ་འཁོར་འཁོར་ལོ་རྫོགས་པར་བསྒོམས་ཏེ་མངོན་པར་རྟོགས་པ་ཚར་བའི་སེ་གོལ་གྱི་བརྡ་བྱས་པ་དང༌།
རྣམ་པར་སྣང་མཛད་ལ་སོགས་པའི་ང་རྒྱལ་འཛིན་པའི་སྒྲུབ་པ་པོ་བཞིས་ཕྱོགས་བཞི་ནས་མགྲིན་གཅིག་ཏུའམ། ཡང་ན་གཅིག་གིས་ཕྱོགས་བཞིར་ཕྱིན་ལ། དེ་བཞིན་གཤེགས་པ་ཀུན་ཞི་བ། ། ཞེས་བྱ་བ་ལ་སོགས་པས་གསོལ་བ་བཏབ་པས་བདག་གིས་བསྒོམས་པའི་དཀྱིལ་འཁོར་གྱི་འཁོར་ལོ་ནམ་མཁའ་ལ་བཏེག་ལ། བདག་ཕྱག་གཉིས་པའི་ང་རྒྱལ་གྱིས་མིག་གཉིས་མ་དང་ཏྲ་ལས་ཉི་མ་དང་ཟླ་བར་བྱིན་གྱིས་བརླབས་ལ་ཕྱོགས་ཀུན་ཏུ་བལྟས་པས་བགེགས་བསྲེག་པ་དང་གསོ་བ་བྱས་ནས་དབང་ལྡན་དུ་ཕྱིན་ཏེ། ང་ནི་དཔལ་ལྡན་སྙིང་རྗེའི་སྟོབས། ། ཞེས་བྱ་བ་ལ་སོགས་པས་བགེགས་ལ་བཀའ་བསྒོས་ལ། ལེའུ་བཅུ་བཞི་པ་ནས་འབྱུང་བའི་ཚུལ་གྱིས་འདུག་སྟངས་དང༌། རྐང་སྟབས་དང༌། ལག་སྟབས་དང༌། །
གླུའི་འགྱུར་ཚུལ་ལ་སོགས་པ་རྫོགས་པའི་སངས་རྒྱས་ཀྱིས་ས་བཟུང་བས་སའི་ཕྱོགས་བདག་གིས་བྱས་ཏེ་ས་བསྲུང་བ་བྱས་ཏེ་ཞེས་བྱ་བའི་དོན་ཏོ། ། ལས་ཀྱི་ཐིག་གི་ཆ་རྣམ་པར་བགོ་བའི་དོན་ནི་འདི་ཡིན་ཏེ། དང་པོ་ཚངས་པའི་ཐིག་གདབ། དེ་ནས་མཚམས་ཀྱི་ཐིག དེ་ནས་ངོས་ཞེས་བྱ་བ་དཀྱིལ་འཁོར་ཆེན་པོའི་པཉྩ་རེ་ཁའི་ཐིག་གདབ། དེའི་ཕྱི་རུ་ཆ་ཆེན་བཞི་གདབ། དེ་ནས་ནང་དུ་ཚངས་པའི་ཐིག་ལས་ཆ་གཉིས་བོར་བར་ཐིག་གཞན་དང་ཁ་དོག་མི་འདྲ་བའམ། སྦོམ་པ་གཅིག་གདབ་སྟེ་ཕྱིའི་དཀྱིལ་འཁོར་ཆུང་ངུ་ཚོའི་ཚངས་པའི་ཐིག་བྱེད་པའི་དགོས་པ་ཡིན་ནོ། ། དེ་ནས་སྒོའི་ནང་དུ་ཆ་གཉིས་དང་སྔར་སྒོའི་ཕྱི་རོལ་ཏུ་བཞི་བཏབ་པས། ཆ་དྲུག་པ་ནི་གདབ་པར་བྱ། །
ཞེས་བྱ་བའི་དོན་ནོ། ། དེ་ལྟར་ན་སྔར་གྱི་ཆ་གཉིས་བོར་བ་དཀྱིལ་མ་བཏབ་པ་དང་བཅས་པ་ཕྱོགས་རེ་ན་བརྒྱད་བརྒྱད་ཡོད་པས་ཆ་ཆེན་པོ་བཅུ་དྲུག་ཡིན་ནོ། ། དེ་ནས་སྒོའི་ཚད་བོར་ནས། ཞེས་བྱ་བ་ནི་སྔར་གྱི་ངོས་ཀྱི་ཐིག་བཏབ་པ་མཚམས་བཟུང་བ་སྟེ་པཉྩ་རེ་ཁའི་ནང་དུ་ལྷ་སྣམ་མམ་ཁྲོ་བོ་བཅུའི་ས་གཞི་ལ་ཆ་ཆེན་གཅིག་ཕྱིར་བོར་བས་ནང་གི་ཆ་ཆེན་གསུམ་པོ་རེ་རེ་ལ་ཆ་ཕྲན་གསུམ་གསུམ་དུ་བསྲེས་པས། དགུ་ཡི་ཆར་ནི་རབ་ཏུ་གདབ། ། ཅེས་བྱ་བ་ཡིན་ཏེ་ཕྱོགས་བཞི་ཀར་དགུ་དགུའི་ཆར་ཤེས་པར་བྱའོ། ། དེ་ལ་རྟ་བབས་དང་བཅས་པ་ཡིན་ན་དཀྱིལ་འཁོར་ཕྱི་ཕྱེད་ནང་ཕྱེད་དུ་འགྱུར་བ་ལས་ནང་གི་དཀྱིལ་འཁོར་རྣམས་ལ་རྟ་བབས་མེད་པའི་ཕྱིར་ནང་དུ་སུམ་གཉིས། ཕྱིར་སུམ་ཆ་ཡིན་པས་རང་རང་གི་གནས་ཀྱི་དགུ་ཆ་བཞི་ལ་ལྷའི་ལྟེ་བ་བསྐོར་བས་གཡས་གཡོན་དུ་དགུ་ཆ་གཉིས་སུ་འགྱུར། དེའི་ཕྱི་རོལ་གྱི་དགུ་ཆ་གཅིག་པདྨའི་འདབ་མ་ལ་བསྐོར། དེ་ནས་དཀྱིལ་འཁོར་རང་རང་གི་པདྨའི་འདབ་མའི་ཕྱི་རོལ་གྱི་དགུ་ཆ་གཅིག་པོ་ཕྱེད་ཕྱེད་དུ་བགོས་པས་དཀྱིལ་འཁོར་ཆུང་ངུའི་སྒོ་ཚད་ཙམ་རེ་རེར་གྱུར།
དེ་ནས་དཀྱིལ་འཁོར་ཆུང་ངུ་རྣམས་ཀྱི་སྒོ་རྐྱང་བྱ་བའི་ཕྱིར་རང་རང་གི་ལྟེ་བ་བསྐོར་བའི་ཚངས་ཐིག་གཡས་གཡོན་གྱི་དགུ་ཆ་རེའང་ཕྱེད་ཕྱེད་དུ་བགོས་པས་རང་རང་གི་སྒོའི་ཚད་རེར་འགྱུར། དེ་ལྟར་དཀྱིལ་འཁོར་གྱི་ཐིག་གཞི་ཤེས་པར་བྱས་ལ་ཕྱིའི་དཀྱིལ་འཁོར་ཆེན་པོ་དང་ནང་གི་ཆུང་བ་གཉིས་ཀའི་སྒོ་ནི་རང་རང་གི་འཁོར་ལོའི་བརྒྱད་ཆ། སྒོ་ཁང་དང་ལྷ་སྣམ་ཡང་སྒོ་ཚད་ཙམ། འདོད་ཡོན་དང་དྲྭ་ཕྱེད་དང༌། སྒོ་འགྲམ་གྱི་ནང་རྣམས་ནི་སྒོའི་ཕྱེད་ཚད་ཙམ། སྒོ་ཁྱུད་དང་སྒོ་ལོགས་དང་ངོས་རིང་དང་འགྲམ་དང་ཕ་གུ་དང་ཡ་ཕུབས་དང་མདའ་ཡབ་དང༌། ནམ་མཁའ་སྟོང་པ་རྣམས་ནི་སྒོའི་བཞི་ཆ་ཡིན་ནོ། ། དེ་ནས་ཚོན་དགྱེ་བར་བྱ་སྟེ་དེ་དག་ཀྱང་བླ་མའི་མན་ངག་དང་ལག་ལེན་ལེགས་པར་བལྟས་ཏེ་ཤེས་པར་བྱའོ། ། འདི་བས་ཞིབ་པའི་བསྟན་བཅོས་གཅིག་གུད་ན་བྱས་ཡོད་མོད་ཀྱི་འདི་ཉིད་ཀྱིས་ཤེས་པར་ནུས་པ་ཡིན་ནོ། ། སྦྱིན་སྲེག་གི་སྐབས་སུ་སྦྱོར་བ་དང་དངོས་གཞི་དང་རྗེས་རེ་རེ་ལ་དྲུག་དྲུག་ཏུ་བྱས་པའི་མངོན་པར་རྟགས་པ་ལོགས་སུ་བྱས་པའི་མངོན་པར་རྟོགས་པ་བཞིན་འདིར་ཅུང་ཟད་ཅིག་སྦྱར་ལ་བརྗོད་པར་བྱའོ། །
ཡང་འདི་ན་མི་གསལ་བ་རྣམས་འདས་མ་ཐག་པ་དང༌། ལེའུ་བཅུ་བཞི་པས་ཀྱང་ཅུང་ཟད་ཙམ་ཤེས་པར་ནུས་སོ་ཞེས་བརྗོད་པར་བྱའོ། ། གོང་འོག་གི་ཚིག་དོན་རྣམས་ནི་གཞུང་ཉིད་ཀྱི་སྟེང་དུ་རྟོགས་པར་བྱའོ། ། ལེའུ་བརྒྱད་པ་ཚིགས་སུ་བཅད་པ་བརྒྱ་ལྔ་བཅུ་རྩ་དགུའི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་དགུ་པ་བརྗོད་པར་བྱ་སྟེ་དེ་ལ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་ཕལ་ཆེར་སྤྱིའི་དོན་ཡིན་ལ། དྲག་ཤུལ་གྱི་ལས་སྟོབས་ཀྱིས་བསྒྲུབ་པ་ནི་བསྐྱེད་རིམ་གྱི་ཞེན་པ་སྤོང་བར་བྱེད་པའི་ཕྱིར་སྦས་པར་འགྱུར་ལ། གཙོ་བོ་རྣམས་ཀྱི་རྒྱན་གྱི་ཞར་ལ་ལས་ཀྱི་ཕྱག་རྒྱ་ཅུང་ཟད་བསྟན་པ་ནི་སྦས་པ་ཡིན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཡིན་ལ། མངོན་པར་རྟོགས་པ་ནི་རིགས་བཞིའི་སྐུ་མདོག་དང་རྒྱན་ནི་དབྱིབས་སུ་བཤད་ལ། རབ་གནས་དང་སྔགས་ནི་དངོས་གྲུབ་མཐའ་དག་སྒྲུབ་པའི་ཡན་ལག་གཉིས་ཡིན་ཞིང༌།
སྟོབས་ཀྱིས་སྒྲུབ་པ་ནི་སྤྱོད་པའི་ཕྱོགས་སུ་འགྲོ་ལ། སློབ་དཔོན་གྱི་ཡོན་དང་དཀྱིལ་འཁོར་གྱི་དབྱིབས་ནི་སྨིན་བྱེད་ཀྱི་ཁོངས་སུ་གཏོགས་སོ། ། རྩ་བའི་རྒྱུད་ཀྱི་ཐད་སོ་གང་དུ་ཕན་འདོགས་ཤེ་ན། རབ་གནས་ནི་ཕྱི་མའི་ལེའུ་དང་པོར་ཤིན་ཏུ་ཕན་འདོགས་ལ་རབ་གནས་ཀྱི་ཞར་ལས་བྱུང་བ་བསྟོད་པ་དང་བདུད་རྩི་མྱང་བ་ནི་བསྐྱེད་པ་དང་སྨིན་བྱེད་ཀྱི་སྐབས་ཀུན་ཏུ་ཁ་སྐོང་ལ། ཧེ་རུ་ཀ་བཞིའི་སྐུ་མདོག་དང་རྒྱན་ནི་ལེའུ་གསུམ་པ་ལ་སོགས་པ་བསྐྱེད་པའི་རིམ་པའི་ཆ་གཙོར་ཁ་སྐོང་ལ་དྲག་ཤུལ་གྱི་ལས་ནི་དྲོད་མ་ཐོབ་པ་ཐོབ་པར་བྱེད་པའི་ཐབས་ཡིན་པས་ལེའུ་དྲུག་པར་ཁ་སྐོང་ངོ༌། ། སྔགས་ཀྱི་བཟླས་པ་ནི་ལེའུ་གཉིས་པར་ཁ་སྐོང་ལ། སློབ་དཔོན་གྱི་ཡོན་དང་དཀྱིལ་འཁོར་གྱི་དབྱིབས་ནི་ལེའུ་བཅུ་པ་ལ་སོགས་པ་སྨིན་བྱེད་སྟོན་པ་རྣམས་སུ་མ་ཚང་བ་ཁ་སྐོང་ངོ༌། ། སྤྱིའི་དོན་ཏོ། ། ཡན་ལག་གི་དོན་ལས། འཇིག་རྟེན་ཐ་སྙད་ལ་གནས་ཏེ། །
ཞེས་བྱ་བ་ནི་དོན་དམ་པར་ཆོས་ཀྱི་སྐུས་ཐམས་ཅད་ལ་ཁྱབ་ཅིང༌། ཆོས་ཐམས་ཅད་སྤྲོས་པ་དང་བྲལ་བའི་ཕྱིར་རབ་ཏུ་གནས་པ་བྱས་མ་བྱས་མེད་ཀྱང་ཀུན་རྫོབ་ཏུ། སྐྱེ་བོ་རབ་ཏུ་དང་བ་ཡི། ། བྱེད་པ་དགེ་བ་སྤེལ་བའི་ཕྱིར། ། རབ་གནས་བསྟན་བཅོས་ལས་གསུངས་པ། ། ཐ་སྙད་ཙམ་དུ་བྱས་པ་ཡིན། ། ཞེས་རབ་ཏུ་གནས་པའི་རྒྱུད་ལས་གསུངས་པས་སེམས་ཅན་གྱི་བསོད་ནམས་ཀྱི་ཚོགས་ཚད་མེད་པ་བསག་པར་བྱ་བའི་དོན་དུ་དགོས་སོ། ། དེ་ལ་འདིའི་མངོན་པར་རྟོགས་པ་ནི་གང་ལ་རབ་ཏུ་གནས་པ་བྱ་བའི་རྟེན་ཡོངས་སུ་དག་པ་བཟང་པོ་ལ་སོགས་པ་བཟང་པོ་དྲུག་དང༌། ཆོ་ག་ཡོངས་སུ་དག་པ་ལའང་སྦྱོར་བ་དང་དངོས་གཞི་དང་མཇུག་གསུམ་དུ་རེ་རེ་ལ་ཡང་ཆོས་བདུན་བདུན་ཉི་ཤུ་རྩ་གཅིག་ཏུ་བྱས་ཏེ་མངོན་པར་རྟོགས་པ་ཞིབ་ཏུ་བཤད་པར་བྱ་སྟེ། གུད་དུ་བསྟན་པའི་མངོན་པར་རྟོགས་པ་བཞིན་ཞིབ་ཏུ་ཤེས་པར་བྱའོ། །
ཚིག་གི་དོན་ལ། རིན་ཆེན་ཞེས་བྱ་བ་ནི་གསེར་དང་དངུལ་དང་མུ་ཏིག་དང་བྱུ་རུ་དང་མུ་མེན་ནོ། ། སྨན་ལྔ་ནི་བྲི་ཧ་ཏི་དང༌། ཀནྡ་ཀ་རི་དང༌། ཧ་ས་དང༌། ཧ་ས་དེ་བ་དང༌། ཤེ་ཏ་ཨ་པ་ར་ཙེ་ཏའོ། ། འབྲུ་ལྔ་ནི་ནས་དང་འབྲས་དང་གྲོ་དང་ཏིལ་དང་སྲན་མ་ཤའོ། ། དྲི་ལྔ་ནི་ཙནྡན་དཀར་དམར་གཉིས་དང་གུར་གུམ་དང་ག་པུར་དང་ཛཱ་ཏིའོ། ། སྙིང་པོ་ལྔ་ནི་གཞུང་འདི་ལ་མི་སྣང་ཡང་དགོས་ཏེ་བུ་རམ་དང་སྦྲང་རྩི་དང་འོ་མ་དང་མར་དང་ལན་ཚྭའོ། །
ཤ་ལྔ་དང་བདུད་རྩི་ལྔ་སྟེ་སྙིང་པོ་སུམ་ཅུ་སོ་ལྔ་དང་ལུ་མ་དང་འབབ་ཆུའི་ཆུ་ཡིས་བུམ་པ་གང་བར་བྱའོ། ། དེ་ནས་ལྷ་ལ་ཁྲུས་གསོལ་བ་ལ་དགོས་པའི་ཤུན་པ་ལྔ་ནི། ཨུ་དུཾ་བཱ་ར་ཤི་རི་ཤ ། ཨ་ཤྭ་ཏྠ་དང་ནྱ་གྲོ་དྷ། ། པརྐ་ཏི་ཡི་ཤུན་ལྤགས་ལྔས། ། ལྷ་ལ་སྐུ་ཁྲུས་གསོལ་བའོ། ། ཡང་ཁྲུས་ལ་དགོས་པ་བའི་ལྔ་ནི་ཆུ་དང་ལྕི་བ་དང་འོ་མ་དང་ཞོ་དང་མར་རོ། ། གཞན་ཡང་དགོས་པའི་ཡོ་བྱད་ཐམས་ཅད་འཚོག་ཆས་བྱའོ། ། དེ་ལ་སློབ་མའི་དབང་བསྐུར་དང་འབྲེལ་ན་སློབ་མ་སྟ་གོན་གྱི་ནུབ་མོར་རྟེན་རྣམས་ཁྲུས་སའི་སྟེགས་བུར་སྤྱན་དྲངས་བ་ཙམ་གྱིས་བཏུབ། སློབ་མའི་དངོས་གཞིའི་ནུབ་མོར་རབ་གནས་ཀྱི་སྟ་གོན་བྱ།
སློབ་མའི་རྗེས་ཐོ་རངས་ཀྱི་ཚེ་རབ་གནས་ཀྱི་དངོས་གཞི་བྱའོ། ། དེ་ལ་བཛྲ་གཽ་རཱི་ཨཱ་ཀརྵ་ཡ་ཞེས་བྱ་བ་ལ་སོགས་པ་ནི་སྟ་གོན་དང་དངོས་གཞི་གཉིས་ཀའི་ཡེ་ཤེས་པ་སྤྱན་དྲང་བ་ཡིན་ལ། དེ་བ་པི་ཙུ་ལ་སོགས་པ་ནི་ཡུམ་ལྔའི་སྔགས་ཡིན་ལ། འོག་ནས་འབྱུང་བའི་དྷ་ར་དྷ་ར་ལ་སོགས་པའི་རྩར་རམ། བཛྲ་དྷྲྀཀ་ལ་སོགས་པའི་རྩར་ཨ་དྷི་ཏིཥྛའི་ཏ་བསྣན་པ་ལྔ་ནི་ཡབ་ལྔའི་སྔགས་ཡིན་ཏེ། བུམ་པ་ལ་བཟླ་བའི་སྔགས་ཀྱང་ཡིན་ལ་རབ་གནས་ཀྱི་སྟ་གོན་ལ་ནི་མི་དགོས་ཏེ། དངོས་གཞིའི་དུས་སུ་ཡེ་ཤེས་སེམས་དཔའ་སྤྱན་དྲང་བའི་རྗེས་ལ་མངའ་དབུལ་བའི་དུས་སུ་མེ་ཏོག་འཐོར་བའི་སྔགས་དང༌། རྡོ་རྗེ་ལ་གཟུངས་ཐག་བཏགས་པ་རྟེན་ལ་གཏུག་ཅིང་བརྟན་པར་བཞུགས་སུ་གསོལ་བའི་སྔགས་ཀྱང་ཚན་པ་བཅུ་པོ་འདི་ཡིན་ནོ། ། སྔ་བར་བླུགས་ཤིང་ཞེས་བྱ་བ་ལས་སྔ་བ་ནི་རབ་གནས་ཀྱི་དངོས་གཞི་ཐོ་རངས་དང་སྔ་དྲོར་བྱའོ། ། བླུགས་ཤིང་ནི་བཀྲ་ཤིས་དང་བཅས་པས་བཀྲུ་བ་རྒྱས་པར་བྱའོ། །
སྟོང་པར་སྦྱངས་ནས་བྱིན་གྱིས་བརླབས་པ་ནི་ཡན་ལག་བཞི་རྫོགས་སུ་བསྒྲུབ་པར་བྱའོ། ། མཆོད་པ་ལ་སོགས་པ་ནི་མཆོད་པ་རྒྱས་པར་བྱ་ཞེས་བྱ་བའི་དོན་ཏོ། ། བསྟོད་པའི་སྐབས་སུ་ཁྱོད་ནི་ཞེས་བྱ་བ་ཚིག་རྐང་དང་པོས་ནི་ལྷན་ཅིག་སྤྱོད་མ་དང་རྗེས་སུ་འབྲང་མའི་ལྷ་མོའི་འཁོར་ཕུན་སུམ་ཚོགས་པ་དང་ལྡན་པས་ཟག་པ་མེད་པའི་བདེ་བ་ལ་ལོངས་སྤྱོད་པ་སྟེ། ལོངས་སྤྱོད་རྫོགས་པ་དང་ཁ་སྦྱོར་དང་བདེ་ཆེན་ཞེས་བྱ་བ་ཡན་ལག་གསུམ་དང་ལྡན་པ་ལོངས་སྐུའི་མཚན་ཉིད་ཡིན་ནོ། ། རྐང་པ་གཉིས་པས་ནི་ཆོས་ཐམས་ཅད་ཀྱི་དེ་བཞིན་ཉིད་ཐུགས་སུ་ཆུད་པ་རང་བཞིན་མེད་པའི་ཡན་ལག་ཆོས་ཀྱི་སྐུ་ཡིན་ནོ། ། དེ་ནས་རྐང་པ་གསུམ་ནི་སྤྲུལ་པའི་སྐུའི་མཚན་ཉིད་དེ་སྙིང་རྗེ་ཆེན་པོའི་ཡན་ལག་གིས་འགོག་པའི་མཐར་མི་གཤེགས་པར་རྒྱུན་མི་ཆད་པར་སེམས་ཅན་གྱི་དོན་མཛད་པ་ཞེས་བྱ་བ་སྟེ། སེམས་ཅན་སད་མཛད་པ། ཞེས་བྱ་བ་དང༌། སྒྱུ་མའི་སྤྲོས་པས་རྡོ་རྗེ་འཕེན་མཛད་པ། ། ཞེས་བྱ་བའི་དོན་ཡིན་ཏེ་སྤྲུལ་པའི་སྐུའི་ཡན་ལག་གསུམ་མོ། །
ཧེ་རུ་ཀ་དཔལ་ཞེས་བྱ་བ་ནི་ཆོས་སྐུ་དང་གཟུགས་ཀྱི་སྐུ་གཉིས་ཀའི་སྒོ་ནས་ཡི་གེ་བཞིའི་དོན་དང་ལྡན་པ་སྟེ་རང་དང་གཞན་གྱི་དགོས་པ་ཐམས་ཅད་འགྲུབ་པས་ན་ཡིད་དགྱེས་པ་ཆེན་པོ་གྲུབ་བོ་ཞེས་བྱ་བའི་དོན་ཡིན་ནོ། ། བདུད་རྩི་མྱང་བའི་རྣལ་འབྱོར་ནི། ཁ་ཟས་དང་གཏོར་མ་དང་བདུད་རྩི་བྱིན་གྱིས་བརླབ་པ་རྣམས་ནི་འདྲ་ལ། མངོན་པར་རྟོགས་པ་ཡི་གེ་གསུམ་གྱི་བྱིན་གྱིས་བརླབ་པ་ལ་སོགས་པ་རྒྱས་བསྡུས་གཉིས་རྟོགས་པར་སླ་བས་མ་བྲིས་སོ། ། ཧེ་རུ་ཀ་བཞིའི་སྐུ་མདོག་དང་ཞལ་དང་ཕྱག་གི་གྲངས་ལ་སོགས་པ་རྣམས་ནི་གཞུང་ཉིད་དུ་རྟོགས་པར་སླ་ལ། དབུ་རྒྱན་རྣམས་ནི་རང་རང་གི་རིགས་དང་རྗེས་སུ་མཐུན་པའི་དབུ་རྒྱན་ཡིན་ཞིང་དེ་དག་གི་སྤྱི་བོར་ཡང་རང་གི་རིགས་ཀྱི་མཚན་མ་ཡིན་ཏེ། དེ་ཡང་མ་དག་པ་ལྷར་བྱིན་གྱིས་རློབ་པ་ནི་སྣང་བ་ཀུན་བརྟགས་ལ་གཞན་དབང་གི་ཕྱག་རྒྱ་ཡིན་ལ། སྤྱི་བོར་ངོ་བོ་ཉིད་ལ་ངོ་བོ་ཉིད་ལུས་ལ་སེམས་ཀྱི་རྒྱ་ལ་སོགས་པ་བྱུང་བ་ནི་གཞན་དབང་ལ་གཞན་དབང་གི་རྒྱ་ཡིན་ཞིང༌། དེའི་སྤྱི་བོར་རང་གི་རིགས་ཀྱི་མཚན་མ་བྱུང་བ་ནི་ལྷ་ཐམས་ཅད་ཀྱང་རང་བཞིན་མེད་པར་སྒྲུབ་པ་གཞན་དབང་ལ་ཡོངས་སུ་གྲུབ་པའི་རྒྱ་ཞེས་བྱ་བ་ཡིན་ནོ། ། རིགས་དང་རྗེས་སུ་མཐུན་པའི་ཡོན་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱིས་ཉོན་མོངས་པ་ཐམས་ཅད་གཅོད་པའི་ཕྱིར་མི་བསྐྱོད་པ་ལ་རལ་གྲི་དང༌།
མེ་ལོང་ལྟ་བུའི་ཡེ་ཤེས་དང་ཆོས་མཐུན་པས་རྣམ་སྣང་ལ་མེ་ལོང་དང༌། རེག་བྱ་འདོད་ཆགས་རྣམ་པར་དག་པ་རྟ་མགྲིན་ལ་གོས་དང༌། ཡོན་ཏན་རིན་པོ་ཆེ་ལྟ་བུ་ཡིན་པའི་ཕྱིར་རིན་འབྱུང་ལ་གསེར་དང༌། བྱ་བ་གྲུབ་པའི་ཡེ་ཤེས་གཞན་དོན་མགྱོགས་པས་དོན་གྲུབ་ལ་རྟ་དབུལ་ལོ་ཞེས་བྱ་བ་ཡིན་ནོ། ། རིགས་ལྔའི་སྔགས་ཀྱི་སྐབས་སུ་དགོངས་པ་ལུང་སྟོན་པའི་རྒྱུད་ལས་ཨོཾ་དང་སྭཱ་ཧཱ་ཡོད་པ་རྣམས་ལ་ནི་སྦྲུལ་ཞེས་བྱ། ཨོཾ་ཡོད་ལ་སྭཱ་ཧཱ་མེད་པ་ལ་ནི་མཐའ་མེད་ཅེས་བྱ། ཨོཾ་མེད་ལ་སྭཱ་ཧཱ་ཡོད་པ་ལ་ནི་མགོ་མེད་ཅེས་བྱ། ཨོཾ་དང་སྭཱ་ཧཱ་གཉིས་ཀ་མེད་པ་ལ་ནི་བཏུས་པ་ཞེས་བྱ་བ་ལས་འདིའི་སྔགས་ནི་སྦྲུལ་ཡིན་ལ་དོན་ཡོད་གྲུབ་པ་ནི་དབུ་མེད་དུ་སྣང་ངོ༌། ། དབུ་མེད་དང་བཏུས་པ་ནི་བྱིན་རླབས་ཆེའོ་ཞེས་འབྱུང་ངོ༌། ། འཇིགས་ཤིང་སྐྲག་ནས་ཞེས་བྱ་བ་ནི་ལ་དོར་བའི་ཚིག་སྟེ་དངོས་གྲུབ་ཅིས་ཀྱང་མྱུར་དུ་འབྱུང་ངོ་ཞེས་བྱ་བའི་དོན་ཏོ། །
དཀྱིལ་འཁོར་ལ་སོགས་པའི་དབྱིབས་ཀྱི་རྣམ་པར་དག་པ་རྣམ་པར་སྣང་མཛད་ལུས་རྣམ་པར་དག་པར་མཉམ་པའི་ཕྱིར་ཟླུམ་པོ་དང༌། མི་བསྐྱོད་པ་ཐུགས་རྣམ་པར་དག་པའི་ཕྱིར་ཟླ་ཕྱེད་དེ་ཐོད་པའི་དབྱིབས་ནི་ཡུམ་གྱི་བྷ་ག་མཚོན་ལ་དེས་མི་རྟོག་པ་དང་བདེ་བ་ཐུགས་ཡིན་ནོ། ། འོད་དཔག་ཏུ་མེད་པ་ནི་འདོད་ཆགས་རྣམ་པར་དག་པ་འཁོར་བའི་སྐྱོན་གྱིས་མ་གོས་པའི་ཕྱིར་པདྨའོ། ། རིན་ཆེན་འབྱུང་ལྡན་ནི་འདོད་པའི་དོན་ཐམས་ཅད་འབྱུང་བའི་ཕྱིར་ཡིད་བཞིན་གྱི་ནོར་བུ་རིན་པོ་ཆེ་ཆ་དགུ་པ་ཞེས་བྱ་བ་ཟུར་བརྒྱད་ལྟེ་བ་དང་དགུའི་རྣམ་པའོ། ། དོན་ཡོད་གྲུབ་པ་བརྩོན་འགྲུས་རྣམ་པར་དག་པ་ནི་རྣམ་པར་ཐར་པའི་སྒོ་གསུམ་ཀུན་ལ་ཁྱབ་པ་བཞིན་ཀུན་ལ་ཁྱབ་པས་ན་རྣམ་པར་ཐར་པའི་སྒོ་གསུམ་མཚོན་པ་གྲུ་གསུམ་མོ། ། དེ་ལྟར་དབྱིབས་དེ་དག་ཀྱང་དཀྱིལ་འཁོར་གྱི་ཕྱི་ནང་ངམ་ལྷ་རེ་རེའི་དབྱིབས་ཀྱི་གནས་སུའང་གསུང་སྟེ་སཾ་པུ་ཊ་ལས། ཐོད་པའི་གདན་ལ་ངེས་གནས་པ། ། ཞེས་པས་མངོན་ནོ། ། དེ་ནས་རིགས་ལྔའི་ཕྱག་རྒྱ་དང་རྒྱན་དང་དེའི་ཞར་ལས་ཕྱག་རྒྱའི་རྣལ་འབྱོར་ཀྱང་ཅུང་ཟད་བསྟན་ཏེ་གཞུང་ཉིད་ཀྱི་སྟེང་དུ་རྟོགས་པར་སླའོ། ། ལེའུ་དགུ་པ་ཚིགས་སུ་བཅད་པ་ལྔ་བཅུ་རྩ་ལྔའི་རྣམ་པར་འགྲེལ་པ་བསྟན་ཟིན་ཏོ།། །།
ད་ནི་ལེའུ་བཅུ་པ་བརྗོད་པར་བྱའོ། ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི། སྤྱོད་པ་ནི་སྦས་པ་སྐྱེ་མཆེད་བྱིན་གྱིས་བརླབས་པའི་ཕན་ཡོན་སྤྱི་ཡིན་མོད་ཀྱི་འབྲས་བུར་ཀྱང་འགྱུར་རོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཏོ། ། མངོན་པར་རྟོགས་པ་དང་པོ་ནི་སྤྱོད་པ་དང་འབྲེལ་ཏེ་དེ་ལ་དྲོད་ཀྱི་ཆོས་དྲུག་དང༌། སྤྱོད་པའི་ཆོས་དྲུག་ཅུང་ཟད་ཙམ་ཞིག་བསྟན་པར་བྱའོ། ། སྐྱེ་མཆེད་བྱིན་གྱིས་བརླབ་པ་བསྐྱེད་པའི་རིམ་པ་ཡིན་མོད་ཀྱི་མཐར་ཐུག་ཏུའང་འགྱུར་རོ། ། རྩ་བའི་རྒྱུད་ཀྱི་གང་དུ་ཕན་འདོགས་ན་ལེའུ་དྲུག་པ་དང་ཕྱི་མའི་ལེའུ་གཉིས་པ་དང་གསུམ་པར་ཅུང་ཟད་ཅིག་ཕན་འདོགས་ལ། སྐྱེ་མཆེད་བྱིན་གྱིས་བརླབ་པ་ནི་ཕྱི་མའི་ལེའུ་གསུམ་པར་ཤིན་ཏུ་ཕན་འདོགས་སོ། ། སྤྱིའི་དོན་ཏོ། །
གཞུང་གི་དོན་ལ། རྡོ་རྗེ་སྤྱོད་པའི་སྦྱོར་བ་ཡིས། ། ཞེས་བྱ་བ་ལ་སོགས་པ་ནི་ཀུན་འདར་གྱི་སྤྱོད་པའི་མཚན་ཉིད་ཡིན་ལ། ནགས་ཚལ་བདག་པོའི་རིགས་ཀུན་ནི། ། རྡོ་རྗེ་ཅན་གྱི་འཁོར་དུ་འགྱུར། ། ཞེས་བྱ་བ་ནི་ཕྱི་དང་ནང་གི་ཡུལ་དང་གྲོགས་དབང་དུ་འདུས་ནས་ས་རྣམས་མངོན་དུ་བྱེད་པ་སྟེ་ཀུན་ཏུ་བཟང་པོའི་སྤྱོད་པའི་དགོས་པའི་ཕྱོགས་གཅིག་ཡིན་ནོ། ། སྐྱེ་མཆེད་བྱིན་གྱིས་བརླབས་པའི་ཕན་ཡོན་ནི་སྤྱིར་གསུམ་སྟེ། ཐ་མལ་གྱི་རྣམ་པར་རྟོག་པའི་བློ་ལྡོག་པ་ཞེས་བྱ་བ་ནི། སྔར་ལེའུ་བརྒྱད་པར། གཏི་མུག་རྡོ་རྗེའི་སྦྱོར་བ་ཡིས། །
མིག་གི་རྣམ་པར་ཤེས་པ་སྦྱང༌། ། ཞེས་བྱ་བ་ལ་སོགས་པ་གསུངས་སོ། ། ཕན་ཡོན་གཉིས་པ་བར་དུ་གཅོད་པ་བསྲུང་བ་ནི་རྩ་བའི་རྒྱུད་ཀྱི་ལེའུ་གསུམ་པ་ལས། འདིས་ནི་གོ་ཆ་ཞེས་གསུངས་སོ། ། གསུམ་པ་མངོན་པར་ཤེས་པ་དྲུག་འཆར་བ་ནི་འདི་ཉིད་ཡིན་ཏེ་དེ་ལ་ལྔ་ནི་འཇིག་རྟེན་པ་དང་ཐུན་མོང་ཡིན་ལ། དྲུག་པ་ནི་ཟག་པ་ཟད་པ་ཡིན་ནོ། ། དེའང་མིག་ལ་སོགས་པ་དབང་པོ་ལྔ་བྱིན་གྱིས་བརླབས་པས་ནི་ལྷའི་མིག་ལ་སོགས་པའི་མངོན་པར་ཤེས་པ་ཞེས་བྱ་བ་མངོན་ཤེས་གཅིག་ཡིན་ཏེ། དེའང་གཏི་མུག་རྡོ་རྗེས་གང་བལྟ་བར་འདོད་པའི་གཟུགས་ཉེ་རིང་མེད་པ་ཐམས་ཅད་མཐོང་བ་དང༌། ཞེ་སྡང་རྡོ་རྗེས་གང་མཉན་པར་འདོད་པའི་སྒྲ་ཉེ་རིང་མེད་པ་ཐམས་ཅད་ཐོས་པ་སྟེ་གཉིས་ནི་གཞུང་ལས་དངོས་སུ་བསྟན་ལ། སེར་སྣ་རྡོ་རྗེས་གང་བསྣམ་པར་འདོད་པའི་དྲི་ཉེ་རིང་མེད་པ་ཐམས་ཅད་ཚོར་བ་དང༌།
འདོད་ཆགས་རྡོ་རྗེས་གང་མྱང་བར་འདོད་པའི་རོ་ཉེ་རིང་མེད་པ་ཐམས་ཅད་མྱང་བ་དང༌། ཕྲག་དོག་རྡོ་རྗེས་གང་རེག་པར་འདོད་པའི་རེག་བྱ་ཉེ་རིང་མེད་པ་ཐམས་ཅད་མྱོང་བ་སྟེ་ལྷའི་མིག་ལ་སོགས་པའི་མངོན་ཤེས་ཞེས་བྱའོ། ། ཡིད་བདག་མེད་རྡོ་རྗེར་བསྒོམས་པའི་བྱིན་རླབས་ཀྱིས་མངོན་པར་ཤེས་པ་གཞན་རྣམས་འགྲུབ་པ་ཡིན་ནོ། ། དེ་ལ་རང་བཞིན་གྱི་སེམས་ཤེས་པའི་མངོན་པར་ཤེས་པ་ནི། སེམས་ཅན་ཀུན་གྱི་སེམས་ཆེན་པོ། ། ཞེས་པས་བསྟན་ཏོ། ། གསུམ་པ་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པ་དང༌། བཞི་པ་འཆི་འཕོ་དང་སྐྱེ་བ་ཤེས་པའི་མངོན་པར་ཤེས་པ་ནི། སྐྱེ་བ་བྱེ་བ་སྟོང་ཕྲག་ཏུ། ། ཞེས་བྱ་བ་ལ་སོགས་པས་བསྟན་ཏོ། །
ལྔ་པ་རྫུ་འཕྲུལ་གྱི་མངོན་པར་ཤེས་པ་ནི། སྒྱུ་འཕྲུལ་དྲྭ་བ་དུ་མ་ཡི། ། ཞེས་བྱ་བ་ལ་སོགས་པ་སྟེ་རྫུ་འཕྲུལ་བསམ་གྱིས་མི་ཁྱབ་པ་སྟོན་ནུས་པ་དེ་ལྔ་ནི་འཇིག་རྟེན་པ་དང་ཐུན་མོང་བ་ཡིན་ནོ། ། དྲུག་པ་ཟག་པ་ཟད་པའི་མངོན་པར་ཤེས་པ་ནི། སངས་རྒྱས་མངོན་ཤེས་ཐོབ་པར་འགྱུར། ། ཞེས་བྱ་བས་བསྟན་ཏོ། ། ལེའུ་བཅུ་པའི་ཚིགས་སུ་བཅད་པ་བརྒྱད་དང་རྐང་པ་གསུམ་གྱི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བཅུ་གཅིག་པ་བཤད་པར་བྱ་སྟེ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི། རྗོད་བྱེད་ཀྱི་སྒྲ་ནི་ཡན་ལག་དང་ཡི་གེ
མངོན་པར་རྟོགས་པ་ནི་སེམས་ཅན་དངོས་གྲུབ་དམན་པ་ལ་མོས་པ་རྗེས་སུ་གཟུང་བར་བྱ་བའི་ཕྱིར་ལས་ཀྱི་ཚོགས་རབ་འབྱམས་དང་འབྲེལ། རྩ་བའི་རྒྱུད་ཀྱི་གང་དུ་ཕན་འདོགས་ན་ལེའུ་གཉིས་པ་དང་ཕྱི་མའི་ལེའུ་དགུ་པ་དང་བཅུ་པར་ལས་ཀྱི་ཚོགས་གསུངས་ཀྱང་ཐམས་ཅད་ལས་བཞིར་ཕྱེ་བའི་ལྷའི་རྣལ་འབྱོར་དང་སྔགས་ཀྱི་མཐའ་རྟེན་རྣམས་མ་གསུངས་པས་མ་ཚང་བ་ཁ་སྐོང་བ་དང་མི་གསལ་བ་གསལ་བར་བྱེད་པ་ཡིན་ནོ། སྤྱིའི་དོན་ཏོ། ། ཡན་ལག་གི་དོན་ལས་ལྷའི་ང་རྒྱལ་དང༌། བསམ་པ་དང༌། དམིགས་པ་རྣམས་ཀྱི་ཚིགས་དོན་ནི་རྟོགས་པར་སླ་ལ་ཆུས་བྱུང་གི་བུ་མོ་ལྔ་ཞེས་བྱ་བའི་ལོ་རྒྱུས་ཅུང་ཟད་ཅིག་བརྗོད་དགོས་ཏེ། སྔོན་ལྷ་དང་ལྷ་མ་ཡིན་གྱིས་རི་རབ་ཀྱིས་སྲུབ་ཤིང་བྱས་ཀླུ་དགའ་བོ་དང་ཉེ་དགས་སྲུབ་ཐག་བྱས་ཏེ། རྒྱ་མཚོ་ཆེན་པོ་བསྲུབས་པ་ལས་ཤིན་ཏུ་མཛེས་པའི་བུ་མོ་ལྔ་རིམ་པ་བཞིན་དུ་བྱུང་བ་དེ་དག་ལྷ་སྟོབས་དང་ལྡན་པ་ལྔས་རིམ་པ་བཞིན་དུ་ཁྱེར་ཏེ་སོང་ངོ་ཞེས་ཐོས་སོ། ། དེ་དག་ཀྱང་དབང་དུ་བྱས་ལ་ལྷན་ཅིག་སྐྱེས་པའི་ཡེ་ཤེས་བསྒོམས་ན་ཉེས་པས་མི་གོས་སོ་ཞེས་བྱ་བའི་དོན་ཏོ། ། དེའང་གང་ལས་གང་དབྲོག་ཅེ་ན།
འཕྲོག་པ་ཞེས་བྱ་བ་དབང་ཕྱུག་ལས་དཀར་མོ་ཨུ་མ་དང༌། སྐྱེས་གཉིས་པ་ཚངས་པ་ལས་ཚངས་མ་དང༌། སྲེད་མེད་ཀྱི་བུ་ཁྱབ་འཇུག་ལས་དཔལ་མོ་དང༌། གང་གིས་ཀྱང་ང་རྒྱལ་བཅག་པར་མ་ནུས་པ་བརྒྱ་བྱིན་ལས་རཾ་པ་ཞེས་བྱ་བའི་ཐིག་ལེ་མཆོག་དང༌། ཆུ་སྲིན་གྱི་རྒྱལ་མཚན་འཛིན་པ་བདུད་སྡིག་ཅན་ལས་དགའ་མ་མེ་ཏོག་གི་མདའ་ཅན་དབྲོག་གོ་ཞེས་བྱ་བ་ཡིན་ནོ། ། དེ་ལྟར་ན་ཉེས་པར་མི་འགྱུར་ཏེ་ཕྱག་རྒྱ་ཆེན་པོ་བསྒྲུབ་པའི་ཕྱིར་རོ། ། ཚིག་འདིའི་མཐུས་བཀུག་པའང་གྲོལ་བའི་རྟེན་དུ་འགྲོ་བས་ཀྱང་མངོན་ནོ། ། སྭཱ་ཧཱ་ལ་སོགས་པ་ནི་ལས་གང་བསྒྲུབ་པའི་སྔགས་ཀྱི་མཐའ་རྟེན་ཡིན་ནོ། ། ལེའུ་བཅུ་གཅིག་པ་ཚིགས་སུ་བཅད་པ་དྲུག་པ་དང་རྐང་པ་གསུམ་གྱི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བཅུ་གཉིས་པ་བཤད་པར་བྱ་སྟེ།
དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི། རྗོད་བྱེད་ཀྱི་སྒྲ་ནི་ཡན་ལག མངོན་པར་རྟོགས་པ་ནི་བསྐྱེད་པའི་རིམ་པ་དང་བཟླས་པའི་རྣལ་འབྱོར། རྩ་བའི་རྒྱུད་ཀྱི་གང་དུ་ཕན་འདོགས་ན། ལེའུ་གསུམ་པ་དང་བརྒྱད་པ་དང་ཕྱི་མའི་ལེའུ་ལྔ་པ་རྣམས་སུ་ཤིན་ཏུ་ཕན་འདོགས་ལ་ལེའུ་བཅུ་གཅིག་པའི་ཀུ་རུ་ཀུལླེ་ལ་ཡང་ཞར་ལས་བྱུང་བའི་ཚུལ་གྱིས་ཕན་འདོགས་སོ། ། བཟླས་པའི་མན་ངག་ནི་ལེའུ་གཉིས་པ་དང་ཕྱི་མའི་ལྔ་པ་དང་དགུ་པ་དང་བཅུ་པར་ཚུལ་མི་འདྲ་བའི་ཚུལ་གྱིས་ཕན་འདོགས་སོ། ། སྤྱིའི་དོན་ཏོ། ། གཞུང་གི་དོན་ལ་འདི་ཉིད་ཀྱིའང་ལེའུ་དང་པོ་དང་ལྔ་པ་དང་བདུན་པར་མདོར་བསྡུས་པ་དང་རབ་ཏུ་དབྱེ་བའི་ཚུལ་གྱིས་གསུངས་ཀྱང་རིམ་པ་བཞིན་ཞིབ་ཏུ་མ་གསུངས་པས་འདིས་གསལ་བར་བྱེད་པ་ཡིན་ཏེ། དེའང་ལེའུ་བདུན་པར། བླ་མ་རྡོ་རྗེ་རྣམས་མཆོད་ཅིང༌། །
བདུན་པོ་ཡོངས་སུ་དག་པར་བྱ། ། བྱང་ཆུབ་སེམས་ནི་བསྐྱེད་ནས་ནི། ། ཆོས་ཀྱི་འབྱུང་གནས་རྣམ་པར་བསྒོམ། ། དེ་ལ་སངས་རྒྱས་གནས་བསམ་བྱ། ། ཞེས་མདོར་བསྡུས་པའི་དོན་གསལ་བར་བྱེད་པ་ནི་འདིར་ཚོགས་ཀྱི་ཞིང་སྤྱན་དྲངས་ཤིང་མཆོད་པ་ནས་བརྩམས་ཏེ། བྷྲཱུྃ་ལས་གནས་ནི་བསམས་ནས་སུ། ། ཞེས་གཞལ་ཡས་ཁང་བསྐྱེད་པའི་བར་གྱི་རིམ་པ་བཞིན་དུ་བསྟན་པ་ཡིན་ཏེ་མངོན་པར་རྟོགས་པ་ནི་གོང་དུ་བརྗོད་ཟིན་ཏོ། ། དེ་ནས་རྒྱུ་རྡོ་རྗེ་འཛིན་པ་མངོན་བྱང་ལྔ་ལས་བསྐྱེད་པ་ནི། རྣམ་པ་ལྔར་ནི་རབ་བརྟག་བྱ། ། ཡེ་ཤེས་ལྔ་ལས་བྱུང་བ་ཡི། །
ཞེས་བྱ་བ་མངོན་བྱང་སྟེ། ཡེ་ཤེས་ལྔ་ནི་ཟླ་བ་ནི་མེ་ལོང་ལྟ་བུའི་ཡེ་ཤེས་ཞེས་བྱ་བ་ལ་སོགས་པ་ཡེ་ཤེས་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པ་ཡིན་ནོ། ། དེ་ནས་འཁོར་གྱི་ལྷ་མོ་དབྱུང་བ་དང་རྒྱུ་རྡོ་རྗེ་འཛིན་པ་འོད་དུ་ཞུ་བ་དང་གླུས་བསྐུལ་ཏེ་འབྲས་བུ་རྡོ་རྗེ་འཛིན་པར་བཞེངས་པ་ནི། ལེའུ་བཞི་པ་ལས། མཁའ་འགྲོ་མ་ཡི་འཁོར་ལོ་སྤྲོ། ། དྲི་ཟ་མཉམ་དུ་ཞུགས་ནས་ནི། ། ཁུ་བའི་རྡོ་རྗེ་རྗེས་སུ་དྲན། ། མཚམས་ཀྱི་ལྷ་མོས་བསྐུལ་ནས་ནི། ། འཁོར་ལོའི་འདྲེན་པ་བཞེངས་པའོ། ། ཞེས་བྱ་བ་སྟེ་གླུ་ནི་ལེའུ་བརྒྱད་པ་ཉིད་ལས་འབྱུང་ངོ༌། །
དེ་ནས་འབྲས་བུ་རྡོ་རྗེ་འཛིན་པ་བཞེངས་པ་ནི་འདིར། རྡོ་རྗེ་སེམས་དཔའ་ལས་བྱུང་བ། ། ཞེས་བྱ་བ་ནི་རིགས་དྲུག་པ་རྒྱུ་རྡོ་རྗེ་འཛིན་པ་ལས་བྱུང་བའོ། ། རིག་མའི་སྐྱེས་བུ་ཞེས་བྱ་བ་ལ་ཁ་ཅིག་ཡུམ་ཡིན་ནོ་ཞེས་ཟེར་ཏེ། དེ་ནི་མ་ཡིན་ཏེ་རིག་མ་ནི་ཡུམ་ཡིན་ལ་སྐྱེས་བུ་ནི་ཡབ་ཡིན་པས་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པའོ། ། དེ་ནས་སྐུ་གསུང་ཐུགས་བྱིན་གྱིས་བརླབ་པ་ནི། མིག་ལ་སོགས་པ་གཏི་མུག་སོགས། ། ཞེས་བྱ་བ་སྟེ་ཡབ་ཀྱི་མངོན་པར་རྟོགས་པའོ། ། རྡོ་རྗེ་དཀར་མོ་ཆུ་བདག་མ། ། ཞེས་བྱ་བས་ཡུམ་གྱི་མངོན་པར་རྟོགས་པ་བསྟན་ཏེ།
དེ་ཡང་ཚོགས་ཀྱི་ཞིང་སྤྱན་དྲང་བ་ནས་གཞལ་ཡས་ཁང་བསྒོམ་པའི་བར་སྔ་མ་དང་འདྲ་ལ། དེ་ནས་མངོན་པར་བྱང་ཆུབ་པ་རིམ་པ་ལྔ་ཡིས་འདི་ནས་འབྱུང་བ་བཞིན་ལྷ་མོ་བཅོ་ལྔ་བསྒོམ་པར་བྱའོ། ། དེ་ནས་ཡབ་ཡུམ་གཉིས་ཀའི་ཐུན་མོང་དུ་ཡེ་ཤེས་འཁོར་ལོ་དགུག་གཞུག་བྱ་སྟེ། ཡེ་ཤེས་གཞུག་པ་དེ་བཞིན་ཡང༌། ། ཞེས་བྱ་བ་དང༌། ཡང༌། དམ་ཚིག་འཁོར་ལོ་ཆེན་པོ་འབར། ། ཡེ་ཤེས་འཁོར་ལོ་མཉམ་བཅུག་པས། ། སངས་རྒྱས་བྱང་ཆུབ་སེམས་དཔའ་རྣམས། ། བསྒྲུབ་ཏེ་གཞན་དུ་ཡང་མ་ཡིན། །
ཞེས་བྱ་བ་དང༌། ལེའུ་དགུ་པའི་བཛྲ་གཽ་རཱི་ཨཱ་ཀརྵ་ཡ་ཞེས་བྱ་བ་ལ་སོགས་པས་བསྟན་ཏོ། ། དེ་ནས་དབང་བསྐུར་བ་ནི། བྱང་ཆུབ་རྡོ་རྗེ་སངས་རྒྱས་ལ། ། ཞེས་བྱ་བ་ལ་སོགས་པ་འདི་ཉིད་ཀྱི་གཞུང་ཡིན་ལ། རིགས་ཀྱི་བདག་པོའི་རྒྱས་གདབ་པ་ནི། ཅོད་པན་རང་གི་ལྷག་པའི་ལྷ། ། ཞེས་བྱ་བ་སྟེ། རིགས་རྐྱང་པ་ཡིན་ན་ལུས་ལ་སེམས་དང་སེམས་ལ་ལུས་ལ་སོགས་པ་རྩ་བའི་རྒྱུད་བཞིན་དུ་རྒྱས་གདབ་ལ། རིགས་བསྡུས་པ་ལ་ནི་རང་རང་གི་གཙོ་འཁོར་ལ་རང་རང་གི་རིགས་ཀྱི་བདག་པོའི་རྒྱས་གདབ་བོ་ཞེས་གསུང་ངོ༌། །
བཟླས་པའི་སྐབས་སུ་ནང་དུ་བརྗོད་པའི་སྦྱོར་བ་ཞེས་བྱ་བ་ནི་ལྷ་མོའི་ཞལ་ནས་བདག་གི་ཞལ་དུ་འཇུག་པའམ་བདག་གི་ལྟེ་བ་ནས་འཐོན་ཏེ་ཞལ་དུ་འཇུག་པའི་ཚུལ་དུ་བཟླས་པ་བྱ་བ་ཡིན་ལ། ཡང་འདིས་བདག་མེད་པ་ལ་དམིགས་ཏེ་ཆོས་ཉིད་ཀྱི་བཟླས་པའམ་རླུང་མནན་ཏེ་འགོག་པའི་བཟླས་པའམ་ཤུབ་བུའི་བཟླས་པའང་གཟུང་དུ་རུང་ངོ༌། ། ལེའུ་བཅུ་གཉིས་པ་ཚིགས་སུ་བཅད་པ་ཉི་ཤུ་རྩ་དྲུག་དང་རྐང་པ་གཅིག་གི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བཅུ་གསུམ་པ་བརྗོད་པར་བྱ་སྟེ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི། རྗོད་བྱེད་རྣམས་ནི་སྤྱི་ལ་སོགས་པ་གསུམ་ཀའི་ཐུན་མོང་ཡིན་ལ། འོག་ནས་འབྱུང་བའི་བརྗོད་བྱའི་ཚོགས་རྣམས་ནི་སྤྱི་ཡིན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཡིན་ནོ། ། མངོན་པར་རྟོགས་པ་ནི་རྒྱུད་གསུམ་ཀ་ཐུན་མོང་ཡིན་ལ། བརྗོད་བྱ་ནི་དེ་ཁོ་ན་ཉིད་རྟོགས་པའི་ལྟ་བ་དང་དམ་ཚིག་དང་འབྲེལ་ལོ། །
རྩ་བའི་རྒྱུད་ཀྱི་གང་དུ་ཕན་འདོགས་ན་རྗོད་བྱེད་རྣམས་ལས་ལྟ་བ་ནི་ལེའུ་དང་པོ་དང་ལེའུ་ལྔ་པ་དང་དགུ་པ་དང་ཕྱི་མའི་ལེའུ་གསུམ་པ་དང་བཞི་པར་ཕན་འདོགས་སོ། ། དམ་ཚིག་དང་སྡོམ་པ་སྤྱོད་ལམ་དང་བཅས་པ་ནི་ལེའུ་གཉིས་པ་དང་གསུམ་པ་དང་ཕྱི་མའི་གསུམ་པར་ཕན་འདོགས་སོ། ། སྤྱིའི་དོན་ཏོ། ། ཡན་གལ་གི་དོན་ལས་ཐོག་མར་རྣལ་འབྱོར་མའི་སྒྲ་འཇུག་པའི་རྒྱུ་མཚན་ནི། ཤེས་རབ་ཕ་རོལ་ཕྱིན་པའི་ཐབས། ། རྣལ་འབྱོར་མ་ཞེས་མངོན་པར་བརྗོད། ། ཅེས་པ་སྟེ་ལྟ་བ་བདག་མེད་པ་གཙོར་སྟོན་ཅིང་བསྐྱེད་པའི་སྐབས་སུ་མཁའ་འགྲོ་མའི་དཀྱིལ་འཁོར་གཙོ་ཆེ་ལ། རྫོགས་པའི་སྐབས་སུ་ཕྱག་རྒྱའི་ལམ་གཙོ་ཆེ་བ་ནི་རྣལ་འབྱོར་མའི་རྒྱུད་དོ་ཞེས་བྱ་བའི་དོན་ཏོ། ། དགའ་མཛེས་མཁའ་འགྲོ་ཞེས་བྱ་བ་ལ་སོགས་པ་རྒྱུད་ཀྱི་རབ་ཏུ་དབྱེ་བ་འདི་ལ་ཁ་ཅིག་ན་རེ་འདི་མ་རྒྱུད་བཅུ་གསུམ་ཡིན་ནོ་ཞེས་ཟེར་ཏེ། དེ་ནི་མ་ཡིན་ཏེ་འདི་ལ་རྒྱུད་བཅུ་བཞིའང་སྣང་སྟེ།
རྡོ་རྗེ་མཁའ་འགྲོ་ཕན་རྒྱུད་བརྒྱད། ། ཅེས་སྔ་མ་ལ་བརྒྱད་ཡོད་ལ། ཕྱི་མ་ལ་རྣལ་འབྱོར་མ་རྒྱུད་དྲུག་ཏུ་རབ་ཏུ་གྲགས་ཞེས་དྲུག་བཞུགས་པ་ཡིན་ནོ། ། ཡང་གཞུང་ཚན་གཅིག་ལས། རྡོ་རྗེ་མཁའ་འགྲོ་ཕན་རྒྱུད་བརྒྱད། ། ཅེས་བྱ་བའི་བརྒྱད་ཀྱི་སྒྲ་མི་སྣང་བ་ནི་འགྱུར་མ་ཤེས་པ་སྟེ་ཨཥྚ་ནཱཾ་བཛྲ་ཌཱ་ཀ་ཏནྟྲཾ་ཏྲ་ཞེས་བྱ་བ་རྒྱ་དཔེ་ཐམས་ཅད་ལ་བརྒྱད་ཀྱི་སྒྲ་སྣང་ངོ༌། ། དེ་ལ་རྒྱུད་ཀྱི་སྒྲ་ལ་གསེར་གྱི་ཆར་པ་ནི་རྡོ་རྗེ་གདན་བཞི་ཡིན་ལ་གྷསྨ་རཱི་ནི་སཾ་པུ་ཊ་ཡིན་ནོ་ཞེས་བྱ་བ་ལ་སོགས་པ་འཆད་པ་ནི་ནོར་བ་སྟེ། གྷསྨ་རཱི་ཞེས་བྱ་བ་དང་གསང་བའི་ཡིད་འཕྲོག་ཅེས་བྱ་བ་དང་གསང་བའི་མཛོད་ཅེས་བྱ་བ་དང་རྡོ་རྗེ་བདུད་རྩི་ཞེས་བྱ་བ་ལ་སོགས་པ་དེ་དག་གི་མིང་དང་ལྡན་པའི་རྒྱུད་སོ་སོ་བ་མཐོང་བའི་ཕྱིར་རོ། ། དེ་ལ་རྒྱུད་བཅུ་བཞི་པོ་འདི་དག་རྣལ་འབྱོར་ཆེན་པོ་གཉིས་སུ་མེད་པའི་རྒྱུད་འབའ་ཞིག་ཡིན། དེ་ལས་ཀྱང་ཅུང་ཟད་ཙམ་ཐབས་གཙོ་བོར་གྱུར་པ་དང༌།
ཅུང་ཟད་ཤེས་རབ་གཙོ་བོར་གྱུར་པ་བཅུ་བཞི་ཡིན་པར་མངོན་ཏེ་འོག་ནས་ཐབས་ཤེས་རབ་ཀྱི་རྒྱུད་བཤད་པའི་དགོས་པའང་འབྱུང་བ་ཡིན་ནོ། ། དེས་ན་རྒྱུད་སྡེ་བཅུ་བཞི་པོ་འདི་དག་ཏུ་རྣལ་འབྱོར་ཆེན་པོ་རྣམས་འདུས་སོ་སྙམ་ན་འདུས་པ་མ་ཡིན་ཏེ་གསང་བ་འདུས་པ་ལ་སོགས་པ་དུ་མ་བཞུགས་ལ། མའི་རྒྱུད་ཉིད་ཀྱང་འདུས་པ་མ་ཡིན་ཏེ་ཟླ་གསང་ཐིག་ལེ་ལ་སོགས་པ་དུ་མ་བཞུགས་ལ། ཀྱེ་རྡོ་རྗེ་ཉིད་ཀྱང་འདུས་པ་མ་ཡིན་ཏེ་ཕྱག་རྒྱ་ཆེན་པོ་ཐིག་ལེ་དང་ཡེ་ཤེས་ཐིག་ལེ་ལ་སོགས་པ་དུ་མ་བཞུགས་པའི་ཕྱིར་རོ། ། འོ་ན་འདི་དག་ཇི་ལྟར་ཡིན་སྙམ་ན་རྣལ་འབྱོར་ཆེན་པོ་གཉིས་སུ་མེད་པའི་རྒྱུད་ཉིད་ལའང་ཤིན་ཏུ་ཟབ་པ་རྩ་བའི་རྒྱུད་རེ་ལ་དེ་ཉིད་ལ་བྱེ་བྲག་ཏུ་ཤིན་ཏུ་ཕན་འདོགས་པའི་བཤད་པའི་རྒྱུད་རེ་སྨོས་པ་ཡིན་ཏེ། དེ་ལའང་ཅུང་ཟད་ཐབས་གཙོ་བོར་གྱུར་པ་དགའ་མཛེས་མཁའ་འགྲོ་ལ་སོགས་པ་རྩ་བའི་རྒྱུད་བཞི་ལ་དགའ་ཆེན་མ་ལ་སོགས་པ་བཤད་པའི་རྒྱུད་བཞི་གསུངས་ལ། ཅུང་ཟད་ཤེས་རབ་གཙོ་བོར་གྱུར་པ་རྩ་བའི་རྒྱུད་དགྱེས་པའི་རྡོ་རྗེ་ལ་བཤད་རྒྱུད་གུར་དང༌། འཁོར་ལོ་བདེ་མཆོག་ལ་བཤད་རྒྱུད་མངོན་པར་འབྱུང་བ་དང༌། གསང་བའི་མཛོད་ལ་བཤད་རྒྱུད་རྡོ་རྗེ་བདུད་རྩི་ཞེས་བྱ་བ་གསུངས་པ་ཡིན་ནོ། ། དེ་ལྟར་མ་ཡིན་ན་ཀྱེ་རྡོ་རྗེ་དང་གུར་གཉིས་སྨོས་ལ་ཕྱག་རྒྱ་ཆེན་པོ་ཐིག་ལེ་ལ་སོགས་པ་མི་སྨོས་པ་མི་འཐད་དོ། །
སྤྱིར་རྡོ་རྗེ་འཆང་གི་བཀའ་གཏིང་དཔག་དཀའ་བ་སུས་ཤེས་པར་ནུས་ཁོ་བོས་གཞན་གྱི་ལོག་པར་རྟོག་པ་བཀག་ནས་འདི་ཙམ་ཞིག་སྨྲ་བར་ནུས་པ་ཡིན་ནོ། ། དེ་ནས་རྣལ་འབྱོར་ཆེན་པོ་ཉིད་ཀྱི་ཐབས་དང་ཤེས་རབ་གཉིས་སུ་མེད་པའི་རྒྱུད་དང༌། གཉིས་སུ་མེད་པ་ཉིད་ཀྱིའང་ཐབས་ཤེས་རབ་ཀྱི་རྒྱུད་ཀྱི་དགོས་པ་ནི་གཙོ་བོར་སྐྱེས་པས་ཞུས་ཤིང་སྐྱེས་པ་གདུལ་བའི་དོན་དུ་གསུངས་པ་ནི་ཐབས་ཀྱི་རྒྱུད་ཡིན་ལ། བུད་མེད་ཀྱིས་ཞུས་ཤིང་བུད་མེད་གདུལ་བའི་དོན་དུ་གསུངས་པ་ནི་ཤེས་རབ་ཀྱི་རྒྱུད་ཡིན་ཏེ། སྐྱེས་བུ་རྣམས་ནི་གདུལ་བའི་ཕྱིར། ། ཞེས་བྱ་བ་ལ་སོགས་པའི་དོན་ཡིན་ནོ། ། དེ་ལྟར་ན་གཉིས་སུ་མེད་པ་ལ་ཐབས་དང་ཤེས་རབ་ཀྱི་རྒྱུད་མི་འཐད་སྙམ་ན་འགལ་བ་མེད་དེ་ཅུང་ཟད་ཙམ་ལ་དགོངས་ནས་རེ་རེ་ལ་ཡང་གཉིས་ཀ་ཡོད་དེ་བརྟག་པ་གཉིས་པའི་ཡང་བརྟག་པ་གོང་མ་ནི་ཐབས་ཀྱི་རྒྱུད་ཡིན་ལ་འོག་མ་ནི་ཤེས་རབ་ཀྱི་རྒྱུད་ཡིན་ཏེ། འདི་ཉིད་ཀྱི་ལེའུ་བཞི་པ་ལས། ཀྱེ་ཡི་རྡོ་རྗེ་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བཤད། །
ཕྱི་མ་རྣལ་འབྱོར་མ་རྒྱུད་ནི། ། དེ་ཉིད་བུད་མེད་གཟུང་ཕྱིར་རོ། ། ཞེས་གསུངས་པ་ཡིན་ནོ། ། རྒྱུད་སྡེ་བཞིའི་རབ་ཏུ་དབྱེ་བ་ནི་གང་ཟག་ཤིན་ཏུ་སྦྱངས་པ་ཆུང་ཞིང་རྟོག་པ་ཆེ་བ་ལ་བྱ་བའི་རྒྱུད་ལེགས་པར་གྲུབ་པ་ལ་སོགས་པ་བྱ་བའི་རྒྱུད་གསུངས་ཏེ་དེའང༌། དམན་པ་རྣམས་ལ་བྱ་བའི་རྒྱུད། ། ཅེས་བྱ་བ་ཡིན་ནོ། ། བྱ་མིན་རྣལ་འབྱོར་དེ་ལྟག་ལ། ། ཞེས་བྱ་བ་ནི་བྱ་བ་མ་ཡིན་པའི་རྣལ་འབྱོར་ནི་ཏིང་ངེ་འཛིན་ཅུང་ཟད་ལ་གནས་པའི་ཕྱིར་སྤྱོད་པའི་རྒྱུད་རྣམ་སྣང་མངོན་པར་བྱང་ཆུབ་པ་ལ་སོགས་པ་གསུངས་ཏེ། གང་ཟག་བློ་ཅུང་ཟད་སྦྱངས་ཤིང་རྟོག་པ་ཅུང་ཟད་ཆུང་བ་ལ་བསྟན་ནོ། ། སེམས་ཅན་མཆོག་ལ་རྣལ་འབྱོར་མཆོག །
ཅེས་བྱ་བ་ནི་གང་ཟག་སྦྱངས་པ་ཆེ་ཞིང་རྟོག་པ་ཆུང་བ་ལ་དེ་ཉིད་བསྡུས་པ་ལ་སོགས་པ་གསུངས་པ་ཡིན་ནོ། ། དེ་ལ་རྣལ་འབྱོར་གྱི་རྒྱུད་ལ་རྣལ་འབྱོར་མཆོག ། ཅེས་ཅིའི་ཕྱིར་བྱ་སྙམ་ན་སྤྱོད་པའི་རྒྱུད་ལ་རྣལ་འབྱོར་དུ་བཏགས་ན་དེ་ལ་ལྟོས་ནས་འདི་མཆོག་ཡིན་པའོ། ། གང་ཟག་སྦྱངས་པ་ཤིན་ཏུ་ཆེ་ཞིང་རྟོག་པ་ཤིན་ཏུ་ཆུང་བ་ལ་རྣལ་འབྱོར་ཆེན་པོའི་རྒྱུད་སྟོན་ཏེ། རྣལ་འབྱོར་བླ་མེད་དེ་ལྟག་ལ། ། ཞེས་བྱ་བ་སྟེ་གསང་བ་འདུས་པ་དང་དགྱེས་པའི་རྡོ་རྗེ་ལ་སོགས་པ་རྣམས་དེའི་ལྟག་མ་ཞེས་བྱ་བ་གོང་མ་ལ་སྟོན་ཏོ། ། ཞེས་བྱ་བའི་དོན་ནོ། ། རྗོད་བྱེད་ཀྱི་ཚོགས་བསྟན་པའི་ཞུ་བ་ནི་རེ་ཞིག་བདག་ཅག་གིས་ཡུལ་རྣམས་ནི་འཚལ་ན་ཞེས་བྱ་བ་ནི་བརྗོད་བྱ་རྗོད་བྱེད་ཐམས་ཅད་བདག་ཅག་གིས་རྟོགས་ཀྱང་སེམས་ཅན་རྣམས་ཀྱི་རྗོད་བྱེད་ཀྱི་ཚོགས་མཐའ་དག་ཉན་པར་མི་ནུས་པ་བརྗོད་བྱའི་ཚོགས་མཐའ་དག་བསྡུས་ཏེ་གསུང་དུ་གསོལ་ཞེས་བྱ་བའི་དོན་ཡིན་ནོ། ། ལན་ལ་དོན་གསུམ་གྱི་དང་པོ་ནི། སྟོང་པ་དང་སྙིང་རྗེ་གཉིས་སུ་མེད་པར་ནི་དཀོན་མཆོག་གསུམ་གྱི་བསྟན་པ་ཐམས་ཅད་འདུས་སོ་ཞེས་བྱ་བ་དང༌།
གཉིས་པ་ནི་སྙིང་རྗེ་ཆེན་པོ་ལས་བྱུང་བ་བདག་གཞན་གཉིས་ཀ་བསྒྲལ་བའི་ཕྱིར་སྨོན་འཇུག་གཉིས་ཀྱི་བྱང་ཆུབ་ཀྱི་སེམས་སུ་བསྟན་པ་ཐམས་ཅད་འདུས་སོ་ཞེས་བྱ་བ་དང༌། གསུམ་པ་ནི་སྟོང་པར་འཛིན་དུ་དོགས་ནས་སྣང་བ་དང་སྟོང་པ་དབྱེར་མེད་པ་ཐབས་དང་ཤེས་རབ་ཀྱི་བདག་ཉིད་ཅན་བརྗོད་བྲལ་དུ་སངས་རྒྱས་ཀྱི་བསྟན་པ་ཐམས་ཅད་འདུས་སོ་ཞེས་བྱ་བའོ། ། དམ་ཚིག་གི་ཚོགས་བསྟན་པ་ནི་གཞུང་མང་ཡང་རང་དེ་བཞིན་གཤེགས་པར་བསམས་ནས། འདོད་ཡོན་ཐམས་ཅད་སྦྱང་ན་བསོད་ནམས་ཆེ་བ་དང༌། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རིགས་ལྔ་དང་དྲུག་གི་བདག་ཉིད་ཐམས་ཅད་ཀྱང་བླ་མར་འདུས་པས་བླ་མ་མཉེས་པར་བྱས་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཉེས་ཏེ་དངོས་གྲུབ་འབྱུང་ངོ་ཞེས་བྱ་བ་གཉིས་སུ་འདུས་པ་ཡིན་ནོ། ། ཚིག་གི་དོན་ལྷག་མ་རྣམས་ནི་གཞུང་ཉིད་ཀྱི་སྟེང་དུ་རྟོགས་པར་བྱའོ། ། ལེའུ་བཅུ་གསུམ་པ་ཚིགས་སུ་བཅད་པ་ཉི་ཤུ་རྩ་བཞི་པའི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བཅུ་བཞི་པ་བཤད་པར་བྱའོ། ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི་དང་སྦས་པ་མཐར་ཐུག་གསུམ་ཀ་འཇུག་གོ ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་བོ་ཡིན་ལ།
ཡན་ལག་མེད་པའི་སྒྲུབ་ཐབས་ཀྱི་ས་བོན་ཧྃ་ནི་ཧཱུྃ་དུ་བསྒྲུབ་པ་ཡི་གེའི་དོན་དང༌། རོལ་མོའི་སྒྲ་ལ་བསྡུས་པའི་དོན་ཅུང་ཟད་ཅིག་སྣང་ངོ༌། ། མངོན་པར་རྟོགས་པ་ནི་སྨིན་པར་བྱེད་པ་དབང་ལས་གསང་བ་དང་ཤེས་རབ་ཡེ་ཤེས་དང༌། དཀྱིལ་འཁོར་དང་འབྲེལ་པའི་བྱ་བ་སྣ་ཚོགས་དང་སའི་ཆོ་ག་བསྟན་ལ། མཆོད་པ་ནི་དཀྱིལ་འཁོར་དང་བསྐྱེད་རིམ་དང་རབ་གནས་ལ་སོགས་པ་ལའང་འཇུག་གོ ། རིགས་ཐམས་ཅད་ཀྱི་བྱང་ཆུབ་ཀྱི་སེམས་ནི་ལྟ་བ་དང་ཡང་འབྲེལ་ལ་དམིགས་པ་མེད་པའི་རྫོགས་པའི་རིམ་པར་ཡང་འགྲོའོ། ། རིམ་པ་གཉིས་ཀྱི་སྤྱིའི་མངོན་པར་རྟོགས་པ་ཡང་བསྟན་ལ། རྫོགས་པའི་རིམ་པ་ཕྲ་མོའི་རྣལ་འབྱོར་དང་དཀྱིལ་འཁོར་འཁོར་ལོ་དང་ཡང་འབྲེལ་ལོ། ། སེམས་ཅན་དངོས་གྲུབ་དམན་པ་ལ་མོས་པའི་གང་ཟག་རྗེས་སུ་གཟུང་བར་བྱ་བའི་ཕྱིར་ལས་ཀྱི་ཚོགས་རབ་འབྱམས་ལ་གྲུབ་ཆེན་བརྒྱད་དང་གདུག་པ་ཅན་བསྒྲལ་བ་དང་ཐུན་མོང་གི་ཁྲོ་བོ་བཅུའི་སྲུང་འཁོར་ཡང་བསྟན་ནོ། ། ནང་གི་སྦྱིན་སྲེག་ནི་དམ་ཚིག་ཏུ་ཡང་འགྲོ་ལ་ཕྱིའི་སྦྱིན་སྲེག་ཀྱང་བསྟན།
འབྲས་བུ་སངས་རྒྱས་ཀྱི་ས་དང་ཡང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། སྨིན་བྱེད་རྣམས་ནི་ལེའུ་བཅུ་པ་དང་ཕྱི་མའི་ལེའུ་གསུམ་པ་དང་ལྔ་པར་ཕན་འདོགས་ལ། ལྟ་བ་ནི་དང་པོ་དང་ལྔ་པ་དང་དགུ་པ་དང་ཕྱི་མའི་ལེའུ་གསུམ་པ་དང་བཞི་པར་ཕན་འདོགས་སོ། ། རིམ་པ་གཉིས་ཀྱི་སྤྱིའི་ངག་ནི་ལེའུ་བརྒྱད་པ་དང་ཕྱི་མའི་ལེའུ་གཉིས་པར་ཕན་འདོགས། རྫོགས་པའི་རིམ་པ་ཕྲ་མོའི་རྣལ་འབྱོར་ནི་ལེའུ་དང་པོ་དང་བརྒྱད་པར་མ་ཚང་བ་ཁ་སྐོང་ལ། ཕྱག་རྒྱའི་རྣལ་འབྱོར་ནི་ལེའུ་ལྔ་པ་དང་བརྒྱད་པར་མི་གསལ་བ་གསལ་བར་བྱེད་པའི་ཚུལ་གྱིས་ཕན་འདོགས་སོ། ། ལས་ཀྱི་ཚོགས་རྣམས་ནི་ལེའུ་གཉིས་པ་དང་ཕྱི་མའི་ལེའུ་དགུ་པ་དང་བཅུ་པར་གྲུབ་ཆེན་བརྒྱད་ནི་མ་ཚང་བ་ཁ་སྐོང་ལ། མངོན་སྤྱོད་ཀྱི་ལས་ནི་མི་གསལ་བ་གསལ་བར་བྱེད་ཅིང༌། ཁྲོ་བོ་བཅུའི་སྲུང་བའི་འཁོར་ལོ་ནི་དེ་དག་ཏུའང་མ་ཚང་བ་ཁ་སྐོང་ལ་ལེའུ་གསུམ་པ་ལ་སོགས་པ་བསྐྱེད་པའི་རིམ་པ་ཀུན་ཏུ་ཡང་མ་ཚང་བ་ཁ་སྐོང་ངོ༌། །
ནང་གི་སྦྱིན་སྲེག་ནི་བརྟག་པ་གོང་འོག་གི་བདུན་པ་གཉིས་སུ་གསལ་བར་བྱེད་ལ་ཕྱིའི་སྦྱིན་སྲེག་ནི་ཕྱི་མའི་ལེའུ་དང་པོར་མི་གསལ་བ་གསལ་བར་བྱེད་པ་ཡིན་ནོ། ། འབྲས་བུ་ནི་ལེའུ་དང་པོ་དང་ཕྱི་མའི་ལེའུ་གཉིས་པར་མ་ཚང་བ་ཁ་སྐོང་བར་ཡང་བྱེད་དོ། ། སྤྱིའི་དོན་ཏོ། ། ཡན་ལག་གི་དོན་ལས་ཐོག་མར་འབྲིང་གི་དངོས་གྲུབ་གྲུབ་པ་ཆེན་པོ་བརྒྱད་ལས་རལ་གྲི་མིང་ཙམ་དུ་སྒྲུབ་པའི་ཐབས་རྒྱུད་འདི་དག་ཏུ་མ་གསུངས་ལ། ཚེ་དང་ལུས་ཀྱི་བཅུད་ལེན་གཉིས་ནི་གོང་ལེའུ་བདུན་པར་བཤད་དོ། ། འདི་ནས་རི་ལུ་ལ་སོགས་པ་ལྔ་གསུངས་པ་ཡིན་ནོ། ། དེ་ལ་ཐོག་མར་རི་ལུ་ནི་མི་སྣང་བ་ཙམ་དུ་བསྒྲུབ་ན་འབྲིང་གི་དངོས་གྲུབ་ཡིན་ལ། འདི་ཉིད་ཀྱིས་མཁའ་སྤྱོད་དམ་རིག་འཛིན་ནམ་འཁོར་ལོས་སྒྱུར་བ་གྲུབ་པར་བཤད་པས་དེ་བསྒྲུབ་ན་དམན་པའི་མཆོག་ཅེས་བྱ་བ་ཡིན་ནོ། ། དེ་ལ་མཁའ་སྤྱོད་ཀྱི་མཚན་ཉིད་ནི་ཅི་འདོད་པ་ནམ་མཁའ་ལས་འབྱུང་ཞིང་ཅི་འདོད་པའི་གཞལ་ཡས་ཁང་ནམ་མཁའ་ལ་སྤྲུལ་ནས་གནས་ལ་ནམ་མཁའ་ལ་རྫུ་འཕྲུལ་གྱིས་འགྲོ་བའི་ཕྱོགས་ནས་མཁའ་སྤྱོད་དུ་གདགས་སོ། ། རིག་འཛིན་ཞེས་བྱ་བ་ནི་གསང་སྔགས་ཀྱི་རིག་པ་ལ་བརྟེན་ནས་གྲུབ་པས་ན་དེ་སྐད་ཅེས་གདགས་སོ། །
དེ་གཉིས་ཀའི་མཚན་ཉིད་ནི་དེ་གཉིས་བསྡུས་པའི་རྒྱུད་ཕྱི་མ་ལས་ཚེ་ཉི་ཟླ་གནས་ཀྱི་བར་དུ་ཐུབ་པ་ལུས་ཤིན་ཏུ་མཛེས་པ་ལོ་བཅུ་དྲུག་གི་ཆ་བྱད་ཅན་སྤྲུལ་པའི་སྐུ་ལས་ཆོས་ཉན་པ་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་བར་ནུས་པ་ཅི་བསམས་པའི་ལོངས་སྤྱོད་ནམ་མཁའ་ལས་འབྱུང་བ་ལུས་དེ་ཉིད་ཀྱིས་སངས་རྒྱས་ཀྱི་སར་འགྲོ་བར་ནུས་པ་ཞེས་བྱ་བ་ཡིན་ནོ། ། འཁོར་ལོས་སྒྱུར་བ་ནི་རིན་པོ་ཆེ་བདུན་ལ་དབང་སྒྱུར་བ་ཡིན་ནོ། ། རི་ལུས་དེ་ལྟ་བུ་གྲུབ་བམ་སྙམ་ན་འགྲུབ་སྟེ། རིག་འཛིན་འཁོར་ལོས་སྒྱུར་བ་ཉིད། ། དོགས་པ་མེད་པར་འགྲུབ་པར་འགྱུར། ། ཞེས་བྱ་བའི་དོན་ཡིན་ནོ། ། དེ་ལ་རི་ལུ་ལ་སོགས་པ་ཇི་ལྟར་བསྒྲུབ་ཅེ་ན་གཞུང་ནས་འབྱུང་བ་བཞིན་རི་ལུ་རྣམས་སྦྱར་ལ། སྲན་མ་ཙ་ནའི་རུས་པའི་ཚད་ཙམ་བྱ་སྟེ་དེ་གསེར་གྱི་ཤོག་བུས་དྲིལ་དེ་ཡང་དངུལ་གྱིས་དྲིལ་དེ་ཡང་ཟངས་ཀྱིས་དྲིལ་བར་བྱའོ། ། ཡང་མིག་སྨན་ནི་མིག་ལ་བསྐུས་པས་འཇིག་རྟེན་གསུམ་མཐོང་བ་སྟེ། དེ་ཡང་སྦྲུལ་མགོ་གཉིས་པའི་མགོ་བསྲེགས་ལ་རང་བྱུང་གི་མེ་ཏོག་གིས་སྦྱར་ལ་རི་ལུ་བྱ་བའོ། །
ཡང་རྐང་པ་བྱུག་པ་ནི་རྐང་པ་ལ་རྫས་བྱུགས་པས་གང་འདོད་པར་ཉི་མ་གཅིག་གིས་སླེབ་པ་སྟེ། ལྡོང་རོས་དང་སྟག་གི་པགས་པ་ལ་སྦྱར་བའི་ཚིལ་བུས་རིལ་ལུ་བྱ་བའོ། ། དེ་ལྟར་དེ་གསུམ་ཀ་གང་སྒྲུབ་པའི་རྣལ་འབྱོར་པས་ཐོད་པ་ཁ་སྦྱར་རམ་ཟ་མ་ཏོག་ཏུ་བཅུག་སྟེ་དཀྱིལ་འཁོར་རམ་མཎྜལ་གྱི་དབུས་སུ་བཞག་ལ་རྡོ་རྗེ་ལ་གཟུངས་ཐག་བཏགས་པས་མནན་ཏེ། རྫས་དེ་དག་ཀྱང་ཡན་ལག་བཞི་རྫོགས་ཀྱི་རང་རང་གི་ཡི་དམ་གྱི་ལྷར་བསྐྱེད་ལ། ཡི་དམ་གྱི་ལྷའི་སྙིང་པོ་བཟླས་ན་སྒྲའམ་དྲི་ཞིམ་པོའམ་འོད་བྱུང་ནས་གོང་དུ་བརྗོད་པའི་རྫས་རྣམས་ཁར་བཅུག་པ་དང་མིག་ལ་བསྐུ་བ་དང་རྐང་པ་ལ་བྱུག་པ་བྱས་ན་གང་འདོད་པའི་ལས་འགྲུབ་པར་འགྱུར་རོ། ། རི་ལུ་ལ་བརྟེན་ནས་རིག་འཛིན་བསྒྲུབ་ན་སྒྲ་དང་དྲི་དང་འོད་གསུམ་ཀ་བྱུང་ན་འགྲུབ་པར་འགྱུར་རོ། ། ལྷ་མོའམ་གནོད་སྦྱིན་མོ་ལ་སོགས་པ་དབང་དུ་བྱ་བ་དང༌། ས་འོག་གི་གཏེར་ཆེན་པོ་བསྒྲུབ་པ་གཉིས་ཀ་ནི་རྡོ་རྗེ་གནོད་མཛེས་ཀྱི་ང་རྒྱལ་གྱིས་བྱ་སྟེ། དེའང་གནོད་སྦྱིན་མོ་ལ་ནི་གནས་ཡུལ་དབུས་ཀྱི་དབང་པོའི་བྲག་ཕུག་ཡིན་ནོ་སྙམ་དུ་བསམས་པ་དང༌། གཏེར་ཆེན་པོ་ལ་ནི་ཨུ་ཌི་ཡན་གྱི་ཨ་མྲའི་རི་ཡིན་ནོ་སྙམ་དུ་བསམས་ལ།
རྡོ་རྗེ་གནོད་མཛེས་སྐུ་མདོག་ནག་པོ་གཡས་གཏུན་ཤིང་གཡོན་སྡིགས་མཛུབ་ལ་སྦྲུལ་ཞགས་ཀྱི་དཀྲིས་པ་ཡན་ལག་བཞི་རྫོགས་སུ་བསྐྱེད་ལ། སྔ་མ་ལ་ནི་ཧཱུྃ་བཞི་པའི་གཤམ་དུ་ལྷ་མོའམ་གནོད་སྦྱིན་མོ་ཆེ་གེ་མོ་དབང་དུ་གྱུར་ཅིག་ཅེས་བཟླས་ན་འགྲུབ་ལ། ཕྱི་མ་ལ་ནི་ཧཱུྃ་ཕུཿཧཱུྃ་ས་འོག་གི་གཏེར་བདག་གི་དབང་དུ་གྱུར་ཅིག་ཅེས་བརྗོད་ན་འགྲུབ་པར་འགྱུར་ཏེ། ས་འོག་ནས་བུམ་པ་ཆེན་པོ་བླངས་ནས་སེམས་ཅན་ཐམས་ཅད་ལ་ཅི་འདོད་པ་སྟེར་བ་ཡིན་ཏེ། རྡོ་རྗེ་མཛོད་ནི་བླངས་ནས་ནི། ། ཞེས་བྱ་བའི་དོན་ཡིན་ནོ། ། དོན་དམ་པར་རང་བཞིན་མེད་ཀྱང་ཀུན་རྫོབ་ཏུ་དངོས་གྲུབ་འབྱུང་བའི་འཐད་པའི་དོན་ནི་དེ་ནས་ཞེས་བྱ་བ་ལ་སོགས་པས་མཚམས་སྦྱར་ནས། སྙིང་པོ་མེད་པའི་ཆུ་ཤིང་ལ། ། ཞེས་བྱ་བ་ལ་སོགས་པའི་དོན་ནི་འདི་ཡིན་ཏེ། དངོས་གྲུབ་ཐམས་ཅད་འབྱུང་བ་སེམས་ཉིད་ཡིན་ཏེ་དེ་ཡང་ཆུ་ཤིང་སྙིང་པོ་མེད་པ་ལས་འབྲས་བུ་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པ་འབྱུང་བ་བཞིན་དུ་སེམས་ཉིད་སྟོང་པ་ལས་མཆོག་ཐུན་མོང་གི་འབྲས་བུ་སྣ་ཚོགས་འབྱུང་སྟེ་དངོས་གྲུབ་དེ་དག་ཀྱང་སེམས་ཉིད་ཀྱི་ཆོ་འཕྲུལ་ཡིན་ནོ་ཞེས་བྱ་བའི་དོན་ཏོ། །
ནམ་མཁའ་འབྱུང་པོ་ཐམས་ཅད་དང༌། ། ཞེས་བྱ་བ་ལ་སོགས་པའི་དོན་ནི་ནམ་མཁའ་ཐམས་ཅད་ཀྱི་རྟེན་ཡིན་པ་བཞིན་སེམས་ཉིད་ཐམས་ཅད་ཀྱི་འབྱུང་གནས་ཏེ། ཕྱི་དང་ནང་གིས་བསྡུས་པའི་ཆོས་ཐམས་ཅད་རྒྱུ་དང་ལམ་དང་འབྲས་བུས་བསྡུས་པའི་ཆོས་ཐམས་ཅད་རང་གི་སེམས་ཡིན་ལ། སེམས་ལས་མ་གཏོགས་པའི་ཆོས་ནི་ཅི་ཡང་མེད་དེ། སེམས་ནི་ནམ་མཁའ་ལྟ་བུར་དག་སྟེ་རང་བཞིན་མེད་ཅེས་པ་ལ་སོགས་པ་ཡིན་ནོ། ། སེམས་ཀྱི་རང་བཞིན་སྐྱེ་བ་མེད་ཅིང་འགག་པ་མེད་པ་སྤྲོས་པའི་མཐའ་ཐམས་ཅད་དང་བྲལ་བ་རང་བཞིན་གྱིས་འོད་གསལ་བ་ཡིན་ནོ། ། ཇི་ལྟར་ན་སེམས་སྟོང་ལ་སེམས་ལས་ཕྱི་རོལ་གྱི་དོན་མི་སྟོང་པ་རབ་ཏུ་འབྱུང་ཞེས་བགྱི་ཞེས་པ་ནི། དེ་ལྟར་ན་སེམས་སྟོང་པ་ཉིད་ལ་ཕྱི་རོལ་གྱི་དོན་སྣ་ཚོགས་དང་དངོས་གྲུབ་སྣ་ཚོགས་འབྱུང་བ་ཅིའི་ཕྱིར་ཞེ་ན། ཐོག་མེད་སྲིད་པའི་བག་ཆགས་ཀྱིས། ། ཕྱི་རོལ་དོན་ནི་རྣམ་པར་བརྟགས། །
ཞེས་བྱ་བ་ལ་སོགས་པ་སྟེ། ཐོག་མ་མེད་པའི་དུས་ནས་རང་གི་སེམས་ལ་རང་གི་བག་ཆགས་ཀྱི་ཀུན་ཏུ་དཀྲིས་ནས་ཕྱི་རོལ་གྱི་དོན་དུ་མ་སྣང་ལ། དེ་དུ་མ་སྣང་ཡང་སེམས་ཉིད་ཀྱི་ཆོ་འཕྲུལ་ཉིད་ཡིན་ཏེ། དཔེར་ན་རྨི་ལམ་གྱི་རྟ་གླང་དང་གྲོང་དང་དགྲ་གཉེན་ལ་སོགས་པ་དུ་མར་སྣང་ཡང་གཉིད་ཀྱིས་བསླད་པའི་སེམས་ཉིད་ཀྱི་བག་ཆགས་ཡིན་ཏེ་ཕྱི་རོལ་གྱི་དོན་ནི་མེད་དོ། ། དེས་ན་སེམས་ཀྱི་ཆོས་ཉིད་སྤྲོས་པ་དང་བྲལ་ཡང་ཕྱི་རོལ་དུ་སྣང་བ་ཐམས་ཅད་ཀྱང་རང་གི་སེམས་ཉིད་ཡིན་ཏེ། སེམས་ནི་ཀུན་ཏུ་འགྲོ་བར་བརྗོད། ། ཅེས་བྱ་བའི་དོན་ཡིན་ནོ། ། དེ་ནས་གསང་བའི་དབང་དང་ཤེས་རབ་ཡེ་ཤེས་ཀྱི་དབང་གི་དམ་ཚིག་ནི་ལེའུ་བདུན་པ་དང་དགུ་པའི་གསལ་བྱེད་དེ།

ངག་དོན་ནི་གོང་དུ་བསྟན་པ་བཞིན་རྟོགས་པར་བྱ་ལ་དེའང༌། རྡོ་རྗེ་སེམས་ནི་འབྱུང་བས་ནི། ། རྡོ་རྗེ་ལྕེ་ཡིས་བཟའ་བར་བྱ། ། ཞེས་པས་ནི་གསང་དབང་བསྟན་ལ། ཕྱི་ནས་དེ་ཡི་བདེ་ཆེན་དུ། ། ཞེས་པས་ཤེས་རབ་ཡེ་ཤེས་ཏེ། སེམས་ནི་བརྟུལ་ཞུགས་ཅན་གྱིས་དབྲོག་ནི་མཁའ་ནས་རླུང་གི་འཕྲོ་བའོ། ། ལྷག་མའི་ཚིག་གི་དོན་ནི་གཞུང་དུ་ཞིབ་ཏུ་རྟོགས་པར་བྱའོ། ། དེ་ནས་མངོན་སྤྱོད་ཀྱི་ལས་ནི་བརྟག་པ་གཉིས་པའི་ལེའུ་དགུ་པའི་དོན་གསལ་བར་བྱེད་པ་ཡིན་ཏེ། བསྒྲལ་བར་བྱ་བའི་ཡུལ་ནི་གང་གིས་དཀོན་མཆོག་གསུམ་བསད་པ་དང་ཞེས་བྱ་བ་ལ་སོགས་པ་སྡིག་པ་ཆེན་པོ་བྱེད་པའི་གདུག་པ་ཅན་རྣམས་ཡིན་ནོ། ། སྒྲོལ་བའི་གང་ཟག་ནི་མཆོག་བསམ་གཏན་ཅན་ཙམ་གྱིས་འགྲུབ་པའམ།
འབྲིང་རྫས་སྦྱོར་ལ་སོགས་པ་ལ་ཡང་ལྟོས་ཏེ་འགྲུབ་པའི་གང་ཟག་ཡིན་ནོ། ། ཆོ་ག་ནི་བསམ་གཏན་ལ་བརྟེན་པ་ལ་ནི་མི་དགོས་ལ་རྫས་སྦྱོར་ལ་སོགས་པ་ལ་བརྟེན་པ་རྣམས་ཀྱིས་ནི། ལྕགས་ཀྱུ་ལ་སོགས་མི་ནུས་ན། ། ཟན་གྱིས་ཀྱང་ནི་འདུ་བྱ་ཉིད། ། ཅེས་གསུངས་པས་ན་རྐང་རྗེས་ཀྱི་རྡུལ་དང་བག་ཟན་ལ་དགྲ་བོའི་ལིང་ག་བྱས་ཏེ་ཤོག་བུ་ལ་རུས་དང་མིང་བྲིས་པའང་དེའི་སྙིང་གར་བཅུག་ནས་མདུན་དུ་ཆོས་འབྱུང་གི་དབྱིབས་ཀྱི་ནང་དུ་དེ་གཞག་པར་བྱའོ། ། དེ་ནས་གཽ་རཱི་ལ་སོགས་པའི་རྣལ་འབྱོར་མས་ལྕགས་ཀྱུ་ལ་སོགས་པས་བསྒྲུབ་བྱ་དེ་མདུན་དུ་བཀུག་ནས་འོངས་ནས་སྐྱབས་མེད་པ་དང་སྐྲག་པར་བསམས་ལ། ཡང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱང་སྤྱན་དྲངས་ཏེ། དེ་རྣམས་ལ་འདིས་འདི་ལྟ་བུའི་སྡིག་པ་ཆེན་པོ་བྱས་པས་སེམས་ཅན་དམྱལ་བར་འགྲོ་ལ་ད་དུང་ཡང་ཚེ་རིང་ན་སྡིག་པ་འཕེལ་བས་སེམས་ཅན་དམྱལ་བར་ཡུན་རིང་དུ་འགྲོ་བས་འདི་མྱུར་དུ་བསྒྲལ་བར་ཞུའོ་ཞེས་གསོལ་བ་གདབ་བོ། ། འདི་ལ་གསང་བ་འདུས་པའི་འགྲེལ་པ་བྱེད་པ་ཁ་ཅིག་གིས་ཞིང་ལ་སྡིག་བསྒོ་བ་ཞེས་བྱ་བ་བསྒྲུབ་བྱ་དེའི་ལག་ཏུ་མཚོན་ཆ་ལ་སོགས་པ་གཏད་ནས་སངས་རྒྱས་དང་བྱང་ཆུབ་སེམས་དཔའ་མང་པོ་བཀྲོངས་པར་བསམས་ལ། དེ་ལྟར་ཞིང་ལ་སྡིག་བསྒོས་ནས་ཡང་འདིས་འདི་ལྟར་བྱས་ཞེས་བསྒྲགས་སོ་ཞེས་བཤད་ལ།
འདིར་ཡང་དེའི་ལུང་ཁྱེར་ནས་གསུང་མོད་ཀྱི་འདི་ནི་རིགས་པར་མ་མཐོང་སྟེ་སྡིག་དེ་ནི་བདག་ཉིད་ཀྱིས་བྱས་པར་འགྱུར་ལ། ཞིང་དེས་ཀྱང་སྡིག་པ་མ་བྱས་པའི་ཕྱིར་བསྒྲགས་སུ་མི་བཏུབ་བོ་སྙམ་དུ་སེམས་སོ། ། དེ་ལྟར་ཞིང་གི་སྡིག་བསྒྲགས་ལ་རྐང་རྗེས་ཀྱི་རྡུལ་གྱི་གཟུགས་ལ་བསྟིམ་པར་བྱ་བ་ལན་དུ་མ་བྱའོ། ། དེ་ནས་དེའི་སྙིང་གའི་ཧཱུྃ་མི་བསྐྱོད་པའི་རང་བཞིན་དེ་བཏོན་ལ་མདུན་དུ་བཞག་སྟེ་མཆོད་ལ་འདི་སྐད་དུ། བདག་པོའི་དབང་དང་མཆོད་པ་ཡིས། ། མི་བསྐྱོད་པ་ཡི་རང་བཞིན་ཁྱོད། ། སྨད་པའི་ལས་ནི་ཀུན་འབྱུང་བའི། ། ལུས་འདི་ཁྱོད་ཀྱིས་སྤང་བར་བྱ། ། ཞེས་གསོལ་བ་བཏབ་ལ་དེ་མི་བསྐྱོད་པའི་སངས་རྒྱས་ཀྱི་ཞིང་དུ་བཏང་སྟེ། ལུས་དེ་ལ་ཁྲོ་བོ་བཅུ་ལ་སོགས་པ་རྣམས་ཀྱི་མཚོན་ཆས་འཚོག་པར་བསམ་ཞིང༌།
བདག་གིས་ཀྱང་རྡོ་རྗེ་ལ་སོགས་པས་བརྡུང་བ་དང་དུག་དང་ཡུངས་ཀར་ལ་སོགས་པའི་ཐུན་བྲབ་ཅིང་ལན་མང་དུ་བསྒྲུབ་པར་བྱའོ། ། དེ་ནས་ཆོས་འབྱུང་གི་ཐབ་དེ་ཉིད་དུ་དྲག་པོའི་སྦྱིན་སྲེག་བྱས་པས་ལས་ཀྱི་མཇུག་བསྡུས་ན་འདུག་པ་ཅན་བསྒྲལ་བ་འགྲུབ་པར་འགྱུར་རོ། ། ཁྲོ་བོ་བཅུའི་སྲུང་བའི་འཁོར་ལོའི་མངོན་པར་རྟོགས་པ་ནི་གོང་ལེའུ་ལྔ་པར་ཞིབ་ཏུ་བཤད་པའི་ཕྱིར་དེ་བཞིན་དུ་འདིར་ཡང་རྟོགས་པར་བྱའོ། ། གོང་དུ་བསྟན་པའི་མངོན་སྤྱོད་དང་ཁྲོ་བོ་བཅུའི་མངོན་རྟོགས་གཉིས་ཀའི་ཚིག་གི་དོན་ནི་གཞུང་ཉིད་དུ་ཞིབ་ཏུ་རྟོགས་པར་བྱའོ། ། དེ་ནས་བཅོམ་ལྡན་འདས་ཆེན་པོ་ཞེས་བྱ་བ་ལ་སོགས་པ་ཕྲ་མོའི་རྣལ་འབྱོར་བསྟན་ཏེ། དེའི་དོན་ནི་རིགས་བསྡུས་པའམ་སོ་སོའི་དཀྱིལ་འཁོར་གང་ཡང་རུང་བའི་བསྐྱེད་རིམ་ཡན་ལག་དྲུག་བསྒོམ་པ་སྔོན་དུ་སོང་བ་དང༌། སྙིང་གའི་དབུས་སུ་ཟླ་བར་འགྱུར། ། ཞེས་བྱ་བ་ནི་རང་གི་སྙིང་གར་ཟླ་བའི་སྟེང་དུ་ཧཱུྃ་ལས་རྡོ་རྗེ་སྔོན་པོ་ནས་འབྲས་ཙམ་ལྟེ་བ་ལ། ཧཱུྃ་གིས་མཚན་པ་བསམས་པ་ནི། དེ་ལས་རྡོ་རྗེ་བསྒོམ་པར་བྱ། །
ཞེས་བྱ་བའོ། ། རྡོ་རྗེ་བདག་མེད་མཁའ་འགྲོ་མ། ། ཞེས་བྱ་བ་ནི་དེ་ལས་འོད་འཕྲོས་པས་ལྟེ་བའི་ཨྃ་བདག་མེད་མའི་ངོ་བོ་ལ་ཕོག་པས་དེ་བསྐུལ་ཏེ་འབར་བས་སྙིང་གའི་ཧཱུྃ་བཞུ་ནས་དེའི་ཐིག་ལེ་ཕབ་ལ། ཡུམ་གྱི་ཀུན་འདར་གྱི་སྣ་རྩེར་ཐིག་ལེ་ཡུངས་ཀར་གྱི་འབྲུ་ཙམ་ཞིག་བསམ་པ་ནི། མཁའ་འགྲོའི་སྣ་ཡི་མཐར་གནས་པ། ། ཡུངས་ཀར་ཙམ་དུ་རྣམ་པར་བསྒོམ། ། ཞེས་བྱ་བའི་དོན་ཏོ། ། དེའི་ནང་དུ་རྡོ་རྗེ་ལ་སོགས་པའི་ཕྱག་མཚན་གང་ཡང་རུང་བ་བསམ། དེའི་ལྟེ་བ་ལ་བསྡུས་པའི་དཀྱིལ་འཁོར་ལ་སོགས་པ་གང་ཡང་རུང་བའི་དཀྱིལ་འཁོར་རྟེན་དང་བརྟེན་པར་བཅས་པ་ཤིན་ཏུ་ཕྲ་བ་བསམས་ལ། ཕྲ་མོ་དེའི་ཡུམ་གྱིས་སྣ་རྩེར་ཡང་ཐིག་ལེ་སྐྲའི་རྩེ་མོ་བརྒྱད་སྟོང་གི་ཚད་དུ་ཕྲ་བ་བསྒོམས།
དེ་ཡང་ཕྱག་མཚན་ཕྲ་མོ་ས་བོན་གྱིས་མཚན་པ་བསམ། དེའི་ས་བོན་ལས་འོད་འཕྲོས་པས་སྣོད་བཅུད་ཐམས་ཅད་ལ་ཁྱབ་པས་རབ་ཏུ་གསལ་བར་སྤྲོས་ལ་དེས་སྣོད་བཅུད་ཐམས་ཅད་འོད་དུ་བྱས་ཏེ་ཕྱི་རོལ་གྱི་གཞལ་ཡས་ཁང་ལ་བསྡུ། དེ་ནས་རིམ་གྱིས་གཙོ་བོ་ཡབ་ཡུམ་གྱི་བར་དུ་བསྡུས་ལ་ཡབ་ཀྱང་ཡུམ་ལ་བསྡུ། ཡུམ་ཀྱང་གསང་བའི་ཐིག་ལེ་ལ་བསྡུ། དེ་ཡང་ཕྱག་མཚན་ལ། ། དེ་སྲུང་འཁོར་ནས་ཡང་རིམ་པ་བཞིན་ཕྲ་མོའི་ས་བོན་གྱི་བར་དུ་རིམ་པས་བསྡུས་ལ་བསྒོམ་པ་ནི། ཡུང་ཀར་ལ་ནི་འགྲོ་བ་ཀུན། ། ཁམས་གསུམ་རྒྱུ་དང་མི་རྒྱུ་བ། ། ཞེས་བྱ་བ་ལ་སོགས་པ་སྟེ། དེ་ཉིད་ལ་ཤེས་པ་དྲག་ཏུ་གཏད་དེ་བསྒོམ་པའམ།
ཡང་ན་དེ་ཡང་མི་དམིགས་ཏེ་སྟོང་པར་བཏང་ལ་དེའི་ངང་ལ་གཞག་གོ ། མྱོས་བྱེད་ཅུང་ཟད་རབ་འཐུངས་པའི། ། ཞེས་བྱ་བ་ལ་སོགས་པས་ཡེ་ཤེས་ཀྱི་ཕྱག་རྒྱའི་ཕྲ་མོ་བཞིན་དངོས་ཀྱི་ཕྱག་རྒྱ་ལ་བརྟེན་ནས་བསྒོམས་ནའང་འགྲུབ་པར་འགྱུར་རོ་ཞེས་བྱ་བའོ། ། གང་ལྟར་ཡང་རུང་སྟེ། ཡང་ནས་ཡང་དུ་གོམས་པར་བྱས་པ་ལས་དང་པོ་སྤྲིན་གྱི་རྣམ་པ་ལ་སོགས་པའི་རྟགས་རྣམས་གོ་རིམ་བཞིན་དུ་མཐོང་ནས་རིམ་གྱིས་མཆོག་གི་དངོས་གྲུབ་ཏུ་འགྱུར་རོ། ། དགའ་བྲལ་དགའ་བ་དག་གི་མཐར། ། རྟོགས་པའི་དྲྭ་བ་རྣམ་པར་སྤངས། ། ཞེས་བྱ་བ་ལ་སོགས་པ་ནི་ལྷན་སྐྱེས་བཞི་པར་སྐྱེ་བ་ཡང་ཤིན་ཏུ་གསལ་བར་བསྟན་ཏོ། ། ཚིག་དོན་ལྷག་མ་རྣམས་ནི་གཞུང་ཉིད་ཀྱི་སྟེང་དུ་ཞིབ་ཏུ་རྟོགས་པར་བྱའོ། ། འབྱུང་པོ་འགྲོ་དང་འོང་བ་ཡི། །
ཞེས་བྱ་བ་ལ་སོགས་པས་འབྲས་བུའི་རྒྱུད་བསྟན་ཏེ། དེ་ལ་འདི་དང་འོག་ཡེ་ཤེས་ཀྱི་སྐུའི་སྐབས་གཉིས་ཕྱོགས་གཅིག་ཏུ་བྱས་ལ། ཐོག་མར་སངས་རྒྱས་ཀྱི་མཚོན་བྱ་སྐུ་རྣམ་པ་ལྔ་ཡན་ལག་ལྔས་བཤད་པའི་ངག་དོན་བཞིན་དུ་ཅུང་ཟད་ཅིག་འདིར་བཤད་པར་བྱ་སྟེ། མངོན་པར་རྟོགས་པ་རྒྱས་པ་ལོགས་སུ་བསྟན་པ་བཞིན་འདིར་ཡང་བསྡུས་ཏེ་ཅུང་ཟད་ཅིག་བསྟན་པར་བྱའོ། ། འདིའི་སྐབས་སུ་ཡན་ལག་ལྔ་འབྱུང་བ་ནི་ཐོག་མར་ཚིགས་སུ་བཅད་པ་ཕྱེད་དང་གཉིས་ཀྱིས་གནས་གྱུར་གྱི་མཚན་ཉིད་བསྟན། དེ་ནས་ཇི་ལྟར་ནམ་མཁའ་མི་དམིགས་ཤིང་ལ་སོགས་པས་གཉིས་སུ་མེད་པའི་མཚན་ཉིད་བསྟན། ལུས་ནི་བདེན་པ་ཉིད་བརྗོད་ཅིང༌། ། ཞེས་བྱ་བ་ལ་སོགས་པ་མི་གནས་པའི་མྱ་ངན་ལས་འདས་པ་བསྟན། འོག་གི་སངས་རྒྱས་ཉིད་དེ་ཅི་ལགས་ཞེས་བྱ་བ་ལ་སོགས་པས་ཡེ་ཤེས་ཀྱི་སྐུའི་མཚན་ཉིད་རྒྱས་པར་བསྟན། མཛད་པ་རྒྱུན་མི་འཆད་པ་ནི་གོང་ལེའུ་བརྒྱད་པར་བསྟན་ཏོ། །
དེ་ལ་གནས་གྱུར་ལས། འབྱུང་པོ་འགྲོ་དང་འོང་བ་ནི། ། རང་གིས་ཀུན་མཁྱེན་ལྟ་བུར་གཟིགས། ། ཞེས་བྱ་བ་ནི་ཡིད་གནས་གྱུར་ཏེ། དུས་གསུམ་ཐམས་ཅད་ཡེ་ཤེས་ཆེན་པོ་གཅིག་ཏུ་གནས་གྱུར་པའི་དོན་ཏོ། ། དེ་ནས་ཕུང་པོ་དང་ཁམས་དང་སྐྱེ་མཆེད་གནས་གྱུར་པ་ནི་ཡན་ལག་ཅེས་བྱ་བ་ཕུང་པོ་ལྔ་གནས་གྱུར་པ་ནི་སངས་རྒྱས་ལྔ་ཡིན་ལ་བུ་ག་ཞེས་བྱ་བ་ནི་སྐྱེ་མཆེད་གནས་གྱུར་པ་སངས་རྒྱས་སྲས་པོ་ཞེས་བྱ་བ་བྱང་ཆུབ་སེམས་དཔའ་རྣམས་ཡིན་ནོ། ། ལུས་གནས་གྱུར་པ་ནི། མགོ་བོ་རྩ་ཡི་དྲྭ་བར་བཅས། ། ལུས་ནི་ཡོད་མིན་ལྟར་གཟིགས་ཤིང༌། ། ཞེས་བྱ་བ་སྟེ་ལུས་གནས་གྱུར་པ་སྣང་ལ་རང་བཞིན་མེད་པ་འཇའ་ཚོན་གྱི་རྣམ་པར་གྲུབ་པ་ཡིན་ནོ། །
དེའི་མིང་ནི་ཧེ་རུ་ཀའམ་ཀྱེའི་རྡོ་རྗེ་ཞེས་བྱ་བ་ཡིན་ནོ། ། གཉིས་སུ་མེད་པ་ནི། ཇི་ལྟར་ནམ་མཁའ་མི་དམིགས་ཤིང༌། ། ཞེས་བྱ་བ་ལ་སོགས་པ་སྟེ་དེའི་དོན་ནི་ནམ་མཁའ་ལྟར་སྤྲོས་པ་ཐམས་ཅད་དང་བྲལ་ཡང་མེ་ལོང་གི་གཟུགས་བརྙན་ལྟར་སྣང་ཞིང་རང་བཞིན་མེད་པ་སྟེ། སཾ་པུ་ཊ་ལས། རིག་མའི་སྐྱེས་བུ་གྲུབ་པ་ནི། ། གང་དུ་ཡང་མི་འགྲོ་གང་དུ་ཡང་མི་གནས། ། ཞེས་བྱ་བ་ལ་སོགས་པ་མཚན་ཉིད་ཉི་ཤུ་རྩ་བདུན་དང་ལྡན་པ་ཡིན་ནོ། ། མི་གནས་པའི་མྱ་ངན་ལས་འདས་པ་ནི། དེ་ཉིད་དོན་དང་དབང་པོ་དང༌། །
ཞེས་བྱ་བ་ལ་སོགས་པ་སྟེ་དེ་བཞིན་གཤེགས་པ་ལ་ཡེ་ཤེས་ཀྱི་སྐུ་ཟག་པ་མེད་པའི་ཕུང་པོ་དང་ཁམས་དང་སྐྱེ་མཆེད་མངའ་ཡང་འཁོར་བའི་ཉེས་པས་མི་རྫི་སྟེ། འདུ་བྱེད་རྣམས་ཀྱི་ཟིལ་གྱིས་མི་གནོན་ཞེས་བྱའོ། ། དེའི་རྒྱུ་མཚན་ནི་འཁོར་བ་ལ་མི་གནས་པ་སྟེ། གཟུགས་ནི་མིག་གིས་མི་འཛིན་ཏེ། ། ཞེས་བྱ་བ་ལ་སོགས་པའི་དོན་ཡིན་ནོ། ། དེ་ལྟར་ན་མྱ་ངན་ལས་འདས་པའི་མཐར་ལྷུང་ངམ་སྙམ་ན་མྱ་ངན་ལས་འདས་པ་ལ་མི་གནས་ཏེ། འོན་ཀྱང་བདེ་ཆེན་ཚུལ་ལས་ནི། ། བུད་མེད་བཟང་མོའི་རིག་མ་བདེ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དེས་ན་མི་གནས་པའི་མྱ་ངན་ལས་འདས་པ་སྟེ།
སངས་རྒྱས་ལྔ་དང་དུ་མ་ནི། ། བདེ་བར་ཕྱིན་ཅིང་རྣམ་པར་སད། ། ཅེས་བྱ་བ་སྟེ། བདེ་བར་ཕྱིན་པ་ནི་མྱ་ངན་ལས་འདས་པའི་མཐའ་མནན་པ་ཡིན་ལ། རྣམ་པར་སད་པ་ནི་འཁོར་བའི་མཐའ་མནན་པ་ཡིན་ཏེ་དེས་ན་མི་གནས་པའི་མྱ་ངན་ལས་འདས་པའི་དོན་ཏོ། ། རིམ་པ་གཉིས་བསྒོམ་པའི་འཐད་པ་ནི་སྤྱིར་སྦྱང་གཞི་ལ་དམིགས་པ་དང༌། འབྲས་བུ་ལ་དམིགས་པ་དང༌། རྟེན་དང་བརྟེན་པ་ལ་དམིགས་པ་དང་ཐབས་ཁྱད་པར་ཅན་གྱིས་ཟིན་པའི་ཕྱིར་ཅེས་བྱ་བ་གཞི་རྩ་བའི་རྒྱུད་ཀྱི་ལེའུ་གཉིས་པར་གསུངས་པ་ཡིན་ལ། དེའི་མངོན་པར་རྟོགས་པའི་ངག་ཀྱང་གུད་དུ་བསྟན་པའི་མངོན་པར་རྟོགས་པའི་ངག་བཞིན་འདིར་ཅུང་ཟད་ཅིག་བརྗོད་པར་བྱའོ། ། དེ་ལ་རྩ་བའི་རྒྱུད་དུ་སྦྱང་གཞི་དང་འབྲས་བུ་ལ་དམིགས་པ་གཉིས་མི་གསལ་བས་འདིར་གསལ་བར་བྱས་པ་ཡིན་ཏེ།
ཕལ་པའི་རྣམ་རྟོག་གཞོམ་པའི་ཕྱིར། ། ཞེས་བྱ་བ་ལ་སོགས་པ་སྟེ་དེ་ལ་ཐ་མལ་གྱི་རྣམ་རྟོག་རྒྱུན་ཆགས་གཞོམ་པར་བྱ་བའི་ཕྱིར། བསྒོམ་པ་ཡང་དག་རབ་ཏུ་གྲགས། ། ཞེས་བྱ་བ་སྟེ་ལྷའི་རྣམ་པ་བསྒོམ་པར་བྱའོ། ། ལྷར་ཞེན་པའི་རྟོག་པ་གཞིག་པར་བྱ་བའི་ཕྱིར་རྫོགས་པའི་རིམ་པ་བསྒོམ་སྟེ་ཕལ་པའི་གནས་སྐབས་གཞོམ་པ་ཞེས་བྱ་བ་ལྷའི་རྣམ་པ་ནི་གནས་སྐབས་ཀྱི་རྟོག་པ་ཡིན་པའི་ཕྱིར་ཕལ་པའི་གནས་སྐབས་ཏེ་དེ་གཞོམ་པར་བྱ་བའོ། ། བསྒོམ་པའང་ནི་ཞེས་བྱ་བ་སྟེ་གནས་སྐབས་ཀྱི་རྟོག་པ་བསྐྱེད་པའི་རིམ་པའོ། ། བསྒོམ་པ་མིན་ཞེས་བྱ་བ་ནི་དེ་ཉིད་གཅིག་པུས་ཀྱང་གྲོལ་བ་མ་ཡིན་ཏེ་རྫོགས་པའི་རིམ་པ་བསྒོམ་མོ་ཞེས་བྱ་བའི་དོན་ཏོ། ། བསྐྱེད་པའི་རིམ་པས་ཐ་མལ་གྱི་རྟོག་པ་ཇི་ལྟར་སྦྱོང་ཞེ་ན་འོན་ཀྱང་མི་གཙང་བའི་ཚད་མཉམ་པར་སྦྱང་བའི་ཕྱིར་ཞེས་བྱ་བ་ནི་མ་དག་པའི་སྣོད་དང་ལུས་འབྱུང་བ་ལྔ་ལུགས་བཟློག་དང་ལུགས་འབྱུང་ལས་གྲུབ་པ་དེ་སྦྱང་པའི་ཐབས་ལུགས་བྱུང་ལུགས་བཟློག་ལས་གྲུབ་པའི་སངས་རྒྱས་ཀྱི་ཞིང་གཞལ་ཡས་ཁང་དུ་བསྒྲུབ་པ་དང༌། མ་དག་པའི་སྐྱེ་གནས་བཞི་སྦྱང་བའི་ཕྱིར་དག་པའི་མངོན་བྱང་ལྔ་ལས་སངས་རྒྱས་ཀྱི་སྐུར་བསྒྲུབས་ཏེ་སྦྱོང་བ་སྟེ་མངོན་པར་རྟོགས་པའི་ངག་དོན་ཅུང་ཟད་ཅིག་ཀྱང་སྦྱར་བར་བྱའོ། ། འབྲས་བུ་ལ་དམིགས་པ་ནི་ལུས་ཅན་བསྒོམས་པའི་དགོས་པ་ཅི་ལགས་ཞེས་དྲི་བ་སྟེ།
སངས་རྒྱས་ཉིད་དོ་ཞེས་བྱ་བ་ནི་ལན་ཏེ་དེའི་དོན་ནི་འབྲས་བུ་སངས་རྒྱས་ཀྱི་ཞིང་དང་གཟུགས་ཀྱི་སྐུ་ཕུན་སུམ་ཚོགས་པ་ཐོབ་པར་བྱ་བའི་ཕྱིར། སངས་རྒྱས་ཀྱི་ཞིང་དང་གཟུགས་ཀྱི་སྐུ་ཕུན་སུམ་ཚོགས་པ་བསྐྱེད་པའི་རིམ་པ་བསྒོམ་པར་བྱ་སྟེ། ལེའུ་དང་པོ་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་ངེས་པར་འགྲུབ། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། ཞེས་གསུངས་པ་ཡིན་ནོ། ། བསྐྱེད་པའི་རིམ་པ་སྣང་ལ་རང་བཞིན་མེད་པ་ཆོས་ཀྱི་སྐུའི་ངོ་བོར་བསྒྲུབ་པ་ནི་སཾ་པུ་ཊའི་བརྟག་པ་དྲུག་པ་དངོས་ལས། རང་བྱུང་ངོ་བོ་འདི་ཉིད་ནི། །
ཆོས་ཀྱི་སྐུར་ནི་རབ་ཏུ་གྲགས། ། ཞེས་གསུངས་སོ། ། རིམ་པ་གཉིས་བསྒོམ་པའི་འཐད་པ་བསྟན་ཏོ། ། སངས་རྒྱས་ཀྱི་མཚན་ཉིད་ནི་སངས་རྒྱས་ཉིད་དེ་ཅི་ལགས་ཞེས་དྲིས་ན་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པའོ་ཞེས་བྱའོ། ། དེ་ལྟར་ན་སངས་རྒྱས་བེམས་པོར་མི་འགྱུར་རམ་ཞེས་བྱ་བ་ནི་དྲི་བའོ། ། མི་འགྱུར་ཏེ་ཡེ་ཤེས་ལྔའི་རང་བཞིན་དུ་གསུང་བ་ནི་ལན་ཏེ། ང་ཉིད་མེ་ལོང་ལྟ་བུའི་ཡེ་ཤེས་སོ་ཞེས་བྱ་བ་ལ་སོགས་པའོ། ། དེ་ལ་མེ་ལོང་ལྟ་བུའི་ཡེ་ཤེས་ནི་བདེན་པ་མ་ཡིན་པ་ནི་དཔེར་ན་མེ་ལོང་ནང་གི་གཟུགས་བརྙན་ནི་ཡང་དག་པར་གྲུབ་པ་མེད་པའོ། ། བརྫུན་པ་མ་ཡིན་པ་ནི་ཀུན་རྫོབ་ཏུ་སྣང་བ་མི་འགག་པའོ། ། བླང་བ་མ་ཡིན་པ་དང་དོར་བ་མ་ཡིན་པ་ནི་ཡང་དག་པར་གྲུབ་པ་མེད་པ་ཡིན་ནོ། །
དེ་ལ་རྒྱུ་མ་ཡིན་པ་དང་སྐྱེ་བ་མ་ཡིན་པ་ཞེས་བྱ་བ་ནི་གཞུང་དུ་སྣང་ན་ཐོག་མར་སྐྱེ་བའི་རྒྱུ་དང་བྲལ་བའི་ཕྱིར་རྒྱུ་མ་ཡིན་ལ། མ་སྐྱེས་པའི་ཕྱིར་འགག་པ་མེད་པ་སྟེ་སྐྱེ་བ་མ་ཡིན་ཞེས་བྱ་བའི་དོན་ཏོ། ། དེས་ན་དེ་བཞིན་གཤེགས་པ་ཐམས་ཅད་ཀྱི་སྐུ་དང་ཡེ་ཤེས་ཀྱང་སྣང་བ་འགག་པ་ཡང་མ་ཡིན་ལ་ཡང་དག་པར་གྲུབ་པ་མེད་པ་སྟེ་མེ་ལོང་ལྟ་བུ་ནི་ཡེ་ཤེས་ཐམས་ཅད་ཀྱི་གཞི་ཡིན་ནོ། ། མདོ་སྡེ་རྒྱན་ལས་ཀྱང༌། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་པར་ལྡན། ། ཤེས་བྱ་ཀུན་ལ་ཐོགས་མེད་པ། ། ཡེ་ཤེས་འབྱུང་གནས་ཆེན་པོ་འདྲ། ། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ཡི་འཁོར། །
མཉམ་པ་ཉིད་དང་སོ་སོར་རྟོག ། བྱ་བ་གྲུབ་པ་ཁོ་ནའོ། ། ཞེས་གསུངས་སོ། ། འཕགས་པ་སངས་རྒྱས་ཀྱི་ས་ལས་ཀྱང་མེ་ལོང་གི་གཟུགས་བརྙན་དང་འདྲ་བའི་ཡེ་ཤེས་ཐུགས་སུ་ཆུད་པའོ། ། ཞེས་གསུངས་ཏེ། དེའི་དོན་ནི་མེ་ལོང་གཡའ་ཡོངས་སུ་དག་པ་ལ་བཞིན་གྱི་དཀྱིལ་འཁོར་གྱིས་རྐྱེན་བྱས་ནས་མེ་ལོང་དང་ཐ་མི་དད་དུ་བཞིན་གྱི་དཀྱིལ་འཁོར་སྣང་བ་བཞིན། ཡང་དག་པར་རྫོགས་པའི་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ལ་ཁམས་གསུམ་སྣོད་བཅུད་ཀྱིས་རྐྱེན་བྱས་ནས་ཡེ་ཤེས་དང་ཐ་མི་དད་དུ་འཆར་ཏེ་དེ་བཞིན་གཤེགས་པས་ཤེས་བྱ་ཇི་སྙེད་པ་མི་མཁྱེན་པའང་མ་ཡིན་ལ། ཇི་སྙེད་པ་མཁྱེན་ནས་ཇི་ལྟ་བ་ལ་གནོད་པའང་མ་ཡིན་ནོ། ། མཉམ་པ་ཉིད་ཀྱི་ཡེ་ཤེས་ནི་མི་མཉམ་པ་འཁོར་འདས་ལ་སོགས་པ་ཐམས་ཅད་མཉམ་པ་ཉིད་དབྱེར་མེད་དུ་རྟོགས་པའོ། ། སོ་སོར་རྟོག་པའི་ཡེ་ཤེས་ནི་ཆོས་ཅན་སོ་སོ་བའི་ཆོས་ཉིད་ཐམས་ཅད་སོ་སོར་རྟོག་པ་སྟེ་ཤེས་བྱ་ཐམས་ཅད་ལ་མ་རྨོངས་པའོ། །
བྱ་བ་གྲུབ་པའི་ཡེ་ཤེས་ནི་རང་དང་གཞན་གྱི་དོན་ཐམས་ཅད་འགྲུབ་པའོ། ། ཆོས་ཀྱི་དབྱིངས་ཀྱི་ཡེ་ཤེས་ནི་དབྱིངས་དང་ཡེ་ཤེས་ཐ་དད་དུ་གྱུར་པ་མེད་པ་སྟེ། ཡེ་ཤེས་ཆོས་ཀྱི་དབྱིངས་དང་དབྱེར་མེད་པས། ། ཆོས་ཀྱི་དབྱིངས་ལ་ཡེ་ཤེས་ཞེས་སུ་བཤད། ། ཅེས་འབྱུང་ངོ༌། ། དེས་ན་མེ་ལོང་ལྟ་བུའི་ཡེ་ཤེས་ནི་གཞན་སྣང་དུ་མཚན་བཟང་པོ་སུམ་ཅུ་རྩ་གཉིས་སུ་སྣང་ལ། མཉམ་པ་ཉིད་ནི་དཔེ་བྱད་བཟང་པོ་བརྒྱད་ཅུར་སྣང་ཞིང༌། སོ་སོར་རྟོག་པ་ནི་ཤེས་བྱ་ཐམས་ཅད་མ་རྨོངས་པའི་ཐམས་ཅད་མཁྱེན་པར་སྣང་ལ། བྱ་བ་གྲུབ་པ་ནི་རང་གཞན་གྱི་དོན་མཛད་པར་སྣང་ཞིང༌། ཆོས་ཀྱི་དབྱིངས་ཀྱི་ཡེ་ཤེས་ནི་དེ་དག་ཐམས་ཅད་ཟུང་འཇུག་སངས་རྒྱས་གཅིག་གི་ཡོན་ཏན་དུ་སྣང་བས་ན་མཚན་དང་དཔེ་བྱད་ནི་བེམས་པོ་མ་ཡིན་ནོ་ཞེས་བྱ་བའི་དོན་ཏོ། །
ཡེ་ཤེས་ལྔ་པོ་འདི་དག་ཕུང་པོ་ལྔ་དང་རྣམ་པར་ཤེས་པ་ཚོགས་བརྒྱད་པོ་འདི་དག་གནས་གྱུར་པ་ལས་བྱུང་བ་དང་སྐུ་གསུམ་གང་དག་ཡེ་ཤེས་གང་ཡིན་པ་དང་དེ་དག་གི་ལུང་དང་བཅས་པ་རྒྱས་པར་མངོན་པར་རྟོགས་པ་ཉིད་དུ་བསྟན་ཟིན་པས་ན་དེ་བཞིན་དུ་འདིར་ཡང་སྦྱར་ཏེ་བརྗོད་པར་བྱའོ། ། དེས་ན་རྣམ་པ་དང་བྲལ་བའི་བྱང་ཆུབ་དེ་སྐད་མ་སྨྲ་ཞིག་ཅེས་གསུང་པ་ནི་དོན་བསྡུ་བ་སྟེ་སངས་རྒྱས་ལ་གཟུགས་ཀྱི་སྐུ་དང་ཡེ་ཤེས་མེད་དོ་ཞེས་བརྗོད་པར་མི་བྱའོ་ཞེས་བྱ་བའི་དོན་ཏོ། ། ང་ཉིད་དངོས་པོ་དངོས་མེད་ང༌། ། ཞེས་བྱ་བ་ལ་སོགས་པ་ནི་སྔར་སྨོས་པའི་གཉིས་སུ་མེད་པའི་མཚན་ཉིད་གསལ་བར་བཤད་པ་སྟེ། སྐྱེས་པ་དང་བུད་མེད་དབྱེར་མེད་པའི་ཕྱིར་མ་ནིང་ཞེས་བྱ་བའམ། ཐབས་དང་ཤེས་རབ་དབྱེར་མེད་པའི་ཕྱིར་གཉིས་མེད་ཅེས་བྱ་བའམ། སྣང་བ་དང་སྟོང་པ་དབྱེར་མེད་པའི་ཕྱིར་ཟུང་འཇུག་ཡིན་ནོ་ཞེས་བྱ་བ་སྟེ་ཚིག་གི་དོན་རྣམས་ནི་གཞུང་ཉིད་ཀྱི་སྟེང་དུ་རྟོགས་པར་བྱའོ། ། འཇམ་པའི་རྡོ་རྗེ་ཡན་ལག་མེད་པའི་སྒྲུབ་ཐབས་ནི་ཚོགས་ཀྱི་ཞིང་སྤྱན་དྲང་བ་ནས་ཐུན་མོང་གི་སྲུང་འཁོར་བསྒོམ་པའི་བར་ལེའུ་བཅུ་གཉིས་པ་བཞིན་བྱས་ལ། དེའི་དབུས་སུ་པདྨ་དང་ཟླ་བའི་སྟེང་དུ་མངོན་པར་བྱང་ཆུབ་པ་ལྔའམ་ཧྃ་ལས་རལ་གྲི་ཧྃ་གིས་མཚན་པའམ་ཧྃ་ཙམ་ལས་རྡོ་རྗེ་ཡན་ལག་མེད་པ་ཕྱག་བཞི་པ་དམ་ཚིག་པ་བསྐྱེད་པ་དང༌། སྐུ་གསུང་ཐུགས་བྱིན་གྱིས་བརླབ་པ་དང༌།
ཡེ་ཤེས་འཁོར་ལོ་དགུག་པ་དང༌། དབང་བསྐུར་ནས་རིགས་ཀྱི་བདག་པོ་མི་བསྐྱོད་པའི་རྒྱས་བཏབ་ལ་ཨོཾ་མཉྫུ་གྷོ་ཥ་ཧྲཱིཿཛཿཞེས་བཞི་འབུམ་མམ་བདུན་འབུམ་བསྙེན་པ་བྱའོ། ། དེ་ནས་བསྒྲུབ་པའི་དུས་སུ་མེ་ལོང་དང་ཀེང་གི་ལ་བསྣམས་པའི་ཕྱག་དྲུག་པར་བྱས་ལ། སྔགས་ཡོངས་སུ་རྫོགས་པ་ཉིན་རེ་ལ་ཁྲི་ཕྲག་རེ་ཟླ་བ་ཕྱེད་དུ་བཟླས་ན་འགྲུབ་པར་འགྱུར་རོ། ། ཚིག་གི་དོན་རྣམས་ནི་རྟོགས་པར་སླའོ། ། མ་བཅོམ་མཆོག་གི་ས་བོན་ཞེས་བྱ་བ་ལ་སོགས་པ་ནི་རིགས་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་གཞི་བསྒྲུབ་པའི་ཕྱིར་ཧཱུྃ་བཏུ་བ་སྟེ། ཧ་ནི་བདེ་སྡུག་ཐམས་ཅད་ལ་ཁྱབ་པ་ཡིན་ལ་དེ་ཉིད་ལ་ཨཱུ་དང་ཟླ་ཕྱེད་ཐིག་ལེ་བསྣན་པས་ཧཱུྃ་དུ་འགྱུར་ལ། དེ་སེམས་ཅན་ཐམས་ཅད་ཀྱི་ཀུན་གཞི་ཡིན་ལ་རྒྱུད་ནས་འབྱུང་བའི་ལམ་དང་འབྲས་བུ་ཐམས་ཅད་ཀྱང་ཡིན་ནོ་ཞེས་རྡོ་རྗེ་འཆང་གིས་གསུངས་པས། འཁོར་གྱི་དེ་བཞིན་གཤེགས་པ་ཡབ་ཡུམ་འཁོར་དང་བཅས་པ་ཐམས་ཅད་ཀྱི་བྱང་ཆུབ་ཀྱི་སེམས་གསལ་བར་གྱུར་ནས་ཆེད་དུ་བརྗོད་པ་གསུངས་པ་ཡིན་ནོ། ། དེ་ལ་མི་བསྐྱོད་པའི་བྱང་ཆུབ་ཀྱི་སེམས་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱི་རང་བཞིན་ནི་ཤེས་བྱ་ལྟ་བ་རང་བཞིན་མེད་པའི་ཕྱིར་སེམས་པ་མེད།
དམིགས་པ་རང་བཞིན་མེད་པའི་ཕྱིར་བསྒོམ་པ་མེད། སྤྱོད་པ་རང་བཞིན་མེད་པའི་ཕྱིར་ལྷ་དང་སྔགས་མེད་དོ་ཞེས་བྱ་བའི་དོན་ཡིན་ནོ། ། རྣམ་པར་སྣང་མཛད་ཀྱི་བྱང་ཆུབ་ཀྱི་སེམས་ནི་མེ་ལོང་ལྟ་བུའི་ཡེ་ཤེས་ནི་འཁོར་འདས་དབྱེར་མེད་ཡིན་ཏེ་འཁོར་བའི་རྒྱུ་སྡིག་པ་མེད་པའི་ཕྱིར་འབྲས་བུ་ངན་སོང་མེད་ལ། ལམ་བསོད་ནམས་མེད་པའི་ཕྱིར་འབྲས་བུ་བྱང་ཆུབ་དང་སངས་རྒྱས་མེད་དོ། ། དེ་ཅིའི་ཕྱིར་ཞེ་ན། འཁོར་འདས་ཐམས་ཅད་ཡེ་ཤེས་ལྔའི་རང་བཞིན་ཡིན་པའི་ཕྱིར་རོ། ། ཞེས་རྟོགས་པར་བྱའོ། ། རིན་ཆེན་འབྱུང་ལྡན་གྱི་བྱང་ཆུབ་ཀྱི་སེམས་ནི་མཉམ་པ་ཉིད་ཀྱི་ཡེ་ཤེས་ལ་མཐོ་དམན་མེད་དེ། འཁོར་བ་འགྲོ་བ་གསུམ་ནི་མཐོ་རིས་དང་ངན་འགྲོ་དང་བར་དོ་གསུམ་ཡིན་ལ་ལམ་སྔགས་དང་བསྒོམ་པ་དང་སྒོམ་པ་པོ་ཞེས་བྱ་བ་དང་འབྲས་བུ་ཆོས་ཀྱི་དབྱིངས་མངོན་དུ་གྱུར་པ་ཞེས་བྱ་བ་གསུམ་མཐོ་དམན་མེད་པར་རྟོགས་པ་ཡིན་ནོ། ། འོད་དཔག་ཏུ་མེད་པའི་བྱང་ཆུབ་ཀྱི་སེམས་སོ་སོར་རྟོག་པའི་ཡེ་ཤེས་ནི་ཀུན་རྫོབ་འཇིག་རྟེན་པ་ཡང་ཡོད་དེ།
ཀུན་རྫོབ་ཏུ་ཤེས་བྱ་ཇི་སྙེད་པ་ཐམས་ཅད་ཀྱང་མཁྱེན་ལ་དོན་དམ་པར་དཔྱད་ན་ཀུན་རྫོབ་རང་བཞིན་མེད་པའི་ཤེས་བྱ་ཇི་ལྟ་བའང་ཐུགས་སུ་ཆུད་པ་སྟེ། ཇི་ལྟ་བ་དང་ཇི་སྙེད་པ་ཐམས་ཅད་སོ་སོར་རྟོག་པ་ཡིན་ནོ་ཞེས་བྱ་བའི་དོན་ཏོ། ། བཅོམ་ལྡན་འདས་དོན་ཡོད་གྲུབ་པའི་བྱང་ཆུབ་ཀྱི་སེམས་ནི་བྱ་བ་གྲུབ་པའི་ཡེ་ཤེས་ཀྱིས་གཞན་དོན་མཛད་པའི་ཚུལ་མ་སྐྱེས་པ་ནི་ཐོག་མར་སྐྱེ་བ་མེད་པ། མི་དམིགས་པ་ནི་བར་དུ་གནས་པ་མེད་པ། མི་ཕྱེད་པ་ནི་མཐར་འགག་པ་མེད་པ། དེའི་དཔེ་ནི་ནམ་མཁའ་ལྟ་བུར་རྟོགས་པར་དཀའ་བས་ཟབ་པ་རྣམ་པར་རྟོག་པ་མེད་པས་ཞི་བའི་ཚུལ་གྱིས་སེམས་ཅན་གྱི་དོན་བྱེད་པའོ། ། ཡུམ་རྣམས་ཀྱི་བྱང་ཆུབ་ཀྱི་སེམས་ཀྱིས་རྣལ་འབྱོར་པས་ལམ་བསྒྲུབ་པའི་བསྒོམ་ཚུལ་སྟོན་པ་སྟེ། དེ་ལ་ཐོག་མར་བདག་མེད་མས་སྣང་བ་སྔོན་དུ་སོང་བའི་སྟོང་པས་ཟུང་དུ་འཇུག་པ་བསྒོམ་པ་ནི་སྒྱུ་མ་ཇི་ལྟར་ཞེས་བྱ་བ་ལ་སོགས་པ་ནི་སྣང་བ་སྒྱུ་མ་དང་མེ་ལོང་གི་གཟུགས་བརྙན་ལྟ་བུ་ནམ་མཁའ་ལྟར་རང་བཞིན་མེད་པར་བྱས་ལ། བདེ་བ་ཇི་ལྟར་ནི་ཟུང་འཇུག་སྟེ་དེས་དངོས་པོ་ཐམས་ཅད་བསྒོམ་མོ། ། མཱ་མ་ཀཱིའི་བྱང་ཆུབ་ཀྱི་སེམས་ཀྱིས་སྟོང་པ་སྔོན་དུ་སོང་བའི་སྣང་བས་ཟུང་འཇུག་ཏུ་བསྒོམ་པ་སྟེ།
སྟོང་ཉིད་དྲི་མེད་ཅེས་བྱ་བ་ཆོས་ཐམས་ཅད་ཅི་ཡང་མེད་པ་ལས་རྨི་ལམ་དང་སྒྱུ་མ་ལྟ་བུའི་སྣང་བ་སྣ་ཚོགས་འབྱུང་ཡང་སྣང་ལ་རང་བཞིན་མེད་པས་ཉམས་སུ་བླངས་ཏེ་ཇི་སྲིད་དུ་ཐ་མལ་གྱི་རྣམ་རྟོག་མ་ཞིག་གི་བར་དུ་བསྒོམ་མོ། ། སངས་རྒྱས་སྤྱན་གྱི་བྱང་ཆུབ་ཀྱི་སེམས་ཀྱིས་སྲིད་ཞི་མཉམ་པས་ལམ་གྱི་ཟུང་འཇུག་ཏུ་བསྒོམ་པ་སྟེ། སྲིད་མེད་ཅེས་པ་ལ་སོགས་པ་ནི་ངོ་བོ་ཉིད་ཀྱིས་སྲིད་པ་མ་གྲུབ་པས་ན་སྲིད་མེད་སྲིད་པ་ལ་ལྟོས་ནས་ཞི་བའང་མ་གྲུབ་པས་མྱ་ངན་ལས་འདས་པ་མེད་དེ། དེ་ལྟར་སྲིད་ཞི་མཉམ་པའི་ལམ་ཟུང་འཇུག་ནི་བདེ་ཆེན་རྡོ་རྗེ་ཞེས་བྱ་བ་སྟེ་དེ་བསྒོམ་པར་བྱ་བའོ། ། གོས་དཀར་མོའི་བྱང་ཆུབ་ཀྱི་སེམས་ཀྱིས་དམིགས་མེད་དང་བརྗོད་བྲལ་གྱི་སྒོ་ནས་ཟུང་འཇུག་བསྒོམ་པ་ནི་སྔགས་དང་ཡི་གེ་སྤངས་ཞེས་བྱ་བ་ནི་ངག་ཏུ་བརྗོད་པའི་ཡུལ་ལས་འདས་པའོ། ། སེམས་མེད་ཐིག་ལེ་མེད་ཅེས་བྱ་བ་ནི་དམིགས་པར་བྱ་བ་བསྒོམ་པའི་ཡུལ་ལས་འདས་པའོ། ། དེ་ལྟར་ན་ཇི་ལྟར་བརྗོད་ཀྱང་མིང་དུ་འགྲོ་ལ་མིང་ལའང་འཛིན་པ་སྐྱེ། ཇི་ལྟར་བསྒོམས་ཀྱང་འཛིན་པར་འགྲོ་བས་ན་དམིགས་པ་གང་ཡང་མེད་དེ། དེ་ལྟར་ན་སྤང་བྱ་དང་གཉེན་པོ་གཉིས་ཀྱིས་བྲི་བ་དང་གང་བ་མེད་པར་བསྒོམ་མོ། ། སྒྲོལ་མའི་བྱང་ཆུབ་ཀྱི་སེམས་ཀྱིས་སྒྱུ་མ་ལ་བློ་སྦྱངས་ལ་སྟོང་པའི་རྒྱས་གདབ་སྟེ་ཟུང་འཇུག་ཏུ་བསྒོམ་པ་ནི།
དངོས་པོ་ཐམས་ཅད་མེ་ལོང་གི་གཟུགས་བརྙན་བཞིན་དུ་བསྒོམ་པ་ནི་གཟུགས་བརྙན་རང་བཞིན་ཞེས་བྱ་བའོ། ། དེ་ལྟར་སྒྱུ་མ་ལ་བློ་འབྱོངས་ནས་དེ་རྣམས་རང་བཞིན་མེད་པར་བསྒོམ་པ་ནི་སྟོང་ཉིད་དྲི་མེད་ཅེས་བྱ་བའོ། ། དེ་ལྟར་ན་སྣང་ལ་རང་བཞིན་མེད་པ་ནི་ཆོས་ཐམས་ཅད་ལ་བསོད་ནམས་དང་སྡིག་པའི་རེ་དོགས་དང་བྲལ་བའོ་ཞེས་བྱ་བར་བསྒོམ་པར་བྱའོ། ། འཁོར་ཐམས་ཅད་ཀྱི་བྱང་ཆུབ་ཀྱི་སེམས་ནི་ཇི་ལྟར་ཆུ་ནང་ཞེས་བྱ་བ་ལ་སོགས་པ་སྟེ། སྣོད་བཅུད་དང་འཁོར་འདས་ཀྱི་ཆོས་ཐམས་ཅད་རྟེན་དང་བརྟེན་པའི་དཀྱིལ་འཁོར་གྱི་རྣམ་པ་ལས་མ་འདས་པར་བསྒོམ་པ་དེ་ཡང་སྣང་ལ་རང་བཞིན་མེད་པ་ཆུ་ནང་གི་ཟླ་བ་ལྟར་བདེན་པ་དང་བརྫུན་པ་ལས་གྲོལ་བར་བསྒོམ་མོ་ཞེས་བྱ་བའི་དོན་ཏོ། ། བྱང་ཆུབ་ཀྱི་སེམས་བཅུ་གཅིག་བསྟན་ཏོ།། །། དེ་ནས་སའི་ཆོ་ག་ལ་སོགས་པའི་དུས་སུ་བདུད་ཚར་གཅད་པར་བྱ་བའི་ཕྱིར་མདའ་གཞུའི་རིག་བྱེད། དཀྱིལ་འཁོར་མཆོད་པའི་ཕྱིར་རོལ་མོའི་རབ་ཏུ་དབྱེ་བ་དང༌། སྤོས་ཀྱི་བཀོད་པ་དང་རྐང་སྟབས་དང་ལག་སྟབས་ཀྱི་བཀོད་པ་མདོར་བསྡུས་པ་རྣམས་ནི་ཞིབ་ཏུ་གཞུང་མངས་སུ་དོགས་པས་མ་བྲིས་ལ་བླ་མའི་གསུང་ལ་ལེགས་པར་འདྲིས་པ་དང་བཅས་པས་ཐེ་ཚོམ་མེད་པར་ཤེས་པར་བྱའོ། ། དེ་ནས་ཕྱི་དང་ནང་གི་སྦྱིན་སྲེག་གི་མངོན་པར་རྟོགས་པ་ནི་སྔར་ལེའུ་བརྒྱད་པར་ཡང་ཁོ་བོས་ལོགས་སུ་བྱས་པའི་མངོན་པར་རྟོགས་པ་བཞིན་ཅུང་ཟད་བསྟན་ལ་འདིར་ཡང་གསལ་བར་བྱས་སོ། །
ཚིག་གི་དོན་ལས། ནང་གི་སྦྱིན་སྲེག་གི་རང་གི་ལྷག་པའི་ལྷར་དམིགས་ན་དཀྱིལ་འཁོར་གྱི་ལྷ་གྲངས་དང་མཐུན་པའི་དཀྱིལ་འཁོར་བཀོད་ལ་བསྒོམ་པའོ། ། ཐམས་ཅད་འབྱོར་བའམ་དམིགས་ནས་ནི་དངོས་སུ་མ་འབྱོར་པ་རྣམས་བསམས་པས་འགྲུབ་བོ། ། ཤར་ལྷོ་ལ་སོགས་པས་ནི་ལྷ་དགོད་པ་བསྟན་ཏོ། ། དམ་པའི་ཚེ་ནི་ཚེ་བསྲིང་བའི་ཕྱིར་ཁ་ཟས་དཱུར་བར་བསམས་ཏེ་སྙིང་གའི་དཀྱིལ་འཁོར་མཆོད་པའོ། ། ཡིད་ཀྱིས་མར་ཁུ་བསམས་པ་ལ་སོགས་པ་ནི་ཕྱི་ནང་གཉིས་ཀའི་ཐུན་མོང་སྟེ་མ་འབྱོར་པ་ཐམས་ཅད་བསམ་གཏན་རྡོ་རྗེ་སྦྱིན་སྲེག་བྱ་ཞེས་བྱ་བའོ། ། འདིས་ནི་རྡོ་རྗེ་མཉེས་པར་འགྱུར། ། ཞེས་པ་མན་ཆོད་ཕན་ཡོན་ཏེ། ཕྱི་ནང་གི་སྦྱིན་སྲེག་གཉིས་ཀའི་ཕན་ཡོན་ཏེ། ཕྱིའི་ནི་དངོས་སུ་བསྟན་ལ།
ནང་གི སྦྱིན་སྲེག་ཆོ་གས་དགྱེས་པ་ཉིད། ། དེ་བཞིན་ཚོགས་ཀྱི་དཀྱིལ་འཁོར་རོ། ། ཞེས་གསུངས་པས་སོ། ། ཚིག་དོན་ལྷག་མ་རྣམས་ནི་གཞུང་ཉིད་ཀྱི་སྟེང་དུ་ཞིབ་ཏུ་བཤད་པར་བྱ་སྟེ་རྟོགས་པར་སླའོ། ། དཀྱིལ་འཁོར་འཁོར་ལོའི་ལམ་ཉེ་བའི་རྒྱུ་དང་ཐུན་མོང་དུ་བཤད་པ་ནི་འདུ་ཤེས་གསུམ་དང་ལྡན་པའི་མངོན་པར་རྟོགས་པ་སྟེ། རྡོ་རྗེ་སེམས་དཔར་བསྐྱེད་པ་ནི། ། ཞེས་བྱ་བ་ནི་བདག་དང་ཕྱག་རྒྱ་གཉིས་ཀ་ལྷར་བསྐྱེད་པ་ལྷའི་འདུ་ཤེས་སོ། ། རྡོ་རྗེ་པདྨར་བསྒོམ་པ་ནི་ཧཱུྃ་ལས་རྡོ་རྗེ་དང་ཨ་ལས་པདྨར་བསྐྱེད་པའོ། ། དེ་ཡི་མགོ་བོའི་སྣ་རྩེ་ལ་བྱ་བ་ནི་རྡོ་རྗེའི་རྩེ་མོར་ཕྱག་འཚལ་ཞེས་བྱ་བ་ནི་ཨོཾ།
ཡིད་བཞིན་ནོར་བུ་ཞེས་བྱ་བ་ནི་ཨོཾ་ལས་བྱུང་བའི་ནོར་བུ། བུ་གུའི་ནང་དུ་ཕཊ་ཅེས་བྱ་བ་ནི་ཧཱུྃ་མགོ་ཐུར་ལ་བལྟས་པ་དང༌། ཕཊ་གྱེན་ལ་བལྟས་པས་བྱང་ཆུབ་ཀྱི་སེམས་ཀྱི་འགྱུར་བ་འགེགས་པ་སྟེ། ཡེ་ཤེས་མ་ལྷུང་ཡང་དག་གནས། ། ཞེས་འབྱུང་བ་ཡིན་ནོ། ། དེ་ནས་ཕྱག་རྒྱ་ཆེན་པོ་བསྒྲུབ་པའི་བསམ་པ་ལྷན་ཅིག་སྐྱེས་པའི་ཆོས་ཀྱི་འདུ་ཤེས་མངོན་དུ་བྱའོ། ། ལྷ་སོ་སོ་ཕྱག་རྒྱ་དང་བཅས་པའི་དམིགས་པ་ནི་རྡོ་རྗེ་སེམས་དཔའ་ལ་སོགས་པ་ནི་རིགས་ལྔའི་མིང་ཡིན་ལ། ཕྱག་རྒྱ་ཆེན་པོ་ལ་སོགས་པ་ནི་ཡུམ་ལྔའི་མིང་ཡིན་ནོ། ། ལྷག་མ་རྟོགས་པར་སླའོ། ། དཀྱིལ་འཁོར་གྱི་ས་ཡོངས་སུ་གཟུང་བའི་སྐབས་སུ་རྐང་སྟབས་དང་ལག་སྟབས་ལ་སོགས་པའི་བཀོད་པ་ནི་བགེགས་བསྐྲད་ལ་ས་ཡོངས་སུ་གཟུང་སྟེ་བྱིན་གྱིས་བརླབ་པའི་དགོས་པ་ཡིན་ནོ། །
དེ་ལ་ཤར་དུ་གཡས་བརྐྱང༌། ལྷོར་གཡོན་བརྐྱང༌། ནུབ་ཏུ་མཉམ་པའི་སྟབས་ཞེས་བྱ་བ་ལ་ས་ག བྱང་དུ་དཀྱིལ་འཁོར་ཞེས་བྱ་བ་ཟླུམ་པོ། བྱང་ཤར་དུ་རྡོ་རྗེའི་རྐང་སྟབས། ཤར་ལྷོར་སྣ་ཚོགས་གཅོད་པ། ལྷོ་ནུབ་ཏུ་རུ་སྦལ་གྱི་རྐང་སྟབས། ནུབ་བྱང་དུ་བུང་བའི་འཕུར་སྟངས་ཏེ་རྐང་སྟབས་བརྒྱད་ཀྱིས་དཀྱིལ་འཁོར་ཁོར་གཅིག་བསྐོར་རོ། ། དེ་ནས་རྒྱ་མཚོ་བསྐྱོད་པ་ལ་སོགས་པའི་རྐང་སྟབས་བཞིས་དཀྱིལ་འཁོར་གྱི་མཐའ་ཁོར་བཞིར་བསྐོར་རོ། ། དེ་ནས་ལག་སྟབས་ཀྱི་རྣམ་པར་བཀོད་པ་ཐམས་ཅད་དཀྱིལ་འཁོར་གྱི་དབུས་ཉིད་དུ་བྱའོ། །
ཞེས་ཀྱང་གསུང་ལ་རྐང་སྟབས་དང་བསྟུན་ནས་ལག་སྟབས་བྱེད་པའང་གསུང་ངོ༌། ། དེ་ལྟར་བྱེད་ན་དབུས་སུ་རྡོ་རྗེ་འཕྱར་བའམ། རལ་གྲི་འཕྱར་བའི་ཚུལ་དུ་ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲི། ཡང་དབུས་སུ་མདུང་གི་ཚུལ་གཞུའི་ཚུལ་ནས་བརྩམས་ཏེ་རིམ་པ་བཞིན་ཤར་ནས་བྱང་གི་བར་དུ་གསུམ་གསུམ་བྱ། མེ་ཏོག་དང་སྒེག་མོ་དང་གླིང་བུ་གསུམ་བྱང་ཤར། དེ་བཞིན་དུ་བདུག་པ་དང་པི་ཝཾ་དང་ཕྲེང་བ་གསུམ་ཤར་ལྷོར་ཞེས་བྱ་བ་ལ་སོགས་པའོ། ། འདུག་སྟངས་དྲུག་ནི་དཀྱིལ་འཁོར་གྱི་དབུས་སུ་བྱའོ། །
ཉམས་དགུ་ནི་ལྷའི་ང་རྒྱལ་དང་ལྡན་པས་སྐུ་གསུང་ཐུགས་ཀྱི་ཉམས་གསུམ་གསུམ་ནི་དཀྱིལ་འཁོར་གྱི་དབུས་སུ་བྱའོ། ། དབྱངས་ཀྱི་རིགས་མི་འདྲ་བ་རྣམས་ཀྱང་དཀྱིལ་འཁོར་གྱི་དབུས་སུ་བྱ་སྟེ། དེ་ལ་འདིར་བླ་མ་གོང་མ་རྣམས་ནི་གླུའི་ཚིག་ལ་གསུངས་ཏེ་དྲུག་གི་རྗེས་སུ་སྐྱེས་པ་ནི་ཥ་ཌ་པ་ཨ་ནུ་གྷི་ཏ་ཏེ་ཥ་ཡིས་མགོ་དྲངས་པའི་ཚིག་དྲང་སྲོང་གི་རྗེས་ནི་རྀ་ཥ་པ་ཨ་ནུ་གྷི་ཏ་སྟེ་རྀ་ཡིས་མགོ་དྲངས་བ། དྲི་ཟའི་རྗེས་ནི་གནྡྷརྤ་ཨ་ནུ་གྷི་ཏ་སྟེ་ག་ཡིས་མགོ་དྲངས་པ། བར་མའི་རྗེས་ནི་མ་དྷྱ་ན་ཨ་ནུ་གྷི་ཏ་སྟེ་མ་ཡིས་མགོ་དྲངས་པ། ལྔ་པའི་རྗེས་ནི་པཉྩ་ཨ་ནུ་གྷི་ཏ་ཏེ་པ་ཡིས་མགོ་དྲངས་པ། བློ་གསལ་གྱི་རྗེས་ནི་དྷཱི་བྷ་ས་ཨ་ནུ་གྷི་ཏ་སྟེ་དྷཱི་ཡིས་མགོ་དྲངས་པ། འཁོར་ཉན་པ་ནི་ནི་ཤ་སྟ་ཨ་ནུ་གྷི་ཏ་སྟེ་ནི་ཡིས་མགོ་དྲངས་པ་ཡིན་ནོ། ། ཞེས་གསུང་ངོ༌། ། སྒྲའི་བསྟན་བཅོས་ཨ་མ་ར་ཀོ་ཥ་ལས་འདི་དག་ནི་གྲེ་བའི་འགྱུར་གྱི་བྱེ་བྲག་ཡིན་ཏེ།
ཚིག་གང་ལ་ཡང་འགྱུར་གྱི་བྱེ་བྲག་གིས་ཕྱེ་བ་ཡིན་ནོ། ། ཞེས་བཤད་དེ་ཇི་སྐད་དུ། དྲུག་ལས་སྐྱེས་པ་རྨ་བྱའི་དབྱངས། ། བ་ལང་དགའ་དབྱངས་རྀ་ཥ་པ། ། གནྡྷརྤ་ནི་ར་སྐྱེས་སྒྲ། ། ཁྲུང་ཁྲུང་བར་མའི་དབྱངས་སུ་སྒྲོགས། ། མེ་ཏོག་ཐུན་མོང་རྒྱས་པའི་ཚེ། ། ཁུ་བྱུག་སྒྲོགས་པ་ལྔ་པ་ཡིན། ། རྟ་ནི་བློ་གསལ་དབྱངས་སུ་འཚེར། ། འཁོར་ཉན་པ་ནི་གླང་ཆེན་སྒྲ། །
རྨ་བྱ་ལ་སོགས་དེ་དག་རྣམས། ། མྱོས་པའི་ཚེ་ན་ལྔ་པར་སྒྲོགས། ། ཞེས་བཤད་ལ་སྒྲའི་དོན་ཅིའི་ཕྱིར་དྲུག་ལས་སྐྱེས་པ་ལ་སོགས་པ་ཞེས་གྲགས་ཤེ་ན་བཤད་པ། སྣ་དང་མགྲིན་པ་བྲང་དང་རྐན། ། ལྕེ་དང་སོ་རྣམས་ལ་བརྟེན་ཏེ། དྲུག་པོ་དག་ལས་ཡོངས་སྐྱེས་པས། ། དེ་ཕྱིར་དྲུག་ལས་སྐྱེས་ཞེས་བྱ། ། རྣམ་པ་ཀུན་ཏུ་སེམས་འཇུག་ཕྱིར། ། རྀ་ཥ་བྷ་ཞེས་རབ་ཏུ་གྲགས། ། ཆ་ཤས་འཛིན་ཅིང་གནྡྷརྦའི། །
ཡུལ་པས་ལེན་ཅིང་གནྡྷརྤ། བར་མ་ཞེས་བྱའི་འདྲེན་པ་ལས། ། བྱུང་བས་བར་མ་ཞེས་སུ་གྲགས། ། འབྱུང་བ་ལྔ་ཡིས་རྫོགས་བྱེད་པ། ། དེས་ན་ལྔ་པ་ཞེས་སུ་སྨྲ། ། བློ་གསལ་རྣམས་ཀྱིས་བྱས་པའི་ཕྱིར། ། བློ་གསལ་ཞེས་ནི་ཤེས་པར་བྱ། ། གང་ཕྱིར་དབྱངས་རྣམས་འདྲེས་གྱུར་པ། ། དེ་ཡི་ཕྱིར་ན་ནི་ཤ་དང༌། ། ཞེས་གསུངས་སོ། །
ཉུང་ངུའི་དབྱེ་བ་ནི་ཚིག་གི་འགྱུར་བདུན་པོ་དེ་ཕྲ་མོར་ལེན་པ་བདུན་ནོ། ། སྒྲོལ་བ་ནི་འབྲིང་དུ་ལེན་པ་བདུན་ནོ། ། འཇིགས་པ་ནི་དྲག་པོ་བདུན་ཏེ་གཉིས་གཅིག་གོ ། གང་བ་ནི་ཚིག་དང་ངག་རྫོགས་པ་གཉིས་གཅིག་གོ ། ཕྱེད་ཕྱི་བ་ནི་ཕྱེད་མི་གསལ་བ་གཉིས་གཅིག་གོ ། རྣམ་པར་འདྲེ་བ་ནི་འགྱུར་རམ་ཚིག་འདྲེས་པ་སྟེ། བཞིའམ་ལྔའམ་དྲུག་གམ་བདུན་འདྲེས་པ་ལ་སོགས་པའང་ཤེས་པར་བྱའོ། ། འདོད་ཆགས་གཉིས་མཚུངས་པ་ནི་གཉིས་འདྲེས་བཞི་གཉིས་སོ། ། གསུམ་མཚུངས་པ་ནི་གསུམ་འདྲེས་སོ། ། ལྐོག་མ་ཉེད་པ་སྣ་གླུ་ལྟ་བུ།
རྐན་དང་ལྕེ་དང་སོ་ཉེད་པ་ནི་ཇེ་གསལ་ཇེ་གསལ་ལེན་པའོ། ། མདོར་ན་དེ་དག་ཐམས་ཅད་ནི་བླ་མའི་ལུས་ངག་གི་ལག་ལེན་མཐོང་ཞིང་ལེགས་པར་དྲིས་ཏེའང་རྟོགས་པར་བྱའོ། ། མེ་ཏོག་འདི་དག་བཟང་ཞིང་དགེ ། ལ་སོགས་པའི་ཚིག་གི་དོན་ནི་རྟོགས་པར་སླའོ། ། ལེའུ་བཅུ་བཞི་པ་ཚིགས་སུ་བཅད་པ་ཉིས་བརྒྱའི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བཅོ་ལྔ་པ་བཤད་པར་བྱ་སྟེ། དེ་ལ་ལེའུ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་སྤྱི་དང་སྦས་པ་སྟོན་ལ་བླ་མ་མཉེས་པའི་ཞར་ལ་འབྲས་བུ་ཅུང་ཟད་ཀྱང་བསྟན་ཏོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་བོ་ལ་ལྷ་རྣམས་ཀྱི་ས་བོན་གྱི་ཞར་ལ་ཡི་གེའི་དོན་ཡང་ཅུང་ཟད་བསྟན་ཏོ། ། མངོན་པར་རྟོགས་པ་ནི་སྨིན་པར་བྱེད་པ་དབང་དང༌། བསྐྱེད་པའི་རིམ་པ་དང༌།
ཉེ་བའི་རྒྱུ་དང༌། ལས་ཀྱི་ཚོགས་དང༌། དམ་ཚིག་དང་སྡོམ་པ་བསྟན་ལ། བླ་མ་མཉེས་པ་ནི་སྡོམ་པའི་ཁོངས་སུ་འདུ་ཞིང༌། བསྟོད་པ་ནི་དཀྱིལ་འཁོར་དང་འབྲེལ་པ་དང༌། བསྐྱེད་པའི་རིམ་པ་ཐམས་ཅད་དང་ཡང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན་ཧེ་རུ་ཀ་གསུམ་ནི་ལེའུ་གསུམ་པར་ཕྱག་བཞི་པའི་ཞལ་གསལ་བར་བྱེད་ལ། གཞན་རྣམས་མདོར་བསྡུས་པའི་ཚུལ་གྱིས་ཕན་འདོགས་སོ། ། དངོས་གྲུབ་མཐའ་དག་སྒྲུབ་པའི་ལྷའི་རྣལ་འབྱོར་རྣམས་ནི་ལེའུ་གཉིས་པ་དང༌། བཅུ་གཅིག་པ་དང༌།
ཕྱི་མའི་དགུ་པ་དང༌། བཅུ་པར་ཀུ་རུ་ཀུལླེ་དོན་བསྡུས་པའི་ཚུལ་གྱིས་གསལ་བར་བྱེད་ལ། གཞན་རྣམས་མ་ཚང་བ་ཁ་སྐོང་བའི་ཚུལ་དུ་གསལ་བར་བྱེད་དོ། ། ཉེ་བའི་རྒྱུ་ནི་ལེའུ་བརྒྱད་པ་དང༌། ཕྱི་མའི་ལེའུ་གཉིས་པར་མི་གསལ་བ་གསལ་ཞིང་མ་ཚང་བ་ཁ་སྐོང་བའི་ཚུལ་དུ་ཤིན་ཏུའང་ཕན་འདོགས་སོ། ། དབང་གི་རྐང་གྲངས་ནི་ལེའུ་བཅུ་པ་དང༌། ཕྱི་མའི་གསུམ་པ་དང༌། ལྔ་པ་དང༌། བཅུ་གཉིས་པར་དོན་བསྡུས་པའི་ཚུལ་གྱིས་ཕན་འདོགས་སོ། ། དམ་ཚིག་གི་ཚོགས་བླ་མ་མཉེས་པར་བྱེད་པ་དང་བཅས་པ་ནི་ལེའུ་གཉིས་པ་དང༌།
ཕྱི་མའི་ལེའུ་གསུམ་པར་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་སོ། ། བསྟོད་པ་ནི་དཀྱིལ་འཁོར་དང༌། བསྐྱེད་པའི་རིམ་པ་འབྱུང་བའི་ཕྱོགས་ཀུན་ཏུ་ཁ་སྐོང་ངོ༌། ། གླེང་གཞིའི་ཚིག་བསྡུས་པ་ནི་བརྗོད་བྱ་དང༌། རྗོད་བྱེད་དང༌། མངོན་པར་རྟོགས་པ་དང༌། རྩ་བའི་རྒྱུད་ཀྱི་གསལ་བྱེད་ཐམས་ཅད་ཚང་བ་ཡིན་པས་འདི་ལ་ཀུན་འཇུག་གོ ། སྤྱིའི་དོན་ཏོ། ། ཡན་ལག་གི་དོན་ལས་ཧེ་རུ་ཀ་གསུམ་ནི་འདིར་དཔའ་བོ་གཅིག་པའམ་ལྷན་ཅིག་སྐྱེས་པའི་རྣལ་འབྱོར་དུ་གསུངས་ཏེ། དེ་ལྟ་བུའི་མངོན་པར་རྟོགས་པ་བསྒོམ་ན་འོག་ཀུ་རུ་ཀུལླེ་ལ་སོགས་པ་དང་འདྲ་བས་དེར་བརྗོད་པར་བྱའོ། །
དཀྱིལ་འཁོར་དུ་བསྒོམ་ན་རྩ་བའི་རྒྱུད་དང་ཐུན་མོང་དུ་བྱས་ཏེ་ཚོགས་ཀྱི་ཞིང་སྤྱན་དྲང་བ་ནས་གཞལ་ཡས་ཁང་བསྒོམ་པའི་བར་ལེའུ་བཅུ་གཉིས་པ་བཞིན་བྱ། དེ་ནས་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པ་དང༌། འཁོར་གྱི་ལྷ་མོ་དབྱུང་བ་ནས་བརྩམས་ཏེ་ཡན་ལག་ཐམས་ཅད་གོང་དུ་བསྟན་པ་བཞིན་རྒྱས་པར་ཤེས་པར་བྱའོ། ། ཡང་ཕྱག་གཉིས་པ་ལ་ཡུམ་མེད་པས་འཁོར་གྱི་ལྷ་མོ་སྙིང་ག་ནས་འབྱིན་ལ་དེའི་ཕྱིར་རྒྱུ་རྡོ་རྗེ་འཛིན་པ་འོད་དུ་ཞུ་བ་དང༌། གླུས་བསྐུལ་བ་དང༌། འབྲས་བུ་རྡོ་རྗེ་འཛིན་པ་བཞེངས་པའང་འདིའི་ཕྱོགས་ལ་མི་དགོས་སོ། ། ཡང་བདག་མེད་མ་ནི་ཕྱིའི་ཡུམ་ཡིན་པས་ཡུམ་བདག་མེད་མས་བྱས་ལ། མཁའ་གསང་བྱིན་གྱིས་བརླབ་པ་ལ་སོགས་པ་ནི་ཐམས་ཅད་ཕྱག་བཅུ་དྲུག་པ་བཞིན་དུ་བྱས་ཀྱང་འགྲུབ་པ་ཡིན་ནོ། ། དེ་ལྟར་མི་བསྐྱོད་པའི་ཕྱོགས་ཀྱི་ཧེ་རུ་ཀ་བཞི་བསྟན་པ་བཞིན་རྣམ་པར་སྣང་མཛད་ལ་སོགས་པ་ལ་ཡང་བསྟན་ནས། དཀྱིལ་འཁོར་དྲུག་ཅུ་རྩ་གཉིས་སུ་བྱེད་པའི་མན་ངག་ནི་སྔར་ལེའུ་ལྔ་པར་བསྟན་ཟིན་ཏོ། །
འདི་སྐད་བདག་གིས་ཐོས་པ་སྟེ། ། ཞེས་བྱ་བ་ལ་སོགས་པ་གླེང་གཞིའི་ཚིག་གི་དོན་འདི་ལ་སྤྱི་དང་སྦས་པ་མཐར་ཐུག་གསུམ་གྱི་ངག་གི་དོན་ཅུང་ཟད་ཅིག་བརྗོད་པར་བྱའོ། ། དེ་ལྟར་གླེང་གཞི་བསྡུས་པ་འདིར་ཅིའི་ཕྱིར་འབྱུང་སྙམ་ན། རྡོ་རྗེ་གུར་འདིས་རྩ་བའི་རྒྱུད་རྒྱས་བསྡུས་གཉིས་ཀའི་དོན་བསྡུས་ཤིང་གསལ་བར་བྱེད་པ་ཡིན་པས་གོང་འོག་གི་ཚིག་ཐམས་ཅད་ཀྱིས་ནི་རྒྱུད་རྒྱས་པའི་ཚིག་དང་དོན་བསྡུས་ཏེ། ཉུང་ངུའི་རྒྱུད་འདི་ལ་མི་གསལ་བ་གསལ་ཞིང་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་པ་ཡིན་ལ། ཉུང་ངུའི་རྒྱུད་འདིའི་ཚིག་གི་དོན་བསྡུས་པ་ནི་གླེང་གཞི་དང༌། ལུས་རྣམ་པར་གཞག་པ་འདི་ཙམ་ཞིག་ཏུ་འདུས་སོ་ཞེས་བྱ་བའི་དོན་ཡིན་ནོ། ། ཀུ་རུ་ཀུལླེ་དང་སྤྱན་རས་གཟིགས་ནས་བརྩམས་ཏེ་རྡོ་རྗེ་ནག་པོ་ཆེན་པོ་བསྐྱེད་པའི་མངོན་རྟོགས་ནི་འདི་ཡིན་ཏེ། རང་གང་བསྒོམ་པའི་ལྷའི་སྐུ་དྲན་པར་བྱས་ལ་སྙིང་གར་པདྨ་དང་དེའི་སྟེང་དུ་ཞི་བ་རྣམས་ཀྱི་ནི་ཟླ་བ་ཁྲོ་བོ་རྣམས་ཀྱི་ཉི་མའི་སྟེང་དུ་རང་རང་གི་ས་བོན་བསམས་ལ། དེ་ལས་འོད་བྱུང་སྟེ་ཚོགས་ཀྱི་ཞིང་སྤྱན་དྲང་ཞིང་མཆོད་པ་དང༌།
དེའི་སྤྱན་སྔར་ཡན་ལག་བདུན་བྱ་བ་དང༌། ཚད་མེད་པ་བཞི་བསྒོམ་པ་དང༌། ཡེ་ཤེས་ཀྱི་ཚོགས་བསགས་ཆོས་ཐམས་ཅད་སྟོང་པ་ཉིད་བསྒོམ་པའི་བར་བྱས་ལ། དེ་ནས་སྲུང་བའི་འཁོར་ལོ་བསྒོམ་པའམ་མ་བསྒོམས་ཀྱང་རུང་སྟེ། པདྨ་དང་ཉི་མའམ་ཟླ་བའི་སྟེང་དུ་རང་རང་གི་ས་བོན་ལས་བསྐྱེད་ཀྱང་རུང་ས་བོན་ལས་ཕྱག་མཚན་ས་བོན་གྱིས་མཚན་ཏེ་དེ་སྤྲོས། སེམས་ཅན་གྱི་དོན་བྱས་ཚུར་འདུས་པ་ལས་བསྐྱེད་ཀྱང་རུང་སྟེ་རང་རང་གི་དམ་ཚིག་སེམས་དཔའ་བསྐྱེད། སྐུ་གསུང་ཐུགས་བྱིན་གྱིས་བརླབ། ཡེ་ཤེས་འཁོར་ལོ་དགུག་གཞུག་བྱ། དབང་བསྐུར་ནས་རིགས་ཀྱི་བདག་པོའི་རྒྱས་བཏབ་ལ་སྙིང་གར་ཟླ་བའམ་ཉི་མའི་སྟེང་དུ་རང་རང་གི་ས་བོན་ལ་རང་རང་གི་སྔགས་ཀྱིས་བསྐོར་བ་ལ་དམིགས་ཏེ། རང་རང་གི་སྙིང་པོ་ཡི་གེ་གྲངས་ཀྱི་འབུམ་མམ་དེ་བཞི་འགྱུར་རམ་བརྒྱད་འགྱུར་གྱི་བསྙེན་པ་བྱས་ན་ལས་སྦྱོར་གྱི་དུས་སུ།
འཇིག་རྟེན་མགོན་གྱིས་ནད་རྣམས་ཞི། ། ཞེས་བྱ་བ་ལ་སོགས་པ་འགྲུབ་པར་འགྱུར་རོ། ། ཚིག་གི་དོན་ལྷག་མ་རྣམས་ནི་རྟོགས་པར་སླ་ལ། ཛཾ་བྷ་ལའི་སྐབས་སུ་སྐྱོར་གང་རྡོ་རྗེ་ཆུ་བླུགས་ཞེས་བྱ་བའི་མངོན་རྟོགས་ནི་བསྙེན་པ་འབུམ་ཕྲག་བཞི་སོང་ནས་ཐུན་མཚམས་སུ་ཆུ་དབུལ་བར་བྱ་སྟེ། དེའང་བདག་ཛཾ་བྷ་ལར་བསྒོམས་ལ། ཕྱག་གཡས་པའི་བི་ཛ་པཱུ་ར་ལས་བདག་གི་དྲི་ཆུའམ་ཆུ་རང་ཡེ་ཤེས་ཀྱི་བདུད་རྩིར་གྱུར་བ་མདུན་དུ་རྡོ་རྗེ་ཆོ་ག་བཞིས་བསྐྱེད་པའི་ཛཾ་བྷ་ལའི་ཞལ་དུ་དབུལ་བར་བསམ་ཞིང་ཨོཾ་ཛཾ་བྷ་ལ་ཛ་ལེནྡྲ་ཡེ་སྭཱ་ཧཱ། ཞེས་པའི་སྔགས་ཀྱིས་རྡོ་རྗེའི་ཆུའམ་ཆུ་གཙང་མ་རྡོ་རྗེའི་ཆུར་བསྒོམས་ལ། ཁྱོར་བ་བརྒྱ་རྩ་བརྒྱད་ཕུལ་ལ་མཆོད་པས་མཆོད་དེ་གཏོར་མ་བཏང་ལ་བསྟོད་པས་བསྟོད་དེ་དངོས་གྲུབ་བླང་ལ་བཟོད་པར་གསོལ་ཏེ་མདུན་གྱི་ཡེ་ཤེས་པ་གཤེགས་ལ་དམ་ཚིག་པ་བདག་ལ་བསྡུའོ། ། སོ་སོར་འབྲང་མའི་སྐབས་སུ། ཟླུམ་པོའི་བཞུགས་ཚུལ་ཡང་དག་གནས། །
ཞེས་བྱ་བ་ནི་སོ་སོར་འབྲང་མ་ཉིད་ཀྱང་ཞབས་ཀྱི་སོར་མོ་རྣམས་ནང་དུ་བསྟན་ནས་བར་དུ་མཐོ་གསུམ་ཙམ་ཡོད་པར་བསྒོམ་པ་ནི་ཟླུམ་པོའི་འདུག་སྟངས་ཏེ་པཱུ་ཛའི་འཁྲུལ་འཁོར་རོ། ། རང་ལས་རབ་འཐོན་དུས་བཞིན་དུ། ། ནམ་མཁའི་གནས་ནས་འཇམ་པའི་དབྱངས། ། འབྱུང་བར་རྣམ་པར་བསམ་པར་བྱ། ། རྗེ་བཙུན་མའི་མངལ་ནས་འཕགས་པ་འཇམ་པའི་དབྱངས་མང་པོ་སྤྲུལ་ནས་སྤྲོ་ཞིང་སྔགས་བཟླས་ན་བུད་མེད་དེ་བུ་དང་ལྡན་པར་འགྱུར་རོ། ། ནག་པོ་ཆེན་པོའི་བསྙེན་པའི་སྔགས་མ་གསུངས་པ་ནི་ཨོཾ་མ་ཧཱ་ཀཱ་ལ་ཧཱུྃ་ཕཊ་ཅེས་བདུན་འབུམ་མམ་འབུམ་ཕྲག་ལྔ་བཅུ་ང་དྲུག་བཟླས་པ་ནི་བསྙེན་པའོ། ། དེ་ནས་སྒྲུབ་པ་ནི་བསྒྲུབ་བྱ་གདུག་པ་ཅན་དེའི་སྤྱི་བོར་རང་འདུག་པར་བསམས་ཏེ། གཡས་ཀྱི་གྲི་གུག་གིས་ཤ་བཅད་ཅིང་ཟ་བ་གཡོན་ཀྱི་ཐོད་པས་ཁྲག་འཐུང་བར་བསམ། དེ་བཞིན་དུ་སྙིང་ག་ནས་རང་འདྲ་བའི་སྤྲུལ་པ་དཔག་ཏུ་མེད་པ་སྤྲོས་པས་ཀྱང་ཤ་ཁྲག་ཟ་འཐུང་བར་བསམ་མོ། ། དེའི་དུས་ཀྱི་གཏོར་མ་ཤ་ལྔ་བདུད་རྩི་ལྔ་དང་བཅས་པ་ལ་ཨོཾ་ཨཱཿཧཱུྃ་གིས་བྱིན་གྱི་བརླབས་ལ་སྔགས་རིང་གིས་དབུལ་ལོ། །
དེའི་བཟླས་བསྒོམ་གཉིས་ཀྱིས་མ་གྲུབ་ན་དགྲ་བོའི་རྐང་རྗེས་ཀྱི་རྡུལ་དང་བག་ཟན་ལ་ཚ་བ་གསུམ་གྱིས་བསྲེས་པ་ལས་ལིངྒ་བྱས་ལ་དུག་དང་སྐེ་ཚེ་ལ་སོགས་པ་དྲག་པོའི་རྫས་ཀྱིས་དེའི་མིང་མཱ་ར་ཡ་དང་བཅས་པ་བྲིས་ཏེ་ལིངྒའི་སྙིང་གར་གཞུག དེ་ནས་ལིངྒ་དེ་ལ་སྤྲ་ཚིལ་གྱིས་གཡོགས་ལ་ལུས་ལ་ཚེར་མས་དགང༌། དེ་ནས་བསྒྲུབ་བྱ་དགུག་གཞུག་ལན་མང་དུ་བྱས་ཏེ། སྔགས་རིང་གི་མཐར་ཆེ་གེ་མོ་མཱ་ར་ཡ་ཧཱུྃ་ཕཊ་ཅེས་བཟླས་ཤིང་འབྲས་ཕུབ་ཀྱི་མེ་ལ་ཇི་སྲིད་དུ་སྤྲ་ཚིལ་མ་ཞུའི་བར་དེ་སྲིད་དུ་གདུང་བར་བྱའོ། ། དེ་ལྟར་ཞག་བདུན་བྱས་ནས་ཟླ་བ་ཕྱེད་ཀྱི་བར་དུ་གདུངས་ན་གདུག་པ་ཅན་ངེས་པར་འཆི་བར་འགྱུར་རོ། ། ཉེ་བའི་རྒྱུའི་མངོན་པར་རྟོགས་པ་ནི། ཉེ་བའི་རྒྱུ་སྒྲུབ་པའི་གང་ཟག་དང༌། གྲོགས་དང༌། དུས་དང༌། གནས་དང༌།
ཆོ་ག་དང༌། རང་གི་ངོ་བོ་ཞེས་བྱ་བ་དྲུག་ལོགས་སུ་བྱས་པའི་མངོན་པར་རྟོགས་པ་བཞིན་འདིར་ཞིབ་ཏུ་བརྗོད་པར་བྱའོ། ། ཚིག་གི་དོན་ནི། དངོས་གྲུབ་ཀུན་གྱི་སྤྱོད་ཡུལ་མིན། ། ཞེས་བྱ་བ་ནི་ཕ་རོལ་ཏུ་ཕྱིན་པའི་སྡེ་སྣོད་དང་རྣལ་འབྱོར་གྱི་རྒྱུད་མན་ཆད་ཀྱིས་ཀྱང་འབྲས་བུ་འདི་ལྟ་བུ་འགྲུབ་པར་མི་འགྱུར་རོ་ཞེས་བྱ་བའི་དོན་ཏོ། ། དེ་དུས་དེ་ཡི་ལུས་ཐོབ་ཅིང༌། ཞེས་བྱ་བ་ནི་ཞག་དྲུག་པའི་ཐོ་རངས་ཀྱི་མཐར་རྡོ་རྗེ་འཆང་ཆེན་པོ་སྐད་ཅིག་དེ་ཉིད་ལ་འགྲུབ་བོ་ཞེས་བྱ་བའི་དོན་ཏོ། ། སྐད་ཅིག་ལ་ནི་དེ་འཁོར་ལྡན། ། ཞེས་བྱ་བ་ནི་འཇིག་རྟེན་དང་འཇིག་རྟེན་ལས་འདས་པ་ཐམས་ཅད་དེའི་འཁོར་དུ་འགྱུར་རོ། ། སྐད་ཅིག་སངས་རྒྱས་རྣམ་སྣང་མཛད། །
སྤྱན་གྱིས་ཕྲག་ནས་འཁྱུད་པའོ། ། ཞེས་བྱ་བ་ནི་རང་རྣལ་འབྱོར་གང་ལ་གནས་པའི་གཉིས་མེད་ཀྱི་ལྷའི་སྐུ་དེ་ཐོག་མར་འགྲུབ་ལ། དེ་ནས་རིགས་ཐམས་ཅད་ཀྱི་བདག་ཉིད་རྡོ་རྗེ་འཆང་ཆེན་པོ་ཉིད་འགྲུབ་སྟེ། རིགས་ཐ་དད་པ་རིམ་གྱིས་བསྒོམ་དགོས་པ་ལྟ་བུ་ནི་མ་ཡིན་ནོ། ། དེ་ལྟ་བུའི་ཉེ་བའི་རྒྱུ་དེ་དུས་ཇི་སྲིད་ཅིག་བསྒོམ་སྙམ་ན། ཉི་མ་གཅིག་གིས་འགྲུབ་པར་འགྱུར། ། ཞེས་བྱ་བ་ལ་སོགས་པ་སྟེ། ཉིན་ཞག་དང་པོ་ཁོ་ནས་ཀྱང་འགྲུབ་སྲིད་ལ། ཉིན་ཞག་ལྔ་ཚུན་ཆོད་ཀྱིས་ཀྱང་འགྲུབ་སྲིད་པས། ཉི་མ་ལྔ་ཡི་སྦྱོར་བ་ཡིས། །
འགྲུབ་འགྱུར་འདི་ལ་ཐེ་ཚོམ་མེད། ། ཅེས་བྱ་བའི་དོན་ཡིན་ནོ། ། དེས་ཀྱང་མ་གྲུབ་ན་ཞག་དྲུག་པའི་སྲོད་ལ་བར་ཆད་མེད་པའི་དུས་བདུད་འདུལ་བ་ནི། རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་ཡང་དག་བརྩམ། ། ཞེས་བྱ་བ་ཡིན་ནོ། ། དེ་ནས་ཐོ་རངས་ཁམས་ཤིན་ཏུ་དྭངས་བའི་དུས་རྣམ་པར་གྲོལ་བའི་ལམ་མངོན་པར་རྫོགས་པར་འཚང་རྒྱ་བ་ནི། སྐྱ་རེངས་འཆར་བའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་བྱ་བའི་དོན་ཡིན་ནོ། །
ཆགས་ཆེན་ཏིང་འཛིན་གནས་ནས་ནི། ། ཞེས་བྱ་བ་ནི་འདོད་ཆགས་ཀྱི་རང་བཞིན་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་ཀྱིས་མྱ་ངན་ལས་འདར་མི་སྟེར་བ་སྟེ། དེས་ན་ཟུང་འཇུག་གི་སྐུ་ལ་ཕྱག་རྒྱའི་ལམ་ངེས་པར་དགོས་པས། ཕྱག་རྒྱ་ཆེན་པོ་རབ་གྲུབ་བྱ། ། ཞེས་པའི་དོན་ཡིན་ནོ། ། སྒྲུབ་པའི་ཐབས་ཀྱི་ཁྱད་པར་ནི། ། པདྨར་རྡོ་རྗེ་ཅན་བཅུག་ནས། ། ཞེས་བྱ་བ་ལ་སོགས་པ་སྟེ་འདུ་ཤེས་གསུམ་དང་ལྡན་པའི་ཉེ་བའི་རྒྱུ་སྒྲུབ་པའི་མངོན་པར་རྟོགས་པ་ནི་གོང་དུ་བསྟན་ཟིན་ཏོ། ། འབྲས་བུ་གང་འགྲུབ་ཅེ་ན། སྔགས་པས་ཕན་པ་འགྲུབ་འགྱུར་ཞིང༌། །
ཞེས་བྱ་བ་ལ་སོགས་པ་སྔར་བསྟན་པ་བཞིན་ཐོག་མར་རང་གི་ལྷའི་རྣལ་འབྱོར་གང་ཡིན་པ་གྲུབ་ནས། དེ་ནས་རིགས་སོ་སོའི་རྣལ་འབྱོར་བྱ་མི་དགོས་ཏེ་ཐམས་ཅད་ཀྱིས་ཀྱང་རྡོ་རྗེ་འཆང་བ་ཉིད་འགྲུབ་པ་ཡིན་ཏེ། ཐམས་ཅད་འདྲེན་པ་འགྲུབ་པར་འགྱུར། ། ཞེས་གསུངས་པའི་ཕྱིར་རོ། ། ཚིག་གི་དོན་ལྷག་མ་རྣམས་ནི་རྟོགས་པར་སླའོ། ། དབང་གི་བསྡུ་བའི་ཚིག་ནི་གོང་ལེའུ་བཞི་པར་སྤྱིའི་མངོན་རྟོགས་བཤད། ལེའུ་བདུན་པ་དང་བརྒྱད་པར་ཐུན་མོང་མ་ཡིན་པའི་དབང་བཞི་གསལ་བར་བྱས་ལ། འདིར་དབང་ཀུན་གྱི་ཐུན་མོང་གི་རྐང་གྲངས་མ་ཚང་བ་ཁ་སྐོང་བ་ཡིན་ནོ། ། དེ་ལ་དྲུག་པ་ཡན་ཆད་ནི་ཐུན་མོང་གི་དབང་ཡིན་ལ། བདུན་པ་མན་ཆད་ནི་ཐུན་མོང་མ་ཡིན་པའི་དབང་ཡིན་ནོ། །
དེ་ཉིད་རྡོ་རྗེའི་སྦྱོར་བ་ཡིས། ། ཞེས་བྱ་བ་ནི་དབང་བཞི་པ་ཡིན་ཏེ་རྡོ་རྗེ་ལྟར་མི་ཕྱེད་པའི་ཆོས་ཉིད་སྟོན་པའི་ཕྱིར་རོ། ། ཀུན་གྱི་དེ་ཉིད་བརྟུལ་ཞུགས་སྦྱིན། ། ཞེས་བྱ་བ་ནི་རྡོ་རྗེ་སློབ་དཔོན་གྱི་དབང་སྟེ། སློབ་མའི་ཚོགས་རྣམས་བསྡུ་བར་གྱིས། ། ཞེས་བྱ་བའི་ཚིག་གིས་བུམ་དབང་གི་མཐའ་རྟེན་རྗེས་གནང་ངོ༌། ། སྟོན་པ་རང་གིས་ལུང་བསྟན་ཏེ། ། ཞེས་བྱ་བ་ནི་གསང་དབང་གི་མཐའ་རྟེན་ལུང་བསྟན་ནོ། ། ཤེས་རབ་ཡེ་ཤེས་ཀྱི་མཐའ་རྟེན་དབུགས་དབྱུང་དང༌། དབང་བཞི་པའི་མཐའ་རྟེན་གཟེངས་བསྟོད་ནི་གོང་ལེའུ་བཞི་པར།
དབུགས་འབྱིན་ཐམས་ཅད་བྱིན་ནས་ནི། ། ཞེས་བསྟན་ཟིན་ཏོ།། །། དམ་ཚིག་གི་སྐབས་སུ་ཐོག་མར་རྩ་བའི་ལྟུང་བ་བཅུ་བཞི་སྟོན་ཏེ། དེ་དག་གི་ངག་དོན་ནི་ལྟུང་བའི་ངོ་བོ་ཉིད་རྣམ་པར་གཞག་པ་དང༌། ལྟུང་བ་ཉིད་དུ་འགྱུར་བའི་རྒྱུ་མཚན་དང༌། མི་འབྱུང་བར་བྱ་བའི་ཕྱིར་བསླབ་པ་དང༌། ཡན་ལག་ཏུ་ཚང་ན་ལྟུང་བར་འགྱུར་བ་དང༌། བྱུང་བ་ཕྱིར་བཅོས་པའི་ཐབས་དང༌། ཆེ་འབྲིང་རྣམ་པར་གཞག་པ་ཞེས་བྱ་བ་དྲུག་གིས་ངག་དོན་ཅི་རིགས་པ་ཅིག་བྱས་ལ་གཞུང་གི་ཚིག་དོན་བཤད་པར་བྱའོ། ། གཞུང་ན་ཡང་རྩ་བའི་ལྟུང་བ་དང༌།
མི་འབྲལ་བའི་དམ་ཚིག་དང༌། སེམས་བརྟན་པ་ཐོབ་པའི་དམ་ཚིག་དང༌། ལས་དང་པོ་པའི་དམ་ཚིག་ཅེས་བྱ་བ་བཞིར་འདུ་ལ། ཚིག་གི་དོན་ལ། སེམས་ཅན་རྣམས་ལ་གདུག་བྱམས་དང༌། ། ཞེས་བྱ་བས་ལྟུང་བ་བཞི་པ་དང་ལྔ་པ་བསྟན། སྐལ་མེད་དེ་ཉིད་གཏམ་མི་བྱ་ནི་བདུན་པ་དང་བཅུ་པ་ཡིན་ནོ། ། ཆོས་ཉིད་ཚད་ནི་ངེས་མི་གཟུང་གིས་དགུ་པ་དང་བཅུ་གཅིག་པ་བསྟན་ལ། གསུམ་པ་ནི་འོག་རྟག་ཏུ་དམ་ཚིག་བསྲུང་བར་བྱ་ཡིས་བསྟན་ཏོ། ། དཀོན་མཆོག་གསུམ་ནི་སྤང་མི་བྱ་ནི་སྤྱིའི་དམ་ཚིག་གོ །
རྡོ་རྗེ་དྲིལ་བུ་ནི་ཕྱི་བརྡའི་དང༌། ནང་ཐབས་དང༌། ཤེས་རབ་ཀྱི་མཁའ་དང་གསང་བའི། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། གཙུག་ཏོར་ནི་ཕྱི་རྫས་ཀྱི་དབུ་རྒྱན། ནང་རིགས་བདག གསང་བ་སྤྱི་གཙུག་གི་ཧྃ། སྤྱིན་སྲེག་ནི་ཕྱི་མེ་ཐབ། ནང་ཁ་ཟས།
གསང་བ་སྔགས་དང་ཆོས། རབ་གནས་ནི་ཕྱི་སྐུ་གཟུགས། ནང་ཏིང་ངེ་འཛིན་གྱི་དཀྱིལ་འཁོར་ལ་ཡེ་ཤེས་པ། གསང་བ་སྔགས་དང་ཆོས་ཀྱི་བྱང་སེམས། གཞིར་གནས་ལ་ཡས་བྱོན་སྤྱན་དྲང་བ། གཏོར་མ་ནི་ཕྱི་འབྱུང་པོ་ལ། ནང་ཁ་ཟས། གསང་བ་སྔགས་དང་ཆོས་སོ། ། སྔགས་ཕྱི་ཨྃ་ལ་སོགས་པ། ནང་སྔགས་དང་ཆོས།
གསང་བ་སྐྱེ་བ་མེད་པ། དེ་དག་ཀྱང་ཕྱིའི་རྣམས་རྟག་ཏུ་མ་གྲུབ་ཀྱང༌། ནང་དང་གསང་བ་རྟག་ཏུ་མི་འབྲལ་བར་བྱ་དགོས་ཏེ། དེ་དག་ཀྱང་ཇི་ལྟར་བྱ་ཞེ་ན། མི་འབྲལ་བར་བྱ་བ་ནི་བསྐྱེད་པ་དང་རྫོགས་པའི་རིམ་པ་ཐུན་བཞིར་ཁ་ཟས་ཀྱི་རྣལ་འབྱོར་དང་མི་འབྲལ་བར་བྱས་ན་འགྲུབ་པར་འགྱུར་བ་ཡིན་ནོ། ། སེམས་བརྟན་པ་ཐོབ་པ་ནི་སྤྱོད་པའི་གནས་སྐབས་ཡིན་ནོ། ། གཞན་རྣམས་ནི་གཞུང་ཡི་གེ་ཇི་ལྟ་བ་བཞིན་ནོ། ། ཚིག་གི་དོན་དེ་དག་ཀྱང་གཞུང་དུ་བླ་མས་སྟོན་པར་འགྱུར་རོ། ། དམ་ཚིག་གི་ཁོངས་སུ་འདུ་བས་བླ་མའི་བསྙེན་བཀུར་སྔོན་དུ་བརྗོད་དགོས་ཏེ། དེ་ལ་དོན་ནི་འདི་ཡིན་ཏེ།
སློབ་དཔོན་ནི་དེ་བཞིན་གཤེགས་པ་ཐམས་ཅད་ཀྱིས་ཀྱང་ཕྱག་དང་བསྙེན་བཀུར་བྱ་བའི་གནས་ཡིན་ཏེ། སངས་རྒྱས་ཐམས་ཅད་བསྐྱེད་པའི་ཕ་དང་མ་ཡིན་པའི་ཕྱིར་རོ། ། དེ་ཅིའི་སླད་དུ་ཞེ་ན་ཞེས་བྱ་བ་ལ་སོགས་པ་ནི་བདག་ལས་དང་པོ་པས་བསྙེན་བཀུར་བྱས་ན་མཆོག་གི་དངོས་གྲུབ་དང༌། མི་སྣང་བ་དང་ཞེས་སོགས་གྲུབ་པ་ཆེན་པོ་བརྒྱད་ལ་སོགས་པ་ཐམས་ཅད་ཀྱང་སྟེར་བར་འགྱུར་རོ་ཞེས་བྱའོ། ། དེ་ལྟར་འབྱུང་བ་ཅིའི་ཕྱིར་ཞེ་ན། རྡོ་རྗེ་འཆང་ཉིད་ཕལ་པའི་གཟུགས་བཟུང་ནས་སེམས་ཅན་གྱི་དོན་མཛད་པའི་ཕྱིར་ཏེ། རྡོ་རྗེ་སེམས་དཔའ་ཇི་ལྟ་བུའི། ། དེ་ལྟས་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་གཟུང་དམིགས་ནས། ། ཕལ་པའི་གཟུགས་སུ་གནས་པ་ཡིན། །
ཞེས་བྱ་བའི་དོན་ཡིན་ནོ། ། དེ་ལྟར་བཞུགས་པའི་དུས་སུ་བསྙེན་བཀུར་བྱས་ལ་གལ་ཏེ་སློབ་དཔོན་འདས་ན་ཇི་ལྟར་བསྐུར་སྙམ་ན། སློབ་དཔོན་གྱིས་ནི་མཐར་དུས་སུ། ། ཞེས་བྱ་བ་ལ་སོགས་པ་སྟེ། འཇིག་རྟེན་པ་རྣམས་ཤི་ཞེས་ཟེར་མོད་ཀྱི་འཆི་བ་ནི་རྣམ་རྟོག་སྟེ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་མཆོད་པའི་བྱེ་བྲག་བསམ་གྱིས་མི་ཁྱབ་པ་དང་ལྡན་པས་བསུ་སྟེ་མཁའ་ལ་སྤྱོད་པའམ་བདེ་བ་ཅན་དུ་ཁྱེར་བར་བྱེད་པ་ཡིན་ནོ། ། དེ་ནས་སློབ་མས་སྐུ་གཟུགས་དེ་ལ་བསྙེན་པ་དང་ས་ཆོག་དང༌། སྟ་གོན་དཀྱིལ་འཁོར་གྱི་བྱ་བ་དང་བདག་འཇུག་ཡོངས་སུ་རྫོགས་པར་བྱས་ལ། རྟེན་དེ་ལ་ཡང་ཕྱི་ནང་གི་བྱ་བ་དང་དབང་བཞི་ཡོངས་སུ་རྫོགས་པར་བསྐུར་ལ་ཞག་བདུན་ནམ། ཉི་ཤུ་རྩ་གཅིག་གམ།
བཞི་བཅུ་ཞེ་དགུའི་བར་དུ་བྱས་ལ། དེ་ནས་ཡན་ལག་བཞི་ཡིས་ཡི་དམ་གྱི་ལྷར་བྱས་པ་དེ་ཐབ་ཀྱི་དབུས་སུ་བཞུགས་ལ། སྦྱིན་སྲེག་གི་ཡོ་བྱད་ཐམས་ཅད་དེ་ལ་དབུལ་བའི་ཚུལ་གྱིས་སྦྱིན་སྲེག་རྒྱས་པར་བྱས་ལ། ཉི་མ་གསུམ་པ་ན་རིང་བསྲེལ་རྣམས་འོ་མ་དང་དྲི་བཟང་པོས་བཀྲུས་ཏེ་མཆོད་རྟེན་རྒྱས་པར་བྱའོ་ཞེས་བྱ་བའི་དོན་ཏོ། ། དེ་ལ་སྔོན་དུ་སྦྱིན་སྲེག་བྱས་ནས་ཕྱིས་ཞག་བདུན་ལ་སོགས་པར་རིང་བསྲེལ་ལ་དབང་རྒྱས་པར་བསྐུར་ཡང་ཉེས་པ་མེད་དོ། ། བླ་མ་ལ་སློབ་མས་དེ་ལྟར་བྱ་བ་མི་རིགས་སྙམ་ན་མ་ཡིན་ཏེ། བཅོམ་ལྡན་འདས་ཀྱིས་གསུངས་པས་ཤིན་ཏུ་བསོད་ནམས་ཆེ་བ་ཉིད་ཡིན་ནོ། ། སེམས་ཅན་གཞན་རྣམས་ལའང་དེ་བཞིན་དུ་བྱས་ནའང་བསོད་ནམས་ཤིན་ཏུ་ཆེའོ། ། རིགས་ལྔ་ཡུམ་དང་བཅས་པའི་བསྟོད་པའི་སྐབས་སུ་དང་པོ་ནི་ངོ་བོ་ཉིད་ལ་ངོ་བོ་ཉིད་ཀྱི་ཕྱག་རྒྱས་བསྟོད་ལ། སྡང་བས་མནན་པ་ཞེས་བྱ་བ་ནི་རིགས་མི་བསྐྱོད་པ་ཡིན་ཞིང་གཏི་མུག་རྡོ་རྗེ་ནི་རིགས་བདག་རྣམ་སྣང་ཡིན་པས་སེམས་ལ་ལུས་ཀྱི་རྒྱ།
ཡུམ་གྱི་བསྟོད་པ་ནི་སྣང་བ་ལ་སྟོང་པའི་རྒྱ། གཏི་མུག་མནན་པ་ནི་རིགས་རྣམ་སྣང་རྡོ་རྗེ་སེམས་དཔའ་ནི་རིགས་བདག་སྟེ་ལུས་ལ་སེམས་ཀྱི་རྒྱ། ང་རྒྱལ་མནན་པ་ནི་རིགས་རིན་འབྱུང་འདོད་ཆགས་རྡོ་རྗེ་ནི་རིགས་བདག་འོད་དཔག་མེད་དེ་འབྲས་བུ་ལ་རྒྱུའི་རྒྱ། འདོད་ཆགས་མནན་པ་ནི་རིགས་འོད་དཔག་མེད་སེར་སྣ་རྡོ་རྗེ་ནི་རིགས་བདག་རིན་འབྱུང་སྟེ་རྒྱུ་ལ་འབྲས་བུའི་རྒྱ། དོན་ཡོད་གྲུབ་པ་ནི་ཕྲག་དོག་དང་བྱ་བ་གྲུབ་པའི་ཡེ་ཤེས་ཀུན་ལ་ཁྱབ་པས་ངོ་བོ་ཉིད་ལ་ངོ་བོ་ཉིད་ཀྱི་ཕྱག་རྒྱ་ཡིན་པས། ཐམས་ཅད་གཟིགས་ལ་ཕྱག་འཚལ་བསྟོད། ། ཅེས་བྱ་བའི་དོན་ཡིན་ནོ། ། མཇུག་འཁོར་གྱི་རྗེས་སུ་ཡི་རང་བ་ནི་བཅོམ་ལྡན་འདས་ཀྱིས་ཞེས་བྱ་བ་ལ་སོགས་པ་སྟེ། ཐམས་ཅད་དང་ལྡན་པའི་འཁོར་ནི་དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ་དང༌། དཔའ་བོའི་འཁོར་བྱེ་བ་ཕྲག་བརྒྱད་ཅུ་དང༌།
རྣལ་འབྱོར་མའི་འཁོར་རི་རབ་ཀྱི་རྡུལ་ཕྲ་རབ་དང་མཉམ་པ་རྣམས་སོ། ། ཡང་འགྲོ་བ་རྒྱུད་ཡོངས་སུ་དག་པས་ཐོབ་པའི་ལྷ་མ་སྲིན་སྡེ་བརྒྱད་དེ་ལྷ་ནི་བརྒྱ་བྱིན་ལ་སོགས་པ། མི་དངོས་གྲུབ་ཐོབ་པའི་དཔའ་བོ་དང་རྣལ་འབྱོར་མ། ལྷ་མ་ཡིན་ཐག་ཟངས་རིས་ལ་སོགས་པ། དྲི་ཟ་ནི་ཡུལ་འཁོར་སྐྱོང་ལ་སོགས་པ། བཅས་པ་ཞེས་བྱ་བ་ནི་ཀླུའི་རྒྱལ་པོ་དགའ་བོ་ལ་སོགས་པ་དང༌། གནོད་སྦྱིན་གྱི་རྒྱལ་པོ་རྣམ་ཐོས་སྲས་ལ་སོགས་པ་དང༌། ནམ་མཁའ་ལྡིང་གི་རྒྱལ་པོ་གསེར་མིག་ལ་སོགས་པ་དང༌། མིའམ་ཅིའི་རྒྱལ་པོ་རྟ་མགོ་ཅན་ལ་སོགས་པ་དང༌། ལྟོ་འཕྱེའི་རྒྱལ་པོ་སྦྲུལ་མགོ་བདུན་པ་ལ་སོགས་པ་རྣམས་ཡིན་ནོ། །
དེ་ལ་སོགས་པ་བསམ་གྱིས་མི་ཁྱབ་པ་རྣམས་བཅོམ་ལྡན་འདས་ཀྱིས་གསུངས་པ་ལ་དགའ་བས་བསྟོད་ནས་མཆོད་དེ་རྗེས་སུ་ཡི་རང་ངོ་ཞེས་བྱ་བའི་དོན་ཏོ། ། ལེའུ་བཅོ་ལྔ་པ་ཚིགས་སུ་བཅད་པ་བརྒྱ་དང་གསུམ་གྱི་རྣམ་པར་འགྲེལ་པ་བསྟན་ཟིན་ཏོ།། །། རྗེ་བཙུན་མཐུ་སྟོབས་དབང་ཕྱུག་བིརྺ་པ། ། ཌོཾ་བི་ཧེ་རུ་ཀ་དཔལ་བཅས་པའི་གསུང༌། ། འདོད་དགུ་འབྱུང་བའི་རིན་ཆེན་ལྟ་བུ་འདི། ། སྐྱེ་དགུའི་བསམ་པ་ཚིམ་པར་བྱེད་པ་ཡིན། ། དེ་ལས་བྱུང་བའི་གུར་གྱི་རྒྱན་འདི་ནི། ། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས། ། ལྕགས་པོ་རྟ་ཡི་སྨིན་དྲུག་ཟླ་བ་ལ། ། གཙང་སྟོད་དཔལ་ལྡན་ས་སྐྱའི་དགོན་པར་བྲིས། །
ཚིག་འགྲེལ་རྒྱས་མིན་དོན་རྣམས་ཤིན་ཏུ་གསལ། ། བླ་མའི་མན་ངག་དང་ལྡན་སྡེབ་སྦྱོར་མཛེས། ། འདི་ལ་ཉེས་པ་མ་མཆིས་མཆིས་སྲིད་ན། ། བླ་མ་མཁའ་འགྲོའི་ཚོགས་ཀྱིས་བཟོད་པར་གསོལ། ། དད་ལྡན་སྐྱེ་བོས་གསོལ་བ་འདེབས་པ་མང༌། ། དགེ་བའི་བསམ་པས་རྩོམ་པར་འདོད་མོད་ཀྱང༌། ། མཁའ་འགྲོ་གཉན་ཞིང་བྱ་མང་གིས་བྲེལ་བས། ། ཡུན་རིང་མ་བརྩམས་དེ་ཡང་བཟོད་པར་མཛོད། ། དེ་བརྩམས་བླ་མའི་ཞལ་བཞེས་གྲུབ་པར་བགྱིས། ། རྩོམ་པར་འདོད་པ་བདག་ཀྱང་རབ་ཏུ་ཚིམ། །
ཅང་སྟོན་བརྩོན་འགྲུས་གྲགས་ཀྱང་ཡིད་དགའ་ལ། ། མུ་ཚུ་བྱང་ཆུབ་གྲགས་ཀྱང་གློ་བ་སྤྲོ། ། ལྷ་ཐོག་ཡོན་ཏན་གཟུངས་ཀྱང་ཡིད་དགའ་ཞིང༌། ། རིགས་ལྡན་ཤེས་རབ་རིན་ཆེན་བསམ་པ་ཚིམ། ། གཞུང་འདིར་དད་ཅིང་ཤེས་པར་འདོད་པ་ཡི། ། གང་ཟག་ཀུན་ཀྱང་རྗེས་སུ་ཡི་རང་ངོ༌། ། བསམ་པ་དགེ་ཞིང་ཀུན་ཀྱང་ཚིམ་པ་དང༌། ། དཀའ་བ་རྣམ་འགྲེལ་བགྱིས་པའི་བསོད་ནམས་ཀྱིས། ། སྐྱེ་དགུའི་ལམ་གྱི་བར་ཆད་ཞི་བ་དང༌། ། ཀུན་ཀྱང་སངས་རྒྱས་ས་ལ་གནས་པར་ཤོག། །།
འཕགས་པ་རྡོ་རྗེ་གུར་གྱི་རྣམ་འགྲེལ་བདག་གི་བླ་མ་བསོད་ནམས་རྩེ་མོ་བློ་གྲོས་ཆེན་པོའི་ཞལ་སྔ་ནས་ལ་རོང་སྟོན་སེང་གེ་རྒྱལ་མཚན་གྱིས་གསོལ་བ་བཏབ་ནས་ཞལ་གྱིས་བཞེས་ཏེ་མཆོད་པར་བརྗོད་པ་དང་བཤད་པར་དམ་བཅའ་བ་ཙམ་ཞིག་མཛད་ནས་རྣམ་འགྲེལ་མ་མཛད་དོ། ། ཡང་དུས་ཕྱིས་ཁོ་བོ་ལ་ཙོང་གའི་དགེ་སློང་ཅང་སྟོན་བརྩོན་འགྲུས་གྲགས་དང་མུ་ཚུ་བྱང་ཆུབ་གྲགས་ཀྱིས་གསོལ་བ་བཏབ་སྟེ་ཁས་བླངས་བཞིན་དུ་མ་གྲུབ་བོ། ། ཡང་དུས་ཕྱིས་བདག་ཅག་གི་བླ་མ་ཨའི་དབོན་པོ་ལྷ་ཐོག་སྟོན་པ་ཡོན་ཏན་འོད་ཀྱིས་གསོལ་བ་བཏབ་སྟེ་ཁས་བླངས་པ་བཞིན་དུ་མ་གྲུབ་བོ། ། དེ་ལྟར་དུས་རྟག་ཏུ་གསོལ་བ་འདེབས་པ་རྣམས་ལ་ཁས་བླངས་པ་དྲན་ཞིང་རྩོམ་པའི་བློ་ཡོད་ཀྱང་མི་འགྲུབ་པ་དེ་དག་ཀྱང་མཁའ་འགྲོ་གཉན་ཞིང་སྐབས་བདེ་བ་མ་རྙེད་པས་སོ། ། ཡང་དུས་ཕྱིས་རྒྱང་རོའི་ཁུན་འཛུ་ཇོ་སྲས་དགེ་སློང་ཤེས་རབ་རིན་ཆེན་གྱིས་ལན་མང་དུ་གསོལ་བ་བཏབ་སྟེ། མཁའ་འགྲོ་མཉེས་པའི་མཆོད་པ་ཡང་མང་དུ་བྱས་ནས་གསོལ་བ་བཏབ་སྟེ། འཕགས་པ་རྡོ་རྗེ་གུར་གྱི་རྒྱན་ཞེས་བྱ་བའི་རྣམ་འགྲེལ་འདི་ཡོངས་སུ་རྫོགས་སོ། ། ཉེས་པ་རྣམས་བླ་མའི་ཚོགས་ལ་བཟོད་པར་གསོལ་ཞིང༌། འདིས་སེམས་ཅན་དཔག་ཏུ་མེད་པའི་ལམ་གྱི་བར་ཆད་ཞི་ནས་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པའི་རྒྱུར་གྱུར་ཅིག། །། འཇམ་དབྱངས་ཐུགས་མངའ་བླ་མ་རྗེ་བཙུན་ཆེན་པོ་ཡི། །
ཞབས་རྡུལ་དྲི་མེད་གུས་པས་སྤྱི་བོར་བླངས་ནས་ནི། ། རྡོ་རྗེ་གུར་གྱི་རྣམ་འགྲེལ་རྒྱན་ཞེས་བགྱི་བ་འདི། ། རང་ཉིད་ཐོས་གྲངས་ཉུང་དང་གཞན་ལ་ཕན་པའི་བློས། ། དཔལ་ལྡན་ས་སྐྱར་གསོལ་བ་བཏབ་ནས་ཞུས་འདི་ལ། ། རྗེས་སུ་ཡི་རང་བྱེད་རྣམས་རྒྱུད་འདིར་མོས་པ་ཡིན།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
