ས་སྐྱ་བཀའ་འབུམ།
པོད ༣༠
འཇིགས་བྱེད་རྟོག་པ་བདུན་པའི་ཊཱིཀྐ།
༼ཁ༽ ༄༅། །འཇིགས་བྱེད་རྟོག་པ་བདུན་པའི་ཊཱིཀྐ་བཞུགས།། བཅོམ་ལྡན་འདས་དཔལ་འཇིགས་བྱེད་ལ་ཕྱག་འཚལ་ལོ། ། འཇམ་དཔལ་ཁྲི་དྲུག་སྟོང་ཡོད་པའི་ལེའུ་དྲུག་པ་འཇམ་དཔལ་གླུ་བླངས་ཀྱི་ལེའུ་སྟོན་པ་མཚན་ཡང་དག་པར་བརྗོད་པའོ། ། དེའང་འཇམ་དཔལ་ནི་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པ་ཡང་དག་པའི་ཡེ་ཤེས་ལ་འཇམ་དཔལ་དུ་བསྟན་པས། དེའི་མཚན་ནི་བརྗོད་པར་དཀའ་བས་མཚན་ཡང་དག་པར་བརྗོད་པར་ཡང་ཤིན་ཏུ་གསལ་བར་མ་བསྟན་ཏེ། མི་གསལ་ཞིང་བྱིངས་ཆེ་བར་བསྟན་ཏོ། ། དེའང་སྐུ་གསུམ་གྱི་སྒོ་ནས་མཚན་པ་ནི། ཆོས་ཀྱི་སྐུའི་སྒོ་ནས་བསྟན་པ་ནི། དང་པོ་སངས་རྒྱས་རྒྱུ་མེད་པ། །
ལ་སོགས་པས་བསྟན། ལོངས་སྐུའི་སྒོ་ནས་མཚན་བསྟན་པ། ཤེས་རབ་རལ་གྲི་མདའ་གཞུ་ཐོགས། ། ཞེས་པ་ལ་སོགས་པས་བསྟན། སྤྲུལ་པའི་སྐུའི་སྒོ་ནས་མཚན་བསྟན་པ། རྡོ་རྗེ་འཇིགས་བྱེད་འཇིགས་པར་བྱེད། ། ལ་སོགས་པའོ། ། དེ་ལ་སྤྲུལ་པའི་སྐུ་མཚན་གསུམ་གྱིས་བཤད་པ་རྒྱུད་གསུམ་ཡིན་ཏེ། རྡོ་རྗེ་འཇིགས་བྱེད་འཇིགས་པར་བྱེད་ཀྱིས་འཇིགས་བྱེད། ཁྲོ་བོའི་རྒྱལ་པོ་གདོང་དྲུག་འཇིགས་ཀྱིས་གདོང་དྲུག་པའི་རྒྱུད།
མིག་དྲུག་ལག་དྲུག་སྟོབས་དང་ལྡན་གྱིས་དགྲ་ནག་པོའི་རྒྱུད། རྡོ་རྗེ་འཇིགས་བྱེད་འཇིགས་པར་བྱེད་ཀྱིས་རྒྱུད་ཆེན་པོ་ལས་ཐམས་ཅད་མཁྱེན་པའི་འཇིགས་བྱེད་ཞི་བའི་ཆ་ལུགས་ཅན་བསྟན་པའི་རྗེས་ལ། ཁྲོ་བོ་འཇིགས་བྱེད་རྟོག་པ་བདུན་པ་ལས་ཚོགས་ཀྱི་ལེའུ་ཡོད་པ་དེ་སློབ་དཔོན་ལ་ལི་ཏ་བཛྲས་སྟོན་པའོ། ། རྟོག་པ་བདུན་པ་དེའང་རྟོག་པ་དང་པོ་ལས་བསྒྲུབ་པའི་རྟེན་དུ་རུང་བར་བྱ་བའི་ཕྱིར་དཀྱིལ་འཁོར་གཉིས་བསྟན། རྟོག་པ་གཉིས་པས་འཁྲུལ་འཁོར་རྣམ་གཉིས་བསྟན། དེ་དག་གིས་བསྒྲུབ་པར་བྱ་བའི་ལས་ཚོགས་བསྟན། རྟོག་པ་གསུམ་པས་ཡིད་ཆེས་སྔགས་ཀྱི་མཐུ་བསྐྱེད་པར་བྱ་བའི་ཕྱིར་སྔགས་བཏུ་བ་བསྟན། རྟོག་པ་བཞི་པས་སྔགས་ཀྱི་དངོས་གྲུབ་ཐམས་ཅད་ལྷའི་རྣལ་འབྱོར་ལ་རག་ལས་པས་དེའི་སྒྲུབ་པའི་ཐབས་བསྟན། རྟོག་པ་ལྔ་པས་དེའི་སྒྲུབ་པའི་རྟེན་བྲིས་སྐུའི་ཆོ་ག་བསྟན། རྟོག་པ་དྲུག་པས་དངོས་གྲུབ་ཁ་སྐོང་སྦྱིན་སྲེག་གི་ལས་བསྟན།
རྟོག་པ་བདུན་པས་རྣལ་འབྱོར་བསོད་ནམས་དང་སྐལ་བ་ཆེ་བ་བསམ་གཏན་འབའ་ཞིག་གིས་ལས་སྒྲུབ་པ་བསྟན་ཏེ། རྟོག་པ་བདུན་པོ་དེའང་གང་ཟག་གི་ཆ་རྐྱེན་དུ་བྱ་ན། དབང་པོ་རབ་འབྲིང་གསུམ་ཐུན་མོང་དུ་འགྲོ་བ་ནི། རྟོག་པ་བཞི་པས་ལྷ་བསྒོམ་པ་བསྟན། གསུམ་པ་སྔགས་བཏུ་བས་སྔགས་དག་པར་བྱས་ལ་བཟླས། བཟླས་བསྒོམ་གཉིས་སྔོན་དུ་སོང་བས་གཞན་དོན་དུ་དབང་བསྐུར་བའམ་བདག་ཉིད་སྒྲུབ་པའི་དཀྱིལ་འཁོར་དུ་འཇུག་པའི་ཕྱིར་རྟོག་པ་དང་པོས་དབང་བསྐུར་བའམ། སྒྲུབ་པའི་དཀྱིལ་འཁོར་གསུངས་ཏེ། གང་ཟག་གསུམ་གྱི་ཐུན་མོང་གི་ལེའུ་གསུམ་མོ། ། གང་ཟག་དབང་པོ་ཐ་མ་འབའ་ཞིག་ནི་ལྷའི་རྣམ་པ་ལ་སེམས་བཟུང་དགོས་པས་རྟོག་པ་ལྔ་པ་བྲིས་སྐུ་དང་འབྲེལ། འབྲིང་གིས་བཟླས་བསྒོམ་གཉིས་ཀྱི་སྟེང་དུའང་འཁྲུལ་འཁོར་གྱིས་ལས་འགྲུབ་པར་རྟོག་པ་གཉིས་པ་དང་འབྲེལ།
ཡང་འབྲིང་གི་གང་ཟག་གིས་འཁྲུལ་འཁོར་བོར་ཏེ་སྦྱིན་སྲེག་དང་བསྒོམ་བཟླས་གཉིས་ཀྱིས་འགྲུབ་པས་ཡང་རྟོག་པ་དྲུག་པ་སྦྱིན་སྲེག་ནི་འབྲིང་པོ་དང་འབྲེལ་ཏོ། ། གང་ཟག་དབང་པོ་ཐ་མས་ནི་བཟླས་བསྒོམ་དང་འཁྲུལ་འཁོར་གཉིས་ཀྱི་ལམ་དུ་ཡང་སྦྱིན་སྲེག་གིས་ལས་མཐར་ཕྱིན་པར་བྱེད་པ་ལས་གསུམ་ཕྲུགས་སུ་སྦྱར་བའི་དབང་དུ་བྱས་ཏེ། རྟོག་པ་དྲུག་པ་སྦྱིན་སྲེག་དང་སྦྱར་ཏེ། དེ་ལྟར་སྦྱིན་སྲེག་ཀྱང་ནི་ཐ་མ་དང་འབྲིང་དང་ཐུན་མོང་ངོ༌། ། གང་ཟག་དབང་པོ་རབ་ཀྱིས་ནི་བཟླས་བསྒོམ་གཉིས་སྔོན་དུ་སོང་ནས་འཁྲུལ་འཁོར་དང་སྦྱིན་སྲེག་གང་ལའང་མ་ལྟོས་པར་བསམ་གཏན་ཙམ་གྱིས་གསད་པའི་ལས་གྲུབ་པས་རྟོག་པ་བདུན་པ་དང་སྦྱར་རོ། ། དེ་ལྟར་ན་རྟོག་པ་བདུན་གྱིས་གང་ཟག་གསུམ་གྱི་ཆ་རྐྱེན་མ་ཚང་བ་མེད་པར་བསྟན་པ་ཁོ་ན་ཡིན་ནོ། ། དེ་ལ་འཇིགས་བྱེད་ཀྱི་དེ་ནས་ཞེས་བྱ་བ་ལ་སོགས་པ་ཤླཽ་ཀ་གཅིག་གིས་བཤད་པར་དམ་བཅའ་བ་དགོས་པ་དང་བཅས་པར་བསྟན། དེ་ལ་ཞེས་བྱ་བ་ལ་སོགས་པ་ནི་རྟོག་པ་དང་པོ་དཀྱིལ་འཁོར་ཀྱི་རྟོག་པའི་དབང་དུ་བྱ་སྟེ། དང་པོ་ལ་གནས་བཤད། སྔགས་པ་རྡོ་རྗེ་འཇིགས་བྱེད་ལ་སོགས་པས་སྒྲུབ་པ་པོ་ཟུར་ཙམ་བསྟན།
དབང་དང་ལ་སོགས་པས་ནི་ལས་རྒྱས་པར་བཤད། དེ་ལ་ཆོ་ག་ནི་ཞེས་པ་ལ་སོགས་པས་དཀྱིལ་འཁོར་ལ་བརྟེན་ཏེ་དབང་ཇི་ལྟར་བསྐུར་བ་དང༌། དངོས་གྲུབ་ཇི་ལྟར་སྒྲུབ་པའི་ཆོ་གའམ་ཐབས་སྟོན་ཏོ། ། དེའང་མ་ཧེའི་གདོང་ཅན་གྱི་རྣལ་འབྱོར་གྱི་ཞེས་པའི་བར་གྱིས་བསྙེན་པ་བསྟན་ཏེ། འོག་གི་སྒྲུབ་པའི་ཐབས་ལྟར་ལྷ་བསྐྱེད་ནས་ཧྲཱིཿཥྚཱི་འབུམ་དུ་བསྐྱལ། ཐུན་མཚམས་སུ་སུམ་ཅུ་གཉིས་པ་དང༌། ཡི་གེ་བདུན་པ་དང་ཡང་སྟོང་སྟོང་ཙམ་བཟླའོ། ། དེ་ནས་དཀྱིལ་འཁོར་གྱི་ལས་ལ་འཇུག་པའི་དུས་སུ་སའི་ཆོ་ག་དང་སྟ་གོན་གྱི་སྐབས་སུ་ཕྱོགས་མཚམས་བརྒྱད། དབུས་དང་དགུ་ཞལ་གྱི་གྲངས་དང་མཐུན་པར་ཡ་མ་རཱ་ཛ་བརྗོད་ཅིང༌། ཐིག་ལེ་རེ་དང་མེ་ཏོག་གི་ཚོམ་བུ་དགུ་དགོད་མཆོད་བསྟོད་སྙན་གསན་དབབ་པ་ལ་སོགས་འདྲ།
བུམ་པ་ལྷག་གནས་ལ་བུམ་པ་གཉིས་བཅས་ཏེ། གཉིས་ཀ་ལ་མཚན་མ་རྡོ་རྗེ་རེ་རེ་བྲིས་སྟེ་སྨན་ལ་སོགས་པ་འདྲ། བུམ་པ་གཉིས་ཀར་ལྷ་བསྐྱེད་པ་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་དེ་ལས་ཞི་བའི་འཇམ་དཔལ། དེ་ལས་ཁྲོ་བོར་བསྐྱེད་དེ། དེ་དག་ལ་དམིགས་ལ་རྣམ་རྒྱལ་ལ་སྔགས་གསུམ་ཚར་བརྒྱ་རྩ་བརྒྱད་ལ་སོགས་པ་བཟླས། ལས་ཐམས་ཅད་པ་ལ་སྙིང་པོ་དེ་ལྟར་བཟླས། སློབ་མ་ལྷག་གནས་གཞན་དང་འདྲའོ། ། ཐིག་ཚོན་ཆོ་ག་བྱ། མི་འདྲ་བ་ནི་དཀྱིལ་འཁོར་ཇི་ལྟ་བུ་བྲི་ཞིང་མཚན་མ་དགོད་པ་མི་འདྲའོ། ། མཆོད་པའི་ཡོ་བྱད་དང་ཚོགས་ལ་སོགས་པ་བཤམས་ཏེ།
དེ་ནས་དཀྱིལ་འཁོར་བྱིན་གྱིས་བརླབས་པ་ནི་བདག་ཉིད་ལྷར་བསྐྱེད་དེ་བྱ་བ་རྫོགས་པར་བྱས་ལ། དེ་ནས་རྡུལ་ཚོན་སྦྱང་བ་ནི་ལྷོ་ཕྱོགས་ཀྱི་སྒོ་ནས་མེ་ལོང་གི་ངོས་ལ་དཀྱིལ་འཁོར་གྱི་གཟུགས་བརྙན་འཆར་བར་བྱས་ལ། དང་པོ་གཏོར་མ། དེ་ནས་ཏིང་ལོ་དང་ཆང་བུས་སྦྱང་ངོ༌། ། གུ་གུལ་བདུག ཡུངས་ཀར་བརྡེག འདི་དག་ནི་ཧྲཱིཿཥྚཱིས་ཏིལ་བསྲེག དེ་ནས་ལས་ཐམས་ཅད་པའི་ཆུས་བཀྲུ་སྟེ་སྦྱང་བའོ། ། དེ་ནས་ཐ་མལ་པའི་ཚོན་མི་དམིགས་པ་བྱས་ལ། རྟོག་པ་བཞི་བའི་སྒྲུབ་ཐབས་ལྟར་སྟོང་པ་ནས་དམ་ཚིག་སེམས་དཔའི་བར་དུ་བསྐྱེད།
ཡེ་ཤེས་པ་གཞུག རིགས་བདག་གི་མཚན་པའི་བར་དུ་བྱས་ལ་དཀྱིལ་འཁོར་བྱིན་གྱིས་བརླབ་པ་ནི་ཞལ་རེ་རེས་ཡི་གེ་བདུན་པ་བརྒྱ་རྩ་བརྒྱད་བཟླས། དེ་བཞིན་ཞལ་རེ་རེ་ཞིང་ཨཱ་ལི་ཀཱ་ལི་ཕྲག་རེ་རེ་བཟླས། དེ་བཞིན་དུ་ཞལ་རེ་རེ་ཞིང་ཡི་གེ་བརྒྱ་པ་རེ་རེ་བཟླས། དེ་ནས་ཕྱི་ནང་གི་མཆོད་པས་མཆོད། དཀྱིལ་འཁོར་ཞག་གི་ཆོ་གའི་དུས་སུ་དབང་བསྐུར་བ་དང་སིདྡྷི་སྒྲུབ་པ་གཉིས་བདག་ཉིད་འཇུག་པ་མན་ཆད་འདྲ། དེ་ནས་སློབ་མ་འཇུག་པའི་ཆོ་ག་རྣམས་འདྲ། རིག་པའི་དབང་ལྔའི་དུས་སུ་མིང་གི་དབང་ལྔར་མཚན་མ་གང་ལ་མེ་ཏོག་ཕོག་ཀྱང་རྡོ་རྗེའི་རིགས་སུ་མིང་གིས་གདགས། གཞན་རྡོ་རྗེ་སློབ་དཔོན་གྱི་དབང་དང༌། རྗེས་སུ་གནང་བ་དང༌།
བརྟུལ་ཞུགས་དང༌། ལུང་བསྟན་པ་དང༌། དབུགས་དབྱུང་དང༌། གཟེངས་བསྟོད་ཐམས་ཅད་ནག་པོའི་དཀྱིལ་འཁོར་ཆོ་གར་ཤེས་པར་བྱའོ། ། སྒྲུབ་པའི་དཀྱིལ་འཁོར་ནི་བདག་ཉིད་འཇུག་པའི་བར་དུ་བྱས་ལ་འཇིགས་པ་མེད་པར་གནས་པ་སྦྱིན་ཞིང་དངོས་གྲུབ་མ་བྱུང་གི་བར་དུ་བཟླའོ། ། སྒྲུབ་པའི་དཀྱིལ་འཁོར་གྱི་དབང་དུ་བྱས་པའོ། ། དེ་ལ་རོ་ལངས་ཆེན་པོ་བྲིའོ། ། ཞེས་པ་ཡན་ཆད་ཐུན་མོང་བ་ཡིན་ནའང་དབང་བསྐུར་བའི་དཀྱིལ་འཁོར་དུ་གཙོར་གསུངས། གལ་ཏེ་མཆོག་ཅེས་པ་ལ་སོགས་པ་ཡང་མཆོད་རྫས་ལ་སོགས་པ་དབང་བསྐུར་བ་ལ་ཡང་དགོངས་ནའང༌། མཆོག་སྒྲུབ་པའི་དཀྱིལ་འཁོར་དུ་གཙོར་གསུང༌།
ཕྱི་ནས་དངོས་གྲུབ་དང་དངོས་གྲུབ་མ་ཡིན་ཞེས་པ་ལ་སོགས་པ་དངོས་གྲུབ་འབའ་ཞིག་དང་འབྲེལ་ལོ།། །། རྟོག་པ་གཉིས་པའི་ལས་ཚོགས་ལ། ཡི་གེ་བཅུ་པའི་ལས་ཚོགས་དྲུག་འབྱུང་བ་ནི། འཁོར་ལོ་ལ་བརྟེན་པའི་གསད་པ་དང་པོ། རིམས་ཀྱིས་གདབ་པ་གཉིས་པ། རེངས་པར་བྱ་བ་གསུམ་པ། འཁོར་ལོ་ལ་མི་བརྟེན་པའི་དབྱེ་བ་གཉིས་ཏེ་ལྔ། འཁོར་ལོ་ལ་བརྟེན་པའི་བསྐྲད་པ་གཅིག་སྟེ་དེ་ལྟར་ན་དྲུག ཡི་གེ་སུམ་ཅུ་རྩ་གཉིས་པའི་ལས་ནི་ཉི་ཤུ་སྟེ། དེའང་འཁོར་ལོ་ལ་བརྟེན་པའི་ཞི་བ་གཅིག
དབང་དུ་བྱ་བ་གཅིག དགུག་པ་གཅིག གསད་པའི་ལས་ལ་འཁོར་ལོ་ལ་བརྟེན་པ་གསུམ། མི་བརྟེན་པ་གཉིས་ཏེ་ལྔ། མཚོན་གྱིས་ཕོག་པར་བྱ་བ་དེའི་ཕྱོགས་སུ་བསྡུས་པ་སྟེ་དྲུག་གོ ། དེ་འཁོར་ལོ་ལ་བརྟེན་པའོ། ། བསྐྲད་པའི་ལས་ནི་འཁོར་ལོ་ལ་བརྟེན་པ་གསུམ། མི་བརྟེན་པ་གཉིས་ཏེ་ལྔའོ། ། དབྱེ་བ་ལ་འཁོར་ལོ་ཁོ་ན་ལ་བརྟེན་པ་གསུམ། རེངས་པ་ལ་འཁོར་ལོ་ལ་བརྟེན་པ་གསུམ།
དེ་ལྟར་ན་ཉི་ཤུའོ། ། དེ་ལྟར་ན་སྤྱིར་ཡི་གེ་བཅུ་པ་དང་སུམ་ཅུ་རྩ་གཉིས་པ་སྤྱིར་ལས་ཀྱི་བྱེ་བྲག་ཉི་ཤུ་རྩ་དྲུག་ཏུ་འགྱུར་རོ། ། འཁོར་ལོ་ལ་བརྟེན་པའི་དབང་དུ་བྱས་ན་དོན་རྣམ་པ་བརྒྱད་དེ། འཁོར་ལོ་བྲི་བའི་གཞི་དང༌། སྣག་ཚ་དང༌། སྨྱུ་གུ་དང༌། དྲི་བའི་ཐབས་ཀྱི་ཆོ་ག་དང༌། བྲི་བ་དངོས་དང༌། བྲིས་ནས་སྒྲུབ་པའི་ཆོ་ག་དང༌། དེ་ནས་འཁོར་ལོ་དེ་ལས་ལ་སྦྱར་བ་དང༌།
མ་གྲུབ་ན་སྤོགས་པའི་ཆོ་གའོ། ། དེ་ལ་དང་པོ་བྲི་བའི་གཞི་ནི་དུར་ཁྲོད་ཀྱི་རས་ལ་སོགས་པ་ལས་བཞིའི་བྱེ་བྲག་གིས་སོ་སོར་རྒྱུད་བཞིན་བཙལ་ལོ། ། གཉིས་པ་སྣག་ཚ་ཡང་དུག་དང་ཁྲག་ལ་སོགས་པ་ལས་དང་མཐུན་པས་བྱའོ། ། གསུམ་པ་མྱུ་གུ་ཡང་བྱ་རོག་ཆེན་པོའི་སྒྲོ་རྩ་ལ་སོགས་པ་ལས་དང་མཐུན་པ་ལ་བྱའོ། ། བཞི་པ་བྲི་བའི་ཐབས་ཀྱི་ཆོ་ག་ལ་ལྔ་སྟེ། སྒྲུབ་པ་པོ་བདག་ཉིད་ལྷར་བསྒོམ་པའི་ཁྱད་པར་ལས་ཀྱི་བྱེ་བྲག་གིས་མི་བསྐྱོད་འཇིགས་བྱེད་དམ། སངས་རྒྱས་རིན་འབྱུང༌། རྣམ་སྣང༌། མཐའ་ཡས། དོན་གྲུབ།
འཇིགས་བྱེད་དེ་རྩ་ཞལ་མ་ཧེའི་གདོང་ཁ་དོག་བསྒྱུར་ལ་བྱ་གསུང༌། རྒྱས་པ་གཞུང་འདི་ལ་མ་མཐོང་ནའང་རྒྱས་པར་བྱེད་པར་འདོད་ནའང་དེ་ལྟར་བྱ་གསུང༌། རྒྱན་ཆ་ལུགས་ཀྱི་ཁྱད་པར་ནི་ནག་པོ་ལ་སོགས་པའོ། ། ཁ་ལྟ་ཕྱོགས་ཀྱི་ཁྱད་པར་ནི་ལྷོ་ཕྱོགས་ལ་སོགས་པ་དང༌། བསམ་པའི་ཁྱད་པར་ནི་དྲག་ཤུལ་ལ་སོགས་པ་དང༌། དབྱིབས་སུ་བཀོད་པ་དང༌། ཡི་གེར་བཀོད་པའི་ཁྱད་པར་རོ། ། ལྔ་པ་འཁོར་ལོ་བྲི་བ་ནི་ཡི་གེ་བཅུ་པའམ་སུམ་ཅུ་རྩ་གཉིས་པའི་འཁོར་ལོ་གང་ཡང་རུང་བ་བྱ་སྟེ། རྐྱང་པ་ནི་ཁ་སྦྱར་དང་ལས་སྟོབས་མི་མཚུངས་ཏེ་ཅུང་ཟད་བར་ཆད་ཆེ་ཡང་ལས་ཤིན་ཏུ་མྱུར་ལ་ཙཀྲ་ཁ་སྦྱར་དུ་བྱེད་པ་ནི་ལས་ཅུང་ཟད་བུལ་ཡང་བར་ཆད་ཤིན་ཏུ་ཆུང་ངོ་གསུང་སྐད། ཁ་སྦྱར་དུ་བྱེད་ན་འདི་ལྟར་བྱ་སྟེ།
ཙཀྲ་གཉིས་ཆེ་ཆུང་མཉམ་པོར་བསྐོར་ལ། གཅིག་གི་ཡི་གེ་གཡས་སྐོར། གཅིག་གི་ཡི་གེ་གཡོན་སྐོར་དུ་བྱ་སྟེ། ཡི་གེ་རྣམས་རེ་རེ་ཞིང་ཐད་སོར་འཕྲད་ཅིང་འཛོམ་པར་བྱས་ལ་ཁབ་ཀྱིས་ཀྱང་གཙགས་ཏེ་མི་མཛོལ་བར་བྱའོ། ། ཡང་ན་རྐྱང་པའི་ཁ་སྦྱོར་གང་རུང་བྱས་ལ་དེ་ལེགས་པར་བལྟབ་སྟེ། གཞོན་ནུ་གདོང་དྲུག་གི་འཁོར་ལོ་བྲིས་པས་བསྒྲུབ་པའི་སྔགས་སུ་སྦྱར་བ་རིམ་པ་བཞིན་བཀོད་ལ་དེའི་ལྟེ་བའི་ནང་དུ་འཁོར་ལོ་ཁ་སྦྱར་རམ་རྐྱང་པ་གང་རུང་ཆུད་པར་བྱའོ། ། ཡི་གེ་བཀོད་པ་ཞི་དྲག་གཉིས་སུ་བྱ་སྟེ། དེའང་ཞི་བ་དང་རྒྱས་པ་དང་དབང་དུ་བྱ་བ་དང༌། དགུག་པའི་ལས་བཞི་ཞི་བའི་དབང་དུ་བྱ་སྟེ་ཡི་གེའི་མགོ་ནང་དུ་བསྟན། ལྷག་མ་རྣམས་དྲག་པོའི་དབང་དུ་བྱས་ཏེ་ཡི་གེའི་མགོ་ཕྱིར་བསྟན་པར་བྱའོ། །
དྲུག་པ་ཙཀྲ་བསྒྲུབ་པ་ལ་གཉིས་ལས། རབ་གནས་ཀྱི་ཚུལ་དུ་བསྒྲུབ་པ་དང༌། མཆོད་པ་ལ་སོགས་པའི་ཚུལ་དུ་བསྒྲུབ་པའོ། ། དང་པོར་རབ་གནས་ཀྱི་ཚུལ་དུ་བསྒྲུབ་པ་ནི། མཆོད་པ་རྣམ་པ་ལྔ་དང་གཏོར་མ་གཉིས་བཤམ། ཙཀྲ་ཡང་ཟངས་གཞོང་ལ་སོགས་པའི་ནང་དུ་བཞག་ལ། བདག་ཉིད་སངས་རྒྱས་འཇིགས་བྱེད་ལ་སོགས་པ་སོ་སོའི་ལས་དང་མཐུན་པའི་རྡོ་རྗེ་འཇིགས་བྱེད་དུ་བསྐྱེད་དེ། ཡེ་ཤེས་པ་གཞུག་པ་དང༌། སྐུ་གསུང་ཐུགས་འབྲུ་གསུམ་གྱི་བྱིན་གྱིས་བརླབ་པ་དང༌། དབང་བསྐུར་བ་དང༌།
དེ་ལྟར་ཡན་ལག་རྫོགས་པར་བསྒོམ་སྟེ། སྔགས་ཀྱིས་མཆོད། ཕྱིའི་མཆོད་པས་ཀྱང་མཆོད། ནང་གི་མཆོད་པས་ཀྱང་མཆོད། དེ་ནས་ལག་པ་གཡོན་པ་ལྕགས་ཀྱི་རྡོ་རྗེའམ་ཕུར་པ་དང་བཅས་པས་འཁོར་ལོ་ལ་བཀབ་སྟེ། སྭ་བྷཱ་བ་བརྗོད་པས་སྟོང་པར་བསམ། དེ་ནས་རྃ་ལས་ཉི་མའི་དཀྱིལ་འཁོར་གཅིག་བསམ། ཡི་གེ་བཅུ་པའི་ཙཀྲ་ཡིན་ན་ལས་ཀྱི་ཁ་དོག་དང་མཐུན་པའི་ཧཱུྃ་ལས་འཁོར་ལོ་བྲིས་པ་ཇི་ལྟ་བར་བསྐྱེད། སུམ་ཅུ་རྩ་གཉིས་པ་ཡིན་ན་ལས་མཐུན་པའི་ཡ་ལས་བསྐྱེད་དེ། དེ་ནས་རང་གི་སྙིང་གའི་ཧཱུྃ་གི་འོད་ཟེར་དང་ཙཀྲའི་དབུས་ཀྱི་ཡེ་གེའི་འོད་ཀྱིས་ཏ་ཐཱའི་ཐུགས་ཀ་ནས་རང་བཞིན་གྱིས་གྲུབ་པའི་ཙཀྲ་སྤྱན་དྲངས་ལ་གཉིས་སུ་མེད་པར་བསྟིམ།
དེ་ནས་ཕྱི་མཆོད་ལ་སོགས་པའི་མཆོད་པ་གསུམ་གྱིས་མཆོད། གཏོར་མ་དང་པོ་བཏང༌། ཡང་སྙིང་ག་དང་འཁོར་ལོའི་འོད་ཟེར་གྱིས་བསྒྲུབ་བྱ་དེ་ལྷ་སྲུང་དང་ཕྲལ་ནས་དེའི་ལུས་དང་རྣམ་ཤེས་བཀུག་ལ་མིང་རུས་ཀྱི་ཡི་གེ་ལ་བསྟིམ། ཡང་མཆོད་པ་གསུམ་གྱིས་མཆོད། གཏོར་མ་གཉིས་པ་དེ་བཏང་ངོ༌། ། དེ་ནས་ལས་དང་མཐུན་པའི་ལྷའི་རྣལ་འབྱོར་དང་ལྡན་པས་ལག་པ་གཡོན་པས་མནན་ཞིང་ཙཀྲ་ལ་བཀོད་པའི་སྔགས་སྤེལ་ཚིག་དང་བཅས་པ་བརྒྱ་རྩ་བརྒྱད་བཟླས། དེ་ནས་ཙཀྲ་དེ་དྲིལ་ཏེ་ཐོད་པ་ཁ་སྦྱར་ལ་སོགས་པ་ལས་དང་མཐུན་པའི་སྣོད་དུ་བཅུག་པ་ལས་དང་མཐུན་པའི་སྐུད་པས་བཅིང་བ་ནི་ཞི་བ་ལ་དགེ་སློང་ངམ་བྲམ་ཟེ་མོས་བཀལ་བའི་སྐུད་པ་དཀར་པོས་བཅིང་ངོ༌། ། རྒྱས་པ་ལ་ནི་རྒྱལ་རིགས་མོའམ་ཚོང་དཔོན་གྱི་བུ་མོས་བཀལ་བའི་སྐུད་པ་སེར་པོས་བཅིང་ངོ༌། ། དབང་ལ་ནི་སྨད་འཚོང་མའམ་ལམ་ཀར་འཕྲད་པའི་བུ་མོས་བཀལ་བའི་སྐུད་པ་དམར་པོས་བཅིང་ངོ༌། ། མངོན་སྤྱོད་ལ་ནི་ཤན་པའི་བུ་མོའམ་རབས་ཆད་མོས་བཀལ་པའི་སྐུད་པ་ནག་པོས་བཅིང་ངོ༌། །
དེ་ནས་མཆོད་པ་ལ་སོགས་པའི་ཚུལ་དུ་བསྒྲུབ་པ་ནི། དེ་ལྟར་བཅིངས་པའི་ཙཀྲ་དེ་དག་ཀྱང་མདུན་དུ་སྟེགས་ལ་བཞག་ལ། ཞག་བདུན་ནམ་ལྔ་ལ་སོགས་པར་མཆོད་ཅིང་བཟླས་པ་བརྩམས་ཏེ། ཙཀྲའི་སྣོད་ཀྱི་སྟེང་དུ་ལས་ཀྱི་རྡོ་རྗེ་ལ་གཟུངས་ཐག་བཏགས་ཏེ་དེ་ལ་གཟུང་བ་ལ་ཡི་གེ་བཅུ་པའི་ཙཀྲ་དྲག་པོ་སྒྲུབ་པ་ཡིན་ན་ཨོཾ་ཧྲཱིཿཥྚཱི་ཝི་ཀྲི་ཏཱ་ན་ན་ཨུནྨཱནྟེ་བྷཻ་ར་བ་ཆེ་གེ་མཱ་ར་ཡ་ཧཱུྃ་ཕཊ་ཅེས་པའམ། ཡི་གེ་བཅུ་ག་རྫོགས་པ་ལ་དེ་སྐད་བཏགས་ལ་བཟླས། ཡི་གེ་སུམ་ཅུ་རྩ་གཉིས་པའི་ཡིན་ན་ཨོཾ་ཛ་མཱ་ར་ཡ་ཆེ་གེ་མོ་མཱ་ར་ཡ་ཧཱུྃ་ཕཊ་ཅེས་པ་དང༌། དེ་བཞིན་དུ་ཞི་བ་ལ་སོགས་པ་དེ་དག་ལ་མཱ་ར་ཡའི་སར་ཤཱནྟིཾ་ཀུ་རུ་སྭཱ་ཧཱ་ཞེས་བྱ་བ་ལ་སོགས་བཅུག་པ་གལ་ཆེ། དེ་ལྟ་བུ་ཐུན་གསུམ་མམ་བཞིར་བཟླས་ཤིང་དེ་དག་གི་ཐུན་བར་དུ་མཆོད་པ་ནི། ཞི་བ་ལ་མེ་ཏོག་དཀར་པོས་མཆོད། རྒྱས་པ་ལ་སེར་པོ།
དབང་ལ་དམར་པོ། དྲག་པོ་ལ་མེ་ཏོག་སྔོ་ནག་གིས་མཆོད་དོ། ། དྲིའི་བྱེ་བྲག་གིས་བྱུག་པ་ནི་ཞི་བ་ལ་ཙནྡན་དཀར་པོའམ་ག་པུར་གྱིས་བྱུག་གོ ། དེ་བཞིན་དུ་རྒྱས་པ་ལ་གུར་གུམ། དབང་ལ་ཙནྡན་དམར་པོ་ལ་སོགས་པ། མངོན་སྤྱོད་ལ་ཨ་ཀ་རུ་ནག་པོ་ལ་སོགས་པས་བྱུག་གོ ། དེ་ལྟར་ཞག་བདུན་ལ་སོགས་པས་འཁོར་ལོ་མཆོད་ཅིང་བཟླས་ནས་དེའི་རྗེས་ལ་བདུན་པ་ལས་སྦྱོར་མནན་པ་བྱ་སྟེ། སྤྱིར་ལས་ལ་སྦྱར་བ་གསུམ་ལས་འདི་ནི་འཁོར་ལོའི་སྒོ་ནས་ལས་ལ་སྦྱར་བའོ། ། དེ་ལ་གཉིས་ཏེ། རྒྱུད་ལས་བྱུང་བ་བཞིན་ལས་ལ་སྦྱར་བ་དང༌།
མན་ངག་གི་གནད་ཀྱིས་སྒྱོགས་བཅས་ཏེ་ལས་ལ་སྦྱར་བ་དང༌། དེའང་འཁོར་ལོ་དེ་གནོད་པའི་དུས་ཧྲཱིཿཥྚཱི་བཟླས་པའམ་ཡང་ན་ཙཀྲ་ལ་གང་བཀོད་པ་དེ་རང་བཟླས་སོ། ། མན་ངག་གི་གནད་ཀྱིས་འཁོར་ལོའི་གནས་འཁོར་ལོ་ཉིད་ཀྱིས་བཙལ་ན་ལས་ལ་སྦྱར་ན། གོང་ལྟར་མཆོད་ཅིང་བཟླས་པའི་རྗེས་ལ་རང་གི་གནས་ཀྱི་ཐོག་ཁ་ལ་སོགས་པར་སྒྱོགས་བཅས་ལ་འཁོར་ལོ་དང་ག་འུར་བཅས་པ་སྒུལ་ཏོག་ཏུ་བཅུག་སྟེ། སྒྱོགས་ཐག་ནས་སྒྲུབ་པའི་གྲོགས་མཆོག་གིས་དྲང་ཞིང་རང་གི་འཁོར་ལོ་ལ་སྔགས་གང་བཀོད་པ་མཚན་ཐོག་ཐག་བཟླས་ཤིང༌། སྒྱོགས་མདེའུ་ཡང་ནས་ཡང་དུ་བསྐུལ་ཞིང་ཐོ་རངས་སྐྱ་རེངས་ཤར་བའི་དུས་སུ་ལྷོ་ཕྱོགས་སུ་ཁ་བལྟས་ཏེ། འཕེན་པའི་དུས་སུ་ཧྲཱིཿཥྚཱི་བཟླས་ཤིང་འཕང་ངོ༌། ། དེ་ནས་ཙཀྲ་ལྟུང་བ་ཉིད་དུ་གནས་པ་ལ་སོགས་པ་བྱའོ། ། འདི་ནི་འཁོར་ལོ་སྔགས་བཀོད་པའི་དུས་སུ་ལས་ཐམས་ཅད་པའི་ཡི་གེ་ཡང་དབུས་སུ་བཀོད་པའི་ལས་ཀྱི་སྦྱོར་བའོ། ། དེས་ཞག་བདུན་ནམ་ཟླ་བ་གཅིག་གི་བར་གྱིས་ལས་འགྲུབ་པར་མ་གྱུར་ན།
བརྒྱད་པ་སྤོགས་པ་ནི་གཉིས་ཏེ། དྲག་པོའི་ལས་ཀྱི་སྤོགས་པ་དང༌། ཞི་བའི་ལས་ཀྱི་སྤོགས་པའོ། ། དྲག་པོའི་ལས་ཀྱི་སྤོགས་པ་ལ་གཉིས་ཏེ། ཡི་གེ་སུམ་ཅུ་རྩ་གཉིས་པའི་སྤོགས་པ་དང༌། ཡི་གེ་བཅུ་པའི་སྤོགས་པའོ། ། སུམ་ཅུ་རྩ་གཉིས་པས་དྲག་པོའི་སྒྲུབ་པ་ལ་སོགས་པ་ལྔ་སྟེ། ལྷ་དང་དབྲལ་བས་སྤོགས་པ་དང༌། ལས་ཁ་ཚར་བས་སྤོགས་པ་དང༌། དུག་ཆུའི་སྦྱོར་བས་སྤོགས་པ་དང༌།
མའི་གདུང་བས་སྤོགས་པ་དང༌། མཐར་འཁོར་ལོ་ཉིད་སྦྱིན་སྲེག་ཏུ་བྱས་ཏེ་ཁ་བཏུས་པས་སྤོགས་སྦྱར་བའོ། ། ཡི་གེ་བཅུ་པས་དྲག་པོའི་བསྒྲུབ་པ་ལ་ལས་ཁ་ཚར་བས་སྤོགས་པ་མེད་དོ། ། གཞན་བཞི་ནི་མཐུན་པར་ཤེས་པར་བྱའོ། ། དེ་ལ་དང་པོ་ལྷ་དང་དབྲལ་བས་སྤོགས་པ་ནི། གོང་གི་མནན་པའི་ཙཀྲ་དེ་ཕྱུང་ལ་ལྷག་པའི་ལྷ་དང་དབྲལ་བའི་དོན་དུ་སྔར་གྱི་སྤེལ་ཚིག་དེ་ཕྱིས་ཏེ། དབུས་ཀྱི་ཡའི་ཕྱི་རོལ་དུ་ཧྲཱིཿཥྚཱི་གཡས་སྐོར་མགོ་ཕྱིར་བསྟན་པ་དེའི་མཐར་ཆེ་གེ་མོ་ཕོ་ལྷ་དང་ཕྲོལ་ཞིག་ཧཱུྃ་ཕཊ྄་ཅེས་བྲིས་པ་ཞག་བདུན་བདག་ཉིད་ལྷའི་རྣལ་འབྱོར་བསྒོམ་ཞིང་དེའི་ཕོ་ལྷ་ལ་སོགས་པ་ལ་གཏོར་མ་སྦྱིན་པ་སྔོན་དུ་འགྲོ་བས་ལེགས་ཉེས་ཀྱི་གཏམ་དང་བདག་ཉིད་མ་ཉེས་པའི་དཔང་གཟུགས་ཤིང་དམ་བརྡར་ཏེ་འདི་མ་བསྲུངས་ཞེས་བསྒོའོ། ། ཡི་གེ་བཅུ་པའི་ཙཀྲ་ཡིན་ནའང་སྔར་གྱི་སྤེལ་ཚིག་དེ་ཕྱིས་ཏེ། དེའི་ཤུལ་དུ་ཆེ་གེ་མོ་ལྷ་དང་ཡུལ་ལྷ་དང་ཞང་ལྷ་ལ་སོགས་པའི་ལྷ་ཐམས་ཅད་དང་ཕྲོལ་ལ་སོད་ཅིག་ཧཱུྃ་ཕཊ་ཅེས་པ་ལ་སོགས་པ་གོང་དང་མཐུན་པར་བྱའོ། ། དེ་ནས་ཙཀྲ་དེ་ལྷྭམ་འབོབ་ལ་སོགས་པས་བདུགས་ལ་ཡང་སྔར་མནན་པ་དེའམ་གཞན་དུ་མནན་ནོ། །
དེས་ཀྱང་ཞག་བདུན་ཟླ་བ་གཅིག་གི་བར་དུ་མ་གྲུབ་ན། གཉིས་པ་ལས་ཁ་ཚར་བས་སྤོགས་པ་ནི། དེ་ནས་ཡང་འཁོར་ལོ་གཉིས་པ་གཅིག་བཅས་ལ། གསད་པ་དབུས་མ་བཀོད་ལ། མའི་གོ་སར་ཡ་སྤོའོ། ། དེ་བཞིན་དུ་དབང་དུ་བྱ་བ་ལ་རཱ། རེངས་པར་བྱེད་པ་ལ་ཀྵེ། དགུག་པ་ལ་ད། རྨོངས་པ་ལ་མེ། སྟོབས་མེད་པ་ལ་དོ།
ཞི་བ་ལ་ས། བསྐྲད་པ་ལ་ཙྪའོ། ། རིམས་ཀྱིས་ཐེབས་པར་བྱེད་པ་ལ་ཎའོ། ། སྐྱོད་པ་ལ་རུའོ། ། ཟློག་པ་ལ་ཛའོ། ། ཡང་དག་པར་ཚ་བ་ཞི་བ་ལ་ཡའོ། ། དགྲ་སྤོ་བར་བྱེད་པ་ལ་ནི་སྟེ། དེ་ལྟར་ཞི་བར་བྱེད་པ་ལ་ཡ་དབུས་སུའོ། ། ལྷག་མ་ལས་གང་བྱེད་པའི་ཡི་གེ་དང་ཡ་གོ་ས་བརྗེས་ལ་བྱའོ། ། དེ་ལྟར་ལས་ཁ་ཚར་བས་སྤོགས་པས་ཀྱང་འགྲུབ་པར་མ་གྱུར་ན།
གསུམ་པ་དུག་ཆུའི་སྦྱོར་བས་སྤོགས་པ་ནི་འཁོར་ལོ་དེའང་བཏོན་ལ་རྣལ་འབྱོར་པའི་ལག་པ་དུག་ཆུར་བཅུག་སྟེ། ཙཀྲ་དེ་ཨ་ཀ་རུ་ནག་པོ་ལ་སོགས་པའི་དྲིའི་ཆུ་ནས་བཏོན་ལ་མདུན་དུ་བཞག་སྟེ་དུག་ཆུས་བྲབ་ཅིང་འཁོར་ལོའི་སྔགས་དྲག་ཏུ་བཟླའོ། ། དེས་ཀྱང་མ་གྲུབ་ན་བཞི་པ་མེའི་གདུང་བས་སྤོགས་པ་ནི། ཐོད་པའམ་གའུ་ནས་བཏོན་ལ་སྤྲ་ཚིལ་གྱིས་དཀྲིས་ཏེ་འབྲས་ཀྱི་ཕུབ་མའི་དུད་པ་ལ་བདུག་ཅིང་སྔགས་སྤེལ་ཚིག་དང་བཅས་པ་དྲག་ཏུ་བཟླའོ། ། དེས་ཀྱང་མ་གྲུབ་ན་ལྔ་པ་མཐར་འཁོར་ལོ་སྦྱིན་སྲེག་གི་སྤོགས་པ་ནི། ཡང་ཙཀྲ་དེ་བཏོན་ལ་མཚོན་རྣོན་པོས་དུམ་བུར་བཅད་ལ་སྔགས་སྤེལ་ཚིག་དང་བཅས་པས་དུར་ཁྲོད་དུ་སྦྱིན་སྲེག་བྱའོ། ། དེས་ངེས་པར་འགྲུབ་བོ། ། དེ་དག་ནི་གཙོ་ཆེར་གསོད་པ་ལ་སོགས་པ་རྩུབ་པའི་ལས་རྣམས་ཀྱི་སྤོགས་པའི་ཆོ་གའོ། ། གཉིས་པ་ཞི་བ་ལ་སོགས་པ་རྣམས་ལའང་སྤོགས་ཆོག་བཞི་སྟེ། ཞི་རྒྱས་གཉིས་ལས་ཐམས་ཅད་པའི་ཙཀྲས་མ་གྲུབ་ན་ལས་ཁ་ཚར་བའི་ཙཀྲ་སྤོགས།
དབང་ལ་ནི་ལས་ཐམས་ཅད་པའི་ཙཀྲས་མ་གྲུབ་ན་ལྷ་དང་བྲལ་བས་སྤོགས། དེས་མ་གྲུབ་ན་ལས་ཁ་ཚར་བའི་ཙཀྲས་སྤོགས། དེས་ཀྱང་མ་གྲུབ་ན་ཞག་གསུམ་སྤོགས་ཏེ་ཙནྡན་དཀར་པོའི་དྲི་ཆུ་ལ་སོགས་པ་སོ་སོའི་རྫས་ཀྱིས་བྲབ་ཅིང་ནུབ་ཐ་མ་ལ་མནན་པར་བྱའོ། ། དེས་ཀྱང་མ་གྲུབ་ན་ཙཀྲ་དེ་བཏོན་ཏེ་མངོན་པར་མཐོ་བ་ལ་གཞག་ལ་མཆོད་པའི་ཡུལ་དུ་སྤོགས། སོ་སོའི་རྫས་ཀྱིས་ཅི་ནུས་སུ་སྦྱིན་སྲེག་བྱས་པས་འགྲུབ་བོ། ། དེ་ནས་སུམ་ཅུ་རྩ་གཉིས་པས་ཞི་བ་ལ་སོགས་པའི་ལས་གྲུབ་ནས། ལས་ཐམས་ཅད་པའི་འཁོར་ལོ་དེ་བཏོན་ལ་དབྱི་བར་བྱ་སྟེ། དེའང་ཁྱད་པར་དུ་ཞི་བ་ལྟ་བུའི་དབང་དུ་བྱས་ན་ལས་གྲུབ་ནས་དང་པོར་རྩིབས་ཀྱི་ཡ་གཉིས་དབྱི། དེ་ནས་རྩིབས་ཀྱི་ནི་དབྱི། དེ་ནས་དབུས་ཀྱི་ཡ་ཡང་དབྱི་སྟེ།
ཡི་གེ་ལྷག་མ་རྣམས་ནི་ཅི་དགར་ཕྱིས་པས་མཆོག་གོ ། དེས་ནི་ཞི་བའི་ལས་ལ་དབྱི་བའི་གོ་རིམ་ངེས་པར་བསྟན་ནོ། ། ལས་ཁ་ཚར་བའི་འཁོར་ལོ་ནི་ཡི་གེ་སྤོས་པས་དབྱི་བའི་གོ་རིམ་ངེས་པ་མེད་དེ་སྤོས་པ་ཉིད་ཀྱིས་ཕྱིས་པ་དང་འདྲའོ། ། ལས་གཞན་ལའང་གོ་རིམ་ངེས་པ་མེད། ལས་གྲུབ་ནས་ཡི་གེ་རྣམས་ཅི་དགར་ཕྱིས་པས་ཆོག ལས་གྲུབ་བཞིན་དུ་མ་ཕྱིས་ན་བདག་དམ་ཚིག་ཉམས་ཤིང་འཁོར་ལོ་ཡང་བདག་ཉིད་ལ་ལྡོག་པར་འགྱུར་རོ། ། གདོང་དྲུག་གི་ལས་བྱེད་ནའང་དང་པོར་འཁོར་ལོ་བྲིས་ལ་དེ་ལིངྒའི་སྙིང་གར་བཅུག་སྟེ་དེ་ཐོད་པ་ཁ་སྦྱར་ལ་སོགས་བར་བཅུག་ལ་དེ་ནས་མཆོད་པ་དང་བཟླས་པ་ཟིན་ནས་སྒྱོགས་བྱེད་ན་སྒུལ་ཏོག་ཏུ་བཅུག་སྟེ་འཕངས་ལ་མནན་པའི་ས་བཅལ་ཏེ། ཐོད་པ་དང་ཙཀྲ་ཆག་ན་སྤོས་ལ་ས་དེར་མནན་པ་བྱའོ། ། འབྲས་ཕུབ་ལ་གདུང་བའི་དུས་སུ་ལྕགས་ཀྱི་ཐུར་མས་འཕངས་ནས་སྤྱི་བོར་བརྒྱུས་ཏེ། འཁོར་ལོའི་སྔགས་ཀྱི་མཇུག་ལ།
ཨུནྨཱནྟ་བྷཻ་ར་བ་ཆེ་གེ་མོ་ཨུ་ཙ་ཏ་ཡ་ཞེས་པ་ལ་སོགས་པས་བསྐུལ་ཞིང་གང་ཞུ་བ་ངོས་བསྒྱུར་ལ་ལག་པ་ཚ་བ་ལ་ཁབ་མ་བྱས་ཏེ་བུག་པ་ནས་ཐུར་མ་བཏོན་ཏེ་བཟུང་ནས་བྱེད་དོ། ། འདི་ཡུན་རིང་དུ་མཛད་ཅིང་འདུག་གསུང༌། དེ་ལྟར་ན་འཇིགས་བྱེད་ལས་སྔགས་བཏུ་བའི་ཁྱད་པར་སྟོན་པ་ལས་སྔགས་བཏུ་ལ། གདོང་དྲུག་ལས་འཁྲུལ་འཁོར་གྱི་ཁྱད་པར་སྟོན་པས་དེའི་ལུགས་ཀྱི་འཁོར་ལོ་ཁ་བསྐངས་ལ། ནག་པོ་ལས་འཁོར་ལོའི་ཆོ་ག་རྒྱས་པར་སྟོན་པ་ལས། འཁོར་ལོ་བཅིང་བའི་སྐུད་པ་ནས་ལས་གྲུབ་ནས་འཁོར་ལོ་བྱ་ལུགས་ཀྱི་བར་དུ་ནག་པོ་ལས་ཁ་བསྐངས་ལ་བྱ་སྟེ། དེ་ལྟར་ན་རྒྱུད་གསུམ་གྱི་དགོངས་པ་མི་འགལ་ཞིང་གཅིག་ཏུ་སྡེབ་པའི་སྒོ་ནས་བསྒྲུབ་པའི་མན་ངག་གོ ། དེའང་འཁོར་ལོ་དེ་མནན་པའི་དུས་སུ་ནུབ་བདུན་དུ་མཆོད་ཅིང་བསྐུར་ཙམ་ན་སྔགས་བཟླས་གསུང༌། མནན་པའི་དུས་སུ་ཧྲཱིཿཥྚཱིས་བྱ་བའམ། འཁོར་ལོ་ལ་གང་བཀོད་བཟླས།
འཁོར་ལོའི་གནས་རང་གི་མཚན་ཐོག་ཐག་བསྐུལ་བའི་དུས་སུ་འཁོར་ལོ་ལ་གང་བཀོད་པ་བཟླས་པའམ། ཡང་ན་གསུམ་ཀ་བཟླས་པར་གསུང༌། འཕེན་པའི་དུས་སུ་ཧྲཱིཿཥྚཱི་བཟླས་ཞིང་འཕང༌། སྤོགས་པའི་ཆོ་ག་རྣམས་གཞན་ན་ཞི་བ། དེའང་རྒྱས་པའི་ལས་བསྒྲུབ་ན་གཞུང་ན་མེད་ཀྱང་བསྒྲུབ་ལུགས་གདམས་ངག་ལྟར་བྱ། ཡིག་མགོ་ནང་དུ་བསྟན། ཡི་གེ་དབྱི་མི་དགོས། ལས་ཁ་ཚར་བ་སྤོ་བའི་ལུགས་རྒྱས་པ་ལ་མེད། སྤྱིར་ཡང་ཁ་ཚར་བ་ལ་སྤོ་བ་དང་ཡི་གེ་དབྱི་ལུགས་གཉིས་ཀ་ཡང་ཡི་གེ་སུམ་ཅུ་རྩ་གཉིས་པའི་དབང་དུ་བྱས་པ་ཡིན་གྱི་བཅུ་པ་ལ་དབྱི་ལུགས་ལ་སོགས་པ་མེད། གདོང་དྲུག་གི་ལས་བྱེད་ནའང་དབྱི་ལུགས་ལ་སོགས་པ་འདྲ།
འཁོར་ལོ་ཡང་དང་པོར་འཁོར་ལོ་བྲིས་ལ་དེ་ལིངྒའི་སྙིང་གར་བཅུག་ལ། དེ་ཐོད་པ་ཁ་སྦྱོར་ལ་སོགས་པར་བཅུག་ལ། དེ་ནས་མཆོད་པ་དང་བཟླས་པ་ཟིན་ནས་སྒྱོགས་བྱེད་ན་སྒུལ་ཏོག་ཏུ་བཅུག་ཏེ་འཕངས་ལ། མནན་པའི་ས་བཙལ་ཏེ། ཐོད་པ་དང་ཙཀྲ་ཆག་ན་སྤོས་ལ་ས་དེར་མནན་པར་བྱའོ། ། འབྲས་ཕུག་ལ་གདུང་བའི་དུས་སུ་ཡང་འཁོར་ལོའི་སྔགས་ཀྱི་མཇུག་ལ། ཨུནྨཱད་བྷཻ་ར་ཆེ་གེ་མོ་ཨུ་ཙ་ཏ་ཡ་ཞེས་པ་ལ་སོགས་པས་བསྐུལ་ཞིང་ལྕགས་ཀྱི་ཐུར་མས་འཕངས་ནས་སྤྱི་བོར་བརྒྱུས་ཏེ་གང་ཞུ་བ་ལས་སྒྱུར་ཞིང་ལ་སོགས་པའི་དུས་སུ་གཙོ་བོར་ཟློས་པས་དེའི་ལས་སུ་བྱས། རྫས་ཀྱི་སྐབས་སུ་རྣམ་སྣང་ཆེ་ཆུང་བྱུང་བ་ཐམས་ཅད་བསྒྲུབ་བྱའི་ཡིན་གསུང༌། འཁོར་ལོ་མནན་པའི་དུས་སུ་ནུབ་བདུན་དུ་མཆོད་ཅིང་བསྐུལ་ཙམ་ན་སྔགས་གསུམ་ག་བཟླས་གསུང༌། སྒྲུབ་པ་དང༌།
ལས་ལ་སྦྱོར་བ་ཐམས་ཅད་ལ་སྨྱོན་པ་འཇིགས་བྱེད་ལ་གཏོར་མ་ཆེན་པོ་ཤ་དང་བདུད་རྩིས་སྦགས་པ་གཏའ་མར་བཟུང་ལ། ཞག་བདུན་ནམ་ཉི་ཤུ་རྩ་གཅིག་རེས་ཀྱིས་བཏང་གསུང༌། གཏོར་མའི་སྔགས་བརྗོད་དེ། གཏོར་ཆུང་རེ་ཡང་བཏང༌། བསྟོད་པ་བྱ། ཕྲིན་ལས་བཅོལ། མགྲོན་དེ་ཀ་ལྟར་བཞག་གསུང་ངོ༌།། །། རྟོག་པ་གསུམ་པ་སྔགས་བཏུ་བ་ནི། གནས་ཡིད་དང་མཐུན་པར་ཕྱག་དར་བྱ། རྟེན་དགྲམ།
མཆོད་པ་བཤམ། རྡོ་ལེབ་བམ་མཎྜལ་ལ་དྲི་དང་བདུད་རྩི་ལྔས་བྱུགས་ལ། དེ་ལ་ཆོས་འབྱུང་བྲི། དེའི་ནང་དུ་པདྨ་འདབ་མ་བརྒྱད་པ་གཅིག་བྲིས་ལ། དེ་ལ་ཨཱ་ལི་ཀཱ་ལི་བཀོད་ལ། ཡེ་ཤེས་པའི་ཨཱ་ལི་ཀཱ་ལི་སྤྱན་དྲངས་ལ་བསྲེའོ། ། དེ་ལ་ཕྱི་ནང་གི་མཆོད་པས་མཆོད། རང་རྡོ་རྗེ་འཇིགས་བྱེད་དུ་བསྐྱེད་ལ་ཚོགས་བྱིན་གྱིས་བརླབས་ཏེ་ཚོགས་ལ་ལོངས་སྤྱད་དེ། དེ་ནས་ཡི་གེ་བཏུ་བ་ནི་ཆོས་འབྱུང་གཉིས་པ་གཅིག་བྲིས་ལ་དེར་སྔགས་བཏུ་ཞིང་བྲི་སྟེ། ཐོན་ནས་བཏུས་པ་དེ་ལའང་ཡེ་ཤེས་པ་སྔགས་གསུམ་སོ་སོར་བཅུག་ལ་ཡང་དེ་ལ་ཕྱི་ནང་གསང་བས་མཆོད་ལ།
དེ་ནས་དེ་ལ་སྔགས་ཀྱི་ལུང་སྦྱིན་པ་ནི། སློབ་དཔོན་རྡོ་རྗེ་འཇིགས་བྱེད་ཀྱི་ང་རྒྱལ་དང་ལྡན་པ་དང༌། སློབ་མ་དང་གཉིས་ཀས་སློབ་དཔོན་གྱི་སྤྱི་བོ་དང༌། མགྲིན་པ་དང༌། སྙིང་ག་གསུམ་དུ་ཟླ་བ་དང་པདྨ་ཉི་མ་སྟེ་གསུམ་ལ། ཨོཾ་དང་ཨཱཿདང་ཧཱུྃ་དང་གསུམ་དཀར་དམར་ནག་པའོ། ། དེ་དག་ལ་རིམ་པ་བཞིན་དུ་རྩ་བའི་སྔགས་དང་སྙིང་པོ་ཉེ་སྙིང་གསུམ་ག་ཡང་ཁ་དོག་དེ་ལྟར་གཡས་སུ་བསྐོར་བར་བསྒོམ་མོ། ། བསྒོམ་པ་ཡང་སློབ་དཔོན་དང་སློབ་མ་གཉིས་ཀས་བྱའོ། ། དེའི་རྗེས་སུ་སྔགས་གསུམ་པོའི་ལད་མོ་ལན་རེ་རེའམ་གསུམ་གསུམ་དེ་གཉིས་ཀ་ཚར་རེ་རེ་དང་པོ་ལ་སློབ་དཔོན་གྱི་གནས་དེ་དག་ནས་ཨོཾ་ལ་སོགས་པ་རེ་རེ་ཆད་ཅིང་སློབ་མའི་གནས་དེ་དག་གི་ཟླ་ཉི་སྟོང་པ་ལ་གནས་པ་ལ་སོགས་པ་ལ་སྔགས་རྣམས་རིམ་གྱིས་ཆད་ཅིང་གཡས་སྐོར་དུ་བསྐོར་ཏེ་གནས་པར་བསམ། ཚར་གཉིས་པ་དང་གསུམ་པ་ལ་ཆད་ཅིང་དེ་དག་གནས་པ་ལ་ཐིམ་པར་བསམས་ལ་བཟླས་སོ། །
དེ་ནས་བླ་མ་བྷཻ་ར་བ་གསལ་བར་དམིགས་ཏེ་མ་ཧེའི་རུས་པའི་ཕྲེང་བ་ཐོགས་ཏེ། བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ལན་གསུམ་བརྗོད་དེ། དེ་ནས་ཕྲེང་བ་ལག་ཏུ་བྱིན་ཏེ། སློབ་མས། བཅོམ་ལྡན་བདག་ལ་ཞེས་པ་ལ་སོགས་པ་ལན་གསུམ་བརྗོད། དེ་ནས་རྩ་བའི་སྔགས་ལ་སོགས་པ་གསུམ་པོ་བརྒྱ་རྩ་བརྒྱད་ལ་སོགས་པ་ཕྲེང་བ་དེ་ལ་ཟློས་གཞུག སློབ་དཔོན་གྱི་སྔགས་དེ་རྣམས་དྲིའི་ཆུས་བཀྲུས་ཏེ་སྙིང་གར་བྱུག གཏོར་མ་གཏང༌།
ཨཱ་ལི་ཀཱ་ལིའི་ཡེ་ཤེས་སེམས་དཔའ་གཤེགས། དེ་ལུང་བརྒྱུད་པ་བར་མ་ཆད་པར་འབྱུང་བ་ནི་བྱིན་རླབས་འབྱུང་ངོ༌།། །། ད་རྟོག་པ་བཞི་པ་བསྒོམ་པའི་རྟོག་པ་ནི། བསྙེན་པ་དང་སྒྲུབ་པ་ལས་ལ་སྦྱོར་བ་གསུམ་ཐུན་མོང་ལས། དེའང་དཀྱིལ་འཁོར་ལ་བརྟེན་པ་དང༌། བྲིས་སྐུ་ལ་བརྟེན་པ་གཉིས་སུ་བྱ་སྟེ། གང་ལྟར་ཡིན་ཡང་རྟེན་བཤམས་ལ། མཆོད་པའི་ཡོ་བྱད་ནི། མཆོད་ཡོན་ལ་སོགས་པ་བདུན་ཕྱི་མཆོད། གཏོར་མ་ནི་བསྙེན་པ་ལ་འཇིག་རྟེན་པ་དང་འཇིག་རྟེན་ལས་འདས་པ་གཉིས་བཤམ།
སྒྲུབ་པ་མན་ཆད་དྲག་པོ་སྨྱོན་པ་མཁའ་འགྲོ་མ་དང་བཅས་པ་ཁྱད་པར་གྱི་གཏོར་མ་ཤ་ཁྲག་གིས་བརྒྱན་པ་བཤམ། དེ་སྐད་ཅིག་གིས་རྡོ་རྗེ་འཇིགས་བྱེད་དུ་དྲན་པར་བྱས་པའི་སྙིང་གའི་ནང་དུ་ཧཱུྃ་མཐིང་ནག་ཅིག་བསམ། དེ་ལས་འོད་འཕྲོས་པས་བླ་མ་དང་འཇིགས་བྱེད་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བ་ཅིག་སྤྱན་དྲངས་ལ་དང་པོར་ཕྱག་བྱ་སྟེ། ཨོཾ་ན་མོ་གུ་རུ་བྷྱཿ ཞེས་པས་བླ་མ་ལ་ཕྱག་བྱ། ན་མཿཤྲཱི་བཛྲ་བྷཻ་ར་བེ་བྷྱཿཞེས་པས་དཔལ་རྡོ་རྗེ་འཇིགས་བྱེད་ལ་ཕྱག་འཚལ་ལོ། ། དེ་ནས་མཆོད་པ་དབུལ་བ་ནི། དེ་ལ་དང་པོར་མཆོད་པ་བཤམ་པ་ནི། དང་པོར་མཆོད་ཡོན། དེ་ནས་ཞབས་བསིལ།
མེ་ཏོག སྤོས། མར་མེ། དྲི་ཆབ། ཞལ་ཟས་དང་བདུན་ནོ། ། དེ་དག་བྱིན་གྱིས་བརླབ་པ་ནི་བཞི་སྟེ། དང་པོར་ཡི་གེ་སུམ་ཅུ་གཉིས་པས་བསང༌། དེ་ནས། ཨོཾ་སྭ་བྷཱ་ལ་སོགས་ཀྱིས་སྟོང་པར་བསྒོམ་སྟེ་སྦྱང་བའོ། ། དེ་ནས་ཨཱཿལས་ཐོད་པ་ཧཱུྃ་ལས་བདུད་རྩི་ལྔས་ཁྱད་པར་དུ་བྱས་པའི་མཆོད་པ་ཐམས་ཅད་བསྐྱེད།
དེ་ནས་རང་གི་སྔགས་རེ་རེས་བྱིན་གྱིས་བརླབས་ཏེ་དབུལ་བ་ནི། ཨོཾ་སརྦ་ཏ་ཐཱ་ག་ཏ་ཤྲཱི་བཛྲ་བྷཻ་ར་བ་ཨརྒྷཾ་པྲ་ཏཱིཙྪ་སྭཱ་ཧཱ་དང༌། པཱ་དྱཾ་སྭཱ་ཧཱ། དེ་བཞིན་དུ་བཛྲ་པུཥྤེ། བཛྲ་དྷཱུ་པེ། བཛྲ་ཨཱ་ལོ་ཀེ བཛྲ་གནྡྷེ། བཛྲ་ནཻ་བི་དྱེཿཨཱ་ཧཱུྃ་སྭཱ་ཧཱ། ཞེས་པས་མཆོད་དོ། ། དེ་ནས་བདུད་རྩི་ཡང་གཏོར་མ་བཞིན་བྱིན་གྱིས་བརླབས་ལ་རྩ་སྔགས་བརྗོད་པས་མཆོད་ལ་བསྟོད་པ་བྱའོ། །
ཡང་ན་འབྱོར་པ་དངོས་མེད་ན་ཨོཾ་སརྦ་བིཏ་པུ་ར་པུ་ར་སུ་ར་སུ་ར་ཨཱ་བརྟ་ཧོ་ཞེས་པས་ཡིད་ཀྱིས་མཆོད། དེ་ནས་བདག་གི་སྐྱེ་བ་ཐོག་མ་མེད་པ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་དེ་དག་ཐམས་ཅད་སོ་སོར་བཤགས་པར་བགྱིའོ། ། དེ་ནས་སྡིག་པ་ལས་སྐྱབས་མཛད་པ་འབྱུང་བས། སྐྱབས་སུ་འགྲོ་བ་ནི་བླ་མ་དང་རྡོ་རྗེ་འཇིགས་བྱེད་འཁོར་དང་བཅས་པ་ལ་སྐྱབས་སུ་མཆིའོ། ། དེ་ནས་སྐྱབས་མཛད་པ་ལ་དེའི་བཀའ་བཞིན་བསྒྲུབ་དགོས་པས་དམ་ཚིག་དང་སྡོམ་པ་བླང་བ་ནི། ཐུན་མོང་དང་ཁྱད་པར་གྱི་དམ་ཚིག་དང་སྡོམ་པ་རྣམས་བླང་ཞིང་བསྐྱངས་བར་བགྱིའོ། ། དེ་དག་ལ་རྗེས་སུ་ཡི་རང་བ་ནི། སངས་རྒྱས་དང་བྱང་ཆུབ་སེམས་དཔའ་དང༌།
རང་སངས་རྒྱས་དང༌། ཉན་ཐོས་དང༌། སོ་སོ་སྐྱེ་བོའི་དགེ་བའི་རྩ་བ་ལ་རྗེས་སུ་ཡི་རང་བར་བགྱིའོ། ། དེས་རྒྱུད་དག་པ་ལ་བྱང་ཆུབ་ཀྱི་སེམས་སྐྱེ་བས་སྨོན་པའི་སེམས་བསྐྱེད་པ་ནི། བདག་གིས་འཁོར་བའི་རྒྱ་མཚོ་ལས་མ་བརྒལ་བ་རྣམས་བསྒྲལ་བར་བགྱི། མ་གྲོལ་བ་རྣམས་དགྲོལ་བར་བགྱི། དབུགས་མ་ཕྱུང་བ་རྣམས་དབུགས་དབྱུང་བར་བགྱི། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བགྱིའོ། ། དེ་ལྟར་བྱེད་པ་ལ་དངོས་པོ་ཆུང་ངན་གྱིས་སེམས་ཅན་གྱི་དོན་མི་ཡོང་བས་ཆོས་ཀྱི་འཁོར་ལོ་བསྐོར་བར་བསྐུལ་བར་བྱའོ། ། དེའང་དུས་ཡུད་ཙམ་གྱིས་མི་ཕན་པས།
འཁོར་བ་མ་སྟོངས་ཀྱི་བར་དུ་མྱ་ངན་ལས་མི་འདའ་བར་གསོལ་བར་བགྱིའོ། ། དེ་ལྟར་སྨོན་པའི་སེམས་བསྐྱེད་ནས་འཇུག་པའི་སེམས་བསྐྱེད་པར་བགྱིའོ། ། བདག་གིས་དཔལ་རྡོ་རྗེ་འཇིགས་བྱེད་ཀྱི་བཟླས་བསྒོམ་གཉིས་ལ་གནས་པར་བྱའོ། ། ཞེས་ལན་གསུམ་བརྗོད་དོ། ། དེ་ནས་དགེ་བ་མི་ཟད་པར་བྱ་བའི་དོན་དུ་བསྔོ་བ་ནི་བདག་སེམས་ཅན་ཐམས་ཅད་དཔལ་རྡོ་རྗེ་འཇིགས་བྱེད་ཀྱི་གོ་འཕང་ཐོབ་པར་གྱུར་ཅིག་ཅེས་ལན་གསུམ་བརྗོད་དོ། ། དེ་ནས་བརྟན་པའི་ཡན་ལག་ཏུ་གནང་བ་ནོད་པ་ནི། བླ་མ་དང་འཇིགས་བྱེད་ཀྱི་ཞལ་ནས་དེ་ལྟར་སྒྲུབ་པའི་ལམ་ལེགས་པ་ལ་གནས་པ་ཡིན་ནོ། ། ཞེས་གསུང་བར་བསམ། ཐུན་མཚམས་ཀྱི་རྣམ་པར་དབྱེ་བ་ཤེས་པར་བྱ་བའི་ཕྱིར་ཡིད་ཀྱིས་ཕྱག་དང་མཆོད་པ་ཙམ་བྱ་སྟེ་གཤེགས་སུ་གསོལ་བ་དང་བཅུ་གསུམ་མོ། ། དེ་ནས་ཚད་མེད་པ་བཞི་བསྒོམ།
དེ་ནས་སྟོང་པ་ཉིད་བསྒོམ་པ་ནི། ཨོཾ་སརྦ་བི་ཤུདྡྷཿསརྦ་དྷརྨཱཿསྭ་བྷཱ་བ། ཤུདྡྷོ྅ཧྃ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧྃ། ཞེས་བྱ་བས་དེ་རྣམས་ཀྱི་དོན་དམིགས་ལ་ནམ་མཁའི་དཀྱིལ་དུ་ཡྃ་ལས་རླུང་གི་དཀྱིལ་འཁོར་དུ་བའི་མདོག་ཅན་བསམ་མོ། ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཡི་གེ་དྷཱིཿཡོངས་སུ་གྱུར་པ་ལས་འཇམ་དཔལ་ཞི་བའི་གཟུགས་སུ་བསམ་མོ། ། དེའི་མདུན་དུ་ཨོཾ་ལས་ཉི་མའི་དཀྱིལ་འཁོར་བསམ། དེའི་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་དང༌། རིག་པའི་ལྷ་མོ་ཁྲོ་བོ་ལ་སོགས་པ་བསྐུལ་ཏེ་བསྡུས་ནས་ཉི་མ་ལ་ཞུགས་པར་བསམ།
དེ་ནས་འཇམ་དཔལ་ལ་སོགས་པ་རྣམས་གཅིག་ཏུ་གྱུར་ཏེ་ཉི་མར་གྱུར་པར་བསམ། དེའང་འོད་ཀྱི་ཕྲེང་བ་དང་ལྡན་པས་ཁྱབ་པར་བསམ་མོ། ། ཉི་མ་དེའི་སྟེང་དུ་ཧཱུྃ་ནག་པོ་འོད་ཟེར་ལྔ་དང་ལྡན་པ་བསམས་ཏེ། དེའི་འོད་འཕྲོས་པ། སླར་འདུས་པ་དེ་རྡོ་རྗེ་ནག་པོ་གདེངས་པ་འོད་ཟེར་ལྔ་དང་ལྡན་པར་བསམ། དེའི་ལྟེ་བ་ལ་ཧཱུྃ་བསམས་ལ་དེའི་འོད་ཟེར་ལས་སངས་རྒྱས་ལ་སོགས་པའི་སྐུ་ཕྲ་མོ་ཏིལ་གྱི་གང་བུ་སྙེད་བསྡུས་ནས་ཉི་མ་ལ་ཞུགས་པར་བསམ། དེ་ནས་དེ་རྣམས་ཀྱིས་སེམས་ཅན་གྱི་དོན་བྱས་ནས་གཅིག་ཏུ་གྱུར་ཏེ། དེའི་གཟུགས་བརྙན་ལ་ཞུགས་པར་བསམ་མོ། ། དེ་ལྟ་བུའི་རྡོ་རྗེ་ཡོངས་སུ་གྱུར་པ་ལས་དཔལ་རྡོ་རྗེ་འཇིགས་བྱེད་བསྲུང་བ་དང་བཅས་པའི་གཞལ་ཡས་ཁང་སྐད་ཅིག་གིས་དུར་ཁྲོད་བརྒྱད་དང་བཅས་པའི་དམ་ཚིག་སེམས་དཔའ་བསྒོམ་མོ། ། དེ་ནས་སྐུ་གསུང་ཐུགས་བྱིན་གྱིས་བརླབ།
ཡེ་ཤེས་སེམས་དཔའ་སྤྱན་དྲང་ཞིང་གཞུག དབང་བསྐུར་ཞིང་སྤྱི་བོར་མི་བསྐྱོད་པ་བསམ། དེ་ལྟར་ལྷ་བསྐྱེད་པ་རྫོགས་ནས་དང་པོ་སྔགས་གསུམ་གྱི་མཆོད། དེ་ནས་སྔར་བྱིན་གྱིས་བརླབས་པའི་མཆོད་ཡོན་ལ་སོགས་པ་བདུན་གྱིས་མཆོད། འདོད་ཡོན་ལྔའི་མཆོད་པ་འདིར་བྱས་ན་འོག་ཏུ་མི་དགོས། འདིར་མ་བྱས་ན་གཞན་དུ་ནང་མཆོད་ཀྱང་དེ་དང་འདྲ། བསྟོད་པ་ཡང་དེ་བཞིན་དུ་ཤེས་པར་བྱ། དེ་དག་གིས་ནི་སངས་རྒྱས་ལ་མཆོད་པའོ། ། དེ་ནས་ལྷའི་རྣལ་འབྱོར་གསལ་བཏབ་ལ། སྙིང་གར་ཉི་མའི་དཀྱིལ་འཁོར་ལ་ས་བོན་ཧཱུྃ་མཐིང་ནག་ལ་ཡི་གེ་བཅུ་པའི་སྔགས་ཀྱིས་བསྐོར་ལ་དེ་ལ་དམིགས་པ་གཏད་དེ་བཟླས་པ་བྱའོ། །
ཧྲཱིཿཥྚཱི་སྟོང་ཕྲག་ལ་སོགས་པ་བཟླས་པ་དང་ཡང་ཐུན་མཚམས་སུ་སྙིང་གའི་ཧཱུྃ་མི་དམིགས་པར་ཉི་མ་ལ་ཡའམ་མ་བསམས་ཏེ། དེ་ལ་གཡས་སུ་བསྐོར་ལ་ཡི་གེ་སུམ་ཅུ་རྩ་གཉིས་པ་དང༌། བདུན་པའང་བརྒྱ་བརྒྱ་ཙམ་ལ་སོགས་པ་བཟླས་པར་བྱའོ། ། དེ་ནས་ཐུན་མོང་བ་དང་ཁྱད་པར་གྱི་མཆོད་པ་དང་བསྟོད་པ་བྱ། དེ་ནས་དམ་ཚིག་ཅན་ལ་གཏོར་མ་སྦྱིན་པ་ནི་རང་གི་མདུན་དུ་ཡྃ་ལས་རླུང༌། རྃ་ལས་མེའི་དཀྱིལ་འཁོར། དེའི་སྟེང་དུ་ཨཱཿལས་ཐོད་པ། དེའི་ནང་དུ་གོ་ཀུ་ད་ན་ཧ་ལས་ཤ་ལྔ། བི་མུ་ཤུ་མ་ར་ལས་བདུད་རྩི་ལྔ། དེ་དག་གི་སྟེང་དུ་ཡེ་ཤེས་ལྔར་བྱིན་གྱིས་བརླབ་པར་བྱ་བའི་ཕྱིར་བྷྲཱུྃ་ཧཱུྃ་ཁྃ་ཛྲཱི་ཏྲཱྃ་རྣམས་བསམས་ཏེ།
དེ་རྣམས་རིམ་པ་བཞིན་དུ་བུདྡྷ་ལྔ་དང་ཆོས་ཀྱི་དབྱིངས། མེ་ལོང་ལྟ་བུ་དང༌། བྱ་བ་གྲུབ་པ། སོ་སོར་རྟོག་པ། མཉམ་པ་ཉིད་ཀྱི་ཡེ་ཤེས་དང་ལྔར་མོས་པས་དེ་དག་བྱིན་གྱིས་བརླབས། ཡང་དེའི་མཐོ་གང་ཙམ་གྱི་ཚད་དུ་ཨ་ལས་ཟླ་བ་དེའི་འོག་ཏུ་ཨོཾ་དཀར་པོ་མགོ་ཐུར་དུ་བསྟན་པ་གཅིག་དེ་ལས་འཕྱང་བ། ཟླ་བའི་སྟེང་དེར་ཧཱུྃ་ལས་སྣ་ཚོགས་རྡོ་རྗེ་དེའི་ལྟེ་བ་ལ་ཟླ་བ་ལ་ཧཱུྃ་དེའི་འོད་ཀྱིས་རླུང་ལ་ཕོག་པས་རླུང་དེས་མེ་སྦར། མེ་དེས་ཐོད་པ་བསྐོལ་བས་རྫས་རྣམས་ཞུ་སྟེ། རླངས་པ་ཟླ་བའི་འོག་གི་ཨོཾ་དང་སྣ་ཚོགས་རྡོ་རྗེའི་ལྟེ་བའི་ཧཱུྃ་ལ་ཕོག་པས་དེ་དག་ལས་ཀྱང་ཡེ་ཤེས་ཀྱི་བདུད་རྩི་འཛག་ཅིང་ཧཱུྃ་ལས་འོད་ཟེར་འཕྲོས་ཏེ། ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩིས་ཐོད་པ་གང་བ་བཀུག་ལ་མདུན་གྱི་བདུད་རྩིའི་སྣོད་ལ་སྣོད་ཐིམ།
བཅུད་ལ་བཅུད་ཐིམ་པར་བསམས་ལ། ངག་ཏུ་ཨོཾ་ཨཱཿཧཱུྃ་ལན་གསུམ་བརྗོད། རང་རྡོ་རྗེ་འཇིགས་བྱེད་དུ་གསལ་བར་བསྐྱེད་ལ། མདུན་དུ་ཡང་རྡོ་རྗེ་འཇིགས་བྱེད་གསལ་བར་བསམ་ཞིང༌། དེའི་གཡོན་དུ་སྨྱོན་པ་འཇིགས་བྱེད་ཀྱང་གསལ་བར་མདུན་ན་བཀའ་ནོད་པར་བསམ། དུར་ཁྲོད་ཀྱི་བདག་པོ་རྣམས་ཀྱང་གསལ་བར་བསམས་ལ། ཨུནྨཱ་ད་བྷཻ་ར་བ་ཨ་གྲ་ཏི་ཏིཥྛ་བཛྲ་བྷཻ་ར་བ་ཨ་གྲ་ཏེ་ཏིཥྛི་ཏ་བཛྲ་ཞེས་པས་མདུན་དུ་བརྟན་པར་བཞུགས་སུ་གསོལ་ལ་ས་སྭ་སྟི་ཨ་དྷི་པ་ཏི་ཨ་གྲ་ཏི་ཏིཥྛི་ཏ་ཞེས་པའམ། ཡང་དུར་ཁྲོད་ཀྱི་བདག་པོ་རྣམས་ཀྱང་བརྟན་པར་མནོས་ཤིག་ཅེས་བཞུགས་སུ་གསོལ་ལོ། ། དེ་ནས་ལྗགས་ཀྱི་འོད་ཟེར་གྱིས་གསོལ་བར་བསམས་ཏེ། འཇིག་རྟེན་ལས་འདས་པ་ལ་རྩ་སྔགས་ཀྱི་རྗེས་སུ།
ཨོཾ་བྷཻ་ར་བ་གྲིཧྣེ་དཾ་བ་ལིཾ་སྭཱ་ཧཱ། དེ་ནས་འཇིག་རྟེན་པ་ཨོཾ་ཨུནྨཱ་ད་བྷཻ་ར་བཱ་ཡ་བ་ལིཾ་གྲིཧྣ་གྲིཧྞ་མ་མ་ཀཱརྻ་སྭ་ད་ཡ་སྭཱ་ཧཱ། དུར་ཁྲོད་བརྒྱད་ལ་ཨཥྚ་སྨ་ཤ་ན་སྟིཥྛ་བྷཱུ་ཏ་སྨཱ་ཤཱ་ན་རཀྵནྟ་སརྦ་གྲིཧྣ་དཾ་བ་ལིཾ། མ་མ་སརྦ་ཀཱརྻ་སྭ་ད་ཡ་སྭཱ་ཧཱ་ཞེས་པ་ཀུན་ལ་གསུམ་གསུམ་གྱིས་དབུལ་ལོ། ། བསྟོད་པ་བྱ། ལས་བཅོལ་ལོ། ། ཡི་གེ་བརྒྱ་པ་བརྗོད་ལ་མགྲོན་གཤེགས་སུ་གསོལ་ལོ། ། དེ་ནས་བདག་ཉིད་བསྲུང་བའི་ཕྱིར་བདུད་རྩི་ལྔའི་ཐིག་ལེ་དཔྲལ་བ་དང༌། མགྲིན་པ་དང༌། སྙིང་གར་བྱས།
ཨོཾ་ཨཱཿཧཱུྃ་ཞེས་བརྗོད་པར་བྱའོ། ། དེ་ནས་ཐུན་མཚམས་ལ་འཇུག་པར་བྱའོ། ། བཟླས་པ་ལ་འཇུག་ཀ་དང་རྫོགས་པ་གཉིས་ཀའི་མཆོད་པ་ནི་དང་པོར་སྔགས་ཀྱི་མཆོད་པ་སྔགས་སུམ་ཅུ་རྩ་གཉིས་པ་དང་སྙིང་པོ་དང་ཉེ་སྙིང་ལན་ཅིག་བཟླས། དེ་ནས་ཕྱིའི་མཆོད་པས་མཆོད། དེ་ནས་འདོད་ཡོན་ལྔས་མཆོད། དེ་ནས་ནང་གི་མཆོད་པས་མཆོད། དེ་ནས་བསྟོད་པས་བསྟོད། བསྐྱེད་རིམ་སྔོན་དུ་སོང་ནས་རྫོགས་པའི་རིམ་པ་བསྒོམ་པར་འདོད་ན་འདི་ལྟར་བྱ་སྟེ། རྡོ་རྗེ་བསླང་བ་རྟག་ཏུ་བྱ། ། ཟླ་བ་ཉི་མའི་འགྲོ་འོང་དགག །
གཞན་དུ་ཨ་བ་དྷཱུ་ཏཱིའི་ཆར། ། མི་འཇུག་པ་སྟེ་སྲོག་གི་རླུང༌། ། མཚན་མ་དུ་བ། སྨིག་རྒྱུ། སྲིན་བུ་མེ་ཁྱེར། མར་མེ་འབར་བ། ཉིན་མོ། ཟླ་བ། ཉི་མ། ཟླ་བ།
སྔོན་པོ། གཟུགས་བརྙན་མཐོང་བ། སྐུ་གསུམ་མཐོང་བ་དང༌། དེ་རྣམས་རྫོགས་པ་སངས་རྒྱས་ཉིད།། །། རྟོག་པ་དྲུག་པ་སྦྱིན་སྲེག་ནི་ལས་ཀྱི་ཁ་བསྐངས་ཏེ། གསད་པའི་ལས་ལྟ་བུའི་དབང་དུ་བྱས་ན་དང་པོར་བསམ་གཏན་གྱི་སྐབས་ནས་འབྱུང་བའི་གསད་པའི་ལས་ཀྱིས་གསད། དེ་ནས་འཁྲུལ་འཁོར་གྱི་སྐབས་ནས་འབྱུང་བའི་གསད་ལུགས་ཀྱིས་གསད། དེ་ནས་སྦྱིན་སྲེག་གི་སྐབས་ནས་འབྱུང་བའི་གསད་ལུགས་ཀྱིས་མཐར་ལས་ཀྱི་ཁ་བསྐངས་ལ། དེ་ལྟར་ལས་གསུམ་འཁྲུགས་སུ་འགྱུར་རོ། ། དབང་དང་དགུག་པ་ལ་སོགས་པ་ལའང་དེ་བཞིན་དུ་ཤེས་པར་བྱའོ། །
དེ་ལ་སྦྱིན་སྲེག་ནི་དང་པོ་གང་ཡང་རུང་སྦྱིན་སྲེག་གི་ཡོ་བྱད་ཐམས་ཅད་བསགས་ལ། ལས་དང་མཐུན་པའི་ཐབ་ཁུང་བརྩིགས་ལ། བསྲེག་རྫས་གཡས་སུ། མཆོད་རྫས་གཡོན་དུ། དགང་གཟར་བླུགས་གཟར་མདུན་དུ་བཞག་ལ། བདག་ཉིད་རྡོ་རྗེ་འཇིགས་བྱེད་ཀྱི་རྣལ་འབྱོར་དབུ་རྒྱན་གྱི་ལྷ་དྲན་པ་ནས་ཕྱི་ནང་གི་མཆོད་པའི་བར་དུ་བྱས་ལ་ཐུན་བུམ་པ་ལྷག་གནས་ལྟར་བྱས་ལ་ཡི་གེ་སུམ་ཅུ་རྩ་གཉིས་པ་ཅི་རིགས་གཅིག་བཟླས་ལ་བཞག དེ་ནས་ཐབ་ཁུང་ལས་དང་མཐུན་པའི་མེ་ཏོག་དང་དྲིས་བསང་གཏོར་བར་བྱས་ལ། མཆོད་པ་ལ་སོགས་པས་བསང་ཞིང་བྱིན་གྱིས་བརླབས་ལ། ལས་དང་མཐུན་པའི་བུད་ཤིང་གིས་བརྩིགས་ལ། ལས་དང་མཐུན་པའི་མེ་བླངས་ལ་བསང་ཞིང་བཅུག་ལ་རླུང་ཡབ་ཀྱིས་སྦར།
དེ་ནས་མར་གྱི་དགང་བླུགས་གསུམ་གྱིས་ཀྱང་སྦར་ལ་ལྟས་བརྟགས་ནས། ཨོཾ་ཨི་དཾ་ཀུ་ཤ་ཞེས་བྱ་བ་ལ་སོགས་པའི་སྔགས་ཀྱིས་ཀུ་ཤ་དགྲམ། དེ་ནས་ཨོཾ་ཏྲཱྃ་ཨཱྃ་ཧཱུྃ་ཞི་རྒྱས་དབང་དྲག་ཡང་ན་ཧཱུྃ་ཁ་དོག་བཞི་ལས་ཐབ་བསྐྱེད། རྃ་ལས་མེ་བསྐྱེད། མེ་གསེབ་ཏུ་ཨ་ལས་དབྱུག་ཏོ། དེ་ལ་ཨས་མཚན་པ་ལས་འཇིག་རྟེན་པའི་མེ་ལྷ་ར་སྐྱེས་ལ་ཆིབས་པ། སྐུ་མདོག་དམར་སེར་ཞལ་གཅིག་པ་ཕྱག་བཞི་པ། གཡས་པ་ན་རྡོ་རྗེ་དབྱུག་ཏོ། གཡོན་པ་གྲང་ཕྲེང་དང་གུནྡྷེ་བསྣམས་པ་བསམས་ལ། དད་པ་དང་ནི་དམ་ཚིག་གིས། །
ཚུར་སྤྱོན་ཚུར་སྤྱོན་འབྱུང་པོ་ཆེ། ། ཞེས་བྱ་བ་ལ་སོགས་པས་ཡེ་ཤེས་པ་སྤྱན་དྲངས། དགུག་གཞུག་བྱ། མཆོད་ཡོན་དང་ཞབས་བསིལ་དབུལ། རྒྱ་བཞིས་གདབ། དབང་བསྐུར། རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱི་བྱིན་གྱིས་བརླབས། ། གལ་ཏེ་དམ་ལ་འདས་གྱུར་ན། ། འཇིག་པར་འདི་ལ་ཐེ་ཚོམ་མེད། །
ཅེས་བྱ་བས་དམ་ལ་བཞག་ལ། ལས་བཅོལ་ཉེ་རེག་བྱིན་ལ་མཆོད། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། ཅེས་བྱ་བ་ལ་སོགས་པས་བསྟོད། དེ་ནས་ལས་དང་རྗེས་སུ་མཐུན་པའི་ཡམ་ཤིང་ལ་སོགས་པ་དབུལ་ཞིང་མཐར་མཆོད་བསྟོད་བྱས་ལ། འཐོར་འཐུང་ལ་སོགས་པ་བྱིན་ལ་འཇིག་རྟེན་པའི་མེ་ལྷ་འབར་བའི་རྣམ་པར་བཏང༌། དེ་ནས་འཇིག་རྟེན་ལས་འདས་པའི་མེ་ལྷ་མཆོད་པའི་རིམ་པ་ནི་རྩ་བའི་སྔགས་ཀྱིས་ཐབ་བསང་བའམ་མ་བསངས་ཀྱང་བཏུབ་སྟེ། ཐབ་དེ་ཡྃ་ལས་རླུང་གི་དཀྱིལ་འཁོར་ནས་བཟུང་སྟེ། འབྱུང་བ་རིམ་བརྩེགས་དང༌།
དེར་སུྃ་ལས་རི་རབ་བསྐྱེད། ཡང་ན་དེ་དག་མ་བསྐྱེད་ཀྱང་རུང་སྟེ། ཉི་མའི་དཀྱིལ་འཁོར་གྱི་སྟེང་དུ་བྷྲཱུྃ་ལས་གཞལ་ཡས་ཁང་གདན་དང་བཅས་པ་བསམ་མོ། ། དེར་དཔལ་རྡོ་རྗེ་འཇིགས་བྱེད་དམ་ཚིག་སེམས་པར་བསྐྱེད་པ་དང༌། གནས་གསུམ་བྱིན་གྱིས་བརླབ་པ་དང་ཡེ་ཤེས་པ་ཚུལ་བཞིན་དུ་གཞུག་པ་དང༌། སྔར་བུམ་པ་ལྷག་གནས་ལྷར་བསྐྱེད་ལ་དེ་སུམ་ཅུ་སོ་གཉིས་པ་བཟླས་པའི་ཆུས་མེ་ལོང་ལ་དབང་བསྐུར་བའི་བུམ་པའི་ཆུས་བཀྲུ་ཞིང༌། ཇི་ལྟར་བལྟམས་པ་ཙམ་ཞེས་བརྗོད་ཅིང་དབང་བསྐུར་བའམ། ཡང་ན་བུམ་པའི་ཆུས་ཐབ་ཏུ་གཏོར་ཞིང་དབང་བསྐུར་བའི་མཐར་ཞི་བ་ལ་རྣམ་པར་སྣང་མཛད། རྒྱས་པ་ལ་རིན་ཆེན་འབྱུང་ལྡན། དབང་ལ་སྣང་བ་མཐའ་ཡས།
དྲག་པོ་ལ་མི་བསྐྱོད་པས་དབུར་བརྒྱན་པར་བསམ་མོ། ། དེ་བཞིན་དུ་ལས་བཞིའི་བྱེ་བྲག་གིས་རྩ་བའི་ཞལ་ཡང་འགྱུར་བར་ཤེས་པར་བྱའོ། ། དེ་ནས་ཨརྒྷཾ་ལ་སོགས་པས་མཆོད་ཅིང་ནང་གི་མཆོད་པས་ཀྱང་མཆོད་ལ། བསྟོད་པས་ཀྱང་བསྟོད་དེ། ཨོཾ་ཧཱུྃ་གིས་འཐོར་འཐུང་སྦྱིན། དེ་ནས་བསྲེག་རྫས་རྣམས་རིམ་པས་དབུལ་ཏེ། ཡམ་ཤིང་ནི་འོད་ཀྱི་དཀྱིལ་འཁོར་ལ་དབུལ་ལོ། ། རྫས་ཆོས་རྣམས་ནི་སྔར་འཇིག་རྟེན་པའི་མེ་ལྷ་ལ་མཆོད་པའི་རིམ་པ་ཇི་ལྟ་བ་བཞིན་འདིར་ཡང་ཤེས་པར་བྱའོ། ། དེ་ལ་དབུལ་བའི་སྔགས་ནི་འདི་ཡིན་ཏེ། ཨོཾ་ཧྲཱིཿཥྚཱིཿཝི་ཀྲི་ཏཱ་ན་ན་ཧཱུྃ་ཕཊ།
ཨགྣ་ཡེ་སརྦ་པཱ་པཾ་ཤཱནྟིཾ་ཀུ་རུ་སྭཱ་ཧཱ་ཞེས་བྱ་བ་ནི་ཞི་བའི་ཕྱོགས་ལ་མར་གྱི་སྔགས་སོ། ། དེ་བཞིན་དུ་བསྲེག་རྫས་ཐམས་ཅད་ལས་ལ་བསྒྲུབ་པ་དང་པོར་ལྷའི་སྔགས་དང་བར་དུ་རྫས་ཀྱི་སྔགས་དང་ཐ་མར་ལས་ཀྱི་སྔགས་གསུམ་དུ་སྦྲགས་ལ་བྱའོ། ། ལས་སྒྲུབ་པའི་ལས་ཀྱི་ཤམ་བུ་ནི་གོང་དུ་བརྗོད་པས་འདིར་མ་བྲིས་སོ། ། དེའང་ཕྱིའི་པཱུ་ཛ་དང་ནང་གི་པཱུ་ཛས་ཀྱང་མཆོད་ཅིང་བསྟོད་དེ། ཆོ་ག་ལྷག་པ་དང་མ་ཚང་བ་ཁ་བསྐང་བའི་ཕྱིར་བཟོད་པར་གསོལ་ལ། ལས་དང་མཐུན་པའི་སྐུ་མདོག་དང་མ་ཧེའི་ཞལ་བསྒྱུར་བ་དེའི་ཁ་དོག་སོ་སོ་ལ་དམིགས་ཏེ་རྩ་བའི་སྔགས་ལ་སོགས་པ་གསུམ་ཆར་ལ། ལས་ཀྱི་ཤམ་བུ་དང་བཅས་པ་ཅུང་ཞིག་བཟླའོ། ། དེ་ནས་འཐོར་འཐུང་ཕུལ་ཏེ་ཡེ་ཤེས་སེམས་དཔའ་གཤེགས་སུ་གསོལ་ལ། དམ་ཚིག་པ་རང་ལ་བསྡུའོ། ། དེ་ཙམ་གྱིས་ནི་འཇིག་རྟེན་ལས་འདས་པའི་ལྷ་མཆོད་པའོ། །
མཇུག་གི་ཆོ་ག་ནི་སྔར་གཏོར་མ་བཤམས་པ་གྲུབ་ན་དུར་ཁྲོད་བརྒྱད་ལ་བར་འདིར་དབུལ་ལོ། ། མ་གྲུབ་ན་འཇིག་རྟེན་པའི་མེ་ལྷ་ཐབ་ཏུ་དམིགས་ལ། ཕྱི་ནང་གི་མཆོད་པས་མཆོད་ཅིང༌། བསྲེག་རྫས་ལྷག་མ་རྣམས་རེ་རེ་ཞིང་ལན་གསུམ་མམ་བདུན་ལ་སོགས་པ་སྔ་མའི་རིམ་པས་དབུལ་ཏེ། ཡང་མཆོད་བསྟོད་བྱས་ལ། དེ་ནས་བཟོད་པར་གསོལ་ལོ། ། འཐོར་འཐུང་སྦྱིན་ལ། མེ་ལྷ་ཁྱེད་ཀྱིས་རང་གཞན་དོན། ། བསྒྲུབ་པ་ཚུལ་བཞིན་བྱས་ཟིན་གྱིས། ། རང་གནས་བདེ་བར་གཤེགས་ནས་ཀྱང༌། །
སླར་ཡང་འབྱོན་པར་དངོས་གྲུབ་མཛོད། ། ཅེས་པའི་ཚིག་བརྗོད་ལ། ཨོཾ་ཨགྣ་ཡེ་ཡ་ཧི། ཞེས་བརྗོད་ལ་ཕྱག་རྒྱ་དང་བཅས་པས་གཤེགས་སུ་གསོལ་ལོ། ། དེ་ནས་རང་ཉིད་བསྲུང་བར་བྱ་བའི་ཕྱིར་གནས་གསུམ་བྱིན་གྱིས་བརླབས་ལ། སླར་ཡང་ཡི་གེ་བརྒྱ་པ་བརྗོད་པར་བྱའོ། ། སྦྱིན་སྲེག་ཤིན་ཏུ་བསྡུས་པ་བྱེད་པར་འདོད་ན། སྦྱོར་བ་དངོས་གཞི་མཇུག་གསུམ་མོ། ། སྦྱོར་བ་ལ་ཆོ་ག་རྒྱས་པ་དང་མཐུན་ནོ། ། དངོས་གཞི་ལ་བདག་རང་ལྷའི་རྣལ་འབྱོར་རྫོགས་པར་བསྒོམས་ཏེ་མེ་སྦར་ལ་ཐབ་བསངས་ཏེ་མེ་ལྷ་ཞལ་གཅིག་ཕྱག་གཉིས་པ་སྐད་ཅིག་མས་བསྒོམས་ལ།
དེ་ནས་རྒྱུད་ནས་གསུངས་པའི་ལས་གང་བསྒྲུབ་པའི་རྫས་གཅིག་གམ་གསུམ་མམ་ལྔ་དབུལ་ཏེ། སྔགས་ནི་ཨོཾ་ཨགྣ་ཡེ་ཆེ་གེ་མོ་མཱ་ར་ཡ་ཕཊ་ཅེས་བྱ་བ་ལ་སོགས་པས་དབུལ་ཏེ། རྫས་སྔགས་ཀྱང་དགོས་གསུང༌། གོང་འོག་གཉིས་ཀའི་མཆོད་བསྟོད་ཀྱང་མེད་དོ། ། དེ་ནས་འབར་བར་ཐིམ་པར་བསམ། དེ་ནས་འཇིག་རྟེན་ལས་འདས་པའི་མཆོད་པ་ནི་དཔལ་རྡོ་རྗེ་འཇིགས་བྱེད་སྐད་ཅིག་གིས་ཐབ་ཏུ་བསྒོམས་ལ། ཡང་སྐད་ཅིག་གིས་རྩ་ཞལ་ལས་དང་མཐུན་པར་བསྒྱུར་ཏེ། ལས་གང་བསྒྲུབ་པའི་རྫས་རྒྱུད་ནས་གསུངས་པ་བཞིན་དུ་གཅིག་པུ་དབུལ་ལོ། ། ལྷ་སྔགས་ཡི་གེ་བཅུ་པའམ། ཡང་ན་ཨོཾ་སརྦ་ཏ་ཐཱ་ག་ཏ་ཤྲཱི་བཛྲ་བྷཻ་ར་བ་ཆེ་གེ་མོ་མཱ་ར་ཡ་ཕཊ་ལ་སོགས་པ་ལས་དང་མཐུན་པའི་སྤེལ་ཚིག་གིས་བྱའོ། །
བསྲེག་རྫས་དབུལ་བ་རྫོགས་པ་དང༌། ལྷ་དེ་བདག་རང་ལ་བསྡུས་ཏེ། ཡང་མེ་ལྷ་ལ་བསྲེག་རྫས་གསུམ་མམ་ལྔ་དབུལ་ཏེ། འདོད་པའི་དོན་ལ་གསོལ་བ་གདབ། མེ་ལྷ་གཤེགས་སུ་གསོལ།། །། རྒྱུད་ནས་ཇི་ལྟར་འབྱུང་བའི་ཚུལ་གྱིས་སྦྱིན་སྲེག་བྱེད་པར་འདོད་པས། དང་པོ་ཕྲིན་ལས་བཞི་ཡན་ལག་དང་བཅས་པའི་ཐབ་རེ་ཁས་ཡོངས་སུ་བཅད་དེ། དེ་ཉིད་ལས་བྱུང་བའི་ཚུལ་གྱིས་བུད་ཤིང་ཡང་བརྩིགས་ལ་བསྲེག་རྫས་རེ་རེས་ལས་གྲུབ་པ་ཡིན་པས། དེ་ཡང་ཇི་ལྟ་བ་བཞིན་བཤམས་ལ། མཆོད་པ་རྣམས་ནི་ཡིད་ལས་བྱུང་བའི་ཚུལ་གྱིས་མཆོད་པས་ཆོག་སྟེ་བཤམ་མི་དགོས།
དེ་ནས་དུས་དང་འབྲེལ་བའི་ལྷའི་རྣལ་འབྱོར་རྫོགས་པར་བསྒོམས་ལ། མ་ཧེའི་ཞལ་ཡང་ལས་དང་མཐུན་པར་གྱུར་ཏེ། ལས་ཀྱི་ཤམ་བུ་དང་བཅས་པའི་སྔགས་ཅུང་ཟད་ཙམ་བཟླས། དེ་ནས་མདུན་གྱི་ཐབ་ཀྱི་བུད་ཤིང་ལ་མེ་རབ་ཏུ་སྦར་ཏེ་ཐབ་ཏུ་ཁྲོ་བོ་རྡོ་རྗེ་འཇིགས་བྱེད་ལས་དང་མཐུན་པར་བསྐྱེད་ལ་ཡིད་ལས་བྱུང་བའི་མཆོད་པས་མཆོད། དེ་ནས་བཅོམ་ལྡན་འདས་ཞལ་གདངས་པར་དམིགས་ཏེ། སྙིང་པོ་དང་རྩ་སྔགས་གཞུང་ནས་འབྱུང་བ་གང་རུང་ལས་ཀྱི་ཤམ་བུ་དང་བཅས་པས། བསྲེག་རྫས་གཞུང་ནས་འབྱུང་བ་བརྒྱ་རྩ་བརྒྱད་ལ་སོགས་པ་བསྲེགས་པ་ལས་དེ་དང་དེ་འགྲུབ་པ་ཁོ་ནར་ངེས་སོ། ། མཐར་ནི་མཆོད་པ་བྱས་ཀྱང་རུང་མ་བྱས་ཀྱང་རུང་སྟེ། ཐབས་ཀྱི་ལྷ་བདག་ཉིད་ཀྱི་སྙིང་གར་བསྡུ་བ། ལས་སོ་སོ་དང་པོར་ཡང་ཞལ་ནས་དམིགས་ཏེ་སྔར་བཞིན་ཅུང་ཟད་ཙམ་བཟླས་པ་བྱའོ། །
དེ་ལྟར་སྦྱིན་སྲེག་གསུམ་པོ་གང་མོས་གཅིག་གིས་བསྒྲུབ་བྱ་གྲུབ་པ་དེ་སྙེད་དུ་བྱའོ། ། དེ་ལྟར་རྣལ་འབྱོར་པ་རབ་ཀྱིས་ནི་བསམ་གཏན་ཙམ་གྱིས་འགྲུབ་པར་འགྱུར་ལ། འབྲིང་གིས་བསམ་གཏན་དང་འཁྲུལ་འཁོར་གཉིས་ཀྱིས་འགྲུབ། རྣལ་འབྱོར་པ་བསོད་ནམས་ཐ་མས་ནི་བསམ་གཏན་དང༌། འཁྲུལ་འཁོར་དང༌། སྦྱིན་སྲེག་གསུམ་གྱིས་ཞི་བ་ལ་སོགས་པའི་ལས་གང་འདོད་པ་འགྲུབ་པར་འགྱུར་རོ། ། ཐོག་མ་ཛ་རུ་ཀློག་པ་ནི། ། དགུག་པའི་སྔགས་སུ་སྦྱར་བ་ཡིན། ། ཐ་མ་ཡ་རུ་བཀླག་པ་ནི། ། གསང་བའི་ལས་སུ་སྦྱར་བ་ཡིན། །
ས་མཱཔྟ། ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
