ས་སྐྱ་བཀའ་འབུམ།
པོད ༦༤༡
དམ་ཆོས་རིན་པོ་ཆེ་ཤིན་ཏུ་རྒྱས་པའི་སྡེ་སྣོད་བཞེངས་པ་ལ་བསྔགས་པ།
༼བ༽ ༄༅། །དམ་ཆོས་རིན་པོ་ཆེ་ཤིན་ཏུ་རྒྱས་པའི་སྡེ་སྣོད་བཞེངས་པ་ལ་བསྔགས་པ་བཞུགས།། ༄༅། །དམ་པའི་ཆོས་རིན་པོ་ཆེ་ཤིན་ཏུ་རྒྱས་པའི་སྡེ་སྣོད་བཞེངས་པའི་ཚུལ་བསྟན་པའི་རབ་ཏུ་བྱེད་པ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཞི་བ་གདོང་བཞི་མིག་སྟོང་ལྡན་པ་དང༌། ། དཔལ་མོའི་དཔལ་དང་ཀླུ་དབང་སྟོབས་ལྡན་སོགས། ། འཇིག་རྟེན་མཆོད་འོས་རྣམས་ཀྱིས་གུས་མཆོད་པའི། ། ཐུབ་དབང་ཞབས་ཀྱི་པདྨོར་རྟག་ཏུ་འདུད། ། དེས་གསུངས་དྲི་མེད་རྣམ་དག་བདུད་རྩིའི་གསུང༌། ། གསུང་རབ་རྨད་བྱུང་ཞི་ལམ་འཇུག་པའི་སྒོ། །
སྒོ་གསུམ་གུས་པས་བརྟེན་ན་བདེ་དང་ལེགས། ། ལེགས་རྩོལ་དམ་པའི་ཆོས་ལ་མགོས་ཕྱག་འཚལ། ། ཚུལ་ཁྲིམས་མེ་ཏོག་ལེགས་སྤྱད་མདངས་བཀྲ་ཞིང༌། ། དགེ་ལེགས་ཟེའུ་འབྲུ་སྙན་པའི་དྲི་བསྲུང་ལྡང༌། ། རྟོག་པའི་སྙིང་པོ་གཞན་ཕན་སྦྲང་རྩི་ཅན། ། དགེ་འདུན་པདྨོ་རྒྱས་པ་རྒྱས་གྱུར་ཅིག ། ལེགས་སྤྱད་གསེར་གྱི་ས་གཞི་ལས་འཁྲུངས་ཤིང༌། ། བརྩེ་བའི་ལྷུན་མཛེས་ཕན་བདེའི་ལོ་འདབ་ཅན། ། རྣམ་གྲོལ་འབྲས་ལྡན་བསྡུ་བའི་བསིལ་གྲིབ་ཀྱིས། ། ཉོན་མོངས་གདུང་སེལ་དཔལ་ལྡན་བླ་མས་སྐྱོངས། །
གང་ཞིག་ཆོས་དབྱིངས་ནམ་མཁའི་དབྱིངས་ལྟར་རྣམ་དག་སྤྲོས་པ་ཀུན་ལས་རྣམ་གྲོལ་ཡང༌། ། ཟུང་འཇུག་འོད་གསལ་ཐབས་ཚུལ་མཆོག་བརྙེས་ཉི་ཟླའི་འོད་ཀྱིས་འོད་གཞན་ཟིལ་མནན་ནས། ། སྣ་ཚོགས་སྐར་མའི་ཚོགས་ལྟར་རབ་བཀྲ་བཀྲ་བའི་མདངས་ལྡན་དུ་མའི་སྐུར་བསྟན་ཏེ། ། གདུལ་བྱ་འདུལ་མཛད་འདུལ་བའི་ཐབས་ལ་མངའ་བརྙེས་སྐྱེད་མཛད་ཡུམ་ལ་ཕྱག་འཚལ་ལོ། ། དེ་སྲས་རྒྱལ་བ་རྒྱ་མཚོའི་ཞིང༌། ། བསམ་ཡས་བཀོད་པ་འབྱམ་ཀླས་པས། ། འདི་ནི་མི་མཇེད་འཇིག་རྟེན་ཏེ། ། སྤྲུལ་པའི་སྐུ་ཡི་ཞིང་ཞེས་བགྱི། ། གང་ཚེ་བསྐལ་བཟང་དུས་འདི་ལ། ། རྣམ་འདྲེན་བརྒྱ་ཕྲག་བཅུ་དང་ནི། །
གཉིས་ཀྱིས་ལྷག་པའི་སངས་རྒྱས་རྣམས། ། རིམ་གྱིས་འབྱོན་འགྱུར་དེ་ཡང་ནི། ། འཁོར་བ་འཇིག་དང་གསེར་ཐུབ་དང༌། ། འོད་སྲུངས་བདེ་བར་གཤེགས་པའི་རྗེས། ། སྐྱེ་དགུའི་ཚེ་ལོ་བརྒྱ་པའི་ཚེ། ། ཤཱཀྱའི་རྒྱལ་པོ་ཉེ་བར་བྱོན། ། དེ་ཡི་བསྟན་པ་ལྔ་སྟོང་དུ། ། གནས་པར་འགྱུར་ཞེས་གསུངས་པ་ལས། ། སྔོན་ཆད་ལོ་གྲངས་སུམ་སྟོང་དང༌། ། བཅུ་ཡིས་ལྷག་པའི་བཞི་བརྒྱ་སོང༌། །
སྟོང་དང་ལྔ་བརྒྱ་དགུ་བཅུ་སྙེད། ། སླད་ནས་གནས་འགྱུར་ལྔ་བརྒྱ་ཕྲག ། བདུན་པ་མངོན་པའི་དུས་ཀྱི་ཚེ། ། འཛམ་བུ་གླིང་གི་བྱང་ཕྱོགས་ཆར། ། རང་དཔལ་རྣམ་པར་འབྱོར་གྱུར་པས། ། གཞན་དཔལ་ཀུན་ནས་འཕྲོག་བྱེད་ཅིང༌། ། དཔལ་གྱི་དཔལ་ཡང་འཕེལ་བྱེད་པ། ། ཇིང་གིར་གན་ཞེས་བྱ་བ་བྱུང༌། ། དེ་ནས་རྒྱལ་རབས་ལྔ་པའི་ཚེ། ། གོ་པེ་ལ་རྒྱལ་རྒྱལ་བའི་སྲས། །
ཆོས་རྒྱལ་མི་དབང་ས་སྐྱོང་ཞིང༌། ། དད་དང་མཁྱེན་རབ་ཆེན་པོ་ཡིས། ། བསྟན་པར་ཞུགས་ཤིང་བསྟན་པ་སྐྱོང༌། ། བསྟན་པ་མཆོག་གི་བརྟུལ་ཞུགས་ཀྱིས། ། རྣམ་པར་བརྒྱན་པ་དེ་ཡི་སྲས། ། རྒྱལ་སྲས་ཇིམ་གྱིམ་ཞེས་གྲགས་པ། ། རིག་གཟུགས་ངང་ཚུལ་བཟང་ལྡན་ཞིང༌། ། དཔལ་འབྱོར་ཕུན་སུམ་ཚོགས་པ་ཅན། ། བརྟུལ་ཞུགས་མཆོག་གིས་རྣམ་པར་མཛེས། ། དད་དང་ཤེས་རབ་ཕུལ་དུ་བྱུང༌། །
ཡབ་མེས་ལས་འོངས་འཇིག་རྟེན་གྱི། ། ལུགས་ཀྱིས་འཇིག་རྟེན་ལེགས་སྐྱོང་ཞིང༌། ། འཆི་མེད་ཆོས་ཀྱི་གཙུག་ལག་གི ། བསྟན་པ་རིན་ཆེན་གསལ་བར་མཛད། ། འདི་ཡི་མཛད་པ་གང་དེ་ཆོས་བཞིན་མཛད་པས་ཆོས་ཀྱི་དབང་སྒྱུར་ཐུབ་པའི་དབང་པོས་ཀྱང༌། ། བསྔགས་པར་འོས་ན་བྲམ་ཟེའི་རྗེ་དང་གཙུག་ན་ཟླ་བ་འཇུག་སྲེད་དཔལ་དང་དབང་པོ་སོགས། ། ཆེན་པོར་ཡོངས་གྲགས་མཐུ་སྟོབས་ཆེར་ལྡན་དེ་དག་གིས་ནི་ཉིན་རེ་ཞིང་ཡང་ཕྱོགས་རྣམས་སུ། ། བསྟོད་པའི་སྒྲ་དབྱངས་ཀུན་ཏུ་སྒྲོགས་བགྱིད་སྨོས་ཅི་འཚལ་ཏེ་བསྔགས་འོས་ཁྱོད་དཔལ་རྒྱས་བགྱིད་གྲང༌། ། འདི་ཡི་ཡབ་མེས་སོགས་ཀྱི་བཀའ་དྲིན་ལ། ། བྱས་པ་མཁྱེན་ནས་ལན་དུ་བླན་ཕྱིར་དང༌། །
ཉིད་ཀྱིས་བླ་མེད་གོ་འཕང་བརྙེས་བྱའི་ཕྱིར། ། སྔོན་ཡང་དུས་གསུམ་རྒྱལ་བ་བསྐྱེད་པའི་ཡུམ། ། ཟབ་མོ་སྟོན་པ་ཤེས་རབ་ཕ་རོལ་ཕྱིན། ། རྒྱས་འབྲིང་བསྡུས་གསུམ་གསེར་བཟང་འབར་བས་བཞེངས། ། སླར་ཡང་རྒྱ་ཆེན་སྟོན་པ་རྫོགས་སངས་རྒྱས། ། ཕལ་ཆེའི་དགོངས་པ་འཁོར་འདས་ཕལ་ཆེར་གྱི། ། རྣམ་པར་དགོད་པ་སྟོན་པ་ཕལ་པོ་ཆེ། ། ཤིན་ཏུ་རྒྱས་པའི་སྡེ་སྣོད་ཞེས་ཀྱང་བྱ། ། པདྨའི་རྒྱན་དང་མདོ་སྡེ་རྨད་ག་ཅད། ། ཅེས་སོགས་གྲགས་པའང་གསེར་གྱིས་བཞེངས་དགོངས་ནས།
ཡོ་བྱད་བཅས་ཏེ་བཞེངས་ཞེས་བཀའ་ལུང་ནི། ། དེ་ཡི་དགེ་བའི་བཤེས་གྱུར་གང་དེ་ལ། ། ཉེ་བར་སྤྲིངས་ནས་དེས་ཀྱང་དེ་ཉིད་ཀྱི། ། སློབ་མ་དགེ་སློང་ཤེས་རབ་རིན་ཆེན་ལ། ། ལེགས་པར་བསྒོས་ནས་དཔལ་ལྡན་ས་སྐྱའི་ཤར། ། རྒྱལ་སྲས་ཐུ་བོ་སྤྱན་རས་གཟིགས་དབང་གི ། ཞིང་གྱུར་ཞྭ་ལུ་ཞེས་བྱ་མེ་གླང་གི ། དབྱར་ཟླ་འབྲིང་ལ་ཡི་གེའི་འདུ་བྱེད་ལ། ། ཤིན་ཏུ་སྦྱངས་པ་བསོད་ནམས་སྐྱབས་ལ་སོགས། ། བརྒྱ་ཕྲག་ལྷག་དང་རྐོས་གསེར་དྲས་སོགས་ཀྱི། །
ལས་ལ་རབ་མཁས་བཟོ་སྦྱངས་མང་བསོགས་ནས། ། རྒྱལ་བས་སྤྲོས་པའི་རྣམ་འཕྲུལ་ཇི་བཞིན་དུ། ། དམ་ཆོས་རིན་ཆེན་འདི་ནི་ལྷུན་གྱིས་གྲུབ། ། འདི་ནི་རྒྱལ་བུའི་ཕྱག་བྱར་འོས་པ་སྟེ། ། དེ་ཉིད་སྲིད་ཞིའི་ཆེ་བར་རབ་གྲགས་པ། ། ཀུན་གྱིས་ཀྱང་ནི་བརྗོད་པར་འོས་པ་ལགས། ། དེ་འདྲ་བཞེངས་ནས་རབ་ཏུ་གནས་པའང་བགྱིས། ། ཇི་ལྟར་འོད་ཟེར་བྱེ་བ་ཁྲག་ཁྲིག་གིས། ། རྣམ་པར་སྤྲས་པའི་ཉི་མ་ཤར་ཕྱོགས་ནས། ། ནུབ་ཏུ་ཤར་བས་དེ་གསལ་བགྱིད་པ་ལྟར། །
ཆོས་འདི་དཔལ་གྱི་གཟི་ཡིས་རབ་ལྷམ་པ། ། ནུབ་ནས་ཤར་དུ་ཤར་བའི་ཤར་ཕྱོགས་ནས། ། བརྩམས་ཏེ་ཞིང་ཀུན་གསལ་བར་གྱིས་ལགས་གྲང༌། ། དེ་ལྟར་དགོངས་ནས་མཆོད་ལ་ནན་ཏན་མཛོད། ། དེ་ཡི་དགེ་བས་རྒྱལ་སྲས་ཇིམ་གྱིམ་དང༌། ། ཡབ་ཡུམ་བརྒྱུད་པར་བཅས་དང་དེ་བཞིན་དུ། ། བཙུན་མོ་གོ་གོ་ཅན་ནི་སྲས་དང་བཅས། ། མཆེད་ཟླར་བཅས་རྣམས་སྐུ་ཚེ་རིང་བ་དང༌། ། དཔལ་འབྱོར་ཕུན་ཚོགས་བསྟན་དང་འགྲོ་བ་ཡི། ། དཔལ་དུ་གྱུར་ནས་ཆོས་ཚུལ་ཀུན་སྤྱད་དེ། །
མཁའ་མཉམ་སེམས་ཅན་ཀུན་དང་ཐབས་ཅིག་ཏུ། ། ས་དང་ལམ་ཀུན་བགྲོད་ནས་སྲིད་ཞིའི་དཔལ། ། རྒྱལ་བའི་དབང་པོའི་གོ་འཕང་ཐོབ་པར་ཤོག ། དེ་ལྟའི་རྣམ་ཐར་རྨད་བྱུང་བ། ། སྙན་ངག་སྙན་པས་བསྡེབས་པ་འདི། ། མེ་གླང་བྲེ་ཡི་ཉེར་ལྔ་ལ། ། དཔལ་ལྡན་ས་སྐྱར་བྲིས་པ་དགེ ། ཕྱོགས་དང་དུས་ཐམས་ཅད་དུ་བཀྲ་ཤིས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
