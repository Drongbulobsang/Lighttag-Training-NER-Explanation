ས་སྐྱ་བཀའ་འབུམ།
པོད ༢༠༩
ཤཱཀྱ་རྣམས་ཀྱི་རྒྱལ་རབས།
༼ཏ༽ ༄༅། །ཤཱཀྱ་རྣམས་ཀྱི་རྒྱལ་རབས་བཞུགས།། ༄༅། །ན་མོ་བུདྡྷཱ་ཡ། ལྷར་བཅས་འགྲོ་བའི་གཙུག་ན་གང་གི་གསུང༌། ། མེ་ཏོག་ཐོད་དང་རིན་ཆེན་ཕྲེང་བ་ལྟར། ། དུལ་བའི་ཁུར་གྱིས་ཡུན་དུ་འཛིན་བྱེད་པ། ། སྐྱེ་བའི་ཆུ་བོ་སྒྲོལ་བར་མཛད་པ་རྒྱལ། ། སྲིད་པ་གསུམ་གྱི་བླ་མ་བདེ་བར་གཤེགས་པ། མི་འཇིགས་པའི་རྒྱ་མཚོའི་ཕ་རོལ་དུ་ཕྱིན་པར་མཛད་པའི་གདུང་རྒྱུད། འཇིག་རྟེན་ན་རིགས་ཐམས་ཅད་ཀྱི་ནང་ན་བླ་མར་གྱུར་པ་ཤཱཀྱ་རྣམས་ཀྱི་རབས་འདི་བཟུང་ཞིང་ཀུན་ཆུབ་པར་བྱས་ནས།
གཞན་ལ་རྒྱ་ཆེར་བསྙད་ན། ཆོས་དང་མཐུན་ཞིང་བསོད་ནམས་ཀྱི་ཕུང་པོ་འཕེལ་བར་བྱེད་དོ། ། ཞེས་བདེ་བར་གཤེགས་པ་ཉིད་ཀྱིས་དྲི་མ་མེད་པའི་མདོ་སྡེ་དག་ལས་མངོན་སུམ་དུ་གསུངས་པས་ན་དེ་བརྗོད་པར་བྱའོ། ། དེ་ཡང་ཐོག་མར་འཇིག་རྟེན་འདིར་ལྷ་དག་བབས་པ་ལས། རིམ་གྱིས་མིར་གྱུར་ཏེ། དེ་དག་གིས་མི་རྣམས་ཀྱི་རྒྱལ་པོར་བསྐོས་པ་ནི་མང་པོས་བཀུར་བའོ། ། དེའི་རྗེས་སུ་འོད་མཛེས། དགེ་བ། དགེ་མཆོག གསོ་སྦྱོང་འཕགས།
སྤྱི་བོ་སྐྱེས། ང་ལས་ནུ་སྟེ། དེ་དྲུག་ནི་ཚེའི་ཚད་ཀྱང་དཔག་ཏུ་མེད་པའི་འཁོར་ལོས་སྒྱུར་བ་ཡིན་ནོ། ། དེའི་བརླ་གཡས་རོལ་ནས་སྐྱེས་པ་མཛེས་པ་སྟེ། གླིང་བཞི་ལ་དབང་ངོ༌། ། དེའི་བརླ་གཡོན་པ་ལས་སྐྱེས་པ་ཉེ་མཛེས་ཏེ། གླིང་གསུམ་ལ་དབང་ངོ༌། ། དེའི་རྐང་པ་གཡས་པ་ལས་བྱུང་བ་མཛེས་ལྡན། གླིང་གཉིས་པ་ལ་དབང་ངོ༌། ། དེའི་རྐང་པ་གཡོན་པ་ལས་སྐྱེས་པ་ཉེ་བའི་མཛེས་ལྡན།
གླིང་གཅིག་པ་ལ་དབང་ངོ༌། ། དེ་དག་ནི་འཁོར་ལོས་སྒྱུར་བའི་རྒྱལ་པོ་ཡིན་ལ། འདི་མན་ཆད་ནི་སེམས་ཅན་གྱི་བསོད་ནམས་གྱི་སྟོབས་ཀྱིས་རྒྱལ་ཕྲན་དུ་གྱུར་ཏོ། ། ཡང་མཛེས་ལྡན། བཟང་པོ། ལེགས་བཟང༌། བཏང་བ། བཏང་བཟུང༌། ཡན་ལག ཡན་ལག་ཤིང་རྟ།
ངན་སྤངས། སྐལ་ལྡན་ཤིང་རྟ། རྒྱ་མཚོ། རྒྱ་མཚོའི་བུ། རྒྱ་མཚོ་ཆེན་པོ། ཤ་ཀུ་ནི། ཤ་ཀུ་ནི་ཆེན་པོ། ཀུ་ཤ ཉེ་བའི་ཀུ་ཤ ཀུ་ཤ་ཆེན་པོ།
ལེགས་མཐོང༌། ལེགས་མཐོང་ཆེན་པོ། རབ་ཐོབ། རབ་ཐོབ་ཆེན་པོ། རབ་ཏུ་སྒྲ་བསྒྲགས། རབ་ཏུ་སྒྲ་བསྒྲགས་ཆེན་པོ། འོད་བྱེད། རྟུལ་ཕོད། ལྷུན་པོ་ལྡན། ལྷུན་པོ་ཡོན་ཏན།
འོད་ཟེར། འོད་ཟེར་ལྡན། འོད་ཟེར་ཡོད། ཀུན་ནས་འོད་ཟེར། དེའི་བུ་ནས་བཟུང་སྟེ། ཐ་མ་རྒྱལ་པོ་འོད་ཟེར་གྱི་བར། རྒྱལ་རབས་བརྒྱ་ཡུལ་གྲུ་འཛིན་དུ་བྱུང་ངོ༌། ། དེའི་བུ་ནས་བཟུང་སྟེ། ཐ་མ་རྒྱལ་པོ་མ་ལས་རྒྱལ་བའི་བར་རྒྱལ་རབས་ལྔ་ཁྲི་ལྔ་སྟོང་ཡུལ་དམག་གིས་མི་ཚུགས་པར་བྱུང་ངོ༌། ། དེའི་བུ་ནས་བཟུང་སྟེ།
ཐ་མ་རྒྱལ་པོ་བཟོད་དཀའི་བར། རྒྱལ་རབས་སུམ་ཁྲི་དྲུག་སྟོང་ཡུལ་ཝཱ་རཱ་ཎ་སཱིར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་ཚངས་པ་བྱིན་གྱིས་བར་རྒྱལ་རབས་བརྒྱད་ཁྲི་བཞི་སྟོང་ཡུལ་གྱིམ་བྷི་ལའི་དྲུང་དུ་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་གླང་པོས་བྱིན་གྱི་བར་རྒྱལ་རབས་སུམ་ཁྲི་ཉིས་སྟོང་གླང་པོ་ཆེའི་གྲོང་ཁྱེར་དུ་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་བལ་སྣ་ཅན་གྱི་བར་རྒྱལ་རབས་ལྔ་སྟོང་ཡུལ་རྡོ་འཇོག་ཏུ་བྱུང་ངོ༌། ། དེའི་བུ་ནས་བཟུང་སྟེ། ཐ་མ་རྒྱལ་པོ་ཆེ་འདུལ་གྱི་བར་རྒྱལ་རབས་སུམ་ཁྲི་ཉི་སྟོང་གྲོང་ཁྱེར་བྲང་གིས་ཉལ་དུ་བྱུང་ངོ༌། །
དེའི་བུ་ནས་བཟུང་སྟེ། ཐ་མ་རྒྱལ་པོ་རྒྱལ་བྱིན་གྱི་བར་རྒྱལ་རབས་སུམ་ཁྲི་ཉིས་སྟོང་གྲོང་ཁྱེར་མ་རྒྱལ་བ་ལས་རྒྱལ་བར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་རྒྱལ་སྡེའི་བར་རྒྱལ་རབས་སུམ་ཁྲི་ཉིས་སྟོང་གྲོང་ཁྱེར་ཀ་ན་ཡ་ཀ་བ་ཛུར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་ཀླུའི་ལྷའི་བར་རྒྱལ་རབས་ཁྲི་བརྒྱད་སྟོང་གྲོང་ཁྱེར་ཙམ་པར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་མེ་ལྷའི་བར་རྒྱལ་རབས་ཉི་ཁྲི་ལྔ་སྟོང་གྲོང་ཁྱེར་ཏ་ལའི་ཕྲེང་དུ་བྱུང་ངོ༌། ། དེའི་བུ་ནས་བཟུང་སྟེ། ཐ་མ་རྒྱལ་པོ་རྒྱ་མཚོའི་ལྷའི་བར་རྒྱལ་རབས་ཁྲི་ཉིས་སྟོང་གྲོང་ཁྱེར་ཏ་མ་ལིར་བྱུང་ངོ༌། །
དེའི་བུ་ནས་བཟུང་སྟེ། རྒྱལ་པོ་བློ་གྲོས་བཟང་པོའི་བར་རྒྱལ་རབས་ཁྲི་བརྒྱད་སྟོང་བི་སེའི་གྲོང་དུ་བྱུང་ངོ༌། ། དེའི་བུ་ནས་བཟུང་སྟེ། ཐ་མ་རྒྱལ་པོ་མུན་སེལ་གྱི་བར་རྒྱལ་རབས་ཉི་ཁྲི་ལྔ་སྟོང་གྲོང་ཁྱེར་རྒྱལ་པོའི་ཁབ་ཏུ་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་དབང་ཕྱུག་ཆེན་པོའི་སྡེའི་བར་རྒྱལ་རབས་བརྒྱ་གྲོང་ཁྱེར་ཝཱ་རཱ་ཎ་སཱིར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་རྒྱ་མཚོའི་སྡེའི་བར་རྒྱལ་རབས་བརྒྱད་ཁྲི་བཞི་སྟོང་གྲོང་ཁྱེར་རྩྭ་ཅན་དུ་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་དཀའ་ཐུབ་སྤྱོད་ཀྱི་བར་རྒྱལ་རབས་སྟོང་གྲོང་ཁྱེར་གྲུ་འཛིན་དུ་བྱུང་ངོ༌། །
དེའི་བུ་ནས་བཟུང་སྟེ། རྒྱལ་པོ་སའི་གདོང་གི་བར་རྒྱལ་རབས་བརྒྱད་ཁྲི་བཞི་སྟོང་གྲོང་ཁྱེར་རྩྭ་ཅན་དུ་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་སའི་བདག་པོའི་བར་རྒྱལ་རབས་འབུམ་ཕྲག་གཅིག་ཝཱ་རཱ་ཎ་སཱིར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་ས་འཛིན་གྱི་བར་རྒྱལ་རབས་འབུམ་ཕྲག་གཅིག་གྲོང་ཁྱེར་དམག་གིས་མི་ཚུགས་པར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་ལྷ་ཆེན་པོའི་བར་རྒྱལ་རབས་བརྒྱད་ཁྲི་བཞི་སྟོང་གྲོང་ཁྱེར་མི་ཐི་ལར་བྱུང་ངོ༌། ། དེའི་བུ་ནས་བཟུང་སྟེ། རྒྱལ་པོ་མུ་ཁྱུད་ཀྱི་བར་རྒྱལ་རབས་བརྒྱད་ཁྲི་བཞི་སྟོང་དྲང་སྲོང་གིས་དཀའ་ཐུབ་སྤྱོད་པ་གྲོང་ཁྱེར་མི་ཐི་ལར་བྱུང་ངོ༌། །
དེའི་སྲས་བྱུང་བ་དེ་བཞིན་དུ་སྦྱར་ཏེ། སྲ་བའི་མུ་ཁྱུད་ཉེ་བར་རྐོ་བ། རྐོ་བ་ཡོད། ཀུན་ནས་རྐོ། གྱ་ནོམ་སྣང༌། ཐོས་པའི་སྡེ། ཆོས་ཀྱི་སྡེ། རྟོགས་པ། རྟོགས་པ་ཆེན་པོ། རྟོགས་པའི་སྡེ།
མྱ་ངན་མེད། མྱ་ངན་བྲལ། བརྟན་པའི་སྡེ། དགའ་བ་སྦྱར། ཀླེན་བར། སྐྱ་རེངས། ཕྱོགས་ཀྱི་བདག་པོ། རྡུལ་ཅན། གཅོད་བྱེད། ཀུན་དགའ།
མེ་ལོང་གདོང༌། བསྐྱེད་པ། ཀུན་ནས་བསྐྱེད། སྐྱེ་བོའི་ཁྱུ་མཆོག བཟའ་བཏུང་ཅན། བཟའ་བཏུང་མང་པོ་ཅན། མི་ཐུབ་པ། གཞན་གྱིས་མི་ཐུབ་པ། གནས་པ། ཤིན་ཏུ་གནས་པ།
སྟོབས་ཆེན། སྟོབས་ཆེན་ཞོན་པ། ལེགས་པའི་བློ་གྲོས། བརྟན་བཞོན། གཞུ་བཅུ་པ། གཞུ་བརྒྱ་པ། གཞུ་དགུ་བཅུ་པ། གཞུ་རྒྱལ། གཞུ་བཀྲ། གཞུ་སྲ།
ཤིང་རྟ་བཅུ་པ། ཤིང་རྟ་བརྒྱ་པ། ཤིང་རྟ་དགུ་བཅུ་པ། ཤིང་རྟ་ཁྲ་བོ། ཤིང་རྟ་རྒྱལ། ཤིང་རྟ་སྲ་བ། དེའི་བུ་ནས་བཟུང་སྟེ། ཐ་མ་རྒྱལ་པོ་ཀྲྀ་ཀཱིའི་བར་རྒྱལ་རབས་བདུན་ཁྲི་བདུན་སྟོང་གྲོང་ཁྱེར་ཀུན་ཏུ་སྣང་དུ་བྱུང་ངོ༌། ། དེའི་དུས་སུ་སངས་རྒྱས་འོད་སྲུངས་འཇིག་རྟེན་དུ་བྱུང་ངོ༌། ། ཀྲྀ་ཀཱིའི་བུ་ལེགས་སྐྱེས་སོ། །
དེའི་བུ་ནས་བཟུང་སྟེ། ཐ་མ་རྒྱལ་པོ་རྣ་བ་ཅན་གྱི་བར་རྒྱལ་རབས་བརྒྱ་གྲོང་ཁྱེར་གྲུ་འཛིན་དུ་བྱུང་ངོ༌། ། དེ་ལ་སྲས་གཉིས། གཽ་ཏ་མ་དང༌། བྷ་ར་དྷྭ་ཛའོ། ། གཽ་ཏ་མས་བུ་རམ་གྱི་ཤིང་གི་ལོ་མ་ལ་ས་བོན་བཞག་པ་ལས་སྲས་གཉིས་ཏེ། དེ་གཉིས་ཀྱི་མིང་ཡང་ཉི་མའི་རིགས་སམ། གཽ་ཏ་མའམ། ཡན་ལག་སྐྱེས་སམ། བུ་རམ་ཤིང་པ་ཞེས་མིང་བཞིར་འཇིག་རྟེན་དུ་གྲགས་སོ། །
དེའི་ཆུང་བ་བུ་རམ་ཤིང་པ་ནས་བཟུང་སྟེ། བུ་རམ་ཤིང་ནས་འཕགས་སྐྱེས་པོའི་བར་རྒྱལ་རབས་བརྒྱ་ཡུལ་གྲུ་འཛིན་དུ་བྱུང་ངོ༌། ། དེ་ལ་བུ་ལྔ་ལས། ཆེ་བ་བཞི་ནི་སྐར་མདའ་གདོང༌། ལག་རྣ། གླང་པོ་ཆེ་འདུལ། དཀའ་ཐུབ་ཅན། འདི་བཞིས་སེར་སྐྱའི་གྲོང་ཁྱེར་བཟུང་སྟེ། ཤིན་ཏུ་ཕོད་པ་ཆེ་བས་ཤཱཀྱ་ཞེས་གྲགས་སོ། ། དེར་མིས་གང་ནས་གྲོང་ཁྱེར་ལྷས་བསྟན་བཟུང་ངོ༌། །
བུ་ཕྱི་མ་ནི་རྒྱལ་སྲིད་དགའོ། ། གོང་འོག་རྣམས་ལ་བུ་མེད་པར་གྱུར་ནས་ཐམས་ཅད་ཀྱི་རྒྱལ་པོ་དཀའ་ཐུབ་ཅན་གྱིས་བྱས་སོ། ། དེའི་བུ་གནས་འཇོག དེའི་བུ་ས་ཁྱིམ། དེའི་བུ་ནས་བཟུང་སྟེ། ཤིང་རྟ་བཅུ་པའི་བར་རྒྱལ་རབས་ལྔ་ཁྲི་ལྔ་སྟོང་གྲོང་ཁྱེར་སེར་སྐྱར་བྱུང་ངོ༌། ། དེའི་བུ་ཤིང་རྟ་བརྒྱ་པ། དེ་བཞིན་དུ་སྦྱར་ཏེ། ཤིང་རྟ་དགུ་བཅུ་པ། ཤིང་རྟ་ཁྲ་བོ།
ཤིང་རྟ་རྒྱལ། བརྟན་པའི་ཤིང་རྟ། གཞུ་བཅུ་པ། གཞུ་བརྒྱ་པ། གཞུ་དགུ་བཅུ་པ། གཞུ་རྒྱལ། གཞུ་བཀྲ། གཞུ་བརྟན་ནོ། ། དེ་ལ་བུ་གཉིས་ཏེ། སེང་གེ་ཟ་འགྲམ་དང༌།
སེང་གེའི་ང་རོའོ། ། འཛམ་བུ་གླིང་གི་གཞུ་ཐོགས་གང་ཇི་སྙེད་པ་དེ་དག་གི་ནང་ནས་ནི་སེང་གེ་ཟ་འགྲམ་མཆོག་གོ ། དེ་ལ་བུ་བཞི་སྟེ། ཟས་གཙང༌། ཟས་དཀར། བྲེ་བོ་ཟས། བདུད་རྩིས་ཟས་སོ། ། བུ་མོ་ཡང་བཞི་སྟེ། གཙང་མ། དཀར་མོ།
བྲེ་བོ་མ། བདུད་རྩི་མའོ། ། ཟས་གཙང་གི་སྲས་གཉིས་ནི། བཅོམ་ལྡན་འདས་དང༌། དགའ་བོའོ། ། ཟས་དཀར་གྱི་གཉིས་ནི། ཤཱཀྱའི་རྒྱལ་པོ་བཟང་ལྡན་དང༌། རྒྱལ་བའོ། ། བྲེ་བོའི་གཉིས་ནི། མ་འགགས་པ་དང༌།
མིང་ཆེན་ནོ། ། བདུད་རྩི་ཟས་ཀྱི་གཉིས་ནི། ཀུན་དགའ་བོ་དང༌། ལྷས་བྱིན་ནོ། ། བཅོམ་ལྡན་འདས་ཀྱི་སྲས་ནི་སྒྲ་གཅན་འཛིན་ནོ། ། བཅོམ་ལྡན་འདས་ཀྱི་བརྒྱུད་པ་ནི་གྲོང་ཁྱེར་ལྷས་བསྟན་ན། ཤཱཀྱའི་རྒྱལ་པོ་ལེགས་པར་རབ་སད་ཀྱི་བུ་མོ་ཆེ་བ་སྒྱུ་འཕྲུལ། ཆུང་བ་སྒྱུ་འཕྲུལ་ཆེན་མོའོ། ། དེའི་སྲས་ནི་བཅོམ་ལྡན་འདས་ལ། ཆེ་བ་ལ་ནི་དགའ་བོའོ། །
དེ་ལྟར་ན་མང་པོས་བཀུར་བའི་འཁོར་བའི་ཕྲེང་བ་ནི་སྒྲ་གཅན་འཛིན་གྱིས་ཆད་དོ། ། ཞེས་མངོན་པར་འབྱུང་བའི་མདོ་ལས་འབྱུང་མོད་ཀྱང༌། ཁོ་བོས་ལེགས་པར་བསམས་ན་དེ་ནི་མི་རུང་སྟེ། དེ་ཅིའི་ཕྱིར་ཞེ་ན། འཛམ་བུའི་གླིང་འདིར་བསྐལ་པ་འདི་ཉིད་ལ་སངས་རྒྱས་སྟོང་འབྱུང་བ་ཡིན་ལ། དེ་དག་གི་རིགས་ཀྱང་ལ་ལ་བྲམ་ཟེ། ལ་ལ་རྒྱལ་རིགས་སུ་འཁྲུངས་པར་བསྐལ་པ་བཟང་པོ་ལས་གསུངས་ལ། རྒྱལ་རིགས་སུ་འཁྲུངས་པ་རྣམས་ལ་རྒྱལ་པོའི་རིགས་རྣམས་ཀྱི་ནང་ནས་བླ་མར་གྱུར་པ་མང་པོས་བཀུར་བའི་རྒྱུད་འདི་མེད་པར་གྱུར་ན་རྒྱལ་རིགས་གཞན་གྱིས་དེ་བཞིན་གཤེགས་པའི་རིགས་སུ་མི་རུང་སྟེ། འཁོར་ལོས་སྒྱུར་བའི་རབས་རྒྱུད་མེད་པའི་ཕྱིར་རོ། ། གལ་ཏེ་འཁོར་ལོས་སྒྱུར་བའི་རབས་རྒྱུད་དུ་གྱུར་པ་ཅིག་ཡིན་ན་ནི་མང་པོས་བཀུར་བ་ལ་མི་ཐུག་ཏུ་མི་རུང་ངོ༌། །
དེས་ན་མངོན་པར་འབྱུང་བ་ལས་གསུངས་པ་དེ་ནི། གཽ་ཏ་མའམ་ཤཱཀྱ་ཞེས་ཡོངས་སུ་གྲགས་པའི་རྒྱུད་དམ། ཡང་ན་ཡ་ཐོག་རིང་མོ་འདི་ལ་དབང་ཕྱུག་ཤིན་ཏུ་ཆེ་བ་དེ་ནི་སྒྲ་གཅན་འཛིན་གྱིས་ཟད་པ་ལ་དགོངས་སོ་སྙམ་དུ་བདག་གི་རྣམ་པར་རྟོག་པ་ལ་བསམ་མོ། ། དེ་ལྟ་ན་མང་པོས་བཀུར་བ་ནས་སྒྲ་གཅན་འཛིན་གྱི་བར་ལ་ནི། སྤྱིར་རྒྱལ་རབས་ས་ཡ་ཕྲག་གཅིག་དང་ཁྲི་ཕྲག་བདུན་དང་སྟོང་ཕྲག་བཞི་དང༌། བརྒྱ་ཕྲག་ལྔ་དང་བརྒྱད་སོང་ལ། བྱེ་བྲག་ཏུ་ཉི་མའི་རིགས་དང༌། ཡན་ལག་སྐྱེས་དང༌། བུ་རམ་ཤིང་པ་ཞེས་གྲགས་ནས་རྒྱལ་རབས་ལྔ་ཁྲི་ལྔ་སྟོང་དང་བརྒྱད་ཅུ་སོང་ངོ༌། ། དེ་བས་ཀྱང་གཽ་ཏ་མ་མི་རབས་གཅིག་གིས་སྔའོ། །
ཤཱཀྱ་ཞེས་གྲགས་ནས་རྒྱལ་རབས་ལྔ་ཁྲི་ལྔ་སྟོང་དང་བཅོ་བརྒྱད་སོང་ངོ༌། ། གོང་དུ་དེ་དག་ལས་གྲགས་སོ། ། དེ་དག་ལ་ཡང་ཚད་མེད་པའི་འཁོར་ལོས་སྒྱུར་བ་དྲུག་དང༌། གསེར་དང༌། དངུལ་དང༌། ཟངས་དང༌། ལྕགས་ཀྱི་འཁོར་ལོས་སྒྱུར་བ་དང་བཞི་སྟེ། འཁོར་ལོས་སྒྱུར་བ་བཅུ་དང༌། གཞལ་དུ་མེད་པའི་རིན་པོ་ཆེའི་ཕུང་པོ་ཆེན་པོ་བདེ་བར་གཤེགས་པ་བཅུ་གཅིག་ནི་ཆེ་བའི་ཆེ་བ་ཡིན་ལ། གཞན་ནི་དེ་ལྟ་མ་ཡིན་ནོ། །
དེ་ལྟར་བདེ་བར་གཤེགས་པའི་འཇིག་རྟེན་ལས་འདས་པའི། ཆེ་བའི་ཁྱད་པར་ལྟ་ཞོག་གི་འཇིག་རྟེན་དང་ཐུན་མོང་བའི་སྐུ་ཆེ་བའི་ཁྱད་པར་ལ་ལྟོས། འདི་ལྟ་བུའི་རིགས་དང༌། རུས་དང༌། ཆོ་འབྲང་དང༌། ཕུན་སུམ་ཚོགས་པ་དཔག་ཏུ་མེད་པ་དང་ལྡན་པ་དག་འཁོར་བའི་ཕྲེང་བ་བཅད་ནས། བསོད་སྙོམས་ཀྱི་འཚོ་བས་འཚོ་བར་བྱས་ནས་མྱ་ངན་ལས་འདས་པའི་གྲོང་ཁྱེར་དུ་འཇུག་པར་མཛད་ན། གཞན་དག་ཕྱག་དར་ཁྱོད་ཀྱི་འདམ་རྫབ་ལྟ་བུའི་ཁྱིམ་ལ་ཆགས་ནས། ཀུན་ཏུ་འཛིན་པར་བྱེད། དེས་ན་མྱ་ངན་ལས་འདས་པའི་ཡོན་ཏན་བསྔགས་པ་ལའང་སྦྱར་བར་བྱའོ། །
སྐྱོན་བྲལ་དྲི་མེད་ཐུབ་པ་སྐྱེ་དགུའི་གཙོ། ། ཉིན་མོར་བྱེད་པའི་གདུང་རྒྱུད་རྣམ་དག་པ། ། རྡུལ་བྲལ་མདོ་ཡི་དོན་བཞིན་ཁོ་བོ་ཡིས། ། དཔལ་ལྡན་ས་སྐྱའི་དབེན་གནས་དམ་པར་བསྡུས། ། དགེ་བ་འདི་ཡིས་བུ་རམ་ཤིང་པའི་གསུང༌། ། ལྷམ་མེ་ལྷང་ངེས་ཕྱོགས་མཚམས་ཐམས་ཅད་དུ། ། ཡོན་ཏན་མཐོ་ཁྱད་དཔག་ཏུ་མེད་ལྡན་པ། ། འགྲོ་བའི་རབ་རིབ་ཡུན་དུ་སེལ་བར་ཤོག ། བདེ་བར་གཤེགས་པའི་ཡོན་ཏན་བསྔགས་པ་འདི། ། བློ་གསལ་ཁྱོད་ཀྱི་ཕྱོགས་ཀྱི་དཀྱིལ་འཁོར་དུ། །
འགྲོ་བའི་རྣ་བར་གྲགས་པར་གྱུར་ཅིག་དང༌། ། ཐུབ་པའི་རྒྱལ་མཚན་མྱུར་དུ་འཐོབ་པར་འགྱུར། ། ཤཱཀྱ་རྣམས་ཀྱི་རྒྱལ་རབས་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་བསྡུས་པའོ། ། འདི་ཐམས་ཅད་ལ་སྤེལ་བར་ཞུ། བསོད་ནམས་དཔག་ཏུ་མེད་པར་བཅོམ་ལྡན་འདས་ཀྱིས་གསུངས་པ་ལགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
