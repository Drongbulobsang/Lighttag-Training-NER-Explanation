ས་སྐྱ་བཀའ་འབུམ།
པོད ༡༥༦
བདེ་མཆོག་ཀུན་ཏུ་སྤྱོད་པའི་རྒྱུད་ཀྱི་གསལ་བྱེད་པའི།
༼ཉ༽ ༄༅། །བདེ་མཆོག་ཀུན་ཏུ་སྤྱོད་པའི་རྒྱུད་ཀྱི་གསལ་བྱེད་པའི་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། སྤང་བྱའི་དྲི་མ་མ་ལུས་ཀུན་སྤངས་ཤིང༌། ། ཐོབ་བྱ་མ་ལུས་ཡོངས་སུ་རྫོགས་གྱུར་པ། ། དཔལ་ལྡན་བླ་མ་ཧེ་རུ་ཀ་དཔལ་གྱི། ། ཞབས་ལ་སྤྱི་བོས་གུས་པར་ཕྱག་འཚལ་ལོ། ། གང་གི་གསུང་རབ་ཉི་མའི་འོད་ཟེར་གྱིས། ། རྒྱུད་དོན་པད་མོའི་ཚལ་རབ་རྒྱས་གྱུར་པ། ། གྲགས་པ་རྒྱལ་མཚན་བུང་བས་གཞིབས་པ་ཡི། །
སྦྲང་རྩི་འདི་ནི་འགྲོ་ལ་བརྩེ་བས་སྦྱིན། ། དེ་ལ་སྤྱིར་ཕ་རོལ་ཏུ་ཕྱིན་པའི་སྡེ་སྣོད་དང༌། རིག་པ་འཛིན་པའི་སྡེ་སྣོད་ལས་འདི་ནི་གཉིས་པའོ། ། དེ་ལའང་རྒྱུད་སྡེ་སྒོ་དྲུག་སྟེ། བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་ཆེན་པོ་དང༌། གསང་བ་དང༌། གསང་བའི་མཐའ་ཞེས་བྱ་བ་ལས།
འདི་ནི་གསང་བའི་མཐའ། དེའང་བདེ་མཆོག་རྩ་བའི་རྒྱུད་ལས། ཇི་སྲིད་མདོ་བྱ་སྤྱོད་པ་དང༌། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པ་ཡིན་ནོ། ། འདི་ཉིད་ཀྱི་ལེའུ་བཅུ་དྲུག་པ་ལས་ཀྱང༌། མདོ་དང་བྱ་བ་སྤྱོད་པ་རྣམས། ། རྣལ་འབྱོར་གསང་རྫོགས་དབྱེ་བ་ཉིད། །
ཅེས་གསུངས་སོ། ། གསང་བའི་མཐའ་མའི་ཡང་མ་བླ་ན་མེད་པ་འཁོར་ལོ་བདེ་མཆོག་འདི་ལ་ཡང་རྩ་བ་དང་བཤད་པའི་རྒྱུད་གཉིས་སོ། ། རྩ་རྒྱུད་ཀྱང་རྒྱས་བསྡུས་གཉིས་ཏེ། རྒྱས་པ་ནམ་མཁའ་དང་མཉམ་པ་འབུམ་ཕྲག་གསུམ་པ་ནི། མིའི་ཡུལ་ན་ཐུན་མོང་དུ་ལོངས་མི་སྤྱོད་ལ། བསྡུས་པའི་ལེའུ་ལྔ་བཅུ་རྩ་གཅིག་པ་ནི་བཤད་པའི་རྒྱུད་རྣམས་ཀྱིས་འཆད་པར་བྱེད་པ་ཡིན་ནོ། ། དེ་ལ་བཤད་པའི་རྒྱུད་ཀྱི་གྲངས། སློབ་དཔོན་མི་ཐུབ་ཟླ་བས། རྩ་བའི་རྒྱུད་ཀྱི་འགྲེལ་པ་རིན་པོ་ཆེའི་ཚོགས་ལས། འབྱུང་དང་མཁའ་འགྲོ་ཀུན་སྤྱོད་དང༌། །
ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔ་རུ་ངེས། ། ཞེས་འབྱུང་བས་ན། ཐོག་མར་བསྐྱེད་པའི་རིམ་པ་གསལ་བར་བྱེད་པ་ཕྱག་གཉིས་པ་ནས། ཕྱག་འབུམ་པའི་བར་གྱི་སྒྲུབ་ཐབས་སྟོན་པ་ནི་ངེས་བརྗོད་བླ་མ་སྟེ། འདི་ནི་བཤད་པའི་རྒྱུད་རྣམས་ཀྱི་ཐོག་མར་འབྱུང་བས་གླེང་གཞི་ཡང་ཡོད་ལ། ཐུན་མོང་མ་ཡིན་པའི་བཤད་རྒྱུད་གཞན་ནི་རྗེས་ལ་འབྱུང་བས་གླེང་གཞི་མེད་དོ། ། དེ་ལས་འབྱུང་དང་ཞེས་བྱ་བས་ཧེ་རུ་ཀ་མངོན་པར་འབྱུང་བས། རྡོ་རྗེ་སློབ་དཔོན་གྱི་ལས་གསལ་བར་སྟོན། མཁའ་འགྲོ་ཞེས་པས།
རྡོ་རྗེ་མཁའ་འགྲོ་ལས་ཀྱི་ཚོགས་གསལ་བར་སྟོན། ཀུན་སྤྱོད་ཅེས་པས་ཀུན་ཏུ་སྤྱོད་པས་ཆོ་གའི་བྱ་བ་རྣམས་གསལ་བར་སྟོན། ཁ་སྦྱོར་ཞེས་བྱ་བ་སཾ་པུ་ཊས་རྒྱུད་གཞན་དང་ཐུན་མོང་དུ་རྫོགས་པའི་རིམ་པ་སྟོན་པ་ཡིན་ནོ། ། ཡང་དེ་ཉིད་ལས་ལཱུ་ཧི་པའི་སློབ་མ་དཱ་རི་པ་ཞེས་བྱ་བ་ན་རེ། འབྱུང་བ་དང་ཞེས་བྱ་བའི་ཞར་ལ་ཕག་མོ་མངོན་འབྱུང་དང༌། མཁའ་འགྲོའི་ཞར་ལ་མཁའ་འགྲོ་རྒྱ་མཚོ་དང༌། ཁ་སྦྱོར་ཞེས་པའི་ཞར་ལ་མཁའ་འགྲོ་མ་བཞི་ཁ་སྦྱོར་གྱི་རྒྱུད་དེ། བཤད་རྒྱུད་བརྒྱད་ཡིན་ནོ། ། ཞེས་ཟེར་རོ། ། བདེ་མཆོག་སྡོམ་པ་འབྱུང་བ་ནི་བཤད་རྒྱུད་ཀྱི་ཁོངས་སུ་འགྲོ་བ་ཡིན་མོད་ཀྱི།
ཇོ་བོ་ནཱ་རོ་ཏ་པ་ལ་བཤད་སྲོལ་མི་མངའ་བས་འདི་ཡིན་ནོ་ཞེས་མི་གསུང་ངོ༌། ། ལྷག་མ་བདེ་མཆོག་གི་རྒྱུད་དུ་མིང་བཏགས་པ་མང་པོ་སྣང་ན་ཡང༌། རང་དགའ་བ་རྣམས་ཀྱིས་སྦྱར་བ་ལས། ཡང་དག་པ་མ་ཡིན་པར་རྟོགས་པར་བྱའོ། ། འདིར་ཀུན་ཏུ་སྤྱོད་པའི་རྒྱུད་འདི་ནི་རྟོག་པ་དྲུག་ཅུ་རྩ་བཞི་བཞུགས་པས། རྟོག་པ་རེ་རེ་ལའང་ལེའུ་བཅུ་བདུན་བཅུ་བདུན་དུ་བཞུགས་པ་ལས། རྒྱུད་ཉུང་ངུ་འདི་ནི་ཉི་ཤུ་པ་རིག་འཛིན་གྲུབ་པའི་རྟོག་པ་སོང་བའི་རྗེས་ལ། ཉི་ཤུ་རྩ་གཅིག་པ་འཁོར་ལོ་གསུམ་བཀོད་པའི་རྟོག་པ་ཞེས་བྱ་བ་ཡིན་ནོ། ། ཞེས་གསུངས་སོ། ། རྒྱུད་སྡེའི་རྣམ་པར་གཞག་པ་མདོར་བསྡུས་པ་ཙམ་ཡིན་ནོ། །
ད་ནི་རྒྱུད་འདི་ཉིད་ཀྱི་བཤད་པ་ལ་འཇུག་པར་བྱ་སྟེ། དེ་ལ་གསུམ། རྒྱུད་བཤད་ཐབས་ཀྱི་མན་ངག་གང་ཡིན་པ་དང༌། ལེའུ་སོ་སོ་ནས་བརྗོད་བྱ་གང་ཡིན་པ་ངོས་བཟུང་བ་དང༌། རྒྱུད་ཉིད་ཞིབ་ཏུ་བཤད་པའོ། ། དང་པོ་ལ་བཞི། རྒྱུད་ཐམས་ཅད་གཉིས་སུ་བསྡུ་བ་དང༌། གསུམ་དུ་བསྡུ་བ་དང༌། བཞི་རུ་བསྡུ་བ་དང༌། ལེགས་པར་གསུམ་དུ་བསྡུ་བའོ། །
དང་པོ་ནི་དབུགས་དབྱུང་གཉིས་སམ་བདེན་པ་གཉིས་ཏེ། བསྐྱེད་པའི་རིམ་པ་འཁོར་དང་བཅས་པ་ལ་དེ་བཞིན་གཤེགས་པའི་དབུགས་དབྱུང་ངམ། ཀུན་རྫོབ་ཀྱི་བདེན་པ་ཞེས་བྱ། རྫོགས་པའི་རིམ་པ་འཁོར་དང་བཅས་པ་ལ་རྡོ་རྗེ་འཛིན་པའི་དབྱུགས་དབྱུང་ངམ། དོན་དམ་པའི་བདེན་པ་ཞེས་བྱ་བ་སྟེ། འདི་ཉིད་ལེའུ་བཅུ་གཅིག་པ་ལས། དེ་བཞིན་གཤེགས་པ་དབུགས་འབྱིན་གསུངས་པ་ནི། དག་པ་ལུས་ནི་སྐྱོན་མེད་པ། ། ཞེས་བྱ་བ་དང༌། བཅུ་གསུམ་པ་ལས་ཀྱང༌།
བསོད་ནམས་ཡེ་ཤེས་ཚོགས་དག་ནི། ། བདེན་པ་གཉིས་ལ་བརྟེན་པ་ཡིན། ། ཞེས་བྱ་བའི་དོན་ཡིན་ནོ། ། གཉིས་པ་གསུམ་དུ་དབྱེ་ན། ལམ་གྱི་ཀུན་ཏུ་སྤྱོད་པ་དང༌། དེ་རྫོགས་པར་བྱེད་པའི་ཡན་ལག་གི་ཀུན་དུ་སྤྱོད་པ་དང༌། འབྲས་བུའི་ཀུན་ཏུ་སྤྱོད་པའོ། ། བཞིར་དབྱེ་ན་དེའི་སྔོན་དུ་ཉམས་སུ་ལེན་པའི་གང་ཟག་ཅེས་བྱ་བ་བསྣན་པར་བྱའོ། ། ལེགས་པར་གསུམ་དུ་དབྱེ་ན། རྒྱུའི་ཀུན་སྤྱོད་སྔོན་དུ་འགྲོ་བ་ཉམས་སུ་ལེན་པའི་གང་ཟག་དང༌།
དེས་ཉམས་སུ་བླངས་པས་ལམ་གྱི་ཀུན་ཏུ་སྤྱོད་པ་དང༌། འབྲས་བུའི་ཀུན་ཏུ་སྤྱོད་པའོ། ། དང་པོ་ནི་ཆོས་ཐམས་ཅད་ཀྱི་རང་བཞིན་སེམས་ཀྱི་ཆོས་ཉིད་སྤྲོས་བྲལ་སྔོན་དུ་འགྲོ་བའི་རྟེན་གྱི་གང་ཟག་རིགས་གཉིས་ཏེ། ལམ་ལ་འཇུག་པ་དང༌། ཞུགས་པའོ། ། ལམ་ལ་འཇུག་པ་ལ་གསུམ། སྔར་མི་དགེ་བ་འབའ་ཞིག་སྤྱོད་པ་མ་དག་པ་དང༌། སྔར་ཕ་རོལ་ཏུ་ཕྱིན་པས་ཅི་རིགས་རྒྱུད་སྦྱང་བ་དག་པ་དང༌། རེས་སྡིག་པ་སྤྱོད་ཅིང་རེས་དགེ་བ་སྤྱོད་པས་འདྲེས་པ་སྟེ། དེ་སྐད་དུ།
དག་དང་མ་དག་འདྲེས་པས་ཏེ། ། སྒྲུབ་པ་པོ་ནི་གསུམ་དུ་གནས། ། ཞེས་གསུངས་པས་སོ། ། ལམ་ལ་ཞུགས་པ་ལ་ཡང་གསུམ་སྟེ། བསྐྱེད་པའི་རིམ་པ་འབའ་ཞིག་ལ་དགའ་བ། མཉེས་པར་བྱེད་པའི་སྒྲུབ་པ་པོ་དང༌། རྫོགས་པའི་རིམ་པ་འབའ་ཞིག་བསྒོམ་པའི་རྣམ་པར་དག་པའི་སྒྲུབ་པ་པོ་དང༌། ཟུང་དུ་འཇུག་པ་ལ་དགའ་བ་གསལ་བྱེད་ཡོན་ཏན་ལྡན་པ་ཞེས་བྱ་བ་སྟེ། དེ་ཡང༌། མཉེས་བྱེད་རྣམ་པར་དག་པ་དང༌། །
གསལ་བྱེད་ཡོན་ཏན་ལྡན་པའི་མི། ། ཞེས་གསུངས་པ་ཡིན་ནོ། ། ཡང་རྒྱུད་འདི་ན་གང་ཟག་གཉིས་ཏེ། སྤང་བར་བྱ་བ་དང༌། བསྒྲུབ་པར་བྱ་བའི་གང་ཟག་གོ ། དང་པོ་ནི་ལེའུ་བཅུ་གཅིག་པ་ལས། ལྐུགས་ཤིང་གླེན་པ་སྡིག་དང་ལྡན། ། བྱིས་པའི་ཤེས་པས་ཤེས་པ་ཅན། ། སེམས་ཅན་ཡོངས་སུ་མ་སྨིན་དང༌། ། ཕྱི་རོལ་བསྟན་བཅོས་ཀྱིས་འཆལ་བ། །
དེ་དག་ཀུན་གྱིས་མི་ཤེས་ཏེ། ། མི་ཤེས་མུན་པས་ཁེབས་པ་དང༌། ། ཁེངས་པ་ལ་ནི་རྟག་དགའ་བ། ། ང་རྒྱལ་ལ་སོགས་བདུན་སེམས་ལྡན། ། དེ་དག་ཀུན་ཀྱང་སངས་རྒྱས་ཀྱི། ། སྤྱོད་ཡུལ་གསང་བ་མི་ཤེས་སོ། ། ཞེས་པའི་ཡན་ལག་གསུངས་པ་དང༌། སྒྲུབ་པའི་མཚན་ཉིད་ཀྱང་དེ་ཉིད་ལས། བླ་མའི་རིམ་པས་ཇི་ལྟར་བསྟན། ། གང་གིས་མྱུར་དུ་ཤེས་གྱུར་པ། །
སྐྱེ་བ་བྱེ་བ་སྟོང་ཕྲག་ཏུ། ། ང་ཡི་ཡེ་ཤེས་ཀྱིས་བསྐུལ་ཡིན། ། དད་པ་ཡང་དག་ལྡན་པ་དང༌། ། རྣལ་འབྱོར་སྤྱོད་ཚུལ་ལ་གནས་ཡིན། ། ཞེས་གསུངས་ལ་ལེའུ་དང་པོ་ལ་རྣལ་འབྱོར་གྱི་དབང་ཕྱུག་ཅེས་གསུངས་སོ། ། གཉིས་པ་ལམ་གྱི་ཀུན་ཏུ་སྤྱོད་པ་ལ་གསུམ། རྟེན་དང་བརྟེན་པར་བཅས་པ་བསྐྱེད་པ་ཕྱིའི་ཀུན་སྤྱོད་སྤྲུལ་པ་ལམ་དུ་བྱེད་པ་དང༌། ལུས་ལ་ལྷ་རྣམས་རྫོགས་པར་བསྒོམ་པ་ནང་གི་ཀུན་སྤྱོད་ལོངས་སྐུ་ལམ་དུ་བྱེད་པ་དང༌། རྫོགས་པའི་རིམ་པ་ཉམས་མྱོང་དང་བཅས་པ་ནི་རྫོགས་པའི་ཀུན་ཆོས་སྐུ་ལམ་དུ་བྱེད་པའོ། ། དེ་ལ་དང་པོ་ནི་ལེའུ་ལྔ་པ་དང༌།
དྲུག་པ་དང༌། བཅུ་གཉིས་པའི་ཕྱོགས་གཅིག་དང༌། བཅུ་བདུན་པའི་ཕྱོགས་གཅིག་སྟེ་བཞིས་བསྟན་ཏོ། ། ནང་གི་ཀུན་སྤྱོད་ནི་ལེའུ་དགུ་པ་དང༌། བཅུ་གསུམ་པ་དང༌། བཅུ་བདུན་པ་གསུམ་གྱི་ཆ་ཤས་རེས་བསྟན་ཏོ། ། རྫོགས་པའི་ཀུན་སྤྱོད་ནི་ལེའུ་བརྒྱད་པ་དང༌། དགུ་པ། བཅུ་གཉིས་པ། བཅུ་དྲུག་པ།
བཅུ་བདུན་པ་སྟེ་ལྔ་ཡི་ཆ་ཤས་ཀྱིས་བསྟན་ཏོ། ། གཉིས་པ་རྫོགས་པར་བྱེད་པའི་ཡན་ལག་གི་ཀུན་སྤྱོད་ལ་གཉིས་ཏེ། དང་པོ་གཉིས་རྫོགས་པར་བྱེད་པའི་ཡན་ལག་དང༌། གསུམ་པ་རྫོགས་པར་བྱེད་པའི་ཡན་ལག་གོ ། དང་པོ་ལ་ལྔ་སྟེ། ཕུང་པོ་ཁམས་དང་སྐྱེ་མཆེད་གཞི་སྦྱང་བསྒྱུར་ནི་ལེའུ་དང་པོ་ལས། ཚོགས་གཉིས་བསགས་པ་ནི་བཅུ་གསུམ་པ་ལས། བསོད་ནམས་ཡེ་ཤེས་ཚོགས་དག་ནི། ། བདེན་པ་གཉིས་ལ་བརྟེན་པ་ཡིན། ། ཞེས་བྱ་བ་ཙམ་ལ་བརྟེན་ནས་གསུངས་སོ། །
གོ་ཆ་བཅིང་བ་ནི་ལེའུ་བདུན་པ་ལས། ཡེ་ཤེས་པ་དགུག་པ་ནི་བརྒྱད་པ་ལས། དབང་བསྐུར་བ་ནི་བཅུ་གཉིས་པ་ལས། དབང་བསྐུར་དང་ཞེས་ཚིག་གཅིག་གསུང་ངོ༌། ། གསུམ་ཀ་རྫོགས་པར་བྱེད་པའི་ཡན་ལག་ལྔ། དང་པོ་སངས་རྒྱས་ལ་མཆོད་པ་ནི། སྔགས་མཆོད་ལ་སོགས་པ་ཐམས་ཅད་ཀྱི་དོན་བསྡུས་བཅུ་གཉིས་པ་ལས་མཆོད་པ་ཞེས་འབྱུང་ལ། གསང་བའི་མཆོད་པ་ནི་ལེའུ་བརྒྱད་པ་ལས་འབྱུང་ངོ༌། ། གཉིས་པ་དམ་ཚིག་ཅན་ལ་གཏོར་མ་སྦྱིན་པ་ནི་ལེའུ་དགུ་པ་ལས་འབྱུང་ངོ༌། ། གསུམ་པ་དམ་ཚིག་དང་སྡོམ་པ་ནི།
བཟའ་བའི་དམ་ཚིག་དང༌། བསྲུང་བའི་དམ་ཚིག་གཉིས་སོ། ། དང་པོ་ནི་གསུམ་ལས། དང་པོ་ཕྱིའི་མཆོད་པ་ནི་ལེའུ་བཅུ་བཞི་པ་ལས། གཉིས་པ་ལག་པའི་མཆོད་པ་ཡང་དེ་ཉིད་ལས། གསུམ་པ་ཚེས་བཅུ་མཆོད་པ་ནི། ལེའུ་དགུ་པ་དང༌། བཅུ་པ་དང༌། བཅུ་དྲུག་པ་ལས་གསུངས་སོ། ། སྤྱི་དོན་གཉིས་པ་བསྲུང་བའི་དམ་ཚིག་ནི།
ལེའུ་བཅུ་པ་དང༌། བཅུ་གཅིག་པ་དང༌། བཅུ་གསུམ་པ་དང༌། བཅུ་དྲུག་པ་དང༌། བཅུ་བདུན་པ་ལས་གསུངས་སོ། ། སྤྱི་དོན་བཞི་པ་ཐུན་མོང་གི་བྱ་བ་བྱང་ཆབ་ཀྱི་ཕྱོགས་ནི་ལེའུ་གཉིས་པ་དང་གསུམ་པས་བསྟན་ལ། ལྔ་པ་ཐུན་མཚམས་ཀྱི་བྱ་བ་ལ་ལྔ་ལས། དང་པོ་ཁམས་དང་རྒྱན་ཆའི་དག་པ་ནི་ལེའུ་བཞི་པ་དང༌། བཅོ་ལྔ་པས་བསྟན། གཉིས་པ་སུམྦྷ་ནིས་བསྲུང་བ་དང༌།
གསུམ་པ་སྤྱོད་ལམ་གྱི་རྣལ་འབྱོར་ནི་ལེའུ་བཅོ་ལྔ་པས་བསྟན། བཞི་པ་ཁ་ཟས་ཀྱི་རྣལ་འབྱོར་ནི། ལག་མཆོད་དང་ཚེས་བཅུའི་མཆོད་པས་ཤེས། ལྔ་པ་ཉལ་བ་དང་ལྡང་བའི་རྣལ་འབྱོར་ནི། རྡོ་རྗེ་སེམས་དཔའ་བསྡུ་བའི་རྫོགས་པའི་རིམ་པ་དང༌། ལྷའི་རྣལ་འབྱོར་དུ་ལྡང་བ་གཉིས་ཀྱིས་བསྟན་ཏོ། ། སྤྱི་དོན་གསུམ་པ་བརྟན་པར་བྱེད་པའི་སྤྱོད་ལམ་ལ་གཉིས། རང་དོན་གྱི་སྤྱོད་པ་དང༌། གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པའོ། ། དང་པོ་ལ་གསུམ།
བསྐྱེད་རིམ་བརྟན་པར་བྱེད་པ་སྤྲོས་བཅས་ཀྱི་སྤྱོད་པ་དང༌། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་དང༌། གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པའོ། ། དེ་ལྟར་སྤྱོད་པ་དེ་དག་ནི་ལེའུ་བཅུ་གསུམ་པ་དང༌། བཅུ་བཞི་པ་དང༌། བཅོ་ལྔ་པ་དང༌། བཅུ་བདུན་པའི་ཆ་ཡིས་བསྟན་ཏོ། ། འབྲས་བུའི་ཀུན་སྤྱོད་ནི་གསུམ་སྟེ། ཐུན་མོང་གི་དངོས་གྲུབ་དང༌། མཆོག་གི་དངོས་གྲུབ་དང༌།
ཕྱག་རྒྱ་ཆེན་པོ་མཆོག་གི་དངོས་གྲུབ་བོ། ། དང་པོ་ནི་སྐྱེ་བ་བདུན་པ་བརྟག་པ་བོང་བུའི་རྣལ་འབྱོར་པ་དང༌། ལས་བཞི་སྒྲུབ་པ་ལེའུ་བཅུ་དྲུག་པ་ལས་བསྟན། ལས་བཞིའི་ཡན་ལག་ལེའུ་བཅུ་གསུམ་པ་ལས་ཅུང་ཟད་བསྟན་ཏོ། ། གཉིས་པ་མཁའ་སྤྱོད་ནི་ལེའུ་བཅུ་བདུན་པ་ལས་བསྟན། མཆོག་གི་དངོས་གྲུབ་ནི་ལེའུ་བཅུ་གཅིག་པ་དང༌། བཅུ་གཉིས་པ་དང༌། བཅུ་དྲུག་པ་དང༌། བཅུ་བདུན་པ་ལས་ཀྱང་བསྟན་ལ། བཅུ་གསུམ་པ་ལས་སྐུ་གསུམ་གསལ་བར་བཤད་དོ། །
རྒྱུད་གསུམ་གྱི་བསྡུས་པ་བསྟན་ཟིན་ཏོ། ། ཡང་འདིར་ལམ་གྱི་དངོས་གཞི་ཉིན་ཞག་ཕྲུགས་གཅིག་ལ་ཇི་ལྟར་བྱ་བའི་ཚུལ་མདོར་བསྡུ་ན། ལེའུ་བཅུ་གཉིས་པ་ལས་འབྱུང་ལ། འདུག་དང་ལྡང་བ་ཉིད་དང་ནི། ། འཇུག་དང་རྫོགས་པ་ཉིད་དག་དང༌། ། བྱིན་གྱིས་བརླབ་དང་དབང་བསྐུར་དང༌། ། ཏིང་འཛིན་མཆོད་པ་བསྡུས་པ་ཡིན། ། ཞེས་བྱ་བ་དེ་ཁོ་ན་ཉིད་བཅུ་སྟེ། དེ་འདུག་པ་ཞེས་བྱ་བའི་ཚངས་པའི་གནས་བཞི་དང༌། གཞི་སྦྱང་བསྒྱུར་དང༌།
སྲུང་བའི་འཁོར་ལོ་དང༌། བསོད་ནམས་དང་ཡེ་ཤེས་ཀྱི་ཚོགས་བསགས་ནས་བདག་མེད་པ་ལ་བློ་ཅུང་ཟད་འདུག་པ་ཡིན་ནོ། གཉིས་པ་ལྡང་བ་ནི་བྱང་ཆུབ་ཀྱི་སེམས་ཀྱི་རྒྱུན་གྱིས། སེམས་ཅན་གྱི་དོན་བྱའོ་སྙམ་པའི་བསམ་པས། འབྱུང་བ་རིམ་བརྩེགས་རི་རབ་དང་བཅས་པ་བསྒོམ་པའོ། ། གསུམ་པ་འཇུག་པ་ནི། རི་རབ་ཀྱི་སྟེང་དུ་མངོན་པར་བྱང་ཆུབ་པ་ལྔ་ལས། རྟེན་བརྟེན་པ་དུས་གཅིག་ཏུ་ཤིན་ཏུ་གསལ་བར་ཕྱིའི་དཀྱིལ་འཁོར་བསྒོམ་པ་ཡིན་ནོ། ། བཞི་པ་རྫོགས་པ་ནི་ལུས་ཀྱི་དཀྱིལ་འཁོར་རྫོགས་པར་སྒོམ་པ་སྔགས་ཀྱིས་བྱིན་གྱིས་བརླབ་པའོ། ། ལྔ་པ་བྱིན་གྱིས་བརླབ་པ་ནི་ཕོ་ཉ་བསྲེ་བ་དང༌།
གོ་ཆ་བཅིང་བ་དང༌། ཡེ་ཤེས་པ་དགུག་པ་ཡིན་ནོ། ། དྲུག་པ་དབང་བསྐུར་བ་ནི་རིགས་ཀྱི་བདག་པོའི་རྒྱས་གདབ་པ་དང་བཅས་པའོ། ། བདུན་པ་ཏིང་ངེ་འཛིན་ནི་བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱས་ལ། ལྷའི་སྐུ་མདོག་དང་ཕྱག་མཚན་ལ་སེམས་ཅུང་ཟད་འཛིན་པ་ཡིན་ནོ། ། བརྒྱད་པ་མཆོད་པ་ནི། སྔགས་ཀྱི་མཆོད་པ་དང༌། ཕྱིའི་མཆོད་པ་དང༌། བདུད་རྩིའི་མཆོད་པ་དང༌། མཉེས་པའི་མཆོད་པ་དང༌།
ཡིད་ལས་བྱུང་བའི་མཆོད་པ་དང༌། བསྟོད་པའི་མཆོད་པ་དང༌། གསང་བའི་མཆོད་པ་སྟེ། དེ་ལ་བཟླས་པ་ནི་སྔགས་མཆོད་ཀྱི་ཁོངས་སུ་འདུ་ལ། གསང་བའི་མཆོད་པ་ནི་རྫོགས་པའི་རིམ་པར་འགྲོ་བའི་སྐབས་ཀྱང་ཡོད་དོ། ། གཏོར་མའང་མཆོད་པའི་སྐབས་སུ་འདུ་བ་ཡིན་ཏེ། ཐུན་གོང་མ་རྣམས་ལ་གཏོར་མ་ནི་ཐུན་མཇུག་བསྡུ་བའི་རྗེས་ལ་གཏང་ལ། ཐུན་ཐ་མ་ལ་ནི་གཏོར་མ་དང༌། དག་པའི་རྫེས་ལ་བསྡུ་བ་བསྒོམ་པ་ཡིན་ནོ། ། ཐུན་མཚམས་ཀྱི་བྱ་བ་ལ་ཁ་ཟས་དང༌།
སྤྱོད་ལམ་དང༌། ཕྱི་མཆོད་དང༌། ལག་མཆོད་ཀྱང་མཆོད་པའི་ཁོངས་སུ་བསྡུ་ལ། གནས་སྐབས་ཀྱི་མཆོད་པ་ཚེས་བཅུའི་མཆོད་པའང་མཆོད་པའི་ཁོངས་སུ་འདུའོ། ། དགུ་པ་བསྡུ་བ་ཞེས་བྱ་བ་ནི་རྫོགས་པའི་རིམ་པ་སྟེ། རྡོ་རྗེ་སེམས་དཔའ་བསྡུ་བ་ལྟ་བུས་དཀྱིལ་འཁོར་རིམ་པ་བསྡུས་ལ། ཐུན་གོང་མ་རྣམས་ལ་ནི་དེ་ལས་ལངས་ནས་དག་པ་རྗེས་སུ་དྲན་པར་བྱེད་པ་ཡིན་ལ། ཐུན་ཐ་མ་ལ་ནི་དག་པ་རྗེས་དྲན་གྱི་རྗེས་ལ། རྡོ་རྗེ་སེམས་དཔའ་བསྡུ་བ་བྱས་ནས་དེའི་ངང་ལ་ཉལ་བའི་རྣལ་འབྱོར་བྱེད་པ་ཡིན་ནོ། ། བཅུ་པ་ཡིན་ཞེས་པ་ངེས་པ་སྟེ།
དག་པ་ནི་ཁམས་ཀྱི་དག་པ་དང༌། རྒྱན་ཆའི་དག་པ་བྱས་ལ་དཀྱིལ་འཁོར་གྱི་འཁོར་ལོ་བསྡུས་ཏེ། ཚོམ་ངམ་སྔགས་ཀྱིས་བསྲུངས་ལ་སྤྱོད་ལམ་གྱི་རྣལ་འབྱོར་བྱེད་པ་ཡིན་ནོ། ། འདི་དག་ནི་དེ་ཁོ་ན་ཉིད་བཅུ་ཞེས་བྱ་བ་ལམ་ཐམས་ཅད་བསྡུས་ཏེ་ཁྲིག་ཆགས་སུ་ཉམས་སུ་བླང་བའི་མན་ངག་ཡིན་ནོ། ། དེ་ལྟར་དབང་ཐོས་ནས་དམ་ཚིག་ལ་གནས་པའི་རྣལ་འབྱོར་པས་དེ་ཁོ་ན་ཉིད་བཅུ་ཉམས་སུ་བླངས་པ་ན་གྲུབ་པའི་རྟགས་བྱུང་ན་སྤྱོད་པ་གཉིས་ཀྱིས་ཚར་བཅད་ནས་འབྲས་བུ་རྣམ་པ་གསུམ་འགྲུབ་པ་ཡིན་ནོ། ། ཞེས་བྱ་བར་ཤེས་པར་བྱའོ། ། བཤད་ཐབས་ཀྱི་མན་ངག་བསྟན་ཟིན་ཏོ།། །། སྤྱི་དོན་གཉིས་པ་ལེའུ་སོ་སོའི་བརྗོད་བྱ་ངོས་བཟུང་བ་ནི། མཚམས་སྦྱར་མདོར་བསྟན། རྒྱས་བཤད་དོ། །
དེ་ལ་ལེའུ་བཅུ་བདུན་ཏེ། དང་པོས་གང་ཟག་མ་དག་སྦྱང༌། ། གཉིས་པས་བྱང་ཆུབ་ཕྱོགས་བསྟན་ཏེ། ། གསུམ་པས་དེ་ཉིད་ལྷ་དང་སྦྱར། ། བཞི་པས་ཁམས་ཀྱི་དག་པ་བསྟན། ། ལྔ་པ་དྲུག་པས་བསྐྱེད་རིམ་བསྟན། ། བདུན་པས་གོ་ཆ་བཅིང་བ་དང༌། ། བརྒྱད་པས་ཡེ་ཤེས་གསང་མཆོད་བསྟན། ། ལུས་དང་མཆོད་པ་རྫོགས་རིམ་དང༌། ། ཀུན་སྤྱོད་གསུམ་བསྡུས་དགུ་པ་ཡིས། །
སྤྱོད་ལམ་གཏོར་མ་ཚོགས་འཁོར་བཅུས། ། སྤྱོད་པའི་གང་ཟག་བཅུ་གཅིག་པས། ། ཀུན་སྤྱོད་གསུམ་ཀ་བཅུ་གཉིས་པས། ། ཀུན་སྤྱོད་གསུམ་དང་ཚོགས་གཉིས་དང༌། ། ལུས་དང་ལས་ཚོགས་བཅུ་གསུམ་པས། ། ཕྱི་མཆོད་ལག་མཆོད་བཅུ་བཞི་པས། ། སྤྱོད་པ་སྔགས་ཀྱི་དག་པ་དང༌། ། ཐུན་མཚམས་ལེའུ་བཅོ་ལྔ་པས། ། རྒྱུད་རིམ་རྒྱུད་ཀྱི་ཆེ་བ་དང༌། ། བོང་བུའི་རྣལ་འབྱོར་བཅུ་དྲུག་པས། །
དག་པ་ཕན་ཡོན་ལུས་ཀྱི་ལྷ། ། བསྐྱེད་པ་ཅུང་ཟད་ཐུན་མོང་གི ། རྒྱན་དྲུག་ལེའུ་བཅུ་བདུན་པས། ། ཞེས་བྱ་བ་ནི་གཞུང་རིམ་པ་བཞིན་གྱི་སྡོམ་ཡིན་ནོ། ། དེ་ལྟར་ལམ་རྒྱུད་ལ་རིམ་པ་ལྟར་བསྐྱེད་པའི་སྡོམ་ནི། དང་པོ་བཅུ་དྲུག་བཅུ་གཅིག་རྒྱུ། ། གཉིས་པ་ལྡང་བ་དེ་ཉིད་དང༌། ། གསུམ་བཞི་ལྔ་པས་འཇུག་པ་ཡིན། ། བཅུ་གཉིས་བཅུ་གསུམ་བཅུ་བདུན་རྫོགས། ། བདུན་བརྒྱད་བྱིན་རླབས་དབང་བསྐུར་རོ། །
གཉིས་པ་གསུམ་པ་ཏིང་འཛིན་ཏེ། ། བརྒྱད་ཅུ་བཅུ་བཞི་མཆོད་པ་སྟེ། ། བརྒྱད་དགུ་བཅུ་གཅིག་བཅུ་གཉིས་པ། ། བཅུ་གསུམ་བཅོ་ལྔ་བཅུ་དྲུག་པ། ། བཅུ་བདུན་པས་ནི་བསྡུས་པ་བསྟན། ། བཞི་པ་བཅོ་ལྔས་དག་པ་སྟེ། ། བཅུ་གསུམ་བཅོ་ལྔ་བཅུ་བདུན་པ། ། སྤྱོད་པ་དང་ནི་འབྲས་བུའོ། ། ད་ནི་གཞུང་གི་དོན་དངོས་ལ་དོན་གསུམ་དུ་གནས་པ་ལས། དང་པོ་མཚམས་སྦྱར་བ་ནི།
གང་གི་དྲིན་གྱིས་ཞེས་བྱ་བ་ལ་སོགས་པ་ཚིགས་སུ་བཅད་བ་གཅིག་གིས་བསྟན་ཏེ། འདི་ནི་སློབ་དཔོན་དཱ་རི་ཀ་པས་རྒྱུད་དུམ་བུ་འདི་གུད་དུ་འབྱིན་པའི་དུས་སུ་སློབ་དཔོན་ལཱུ་ཧི་པ་ལ་ཕྱག་འཚལ་ནས་གུད་དུ་ཕྱུང་བ་སྟེ། འདི་ནི་རྒྱུད་ཀྱི་ཚིག་མ་ཡིན་ནོ། ། ད་ནི་ལུས་རྣམ་པར་གཞག་པ་ཚིགས་སུ་བཅད་པ་བཞིས་བསྟན་པ་ཡིན་ཏེ། དེ་ལ་བཞི་ལས་དང་པོ་མཚམས་སྦྱར་བ་དངོས་ནི། ཚིག་རྐང་གཅིག་སྟེ། དེ་ནས་ཞེས་བྱ་བ་ནི་ཉི་ཤུ་པ་རིག་འཛིན་གྲུབ་པའི་རྟོག་པ་སོང་བའི་རྗེས་ལ། ཉི་ཤུ་རྩ་གཅིག་པ་འཁོར་ལོ་གསུམ་བཀོད་པའི་རྟོག་པ་འདི་བྱུང་བས་ན་དེ་ནས་སོ། ། ཡང་ན་དེ་ནས་ནི་ཨ་ཐ་སྟེ། ཨ་ནི་སྐྱེས་བ་མེད་པ་ཡིན་ལ།
སྠཱ། སྠཱ་ན་ནི་གནས་པ་སྟེ། སྐྱེ་བ་མེད་པ་ལ་སྐྱེ་བའི་འབྱུང་གནས་ཞེས་བྱ་བ་ཡིན་ནོ། ། ཡང་ན་བཀྲ་ཤིས་པའི་དོན་ཡིན་ཏེ། འཇིག་རྟེན་པའི་བསྟན་བཅོས་ལས་ཀྱང༌། ཡི་གེ་ཨ་ཐ་དེ་ནས་སྒྲ། ། གཉིས་པ་འདི་སྔོན་ཚངས་པ་ཡི། ། མཁུར་ཚོས་བརྟོལ་ཏེ་མངོན་པར་བྱུང༌། ། དེས་ན་འདི་ནི་བཀྲ་ཤིས་བརྗོད། ། ཅེས་བྱ་བ་ཡིན་ནོ། །
ཡང་དག་བཤད་བྱ་བ་ཞེས་བྱ་བ་ནི་སྐྱོན་མེད་པའི་དོན་ཏོ། ། ད་ནི་གཉིས་པ་ཐུན་མོང་མ་ཡིན་པའི་ལམ་བསྟན་པ་རྐང་པ་ལྔ་ལས། དང་པོས་ནི་རྗོད་བྱ་བསྟན། དེ་ཤེས་པས་ནི་དགོས་པ་འཁོར་ལོ་གསུམ་བདག་བཞིས་རྐང་པ་གཉིས་ཀྱིས་ནི་འབྲས་བུ་སངས་རྒྱས་ཏེ། དགོས་པའི་དགོས་པ། ལུགས་སུ་འབྱུང་དང་ཞེས་རྐང་པ་གཉིས་ཀྱིས་ནི་རྗོད་བྱེད་གང་ལ་རག་ལས་པའི་འབྲེལ་བ་ཡིན་ནོ། ། ཡང་ན་རྐང་པ་དང་པོ་གཉིས་ཀྱི་བརྗོད་བྱ། གསུམ་པ་དགོས་པ། བཞི་པ་དང་ལྔ་པས་འབྲེལ་པ། བསྟན་པ་རུ་ནི་ཞེས་ཚིག་རྐང་དྲུག་གིས་དགོས་པའི་དགོས་པ་བསྟན་ཏོ། །
ཡན་ལག་གི་དོན་བརྗོད་ན། ཀུན་ཏུ་སྤྱོད་པའི་ཆོ་ག་མཆོག ། ཅེས་བྱ་བ་ནི་ཕྱིའི་ཀུན་སྤྱོད་སྤྲུལ་སྐུ། ལུས་ཀྱི་ཀུན་སྤྱོད་ལོངས་སྐུ། རྫོགས་པའི་ཀུན་སྤྱོད་ཆོས་སྐུ། འཁོར་ལོ་གསུམ་བདག་འདི་སྒྲོལ་བྱེད། ། ཅེས་བྱ་བ་ནི། འཁོར་ལོ་གསུམ་དང༌། དཀྱིལ་འཁོར་རྫོགས་པ་གཅིག་དང༌། མངོན་པར་རྟོགས་པ་རྫོགས་པ་གཅིག་དང༌།
བློའི་སྤྱོད་ཡུལ་རྫོགས་པ་གཅིག་ལ་སྐུ་གསུམ་དུ་ཤེས་ན་སྲིད་པའི་རྒྱ་མཚོ་ལས་སྒྲོལ་བར་བྱེད་པ་ཡིན་ནོ། ། རྣལ་འབྱོར་ལམ་ལ་རབ་གནས་པ། ། ཞེས་བྱ་བ་ནི། ཆོས་ཐམས་ཅད་སྐུ་གསུམ་དུ་ཤེས་ཤིང་བསྒོམ་པའོ། ། ལུགས་སུ་འབྱུང་དང་ཞེས་བྱ་བའི་ཚིག་རྐང་གཉིས་ཀྱིས་བརྗོད་བྱ། སྐུ་གསུམ་པོ་དེ་རྒྱུད་གང་ལས་འབྱུང་ཞེ་ན། འཁོར་ལོ་བདེ་མཆོག་ལས་འབྱུང་བར་བསྟན་ཏེ། དེའང་འཁོར་ལོ་བདེ་མཆོག་ལས་ལྷ་ལུགས་སུ་འབྱུང་བ་ནི། རབ་གཏུམ་མ་དང་གཏུམ་མིག་མ་ཞེས་བྱ་བ་ལ་སོགས་པས་ནི་རིམ་པ་བཞིན་དུ་བསྟན་པ་དང༌། སྔགས་ལུགས་སུ་འབྱུང་བ་ཡི་གེ་ཨོཾ་ནས་མགོ་བཙུགས་ཏེ་བསྟན་པའོ། །
ལུགས་ལས་བཟློག་པའི་ལྷ་ལུགས་ལས་བཟློག་པ་ནི། རྩ་རྒྱུད་ལས། བརྩོན་ཆེན་མོ་དང་རབ་དཔའ་མོ། ། སྟོབས་ཆེན་འཁོར་ལོས་སྒྱུར་མ་དང༌། ། ཞེས་བྱ་བ་ལ་སོགས་པ་མས་བཟློག་ཏུ་བཀོད་པ་དང༌། སྔགས་ལུགས་ལས་བཟློག་སྟེ། ཕཊ་ནས་མགོ་བཙུགས་ཏེ་བསྟན་པ་ལྟ་བུ་ཡིན་ནོ། ། དེ་ལྟ་བུའི་སྦས་པའི་རྒྱུད་ལས་བརྗོད་བྱ་གོང་མ་ཚོ་བྱུང་ཞེས་བྱའོ། ། བསྟན་པ་ཞེས་བྱ་བ་ལ་སོགས་པ་ཚིག་རྐང་དྲུག་གིས། སྤྱི་དོན་གསུམ་པ་འབྲས་བུའམ།
དགོས་པའི་དགོས་པ་བསྟན་པ་སྟེ། དེའང་བསྟན་པས་སྤྲུལ་སྐུ། བཤད་པས་ལོངས་སྐུ་སོ་སོར་བསྟན་པས་ཆོས་སྐུ་བསྟན། ཡང་སྐུ་གསུམ་པོ་དེ་ཉིད་ལམ་གྱི་མངོན་པར་རྟོགས་པ་དང༌། འཁོར་ལོ་གསུམ་ལ་སོགས་པ་ལའང་སྦྱར་ཏེ་ཤེས་པར་བྱའོ། ། དེའང་ལེའུ་བཅུ་གསུམ་ལས། བསྟན་པ་ཡིས་ནི་སྤྲུལ་པ་ཡིན། ། བཤད་པས་ལོངས་སྤྱོད་རྫོགས་པར་འདོད། ། སོ་སོར་བསྟན་པ་མ་ལུས་ཉིད། ། མྱ་ངན་འདས་པ་དེ་ཉིད་བསྟན། །
སྐུ་གསུམ་འཁོར་ལོ་གསུམ་དུ་བཤད། ། ཆོས་དང་ལོངས་སྤྱོད་སྤྲུལ་མཚན་ཉིད། ། ཅེས་གསུངས་སོ། ། དེ་ལྟ་བུའི་བརྡའི་ཆོ་གས་རྒྱུད་ཐམས་ཅད་ཤེས་ན་དངོས་གྲུབ་འཐོབ་པར་འགྱུར་རོ། ། སྤྱི་དོན་བཞི་པ་ཐུན་མོང་གི་ལམ་དང་བསྲེ་བ་ནི། སུམ་ཅུ་རྩ་བདུན་ཞེས་བྱ་བ་ལ་སོགས་པ་རྐང་པ་བཞི་སྟེ། དེ་ལ་རྐང་པ་དང་པོ་གསུམ་གྱིས་ནི་ལྷ་ལ་ཞེན་པ་སྤང་བར་བྱ་བའི་ཕྱིར་ཚུར་དག་ཏུ་སྦྱར་ལ། ཧེ་རུ་ཀ་དཔལ་ཞེས་བྱ་བ་ནི་ལམ་ལ་སོམ་ཉི་སྤང་བའི་ཕྱིར་ཕར་དག་ཏུ་སྦྱར་བར་བྱའོ། ། འབྲས་བུའི་རྣམ་པར་གཞག་པ་བསྟན་ཟིན་ཏོ།། །། ད་ནི་རྒྱུད་ཀྱི་དོན་རྒྱས་པར་བཤད་པ་ལ།
ལེའུ་བཅུ་བདུན་པའི་བདག་ཉིད་དུ་གནས་ཏེ། དེ་ལེའུ་དང་པོར། དེ་ལ་རེ་ཞིག་རྣལ་འབྱོར་པའི་དབང་ཕྱུག་གིས་ཞེས་འབྱུང་སྟེ། དེ་ལ་སློབ་པའི་རྣལ་འབྱོར་ནི་ཀུན་སྤྱོད་གསུམ་བསྒོམ་པ་ཡིན་ལ། དབང་ཕྱུག་ནི་རྒྱུད་སྡེ་སྒོ་དྲུག་པའི་རྣལ་འབྱོར་པ་ཡིན་པས། མཆོག་ཏུ་གྱུར་པ་ཡིན་ནོ། ། མི་སློབ་པའི་རྣལ་འབྱོར་པ་ནི་བསྐྱེད་པ་ལ་བརྟན་པ་ཐོབ་ནས་སྤྲོས་བྲལ་འབའ་ཞིག་བསྒོམ་པ་སྟེ། འདི་ནི་གང་ཟག་མཆོག་ཏུ་གྱུར་པའི་ཕྱིར་དབང་ཕྱུག་ཡིན་ནོ། ། གང་ཟག་བསྟན་ཟིན་ཏོ། ། གང་ཟག་དེས་ཉམས་སུ་ཇི་ལྟར་བླང་སྙམ་ན།
རྒྱུད་འདིར་ཆོ་ག་ཐམས་ཅད་མ་ཚང་བ་མེད་པར་ཉམས་སུ་བླང་བྱ་ཡིན་ཡང༌། རྒྱུད་རབ་ཏུ་འཁྲུགས་པའི་ཕྱིར་འཁྲུགས་བསྡེབས་ནས་ཉམས་སུ་བླང་བར་བྱ་སྟེ། འཁྲུགས་སྡེབ་པའི་དཔང་པོ་ནི་ལེའུ་བཅུ་གཉིས་པ་དེ་ཁོ་ན་ཉིད་བཅུ་དང༌། འཁྲུགས་བསྡེབས་ཏེ་བྲིས་པའི་བསྟན་བཅོས་ལཱུ་ཧི་པས་མཛད་པའི་མངོན་པར་རྟོགས་པས་དཔང་པོ་བྱས་ཏེ་ཤེས་པར་བྱའོ། ། དེའང་སྔར་ཡང་དེ་ཉིད་བཅུ་པ་དང༌། ཚིགས་སུ་བཅད་པའི་སྐབས་སུ་ཚིགས་སུ་བཅད་པར་བསྡེབས་ནས་ཀྱང་བརྗོད་མོད་ཀྱི། རྟོགས་སླ་བའི་ཕྱིར་ཅུང་ཟད་ཞིབ་ཏུ་བརྗོད་ན། རྣལ་འབྱོར་གྱི་དབང་ཕྱུག་ཅེས་བྱ་བའི་ཤུགས་ལས་ཚངས་པའི་གནས་བཞི་བསྟན། དེ་ནས་ལེའུ་དང་པོ་བཞིན་ཕུང་པོ་ཁམས་དང་སྐྱེ་མཆེད་གཞི་སྦྱང་བསྒྱུར་བྱ། ལེའུ་ལྔ་པ་ནས།
ཚོམ་ངམ་སྔགས་ཀྱི་ལེགས་པར་བསྲུང༌། ། ཞེས་འབྱུང་བས་སྲུང་འཁོར་བརྟན་པར་བསྒོམ། བཅུ་གསུམ་པ་ནས། བསོད་ནམས་ཡེ་ཤེས་ཚོགས་དག་ནི། ། བདེན་པ་གཉིས་ལ་གནས་པ་ཡིན། ། ཞེས་འབྱུང་བས་ཚོགས་གཉིས་བསག་པ་བསྒོམ། དེ་ནས་ལེའུ་ལྔ་པ་དང་དྲུག་པ་དང་བཅུ་བདུན་པ་བཞིན་ཕྱིའི་དཀྱིལ་འཁོར་རྫོགས་པར་བསྒོམས་ལ། ལྷ་ལ་ཞེན་པ་སྐྱེ་ཞིང་ལམ་ལ་སོམ་ཉི་ཟ་ན། ལེའུ་གཉིས་པ་དང་གསུམ་པ་བཞིན། བྱང་ཆུབ་ཀྱི་ཕྱོགས་ཀྱི་དག་པ་དྲག་པར་བྱ།
དེ་ནས་ལེའུ་བཅུ་གཉིས་པ་དང་བཅུ་གསུམ་པ་དང་བཅུ་བདུན་པ་བཞིན་ལུས་ཀྱི་དཀྱིལ་འཁོར་བསྒོམ། ལེའུ་བདུན་པ་ནས་འབྱུང་བའི་གོ་ཆ་བཅིང༌། ལེའུ་བརྒྱད་པ་ནས་འབྱུང་བ་བཞིན་ཡེ་ཤེས་འཁོར་ལོ་དགུག་གཞུག་བྱ། བཅུ་གཉིས་པ་ནས་དབང་བསྐུར་ཞེས་འབྱུང་བས་ན་དབང་སྐུར་ཞིང་རིགས་ཀྱི་བདག་པོས་རྒྱས་གདབ། བཅུ་གཉིས་པ་ལ་མཆོད་པ་ཞེས་འབྱུང་བའི་དོན་ནི་གསུམ་སྟེ། མཉམ་གཞག་དང་འབྲེལ་པ། ཐུན་མཚམས་དང་འབྲེལ་པ། གནས་སྐབས་དང་འབྲེལ་པའོ། ། དང་པོ་ནི་སྔགས་མཆོད། ཕྱི་མཆོད།
བདུད་རྩིའི་མཆོད་པ། མཉེས་མཆོད། ཡིད་མཆོད། བསྟོད་པའི་མཆོད་པའོ། ། ཡང་སྤྲོས་པ་ལ་དགའ་ན། ཕྱི་མཆོད་ཀྱི་རྗེས་ལ། རིག་མ་བཅུ་དྲུག རིན་ཆེན་སྣ་བདུན། འདོད་ཡོན་ལྔའི་མཆོད་པའང་བྱ་སྟེ། མཆོད་པ་དེ་དག་ཉུང་ངུའི་རྒྱུད་འདི་ན་མེད་ཀྱང༌།
ཀུན་ཏུ་སྤྱོད་པ་རྒྱས་པ་ནས་འབྱུང་བའི་རྒྱུད་ཀྱི་དུམ་བུ་ཡོད་པ་དེ་བཞིན་བྱའོ། ། ཐུན་མཚམས་དང་འབྲེལ་པའི་མཆོད་པ་ནི། ཕྱི་མཆོད་དང༌། ལག་མཆོད་དང༌། གཏོར་མ་དང༌། ཁ་ཟས་དང༌། སྤྱོད་ལམ་གྱི་རྣལ་འབྱོར་རོ། ། དང་པོ་གཉིས་ནི་ལེའུ་བཅུ་བཞི་པ་ནས་བསྟན་ལ། གཏོར་མ་དང་ཁ་ཟས་ནི་བཅུ་པ་ལས་བསྟན་ཅིང༌། སྤྱོད་ལམ་ནི་བཅོ་ལྔ་པ་ལས་བསྟན་ཏོ། །
གནས་སྐབས་ཀྱི་མཆོད་པ་ཚེས་བཅུ་ནི། བཅུ་པ་དང༌། བཅུ་བཞི་པ་དང༌། བཅུ་དྲུག་པས་བསྟན་ཏོ། ། དེ་ལྟར་གནས་སྐབས་གང་དུའང་ཤེས་པར་བྱ་བའི་མཆོད་པ་ཚར་ནས་བཟླས་པའི་རྣལ་འབྱོར་བྱའོ། ། དེ་ནས་ལེའུ་བཞི་པ་ནས་འབྱུང་བ་བཞིན་ཁམས་ཀྱི་དག་པ་དང༌། བཅོ་ལྔ་པ་ནས་འབྱུང་བ་བཞིན་རྒྱན་ཆའི་དག་པ་བྱས་ལ། དེ་ཉིད་ནས་འབྱུང་བ་བཞིན་ཚོམ་ངམ་སྔགས་ཀྱིས་བསྲུངས་ལ། རྩ་བའི་སྔགས་ཟློས་ཤིང་སྤྱོད་ལམ་གྱི་རྣལ་འབྱོར་བྱའོ། ། དེ་ནས་རྫོགས་པའི་རིམ་པ་ནི་ཐུན་གོང་མ་རྣམས་ལ་ནི་བཟླས་པའི་རྗེས་ལ་བསྒོམས་ལ།
ཐུན་ཐ་མ་ལ་ནི་བཟླས་པའི་རྗེས་ལ་གཏོར་མ་བཏང་ནས་དག་པ་རྗེས་དྲན་བྱས། རྫོགས་པའི་རིམ་པ་བསྒོམ་སྟེ་ཉལ་བའི་རྣལ་འབྱོར་དང་ཐུན་མོང་དུ་བྱེད་པ་ཡིན་ནོ། ། རྫོགས་རིམ་ལ་ཕོ་ཉའི་ལམ་ལ་དགའ་བའི་མངོན་པར་རྟོགས་པ་ནི་ལེའུ་བརྒྱད་པར་གསལ་བའི་མཆོད་པ་དང་ཐུན་མོང་དུ་བསྟན་ལ། རྣལ་འབྱོར་གྱི་ལམ་ནི་ལེའུ་བཅུ་གཉིས་པར་བསྟན་ཏོ། ། དེ་དག་ལས་སྐྱེས་པའི་ཉམས་ཀྱི་ཡེ་ཤེས་ནི། ལེའུ་དགུ་པ་དང༌། བཅུ་གཉིས་པ་དང༌། བཅུ་དྲུག་པ་དང༌། བཅུ་བདུན་པས་བསྟན་ཏོ། ། ཉམས་སྐྱེས་ནས་བརྟན་པར་བྱ་བའི་ཕྱིར་སྤྱོད་པ་ནི།
དགུ་པ་དང༌། བཅུ་བཞི་པ་དང༌། བཅོ་ལྔ་པ་ནས་བསྟན་ཏོ། ། འབྲས་བུ་ནི་དགུ་པ་དང༌། བཅུ་གཅིག་པ་དང༌། བཅུ་དྲུག་པ་དང༌། བཅུ་བདུན་པ་ལས་བསྟན་པ་ཡིན་ནོ། ། མངོན་པར་རྟོགས་པ་སྐྱེ་བའི་རིམ་པ་བསྟན་ཟིན་ཏོ། ། ལེའུ་གང་ནས་གང་འབྱུང་བ་བལྡབ་པ་ལྟ་བུར་སྣང་ཡང༌། སྤྱིའི་དོན་དང་མངོན་པར་རྟོགས་པ་སྐྱེ་ཚུལ་གྱི་རིམ་པ་ཡིན་པས།
བློ་ལ་འཛིན་པར་སླ་བའི་ཕྱིར་ཉེས་པ་མེད་པར་ཤེས་པར་བྱའོ། ། ད་ནི་གཞུང་རིམ་པ་བཞིན་དུ་ཤེས་པར་བྱ་སྟེ། དེ་ལ་ལེའུ་དང་པོའི་ཕུང་པོ་ཁམས་དང་སྐྱེ་མཆེད་ལྷའི་ང་རྒྱལ་བསྒོམ་པ་ནི། གནས་སོ་སོའི་ས་བོན་ལས་གྱུར་པའི་ལྷའི་སྐུ་མདོག་དང་ཕྱག་མཚན་དང་བཅས་ནས་བསྒོམ་པ་ནི་འདིའི་ལུགས་མ་ཡིན་ཏེ། འདིའི་ལུགས་ནི་བདག་གི་མ་དག་པའི་གཟུགས་ཀྱི་ཕུང་པོ་འདི་ནི་གཟུགས་ཀྱི་ཕུང་པོ་མ་ཡིན་ཏེ། བཅོམ་ལྡན་འདས་རྣམ་པར་སྣང་མཛད་ཀྱི་ངོ་བོ་ཉིད་ཡིན་ནོ། ། ཞེས་དྲན་པར་བྱ་སྟེ་ཐམས་ཅད་ཤེས་པར་བྱའོ། ། ལེའུ་གཉིས་པའི་བྱང་ཆུབ་ཀྱི་ཕྱོགས་རྐྱང་པ་ནི། དེ་ལ་བརྟེན་ནས་ལམ་ཐམས་ཅད་ཀྱིས་མཚམས་རྣམ་པར་གཞག་པ་སྟེ། དྲན་པ་ཉེ་བར་གཞག་པ་བཞི་ནི་ཚོགས་ལམ་ཆུང་ངུ༌།
ཡང་དག་པར་སྤོང་པ་བཞི་ནི་འབྲིང་པོ། རྫུ་འཕྲུལ་གྱི་རྐང་པ་བཞི་ནི་ཚོགས་ལམ་ཆེན་པོ། དབང་པོ་ལྔ་ནི་དྲོད་རྩེ་མོ། སྟོབས་ལྔ་ནི་བཟོད་པ་དང་འཇིག་རྟེན་ཆོས་མཆོག བྱང་ཆུབ་ཀྱི་ཡན་ལག་བདུན་ནི་མཐོང་ལམ། འཕགས་པའི་ལམ་ཡན་ལག་བརྒྱད་ཀྱིས་བསྒོམ་ལམ་དེའི་གཤམ་དུ་མཐར་ཕྱིན་པའི་ལམ་སྐྱེའོ། ། ཡང་རྫོགས་པའི་རིམ་པ་ཉམས་མྱོང་ལ་སྦྱར་ན། རྫོགས་རིམ་བསྒོམ་པའི་སྟོབས་ཀྱིས་ལུས་ལྡང་བ་ཡང་བ་དང༌། ཟོ་མདོག་བདེ་བ་བྱུང་ན་ལུས་དྲན་པ་ཉེ་བར་གཞག་པ། བདེ་བ་སྐྱེས་ན་ཚོར་བ་དྲན་པ་ཉེ་བར་གཞག་པ།
སེམས་ལ་མི་རྟོག་པ་སྐྱེས་ན་སེམས་དྲན་པ་ཉེ་བར་གཞག་པ། ཆོས་བདག་མེད་པར་རྟོགས་ན་ཆོས་དྲན་པ་ཉེ་བར་གཞག་པའོ། ། དེས་སྦང་བྱ་མི་མཐུན་པའི་ཕྱོགས་སྤོང་བས་ན་ཡང་དག་པར་སྤོང་བ་བཞི། དེ་ལ་བརྟེན་ནས་རྫུ་འཕྲུལ་སྟོན་པས་རྫུ་ཕྲུལ་གྱི་རྐང་པ་བཞི། དེས་འབྱུང་བ་ལྔའི་རླུང་ལ་དབང་ཐོབ་ཅིང་སྟོབས་སུ་གྱུར་པས་དབང་པོ་ལྔ་དང་སྟོབས་ལྔ། དེ་ལ་བརྟེན་ནས་མཐོང་བའི་ལམ་གྱི་ཡེ་ཤེས་མངོན་དུ་གྱུར་པས་བྱང་ཆུབ་ཀྱི་ཡན་ལག་བདུན། དེས་སྤང་བྱ་ཐམས་ཅད་སྤངས་ཤིང་ཐོབ་བྱ་ཐམས་ཅད་ཐོབ་པས་ན་འཕགས་པའི་ལམ་ཡན་ལག་བརྒྱད་ཅེས་བྱ་བ་ཡིན་ནོ། ། གཞུང་འཁྲུགས་ནས་ཡང་དག་པར་སྤོང་བ་གཤམ་དུ་བྱས་པ་ནི་ལྷའི་གོ་རིམ་ལ་དགོངས་པའོ། ། ལེའུ་གསུམ་པའི་བྱང་ཆུབ་ཀྱི་ཕྱོགས་ཀྱི་ལྷ་དང་སྦྱར་བ་ནི། ལྷའི་སྐུ་མདོག་དང་ཕྱག་མཚན་ལ་མངོན་པར་ཞེན་ན།
མཁའ་འགྲོ་མ་ནི་ལུས་དྲན་པ་ཉེ་བར་གཞག་པའོ། ། ཞེས་བྱས་བ་ལ་སོགས་པ་ཤེས་པར་བྱས་ལ་ལྷ་ལ་ཞེན་པ་སྤང་ངོ༌། ། བྱང་ཆུབ་ཀྱི་ཕྱོགས་དམན་པར་བཟུང་ནས་ལམ་ལ་སོམ་ཉི་ཟ་ན། ལུས་དྲན་པ་ཉེ་བར་གཞག་པ་ནི་མཁའ་འགྲོ་མའོ། ། ཞེས་བྱ་ལ་སོགས་པ་ཤེས་པར་བྱས་ལ་ལམ་ལ་སོམ་ཉི་སྤང་ངོ༌། ། དེ་ལྟར་ན་ལེའུ་འདི་གཉིས་ཀྱིས་ཀུན་སྤྱོད་གསུམ་ཀའི་ཡན་ལག་བསྟན་པ་ཡིན་ནོ། ། ཀུན་སྤྱོད་གསུམ་ལ་ཇི་ལྟར་ཁྱབ་ཅེ་ན། ཕྱིའི་ལྷ་སུམ་ཅུ་སོ་བདུན་དང༌། ལུས་ཀྱི་ལྷ་སུམ་ཅུ་སོ་བདུན་དང༌། རྫོགས་པའི་རིམ་པའི་ཉམས་སུམ་ཅུ་སོ་བདུན་དང༌།
གཞན་ཡང༌། ཕྱི་མཆོད། ལག་མཆོད་དང༌། འཛམ་བུའི་གླིང་གི་ཞིང་སྐྱེས་དང༌། འོག་མིན་གྱི་ལྷ་ལྷན་སྐྱེས་ལ་ཡང་བྱང་ཆུབ་ཀྱིས་ཁྱབ་པས་ན། ཕོ་ཉ་གསུམ་བསྲེ་བ་ཡང་འདིས་མཚོན་ཏེ། ལེའུ་དགུ་པའི། སྐྱེ་བོ་དམ་པ་ཀུན་འདུས་པ། ། ཞེས་བྱ་བའི་དོན་ཡང་ཡིན་ནོ། ། ལེའུ་བཞི་པ་ནི་ཕྱིའི་ཀུན་སྤྱོད་ཀྱི་ཡན་ལག་ཁམས་ཀྱི་དག་པ་དྲན་པ་སྟེ།
ལཱུ་ཧི་པའི་མཉམ་ལངས། དཱ་རི་ཀ་པས་མཉམ་གཞག་ཏུ་བཞེད་དོ། ། ཞེས་གསུང་ན། གང་ལྟར་ཡང་ཉེས་པ་མེད་དེ། མཉམ་གཞག་རྫོགས་ནས་མཉམ་ལངས་ལ་འཇུག་ཀར་བྱེད་པར་མངོན་ནོ། ། ཉམས་སུ་བླང་པའི་ཚུལ་ནི་མ་དག་པའི་སོ་དང་སེན་མོ་ནི་དེ་མ་ཡིན་ཏེ། ཁཎྜ་ཀ་པཱ་ལི་ལ་སོགས་པ་ཡིན་ནོ། ། ཞེས་ཐམས་ཅད་ལ་སྦྱར་ཏེ་ཤེས་པར་བྱའོ། ། ལེའུ་ལྔ་པ་ནི་ཕྱིའི་ཀུན་སྤྱོད་དངོས་བསྟན་ཏེ། རྟེན་དང་བརྟེན་པ་བསྐྱེད་པ་ནས་བཟུང་ནས།
དཀྱིལ་འཁོར་ཡོངས་སུ་རྫོགས་པའི་བར་ལེགས་པར་གསལ་གདབ་སྟེ། སྐྱེད་ཆོག་ནི་ལཱུ་ཧི་པར་བཤད་པ་བཞིན་དྲན་པས་རྒྱས་པར་བཤད་པར་བྱའོ། ། ལེའུ་དྲུག་པས་ནི་ལྔ་པ་ཉིད་ཀྱི་དོན་གསལ་བར་བྱེད་པ་སྟེ། དེའང་དཔའ་བོ་ཐམས་ཅད་ཕྱག་གཉིས་པ་རྡོ་རྗེ་དྲིལ་བུ་འཛིན་པ། རྣལ་འབྱོར་མ་ཐམས་ཅད་ཕྱག་གཉིས་མ། གྲི་གུག་ཐོད་པ་འཛིན་པ་ཡིན་ནོ། རྡོ་རྗེ་དྲིལ་བུས་མཚོན་ནས་སློབ་དཔོན་དཱ་རི་ཀ་པས་ནི་པདྨ་དྲིལ་བུ་དང་འཁོར་ལོ་དྲིལ་བུར་བཞེད་དོ། ། ཞེས་ཀྱང་གསུང་ནའང་གཞུང་གསལ་བར་མ་མཐོང་ངོ༌། ། འདིའི་སྐྱེད་ཆོག་དང་ཕྱག་མཚན་ཅུང་ཟད་མ་ཚང་བ་ལེའུ་བཅུ་བདུན་པས་ཀྱང་བསྟན་པ་ཡིན་ནོ། ། ལཱུ་ཧི་པར་དཔའ་བོ་ཕྱག་བཞི་པར་བཤད་པ་ནི།
ཨ་བྷི་དྷ་ནའི་དགོངས་པ་ཡིན་ནོ། ། ཞེས་གསུང་ངོ༌། ། ལེའུ་བདུན་པའི་གོ་ཆ་བཅིང་བ་ནི། གོ་ཆའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ཡབ་ཡུམ་གྱི་སྔགས་གཉིས་སུ་མེད་པ་བསྒོམ་པ་སྟེ། དཔའ་བོ་གཉིས་མེད་རྣལ་འབྱོར་མ། ། ཞེས་འབྱུང་བའི་ཕྱིར་རོ། ། ལྷ་ཡི་རྣམ་པ་ནི་མི་བསྒོམ་སྟེ། རྩ་བའི་རྒྱུད་ལས། གལ་ཏེ་དངོས་གྲུབ་མཆོག་འདོད་ན། ། སྔགས་དང་ལྷ་ལ་ཐ་དད་མེད། །
ཅེས་འབྱུང་བ་ཡིན་ནོ། ། ལེའུ་བརྒྱད་པ་ཡེ་ཤེས་ཀྱི་འཁོར་ལོ་དགུག་གཞུག་བྱས་ལ་སྔགས་ཀྱིས་བརྟན་པར་བྱའོ། ། དེ་ནས་བཅུ་གཉིས་པ་ནས་དབང་བསྐུར་ཞེས་འབྱུང་བས། དབང་བསྐུར་ཞིང་རིགས་ཀྱི་བདག་པོའི་རྒྱས་བཏབ་ལ། མཆོད་པ་རྣམས་ཀྱིས་རྒྱས་པར་མཆོད་པར་བྱའོ། ། ཡི་གེ་དྷྱཾ་ཞེས་བྱ་བ་ལ་སོགས་པ་མན་ཆད་གསང་བའི་མཆོད་པའམ། རྫོགས་པའི་རིམ་པ་ཕོ་ཉའི་ལམ་ལ་དགའ་བ་ཞེས་བྱ་བའི་མངོན་པར་རྟོགས་པ་སྟོན་ཏོ། ། དེ་དག་གི་ལག་ཏུ་བླང་པ་ནི་འདི་ཡིན་ནོ། ། བདག་དང་ཕྱག་རྒྱ་གཉིས་ལྷའི་ང་རྒྱལ་བརྟན་པར་བསྒོམས་པའི་ཡུམ་གྱི་མཁའ་ཨ་ལས་པདྨ་གྲུ་གསུམ་བྷྲཱུྃ་ལས་གེ་སར་དང་ལྡན་པ། བུ་གར་དྷྱྃ་སེར་པོས་མཚན་པ་སྟེ།
ལྟེ་བར་ཡབ་ཀྱི་སྙེང་པོའོ། ། སྙིང་གར་ཡབ་ཀྱི་ཉེ་སྙིང༌། མགྲིན་པར་ཡུམ་གྱི་སྙིང་པོ། དཔྲལ་བར་ཉེ་སྙིང་ངོ༌། ། ཡབ་ཀྱི་གསང་བར་ཧཱུྃ་ལས་རྡོ་རྗེ་རྩེ་མོ་ལྔ་དང་ལྡན་པ། ནོར་བུ་དམར་སྐྱ་བུ་གར་བྷྱྃ་དམར་པོས་མཚན་པའོ། ། ཡབ་ཀྱི་ལྟེ་བར་ཡུམ་གྱི་སྙིང་པོའོ། ། སྙིང་གར་ཉེ་སྙིང༌། མགྲིན་པར་ཡབ་ཀྱི་སྙིང་པོ། དཔྲལ་བར་ཉེ་སྙིང་བསམ་པར་བྱའོ། །
དྷྱྃ་དང་བྷྱྃ་གཉིས་ཀ་རྩ་བའི་སྔགས་ལས་བཏུས་པ་ཡིན་ནོ། ། དེ་ལྟར་ཡང་མཁའ་གསང་གང་དུ་བྱིན་གྱིས་བརླབ་ཅེ་ན། ཨ་ཝ་དྷཱུ་ཏཱི་ཞེས་བྱ་བ་རྐང་པ་གཅིག་དང༌། གང་གིས་བྱིན་གྱིས་བརླབ་ན། ཡི་གེ་དྷྱྃ་ནི་ཞེས་རྐང་པ་གཉིས་དང༌། སྔགས་ཀྱིས་བྱིན་གྱིས་བརླབ་པ་ནི། ལྟེ་བའི་ཞེས་བྱ་བ་ལ་སོགས་པ་རྐང་པ་བཞིས་བསྟན་ཏོ། ། དེ་ནས་ཐབས་དང་ཤེས་རབ་སྙོམས་པར་ཞུགས། རྡོ་རྗེ་པདྨ་སྙོམས་པར་ཞུགས། ཡབ་ཡུམ་ཕན་ཚུན་སྙོམས་པར་འཇུག་པ་ནི།
རྣལ་འབྱོར་མ་དང་ཞེས་རྐང་པ་གཅིག་གིས་བསྟན་ཏོ། ། ཞིབ་ཏུ་གཞུང་ཉིད་ཀྱི་སྟེང་དུ་རྟོགས་པར་བྱའོ། ། ལེའུ་དགུ་པ་ལ་བཞི་སྟེ། དང་པོ་ཚིགས་སུ་བཅད་པ་གསུམ་གྱིས། ལུས་ཀྱི་ཀུན་སྤྱོད་ལོངས་སྐུ་དང༌། དེའི་ཞར་ལ་རྫོགས་རིམ་ཆོས་སྐུ་དང༌། དེ་གཉིས་ཀྱི་ཆེ་བ་བསྟན་ཏོ། ། གཉིས་པ། སྐྱེས་བོ་དམ་པ་ཀུན་འདུས་པ། ། ཞེས་བྱ་བ་ལ་སོགས་པ་ཚིགས་སུ་བཅད་པ་གསུམ་གྱིས།
ཕོ་ཉ་བསྲེ་བ་དང༌། ཚོགས་ཀྱི་འཁོར་ལོ་དང༌། ཁ་ཟས་ཀྱི་རྣལ་འབྱོར་དང༌། ལུས་ཀྱི་དཀྱིལ་འཁོར་བསྒོམས་པ་མདོར་བསྟན་པ་སྟེ། ལུས་ཀྱི་དཀྱིལ་འཁོར་རྒྱས་པར་ནི་ལེའུ་བཅུ་གསུམ་པ་དང༌། བཅུ་བདུན་པས་ཤེས་པར་ནུས་སོ། ། གསུམ་པ་ལྡག་པའང་ཇི་ལྟར་བཤད་པ་ཡིན། ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་གསུམ་གྱིས། རྫོགས་པའི་ཡེ་ཤེས་སམ་རྟོགས་པའི་ལྟ་བའམ། མངོན་གྱུར་འབྲས་བུའམ།
ཐུན་མོང་དུ་ཧེ་རུ་ཀའི་མིང་གི་དོན་བསྟན་ཏོ། ། བཞི་པ་ཆོས་དང་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས། བློའི་སྤྱོད་ཡུལ་གཅིག་གམ། དཀྱིལ་འཁོར་རྫོགས་པ་གཅིག་གམ། མངོན་པར་རྟོགས་པ་རྫོགས་པ་གཅིག་ལ། སྐུ་གསུམ་མམ། ཕོ་ཉ་གསུམ་བསྲེ་བ་བསྟན་ཏེ། སྔར་བཤད་ཐབས་ཀྱི་མན་ངག་ལཱུ་ཧི་པར་བསྟན་པ་བཞིན་ཞིབ་ཏུ་བཤད་པར་བྱའོ། ། ལེའུ་བཅུ་པ་ལ་དོན་གསུམ། དང་པོ་ཚིགས་སུ་བཅད་པ་གཅིག་གིས་སྤྱོད་ལམ་གྱི་ལྷའི་རྣལ་འབྱོར་གྱི་ཞར་ལ།
བར་ཆད་བསྲུང་བ་དང༌། གཉིས་པ་གཏོར་མའི་རྣལ་འབྱོར་དང༌། དགུན་ཟླ་འབྲིང་སོགས་ཞེས་བྱ་བ་ལ་སོགས་པས། གསུམ་པ་ཚེས་བཅུའི་མཆོད་པ་བསྟན་ཏེ། གཏོར་མ་ནི་ལཱུ་ཧི་པར་འཆད་པ་ཞིབ་ཏུ་བཤད་ལ། ཚེས་བཅུའི་མཆོད་པའི་གནས་སྐབས་སུ་བཤད་པ་ལྟར་ཅི་རིགས་པ་ཅིག་བསྟན་པར་བྱ་སྟེ། ཕྱི་དང་ལུས་ཀྱི་ཀུན་སྤྱོད་རྫོགས་པའི་ཡན་ལག་ཡིན་ནོ། ། ལེའུ་བཅུ་གཅིག་པ་ནི་ལམ་དང་འབྲས་བུའི་ཆེ་བ་དང༌། སྤང་བྱ་དང་བསྒྲུབ་བྱའི་གང་ཟག་དང༌། རྒྱུད་ཀྱི་གནས་ལུགས་ཕན་ཡོན་དང་བཅས་པ་སྟེ་ཀུན་སྤྱོད་གསུམ་ཀའི་ཡན་ལག་རྒྱབ་རྟེན་ཡིན་ཏེ།
གཞུང་ཉིད་ཀྱི་སྟེང་དུ་ཞིབ་ཏུ་རྟོགས་པར་བྱའོ། ། ལེའུ་བཅུ་གཉིས་པ་ནི་བརྗོད་བྱ་ལྔས་བསྟན་ཏེ། དང་པོར་དེ་ཁོ་ན་ཉིད་རྟོགས་པའི་ལྟ་བ་རྫོགས་རིམ་གྱི་ཡེ་ཤེས་དང་བཅས་པ་བསྟན། དེ་ཚན་པ་གཉིས་སུ་ཡོད་པའི་དཀྱིལ་ན། སྐད་ཅིག་རྣམ་པའི་རྣལ་འབྱོར་བདག ། ཅེས་བྱ་བ་ཚིགས་སུ་བཅད་པ་གཅིག་གིས། གཉིས་པ་རྫོགས་པའི་ཀུན་སྤྱོད་ཀྱི་དོན་བསྡུས་བསྟན། སྦས་པ་ལྟ་དང་ཞེས་ཚིག་རྐང་དྲུག་གིས་གསུམ་པ་རྒྱུད་སྡེའི་རིམ་པ་བསྟན་ཏོ། ། འདུག་དང་ཞེས་བྱ་བ་ལ་སོགས་པས་བཞི་པ་རྗོད་བྱེད་མ་ལུས་པར་བསྟན་ཏེ། དེའང་དང་པོར་ཚིགས་བཅད་གཅིག་གིས་བརྗོད་བྱ་ཉམས་སུ་བླངས་པ་དེ་ཉིད་བཅུ་རིམ་པ་བཞིན་དུ་བསྟན།
དེ་མན་ཆད་ཀྱིས་རྗོད་བྱེད་གཙོ་བོར་གྱུར་པ་ཡིན་ལ། ཉམས་སུ་བླང་བྱའི་རྗོད་བྱ་དེའི་ཕན་ཡོན་ཡང་ཤུགས་ལས་བསྟན་ཏོ། ། ཨཱ་ལི་ཀཱ་ལི་བདུན་བསམས་ནས། ཞེས་བྱ་བ་ལ་སོགས་པས། ལྔ་པ་རྡོ་རྗེ་སེམས་དཔའ་བསྡུ་བ་ལ་སོགས་པའི་རྫོགས་རིམ་བསྟན་ཏེ། མངོན་པར་རྟོགས་པ་ནི་ལཱུ་ཧི་པ་བཞིན་དུ་རྟོགས་པར་བྱའོ། ། ལེའུ་བཅུ་གསུམ་པ་ལ་ཡང་ལྔར་གནས་ཏེ། ལེའུ་དགུ་པར་ལུས་ཀྱི་ཀུན་སྤྱོད་བསྟན་པའི་གནས་དང༌། ལྷ་རྣམས་རྒྱས་པར་བསྟན་པ་དང༌། བསྟན་པ་ཡི་ནི་ལ་སོགས་པས་ཀུན་སྤྱོད་གསུམ།
སྐུ་གསུམ་བསྒོམ་པ་ཡིན་པར་བཤད། བསོད་ནམས་ཚོགས་རྐང་པ་གཉིས་ཀྱིས་སྐུ་གསུམ་གྱི་རྒྱུ་ཚོགས་གཉིས་བཤད་གསུང༌། བློ་ངན་ལ་སོགས་པས་ཀུན་སྤྱོད་གསུམ་བསྟན་པའི་སྣོད་དང་སྣོད་མ་ཡིན་པའི་གང་ཟག་བཤད། རྒྱལ་བས་ལ་སོགས་པས། ལས་ཀྱི་བྱེ་བྲག་རྣམས་བརྟགས་ཏེ་བྱས་ན་འགྲུབ་པར་བསྟན་ཏོ། ། ལེའུ་བཅུ་བཞི་པས་ནི་ཕྱིའི་ཀུན་སྤྱོད་དང་ལུས་ཀྱི་སྤྱོད་ཀྱི་ཡན་ལག ཕྱི་མཆོད་དང་ལག་མཆོད་ཇི་ལྟར་བྱ་བ་བསྟན་ཏེ། སངས་རྒྱས་བཞི་ཡིས་བསྟན། ཞེས་པ་དང༌། དང་པོ་མཎྜལ་གྱིས་གྲུ་བཞི་བྱུགས་པའི་ཕྱོགས་བཞིར་རྣམ་པར་སྣང་མཛད་ལ་སོགས་པ་བཞིའི་ངོ་བོ་ཌཱ་ཀི་ནཱི་ལ་སོགས་པ་དག་པའོ། །
ཕྱག་རྒྱ་ལྔ་སོགས་ནི། སོགས་ཀྱིས་བསྡུས་པ་ཐལ་པ་དང་དྲུག་གོ ། ཕ་རོལ་ཏུ་ཕྱིན་པ་དྲུག་ནི། མགུལ་རྒྱན་སྦྱིན་པ། ལག་གདུབ་ཚུལ་ཁྲིམས། སྣ་ཆ་བཟོད་པ། སྐ་རགས་བརྩོན་འགྲུས། སྤྱི་བོའི་འཁོར་ལོ་བསམ་གཏན། ཐལ་བ་ཤེས་རབ་ཀྱི་ཕ་རོལ་ཏུ་ཕྱིན་པ་དག་པའོ། ། ལག་ཏུ་བླང་བ་ནི་གུད་དུ་འཆད་པ་བཞིན།
ཞིབ་ཏུ་བསྙད་པར་བྱའོ། ། ལྷག་མའི་ཚིག་གི་དོན་གཞུང་ཉིད་དུ་གོ་བར་བྱའོ། ། ལེའུ་བཅོ་ལྔ་པ་ལ་བཞི། དང་པོ་སྤྱོད་པ་གཉིས་ཀའི་སྤྱིར་འགྲོ་ཚིགས་སུ་བཅད་པ་ཕྱེད་བཞིས་བསྟན། རྩ་བའི་སྔགས་སོགས་ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དྲུག་གིས། གཉིས་པ་ཁམས་དང༌། རྒྱན་ཆ། སྔགས་ཀྱི་དག་པ་སྟེ། ལག་ཏུ་བླང་བ་ལཱུ་ཧི་པ་བཞིན་ཞིབ་ཏུ་བཤད་པར་བྱའོ། ། དེ་ལྟར་བདག་ཉིད་རྣམ་བསམས་ནས། །
ཞེས་བྱ་བ་ལ་སོགས་པ་རྐང་པ་དྲུག་གིས། གསུམ་པ་ཐུན་མཚམས་དང་སྤྱོད་ལམ་གྱི་བྱ་བ་བསྟན་ཏོ། ། མི་བྱ་ཅི་ཡང་ཡོད་མ་ཡིན། ། ཞེས་བྱ་བ་ལ་སོགས་པ་ལེའུ་རྫོགས་ཀྱི་བར་གྱིས་ནི་སྤྱོད་པ་བསྟན་ཏེ། དེ་ལའང་སྤྱི་དོན་གཉིས། རང་དོན་གྱི་སྤྱོད་པ་དང༌། གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པའོ། ། དང་པོ་ལ་གསུམ། བསྐྱེད་རིམ་བརྟན་པར་བྱེད་པ་སྤྲོས་བཅས་ཀྱི་སྤྱོད་པ་དང༌། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ།
གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པའོ། ། དེ་ལྟར་སྤྱོད་པ་དེ་དག་གཞུང་ན་འདྲེས་པར་ཡོད་པས། ཐད་སོ་ཐད་སོར་སྦྱར་ཞིང་བཤད་པར་བྱའོ། ། ལེའུ་བཅུ་དྲུག་པ་ལ་གསུམ། དང་པོ་ལམ་གཞན་གྱིས་མི་འགྲུབ་ཅིང༌། འཁོར་ལོ་བདེ་མཆོག་གིས་འགྲུབ་པ་སྟེ། དེ་ལའང་གཉིས། གཞན་གྱིས་མི་འགྲུབ་ཅིང་འདིས་འགྲུབ་པའི་རྒྱུ་མཚན་དང༌། རྒྱུད་སྡེའི་རབ་ཏུ་དབྱེ་བ་བསྟན་ཅིང་འཁོར་ལོ་སྡོམ་པ་མཆོག་ཏུ་བསྟན་པའོ། ། གཉིས་པ་རྣལ་འབྱོར་མའི་མཚན་མ་བསྟན།
ཞེས་བྱ་བ་ལ་སོགས་པ་རྐང་པ་དྲུག་གིས་ནི། རྣལ་འབྱོར་མའི་མཚན་ཉིད་རྩ་བའི་རྒྱུད་དུ་བཤད་པ་རྣམས་ཀྱི་དོན་བསྡུས་དང༌། མཁའ་འགྲོ་མས་བར་ཆད་བྱེད་ན་གཡོན་ནས་བསྐོར་བ་ལ་སོགས་པ་བརྡས་བཟློག་པའི་དོན་བསྡུས་བསྟན་ཏེ། ཁྱིམ་ལྔ་ཞེས་པ་ནི། གྲོང་སྟོང་ཕྲག་ལྔ་ལྔ་ལ་ཁྱིམ་རེ་ཞེས་ཟེར་བའམ། ཟོང་སྣ་བཅུ་དྲུག་འཚོང་བ་ཡོད་པ་ལ་གྲོང་རེ་ཞེས་ཟེར་ཏེ། དེ་འདྲ་བ་རེ་རེ་ན་མཁའ་འགྲོ་མ་རེ་བཞུགས་པའོ། ། ཞེས་བྱ་བའི་བརྡས་མཚོན་པ་སྟེ། རྩ་བའི་རྒྱུད་བཞིན་དུ་བསྡུ་བྱ་སྡུད་བྱེད་ཀྱི་ཁྱད་པར་ཅུང་ཟད་ཀྱང་བསྟན་པར་བྱའོ། ། གསུམ་པ།
ཇི་ལྟར་སྔར་བཤད་འཁོར་ལོ་ཡི། ། ཞེས་བྱ་བ་ལ་སོགས་པ་ཚིགས་སུ་བཅད་པ་གསུམ་གྱིས། བོང་བུའི་རྣལ་འབྱོར་སྐྱེ་བ་བདུན་པ་བརྟག་པ་དང༌། ཡང་ཐུན་མོང་བ་ལས་བཞི་སྒྲུབ་པ་གཉིས་བསྟན་ཏོ། ། སྐྱེ་བ་བདུན་པ་རྟོགས་ན་གོང་གི་འཁོར་ལོ་དང་གཟུགས་བརྙན་དེ་མཁའ་འགྲོ་མ་བོང་བུའི་མགོ་ཅན་བྱས་ལ། རབ་གནས་ལ་སོགས་པ་བྱས་ལ། མཁའ་འགྲོ་མ་བོང་བུའི་རྣམ་པ་ཅན་དེའི་ཁོག་པ་ན་བདག་ཡོད་པར་བསམས་ལ། དེ་ནས་སྐྱེ་བོ་མང་པོ་མཐོང་བའི་མཐོང་སར་ཕྱིན་ཏེ། རང་དང་མཁའ་འགྲོ་མ་བོང་མགོ་ཅན་བྲིས་པའི་གཟུགས་ཀྱི་ནང་ནས་སྲིན་པོའི་ལམ་ནང་ན་མི་མང་པོ་ཚོགས་པ་ལ་བལྟས་ན་མི་སྐྱེ་བ་བདུན་པ་ལ་སོགས་པ་མཐོང་བར་འགྱུར་རོ། ། དེའི་སྔགས་ཀྱི་སྤེལ་ཚིག་སྐྱེ་བ་བདུན་པ་སྟོན་ཅིག
ཅེས་སྤེལ་གསུངས། དེ་ནས་དེ་ལ་བསྙེན་བཀུར་བྱས་པས་ལུས་འདོར་བར་འགྱུར་རོ། ། དེ་ནས་དེའི་སྙིང་ག་ནས་གོ་རོ་ཙ་ན་ཕྱུང་ནས་ཟོས་ན་གང་འདོད་པའི་དངོས་གྲུབ་ཏུ་འགྱུར་རོ། ། ཤ་ལ་སོགས་པ་ལའང་ཕན་ཡོན་དུ་འགྱུར་རོ། ། ཨ་བྷི་དྷ་ན་ལྟར་བཙལ་ལོ། ། དེ་གཉིས་པ་དམན་པའི་དངོས་གྲུབ་ལས་བཞི་བསྒྲུབ་པ་ན། རང་གིས་སྔར་བསྟན་པ་ལྟར་ལྷ་སུམ་ཅུ་རྩ་བདུན་གྱི་ཏིང་ངེ་འཛིན་ལ་གནས་པས་སྔོན་དུ་བསྙེན་པ་བྱས་པ་ཅིག་གིས། གྲོ་ག་ལ་འཁོར་ལོ་བྲིས་ལ་སྔགས་རྣམས་བཀོད་ལ་འཁོར་ལོའི་ཤར་གྱི་འདབ་མར། མཁའ་འགྲོ་མ་བོང་བུའི་མགོ་ཅན་ཞིག་བྲིས་ལ། དེ་ནས་འཁོར་ལོ་རབ་གནས་བྱས་ཏེ་དྲིལ་ཏེ།
འབྲས་ཕུབ་དང་བ་ལང་གི་ལྕི་བ་ལ་བོང་བུའི་གཟུགས་ཁ་གཅིག་དང་འཕོང་གཉིས་ཀ་དོང་པར་བྱས་ལ། སྙིང་གར་འཁོར་ལོ་བཅུག་སྟེ། གཟུགས་དེ་ཡང་ཁམ་ཕོར་ཁ་སྦྱར་དུ་བཅུག་ལ་བུ་མོ་གཞོན་ནུས་བཀལ་བའི་སྐུད་པས་དཀྲིས་ཏེ་མཆོད་རྟེན་ནམ། དགེ་སློང་གི་ཁྱིམ་མམ་བྲམ་ཟེའམ། ཐ་མལ་པའི་ཐེམ་པའི་འོག་ཏུ་སྦའོ། ། རྒྱས་པ་ལ། ལཱ་མྭ་བོང་བུའི་མགོ་ཅན་བྱང་དུ་བྲིའོ། ། ཕྱུགས་ལྷས་སམ་ཕྱུག་པོའི་འགྲམ་རྩ་ལ་སོགས་པར་སྦའོ། ། དབང་ལ་དུམ་སྐྱེས་མ་བོང་མགོ་ཅན་ནུབ་ཏུ་བྲིས་ལ་ལམ་གྱི་བཞི་མདོར་སྦའོ། ། མངོན་སྤྱོད་ལ་རཱུ་པི་ཎཱི་སྔར་ལྟར་བྱང་དུ་བྲིས་ལ་ཤན་པའི་ཁྱིམ་དུ་སྦའོ། །
ཡང་ལས་བཞི་བསམ་གཏན་གཙོ་བོར་གྱུར་པས་བསྒྲུབ་པའི་དབང་དུ་བྱས་ན། བོང་བུའི་སྒྲ་ནི་གྷ་ཏྭ་ཞེས་པ་སྟེ། དེ་དྲེ་འུར་ཡང་འགྲོ་ལ། དེ་ཉིད་མི་གསལ་བར་འགྲོ་སྟེ། དྲེའུ་རྟ་བོང་གཉིས་ཀར་མི་གསལ་བ་བཞིན། དྷཱུ་ཏཱི་གསང་གནས་ནས་མི་འོང་མི་གསལ་བའོ། ། དེ་ནས་རྣལ་འབྱོར་པ་རང་ལྷའི་ང་རྒྱལ་དང་ལྡན་པས་དབུགས་ནང་དུ་འཇུག་པའི་དུས་སུ། ཨཱ་ལི་ཀཱ་ལི་འཇུག་པར་བསམས་ལ། དེ་དྷཱུ་ཏཱིའི་ནང་ལྟེ་བའི་རྩར་ལྷ་སུམ་ཅུ་སོ་བདུན་གྱི་དཀྱིལ་འཁོར་དུ་གྱུར་པར་བསམས་ལ། དེ་ནས་ཞི་བ་སྒྲུབ་པ་ཡིན་ན་གསང་བའི་འཁོར་ལོའི་མདུན་གྱི་འདབ་མ་ལས།
དཀྱིལ་འཁོར་ཕྱུང་ལ་སྔར་བྲིས་པའི་མདུན་གྱི་དཀྱིལ་འཁོར་ལ་བསྟིམ། རྒྱས་པ་ལ་བྱང་ནས། དབང་ནུབ་ནས། མངོན་སྤྱོད་ལ་ལྷོ་ནས་བྱུང་ནས་ལས་བྱེད་དོ། ། ལེའུ་བཅུ་བདུན་པ་ལ་བརྒྱད་ལས། དང་པོ་ལམ་ཟུང་འཇུག་ཏུ་བསྟན་པ་སྟེ། ཐབས་ཀྱི་རྒྱུད་ཀྱི་ལྷའི་རྣམ་པར་འཕྲུལ་པ་རྣམས་དང༌། དབང་གཉིས་བསྲེས་ནས། ལམ་ཐམས་ཅད་ཟུང་འཇུག་ཏུ་བསྟན་པ་དང༌། གཉིས་པ་གསང་བའི་སྔགས་ཀྱིས་ངལ་བསོ་བ།
ཞེས་བྱ་བ་ལ་སོགས་པ་ནས་འབྲས་བུ་བསྟན་པ་ཡིན་ཏེ། དེའང་མཐོ་རིས་ཀྱི་འབྲས་བུ་དང༌། མཁའ་སྤྱོད་ཀྱི་འབྲས་བུ་དང༌། སངས་རྒྱས་ཀྱི་འབྲས་བུ་གསུམ་གཞུང་འདྲེ་ཞིང་འབྱུང་བས་ཞིབ་ཏུ་བཤད་པར་བྱའོ། ། ཇི་ལྟར་བུད་མེད་བྱིས་གཏམ་རྗེས་ཡི་རང༌། ། ཞེས་པ་ཚིགས་སུ་བཅད་པ་གཅིག་གིས། གསུམ་པ་ལམ་ཡང་གཟིངས་དང་འདྲ་སྟེ་དེས་མི་འཆིང་ཞིང་འགྲོལ་ལོ། ། ཞེས་བྱ་བ་བཤད་པ་ཡིན་ནོ། ། དེ་ནས་གཞན་ཡང་བཤད་བྱ་བ། ། ཞེས་བྱ་བ་ལ་སོགས་པས་བཞི་པ་ལུས་ཀྱི་དཀྱིལ་འཁོར་བསྟན་ཏེ།
སྔར་ལེའུ་བཅུ་གསུམ་པའི་རྒྱས་པར་བཤད་པ་སྟེ། མངོན་པར་རྟོགས་པ་རྒྱས་འབྲིང་གསུམ་ཡང་བཤད་པར་བྱའོ། ། གསང་བའི་སྔགས་ལ་རྟག་གནས་པ། ། ཞེས་བྱ་བ་ལ་སོགས་པས་ལྔ་པ་བསྡུ་བྱ་སྡུད་བྱེད་ཀྱི་ཁྱད་པར་གཞག་པ་སྟེ། འདི་ཡིས་ཞར་ལ་ཕོ་ཉ་གསུམ་བསྲེ་བའང་བསྟན་ཏོ། ། རི་སྟེང་སྣ་ཚོགས་པདྨ་ཡི། ། ཞེས་བྱ་བ་ལ་སོགས་པས། དྲུག་པ་སྔར་ལེའུ་དྲུག་པ་དང༌། དྲུག་པའི་ཕྱིའི་དཀྱིལ་འཁོར་གྱི་འཕྲོས་བསྟན་པ་ཡིན་ནོ། ། དེའི་གོང་གི་མགུར་ཆུ་ཞེས་བྱ་བ་ལ་སོགས་པའི་ཚིགས་བཅད་གཅིག་དང༌།
དེ་ནས་རྟག་ཏུ་སྤོས་ཆུ་ཡི། ། ཞེས་བྱ་བ་ལ་སོགས་པས་སྔར་གྱི་ལེའུ་བཅུ་གཅིག་པ་དང་བཅོ་ལྔ་པའི་སྤྲོས་བཅས་ཀྱི་སྤྱོད་པའི་འཕྲོས་བསྟན་པ་ཡིན་ནོ། ། ཡན་ལག་ཅན་དང་ཚིག་ཅན་ལ། ། ཞེས་བྱ་བ་ལ་སོགས་པས། བརྒྱད་པ་སྤྱོད་པ་དང་ཚོགས་འཁོར་ལ་སོགས་པའི་དུས་ཀྱི་གར་དང༌། རྒྱན་དྲུག་ལ་སོགས་པའི་རྣམ་པར་གཞག་པ་བསྟན་པ་ཡིན་ནོ། ། དེ་ལ་ཚིག་གི་དོན་ཅུང་ཟད་ཙམ་བསྟན་ན། ཡན་ལག་ཅན་ནི་ལུས་ཀྱི་རྣམ་པར་འགྱུར་བའོ། ། ཚིག་ཅན་ནི་ངག་གི་རྣམ་འགྱུར་དུ་མའོ། ། སྡུད་པ་ནི་ལུས་ཀྱི་རྣམ་པར་འགྱུར་བ་རྣམས་ཅུང་ཟད་བཤོལ་ཏེ།
དེ་ལྷའི་ང་རྒྱལ་དང་ལྡན་པས་ངལ་བསོ་བའོ། ། སྙིང་སྟོབས་ཅན་ནི་ལྷའི་ང་རྒྱལ་དང་ལྡན་པས་བདུད་ཚར་གཅད་པའི་ཕྱིར་ཁྲོ་བོའི་སྐུར་བསྒོམ་པའོ། ། དེ་དག་ཀྱང་གོང་མའི་ལག་ལེན་མཐོང་བས་ཤེས་པས་ན། དེ་ཉིད་མཐོང་བས་ཤེས་པར་བྱ། ། ཞེས་གསུངས་པ་ཡིན་ནོ། ། རྒྱན་དྲུག་གི་དབྱིབས་ཀྱི་ཁྱད་པར་ཡང༌། ཀུན་ཏུ་མི་དབུག་ཅེས་བྱ་བ་ལ་སོགས་པས་ཏེ། དེའང་གོང་འོག་ཚན་པ་གཉིས་བསྡེབས་པས་ཤེས་པར་བྱ་སྟེ། དེ་ལ་ཀུན་ཏུ་མི་དབུག་ནི་བུ་ག་མེད་པ་སྟེ། མགོ་རྒྱན་ཡིན་པས་མགོ་ལ་བསྐོན་པས་ཏེ།
དང་པོ་འདིར་ནི་བརྒྱན་པ་དང༌། ། ཞེས་བྱ་བའི་དོན་ཏོ། ། བཅིངས་པ་ནི་རྣ་རྒྱན་ཏེ། རྣམ་པ་ཀུན་ཏུ་བཅིངས་པ་དང་གི་དོན་ཡིན་ནོ། ། གཞུག་པ་ནི་གདུ་བུ་དྲུག་སྟེ། དབུ་རྒྱན་དག་དང་ལ་སོགས་པ་ཚིག་རྐང་གསུམ་གྱིས་བསྟན་ཏོ། ། དེ་བཞིན་བསྐྱོད་པ་ནི་སྐ་རགས་ཏེ། འོག་པག་དག་ནི་བརྒྱད་པ་ཡིན། ། ཞེས་བྱ་བས་ཕྲེང་བ་རིམ་པ་བརྒྱད་ཡོད་དོ། ། འབེབས་པ་ནི་མགུལ་རྒྱན་ཏེ།
མགྲིན་པ་ནས་སྒྲ་འབེབས་པ་ཡིན་ནོ། ། དེ་ཉིད་རོ་ལྡན་དྲུག་ཤེས་པར་བྱ། ། ཞེས་པས་ཏེ། རོ་ལྡན་ནི་མགྲིན་པ་ཡིན་ལ། དེ་ཕྲེང་བ་བརྒྱད་དོ་ཤལ་བརྒྱད་དེ་བཅུ་དྲུག་ཡིན་ནོ། ། འདི་ལ་ཨ་བྷ་ཡཱ་ཀ་ར་ན་རེ། རོ་ལྡན་ནི་བུད་མེད་ཡིན་ལ། དེའི་སྐ་རགས་ལ་རིམ་པ་བཅུ་དྲུག་ཡིན་ནོ། ། ཞེས་ཀྱང་ཟེར་རོ། ཀུན་ཏུ་འཁྱིལ་པ་ནི་སེ་རལ་ཁ།
རྒྱ་གྲམ་དུ་འཁྱིལ་པ་དང༌། ཐོད་པའི་དོ་ཤལ་ཡིན་ཏེ་དེའང་དང་པོ་ནི། ཚངས་སྐུད་གཅིག་ཏུ་འགྱུར་ཞེས་བྱ་བ་རྒྱ་གྲམ་དུ་འཁྱིལ་པ་ལ་སྲད་བུ་རེ་རེ་ལས་མེད་པ་ལ་བྱའོ། ། གཉིས་པ་དོ་ཤལ་ནི། ཕྲེང་བ་ཉི་ཤུ་རྩ་ལྔ་ཉིད། ། ཅེས་བྱ་བས་ཉི་ཤུ་རྩ་ལྔ་ཉིད་དམ། ཉིས་བལྡབ་ཏུ་བྱས་ན་ལྔ་བཅུ་ཐམ་པ་ཡིན་ནོ། ། ཞིབ་ཏུ་རྟོགས་པར་འདོད་ན་མན་ངག་བརྒྱུད་དེ་འོངས་པ་ལས་བཙལ་བར་བྱའོ། ། ཀུན་ཏུ་སྤྱོད་པའི་རྒྱུད་མ་ལུས་པ་ཡོངས་སུ་བསྟན་ཏོ། ། དཔལ་སྡོམ་ཟབ་དོན་ཀུན་ཏུ་སྤྱོད་པའི་རྒྱུད། །
ཚིག་དོན་རྒྱས་མིན་དོན་གསལ་རྣམ་འབྱེད་འདི། ། བླ་མའི་གསུང་བཞིན་བགྱིས་པའི་བསོད་ནམས་ཀྱིས། ། འགྲོ་ཀུན་ཧེ་རུ་ཀ་དཔལ་ཐོབ་པར་ཤོག ། ཡོན་ཏན་འབྱུང་ལྡན་དཔལ་ལྡན་ས་སྐྱ་ནས། ། ཤར་དུ་རྒྱང་གྲགས་གཉིས་འཕགས་དབེན་གནས་དེར། ། མེ་སྟག་རྒྱལ་གྱི་དཀར་ཕྱོགས་ཚེས་བདུན་ལ། ། གྲགས་པ་རྒྱལ་མཚན་བདག་གིས་གསལ་བར་བགྱིས། ། ཀུན་ཏུ་སྤྱོད་པའི་གསལ་བྱེད་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་ཉེ་བར་སྦྱར་བ་ཡོངས་སུ་རྫོགས་སོ། ། ཉེས་པ་རྣམས་བླ་མའི་ཚོགས་ལ་བཟོད་པར་གསོལ་ཞིང༌། འདིས་སེམས་ཅན་དཔག་ཏུ་མེད་པའི་དོན་བྱེད་པར་གྱུར་ཅིག། །།
མངྒ་ལཾ།། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
