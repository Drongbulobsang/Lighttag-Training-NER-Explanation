ས་སྐྱ་བཀའ་འབུམ།
པོད ༡༩༣
མི་གཡོ་བའི་བསྟོད་པ་འཐད་ལྡན།
༼ཏ༽ ༄༅། མི་གཡོ་བའི་བསྟོད་པ་འཐད་ལྡན་བཞུགས།། ༄༅། །ཨོཾ་སྭ་སྟི་སིདྡྷཾ། དད་པས་བླ་མའི་ཞབས་ལ་ཕྱག་བྱས་ནས། ། མི་གཡོ་མི་བསྐྱོད་མི་འཁྲུག་བརྟན་པ་པོ། ། མཁའ་མཉམ་སེམས་ཅན་འདུལ་བར་མཛད་པའི་ཕྱིར། ། ཐུགས་རྗེའི་ཁྲོ་ཆེན་རྒྱལ་པོར་བསྟོད་པར་བགྱི། ། ཆོས་ཉིད་རང་བཞིན་ནམ་མཁའི་མདངས་ལྡན་ཞིང༌། ། རོ་གཅིག་དབུ་དང་བདེན་གཉིས་ཕྱག་ཞབས་མཛེས། ། མཐོན་མཐིང་རལ་པའི་ཅོད་པཎ་ཚོགས་ཀུན་རྫོགས། །
ཉི་མ་མཐའ་ཡས་གཟི་ལྡན་ཁྱོད་ལ་འདུད། ། དྲང་སྲོང་ཆེན་པོ་ཁྲོ་ཚུལ་རབ་ཏུ་གྲིམས། ། སྤྱན་གསུམ་འཇིག་དུས་མེ་ཡི་འོད་དང་མཚུངས། ། ཐུགས་རྗེའི་རབ་ཁྲོས་མཆེ་བས་མ་མཆུ་མནན། ། ཆུ་བདག་རིན་ཆེན་གྱིས་བརྒྱན་ཁྱོད་ལ་འདུད། ། ཤེས་རབ་རལ་གྲིས་བདུད་དཔུང་ངེས་འཇོམས་གཡས། ། སྡིགས་མཛུབ་ཞགས་པས་ཉོན་མོངས་ཚོགས་འཇོམས་གཡོན། ། བདུད་ཀྱི་སྙིང་གར་གཡོན་པའི་ལྷ་ང་བཙུགས། ། དཔའ་བོའི་གར་གྱིས་བཞུགས་ལ་བདག་ཕྱག་འཚལ། ། ཐུགས་ཀྱི་བདག་པོས་སྤྱི་བོར་རབ་བརྒྱན་པ། །
ཡི་གེ་བཅུ་པས་སྲིད་གསུམ་ཟིལ་མནན་ཞིང༌། ། ཉོན་མོངས་སྲེག་མཛད་མེ་ཡི་དབུས་ན་བརྗིད། ། འཁྲུལ་བྱེད་བཅོམ་ལྡན་གཙོ་ལ་མགོས་ཕྱག་འཚལ། ། སྤྲུལ་པ་སྐུ་ལྔ་གཉིས་མེད་སྐུ་བཅུའི་དངོས། ། མཐའ་ཡས་སྐུ་ལྔ་ཡེ་ཤེས་ལྔ་ཡི་མདོག ། རེ་རེའང་ཁ་དོག་དུ་མའི་མདངས་ལྡན་ཞིང༌། ། ཞི་དང་སྒེག་དང་རབ་ཁྲོས་མཛད་ལ་འདུད། ། མཐའ་ཡས་དབུ་རྣམས་འཛུམ་དང་བཞད་ཅིང་ཁྲོ། ། མཐའ་ཡས་སྤྱན་ལྡན་སྤྱན་གསུམ་གཉིས་དང་གཅིག ། སྤྱན་མེད་དཔྲལ་བའི་མཆེ་བས་དོན་ཀུན་འགྲུབ། །
ལྗགས་འདྲིལ་རབ་གཙིགས་མ་མཆུ་མནན་ལ་འདུད། ། ཕྱག་རྣམས་དུ་མས་ཕྱག་མཚན་མཐའ་ཡས་འཛིན། ། ཞབས་རྣམས་དུ་མས་དཔའ་བོའི་བཞུགས་སྟངས་དང༌། ། ཕྱེད་ཀྲུང་བརྐྱང་བསྐུམ་སྒེག་ཅིང་ལྡེམ་པ་ཡིས། ། བདུད་དང་ལོག་འདྲེན་གནོན་ལ་བདག་ཕྱག་འཚལ། ། རིན་ཆེན་མི་རུས་མི་མགོ་སྦྲུལ་གྱིས་བརྒྱན། ། མི་དང་སེང་གེ་གླང་ཆེན་སྟག་ལྤགས་དང༌། ། སྣ་ཚོགས་དར་གྱི་ན་བཟས་རབ་མཛེས་ཤིང༌། ། དཔའ་བོ་ངུར་སྨྲིག་བསྣམས་ལ་བདག་ཕྱག་འཚལ། ། ཨ་ཌ་ཧ་ས་ཧ་སས་རབ་བཞད་ཅིང༌། །
ཧཱུྃ་ཧཱུྃ་ཊ་ཊས་བདུད་ཀྱི་ཀླད་པ་འགེམས། ། སྭཱ་ཧཱས་སྡུག་བསྔལ་ཅན་རྣམས་སྐྱོབ་མཛད་པ། ། སྣ་ཚོགས་གསུང་གིས་འགྲོ་དོན་མཛད་ལ་འདུད། ། རང་བཞིན་ཆོས་སྐུའི་དབྱིངས་ལས་མི་བསྐྱོད་ཅིང༌། ། ཡེ་ཤེས་ལྔ་ཡི་ཐུགས་ནི་བརྟན་པ་པོ། ། ཐུགས་རྗེ་ཆེན་པོ་ཉིད་ལས་མི་གཡོ་བ། ། མཚན་དོན་ཐུགས་ཀྱི་དབྱིངས་ལ་བདག་ཕྱག་འཚལ། ། ཁྱོད་ནི་སངས་རྒྱས་ཀུན་གྱིས་སྤྲུལ་པའི་ཕྱིར། ། བདེ་གཤེགས་ཀུན་གྱི་ཡོན་ཏན་ཁྱོད་ཡིན་པས། ། ཁྱོད་ཀྱི་ཡོན་ཏན་བརྗོད་པར་སུ་ཡིས་ནུས། །
མཁའ་མཉམ་ཡོན་ཏན་ཚོགས་མངའ་ཁྱོད་ལ་འདུད། ། སངས་རྒྱས་ཀུན་གྱི་བྲན་དུ་ཞལ་བཞེས་ནས། ། ཁྱོད་ཀྱི་ཕྲིན་ལས་རྒྱལ་བ་ཀུན་མཆོད་ཅིང༌། ། སངས་རྒྱས་ཀུན་གྱི་ཐུགས་དགོངས་རྫོགས་མཛད་ཕྱིར། ། མཁའ་མཉམ་སེམས་ཅན་སྒྲོལ་མཛད་ཁྱོད་ལ་འདུད། ། སྣ་ཚོགས་རྒྱན་གྱིས་བརྒྱན་པ་སྒེག་པའི་སྐུ། ། བདུད་དང་ལོག་འདྲེན་མ་ལུས་འདུལ་མཛད་པ། ། ཤིན་ཏུ་རབ་ཁྲོས་ཁྲོ་གཉེར་མི་སྡུག་པ། ། རྣམ་འཕྲུལ་དུ་མའི་སྐུ་ལྡན་ཁྱོད་ལ་འདུད། ། དབྱངས་དང་གསལ་བྱེད་ང་རོས་རབ་བཞད་ཅིང༌། །
དེ་དག་ལས་བཏུས་རིག་སྔགས་དུ་མ་ནི། ། དྲག་ཤུལ་དང་བཅས་འཇིགས་སུ་རུང་བ་ཡིས། ། བདུད་རྣམས་འཇོམས་མཛད་དབུ་ལྡན་ཁྱོད་ལ་འདུད། ། ཐུགས་རྗེས་སེམས་ཅན་མཐའ་ཡས་ཚོགས་བསྒྲལ་ཞིང༌། ། སངས་རྒྱས་ཀུན་དང་མཉམ་པའི་ངམ་པ་ཅན། ། ཆོས་སྐུ་ཞི་བའི་ངང་ལས་མི་བསྐྱོད་ཐུགས། ། ཉམས་དགུའི་ཡོན་ཏན་ལྡན་ལ་བདག་སྐྱབས་མཆི། ། ཁྱོད་སྐུ་དྲན་ཞིང་གསུང་གི་རིག་སྔགས་ཀྱིས། ། བདག་གི་ཉོན་མོངས་སྡུག་བསྔལ་བསལ་མོད་ཀྱི། ། ཁྱོད་སྐུ་དྲན་པས་བཏང་སྙོམས་བགྱིས་ལགས་གང༌། །
ཐུགས་རྗེའི་མངའ་བདག་ཁྱོད་ལ་བཟོད་པར་གསོལ། ། འོན་ཀྱང་བདག་གིས་གང་ལ་འབད་གྱུར་པ། ། མི་བསྐྱོད་ཐུགས་ཀྱི་རིགས་གྱུར་འབའ་ཞིག་སྟེ། ། མི་གཡོ་བརྟན་པའི་རང་བཞིན་ཁྱོད་ཉིད་པས། ། འདི་ལ་བཟོད་གསོལ་ཅི་འཚལ་བྱིན་གྱིས་རློབས། ། འདི་ལྟར་བུ་ཚ་རབ་ཏུ་སྡུག་བསྔལ་བས། ། ཇི་ལྟར་ཁྲོས་ཀྱང་ཕ་མར་རབ་བརྩེ་ཞིང༌། ། ཕན་པའི་གནས་ལ་རབ་ཏུ་འཇོག་པ་ལྟར། ། བདག་ལ་རྟག་ཏུ་བྱིན་གྱིས་བརླབ་ཏུ་གསོལ། ། ལོ་འགའ་བཏང་སྙོམས་བཟོད་པར་གསོལ་བ་དང༌། །
དཔལ་ཆེན་འོད་པོས་གསོལ་བ་བཏབ་གྱུར་ནས། ། ཐུགས་རྗེའི་ཁྲོ་ཆེན་རྒྱལ་པོར་བསྟོད་བགྱིས་པའི། ། དགེ་དེས་འགྲོ་ཀུན་ཁྱོད་དང་མཉམ་པར་ཤོག ། རྗེ་བཙུན་མི་གཡོ་མགོན་པོའི་བསྟོད་པ། རིམ་པ་གསུམ་པ་འཐད་པར་ལྡན་པ་ཞེས་བྱ་བ། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བའོ། ། རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
