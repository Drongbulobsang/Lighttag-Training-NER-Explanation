ས་སྐྱ་བཀའ་འབུམ།
པོད ༡༣༧
སྔགས་ཀྱི་དེ་ཁོ་ན་ཉིད་ཀྱི་མན་ངག
༼ཉ༽ ༄༅། །སྔགས་ཀྱི་དེ་ཁོ་ན་ཉིད་ཀྱི་མན་ངག་བཞུགས།། ༄༅། །ཨོཾ་སྭ་སྟི་སིདྡྷཾ། དཔལ་ལྡན་བླ་མ་རྡོ་རྗེ་རྣལ་འབྱོར་མའི། ། ཞབས་ལ་དད་པས་གུས་པར་ཕྱག་འཚལ་ནས། ། སྔགས་ཀྱི་དེ་ཉིད་ཀྱི་དེ་ཉིད་བྱིན་གྱིས་རློབ་པ་ཡི། ། ལག་ཏུ་བླང་བའི་རིམ་པ་གསལ་པོར་བྲི། ། འདིར་རྗེ་བཙུན་རྡོ་རྗེ་རྣལ་འབྱོར་མའི་རྫོགས་པའི་རིམ་པ་ལུས་ལ་རང་བཞིན་གྱིས་གྲུབ་པ་ཡི་གེའི་རྣམ་པར་གནས་པ། གཞན་ལས་ཁྱད་པར་དུ་འཕགས་པའི་གདམས་ངག སློབ་དཔོན་རྒྱལ་པོ་ཨིནྡྲ་བྷཱུ་ཏིས་མཛད་པ་ཡིན་ཏེ།
དེ་ཡང་ལུས་ལ་ཡུལ་ཉི་ཤུ་རྩ་བཞི་རྩ་གསུམ་དང་བཅས་པའི་ནང་དུ་རྗེ་བཙུན་མའི་སྔགས་ཀྱི་ཡི་གེ་སུམ་ཅུ་སོ་གཉིས་བསྒོམས་ནས་དེ་ལ་སེམས་ཟིན་ཏེ། ཏིང་ངེ་འཛིན་སྐྱེས་པ་དང༌། བདག་མེད་པའི་ལྟ་བ་དང་བསྲེས་ནས་བསྒོམས་ན། ཕྱག་རྒྱ་ཆེན་པོའི་དངོས་གྲུབ་ཐོབ་པ་དང༌། སངས་རྒྱས་ཀྱིས་ཐོབ་པར་བྱེད་པ་ཡིན་ནོ། ། དེ་ཡང་བློ་རབ་ཀྱིས་ཡི་གེ་ཐམས་ཅད་དུས་གཅིག་ཏུ་བསམ་པ་ཡིན་ནོ། ། ལས་དང་པོ་པ་བློ་སྦྱོང་བའི་ཚེ། ཡི་གེ་དང་པོ་ལ་དམིགས་པ་བརྟན་པ་དང༌། ཡི་གེ་གཉིས་པ་ལ་སོགས་པ་དམིགས་པ་སུམ་ཅུ་རྩ་གཉིས་རིམ་གྱིས་བསྒོམ་པ་ཡིན་ནོ། ། དེ་ལྟར་དེ་དག་བརྟན་པ་དང་ས་དང་པོ་ཡན་ཆད་ཀྱི་འབྲས་བུ་ངེས་པར་འགྲུབ་པ་ཡིན་ནོ། །
ཡང་ལས་སོ་སོར་འགྲུབ་པར་འདོད་ན། གནས་རེ་རེའི་ཡི་གེ་རེ་རེ་བསྒོམས་པས་ཇི་སྐད་བཤད་པའི་འབྲས་བུ་སོ་སོར་འགྲུབ་པ་ཡིན་ནོ། ། དེ་ཡང་ཇི་ལྟར་བསྒོམ་ཞེ་ན། རྗེ་བཙུན་མའི་བསྐྱེད་པའི་རིམ་པ་སྔོན་དུ་སོང་ནས་སྤྱི་བོ་པུལླཱི་ར་མཱ་ལ་ཡའི། པུའི་ནང་དུ་ཡི་གེ་ཨོཾ་ཉི་མའི་མདོག་ཅན་ཆོས་སྐུའི་རང་བཞིན་ཅན་བསྒོམས་ན་ཆོས་སྐུ་འཐོབ་པར་འགྱུར་རོ། ། པུའི་གཡོན་རྐྱང་མའི་ཡར་རྩེར་ཡི་གེ་ཨོཾ་འཇའ་ཚོན་གྱི་རྣམ་པ་ཅན་དུ་གསུང་བྲག་ཆ་ཅན་དུ་བསྒོམས་ན་ལོངས་སྤྱོད་རྫོགས་པའི་སྐུ་འཐོབ་པར་འགྱུར་རོ། ། པུའི་གཡས་ཕྱོགས་རོ་མའི་ཡར་རྩེར་ཡི་གེ་ཨོཾ་ཁ་དོག་དཀར་པོ་སྣང་ལ་རང་བཞིན་མེད་པ་ཆུ་ཟླའམ་མེ་ལོང་གི་གཟུགས་བརྙན་ལྟ་བུར་བསྒོམས་ན་སྤྲུལ་པའི་སྐུ་འཐོབ་པར་འགྱུར་རོ། ། འདི་མན་ཆད་ཀྱི་ཡི་གེ་རྣམས་ནི་ཁ་དོག་སོ་སོ་ཡིན་མོད་ཀྱི། ཐམས་ཅད་ཀྱང་བདེ་བ་གསལ་བ་སྣང་ལ་སྟོང་པ་འོད་ཟེར་རབ་ཏུ་འཕྲོ་བའི་ངོ་བོ་ཅན་དུ་བསྒོམ་པ་ནི་མཐུན་ནོ། ། ཐམས་ཅད་ལ་ཡང་གནས་སྐབས་ཀྱི་འབྲས་བུ་སོ་སོ་ཡིན་མོད་ཀྱི།
མཐར་ཐུག་གི་འབྲས་བུ་སངས་རྒྱས་ཐོབ་པ་ནི་ཐམས་ཅད་མཐུན་ནོ། ། དེའང་སྨིན་མཚམས་ཀྱི་རའི་སྟེང་དུ་ས་ཡིག་འོད་ཟེར་སྣ་ཚོགས་ཅན་བསྒོམས་ན་ཐུན་མོང་གི་དངོས་གྲུབ་སྣ་ཚོགས་འགྲུབ་བོ། ། སྤྱི་གཙུག་ཛཱ་ལནྡྷ་རའི་ཛའི་གནས་སུ་རྦ་ཁ་དོག་དམར་པོ་བསྒོམས་ན་ཕྲིན་ལས་དང་རྫུ་འཕྲུལ་སྣ་ཚོགས་དང༌། འཕོ་བ་དང༌། གྲོང་འཇུག་ལ་ཐོགས་པ་མེད་པར་ནུས་སོ། ། རྣ་བ་གཡས་པ་ཨཽ་ཌྱན་གྱི་ཨོའི་གནས་སུ་བུད་ཁ་དོག་དཀར་པོ་བསྒོམས་ན་མངོན་པར་ཤེས་པ་དྲུག་འཐོབ་པར་འགྱུར་རོ། ། ལྟག་པ་ཨརྦུ་ཏའི་ཨའི་ནང་དུ། དྷ་ཡིག་ཁ་དོག་དམར་པོ་བསྒོམས་ན་གཉིས་སུ་མེད་པའི་རྟོགས་པ་མྱུར་དུ་སྐྱེ་བར་འགྱུར་རོ། ། རྣ་བ་གཡོན་པ་གཽ་དཱ་ཝ་རཱིའི་ནང་དུ་ཌཱ་ཡིག་ཁ་དོག་དཀར་པོ་བསྒོམས་ན་མཁའ་སྤྱོད་མྱུར་དུ་འགྲུབ་པར་འགྱུར་རོ། ། སྨིན་མའི་དབུས་སུ་རཱ་མེ་ཤྭ་རའི་ནང་དུ་ཀི་ཡིག་ཁ་དོག་དམར་པོ་ལས་འོད་བྱུང་ལུས་ཐམས་ཅད་ལ་ཁྱབ་པར་བསྒོམས་ན་བདེ་བ་སྐྱེ་ཞིང་ནད་མེད་པར་འགྱུར་རོ། །
མིག་གཉིས་དེ་ཝིའ་ཀོ་ཊའི་ནང་དུ་ནཱི་ཡིག་སྔོན་པོ་བསྒོམས་ན་ལྷའི་སྤྱན་ལྔའི་དངོས་གྲུབ་འཐོབ་པར་འགྱུར་རོ། ། དཔུང་པ་གཉིས་མཱ་ལ་ཝའི་ནང་དུ། ཡེ་ཁ་དོག་སྔོ་དམར་བསྒོམས་ན། རྒ་བ་དང༌། འཆི་བ་མེད་པར་འགྱུར་རོ། ། མཆན་ཁུང་གཉིས་ཀཱ་མ་རཱུ་པའི་ཀཱའི་ནང་དུ་བ་ཡིག་སྐར་མ་ལྟ་བུ་བསྒོམས་ན་འདོད་ཡོན་ཐམས་ཅད་འགྲུབ་པར་འགྱུར་རོ། ། ནུ་མ་གཉིས་ཨོ་ཊེའི་ཨོའི་ནང་དུ་ཛྲ་དམར་སེར་བསྒོམས་ནས་དེའི་འོད་ཀྱིས། ཁམས་གསུམ་གྱི་བདུད་རྩི་སྤྱན་དྲངས་ནས་ལུས་ལ་ཐིམ་པར་བྱས་ན། ལུས་མདངས་དང་ལྡན་ཞིང་ལོ་སྟོང་ཕྲག་འཚོ་བར་འགྱུར་རོ། ། ལྟེ་བ་ཏྲི་ཤ་ཀུ་ནེའི་ཏྲིའི་ནང་དུ་ཝ་ཡིག་ཁ་དོག་སྣ་ཚོགས་བསྒོམས་ནས་ལུས་ཐམས་ཅད་འོད་འབར་བར་བསམས་ན།
ཉོན་མོངས་པ་མ་ལུས་པ་ཞི་བར་འགྱུར་རོ། ། སྣ་རྩེ་ཀོ་ས་ལའི་ཀོའི་ནང་དུ་རྞཎ་མེའི་ཁ་དོག་ལྟ་བུ་བསྒོམས་ནས། བརྩེགས་པའི་ཡི་གེ་གསུམ་ལས་འོད་འབར་པས་བདེ་སྟོང་གི་ཏིང་ངེ་འཛིན་རྒྱུད་ལ་སྐྱེས་པར་བསྒོམས་ན། དགའ་བ་བཞི་ལས་ལྷན་ཅིག་སྐྱེས་པ་མྱུར་དུ་སྐྱེ་བར་འགྱུར་རོ། ། ཁ་ཀ་ལིཾ་གའི་ལྕེ་རྩའི་འདབ་མ་ཆུང་ངུའི་ཀའི་ནང་དུ་ནཱི་ཁ་དོག་སྔོན་པོ་ལས་འོད་དམར་པོ་འཕྲོ་བར་བསྒོམས་ན། མཉམ་གཞག་ལ་བདེ་བ་དང་རྗེས་ལ་སྒྱུ་མ་ལྟ་བུའི་ཉམས་མྱུར་དུ་སྐྱེ་བར་འགྱུར་རོ། ། མགྲིན་པ་ལཾ་པ་ཀའི་མགྲིན་པའི་ཏོང་ཏོང་པའི་སྟེང་ལྃ་ཡིག་གི་ནང་དུ། ཡེ་ཡིག་ཁ་དོག་དམར་པོ་བསྒོམས་ན་རང་རིག་པའི་ཡེ་ཤེས་མྱུར་དུ་མཐོང་བར་འགྱུར་རོ། ། སྙིང་ཀཱཉྩི་ཀའི་ཀ་ཡིག་གི་ནང་དུ་བ་འོད་དམར་པོར་བསྒོམས་ན་འོད་གསལ་གྱི་ས་མ་དྷི་མྱུར་དུ་འཐོབ་པར་འགྱུར་རོ། ། འདོམ་པར་ཧི་མཱ་ལ་ཡའི་ཧི་ཡིག་གི་ནང་དུ་ཛྲ་དམར་པོ་བསྒོམས་ནས་དེའི་འོད་ཀྱིས་ཡེ་ཤེས་ཀྱི་བདུད་རྩི་སྤྱན་དྲང་ཞིང༌།
ནང་གི་སྦྱིན་སྲེག་བྱས་ན་རྣམ་པར་རྟོག་པ་ཞི་བར་འགྱུར་རོ། ། རྟགས་ཀྱི་རྩེ་མོ་པྲེ་ཏ་པུ་རའི་པྲེ་ཡིག་གི་ནང་དུ་བཻ་ཡིག་ཁ་དོག་དཀར་པོ་གཡོན་དུ་མྱུར་དུ་འཁོར་བར་བསྒོམས་ན་ལྷན་སྐྱེས་མྱུར་དུ་འཐོབ་པར་འགྱུར་རོ། ། བཤང་ལམ་གྲྀ་ཧ་དེ་ཝའི་གྲྀ་ཡིག་གི་ནང་དུ། རོ་ཡིག་ཁ་དོག་དམར་པོ་བསམས་ནས་དེའི་འོད་ཟེར་གྱིས་སེམས་ཅན་ཐམས་ཅད་རྣམ་པར་སྣང་མཛད་ཀྱི་རང་བཞིན་དུ་བསྒོམས་ན་སེམས་ཅན་དམྱལ་བ་འཇིག་པར་འགྱུར་རོ། ། བརླ་གཉིས་སཽ་རཱཥྚའི་སཽ་ཡིག་གཉིས་ཀྱི་ནང་དུ་ཙ་ཡིག་ཁ་དོག་དཀར་པོ་བསྒོམས་ན། བདེ་བ་ཆེན་པོ་མྱུར་དུ་འཐོབ་པར་འགྱུར་རོ། ། བྱིན་པ་གཉིས། སུ་ཝརྞ་དྭཱི་པའི་སུ་ཡིག་གཉིས་ཀྱི་ནང་དུ་ནཱི་ཡིག་སྔོན་པོ་བསྒོམས་ན་མཁའ་སྤྱོད་འཐོབ་པར་འགྱུར་རོ། ། སོར་མོ་བཅུ་དྲུག་ན་ག་རའི་ནའི་ནང་དུ། ཡེ་ཡིག་སྔོ་བསངས་བསྒོམས་ན་རྒ་བ་དང་འཆི་བ་མེད་པར་འགྱུར་རོ། །
དེ་ནས་བརྗོད་པའི་གོ་རིམ་གྱི་དབང་དུ་བྱས་ན་ཧཱུྃ་གསུམ་འཇུག་ཀྱང་ཡུལ་ཉི་ཤུ་རྩ་བཞིའི་དབང་དུ་བྱས་ན། ཕཊ་གསུམ་འབྱུང་བས་རྐང་པའི་བོལ་གཉིས་སིནྡྷུ་རའི་སི་གཉིས་ཀྱི་ནང་དུ། ཡི་གེ་ཕཊ་གསུམ་གསུམ་ཁ་དོག་དམར་པོ་མེ་རབ་ཏུ་འབར་བ་བསྒོམས་ན། དྲོད་སྐྱེ་ཞིང་ཉོན་མོངས་པ་རྣམས་བསྲེག་པར་འགྱུར་རོ། ། རྐང་ལག་གི་མཐེ་བོང་བཞི་མ་རོའི་མ་ཡིག་བཞིའི་ནང་དུ། སྭཱ་ཁ་དོག་སྣ་ཚོགས་པ་བསྒོམས་ན། སྒྱུ་མ་ལྟ་བུའི་ཏིང་ངེ་འཛིན་མྱུར་དུ་སྐྱེ་བར་འགྱུར་རོ། ། པུས་མོ་གཉིས་ཀུ་ལུ་ཏའི་ཀུ་གཉིས་ཀྱི་ནང་དུ་ཧཱ་ཡིག་རྡོ་རྗེ་ཕ་ལམ་གྱི་རྣམ་པ་སྟེ། དཀར་ལྗང་འོད་འབར་བ་གཉིས་བསྒོམས་ན་འཆི་བ་མེད་པ་སྟེ་མཁའ་སྤྱོད་མྱུར་དུ་འཐོབ་པར་འགྱུར་རོ། ། དེ་ནས་འདོམ་པར་ཧི་མཱ་ལ་ཡ་དང་རྟགས་པྲེ་ཏ་པུ་རི་གཉིས་ཀྱི་བར་ན་རྩ་གསུམ་གྱི་མར་རྩེ་གནས་པ་ཡིན་ཏེ།
དེ་ཡང་རྩ་གཡས་རོ་མ་མེའི་གསེབ་ཏུ་ཡི་གེ་ཧཱུྃ་བསྒོམས་པས། དག་པ་བཅུ་བཞི་མཚོན་ཏེ་ཁ་དོག་གཉིས་ལས་དམར་པོ་དང༌། ཉི་ཟླ་གཉིས་ལས་ཉི་མ་དང༌། སྲིད་པ་དང་མྱ་ངན་ལས་འདས་པ་གཉིས་ལས་སྲིད་པ་དང༌། སྤྲུལ་སྐུ་དང་ལོངས་སྐུ་གཉིས་ལས་སྤྲུལ་སྐུ་དང༌། ཉིན་མཚན་གཉིས་ལས་ཉིན་མོ་དང༌། རྣམ་ཤེས་དང་ཡེ་ཤེས་གཉིས་ལས་རྣམ་ཤེས་དང༌། དུས་དང་དུས་མིན་པ་གཉིས་ལས་དུས་དང༌། ཐབས་ཤེས་རབ་གཉིས་ལས་ཐབས་དང༌། ཀུན་རྫོབ་དོན་དམ་གཉིས་ལས་ཀུན་རྫོབ་དང༌།
ལྷོ་བགྲོད་དང་བྱང་བགྲོད་གཉིས་ལས་ལྷོ་དང༌། ཁྲག་དང་ཁུ་བ་གཉིས་ལས་ཁྲག་དང༌། དབུགས་འབྱིན་པ་དང་འཇུག་པ་གཉིས་ལས་འབྱིན་པ་དང༌། ཉོན་མོངས་པ་དང་ཉེ་བའི་ཉོན་མོངས་གཉིས་ལས་ཉོན་མོངས་པ་སྟེ། དེ་རྣམས་དག་པ་དང་ཟད་པ་དང་ཆོས་མཐུན་པ་ཡིན་ནོ། ། གཡོན་རྐྱང་མར་ཧཱུྃ་ཡིག་བསྒོམས་པས་ཀྱང༌། སྔ་མ་བཞིན་དུ་དག་པ་བཅུ་བཞི་དག་སྟེ། ཁ་དོག་དཀར་པོ་དང༌། ཟླ་བ་དང༌། མྱ་ངན་ལས་འདས་པ་དང༌།
ལོངས་སྤྱོད་རྫོགས་པ་དང༌། སྟོང་པ་ཆེན་པོ་དང༌། མཚན་མོ་དང་ཡེ་ཤེས་དང༌། དུས་མིན་པ་དང༌། ཤེས་རབ་དང་དོན་དམ་པ་དང༌། བྱང་དུ་བགྲོད་པ་དང༌། བྱང་ཆུབ་ཀྱི་སེམས་འབབ་པ་དང༌། རླུང་ནང་དུ་འཇུག་པ་དང༌། ཉེ་བའི་ཉོན་མོངས་པ་རྣམས་མཚོན་ཞིང་དག་ལ་འཇོམས་པར་བྱེད་པ་ཡིན་ནོ། ། དབུ་མའི་གནས་སུ་ཧཱུྃ་ཡིག་ཁ་དོག་སྔོན་པོ་བསྒོམ་པ་ཆོས་ཀྱི་སྐུ་སྟེ་གོང་མ་ཐམས་ཅད་ཀྱི་ཟུང་འཇུག་སྟོན་པར་བྱེད་པ་ཡིན་ནོ། །
དེ་ལྟ་བུའི་ཧཱུྃ་གསུམ་ལས་མེ་འབར་ཏེ། ལྟེ་བའི་ཨྃ་འབར། དེས་སྙིང་གའི་ཧཱུྃ་འབར། དེས་སྤྱི་བོའི་ཨོཾ་དང་གསུམ་ཞུ་ནས་ལྟེ་བའི་ཨྃ་ལ་བབ་པའི་ཚུལ་དུ་བསམས་ཏེ། ཨཱ་ལི་དང༌། ཀཱ་ལི་ཞེས་བྱ་བ་གཡས་གཡོན་གྱི་རླུང་འགོག་པ་ཁ་སྦྱར་གྱི་དམིགས་པ་བྱས་ན་ཡེ་ཤེས་དང་དངོས་གྲུབ་ཐམས་ཅད་འབྱུང་བར་འགྱུར་རོ། ། དེ་ནས་བདག་མེད་པ་སྤྲོས་པ་ཐམས་ཅད་དང་བྲལ་བ་རང་ཤུགས་ཀྱི་རྒྱུ་ལ་སྐྱེས་པ་སྦྱངས་ན་རྡོ་རྗེ་འཆང་ཉིད་འཐོབ་པར་འགྱུར་རོ། ། སྤྲོས་པ་དང་བྲལ་བའི་བཤད་པ་ཞིབ་ཏུ་གཞུང་ཉིད་ཀྱི་སྟེང་དུ་རྟོགས་པར་བྱའོ། ། ཞལ་གཉིས་མའི་རྗེས་ལ་འདི་བསྟན་ཅིང༌། འདི་བཤད་པའི་རྗེས་ལ་སློབ་མ་རྗེས་སུ་གཟུང་ཞེས་བྱ་བ།
ལས་བཅུ་བསྟན་པར་བྱའོ། ། སྔགས་ཀྱི་དེ་ཉིད་སྒྲུབ་པའི་དོན་གསལ་འདི། ། ཙིང་ངེ་འདུལ་བ་འཛིན་པས་གསོལ་བཏབ་ནས། ། དཔལ་ལྡན་ས་སྐྱའི་དགོན་པར་འབད་དེ་བྲིས། ། དགེ་དེས་འགྲོ་ཀུན་སྐུ་གསུམ་ཐོབ་པར་ཤོག ། ཤཱ་ཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བའོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
