ས་སྐྱ་བཀའ་འབུམ།
པོད ༡༤༨
པྲ་སེན་དབབ་པ།
༼ཉ༽ ༄༅། །པྲ་སེན་དབབ་པ་བཞུགས།། ༄༅། །ན་མོ་གུ་རུ་བྷ་དྲཱ་ཡ། ལམ་གྱི་ཡན་ལག་པྲ་སེན་དབབ་པའི་གདམས་ངག་ནི། རིན་ཆེན་བཞི་ལས་ཉེ་བའི་སྙིང་པོའི་ཡི་གེ་བདུན་པ་ལ་སྔོན་དུ་བསྙེན་པ་འབུམ་ཕྲག་བདུན་ཅུ་སོང་བའི་རྣལ་འབྱོར་པ་གཅིག་གིས་བྱ། དུས་ནི། མར་ངོའི་ཚེས་བཅུ་ཤིས་མོད་ཀྱི། ཡར་ངོས་ཀྱང་འགྲུབ་སྟེ། མཚན་མོར་བྱ། གནས་ནི།
ཁང་པ་གཙང་མ་བགེགས་ལ་སོགས་པ་མེད་པ་སྟེ། མི་མ་ཤི་བ་ཡིན་ན་ཁྱད་པར་དགའ། གྲོགས་ནི་བསམ་པ་མཐུན་པ་གསུམ་ནས་ལྔ་ཚུན་ཆད་པྲ་སེན་དབབ་པའི་རྟེན་གཅིག་དང་དྲུག་ཙམ་ལས་མི་མང་བ་ལས་མི་བྱ། དེ་ནས་གནས་ཁང་ཕྱག་དར་བྱ། མར་མེ་སྦར། བུ་ག་ཐམས་ཅད་བཀག་ལ་བཞག་གོ ། དེར་མཎྜལ་གཅིག་བཅའ། དེ་ལ་དྲིའི་ཐིག་ལེ་དང༌། མེ་ཏོག་གི་ཚོམ་བུ་ནང་དུ་ལྔ། ཕྱི་རོལ་དུ་བརྒྱད།
དེ་ལྷའི་གྲངས་དང་མཐུན་པར་དགོད། ཚོམ་བུ་དབུ་མའི་སྟེང་དུ། བུམ་པ་གཙང་མ་གཅིག་གི་ནང་དུ་རང་གི་མི་བསྐྱོད་པ་འབའ་ཞིག་བླུགས་ལ་བཞག དེའི་སྟེང་དུ་མར་ནག་ལ་རོ་རས་ཀྱི་སྡོང་བུ་བཙུགས་པའི་མར་མེ་གཅིག་བཞག གཡོན་དུ་མཆོད་ཡོན། ཞབས་བསིལ། སྔོན་དུ་འགྲོ་བའི་མཆོད་པ་ལྔ་བཤམ། གཡས་སུ་དཀར་གཏོར་གཅིག་དང༌། དམར་གཏོར་གཅིག་དང་གཉིས་བཞག མདུན་དུ་ཆང་ལ་བདུད་རྩི་བཏབ་ལ་བཤམ།
ཡང་མཐེ་བོང་ལ་བསྐུ་བའི་རྫས་བདུད་རྩི་རིལ་བུ་དང༌། མར་མེའི་དུད་པ་དང༌། རྒྱ་སྐགས་དང༌། མར་ནག་རྣམས་ལེགས་པར་བསྲེས་པ་གཅིག་བཞག བདག་གི་མདུན་དུ་མཎྜལ་གྱི་ཕ་གར། ཁྱེའུའམ། བུ་མོ་གཙང་མ་གྲོང་པའི་ཆོས་ཀྱིས་མ་གོས་པ་གཅིག་བཞག དེ་ནས་སྔར་གྱི་གཉིས་པོ་མ་ཡིན་པའི་གཏོར་མ་གཅིག་བཤམས་ལ། ཡུལ་ཕྱོགས་དེའི་ལྷ་འདྲེ་ལ་སྦྱིན། བར་ཕུད་གཏོར་ལ།
པྲའི་གེགས་མ་བྱེད་བྱས་ལ་གསོལ་བ་བཏབ་བོ། ། འབྱུང་པོ་སྤྱི་ལ་གཏོར་མ་ཅིག་སྦྱིན། བར་ཕུད་གཏོར་ལ་གསོལ་བ་གདབ་བོ། ། དེ་ནས་བདག་གི་ཕུང་པོ་ཁམས་དང་སྐྱེ་མཆེད་ལྷར་དྲན་པ་ཤིན་ཏུ་གལ་ཆེ་བས། དེ་སྔོན་དུ་སོང་བར་བྱས་ལ། བདག་གི་རྣལ་འབྱོར་བསྐྱེད་པར་བྱ་སྟེ། ལྷ་མོ་བཅུ་གསུམ་གྱི་རྣལ་འབྱོར་རམ། ལཱུ་ཧི་པའི་རྒྱས་འབྲིང་གང་རུང་ངམ། རྡོ་རྗེ་དྲིལ་བུ་པའི་གང་རུང་གི་རྣལ་འབྱོར་བསྒོམ། མཆོད་པ་རྒྱས་པས་མཆོད་ལ།
ཡི་གེ་བདུན་པ་བརྒྱ་རྩ་བརྒྱད་བཟླའོ། ། དེ་ནས་མདུན་གྱི་མཎྜལ་སྟོང་པའི་ངང་ལས་གཞལ་ཡས་ཁང་དུ་བསམ། དབུས་ཀྱི་མེ་ཏོག་ཚོམ་བུ་དང༌། བུམ་པ་དང༌། མར་མེ་དང་བཅས་ཧྃ་ངྃ་བྃ་ལས་རྡོ་རྗེ་རྣལ་འབྱོར་མ་ཞལ་གཅིག་ཕྱག་གཉིས་མ་རྡོ་རྗེ་དང༌། ཐོད་པ་དང༌། ཁ་ཊྭཱཾ་ག་འཛིན་པ་སྟེ། མཁའ་སྤྱོད་མ་བཞིན་དུ་བསྐྱེད། ཕྱོགས་བཞིའི་ཚོམ་བུ་ལ། ལྃ་མྃ་པྃ་ཏཱྃ་ལས་སྙིང་པོའི་རྣལ་འབྱོར་མ་བཞི་བསྐྱེད།
ཕྱི་རོལ་གྱི་ཚོམ་བུ་བརྒྱད་ལ་ཧཱུྃ་རིང་པོ་བརྒྱད་ལས་སྒོ་མཚམས་མ་བརྒྱད་དུ་བསྐྱེད། གོ་ཆ་བཅིང་བ་དང༌། ཡེ་ཤེས་པ་གཞུག་པ་དང༌། དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པ་དང༌། མཆོད་བསྟོད་རྒྱས་པར་བྱ་བ་རྣམས་ལཱུ་ཧི་པ་ལ་སོགས་པ་བཞིན་དང་འདྲ། གཏོར་མ་གཉིས་སྦྱངས་ལ། བསྐྱེད་པ་དང་དབུལ་ཐབས་གཞན་དང་འདྲ། འབུལ་བའི་ཡུལ་ནི། དཀར་གཏོར་གོང་གི་རྣལ་འབྱོར་མ་ལྔ་ལ་དབུལ། དམར་གཏོར་སྒོ་མཚམས་མ་བརྒྱད་ལ་དབུལ་ཞིང༌།
གསོལ་བ་དྲག་ཏུ་གདབ་བོ། ། དེ་ནས་ཚོགས་ཀྱི་ཡོ་བྱད་བྱིན་གྱིས་བརླབས་པ་དང་འབུལ་བ་དང༌། ལོངས་སྤྱོད་པ་དང༌། ལྷག་མའི་གཏོར་མའི་བར་གཞན་དང་འདྲ་བར་བྱའོ། ། དེ་ལ་པྲ་རྟེན་དེ་དབང་མ་ཐོབ་པ་ཅིག་ཡིན་ན། ལྷག་གཏོར་མ་ཐོངས་ཀྱི་བར་ལ་ཡོལ་བས་བར་བཅད་པའི་ཕག་ཏུ་བཞག་གོ ། དབང་ཐོབ་ན་ལྷན་ཅིག་ཏུ་བསྡད་པས་བཏུབ་བོ། ། སྒྲུབ་པ་པོ་གཉིས་ཀྱིས་བདག་ཉིད་སངས་རྒྱས་སུ་བསྐྱེད་ཅིང་མཆོད་པ་ནས་བཟུང་སྟེ། ཆོ་ག་རྫོགས་ཀྱི་བར་དུ་གཉིས་ཀའམ། རེ་མོས་ཀྱིས་ཀྱང་རུང་སྟེ།
སྒྲ་མ་ཆག་པར་སུམྦྷ་ནི་བཟླས་པ་གལ་ཆེའོ། ། དེ་ནས་པྲ་རྟེན་དེ་ཁྱེའུ་ཡིན་ན་ཡུམ་དང་བཅས་པའི་ཧེ་རུ་ཀ བུ་མོ་ཡིན་ན་ཡབ་དང་བཅས་པའི་རྡོ་རྗེ་ཕག་མོ་དམ་ཚིག་པ་བསྐྱེད། གོ་ཆ་བཅིང༌། དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་ཨཱཿས་མཚན་པ། སྙིང་གར་ཧཱུྃ་ལས་རྡོ་རྗེ་ཧཱུྃ་གིས་མཚན་པར་བསྒོམ། ཡེ་ཤེས་པ་གཞུག དབང་བསྐུར་ཞིང་རིགས་ཀྱི་བདག་པོའི་རྒྱས་གདབ། མཆོད་ཡོན་ཞབས་བསིལ་སྔོན་དུ་འགྲོ་བའི་མཆོད་པ་དང༌།
ནང་བདུད་རྩིའི་མཆོད་པས་མཆོད་བསྟོད་པས་བསྟོད། ཡི་གེ་བདུན་པ་ཡང་མང་དུ་བཟླས་ཤིང༌། རྟེན་གྱི་མིག་ལ་བྱུག མཐེ་བོང་ལ་བསྐུ་བའི་རྫས་ལ་ཡི་གེ་བདུན་པ་མང་དུ་བཟླས་ལ། མཐེ་བོང་ལ་བསྐུས་ནས་ཨུར་ཏེ་འོད་ལྷག་པ་བྱ། མཐེ་བོང་གི་འཕར་རྩའི་སྟེང་དུ་དྲིའི་ཐིག་ལེ་ལྔ་བྱས་ལ། བྃ་ལྃ་མྃ་པྃ་ཏཱྃ་ལྔ་ལས། ནང་གི་རྣལ་འབྱོར་མ་ལྔར་བསྐྱེད། གོ་ཆ་བཅིང༌། ཡེ་ཤེས་པ་གཞུག
དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་ཅིང༌། ཅི་འབྱོར་གྱི་མཆོད་པ་དབུལ། དེ་ནས་མར་མེ་དང་དཀྱིལ་འཁོར་བར་དུ་བཅུག་ལ། པྲ་རྟེན་ལ་མཐེ་བོང་བསྟན་ཅིང་ཅི་མཐོང་བ་སྨྲོས་ཤིག གང་ལ་ཡང་སྐྲག་པར་མ་བྱེད་ཅིག ཅེས་ཐོག་མར་བསྒོས་ལ། དེ་ནས་སློབ་དཔོན་སྨྲ་བཅད་བྱས་ལ། གང་དང་གང་འདོད་པའི་དོན་ཡིད་ཀྱིས་དྲི་བར་བྱའོ། ། དེ་ལྟར་ན་འདོད་པའི་དོན་མི་འགྲུབ་མི་སྲིད་གསུང༌། རྗེ་མལ་ལོ་ཙཱ་བས་གཉལ་དུ་མཛད་པའི་ལོ་རྒྱུས་ཀྱང་གསུང་ངོ༌། །
དོན་གྲུབ་པ་དང༌། དཀྱིལ་འཁོར་དང༌། མཎྜལ་དང༌། མཐེ་བོང་གི་ལྷ་ལ་མཆོད་པས་མཆོད། བཟོད་པར་གསོལ། ཡེ་ཤེས་པ་གཤེགས། དམ་ཚིག་པ་བདག་ལ་བསྡུ། པྲ་རྟེན་དང་བླ་མ་ལ་ཁ་ཟས་དང་ནོར་གྱིས་མཉེས་པར་བྱ། ལས་ཀྱི་རྗེས་མི་མངོན་པར་བྱའོ། ། པྲ་སེན་དབབ་པའི་མན་ངག་གོ། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
