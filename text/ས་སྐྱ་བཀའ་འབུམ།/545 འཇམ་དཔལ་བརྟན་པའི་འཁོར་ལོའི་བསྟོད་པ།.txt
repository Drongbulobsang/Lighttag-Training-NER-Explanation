ས་སྐྱ་བཀའ་འབུམ།
པོད ༥༤༥
འཇམ་དཔལ་བརྟན་པའི་འཁོར་ལོའི་བསྟོད་པ།
༼བ༽ ༄༅། །འཇམ་དཔལ་བརྟན་པའི་འཁོར་ལོའི་བསྟོད་པ་བཞུགས།། ༄༅། ཨོཾ་སྭ་སྟི་སིདྡྷཾ། ན་མོ་མཉྫུ་གྷོ་ཥཱ་ཡ། རྒྱལ་བ་ཀུན་གྱི་ཡེ་ཤེས་ལས་གྲུབ་པས། ། ཡི་གེ་མུྃ་ལས་རྣམ་པར་སྐྱེད་པ་པོ། ། ཐུགས་རྗེ་ཆེན་པོས་སྲིད་པར་བཞུགས་པས་ན། ། སྣ་ཚོགས་པདྨོ་རྒྱས་པའི་གདན་དང་ནི། ། ཡང་དག་ཤེས་པས་ཞི་ལ་གནས་པའི་ཕྱིར། ། བསིལ་ཟེར་བྱེད་པའི་དབུས་ན་བརྗིད་པར་བཞུགས། །
ཐབས་དང་ཤེས་རབ་གཉིས་མེད་མཉམ་སྦྱོར་བས། ། གཞོན་ནུའི་ཞབས་གཉིས་རྡོ་རྗེ་སྐྱིལ་མོ་ཀྲུང༌། ། བདེན་གཉིས་དོན་མཚོན་མགོན་པོའི་ཕྱག་གཉིས་ཀྱིས། ། མཐུ་སྟོབས་བརྙེས་སླད་རལ་གྲི་འདེབས་པའི་ཚུལ། ། བརྩེ་ཆེན་སྲིད་པའི་ཉེས་པས་མ་གོས་ཤིང༌། ། ཤེས་བྱ་མ་ལུས་ཇི་བཞིན་མཁྱེན་པའི་ཕྱིར། ། ཨུཏྤལ་མཐོན་མཐིང་ཟེའུ་འབྲུའི་ཕྲེང་བ་ཅན། ། གླེགས་བམ་དང་བཅས་རྟག་ཏུ་ལེགས་པར་བསྣམས། ། བསོད་ནམས་ཡེ་ཤེས་དཔལ་གྱི་ཚོགས་རྫོགས་པས། ། མཚན་དཔེས་རབ་མཛེས་གསེར་བཟང་འབར་བའི་མདངས། །
ཕུལ་བྱུང་ཡོན་ཏན་དུ་མའི་གཏེར་གྱུར་སླད། ། རིན་ཆེན་གྱིས་སྤྲས་དར་གྱི་ན་བཟས་ཀླུབས། ། གདོད་ནས་དག་ཅིང་ཉེ་བར་ཞི་བས་ན། ། ཟླ་བ་ཉ་ལྟར་ཤིན་ཏུ་དེས་པའི་ཚུལ། ། དབྱིངས་དང་ཡེ་ཤེས་ཀུན་ཏུ་རོ་གཅིག་པས། ། སྤྱི་གཙུག་མི་འཁྲུགས་རྒྱལ་བའི་དབང་པོས་བརྒྱན། ། བདེ་ཆེན་རོལ་པས་མགོན་པོ་འགྱིང་བའི་སྐུ། ། དུས་ཀྱི་དགྲར་གྱུར་རལ་པ་ཨཉྫའི་མདོག ། རྒ་ཤིའི་འཇིགས་སྤངས་གཞོན་ནུར་གྱུར་པ་སྟེ། ། གཞན་དོན་དགྱེས་པས་འཛུམ་པའི་ཞལ་རས་ཅན། །
སྣ་ཚོགས་སྤྲུལ་མཛད་འོད་ཟེར་མཐའ་ཡས་པ། ། བཅོམ་ལྡན་འཇམ་པའི་དཔལ་ལ་ཕྱག་འཚལ་ལོ། ། ཁྱོད་གསུང་རིག་སྔགས་སྦྱར་བའི་ཡི་གེ་ཨོཾ། ། རྒྱལ་བ་ཀུན་གྱི་སྐུ་ཡི་ས་བོན་ཏེ། ། ཡི་གེ་ལྔ་ནི་ཐུབ་པ་ཀུན་གྱི་གསུང༌། ། དམ་ཆོས་ཐམས་ཅད་གཅིག་ཏུ་བསྡུས་པའི་སྒོ། ། མུྃ་ནི་ཡིད་དེ་བདེ་གཤེགས་ཐམས་ཅད་ཀྱི། ། གཉིས་མེད་ཡེ་ཤེས་མཚོན་པར་བྱེད་པའོ། ། དེ་སླད་བཅོམ་ལྡན་ཁྱོད་ཀྱི་གསང་སྔགས་འདི། ། གསང་གསུམ་མཚོན་བྱེད་རིགས་གསུམ་སྐུལ་བྱེད་ཅིང༌། །
ཆོས་རྣམས་ཀུན་གྱི་སྙིང་པོར་གྱུར་པས་ན། ། རྒྱལ་བ་ཀུན་གྱི་གསང་སྔགས་ལགས་པར་ཁུམས། ། ཕུལ་བྱུང་དངོས་གྲུབ་ཉེ་བར་འགུགས་བྱེད་ཅིང༌། ། ཡིད་སྐྱོབ་བྱེད་པ་དེ་ལ་ཕྱག་འཚལ་ལོ། ། ཁྱོད་ཀྱི་ཐུགས་ཀའི་ཤེས་རབ་འཁོར་ལོ་ནི། ། སངས་རྒྱས་ཀུན་གྱི་ཐུགས་ཀྱི་རང་བཞིན་ཏེ། ། འཁོར་ལོའི་རྟེན་གྱུར་ཟླ་བ་རྒྱས་པ་ཡིས། ། འཇིག་རྟེན་པ་དང་ཐུན་མོང་ཡེ་ཤེས་མཚོན། ། གང་གིས་ཡེ་ཤེས་ཟེར་གྱིས་སྐྱེ་བོ་ཡི། ། བདག་འཛིན་གཅོད་ཕྱིར་འཁོར་ལོ་རྩིབས་བརྒྱད་པ། །
ཉོན་མོངས་གནས་གྱུར་ཡེ་ཤེས་ལྔ་རྣམས་དང༌། ། རང་བཞིན་སྐྱེ་མེད་རྡུལ་བྲལ་དམ་པའི་དོན། ། འཆི་འཕོ་མེད་ཅིང་མིང་དང་བྲལ་བའི་ཚུལ། ། ཉེ་བར་སྟོན་ཕྱིར་ཨ་ར་པ་ཙ་ན། ། སྤྲོས་མེད་དོན་ལས་རྣམ་པར་སྤྲོས་པ་དང༌། ། ཚད་མེད་པ་དང་མི་འཇིགས་མཚོན་པའི་ཕྱིར། ། ནི་པྲ་པཉྩའི་ཡི་གེ་རྣམ་པ་བཞི། ། མིང་ཚིག་ཡི་གེའི་ཚོགས་ལ་དབང་འབྱོར་ཞིང༌། ། ཐབས་དང་ཤེས་རབ་ལས་འཁྲུངས་དབྱངས་དང་ནི། ། གསལ་བྱེད་ཡི་གེས་བརྒྱན་ལ་ཕྱག་འཚལ་ལོ། །
བློ་མཆོག་བཅོམ་ལྡན་མགོན་པོ་འཇམ་དབྱངས་ཀྱི། ། སྐུ་དང་གསང་སྔགས་ཤེས་རབ་འཁོར་ལོ་རྣམས། ། རྒྱལ་བ་ཀུན་གྱི་སྐུ་གསུང་ཐུགས་ཉིད་དུ། ། བསྟོད་པ་འདི་ནི་དཔལ་ལྡན་འཕགས་པས་བགྱིས། ། དེ་ལས་དགེ་བ་གང་གི་སྟོན་ཟླ་ལྟར། ། དྲི་མེད་ནམ་མཁའི་ངོས་ལྟར་ཡངས་པ་གང༌། ། ཉེ་བར་བསགས་དེས་ནམ་མཁའི་མཐས་གཏུགས་པའི། ། ལུས་ཅན་ཐམས་ཅད་འཇམ་དབྱངས་ཉིད་གྱུར་ཅིག ། འཕགས་པ་འཇམ་དཔལ་བརྟན་པའི་འཁོར་ལོའི་བསྟོད་པ། ། ལུང་རིགས་ཀྱི་དེ་ཁོ་ན་ཉིད་སྨྲ་བའི་བཙུན་པ་འཕགས་པས་སྦྱར་བའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
