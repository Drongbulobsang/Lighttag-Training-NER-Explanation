ས་སྐྱ་བཀའ་འབུམ།
པོད ༢༤
མངོན་རྟོགས་ཀྱི་ཊཱིཀ་ཆུང་།
༼ཁ༽ ༄༅། །མངོན་རྟོགས་ཀྱི་ཊཱིཀ་ཆུང་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འཁོར་ལོ་སྡོམ་པ་སྒྲུབ་པའི་ཐབས་འདིའི། བསྐྱེད་རིམ་རྩ་རྒྱུད་རྡོ་རྗེ་མཁའ་འགྲོ་ལ་བརྟེན། རྫོགས་རིམ་སཾ་པུ་ཊིའི་དཔྱིད་ཐིག་ལ་བརྟེན་པའོ། ། འདིའི་ཕྱག་འཚལ་བ་ལ་སོགས་པའི་དགོས་པའི་དོན་ལ་སོགས་པའང་སྤྱི་དང་འདྲ་བར་ཤེས་པར་བྱའོ། ། དེའང་ཡི་དྭགས་གདན་ལ་སོགས་པ་དོན་ཆེན་པོའི་ཡོན་ཏན་གྱི་རྟགས་ཀྱི་སྒོ་ནས་བསྟོད་པའོ། ། ཚིག་གི་དོན་ཡང་འདིར་མ་བཀོད་དོ། ། བཤད་པར་དམ་བཅའ་བ་ཡང་གཞུང་འདི་ཉིད་དུ་ཤེས་པར་བྱ།
མངོན་པར་རྟོགས་པ་ནི། དང་པོར་ཤྲཱི་ཧེ་རུ་ཀ་ཨ་ཧཾ། ཞེས་བརྗོད་ལ་ངག་དག་པར་བྱ་སྟེ། སྙིང་གར་ཧཱུྃ་བསམས་པ་ཙམ་གྱིས་སེམས་དག དེའི་འོད་ཀྱིས་ལུས་ལྷར་བསམ་པ་ནི་སྐུའི་དག་པའོ། ། དེའི་སྙིང་གར་ཧཱུྃ་བསམས་ལ། དེའི་འོད་ཀྱིས་བླ་མ་དང་ཡི་དམ་ལྷ་སུམ་ཅུ་རྩ་བདུན་མདུན་གྱི་ནམ་མཁར་སྤྱན་དྲངས་ལ་ཞབས་ལ་ཕྱག་བྱ། མཆོད་པ་རྣམ་པ་ལྔས་ཀྱང་མཆོད། ཡིད་ཀྱིས་མཆོད་པའང་བྱ། དེ་ནས་གུར་ནས་འབྱུང་བའི་ཚིག་བཅད་ཀྱིས་རྒྱུན་བཤགས་བྱ།
ཚད་མེད་བཞི་འདིར་མི་བཞེད་ཡེ་ཤེས་ཀྱི་ཚོགས་དང༌། སྭ་བྷཱ་ཝའི་སྔགས་ཀྱིས་ཆོས་ཐམས་ཅད་སྟོང་པར་བསྒོམས་ཏེ་སེམས་ཙམ་དུ་བྱ། ཤཱུ་ནྱ་ཏཱའི་སྔགས་ཀྱི་སེམས་ཉིད་ཀྱང་སྟོང་པར་བྱའོ། ། དེ་ཙམ་གྱིས་ནི་རྒྱུ་ཚོགས་གཉིས་བསག་པའོ། ། འབྲས་བུ་ལྷ་བསྐྱེད་པ་ལ་དང་པོར་སྲུང་བའི་འཁོར་ལོ་ནི། བླ་མའི་ཞལ་ནས། སྟོང་པའི་ངང་ལས་ནཱ་དའོ། ། དེ་ལས་ཐིག་ལེ། དེ་ལས་ཟླ་ཚེས། དེ་ལས་ཧ།
དེ་ལས་ཞབས་སྐྱེད། དེ་ལྟར་ན་ཧཱུྃ་ངོ༌། ། དེ་ལས་པྃ་འཕྲོས་པས་པདྨ། དེ་ལས་རྃ་འཕྲོས་པས་ཉི་མ། ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པའོ། ། དེ་ནས་ངག་ཏུ་ཧཱུྃ་བཞི་པ་བརྗོད་ཅིང༌། རྡོ་རྗེའི་ལྟེ་བའི་ཧཱུྃ་ལས་འོད་ཟེར་འབར་བ་ལས། འཕྲོས་པའི་ཁྭ་གདོང་མ་ལ་སོགས་པ་བརྒྱད་ཀྱི། ཁྭ་གདོང་ལས་ཁྭ་གདོང་མ་གཅིག་སྟེང་དུ་སྤྲོ། ཁྱི་གདོང་ལས་ཁྱི་གདོང་མ་གཅིག་འོག་ཏུ་སྤྲོས་ལ་དེ་དག་གིས་ཕྱོགས་བཅུའི་བགེགས་རྣམས་བཀུག་པར་བསམ།
ཡང་ཧཱུྃ་ལས་ཕུར་བུ་དང་ཐོ་བ་སྤྲོས་ཏེ་ཕྱག་གཡས་གཡོན་དུ་གཏད་ལ་གྷ་གྷ་ལ་སོགས་པ་བརྗོད་ཅིང་ཕུར་བུ་བཏབ། དེ་ནས་ཕྱོགས་སྐྱོང་གི་ཕྱོགས་ཀྱི་རོ་རྣམས་ལས་རྭ་བ། མཚམས་ཀྱི་རོ་རྣམས་ལས་དྲྭ་བ། སྟེང་གི་ལས་གུར་དང་བླ་རེ། འོག་གི་ལས་རྡོ་རྗེའི་ས་གཞི་བསམ། དེའི་ཕྱི་རོལ་ཏུ་མེ་རི་འབར་བ་བསམ། དེ་དག་གི་དུས་སུ་སྔགས་རྣམས་ཀྱང་བརྗོད་དོ། ། དེར་ཆོས་འབྱུང་གི་ནང་དུ་ལེའུ་སུམ་ཅུ་རྩ་གཉིས་པ་ནས་བརྡས་བསྟན་པའི་འབྱུང་བ་རིམ་བརྩེགས་གྱུར་པ་ལས་གཞལ་ཡས་ཁང་དུ་བསམས་ཏེ། འབྱུང་བའི་གོ་རིམ་ཀྱང་རླུང་ནས་བསྟན་པ་ནི་ཇི་ལྟར་གནས་པའི་རིམ་པ་ཡིན་ལ། འདིར་ས་ནས་བསྟན་པར་འགྱུར་བའི་གོ་རིམ་ཡིན་གསུང༌།
འབྱུང་བ་རིམ་བརྩེགས་ལས་བྱུང་བའི་གཞལ་ཡས་ཁང་གི་ནང་དུ། སྣ་ཚོགས་རྡོ་རྗེ་དང་པདྨ་བསམ། དེ་སྟེང་དུ་ཨཱ་ལི་ལས་ཟླ་བ། ཀཱ་ལི་ལས་ཉི་མ། དེའི་བར་དུ་ཧཱུྃ་དང་ཨྃ་ལས་རྡོ་རྗེ་དང་གྲི་གུག་ཧཱུྃ་དང་ཨྃ་གིས་མཚན་པའོ། ། དེ་དག་ཡོངས་སུ་གྱུར་པ་ལས་རྒྱུའི་རྡོ་རྗེ་འཆང་སྐུ་མདོག་དཀར་པོ། ཡབ་ཡུམ་ཞལ་བཞི་ཕྱག་བཅུ་གཉིས་པའོ། ། དེ་ནས་མངལ་སྐྱེས་ཡིན་པས་འབྲས་བུའི་རྡོ་རྗེ་འཆང་དུ་བསྐྱེད་པའི་ཕྱིར། བཅོམ་ལྡན་འདས་ཀྱི་རྡོ་རྗེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། བུ་གར་བྷྱྃ་གིས་མཚན་པ།
ཡུམ་གྱི་པདྨ་སྟོང་པའི་ངང་ལས་ཨ་ལས་པདྨ་ཨས་མཚན་པ་བུ་གར་བྷྱྃ་གིས་མཚན་པའོ། ། དེ་ནས་བསྲུབ་པ་དང་སྲུབ་པའི་སྦྱོར་བ་ལས། སྙོམས་འཇུག་གི་སྒྲས་དེ་བཞིན་གཤེགས་པ་རྣམས་བསྡུས་ནས་བདག་གི་ཞལ་ནས་ཞུགས། སྙིང་གར་འོད་དུ་ཞུ། རྡོ་རྗེའི་ལམ་ལས་ཡུམ་གྱི་པདྨར་བབས་པ་ལས་ཡབ་ཡུམ་འོད་དུ་ཞུ་བར་བསམ། དེ་ནས་ཐིག་ལེ་ལས་བྱུང་བའི་སངས་རྒྱས་རྣམས་ཀྱིས། ཨོཾ་མ་ཧཱ་རཱ་ག ལ་སོགས་པའི་སྔགས་ཀྱིས་བསྐུལ་བས་ཐིག་ལེ་ལས་ཡིག་འབྲུ་གཉིས་སུ་གྱུར། དེ་ལས་འབྲས་བུའི་རྡོ་རྗེ་འཛིན་པ་བཞེངས་པར་བསམ་མོ། ། དེ་ནས་ཞལ་བཞི་པའི་སྔགས་ཀྱིས།
ཞལ་བཞི་ཕྲིན་ལས་བཞི་དང༌། དགའ་བ་བཞི་ལ་སོགས་པའི་ངོ་བོར་བྱིན་གྱིས་བརླབ། དྷརྨ་དྷཱ་ཏུའི་སྔགས་ཀྱིས་སྐུ་ཐམས་ཅད་འབྲས་བུའི་རྡོ་རྗེ་འཆང་དུ་བྱིན་གྱིས་བརླབ། དེ་ནི་བསྙེན་པའོ། ། ཉེ་བར་སྒྲུབ་པ་དང༌། སྒྲུབ་པ་ཡང་གོ་སླའོ། ། སྒྲུབ་པ་ཆེན་པོ་ནི་ལུས་ཀྱིས་འབར་བའི་ཕྱག་རྒྱ་དང༌། ངག་ཏུ་ཕཻཾ་ཞེས་བརྗོད་དེ། ཡབ་ཡུམ་གཉིས་སྤྱན་དྲངས་ལ་བསྟིམ། དབང་བསྐུར་བ་ཡང་འབར་བའི་ཕྱག་རྒྱ་དང་ཕཻཾ་གྱི་སྒྲས།
སངས་རྒྱས་དང་བྱང་ཆུབ་སེམས་དཔའ་རྣམས་སྤྱན་དྲངས་ལ། གསོལ་བ་གདབ་ཅིང་དབང་བསྐུར་བས་ཡབ་ཡུམ་གཉིས་ཀ་ལ་ཅོད་པན་མི་བསྐྱོད་པ་བསམས་ལ། ཕྱི་ནང་གི་མཆོད་པ་ཅི་རིགས་པས་མཆོད་དེ། མཁའ་གསང་བྱིན་གྱིས་བརླབ་པ་སྔར་བཞིན་ཤེས་པར་བྱའོ། ། དེས་ནི་དང་པོ་སྦྱོར་བའོ།། །། ད་ནི་དཀྱིལ་འཁོར་རྒྱལ་མཆོག་ལ། དེ་ཡང་གཙོ་བོའི་ཐུགས་ཀའི་ཧཱུྃ་གི་འོད་ཟེར་གྱིས་བདེ་བར་གཤེགས་པ་སྤྱན་དྲངས། ཡབ་ཡུམ་གྱི་སྨིན་མཚམས་ནས་མར་ཞུགས། སྙིང་གར་བབས། ལྟེ་བའི་ཨྃ་ལས་འོད་བྱུང་བས་དེ་དག་སྙིང་གར་ཞུ།
དེ་ཡང་སྐད་ཅིག་ཙམ་གྱིས་བཞུ། དེ་ཡུམ་གྱི་བྷ་གར་བབས། དེ་ལས་རྟེན་དང་བརྟེན་པ་དུས་གཅིག་ཏུ་བསྐྱེད་དོ། ། དེ་ནས་ཡུམ་གྱི་བྷ་གའི་ཡབ་རྡོ་རྗེའི་ལམ་ནས་དྲངས་ལ་ཡབ་ལ་བསྟིམ། ཡུམ་པདྨ་ནས་དྲངས་ལ་ཡུམ་ལ་བསྟིམ། དེ་ཡང་གཞུང་ལས་དབྱེ་འདོད་ཅེས་པ་དང༌། ཐ་དད་ཅེས་པ་ཡབ་ཡུམ་ཐ་དད་དུ་དྲང་ཞིང་བསྟིམ་པ་ལ་གསུང༌། ཕྱིན་ཅི་ལོག་ཏུ་ངེས་པར་སྦྱར། ཞེས་པ་སྤྱིར་དཀྱིལ་འཁོར་རྒྱལ་མཆོག་སྤྲོ་བ་ནི་ཡུམ་གྱི་བྷ་ག་ནས་སྤྲོ་བ་ཡིན་པ་ལ། འདི་བཟློག་པ་སྟེ་ཡབ་ཀྱི་ཐུགས་ཀར་དྲངས་ལ།
དེ་ནས་སྙིང་པོའི་རྣལ་འབྱོར་མ་བཞི་ནས་དམ་ཚིག་གི་འཁོར་ལོའི་བར་དུ། རང་རང་གི་གནས་ནས་སྤྲོས་ཏེ་ཞར་ལ་ནང་གི་དཀྱིལ་འཁོར་གསལ་གདབ་པ་ཡིན་གསུང༌། དེ་ཡང་མགོ་བོར་པུལླཱི་ར་མཱ་ལ་ཡ། ལ་སོགས་པའང་ཕྱི་ནང་གཉིས་ཀར་ཕྱོགས་གཅིག་ཏུ་བསྟན་ཏེ། ཕྱི་ནི་གཙོ་བོ་ཡིན་ལ། ནང་ནི་ཞར་བྱུང་ཡིན་གསུང༌། དེ་ཡང་ཕྱིར་སྤྲོས་པ་དང་ནང་དུ་ལུས་ལ་བསྒོམ་པ་དུས་མཉམ་གསུང༌། དེ་ཡང་མཁའ་འགྲོ་མ་ནི་གཡས་དང་པོའི་ཕྱག་མཚན་རྡོ་རྗེ་ལ། ལཱ་མཱ་གཡོན་གྱི་དྲིལ་བུ་ལ། ཁཎྜ་རོ་ཧཱ་གཡས་འོག་མ་གླང་ལྤགས་འཛིན་པ་ལ།
རཱུ་བི་ནི་གཡོན་འོག་མ་ལ། སྒོ་མ་བཞི་གཡས་པའི་ཕྱག་ལྷག་མ་བཞི་ལ། མཚམས་མ་བཞི་ཕྱག་གཡོན་པའི་ལྷག་མ་བཞི་ལ་བསྒོམ། ཁཎྜ་ཀ་པཱ་ལི་དང༌། རབ་ཏུ་གཏུམ་མོ་ལ་སོགས་པའི་དཔའ་བོ་དང༌། རྣལ་འབྱོར་མ་ནི། སྤྱི་བོ་ལ་སོགས་པའི་ཡུལ་སོ་སོར་བསྒོམ་པ་སྟེ། མི་ཕྱེད་མ་ལ་སོགས་པའི་རྩ་སུམ་ཅུ་སོ་གཉིས། སོ་དང་སེན་མོ་བསྐྱེད་པ་ལ་སོགས་པའི་ཁམས་རྣམས་ནི་དཔའ་བོ་ཉེར་བཞི། པུལླཱི་ར་མཱ་ལ་ཡ་ལ་སོགས་པའི་ཡུལ་ཉེར་བཞི་ནི་སྤྱི་བོ་ལ་སོགས་ཀྱི་ལུས་ཀྱི་ཆ་ཤས་སོ། །
དེ་ལྟར་ཕྱི་ནང་གཉིས་གྲུབ་སྟེ་གཅིག་ཏུ་བསྒོམ་གསུང༌། བཅོམ་ལྡན་འདས་ཀྱི་ཞལ་ལ་སོགས་པ་འདི་རྡོ་རྗེ་མཁའ་འགྲོའི་རྗེས་སུ་འབྲང༌། ལོ་ཧི་པ་ཨ་བྷི་དྷ་ནའི་རྗེས་སུ་འབྲང་གསུང་ངོ༌། ། ཡེ་ཤེས་དམ་ཚིག་ཅེས་པ་ལ་སོགས་པས་ལས་རྒྱལ་མཆོག་སྟོན། དེ་ཡང་ཡེ་ཤེས་པ་གཞུག་པ་དང༌། དབང་བསྐུར་བ་དང༌། མཆོད་པ་དང༌། དག་པ་རྗེས་སུ་དྲན་པ་རྣམས་ཏེ། དང་པོ་ནི་ས་བོན་གྱི་འོད་ཟེར་གྱིས་ལྷ་སུམ་ཅུ་རྩ་བདུན་གྱི་འཁོར་ལོ་སྤྱན་དྲངས་ལ། ཛཿཧཱུྃ་བཾ་ཧོཿ
ལན་ལྔ་བརྗོད་པས་བསྟིམ་གསུང༌། དབང་ཡང༌། དབང་གི་ལྷ་སྤྱན་དྲངས་ལ་གསོལ་བ་བཏབ་པས། དབང་བསྐུར་ཏེ་མཁའ་འགྲོ་མ་ལ་སོགས་པ་བཞི་ལ་མི་བསྐྱོད་པ་ནས་རིན་འབྱུང་གི་བར་གཡོན་སྐོར་དུ། གཞན་རྣམས་དམ་ཚིག་གི་འཁོར་ལོའི་བར་དུ་ཕྱོགས་ཀྱི་ལྷ་རྣམས་ལ་མི་བསྐྱོད་པ་ནས་རིན་འབྱུང་གི་བར་དུ་གཡོན་སྐོར་དུ། མཚམས་རྣམས་གཡས་སྐོར་དུ་རྒྱས་གདབ་སྟེ། འདི་སློབ་དཔོན་བྷུ་རི་པའི་དགོངས་པ་དང་གཅིག་གསུང་ངོ༌། ། མཆོད་པ་ཡང་ཕྱིའི་མཆོད་པ་ལྔ་དང༌། ནང་གི་བདུད་རྩི་དང༌། གསང་བའི་མཆོད་པ་ཡུམ་གྱི་བདེ་བ་ཉམས་སུ་བསྟར་བའོ། །
དེ་ནས་ལྷའི་རྣམ་པར་ཞེན་པ་སྤང་བའི་ཕྱིར། རྣམ་པ་ལྷ་ལ། ངོ་བོ་བྱང་ཆུབ་ཀྱི་ཕྱོགས་སུ་དག་པ་དྲན་པར་བྱ་སྟེ། དེ་དག་གི་བཤད་པ་ལོ་ཧི་པ་ལྟར་གསུང་ངོ༌། ། བར་འདིར་འོག་གི་བཟླས་པ་བྱ་སྟེ་རྩ་སྔགས་དང་སྙིང་པོ་ལ་སོགས་སོ་སོའམ། ལོ་ཧི་པར་གསུངས་པ་ལྟར་བཟླས་ཀྱང་རུང་ངོ༌། ། དེ་ནས་དེས་སྐྱོ་ན་རྫོགས་རིམ་བསྒོམ་ལ་གཏོར་མ་གཏང༌། རྫོགས་པའི་རིམ་པ་ཡང་འདིར་བསྟན་པར་བྱས་པ་ཡིན་གྱི། ཇི་ལྟ་བར་བསྒོམ་པའི་དམིགས་པ་རྣམས་དཔྱིད་ཐིག་ཏུ་ཤེས་པར་བྱ་གསུང༌། རྣལ་འབྱོར་བཞི་ལས་མཉམ་གཞག་བསྐྱེད་རྫོགས་གཉིས་ཀྱིས་བསྟན་ནས།
གཏོར་མའི་རྣལ་འབྱོར་དང༌། བདུད་རྩི་མྱང་བའི་ཆོ་ག་གཅིག་ཏུ་བསྟན་ཏེ། གཞུང་ཉིད་ན་གསལ་ལོ། ། གཏོར་མ་དབུལ་བའི་སྔགས་དང༌། སློབ་དཔོན་འདིའི་ཐུགས་དགོངས་ཀྱི་བསྡུས་པ་འདི་ཀ་ཙམ་མོ་གསུང༌། ཆོ་ག་གསུམ་པ་ནི་སྤྱོད་ལམ་གྱི་དུས་སོ། ། ཟས་ཀྱི་རྣལ་འབྱོར་ནི། ཙཎྜཱ་ལཱི་སྦར་བའི་མེའི་དུར་ཁྲོད་དུ་སྙིང་གར་ལྷ་སུམ་ཅུ་རྩ་བདུན་གསལ་གདབ། ཡེ་ཤེས་པ་དགུག་ཅིང་ཞལ་ནས་གཞུག དམ་ཚིག་པ་ལ་བསྟིམ།
ལྗགས་ཧཱུྃ་ལས་རྡོ་རྗེར་བསམས་ལ། ནང་གི་སྦྱིན་སྲེག་གི་ཚུལ་དུ་ལོངས་སྤྱད་དོ། ། ནག་པོ་མངོན་རྟོགས་ཀྱི་ཏི་པ་ན་ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
