ས་སྐྱ་བཀའ་འབུམ།
པོད ༡༡༩
སྐྱབས་སུ་འགྲོ་བ་དང་སེམས་བསྐྱེད་པའི་ཆོ་ག
༼ཇ༽ ༄༅། །སྐྱབས་སུ་འགྲོ་བ་དང་སེམས་བསྐྱེད་པའི་ཆོ་ག་བཞུགས།། ༄༅། །རྗེ་བཙུན་ས་སྐྱ་པ་ལ་ཕྱག་འཚལ་ལོ། ། སྐྱབས་འགྲོ་ཐུན་མོང་བ་ཙམ་དབོག་པར་འདོད་པས་སློབ་དཔོན་གྱི་རྗེས་སུ་བཟླས་པ་འདི་སྐད་བྱ་སྟེ། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ་ཞེས་ལན་གསུམ་བྱ། དེའི་རྗེས་ལ་འདི་སྐད་ཅེས་བརྗོད་པར་བྱ་སྟེ།
བདག་ཇི་སྲིད་འཚོའི་བར་དུ་སྐྱབས་གསུམ་འཛིན་པའི་དགེ་བསྙེན་དུ་སློབ་དཔོན་གྱིས་གཟུང་དུ་གསོལ། དེའི་རྗེས་སུ་ཐུན་མོང་མ་ཡིན་པའི་སྐྱབས་འགྲོ་དབོག་པར་འདོད་ན་ཡང་སློབ་དཔོན་གྱི་རྗེས་སུ་བཟླས་པ་བརྗོད་པར་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་ནས་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་སྐྱབས་སུ་མཆིའོ་ཞེས་ལན་གསུམ་དུ་བརྗོད་པར་བྱའོ། ། ཐུན་མོང་དང་ཐུན་མོང་མ་ཡིན་པའི་སྐྱབས་སུ་འགྲོ་བའི་ཆོ་གའོ། ། སྐྱབས་སུ་འགྲོ་བ་ལ་བདུན་ཏེ། རྒྱུ་དང༌།
ཡུལ་དང༌། ཚུལ་ཇི་ལྟར་སྐྱབས་སུ་འགྲོ་བ་དང༌། དེའི་ཕན་ཡོན་དང༌། བསླབ་བྱ་དང༌། སྒྲའི་དོན་དང༌། དབྱེ་བ་དང་ཁྱད་པར་བསྟན་པའོ། ། དང་པོ་ལ་གཉིས། རང་འཇིགས་པས་སྐྱབས་སུ་འགྲོ་བ་དང༌། དད་པས་སྐྱབས་སུ་འགྲོ་བའོ། ། དང་པོ་ནི་ཚེ་འདིའི་དགྲ་དང་གདོན་དང་འབྱུང་པོའི་གནོད་པས་སྐྱབས་སུ་འགྲོ་བའང་ཡོད།
ཚེ་ཕྱི་མའི་ངན་སོང་དང་འཁོར་བས་འཇིགས་ནས་སྐྱབས་སུ་འགྲོ་བའང་ཡོད་དོ། ། གཉིས་པ་ཡུལ་གང་ལ་སྐྱབས་སུ་འགྲོ་ཞེ་ན། དཀོན་མཆོག་གསུམ་སྟེ། དེའང་སངས་རྒྱས་ནི་སྐྱོན་ཐམས་ཅད་སྤངས་ཤིང་ཡོན་ཏན་ཐམས་ཅད་རྒྱས་པ་ལ་བྱ། ཆོས་ནི་དེས་གསུངས་པའི་ལམ་ཡིན་ལ། དེ་སྒྲུབ་པ་ཉམས་སུ་ལེན་པ་ལ་ནི་དགེ་འདུན་ཏེ། ཉན་རང་དང་བྱང་ཆུབ་སེམས་དཔའི་དགེ་འདུན་ནོ། ། དེ་དག་ལ་སྐྱབས་སུ་འགྲོ་བར་བྱའོ། ། གསུམ་པ་ཚུལ་ཇི་ལྟར་སྐྱབས་སུ་འགྲོ་ན་ཐུན་མོང་དུ་སངས་རྒྱས་ལ་སྟོན་པར་འཛིན། ཆོས་ལ་ལམ་དུ་འཛིན།
དགེ་འདུན་ལ་གྲོགས་སུ་འཛིན་པ་ཡིན་ལ། ཁྱད་པར་ནི་འོག་ཏུ་བརྗོད་པར་བྱའོ། ། ཕན་ཡོན་ནི་ལྔ། སྡོམ་པ་ཐམས་ཅད་སྐྱེ་བའི་རྒྱུ་ཡིན་པ་དང༌། བསྲུང་བ་ཆེན་པོར་འགྱུར་བ་དང༌། ལོག་པར་མོས་པའི་ལས་ཀྱི་སྒྲིབ་པ་བསྲབས་པ་དང༌། དམ་པ་དམ་པ་ཞེས་བྱ་བའི་གྲངས་སུ་འགྲོ་བ་དང༌། བསྟན་པ་ལ་དགའ་བའི་ལྷ་རྣམས་ཀྱིས་བསྲུང་བའོ། ། དང་པོ་ནི་སྐྱབས་སུ་མ་སོང་ན་སྡོམ་པ་ཐམས་ཅད་མི་སྐྱེ་སྟེ། མཛོད་ལས།
ཀུན་ལ་བསྙེན་གནས་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། ། ཅེས་སོ། ། སྐྱབས་གསུམ་བདུན་ཅུ་པ་ལས། གསུམ་ལ་སྐྱབས་འགྲོའི་དགེ་བསྙེན་ཏེ། ། དེ་ནི་སྡོམ་བརྒྱད་རྩ་བ་ཡིན། ། ཞེས་འབྱུང་ངོ༌། ། གཉིས་པ་སྐྱབས་སུ་སོང་བ་ལ་མི་དང་མི་མ་ཡིན་པའི་བར་དུ་གཅོད་པ་གང་གིས་ཀྱང་མི་ཚུགས་པས་བསྲུང་བ་ཆེན་པོར་འགྱུར་བ་ཡིན་ནོ། ། གསུམ་པ་ནི་འཁོར་བ་ཐོག་མ་མེད་པ་ནས་དབང་ཕྱུག་དང་ཚངས་པ་ལ་སོགས་པ་ལ་སྐྱབས་སུ་སོང་བས་ལས་ཀྱི་སྒྲིབ་པ་འདག་པར་འགྱུར་བ་ཡིན་ཏེ། ལོག་པར་མོས་པའི་ལས་ཀྱི་སྒྲིབ་པ་བསྲབས་པ་ཞེས་བྱའོ། །
བཞི་པ་ནི་སྐྱབས་གསུམ་འཛིན་པའི་དགེ་བསྙེན་ཡིན་པས་ན་དམ་པའི་ཁོངས་སུ་ཆུད་པའོ། ། ལྔ་པ་སྐྱབས་སུ་སོང་བ་དེ་ལ་བསྟན་པ་ལ་དགའ་བའི་ལྷ་རྣམས་ཀྱིས་བསྲུང་བར་འགྱུར་བ་ཡང་ཡིན་ནོ། ། སྤྱི་དོན་ལྔ་པ་བསླབ་པར་བྱ་བ་ལ་གཉིས། ཐུན་མོང་གི་བསླབ་བྱ་དང༌། ཁྱད་པར་གྱི་བསླབ་བྱའོ། ། དང་པོ་ནི་ཐོས་པ་ལས་བྱུང་བའི་ས་རྣམ་པར་གཏན་ལ་དབབ་པ་ལས་འབྱུང་བ། སྐྱེས་བུ་དམ་པ་དང་འགྲོགས་པ་དང༌། དམ་པའི་ཆོས་ཉན་པ་དང༌། ཚུལ་བཞིན་དུ་ཡིད་ལ་བྱ་བ་དང༌། ཆོས་དང་རྗེས་སུ་མཐུན་པའི་ཆོས་སྒྲུབ་པ་ཞེས་བྱའོ། །
ཡང་བཞི་སྟེ། དབང་པོ་མི་རྒོད་པར་བྱ་བ་དང༌། སེམས་ཅན་ལ་སྙིང་བརྩེ་བར་བྱ་བ་དང༌། དུས་དུས་སུ་དཀོན་མཆོག་མཆོད་པ་ལ་བརྩོན་པར་བྱ་བ་དང༌། སྡོམ་པ་ཅི་ནུས་པ་ཡང་དག་པར་བླང་བར་བྱའོ། ། སོ་སོའི་བསླབ་བྱ་ནི། འཕགས་པ་མྱ་ངན་ལས་འདས་པ་ཆེན་པོའི་མདོ་ལས། གང་ཞིག་སངས་རྒྱས་སྐྱབས་འགྲོ་བ། ། དེ་ནི་ཡང་དག་དགེ་བསྙེན་ཏེ། ། ནམ་དུའང་ལྷ་ནི་གཞན་དག་ལ། །
སྐྱབས་སུ་སོང་བ་མ་ཡིན་ནོ། ། དམ་པའི་ཆོས་ལ་སྐྱབས་ཚོལ་ན། ། འཚེ་ཞིང་གནོད་པའི་སེམས་དང་བྲལ། ། དགེ་འདུན་ལ་ཡང་སྐྱབས་སོང་ན། ། མུ་སྟེགས་ཅན་ལ་ཕྱོགས་མི་བྱ། ། ཞེས་གསུངས་པ་ལྟ་བུའོ། ། གཞན་ཡང་བླ་མ་དམ་པའི་བརྒྱུད་པའི་མན་ངག་གིས་གསུང་བ་ནི་དུས་རྒྱུན་གྱི་མཆོད་པ་དང༌། ཁྱད་པར་གྱི་མཆོད་པ་དང༌། ཅི་ཟ་ཅི་འཐུང་གི་ཕུད་ཀྱིས་མཆོད་པ་བྱ་བ་དང༌། སྲོག་དང་བྱ་དགའི་ཕྱིར་ཡང་དཀོན་མཆོག་མི་སྤང་བ་དང༌།
ཕྱོགས་གང་དུ་འགྲོ་ཡང་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་ཞིང་ཕྱོགས་དེའི་དཀོན་མཆོག་ལ་སྐྱབས་འགྲོ་བྱ་བ་དང༌། ན་ཚ་སྡུག་བསྔལ་ཅི་བྱུང་ཡང་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་བ་དང༌། སངས་རྒྱས་ལ་གུས་པར་བྱ་ཞིང་རྟེན་སྐུ་གཟུགས་དམན་པ་གཅིག་ལའང་གུས་པར་བྱ་བ་དང༌། ཆོས་ལ་གུས་པར་བྱ་ཞིང་ཡི་གེ་རྡོག་པོ་གཅིག་ལ་ཡང་གུས་པར་བྱ་བ་དང༌། དགེ་འདུན་ལ་གུས་པར་བྱ་ཞིང་སེམས་བསྐྱེད་པའི་བྱང་ཆུབ་སེམས་དཔའི་ན་བཟའ་གཅིག་ཚུན་ཆོད་ལའང་གུས་པར་བྱ་བའོ། ། དྲུག་པ་སྒྲའི་དོན་ནི་ཚེ་འདིའི་འཇིགས་པ་དང༌། ཕ་རོལ་གྱི་ངན་སོང་གི་འཇིགས་པ་ལས་སྐྱོབ་པ་དང༌། འཁོར་བའི་འཇིགས་པ་ལས་སྐྱོབ་པས་སྐྱབས་ཡིན་ལ། དེར་འགྲོ་བས་ན་སྐྱབས་སུ་འགྲོ་བ་ཡིན་ཏེ། དཔེར་ན་ཆར་རམ་རླུང་གིས་འཇིགས་པ་ནི་བྲག་ལ་སྐྱབས་སུ་འགྲོ་བ་ལྟ་བུའོ། །
ཐེག་པ་ཆེན་པོ་པ་ནི་དེའི་སྟེང་དུ་ཐེག་པ་དམན་པ་ལས་སྐྱོབ་པར་འདོད་དོ། ། ཇི་སྐད་དུ། རྒྱུད་བླ་མ་ལས། འཚེ་བ་དག་ནི་ཐམས་ཅད་དང༌། ། ཐབས་མ་ཡིན་དང་ངན་སོང་དང༌། ། འཇིག་ཚོགས་ཐེག་པ་དམན་པ་ལས། ། སྐྱོབ་ཕྱིར་སྐྱབས་ཀྱི་དམ་པ་ཡིན། ། ཞེས་གསུངས་སོ། ། བདུན་པ་རབ་ཏུ་དབྱེ་བ་ནི་བཞི་སྟེ། རྒྱུའི་ཁྱད་པར་དང༌།
འབྲས་བུའི་སྐྱབས་གནས་ཀྱི་ཁྱད་པར་དང༌། དུས་ཀྱི་ཁྱད་པར་དང༌། ཆེད་དུ་བྱ་བའི་ཁྱད་པར་རོ། ། དང་པོ་ཉན་རང་ནི་དད་པས་སྐྱབས་སུ་འགྲོ་ལ། ཐེག་པ་ཆེན་པོ་པ་ནི་སྙིང་རྗེས་སྐྱབས་སུ་འགྲོའོ། ། འབྲས་བུའི་སྐྱབས་གནས་ཀྱི་ཁྱད་པར་ནི་ཉན་ཐོས་དགྲ་བཅོམ་པ་ཐོབ་པར་འདོད་པས་དགེ་འདུན་ལ་སྐྱབས་སུ་འགྲོ་ལ། རང་རྒྱལ་རྟེན་འབྲེལ་རྟོགས་པར་འདོད་པས་ཆོས་ལ་སྐྱབས་སུ་འགྲོའོ། ། ཐེག་པ་ཆེན་པོ་པ་སངས་རྒྱས་ཐོབ་པར་འདོད་པས་སངས་རྒྱས་ལ་སྐྱབས་སུ་འགྲོའོ། ། རྒྱུད་བླ་མ་ལས། སྤང་ཕྱིར་སླུ་བའི་ཆོས་ཅན་ཕྱིར། །
མེད་ཕྱིར་འཇིག་དང་བཅས་པའི་ཕྱིར། ། ཆོས་རྣམས་གཉིས་དང་དགེ་འདུན་ནི། ། གཏན་གྱི་སྐྱབས་མཆོག་མ་ཡིན་ནོ། ། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་གཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཕྱིར། ། ཞེས་གསུངས་སོ། ། དུས་ཀྱི་ཁྱད་པར་ནི། ཐུན་མོང་བ་ཇི་སྲིད་འཚོའི་བར་དུ་སྐྱབས་སུ་འགྲོ་ལ།
ཐུན་མོང་མ་ཡིན་པ་ནི་སངས་རྒྱས་ཐོབ་ཀྱི་བར་དུ་སྐྱབས་སུ་འགྲོའོ། ། ཆེད་དུ་བྱ་བ་ནི་ཉན་རང་རང་གི་ཆེད་དུ་བྱ་བས་སྐྱབས་སུ་འགྲོ་ལ། བྱང་སེམས་ནི་གཞན་གྱི་ཆེད་དུ་བྱ་བས་སྐྱབས་སུ་འགྲོ་བའོ།། །། བླ་མ་རྗེ་བཙུན་ས་སྐྱ་པ་ལ་ཕྱག་འཚལ་ལོ། ། བྱང་ཆུབ་ཀྱི་སེམས་བསྐྱེད་པར་འདོད་པའི་སློབ་མས་བླ་མ་ལ་གསོལ་བ་བཏབ་ནས་སེམས་བསྐྱེད་པར་འདོད་ན་སྦྱོར་བ་དང༌། དངོས་གཞི་དང༌། རྗེས་གསུམ་མོ། ། དང་པོ་ལ་བཞི་སྟེ། རྟེན་དང་མཆོད་པ་བཤམ་པ་དང༌། སེམས་བསྐྱེད་པའི་རྒྱུ་བཤད་པ་དང༌།
མཐུན་པའི་རྐྱེན་ཚོགས་བསག་པ་དང༌། འགལ་བའི་རྐྱེན་སྡིག་པ་སྦྱང་བའོ། ། དང་པོ་ནི་རྟེན་དགྲམ། མཆོད་ཡོན་སྔོན་དུ་འགྲོ་བའི་མཆོད་པ་ལྔ་ཇི་ལྟར་འབྱོར་པ་བཤམ། གཏོར་མ་ཇི་ལྟར་འབྱོར་པ་བཤམ། བླ་མ་དང་དགེ་འདུན་ལ་མཆོད་པའི་ཡོ་བྱད་ཅི་འབྱོར་པ་ཤོམ་དུ་གཞུག གཉིས་པ་ནི་སློབ་མ་དུ་ཡོད་པ་ཁྲུས་བྱས་གྲལ་རིམ་དུ་འཁོད་དུ་བཅུག་ལ། བླ་མ་ལ་མཎྜལ་ཚོམ་བུ་བདུན་པ་ཕུལ་ལ་ལག་ཏུ་མེ་ཏོག་འཛིན་པ་དང་བཅས་པ་ལ་བླ་མས་སེམས་བསྐྱེད་ཀྱི་རྒྱུ་འདི་སྐད་བརྗོད་པར་བྱ་སྟེ། མདོ་སྡེ་རྒྱན་ལས་གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་ལས་སྐྱེ། །
ཞེས་གསུངས་པས་སེམས་བསྐྱེད་སྐྱེ་བའི་རྒྱུ་ནི་ལྔ་སྟེ། གྲོགས་ཀྱིས་བསྐུལ་ནས་སེམས་བསྐྱེད་ཀྱིས། ། ཞེས་བརྗོད་པ་ལ་བརྟེན་ནས་སེམས་བསྐྱེད་སྐྱེ་ཡང་སྲིད། འདི་ནི་མི་བརྟེན་པའི་སེམས་བསྐྱེད་ཅེས་བྱ། གཉིས་པ་རྒྱུ་སྙིང་རྗེ་གོམས་པ་ལས་སྐྱེ་བ་ནི་སྡུག་བསྔལ་ཅན་ལ་བརྟེན་ནས་འདི་དག་བསྒྲལ་བའི་ཕྱིར་སངས་རྒྱས་བྱས་ན་ཅི་མ་རུང་སྙམ་པ་ལས་སྐྱེའོ། ། གསུམ་པ་ནི་རྩ་བ་དད་པ་བརྟན་པས་སྐྱེ་སྟེ། དེ་ཡང་དད་པ་ནི་གསུམ་སྟེ། དཀོན་མཆོག་གམ་དགེ་བའི་བཤེས་གཉེན་ལ་དང་བའི་དད་པ་སྐྱེས་སམ། སངས་རྒྱས་ཐོབ་པར་འདོད་པའི་དད་པ་སྐྱེས་སམ། ལས་རྒྱུ་འབྲས་ལ་ཡིད་ཆེས་པའི་དད་པ་སྟེ།
དེ་དག་ལ་བརྟེན་ཏེ་སྐྱེ་བ་ནི་རྒྱུ་གསུམ་པ་ཡིན་ནོ། ། ཐོས་པ་ལ་བརྟེན་ནས་སྐྱེ་བ་ནི་བཞི། འཁོར་བའི་ཉེས་དམིགས་ཐོས་པ་དང༌། སངས་རྒྱས་ཀྱི་ཡོན་ཏན་ཐོས་པ་དང༌། སེམས་བསྐྱེད་པའི་ཕན་ཡོན་ཐོས་པ་དང༌། དལ་འབྱོར་རྙེད་པར་དཀའ་བ་ཐོས་པའོ། ། དང་པོ་ལ་གསུམ། འཁོར་བའི་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དང༌། འདུ་བྱེད་ཀྱི་སྡུག་བསྔལ་ལོ། །
དང་པོ་ནི་ངན་སོང་གསུམ་སྟེ། དེ་ཡང་སེམས་ཅན་དམྱལ་བ་ལ་ཡང་གཉིས། གྲང་བའི་སེམས་ཅན་དམྱལ་བ་བརྒྱད་དང༌། ཚ་བའི་སེམས་ཅན་དམྱལ་བ་བརྒྱད་དོ། ། དང་པོ་ནི་ཆུ་བུར་ཅན་དང༌། ཆུ་བུར་རྡོལ་པ་ཅན་དང༌། ཨ་ཆུ་ཟེར་བ་དང༌། ཀྱི་ཧུད་ཟེར་བ་དང༌། སོ་ཐམ་ཐམ་དང༌། པདྨ་ལྟར་གས་པ་དང༌།
ཨུཏྤལ་ལྟར་གས་པ་དང༌། པདྨ་ཆེན་པོ་ལྟར་གས་པའོ། ། ཚ་བའི་བརྒྱད་ནི། ཡང་སོས་དང༌། ཐིག་ནག་དང༌། བསྡུས་འཇོམས་དང༌། ངུ་འབོད་དང༌། ངུ་འབོད་ཆེན་པོ་དང༌། ཚ་བ་དང༌། རབ་ཏུ་ཚ་བ་དང༌།
མནར་མེད་པའོ། ། གོང་མ་རྣམས་ཀྱི་སྡུག་བསྔལ་ཡང་ཞིབ་ཏུ་བཤད་ལ། མནར་མེད་ཀྱི་སྡུག་བསྔལ་ནི་སྡུག་བསྔལ་ལ་བར་མཚམས་མེད་དེ། ལྕགས་ཀྱི་ཁང་པ་ཡངས་པ་རབ་ཏུ་བསྲེགས་པའི་ནང་དུ་ལུས་དཔག་ཚད་ཙམ་ལ་ལུས་རྨ་གསར་བ་དང་འདྲ་བའི་འགྲེ་ལྡོག་བྱེད་དོ། ། གཤིན་རྗེའི་སྐྱེས་བུ་རྣམས་ཀྱིས་ཅི་འདོད་ཟེར་ན་ཅི་ཡང་མི་འདོད་མོད་ཀྱི། འོན་ཀྱང་ལྟོགས་སོ་ཞེས་ཟེར་ན་ལྕགས་ཀྱི་ཐུ་ལུམ་འབར་བ་སྙོད་པར་བྱེད་དོ། ། སྐོམ་མོ་ཞེས་ཟེར་ན་ཟངས་བཞུ་བ་ལྡུད་པར་བྱེད་དོ། ། དེ་ལས་གལ་ཏེ་ཕྱི་རོལ་དུ་ཐར་ནའང་ཕྱོགས་དེ་ན་རལ་གྲི་ལོ་མའི་ནགས་ཚལ་དང༌། ཤལ་མ་ལིའི་སྡོང་པོ་དང༌། སྤུ་གྲི་གཏམས་པའི་ལམ་སྟེ་དེ་གསུམ་མཚོན་ཆར་ཆོས་མཐུན་ནོ། །
རོ་མྱགས་ཀྱི་འདམ་དང༌། མེ་མདག་གི་ཕུང་པོ་དང༌། མེ་མ་མུར་གྱི་འོབས་སོ། ། དེ་དག་ཕྱོགས་རེ་རེ་ན་བཞི་བཞི་ཡོད་པས་སྡུག་བསྔལ་བཅུ་དྲུག་ཅེས་བྱ་བ་ཡིན་ནོ། ། དེ་ལ་སོགས་པའི་སྡུག་བསྔལ་རྣམས་ཞིབ་ཏུ་བཤད་ལ་དེ་དག་གི་ཚེའི་ཚད་ཀྱང་བཤད་པར་བྱ་སྟེ། མ་ག་དྷཱའི་ཏིལ་ཁལ་བརྒྱད་ཅུ་ཤོང་བའི་སྦྱང་གང་ལོ་བརྒྱ་བརྒྱ་ལོན་ཅིང་རེ་རེ་ཕྱུང་བས་ཟད་པ་ནི་ཆུ་བུར་ཅན་གྱི་ཚེ་ཡིན་ལ། དེ་བཞིན་དུ་དེའི་འོག་མ་ལ་ཉི་ཤུར་འགྱུར་ཞིང༌། དེ་བཞིན་དུ་དེའི་ཕྱི་མ་ལའང་དེའི་ཉི་ཤུ་འགྱུར་གྱིས་བརྩི་བར་བྱའོ། ། ཚ་བའི་སེམས་ཅན་དམྱལ་བའི་ཚེ་ཚད་ནི་མི་རྣམས་ཀྱི་ལོ་ལྔ་བཅུ་ལ་རྒྱལ་ཆེན་རིས་བཞིའི་ཉིན་ཞག་གཅིག་ཡིན་ལ། རྒྱལ་ཆེན་རིས་བཞིའི་ཚེ་ལོ་ལྔ་བརྒྱ་ནི་དམྱལ་བ་ཡང་སོས་ཀྱི་ཞག་གཅིག་ཡིན་ལ།
དེ་སུམ་བརྒྱ་དྲུག་ཅུ་ལ་ལོ་གཅིག་ཏུ་བྱས་པའི་ལོ་ལྔ་བརྒྱ་ཐུབ་ལ། དེས་གོང་བཞིན་དུ་བསྒྲེས་ལ་འདོད་པའི་ལྷ་རིས་དྲུག་དང༌། ཚ་དམྱལ་དྲུག་བསྒྲེས་ཏེ་ཤེས་པར་བྱའོ། ། རབ་ཏུ་ཚ་བས་ནི་བར་བསྐལ་ཕྱེད་ཐུབ། མནར་མེད་པས་ན་བར་བསྐལ་གཅིག་ཐུབ་བོ། ། དེ་ལ་སོགས་པ་སེམས་ཅན་དམྱལ་བའི་སྡུག་བསྔལ་བཤད་དོ། ། ཡི་དྭགས་རྣམས་ཀྱི་སྡུག་བསྔལ་ནི་ཕྱིའི་སྒྲིབ་པ་ཅན་ཞེས་བྱ་བ་བཟའ་བཏུང་གི་དངོས་པོ་གང་ཡང་མིག་གིས་མི་མཐོང༌། མཐོང་ཡང་རྣག་ཁྲག་ཏུ་འགྲོ་ལ། རྣག་ཁྲག་ཀྱང་འཐུངས་པས་ཁ་ཁབ་མིག་ཙམ་དང་མགྲིན་པ་མོ་ཁབ་ཙམ་ནས་མི་ཤོང༌། ནང་གི་སྒྲིབ་པ་ཅན་ཞེས་བྱ་བ་ཅུང་ཟད་ཤོང་པ་ལྟོ་བ་རྒྱ་མཚོ་ཙམ་མི་ཁེངས་ལ།
ཅུང་ཟད་ལྟོར་སོང་བ་རྣམས་ཀྱང་མེ་མ་མུར་དུ་སོང་ནས་སྡུག་བསྔལ་བསམ་གྱིས་མི་ཁྱབ་པ་སྐྱེད་པར་བྱེད་དོ། ། དེ་དག་གི་ཚེའི་ཚད་ཀྱང་བཤད་པར་བྱ་སྟེ། ཟླ་བ་སུམ་བརྒྱ་དྲུག་ཅུ་ལ་ལོ་གཅིག་ཏུ་བྱས་པའི་ལོ་ལྔ་བརྒྱ་ཐུབ་སྟེ། མདོར་ན་མི་ལོ་ཁྲི་ལྔ་སྟོང་ཐུབ་པ་ཡིན་ནོ། ། དུད་འགྲོའི་སྡུག་བསྔལ་ནི་གཅིག་ལ་གཅིག་ཟ་བ་དང་རབ་ཏུ་བླུན་པ་ཡིན་ཞིང༌། ཤིན་ཏུ་ཚེ་རིང་བས་ནི་བསྐལ་པའང་ཐུབ་བོ། ། མཐོ་རིས་ལ་གསུམ། ཐུན་མོང་དུ་གྱུར་པ། འགྱུར་བའི་སྡུག་བསྔལ། འདུ་བྱེད་ཀྱི་སྡུག་བསྔལ་ལོ། །
ཁྱད་པར་དུ་ལྷ་མ་ཡིན་ལ་ལྷའི་དཔལ་ལ་རང་བཞིན་གྱིས་ཞེ་སྡང་བ་འཐབ་པ་དང་རྩོད་པའི་སྡུག་བསྔལ་དང༌། ལྷ་ལ་འཆི་འཕོ་ཞིང་ལྟུང་བ་ཞེས་བྱ་བ་འཆི་བའི་དུས་སུ་ནམ་མཁའ་ནས་སྒྲ་འབྱུང་བ་ཁྱོད་ད་སྟེ་ཞག་བདུན་ན་ཚེའི་དུས་བྱེད་དོ་ཞེས་བྱ་བའི་སྒྲ་འབྱུང་སྟེ། དེ་བར་ལ་མནར་མེད་པའི་སེམས་ཅན་དམྱལ་བའི་སྡུག་བསྔལ་བས་ཀྱང་ཆེས་ཆེ་བ་འབྱུང་སྟེ། ལྷ་ཚེ་རིང་ཞིང་སྡུག་བསྔལ་ཆེ་བ་ཡིན་ནོ། ། མི་ལ་སྐྱེ་བ་དང་རྒ་བ་དང་ན་བ་དང་འཆི་བ་སྟེ། སྲིད་པའི་ཆུ་བོ་བཞི་དང༌། དགྲ་སྡང་བ་དང་ཕྲད་པ་དང༌། ཕྲད་ཀྱིས་དོགས་པ་དང༌། གཉེན་བྱམས་པ་དང་བྲལ་བ་དང་བྲལ་གྱིས་དོགས་པ་དང༌། འདོད་པ་བཙལ་གྱིས་མི་རྙེད་པ་དང༌།
མི་འདོད་པ་སྤང་གིས་མི་སྤོང་བ་ལ་སོགས་པའི་སྡུག་བསྔལ་ཞིབ་ཏུ་བཤད་པར་བྱའོ། ། བདག་གཞན་སྡུག་བསྔལ་དེ་དག་ལས་བཀྲོལ་ལ་སངས་རྒྱས་ཀྱི་ས་ལ་གཞག་པར་བྱའོ་སྙམ་པའི་བྱང་ཆུབ་ཀྱི་སེམས་བསྒོམ་པར་བྱའོ། གཉིས་པ་དེ་བཞིན་གཤེགས་པའི་ཡོན་ཏན་ཏེ། དེ་བཞིན་གཤེགས་པ་མི་འཁྲུགས་པ་དང༌། ཤར་ཕྱོགས་མངོན་པར་དགའ་བ་དང༌། ནུབ་ཀྱི་བདེ་བ་ཅན་དང༌། སངས་རྒྱས་སྣང་བ་མཐའ་ཡས་ལ་སོགས་པའི་བྱེ་བྲག་གི་ཡོན་ཏན་ཅི་རིགས་པར་བཤད། སངས་རྒྱས་སྤྱིའི་ཡོན་ཏན་སྐུ་བྱད་ལྟ་བས་ཆོག་མི་ཤེས་པ། དབྱངས་སྙན་པ། ཐུགས་མཚུངས་པ་མེད་པ།
ཞེས་བྱ་བ་ལ་སོགས་པའི་ཡོན་ཏན་ཡང་བཤད་ལ། སེམས་ཅན་ཐམས་ཅད་ཀྱི་དོན་དུ་དེ་ལྟ་བུའི་སངས་རྒྱས་ཐོབ་པར་བྱ་ན་ཅི་མ་རུང་སྙམ་པའི་བྱང་ཆུབ་ཀྱི་སེམས་ཡུན་རིང་དུ་བསྒོམ་དུ་གཞུག་གོ ། གསུམ་པ་ཕན་ཡོན་བསྟན་པའི་སྒོ་ནས་སེམས་བསྐྱེད་པ་ནི་དེ་ལྟ་བུའི་སྨོན་པའི་སེམས་ཅུང་ཟད་སྐྱེས་མ་ཐག་ཏུ་བྱང་སེམས་ལས་དང་པོ་པ་མ་རིག་པའི་སྒོ་ངའི་སྦུབས་ན་གནས་པ་བྱང་ཆུབ་ཀྱི་སེམས་ཀྱི་རྩལ་མ་རྫོགས་ཀྱང་ཉན་རང་ཐམས་ཅད་ཟིལ་གྱིས་གནོན་ཏེ། དཔེར་ན་བྱ་ཀ་ལ་པི་ཀའི་ཕྲུ་གུ་སྒོ་ངའི་སྦུབས་ན་འདུག་བཞིན་དུ་བྱ་གཞན་གྱི་སྐད་ཟིལ་གྱིས་གནོན་པ་དང༌། འཁོར་ལོས་སྒྱུར་བའི་རྒྱལ་པོའི་ཕྲུ་གུས་ཀྱང་ཁམས་ཀྱི་རྒྱལ་ཕྲན་ཐམས་ཅད་ཟིལ་གྱིས་གནོན་པར་བྱེད་དོ། ། དམན་པའི་ལུས་མཆོག་ཏུ་སྒྱུར་བར་བྱེད་པ་གསེར་འགྱུར་གྱི་རྩིའི་དཔེ་དང༌། རྙེད་དཀའ་ཞིང་ཕན་འདོགས་ཆེ་བས་ཡིད་བཞིན་གྱི་ནོར་བུ་རིན་པོ་ཆེ་དཔེ་དང༌། འབྲས་བུ་མི་ཟད་པ་ལ་དབང་བསྒྱུར་བའི་ཕྱིར་ལྗོན་ཤིང་གི་དཔེ་དང༌། ངེས་པའི་སྡིག་པ་ཟིལ་གྱིས་གནོན་པས་དཔའ་བོའི་དཔེ། མ་ངེས་པའི་སྡིག་པ་དྲུངས་ནས་འབྱིན་པས་དུས་མཐའི་མེའི་དཔེ་ལ་སོགས་པ་རྣམས་བསྟན་ཏེ།
དེ་ལྟར་ཕན་ཡོན་ཆེན་པོ་དང་ལྡན་ནོ་ཞེས་བརྗོད་ལ་བྱང་ཆུབ་ཀྱི་སེམས་ཡུན་རིང་དུ་བསྒོམ་དུ་གཞུག་གོ ། བཞི་པ་བྱང་ཆུབ་ཀྱི་སེམས་ཀྱིས་སངས་རྒྱས་ཐོབ་པ་ལ་རྟེན་དལ་འབྱོར་འདི་དགོས་ལ། ། འདི་ལ་དགའ་བ་ཁྱད་པར་ཅན་བསྒོམ་ཞིང་དལ་བ་ཡུན་རིང་དུ་མི་གནས་པས་མི་རྟག་པ་བསྒོམ་མོ། ། དེ་ནས་སངས་རྒྱས་ཐོབ་པར་བྱ་བའི་ཕྱིར་བྱང་ཆུབ་ཀྱི་སེམས་བསྒོམ་པར་བྱའོ། ། རྒྱུ་ལྔ་པ་ནི་དེ་དག་གིས་ཀྱང་བྱང་ཆུབ་ཀྱི་སེམས་མ་སྐྱེས་ན་ཚོགས་བསགས་པ་དང་སྡིག་པ་སྦྱང་བ་བྱས་ལ་ཡང་སེམས་བསྐྱེད་པར་བྱའོ། ། སེམས་བསྐྱེད་པའི་རྒྱུ་བསྟན་ཟིན་ཏོ། ། དེ་ནས་མཐུན་པའི་རྟེན་ཚོགས་བསགས་པ་ནི་མཎྜལ་ཚོམ་བུ་བདུན་པའི་ཉི་ཟླ་དབུས་སུ་བལྟབས་ལ་ཚོམ་བུ་ལྔ་པར་བྱས་ལ་དབུས་སུ་སངས་རྒྱས་བཞུགས་པར་བསམ། ཤར་དུ་ཆོས། ལྷོར་དགེ་འདུན། ནུབ་ཏུ་ཐུན་མོང་མ་ཡིན་པའི་དཀོན་མཆོག་དཀྱིལ་འཁོར་གྱི་ལྷ་དང་གསང་སྔགས་དང་རིག་སྔགས།
བྱང་ན་བླ་མ་བཞུགས་པའོ། ། ཡང་ན་བླ་མ་དབུས་སུ། ཤར་དུ་ཐུན་མོང་མ་ཡིན་པའི་དཀོན་མཆོག ལྷོར་སངས་རྒྱས། ནུབ་ཏུ་ཆོས། བྱང་དུ་དགེ་འདུན་བསམ་མོ། ། དེ་རྣམས་ལ་ཐོག་མར་ཕྱག་བྱས་ཏེ། དེའི་སྔགས། ན་མོ་བུདྡྷ་ཡ། ན་མོ་དྷརྨཱ་ཡ།
ན་མ་སྶཾ་གྷཱ་ཡ། ཨོཾ་ན་མཿས་མུ་དྲ་མནྟྲ་མཎྜལ་དེ་ཝ་ཏཱ་བི་ཤྭ་བྷྱཿ ཨོཾ་ན་མོ་གུ་རུ་བྷྱཿ ཡང་ན་དབུས་སུ་ན་མོ་གུ་རུ་བྷྱཿ ཞེས་པ་ནས་བརྩམས་ཏེ། ཤར་དུ་ཐུན་མོང་མ་ཡིན་པའི་སྔགས་བརྗོད་དེས་འགྲེ། དེ་བཞིན་དུ་མཆོད་ཡོན་དབུལ་བར་བྱ་སྟེ། བུདྡྷཱ་ཡ་ཨརྒྷཾ། དེ་བཞིན་དུ་ཨརྒྷཾ་གྱི་གནས་སུ་ཨོཾ་བཛྲ་པུཥྤེ་ཞེས་པ་ལ་སོགས་པ་བརྗོད་ཅིང་བཟེད་ཞལ་དང་བཅས་པས་རང་རང་གི་གནས་སུ་དབུལ་བའམ་བཟེད་ཞལ་མེད་ཀྱང་རུང་སྟེ་དབུལ་བར་བྱའོ། ། དེ་ནས་ཨོཾ་བཛྲ་གྷཎྜེ་ཨཿཞེས་བརྗོད་ཅིང་དྲིལ་བུའང་གནས་ལྔ་རུ་དབུལ་བར་བྱའོ། །
དེ་ནས་ཡིད་ལས་བྱུང་བའི་མཆོད་པ་ནི་ནམ་མཁའི་ཁམས་སུ་རྟེན་དཀོན་མཆོག་ལྔ་དམིགས་ལ་མཆོད་པའི་བྱེ་བྲག་མཆོད་ཡོན་གྱི་སྣོད་དང༌། མེ་ཏོག་གི་སྣོད་ཀོང་བུ་རི་རབ་དང་མཉམ་པ། བདུག་སྤོས་ཀྱི་ཁང་པ་དང༌། མར་མེའི་ཕྲེང་བ་ཉི་ཟླའི་འོད་པས་ཀྱང་ལྷག་པ་དང༌། དྲིའི་དུང་ཆོས་དང༌། བླ་རེ་དང༌། གཞལ་མེད་ཁང་དང༌། ཁྲུས་ཀྱི་རྫིང་བུ་དང༌། དཔག་བསམ་གྱི་ཤིང་དང༌། རིན་པོ་ཆེ་སྣ་བདུན་དང༌།
འདོད་ཡོན་ལྔ་ལ་སོགས་པ་དཔག་ཏུ་མེད་པའི་མཆོད་རྫས་ཀྱིས་ནམ་མཁའི་ཁམས་ཐམས་ཅད་གང་བར་དམིགས་ལ། དུས་ཀྱང་འཁོར་བ་མ་སྟོངས་ཀྱི་བར་རྒྱུན་མི་འཆད་པར་དམིགས་ལ་ངག་ཏུ་ཨོཾ་བཛྲ་གྷཎྜེ་ར་ཎ་པྲ་ར་ཎ། སཾ་པྲ་ར་ཎི་ཏེ། སརྦ་བུདྡྷ་ཀྵེ་ཏྲ། པྲ་ཙ་ལི་ཏེ་པྲཛྙཱ་པཱ་ར་མི་ཏཱ། ནཱ་ད་སཾ་བྷ་བེ་ཏ་བཛྲ་དྷརྨཱ་ཧྲྀ་ད་ཡ་ནི་སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། ཞེས་བརྗོད་ལ་དྲིལ་བུ་འཁྲོལ་དུ་གཞུག་གོ ། དེ་དག་གིས་ནི་མཐུན་པའི་རྐྱེན་ཚོགས་བསགས་པ་བསྟན་ཟིན་ཏོ།། །། དེ་ནས་འགལ་རྐྱེན་སྡིག་པ་སྦྱང་བ་ནི་རྗེས་སུ་བཟླས་པ་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་ཐོག་མ་མེད་པ་ནས་དུས་ད་ལྟ་ལ་ཐུག་གི་བར་དུ་འདོད་ཆགས་དང༌། ཞེ་སྡང་དང༌། གཏི་མུག་གི་དབང་གིས་ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བ་དེ་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། ། སྡིག་པ་བཤགས་པའོ། ། ཡང་མཐུན་རྐྱེན་མ་ལུས་པ་ཚང་བར་བྱ་བའི་ཕྱིར་བསོད་ནམས་ལ་རྗེས་སུ་ཡི་རང་བ་ནི་སོ་སོ་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌།
བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་དག་ལ་རྗེས་སུ་ཡི་རང་བར་བགྱིའོ། ། ཞེས་ལན་གསུམ་བརྗོད་དོ། ། སློབ་དཔོན་གྱིས་དེའི་དོན་བཤད་ལ་རྗེས་སུ་ཡི་རང་བར་བྱའོ། ། དེ་ནས་དགེ་བའི་རྩ་བ་བསྔོ་བ་ནི་དེ་ལྟར་བགྱིས་པའི་དགེ་བའི་རྩ་བ་དེས་བདག་དང་སེམས་ཅན་ཐམས་ཅད་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་ཅེས་བསྔོ་བར་བྱའོ། ། སྦྱོར་བའི་ཆོས་བཞི་བསྟན་ཟིན་ཏོ།། །། དེ་ནས་དངོས་གཞི་སྐྱབས་སུ་འགྲོ་བ་དང་སེམས་བསྐྱེད་པ་ལས་ཐོག་མར་སྐྱབས་སུ་འགྲོ་བ་ནི་རྗེས་སུ་བཟླས་པ་འདི་སྐད་བརྗོད་པར་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག
སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། གསང་སྔགས་དང་རིག་སྔགས་ཀྱི་ཡི་དམ་གྱི་ལྷ་དང་བླ་མ་དམ་པ་ལ་སྐྱབས་སུ་མཆིའོ་ཞེས་ལན་གསུམ་བྱ། དེ་ནས་སེམས་བསྐྱེད་པར་བྱ་སྟེ། དེ་ལ་སྨོན་པ་སེམས་བསྐྱེད་པ་ནི་དགོངས་སུ་གསོལ་གོང་དང་མཐུན། བདག་མིང་འདི་ཞེས་བྱ་བས་སེམས་ཅན་མ་བསྒྲལ་བ་རྣམས་བསྒྲལ་བར་བྱ་བའི་ཕྱིར་དང༌། མ་གྲོལ་བ་རྣམས་དགྲོལ་བར་བགྱི་བ་དང༌། དབུགས་མ་ཕྱུང་བ་རྣམས་དབུགས་དབྱུང་བར་བགྱི་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བའི་ཕྱིར་དུས་གསུམ་གྱིས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་སྲིད་བྱང་ཆུབ་སྙིང་པོར་སྨོན་པ་སེམས་བསྐྱེད་པ་དེ་བཞིན་དུ་བདག་གིས་ཀྱང་སེམས་བསྐྱེད་པར་བགྱིའོ་ཞེས་ལན་གསུམ་བརྗོད་དོ། །
ཡང་སངས་རྒྱས་དང་བྱང་སེམས་བླ་མ་དགོངས་སུ་གསོལ་སྔ་མ་དང་འདྲ་བར་བྱས་ལ་བདག་མིང་འདི་ཞེས་བགྱི་བས་འདས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་སྤྱོད་པ་ཇི་ལྟར་བསླབས་པར་གྱུར་པ་དང༌། མ་འོངས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་བསླབ་པར་འགྱུར་བ་དང༌། ད་ལྟར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པ་དེ་བཞིན་དུ་བདག་གིས་ཀྱང་བྱང་ཆུབ་སེམས་དཔའི་བསླབ་པར་བྱ་བ་རྣམས་ལ་བསླབ་པར་བྱའོ་ཞེས་ལན་གསུམ་བརྗོད་པར་བྱའོ། ། སྐྱབས་སུ་འགྲོ་བ་དང་སེམས་བསྐྱེད་བླངས་པའོ། ། ཡང་སྡིག་པ་བཤགས་པ་མན་ཆད་བླངས་པ་ཐམས་ཅད་བརྟན་པར་བྱ་བའི་ཕྱིར་རྡོ་རྗེ་གུར་གྱི་ཚིགས་སུ་བཅད་པ་འདི་ལན་གསུམ་གྱི་བར་དུ་བརྗོད་པར་བྱ་སྟེ། དཀོན་མཆོག་གསུམ་ལ་སྐྱབས་སུ་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། །
བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད་པར་བྱའོ། ། ཡང་སྨོན་འཇུག་དེ་ཤིན་ཏུ་བརྟན་པར་བྱ་བའི་ཕྱིར་བླ་མའི་རྗེས་སུ་བཟླས་པ་ལན་གསུམ་བྱ་སྟེ། ཇི་ལྟར་དུས་གསུམ་མགོན་པོ་རྣམས། །
བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་སྨོན་པའི་ཚིག་ལན་གསུམ་བརྗོད་པ་དང༌། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། ཞེས་འཇུག་པའི་ཚིག་ལན་གསུམ་བརྗོད་པར་བྱའོ། ། སྨོན་པའི་སེམས་ནི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་བློ་དང༌།
བྱང་ཆུབ་སེམས་དཔའི་སྤྱོད་པ་ཐམས་ཅད་ལ་སྤྱད་པར་བྱའོ་སྙམ་པའི་སེམས་ཀྱང་དར་ཅིག་བསྒོམ་དུ་གཞུག་གོ ། དངོས་གཞིའི་ཆོ་ག་བསྟན་ཟིན་ཏོ།། །། མཇུག་གི་ཆོ་ག་ལ་བཞི་སྟེ། སྐྱབས་སུ་འགྲོ་བ་དང་སེམས་བསྐྱེད་པའི་བསླབ་བྱ་བསྟན་པ་དང༌། སེམས་བསྐྱེད་པ་ལ་སྤྲོ་བ་བསྒོམ་པ་དང༌། ཆོས་སྐྱོང་ལ་གཏོར་མ་སྦྱིན་པ་དང༌། བླ་མ་ལ་ཡོན་དབུལ་ཞིང་དགེ་འདུན་ལ་མཆོད་པའོ། ། དང་པོ་ནི་སྐྱབས་སུ་འགྲོ་བའི་བསླབ་བྱ་ཐུན་མོང་མ་ཡིན་པ་མྱ་ངན་ལས་འདས་པ་ལས། གང་ཞིག་སངས་རྒྱས་སྐྱབས་འགྲོ་བ། ། དེ་ན་ཡང་དག་དགེ་བསྙེན་ཏེ། །
ནམ་དུའང་ལྷ་ནི་གཞན་དག་ལ། ། སྐྱབས་སུ་སོང་བ་མ་ཡིན་ནོ། ། དམ་པའི་ཆོས་ལ་སྐྱབས་སོང་ན། ། འཚེ་ཞིང་གནོད་པའི་སེམས་དང་བྲལ། ། དགེ་འདུན་ལ་ཡང་སྐྱབས་སོང་བས། ། མུ་སྟེགས་ཅན་ལ་ཕྱོགས་མི་བྱེད། ། ཅེས་གསུངས་སོ། ། ཡང་དཀོན་མཆོག་གསུམ་ལའང་སྐྱབས་སུ་འགྲོ་ཞིང་རྟེན་དམན་པ་ཞིག་ལའང་གུས་པར་བྱ་བའོ། ། ཐུན་མོང་གི་བསླབ་བྱ་ནི་དུས་རྟག་ཏུ་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་བ་དང༌། སྲོག་དང་བྱ་དགའི་ཆེད་དུ་ཡང་ལྷ་དཀོན་མཆོག་གསུམ་མི་སྤང་བ་དང༌།
ནད་དང་སྡུག་བསྔལ་ཅི་བྱུང་ཡང་དཀོན་མཆོག་གསུམ་ལ་སྐྱབས་འགྲོ་བྱ་ཞིང་ཐབས་གཞན་གྱིས་མ་ཡིན་པ་དང༌། དུས་རྒྱུན་དུ་མཆོད་པ་དང༌། ཁྱད་པར་གྱི་མཆོད་པ་བྱ་བ་དང༌། ཅི་ཟའི་ཕུད་ཀྱིས་མཆོད་པ་བྱ་བ་དང༌། ཕྱོགས་གང་དུ་འགྲོ་བའི་དཀོན་མཆོག་གསུམ་ལ་སྐྱབས་འགྲོ་བྱ་ཞིང་ཁྱད་པར་དུ་ཕྱོགས་དེའི་དཀོན་མཆོག་ལ་སྐྱབས་འགྲོ་བྱའོ། ། དེ་ལ་སོགས་པ་ཞིབ་ཏུ་བཤད་པར་བྱའོ། ། བྱང་ཆུབ་ཀྱི་སེམས་ཀྱི་བསླབ་བྱ་ནི་དུས་དྲུག་ཏུ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པའི་སྨོན་པའི་སེམས་བསྐྱེད་དང༌། དེའི་རྗེས་ལ་བྱང་ཆུབ་སེམས་དཔའི་སྤྱོད་པ་སྤྱད་པར་བྱའོ་སྙམ་པའི་འཇུག་པའི་སེམས་དྲན་པར་བྱའོ། ། གཞན་ཡང་བྱང་ཆུབ་ཀྱི་སེམས་མི་བརྗོད་པའི་རྒྱུ་ནག་པོའི་ཆོས་བཞི་སྤང་བར་བྱ་སྟེ། བླ་མ་དང་མཆོད་པར་འོས་པ་བསླུ་བ་དང༌།
གཞན་འགྱོད་པའི་གནས་མ་ཡིན་པ་ལ་འགྱོད་པ་སྐྱེད་པ་དང༌། སེམས་བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གི་སྒོ་ནས་སྐུར་བ་འདེབས་པ་དང༌། གཡོ་སྒྱུའི་ཀུན་ཏུ་སྤྱོད་པས་གཞན་སླུ་བ་རྣམས་སྤོང་ངོ༌། ། ཡང་ཕམ་པ་ལྟུང་བའི་ཆོས་བཞི་སྤང་སྟེ། རྙེད་དང་བཀུར་སྟི་ཆགས་པ་ཡིས། ། བདག་བསྟོད་གཞན་ལ་སྨོད་པ་དང༌། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང༌། ། གཞན་གྱིས་བཤགས་ཀྱང་མི་ཉན་པར། ། ཁྲོས་ནས་གཞན་ལ་འཚོག་པ་དང༌། །
ཐེག་པ་ཆེན་པོ་སྤོང་བྱེད་ཅིང༌། ། དམ་ཆོས་འདྲར་སྣང་སྟོན་པའོ། ། ཞེས་ཕམ་པ་ལྟུང་བའི་ཆོས་བཞི་བཤད་ལ་གཞན་ཡང༌། དཀོན་མཆོག་གསུམ་ལ་གསུམ་མི་མཆོད། ། ཅེས་པ་ལ་སོགས་པ་ཉེས་བྱས་ཀྱི་རིགས་སུ་གཏོགས་པ་བཞི་བཅུ་རྩ་དྲུག་དང༌། གཞན་ཡང་བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་རྣམས་སྐབས་ཅི་ཡིན་པ་བཤད་དོ། ། སྐྱབས་འགྲོ་དང་སེམས་བསྐྱེད་ཀྱི་བསླབ་བྱ་བསྡུས་ཏེ་མི་ཉམས་པར་བསྲུང་བ་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པ་འདི་དག་གིས། །
འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་བརྗོད་ལ་དོན་རྟག་ཏུ་བསམ་པར་བྱའོ། ། གཉིས་པ་སྤྲོ་བ་བསྒོམ་པ་ནི། དེང་དུས་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་དུ་ད་གྱུར་ཏོ། ། ཞེས་ལན་གསུམ་ཆེད་དུ་བརྗོད་ལ། དེའི་དོན་ཡང་བཤད་པར་བྱ་སྟེ། མི་ལུས་ཐོབ་པ་དོན་ཡོད་པར་བྱ་སྟེ།
སེམས་བསྐྱེད་པ་ཐོབ་པའི་ཕྱིར་སྔར་མ་ཤི་བ་དོན་ཡོད་པར་བྱས་ཏེ་སེམས་བསྐྱེད་པ་ཐོབ་པས་སོ། ། དེས་ན་མིང་འཕོ་སྟེ་བྱང་ཆུབ་སེམས་དཔའ་ཆེ་གེ་མོ་ཞེས་བྱ་བ་ཡིན་ནོ། ། དོན་འཕོས་ཏེ་ལྷ་དང་མི་རྣམས་ཀྱིས་ཕྱག་བྱ་བའི་འོས་སུ་གྱུར་པ་ཡིན་ཏེ། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། སྲིད་པའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། ། ཞེས་འབྱུང་བ་ཡིན་ནོ། ། དེ་ལྟར་མིང་དང་དོན་འཕོ་བའི་རྒྱུ་མཚན་ཅི་ཞེ་ན།
བྱང་ཆུབ་ཀྱི་སེམས་ལས་རྙེད་པར་དཀའ་བ་ནི་ནམ་མཁའི་མཐས་ཀླས་པའི་འཇིག་རྟེན་གྱི་ཁམས་ན་མེད་ལ། དེ་འོ་སྐོལ་བདག་ཅག་ལྟ་བུ་གང་ཟག་དམན་པས་རྙེད་པ་ནི་ངོ་མཚར་ཆེ་སྟེ། སྤྱོད་འཇུག་ལས། ལོང་བས་ཕྱག་དར་ཕུང་པོ་ལས། ། ཇི་ལྟར་རིན་ཆེན་རྙེད་པ་ལྟར། ། དེ་བཞིན་ཅི་ཞིག་ལྟར་སྟེས་ན། ། བྱང་ཆུབ་སེམས་འདི་བདག་གིས་རྙེད། ། ཅེས་གསུངས་པས་གང་ཟག་དམན་པ་ལོང་བ་ཅིག་གིས་གནས་དམན་པ་ཕྱག་དར་ཁྲོད་ཀྱི་ཕུང་པོ་ལས། དངོས་པོ་ཁྱད་པར་དུ་འཕགས་པ་ཡིད་བཞིན་གྱི་ནོར་བུ་རིན་པོ་ཆེ་རྙེད་པ་དང་འདྲའོ། ། དེས་ན་དགའ་བ་ཁྱད་པར་ཅན་ཡུན་རིང་དུ་བསྒོམ་དུ་གཞུག་གོ །
དེ་ནས་ཆོས་སྐྱོང་བའི་སྲུང་མ་རྣམས་ལ་གཏོར་མ་བཏང་ལ། སེམས་བསྐྱེད་པའི་བར་དུ་གཅོད་པ་བསྲུང་བར་བྱའོ། ། དེ་ནས་ཅི་འབྱོར་པའི་ཡོན་བླ་མ་ལ་དབུལ། དགེ་འདུན་ཚོགས་པ་ལ་ཅི་འབྱོར་པའི་མཆོད་སྟོན་བྱ། བླ་མས་ཀྱང་དེ་ལས་བྱུང་བའི་དགེ་བའི་རྩ་བ་ཐམས་ཅད་བྱང་ཆུབ་ཆེན་པོར་བསྔོས་ལ་ལས་ཀྱི་རྗེས་རྣམས་བསྡུ་བར་བྱའོ། ། དེ་ལྟ་བུའི་སེམས་བསྐྱེད་པའི་ཆོ་ག་འདི་ནི་སེམས་བསྐྱེད་བརྟན་པར་བྱ་བའི་ཚིགས་སུ་བཅད་པ་གཉིས་མ་གཏོགས་པའི་གཞུང་ཐམས་ཅད་སློབ་དཔོན་འཕགས་པ་ཀླུ་སྒྲུབ་ཀྱི་རྗེས་སུ་འབྲངས་ནས་དཔལ་ནཱ་རོ་ཏ་པའི་བཞེད་པ་ཡིན་ལ། མཎྜལ་ཚོམ་བུ་ལྔ་པ་ལ་བརྟེན་ནས་ཕྱིའི་རྟེན་བཅའ་བ་མེད་པའི་གཞུང་ཐམས་ཅད་ནི་སློབ་དཔོན་བིརྺ་པའི་རྗེས་སུ་འབྲངས་ནས་ཇོ་བོ་ག་ཡ་དྷ་རའི་བཞེད་པ་ཡིན་ནོ། ། བླ་མ་གོང་མ་ནི་དཔལ་ནཱ་རོ་ཏ་པའི་རྗེས་སུ་འབྲངས་ནས་མཛད་དོ། ། དེའི་རྗེས་སུ་འབྲངས་ན་སེམས་བསྐྱེད་ཤིན་ཏུ་བརྟན་པའི་ཚིགས་བཅད་གཉིས་མི་བརྗོད། བརྒྱུད་པའི་ལུགས་སོ་སོར་བྱ་བ་མ་གཏོགས་པ་གཉིས་ཀ་ལ་ཆོ་ག་ཐམས་ཅད་ཚང་བར་བྱས་ལ་ཉེས་པ་མེད་པས་ལེགས་ཏེ།
ཆོ་ག་རྒྱས་ཤིང་བརྟན་པའི་ཡན་ལག་ཏུ་གྱུར་པའོ། ། ལྷག་མ་རྣམས་ནི་འདྲའོ། ། ག་ཡ་དྷ་རའི་ལུགས་སུ་བྱེད་ན་མཎྜལ་ཚོམ་བུ་ལྔ་པའི་རྟེན་བཅའ་བ་མི་དགོས་སོ། ། ལྷག་མ་རྣམས་ནི་འདྲ་བ་ཉིད་དུ་བྱའོ། ། བརྒྱུད་པ་གཉིས་ཀྱི་ལུགས་སུ་བྱས་པའི་སྐྱབས་སུ་འགྲོ་བ་དང་སེམས་བསྐྱེད་པའི་ཆོ་ག་དགེ་བསྙེན་གྲགས་པ་རྒྱལ་མཚན་གྱིས་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
