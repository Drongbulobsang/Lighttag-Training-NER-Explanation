ས་སྐྱ་བཀའ་འབུམ།
པོད ༤༤༡
དཔལ་སྒྱུ་མ་བདེ་བ་ཆེན་མོའི་དཀྱིལ་འཁོར་གྱི་སྒྲུབ་ཐབས།
༼ཕ༽ ༄༅། །དཔལ་སྒྱུ་མ་བདེ་བ་ཆེན་མོའི་དཀྱིལ་འཁོར་གྱི་སྒྲུབ་ཐབས་བཞུགས།། ༄༅། །དཔལ་སྒྱུ་མ་ཆེན་མོའི་དཀྱིལ་འཁོར་གྱི་སྒྲུབ་པའི་ཐབས། སྒྱུ་འཕྲུལ་རྣམ་པར་རོལ་པ་ཞེས་བྱ་བ། དཔལ་སྒྱུ་མ་ཆེན་མོ་ལ་ཕྱག་འཚལ་ལོ། ། ཡེ་ཤེས་སྒྱུ་མའི་རྣམ་འཕྲུལ་གྱིས། ། སྲིད་པའི་སྒྱུ་མ་རྣམ་སྦྱོང་བ། ། སྒྱུ་མ་ཆེན་མོར་ཕྱག་འཚལ་ནས། ། སྒྱུ་མ་རྣམ་པར་རོལ་པ་བཤད། ། མྱོང་སྣང་བཞིན་དུ་མ་གྲུབ་ཕྱིར། །
འདི་ཀུན་སྒྱུ་མའི་རྣམ་འཕྲུལ་ཏེ། ། དེ་ཉིད་ལས་ནི་བྱུང་བའི་ཕྱིར། ། གྲོལ་བའང་ཅི་ཕྱིར་སྒྱུ་མ་མིན། ། དེ་ཕྱིར་བུད་མེད་སྒྱུ་མ་ཡི། ། རྣམ་པར་རོལ་པས་རོལ་པ་ཡིས། ། བདེ་ཆེན་རོལ་པས་རོལ་འགྱུར་བའི། ། ཐབས་འདི་བླ་ན་མེད་པ་ཡིན། ། དབང་དང་དམ་ཚིག་ཐོབ་པ་ཡིས། ། དངོས་གྲུབ་དོན་དུ་རྣལ་འབྱོར་བསྒོམ། ། མཉམ་པར་གཞག་དང་ཡན་ལག་གི །
རྣལ་འབྱོར་གཉིས་ཀྱིས་བསྡུས་པ་ཡིན། ། དེ་ལ་མཉམ་པར་གཞག་པ་ལ་གཉིས་ལས། བསྐྱེད་པའི་རིམ་པ་བསྒོམ་པའི་ཚུལ་ནི། སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས། རང་ཧེ་རུ་ཀར་སྐད་ཅིག་གིས་དམིགས་པའི་སྙིང་གར་ཉི་མ་ལ་གནས་པའི་ཧཱུྃ་གི་ཡི་གེ་སྔོན་པོ་ལས་འོད་བྱུང་བས་རང་དང་གཞན་གྱི་སྒྲིབ་པ་སྦྱངས་ནས། མདུན་གྱི་ནམ་མཁར་ཧེ་རུ་ཀའི་དཀྱིལ་འཁོར་བླ་མས་དབུར་བརྒྱན་པ་སྤྱན་དྲངས་ལ། ན་མོ་གུ་རུ་བྷྱཿདང༌། ན་མཿཤྲཱི་ཧེ་རུ་ཀ་མ་ཧཱ་མཱ་ཡཱ་མཎྜལ་བྷྱཿས་བླ་མ་དང་དཀྱིལ་འཁོར་ལ་ཕྱག་འཚལ་ནས། སྙིང་ག་ནས་སྤྲུལ་པའི་མེ་ཏོག་ལ་སོགས་པ་ཕྱི་དང༌། ནང་བདུད་རྩིས་མཆོད་ལ།
བདག་གིས་སྡིག་པ་བགྱིས་པ་དང༌། ། བགྱིད་དུ་སྩལ་དང་ཡི་རང་བ། ། མ་ལུས་སངས་རྒྱས་སྤྱན་སྔར་ནི། ། བདག་གིས་སོ་སོར་བཤགས་པར་བགྱི། ། སངས་རྒྱས་བྱང་ཆུབ་སེམས་དཔའ་དང༌། ། རང་རྒྱལ་དགྲ་བཅོམ་འགྲོ་རྣམས་ཀྱི། ། ཚོགས་ལ་བདག་ནི་ཡི་རང་ངོ༌། ། སྒྱུ་འཕྲུལ་གཙོ་བོ་ཡབ་ཡུམ་དང༌། ། མཁའ་འགྲོ་མ་དང་བཅས་པ་དང༌། ། ཆོས་མཆོག་ལ་ཡང་སྐྱབས་སུ་མཆི། །
དུས་གསུམ་བདེ་གཤེགས་ཐམས་ཅད་དང༌། ། བྱང་ཆུབ་སེམས་དཔའ་ཐམས་ཅད་ཀྱིས། ། བྱང་ཆུབ་སེམས་མཆོག་བསྐྱེད་པ་ལྟར། ། དེ་བཞིན་བདག་གིས་སེམས་བསྐྱེད་དོ། ། བདག་གི་དགེ་བའི་ལས་རྣམས་ཀྱིས། ། སངས་རྒྱས་མྱུར་དུ་འགྲུབ་འགྱུར་ཏེ། ། སེམས་ཅན་འཁོར་བའི་རྒྱ་མཚོ་ལས། ། བླ་མེད་གནས་སུ་སྒྲོལ་བར་ཤོག ། ཅེས་ལན་གསུམ་བརྗོད་ནས། སེམས་ཅན་ཐམས་ཅད་བདེ་བ་མཐའ་དག་དང་ཕྲད་པར་འདོད་པའི་བྱམས་པ་དང༌།
སྡུག་བསྔལ་མཐའ་དག་ལས་བསྒྲལ་བར་འདོད་པའི་སྙིང་རྗེ་དང༌། བདེ་བ་དང་མི་འབྲལ་བར་འདོད་པའི་དགའ་བ་དང༌། ཆགས་སྡང་མེད་ཅིང་མཉམ་པ་ཉིད་ཀྱི་བཏང་སྙོམས་ཏེ་ཚད་མེད་པ་བཞི་བསྒོམ་མོ། ། བསོད་ནམས་ཀྱི་ཚོགས་བསགས་པའོ། ། དེ་ནས་ཧེ་རུ་ཀ་ཨཱཏྨ་ཀོ྅་ཧཾ། ཞེས་བརྗོད་ནས། ཧེ་ནི་ཆོས་ཐམས་ཅད་རྒྱུ་དང་བྲལ་ཞིང་འཕེལ་བ་དང་འགྲིབ་པ་མེད་ལ། ཡོངས་སུ་རྟོག་པ་ཐམས་ཅད་ལས་རྣམ་པར་གྲོལ་བའོ། ། རུ་ནི་ཆོས་ཐམས་ཅད་སྒྲ་བརྙན་དང་འདྲ་ཞིང་དགའ་བ་དང་ལྡན་ལ་སྐྱེ་འགག་དང་བྲལ་བའོ། ། ཀ་ནི་ཆོས་ཐམས་ཅད་གནས་པ་དང་བྲལ་ཞིང་བདེ་བ་དང་ལྡན་ལ་མ་སྐྱེས་པའི་དེ་ཁོ་ན་ཉིད་དེ།
ཡི་གེ་གསུམ་གྱི་དོན་དང་ལྡན་པ་ཉིད་དོ། ། ཞེས་དྲན་པར་བྱས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བདག་དང་སྣང་བ་ཐམས་ཅད་སྟོང་པ་ཉིད་དུ་བསྒོམས་པ་ནི་ཡེ་ཤེས་ཀྱི་ཚོགས་བསགས་པའོ། ། དེ་ནས་སྟོང་པ་ཉིད་ཀྱི་ངང་ལས་སྔོན་གྱི་སྨོན་ལམ་གྱི་རྣམ་འཕྲུལ་ལས་བྱུང་བའི་པཾ་ལས་སྣ་ཚོགས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། ཤར་སྔོ། ལྷོ་སེར། ནུབ་དམར། བྱང་ལྗང༌།
ལྟེ་བ་མཐིང་ནག་ལ་ཧཱུྃ་གིས་མཚན་པ་ལས་ཕྱོགས་ཀུན་དུ་འོད་ཟེར་འཕྲོས་པས་རྡོ་རྗེའི་ས་གཞི་དང༌། རྭ་བ་དང༌། དྲྭ་བ་དང༌། གུར་དང༌། བླ་རེ་དང༌། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བས་ཡོངས་སུ་བསྐོར་བའི་སྲུང་བའི་འཁོར་ལོ་བསྒོམ་མོ། ། དེའི་ནང་དུ་ཨེ་ལས་བྱུང་བའི་ཆོས་ཀྱི་འབྱུང་གནས་ཀྱི་ནང་དུ་ཡྃ་ལས་རླུང༌། རྃ་ལས་མེ། བྃ་ལས་ཆུ། ལྃ་ལས་ས།
བྷྲཱུྃ་ལས་འཁོར་ལོ་རྣམས་འདྲེས་པ་ལས་བྱུང་བའི་གཞལ་ཡས་ཁང་པ་གྲུ་བཞི། ཕྱི་རོལ་ནས་རིམ་པ་བཞིན། སྔོན་པོ། སེར་པོ། དམར་པོ། ལྗང་གུ། དཀར་པོའི་རྩིག་པ་རིམ་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་ཞིང་མདའ་ཡབ་དང་པུ་ཤུས་ཡོངས་སུ་བསྐོར་བ། གཞིའི་ཕྱི་རོལ་འདོད་ཡོན་གྱི་སྣམ་བུ་དམར་པོ་ལ་མཆོད་རྫས་དུ་མ་ཐོགས་པའི་ལྷ་མོ་བཅུ་དྲུག་གིས་བསྐོར་བ། ནང་ཀ་བ་བརྒྱད་དང་ལྡན་ཞིང་སྟེང་རྡོ་རྗེའི་གདུང་བཞིས་མིག་མངས་རིས་སུ་བྲིས་ནས་མཛེས་པར་ཕུབ་པའི་དབུས་ཕྱུར་བུར་གྱུར་པའི་སྟེང་དུ་རྡོ་རྗེ་ནོར་བུ་རིན་པོ་ཆེའི་ཏོག་གིས་མཚན་པ། སྒོའི་སྟེང་དུ་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་པ་ཆོས་ཀྱི་འཁོར་ལོ་དང་གདུགས་དང་རི་དྭགས་དང་བཅས་པ།
གཞན་ཡང་གོས་དང༌། འཕན་དང༌། མེ་ལོང་དང༌། མེ་ཏོག་གི་ཕྲེང་བ་དང༌། རྔ་ཡབ་ལ་སོགས་པའི་རྒྱན་དུ་མས་སྤྲས་ཤིང་ཀུན་དུ་སྒྲིབ་པ་མེད་པའི་ཕྱི་རོལ་གྱི་ཁོར་ཡུག་ཏུ་ཤར་ནས་རིམ་པ་བཞིན་དུ། དྲག་ཏུ་གཏུམ་པ། འཇིགས་པར་བྱེད་པ། འུར་འུར་འབར་བ། ཚང་ཚིང་འཁྲིགས་པ་དང༌། མེ་ནས་རིམ་པ་བཞིན།
དབང་ཕྱུག ནགས་ཚལ། མུན་པ་མི་བཟད་པ། ཀི་ལི་ཀི་ལིའི་སྒྲ་སྒྲོགས་པ། ཧ་ཧ་དགོད་པའི་དུར་ཁྲོད་བརྒྱད་དུ་དེ་ཉིད་ཀྱི་རིམ་པས་བརྒྱ་བྱིན། གཤིན་རྗེ། ཆུ་ལྷ། གནོད་སྦྱིན། མེ་ལྷ། སྲིན་པོ།
རླུང་ལྷ། དབང་ལྡན་ཏེ་ཕྱོགས་སྐྱོང་བ་བརྒྱད། ཤིང་ཆེན་པོ་བརྒྱད་ལ་གནས་པའི་ཞིང་སྐྱོང་ཆེན་པོ་བརྒྱད། མཆོད་རྟེན་ཆེན་པོ་བརྒྱད། ཆུ་ཆེན་པོ་བརྒྱད། མེ་ཆེན་པོ་བརྒྱད། སྤྲིན་ཆེན་པོ་བརྒྱད། གྲུབ་པ་ཐོབ་པའི་དཔའ་བོ་དང༌། རྣལ་འབྱོར་མ་དང༌། འདྲེ་དང༌།
སྲིན་པོ་དང༌། མཁའ་འགྲོ་དང༌། མཁའ་འགྲོ་མ་དང༌། རོ་དང༌། རོ་ལངས་ལ་སོགས་པས་གང་བར་བསམ། གཞལ་ཡས་ཁང་པའི་དབུས་སུ་རྡོ་རྗེའི་ཕྲེང་བས་ཡོངས་སུ་བསྐོར་བའི་པདྨ་དམར་པོ་འདབ་མ་བརྒྱད་པའི་ལྟེ་བར་རོ་དང་བཅས་པའི་ཉི་མའི་གདན་དང༌། ཕྱོགས་བཞིར་ཉི་མ་འབའ་ཞིག་གི་གདན་དང༌། མཚམས་བཞིར་བུམ་པ་ལ་གནས་པའི་བདུད་རྩིས་གང་བའི་ཐོད་པ་བཞི་དང༌། ལྷ་སྣམ་གྱི་ཁོར་ཡུག་ཏུ་བཅུད་སྣ་ཚོགས་ཀྱིས་གང་ཞིང་འབྲས་བུ་དང་ལྡན་པའི་ཤིང་གིས་ཁ་བརྒྱན་པའི་བུམ་པ་བརྒྱད་གནས་པར་བསྒོམ་མོ། ། དེ་ནས་བརྟེན་པ་ལྷ་བསྐྱེད་པའི་ཕྱིར་གདན་དབུས་མའི་སྟེང་དུ་རང་གི་སེམས་ཧེ་རུ་ཀ་ཡབ་ཡུམ་དུ་སྐད་ཅིག་གིས་ལྷག་པར་མོས་ནས་སྙོམས་པར་ཞུགས་པས་རྗེས་སུ་ཆགས་པས་ཉེ་བར་བསྐུལ་བས་ཁམས་གཉིས་བྷ་གར་སོན་པ་སྤྲོས་པས་གདན་བཞིའི་སྟེང་དུ་ཐིག་ལེའི་གཟུགས་བཞིར་བལྟའོ། །
མཐར་རྗེས་སུ་ཆགས་པའི་མེས་ཡབ་ཡུམ་གཉིས་ཀྱང་འོད་དུ་ཞུ་ནས་བདེ་བ་ཆེན་པོའི་ངོ་བོ་ཐིག་ལེ་གཅིག་ཏུ་གྱུར་པར་བསྒོམ་མོ། ། དེ་ནས་སྐད་ཅིག་གིས་ཕྱོགས་བཞིའི་ཐིག་ལེ་རྣམས་རིགས་ཀྱི་མཁའ་འགྲོ་མ་བཞིར་གྱུར་ནས། ཀྱེ་ཧོ་གཉེན་མཆོག་རྡོ་རྗེའི་འོད་ཀྱིས་པདྨ་སད་མཛད་པ། ། ཨ་ལ་ལ་ཧོ། ། བདེ་བ་ཆེན་པོའི་དགྱེས་པའི་གར་མཛོད་ཅིག ། ཉི་མའི་འོད་ཀྱིས་པདྨོ་ཁ་འབྱེད་ལྟར། ། ཨ་ལ་ལ་ཧོ། ། བདེ་བ་ཆེན་པོའི་གར་གྱིས་རབ་ཏུ་དགྱེས་པར་མཛོད། ། ཅེས་མགྲིན་གཅིག་ཏུ་གླུས་བསྐུལ་ནས། ལྷ་མོ་རྣམས་སྐར་མདའི་ཚུལ་གྱིས་དབུས་ཀྱི་ཐིག་ལེ་ལ་འདྲེས་ཤིང་གཅིག་ཏུ་གྱུར་པའི་ཐིག་ལེ་དུམ་བུ་གསུམ་དུ་གྱུར་ཏེ།
འོག་གི་ཐིག་ལེ་ཨཱ་ལི་ལས་ཟླ་བ་དང༌། སྟེང་གི་ཀཱ་ལི་ལས་ཉི་མ་དང༌། བར་གྱི་ཧཱུྃ་ལས་རྡོ་རྗེ་ཁ་ཊྭ྄ཱཾ་ག་ཧཱུྃ་གིས་མཚན་པ་རྣམས་གཅིག་ཏུ་འདྲེས་པ་ལས་བྱུང་བའི་དཔལ་ཧེ་རུ་ཀ་ནི་སྐུ་མདོག་སྔོན་པོ་ཞལ་བཞི་པ་ཕྱག་བཞི་པ། རྩ་བའི་ཞལ་སྔོ་བ། གཡས་སེར་བ། རྒྱབ་དམར་བ། གཡོན་ལྗང་བ། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། མཆེ་བ་གཙིགས་པ། ཕྱག་གཡས་ཀྱི་དང་པོས་རྡོ་རྗེས་མཚན་པའི་ཁ་ཊྭཱཾ་ག་འཕྱར་བ།
གཡོན་གྱི་དང་པོས་བདུད་བཞིའི་ཁྲག་གིས་གང་བའི་ཐོད་པ་འཛིན་པས་ཡུམ་ལ་འཁྱུད་པ། འོག་མ་གཉིས་ཀྱིས་མདའ་དང་གཞུ་འཛིན་ཅིང་འདི་ཉིད་ཀྱིས་མིའི་གཡང་གཞི་གོས་སུ་གྱོན་པ། མི་མགོ་སྐམ་པོ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་ཞིང་སྟག་གི་པགས་པའི་ཤམ་ཐབས་གྲོལ་བ་གཡས་བརྐྱང་བའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ། གར་གྱི་ཉམས་དགུ་དང་ལྡན་པའོ། ། དེའི་པང་ན་གནས་པའི་ཡུམ་སངས་རྒྱས་མཁའ་འགྲོ་མའང་ཁ་དོག་དང་ཕྱག་མཚན་དང་ཉམས་ཡབ་དང་མཚུངས་པ་ཉིད་དེ། འོན་ཀྱང་ཕྱག་རྒྱ་ལྔས་བརྒྱན་ཞིང་མི་མགོ་སྐམ་པོ་ལྔ་བཅུའི་དོ་ཤལ་ཅན་ནོ། ། གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ།
སྙིང་གར་ཧཱུྃ་སྔོན་པོ། ལྟེ་བར་སྭཱ་སེར་པོ། བརླ་གཉིས་ལ་ཧཱ་ལྗང་གུ་བཀོད་ནས། ཡུམ་གྱི་བྷ་ག་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ་དང༌། ཡབ་ཀྱི་གསང་གནས་རྡོ་རྗེ་སྔོན་པོ་རྩེ་མོ་ལྔ་པ་ལྟེ་བ་ལ་ཧཱུྃ་གིས་མཚན་པར་བྱིན་གྱིས་བརླབས་ནས། ལྷ་རྣམས་དབྱུང་བའི་ཕྱིར་སྙོམས་པར་ཞུགས་པ་ལས་བྱུང་བའི་བདེ་བ་ཆེན་པོའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་བསྐུལ་ནས་ཉེ་བར་སྤྱན་དྲངས་པ་ཞལ་དུ་ཞུགས། སྙིང་གར་རབ་ཏུ་བཞུ། ཡུམ་གྱི་མཁར་བབས་པ་ཐིག་ལེ་བཞིར་གྱུར་པ་ལས་བྱུང་བའི་རིགས་ཀྱི་མཁའ་འགྲོ་མ་བཞི་རིམ་པ་བཞིན་ནམ་མཁའི་ཁམས་ཁྱབ་པར་སྤྲོས། རང་རང་དང་རྗེས་སུ་འབྲེལ་བའི་སེམས་ཅན་གྱི་དོན་བྱས། སླར་འདུས་ནས་གཅིག་ཏུ་གྱུར་པ་ལས་ཕྱོགས་བཞིར་འཁོད་པར་བསམས་ཏེ།
དེའང་ཤར་དུ་རྡོ་རྗེ་མཁའ་འགྲོ་མ་སྔོན་མོ་ཞལ་གཡས་སེར། རྒྱབ་དམར། གཡོན་ལྗང་བ། ཕྱག་གཡས་པ་གཉིས་ན་རྡོ་རྗེ་དང་ཁ་ཊྭཱཾ་ག གཡོན་པ་གཉིས་ན་དྲིལ་བུ་དང༌། ཀ་པཱ་ལ་འཛིན་པ། ལྷོར་རིན་ཆེན་མཁའ་འགྲོ་མ་སེར་མོ། ཞལ་གཡས་སྔོ། རྒྱབ་དམར། གཡོན་ལྗང་བ།
ཕྱག་གཡས་པ་གཉིས་ན་རིན་པོ་ཆེའི་རྒྱལ་མཚན་དང༌། རྩེ་གསུམ། གཡོན་པ་གཉིས་ན་བ་དན་རྩེ་གསུམ་པ་དང༌། རྩེ་སྤྱང་འཛིན་པ། ནུབ་ཏུ་པདྨ་མཁའ་འགྲོ་མ་དམར་མོ་ཞལ་གཡས་སེར། རྒྱབ་སྔོ། གཡོན་ལྗང་བ། ཕྱག་གཡས་པ་གཉིས་ན་པདྨ་དང་མདའ། གཡོན་པ་གཉིས་ན་ཀ་པཱ་ལ་དང༌། གཞུ་འཛིན་པ།
བྱང་དུ་སྣ་ཚོགས་མཁའ་འགྲོ་མ་ལྗང་གུ། གཡས་སེར། རྒྱབ་དམར། གཡོན་སྔོ་བ། ཕྱག་གཡས་པ་གཉིས་ན་རལ་གྲི་དང༌། ཌཱ་མ་རུ་དང༌། གཡོན་པ་གཉིས་ན་ཀ་པཱ་ལ་དང༌། ཞགས་པ་འཛིན་པ་སྟེ། ཐམས་ཅད་ཀྱང་ཞལ་བཞི་ཕྱག་བཞི་མ། ཞབས་གཡོན་བརྐྱང་བའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ།
སངས་རྒྱས་མཁའ་འགྲོ་མའི་རྒྱན་དང་ཆ་ལུགས་ཅན་ནོ། ། དེ་ནས་སྔ་མ་ལྟར་དེ་དག་ཐམས་ཅད་ཀྱི་གནས་ལྔ་བྱིན་གྱིས་བརླབ་བོ། ། མིག་ཏུ་ཨོཾ་དཀར་པོ། མགྲིན་པར་ཨཱྃཿདམར་པོ། རྣ་བར་ཨ་སེར་པོ། སྣར་ཥེ་དཀར་པོ། དཔྲལ་བར་ཙི་སེར་པོ། སྙིང་གར་ཧཱུྃ་དམར་པོ་དམིགས་པ་རྣམས། སྐྱེ་མཆེད་རྣམ་པར་དག་པ་རྡོ་རྗེ་མ་དྲུག་ཏུ་བལྟས་ལ། རང་གི་སྙིང་གི་ནང་གི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་སྒྱུ་མ་ཆེན་པོའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས་ལ།
ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་དང༌། བསྟོད་པས་མཉེས་པར་བྱས་ཏེ། རིགས་ཀྱི་མཁའ་འགྲོ་མ་བཞིའི་རྩ་བའི་ཕྱག་གིས་ལྕགས་ཀྱུ། ཞགས་པ། ལྕགས་སྒྲོག དྲིལ་བུ་འཛིན་པ་རྣམས་སྙིང་ག་ནས་རིམ་གྱིས་སྤྲོས་པས་ཡེ་ཤེས་པ་རྣམས་དགུག་པ་དང༌། གཞུག་པ་དང༌། བཅིང་བ་དང༌། དབང་དུ་བྱས་པས་རང་དང་གཉིས་སུ་མེད་པར་གྱུར་པར་བསམ་ཞིང༌། སོ་སོའི་ཕྱག་རྒྱ་དང་ལྡན་པས།
ཨོཾ་ཨེ་ཧྱེ་ཧི་ཤྲཱི་ཧེ་རུ་ཀ་མ་ཧཱ་མཱ་ཡཱ་མཎྜ་ལ་ཙཀྲ་སརྦ་ཌཱ་ཀི་ནཱི། ཞེས་ཀུན་ལ་སྦྱར་ལ། བཛྲ་ཌཱ་ཀི་ནཱི་ཨཾ་ཀུ་ཤ་ཛཿ ཨོཾ་རཏྣ་ཌཱ་ཀི་ནཱི་པཱ་ཤ་ཧྲཱི། ཨོཾ་པདྨ་ཌཱ་ཀི་ནཱི་སྥོ་ཊ་བཾ། ཨོཾ་བི་ཤྭ་ཌཱ་ཀི་ནཱི་ཨཱ་བེ་ཤ་ཨཿ ཞེས་བརྗོད་དོ། ། ཕྱི་མ་ལ་ནི་ཨེ་ཧེ་ཧི་མི་སྦྱོར་རོ། ། དེ་ནས་ཡང་ཧཱུྃ་གི་འོད་ཀྱི་སྣང་བས་མཁའ་འགྲོ་མ་ལྔ་དང་མཉམ་པར་སྦྱོར་བའི་རིགས་ལྔ་རང་རང་གི་རིགས་དང་རྗེས་སུ་འབྲེལ་པའི་སངས་རྒྱས་དང་བྱང་ཆུབ་སེམས་དཔའ་དང༌། ཁྲོ་བོ་དང་ཁྲོ་མོའི་ཚོགས་ཀྱིས་བསྐོར་བའི་དབང་གི་ལྷ་སྤྱན་དྲངས་ལ།
སྔ་མ་བཞིན་མཆོད་ཅིང་བསྟོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། རིགས་ལྔས། དབང་བསྐུར་རྡོ་རྗེ་ཆེན་པོ་ལ། ། ཁམས་གསུམ་པ་ཡིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་ཡང་དག་སྦྱིན། ། བཛྲཱི་བྷ་བ་ཨ་བྷི་ཥིཉྩ་ཧཱུྃ། ཞེས་གསུང་ཞིང༌།
ཡེ་ཤེས་ལྔའི་ངོ་བོ་བདུད་རྩི་ལྔས་གང་བའི་བུམ་པས་དབང་བསྐུར། རིག་མས་གླུ་དང༌། སེམས་དཔས་བཀྲ་ཤིས་དང༌། ཁྲོ་བོས་བར་ཆད་སེལ་བ་དང༌། ལྷ་མོས་མཆོད་པའི་ལས་མཛད་དེ། ཆུའི་རྒྱུན་དེས་ལུས་ཐམས་ཅད་གང༌། དྲི་མ་བཞི་དག དབང་བཞི་ཐོབ། ལམ་བཞི་བསྒོམ་ཞིང༌། སྐུ་བཞི་ཐོབ་པའི་སྐལ་བ་དང་ལྡན་པར་བྱས།
ཆུ་ལྷག་མ་ཡར་ལུད་པས། དབང་རྟགས་སུ་ཧེ་རུ་ཀ་ལ་རྡོ་རྗེ་སེམས་དཔའ་དང༌། མཁའ་འགྲོ་མ་ལྔ་ལ་རིམ་པ་བཞིན་རྟག་པ་དང༌། རྡོ་རྗེ་དང༌། རིན་པོ་ཆེ་དང༌། པདྨ་དང༌། ལས་ཀྱིས་དབུར་བརྒྱན་པར་བསམ་མོ། ། དེ་ནས་མདུན་དུ་མངོན་པར་འདུ་བྱས་པའི་བདུད་རྩི་གཏོར་མ་ལྟར་བྱིན་གྱིས་བརླབས་པ་མྱངས་པས་ལྷ་ཐམས་ཅད་བདུད་རྩིས་ཡོངས་སུ་གང་ཞིང་བདེ་བ་དང་ཏིང་ངེ་འཛིན་གྱི་རོ་དམ་པ་མྱང་བར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད།
དེ་ནས་ལྷ་མོ་རྣམས་དང་འཁོར་འདས་ཐམས་ཅད་ཀྱི་བདག་ཉིད་ཧེ་རུ་ཀ་ལ་མགྲིན་གཅིག་ཏུ་བསྟོད་པར་བསམ་ཞིང༌། མཆེ་བ་གཙིགས་ཤིང་འཇིགས་པའི་གཟུགས། ། སྔགས་ཀྱི་མེ་ཏོག་ཕྲེང་བས་བརྒྱན། ། ཤ་ཆེན་རབ་ཏུ་གསོལ་མཛད་པ། ། ཧེ་རུ་ཀ་ལ་ཕྱག་འཚལ་ལོ། ། ཞེས་བརྗོད་ནས། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་ཀྱང་བརྗོད་དོ། ། དེ་ནས་རྟེན་དང་བརྟེན་པར་བཅས་པའི་དཀྱིལ་འཁོར་སྣང་ལ་རང་བཞིན་མེད་པ་ལ་སེམས་གཏད་དེ། ཇི་སྲིད་གནས་ཀྱི་བར་དུ་ཡིད་མཉམ་པར་གཞག་གོ །
བསྐྱེད་པའི་རིམ་པ་དབྱིབས་ཀྱི་བདག་ཉིད་དོ།། །། དེ་ནས་དམིགས་པ་ཐམས་ཅད་ཉེ་བར་ཞི་ཞིང་ཐབས་ཤེས་རབ་ཟུང་དུ་འཇུག་པར་བྱ་བའི་ཕྱིར། རྫོགས་པའི་རིམ་པ་བསྒོམ་པའི་ཚུལ་ནི། སྙིང་ག་ནས་སྤྲོས་པའི་འོད་ཀྱིས་སྣོད་བཅུད་དང་རྟེན་དང་བརྟེན་པར་བཅས་པའི་དཀྱིལ་འཁོར་རྣམས་རང་ལ་བསྡུས་ཤིང་ཡུམ་ཡང་བསྡུས་ནས། ཡབ་འབའ་ཞིག་ཏུ་གནས་པའི་སྙིང་པདྨ་འདབ་མ་བཞི་པའི་རྣམ་པར་གནས་པའི་དབུས་སུ་ཐིག་ལེའི་ངོ་བོ་ཟླ་བའི་དཀྱིལ་འཁོར་སེན་མོ་བཟླུམ་པ་ཙམ་དང༌། དེའི་སྟེང་དུ་རཀྟའི་ངོ་བོ་ཉི་མའི་དཀྱིལ་འཁོར་ཚད་དེ་ཙམ་གཉིས་ཀྱི་བར་དུ་རླུང་དང་ཁམས་དང་སེམས་འདྲེས་པའི་ཐིག་ལེ་ཡུངས་འབྲུ་ཙམ་ཞིག་བསམས་ནས་དེ་ལ་སེམས་ཅུང་ཞིག་གཏད་དོ། ། དེ་ནས་ཐིག་ལེ་ལས་སྒྲ་སིང་པ་ཅིག་བྱུང་བས་རྐྱེན་བྱས་ནས་སྟེང་གི་ཟླ་བ་ལ་བུ་ག་ཤིན་ཏུ་ཕྲ་བ་ཅིག་དོད་དེ། ཐིག་ལེ་ལས་འོད་ཀྱི་སྲད་བུ་རྟ་རྔ་བརྒྱར་གཤགས་པའི་ཚད་ལྟར་ཕྲ་བ་ཅིག་ལ་ཉི་ཟེར་ལྟར་ཕྲ་བའི་ཨཱ་ལི་ཀཱ་ལི་ཕྲེང་བའི་ཚུལ་དུ་བརྒྱུས་པ་གཅིག་དབུགས་ཕྱིར་རྒྱུ་བ་དང་མཚུངས་པར་འཐོན། ཉི་ཟླ་ཁ་སྦྱོར་ལ་ལན་ཕྱེད་དང་བདུན་དུ་ཀྲིས། ཡིད་ཀྱིས་ཨོཾ་ཞེས་བརྗོད།
དབུགས་ནང་དུ་ཞུགས་པའི་ཚེ་བཅིངས་པ་སླར་གྲོལ་ཡིད་ཀྱིས་ཨཱཿཞེས་བརྗོད། རླུང་གནས་པའི་བུ་ག་ནས་ཞུགས་ཏེ་ཐིག་ལེ་ལ་ཐིམ་པར་བསམ་ཞིང་ཡིད་ཀྱིས་ཧཱུྃ་ཞེས་བརྗོད་དོ། ། འདིའི་རིམ་པས་རྟག་ཏུ་བསྒོམས་པས་རྟགས་དང་ཡོན་ཏན་འབྱུང་བར་འགྱུར་ཏེ། སྔགས་ཀྱི་བདག་ཉིད་ཀྱི་རིམ་པའོ།། །། དེའི་རྗེས་སུ་ཉི་ཟླ་ཐིག་ལེ་དང་བཅས་པ་སྔ་མ་ལྟར་དམིགས་ནས་རླུང་ནང་དུ་དྲངས་པས་ཡི་གེ་དང་བཅས་པའི་སྲད་བུ་འབྱུང་བ་བཞིའི་རླུང་དང་ལྷན་ཅིག་ཐིག་ལེ་ལ་ཐིམ་སྟེ་ཟླ་བའི་བུ་གའང་སུབས་ནས་ཉི་ཟླ་གའུ་འགྲིགས་པ་ལྟར་ཁ་སྦྱར་བར་བསམ་ཞིང་སྟེང་འོག་གི་རླུང་ཡང་ཁ་སྦྱོར་དུ་བྱའོ། ། རླུང་ཕྱིར་གཏོང་བའི་ཚེ་ཡི་གེ་དང་བཅས་པའི་སྲད་བུ་བྱུང་ཞིང་ཕྱེད་དང་བདུན་དུ་དཀྲིས་པར་བསམ་མོ། ། འདིའི་རིམ་པས་རྟག་ཏུ་བསྒོམས་ནས་སྔ་མ་པས་ལྷག་པའི་རྟགས་དང་ཡོན་ཏན་འབྱུང་བར་འགྱུར་ཏེ། དམིགས་པ་དང་བཅས་པའི་ཆོས་ཀྱི་བདག་ཉིད་ཀྱི་རིམ་པ་གཉིས་པའོ།། །། དེའི་རྗེས་སུ་རང་ཉིད་ཧེ་རུ་ཀའི་སྐུ་སྟོད་ཉི་མ་སྐུ་སྨད་ཟླ་བ་ཉི་ཟླའང་ཐིག་ལེ་ལ་ཐིམ་ནས་ཐིག་ལེ་ནམ་མཁའ་ལ་འཇའ་ཚོན་ཡལ་བ་ལྟར་མི་དམིགས་པར་འགྱུར་བའི་ངང་ལ་ཡིད་མཉམ་པར་གཞག་གོ ། ཚུལ་འདི་རྟག་ཏུ་བསྒོམས་པ་ལས་བསམ་གྱིས་མི་ཁྱབ་པའི་ཡེ་ཤེས་སྐྱེ་བར་འགྱུར་ཏེ།
དམིགས་པ་མེད་པའི་ཆོས་ཀྱི་བདག་ཉིད་ཀྱི་རིམ་པ་གསུམ་པའོ།། །། རྒྱ་ཆེར་དེ་ཁོ་ན་ཉིད་ཀྱི་མན་ངག་ལས་ཤེས་པར་བྱའོ། ། རྫོགས་པའི་རིམ་པ་སྟེ་མཉམ་པར་གཞག་པའི་རྣལ་འབྱོར་རོ། ། ཉལ་བ་དང་ནི་ལྡང་བ་དང༌། ། མཆོད་གཏོར་ཟས་ཀྱི་བྱ་བ་དང༌། ། བཟླས་པ་དང་ནི་སྤྱོད་ལམ་སྟེ། ། ཡན་ལག་དྲུག་གིས་ཡན་ལག་བསྡུས། ། དེ་ལ་ཐོག་མར་ཉལ་བའི་ཚེ། སྙིང་གའི་ས་བོན་ལས་འཕྲོས་པའི་འོད་ཀྱིས་ནམ་མཁའི་ཁམས་ཐམས་ཅད་ཁྱབ་སྟེ། ཚུར་འདུས་པས་སྣོད་བཅུད་དང་འཁོར་འདས་རྟེན་དང་བརྟེན་པའི་དཀྱིལ་འཁོར་དང་བཅས་པ་ཐམས་ཅད་གཙོ་བོ་ཡབ་ཡུམ་ལ་བསྡུས་ནས་སྙོམས་པར་ཞུགས་པའི་རྗེས་སུ་ཆགས་པའི་མེས་གཙོ་བོ་ཡབ་ཡུམ་ཡང་འོད་དུ་ཞུ་ནས་ནམ་མཁའི་དབྱིངས་སུ་གཡོ་བ་མེད་པའི་བྱང་ཆུབ་ཀྱི་སེམས་ཀྱི་ཐིག་ལེ་གཅིག་ཏུ་གྱུར་པར་བསམས་ལ་མི་རྟོག་པའི་ངང་ལ་ཉལ་བར་བྱའོ། །
ཉལ་བའོ། ། ལྡང་བའི་ཚེ་སྔོན་གྱི་འཕེན་པའི་དབང་གིས་ཐིག་ལེ་དེ་ལས་ཐིག་ལེ་བཞི་འཕྲོས་པ་ལྷ་མོ་བཞིར་གྱུར་པས་ཀྱེ་ཧོ་ལ་སོགས་པའི་གླུས་བསྐུལ་ཏེ་སླར་འདྲེས་ནས་གཙོ་བོ་ཡབ་ཡུམ་གྱི་སྐུར་བཞེངས་ཏེ་ཐུགས་ཀ་ནས་འཕྲོས་པའི་འོད་ཀྱི་སྣང་བས་རྟེན་དང་བརྟེན་པའི་དཀྱིལ་འཁོར་རྫོགས་པ་སྣོད་བཅུད་དང་བཅས་པར་དམིགས་ལ་ཧཱུྃ་གི་སྔགས་ཀྱི་བྱིན་གྱིས་བརླབ་བོ། ། ལྡང་བའོ། ། དེ་ནས་སྔ་དྲོའི་ཐུན་མཉམ་གཞག་གོང་དུ་བཤད་པ་ལྟར་བསྒོམས་ནས་ཚོགས་འདུམས་ཤིང་བར་ཆད་ཐམས་ཅད་ཞི་བར་བྱ་བའི་ཕྱིར་མཆོད་པ་དང་གཏོར་མ་བྱ་བའི་རིམ་པ་ནི་ཆུ་གཉིས་སྔོན་དུ་འགྲོ་བའི་མཆོད་པ་ལྔ། ནང་གི་མཆོད་པ། གཏོར་མ་གཉིས། རྡོ་རྗེ་དྲིལ་བུ་དང་བཅས་པ་མངོན་དུ་བྱས་ནས་བདག་བསྐྱེད་གཙོ་བོ་འབའ་ཞིག་ཏུ་བསྡུས་ལ། རྫས་རྣམས་བསངས་ཤིང་སྦྱངས་ཏེ། ཡི་གེ་གསུམ་ལས་གྲུབ་པའི་ལྷ་རྫས་སུ་བྱིན་གྱིས་བརླབ་བོ། ། དེ་ནས་བསྒྲུབ་པའི་མཎྜལ་ལ་བ་བྱུང་དྲི་བཟང་དང་བཅས་པས་ཁྱེ་མ་མེད་པར་བྱུག་ཅིང༌།
དེར་རྟེན་གྱི་དཀྱིལ་འཁོར་སྐད་ཅིག་གིས་དམིགས་ལ། ལྷའི་གནས་རྣམས་སུ་དྲིའི་ཐིག་ལེ་མེ་ཏོག་རེ་དང་བཅས་པ་རྣམས་གདན་དུ་མོས་ནས་སོ་སོའི་སྔགས་བརྗོད་ཅིང་མེ་ཏོག་གི་ཚོམ་བུ་བཀོད་པ་རྣམས་སྐད་ཅིག་གིས་ལྷ་རྣམས་སུ་གསལ་བར་དམིགས་ལ། མཚམས་བཞིར་ཡང་ཚོམ་བུ་ཅུང་ཟད་རེ་བཀོད་པ་རྣམས་བདུད་རྩིས་གང་བའི་ཐོད་པ་རྣམས་སུ་བལྟའོ། ། དེ་ནས་རིགས་བདག་གི་རྒྱས་གདབ་པའི་བར་བདག་བསྐྱེད་དང་མཚུངས་པར་བྱས་ལ་གཙོ་བོའི་རིགས་བདག་རྩ་བའི་བླ་མར་མོས་ཤིང་སྟེང་གི་ནམ་མཁའ་ལ་བརྒྱུད་པའི་བླ་མ་ཕྱོགས་བཅུའི་རྒྱལ་བ་མ་ལུས་པའི་ཚོགས་དང་བཅས་པ་དང༌། ཁོར་ཡུག་ཏུ་བྱང་ཆུབ་སེམས་དཔའ་རྣམས་དང༌། དཔའ་བོ་དང་རྣལ་འབྱོར་མ་དང༌། ཆོས་སྐྱོང་བ་དང༌། འཇིག་རྟེན་སྐྱོང་བའི་ཚོགས་ཀྱིས་ཡོངས་སུ་བསྐོར་བ་བཞུགས་པར་བསམ་མོ། ། དེ་ནས་ཕྱག་རྒྱ་དང་བཅས་པས་གང་གི་མཆོད་རྫས་རྣམས་རིམ་པ་བཞིན་དངོས་སུ་དབུལ་ཞིང༌། སེམས་ཀྱིས་རེ་རེའང་ནམ་མཁའི་ཁམས་གང་བས་ཀྱང་མཆོད་པར་མོས་ལ་ངག་ཏུ།
དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཨོཾ་སརྦ་ཏ་ཐཱ་ག་ཏ་ཤྲཱི་ཧེ་རུ་ཀ་མ་ཧཱ་མཱ་ཡཱ་མཎྜལ་ཙཀྲ་སརྦ་ཌཱ་ཀི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མཆོད་ཡོན་དབུལ་ལོ། ། དེ་བཞིན་དུ་མཆོད་ཡོན་གྱི་གནས་སུ་ཞབས་བསིལ་དང༌། ཨརྒྷཾ་གྱི་གནས་སུ་པཱ་དྱཾ་གིས་ཞལ་བསིལ། མེ་ཏོག་དང་པུཥྤཾ། བདུག་སྤོས་དང་དྷཱུ་པཾ།
མར་མེ་དང་དཱི་པཾ། དྲི་མཆོག་དང་གནྡྷཾ། ཞལ་ཟས་དང་ནཻ་བེ་དྱེ། སིལ་སྙན་དང་ཤཔྟ། ཞེས་པ་རྣམས་དང་སྤེལ་བས་མཆོད་རྫས་དེ་དག་གིས་མཆོད་པར་བྱའོ། ། དེ་ནས་ནང་མཆོད་གཏོར་མ་ལྟར་བྱིན་གྱིས་བརླབས་པ་གཡོན་པའི་མཐེབ་སྲིན་གྱིས་གཏོར་བས། རྩ་བའི་བླ་མ་བརྒྱུད་པ་དང་བཅས་པ་དང༌། དཀྱིལ་འཁོར་གྱི་ལྷ་ཚོགས་དང༌། ཡི་དམ་གྱི་ལྷ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ལ་ཕུལ་ནས།
མྱང་ཞིང་གནས་གསུམ་དུ་གཏུགས་པས་རང་གི་ལུས་ཀྱི་ལྷའང་མཆོད་ལ། ཆོས་སྐྱོང་བ་དང༌། འཇིག་རྟེན་པ་ཐམས་ཅད་ལའང་སྦྱིན་ནོ། ། དེ་ནས་ཕྱག་འཚལ་བའམ། རྡོ་རྗེ་དྲིལ་བུ་འཛིན་པས་ཡུལ་གྱི་ཡོན་ཏན་རྗེས་སུ་དྲན་ཞིང༌། གང་གི་དྲིན་གྱིས་ལ་སོགས་པ་བླ་མའི་བསྟོད་པ་དང༌། མཆེ་བ་གཙིགས་པ་ལ་སོགས་པ་ཧེ་རུ་ཀ་དང༌། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་ཉིད། །
འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་དུ་རྟོགས་པའི་འཆིང་གཅོད་ཅིང༌། ། འཇིག་རྟེན་བྱ་བར་རབ་འཇུག་པ། ། དེ་སྙེད་རྣམས་ལ་ཕྱག་འཚལ་ལོ། ། ཞེས་པས་མཁའ་འགྲོ་མ་རྣམས་ལ་བསྟོད་ཅིང༌། གཞན་ཡང་ཅི་ཤེས་པས་བསྟོད་པར་བྱའོ། ། དེ་ནས་ཉེས་ལྟུང་དག་པར་བྱ་བའི་ཕྱིར། བཤགས་པ་གཙོ་བོར་གྱུར་པའི་ཡན་ལག་བདུན་པ་དང༌། སྡོམ་པ་གཟུང་བ་དང༌།
སྨོན་ལམ་རྒྱ་ཆེན་པོ་རྣམས་གདབ་པར་བྱའོ། ། མཆོད་པའོ། ། དེ་ནས་གཏོར་མ་གཉིས་མངོན་པར་འདུ་བྱས་པའི་ཐོག་མ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། ཡྃ་ལས་རླུང༌། རྃ་ལས་མེའི་སྟེང་དུ་ཨཱཿལས་ཐོད་པའི་ནང་དུ་དབུས་ནས་རིམ་པ་བཞིན་དུ། ཧཱུྃ། ཨོཾ། ཏྲཱྃ།
ཧྲཱིཿ ཨཱཿལས། མི། གླང༌། ཁྱི། རྟ། གླང་པོ་ཆེའི་ཤ་ལྔ་དང༌། ཤར་ལྷོ་ནས་རིམ་པ་བཞིན། ལྃ། མྃ།
པྃ། ཏཱྃ་ལས། དྲི་ཆེན། དྲི་ཆུ། བྱང་ཆུབ་ཀྱི་སེམས། རཀྟ་རྣམས་བསྐྱེད་ནས་དེ་རྣམས་ཀྱི་སྟེང་དུ། ཨོཾ་དཀར་པོ་མགོ་ཐུར་དུ་བལྟ་བ། དེའི་སྟེང་དུ་ཟླ་བ་ལ་གནས་པའི་རྡོ་རྗེ་ཧཱུྃ་གིས་མཚན་པ་རྣམས་བསྐྱེད་ནས། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་ཤིང་མེ་སྦར་བས་ཤ་ལྔ་བདུད་རྩི་ལྔ་རྣམས་བཞུ་ཞིང༌། དེའི་རླངས་པས་ཨོཾ་དང་རྡོ་རྗེ་ལ་ཕོག་པས་བདུད་རྩིའི་རྒྱུན་ཟགས་ཤིང་འོད་ཀྱི་ཚུལ་དུ་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདུད་རྩི་ཉེ་བར་བཀུག་པ་རྡོ་རྗེ་ལ་ཐིམ་པས་ཟླ་བ་དང༌།
ཨོཾ་དང་བཅས་པ་ཐོད་པའི་ནང་དུ་ལྷུང་ཞིང་འདྲེས་པ་ལས་བདུད་རྩིའི་རྒྱ་མཚོ་ཆེན་པོར་དམིགས་ལ་ཡི་གེ་གསུམ་ཡང་བརྗོད་ཅིང་བྱིན་གྱིས་བརླབ་བོ། ། དེ་ནས་སྟེང་གི་ནམ་མཁར་རྟེན་དང་བརྟེན་པར་བཅས་པའི་དཀྱིལ་འཁོར་སྐད་ཅིག་གིས་ལྷག་པར་མོས་ལ། གོང་གི་ཡི་གེ་གསུམ་དང་དྲུག་གིས་གནས་རྣམས་བྱིན་གྱིས་བརླབས་ནས། སྙིང་གའི་འོད་ཀྱིས་ཡེ་ཤེས་པ་སྤྱན་དྲངས་པར་བསམ་ཞིང༌། ཨོཾ་ཤྲཱི་ཧེ་རུ་ཀ་མ་ཧཱ་མཱ་ཡཱ་བཛྲ། ཨ་ག་དྷ་ཡ་ཨ་ག་དྷ་ཡ། པྲ་བེ་ཤ་ཡ། པྲ་བེ་ཤ་ཡ། བནྡྷ་ཡ་བནྡྷ་ཡ། དྷོ་ཤ་ཡ་དྷོ་ཤ་ཡ།
སརྦ་བཛྲ་ཌཱ་ཀི་ནཱི་ཧྲྀ་ད་ཡཾ་ཧཱུྃ་ཧཱུྃ་ཕཊ་ཕཊ། ཅེས་ལན་གསུམ་བརྗོད་ནས་བསྟིམ་མོ། ། དེ་ནས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ་བསྟབས་པས་ལྷ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གསོལ་བར་བསམ་ཞིང༌། ཨོཾ་ཨཱཿཔྲ་ཏཱིཙྪ་ཨི་མཾ་བ་ལིཾ་བཛྲ་ཧཱུྃ་ཕཊ། ཨོཾ་ཤྲཱི་ཧེ་རུ་ཀ་མ་ཧཱ་པྲ་ཏཱིཙྪ་ཨི་མཾ་བ་ལིཾ་ཧཱུྃ་ཕཊ། ཨོཾ་བུདྡྷཱ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨོཾ་ཧཱུྃ་ཕཊ། ཨོཾ་བཛྲ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧཱུྃ་ཧཱུྃ་ཕཊ། ཨོཾ་རཏྣ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཏྲཱཾ་ཧཱུྃ་ཕཊ། ཨོཾ་པདྨ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧྲཱིཿཧཱུྃ་ཕཊ། ཨོཾ་བི་ཤྭ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨཱཿཧཱུྃ་ཕཊ།
ཨོཾ་སརྦ་ཌཱ་ཀ་ནཱི་པྲ་ཏཱིཙྪ་ཨི་མཾ་བ་ལིཾ་ཧོ་ཧཱུྃ་ཕཊ། ཅེས་ཅི་རིགས་པ་བརྗོད་པས་ཕུལ་ནས། ཕྱི་ནང་ཡིད་ལས་བྱུང་བས་མཆོད་དེ། མི་བསྐྱོད་པ་ནི་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོ་ཕྱག་འཚལ་བསྟོད། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དག་ཆེན་པོ། ། རང་བཞིན་གྱིས་ནི་འོད་གསལ་མཆོག །
སངས་རྒྱས་མཁའ་འགྲོར་ཕྱག་འཚལ་ལོ། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། དངོས་ཉིད་དག་པས་གོས་པ་མེད། ། རིན་ཆེན་མཁའ་འགྲོར་ཕྱག་འཚལ་ལོ། ། རྡོ་རྗེ་མི་འཆི་འདོད་ཆགས་ཆེ། ། མི་རྟོག་ནམ་མཁའ་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། པདྨའི་མཁའ་འགྲོར་ཕྱག་འཚལ་ལོ། ། རྡོ་རྗེ་དག་པ་གདོན་མི་ཟ། །
བསམ་པ་ཐམས་ཅད་ཡོངས་རྫོགས་པ། ། སངས་རྒྱས་ངོ་བོ་ཉིད་ལས་བྱུང༌། ། སྣ་ཚོགས་མཁའ་འགྲོར་ཕྱག་འཚལ་ལོ། ། ཞེས་བསྟོད་ནས་འདོད་པའི་དོན་གསོལ་བ་གདབ་བོ། ། འཇིག་རྟེན་པའི་གཏོར་མ་ནི་མཁའ་འགྲོ་སྤྱིའི་གཏོར་མ་ལྟར་བྱིན་གྱིས་བརླབས་ལ། རང་གི་སྙིང་གའི་འོད་ཀྱིས་ཡུལ་ཕྱོགས་དེ་ན་གནས་པའི་ཞིང་སྐྱོང་བས་གཙོ་བྱས་པའི་འཇིག་རྟེན་པ་རྣམས་བཀུག་པར་བསམ་ཞིང༌། འདོད་པའི་རྒྱལ་པོའི་ཕྱག་རྒྱ་བཅས་ལ། ཨོཾ་ཀྵེ་ཏྲ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿ ཛཿཧཱུྃ་བྃ་ཧོཿ ཞེས་བརྗོད་པས་བཀུག་ནས་པདྨ་ཀ་མ་ལཱ་ཡ་སྟྭཾ་གྱིས་གདན་ཕུལ་ལ།
མེ་ཏོག་ལ་སོགས་པས་མཆོད་དེ། ས་མ་ཡ་སྟཾ་གྱིས་དམ་ཚིག་ལ་གནས་པར་བསྒོམས་ནས། ཨོཾ་ཨཱཿཧཱུྃ་ཀྵེ་ཏྲ་པཱ་ལ་ས་པ་རི་ཝཱ་ར་ཨི་དཾ་བ་ལིཾ་གྲྀཧྞ་གྲྀཧྞ་མ་མ་ས་པ་རི་ཝཱ་ར་སྱ་སརྦ་སཏྭཱ་ཉྩ་སརྦ་པཱ་པཾ་བྱཱ་དྷི་བིགྷྣཱན་ཤཱནྟིཾ་ཀུ་རུ་དྷཱ་ན་པུ་ཎྱ་ཨཱ་ཡུརྤུཥྚིཾ་ཀུ་རུ་སརྦ་ཡ་ཀུ་རུ་ཀུ་རུ། ཞེས་ལན་གསུམ་བརྗོད་དེ་ཕུལ་ནས་ཕྲིན་ལས་བཅོལ་ལ་ཆོས་ཀྱི་སྦྱིན་པ་བྱིན་ནས་གཉིས་ཀའི་མཐར་བཀྲ་ཤིས་དང་སྨོན་ལམ་བརྗོད་ལ་བཟོད་པར་གསོལ་ནས་གཤེགས་སུ་གསོལ་ཞིང་དམ་ཚིག་གི་དཀྱིལ་འཁོར་རང་ལ་བསྡུས་ནས་གནས་གསུམ་བསྲུང་ངོ༌། ། བསྒྲུབ་པའི་མཎྜལ་གྱི་ཡེ་ཤེས་པ་གཤེགས་སུ་གསོལ་ནས་དམ་ཚིག་པ་རང་ལ་བསྡུས་ལ། ལས་ཀྱི་རྗེས་མི་མངོན་པར་བྱའོ། ། མཆོད་པ་དང་གཏོར་མའི་རིམ་པའོ། ། ཟས་ཀྱི་བྱ་བ་ནི་ཁ་ཟས་གཏོར་མ་ལྟར་བྱིན་གྱིས་བརླབས་ནས་རང་ཧེ་རུ་ཀར་དམིགས་པའི་ལྟེ་བར་གཏུམ་མོའི་མེ་སྦར་བའི་མེ་ལྕེའི་ཁྲོད་དུ་སྙིང་གར་ལྷའི་དཀྱིལ་འཁོར་བླ་མས་དབུར་བརྒྱན་པ་ལ་འཇིག་རྟེན་ལས་འདས་པའི་ལྷའི་ཚོགས་ཐམས་ཅད་ཀྱིས་བསྐོར་བ་དང༌། ལྟོ་བར་ཆོས་སྐྱོང་སྲུང་མ་དུར་ཁྲོད་ཀྱི་བདག་པོ་ཕྱོགས་བདག་དང་ཞིང་སྐྱོང་ལ་འཇིག་རྟེན་པའི་ཚོགས་ཐམས་ཅད་ཀྱིས་བསྐོར་བ་དམིགས་ནས། ལག་པ་གཉིས་དགང་བླུགས་ཁ་ཧོམ་ཁུང་ལྕེའི་རྩ་བར་རྡོ་རྗེ་རྩེ་ལྔ་པ་སྦུ་གུ་དང་བཅས་པ་བསམས་ལ་ནང་གི་སྦྱིན་སྲེག་གི་ཚུལ་གྱིས་ཟོས་པས་རྡོ་རྗེའི་སྦུ་གུ་ནས་བདུད་རྩིའི་ཆར་བབས་པས་འཁོར་འདས་ཀྱི་ལྷ་ཐམས་ཅད་མཉེས་ཤིང་ཚིམ་པར་བསམ་མོ། །
ཨོཾ་ཨཱཿཧཱུྃ་གུ་ཧྱེ། བཀྵྱ་བཀྵྱ་ཧཾ་ཞེས་པ་ནི་བདུད་རྩི་མྱང་བའི་སྔགས་སོ། ། ལྷག་མ་ནི་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་པ་ནི་ཟས་ཀྱི་བྱ་བའོ། ། དེ་ནས་བསྐྱེད་རིམ་གྱི་རྗེས་སམ་གང་ཡང་རུང་བར་བཟླས་པ་བྱ་བའི་ཚུལ་ནི། ལྷ་རྣམས་ཀྱི་ཐུགས་ཀར་ས་བོན་རྣམས་དམིགས་ནས་གཙོ་བོའི་ཐུགས་ཀའི་ཧཱུྃ་ལས་སྔགས་ཀྱི་ཕྲེང་བ་འཕྲོས་པས་ཞལ་ནས་འཐོན། ཡུམ་གྱི་ཞལ་དུ་ཞུགས། བྷ་ག་ནས་འཐོན། ཡབ་ཀྱི་གསང་བའི་གནས་ནས་ཞུགས་ཤིང་འཁོར་བས་རང་དང་གཞན་གྱི་དོན་གཉིས་བྱས། དེ་བཞིན་གཤེགས་པ་ཐམས་ཅད་ཀྱི་རྒྱུད་བསྐུལ་བར་བསམ་ཞིང༌། ཨོཾ་ཨཱཿཧྲཱིཿཧཱུྃ།
ཞེས་པ་ནི་གཙོ་བོའི་སྔགས་སོ། ། ཨོཾ་བུདྡྷ་ཌཱ་ཀི་ནཱི་ཨཱཿཧྲཱིཿཧཱུྃ། གཙོ་མོའིའོ། ། འཁོར་གྱི་ལྷ་མོ་རྣམས་ལ་ནི་རང་རང་གི་ཐུགས་ཀར་སྔགས་ཀྱི་ཕྲེང་བ་གཡོན་སྐོར་དུ་འཁོར་བར་བསམ་ཞིང༌། ཨོཾ་བཛྲ་ཌཱ་ཀི་ནཱི་ཨཱཿཧྲཱིཿཧཱུྃ། ཨོཾ་རཏྣ་ཌཱ་ཀི་ནཱི་ཨཱཿཧྲཱིཿཧཱུྃ། ཨོཾ་པདྨ་ཌཱ་ཀི་ནཱི་ཨཱཿཧྲཱིཿཧཱུྃ། ཨོཾ་བི་ཤྭ་ཌཱ་ཀི་ནཱི་ཨཱཿཧྲཱིཿཧཱུྃ། ལྷ་མོ་རྣམས་ཀྱིའོ། ། ཨོཾ་ཨཱཿཧཱུྃ།
ཐུན་མོང་གི་སྔགས་སོ། ། འབུམ་ཕྲག་བརྒྱད་བཟླས་པས་ནི་དཀྱིལ་འཁོར་གྱི་བྱ་བ་ལ་འཇུག་པར་དབང་ཞིང་མཆོག་སྒྲུབ་པ་ལ་ནི་ཚད་མེད་དོ། ། བཟླས་པའོ། ། སྤྱོད་ལམ་ལ་འཇུག་པའི་ཚེ་རྟེན་དང་བརྟེན་པར་བཅས་པའི་དཀྱིལ་འཁོར་གསལ་བར་དམིགས་ནས་དག་པར་དྲན་པར་བྱ་སྟེ། གཞལ་ཡས་ཁང་པ་ནི་ལམ་གྱི་ཚོགས་རྣམ་པར་དག་པ། དུར་ཁྲོད་ནི་འཁོར་བ་དང་ལུས་རྣམ་པར་དག་པ། སྲུང་བའི་འཁོར་ལོ་ནི་མི་མཐུན་པའི་ཕྱོགས་ལས་རྣམ་པར་རྒྱལ་བ། རྡོ་རྗེ་མཁའ་འགྲོ་ནི་ས་དང་གཟུགས་དང་གཏི་མུག་དག་པ་མེ་ལོང་ལྟ་བུའི་ཡེ་ཤེས། རིན་ཆེན་མཁའ་འགྲོ་ནི་ཆུ་དང་ཚོར་བ་དང་སེར་སྣ་དག་པ་མཉམ་པ་ཉིད་ཀྱི་ཡེ་ཤེས། པདྨ་མཁའ་འགྲོ་ནི་མེ་དང་འདུ་ཤེས་དང་འདོད་ཆགས་དག་པ་སོ་སོར་རྟོག་པའི་ཡེ་ཤེས།
སྣ་ཚོགས་མཁའ་འགྲོ་ནི་རླུང་དང་འདུ་བྱེད་དང་ཕྲག་དོག་དག་པ་བྱ་བ་གྲུབ་པའི་ཡེ་ཤེས། ནམ་མཁའ་དང་རྣམ་པར་ཤེས་པ་དང་ཞེ་སྡང་དག་པ་ནི་སངས་རྒྱས་མཁའ་འགྲོ་མ། དེ་དག་ཐམས་ཅད་ཀྱི་རང་བཞིན་ནི་དཔལ་ཧེ་རུ་ཀའོ་ཞེས་དག་པ་དྲན་པར་བྱས་ནས་ལྷ་མོ་རྣམས་ཞལ་བཞི་བསྡུས་ཤིང་ཡུམ་ཡང་ཡབ་ལ་བསྡུས་ནས། ཡབ་ཀྱི་དབང་པོ་ལྔ་ལྷ་མོ་ལྔར་དམིགས་ལ། རང་གི་ལུས་དང་སྣང་བ་ཐམས་ཅད་ཧེ་རུ་ཀ བརྗོད་པ་དང་གྲག་པ་ཐམས་ཅད་སྔགས། སེམས་ཀྱི་རྣམ་པར་རྟོག་པ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་དམིགས་ནས་ཡུལ་རྣམས་ཀྱིས་སྐྱེ་མཆེད་ཀྱི་ལྷ་ལ་མཆོད་པར་བསམ་ཞིང༌། སྡང་ཞེན་མེད་པར་ལོངས་སྤྱད་དོ། ། སྤྱོད་ལམ་མོ།། །། དེ་ལྟར་མཉམ་གཞག་དང་ཡན་ལག་གི་རྣལ་འབྱོར་གཉིས་ལ་རྟག་ཏུ་ལེགས་པར་གནས་པ་ནི་དངོས་གྲུབ་མ་ལུས་པའི་མཐར་སོན་པ་རྡོ་རྗེ་འཆང་ཆེན་པོའི་གོ་འཕང་ཡང་རིང་པོར་མི་ཐོགས་པར་འགྱུར་རོ། །
འདི་ཡི་བརྒྱུད་པའི་རིམ་པ་ནི། ཧེ་རུ་ཀ་དཔལ་རྡོ་རྗེ་མཁའ་འགྲོ་མ། ། ཀུ་ཀུ་རི་པ་མཚོ་སྐྱེས་ཌོཾ་བི་པ། ། ཏི་ལོ་ནཱ་རོ་ཞི་བ་བཟང་པོར་བཅས། ། ཆོས་ཀྱི་བློ་གྲོས་ཆོས་ཀྱི་རྡོ་རྗེ་དང༌། ། ཞེ་སྡང་རྡོ་རྗེ་ལ་སོགས་ཡབ་སྲས་དང༌། ། དབང་ཕྱུག་གྲགས་དང་མཁྱེན་རབ་དཔལ་ལས་བརྒྱུད། ། ཀུ་ཀུ་རི་པ་འདུལ་བ་སྦྱིན་དང་ཤཱནྟི་པ། ། དམ་ཚིག་རྡོ་རྗེ་སོགས་ཀྱིས་སྦྱར་བའི་སྒྲུབ་ཐབས་དང༌། ། འབྲེལ་པའི་ཚོགས་ཀྱང་མཐོང་ཞིང་ཐོས་ལ་མན་ངག་གིས། །
ངེས་པར་བྱས་པས་ཆོས་ཚུལ་འདི་ལ་བདག་བློ་དགེ ། དེ་མིང་བློ་གྲོས་རྒྱལ་མཚན་དཔལ། ། དེ་ལ་ཡེ་ཤེས་འབྱུང་གནས་དཔལ། ། ཚུལ་ཁྲིམས་རྒྱལ་མཚན་དང་བཅས་པས། ། གསོལ་བ་བཏབ་ནས་འདི་སྦྱར་རོ། ། བྱེད་པ་སྒྱུ་མ་ལས་བྱུང་བའི། ། དགེ་བ་སྒྱུ་མ་གང་བསགས་པས། ། འཁོར་བའི་སྒྱུ་མ་མ་ལུས་པ། ། ཡེ་ཤེས་སྒྱུ་མར་རོལ་གྱུར་ཅིག ། དཔལ་སྒྱུ་མ་ཆེན་མོའི་དཀྱིལ་འཁོར་གྱི་སྒྲུབ་པའི་ཐབས་སྒྱུ་འཕྲུལ་རྣམ་པར་རོལ་པ་ཞེས་བྱ་བ།
དགེ་སློང་སྔགས་འཆང་འཕགས་པ་ཞེས་བྱ་བས་ཤིང་མོ་གླང་གི་ལོ་སྟོན་ཟླ་ར་བ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
