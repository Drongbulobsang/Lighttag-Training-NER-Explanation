ས་སྐྱ་བཀའ་འབུམ།
པོད ༣༤༢
དཔལ་ལྡན་ས་སྐྱ་པཎྜི་ཏ་ཆེན་པོའི་རྣམ་པར་ཐར་པ།a
༼ན༽ ༄༅། །དཔལ་ལྡན་ས་སྐྱ་པཎྜི་ཏ་ཆེན་པོའི་རྣམ་པར་ཐར་པ་བཞུགས་སོ།། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། ཀུན་ནས་མཛེས་པའི་སྐུ་མངའ་འགྲོ་རྣམས་དགའ་མཛད་གསུང༌། ། རྒྱལ་བའི་ཐུགས་དང་རབ་ལྡན་ཤེས་བྱའི་མཚན་ཉིད་མཁྱེན། ། དཔལ་ལྡན་ཡོན་ཏན་ཕུན་ཚོགས་ཕྲིན་ལས་བཟང་པོ་ཅན། ། བརྩེ་བས་ཕལ་པའི་ཚུལ་འཛིན་བླ་མའི་ཞབས་ལ་འདུད། ། བདེ་གཤེགས་ཀུན་གྱི་མཛད་པ་རབ་བསྒྲུབ་ཕྱིར། ། ཁྱོད་ཀྱི་རྣམ་ཐར་བརྗོད་པ་སུ་ཡིས་སྤོབས། ། འོན་ཀྱང་ཐུན་མོང་འགྲོ་ལ་གསལ་གྱུར་བའི། །
མཁས་པའི་ཚུལ་ལུགས་ཅུང་ཟད་བརྗོད་པ་མཚར། ། བདག་གི་བླ་མ་ཆོས་ཀྱི་རྗེ་ཆེན་པོ་ལུས་ཅན་རྣམས་ཀྱི་རྩ་ལག་དམ་པ། ཡོན་ཏན་རིན་པོ་ཆེ་དུ་མས་བརྒྱན་ཅིང༌། མཁས་པའི་སྐྱེ་བོ་རྣམས་ཀྱིས་བསྔགས་པའི་གནས་སུ་གྱུར་པའི། དཔལ་ལྡན་ས་སྐྱ་པཎྜི་ཏ་ཞེས་ཀུན་ལ་གྲགས་པ་འདི་ནི། དགེ་བའི་བཤེས་གཉེན་ཐོས་པ་དང་བསམ་པ་དང་བསྒྲུབ་པའི་ཡོན་ཏན་དང་ལྡན་པ། འཁོན་ཀླུའི་དབང་པོ་བསྲུངས་པ་དང༌། དེ་ཉིད་ཀྱི་གཅུང་པོ་རྡོ་རྗེ་རིན་པོ་ཆེ་ནས་གདུང་རབས་བཅུ་གཅིག་ཏུ་བརྒྱུད་པ་འདི་ནི། དགེ་བའི་བཤེས་གཉེན་དཀོན་མཆོག་རྒྱལ་པོ་ཡིན་ལ། དེ་ཐམས་ཅད་ཀྱང་ཡོན་ཏན་དང་ལྡན་པ་གྲུབ་པ་སྣ་རེ་བརྙེས་པ་ཤ་སྟག་ཡིན་གསུང་ངོ༌། །
དེའི་སྲས་བླ་མ་རིན་པོ་ཆེ་ས་སྐྱ་པ་ཞེས་གྲགས་པ། འཇམ་པའི་དབྱངས་ཀྱི་བྱིན་གྱིས་བརླབས་ཤིང༌། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་དང་ལྡན་པའི་སྡེ་སྣོད་འཛིན་པ་ཆེན་པོ་ཡིན་ནོ། ། དེའི་སྲས་གསུམ་གྱི་གཅེན་པོ་སློབ་དཔོན་རིན་པོ་ཆེ་མདོ་རྒྱུད་ཐམས་ཅད་ཀྱི་མངའ་བདག བློ་གསལ་ཞིང་བརྩོན་པ་དང་ལྡན་པ། རྩོམ་པ་ལ་མཁས་པར་གྱུར་པ་ཡིན་ནོ། ། བར་པ་རྗེ་བཙུན་རིན་པོ་ཆེ་ཡོན་ཏན་ཚད་མེད་པ་མངའ་བ། མཁས་པའི་སྐྱེས་བུ་མཆོག་ཏུ་གྱུར་པ་ཡིན་ལ། དེ་གཉི་ག་ཡང་ཚངས་པར་སྤྱོད་པ་ལ་གནས་པའོ། ། གཅུང་པོ་དཔལ་ཆེན་འོད་པོ་ཞེས་བྱ་བའི་སྲས་གཉིས་ཀྱི་གཅེན་འདི་ཡིན་ཏེ།
དགེ་བའི་བཤེས་གཉེན་རིག་པ་མཆོག་ཏུ་གྱུར་པ། ཀུན་གྱིས་བཀུར་བའི་གནས། འོད་ཟེར་བརྒྱ་པའི་སྣང་བས་གསལ་བར་བྱེད་པ་ལྟར་འགྲན་ཟླ་དང་བྲལ་བ་ཡིན་ནོ། ། བདག་ཉིད་ཆེན་པོ་འདི་སྐུ་ཚེ་སྔ་མ་རྣམས་སུ་བསོད་ནམས་ཀྱི་བྱ་བ་ཕུལ་དུ་ཕྱིན་པར་བསགས་ཤིང༌། སྐྱེས་བུ་མཁས་པ་རྣམས་བསྟེན་ཏེ་ཤེས་བྱའི་གནས་ལ་སྦྱངས་ནས། ཐམས་ཅད་མཁྱེན་པའི་ལམ་ལ་བརྩོན་པ་ཆེར་མཛད་པའི་སྟོབས་ཀྱིས། སྐབས་འདིར་ཡང་རིགས་དང་གཟུགས་བཟང་ཞིང༌། འབྱོར་པ་དང་ལྡན་པ་ལ་ཀུན་གྱིས་བཀུར་བ་དང་བསྔགས་པ་བྱེད་པ། ཡིད་དུ་འོང་བ། དབང་པོའི་སྒོ་ཐམས་ཅད་གསལ་ཞིང་རྫོགས་ལ།
བློ་གྲོས་རྒྱ་ཆེ་བ། སྙིང་རྗེ་ཆེ་བས་གཞན་དོན་ལ་བརྩོན་ཞིང༌། ཤེས་བྱ་ཕལ་ཆེ་བ་རང་བྱུང་དུ་མཁྱེན་ལ། བསྒྲུབ་པ་ལ་གཙོར་མཛད་ཅིང༌། གཞོན་ནུ་ཉིད་ནས་ཆོས་དང་ལྡན་པ་ཉིད་དུ་གྱུར་ཏོ། ། མཁའ་ལ་བདུད་རྩིའི་དཀྱིལ་འཁོར་ཅན། ། རྒྱུ་སྐར་དབུས་ན་འཛུམ་ཞིང་མཛེས། ། དེ་བཞིན་སྐྱེས་ཆེན་དམ་པ་ཁྱེད། ། དཔལ་འབྱོར་དཀྱིལ་ན་རྣམ་པར་འཛུམ། ། ཉིན་མོར་བྱེད་པ་ཤར་བ་ན། །
འོད་ཟེར་ཚོགས་ཀྱིས་ཀུན་ཏུ་གསལ། ། མི་དབང་རྒྱལ་པོ་བལྟམས་པ་ན། ། བློ་གྲོས་འོད་ཟེར་ཕྱོགས་བཅུར་ཁྱབ། ། དཔག་བསམ་ལྗོན་པ་སྐྱེས་པའི་དུས། ། འདོད་པའི་དོན་རྣམས་འགྲུབ་པར་བྱེད། ། དེ་བཞིན་ཀུན་དགའ་གཞོན་ནུ་ནས། ། གཞན་ལ་ཕན་པ་ཁོ་ན་སྒྲུབ། ། ཨ་དུམ་ཝཱ་ར་ཁ་བྱེ་བ། ། དབྱིབས་མཛེས་མདོག་བཟང་ལྷུན་གྱིས་གྲུབ། ། ཆོས་ཀྱི་དབང་ཕྱུག་འཁྲུངས་པ་ན། །
ཡོན་ཏན་ལྷུན་གྲུབ་གྱུར་པ་ལགས། ། རང་རྒྱལ་རྣམས་ཀྱི་ཡེ་ཤེས་ཀྱང༌། ། བག་ཆགས་སད་པའི་སྟོབས་ཀྱིས་རྟོགས། ། ཁྱོད་ཀྱང་སྔར་སྦྱངས་བག་ཆགས་ཀྱིས། ། ཤེས་བྱ་ཕལ་ཆེར་མཁྱེན་པར་གྱུར། ། དེ་ལྟར་བདག་ཉིད་ཆེན་པོ་འདི་བུ་ཆུང་གོག་ནས་གཤེགས་པའི་དུས་ན་ཡང་ས་ལ་ཕྱག་གིས་ཨཱ་ལི་ཀཱ་ལི་རྣམས་རྫོགས་པར་འདྲི་ཞིང༌། དེ་ལ་མི་འགོམས་པར་ཡང་ན་བསྐོར་ནས་གཤེགས། ཡང་ན་བསུབས་ནས་འཇོག་པས་ཉེ་འཁོར་ན་གནས་པའི་གང་ཟག་ཐམས་ཅད་ཀྱང་འདི་ནི་འཕགས་པའི་སྤྲུལ་པའམ། སྔོན་སྦྱངས་པའི་བག་ཆགས་སད་པ་ཅིག་ཡིན་ངེས་ཞེས་ཟེར་ཞིང་ངོ་མཚར་དུ་གྱུར་ཏོ། ། དེ་ལྟར་སྐུ་ཚེ་སྔ་མ་ལ་གོམས་པའི་བག་ཆགས་སད་པའི་སྟོབས་དང༌།
རང་བཞིན་གྱི་ཆེ་བ་དང་ལྡན་པས་རིག་པའི་གནས་རྣམས་ཕལ་ཆེ་བ། འབད་པ་མ་མཛད་པ་ལ་མཁས་པར་གྱུར་ཏེ། དེའི་རིམ་པ་ཅུང་ཟད་བརྗོད་ན། རིག་པའི་གནས་ལྔ་ལས། ཕྱི་རིག་པ་ནི་རྒྱ་གར་དང་བོད་ཀྱི་ཡི་གེའི་བྱེ་བྲག་རྣམས་འདྲི་བ་དང༌། ཀློག་པ་དང༌། རི་མོ་དང༌། རྐོས་དང༌། འབུར་དང༌། ལུགས་མ་དང༌།
ལྡེ་གུ་ལ་སོགས་པའི་གཟུགས་དང༌། བྱེ་བྲག་རྣམས་ཀྱི་བསྒྲུབ་ཚུལ་དང༌། མཚན་ཉིད་དང༌། ཆག་ཚད་དང༌། ། ཚོན་མདངས་དང༌། སྡེབ་ཚུལ་དང༌། སྦྱོར་བ་དང༌། རིན་པོ་ཆེའི་སྦྱོར་ཚུལ་ལ་སོགས་པ་དང༌། གཟུགས་བརྙན་དང༌། པ་ཏྲ་དང༌།
རྣམ་འགྱུར་སྣ་ཚོགས་དང༌། ལག་གི་བཟོའི་བྱེ་བྲག་ཐམས་ཅད་ལ་ཡང༌། རྗེ་བཙུན་ཆེན་པོས་ཕྱོགས་ཙམ་བསྟན་པ་ཙམ་མམ། གཞན་གྱིས་བྱེད་པ་གཟིགས་པའམ། གཞན་དག་བྱེད་པ་གསན་པའམ། རང་གིས་འགྲན་པ་ཙམ་ལ་བརྟེན་ནས། ཤིན་ཏུ་མཁས་ཤིང་བྱང་བར་གྱུར་རོ། ། འབད་པ་ཆེན་པོས་ཡུན་རིང་དུ་བསླབས་པའི་མཁས་པ་རྣམས་པས་ཀྱང་མཆོག་ཏུ་གྱུར་ཏོ། ། རིན་པོ་ཆེ་དང༌། སྐྱེས་པ་དང༌།
བུད་མེད་དང༌། རྟ་དང༌། གླང་པོ་ཆེ་དང༌། སྨན་དང༌། གོས་ལ་སོགས་པའི་བརྟག་པའི་བྱེ་བྲག་རྣམས་དང༌། འཇིག་རྟེན་གྱི་བྱ་བ་དང༌། ལུགས་ཀྱི་བསྟན་བཅོས་ལ་རབ་ཏུ་མཁས་པར་གྱུར་ཏེ། ཙ་ན་ཀ་དང༌། བ་སུ་རཀྵ་དང༌། ལུགས་ཆེན་པོའི་གཏམ་རྒྱུད་ལྔ་པ་ལ་སོགས་པ་དང༌།
སྐྱེ་བོ་གསོ་བ་ལ་སོགས་པ་མང་དུ་རྗེ་བཙུན་རིན་པོ་ཆེ་ལས་གསན་ཅིང་བྱང་བར་མཛད་དོ། ། དུས་ཕྱིས་ལེགས་པར་བཤད་པའི་གཏེར་ཞེས་འཇིག་རྟེན་གྱི་བྱ་བ་དང་ཆོས་ལུགས་བསྒྲུབ་པའང་མཛད་དོ། ། སྤོས་སྦྱོར་དང་རོལ་མོ་སིལ་སྙན་དང༌། ཟློས་གར་རྣམས་ལ་མཁས་ཤིང་དེ་དག་གི་བསྟན་བཅོས་ཀྱང་མང་དུ་གསན་ཅིང་བསྟན་བཅོས་ཀྱང་མཛད་དོ། ། འབྱུང་བ་དང༌། ས་དཔྱད་དང༌། ལོ་ཟླ་དང༌། དུས་ཚོད་དང༌། གཟའ་སྐར་དང༌། ཉི་ཟླ་དང༌།
འཕོ་བ་དང༌། དུས་སྦྱོར་དང༌། རྟེན་འབྲེལ་དང༌། སྒྲ་སྐད་དང༌། ཕྱི་ནང་གི་རྩིས་རྣམས་ལ་རྒྱ་རྩིས་ཀྱི་བྱེ་བྲག་རྣམས་དང༌། དུས་ཀྱི་འཁོར་ལོའི་རྩིས་ཡོངས་སུ་རྫོགས་པ་དང༌། རྟེན་འབྲེལ་བཅུ་གཉིས་དང༌། ཨཱ་ལི་ཀཱ་ལི་དང༌། སྒྲ་དང༌། ལྟས་བརྟགས་པའི་བྱེ་བྲག་གཞན་རྣམས་དང༌།
རྡོ་རྗེ་གདན་བཞི་དང༌། རྡོ་རྗེ་མཁའ་འགྲོ་དང༌། དཔལ་དགྱེས་པ་རྡོ་རྗེ་ནས་བཤད་པའི་ཕྱི་དང་ནང་གི་རྩིས་རྣམས་དང་བཅས་པ་ཐམས་ཅད་ཆོས་རྗེ་ཉིད་ལས་གསན་ཅིང་མཁས་པ་ཕུལ་དུ་ཕྱིན་པའོ། ། ཕྱི་རོལ་པའི་གྲུབ་མཐའ་རིག་བྱེད་པ་དང༌། སེར་སྐྱ་བ་དང༌། གཟེགས་ཟན་དང༌། རྒྱལ་བ་དམ་པ་དང༌། ཕུར་བུ་ལ་སོགས་པའི་ལྟ་བའི་བྱེ་བྲག་རྣམས་ལེགས་པར་རྟོགས་པ་ཡིན་ནོ། ། གཉིས་པ་གསོ་བ་རིག་པ་ནི། ནད་ཀྱི་རྒྱུ་དང་ནད་ཀྱི་གཞི་གང་ལས་གྱུར་པ་དང༌།
རྒྱུར་ཚུལ་གྱི་མཚན་ཉིད་དང༌། བརྟག་པ་དང༌། གསོ་བ་དང༌། ནད་མི་འབྱུང་བར་བྱ་བ་དང༌། སྨན་གྱི་སྦྱོར་ཚུལ་དང༌། བསྟེན་ཐབས་དང༌། དཔྱད་ཀྱི་རིམ་པ་དང༌། ཁམས་གསོ་བའི་ཚུལ་རྣམས་ལ་ཤིན་ཏུ་མཁས་ཤིང༌། སྨན་གྱི་གཞུང་ལ་ཡང་ཡན་ལག་བརྒྱད་པའི་རྩ་འགྲེལ། གསོ་མ་ར་ཙ།
རིག་པ་རྩ་མདོ། ཨ་ཙ་རའི་སྐོར། རྒྱུད་ཕྲ་མོ་གཞན། གདམས་པ་སུམ་ཅུ་པ། ཉི་མའི་འོད་ཟེར་ལ་སོགས་པ་སྤྱི་དང་བྱེ་བྲག་གི་མན་ངག་དུ་མ་རྣམས་རྗེས་སྐུ་མཆེད་ལས་བསླབས་ཤིང༌། སྨན་དང་སྔགས་ཀྱི་གསོ་བ་ཤེས་པ་གཞན་གྱིས་ཀྱང་ཕུལ་བས་ནད་སེལ་བའི་གནད་ཐམས་ཅད་མངའ་ཞིང༌། གསོ་བ་རིག་པ་ལ་མཁས་པའི་མཆོག་དང་པའོ། ། གསུམ་པ་སྒྲ་རིག་པ་ནི། རྒྱ་གར་ལ་ལེགས་པར་སྦྱར་བ་དང༌། རང་བཞིན་དང༌།
ཟུར་ཆག་པ་དང༌། ཤ་ཟའི་སྐད་དང༌། བོད་ཀྱི་བརྡ་རྣམས་ལེགས་པར་ཤེས་ཤིང༌། སྒྲ་བསྒྲུབ་པའི་ཚུལ་ལ་ཡང༌། སྒྲ་འབྱུང་བའི་གནས་དང༌། མདོ་དང༌། ཁམས་དང༌། རྣམ་པར་དབྱེ་བ་དང༌། བྱེད་ཚིག་དང༌། རྟག་དང༌།
ཉེ་བར་སྒྱུར་བ་དང༌། དབྱེ་བསྡུ་དང༌། ཚིག་གི་རྒྱན་དང༌། སྡེབ་ཚུལ་དང༌། དཔེ་དོན་དང༌། ཡི་གེའི་ལྕེ་ཡང་དང༌། སྦྱོར་བ་དང༌། མིང་གི་རྣམ་གྲངས་དང༌། ཚིགས་སུ་བཅད་པའི་དབྱེ་བ་དང༌། ཚིག་ལྷུག་པའི་སྡེབ་ཚུལ་ལ་སོགས་པ།
བརྡ་སྦྱོར་བ་དང༌། སྙན་ངག་དང༌། སྡེབ་སྦྱོར་རྣམས་ལ་རྒྱ་གར་ཀྱི་པཎྜི་ཏ་ཡོངས་སུ་རྫོགས་པ་དང་མཚུངས་ཤིང་མཁས་པའི་སྐྱེས་བུ་ཡིན་ངེས་སོ། ། བཞི་པ་གཏན་ཚིགས་རིག་པ་ནི་ཤེས་བྱ་མངོན་གྱུར་དང་ལྐོག་གྱུར་ལ་མངོན་སུམ་དང་རྗེས་དཔག་གིས་གཏན་ལ་ཕབ་ནས། ཚད་མ་དང༌། ཚད་མ་མ་ཡིན་པའི་བློ་རྣམ་པར་ཕྱེ་སྟེ། བསྒྲུབ་པ་དང་སུན་འབྱིན་པའི་ངག་ལ་སྐྱོན་མེད་པས། གཞན་གྱི་གཞུང་ཕྱིན་ཅི་ལོག་རྣམས་སུན་འབྱིན་ཅིང༌། རང་གི་གྲུབ་པའི་མཐའ་ཡང་དག་པ་ཉིད་དུ་བསྒྲུབས་ནས་རྒོལ་བ་ངན་པའི་ལོག་རྟོག་བསལ་ཏེ། བདེན་པའི་གྲུབ་མཐའ་ལ་བཙུད་ནས་རྒྱལ་བའི་བསྟན་པ་གསལ་བར་མཛད་པ་ལ།
ཆོས་གྲགས་བློའི་དབང་པོ་དང་ཚུལ་མཚུངས་པ། རྟོག་གེ་པ་རྣམས་ཀྱི་ནང་ནས་གཙུག་གི་ནོར་བུ་ལྟ་བུའོ། ། ལྔ་པ་ནང་རིག་པ་ནི། ཐུབ་པའི་གསུང་རབ་མདོ་སྡེ་དང༌། རྒྱུད་སྡེ་དང༌། དེ་གསལ་བར་བྱེད་པའི་བསྟན་བཅོས་དང༌། ཟབ་པའི་གནས་སྟོན་པའི་མན་ངག་དང་བཅས་པ་མཁྱེན་ཅིང༌། རིགས་ཅན་གསུམ་གྱི་བྱང་ཆུབ་བསྒྲུབ་པའི་ཚུལ། རྒྱུ་དང༌། ལམ་དང༌།
འབྲས་བུའི་རྣམ་པར་གཞག་པ་དང༌། བྱེ་བྲག་ཏུ་སྨྲ་བ་དང༌། མདོ་སྡེ་པ་དང༌། སེམས་ཙམ་རྣམས་བཅས་པ་དང༌། རྣམ་མེད་སྨྲ་བ་དང༌། ངོ་བོ་ཉིད་མེད་པར་སྨྲ་བ་རྣམས་ཀྱི་གྲུབ་མཐའི་རྣམ་གཞག་དང༌། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་གང་ཡིན་པ་དང༌། ཕར་ཕྱིན་དང་གསང་སྔགས་ཀྱི་སྤྱོད་ཚུལ་དང༌། ཐུན་མོང་དག་གི་དངོས་གྲུབ་སྒྲུབ་པའི་ཐབས་དུ་མ་དང༌། ས་དང་ལམ་གྱི་འབྲས་བུའི་རྣམ་དབྱེ་ལ་སོགས་པ་ལེགས་པར་རྟོགས་ཤིང༌།
སངས་རྒྱས་ཀྱི་བསྟན་པའི་མངའ་བདག་ཆེན་པོར་གྱུར་པ་ཡིན་ནོ། ། དེ་ལྟར་གནས་ལྔ་རིག་པ་ཀུན་ཤེས་པའི་མིག་གིས་མཐོང་སྟེ་ཆོས་རྗེ་ཉིད་ཀྱི་གསུང་ལས་ཀྱང༌། ཤེས་བྱ་ཀུན་ལ་འཇིགས་པ་མེད་པ་ཐོབ། ། ཅེས་པ་དང༌། སྒྲ་པ་ང་ཡིན་རྟོག་གེ་པ་ང༌། ། ཞེས་པ་དང༌། ཤེས་བྱ་ཕལ་ཆེར་འབད་པ་ཆུང་ངུས་ཤེས། ། ཞེས་པ་དང༌། སྐྱེ་བ་སྐྱེ་བ་རྣམས་སུ་ཡང་ནས་ཡང༌། ། མཁས་པ་མཁས་པ་རྣམས་སུ་སྔོན་སྦྱངས་པས། །
ཚེ་འདིར་ལན་རེ་ཟུང་རེ་ཐོས་ཙམ་གྱིས། ། གཞུང་ལུགས་ཀུན་ཤེས་ཀུན་དགའ་རྒྱལ་མཚན་དཔལ། ། བཟང་པོ་ཞེས་གསུངས་སོ། ། དེ་བས་ན་སྐྱེས་བུ་ཆེན་པོ་བློ་གྲོས་ཡིད་བཞིན་གྱི་ནོར་བུ་རིན་པོ་ཆེ་བསོད་ནམས་ཀྱི་ཆུ་གཏེར་ལས་བྱུང་ཞིང་ཡོན་ཏན་གྱི་དབྱིབས་མཛེས་པ་འདི་ནི། སྐུ་ཚེ་སྔ་མ་ལ་ལེགས་པར་སྤྱད་པའི་བག་ཆགས་ཀྱི་འོད་དང་ལྡན་པ་འདིར་ཡང་བརྩོན་པས་བསླབས་པའི་ཕྱི་བདར་གྱིས་གསལ་བར་བྱས་ཏེ། མཁྱེན་པའི་འོད་ཟེར་གྱི་ལྟ་ངན་མུས་པ་ཡང་སེལ་ལ། ཆོས་ཀྱི་སྣང་བས་གསལ་བར་བྱེད་ཅིང༌། དད་པའི་སྤྱི་གཙུག་ཏུ་བརྟེན་ན་ཉོན་མོངས་པའི་རིམས་ནད་སེལ་བ། བཀུར་སྟིའི་རྒྱལ་མཚན་ལ་ཞག་སྟེ་གདུལ་བྱའི་སྐྱེ་བོ་དོན་དུ་གཉེར་བས་གསོལ་བ་བཏབ་ན། མངོན་མཐོ་དང་ངེས་ལེགས་ཀྱི་དགོས་འདོད་འབྱུང་བར་འགྱུར་རོ། །
ལེགས་པར་སྤྱད་པའི་མཆོད་སྦྱིན་བརྒྱས་བསྒྲུབས་ནས། ། ཆོས་རྗེ་དབང་པོའི་གནས་སུ་བདེ་བར་བྱོན། ། བློ་གྲོས་ལྷ་མིག་མཛེས་པ་སྟོང་ལྡན་པ། ། རིག་པའི་འགྲོས་ལྡན་ལྟ་ངན་བདུད་དཔུང་འཇོམས། ། སྔར་སྦྱངས་བསོད་ནམས་ཆེན་པོ་ལས་བྱུང་ནས། ། བརྩོན་པའི་སྨོན་ལམ་ལྕག་གིས་བསྐུལ་གྱུར་ཏེ། ། ཡོན་ཏན་ནོར་བུ་ཆེན་པོ་བདུན་ལྡན་པའི། ། མི་དབང་ཀུན་དགས་བསྟན་པའི་གླིང་བཞི་སྐྱོང༌། ། དགེ་བ་ཕུལ་བྱུང་ཚད་མེད་བཞི་བསྒྲུབས་ཏེ། ། དཔལ་འབྱོར་བསམ་གཏན་བདེ་ལ་ལོངས་སྤྱོད་ཅིང༌། །
མཁྱེན་བརྩེའི་ཐུགས་བཟང་བསྡུ་དངོས་བཞི་དང་ལྡན། ། བཤེས་གཉེན་ཚངས་དབང་འགྲོ་དོན་མཛད་པ་རྒྱལ། ། རིག་པའི་གནས་ལྔ་ལས། ཕྱི་མ་གསུམ་པོའི་གཞུང་གསན་ཚུལ་ནི། ཐོག་མར་རང་གི་ཡབ་དགེ་བའི་བཤེས་གཉེན་གསང་སྔགས་འཛིན་པ། བརྩོན་པ་ཕུལ་དུ་བྱུང་ཞིང༌། བརྩེ་བ་ཆེན་པོ་དང་ལྡན་པ་དེ་ལས། དགྱེས་པའི་རྡོ་རྗེའི་སྒྲུབ་ཐབས་མཚོ་སྐྱེས་དང༌། ཡན་ལག་དྲུག་པ། བཟང་པོ་ཡོངས་གཟུང༌།
རིན་ཆེན་འབར་བ། བདུད་རྩི་འོད། དབང་ཆུ། རབ་གནས། སྦྱིན་སྲེག་ཆོ་ག འཁོར་ལོ་བདེ་མཆོག་ལཱུ་ཧི་པ། དྲིལ་བུ་སྐོར་གསུམ། མཆོད་པའི་ལག་ལེན་དང༌། མི་གཡོ་བ། སྒྲོལ་མ།
འཇམ་དཔལ། སྤྱན་རས་གཟིགས། གདུགས་ཀར། རྣམ་རྒྱལ། འོད་ཟེར་ཅན། རྣམ་འཇོམས་ལ་སོགས་པའི་སྒྲུབ་ཐབས་ཐུགས་དམ་དུ་མཛད་པ་རྣམས་དང༌། རྩ་ལྟུང༌། བླ་མ་ལྔ་བཅུ་པ། སྡོམ་པ་ཉི་ཤུ་པ། ཕྱག་ན་རྡོ་རྗེ་མདོ་ལུགས་སུ་གྲགས་པ་བརྟག་པའི་སྐོར་དང་བཅས་པ།
སྨན་དཔྱད་ཀྱི་གཞུང་དང་མན་ངག་རྣམས་གསན་ནོ། ། ཡང་རང་གི་ཁུ་བོ་དགེ་བའི་བཤེས་གཉེན་སྡེ་སྣོད་ཀྱི་མངའ་བདག་ཤེས་རབ་མི་འཕྲོགས་པ་དང་ལྡན་ཞིང་ཆོས་རྣམས་ཀྱི་དེ་ཁོ་ན་ཉིད་ཐུགས་སུ་ཆུད་པ། རྣལ་འབྱོར་གྱི་དབང་ཕྱུག་བིརྺ་པས་བྱིན་གྱིས་བརླབས་ཤིང་གཞན་དོན་ལ་བརྩོན་པའི་གོ་ཆ་ཆེན་པོ་ཅན། རྒྱལ་སྲས་གཞོན་ནུའི་ས་བོན་ལ་གནས་ཤིང་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་མཛད་པ། ཡི་དམ་ལྷ་ལས་དངོས་སུ་གནང་བ་ཐོབ་ཅིང༌། མདོ་རྒྱུད་དང་མན་ངག་བསམ་གྱིས་མི་ཁྱབ་པའི་མཛོད་དུ་གྱུར་པ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་ཡུན་རིང་དུ་བསྟེན་ཅིང་གསན་པའི་རིམ་པ་ནི། གསང་སྔགས་རྣལ་འབྱོར་ཆེན་པོ་ལ། དགྱེས་པའི་རྡོ་རྗེའི་དཀྱིལ་འཁོར་དུ་དབང་བཞི་བསྐུར་ནས། ཞུས་པ་རྩ་བའི་རྒྱུད་བརྟག་པ་གཉིས་པ་དང༌།
བཤད་པའི་རྒྱུད་རྡོ་རྗེ་གུར། སཾ་པུ་ཊ། ཐིག་ལེ་སྐོར་གྱི་རྒྱུད་བཞི། འགྲེལ་པ་ཀུ་མུ་ཏའི་བཤད་པ། དཀྱིལ་ཆོག་སྒྲུབ་ཐབས་དུ་མ་དང་བཅས་པ། པད་མ་ཅན། ནག་པོ་དཀའ་འགྲེལ། བྷ་བ་མ། མུ་ཏིག་ཕྲེང་བ། རྣལ་འབྱོར་རིན་པོ་ཆེའི་ཕྲེང་བ།
དཀྱིལ་ཆོག་སྒྲུབ་ཐབས་མན་ངག་དང་བཅས་པ། རཱ་ལྀའི་རྒྱུད་གསུམ་མན་ངག་དང་བཅས་པ། གུར་གྱི་འགྲེལ་ཆུང༌། སཾ་པུ་ཊའི་འགྲེལ་པ་ཨིནྡྲ་བྷཱུ་ཏི་མ། བརྟག་པ་གཉིས་ཀྱི་སྐབས་འགྲེལ་བརྒྱད། གྲུབ་པ་སྡེ་བརྒྱད། གྲུབ་པའི་ཁོངས་སུ་གཏོགས་པ་ཕྲན་དུ་མ། སྙིང་པོའི་སྐོར་ཕྲ་མོ་ཉི་ཤུ་རྩ་ལྔ་ཡན་ལག་དང་བཅས་པ། ཤིན་ཏུ་ཟབ་པའི་མན་ངག་གིས་བརྒྱན་པ། ཐུན་མོང་མ་ཡིན་པའི་གདམས་ངག་དང༌།
ལམ་འབྲས་བུ་དང་བཅས་པས་གཙོ་བྱས་པ་ལམ་སྐོར་དགུ་ཕྲ་མོ་དང་བཅས་པ། རེ་རེའང་མན་ངག་དུ་མས་བརྒྱན་ཅིང་དེ་དག་ལུང་སྦྱོར་དང་བཅས་པ་གསན་ནོ། ། འཁོར་ལོ་བདེ་མཆོག་གི་དཀྱིལ་འཁོར་ཆེན་པོར་དབང་བསྐུར་ནས། དེའི་སྐོར་ལ་བདེ་མཆོག་རྩ་བའི་རྒྱུད། བཤད་པའི་རྒྱུད། ཨ་བྷི་དྷ་ན། ཧེ་རུ་ཀ་མངོན་འབྱུང༌། རྡོ་རྗེ་མཁའ་འགྲོ། ཀུན་སྤྱོད། རྣལ་འབྱོར་མ།
ཁ་སྦྱོར། སྡོམ་པ་འབྱུང་བ། ཕག་མོ་མངོན་འབྱུང༌། མཁའ་འགྲོ་རྒྱ་མཚོ། འགྲེལ་པ་ཀོངྐ་ན་དཀྱིལ་ཆོག་སྒྲུབ་ཐབས་དང་བཅས་པ། ཀཾ་པ་ལ། རྡོ་རྗེ་མཁའ་འགྲོ་དང་ཀུན་སྤྱོད་ཀྱི་འགྲེལ་པ། གཉིས་ཀའི་བཤད་སྦྱར། ལཱུ་ཧི་པའི་རྩ་བཤད་འགྲེལ་པ། རྡོ་རྗེ་དྲིལ་བུ་པའི་ཆོས་གསུམ།
ཀོངྐ་ནའི་དཀྱིལ་ཆོག་སྒྲུབ་ཐབས་དང་བཅས་པ། ནག་པོ་སྤྱོད་པའི་རྡོ་རྗེའི་ཆོས་དྲུག་མན་ངག་དང་བཅས་པ། རྣལ་འབྱོར་མའི་ཆོས་དྲུག ནཱ་རོ་པའི་ཆོས་དྲུག་བརྒྱུད་པ་མི་གཅིག་པ་གཉིས། ནཱ་རོ་མཁའ་སྤྱོད། རྩ་དབུ་མ་ལ་སོགས་པ་ཐུན་མོང་མ་ཡིན་པའི་གདམས་ངག་སྐོར་དང་བཅས་པ། མི་ཏྲཱི་མཁའ་སྤྱོད། ལྷན་སྐྱེས་རྣལ་འབྱོར་མ་ལ་སོགས་པའི་སྒྲུབ་ཐབས་ཕྲ་མོའི་ཆོས་སྐོར་དང་བཅས་པ་གསན་ནོ། ། གཤིན་རྗེའི་གཤེད་ཀྱི་རྒྱུད་གསུམ་གྱི་བཤད་པ་དང༌། དཀྱིལ་ཆོག་སྒྲུབ་ཐབས་མན་ངག་དང་བཅས་པ་གསན་ནོ། །
གསང་བ་འདུས་པ་རྒྱུད་རྐྱང་གི་བཤད་པ་དང༌། བཤད་པའི་རྒྱུད་རྡོ་རྗེ་ཕྲེང་བ། ལྷ་མོ་བཞིས་ཞུས། དགོངས་པ་ལུང་སྟོན། ཡེ་ཤེས་རྡོ་རྗེ་ཀུན་ལས་བཏུས་པ་རྣམས་གསན་ནོ། ། སློབ་དཔོན་འཕགས་པའི་སྐོར་ལ། འགྲེལ་པ་སྒྲོན་གསལ། མདོར་བྱས། མདོར་བསྲེ། རིམ་ལྔ།
སྤྱོད་བསྡུས། དཀྱིལ་ཆོག་ཉི་ཤུ་པ། བདག་བྱིན་གྱིས་བརླབ་པ། སེམས་ཀྱི་སྒྲིབ་སྦྱོང༌། བྱང་ཆུབ་སེམས་འགྲེལ། སྒྲུབ་ཐབས་ཀྱི་རྣམ་གཞག རྡོ་རྗེ་སེམས་དཔའི་སྒྲུབ་ཐབས་རྣམས་གསན་ནོ། ། སངས་རྒྱས་ཡེ་ཤེས་ཞབས་སྐོར་ལ། འཇམ་དཔལ་གྱི་ལུང་ཁོང་རང་གིས་མཛད་པ། ཞལ་གྱི་ཆོས་བཅུ་བདུན།
ཀུན་ཏུ་བཟང་པོའི་རྩ་འགྲེལ་དང་བཅས་པ། རྒྱུད་ཀྱི་འགྲེལ་པ་གསང་བ་འདུས་པའི་རྒྱན་ཛ་ཡནྟ། རིན་ཆེན་ལྗོན་ཤིང༌། དཀྱིལ་ཆོག་བཞི་བརྒྱ་ལྔ་བཅུ་པ་རྩ་འགྲེལ། མི་བསྐྱོད་རྡོ་རྗེ་སྒྲུབ་ཐབས་བསྟན་པའི་ནོར་རྫས། འཁོར་ལོའི་རྐང་པ་ལ་སོགས་པ་དུ་མ་གསན་ནོ། ། སྨན་ཞབས་ཀྱི་སྐོར་ལ། ཞལ་གྱི་ལུང་དང་མཐུན་པའི་ཆོས་བཅུ་བདུན་པ་དང༌། མར་མེ་མཛད་ཀྱི་དཀྱིལ་ཆོག་རྣམས་ཀྱི་འགྲེལ་པ་བཅུ་དགུ་དངོས་གྲུབ་འབྱུང་བའི་གཏེར་ལ་སོགས་པ། མན་ངག་དང་བཅས་པ་གསན་ནོ། །
མཚན་ཡང་དག་པར་བརྗོད་པ་མན་ངག་གི་བཤད་པ། འགྲེལ་པ་ཆེན་པོ་སྔགས་དོན་རྣམ་གཟིགས། ལམྦུ་ཊཱི་ཀ ཟླ་བཟང་མ། རྣམ་པར་རྟོག་གེ གསང་ལྡན་ལ་སོགས་པ་ཕྲན་དང་བཅས་པ་གསན་ནོ། ། དུས་ཀྱི་འཁོར་ལོའི་སྦྱོར་དྲུག རྩིས་ཀྱི་མན་ངག་ཕྲ་མོ་དང་བཅས་པ་གསན་ནོ། ། དོ་ཀའི་ཆོས་དེ་ཉིད་བཅུ་པ་ལ་སོགས་པ་ཕྲན་དུ་མ་དང་བཅས་པ་གསན་ནོ། ། དེ་ཁོ་ན་ཉིད་འཇུག་པ་ལ་སོགས་པ་སྔགས་སྤྱིའི་བསྟན་བཅོས་མང་དུ་གསན་ནོ། །
གསང་སྔགས་སྔ་འགྱུར་ལ་སྒྱུ་འཕྲུལ། གསང་རྙིང༌། སྔ་འགྱུར་ལྔ། རྡོ་རྗེ་ཕུར་པ། ཡང་དག སྒྲོན་མ་དྲུག་ལ་སོགས་པ་གསན་ནོ། ། རྣལ་འབྱོར་གྱི་རྒྱུད་ལ། དེ་ཉིད་བསྡུས་པ་རྩ་བའི་བཤད་པ། འགྲེལ་པ་དེ་ཉིད་སྣང་བ། རྒྱུད་རྡོ་རྗེ་རྩེ་མོ་དཔལ་མཆོག་དང་པོ།
ཁྲོ་བོ་ཁམས་གསུམ་རྣམ་རྒྱལ། མགོན་པོ་ཀུན་སྣང༌། ངན་སོང་སྦྱོང་རྒྱུད། དཔའ་བོ་གྲུབ་པ། དཀྱིལ་ཆོག་རྡོ་རྗེ་འབྱུང་བ། གཙུག་དགུ། ཀུན་རིག རབ་ཏུ་གསང་བའི་རྒྱུད། སྐུ་གཟུགས་ཀྱི་ཆ་དབྱེ་བ་ལ་སོགས་པ་རྣམས་དང༌། སྦྱིན་སྲེག་གི་ཆོ་ག་དང་སེམས་དཔའ་འབྱུང་བ་དང་བཅས་པ་ལ་སོགས་པ་ཕྲན་མང་བ་ཞིག་གསན་ནོ། །
སྤྱོད་པའི་རྒྱུད་ལ། རྣམ་སྣང་མངོན་བྱུང༌། མི་གཡོ་བའི་རྟོག་པ་ཆེན་མོ་ལེའུ་དགུ་པ་ལེའུ་བདུན་པ་རྣམས་གསན་ནོ། ། བྱ་བའི་རྒྱུད་ལ། ལེགས་པར་གྲུབ་པ། དཔུང་པ་བཟང་པོ། གསང་བ་སྤྱི་རྒྱུད། བསམ་གཏན་ཕྱི་མ། དམ་ཚིག་གསུམ་བཀོད། དོན་ཡོད་ཞགས་པ།
རྡོ་རྗེ་རྣམ་འཇོམས། གཟུངས་གྲ་ལྔ། རྣམ་རྒྱལ། དྲི་མེད། འོད་ཟེར་ཅན་ལ་སོགས་པ་གཟུངས་ཕྲ་མོ་དཔག་ཏུ་མེད་པ་ཆོ་ག་དང་བཅས་པ་རྣམས་གསན་ནོ། ། བྱ་སྤྱོད་གཉིས་ཀྱི་དབང་རིགས་གསུམ་མགོན་པོ། མི་གཡོ་བ། སྒྲོལ་མའི་རིག་པ་གཏད་པ་རྣམས་ཞུས་སོ། ། དེ་དག་གི་སྒྲུབ་ཐབས་ལ། ཇོ་བོ་རྗེ་ནས་བརྒྱུད་པ།
མི་གཡོ་བའི་དམིགས་པ་སྐོར་གསུམ། ཕྱག་ན་རྡོ་རྗེ་ལ་སོགས་པ་དང༌། ཕམ་ཐིང་པ་ལས་བརྒྱུད་པ་སེང་གེ་སྒྲའི་གདོན་དགྲོལ་ལ་སོགས་པ། རྡོ་རྗེ་གདན་པའི་ཆོས་དྲུག་དང༌། བ་རི་བའི་སྒྲུབ་ཐབས་བསྡུས་པ་དང༌། གཉན་གྱི་སྒྲོལ་མ་ལ་སོགས་པ་དཔག་ཏུ་མེད་པ་གསན་ནོ། ། དམ་ཚིག་སྐོར་ལ་རྩ་ལྟུང་གི་འགྲེལ་པ་གསུམ། ཆོས་སྐྱོང་རྡོ་རྗེ་གུར་མགོན་ལྕམ་དྲལ་བྲན་གཡོག་གི་མན་ངག་དང་བཅས་པ། མགོན་པོ་གདོང་བཞི་པ། བྱ་རོག་མ།
ལྷ་མོ་སྲོག་སྒྲུབ། དཀར་མོ་ཉི་ཟླ་སྟོང་གི་ཕྲེང་བ་ཕུར་སྲུང་རྣམ་གསུམ། བདུད་ཐོད་འཕྲེང་ཅན་ལ་སོགས་པ་མང་ཞིག་གསན་ཏེ། བརྗོད་པར་ག་ལ་ནུས། ཡོན་བདག་ལ་ཛམྦྷ་ལ་སེར་ནག ཚོགས་བདག ། རྣམ་ཐོས་སྲས། ནོར་རྒྱུན་མ། ཨ་པ་རཱ་ཛི་ཏ་ལ་སོགས་པ་མང་དུ་གསན་ནོ། ། ཕར་ཕྱིན་གྱི་ཕྱོགས་ལ་སངས་རྒྱས་ཕལ་པོ་ཆེ་ཚར་གཅིག
དཀོན་མཆོག་བརྩེགས་པ། བསྟན་བཅོས་ལ་སྐྱེས་པའི་རབས། རིན་ཆེན་ཕྲེང་བ། བཤེས་པའི་སྤྲིང་ཡིག བཞི་བརྒྱ་པ། དབུ་མ་ལ་འཇུག སྤྱོད་འཇུག བསླབ་བཏུས། མདོ་ཀུན་ལས་བཏུས་གཉིས། ཀ་ནི་ཀ་ལ་སྤྲིང་བ།
ཕུང་པོ་ལྔའི་རབ་བྱེད། གནས་གསུམ་པ། སྤེལ་མར་བསྟོད་པ། ལྷ་ལས་ཕུལ་དུ་བྱུང་བ། ཁྱད་པར་དུ་འཕགས་པའི་བསྟོད་པ། བསྔགས་པར་འོས་པ། ཀླུ་སྒྲུབ་ཀྱི་བསྟོད་པའི་སྐོར་ལ་སོགས་པ། བཀའ་གདམས་ལམ་རིམ་ལ་སོགས་པ་གདམས་ངག་དུ་མ་གསན་ཅིང་ཐུགས་སུ་ཆུད་པར་མཛད། ཁ་རག་སྐོར་གསུམ། བོད་ལ་ཡོད་པའི་སྒྲ་སྨྲ་སྒོ་མཚོན་ཆ།
བོད་ཀྱི་བདེ་འཇུག་ལ་སོགས་པ་ལ་མཁས་ཤིང་དག་པར་བྱས་སོ། ། བྱ་རང་ཀ་ལ་སོགས་པ་ཡང་གསན། འཕྲལ་སྐད་རྒྱ་གར་སྐད་དང་ལབ་ཏུ་བཏུབ་པ་དང༌། སཾ་སྐྲྀ་ཏ་ཡང་ཆོས་གོ་བ་ཙམ་འགྱུར་ཡང་ཅི་རིགས་པ་མཁྱེན་པར་བསླབས་སོ།། །། ཡང་དགེ་བའི་བཤེས་ལས་མང་དུ་ཐོས་ཤིང་རིགས་པར་སྨྲ་བའི་མཆོག་ཏུ་གྱུར་པར་གྲགས་པ། སྐྱོང་དུར་བ་གཞོན་ནུ་སེང་གེ་ལས། རྟོག་གེ་ཚད་མའི་གཞུང༌། རྣམ་པར་ངེས་པ་གཞལ་བྱ་ཤེས་རབ་སྒྲོན་མའི་ཕྲེང་བ་དང་བཅས་པ་གསན་ནས་མཁས་པར་མཛད་དོ། ། དབུ་མ་རྩ་བའི་ཤེས་རབ་ཚིག་གསལ། རྟོག་གེ་ཐོ་བ་སྟོང་ཐུན་དང་བཅས་པ་གསན།
ཡང་དགེ་བའི་བཤེས་གཉེན་ཆེན་པོ་མཁས་པ་དུ་མ་བསྟེན་ནས་བློ་གྲོས་གསལ་བའི་འོད་ཟེར་གྱིས། ལྟ་བ་ངན་པའི་མུན་པ་བསལ་ཞིང་དོན་དང་ལྡན་པའི་སྨྲ་བའི་སྣང་བས། སློབ་མ་པདྨོའི་ཚལ་རབ་ཏུ་རྒྱས་པར་བྱེད་པ། ཉི་མའི་དཀྱིལ་འཁོར་ལྟར་ཀུན་ཏུ་གྲགས་པའི་སྐྱེས་བུ་དམ་པ་སློབ་དཔོན་ཞུ་སྟོན་ཞེས་བྱ་བ་ལས་བསྙེན་པར་རྫོགས་པའི་གསང་སྟེ་ཞུས་ནས་བྱམས་པའི་ཆོས་ལྔ་འགྲེལ་བ་དང་བཅས་པ། དབུ་མ་རྒྱན། བདེན་གཉིས། སྤྱོད་ཕྱོགས་ཕྲན་ལ་སོགས་པ་གསན་པར་མཛད་དོ།། །། ཡང་བྱང་ཆུབ་སེམས་དཔའ་ཆེན་པོ་བློ་གྲོས་ཀྱི་བང་མཛོད་ཐོས་བསམ་གྱི་ནོར་གྱིས་གང་ཞིང༌། ཚུལ་ཁྲིམས་ཀྱི་བརྗིད་པའི་ལུས་ལ་ཡོན་ཏན་གྱི་རྒྱན་གྱིས་སྤྲས་པ། སྙིང་རྗེའི་མིག་གིས་གདུལ་བྱའི་སློང་བ་པོ་མཐོང་ན་ཕྲིན་ལས་ཀྱི་ཕྱག་གིས།
རྣམ་གྲོལ་གྱི་འབྱོར་པ་སྟེར་བའི་སྦྱིན་བདག་ཆེན་པོ་ལྟ་བུ། བཤེས་གཉེན་དམ་པ་སྤྱི་བོ་ལྷས་པ་ཆེན་པོ་ལས། སྐུ་རབ་གཤེགས་ནས་བསླབ་པ་དང་ལས་ཀྱི་ཆོ་ག་འདོན་པ་ཞུས་ནས་ཆོས་གསན་པ་ནི། མངོན་པ་ཀུན་ལས་བཏུས། ཐེག་བསྡུས། འགྲེལ་ཆུང༌། ཉི་ཁྲིའི་འགྲེལ་པ། བརྒྱད་སྟོང་པའི་འགྲེལ་པ། མདོ་སྡུད་པ་རྣམས་གསན། མན་ངག་ལ་བཀའ་གདམས་ལམ་རིམ་སྐོར་བཅས།
དབུ་མ་ཆེན་མོ། ཞི་བྱེད། གཅོད། ཁ་རག་སྐོར་གསུམ། རྨོག་ཅོག་པ་ལས་བརྒྱུད་དེ་འོངས་པ་ན་རོ་ཆོས་དྲུག རིམ་པ་ལྔ་སྟན་ཐོག་གཅིག་པ། རྡོ་རྗེ་ཕག་མོ། རྣམ་འཇོམས་གནུར་ལུགས་རྫོགས་པ། ཡི་གེ་དྲུག་པ་བྱིན་རླབས་དང་བཅས་པ། དབྱངས་ཅན་མ་རྗེས་གནང་དང་བཅས་པ།
དེ་ལ་སོགས་པ་མན་ངག་དུ་མ་ཅིག་གསན་ནོ།། །། ཁ་ཆེའི་པཎྜི་ཏ་བསོད་སྙོམས་པ་ཆེན་པོ་ཚུལ་ཁྲིམས་དང་ལྡན་ཞིང༌། ཐུགས་བློ་གྲོས་རྒྱ་མཚོ་ལྟར་གྱུར་པ་ཤེས་བྱའི་གནས་ལྔ་ལ་མཁས་ཤིང༌། བསྒྲུབ་པ་ལ་བརྩོན་པས་དུབ་པ་མེད་པ་ཕུལ་དུ་ཕྱིན་པའི་རྟོགས་པ་དང་ལྡན་ཞིང༌། ཡི་དམ་ལྷ་དུ་མའི་གནང་བ་ཐོབ་པ། རྒྱལ་བའི་བསྟན་ལ་ཀུན་མཁྱེན་གཉིས་པ་ལྟར་གྲགས་ཤིང༌། སྟོན་པའི་བྱ་བ་མཛད་པ་ཤཱཀྱ་ཤྲཱི་བྷ་དྲ་ལས། ལེགས་པར་སྦྱར་བ་སཾ་སྐྲྀ་ཏའི་སྐད་སྦྱངས་ཤིང༌། རྟོག་གེའི་བསྟན་བཅོས་ཐམས་ཅད་ཀྱི་རྩ་བ་ལྟ་བུ་ཀུན་ལས་བཏུས་པ་དང༌། དེའི་དོན་རྒྱ་ཆེར་སྟོན་པ་རིག་པའི་རྒྱལ་པོ་རྣམ་འགྲེལ་དང༌།
དེའི་འགྲེལ་པ་སྟོང་ཕྲག་ཕྱེད་དང་བཞི་པ་དང༌། རྒྱན་དང༌། ལྷ་དབང་བློ་དང༌། རྣམ་ངེས་ཀྱི་འགྲེལ་པ་ཆོས་མཆོག རིག་ཐིགས། རྒྱུད་གཞན་གྲུབ་པ། གཏན་ཚིགས་ཐིགས་པ། དམིགས་པ་བརྟག་པ། རབ་བྱེད་ཕྲ་མོ་དང་བཅས་པ། ཆོས་མངོན་པ་མཛོད་གསན།
དེ་ཉིད་ཀྱི་དྲུང་དུ་སྐུ་བསྙེན་རྫོགས་ཀྱི་སྡོམ་པ་བཞེས་ནས། འདུལ་བ་མདོ་དང༌། སོ་སོར་ཐར་པ་སུམ་བརྒྱ་པ། དགེ་སློང་གི་ཀཱ་རི་ཀཱ་དང༌། ཕ་རོལ་དུ་ཕྱིན་པ་བདུན་བརྒྱ་བ་དང༌། རྡོ་རྗེ་གཅོད་པ། མངོན་རྟོགས་རྒྱན། ཕྱོགས་ཀྱི་གླང་པོས་མཛད་པའི་བརྒྱད་སྟོང་པའི་དོན་བསྡུས་རྩ་འགྲེལ། ཐེག་པ་ཆེན་པོ་ཉི་ཤུ་པ། སུམ་ཅུ་པ།
རྣམ་བཤད་རིགས་པ། ཀཾ་པ་ལའི་ཕྲེང་བའི་ཕྲེང་བ། རང་བཞིན་གསུམ་པ་འཇུག་པ་ལ་སོགས་པའི་མངོན་པ་དང༌། ཕ་རོལ་ཏུ་ཕྱིན་པའི་བསྟན་བཅོས་བོད་ལ་གྲགས་པ་དང༌། མ་གྲགས་པ་ཕལ་ཆེར་གསན་ནོ། ། དེ་ཉིད་ལས་དཔལ་གསང་བ་འདུས་པ་དང༌། གསང་འདུས་མི་བསྐྱོད་རྡོ་རྗེའི་དཀྱིལ་འཁོར་དུ་དབང་བསྐུར་ཞུས་ནས་དུས་ཀྱི་འཁོར་ལོའི་རྒྱུད་དང༌། དེའི་འགྲེལ་པ་དྲི་མ་མེད་པའི་འོད་དང༌། དཀྱིལ་ཆོག་སྒྲུབ་ཐབས། མཚན་བརྗོད།
དུས་ཀྱི་འཁོར་ལོའི་བཤད་ལུགས་ཀྱི་འགྲེལ་པ། དབུ་མལ་དགའ་བའི་འགྲེལ་པ། བརྟག་གཉིས་ལ་བྱང་ཆུབ་སེམས་དཔའ་རྡོ་རྗེ་སྙིང་པོས་མཛད་པའི་འགྲེལ་པ། བདེ་མཆོག་ཕྱག་ན་རྡོ་རྗེའི་བསྟོད་འགྲེལ། གསང་འདུས་ཀྱི་དཀྱིལ་ཆོག་ལ། སློབ་དཔོན་ཀླུའི་བྱང་ཆུབ་ཀྱིས་མཛད་པ་དང༌། ཤར་ཕྱོགས་པས་མཛད་པ་དང༌། གསང་སྔགས་ཀྱི་མན་ངག་དུ་མ་སྔོན་གྱི་གྲུབ་ཐོབ་རྣམས་ཀྱི་དབྱངས་དང༌། སྒྲོལ་མ་དང༌། འཇམ་དཔལ་ལ་སོགས་པ་ཕྲན་དུ་མ་ཅིག་གསན་ནོ།། །།
ཡང་དེའི་སློབ་མ་དབང་པོ་གསལ་ཞིང་ཡིད་གཞུངས་པ། ཡོན་ཏན་ལ་འབད་པ་ཆེར་བསླབས་ནས། བརྗོད་པ་གསལ་པོས་གཞན་ལ་བརྡ་སྤྲོད་པ་ལ་མཁས་པ་སཾ་སྐྲྀ་ཏའི་སྐད་སྨྲ་བའི་མཆོག བལ་པོའི་པཎྜི་ཏ་སངྒྷ་ཤྲཱི་ལས་སྒྲའི་བསྟན་བཅོས་ཙནྡྲ་པ། སུ་བནྟ། ཏི་ངན་ཏ། སྡེབ་སྦྱོར་པྲྀཏྟ་མ་ལ། སྙན་ངག་སྣང་བའི་ཉི་མ་ལ་སོགས་པ་སྐྱེས་པའི་རབས། སློབ་དཔོན་སེང་གེ་ཞབས་ཀྱི་སྐྱེས་རབས་ཆེན་མོ་དཔའ་བོའི་ལ་མཐུད་ནས་ཕར་ཕྱིན་རེ་རེ་ལ་བཅུ་ཚན་རེ་རེ་སྟེ་དྲུག་ཅུ་ཚང་བ་དང༌། མེ་ཏོག་ཕྲེང་འཛིན།
ཚད་མ་ཆོས་མཆོག་ཆུང་བ། གཞན་རབ་བྱེད་ཕྲ་མོ་འགའ་དང་བཅས་པ་གསན་ཅིང་མཁྱེན་པར་མཛད་དོ།། །། ཡང་མཛེས་པའི་གངས་རི་ལ་བརྟེན་ནས་བློ་གྲོས་ཀྱི་རྩལ་རྫོགས་ཤིང་ཡོན་ཏན་གྱི་རལ་པས་བརྒྱན་ཏེ། རིགས་པའི་མཆེ་སྡེར་གྱིས་ཕྱིར་རྒོལ་གྱི་གླང་པོ་དྲེགས་པས་མྱོས་པའི་ཀླད་པ་འགེམས་པ། སྨྲ་བའི་སྐྱེས་བུ་མཆོག་ཏུ་གྲགས་པའི་སྐྱེས་བུ་ཤར་ཕྱོགས་ཀྱི་པཎྜི་ཏ་དཱ་ན་ཤཱི་ལ་ཞེས་བྱ་བ་ལས། བྲམ་ཟེ་ཤང་ཀ་ར་ནནྡ་ལ་སོགས་པའི་ཚད་མའི་སྐོར་འགའ་དང༌། རྩོད་པའི་རིགས་པ་རྩ་འགྲེལ་དང༌། ། རྒྱུད་གཞན་གྲུབ་པའི་རྩ་འགྲེལ། འགྲེལ་པ་བརྟག་པའི་འགྲེལ། ཛྙཱ་ན་ཤྲཱིའི་རབ་བྱེད།
སེལ་བ་བརྟག་པའི་རབ་བྱེད་ལ་སོགས་པ་དང༌། ཕྱིར་སྦྱོར་བའི་དབྱངས་དང༌། གཤིན་རྗེ་གཤེད་དམར་པོ། མི་གཡོ་བ་དཀར་པོ་ལ་སོགས་པ་གསན་པ་ཡིན་ནོ། ། བྲམ་ཟེའི་རིགས་པཎྜི་ཏ་སུག་ཏ་ཤྲཱི་ཞེས་བྱ་བ་ལས། ཕྱི་རོལ་པའི་རིག་བྱེད་བཞི་སྒྲ་ངེས་པར་སྦྱར་བ་དང་བཅས་པ་ལ་མཁས་པར་གྲགས་ནས་སངས་རྒྱས་ཀྱི་བསྟན་པ་ལ་དད་ནས་ཞུས་ཏེ། གསུང་རབ་ཀྱི་དོན་ལེགས་པར་བསླབས་པ་ལྟ་བ་གྲུབ་མཐའ་དག་པར་ཤེས་ཤིང༌། བློ་གྲོས་མི་ཟད་པའི་གཏེར་ཆེན་པོ། ཆོས་ལ་གནས་པའི་སྐྱེས་བུ་དམ་པ་ཁ་ཆེ་པཎྜི་ཏའི་དྲུང་དུ་ཕྱིན་པའི་དུས་སུ་མཇལ་བ་ནས་བཟུང་སྟེ། དཔལ་ལྡན་ས་སྐྱའི་དགོན་པར་ཡུན་རིང་དུ་བསྟེན་ནས་ཆོས་གསན་པ་ལ།
སྒྲ་ཀ་ལཱ་པ་དང༌། མིང་དང་ཁམས་སྒྲུབ་པའི་རབ་བྱེད་གཉིས། ཚིག་སྒྲུབ་པ། པྲ་ཀྲྀ་ཡ། སྡེབ་སྦྱོར་རིན་ཆེན་འབྱུང་གནས། སྙན་ངག་ཉི་མའི་འོད་ཆེན་པོ་གསུམ་དང༌། གཞོན་ནུ་འབྱུང་བ་ལ་སོགས་པ་ཆུང་ངུ་གསུམ་དང༌། མངོན་བརྗོད་ཨ་མར་ཀོ་ཥཱ། ཟློས་གར་གྱི་བསྟན་བཅོས་བྷ་ར་ཏ། ཀླུ་རྣམས་རབ་ཏུ་དགའ་བར་བྱེད་པའི་ཟློས་གར།
ཕྱི་དང་ནང་གི་གྲུབ་མཐའི་གནད་རྣམས་དང༌། ཚད་མའི་བསྟན་བཅོས་འགའ། རྒྱུད་རྡོ་རྗེ་ས་འོག རྡོ་རྗེ་སྙིང་པོའི་རྒྱན་ལ་སོགས་པ་གསན་ནོ། ། པཎྜི་ཏ་དེ་དང་རྡོ་རྗེ་ས་འོག་ལ་སོགས་པའི་རྒྱུད་རྣམས་དང༌། སྐྱེས་རབས་ཆེན་པོ་དང༌། ཚད་མའི་འགྲེལ་པ་དང༌། རབ་བྱེད་མང་ཞིག་གི་འགྱུར་ཡང་མཛད་དོ། ། གཞན་རྒྱ་གར་པཎྜི་ཏ་དང་རྣལ་འབྱོར་པ་རྣམས་ལས་བྱུང་བའི་མན་ངག་ཕྲ་མོ་དཔག་ཏུ་མེད་པ་གསན། བོད་ཀྱི་ཡོན་ཏན་ཤེས་པ་རྣམས་ཀྱིས་ཕུལ་བའི་རིག་པ་ངོ་མཚར་ཅན་གྲངས་མེད་པའི་མཛོད་ཆེན་པོར་གྱུར་པ་ཡིན་ནོ།། །།
ཡན་ལག་བརྒྱད་ལྡན་ཆུ་བོ་རྣམས། ། ཡུལ་ནས་ཡུལ་དུ་མངོན་བྱུང་ནས། ། རྒྱ་མཚོ་ཆེན་པོའི་གནས་སུ་བབ། ། ནམ་མཁའི་ཆར་གྱིས་རྒྱས་པར་བྱེད། ། དེ་བཞིན་མདོ་རྒྱུད་ཆུ་བོ་རྣམས། ། མཁས་པའི་ཡུལ་ནས་ལེགས་བྱུང་ནས། ། སྐྱེས་ཆེན་བློ་གྲོས་རྒྱ་མཚོར་བབ། ། མན་ངག་ཆར་གྱི་གང་བར་བྱས། ། གཏིང་མཐའ་རབ་ཡངས་བློ་གྲོས་རྒྱ་མཚོ་འཁོན། ། རྣམ་མང་ཐོས་པའི་ཆབ་ཀྱིས་ལེགས་བཀང་ནས། །
ཡོན་ཏན་རིན་ཆེན་ཀུན་གྱི་གཏེར་གྱུར་པ། ། ཆོས་རྗེ་རྒྱ་མཚོའི་དབང་པོ་ལ་ཕྱག་འཚལ། ། དེ་ལྟར་སྐྱེས་ཐོབ་ཀྱི་ཤེས་རབ་ཕུལ་དུ་ཕྱིན་པ་དང་ལྡན་ཞིང༌། བརྩོན་པ་དང་འབད་པ་ཆེན་པོས་ཡུན་རིང་དུ་བསླབ་སྦྱོང་མཛད་པས། མང་དུ་ཐོས་པར་གྱུར་ནས། མཁས་པའི་བྱེད་པ་ཅི་ལྟ་བུ་དང་ལྡན་ཞེ་ན། གྲུབ་པའི་མཐའ་ལ་མཁས་པའི་ཚུལ་གསུམ་དུ་ཤེས་ལྡན་རྣམས་སྨྲ་སྟེ། གང་ཞེ་ན། སྨྲས་པ། བཤད་པའི་ངག་གི་ཟེར་གྱིས་གཞན་བློའི་མུན་པ་སེལ། །
རྩོམ་པ་ལེགས་བཤད་ཕྲེང་བས་མཁས་རྣམས་དགའ་བསྐྱེད། ། རྩོད་པ་རིགས་པའི་མཚོན་ཆས་ཕས་ཀྱི་རྒོལ་བ་འཇོམས། ། གཞན་རིགས་མཁས་པ་མཐར་ཕྱིན་དགོས་པ་གྲུབ་པ་འཛིན། ། དོན་བརྗོད་ན་བཤད་པ་ངག་གི་ཟེར་གྱིས་གཞན་བློའི་མུན་པ་སེལ་བ་དང༌། རྩོམ་པ་ལེགས་བཤད་ཀྱི་ཕྲེང་བས་མཁས་པ་རྣམས་དགའ་བ་སྐྱེད་པ་དང༌། རྩོད་པའི་རིགས་པའི་མཚོན་ཆས་ཕས་ཀྱི་རྒོལ་བའི་དཔུང་འཇོམས་པའོ། ། དེ་དག་ཀྱང་འདི་ལ་མངའ་སྟེ། ཆོས་གསུང་བ་ན་གཞུང་གང་ཡིན་ན་ཡང༌། ཚིག་དང་དོན་དུ་བཅས་པ་མི་འགལ་ཞིང་འབྲེལ་ལ་མ་བལྡབས་ཤིང་ཚང་ལ། དོན་ཅི་ལྟ་བ་བཞིན་དུ་འཁྲུལ་བ་མེད་པར་སྒྲ་གསལ་ཞིང་རྫོགས་ལ།
རྣར་སྙན་ཅིང་བློ་ལ་འབབ་པའི་གསུང་གིས་བརྡ་སྤྲོད་པར་བྱེད་པ་ཡིན་ཏེ། འདིས་དགུང་ལོ་བདུན་ལོན་པ་ན། མཚོ་སྐྱེས་ལ་སོགས་པའི་སྒྲུབ་ཐབས་རྣམས་ཐུགས་ལས་གསུང་ཞིང༌། ལོ་བཅུ་གཅིག་པ་ན་བརྟག་པ་གཉིས་པ་སྟོང་ཐུན་རྣམ་གཞག་དང་བཅས་པ་ཐུགས་ལས་གསུངས་ཏེ། དེ་ནས་སྔགས་ཀྱི་རྒྱུད་སྡེ་མང་པོ་གསུངས་ལ། དགུང་ལོ་བཅུ་དགུ་ལ་ཚད་མ་རྣམ་ངེས་ཚར་གསུམ་གསན་ནས་དཔེ་ལ་མ་ལྟོས་པར་གསུངས་པ་ནས་བཟུང་སྟེ། དིང་སང་གི་བར་དུ་གཞུང་ལུགས་དུ་མ་རྒྱུན་མ་ཆད་པར་འཆད་པ་ནས། གསུང་གི་འོད་ཟེར་གྱིས་ཉན་པ་པོའི་མི་ཤེས་པའི་མུན་པ་སེལ་ཞིང༌། བློ་གྲོས་ཀྱི་པད་མོ་རྒྱས་པར་བྱེད་ལ། ཆོས་ཀྱི་སྣང་བ་རྒྱ་ཆེན་པོ་བསྐྱེད་པའི་ཕྱིར།
ཉི་མའི་ཟེར་བས་ཀྱང་མཆོག་ཏུ་གྱུར་པ་ཡིན་ནོ། ། རྩོམ་པའི་ཚུལ་ལ་ཕན་པ་དང་སྡེབ་སྦྱོར་གཙོར་བྱེད་པ་གཉིས་ལས། ཕན་པ་གཙོར་མཛད་པ་ཡང་དོན་དང་ཚིག་ལ་སྐྱོན་མེད་ཅིང༌། འབྲེལ་ཆགས་པའི་ངག་གིས་མདོ་རྒྱུད་དང་མཐུན་པར་བརྗོད་བྱ་གསལ་བར་སྟོན་ཅིང༌། མཁས་པ་རྣམས་ཀྱིས་སྐྱོན་གདགས་པར་མི་ནུས་ལ། ངོ་མཚར་དུ་བལྟ་བ་ཁོ་ན་ཡིན་ནོ། ། སྡེབ་སྦྱོར་གཙོར་མཛད་ན་ཡང་བདེ་བར་གཤེགས་པའི་བསྟོད་པ་དང༌། ཐུགས་རྗེ་ལ་བསྐུལ་བ་དང༌། ལེགས་པར་བཤད་པ་ལ་སོགས་པ་སྡེབ་ལེགས་ཤིང༌། དཔེ་དོན་མི་འགལ་བ་ལྕི་ཡང་དང་རིང་ཐུང་ལ་སོགས་པ་ལེགས་པར་ཕྱེད་ཅིང༌།
ཚིག་གི་རྒྱན་དང་ངལ་བསོ་བའི་གནས་ཀྱིས་མཛེས་པར་བྱས་ལ། རྩོམ་པའི་ཕྲེང་བ་མཆོག་ཏུ་གྱུར་པ་མཛད་པ་རྣམས་ནི་བརྗོད་བདེ་ཞིང༌། རྣར་སྙན་ལ་ཡིད་དུ་འོང་བ་ཤ་སྟག་ཡིན་ཏེ། གསེར་གྱི་རྒྱན་དང༌། རིན་པོ་ཆེ་པདྨ་རཱ་ག་དང༌། ཨིནྡྲ་ནཱི་ལ་ལ་སོགས་པས་སྤྲས་པ། མུ་ཏིག་ཕྲེང་བ་བལྟ་ན་སྡུག་པ་བས་ཀྱང་མཆོག་ཏུ་མཛེས་པའི་བསྟན་བཅོས་རྣམས་ནི་མཐོང་ཞིང་ཐོས་པ་ན། མཁས་པ་རྣམས་ཡིད་དགའ་བ་སྐྱེ་ཞིང་བློ་གསལ་ཞིང་གཞོན་ནུ་རྣམས་ཀྱི་ཁ་རྒྱན་དུ་གྱུར་ལ། ཤེས་ལྡན་རྣམས་ཡིད་སྨོན་གྱི་གནས་སུ་བྱེད་པ་འབའ་ཞིག་མཛད་པའོ། ། འདིའི་རྩོད་པའི་ཚུལ་ནི།
འགྲན་ཟླ་མེད་པའི་བློ་གྲོས་དང་ལྡན་ཞིང༌། འཇིགས་པ་མེད་པའི་སྤོབས་པ་བརྙེས་པ་དང༌། ཕྱིན་ཅི་མ་ལོག་པའི་གཞུང་ལུགས་མཁྱེན་པའི་དབང་གིས་རྣམ་པར་དག་པའི་ངག་གིས་སྨྲ་སྟེ། སྐྱོན་མེད་པའི་དམ་བཅའ་ཡང་དག་པར་བརྗོད་ཅིང༌། བཟློག་མི་ནུས་པའི་ཐལ་བའི་འཕེན་པས་ཕྱིར་རྒོལ་གྱི་སྤོབས་པ་མྱུར་དུ་འཇོམས་པ་ཡིན་ཏེ། རང་གི་སྡེ་པ་ལ་བོད་ཀྱི་སྡེ་པ་བློ་གསལ་མཁས་པ་ཆེན་པོར་རློམ་ཞིང་སྨྲ་བ་པོར་གྲགས་པ་དུ་མ་ཡང་ཕམ་པར་མཛད་ཅིང༌། རྒྱ་གར་གྱི་པཎྜི་ཏ་འགའ་ཞིག་ཀྱང་ཟིལ་གྱིས་མནན་ལ། གཞན་གྱི་སྡེ་པ་འཕྲོག་བྱེད་དགའ་བོ་ལ་སོགས་པ་ཕྱི་རོལ་པའི་མཁས་པ་ཆེན་པོ་དྲུག་ཀྱང་སྤོབས་པ་མེད་པར་བྱས་ནས། ལྟ་བ་མཆོག་ལ་བཙུད་པ་ཡིན་ལ། དེས་ན་བློ་གྲོས་ཀྱི་ནམ་མཁའ་རིགས་པའི་ཆུ་འཛིན་བསྡུས་ཏེ།
སྤོབས་པའི་རླུང་ཤུགས་ཀྱིས་ཐལ་འགྱུར་གྱི་རྡོ་བ་འཕངས་ནས། ཕས་རྒོལ་གཏིང་ཚུགས་པར་སྨྲ་བའི་ལོག་རྟོག་གི་རི་བོ་བསྙིལ་བར་བྱེད་པ། གནམ་ལྕགས་པས་ཀྱང་ནུས་པ་ཁྱད་པར་འཕགས་པ་ཡིན་ལ། དེ་དག་གི་ཚུལ་ཡང་ཁོ་བོས་བསྟོད་པའི་སྐབས་ལ་ལེགས་པར་སྨྲས་པ་ཡིན་ནོ། ། རིག་པའི་གནས་གཞན་རྣམས་ནི་མཐར་ཐུག་པར་རྟོགས་ནས། རང་གི་ལེགས་པར་བསྒྲུབ་པ་དང༌། གཞན་ལ་ཕན་པར་བྱས་པ་ལ་སོགས་པ་དགོས་པ་ཅི་ལྟ་བ་བཞིན་དུ་བསྒྲུབས་པར་མཛད་པ་ཡིན་ནོ། ། སྐད་གཉིས་སྨྲ་བ་ལ་མཁས་པས་འགྱུར་མཛད་པ་རྣམས་ཀྱང་པཎྜི་ཏ་ལ་ལྟོས་པའམ་མ་ལྟོས་ཀྱང་རུང་སྟེ། རྒྱ་གར་གྱི་སྒྲ་དང་མཐུན་ཅིང༌། བོད་སྐད་ལ་བདེ་ལ།
དོན་ཅི་ལྟ་བ་བཞིན་དུ་འབྱུང་བ་ཤིན་ཏུ་ལེགས་པར་མཛད་པ་ཡིན་ནོ། ། དེ་ལྟར་སྐྱེས་བུ་དམ་པ་འདི་ནི། རིགས་དང་གཟུགས་ཕུན་སུམ་ཚོགས་ཤིང་བློ་གྲོས་ཕུལ་དུ་བྱུང་བ་དང་ལྡན་ལ། ཚུལ་ཁྲིམས་རྣམ་པར་དག་པ་ལ་གནས་ཤིང་ཉེས་པ་ཕྲ་མོས་ཀྱང་མ་གོས་ལ། ཐོས་པ་རྒྱ་ཆེན་པོ་མཛད་ཅིང་རིག་པའི་གནས་ལྔ་ལ་མཁས་པ། བརྩོན་པས་ལམ་བསྒྲུབ་ཅིང་ཡོན་ཏན་གྱི་ཚོགས་ཀྱིས་བརྒྱན་པ། རྟོགས་པའི་མཆོག་དང་ལྡན་ཞིང་གཞན་དོན་ལ་རབ་ཏུ་བརྩོན་པའི་བདག་ཉིད་ཆེན་པོ། རྒྱལ་བའི་ཕྲིན་ལས་བསྒྲུབ་ཅིང་བསྟན་པའི་སྒྲོན་མར་གྱུར་པ། ལུས་ཅན་གྱི་མགོན་སྐྱབས་མཛད་པ། མཁས་པའི་ཚོགས་ཀྱི་བསྔགས་པ་བྱེད་ཅིང༌།
ཡ་རབས་ཆེན་པོ་རྣམས་ཀྱིས་བཀུར་བའི་གནས་སུ་གྱུར་པ། འཇིག་རྟེན་ན་འགྲན་ཟླ་ཐམས་ཅད་དང་བྲལ་ཞིང་མཆོག་ཏུ་གྱུར་པའི་སྐྱེས་བུར་གྱུར་པར་གྲགས་པ། སྙན་པའི་བ་དན་ཡོན་ཏན་གྱི་རླུང་གིས་བསྐྱོད་ནས། གདུལ་བྱའི་དབང་པོ་ཚིམ་པར་མཛད་པའི། དཔལ་ས་སྐྱ་པཎྜི་ཏ་ཞེས་སྒྲོགས་པ་ནི། འཇམ་པའི་དབྱངས་ཀྱི་ཐུགས་ལ་མངའ་བ་ཡིན་ནོ། ། བདག་ཉིད་ཆེན་པོའི་ཡོན་ཏན་མདོར་བསྡུ་ན། ། རིགས་གཟུགས་འབྱོར་བ་ཕུན་ཚོགས་ལྷ་དབང་བཞིན། ། ཤེས་བྱའི་གནས་ལ་ཀུན་མཁྱེན་ལྟ་བུ་ལགས། ། མཆོད་པར་འོས་ལ་གཏོང་ཕོད་ལྡན་དང་མཚུངས། །
དོ་ཟླས་དབེན་པ་འཁོར་ལོས་སྒྱུར་བ་ལྟར། ། འཇིག་རྟེན་གསལ་བྱེད་འོད་ཟེར་བརྒྱ་པ་བཞིན། ། ཉོན་མོངས་གདུང་སེལ་བསིལ་ཟེར་བྱེད་དང་མཚུངས། ། དགོས་འདོད་ཀུན་འབྱུང་དཔག་བསམ་ལྗོན་པ་ལགས། ། རྟག་ཏུ་ཕན་སེམས་ཕ་མ་ལྟ་བུ་སྟེ། ། སྡུག་བསྔལ་ནད་སེལ་སྨན་པའི་རྒྱལ་པོ་མཆོག ། ཡོན་ཏན་ཀུན་ལྡན་མགོན་པོ་འཇམ་པའི་དབྱངས། ། འགྲོ་བའི་བླ་མ་ཁྱོད་ཞབས་རྟག་ཏུ་མཆོད།། །། འདིའི་ཡོན་ཏན་གྱི་ཆ་གཞན་བསྒྲུབ་པ་ལས་བྱུང་བ། ཟབ་མོའི་ཆོས་གསར་དུ་རྟོགས་པ་དང༌།
ཁྱད་པར་ཅན་གྱི་ཕྲིན་ལས་དང༌། ཡི་དམ་ལྷས་བྱིན་གྱིས་བརླབ་པ་ལ་སོགས་པ་ཡོན་ཏན་རིན་པོ་ཆེ་མཆོག་ཏུ་ངོ་མཚར་བ་དཔག་ཏུ་མེད་པ་ཅིག་ཡོད་མོད་ཀྱང༌། མཐའ་དག་པ་བདག་གིས་བརྗོད་པར་མི་སྤོབས་ལ། རགས་རིམ་རྟོགས་པ་རྣམས་ཀྱང་བཀས་མ་གནང་བའི་ཕྱིར་མ་སྨོས་པ་ཡིན་ནོ། ། འོན་ཀྱང་འཇམ་པའི་དབྱངས་ཀྱི་ཐུགས་ལ་མངའ་ཞེས་སྨྲས་པ་དེ་ཉིད་ཀྱི་མདོར་བསྡུས་ནས་བསྟན་པ་ཡིན་ལ། རྒྱས་པར་བརྗོད་པ་ལ་མཐའ་ཡས་ཤིང་ཡོན་ཏན་གྱི་ཕུང་པོ་བསམ་གྱིས་མི་ཁྱབ་པས་བརྒྱན་པའི་བདག་ཉིད་ཆེན་པོ་འདི་ལ། སེམས་དྭང་བས་རབ་ཏུ་དྭང་བས་གསོལ་བ་འདེབས་པའི་བརྩོན་འགྲུས་ཀྱི་གོ་ཆ་བ་གོ་བར་བྱའོ། ། ཐུགས་རྗེས་འཛིན་ཅིང་བྱིན་རླབས་མྱུར་དུ་འཇུག་པར་འགྱུར་རོ།། །། བློ་གྲོས་པད་འདབ་རབ་རྒྱས་རྒྱ་ཆེ་མཁྱེན་པའི་ཁ་དོག་རབ་གསལ་ཞིང༌། ། ཚུལ་ཁྲིམས་ཟེའུ་འབྲུ་རབ་ཏུ་མཛེས་པར་སྣང་བའི་རྟོགས་པའི་ལྟེ་བ་ཅན། །
ཡོན་ཏན་སྦྲང་རྩི་མཆོག་ལ་མཆོག་ཏུ་དགའ་བའི་བློ་གསལ་སྦྲང་བུའི་ཚོགས། ། ལེགས་སྤྱད་དར་དིར་སྒྲ་སྒྲོགས་འདུས་པའི་ཚོགས་བཅས་ཆོས་རྗེ་སྐྱེ་དགུའི་རྒྱལ། ། མི་མཆོག་ཁྱོད་ཀྱི་ཡོན་ཏན་ཕུང་པོ་དཔག་མེད་ནམ་མཁའི་མཐའ། ། བདག་བློའི་བུང་བས་ལེགས་པར་བལྟ་ཕྱིར་ཀུན་དུ་འབད་ན་ཡང༌། ། ཤེས་རབ་འཕུར་རྩལ་ཞན་པས་ཆ་ཤས་ཙམ་ཡང་རྟོགས་དཀའ་མོད། ། དེ་ལྟ་ན་ཡང་དགའ་བའི་ཡིད་ཀྱིས་དབྱངས་སྙན་སྒྲོགས་པར་བྱེད། ། བླ་མའི་རྣམ་ཐར་ཅུང་ཟད་བརྗོད་པ་འདི། ། བློ་ལྡན་རྒྱལ་བའི་དཔལ་ལ་དོན་གཉེར་བའི། ། གྲོགས་མཆོག་གསུམ་གྱིས་བསྐུལ་ནས་ལེགས་པར་བྲིས། ། དགེ་བས་ཐམས་ཅད་བླ་མས་རྗེས་འཛིན་ཤོག །
བླ་མའི་ཆོས་ཚུལ་བླ་མེད་ལེགས་ཐོབ་ནས། ། རྣམ་ཐར་ཕུལ་བྱུང་རྣམ་མང་བསྒྲུབ་བྱས་ཏེ། ། སྲིད་པའི་སྐྱེ་བོ་སྲིད་ལས་ལེགས་བསྒྲལ་ནས། ། བདེ་བའི་གནས་སུ་བྱང་ཆུབ་བདེ་ཐོབ་ཤོག ། མཁས་པས་བྱེད་པ་མཐོང་དང་ཐོས་པ་དང༌། ། དྲན་དང་དད་ཅིང་ཡིད་ལ་གང་བྱེད་པ། ། དེ་ཡི་རྒྱུད་ལ་སངས་རྒྱས་ཐམས་ཅད་ཀྱི། ། ཡེ་ཤེས་གཟིགས་པ་མྱུར་དུ་འཇུག་པར་འགྱུར། ། ཡོངས་སུ་རྫོགས་པའི་པཎྜི་ཏ་ཆེན་པོ་བརྡ་སྤྲོད་པ་པོ་རྣམས་ཀྱི་ནང་ན་གཙུག་གི་ནོར་བུར་གྱུར་པ་སྡེ་སྣོད་འཛིན་པ་ས་སྐྱ་པའི་རྣམ་ཐར། གུང་ཐང་གི་བཙུན་པ་ཞང་རྒྱལ་བ་དཔལ་གྱིས་ཨུ་རྒྱན་གྱི་དགོན་པར་བྲིས་སོ། །
ས་སྐྱ་པཎྜི་ཏའི་རྣམ་ཐར་ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
