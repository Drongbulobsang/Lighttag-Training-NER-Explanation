ས་སྐྱ་བཀའ་འབུམ།
པོད ༤༤༢
ཡང་སྒྲུབ་ཐབས་བསྡུས་པ།
༼ཕ༽ ༄༅། །ཡང་སྒྲུབ་ཐབས་བསྡུས་པ་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། མ་ཧཱ་མཱ་ཡཱ་བསྒོམ་པར་འདོད་པས་སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་འགྲོ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་མ་ཧཱ་མཱ་ཡཱ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་རང་གི་སྙིང་གི་ནང་དུ་པདྨ་དང་ཉི་མའི་སྟེང་དུ་ཧྲཱིཿསྔོན་པོ་བསྒོམ། དེ་ལས་འོད་འཕྲོས་པས་རང་གི་ལུས་ངག་ཡིད་གསུམ་གྱི་སྒྲིབ་པ་ཐམས་ཅད་དག དེའི་རྐྱེན་གྱིས་རང་ཧེ་རུ་ཀར་གྱུར།
དེའང་པདྨ་དང་ཉི་མའི་སྟེང་ན་ཞབས་གཡས་བརྐྱང་བའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ། སྐུ་མདོག་སྔོན་པོ་ཞལ་བཞི་པ། རྩ་བའི་ཞལ་སྔོ། གཡས་སེར། རྒྱབ་དམར། གཡོན་ལྗང་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོས་རྡོ་རྗེས་མཚན་པའི་ཁ་ཊྭཱཾ་ག་ནམ་མཁའ་ལ་འཕྱར་བ། གཡོན་གྱི་དང་པོས་ཁྲག་གིས་བཀང་བའི་ཐོད་པ་ཐུགས་ཀར་བསྣམས་ཤིང༌། འོག་མ་གཉིས་ཀྱིས་མདའ་དང་གཞུ་འཛིན་པ།
མི་མགོ་སྐམ་པོ་ལྔ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། སྟག་གི་པགས་པའི་ཤམ་ཐབས་ཅན། དབུ་སྐྲ་སེར་པོ་གྱེན་དུ་འབར་བ། སངས་རྒྱས་མི་བསྐྱོད་པས་དབུར་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམས་ནས། ལྷའི་སྐུ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་དམིགས་ལ་ཡིད་མི་འཕྲོའི་ངང་དུ་སེམས་མཉམ་པར་གཞག་གོ ། དེ་ནས་བཟླས་པ་བྱེད་པར་འདོད་པས། སྙིང་གར་ཉི་མའི་སྟེང་དུ་ཧྲཱིཿསྔོན་པོ་བསྒོམས་ནས། དེའི་མཐའ་མར་སྔགས་ཀྱི་ཕྲེང་བ་འཁོར་བས་སྡིག་པ་དང་སྒྲིབ་པ་དག་ཅིང༌། སངས་རྒྱས་ཐམས་ཅད་ཀྱི་ཡེ་ཤེས་འཇུག་པར་བསྒོམས་ལ།
ཨོཾ་ཨཱཿཧྲཱིཿཧཱུྃ། ཞེས་ཅི་ནུས་པ་བཟླའོ། ། གཏོར་མ་གཏོང་བའི་ཚེ། གཏོར་མ་བཤམས་ཤིང་སྦྱངས། ཨོཾ་ཨཱཿཧཱུྃ་གིས་བདུད་རྩིར་བྱིན་གྱིས་བརླབས་ལ། རང་གི་སྙིང་གའི་ས་བོན་གྱི་འོད་ཀྱིས་རང་བཞིན་གྱི་གནས་ནས་ཧེ་རུ་ཀ་ལ་སངས་རྒྱས་དང་བྱང་ཆུབ་སེམས་དཔའ་དང༌། འཇིག་རྟེན་པ་ཐམས་ཅད་ཀྱིས་བསྐོར་བ་སྤྱན་དྲངས། དེ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་ཕྱེ་ལ། ཨོཾ་ཤྲཱི་ཧེ་རུ་ཀ་པྲ་ཏཱིཙྪ་ཨི་མཾ་བ་ལིཾ་ཧྲཱིཿཧཱུྃ།
ཞེས་ལན་གསུམ་མམ་བདུན་གྱིས་དབུལ། དེ་ནས་བཛྲ་པུཥྤེ་ལ་སོགས་པའི་མཆོད་པ་ལྔས་མཆོད། མཆེ་བ་གཙིགས་ཤིང་འཇིགས་པ་ཆེ། ། སྔགས་ཀྱི་མེ་ཏོག་ཕྲེང་བས་བརྒྱན། ། ཤ་ཆེན་རབ་ཏུ་གསོལ་མཛད་པའི། ། ཧེ་རུ་ཀ་ལ་ཕྱག་འཚལ་ལོ། ། ཞེས་བསྟོད་ལ། བདག་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་སྩལ་དུ་གསོལ། ཞེས་བྱ་བ་ལ་སོགས་པས་གསོལ་བ་བཏབ། དེ་ནས་བཛྲ་མུཿས་མགྲོན་གཤེགས་སུ་གསོལ།
ཟས་ཟ་བའི་ཚེ་ཁ་ཟས། ཨོཾ་ཨཱཿཧཱུྃ་ལན་གསུམ་གྱིས་བདུད་རྩིར་བྱིན་གྱིས་བརླབས་ནས། རང་ཤེ་རུ་ཀར་དམིགས་པའི་སྙིང་གར་བླ་མ་དཀོན་མཆོག་དང༌། ལྟོ་བར་འཇིག་རྟེན་པའི་ཚོགས་རྣམས་དམིགས་ནས་དེ་རྣམས་མཆོད་པའི་བསམ་པས་ལོངས་སྤྱད་དོ། ། སྤྱོད་ལམ་ཐམས་ཅད་ཧེ་རུ་ཀའི་ང་རྒྱལ་གྱིས་བྱའོ། ། ནུབ་མོར་ཉལ་བའི་ཚེ་ཆོས་ཐམས་ཅད་སྟོང་པ་ཉིད་ཀྱི་ངང་དུ་ཉལ་ལོ། ། ནང་པར་ལྡང་བའི་ཚེ་ལྷའི་ང་རྒྱལ་གྱིས་ལྡང་ངོ༌། ། དུས་ཐམས་ཅད་དུ་དམ་ཚིག་དང་སྡོམ་པ་བསྐྱང་བ་ལ་ནན་ཏན་དུ་བྱའོ། ། སྣང་བ་ལྷ་ཡི་དཀྱིལ་འཁོར་ཏེ། ། རླུང་གི་འགྲོ་འོང་བཟླས་པའི་མཆོག །
སེམས་ཀྱི་ཆོ་འཕྲུལ་ཏིང་ངེ་འཛིན། ། འདི་ཤེས་པ་ལ་དོན་མིན་མེད། ། མ་ཧཱ་མཱ་ཡཱའི་སྒྲུབ་ཐབས་མདོར་བསྡུས་པ། སློབ་དཔོན་ཀུ་ཀུ་རི་པའི་མན་ངག་གི་རྗེས་སུ་འབྲངས་ནས་སྔགས་འཆང་བ་འཕགས་པས་བྱའི་ལོ་ཟླ་བ་གཉིས་པའི་ཡར་ཚེས་གསུམ་ལ་བྲིས་པའོ། ། སངས་རྒྱས་ཡེ་ཤེས་མཁའ་འགྲོ་མ། ། ཀུ་ཀུ་རི་པ་མཚོ་སྐྱེས་དང༌། ། ཌོཾ་བི་པ་དང་ཏི་ལོ་པ། ། ནཱ་རོ་ཞི་བ་བཟང་པོར་བཅས། ། མར་པ་གཞུང་པ་ཡབ་སྲས་དང༌། ། གློག་སྐྱ་མཁྱེན་རབ་དམ་པའི་དཔལ། །
རྡོ་རྗེ་འཛིན་པ་འཕགས་པ་རྣམས། ། ཆོས་འདིའི་བརྒྱུད་པའི་རིམ་པ་ཡིན།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
