ས་སྐྱ་བཀའ་འབུམ།
པོད ༡༢༥
བདེ་མཆོག་ལཱུ་ཧི་པའི་ལུགས་ཀྱི་བླ་མ་བརྒྱུད་པའི་ལོ་རྒྱུས།
༼ཇ༽ ༄༅། །བདེ་མཆོག་ལཱུ་ཧི་པའི་ལུགས་ཀྱི་བླ་མ་བརྒྱུད་པའི་ལོ་རྒྱུས་བཞུགས།། ༄༅། །བླ་མ་དམ་པ་རྣམས་ཀྱི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། བཅོམ་ལྡན་འདས་བདེ་མཆོག་འཁོར་ལོ་ལ་ཕྱག་འཚལ་ལོ། ། དཔལ་བཅོམ་ལྡན་འདས་ཀྱི་མངོན་པར་རྟོགས་པའི་བླ་མ་བརྒྱུད་པའི་རིམ་པའི་གཏམ་རྒྱུད་ཅུང་ཟད་ཙམ་བརྗོད་པར་བྱ་ན། དེ་ལ་ཡང་དག་པར་རྫོགས་པའི་སངས་རྒྱས་ཀྱིས་དབང་བསྐུར་ཞིང་གསང་སྔགས་ཀྱི་ཐེག་པ་རྣམས་ཇི་ལྟ་བ་བཞིན་དུ་རྗེས་སུ་གཏད་པ། བྱང་ཆུབ་སེམས་དཔའ་ཕྱག་ན་རྡོ་རྗེ་ཡིན། དེས་དབང་བསྐུར་ཞིང་རྒྱུད་བྱིན་གྱིས་བརླབས་ཏེ་ཡང་དག་པའི་གདམས་པ་གནང་བ། གཞུང་ལ་ལ་ན་བློ་གྲོས་བྱང་ཆུབ་བྱ་བ་ཡོད། སློབ་དཔོན་བྲམ་ཟེ་ཆེན་པོ་ས་ར་ཧ་པ་ཞེས་བྱ་བ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་འཛམ་བུའི་གླིང་དུ་ལོ་བརྒྱ་ཕྲག་བཅོ་བརྒྱད་དུ་བཞུགས་པར་གྲགས་པ་དེ་ཡིན་ལ།
དེས་དེ་བཞིན་དུ་བྱིན་གྱིས་བརླབས་ཤིང་གདམས་པ་ནི། སློབ་དཔོན་འཕགས་པ་ཀླུ་སྒྲུབ་ཅེས་བྱ་བ་ས་དང་པོ་ཆོས་ཉིད་ཀྱི་བདེན་པ་མཐོང་བ། མདོ་སྡེ་དུ་མ་ནས་ལུང་བསྟན་པ། སྟོང་པ་ཉིད་སྨྲ་བའི་སེང་གེར་གྲགས་པ་དེ་ཡིན་ལ། དེས་བྱིན་གྱིས་བརླབས་ཤིང་གདམས་པ་ནི། སློབ་དཔོན་བྲམ་ཟེ་ས་ར་ཧ་ཆུང་ངུ་ཞེས་བྱ་བ་ལུས་དེ་ཉིད་ཀྱིས་མཆོག་གི་དངོས་གྲུབ་ཐོབ་པར་གྲགས་པ་དེ་ཡིན་ལ། དེ་དང་ལཱུ་ཧི་པ་མཇལ་བའི་ལུགས་ནི་འདི་ལྟར་ཐོས་ཏེ། ས་ར་ཧ་པ་བཏུལ་བའི་དུས་སུ་སློབ་དཔོན་ལཱུ་ཧི་པ་དང་མཇལ་བ་ནི། དེའང་བྲམ་ཟེ་ས་ར་ཧ་ཆུང་ངུ་ཞེས་ཀྱང་གྲགས། དཔལ་ས་བ་རི་པ་དབང་ཕྱུག་ཅེས་བྱ་བ་ལུས་དེ་ཉིད་ཀྱིས་མཆོག་གི་དངོས་གྲུབ་ཐོབ་པར་གྲགས་པ་དེ་ལ་གདམས་ཏེ།
དེའང་གྲོང་དང་གྲོང་ཁྱེར་རྣམས་སུ་བསོད་སྙོམས་ལ་གཤེགས་པའི་དུས་སུ་མཐར་གྱིས་བྷ་རེནྡྲན་རྒྱལ་པོ་ཆེན་པོར་གྲགས་པ་ཤྲཱི་དྷརྨ་པཱ་ལ་ཞེས་བྱ་བའི་ཕོ་བྲང་འཁོར་དུ་བསོད་སྙོམས་ལ་གཤེགས་པའི་དུས་སུ་དེ་ན་རྒྱལ་པོའི་ཡི་གེ་པ་ཞེས་བྱ་བ་རྒྱལ་པོ་གཞན་ལ་ཕར་ཕྲིན་དུ་བསྐུར་བའི་ཡི་གེ་རེ་རེའི་ནང་དུ་ཚིགས་སུ་བཅད་པ་རེས་དོན་འདུས་པ། གཉིས་ཀྱིས་དོན་འདུས་པ་ལ་སོགས་པ་བསྐུར་བ་དང༌། སླར་ཚུར་ཡང་དེ་ལྟ་བུའི་ལན་བྱུང་བ་ཀློག་ཅིང༌། དེ་ལྟ་བུ་ལ་ཡིད་རྩེ་གཅིག་ཏུ་བྱེད་པ་ཅིག་གཟིགས་ཏེ། དེ་ལ་ཡང་དག་པའི་གདམས་ངག་གི་སྣོད་དུ་རུང་བར་གཟིགས་ནས། སློབ་དཔོན་གྱིས་ཁྱོད་ཡང་དག་པའི་གདམས་ངག་འདོད་དམ་གསུངས་པས་ཁོ་བོ་ནི་ཅི་སྟེ་མི་འདོད་དེ་འདོད་ཅེས་འཛེར་ཏོ། ། འོ་ན་ཁྱོད་ལ་དབང་བསྐུར་དགོས་པས་དེའི་ཡོ་བྱད་ཚོལ་ཅིག་གསུངས་ཏེ་བཙལ་ནས་དབང་བསྐུར་ཏེ་ཡང་དག་པའི་རྒྱུད་དང་གདམས་ངག་ཐམས་ཅད་བྱིན་ཏེ། གང་ལ་ཞེན་པ་ཡོད་ན་དེ་ཡང་ཐོང༌། ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་བསྟན་དུ་མེད། །
གསུང་ཏེ་མི་སྣང་བར་གྱུར་ཏོ། ། དེ་ནས་དེས་བསམས་པ། བདག་གིས་རྒྱལ་པོའི་བྱ་བ་བྱས་ན་བདག་གིས་བསྒྲུབ་པ་སྙིང་པོར་བྱ་བར་མི་འོང༌། མ་བྱས་ན་བདག་གི་འཚོ་བ་གཞན་ཤིང་ཐོགས་ལ་སོགས་པས་བྱས་ན་དབྱར་དང་སྟོན་འབྱུང་ཡང་དགུན་དང་དཔྱིད་མི་འབྱུང༌། སློབ་དཔོན་བཞིན་བསོད་སྙོམས་བྱས་ན་བདག་ལྟ་བུ་ལས་དང་པོ་པ་བྱིན་པ་ལ་རྗེས་སུ་ཆགས་པ་སྐྱེ་ལ་མ་བྱིན་པ་ལ་ཁོང་ཁྲོ་བ་སྐྱེ་བས་ཇི་ལྟར་བྱ་བསམས་ཤིང་ཕྱིན་པས་མཐར་གྱིས་བྷཾ་ག་ལ་ཞེས་བྱ་བ་གདྒཱའི་འགྲམ་ཉ་པའི་གྲོང་ཁྱེར་ན་ཉ་མང་པོ་བསད་ནས་དེའི་ལྟོ་ལྡི་རྣམས་སྤུངས་པ་མཐོང་ནས་འདི་ལ་བདག་པོ་ཡོད་དམ་མེད་དྲིས་པས་མེད་ཟེར་ནས་འོ་ན་ཁོ་བོས་འདི་བཟློག་པའི་ནུས་པ་ནི་མེད་དེ། བཟའ་བར་སང་བས་དེ་མི་འཇུ་བར་བྱུང་ནས་ངའི་བླ་མ་ས་བ་རི་པའི་གདམས་པ་ཐ་མལ་པའི་གཏུམ་མོ་དང་འོད་ཀྱི་གཏུམ་མོ་ཁ་སྦྱར་བ་བསྒོམས་པས་ནི་མཚན་མ་དང་རྣམ་པར་རྟོག་པའང་འཇུ་ན། འདི་ལྟ་བུ་ཅིའི་ཕྱིར་འཇུ་མི་ནུས་སྙམ་ནས་ཟོས་པས་ཞུའོ། ། དེས་ཡུལ་དེར་འཚོ་བ་ཉའི་ལྟོ་ལྡི་ལ་བརྟེན་ཏེ་བསྒྲུབ་པ་སྙིང་པོར་བྱས་པས་ཟག་པ་མེད་པའི་ཡེ་ཤེས་རྒྱུད་ལ་སྐྱེས་ནས། དངོས་གྲུབ་ཐོབ་པས་ཡུལ་ཀུན་ཏུ་སྔར་གྱི་ཡི་གེ་པ་དེ་ལཱུ་ཧི་པ་ཞེས་བྱ་བའི་རྣལ་འབྱོར་པ་དངོས་གྲུབ་ཐོབ་བོ་ཞེས་གྲགས་ཏེ། རྒྱལ་པོས་ཀྱང་ཐོས་ཏེ་ཡུལ་ཁམས་ཐམས་ཅད་དུ་བཙལ་བས་མ་རྙེད་དོ། །
དེ་ནས་སློབ་དཔོན་གྱིས་སྔར་གྱི་རྒྱལ་པོ་དེ་གདུལ་བའི་དུས་ལ་བབ་པར་གཟིགས་ནས། དེ་ཆོས་ལ་གཟུད་པར་དགོངས་ཏེ་རྒྱལ་པོའི་གྲོང་ཁྱེར་དུ་གཤེགས་སོ། ། དེའི་དུས་སུ་རྒྱལ་པོ་དེ་ལ་རྒྱལ་ཕྲན་གཞན་ཞིག་དཔྱ་འབུལ་དུ་འོངས་པས་སྲང་ཐམས་ཅད་ཕྱག་དར་བྱས། དར་གྱི་ལྔ་ལྡིས་བརྒྱན། སྤོས་ཁང་དང་བཅས། གདུགས་དང་བླ་རེས་ཀྱང་བརྒྱན་ཅིང་སྐྱེད་མོས་ཚལ་དུ་རྒྱལ་པོའི་ཁྲི་སྟེང་དུ་གཟིམས་ཏེ་བཞུགས་སོ། ། དེ་ནས་རྒྱལ་པོ་འོང་བའི་སྔོན་ལ་བྲམ་ཟེ་མདུན་ན་འདོན་བྱ་བ་ཤིས་པ་བརྗོད་པའི་ཚིགས་སུ་བཅད་པ་བརྗོད་ཅིང་ཀུ་ཤ་རྣ་ལྟག་ཏུ་གཟེར། རིལ་བ་སྤྱི་བླུགས་དང་ཚངས་སྐུད་དང་བཅས་པ་འོངས་ཏེ་སྲང་ལ་སོགས་པའི་མི་གཙང་བ་རྣམས་དག་པར་བྱས་ཏེ་སྔོན་ལ་འོངས་པས་མི་མདོག་སྔོ་བ་ཉི་ལྷགས་ཀྱིས་ཁྱེར་བ་སྐྲ་འཛིངས་པ། གོས་མེད་པ་ཉའི་རྒྱུ་མ་ཟ་བ་ཅིག་རྒྱལ་པོའི་ཁྲི་ལ་འདུག་པ་མཐོང་ནས། སླར་ལོག་སྟེ་རྒྱལ་པོ་ལ་བསྙད་པས་དེ་ཐོན་ཅིག་ཟེར་ནས་བཏོན་པས་བྲམ་ཟེས་མ་ཐོན།
མི་གཞན་མང་པོས་གྲོགས་བྱས་ཏེ་བཏོན་པས་ཀྱང་རིན་པོ་ཆེ་ལ་འཇུས་པ་དང་འདྲ་བར་འདུག་སྟེ། མ་ཐོན་ནས་སླར་བྲམ་ཟེ་ལ་སྡང་མིག་གིས་ལྟ་ཞིང་གླུ་བླངས་པ། འཇིག་རྟེན་གསུམ་འདིར་རྒྱ་ཁྱོན་ཇི་ཙམ་ཡིན། ། ཞི་བ་མ་ལུས་པ་འདི་ཇི་ཙམ་ཡིན། ། དེ་ཆ་ཉིད་ཀྱིས་གཅིག་ནི་གཅིག་ཡིན་ཏེ། ། མི་བདག་གཞན་ནི་དེ་ཡི་གཡོག་ཡིན་ན། ། བློ་བཟང་དེ་ཡང་དམ་པ་གཞན། ། སྐྱོད་ལ་བཞད་གད་དུ་བྱེད་པ། ། ཨེ་མ་འཁོར་བ་ངོ་མཚར་ཆེ། ། མ་སྨྲས་གཞན་གྱིས་ཅི་ཞིག་བྱ། །
ཞེས་གླུ་བླངས་སོ། ། དེ་ནས་བྲམ་ཟེས་དེ་དག་རྒྱལ་པོ་ལ་བསྙད་དེ་མ་ཐོན་ནོ་ཞེས་བྱས་པས། རྒྱལ་པོ་ན་རེ་དེ་ཉིད་བལྟ་བའི་ཕྱིར་འདོང་ངོ་ཞེས་ཟེར་ཏེ་དཔུང་དང་བཅས་པ་ཕྱིན་པས་སློབ་དཔོན་གྱིས་སྡང་མིག་གིས་བལྟས་པས་ཐམས་ཅད་རེངས་སོ། ། དེར་བློན་པོ་རིག་པ་ཅན་ཅིག་གིས་དངོས་གྲུབ་ཐོབ་པར་ཤེས་ནས་གུས་པ་བྱས་པས་གྲོལ་ལོ། ། དེས་རྒྱལ་པོ་ལ་བསྒོ་ནས་དེ་བཞིན་བྱས་པས་གྲོལ་ལོ། ། གཞན་ཐམས་ཅད་ཀྱིས་ཀྱང་དེ་བཞིན་དུ་བྱས་པས་ལུས་ངག་རེངས་པ་དང་སེམས་མྱོས་པ་ལས་གྲོལ་ལོ། ། དེ་ནས་རྒྱལ་པོས་ཁྱོད་སུ་ཡིན་བྱས་པས་སློབ་དཔོན་ན་རེ་ཁྱོད་ཀྱང་སུ་ཡིན་གསུང་ངོ༌། ། རྒྱལ་པོས་ང་རྒྱལ་པོ་ཡིན་བྱས། སློབ་དཔོན་ན་རེ་ང་ཡང་རྒྱལ་པོ་ཡིན་གསུང་ངོ༌། ། རྒྱལ་པོ་ན་རེ།
ཁྱོད་ལ་རྒྱལ་པོའི་ལོངས་སྤྱོད་དང༌། མལ་སྟན་དང༌། ཆུང་མ་དང༌། བསིལ་ཡབ་དང༌། སྒྲོན་མ་ལ་སོགས་པ་མི་འདུག་བྱས་པས་སློབ་དཔོན་གྱིས་གླུ་བླངས་པ། ས་གཞི་མལ་སྟན་ཆེན་པོ་ལག་གཉིས་སྔས་ནི་འབོལ་ལ་འཁྲིལ། ། ཉི་ཟླའི་སྒྲོན་མ་གསལ་ཞིང་བསིལ་ཡབ་རྗེས་སུ་མཐུན་པའི་རླུང༌། ། ནམ་མཁའི་བླ་རེ་ཆགས་སྒྲོལ་སྟོང་པའི་བུད་མེད་ལ་སྤྱོད་དེ། ། ཨེ་མ་རྒྱལ་ལྟར་སྲིད་ན་འཇིགས་མེད་རྣལ་འབྱོར་བདེ་ཉལ་རྒྱལ་པོ་ཡིན། ། ཅེས་གསུངས་པས་རྒྱལ་བློན་གཉིས་དད་དེ་ཞབས་ལ་འཇུས་ནས་ཡང་དག་པའི་གདམས་ངག་ཞུ་བྱས་པས།
ཁྱོད་ནི་རིགས་སྙེམས་པའི་གང་ཟག་ཡིན་པས་སྣོད་དུ་མི་རུང་ངོ་གསུངས་པས་རྒྱལ་བློན་གཉིས་ཀྱིས་རྒྱལ་སྲིད་ཀྱི་བྱ་བ་བཏང་སྟེ། ཞབས་ལ་འཇུས་ནས་དཀྱིལ་འཁོར་དུ་བཅུག་ནས་དབང་བསྐུར་ཏེ། ཡང་དག་པའི་གདམས་ངག་གནང་སྟེ་རྒྱལ་པོ་ལ་ཁྱོད་ཟས་ཀྱི་བྱ་བ་ཅི་ལ་དགའ་གསུངས་པས། བྱ་བ་རྣམས་ནི་བློན་པོས་བྱེད་པས་ཁོ་བོ་ནི་རྟག་ཏུ་ཆང་འཐུང་བ་ལ་དགའོ་ཞེས་བྱས་པས་འོ་ན་ཁྱོད་ཤར་ལྷོ་ན་ཨོ་ཌེ་བི་ཤ་ཞེས་བྱ་བ་དེའིའང་བྱེ་བྲག་ཙ་རི་ཏྲ་བ་ཞེས་བྱ་བར་ཤིན་ཏུ་ཆང་མང་བས་དེར་སོང་ལ་འབྲས་རྡུངས་ཤིག་ཅེས་གསུངས་ཏེ་བཏང་ངོ༌། ། བློན་པོ་ལ་ཅི་ལ་དགའ་བྱས་པས་ཁོ་བོ་ནི་རྟག་ཏུ་རྒྱལ་པོའི་བྱ་བ་བྱེད་དགོས་པས་དེ་ལ་ཆང་འཐུངས་ན་བྱ་བ་མི་འོང་བས་གོ་ལ་ལ་དགའོ་བྱས་པས། འོ་ན་ཁྱོད་ལྷོ་ཕྱོགས་ན་ཌཱ་ཀི་ན་པ་ཞེས་བྱ་བ་དེའིའང་བྱེ་བྲག་ཀཱཉྩི་ན་ག་ར་ཞེས་བྱ་བར་སྨད་འཚོང་མ་གཟུགས་བཟང་བ་ཡོད་པས་དེར་འོང་བ་བསུ་བ་དང་ཕར་འགྲོ་བ་སྐྱེལ་པ་ཐམས་ཅད་ཀྱིས་གོ་ལ་སྟེར་བས་སྨད་འཚོང་མའི་གཡོག་གྱིས་གསུངས་ནས་དེར་བཏང་ངོ༌། ། རྒྱལ་བློན་གཉིས་ཀྱིས་རང་རྐྱ་མ་ཐུབ་ཏུ་དོགས་ནས་དཔལ་མངོན་པར་རྟོགས་པ་ཞེས་བྱ་བའི་སྒྲུབ་ཐབས་འདི་དེའི་དུས་སུ་མཛད་དེ། རྒྱལ་བློན་གཉིས་ལ་བྱིན་ནས་མི་སྣང་བར་གྱུར་ཏོ། ། དེ་ནས་རྒྱལ་པོ་དེས་གྲོང་ཁྱེར་དེར་ཕྱིན་ཏེ། ཁྱིམ་བདག་ཅིག་གི་འབྲས་བརྡུངས་ཏེ༌།
དེ་ལ་བལྟས་པས་འབྲས་ཀྱི་སོ་བ་དང་ཕུབ་མ་ཇེ་ཉུང་ཇེ་ཉུང་སོང༌། འབྲས་ཁར་མ་ཇེ་གསལ་ཇེ་གསལ་སོང་བ་མཐོང་བས་དེ་བཞིན་དུ་ཡང་དག་པའི་གདམས་ངག་གིས་མཚན་མ་དང་རྣམ་པར་རྟོག་པ་སྦྱངས་བས་དེ་ཇེ་ཉུང་ཇེ་ཉུང་སོང༌། གཉུག་མའི་ཡེ་ཤེས་ཇེ་གསལ་ཇེ་གསལ་འགྲོ་བར་དགོངས་པས་དེ་ལ་སེམས་ཡེངས་པའི་བར་དུ་ཕུག་རོན་གྱིས་འབྲས་བཏུས་པས་ཉུང་དུ་སོང༌། དེ་ནས་དེ་ཇོ་མོས་ཚོར་ནས་རྒོལ་དུ་བྱུང་གིས་དོགས་པས་གྲོང་པ་ཐམས་ཅད་ཀྱིས་འབྲས་ཕྱི་རོལ་ན་སྤུངས། དེ་རྣམས་ཁྱིམ་དུ་ཟས་ཟ་བའི་དུས་སུ་དེ་ལ་བཀུས་པས་ནམ་མཁའ་ལས་དངོས་གྲུབ་ཞག་གམ་ཟླ་བས་རིང་དུ་གྱུར་ཏོ་ཞེས་སྒྲ་བྱུང་ངོ༌། ། དེ་བཞིན་དུ་འཚོ་བ་འབྲས་བརྡུངས་པ་ལས་བྱས་ཏེ་སྒྲུབ་པ་སྙིང་པོར་བྱེད་ཅིང་འདུག་པ་ལས་ལན་ཅིག་སྒོ་འགྲམ་ན་ཉལ་བ་ལ་འོད་ཀོར་རེ་འདུག་པ་དེ་ཇོ་མོས་མཐོང་ནས་དད་པ་སྐྱེས་ནས། ཁྱོད་འབྲས་མ་བརྡུང་བར་ངས་འཚོ་བ་སྦྱིན་བྱས་པས་འོད་བརྟུལ་ཏེ། ང་ལ་ཡོན་ཏན་གྱི་ཁྱད་པར་ཅི་ཡང་མེད་ཟེར་ནས་ཞག་འགར་འོད་མེད་པར་བྱས་སོང༌། དེ་ནས་སྐབས་སུ་གླུ་ལེན་པ་ནི། གང་ཞིག་ཡིད་ལ་མི་བྱེད་སོ་བ་ནི། །
ཡིད་རྨོངས་བྱེད་པའི་སོ་བའི་ཕྱེ་མ་དག ། དེ་ཞོན་ནས་ནི་དྲུས་པ་དེ་སེལ་བྱེད། ། དེ་ཡིས་ལྷན་ཅིག་སྐྱེས་པའི་འདོད་པ་དག ། ཇི་ལྟར་འཇུག་པ་གསལ་བར་བྱས་པ་སྟེ། ། རིང་དུ་འགྲོ་འདོད་པ་ནི་འབྲས་རྡུང་བའོ། ། ཕབས་མེད་ཆུ་ཡང་མེད་ཅིང་ཤིང་ལྤགས་རྩ་བ་མེད། ། ཡེ་ཤེས་ཆེན་པོ་འདི་ནི་འགྲམ་གཉིས་ཐོབ་འགྱུར་ཏེ། ། ཡུལ་རྣམས་བརྡུངས་ནས་ང་ཡིས་གཅིག་ཏུ་བྱས། ། རླུང་གི་ཐེག་པས་རོ་མཉམ་དྲང་བར་བྱས། ། སོ་བ་མེད་ཅིང་འབྲས་རྣམས་མེད་ཀྱང་ནི། །
དུས་རྣམས་ཀུན་ཏུ་ང་ནི་འབྲས་རྡུང་བའོ། ། ཞེས་གསུངས་ཏེ། དེ་ནས་འབྲས་རྡུང་བའི་མིང་ཌེཾ་གི་ཟེར་བས་དེས་ན་དེ་ལ་དཔལ་ཌེཾ་གི་བ་ཟེར་རོ། ། དེ་ནས་ཀུན་གྱིས་གྲུབ་པ་ཐོབ་པར་ཤེས་ནས་རྒྱལ་པོ་ལ་སོགས་པ་ཐམས་ཅད་ཀྱིས་བསྙེན་བཀུར་བྱས་ཏེ། སོ་འབྲས་བརྡུང་བ་བཞག་ནས་གྲོང་བར་ཐམས་ཅད་ཌོཾ་ཞིང་མཐར་ཧ་སྟེ་དེ་ཡང་ཟེར། ཙ་རི་ཏྲ་བའི་མི་ཕྱུགས་ཐམས་ཅད་ཀྱང་ཟེར་ཏེ། དེ་དག་དང་བཅས་ཏེ་མཁའ་ལ་སྤྱོད་པའི་དངོས་གྲུབ་ཐོབ་བོ། ། བློན་པོས་ཀྱང་ཀཱཙྪི་ན་ག་རར་ཕྱིན་ཏེ། སྨད་འཚོང་མའི་གཡོག་བྱས་ཏེ་དེར་རྒྱལ་པོའི་བུ་ལ་སོགས་པ་ཚུར་འོང་བ་རྣམས་ཀྱི་གཡོག་བྱས་པས་ཀྱང་གོ་ལ་སྟེར། ཕར་འགྲོ་བ་རྣམས་ཀྱང་གོ་ལ་སྟེར་བས་དེ་ལྟ་བུ་ལ་འཚོ་བ་བརྟེན་ཏེ་བསྒྲུབ་པ་སྙིང་པོར་བྱས་པས་རྟོགས་པ་སྐྱེས་ཏེ་གྲུབ་པ་ཐོབ་བོ། །
དེ་ལྟར་སློབ་དཔོན་དྷ་རི་ཀ་པ་ཞེས་བྱ་བ་ཡིན་ཏེ། དེར་མི་ཐམས་ཅད་ཀྱིས་ཀྱང་གཡོག་བྱས་ཏེ། ཟས་ཀྱི་ཕུད་ལ་སོགས་པ་ཐམས་ཅད་ཀྱིས་བསྙེན་བཀུར་བྱས་པས་མཐར་གྲོང་ཁྱེར་དེ་ན་གནས་པའི་མི་ཐམས་ཅད་ཀྱིས་མཁའ་སྤྱོད་ཀྱི་དངོས་གྲུབ་ཐོབ་བོ།། །། སློབ་དཔོན་འདིའི་གླུ་ཚིགས་སུ་བཅད་པ་གཉིས་ཙམ་ཡོད་དེ་བརྗེད་གསུང་སྐད། དེའི་སློབ་མ་རྡོ་རྗེ་དྲིལ་བུ་པ། དེའི་སློབ་མ་རུས་སྦལ་གྱི་ཞབས་ཅན་ཡིན་ཏེ། དེ་གཉིས་ཀྱི་ལོ་རྒྱུས་ནི། རྡོ་རྗེ་དྲིལ་བུ་པའི་སྟེང་དུ་བརྗོད་དགོས་སོ། ། དེའི་སློབ་མ་ཤྲཱི་ཛཱ་ལནྡྷ་ར་ཆེན་པོ། དེའི་སློབ་མ་ནག་པོ་སྤྱོད་པ་བ།
དེའི་སློབ་མ་གུ་ཧྱ་པ། དེའི་སློབ་མ་ཨནྟར་བི་ཛ་ཡ་སྟེ་བར་མ་རྣམ་རྒྱལ་བྱ་བ་ཡིན་ཏེ། དེ་དག་གི་ལོ་རྒྱུས་ནི་ནག་པོ་ཆོས་དྲུག་གི་སྟེང་དུ་བརྗོད་དགོས་སོ། ། བླ་མ་ཁ་ཅིག་གི་ཞལ་ནས་དྷ་རི་ཀ་པ་དངོས་ཀྱི་སློབ་མ་ཨནྟར་བི་ཛ་ཡ་པ་ཞེས་བྱ་བ་བར་མ་རྣམ་རྒྱལ། སློབ་དཔོན་བྱ་བ་དྷ་རི་ཀ་པ་དང་ཏི་ལོ་པའི་བར་དུ་བྱུང་བས་ཟེར་བ་ཡིན་ཏེ། དེས་ཀྱང་ཕྱག་རྒྱ་ཆེན་པོའི་དངོས་གྲུབ་ཐོབ་བོ་ཟེར་ཏེ། སློབ་དཔོན་ནག་པོ་སྤྱོད་པ་བས་མཛད་པའི་སྡོམ་པ་བསྟན་པས་དཔང་པོ་བྱས་ནས་སྔ་མ་ཉིད་དག་པ་ཡིན་ནོ། ། དེའི་སློབ་མ་ཏི་ལོ་པ་ཡིན་ཏེ་དེའང་དང་པོ་རྒྱལ་རིགས་ལས་རབ་ཏུ་བྱུང་སྟེ། མཚན་ཡང་ཤེས་རབ་བཟང་པོ་ཞེས་བྱ་བར་གྲགས་སོ། ། དེ་ཡོངས་སུ་རྫོགས་པའི་པཎྜི་ཏར་གྱུར་ཏོ། །
དེའང་བླ་མས་ཏིལ་བརྡུང་བར་རིགས་ཕབ་སྟེ། ཏི་ལོ་པ་ཞེས་བྱ་བར་གྲགས་ཏེ་དེས་ཀྱང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་བོ། ། དེའི་སློབ་མ་དཔལ་ནཱ་རོ་ཏ་པ་ཡིན་ཏེ། དེའང་ཡབ་ཁ་ཆེ་ཁོང་ཉིད་མ་ག་དྷཱ་ར་སྐུ་འཁྲུངས་པ་བྲམ་ཟེའི་རིགས་སུ་སྐྱེས་ཏེ་རིག་བྱེད་ལ་སོགས་པ་ཕྱི་རོལ་པའི་གཞུང་དུ་མ་ལ་མཁས་པར་གྱུར། དེ་ནས་སངས་རྒྱས་པའི་ཐེག་པ་ལའང་ཞུགས་ཏེ། བྷྲི་ཀ་མ་ལ་ཤཱི་ལར་རབ་ཏུ་བྱུང་ནས་རིག་པའི་གནས་ལྔ་ལ་མཁས་པར་གྱུར་ཏོ། ། དེའི་བྷྲི་ཀ་མ་ལ་ཤཱི་ལའི་གཙུག་ལག་ཁང་ན་དུས་མཉམ་པའི་པཎྜི་ཏ་མཁས་པ་སྒོ་དྲུག་ཅེས་བྱ་བ་ཡོད་དེ། ཤར་ཕྱོགས་ཀྱི་སྒོ་སྲུང་སློབ་དཔོན་ཤཱནྟི་བ་དེ་ནས་སྒྲ་ཚད་འདྲི་བ་འོང་བས་དེའི་རྩོད་པ་བཟློག ལྷོ་ན་སློབ་དཔོན་ངག་གི་དབང་ཕྱུག་གྲགས་པ་དེ་ནས་རྩོད་པ་འོང་བ་ཐམས་ཅད་བཟློག ནུབ་ན་ཤེས་རབ་འབྱུང་གནས་བློ་གྲོས་དེ་ནས་མུ་སྟེགས་ཀྱི་རྩོད་པ་བཟློག
བྱང་ན་ཇོ་བོ་ནཱ་རོ་ཏ་པ་དེ་ནས་ཐེག་པ་ཆེན་པོའི་ལུང་འདི་པའི་རྩོད་པ་བཟློག དབུས་ན་ཇོ་བོ་ཛྙཱ་ན་ཤྲཱི་མི་ཏྲ་དང༌། རིན་ཆེན་རྡོ་རྗེ་ཞེས་བྱ་བ་གཉིས་བཞུགས་ཏེ་དེ་གོང་མ་རྣམས་དང་ཆེ་རྒྱུ་དང་ཆུང་རྒྱུ་གང་ཡང་མེད་ཀྱང་དབུས་ཀྱི་ཀ་ཆེན་ཞེས་གྲགས་སོ། ། དེ་ལ་གཞན་རྣམས་ཀྱི་མིང་ནི་རབ་ཏུ་བྱུང་བའི་མིང་ཡིན། ཇོ་བོ་ནཱ་རོ་ཏ་པའི་མིང་ནི་རིགས་ལས་མིང་དུ་བཏགས་པ་ཡིན་ཏེ། བྲམ་ཟེ་ལ་དཀར་པོའི་རིགས་བརྒྱད་ནག་པོའི་རིགས་བརྒྱད་དེ་བཅུ་དྲུག་ཡོད་པ་ལས་འདི་བྲམ་ཟེའི་རིགས་བཟང་ཤོས་དཀར་པོ་ཡིན། དེའི་ནང་ནས་ཀྱང་བཟང་བ་ནཱ་རོ་ཏ་ཞེས་བྱ་བ་དང༌། ཀ་ཤ་ཞེས་བྱ་བ་གཉིས་ལས་འདི་དང་པོ་ཡིན་ནོ། ། པ་ཞེས་བྱ་བ་ནི་མཆོག་ཏུ་གྱུར་པའམ། བཀུར་བའི་ཚིག་ཡིན་པས་ན་ནཱ་རོ་ཏ་པ་ཞེས་གྲགས་པ་ཡིན་ནོ། །
དེ་ནས་སློབ་དཔོན་གྱིས་ཐུགས་ཀྱི་དགོངས་པ་ལ་བདག་ཤེས་བྱ་རིག་པའི་གནས་ལྔ་ལ་མཁས་ཀྱང་རང་གི་སེམས་བ་འཇོ་ཙམ་ཞིག་ཏུའང་མི་གནས་པས་དེའི་ཐབས་བཙལ་ཏེ། དེའང་རྒྱ་གར་ཤར་ཕྱོགས་ན་ཏི་ལོ་པ་ཞེས་བྱའི་རྣལ་འབྱོར་པ་གྲུབ་པ་ཐོབ་པར་ཡོངས་སུ་གྲགས་པས་དེའི་གམ་དུ་འགྲོའོ་སྙམ་སྟེ། རང་གི་གྲོགས་པོ་ལ་སྦྲན་པས་རིན་ཆེན་རྡོ་རྗེ་ན་རེ་ཁོ་བོ་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་ནས། ཀུ་ས་ལི་ཀུ་སུ་ལུའི་རྐང་པ་ལ་ཕྱག་མི་འཚལ་ལོ་ཞེས་ཟེར་ནས་འགྲོར་མ་ཉན་ནོ། ། དེའང་སློབ་དཔོན་ཉིད་ཀྱིས་རྒྱ་གར་ཤར་ལྷོའི་ཕྱོགས་སུ་བྱོན་ཏེ། དེ་ན་ཛྭ་ར་བི་ཧ་ར་རིམས་ནད་འཕྲོག་པའི་གཙུག་ལག་ཁང་ཞེས་བྱ་བ་དེའི་གམ་དུ་རིམས་ནད་ཅན་འོངས་པ་ཐམས་ཅད་ནད་ཞི་ནས་འགྲོ་བས་དེ་སྐད་ཅེས་གྲགས་པས་རིམས་ནད་འཕྲོག་པའི་ལྷ་ཁང་ཞེས་བྱ་བ་དེར་བྱོན་ཏེ། མི་ཐམས་ཅད་ལ་ཏི་ལོ་པ་བྱ་བའི་རྣལ་འབྱོར་པ་དེ་གང་ན་ཡོད་དྲིས་པས། ལ་ལ་ན་རེ་རབ་ཏུ་བྱུང་བའི་ཆ་ལུགས་སུ་བཞུགས་ཟེར། ལ་ལ་ན་རེ་རྣལ་འབྱོར་པའི་ཆ་ལུགས་སུ་བཞུགས་ཟེར་ཏེ་རེས་འདིར་འོང༌། རེས་ཕུལླ་ཧ་རིའི་གཙུག་ལག་ཁང་དུ་འགྲོ་བ་ཡིན་ཞེས་ཟེར་ཏེ་མ་རྙེད་དོ། །
ལན་ཅིག་རིམས་ནད་འཕྲོག་པའི་ལྷ་ཁང་གི་ནང་ཐམས་ཅད་ཆོས་སྟོན་ཟ་བའི་ཚེ་དགེ་འདུན་གྱི་གྲལ་བྱེད་པའི་ཕྱི་རོལ་ན་མེ་ཕུང་ཡོད་པའི་གམ་དུ་མི་སྔོ་བ་རིད་པ་ཉི་ལྷགས་ཀྱིས་ཁྱེར་བ་འདོམ་དཀྲིས་ཀྱི་རས་ཙམ་ལས་གོས་མེད་པ་ཅིག་བྱུང་སྟེ། ཉ་རློན་པ་མ་ཤི་བ་ཁ་ཅིག་ཁྱེར་ཏེ་འོངས་ནས་མེ་གསེབ་ཏུ་བཅུག་ཅིང་བསྲེགས་སོ། ། དེ་ནཱ་རོ་པས་མཐོང་སྟེ་འདི་བཟློག་གམ་སྙམ་པ་ལ་སྒོ་མ་ཕྱེད་དེ། དེར་ཟས་ཟོས་ཟིན་པ་དང༌། སྒོ་ཕྱེད་དེ་དེར་ཕྱིན་ནས་འདི་ལྟར་མ་བྱེད་བྱས་པས་ཉ་བསྲེགས་པ་རྣམས་ཆུར་བཅུག་སྟེ་ཕུས་བཏབ་པས་ཉ་རྣམས་མ་ཤི་བར་སོས་སོ། ། དེར་འདི་ནུས་པ་ཐོན་པ་ཅིག་འདུག་པས་ཏི་ལོ་པ་ཡིན་ནམ་སྙམ་པ་དང༌། ནཱ་རོ་པ་ཡིན་ནོ་ཞེས་ཟེར་རོ། ། རེས་ཕྱི་འགྲོས་བྱེད་པ་ལ་སོགས་པ་སྨྱོན་པ་དང་འདྲ་བར་མཐོང་བས་འདི་ཏི་ལོ་པ་མ་ཡིན་ནམ་སྙམ་པ་བྱུང་བ་དང་མཁྱེན་ཏེ་མིན་མིན་ཞེས་གསུངས་སོ། ། ཡང་དེས་རེས་མཉམ་པར་འཇོག་པ་དང་འདྲ་བར་འདུག་པས་ཏི་ལོ་པ་ཡིན་ནམ་སྙམ་པ་དེ་མཁྱེན་ཏེ་ཡིན་ཡིན་ཅེས་གསུངས་པས་མངོན་པར་ཤེས་པ་མངའ་བར་ཤེས་ཏེ་ཕྱི་བཞིན་འབྲངས་པས་མི་ཞིག་གིས་རྣལ་འབྱོར་པ་ལ་རས་ཀྱི་སྟོད་གཡོགས་ཤིག་ཕུལ་ཏེ་ལྕགས་ཀྱི་ཐུར་མས་གཟེར་ཏེ་བཏང་ངོ༌། ། དེར་ཐུར་མ་བཏོན་ཏེ་ནཱ་རོ་པའི་གསང་གནས་ཀྱི་སྦུ་གུར་བཅུག་སྟེ།
གར་སོང་ཆ་མེད་པར་སོང་ངོ༌། ། དེར་གསང་གནས་སྐྲངས་ཏེ་འགྲོ་མི་ཤེས་པར་ཡོད་པ་ལ་ཡང་བྱོན་ཏེ་མི་ནའམ་གསུངས་པ་ལས། སྡུག་བསྔལ་ལོ་བྱས་པས་ཐུར་མ་བཏོན་ཏེ་ཕྱག་གིས་རེག་ཅིང་རོ་ག་ན་ཧི་ཞེས་ན་བ་མེད་ཚ་བ་མེད་པར་གྱུར་ཅིག་ཅེས་གསུངས། དུཿཁ་ལས་གྲོལ་ལོ། ། ཡང་དེ་བཞིན་དུ་འབྲངས་པས་ཆུ་ཞིག་གི་ནང་ན་སྲིན་བུའི་རིགས་གདུག་པ་ཅན་མང་པོ་འདུག་པ་ལ་སློབ་དཔོན་འགྲོར་མ་བཏུབ་སྟེ་སྐྱེས་བུ་སྙིང་སྟོབས་དང་ལྡན་པ་དག་འདི་ལ་ཟམ་པ་བྱེད་ནུས་སམ་གསུངས་པ་ལ་ནཱ་རོ་པས་དེ་ལ་ཟམ་པ་བྱས་ཏེ་དེའི་སྟེང་ན་སློབ་དཔོན་གཤེགས་ནས་ཕར་བཞུད་དོ། ། དེར་ནཱ་རོ་པའི་གསུས་པ་ལ་སྲིན་བུའི་བཏབ་སྟེ་ཆུ་བུར་དུ་སོང་བ་ལ་མི་ནའམ་གསུངས་པ་ལ་སྡུག་བསྔལ་ལོ་བྱས་པས་སྔར་བཞིན་བྱས་ཏེ་དུཿཁ་ལས་གྲོལ་བར་གྱུར་ཏོ། ། ཡང་ཕྱི་བཞིན་དུ་འབྲངས་པ་ལས་ལམ་ཀ་ན་རྒྱལ་པོ་དང་རྒྱལ་པོའི་བཙུན་མོ་འཁོར་དང་བཅས་པ་བྱུང་བ་མཐོང་བས་སློབ་དཔོན་ན་རེ། སྐྱེས་བུ་སྙིང་སྟོབས་དང་ལྡན་པ་སུ་དག་རྒྱལ་པོའི་བཙུན་མོ་ལ་སེན་མོས་འདེབས་ནུས་པ་དག་ཡོད་དམ་གསུངས་པས་ནཱ་རོ་པ་བྲམ་ཟེའི་ཆོས་སུ་ཞུགས་ཏེ་རིག་བྱེད་འདོན་ཀྱིན་ཕྱིན་ཏེ། བཙུན་མོའི་མགོར་མེ་ཏོག་བཞག་སྟེ་སེན་མོས་བཏབ་པས་འཁོར་རྣམས་ཀྱིས་ནཱ་རོ་པ་བརྡུངས་སོ། ། དེར་སློབ་དཔོན་ན་རེ་སྡུག་མི་བསྔལ་ལམ་གསུངས་པ་ལ་ཤིན་ཏུ་སྡུག་བསྔལ་ལོ་བྱས་པས་སྔར་བཞིན་བྱས་ཏེ་ན་ཚ་ལས་གྲོལ་ལོ། །
ཡང་བློན་པོའི་བཙུན་མོ་འཁོར་དང་བཅས་པ་བྱུང་བ་གཟིགས་ཏེ། སྐྱེས་བུ་སྙིང་སྟོབས་དང་ལྡན་པ་དག་བློན་པོའི་ཆུང་མ་ལ་འོ་བྱེད་ནུས་པ་ཡོད་དམ་གསུངས་པ་ལ། ཡང་ནཱ་རོ་པས་སྔར་བཞིན་བརྫུས་ཏེ་འོ་བྱས་པས་འཁོར་རྣམས་ཀྱིས་བརྡུངས་པས་སྔར་བཞིན་བྱས་པས་དུཿཁ་ལས་གྲོལ་ལོ། ། ཡང་ཕྱི་བཞིན་དུ་བྱོན་པ་དང་གྲོང་ཁྱེར་ཞིག་ན་དགའ་སྟོན་བྱེད་པ་ལས་ཚོད་མ་བསླངས་ཏེ། སློབ་དཔོན་ལ་ཕུལ་བས་དེ་གསོལ་ཏེ་ཤིན་ཏུ་ཞིམ་མོ་གསུངས་པ་ལ། ནཱ་རོ་པས་ད་རུང་གསོལ་བ་འདུག་སྙམ་སྟེ། ཡང་སློང་དུ་ཕྱིན་པས་མི་སྟེར་བ་ལ་ཁོང་གིས་ཁྱིམ་དུ་ཕྱིན་ཏེ་སྔར་གྱི་ཚོད་མ་དེ་འདྲ་བ་འདུག་པའི་ཟངས་ཅིག་འདུག་པ་དེ་བྲང་ལ་བཀབ་སྟེ་བྲོས་ནས་འོངས་པ་ལ། མི་མང་པོས་བརྡུངས་ཀྱང་ཟངས་མ་ཤོར་ཏེ། མི་རྣམས་ན་རེ་བརྐམ་ཆགས་ཅན་ཁྱོད་ཚོད་མ་ཁྱེར་ལ་ཟངས་བུ་བྱིན་ཅིག་ཟེར་བས་ཤིང་ལོའི་ཁུད་དུ་ཚོད་མ་བླུགས་ཟངས་བུ་གཏད་དེ་ཚོད་མ་སློབ་དཔོན་ལ་ཕུལ་བས་དགྱེས་ཏེ་གསོལ་ལོ། ། ཡང་ཕྱི་བཞིན་དུ་འབྲངས་པས་སྔར་གྱི་དགེ་འདུན་གྱི་གཙུག་ལག་ཁང་སུམ་ཐོག་ཡོད་པའི་སྟེང་དུ་ཕྱིན་ཏེ།
སྙིང་སྟོབས་དང་ལྡན་པ་སུས་འདི་ན་མར་མཆོངས་ནུས་སམ་གསུངས་པ་ལ། ནཱ་རོ་པས་དུཿཁ་མྱུར་དུ་བདེ་ནས་འགྲོ་སྙམ་ནས་མཆོངས་པས་མི་རྣམས་ན་རེ། འདི་སྨྱོན་པའོ་ཟེར་ཏེ་འཛིན་དུ་བྱུང་བ་ལ་མི་སྟེང་ན་འདུག་པ་ཡ་གི་འོང་དུ་ཆུག་ཅིག་ཟེར་ནས་བསྡད་པས། སློབ་དཔོན་སྔར་གྱི་མྱུར་དུ་བདེ་འགྲོ་སྙམ་པ་དེས་ཞག་འགའ་མ་བྱོན་དེར་ཤིན་ཏུ་སྡུག་པས་ཕྱིས་བྱོན་ཏེ་སྡུག་མི་བསྔལ་ལམ་བྱས་པ་ལ་སྡུག་བསྔལ་ལོ་བྱས་པས། ཚིག་འཐོན་པ་རྣམས་བཅུག་སྟེ་ཚ་བ་དང་ན་བ་མེད་པར་གྱུར་ཅིག་གསུངས་པ་ཙམ་གྱིས་དུཿཁ་ལས་གྲོལ་ལོ། ། ཡང་ཕྱི་བཞིན་དུ་འབྲངས་པ་ལས་ནགས་འདབ་ཞིག་ཏུ་བྱོན་ཏེ་དེར་ཤིང་གདུག་པ་ཅན་མང་པོ་ལ་མེ་སྤར་ཏེ། སྙིང་སྟོབས་དང་ལྡན་བ་སུས་འདིར་ལག་པ་འཛུད་ནུས་སམ་གསུངས་པ་ལ། ནཱ་རོ་པས་ལག་པ་བཅུག་པས་ཆུ་བུར་དུ་སོང་བ་ལ་སློབ་དཔོན་ན་རེ་སྡུག་བསྔལ་བར་མ་གྱུར་ཏམ་ཞེས་གསུངས་པ་ལས་སྡུག་བསྔལ་ལོ་བྱས་པས་སྔར་བཞིན་དུ་བྱས་པས་དུཿཁ་ལས་གྲོལ་ལོ། ། ཡང་ཕྱི་བཞིན་དུ་འབྲངས་པས་ཐང་སྟོང་པ་ཞིག་ཏུ་སླེབ་པ་དང་དེར་ཅུང་ཞིག་མཉམ་པར་འཇོག་པ་བྱས་ནས། དེར་ཁྱོད་ཡུན་རིང་པོར་ཚ་གྲང་ལ་སོགས་པ་གང་ཡང་ཡིད་ལ་མི་བྱེད་པར་དཀའ་བ་སྤྱོད་པ་ཅི་དོན་དུ་གཉེར་བ་ཡིན་གསུངས་པ་ལ།
ནཱ་རོ་པས་ཁོ་བོ་ནི་ཡང་དག་པའི་གདམས་ངག་འདོད་པ་ཡིན་ནོ་བྱས་པས། འོ་ན་ཡང་དག་པའི་གདམས་ངག་སྦྱིན་གྱི་མཎྜལ་གྱིས་གསུངས་པ་ལ། ཆུ་མེད་བྱས་པས་རང་གི་དྲི་ཆུས་ཀྱིས་གསུངས་ཏེ། མཎྜལ་བྱས་ནས་མེ་ཏོག་བཀྲམ་པ་དང༌། སློབ་དཔོན་གྱིས་མཎྜལ་གྱི་འཇིམ་པ་ཅིག་བླངས་ཏེ། ནཱ་རོ་པའི་ཞལ་ལ་བརྒྱབ་པ་དང་མི་རྟོག་པ་སྐྱེས་ཏེ་ལྷན་ཅིག་སྐྱེས་པའི་ཡེ་ཤེས་མཚོན་པར་བྱ་བའི་ཕྱིར་བྱིན་གྱིས་བརླབ་པ་མཛད་དོ། ། དེ་ནས་དང་པོ་དབང་དང་རྒྱུ་དང་བསྟན་བཅོས་རྣམས་གསུངས། དེ་ནས་གདམས་ངག་གི་གཞི་འཁོར་བའི་གནད་རྩ་དང་རླུང་དང་བྱང་ཆུབ་ཀྱི་སེམས་དང་བསྐྱེད་པའི་རིམ་པ་ལ་སོགས་པ་མཚོན་བྱེད་ཐམས་ཅད་བསྟན་ནས་མཚོན་བྱ་དོན་ཞུས་པ་ལས། ཀྱེ་ཧོ། འདི་ནི་རང་རིག་ཡེ་ཤེས་ཆེན་པོ་སྟེ། །
ངག་གི་ལམ་འདས་ཡིད་ཀྱི་སྤྱོད་ཡུལ་མིན། ། ཏི་ལོ་ང་ཡིས་ཅི་ཡང་བསྟན་དུ་མེད། ། རང་ལ་རང་གིས་བསླན་ཏེ་ཤེས་པར་བྱོས། ། ཞེས་གླུ་བླངས་ཏེ་རྒྱ་མཚོ་དང་འདྲ་བའི་མཚོན་བྱ་བསྟན་ནས་ཆུ་བོ་དང་འདྲ་བའི་མཚོན་བྱེད་རྩ་རླུང་ལ་སོགས་པའང་གནང་སྟེ། ད་ཁྱོད་པཎྜི་ཏའི་ཆས་མ་འཛིན་པར་རྣལ་འབྱོར་པའི་ཆས་ཟུང་ལ་སྒྲུབ་པ་སྙིང་པོ་གྱིས་ཤིག་དང་སྐྱེ་བ་འདིར་མཆོག་གི་དངོས་གྲུབ་ཐོབ་པར་འགྱུར་རོ། ། པཎྜི་ཏའི་ཆས་བཟུང་ནས་རྩོད་པ་བྱས་ན་ཆོས་ལ་སྨོད་པའི་ལྟུང་བ་དྲུག་པ་འབྱུང་སྟེ། དངོས་གྲུབ་མི་ཐོབ་བོ་གསུངས་ཏེ། དམ་ཚིག་ཕོག་ནས་མི་སྣང་བར་གྱུར་ཏོ། ། དེ་ནས་ནཱ་རོ་པས་ཕུལླ་ཧ་རི་ཞེས་བྱ་བ་མེ་ཏོག་བཟང་པོ་རྣམས་ཀྱང་དེའི་ཚོན་གྱིས་ཟིལ་གྱིས་གནོན་པས་མེ་ཏོག་གི་མདོག་འཕྲོག་པའི་ལྷ་ཁང་ཞེས་བྱ་བ། དེ་ལ་ཉེ་བའི་བྱང་ཕྱོགས་ན་གྲོང་ཁྱེར་ཆུང་བ་ཅིག་ཡོད་པ་ན་རྒན་མོ་ཅིག་གིས་བཤོས་འདྲེན་ཅིང་སྒྲུབ་པ་སྙིང་པོར་བྱེད་ཅིང་བཞུགས་པ་ལས།
དུས་ནམ་ཞིག་ན་མུ་སྟེགས་གཅེར་བུ་བ་རྣམས་རྩོད་པ་རྒྱལ་ཏེ་སངས་རྒྱས་ཀྱི་བསྟན་པ་འཇིག་པར་ཉེ་བ་ན། རྒྱལ་པོས་པཎྜི་ཏ་ལྔ་བརྒྱ་བསོགས་ཏེ། མེ་ཏོག་གི་ཕྲེང་བ་གཏད་པས་སུས་ཀྱང་ལེན་མ་ནུས་ནས། རྒྱལ་པོ་ན་རེ། ད་རུང་ཁྱེད་བགྲོས་ལ་རྩོད་པ་གྱིས་ཤིག གལ་ཏེ་རྩོད་པ་མི་ནུས་ན་གཙུག་ལག་ཁང་གཅེར་བུ་བ་ལ་འབུལ་ལོ་བྱས་པས། པཎྜི་ཏ་རྣམས་གྲོས་བྱེད་པའི་ཚེ་རྒན་མོ་ཞིག་ན་རེ། ངའི་ཁྱིམ་ན་ནཱ་རོ་པ་བཞུགས་ཟེར། དེར་དགེ་འདུན་གྱིས་གསོལ་བ་བཏབ་པས་སློབ་དཔོན་ན་རེ། བསྟན་པ་འཇིག་ལ་ཁད་དམ་ང་ཡོད་པའི་སར་གཅེར་བུ་བ་འོང་ན་ནཱ་རོ་པས་གཅེར་བུ་བ་ཕམ་པར་བྱའོ་གསུངས་ཏེ།
སྔར་སློབ་དཔོན་གྱི་གསུང་མ་དྲན་པར་ཞལ་གྱིས་བཞེས་སོ། ། དེར་གཅེར་བུ་བ་འོང་དུ་མ་བཏུབ་པ་ལ་ཁོའི་ལྷ་ཁང་གི་གམ་དུ་རྒོལ་བ་དང༌། ཕྱིར་རྒོལ་བ་དཔང་པོ་རྒྱལ་པོ་གསུམ་གྱི་ཁྲི་བཤམས་ཏེ་རྩོད་པ་བྱས་པས་སློབ་དཔོན་ཅུང་ཟད་ཞན་ཞན་འདྲ་བས་སློབ་དཔོན་གྱི་ཐུགས་ལ་ང་ལྟ་བུའི་སྨྲ་བའི་དབང་ཕྱུག་ཞན་པ་ལྟར་འདུག་པ་ཅི་ཡིན་སྙམ་ཏེ་བསམས་པས་སྔར་སློབ་དཔོན་གྱི་གསུང་བཅག་པའི་ཉེས་པ་དྲན་ཏེ་བཟོད་གསོལ་བྱས་ཏེ། ཡིད་ཀྱིས་གསོལ་བ་བཏབ་པས་སློབ་དཔོན་ཕྱག་གཡོན་པར་མིའི་ཐོད་པ་རློན་པ་བཅད་མ་ཁད་ཅིག་ཐོགས་ཏེ་བྱོན་པ་ལ་ནཱ་རོ་པས་ཕྱག་འཚལ་བས། གཅེར་བུ་བ་ན་རེ། སངས་རྒྱས་པ་སྙིང་རྗེ་དང་བྲལ་བ་སྲིན་པོའི་གཟུགས་ཅན་འདི་ལྟ་བུ་ལ་ཕྱག་འཚལ་བ། དེ་ཉིད་ཀྱིས་ཁྱེད་ཕམ་པའི་གནས་སུ་གྱུར་ཏོ་ཞེས་ཟེར། དེར་སློབ་དཔོན་ཏི་ལོ་པའི་ཞལ་ནས་ཕམ་ཕམ་ཞེས་གསུངས་ཏེ། ཁོའི་ལྷ་ཁང་རྡེའུ་ལ་ཞེས་བྱ་བ་མཆོད་རྟེན་གྱི་གཟུགས་འདྲ་བ་ཟུར་བརྒྱད་དང་སུམ་ཐོག་ཡོད་པ་ལ་སྡིགས་མཛུབ་ལན་གསུམ་བྱས་པས། ཐོག་གསུམ་ཀ་འགྱེལ་བས་གཅེར་བུ་བ་རྣམས་སྐྲག་སྟེ་ཐམས་ཅད་ཀྱིས་སློབ་དཔོན་གྱི་ཞབས་ལ་ཕྱག་འཚལ་ཏེ་སྐྱབས་བཙལ་ལོ། །
གཅེར་བུ་བ་ཐམས་ཅད་སངས་རྒྱས་ཀྱི་བསྟན་པ་ལ་བཙུད་དོ། ། དེར་སློབ་དཔོན་གྱི་ཞལ་ནས་ནཱ་རོ་པ་ལ་ད་ཁྱོད་ཀྱིས་སྐྱེ་བ་འདི་ལ་མཆོག་གི་དངོས་གྲུབ་ཐོབ་པའི་སྐལ་བ་མེད་ཀྱི། ད་ཁྱོད་ཀྱིས་ཆོས་སྟོན་ཅིག་དང༌། དེས་འགྲོ་བ་མང་པོ་ལ་ཕན་པར་འགྱུར་ཏེ། ཁྱོད་པས་སློབ་མ་དང༌། དེའི་སློབ་མ་ནས་མར་རིམ་པ་བཞིན་དུ་ཕན་ཇེ་ཆེ་ཇེ་ཆེར་འགྱུར་ལ། བར་དོར་ཕྱག་རྒྱ་ཆེན་པོ་འགྲུབ་པར་འགྱུར་ཞེས་གསུངས་ཏེ་མི་སྣང་བར་གྱུར་ཏོ། ། དེར་ནཱ་རོ་ཏ་པས་ཀྱང་བཤད་པ་དང་སྒྲུབ་པ་གཉིས་ཀ་མཛད་པ་ལས་རྟོགས་པ་སྐྱེས་ཏེ་གླུ་བླངས་པ་ནི། འཆར་བ་མེད་ཅིང་ནུབ་པའང་མེད། ཉིན་མོ་མེད་ཅིང་མཚན་མོའང་མེད། །
བླ་མའི་རྟོགས་པའི་རྨོངས་པ་བཅད་ནས་སོང༌། ། གར་འགྲོ་གང་དུ་གནས་པ་མི་ཤེས་ཏེ། ། བདེ་ཆེན་གྱིས་ནི་དབང་པོའི་གྲོང་འདི་བཅོམ། ། བསམ་དུ་མེད་པའི་རྣལ་འབྱོར་དེ་ལས་སྐྱེས། ། དེ་ལས་བདག་གིས་ཅི་ཞིག་བསྟན་པར་བྱ། ། ཕྱོགས་རྣམས་སྟོང་ཞིང་རང་ཡང་རྣམ་པར་གྲོལ། ། གང་དང་གང་བལྟས་དེ་ནི་རྟག་ཏུ་དེ་ཡིན་ཏེ། ། གཉུག་མའི་ཡིད་ནི་གདོད་ནས་སྟོང་པར་སོང༌། ། རྒྱུ་དང་འབྲས་བུ་བཏང་སྙོམས་དག་ཏུ་དོར། ། འདི་ཡི་ཁྱད་པར་ཏི་ལོ་པ་དབང་ངོ༌། །
ཞེས་གསུངས་སོ། ། དེ་ལྟ་བུའི་སློབ་དཔོན་དེའང་ཕྱག་རྒྱ་ཆེན་པོའི་དངོས་གྲུབ་མ་ཐོབ་ཀྱང་རྒྱལ་པོ་དཔུང་དང་བཅས་པ་རེངས་ནུས་པ་དང༌། ཚོགས་ཀྱི་འཁོར་ལོ་ལ་སོགས་པའི་དུས་སུ་ཆང་དང་ཤིང་ཐོགས་ལ་སོགས་པ་འགུགས་ནུས་པ་དང༌། སྦྱིན་སྲེག་གི་ཐབ་ཀྱི་ནང་དུ་ལྷ་སུམ་ཅུ་རྩ་བདུན་ཞལ་ལྟ་ནུས་སོ། ། ཏིང་ངེ་འཛིན་གྱི་རྟོགས་པ་བརྟན་པར་ཐོབ་པས་དངོས་གྲུབ་ཐོབ་པར་ཡང་གྲགས་ཤིང༌། པུར་སྦྱངས་པའི་ཤུལ་དུའང་ཟླ་བ་རེ་ཚེས་ཀྱི་བར་དུ་དུས་དུས་སུ་ལྷའི་མཆོད་པ་འོང་སྟེ། རོལ་མོའི་སྒྲ་དང་མེ་ཏོག་གི་ཆར་དེང་སང་གི་བར་དུའང་ཀུན་གྱིས་མཐོང་ཞིང་ཐོས་པ་འོང་བ་ཡིན་ནོ། ། དེ་ལྟ་བུའི་ཆེ་བའི་ཡོན་ཏན་དང་ལྡན་པའི་དཔལ་ནཱ་རོ་ཏའི་སློབ་མ་དཔལ་ཕམ་ཐིང་གུ་བ་མཆེད་བཞི་ཡིན་ཏེ། དེའང་འབའ་ཧོ་རིགས་བྱ་བ་ཡིན་ཏེ། མཆེད་རྣམས་ཀྱི་ཆེ་ཤོས་དགེ་སློང་དྷརྨཱ་མ་ཏི་ཆོས་ཀྱི་བློ་གྲོས་བྱ་བ་ཡིན་ཏེ།
དེས་དཔལ་ནཱ་རོ་པའི་སྤྱན་སྔར་ལོ་བཅུ་གཉིས་བཞུགས། དེ་གདན་འདྲེན་དུ་དེའི་འོག་མ་དགེ་སློང་འཇིགས་མེད་གྲགས་པ་ཞེས་བྱ་བ་དེ་བྱོན་པས་ཁྱོད་བླ་མའི་སྤྱན་སྔར་སྡོད་ཅིག ཁོ་བོ་ལ་བླ་མའི་གསུང་གིས་ཁྱོད་ཆོས་མ་བཤད་པར་རྒྱའི་རི་བོ་རྩེ་ལྔ་ལ་ཕྱིན་ན་དངོས་གྲུབ་ཐོབ་བོ་གསུངས་པས་དེར་འགྲོ་གསུངས་ནས་དེར་བཞུད་དོ། ། དེ་ནས་ཕྱིས་གཏམ་མ་ཐོས་པས་ཇི་ལྟར་སོང་ཆ་མེད་དོ། ། དེ་ནས་འཇིགས་མེད་གྲགས་པས་ནཱ་རོ་པའི་སྤྱན་སྔར་ལོ་དགུ་བཞུགས། དཔལ་དགྱེས་པ་རྡོ་རྗེ་དང༌། གཤིན་རྗེའི་གཤེད་དང༌། གསང་བ་འདུས་པ་ལ་སོགས་པ་མཁས་པར་བསླབ། ཁྱད་པར་དུ་འཁོར་ལོ་བདེ་མཆོག་གི་སྒོ་ནས་དམན་པ་དང་འབྲིང་གི་དངོས་གྲུབ་ཀྱང་ཐོབ་པར་མཛད་དོ། ། དེ་བལ་ཡུལ་ན་ཨ་དེས་པ་ཆེན་པོ་ཞེས་བྱ་བར་ཡང་གྲགས་སོ། །
དཔལ་ཕམ་ཐིང་བ་ཞེས་བོད་ལ་གྲགས་པའང་དེ་ཡིན་ནོ། ། དེའི་འོག་མ་དུས་ཀྱི་འཁོར་ལོ་པའང་ཟེར། བལ་པོ་མེ་ཏྲཱི་པ་ཞེས་ཟེར་བ་ཡིན་ཏེ། དེས་གཅེན་སྤྱན་འདྲེན་དུ་བྱོན་པས་ཁྱོད་ཀྱིས་ངའི་བླ་མ་བསྟེན་གསུངས་ནས། དེས་ཀྱང་ནཱ་རོ་པའི་སྤྱན་སྔར་ལོ་ལྔ་བཞུགས་སོ། ། དེ་སྤྱན་འདྲེན་དུ་ཆུང་ངུ་ཐང་ཆུང་བ་བྱ་བས་ཕྱིན་པས། དེས་ཀྱང་དཔལ་ནཱ་རོ་ཏ་པ་ལ་དབང་བསྐུར་བ་ཙམ་ཐོབ། རྒྱུད་དང་གདམས་ངག་ལ་སོགས་པ་མང་དུ་གསན། ཐམས་ཅད་ནི་ཚར་བ་མ་ཐོས། ཕམ་ཐིང་བ་ཆེ་བའི་ལོ་རྒྱུས་ལ་གཅུང་པོ་དེ་བལ་ཡུལ་དུ་བྱོན་པ་དང༌།
དེ་ནས་ཇོ་བོ་ཆེན་པོ་ན་རེ། ཁྱོད་ངག་གི་དབང་ཕྱུག་སྒྲུབས་གསུངས་ནས་བསྒྲུབ་པ་བྱས་ནས་སྒྲུབ་གཡོག་དང་བཅས་ཏེ་ཕྱིན་པས། མེ་ཏོག་འབབ་ཆུ་ལ་སྐྱུར་བས་མེ་ཏོག་ཡར་ལོག་ནས་བྱུང་བ་ཇོ་བོ་ཡེངས་ནས་མ་མཐོང་ངོ༌། ། སྒྲུབ་གཡོག་པ་བལ་པོ་ཐུགས་རྗེ་ཆེན་པོས་བྱེད་པ་མཐོང་སྟེ་རང་བཏུང་ངམ་སྙམ་པ་ལ། ཇོ་བོ་ཆེན་པོ་བཀྱོན་དུ་དོགས་ནས་མ་འཐུངས་ཏེ། བྱུང་ངོ་བྱས་པས་ཚོར་ཏེ་མ་ལོག་པ་ལ་འཐུངས་པས་ངག་གི་དབང་ཕྱུག་ཆེན་པོ་མ་གྲུབ་སྟེ། འོན་ཀྱང་ཚིགས་བཅད་རྩོམ་པ་ལ་ཐོགས་པ་མེད་པ་ཙམ་བྱུང་ངོ༌། ། དེ་ལ་ངག་གི་དབང་ཕྱུག་བསྒྲུབ་པས་ཕྱིས་ངག་གི་དབང་ཕྱུག་ཀྱང་ཟེར་རོ། ། ངག་གི་དབང་ཕྱུག་ལ་དཔལ་ཕམ་ཐིང་བའི་ཞལ་ནས་ཁྱེད་ཀློག་སྐྱ་ཤེས་རབ་བརྩེགས་དང་འགྲོགས་ལ་བོད་དུ་སོང་ལ། འདིར་རྒྱུན་ཞག་གི་མེ་དང་ཚེས་བཅུའི་མཆོད་པ་མ་ཆགས་པར་འཛུགས་པའི་ནོར་ཚོལ་གསུངས་ནས།
ཐང་ཆུང་བས་ཀློག་སྐྱ་དང་འགྲོགས་ཏེ་གཉལ་ཡན་ཆད་དུ་བྱོན། དེའི་དུས་སུ་ཇོ་བོ་བྷ་དནྟ་གཡོགས་པོར་ཡོད་སྐད་དོ། ། དེར་བྷ་དནྟས་ངུར་སྨྲིག་ཏུ་རྟ་གསོ་ཞིང་བསྡད། བྷ་དནྟས་བྲང་ཏི་ལས་ཆོས་གསན་ཏེ་ངས་ཕྱིས་པཎྜི་ཏ་བྱས་ཏེ་འོངས་ཙམ་ན་སློབ་དཔོན་གྱིས་ངའི་སྣ་ལེན་གྱིས་ཤིག་ཟེར། ཕྱིས་མྱུར་བར་ཐོས་པ་འཛིན་པའི་དངོས་གྲུབ་ཐོབ་སྟེ་པཎྜི་ཏར་སོང་ངོ༌། ། དེར་གསེར་སྲང་ལྔ་བརྒྱ་ཙམ་རྙེད་དེ་ལོག་ནས་ཕྱིན་ནས་རྒྱུན་ཞག་གི་མེ་དང༌། ཚོགས་ཀྱི་འཁོར་ལོ་ད་ལྟའི་བར་དུ་མ་ཆགས་པར་ཡོད་པ་ཡིན་ནོ། ། དུས་ཕྱིས་ཇོ་བོ་ཐང་ཆུང་བ་ལ་ཤ་བཀྲའི་ནད་ཅེས་བྱ་བ་བྱུང་སྟེ། དེའང་ཀློག་སྐྱ་དང་གཉིས་ཀྱིས་པདྨའི་རྫིང་བུ་ཅིག་ལ་རྐྱལ་བྱས་པས་ལན་ནམ་ཡང་ཟེར། བོད་དུ་བྱོན་པའི་དུས་སུ་བདེ་མཆོག་གི་ཐང་སྐུ་འོངས་པ་ལ་དེའི་དུར་ཁྲོད་བརྒྱད་ལ་ཀླུ་བརྒྱད་རིག་མ་དང་བཅས་པ་ཡོད།
དེ་ལ་ཞལ་ཁེབས་ཆུང་བས་མ་ཁེབས་པས་སྣོད་མིན་གྱིས་མཐོང་བས་ལན་ནམ་ཡང་ཟེར། སེང་གེ་སྒྲའི་སྒྲུབ་པ་མཛད་པས་ནད་དེ་ལས་གྲོལ་ལོ། ། དེ་ནས་ཕྱིས་རྣལ་འབྱོར་པའི་ཆས་བཟུང་ནས་ཅི་བདེར་གནས་ཏེ་སྒྲུབ་པ་བྱེད་ཅིང་ཡོད་པ་ལས། ལན་ཅིག་ཏེ་ཏེའི་ཐང་ལ་བསྡད་ཙམ་ན་རྒྱལ་པོའི་བཙུན་མོ་ཤིང་ཀུན་ལ་མཆོད་པ་བྱས་ཏེ་བྱུང་བ་ལ། དེ་ལ་ཞྭ་མ་ཕུད་པས་བཙུན་མོའི་འཁོར་རྣམས་ཀྱིས་བརྡུངས་པས་འགྲོ་མ་ནུས་པས་ཐང་ལ་རོ་བཞིན་དུ་སོང་ངོ༌། ། དེར་འཕྱི་བའི་བར་དུ་ཁྱིམ་དུ་མ་བྱུང་སྟེ། བཙལ་བས་ཐང་སྟོང་ལ་རོ་བཞིན་དུ་འདུག་པ་ལ་ཁྱོགས་ལ་བཏེག་སྟེ་འོངས་སོ། ། དེར་ཨ་དེས་པའི་ཞལ་ནས་ཁྱོད་ཀྱང་འཇིག་རྟེན་ཡུལ་ཆོས་དང་འགལ་བར་བྱ་བའི་དོན་མེད། བཙུན་མོ་འཁོར་རྣམས་དང་རྣལ་འབྱོར་པ་བརྡུང་བའི་དོན་མེད་དེ། རྣལ་འབྱོར་པ་མིའི་ཁོང་དུ་མ་ཆུད་པ་ཡིན་མོད།
ད་འདི་ལ་ནུས་པ་མ་བསྟན་ན་བསྟན་པ་ལ་གནོད་གསུངས་ནས་འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་བཤམས་ཏེ། སྒོ་དམ་པར་བསྡམས་ནས་ང་ལ་སུའང་མ་འབོད་གསུངས་ནས་མཉམ་པར་བཞག་གོ ། དེར་རྒྱལ་པོའི་བཙུན་མོ་རང་གི་ཁང་པར་ཕྱིན་པ་དང༌། སྨྱོ་སྟེ་དེ་ནས་ལུས་ངག་རེངས་སེམས་མྱོས་པར་གྱུར་པས་དེ་ཅི་ཉེས་བྱས་པས་འཁོར་རྣམས་ན་རེ། དེ་རིང་རྣལ་འབྱོར་པ་ཅིག་བརྡུངས་ཏེ་ཨ་དེས་པའི་གཅུང་པོ་ཡིན་པར་འདུག་པས། དེས་ལན་པ་ཡིན་ཏེ་འོང་ཟེར་ནས་མོས་གུས་བྱས་པས་བདེ་སྟེ། འབྲས་མི་ཁུར་བཞི་བཅུ་དང༌། དེའི་ཆ་རྐྱེན་དང་བཅས་ཏེ་བཟོད་པར་གསོལ་བ་ལ་འོངས་ཏེ། དེའང་མཚན་ཕྱེད་ན་རྔ་རྡུང་བ་དང༌། དུང་འབུད་པ་དང་མང་པོ་ཐོས་པས་ཐང་ཆུང་བ་སྐྲག་སྟེ།
དེ་རིང་རྒྱལ་པོ་མེད་པས་བརྡུངས་པ་ཡིན། དེ་རྒྱལ་པོས་ཐོས་པས་ང་ལ་ཆད་པ་གཅོད་དུ་འོང་བ་ཡིན་པས་ཨ་དེས་པ་ཅན་དུ་སྐྱོལ་གསུངས་ནས། བསྐྱལ་བ་ཅིའང་མི་འོང་གིས་སྐྲག་མི་དགོས་གསུང་ངོ༌། ། དེར་རྒྱལ་པོ་བཙུན་མོ་གཉིས་ཀས་ཞབས་ལ་འཇུས་ཏེ། དབང་བསྐུར་ཞུས་ནས་བཙུན་མོའི་དོན་དུ་གོ་ཆའི་དཔའ་མོ་དྲུག་གི་སྒྲུབ་ཐབས་དང་དེའི་བསྟོད་པ་ཅིག་ཀྱང་མཛད། དེ་རྒྱ་གར་དུ་ཁྱེར་བས་སྒྲ་དང་ཚད་མ་ཆེན་པོ་སུས་ཀྱང་སྐྱོན་མ་ཐོགས། དེའི་དུས་ན་དཔལ་ནཱ་རོ་པ་ནི་མི་བཞུགས་ལན་ཅིག་འཛམ་བུའི་གླིང་ན་ཁོང་ལས་ཆེ་བ་མི་བཞུགས་པར་གྲགས་སོ། ། ཡང་བོད་རྣམས་ཀྱིས་ཀྱང་ཁོང་དགྱེས་པས་ཕྱི་བའི་ཤ་ཁྱེར་གིན་འགྲོ་བས་ལན་ཅིག་དུས་ཀྱི་མཆོད་པའི་གཏོར་མ་ལ་ཕྱི་བའི་ཤ་ཕུལ་བས་དེ་གཏོར་སྐྱེལ་གྱི་ཁར་བཅུག་པས་སྨྱོ་སྟེ་ཧ་ཧ་ཧི་ཧི་ཟེར་ཞིང་གཏོར་མ་ལག་པར་བཟུང་སྟེ། ལོག་ནས་བྱུང་བ་ལ་བལྟས་པས་ཁ་ན་ཕྱི་བའི་ཤ་འདུག་པ་ཕྱུང་བས་ཞིའོ། ། ཡང་དེའི་དུས་སུ་ཉང་སྟོད་པའི་བྲུ་ཤ་ཤེར་པོ་དང་འ་ཞ་རྒྱ་གར་བརྩེགས་བྱ་བ་གཉིས་ཀྱིས་ཕྱིན་ཏེ།
ཇོ་བོ་ལ་བདེ་མཆོག་རྩ་རྒྱུད་ཞུས་པས། ཇོ་བོ་ན་རེ། ཁྱོད་ང་ལ་དབང་བསྐུར་ཞུ་ན་ངས་སློབ་མ་ལ་བཤད་པ་བཤད། མི་བྱེད་ན་མི་བཤད་བྱས་པས་དབང་བསྐུར་བྱེད་མ་ནུས་པས་ཚོགས་པ་ལ་བཤད་པ་ལས་མ་བཤད་དོ། ། དེར་ཡི་གེ་ཐུ་བའི་དུས་སུ་ཚོགས་བྱས་པའི་སར་ཁོང་གཉིས་ཀྱིས་གླུ་བླངས་ཏེ། སྒྲ་ཙམ་དོན་ལ་མེད་པ་དེ། ། བལ་པོ་ཕམ་ཐིང་མ་ཡིན་ནམ། ། གླེན་པ་ཁྱོད་ལ་ཅི་ཆ་ཡོད། ། ཉིད་དང་རྒྱ་གར་ཡུལ་དུ་འགྲོ། ། བྱས་ཤིང་གླུ་བླངས་པས་ལོ་ཀ་པའི་གཏོར་མ་ནམ་མཁའ་ལ་འཕར་ཞིང་འདུག་པས་ཇོ་བོ་ན་རེ།
འདི་ཅི་ཡིན་གསུངས་པ་ལ། ཇོ་བོའི་གམ་ན་བལ་པོ་བོད་སྐད་མཁན་ཡོད་པས་འདི་སྐད་ཟེར་ཞིང་འདུག་བྱས་པས་ཇོ་བོ་ན་རེ། བདེན་ཁར་སེང་ངའི་དབང་བསྐུར་ཞུས། ངས་སློབ་མ་ལ་བཤད་པ་བསྟན་བྱས་པ་ལ་ཁྱེད་རང་གིས་མ་ནུས་པ་ཡིན་པས་ད་ཁྱེད་རང་སོང་གསུངས་ནས་ཕྱིན་པས་གཉིས་ཀ་གངྒཱ་མ་བརྒལ་བར་ཉིན་ཞག་ཕྱེད་ཕྱེད་ཀྱི་ནད་ཀྱིས་ཤིའོ། ། ཡང་ན་ནགས་གསེབ་ན་མར་དུག་སྦྲུལ་ཆིབས་ནས་བྱོན་པ་དང༌། ཡང་བལ་ཡུལ་གྱི་བྱང་ཕྱོགས་དེར་ཙཎྜི་ཀའི་སྐུ་རང་བྱུང་གཅིག་བྱུང༌། དེ་ལ་རྩིས་མཁན་རྣམས་ན་རེ། འདི་ལ་སྲོག་ཆགས་བྱེ་བ་གཅིག་གིས་མཆོད་སྦྱིན་མ་བྱས་ན་ལོ་གསུམ་ན་བལ་པོའི་ཡུལ་སྟོང་ནས་འགྲོ་ཟེར། དེར་རྒྱལ་པོ་བྲེད་ནས་སྲོག་ཆགས་བྱེ་བ་གཅིག་ནི་མེད་ཇི་ལྟར་བྱ་སྙམ་པ་དང༌། བླ་མ་ཕམ་ཐིང་པ་ལ་ཞུ་བ་མིན་པ་ཐབས་མེད་དེ་ཞུས་པས་གནང་ནས།
སྦྱིན་སྲེག་གི་ཡོ་བྱད་སྐྱོལ་ཅིག་གསུངས་ནས་རྒྱལ་པོས་ཏིལ་མི་ཁུར་བཅོ་བརྒྱད་དང་བཅས་པའི་ཚོགས་ཀྱི་འཁོར་ལོ་དང་སྦྱིན་སྲེག་གི་ཡོ་བྱད་བསྐྱལ་ནས། སྦྱིན་སྲེག་མཛད་པའི་དུས་སུ་སྒྲུབ་གཡོག་ཀུན་གྱིས་ཐུན་མོང་དུ་མཐོང་བར་ཐབ་ཀྱི་ནང་ན་ཙཎྜི་ཀའི་སྐུ་འདུག་པ་ལ། ཕྱག་ཏུ་ཏིལ་བཞག་པ་རྣམས་ཏིལ་འབྲུ་རེ་རེའང་ར་དང་ལུག་ལ་སོགས་པའི་སྲོག་ཆགས་སུ་སོང་ནས། དེ་ཙཎྜི་ཀའི་ཁར་སྟེར་བ་ཐམས་ཅད་ཀྱིས་མཐོང་ནས་ཙཎྜི་ཀ་དེས་གནོད་པ་མེད་པར་གྱུར་པ་ཡིན་ནོ། ། གཞན་ཡང་ཇོ་བོས་ཚོགས་ཀྱི་དུས་སུ་ཆང་དགུག་ནུས་པ་དང༌། ཤིང་ཐོག་འགུགས་ནུས་པ་ལ་སོགས་པ་དམན་པ་དང༌། འབྲིང་གི་དངོས་གྲུབ་བསམ་གྱིས་མི་ཁྱབ་པ་ཐོབ་པ་ཡིན་ནོ། ། དེ་ལྟ་བུ་དེ་ལ་བླ་མ་གུང་ཐང་པས་གསན་ཏེ་ཡུན་རིང་ནི་མ་གསན། འོན་ཀྱང་དཔལ་ནཱ་རོ་ཏ་པ་དངོས་ཀྱི་སློབ་མ་ཁ་ཆེ་བྱང་ཆུབ་བཟང་པོ་བྱ་བ་དང༌། ཨ་དེས་པའི་གཅུང་པོ་དཔལ་མེ་ཏྲཱི་པའང་ཟེར།
དུས་འཁོར་བ་ཟེར་བ་དང༌། ངག་གི་དབང་ཕྱུག་ཟེར་བ་དེ་དང་གཉིས་ཏེ་གསུམ་ལས་གསན། སྤྱིར་ཆོས་ཀྱི་དྲིན་ཕམ་ཐིང་པ་ཅན་དུ་ལོ་བཅོ་བརྒྱད་བཞུགས་པའི་ཀློག་སྐྱ་ལོ་ཙཱ་བ་ཆེ་ཙམ་ཡིན་གསུང༌། ཕྱིས་ཇོ་བོ་བྷ་དནྟ་ལ་ཡང་གསན་ཏེ། སྤྱིར་བླ་མ་མལ་གྱིས་བདེ་མཆོག་རྩ་བའི་རྒྱུད་ལྔ་བཅུ་རྩ་གསུམ་གསན་ཏེ། ཐམས་ཅད་ལ་ལེའུ་རེ་ལ་ཚོགས་རེ་མཛད་དོ། ། རིན་ཆེན་རྡོ་རྗེའི་ཆོས་རྣམས་ཁོང་ཉིད་ཀྱིས་དཔོན་པོ་ཇོ་བོ་མ་ཧཱ་ལོ་ཙཱ་ལས་གསན། བླ་མ་མལ་གྱིས་ཀྱང་ཡི་གེ་བདུན་པའི་ལས་ཀྱི་ཚོགས་ལ་ཐོགས་པ་མེད་པར་གྲུབ་པ་དང༌། བསྐྱེད་པའི་རིམ་པ་ལ་བརྟན་པ་ཐོབ། སྒྲུབ་པ་ལ་བརྩོན་པས་འགྲོངས་ཀའི་བར་དུ་མཚན་མོ་མགོ་སྔས་ལ་མི་འབེབས་པར་ཐུན་བཞིའི་རྣལ་འབྱོར་མ་ཆགས་པར་འགྲོང་པའི་ཚེ་རྒྱན་དྲུག་བཏགས་ནས་གར་མཛད་ཅིང་གཤེགས།
ནམ་མཁའ་ལས་སྒྲ་དང་འོད་མང་པོ་བྱུང་བ་ཡིན་ནོ། ། དེའི་སྤྱན་སྔར་བདག་གི་བླ་མ་བྱང་ཆུབ་སེམས་དཔའ་ལོ་དྲུག་བཞུགས། དཔལ་བདེ་མཆོག་རྩ་བའི་རྒྱུད་ལ་ལེའུ་རེ་ལ་ཚོགས་ཀྱི་འཁོར་ལོ་རེ་བྱས་ཏེ་གསན། སྤྱིར་བླ་མ་ལོ་ཙཱ་བས་བོད་དུ་ལཱུ་ཧི་པའི་སློབ་མ་ལ་བཤད་པ་ཚར་བདུན་ལས་མ་གསུངས་པ་ལ་ལྔ་བླ་མས་གསན་ནོ། ། གཞན་ཡང་དཔལ་བདེ་མཆོག་འཁོར་ལོའི་ཆོས་སྐོར་མ་ལུས་པ་དང༌། གཤིན་རྗེའི་གཤེད་ལ་སོགས་པའི་ཆོས་དཔག་ཏུ་མེད་པ་དང༌། ཡན་ལག་བརྒྱད་པ་ལ་སོགས་པ་སྨན་དཔྱད་མང་པོ་གསན་ནོ། ། དེ་དག་གི་གཞུང་འདི་རྩོམ་པར་བྱེད་པའི་སློབ་དཔོན་རྣལ་འབྱོར་གྱི་དབང་ཕྱུག་ལཱུ་ཧི་པ་བརྒྱུད་པ་དང་བཅས་པའི་གཏམ་རྒྱུད་བླ་མས་གསུངས་པ་བཞིན་བྲིས་པའོ།། །། བླ་མ་མལ་ལ་ས་སྐྱ་བླ་ཆེན་གྱིས་ཕྱིས་གསེར་སྲང་བདུན་ཕུལ་བས། དེའི་དུས་སུ་གདམས་ངག་མ་ལུས་པ་གནང་གསུང་ངོ༌། །
བླ་ཆེན་གྱིས་བླ་མ་མལ་ལས་ཆོས་གསན་པའི་ཚེ། ཆོས་ཐམས་ཅད་ཚར་རེས་མཁྱེན་པར་བྱུང་བ་ལ། བླ་མ་མལ་གྱི་ཞལ་ནས། ངས་མི་ཚེ་ཕྱེད་པའི་ཆོས་ཚང་རེས་ཤེས་སུ་རེ་བ་གསུང༌། ཡང་ཤེས་ན་དགའ་བས་མི་ཤེས། ལ་ལས་ཚར་རེ་ལ་ཤེས་ཀྱིན་འདུག་གསུང༌། བླ་ཆེན་གྱིས་ཆོས་རྣམས་ཚར་ཏེ་མར་ལ་བྱོན་པར་བཞེད་ཙམ་ན། བླ་མ་མལ་ན་རེ། ངའི་ཆོས་འཚང་རྒྱ་བའི་ཆོས་ཡིན་པས་ར་ཚང་དུ་ཕུབ་ཁུད་དུ་དཀྱིལ་འཁོར་བྲིས་ནས། སླུ་གུ་ལ་བལ་ཏོག་དཀྲིས་པ་ལ་བུམ་པའི་དོད་བྱེད་པ་ལ་སོགས་པ་མ་བྱེད་གསུང༌།
དེ་ནས་མར་ལ་བྱོན་ཙ་ན། གཡས་རུ་ནས་གསེར་སྲང་བཅུ་བདུན་རྙེད་པ་སྔགས་པ་ཅི་ལ་བསྐུར་ནས་འབུལ་དུ་བཏང་བས། སྟོན་མོ་བྱེད་པ་ཅིག་གི་སར་སླེབ། མཇལ་བར་ཞུས་པས་ཟས་སྐོམ་འདྲ་འདོད་པ་ཡིན་འོང་བས་བྱིན་གསུང༌། བདག་ས་སྐྱ་ནས་འབུལ་བ་སྐྱེལ་དུ་བཏང་བ་ལགས་བྱས་པས། ཇི་ཙམ་ཡོད་ཡང་ཡང་འདྲི་བ་ལ། སྲང་བཅུ་བདུན་བདོག་བྱས་པས། བླ་མ་རང་བྱོན་ནས། གསེར་བསྣན་ནས་འདི་ཡང་སྣོན་ལ། ཚོགས་པའི་དབུས་སུ་ཕུལ་གསུང༌།
ཕུལ་བས་མཉེས་ནས། ཁོང་དམ་ཚིག་པར་འདུག་པས་ཡར་བྱོན་གྱིས། ད་དུང་ཆོས་ཀྱི་གཤམ་ཡོད་གསུངས་ནས། ཡར་བྱོན་པས་ཆོས་ཀྱི་གཤམ་རྣམས་དང༌། ཡན་ལག་བརྒྱད་པ་དང༌། དཀོན་བརྩེགས་ཀྱི་ལུང་དང༌། མགོན་པོའི་རྗེས་གནང་དང༌། སྒྲུབ་ཐབས་དང༌། དེའི་རྟེན་དར་ནག་དང༌། ལྕགས་ཀྱི་རྡོ་རྗེ་གནང་ནས།
ནག་པོ་ཆེན་པོ་ང་ལ་མི་དགོས། འཁོན་ས་སྐྱ་པའི་ཆོས་སྐྱོང་ལ་རྒྱུག་ཅིག་གསུངས་ནས་གནང་གསུང་ངོ༌།། །། འདིས་བསྟན་པ་དང་སེམས་ཅན་རྣམས་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
