ས་སྐྱ་བཀའ་འབུམ།
པོད ༦༦
བསོད་ནམས་རྩེ་མོའི་གསུང་རབ་གླེགས་བམ་གཉིས་པ་ལས་སམྤུ་ཊའི་ཊཱི་ཀ་གནད་ཀྱི་གསལ་བྱེད།
༼ང་༽ ༄༅། །པཉྩསྠཱབིདྱཱཡཱམཧཱཔཎྜིཏེཏིཔརིཡཤསཡཱཙཱརྻཱརཏྣཿཔུཎྱཱགྲཥྱཔྲཝཙནིཔུསྟཀོདྭིཏཱིཡཱབྷྱཾསམྤུཊསྱཊཱིཀམརྨསྱཔྲབྷཱསྭརོབིཛཧཱར།།
༄༅། །གནས་ལྔ་རིག་པའི་པཎྜི་ཏ་ཆེན་པོ་ཞེས་ཡོངས་སུ་གྲགས་པའི་སློབ་དཔོན་རིན་པོ་ཆེ་བསོད་ནམས་རྩེ་མོའི་གསུང་རབ་གླེགས་བམ་གཉིས་པ་ལས་སམྤུ་ཊའི་ཊཱི་ཀ་གནད་ཀྱི་གསལ་བྱེད་བཞུགས་སོ།། ཨོཾ་སྭ་སྟི་སིདྡྷཾ། ན་མོ་གུ་རུ་བྷ་དྲཱ་ཡ། ན་མཿཤྲཱི་ཧེ་བཛྲཱ་ཡ། གང་གི་ཐུགས་རྗེ་རྒྱུན་མི་ཆད་པ་མཁའ་མཚུངས་ཁྱབ་གྱུར་པས། ། རྟོག་པས་གཟིར་བའི་འགྲོ་ལ་གཟིགས་ཀྱང་སྤྲོས་པ་ཀུན་བྲལ་བའི། ། བཅོམ་ལྡན་ཤེས་རབ་མ་དེ་དང་ནི་ཡང་དག་སྦྱོར་གྱུར་པ། ། ཁྱབ་བདག་སྟོན་པ་རྡོ་རྗེ་སེམས་དཔའ་དཔལ་དེ་རྒྱལ་གྱུར་ཅིག །
བློ་ཆེན་གཉིས་སུ་མེད་དོན་ཐུགས་སུ་ཆུད་གྱུར་ཅིང༌། ། ཐུགས་རྗེའི་འོད་ཟེར་འགྲོ་ལ་མ་ནོར་ལམ་གསུངས་པས། ། བདག་བློའི་པདྨ་ཁ་འབྱེད་སྣང་བ་སྐྱེད་མཛད་པའི། ། བླ་མ་རྗེ་བཙུན་དམ་པའི་ཞབས་ལ་སྤྱི་བོས་འདུད། ། རྣམ་པར་མི་རྟོག་དུས་གསུམ་རྒྱལ་བའི་ཡུམ། ། ཁྲོ་དང་ཆགས་བཅས་རྗེས་སུ་འཛིན་པའི་སྐུ། ། སྒྲུབ་ལ་བརྩེར་དགོངས་མཁའ་འགྲོ་བྱེ་བའི་གཙོ། ། དཔལ་ལྡན་ཡེ་ཤེས་མཁའ་འགྲོ་མས་སྲུངས་ཤིག ། བླ་མེད་རྒྱུད་རྒྱལ་ཀུན་གྱི་གླེང་གཞི་རྡོ་རྗེའི་ཚིག ། གསང་མཛོད་ཟབ་དོན་རྣམ་འབྱེད་རྒྱུད་གསུམ་ཡང་དག་སྦྱོར། །
དེ་ཉིད་རྟོགས་བྱེད་མཚན་ཉིད་བཤད་པའི་རྒྱུད་རྒྱལ་འདི། ། རྣམ་འབྱེད་བཤད་སྦྱར་གནད་ཀྱི་གསལ་བྱེད་བདག་གིས་བགྱི། ། གཏེར་ཆེན་སྒོ་འབྱེད་ལྡེ་མིག་ལྡན་ཡང་གནད་བྲལ་དེས་མི་ཕྱེད། ། དེ་བཞིན་གསང་མཛོད་རྡོ་རྗེའི་ཚིག་འབྱེད་བཤད་པའི་རྒྱུད་ཡིན་ཀྱང༌། ། བླ་མའི་གདམས་པས་གསལ་བར་མ་བྱས་དེ་སྲིད་ཡོང་མི་ཕྱེད། ། དེ་བས་རྣམ་བཤད་གསལ་བྱེད་འདི་ཡང་བླ་མའི་དྲིན་གྱིས་སོ། ། ལེགས་པར་བཤད་ཚུལ་མ་རིག་པར། ། རང་གི་ལུགས་ཙམ་ཐོས་པ་ཡིས། ། རློམ་པ་དག་ལ་འདི་མཆོག་ཅེས། ། འཛིན་པའི་སྐྱེ་བོ་འདི་རེ་བླུན། །
དེ་བས་དེ་ལ་བརྩེ་བས་བསྡུས་པའི་དོན་ལྡན་ཞིང༌། ། ཚིག་གི་འབྲུ་འཇེབས་མཚམས་སྦྱོར་འབྲེལ་ལྡན་ཌོཾ་བིའི་གཞུང༌། ། རྗེ་བཙུན་ལས་རྙེད་བཤད་སྦྱར་བྱེད་པ་འདི་མཆོག་སྟེ། ། མང་ལ་གྲགས་ན་དགེ་ཞེས་འཇིག་རྟེན་དག་ནའང་བསྔགས། ། བདེ་བར་གཤེགས་གསུང་ཐེག་མཆོག་རྒྱུད་སྡེ་བཞི། ། བླ་མེད་རྒྱུད་ཀུན་གླེང་གཞི་རྣམ་འབྱེད་ཅིང༌། ། འབུམ་ཕྲག་སུམ་ཅུ་རྩ་དྲུག་བཅུ་དྲུག་གི ། ཟབ་དོན་གཅེས་པ་བསྡུས་པའི་རྒྱུད་ཅེས་བྱ། ། ཆ་མཐུན་པ་ཡིས་ངེས་སྐྱེད་ཅིང༌། ། དགོས་པ་ཁ་སྐོང་མདོར་བསྡུས་དང༌། །
དོན་མཚུངས་པ་ལ་ཚུལ་མི་འདྲ། ། མི་གསལ་གསལ་ཕྱིར་བཤད་པའི་རྒྱུད། ། གླེང་གཞི་དང་ནི་མཚན་གྱི་དོན། ། བརྟག་པ་དང་པོ་རྩ་བའི་རྒྱུད། ། ཕྱི་མའི་རྒྱུད་དང་དེ་རྣམ་ལྔ། ། མདོར་བསྟན་རྒྱས་བཤད་རིམ་པ་བཞིན། ། སྨིན་བྱེད་ལམ་ནས་འབྲས་བུའི་བར། ། སྐྱེ་བའི་རིམ་པ་ཇི་བཞིན་དུ། ། རྒྱུད་གཞུང་རྒྱས་པར་གནས་པ་སྟེ། ། རྒྱུད་འདིའི་གནས་ལུགས་འདིས་གསལ་བྱེད། །
གདམས་ངག་དྲུག་དང་རྒྱུད་གསུམ་དག་པ་གསུམ། ། བདག་ཉིད་ཅན་གསུམ་གསང་བདུནགནས་པ་བཞིས། ། ཚིག་དང་དོན་རྟོགས་བཤད་ཐབས་མན་ངག་གི ། གསལ་བྱེད་འདིས་ནི་གསང་རྒྱུད་འདི་བཤད་བྱ། ། རྟེན་གྱི་གང་ཟག་སྨིན་བྱེད་ལམ། ། རིམ་གཉིས་གྲོགས་བཅས་འབྲས་བུའི་རྒྱུད། ། མངོན་པར་རྟོགས་པ་གསུམ་ཉིད་དེ། ། རྒྱུད་ཀུན་དོན་ནི་འདིར་བསྡུས་པའོ། ། གདམས་པའི་སྙན་བརྒྱུད་མ་ཆད་ཅིང༌། ། ལུང་དང་རིགས་པར་མི་འགལ་བ། །
བླ་མས་གནང་བས་བདག་གི་བློ། ། རྟོགས་པ་སྐྱེས་པས་སྤྲོ་བར་གྱུར། ། རྒྱུད་ཐམས་ཅད་ཀྱི་གླེང་གཞི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་བྱ་བའི་རྒྱུད་ཆེན་པོའི་དོན་རྣམ་པར་འཆད་པ་ན་དོན་ལྔས་རྟོགས་པར་བྱ་སྟེ། རྒྱུད་འདི་གང་དུ་གཏོགས་ཤིང་གང་གི་ཁོངས་སུ་བསྡུ་བ་སྤྱིའི་རྣམ་པར་གཞག་པ་དང༌། རྒྱུད་ཀྱི་མཚན་གྱི་དོན་བསྟན་པ་དང༌། རྒྱུད་བཤད་ཐབས་ཀྱི་མན་ངག་གིས་བཤད་པ་དང༌། རྒྱུད་ཀྱི་མངོན་པར་རྟོགས་པ་ཇི་ལྟ་བུ་ཞིག་ཡིན་པ་དང༌། རྒྱུད་ཀྱི་གནས་ལུགས་ཇི་ལྟར་གནས་པར་བསྟན་པའོ། ། དང་པོ་ནི་སྤྱིར་དུ་རྣམ་པར་གཞག་ན། དམིགས་པར་བྱ་བའི་ཡུལ་མཐར་ཐུག་གི་འབྲས་བུ་སངས་རྒྱས་ཀྱི་གོ་འཕང་ཞེས་བྱ་བ་གཅིག་ཉིད་ཡིན་ལ།
དེ་ཐོབ་པར་བྱེད་པའི་ལམ་རིང་བ་དང་ཉེ་བ་བསམ་གྱིས་མི་ཁྱབ་པ་ལས་འདིར་ཐེག་པ་ཆེན་པོའོ། ། དེ་ལ་གཉིས། ཕ་རོལ་ཏུ་ཕྱིན་པའི་ཐེག་པ་དང༌། གསང་སྔགས་ཀྱི་ཐེག་པ་ལས་འདིར་གསང་སྔགས་སོ། ། གསང་སྔགས་ལ་རྒྱུད་སྡེ་བཞི་ལས། འདིར་རྣལ་འབྱོར་བླ་ན་མེད་པའི་རྒྱུད་དོ། ། དེ་ལའང་ཐབས་དང་ཤེས་རབ་དང་གཉིས་སུ་མེད་པའི་རྒྱུད་ལས། འདིར་གཉིས་སུ་མེད་པའོ། ། དེ་ལའང་རྩ་བ་དང་བཤད་པའི་རྒྱུད་ལས་འདི་ནི་བཤད་པའི་རྒྱུད་དོ། ། དེ་ལའང་བྱེ་བྲག་སོ་སོའི་བཤད་པའི་རྒྱུད་དང༌།
སྤྱི་ཐུན་མོང་གི་བཤད་པའི་རྒྱུད་ལས། འདི་ནི་ཐུན་མོང་གི་བཤད་པའི་རྒྱུད་དེ། བླ་ན་མེད་པ་མཐའ་དག་གི་གླེང་གཞི་རྣམ་པར་འབྱེད་པའི་ཕྱིར་དང༌། རྒྱུད་འབུམ་ཕྲག་སུམ་ཅུ་རྩ་དྲུག་དང༌། ཁྱད་པར་དུ་སྙིང་པོའི་རྒྱུད་བཅུ་དྲུག་གི་ཐབས་དང་ཤེས་རབ་ཟབ་མོའི་དོན་གཅེས་པ་རྣམས་འདིར་བསྡུས་པས་ཐུན་མོང་ངོ༌། ། རྒྱུད་འདིས་རྒྱུད་དེ་དག་ཏུ་ཁ་ཅིག་ཏུ་མ་ཚང་བ་ཁ་སྐོང་བ་དང༌། ཁ་ཅིག་ཏུ་ཆ་མཐུན་པས་ངེས་པ་བསྐྱེད་པ་དང༌། ཁ་ཅིག་ཏུ་དོན་མཚུངས་པ་ཚུལ་མི་འདྲ་བས་བློ་གྲོས་ཡངས་པར་བྱེད་པ་དང༌། ཁ་ཅིག་ཏུ་མདོར་བསྡུས་པ་རྟོགས་སླ་བར་བྱེད་པ་དང༌། ཁ་ཅིག་ཏུ་མི་གསལ་བ་གསལ་བར་བྱེད་པའི་ཕྱིར་བཤད་པའི་རྒྱུད་དོ། །
དེ་ལྟར་འདི་དག་རྒྱས་པར་གཞན་དུ་བཤད་ཟིན་པས་དེ་ཉིད་དུ་གོ་བར་བྱའོ། ། གཉིས་པ་མཚན་དོན་ནི། རྒྱུད་ཐམས་ཅད་ཀྱི་གླེང་གཞི་ཞེས་བྱ་བ་ལ་སོགས་པ་འདིའི་བརྗོད་པར་བྱ་བའི་དོན་གང་ཡིན་པ་དང༌། དེ་བརྗོད་པར་བྱེད་པའི་སྒྲའི་རྒྱུད་གང་ཡིན་པ་དང༌། སྒྲ་རྒྱུད་དེའི་དགོས་པ་དང༌། དགོས་པའི་དགོས་པ་བསྟན་པའོ། ། དང་པོ་ནི་རྒྱུད་ཐམས་ཅད་ཀྱི་གླེང་གཞི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་བྱ་བའི་རྒྱུད་ཆེན་པོ་འདི་ནི། རང་གི་སེམས་ཉིད་གཉིས་སུ་མེད་པའི་ཡེ་ཤེས་རྟེན་དང་བརྟེན་པར་བཅས་པ་ཆོས་ཅན་དང་ཆོས་ཉིད་དུ་བཅས་པ་རྒྱུ་དང་འབྲས་བུར་བཅས་པ་འདི་ཉིད་ཡིན་ནོ། ། དེའང་ཐོག་མར་རྒྱུད་ཅེས་བྱ་བ་བླང་སྟེ། རང་གི་སེམས་ཉིད་རྒྱུན་མ་ཆད་པའི་དོན་གྱིས་ན་རྒྱུད་དོ། །
དེའང་རྒྱུ་དང་ཐབས་དང༌། འབྲས་བུའི་དབྱེ་བས་གསུམ་མོ། ། རྒྱུད་དེ་ཇི་ལྟ་བུ་སྙམ་ན། ཡང་དག་པར་སྦྱོར་བ་ཞེས་བྱ་བ་སྟེ། ཐབས་དང་ཤེས་རབ་དབྱེར་མེད་པའི་བདག་ཉིད་ཅན་ནོ། ། དེ་ཉིད་གསལ་བར་བསྟན་པ་ནི། རྒྱུད་ཐམས་ཅད་ཀྱི་གླེང་གཞི་ཞེས་བྱ་བ་ལ་སོགས་པ་སྟེ། རྒྱུད་ཐམས་ཅད་ནི་སྔ་མ་བཞིན་ནོ། ། དེ་རྣམས་ཀྱི་གླེང་གཞི་ནི། གླེང་བའི་རྒྱུར་གྱུར་པ་ཉིད་ཀྱི་ཕྱིར་རམ་དེར་ངེས་པའི་ཕྱིར་ཏེ།
རྒྱུའི་རྒྱུད་གཉིས་སུ་མེད་པའི་ཡེ་ཤེས་སོ། ། དེ་ཉིད་སངས་རྒྱས་མ་གཏོགས་པ་གཞན་གྱིས་རྟོགས་པར་དཀའ་བས་ཆེན་པོའོ། ། ལས་བྱུང་བ་ནི་དེ་རྟོགས་པ་སྟེ་འབྲས་བུའོ། ། མཚན་ཉིད་ནི་དེ་མཚོན་པར་བྱེད་པའི་ཕྱིར་ན་ཐབས་ཀྱི་རྒྱུད་དོ། ། དེ་ལྟ་བུའི་རྒྱུད་དེ་ཉིད་ཆེན་པོ་སྟེ་རང་གཞན་གྱི་རྟོག་པས་མི་བརྫི་བའི་ཕྱིར་དང༌། གློ་བུར་གྱི་རྟོག་པ་སྤང་བའི་ཕྱིར་རོ། ། དེ་ལྟར་དེའི་བརྗོད་པར་བྱ་བའི་དོན་གྱི་རྒྱུད་དོ། ། སྒྲའི་རྒྱུད་ནི་དོན་དེ་ལྟ་བུ་སྟོན་པར་བྱེད་པའི་སྒྲའི་ཚོགས་དང་གླེགས་བམ་གྱི་བར་ལའང་ཡང་དག་པར་སྦྱོར་བའི་རྒྱུད་ཅེས་གདགས་ཏེ། བརྟག་པ་བཅུ་གཅིག་གི་བདག་ཉིད་འདིའོ། ། དེ་ལྟར་བརྗོད་པར་བྱ་བའི་དོན་གྱི་རྒྱུད་རང་གི་སེམས་ཉིད་གཉིས་མེད་ཀྱི་ཡེ་ཤེས་ཡིན་ཞིང་དེ་རང་ལ་གནས་ཀྱང༌།
དེ་མ་རྟོགས་པའི་སེམས་ཅན་ལ་རྗོད་བྱེད་སྒྲའི་རྒྱུད་ཀྱིས་སྟོན་པ་ནི་དགོས་པ་ཡིན་ལ། དེ་རིམ་པ་བཞིན་ཉམས་སུ་བླངས་པ་ལས་སེམས་ཉིད་རྟོགས་པ་ནི་དགོས་པའི་དགོས་པའོ། ། མཚན་གྱི་དོན་རྒྱས་པ་ནི་གཞན་དུའང་བསྟན་ལ་འོག་ནས་ཀྱང་འཆད་པར་འགྱུར་རོ། ། རྒྱུད་བཤད་ཐབས་ཀྱི་མན་ངག་དང༌། རྒྱུད་ཀྱི་མངོན་པར་རྟོགས་པའང་གཞན་དུ་བསྟན་ཟིན་པས་དེར་རྟོགས་པར་བྱའོ། ། བཤད་ཐབས་ཀྱི་མན་ངག་དང་མངོན་པ་རྟོགས་པའི་དོན་ཁོང་དུ་ཆུད་པས། ཐོག་མར་རྒྱུད་ཀྱི་གནས་ལུགས་བསྟན་པའི་སྒོ་ནས་བསྡུས་པའི་དོན་ཁོང་དུ་ཆུད་པར་བྱ་དགོས་སོ། ། དེ་ནས་ཡི་གེ་སོ་སོའི་འབྲུ་གཉེར་ཞིང་མཚམས་སྦྱར་བ་དང༌། མངོན་པར་རྟོགས་པའི་བསྡུས་པའི་དོན་བསྟན་ཅིང༌། རྒྱུད་རྒྱས་པར་བཤད་པར་བྱའོ། །
དེ་ལ་རྒྱུད་ཀྱི་གནས་ལུགས་དང་བསྡུས་པའི་དོན་ནི་འདི་ཡིན་ཏེ། ཐོག་མར་ཨེ་བྃ་ཞེས་བྱ་བ་ལ་སོགས་པ་རྡོ་རྗེའི་ཚིག་ཡི་གེ་བཞི་བཅུ་ནི་གདམས་ངག་དྲུག་གི་བཤད་པའི་སྒོ་ནས། རྒྱུད་ཀྱི་དོན་མ་ལུས་པ་མདོར་བསྟན་ཏོ། ། དེའི་འོག་ཏུ་དེ་ནས་བཅོམ་ལྡན་འདས་ཀྱིས་ཞེས་བྱ་བ་ནས་བརྩམས་ཏེ། དེ་ནི་ང་ཡིས་བཤད་ཀྱིས་ཉོན། ཞེས་བྱ་བའི་བར་གྱིས་ནི། རྒྱུད་ཀྱི་མཚན་ཏེ་གླེང་གཞིའི་དོན་ཅུང་ཟད་ཙམ་གྱིས་རྒྱས་པར་བཤད་དེ། རྒྱུད་གསུམ་དུ་རྒྱུད་མཐའ་དག་བསྡུས་ནས་བསྟན་པ་ཡིན་ནོ། ། དེ་ནས་བརྟག་པ་དང་པོས་ནི་ཅུང་ཟད་ཙམ་གྱིས་རྒྱས་པར་བཤད་དོ། ། བརྟག་པ་གཉིས་པ་ནས་བརྩམས་ཏེ་བཅུ་པའི་བར་གྱིས་རབ་ཏུ་རྒྱས་པར་བཤད་དོ། །
རྒྱུད་ཕྱི་མས་ཚིག་དང་དོན་རྣམ་པར་ཕྱེ་སྟེ་འཆད་པ་སྟེ། དེ་ལྟར་ན་མདོར་བསྟན་པ་དང༌། རྒྱས་པར་བཤད་པའི་རིམ་པ་ལྔར་གནས་སོ། ། དེ་ལ་བརྟག་པ་དང་པོའི་རབ་ཏུ་བྱེད་པ་དང་པོས་བྱང་ཆུབ་ཀྱི་སེམས་བསྐྱེད་པ་སྟོན་ཏེ། དེའང་དང་པོ་སྟོང་ཉིད་ཅེས་བྱ་བ་ནས་བརྩམས་ཏེ། སྟོང་ཕྲག་དུ་མ་དག་ཏུ་འགྲོ་ཞེས་བྱ་བའི་བར་གྱིས་ནི་ཐོས་བསམ་ལས་བྱུང་བའི་སྒོ་ནས་དོན་དམ་པ་བྱང་ཆུབ་ཀྱི་སེམས་སྔོན་དུ་འགྲོ་བ་ཅན་གྱི་ཀུན་རྫོབ་བྱང་ཆུབ་སེམས་བསྐྱེད་པ་སྟེ། དེ་བཞིན་ཉིད་ཀྱི་དག་པའི་བདག་ཉིད་ཀྱི་བྱང་ཆུབ་ཀྱི་སེམས་ཞེས་བྱའོ། ། ཀུན་རྫོབ་བྱང་ཆུབ་ཏུ་སེམས་བསྐྱེད་པ་ལ་ནི་དོན་དམ་པ་བྱང་ཆུབ་ཀྱི་སེམས་དགོས་ཏེ། དམིགས་པར་བྱ་བའི་ཡུལ་ངོ་ཤེས་པར་བྱ་བའི་ཕྱིར་རོ། ། དོན་དམ་བྱང་ཆུབ་ཀྱི་སེམས་ནི་ཐོས་བསམ་གྱི་སྒོ་ནས་སྤྱིའི་རྣམ་པ་ཙམ་ལས་ཡུལ་དུ་མི་བྱེད་ལ།
རང་རིག་པའི་དག་པའི་སྒོ་ནས་དེ་ལ་ངེས་པའི་ཤེས་པ་བསྐྱེད་པར་བྱའོ། ། ཞེས་བསྟན་པའི་ཕྱིར་ཡོ་གའི་སྔར་གསུངས་ཞེས་བྱ་བ་ནས་བརྩམས་ནས་རབ་ཏུ་བྱེད་པ་དང་པོ་རྫོགས་པའི་བར་གྱིས་དོན་དམ་བྱང་ཆུབ་ཀྱི་སེམས་བསྒོམ་པའི་སྟོབས་ཀྱིས་བསྐྱེད་པ་སྟོན་ཏོ། ། རབ་ཏུ་བྱེད་པ་དང་པོའོ།། །། དེ་ལྟར་བྱང་ཆུབ་ཀྱི་སེམས་བསྐྱེད་ནས་དེའི་འོག་ཏུ་བྱང་ཆུབ་ཀྱི་སེམས་ཀྱི་ལམ་དེ་ལ་འཇུག་དགོས་པས་དེའི་འོག་ཏུ་དེ་འཇུག་པར་སྟོན་ཏོ། ། དེ་ལའང་དེ་ནས་ཞེས་བྱ་བ་ནས་བརྩམས་ནས་ཡང་དག་པའི་ཏིང་ངེ་འཛིན་དུ་གསུངས་སོ། ། ཞེས་བྱ་བའི་བར་གྱིས་ནི་དེ་བཞིན་ཉིད་ཀྱི་དག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་ལ་འཇུག་པ་སྟེ། ཕ་རོལ་ཏུ་ཕྱིན་པའི་ཐེག་པ་དང་མཐུན་པར་བཤད་པ་སྟེ། ཐོས་བསམ་གྱི་སྒོ་ནས་ལམ་སྒྲོ་འདོགས་གཅད་པར་བྱ་བའི་ཕྱིར་རོ། ། དེ་ལྟར་ཐོས་བསམ་སྔོན་དུ་སོང་ནས་སྒོམ་བྱུང་གི་ལམ་དང་རང་རིག་པའི་དག་པའི་ལམ་ལ་འཇུག་པ་ནི། དེ་ཉིད་ཡང་དག་བཤད་པ་ནི་ཞེས་བྱ་བ་ནས་རབ་ཏུ་བྱེད་པ་གཉིས་པ་རྫོགས་ཀྱི་བར་ཏེ།
བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་སྦས་པའི་དོན་དུ་བཤད་པའོ། ། དེ་ལྟར་རབ་ཏུ་བྱེད་པ་གཉིས་ཀྱིས་ཐབས་ཀྱི་རྒྱུད་གཙོར་སྟོན་ཅིང་འབྲས་བུའི་རྒྱུད་ཞར་ལ་བསྟན་པ་དེས་རྒྱུད་ཀྱི་དོན་མ་ལུས་པ་མདོར་བསྟན་ཏོ། ། རབ་ཏུ་བྱེད་པ་གཉིས་པའོ།། །། དེ་ལྟར་བརྗོད་པར་བྱ་བའི་དོན་གྱི་གཙོར་བསྟན་ནས། རབ་ཏུ་བྱེད་པ་འོག་མ་གཉིས་པོ་འདིས་ནི་ཐབས་དང་ཤེས་རབ་ཀྱི་རྒྱུད་མ་ལུས་པའི་གླེང་གཞི་རྣམ་པ་གཉིས་ཕྱེ་བའི་སྒོ་ནས་རྒྱུད་ཀྱི་དོན་མཐའ་དག་གི་མདོར་བསྟན་པར་འགྱུར་རོ། ། དེ་ལའང་རབ་ཏུ་བྱེད་པ་གསུམ་པས་རྣལ་འབྱོར་མའི་རྒྱུད་ཀྱི་གླེང་གཞི་འཆད་པ་སྟེ། དེའང་དེ་ནས་བཅོམ་ལྡན་འདས་ཞེས་པ་ནས། རྟག་ཏུ་བདག་འཚལ་ལོ། ། ཞེས་བྱ་བའི་བར་གྱིས་འབྲས་བུའི་རྒྱུད་གཙོར་སྟོན་ཏེ། ཡང་མཆོད་པ་བྱས་ནས་ཞེས་བྱ་བ་ནས།
རབ་བྱེད་གསུམ་པ་རྫོགས་ཀྱི་བར་གྱིས་ཐབས་ཀྱི་རྒྱུད་ཞར་ལ་བསྟན་ཏོ། ། རབ་ཏུ་བྱེད་པ་གསུམ་པའོ།། །། དེ་ནས་རྒྱུད་རྣམས་ཐམས་ཅད་དུ། ། ཞེས་བྱ་བ་ལ་སོགས་པ་རབ་ཏུ་བྱེད་པ་བཞི་པས་ནི། རྣལ་འབྱོར་གྱི་རྒྱུད་ཀྱི་གླེང་གཞིའི་སྒོ་ནས། ཐབས་དང་འབྲས་བུའི་རྒྱུད་གཙོར་སྟོན་ཏེ། གནས་གང་ལ་བརྟན་ཏེ་འགྲུབ་པ་དང༌། ཐབས་གང་གིས་འགྲུབ་པ་དང༌། དུས་ནམ་གྱི་ཚེ་འགྲུབ་པ་དང༌། འབྲས་བུ་གང་ཞིག་འགྲུབ་པ་ཞེས་བྱ་བ་བཞིས་བསྡུས་ཏེ་སྟོན་པར་བྱེད་དོ། །
ཡང་ན་ཆ་དང་པོ་ཨེ་བྃ་གྱི་བཤད་པས་རྒྱུའི་རྒྱུད་བསྟན་པར་ཡང་འགྱུར་རོ། ། དེ་ལྟར་ན་བརྟག་པ་དང་པོ་གདམས་ངག་དྲུག་གི་བཤད་པས། རྒྱུད་གསུམ་དུ་བསྟན་པའི་སྒོ་ནས། རྒྱུད་མ་ལུས་པའི་མདོར་བསྟན་པར་འགྱུར་རོ། ། བརྟག་པ་དང་པའོ།། །། དེ་ནས་བརྟག་པ་གཉིས་པ་ནས་བརྩམས་ནས་བརྟག་པ་བཅུ་པའི་བར་གྱིས་ནི་མངོན་པར་རྟོགས་པ་སྐྱེ་བའི་རིམ་པ་བཞིན་རྒྱས་པར་འཆད་དོ། ། དེ་བས་ན་གཉིས་པའི་རབ་ཏུ་བྱེད་པ་དང་པོས་བྱང་ཆུབ་ཀྱི་སེམས་ཀྱི་དབང་བསྐུར་བ་སྟེ། དང་པོ་དབང་བསྐུར་བའི་རྟེན་དཀྱིལ་འཁོར་དང༌། སློབ་དཔོན་བདག་ཉིད་འཇུག་པ་དང༌། ཆོ་གའི་གོ་རིམ་དང༌།
དབང་གི་རྟེན་རིག་མ་འབུལ་བ་མཚན་ཉིད་དང་བཅས་པ་དང༌། སློབ་མས་མཆོད་ཅིང་གསོལ་བ་གདབ་པ་དང༌། དཀྱིལ་འཁོར་མཆོད་པའི་ཚུལ་དང༌། དབང་གོང་མ་གསུམ་བསྐུར་བའི་ཚུལ་དམ་ཚིག་དང་བཅས་པ་སྟེ། དོན་བདུན་དུ་གདམས་ངག་དྲུག་གིས་བཤད་པའོ། ། དང་པོའོ། ། དེ་ལྟར་བྱང་ཆུབ་ཀྱི་སེམས་ཀྱི་དབང་ཐོབ་པས། དབང་ཐོབ་པ་དེ་བརྟན་པར་བྱ་བའི་ཕྱིར། ཐོས་པ་དང་བསམ་པ་དང་བསྒོམ་པ་ལས་བྱུང་བས་རྟོགས་པར་བྱ་བའི་དོན་དུ་ཐབས་དང་ཤེས་རབ་ཀྱི་དོན་བསྒོམ་པ་དེའི་འོག་ཏུ་འབྲེལ་ཏོ། ། དེའང་དེ་ནས་ཐབས་དང་ཤེས་རབ་དོན་ཞེས་བྱ་བ་ནས་ཉིན་མཚན་དུ་གོམས་པར་བྱའོ་ཞེས་བྱ་བའི་བར་གྱི་བསམ་གྱིས་མི་ཁྱབ་པའི་དོན་བསྒོམ་པའོ། །
རིའི་རྩེ་མོ་ཞེས་བྱ་བ་ལ་སོགས་པས་ནི་དེ་ཉིད་ཀྱི་རྟོགས་པ་བརྟན་པར་བྱ་བའི་ཕྱིར་དཀྱིལ་འཁོར་འཁོར་ལོའི་ཐབས་བསྒོམ་པ་སྟོན་ཏོ། ། གཉིས་པའོ། ། དེ་ལྟར་དབང་དང་ལམ་དེས་དེ་ཁོ་ན་ཉིད་རྟོགས་པའི་ལྟ་བ་ཐོག་མར་བསྟན་པ་དེས་ཅི་དང་ཅི་བྱས་པ་ཐམས་ཅད་རྫོགས་པའི་བྱང་ཆུབ་ཀྱི་ལམ་དུ་འགྲུབ་པར་བྱས་ནས་དེའི་རྗེས་ལ་ལམ་གཞན་བསྟན་པར་བྱའོ། ། དེའང་ཐོག་མར་རྫོགས་པའི་རིམ་པའི་རྟེན་བསྐྱེད་པའི་རིམ་པ་རབ་ཏུ་བྱེད་པ་དྲུག་གིས་སྟོན་ཏོ། ། དེ་ལ་དེ་ནས་འཁོར་ལོ་ཐམས་ཅད་ཀྱི་ཞེས་བྱ་བ་ནས་རིགས་ནི་རྣམ་པ་ལྔ་རུ་གསུངས་ཞེས་བྱ་བའི་བར་གྱིས་བསྐྱེད་པའི་རིམ་པ་མཐའ་དག་གི་སྤྱིའི་རྣམ་པར་གཞག་པ་བསྟན་ཏོ། ། དེ་ནས་རབ་བྱེད་གསུམ་པ་རྫོགས་པའི་བར་གྱིས་ཧེ་རུ་ཀ་གསུམ་གྱི་སྒྲུབ་ཐབས་སྟོན་པ་ལས། རྡོ་རྗེ་སྙིང་པོ་ཞེས་བྱ་བ་ནས། ཡོ་གི་ཞེ་སྡང་བདག་ཉིད་འགྱུར། ། ཞེས་བྱ་བའི་བར་གྱིས་མདོར་བསྡུས་པ་དང་འབྲིང་དང་རྒྱས་པའི་རིམ་པས། ཧེ་རུ་ཀ་གསུམ་གྱི་སྤྱིའི་ཆོ་ག་སྟོན་ཏོ། །
ནམ་མཁའི་དཀྱིལ་འཁོར་ཞེས་བྱ་བ་ལ་སོགས་པས་ནི་ཕྱག་གཉིས་པ་དང༌། ཕྱག་བཞི་པ་དང༌། ཕྱག་དྲུག་པ་རྣམས་ཀྱིས་བྱེ་བྲག་མི་འདྲ་བ་སོ་སོ་རྣམས་བསྟན་ཏོ། ། གསུམ་པའོ། ། འཁོར་ལོས་བསྒྲུབ་པའི་ཁྱད་པར་གྱི་ཞེས་བྱ་བ་ལ་སོགས་པ་རབ་ཏུ་བྱེད་པ་བཞི་པས་ནི། སྒྲོལ་མ་དང་ཀུ་རུ་ཀུལླེ་དང༌། ཕ་རོལ་ཏུ་ཕྱིན་མ་དང་གསུམ་ནི་ལས་རྒྱས་པ་ཁོ་ནའོ། ། རྣམ་པར་སྣང་མཛད་ལ་སོགས་པ་རིགས་བཞི་དང་ཡུམ་བཞི་ནི་ལྷ་རེ་རེའི་རྣལ་འབྱོར་ནི་ལས་རྒྱས་པར་འགྱུར་ལ། དཀྱིལ་འཁོར་དུ་བྱས་པས་ནི་མཆོག་གི་རྟེན་དུ་འགྱུར་ཏེ། དེ་ལྟར་ན་རྣལ་འབྱོར་བཅུ་གཅིག་གོ །
བརྟག་པ་གཉིས་པའོ།། །། བརྟག་པ་གསུམ་པའི་རབ་ཏུ་བྱེད་པ་དང་པོས་ནི་དཔལ་ཀྱེའི་རྡོ་རྗེ་ཕྱག་བཅུ་དྲུག་པ་ལྷ་བཅུ་བདུན་གྱི་དཀྱིལ་འཁོར་བསྟན་ཏོ། ། དང་པོའོ། ། གཉིས་པས་ནི་ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་གྱི་དཀྱིལ་འཁོར་དུ་བསྟན་པ་སྟེ། གཉིས་པའོ། ། གསུམ་པས་ནི་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་བསྟན་ཏེ། གསུམ་པའོ། ། དེ་ནས་དཀྱིལ་འཁོར་ཆེན་པོ་མཆོག་ཅེས་བྱ་བ་ལ་སོགས་པས་རྡོ་རྗེ་དབྱིངས་ཀྱི་དཀྱིལ་འཁོར་སྟོན་ཏེ། དེའང་སངས་རྒྱས་གཟུགས་བརྙན་རྣམ་པར་དགོད། ། ཅེས་བྱ་བའི་བར་གྱིས་ཕྱིའི་དཀྱིལ་འཁོར་བྲི་བ་སྟོན་ཏོ། །
གསུངས་པའི་དཀྱིལ་འཁོར་ཞེས་བྱ་བ་ནས་ཐེ་ཚོམ་མི་ཟའོ་ཞེས་བྱ་བའི་བར་གྱིས་ནི་བདག་གི་དཀྱིལ་འཁོར་བསྒོམ་པ་དཀྱིལ་འཁོར་བསྒྲུབ་པ་དང་ཕྱོགས་གཅིག་ཏུ་བསྟན་ཏོ། ། དེ་ལྟར་ཞེས་བྱ་བ་ལ་སོགས་པས་ནི་གཞན་ལའང་བསྟེན་པར་བསྟན་ཏོ། ། གོང་མ་ལྟ་བུའི་ཞེས་བྱ་བ་ལ་སོགས་པས་དྲག་པོའི་གདན་ཅན་ལྷ་བཅུ་བདུན་གྱི་དཀྱིལ་འཁོར་དུར་ཁྲོད་བརྒྱད་དང་བཅས་པ་བསྟན་ཏོ། ། དེ་ལྟར་རབ་བྱེད་དྲུག་གིས་མཆོག་སྒྲུབ་པའི་དཀྱིལ་འཁོར་བཅུ་གཉིས་ལས་རྒྱས་པའི་ལྷའི་རྣལ་འབྱོར་བཅུ་གཅིག་དང་བཅས་པ་བསྟན་ཏེ། བསྐྱེད་པའི་རིམ་པ་སྤྱིའི་དོན་དུ་ཡན་ལག་དང་ཡི་གེ་དང་མན་ངག་གི་བཤད་པའོ། ། བརྟག་པ་གསུམ་པའོ།། །། དེ་ལྟར་རིམ་པ་གཉིས་ལ་གནས་ནས་བསྐྱེད་པའི་རིམ་པ་ལ་གནས་པ་རྣམས་ཀྱིས་ཚོགས་ཀྱི་འཁོར་ལོ་ལ་སོགས་པའི་སྤྱོད་པ་དང༌། རྫོགས་པའི་རིམ་པ་ལ་གནས་པ་རྣམས་ཀྱིས་བརྟུལ་ཞུགས་ཀྱི་སྤྱོད་པའི་གྲོགས་དང་གནས་ལ་སོགས་པ་ཤེས་པར་བྱ་བའི་ཕྱིར་རབ་ཏུ་བྱེད་པ་ལྔ་གསུངས་སོ། ། དེ་ལ་དང་པོར། བཅོམ་ལྡན་རྣལ་འབྱོར་རྣལ་འབྱོར་མའི། །
ཞེས་བྱ་བ་ལ་སོགས་པས་ནི་ངག་གི་བརྡ་གསུངས་སོ། ། དང་པོའོ། ། རྡོ་རྗེ་སྙིང་པོ་ཞེས་བྱ་བ་ལ་སོགས་པས་ནི་མཁའ་འགྲོ་མ་བདུན་གྱི་མཚན་ཉིད་བསྟན་ཏེ། གཉིས་པའོ། ། དེ་ནས་ལཱ་མཱ་ཞེས་བྱ་བ་ལ་སོགས་པས་ནི། མཁའ་འགྲོ་མ་ལས་ལཱ་མཱ་རིགས་ལྔའི་དབང་དུ་བྱས་ནས་བསྟན་ཏོ། ། གང་གི་སྐྲ་ནི་ལི་བ་ཞེས་བྱ་བ་ལ་སོགས་པས་ནི། མཁའ་འགྲོ་མ་དངོས་སུ་བྱུང་བ་ལ་ཕྱག་རྒྱ་བསྟེན་པ་སྟོན་ཏེ། དེ་ལྟར་དོན་གཉིས་སོ། ། གསུམ་པའོ། །
དེ་ནས་ཡན་ལག་ཅེས་བྱ་བ་ལ་སོགས་པས་ནི་ལུས་ཀྱི་བརྡ་སྟོན་ཏེ། བརྟག་པ་བཞི་པའོ།། །། དེ་ནས་སྐྱེ་བོ་དམ་པ་ཀུན། ། ཞེས་བྱ་བ་ལ་སོགས་པས་ནི། ཕྱི་དང་ནང་དང་མཐར་ཐུག་པའི་བདག་ཉིད་ཅན་གྱི་འདུ་བའི་གནས་དང་དུས་དང་འདུས་པའི་བྱ་བ་རྣམས་བསྟན་ཏེ། ལྔ་པའི་རབ་ཏུ་བྱེད་པ་དང་པོའོ། ། དེ་ལྟར་རབ་ཏུ་བྱེད་པ་ལྔ་གདམས་ངག་དྲུག་ཏུ་བཤད་པའོ། ། དེ་ལྟར་རིམ་པ་གཉིས་ལ་གནས་པས་སྤྱོད་པ་བྱེད་དོ། ། ཞེས་བསྟན་པ་དེ་ལ་བསྐྱེད་པའི་རིམ་པ་ནི་གོང་དུ་བསྟན་ནས་རྫོགས་པའི་རིམ་པ་རྒྱས་པར་བསྟན་པའི་ཕྱིར། གསང་བའི་པདྨའི་མཚན་ཉིད་ནི་ཞེས་བྱ་བ་ལ་སོགས་པས་ནི་མཉམ་གཞག་གི་དུས་ཀྱི་དག་པ་རྣམ་པ་གསུམ་བསྟན་ཏོ། །
རྡོ་རྗེ་སེམས་དཔའ་སྙིང་རྗེ་ཞེས་བྱ་བ་ལ་སོགས་པས་རྗེས་སྤྱོད་ཀྱི་དུས་ཀྱི་དག་པ་རྣམ་པ་གསུམ་བསྟན་ཏོ། ། དེ་ལྟར་རབ་ཏུ་བྱེད་པ་འདི་ནི་གདམས་ངག་དྲུག་དང་གནས་པ་བཞི་དང་དག་པ་གསུམ་གྱིས་བཤད་པར་བྱའོ། ། གཉིས་པའོ། ། དེ་ལྟར་རྫོགས་པའི་རིམ་པ་བསྟན་ནས། རིམ་པ་གཉིས་པོ་དེས་དྲོད་ཐོབ་པའི་རྣལ་འབྱོར་པས་བརྟུལ་ཞུགས་ཀྱི་སྤྱོད་པ་སྤྱད་པའི་ཚུལ་ནི་རབ་ཏུ་བྱེད་པ་གཉིས་ཀྱིས་སྟོན་ཏེ། དེའང་དེ་ནས་སྤྱོད་པས་རྟོག་པ་རྣམས་ཞེས་བྱ་བ་ལ་སོགས་པས་ནི་གསང་བའི་སྤྱོད་པ་གཙོར་སྟོན་པའི་སྤྱོད་པའི་མཚན་ཉིད་བསྟན་ཏོ། ། གསུམ་པའོ། ། དེ་ནས་ཡང་དག་རབ་བཤད་བྱ། ། ཞེས་བྱ་བ་ལ་སོགས་པས་ནི་སྤྱོད་པ་གཉིས་སུ་རབ་ཏུ་དབྱེ་བ་བསྒྲུབ་པའི་རིམ་པ་དང་བཅས་པ་བསྟན་ཏོ། ། དེ་ལྟར་སྦས་པའི་དོན་དུ་ཡན་ལག་དང་ཡི་གེ་དང་མན་ངག་གི་བཤད་པའོ། །
བརྟག་པ་ལྔ་པའོ།། །། བརྟག་པ་དྲུག་པ་ནི་དེ་ལྟར་སྤྱོད་པ་ལ་གནས་པས་ཉེ་བའི་རྒྱུ་ལ་བརྟེན་པར་བྱའོ། ། ཞེས་བསྟན་པའམ། ཡང་ན་སྔར་གྱི་རྫོགས་པའི་རིམ་པ་མཐའ་དག་གིས་རྒྱས་པར་བཤད་པ་སྟེ། འདི་ལྟར་རང་གི་ལུས་ཉིད་ལ་བརྟེན་ཏེ་གྲུབ་པས་ན་ལུས་ཉིད་གཏན་ལ་འབེབས་པར་བྱེད་པ་སྟོན་ཏོ། ། དེའང་ལྷ་ལགས་ཞེས་བྱ་བ་ནས་སེམས་ཀྱི་རྟགས་འགྲོ་བའོ། ། ཞེས་བྱ་བའི་བར་གྱིས་ནི་བརྟག་པ་དྲུག་པ་མཐའ་དག་གི་མདོར་བསྟན་པའོ། ། ཁམས་ཞེས་བྱ་བའི་སྒྲ་དུ་ལགས། ཞེས་བྱ་བ་ནས་ཇི་ལྟ་བ་ནི་དེ་བཞིན་ནོ། ། ཞེས་བྱ་བའི་བར་གྱིས་ནི་ལུས་འགྲུབ་པ་དང་གནས་པའི་རྒྱུ་ཁམས་བྱང་ཆུབ་ཀྱི་སེམས་བསྟན་ཏོ། །
སྔགས་བཟླས་བསམ་གཏན་ལ་སོགས་ལྡན། ། ཞེས་བྱ་བ་ནས་ལྷའི་དམིགས་པར་འགྱུར་བ་ཡིན། ཞེས་བྱ་བའི་བར་གྱིས་ནི་ཁམས་དེ་དག་རྩའི་སྒོ་གཉིས་ལ་བརྟེན་ཏེ་ལུས་འགྲུབ་པ་ཡིན་པར་བསྟན་ཏོ། ། སྟེང་གི་སྒོ་དང་ཞེས་བྱ་བ་ནས། བཅོམ་ལྡན་རྡོ་རྗེ་ཅན་གྱིས་གསུངས། ། ཞེས་བྱ་བའི་བར་གྱིས་དེ་དག་ལ་མངོན་དུ་བྱེད་པ་རླུང་བསྟན་ཏོ། ། དེ་ནས་བཅོམ་ལྡན་ལྷ་མོས་ནི། ། ཞེས་བྱ་བ་མན་ཆད་ཀྱིས་ནི་དཔྱིད་ཀྱི་ཐིག་ལེའི་དོན་ཏེ། རྡོ་རྗེ་ལུས་ཀྱི་གནས་ལུགས་དང་དེ་ལ་ཡེ་ཤེས་མངོན་དུ་བྱེད་པའི་ཐབས་དང་བཅས་པ་སྟོན་ཏོ། ། དེ་ལ་དང་པོ་ཚིགས་སུ་བཅད་པ་གསུམ་ནི་སྤྱིའི་ཞུས་པའོ། །
ལྷག་མས་ནི་ལན་ནོ། ། དེའང་བཅོམ་ལྡན་འདས་ཀྱིས་ཞེས་བྱ་བ་ལ་སོགས་པས་ནི་ཡུལ་གྱི་དགོད་པའོ། ། དང་པོའོ། ། དེ་ནས་གཞན་ཡང་ཞེས་བྱ་བ་ལ་སོགས་པས་ནི། རྩ་གཉིས་དང་ཐིག་ལེར་བསྟན་པ་དང༌། སྒོ་རྣམ་པ་གསུམ་ལ་བརྟེན་པའི་རླུང་བསྟན་པ་དང༌། འཁོར་ལོ་བཞིའི་གནས་ལུགས་དང༌། ལུས་དང༌། རྩ་སུམ་ཅུ་རྩ་བདུན་གྱི་གནས་དང༌། ལས་ལ་སོགས་པ་བསྟན་པའོ། །
གཉིས་པའོ། ། དེ་ལྟར་རྡོ་རྗེའི་ལུས་ཀྱི་གནས་ལུགས་བསྟན་པ་དེ་ལ། ཕྱི་རོལ་གྱི་ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་བསྡུས་ཏེ་བསྟན་པའི་ཕྱིར་རབ་ཏུ་བྱེད་པ་གཉིས་གསུངས་ཏེ། དེའི་དང་པོ་ལྷ་ལགས་ཞེས་བྱ་བ་ལ་སོགས་པས་ནང་གི་དཀྱིལ་འཁོར་དང་མཆོད་པ་དང༌། སྦྱིན་སྲེག་དང༌། བཟླས་པ་དང༌། ནང་གི་སྐུ་གསུམ་གྱི་བདག་ཉིད་དུ་བསྟན་ཏོ། ། གསུམ་པའོ། ། དེ་ནས་བྱང་ཆུབ་སེམས་དཔའ་ཆེན་པོ་ཞེས་བྱ་བ་ལ་སོགས་པ་ནས། རྣལ་འབྱོར་ཀུན་གྱི་གོང་ན་མེད། །
ཅེས་བྱ་བའི་བར་གྱིས་ནི་སྡོམ་པའི་རབ་ཏུ་དབྱེ་བ་བསྟན་ཏོ། ། དེ་ནས་རྣལ་འབྱོར་མ་ཞེས་བྱ་བ་ལ་སོགས་པས་དེ་ལྟར་རང་བཞིན་གྱིས་གནས་ཀྱང་གློ་བུར་དུ་མི་ཤེས་པའི་འཐད་པ་དང༌། གློ་བུར་གྱི་དྲི་མ་སེལ་བའི་ཐབས་སུ་འཐད་པ་དང་བཅས་པ་བསྟན་ཏོ། ། ཡང་དག་འབྱུང་བ་བཀའ་སྩལ་པ། ། ཞེས་བྱ་བ་ལ་སོགས་པས་དཔྱིད་ཀྱི་ཐིག་ལེ་མངོན་དུ་བྱེད་པའི་ཐབས་བསྟན་ཏོ། ། དེ་ལྟར་ན་བརྟག་པ་དྲུག་པས་སྦས་པའི་དོན་དུ་ཡན་ལག་དང་ཡི་གེ་དང་མན་ངག་གི་དོན་གྱིས་བཤད་པས་རྫོགས་པའི་རིམ་པའི་དོན་གསལ་བར་བཤད་དོ། ། བརྟག་པ་དྲུག་པའོ།། །། དེ་ལྟར་གཙོར་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ཐབས་གཙོར་བསྟན་ནས། ད་ནི་མཆོག་དང་ཐུན་མོང་གི་དངོས་གྲུབ་མཐའ་དག་གི་ཐབས་ལམ་གྱི་ཡན་ལག་སྟོན་པའི་ཕྱིར་བརྟག་པ་བདུན་པ་དང༌། བརྒྱད་པ་དང༌།
དགུ་པའི་ཕྱི་མ་གསུམ་དང་བཅུ་པའི་ཐ་མ་སྟེ་རབ་ཏུ་བྱེད་པ་བཅུ་གཉིས་གསུངས་སོ། ། དེ་ལ་ངག་གི་ཕྱག་རྒྱའི་མཚན་ཉིད་ནི། ཞེས་བྱ་བ་ལ་སོགས་པ་བརྟག་པ་བདུན་པའི་རབ་ཏུ་བྱེད་པ་དང་པོས་བརྟག་པ་བཞི་པའི་དོན་གསལ་བར་བྱ་བའི་ཕྱིར་ངག་གི་བརྡའི་ཡེ་ཤེས་དང༌། ལྟ་སྟངས་ཀྱི་སྒོ་ནས་ལས་བསྒྲུབ་པ་དང༌། ཚར་བཅད་པ་དང་ཕན་གདགས་པ་དང་རྣམ་ཤེས་དང་ཡེ་ཤེས་ཀྱི་ལས་ཉི་ཤུ་རྩ་བཞི་དང༌། རེག་པས་བདག་གིར་བྱེད་པ་དང༌། ཐིག་ལེ་འབྱུང་བར་བྱེད་པ་སྟེ། རབ་ཏུ་བྱེད་པའི་ལས་བརྒྱད་དང༌། མི་སྣང་བའི་ཡེ་ཤེས་བཅུ་གཉིས་དང་གྲུབ་པའི་མིག་སྨན་གྱི་ཡེ་ཤེས་དང༌། བཅུད་ཀྱི་ཡེ་ཤེས་ཏེ་དེ་ལྟར་དོན་བདུན་དུ་གནས་སོ། །
དང་པོའོ། ། བཅོམ་ལྡན་བདག་ནི་ཉན་པར་འཚལ། ། ཞེས་བྱ་བ་ལ་སོགས་པས་ནི། བསྙེན་པ་དང༌། ས་ཆོག་ལ་རྐང་སྟབས་ཀྱི་བཀོད་པ་སྔོན་དུ་སོང་བས་སྦྱིན་སྲེག་གི་ཆོ་ག་རྒྱས་པ་འབའ་ཞིག་བསྟན་ཏོ། ། གཉིས་པའོ། ། ལྷ་ལགས་ཞེས་བྱ་བ་ལ་སོགས་པ་ནས་བརྩམས་ཏེ། ཚོགས་ཀྱི་དཀྱིལ་འཁོར་བརྟག་པར་བྱ། ། ཞེས་བྱ་བའི་བར་གྱིས་ནི་སྔགས་རྣམས་བཏུ་བ་བསྟན་ཏོ། ། དེ་ནས་ལས་རྣམས་ཀུན་བྱེད་པའི། །
ཞེས་བྱ་བ་ལ་སོགས་པས་ནི་འཁྲུལ་འཁོར་ལ་བརྟེན་ཏེ་ལས་བསྒྲུབ་པ་བསྟན་ཏོ། ། གསུམ་པའོ། ། རབ་གནས་མཚན་ཉིད་བཟང་པོ་ནི། ། ཞེས་བྱ་བ་ལ་སོགས་པས་ནི་རབ་ཏུ་གནས་པའི་ཆོ་ག་སྟེ། ཐོག་མར་ས་ཡོངས་སུ་གཟུང་བའི་ཆོ་ག་དང༌། དེ་ནས་ས་བསླང་བ་དང༌། དེ་ནས་དཀྱིལ་འཁོར་བསྒྲུབ་པ་དང༌། སྦྱིན་སྲེག་གི་ལས་སྔོན་དུ་སོང་བས་རབ་ཏུ་གནས་པ་བྱའོ། ། ཞེས་བསྟན་པའི་ཕྱིར་སྦྱིན་སྲེག་གི་ཆོ་ག་རྒྱས་པར་བསྟན་ཏོ། ། དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོ་ཞེས་བྱ་བ་ལ་སོགས་པས་ནི་ལྷའི་རྣལ་འབྱོར་ཉི་ཤུ་རྩ་གཅིག་ལ་བརྟེན་ཏེ་བསམ་གཏན་ཀྱི་ལས་ཉི་ཤུ་རྩ་དྲུག་བསྒྲུབ་པ་བསྟན་ཏོ། །
བརྟག་པ་བདུན་པ་བསྐྱེད་པའི་རིམ་པ་སྤྱིའི་དོན་དུ་ཡན་ལག་དང་ཡི་གེ་དང་མན་ངག་གི་དོན་གྱིས་བཤད་པའོ། ། བརྟག་པ་བདུན་པའོ།། །། མཚན་ཉིད་མཚོན་པ་གཞན་དག་ནི། ། ཞེས་བྱ་བ་ནས་ཉོན་ཞེས་བྱ་བའི་བར་གྱིས་ནི་དེ་ཁོ་ན་ཉིད་བཞི་ཞུས་པ་དང༌། མཉན་པར་གདམས་པའང་བསྟན་ཏོ། ། ཤེས་རབ་དཀྲོལ་བའི་ཞེས་བྱ་བ་ལ་སོགས་པས་ནི་རྡོ་རྗེ་དང་དྲིལ་བུའི་མཚན་ཉིད་དང༌། དེ་ཁོ་ན་ཉིད་གཟུང་བའི་ཐབས་དང་བཅས་པ་བསྟན་ཏོ། ། དང་པོའོ། ། ཕྲེང་བ་ལ་སོགས་ཞེས་བྱ་བ་ལ་སོགས་པས་ནི་བགྲང་ཕྲེང་གི་དེ་ཁོ་ན་ཉིད་བསྟན་ཏོ། ། གཉིས་པའོ། །
དེ་ལྟར་རབ་ཏུ་བྱེད་པ་འདིས་ནི་སྤྱིའི་དོན་དུ་ཡན་ལག་དང་ཡི་གེས་བཤད་དོ། ། འཕོ་བའི་རྣལ་འབྱོར་མཚན་ཉིད་ནི་ཞེས་བྱ་བ་ལ་སོགས་པས་ནི་འཕོ་བའི་རྣལ་འབྱོར་དང་གྲོང་གཞན་དུ་འཇུག་པའི་རྣལ་འབྱོར་དང༌། ཡེ་ཤེས་ཀྱི་དེ་ཁོ་ན་ཉིད་དངོས་ཏེ་སྤྱི་དང་སྦས་པའི་དོན་དུ་ཡན་ལག་གི་དོན་གྱི་བཤད་པ་སྟེ། གསུམ་པའོ། ། སྔགས་རྣམས་ཀྱི་ནི་མཚན་ཉིད་ནི། ། ཞེས་བྱ་བ་ལ་སོགས་པ་ནི་སྔགས་བསྟན་པ་སྟེ་སྤྱིའི་དོན་དུ་ཡན་ལག་དང་ཡི་གེ་དང་མན་ངག་གི་བཤད་པའོ། ། བརྟག་པ་བརྒྱད་པའོ།། །། དེ་ལྟར་དངོས་གྲུབ་མཐའ་དག་གི་ཐབས་བསྟན་ནས། སྤྱོད་པའི་མཐར་ཉེ་བའི་རྒྱུ་འབྲས་བུ་མངོན་དུ་བྱེད་པའི་ཐབས་བསྟན་པའི་ཕྱིར་དགུ་པའི་རབ་ཏུ་བྱེད་པ་དང་པོ་གསུངས་སོ། ། དེ་ལའང་དང་པོར་འབྲས་བུ་འགྲུབ་པའི་གནས་གསུངས་སོ། །
དེ་ནས་ནི་འབྲས་བུ་ཉིད་གང་ཞིག་འགྲུབ་པའོ། ། དེ་ནས་ཐབས་གང་གི་དབང་གིས་མངོན་དུ་བྱེད་པ་སྟེ། སྦས་པའི་དོན་དང་མཐར་ཐུག་པའི་དོན་དུ་མན་ངག་གི་དོན་དང་ཡི་གེ་དང་ཡན་ལག་གི་དོན་གྱིས་བཤད་པའོ། ། དང་པོའོ། ། རབ་ཏུ་བྱེད་པ་ཕྱི་མ་གསུམ་པོ་འདིས་ནི་སྔར་བསྟན་པའི་དངོས་གྲུབ་མཐའ་དག་གི་འཕྲོས་པ་སྟོན་པ་སྟེ། གཏོར་མའི་ལས་ཆོག་ཞེས་བྱ་བ་ལ་སོགས་པས་གཏོར་མ་སྟོན་པ་སྟེ། ཕྱིའི་དཀྱིལ་འཁོར་བྱ་བ་དང༌། བདག་གི་རྣལ་འབྱོར་དང༌། ཡོ་བྱད་བྱིན་གྱིས་བརླབ་པ་དང༌། མཆོད་པའི་དུས་དང༌།
མགྲོན་སྤྱན་དྲང་བ་དང༌། གཏོར་མ་འབུལ་བ་དང༌། བྱིན་གྱིས་བརླབ་པའི་སྔགས་དང༌། རྟོག་པ་མེད་པར་བཀའ་བསྒོ་བ་དང་ལན་བྱ་བ་དང༌། བཀྲ་ཤིས་པ་དང་སྨོན་ལམ་གདབ་པ་དང༌། གཤེགས་སུ་གསོལ་བའི་བྱ་བ་སྟེ་དོན་བཅུར་གནས་སོ། ། གཉིས་པའོ། ། གསང་བའི་པདྨ་བདེ་བ་ཅན། ། ཞེས་བྱ་བ་ལ་སོགས་པས་ནི་བྲིས་སྐུ་དང་གླེགས་བམ་གྱི་ཆོ་ག་སྟེ། བྲི་བའི་གཞི་དང་གང་ཟག་དང༌།
ཚུལ་ཇི་ལྟར་བྲི་བ་དང༌། བཅང་བའི་ཚུལ་རྣམས་ཀྱིས་བསྟན་ཏོ། ། གསུམ་པའོ། ། སིལ་སྙན་ཡང་དག་སྦྱོར་མཚན་ཉིད། ། ཅེས་བྱ་བ་ལ་སོགས་པས་ནི་རོལ་མོའི་བྱ་བ་དང་ཚོགས་ཀྱི་འཁོར་ལོ་བསྟན་ཏོ། ། རོལ་མོའི་སྒྲ་སྐད་དང༌། རྔ་བྱ་བའི་ཚུལ་དང༌། རྔའི་བྱ་བ་དང༌། སྒོ་བ་ལ་གསོལ་བ་གདབ་པ་དང༌། ཚོགས་ཀྱི་ཕན་ཡོན་དང༌།
གནས་གང་དུ་བྱ་བ་དང༌། ཚོགས་ཀྱི་ཡོ་བྱད་དང༌། གླུ་དང་གར་དང༌། ཚོགས་ཀྱི་འཁོར་ལོ་བྱ་བ་དང༌། དམ་ཚིག་བཏང་བའི་ཚུལ་ཏེ་བཅུར་གནས་སོ། ། དེ་ལྟར་རབ་ཏུ་བྱེད་པ་གསུམ་ནི། བསྐྱེད་པའི་རིམ་པ་སྤྱིའི་དོན་དུ་ཡན་ལག་དང་ཡི་གེ་དང་མན་ངག་གིས་བཤད་དོ། ། བརྟག་པ་དགུ་པའོ། ། དེ་ལྟར་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་ཐབས་དང༌། གཙོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་ཐབས་ཏེ།
མངོན་པར་རྟོགས་པ་བཅུ་གཅིག་རྒྱས་པར་བསྟན་ནས། དེ་དག་གིས་མཇུག་བསྡུས་ཤིང་དེ་དག་གིས་བསྒྲུབ་པའི་མཐར་རྟེན་གང་ལ་བརྟེན་ཏེ་འབྲས་བུ་འགྲུབ་པར་བསྟན་པ་ནི་རབ་ཏུ་བྱེད་པ་གསུམ་མོ། ། དེ་ལ། རྡོ་རྗེ་སློབ་དཔོན་དམ་ཚིག་གི ། ཞེས་བྱ་བ་ནས། རྒྱལ་བར་འགྱུར་བར་ཐེ་ཚོམ་མེད། ། ཅེས་བྱ་བའི་བར་གྱིས་ནི་སྔར་གྱི་ཐབས་ཀྱི་རྒྱུད་རྣམས་བསྡུས་ཏེ་བསྟན་ཏོ། ། གཉིས་མེད་སྤྲོས་པར་བཅས་པ་རྣམས། ། ཞེས་བྱ་བ་ནས། ཇི་སྲིད་མ་ཕྱིན་བར་དུ་བྱ། །
ཞེས་བྱ་བའི་བར་གྱིས་ནི་ཉེ་བའི་རྒྱུའི་རྟེན་གང་ལ་བརྟེན་ཏེ་འགྲུབ་པར་བསྟན་ཏོ། ། དང་པོའོ། ། དེ་ནས་གང་དུ་ཞེས་བྱ་བ་ལ་སོགས་པས་ནི་འབྲས་བུ་འགྲུབ་པའི་དུས་ཀྱི་ངོ་མཚར་བའི་སྔ་ལྟས་བསྟན་ཏོ། ། གཉིས་པའོ། ། རིག་མའི་སྐྱེས་བུ་གྲུབ་པ་ནི། ། ཞེས་བྱ་བ་ལ་སོགས་པས་ནི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་སྐུ་གཉིས་ཀྱི་བདག་ཉིད་ཅན་དངོས་བསྟན་ཏོ། ། དེ་ལྟར་རབ་ཏུ་བྱེད་པ་གསུམ་ནི་གདམས་ངག་དྲུག་གི་བཤད་པའོ། ། རབ་ཏུ་བྱེད་པ་གསུམ་པའོ། ། དེ་ལྟར་ཐབས་དང་འབྲས་བུའི་རྒྱུད་རྒྱས་པར་བསྟན་པ་དེ་ལ་སྔར་གྱི་སྦྱིན་སྲེག་ལ་བརྟེན་ཏེ་ཐབས་ཀྱི་སྒོ་ནས་འབྲས་བུ་མི་འགྲུབ་བོ་ཞེས་བརྩད་པ་སྤང་བ་ནི་རབ་ཏུ་བྱེད་པ་ཐ་མའོ། ། དེ་ལ།
གོང་དུ་བཤང་གཅི་ཁྲག་དང་ནི། ། ཞེས་བྱ་བ་ནས། མཁའ་བཞིན་དྲི་མ་མེད་པར་འགྱུར། ། ཞེས་བྱ་བའི་བར་གྱིས་ནི་སྦྱིན་སྲེག་ལ་བརྟེན་ཏེ་བརྩད་པ་སྤང་བའོ། ། དབང་པོ་གཉིས་ནི་མཉམ་སྦྱོར་བས། ། ཞེས་བྱ་བ་ལ་སོགས་པས་ནི་དམ་ཚིག་དང་སྡོམ་པའི་སྒོ་ནས་འབྲས་བུ་འགྲུབ་པར་བསྟན་ཏོ། ། དེ་ནས་རྣལ་འབྱོར་པ་དང༌། ཞེས་བྱ་བ་ལ་སོགས་པས་ནི་རྗེས་སུ་ཡི་རང་བའི་མདོའོ། ། བརྟག་པ་བཅུ་པའོ།། །། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་ཞེས་བྱ་བ་ལ་སོགས་པས་ནི་སྔར་བསྟན་པའི་རྩ་བའི་རྒྱུད་དུ་མི་གསལ་བ་གསལ་བར་བྱ་བ་དང༌།
མ་ཚང་བ་ཁ་བསྐང་བར་བྱ་བའི་ཕྱིར། རྒྱུད་ཕྱི་མ་རབ་ཏུ་བྱེད་པ་སུམ་ཅུ་བཞུགས་སོ། ། བརྟག་པ་བཅུ་གཅིག་པའོ།། །། དེ་ལྟར་ན་མདོར་བསྡུས་པ་དང་རྒྱས་པར་བཤད་པའི་རིམ་པས་བརྟག་པ་བཅུ་གཅིག་གི་བདག་ཉིད་ཀྱི་རྒྱུད་ཀྱི་རྒྱལ་པོ་འདི། གང་ཟག་གཅིག་མངོན་པར་རྫོགས་པར་འཚང་རྒྱ་བའི་ཆ་རྐྱེན་དུ་མངོན་པར་རྟོགས་པའི་རིམ་པའི་གོ་རིམ་ནི། རགས་རིམ་དུ་བརྗོད་ན་མངོན་པར་རྟོགས་པ་སྐྱེ་བའི་རིམ་པ་བཞིན་དུ་གནས་ཀྱང༌། ཞིབ་ཏུ་བརྗོད་ན་གཞུང་གི་ཕྲ་མོ་ནས་བསྡེབས་ཏེ་བརྗོད་པར་བྱའོ། ། དེ་ལ་སེམས་ཅན་ཐམས་ཅད་དངོས་གྲུབ་མཐའ་དག་གི་རྒྱུ་ཉིད་དུ་རབ་ཏུ་བསྒྲུབ་པའི་ཕྱིར་རང་བཞིན་གྱི་གནས་པའི་རྒྱུད་དང༌། དང་པོ་དངོས་དང་དྲུག་པའི་ཆ་དང༌། བཅུ་པའི་དང་པོ་ལས་སྟོན་པས་དེ་འབྱུང་ངོ༌། །
དེ་ནས་ཐབས་ཀྱི་རྒྱུད་འབྱུང་སྟེ། དེའང་སྤྱིར་དུ་ཡང་དག་པར་རྫོགས་པའི་སངས་རྒྱས་ཀྱི་གསུང་མཐའ་དག་ཀྱང་མྱ་ངན་ལས་འདས་པ་ལ་གཞོལ་ཞིང་འབབ་པ་ཡིན་ཡང༌། རྒྱུད་ཁ་ཅིག་ལས་ནི་ཞི་བ་དང་རྒྱས་པ་ལ་སོགས་པ་དང༌། རལ་གྲི་ལ་སོགས་པ་གཙོར་སྟོན་པ་དག་བཞུགས་མོད་ཀྱི། རྒྱུད་འདིར་ནི་སྔར་མཚན་ཉིད་ཀྱི་དོན་བསྟན་པའི་སྐབས་སུ་བརྗོད་པ་ལྟར་གཙོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་ཐབས་གཙོར་སྟོན་པས་དམན་པ་དང་འབྲིང་གི་དངོས་གྲུབ་ཀྱི་ཐབས་བསྟན་པ་རྣམས་ཀྱང་དེའི་ཡན་ལག་ཏུ་སྟོན་པར་བྱེད་དོ། ། དེ་བས་ན་ཐོག་མར་བརྟག་པ་དང་པོའི་རབ་ཏུ་བྱེད་པ་དང་པོར་ཀུན་རྫོབ་ཀྱི་རྣམ་པ་ཅན་གྱི་བྱང་ཆུབ་ཀྱི་སེམས་བསྐྱེད་པ་དེ་བཞིན་ཉིད་ཀྱི་དག་པ་དང་བཅས་པ་བསྟན་ཏོ། ། དེ་ནས་ནི་དེ་ལ་འཇུག་པར་བྱ་བའི་ཕྱིར་རབ་ཏུ་བྱེད་པ་གཉིས་པར་བྱང་ཆུབ་ཀྱི་ཕྱོགས་ཀྱི་ཆོས་སྤྱིའི་དོན་དུ་བཤད་པ་སྦྱིན་པར་བྱ་སྟེ། དེ་ལྟར་སངས་རྒྱས་ཀྱི་ཐེག་པའི་ལམ་ལ་བློ་གོམས་པར་བྱས་པ་དེ་ལ་དཀྱིལ་འཁོར་དུ་འཇུག་པ་དང་དབང་བསྐུར་བར་བྱ་བའི་ཕྱིར་བརྟག་པ་གཉིས་པའི་རབ་ཏུ་བྱེད་པ་དང་པོ་བསྟན་ཏོ། ། དེ་ལྟར་སྨིན་པར་བྱེད་པའི་ལམ་ཐོབ་ནས། དེའི་འོག་ཏུ་གྲོལ་བར་བྱེད་པའི་ལམ་འབྱུང་ངོ༌། །
དེ་ལའང་མངོན་པར་རྟོགས་པ་བཅུ་གཅིག་ཏུ་གནས་ཏེ། རྟོགས་པའི་ལྟ་བ་དང༌། བསྐྱེད་པའི་རིམ་པ་དང༌། རྫོགས་པའི་རིམ་པ་དང༌། སྤྱོད་པ་དང༌། ཉེ་བའི་རྒྱུ་དང་ལྔ་ནི་གཙོར་མཆོག་སྒྲུབ་པའི་མངོན་པར་རྟོགས་པ་ལྔའོ། ། བཟླས་པ་དང༌། སྦྱིན་སྲེག་དང༌། གཏོར་མ་དང༌། རབ་གནས་དང༌།
དམ་ཚིག་དང༌། ལས་ཀྱི་ཚོགས་དང་དྲུག་ནི་མཆོག་ཐུན་མོང་གཉིས་ཀའི་མངོན་པར་རྟོགས་པའོ། ། དེ་ལྟར་བཅུ་གཅིག་པོ་དེའང་རིམ་པ་གཉིས་འཁོར་དང་བཅས་པར་བསྡུའོ། ། དེའང་ཐོག་མར་བུམ་པའི་དབང་ཐོབ་ནས། དེ་དང་རྗེས་སུ་འབྲེལ་བའི་བསླབ་པར་བྱ་བ་ལམ་དང་དམ་ཚིག་དང་འབྲེལ་ལོ། ། དབང་ཡོངས་སུ་རྫོགས་པས་ནི། དབང་གི་དེ་ཁོ་ན་ཉིད་བསྟན་པར་བྱ་བའི་ཕྱིར། གཉིས་པའི་གཉིས་པས་རྟོགས་པའི་ལྟ་བ་སྟོན་ཏོ། ། ལྟ་བ་རྫོགས་རིམ་གྱི་རྟེན་དུ་བསྐྱེད་པའི་རིམ་པ་བསྒོམ་པའི་ཕྱིར་གཉིས་པའི་གསུམ་པ་ནས་བསྟན་ཏེ་བརྟག་པ་གསུམ་པ་རྫོགས་ཀྱི་བར་བསྟན་ཏོ། ། དེ་ནས་བསྐྱེད་པའི་རིམ་པའི་ལམ་གྱི་ཡན་ལག་ནི་ཐུན་མོང་གི་མངོན་པར་རྟོགས་པ་དྲུག་སྟེ།
དེའང་བདུན་པའི་གསུམ་པའི་སྟོད་དང༌། བརྒྱད་པ་དངོས་ཀྱིས་ནི་བཟླས་པའོ། ། བཞི་པ་མཐའ་དག་དང་ལྔ་པའི་དང་པོ་དང༌། བདུན་པའི་དང་པོའི་ཆ་དང༌། བརྒྱད་པའི་དང་པོ་གསུམ་དང༌། དགུ་པའི་ཕྱི་མ་གཉིས་དང༌། བཅུ་པ་དངོས་ཏེ། རབ་ཏུ་བྱེད་པ་བཅུ་གཅིག་གིས་ནི་དམ་ཚིག་དང་སྡོམ་པའོ། ། དགུ་པའི་གཉིས་པས་ནི་གཏོར་མའོ། ། བདུན་པའི་གཉིས་པ་དང༌།
བདུན་པ་དངོས་ཀྱི་སྟོད་ནི་སྦྱིན་སྲེག་གོ ། བདུན་པ་དངོས་ཀྱི་སྟོད་ཀྱིས་རབ་ཏུ་གནས་པའང་བསྟན་ཏོ། ། གཉིས་པའི་གསུམ་པའི་སྟོད་དང༌། བདུན་པའི་དང་པོ་དང༌། བདུན་པའི་གསུམ་པའི་སྨད་དང༌། བདུན་པ་དངོས་ཀྱི་སྨད་ཀྱིས་ནི་ལས་ཀྱི་ཚོགས་བསྟན་ཏོ། ། དེ་ལྟར་བསྐྱེད་པའི་རིམ་པ་ལམ་གྱི་ཡན་ལག་དང་བཅས་པ་ལ་གནས་ནས། རྫོགས་པའི་རིམ་པ་ལ་གནས་པར་བསྟན་པ་ནི། དང་པོའི་དང་པོའི་སྨད་དང༌། དང་པོའི་གཉིས་པའི་སྨད་དང༌།
དང་པོའི་གསུམ་པའི་སྨད་དང༌། དང་པོ་དངོས་ཕལ་ཆེར་དང༌། གཉིས་པའི་གཉིས་པའི་སྨད་དང༌། ལྔ་པའི་གཉིས་པ་དང༌། དྲུག་པ་མཐའ་དག་གིས་བསྟན་ཏོ། ། དེ་ལྟར་རིམ་པ་གཉིས་ལ་གནས་ནས་སྤྱོད་པ་སྤྱད་པ་ནི། ལྔ་པའི་རབ་ཏུ་བྱེད་པ་ཕྱི་མ་གཉིས་ཀྱིས་ནི་གཙོར་སྟོན་ལ། བཞི་པ་མཐའ་དག་དང༌། ལྔ་པའི་དང་པོ་དང༌། བདུན་པའི་དང་པོའི་ཆ་རྣམས་ཀྱིས་ཀྱང་ཡན་ལག་ཙམ་བསྟན་ཏེ།
སྤྱོད་པའི་མཐར་ཉེ་བའི་རྒྱུ་ནི་དགུ་པའི་དང་པོས་བསྟན་ཏོ། ། ཉེ་བའི་རྒྱུ་ལ་བརྟེན་ཏེ་འབྲས་བུ་འགྲུབ་པ་ནི་བཅུ་པའི་དང་པོས་བསྟན་ཏོ། ། ཐབས་ཀྱི་རྒྱུད་དོ། ། འབྲས་བུའི་རྒྱུད་དངོས་ནི། དང་པོའི་གསུམ་པའི་སྟོད་དང༌། དང་པོ་དངོས་ཀྱི་སྨད་དང༌། བཅུ་པའི་རབ་ཏུ་བྱེད་པ་གཉིས་པ་དང་གསུམ་པས་བསྟན་ཏོ། ། དེ་ལྟར་ན་རྒྱུད་གསུམ་གྱིས་མངོན་པར་རྟོགས་པ་མ་ཚང་བ་མེད་པར་བསྟན་ཏོ། ། བདག་གིས་བསྡུས་པའི་དོན་བྱས་པའི། ། དགེ་བ་དེས་ནི་བློ་ལྡན་གྱིས། །
ཚེགས་མེད་རྟོགས་ཤིང་དམན་པས་ཀྱང༌། ། རྒྱུད་དོན་རྟོགས་པའི་གྲོགས་བྱེད་ཤོག ། བསྡུས་པའི་དོན་ཡོངས་སུ་རྫོགས་སོ།། །། ༄༅། །ཊཱི་ཀ་གནད་ཀྱི་གསལ་བྱེད་བཞུགས།། རྗེ་བཙུན་དམ་པའི་ཞབས་པདྨར། ། སྤྱི་བོས་རབ་ཏུ་བཏུད་བྱས་ཏེ། ། ཡང་དག་སྦྱོར་བའི་ཚིག་དང་དོན། ། རྣམ་བཤད་ཅི་ནུས་རྒྱས་པར་བྱ། ། ཡང་དག་པར་སྦྱོར་བའི་རྒྱུད་ཆེན་པོ་འདིར་ཨེ་ཝྃ་ཞེས་བྱ་བ་ལ་སོགས་པའི་ཡི་གེ་བཞི་བཅུ་ཐོག་མར་གསུངས་པ་འདི་ནི་གླེང་གཞི་ཕུན་སུམ་ཚོགས་པ་ཞེས་བྱའོ། ། འདིས་ཕུན་སུམ་ཚོགས་པ་ལྔ་ཞིག་སྟོན་ཏེ།
ཆོས་ཕུན་སུམ་ཚོགས་པ་དང༌། དུས་དང༌། སྟོན་པ་དང༌། གནས་དང༌། འཁོར་ཕུན་སུམ་ཚོགས་པ་རྣམས་སོ། ། ལྔ་པོ་དེའང་གླེང་གཞི་གཉིས་སུ་འགྱུར་ཏེ། དོན་གྱི་གླེང་གཞི་དང༌། སྒྲའི་གླེང་གཞིའོ། ། དེ་ལ་ཕུན་སུམ་ཚོགས་པ་ལྔའི་དོན་སྔར་བྱུང་བ་དེ་ནི་དོན་གྱི་གླེང་གཞི་ཞེས་བྱའོ། ། དེ་ཇི་ལྟར་གླེང་གཞི་ཡིན་ན།
ཆོས་རྒྱུད་ཆེན་པོ་འདི་འབྱུང་བའི་རྒྱུར་འགྱུར་བའམ། ཆོས་ཀྱི་གླེང་བའི་གཞིར་གྱུར་པའི་ཕྱིར་གླེང་གཞི་སྟེ། ཕུན་སུམ་ཚོགས་པ་ལྔ་པོ་ལས་གང་ཡང་རུང་བ་གཅིག་ཅི་མ་ཚང་ཡང་ཆོས་ཀྱི་གླེང་བ་མི་འབྱུང་བའི་ཕྱིར་རོ། ། དེ་བས་ན་སྔོན་བྱུང་གི་ཕུན་སུམ་ཚོགས་པ་ལྔ་དོན་གྱི་གླེང་གཞིའོ། ། གཉིས་པ་སྒྲའི་གླེང་གཞི་ནི། སྔོན་བྱུང་གི་ཕུན་སུམ་ཚོགས་པ་ལྔ་པོ་དེ་སྟོན་པར་བྱེད་པའི་ཨེ་ཝྃ་ཞེས་བྱ་བ་ལ་སོགས་པ་ཡི་གེ་བཞི་བཅུ་སྒྲ་དང་དོན་དུ་བཅས་པ་འདིའོ། ། སྒྲའི་གླེང་གཞི་ཇི་ལྟར་ན་གླེང་གཞི་ཡིན་ཞེ་ན། དོན་གྱི་གླེང་གཞི་ཉིད་བསྟན་པའི་ཕྱིར་རམ། ཡང་ན་ནི་དཱ་ན་ཞེས་བྱ་བའི་སྒྲས་ནི་ངེས་པ་སྦྱིན་པ་ཞེས་བྱ་བ་སྟེ། ཕུན་སུམ་ཚོགས་པ་ལྔ་པོ་དེ་ཚང་བ་ལས་ཆོས་བྱུང་བར་གྱུར་ཏོ་ཞེས་མ་འོངས་པའི་སྐྱེ་བོ་ལ་ངེས་པ་བསྐྱེད་པའི་ཕྱིར་གླེང་གཞིའོ། །
ཡང་ན་སྒྲ་འདི་དག་གིས་སྡུད་པ་པོས་གླེང་བསླངས་ནས་སྐབས་བཙལ་ཏེ། སྡུད་པར་བྱེད་པའི་ཕྱིར་གླེང་གཞི་ཞེས་བྱའོ། ། ཡང་སྒྲའི་གླེང་གཞི་འདི་རྒྱུད་ཀྱི་ཐོག་མར་སྨོས་པའི་དགོས་པ་ནི་མ་འོངས་པའི་སྐྱེ་བོ་རྣམས་ལ་ཐོག་མར་ངེས་པ་བསྐྱེད་ན་རྒྱུད་ལ་འཇུག་པའི་ཡན་ལག་ཏུ་འགྱུར་བ་དང༌། དོན་གྱི་གླེང་གཞི་རྒྱུད་འབྱུང་བའི་སྔོན་རོལ་དུ་ཚང་བས་ན་དེ་དང་རྗེས་སུ་མཐུན་པར་སྒྲའི་གླེང་གཞིའང་འདིའི་སྔོན་རོལ་དུ་བསྟན་པ་དང༌། ཡང་རྒྱུད་མཐའ་དག་གི་དོན་ཕུན་སུམ་ཚོགས་པ་ལྔར་འདུས་པས་ན་རྒྱུད་ཀྱི་ལུས་རྣམ་པར་གཞག་བྱར་བསྟན་པའི་ཕྱིར་ཐོག་མར་བསྟན་པ་ཡིན་ནོ། ། གལ་ཏེ་ཡི་གེ་བཞི་བཅུ་པོ་འདི་དག་སྟོན་པའི་བཀའ་ཡིན་ནམ། སྡུད་པ་པོའི་ཚིག་ཡིན། དང་པོ་ནི་མི་རིགས་ཏེ་བདག་གིས་ཐོས་པ་ཞེས་འབྱུང་ན། ཐོས་ནས་སྒྲོགས་པ་ཉིད་ཀྱི་ཕྱིར་སྟོན་པ་ཉན་ཐོས་སུ་འགྱུར་རོ། ། གཉིས་པའང་མི་རིགས་ཏེ་སྟོན་པའི་བཀའི་ཐོག་མར་འདི་སྐད་ཐོས་པ་ལ་སོགས་པ་སྡུད་པ་པོའི་རང་དགའི་ཚིག་མི་རིགས་སོ་སྙམ་ན་འདིར་དྲང་བའི་དོན་གྱི་དབང་དུ་བྱས་ན་སྡུད་པ་པོའི་ཚིག་ཡིན་ནོ། །
འདི་ལ་སྐྱོན་ཡང་མེད་དོ། ། ཆོས་ཡང་དག་པར་སྡུད་པ་ལས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ངའི་ཆོས་རྣམས་སྡུད་པར་བྱེད་པ་དེའི་ཚེ། ཐོག་མར་འདི་སྐད་བདག་གིས་ཐོས་པ་ཞེས་བྱ་བ་ལ་སོགས་པས་གླེང་སློང་ལ་ཞེས་རྗེས་སུ་གནང་བའི་བཀའ་ཡིན་པས་འདི་ལ་འགལ་བ་ཡོད་པ་མ་ཡིན་ནོ། ། དེ་བས་ན་འདིར་སྡུད་པར་བྱེད་པས་ས་བཅུའི་དབང་ཕྱུག་རྡོ་རྗེའི་སྙིང་པོས་བཅོམ་ལྡན་འདས་ལས་མངོན་སུམ་དུ་ཐོས། རྒྱུད་ཀྱི་དོན་མ་ལུས་པ་བློ་ལ་གནས་པར་བྱས་ནས་གདུལ་བྱའི་སྐྱེ་བོ་རྣམས་ལ་བསྟན་པའི་ཕྱིར། རྒྱུད་འབུམ་ཕྲག་སུམ་ཅུ་སོ་དྲུག་གི་དོན་བསྡུས་པ་དཀའ་བ་གཅོད་པའི་རྒྱུད་འདི་སྡུད་པར་བྱེད་པའི་ཚེ་འདི་སྐད་བདག་གིས་ཐོས་པ་ཞེས་ཚིག་གསུམ་གྱིས་གླེང་བསླངས་ནས། དེ་ལྟར་ཐོས་པ་དེ་གང་གི་ཚེ་ཐོས་པའི་དུས་དང༌། གང་ལས་ཐོས་པའི་སྟོན་པ་དང༌།
གང་དུ་ཐོས་པའི་གནས་བསྟན་པའི་ཕྱིར་དུས་གཅིག་ན་ཞེས་པ་དང༌། བཅོམ་ལྡན་འདས་ཞེས་བྱ་བ་དང༌། དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ལ་སོགས་པ་གསུངས་སོ། ། བསྡུས་པའི་དོན་ཏོ། ། ཚིག་གི་དོན་བརྗོད་པར་བྱ་སྟེ། འདི་སྐད་ཅེས་བྱ་བ་ནི་འདི་ཁོ་ན་སྐད་དེ་མང་ཉུང་མེད་པ་སྒྲོ་སྐུར་དང་བྲལ་བ་སྟེ་ཆོས་ཕུན་སུམ་ཚོགས་པའོ། ། དེ་སྐད་དུ་དང་པོ་དངོས་ལས། འདི་སྐད་ཅེས་བྱ་བའི་ཚིག་གི་ཕྲད་ནི་དེ་སྐད་ཅེས་གསུངས་ནས་ཞེས་མཐར་ཐུག་པའི་རྒྱུད་ཀྱི་ཚོགས་ལ་སྙེགས་སོ་ཞེས་བརྗོད་དོ་ཞེའོ། ། དང་པོའོ། ། བདག་གིས་ཐོས་པ་ཞེས་བྱ་བ་ནི།
བདག་ཉིད་ཀྱིས་མངོན་སུམ་དུ་སྟོན་པ་ལས་ཐོས་ཀྱིས་གཞན་དང་གཞན་ལས་བརྒྱུད་པ་འགོག་པ་སྟེ་ཉེ་བ་མངོན་སུམ་གྱི་ཚིག་གོ ། ཐོས་པ་ཞེས་བྱ་བ་ནི་སྟོན་པ་ལ་བདག་གི་རྣ་བས་ཐོས་པ་ཡིན་གྱི། རང་གི་ཤེས་རབ་ཀྱིས་རྟོགས་ནས་སྟོན་པ་ནི་མ་ཡིན་ཞེས་བྱ་བ་སྟོན་ཏོ། ། གལ་ཏེ་བཅོམ་ལྡན་འདས་ཀྱིས་འདི་སྐད་ཅེས་གསུངས་ཞེས་ཅིའི་ཕྱིར་མི་བརྗོད་སྙམ་ན། བཅོམ་ལྡན་འདས་ཀྱི་གསུང་གཅིག་ཡིན་ཡང་གདུལ་བྱ་རྣམས་ལ་བསམ་གྱིས་མི་ཁྱབ་པར་འགྱུར་ཏེ། རྟོག་པ་མེད་ཅིང་འཁྲུལ་མེད་པ། ། ཡིད་འོང་རྡོ་རྗེའི་ཚིག་གཅིག་པུ། ། གདུལ་བྱའི་བསམ་པའི་དབང་གིས་ན། ། བྱེ་བྲག་མང་པོར་འགྱུར་བ་ཡིན། ། ཞེས་དགོངས་པ་ལུང་བསྟན་པ་ལས་གསུངས་སོ། །
དེའི་ཕྱིར་བཅོམ་ལྡན་འདས་ཀྱིས་གསུངས་པ་མཐའ་དག་བརྗོད་པར་ག་ལ་ནུས། བདག་གིས་ཐོས་པ་ཙམ་ཞིག་བརྗོད་པར་རིགས་སོ། ། འདིས་ནི་སྡུད་པ་པོ་ཕུན་སུམ་ཚོགས་པ་སྟེ་གཉིས་པའོ། ། ཡང་དེ་ལྟར་ཐོས་པ་དེ་དུས་གང་གི་ཚེ་ཐོས་སྙམ་པ་ལ། དུས་གཅིག་ན་ཞེས་སྦྱར་ཏེ། དུས་ཞེས་བྱ་བ་ནི་དུས་ཚོད་དེ། སྟོན་པ་སྤྱོད་ལམ་གྱི་དུས་དང༌། སྙོམས་པར་འཇུག་པའི་དུས་དང༌། ནང་དུ་ཡང་དག་འཇོག་པའི་དུས་དང༌། ཆོས་འཆད་པ་ཞེས་བྱ་བ་སྤྱོད་ལམ་བཞི་ལས།
གསུང་གི་ཕྲིན་ལས་ཆོས་འཆད་པའི་དུས་ཀྱི་ཚེ་ཞེས་བྱའོ། ། དེའང་གཅིག་ན་ཞེས་བྱ་སྟེ། དུས་གཅིག་ཁོ་ནའི་ཚེ་འདི་ཐོས་ཀྱི་གཞན་དུ་ནི་འདི་མ་ཐོས་ཞེས་བྱ་བས་རྙེད་པར་དཀའ་བ་སྟོན་ཏོ། ། ཡང་དུས་གཅིག་གི་ཚེ་འདི་ཐོས་ཀྱི་གཞན་དུ་ནི་གཞན་ཡང་ཐོས་ཞེས་བྱ་བ་ཤུགས་ལས་ཤེས་པས་སྡུད་པ་པོ་ཐོས་པ་མང་བར་ཡང་སྟོན་ཏོ། ། ཡང་འོག་ནས་གཅིག་ན་ཞེས་བྱ་བ་ནི་སྐད་ཅིག་ལའོ་ཞེས་འབྱུང་བས། སྟོན་པས་སྐད་ཅིག་ལ་གསུངས་ཤིང་སྐད་ཅིག་ལ་ཐུགས་སུ་ཆུད་པས། གཉིས་ཀ་རྣམ་པར་ཐར་པའི་སྒོ་བསམ་གྱིས་མི་ཁྱབ་པ་དང་ལྡན་པར་སྟོན་ཏོ། ། འདིས་ནི་དུས་ཕུན་སུམ་ཚོགས་པ་སྟེ་གསུམ་པའོ། ། ཡང་སྟོན་པ་གང་ལས་ཐོས་སྙམ་པ་ལ་བཅོམ་ལྡན་འདས་ཞེས་བྱ་བ་སྨོས་སོ། ། དེ་ལ་བཅོམ་པ་དང་ལྡན་པ་འདི་གཉིས་གང་ལ་ཡོད་པ་དེ་ནི་བཅོམ་ལྡན་ནོ། །
དེ་ཡང་བྷ་ག་བཱན་ཛ་ན་ཞེས་བྱ་བའི་སྒྲས་བཅོམ་པ་ལ་བྱ་སྟེ། ཐོག་མར་ཉོན་མོངས་པ་དང༌། ཉེ་བའི་ཉོན་མོངས་པ་མཐའ་དག་སྤངས་པ་ནི་ཉོན་མོངས་པའི་བདུད་བཅོམ་པའོ། ། དེ་ལྟར་ཉོན་མོངས་པ་མེད་པས་གང་གིས་ཀྱང་བར་དུ་གཅོད་པར་མི་ནུས་པར་ལྷའི་བུའི་བདུད་བཅོམ་པའོ། ། བར་ཆད་མེད་པས་ཚེ་ལ་དབང་ཐོབ་པས་འཆི་བདག་གི་བདུད་བཅོམ་པའོ། ། འཆི་བ་མེད་པས་ཉིང་མཚམས་མི་སྦྱོར་བས་ཕུང་པོའི་བདུད་བཅོམ་པའོ། ། དེ་ལྟར་བདུད་བཞི་བཅོམ་པས་ན་བཅོམ་པའོ། ། དེ་ལྟར་ཡང་རྡོ་རྗེ་རྩེ་མོ་ལས། ཇི་ལྟར་ལས་དང་དེ་བཞིན་སྐྱེ། ། ཉོན་མོངས་ཤེས་བྱའི་སྒྲིབ་དེ་བཞིན། །
མི་མཐུན་ཕྱོགས་ཀྱི་ཆོས་རྣམས་གང༌། ། དེ་བཅོམ་པས་ན་བཅོམ་ལྡན་བརྗོད། ། ཅེས་སོ། ། ཡང་བྷ་ག་ཨྃ་ས་ཞེས་བྱ་བའི་སྒྲས་དྲངས་ན་ལྡན་པར་འགྱུར་ཏེ། དེ་ནི་དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པའོ། ། འདི་ལྟར་དབང་ཕྱུག་ཕུན་སུམ་ཚོགས་པ་ནི། སྟོན་པ་འདི་ལ་འཇིག་རྟེན་ན་ལྷ་དང་བདུད་དང་ཚངས་པ་ལ་སོགས་པ་གང་གིས་ཀྱང་ཆོས་དང་མཐུན་པར་རྒོལ་བ་མེད་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་ཡོན་ཏན་ནོ། ། གཟུགས་བཟང་བ་ནི་བ་སྤུའི་ཁུང་བུ་གཅིག་ལ་བསྐལ་པར་བལྟས་ཀྱང་ཆོག་མི་ཤེས་པ་སྟེ་བཟོད་པའི་ཕ་རོལ་ཏུ་ཕྱིན་པའི་ཡོན་ཏན་ནོ། ། གྲགས་པ་ནི་གདུལ་བྱ་གང་ན་གནས་པ་དེ་དག་གི་ཡིད་ཚིམ་པར་མཛད་པ་སྟེ།
བདག་ཅག་ལྷ་རྣམས་ཀྱི་སྟོན་པ་ཞེས་བྱ་བ་ལ་སོགས་པ་ལྟ་བུ་སྟེ་ཚུལ་ཁྲིམས་མཐར་ཕྱིན་པའི་ཡོན་ཏན་ནོ། ། དཔལ་ནི་ཞིང་ཁམས་དང་འཁོར་གྱི་ཚད་གཟུང་བར་མི་ནུས་པ་སྟེ། སྦྱིན་པ་མཐར་ཕྱིན་པའི་ཡོན་ཏན་ནོ། ། ཡེ་ཤེས་ནི་སྐད་ཅིག་གཅིག་གིས་ཁོང་དུ་ཤེས་བྱའི་དཀྱིལ་འཁོར་མཐའ་དག་གི་ཇི་ལྟ་བ་དང༌། ཇི་སྙེད་པ་མཁྱེན་པ་སྟེ་བསམ་གཏན་མཐར་ཕྱིན་པའི་ཡོན་ཏན་ནོ། ། བརྩོན་འགྲུས་ཕུན་སུམ་ཚོགས་པ་ནི་སྐད་ཅིག་མ་གཅིག་ལ་གདུལ་བྱ་ནམ་མཁའི་མཐས་ཁྱབ་པ་ཐམས་ཅད་ཀྱི་སྐལ་པ་དང་འཚམ་པར་དོན་མཛད་པ་སྟེ། བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཐར་ཐུག་པའི་ཡོན་ཏན་ནོ། ། དེ་ལྟར་དབང་ཕྱུག་དྲུག་ལ་ལྡན་པར་ཡང་གསུངས་པ། དབང་ཕྱུག་དང་ནི་གཟུགས་བཟང་དང༌། ། དཔལ་དང་གྲགས་དང་ཡེ་ཤེས་དང༌། །
བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་རྣམས་ལ་ལྡན་ཞེས་བྱ། ། ཞེའོ། ། དེ་ལྟར་ན་བཅོམ་ལྡན་ནོ། ། འདས་ཞེས་བྱ་བའི་སྒྲ་ནི་འཇིག་རྟེན་གྱི་ལེགས་ལྡན་ལས་ཁྱད་པར་དུ་འདས་པར་བྱ་བའི་ཕྱིར་བོད་ཀྱི་རྒྱལ་པོས་བླ་ཐབས་སུ་བསྣན་པའོ། ། དེ་ལྟ་བུའི་བཅོམ་ལྡན་འདས་སྟོན་པ་འདི་ནི་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་སྐུའོ། ། དེའང་རྣམ་པ་ཞལ་གསུམ་པ་ཕྱག་དྲུག་པའི་སྐུར་བསྟན་ནས་གསུངས་སོ། ། དེ་ལྟར་ཡིན་པར་ཅིས་ཤེས་ན་སྔོན་བྱུང་གི་རྣམ་པར་འཕྲུལ་པར་གང་བསྟན་པ་དེ་ནི་རྗེས་འཇུག་གི་མངོན་པར་རྟོག་པ་ལ་ཡང་དེ་གཙོར་སྟོན་ཏོ། ། དེ་བས་ན་རྒྱུད་འདིར་རྡོ་རྗེ་དབྱིངས་ཀྱི་དཀྱིལ་འཁོར་གཙོ་བོ་ཡིན་ཏེ། དེ་ནས་དཀྱིལ་འཁོར་ཆེན་པོ་མཆོག །
ཡང་དག་རབ་ཏུ་བཤད་པར་བྱ། ། ཞེས་པ་དང༌། སྔོན་བྱུང་གི་རྣམ་འཕྲུལ་དེ་ལྟ་བུ་ཡིན་པར་ཡང་རྡོ་རྗེ་དབྱིངས་དང་འདྲ་བས་ན། རྡོ་རྗེ་དབྱིངས་ཞེས་བྱ་བར་བརྗོད་ཅེས་འཆད་པ་དང༌། རྒྱུད་ཕྱི་མ་ལས་ཀྱང་གཙོར་བསྟན་ཏོ། ། དེ་བས་ན་རྡོ་རྗེ་དབྱིངས་ཀྱི་དཀྱིལ་འཁོར་གྱི་གཙོ་བོ་ནི་མི་བསྐྱོད་པའི་ས་མནན་པའི་རྡོ་རྗེ་སེམས་དཔའ་ཞལ་གསུམ་ཕྱག་དྲུག་པའོ། ། སྟོན་པ་ཕུན་སུམ་ཚོགས་པའོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ཞེས་བྱ་བ་འདི་རྣམས་ནི་སྟོན་པའི་ཆོས་ཡིན་པར་བླ་མ་དག་གསུང་ལ་རྣམ་བཤད་བྱེད་པ་ཕལ་ཆེར་གྱིས་ནི་གནས་ཀྱི་ཁྱད་པར་དུ་འཆད་དོ། ། དེ་ལ་སྟོན་པའི་ཁྱད་པར་དུ་སྦྱར་ན་དེ་བཞིན་གཤེགས་པ་ནི་ཆོས་ཀྱི་སྐུ་དེ་བཞིན་ཉིད་དུ་གཤེགས་པ་དང་གཟུགས་ཀྱི་སྐུ་དེ་བཞིན་ཉིད་ལས་གཤེགས་པའི་ཕྱིར་རོ། ། ཐམས་ཅད་ནི་མ་ལུས་པ་སྟེ།
རྣམ་པར་སྣང་མཛད་ལ་སོགས་པའི་དབྱེ་བ་བསམ་གྱིས་མི་ཁྱབ་པ་གཟུང་ངོ༌། ། དེ་དག་གི་སྐུ་དང་གསུང་དང་ཐུགས་ཞེས་བྱ་བ་ནི་དེ་བཞིན་གཤེགས་པ་རྣམས་ཀྱི་བསྡུ་བ་གསང་བ་འདི་གསུམ་དུ་བསྡུ་བའི་ཕྱིར་རོ། ། ཡང་ན་སྐུ་ནི་མཚན་དཔེ་འབར་བའོ། ། གསུང་ནི་དབྱངས་ཀྱི་ཡན་ལག་དྲུག་ཅུའོ། ། ཐུགས་ནི་ཇི་ལྟ་བ་དང་ཇི་སྙེད་པ་མཁྱེན་པའོ། ། དེ་རྣམས་ཀྱི་སྙིང་པོ་ནི་དེ་རྣམས་ལས་མཆོག་ཏུ་གྱུར་པའི་དེ་རྣམས་ཉིད་མི་ཕྱེད་ཅིང་དེ་རྣམས་ཀྱི་འབྱུང་ཁུངས་སུ་གྱུར་པའི་ཕྱིར་རྡོ་རྗེ་འཆང་ཆེན་པོ་ཉིད་ལ་བྱའོ། ། དེ་དག་གནས་ལྟར་བཤད་ན་བཅོམ་ལྡན་འདས་དེ་གང་ན་བཞུགས་སྙམ་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོར་གྱུར་པ་རྡོ་རྗེའི་ངོ་བོ་ཉིད་བཙུན་མོའི་བྷ་ག་དེ་ལ་བཞུགས་ཞེས་བྱའོ། ། དེ་ལ་སྙིང་པོ་ནི་སྐུ་གསུང་ཐུགས་ཀྱི་འབྱུང་གནས་སུ་གྱུར་པའམ་བཅུད་དེ་ཆོས་ཀྱི་དབྱིངས་ཏེ། དེ་མཚོན་པར་བྱེད་པའི་བརྡར་ལོངས་སྤྱོད་རྫོགས་པའི་སྐུའི་བཞུགས་གནས་གྲུ་གསུམ་པ་སྟེ།
རིག་མའི་སྐྱེས་བུ་རྡོ་རྗེ་ཅན། ། ལོངས་སྤྱོད་བཞི་དང་ཡང་དག་ལྡན། ། སྐུ་གསུང་ཐུགས་ཀྱི་དབྱེ་བ་ཡིས། ། གྲུ་གསུམ་རྣམས་སུ་བསྒོམ་པར་བྱ། ། ཞེས་འདུས་པའི་རྒྱུད་ཕྱི་མ་ལས་སོ། ། དེ་ཉིད་རྡོ་རྗེ་དང་འདྲ་བས་རྡོ་རྗེ་སྟེ། རྡོ་རྗེ་གང་གིས་ཀྱང་མི་ཕྱེད་པ་ལྟར་གྲུ་གསུམ་པ་དེ་ཉིད་ཀྱང་ནམ་མཁའི་རང་བཞིན་ཡིན་པས་སོ། ། དེ་ཉིད་བཙུན་མོའི་སྟེ་སངས་རྒྱས་ཐམས་ཅད་ཀྱིས་བསྟེན་པར་བྱ་བའོ། ། བྷ་ག་ནི་དེ་ཉིད་ལོངས་སྤྱོད་པར་བྱ་བའི་ཕྱིར་ཏེ། གང་ལ་གཙོ་བོ་སྤྱོད་གྱུར་པའི། །
ཁྱིམ་ནི་བྷ་ག་ཞེས་སུ་གསུངས། ། ཞེས་འཆད་པར་འགྱུར་རོ། ། ཡང་ན་སྙིང་པོ་དེ་གང་ཡིན་ཞེ་ན། རྡོ་རྗེ་བཙུན་མོའི་བྷ་གའོ། ། དེ་ལ་རྡོ་རྗེ་ནི་རིགས་ལྔའོ། ། དེའི་བཙུན་མོ་ནི་སྤྱན་ལ་སོགས་པའོ། ། དེའི་བྷ་ག་ནི་དེ་དག་གི་ཉེར་གནས་ཏེ། དེར་རྣམ་རྟོག་འཇོམས་པས་བྷ་གའོ། ། དེ་བས་ན་སྙིང་པོ་དེ་བྷ་གའི་དབྱིབས་སུ་གནས་ཞེས་བྱ་བའི་དོན་ཏོ། ། དེ་བས་ན་སྐུ་གསུང་ཐུགས་སྙིང་པོའི་ཕྱིར་གྲུ་གསུམ་ཟུར་བཞི་པའོ། །
ས་དང་པོ་ལ་སོགས་པའི་ཡོན་ཏན་གོང་ནས་གོང་དུ་ཡངས་པས་གདེངས་ཁ་གྱེན་ལ་ཕྱོགས་པའོ། ། ཐབས་ཤེས་རབ་ཟུང་དུ་ཆུད་པས་ཕྱི་དཀར་ལ་ནང་དམར་བའོ། ། དེ་ལྟ་བུའི་ཆོས་འབྱུང་གི་ནང་ན་གཞལ་ཡས་ཁང་གི་ནང་ན་བཞུགས་ཞེས་བྱའོ། ། གལ་ཏེ་གཞལ་ཡས་ཁང་གི་ནང་ན་བཞུགས་པ་ཅིས་ཤེས། བརྟག་པ་གསུམ་པ་དངོས་ལས། རྡོ་རྗེ་དབྱིངས་དང་འདྲ་བས་ན། ། ཞེས་བྱ་བ་དང༌། གྲུ་བཞིར་བགྱི་ཞིང་སྒོ་བཞི་དང༌། ། ཞེས་བྱ་བ་ལ་སོགས་པ་འབྱུང་བས། སྔོན་བྱུང་བཞིན་རྗེས་འཇུག་ཀྱང་བསྒོམས་པས་ན་ཚུལ་འདིས་ཤེས་པར་འགྱུར་རོ། །
ཡང་འདིར་མ་སྨོས་ཀྱང་ཤེས་པའི་ཚུལ་གཞན་ཡང་ཡོད་དེ། རྒྱལ་པོ་ཡུལ་འཁོར་ན་བཞུགས་ཞེས་བརྗོད་ཀྱང་ཁང་བཟངས་ན་བཞུགས་པར་ཤུགས་ལ་ཤེས་པ་བཞིན་ནོ་ཞེས་སྔོན་གྱི་སློབ་དཔོན་དག་གསུངས་སོ། ། གལ་ཏེ་རྣལ་འབྱོར་གྱི་རྒྱུད་ལ་སོགས་པ་ནས་འབྱུང་བ་ལྟར་གཞལ་ཡས་ཁང་མི་སྨོས་པར་བཙུན་མོའི་བྷ་ག་སྨོས་པ་ཅི་ཡིན་སྙམ་ན། བདེན་མོད་འདོད་ཆགས་ཅན་རྗེས་སུ་གཟུང་བའི་ཕྱིར་ཏེ། བྷ་ག་བཅོམ་ལྡན་སངས་རྒྱས་ཏེ། ། དེས་ནི་འདོད་ཆགས་སུན་མི་དབྱུང༌། ། གཞན་ནི་དམ་ཚིག་གསུམ་པོ་རྣམས། ། འདི་ཉིད་ཀྱི་ནི་ནང་དུ་འདུས། ། ཞེས་གཉིས་མེད་མཉམ་པའི་རྒྱུད་ལས་གསུངས་པ་ལྟ་བུའོ། ། དེའང་དེ་ལྟ་བུའི་གནས་ནས་འཕོ་བ་མེད་པར་བཞུགས་སོ་ཞེས་བྱ་སྟེ།
གནས་ཕུན་སུམ་ཚོགས་པ་བསྟན་ཏོ། ། འཁོར་ཕུན་སུམ་ཚོགས་པ་གང་གིས་བསྟན་སྙམ་ན། བདག་གིས་ཞེས་བྱ་བའི་ཤུགས་ལ་ཤེས་ཏེ། དེ་བཞིན་གཤེགས་པའི་འཁོར་ནི་ཏིལ་གྱི་གང་བུ་ཙམ་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ། རྣལ་འབྱོར་མ་རི་རབ་ཀྱི་རྡུལ་ཕྲ་རབ་དང་མཉམ་པ་རྒྱུད་ཡོངས་སུ་དག་པ་ལྷ་དང་མིའི་འཁོར་ཚད་མེད་པ་དང་བཅས་པའི་ནང་དུ་ཐོས་སོ་ཞེས་བྱའོ། ། འཁོར་གྱི་གྲངས་དེ་རྣམས་གང་ལས་ཤེས་ན། མཚན་གྱི་སྐབས་ན་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ་ཞེས་པ་དང༌། བརྟག་པ་དྲུག་པར་བདག་མེད་མ་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པ་ཞེས་བྱ་བ་དང༌། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཞེས་བྱ་བ་དང༌། རྗེས་སུ་ཡི་རང་བའི་མདོས་ཤེས་པར་འགྱུར་རོ། །
གལ་ཏེ་འཁོར་རྒྱས་པ་རྒྱུད་གཞན་ནས་འབྱུང་བ་ལྟར་མི་སྨོས་པ་ཅི་ཞེ་ན། དེ་ནི་རྩ་བའི་རྒྱུད་རྒྱས་པ་གཞན་དུ་སྨོས་ལ་འདི་ནི་ཕྱི་མའི་རྒྱུད་དཀའ་བ་གཅོད་པ་ཡིན་པས་མ་སྨོས་སོ། ། འཁོར་ཕུན་སུམ་ཚོགས་པ་སྟེ་ལྔ་པའོ། ། དེ་ལྟར་ན་ཆོས་ཕུན་སུམ་ཚོགས་པ་རྒྱུད་ཀྱི་རྒྱལ་པོ་འདི་སྟོན་པ་བཅོམ་ལྡན་འདས་རྡོ་རྗེ་འཆང་ཆེན་པོ་ལས། གནས་བཙུན་མོའི་བྷ་གར། དུས་གཅིག་གི་ཚེ་ན། འཁོར་འདི་རྣམས་ཀྱི་དབུས་སུ་བདག་གིས་ཐོས་ཞེས་བྱ་བའི་དོན་ཏོ། ། དེ་ལྟར་མ་འོངས་པ་རྣམས་ལ་ངེས་པ་སྐྱེད་པར་བྱེད་པ་ནི་གླེང་གཞིའོ། ། དེ་དག་གིས་ནི་གླེང་གཞིའི་ཚིག་ཡན་ལག་གི་དོན་དང་ཡི་གེའི་དོན་གྱི་སྒོ་ནས་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་དུ་བཤད་པ་སྟེ། ཡི་གེ་ཐད་སོའི་དོན་ཏེ་དྲང་དོན་གྱི་བཤད་པའོ། །
ཡང་དག་པར་ངེས་པའི་དོན་དུ་ན་གླེང་གཞི་ཡི་གེ་བཞི་ཅུ་པོ་དེའང་སྡུད་པར་བྱེད་པས། སྨྲས་པ་མ་ཡིན་གྱི་རྡོ་རྗེ་འཆང་ཆེན་པོ་ཉིད་ཀྱི་ཞལ་ནས་གསུངས་སོ། ། དེ་ལྟ་མ་ཡིན་ན་དང་པོ་དངོས་སུ་གླེང་གཞིའི་བཤད་པ་བྱས་པ་ཇི་ལྟར་བཤད་པར་བྱ། གཞན་ཡང་རྒྱུད་སྡེ་མང་པོར་གླེང་གཞི་བཤད་པ་དེ་འགྲིག་པར་ག་ལ་འགྱུར། དེ་བས་ན་དཔལ་གསང་བ་གྲུབ་པ་ལས། འདི་སྐད་ཐོས་པའི་ཚིག་གང་དང༌། ། བཞུགས་ཞེས་བྱ་བའི་ཚིག་གནས་པ། ། ཐུགས་ཀྱི་རྡོ་རྗེའི་བདག་ཉིད་ཀྱིས། ། སངས་རྒྱས་ཀུན་ལ་བསྟན་པ་ཡིན། ། ཞེས་ལེགས་པར་གསུངས་སོ། །
འོ་ན་ཐོས་པ་ཞེས་འབྱུང་བས་སྟོན་པ་ཐོས་སྒྲོགས་སུ་མི་འགྱུར་རམ་ཞེ་ན། ཐོས་པ་ཞེས་བྱ་བ་ནི་རྟོགས་པ་ལ་སོགས་པ་དོན་དུ་མ་ལ་འཇུག་པ་ཡིན་ན་རྣ་བས་ཐོས་པ་ཁོ་ན་ལ་ཇི་ལྟར་སྦྱར། གལ་ཏེ་དེ་ལྟར་ན་ཕུན་སུམ་ཚོགས་པ་ལྔའི་གླེང་གཞི་མ་ཡིན་པར་འགྱུར་སྙམ་ན་མི་འགྱུར་ཏེ། གླེང་གཞི་ཞེས་བྱ་བ་ནི་ཆོས་འབྱུང་བའི་རྒྱུ་ཡིན་ན། དེ་ནི་སྟོན་པའི་བཀའ་ཁོ་ན་ལ་ཡོད་དེ། དེ་ནི་རྟོགས་པའི་ཆོས་ཐམས་ཅད་འབྱུང་བའི་རྒྱུ་ཡིན་པའི་ཕྱིར་རོ། ། དེ་བས་ན་འདིར་རྒྱུད་ཀྱི་ལུས་རྣམ་པར་གཞག་པའི་དབང་དུ་བྱས་ནས་ངག་ཐོག་མར་བསྟན་ཏོ། ། དེ་ལ་རེ་ཞིག་བསྐྱེད་པའི་རིམ་པ་ལྟར་བཤད་ན་འདི་སྐད་ཅེས་པས་ནི་མངོན་པར་རྟོགས་པ་མ་ཚང་བ་མེད་པ་སྟེ། སྔོན་དུ་འགྲོ་བ་ཚོགས་བསགས་པ་དང༌། དངོས་གཞི་ཏིང་ངེ་འཛིན་གསུམ་རྫོགས་པར་བྱེད་པ་དང་བཅས་པ་མ་ལུས་པར་བསྟན་ཏོ། །
ཐོས་པ་ནི་བསོད་ནམས་ཀྱི་ཚོགས་སོ། ། དུས་གཅིག་ནི་ཡེ་ཤེས་ཀྱི་ཚོགས་སོ། ། དེར་རྡོ་རྗེ་བཙུན་མོའི་བྷ་ག་ནི་ཆོས་འབྱུང་བསྒོམ་པ་སྟེ། དེའི་སྔོན་དུ་སྲུང་འཁོར་བསྒོམ་པ་དང༌། གཞལ་ཡས་ཁང་བསྐྱེད་པ་དང་བཅས་པའོ། ། དེར་སྐྱེད་ཆོག་གི་རིམ་པས་གཙོ་བོ་བསྐྱེད་པ་ནི། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་ནི། སྐུའི་རིགས་ཀྱི་ལྷ་རྣམས་སོ། ། གསུང་ནི་གསུང་གི་རིགས་རྣམས་སོ། ། ཐུགས་ནི་ཐུགས་ཀྱི་རིགས་རྣམས་སོ། །
སྙིང་པོ་ནི་རྡོ་རྗེ་འཆང་གི་རིགས་རྣམས་སོ། ། དེ་བཞིན་གཤེགས་པ་ཐམས་ཅད་ནི། རིགས་ལྔས་བསྡུས་པའི་ལྷ་རྣམས་སོ། ། དེར་འཁོར་བསྐྱེད་པ་ནི་བདག་གི་ཞེས་བྱ་བས་བསྟན་ཏོ། ། ཡེ་ཤེས་པ་གཞུག་པ་དང༌། བྱིན་གྱིས་བརླབ་པ་དང༌། དབང་བསྐུར་བ་དང༌། ཡན་ལག་རྫོགས་བྱེད་མཐའ་དག་ནི་འདི་སྐད་ཅེས་བྱ་བའི་ཤུགས་ལ་ཤེས་སོ། ། དེ་ལྟར་ན། ཚོགས་གཉིས་སྔོན་དུ་སོང་བའི་དུས་སུ་གནས་སྲུང་འཁོར་གྱི་ནང་གི་གཞལ་ཡས་ཁང་དུ།
སྟོན་པ་མཆོག་བསྒྲུབ་པའི་དཀྱིལ་འཁོར་བཅུ་གཉིས་ཀྱི་གཙོ་བོ་རྣམས་ལ་འཁོར་དེ་དག་གི་འཁོར་གྱི་དབུས་སུ། ཆོས་བསྐྱེད་པའི་རིམ་པ་ཡན་ལག་དང་བཅས་པ་བསྟན་ཏོ། ། ཞེས་བྱའོ། ། འདིས་ནི་འོག་ནས་ཀྱི་བུམ་པའི་དབང་འཁོར་དང་བཅས་པ་དང༌། བསྐྱེད་པའི་རིམ་པ་དང༌། དེའི་ཡན་ལག་བཟླས་པ་དང༌། གཏོར་མ་དང༌། རབ་གནས་དང༌། སྦྱིན་སྲེག་དང༌། དམ་ཚིག་དང༌།
ལས་ཀྱི་ཚོགས་སུ་བཅས་པ་མཐའ་དག་གི་ལུས་རྣམ་པར་གཞག་པར་འགྱུར་རོ། ། གླེང་གཞིའི་ཚིག་ལ་མན་ངག་གི་དོན་གྱི་བཤད་པའི་སྒོ་ནས་བསྐྱེད་པའི་རིམ་པ་སྤྱིའི་དོན་དུ་བཤད་པའོ། ། གཞན་ཡང་གླེང་གཞིའི་ཚིག་རང་བྱིན་གྱིས་བརླབ་པའི་སྦས་པ་ལྟར་བཤད་ན། ཨེ་བྃ་མ་ཡ་ཡི་གེ་བཞིས་དབྱིབས་མཐུན་པའི་སྒོ་ནས་རྟེན་འཁོར་ལོ་བཞི་བཤད་དེ། ཨེ་སྤྲུལ་པའི་འཁོར་ལོ་སྟེ་རྩ་མདུད་གྲུ་གསུམ་པའི་ཕྱིར་རོ། ། བྃ་ནི་སྙིང་ག་ཆོས་ཀྱི་འཁོར་ལོ་སྙིང་དང་འདྲ་བས་སོ། ། མ་ནི་མགྲིན་པ་ལོངས་སྤྱོད་དེ་མའི་མིག་དང་འདྲ་བས་སོ། ། ཡ་ནི་སྤྱི་བོ་བདེ་ཆེན་ཏེ་ཐོད་པ་ཡའི་དབྱིབས་འདྲ་བས་སོ། ། འདི་དག་ལ་ཆོས་བཅུ་བཅུ་སྟེ་འོག་ནས་འཆད་དོ། ། ཡང་སྐུ་དང་གསུང་དང་ཐུགས་ནི་འཁོར་ལོ་བཞི་པོ་ཉིད་ལའང་སྦྱར་ན།
ཡང་སྐུ་ནི་ར་ས་ནཱའོ། ། གསུང་ནི་ལ་ལ་ནཱའོ། ། ཐུགས་ནི་ཨ་བ་དྷཱུ་ཏཱིའོ། ། སྙིང་པོ་ནི་ལྟེ་བའི་ཨའོ། ། དེ་ཉིད་ཞུ་བ་དང་བདེ་བ་ཐམས་ཅད་ཀྱིས་བསྟེན་པར་བྱ་བས་ན་བཙུན་མོའོ། ། བྷ་ག་ནི་སྣ་ཚོགས་མདུད་པ་གྲུ་གསུམ་མོ། ། དེ་ལྟར་འཁོར་ལོ་བཞི་རྩ་གསུམ་དང་བཅས་པའོ། ། དེ་ནས་གཞང་ཁའི་རླུང་དང་སུམ་མདོའི་མེ་གསལ་བར་བྱས་ལ། བླ་མའི་མན་ངག་གིས་ཡི་གེ་བཀོད་དེ། དེར་རླུང་གིས་མེ་སྦར་ཏེ་དེས་ཨྃ་འབར་ནས།
དེའི་མེ་རོ་མ་ནས་སོང་ནས་རང་གི་འཁོར་ལོ་བཞི་བསྲེགས་ཏེ། སྣ་བུག་ནས་འཐོན་ནས། ཏ་ཐཱའི་འཁོར་ལོ་བཞི་བསྲེགས་པའི་བར་ནི་སྡུག་བསྔལ་གྱི་དུས་སོ། ། དེ་ནས་དེ་བཞིན་གཤེགས་པའི་བདུད་རྩི་ཁྱེར་ཏེ་འོངས་པ་སྣ་བུག་གཡོན་ནས་ཞུགས་ཏེ། རྐྱང་མ་ནས་འོངས་ནས་ལྟེ་བར་སླེབ་བའི་བར་ནི་བདེ་བའི་དུས་སོ། ། དེ་ནས་དབུ་མ་ནས་འབར་ཏེ་ཧྃ་ལ་ཕོག་པས་ཧྃ་ལས་བྱང་སེམས་འཛག་པ་ནི་སྲུ་སྟེ་སྲ་བ་དྷཱ་ཏུའོ། ། དེར་འབར་འཛག་རྩེ་སྤྲད་པའི་ཚེ་བདེ་ཆེན་རྒྱས་པ་ནི་ཏ་བིསྟཱ་རའོ། ། དེ་རྣམས་ནི་བསམ་གྱིས་མི་ཁྱབ་པའི་དུས་སོ། ། གཅིག་ནི་རྣམ་རྟོག་གི་ཟླ་མེད་པས་སོ། ། དུས་དེར་རང་བྱུང་གི་ཡེ་ཤེས་ཐོབ་པ་ནི་བཅོམ་ལྡན་ཏེ་རྣམ་རྟོག་བཅོམ་ཞིང་བདེ་ཆེན་དང་ལྡན་པའོ། །
ལྟེ་བར་ཡང་ནས་ཡང་དུ་བྱོན་ཅིང་གཤེགས་པས་ཏ་ཐཱ་ག་ཏའོ། ། ཐམས་ཅད་ནི་ལུས་ཐམས་ཅད་ཀྱི་དྭངས་མའོ། ། སྐུ་ཞུ་བ་གསུང་བདེ་བ་ཐུགས་མི་རྟོག་པ་སྙིང་པོ་རང་རིག་པའོ། ། རྡོ་རྗེ་ནི་རྟོག་པས་མི་ཕྱེད་པའོ། ། བཙུན་མོ་ནི་བདེ་བ་བསྐྱེད་པའི་ཕྱིར་རོ། ། བྷ་ག་ནི་རྣམ་པར་རྟོག་པ་བཅོམ་པའོ། ། བཞུགས་སོ་ཞེས་བྱ་བ་ནི་སྟོན་པ་རང་བྱུང་གི་ཡེ་ཤེས་ཆོས་བཞི་ལྡན་སྟེ་གནས་རྩ་དང་འཁོར་ལོ་ལས་ཁྱད་པར་དུ་ལྟེ་བར། འཁོར་ཁམས་དྭངས་མས་བསྐོར་ཏེ་བསམ་གྱིས་མི་ཁྱབ་པའི་དུས་སུ་ཆོས་རང་བྱིན་གྱིས་བརླབ་པའི་ཆོས་གསུངས་པས་བཞུགས་སོ་ཞེས་བྱ་སྟེ། མདོར་ན་རང་བྱིན་བརླབ་སྔོན་འགྲོ་གསང་བའི་དབང་དང་དེའི་ཡན་ལག་རླུང་དང་རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་དང་བཅས་པའི་ལུས་རྣམ་པར་གཞག་པའོ། ། གླེང་གཞིའི་ཚིག་འཆར་ལུགས་གསུམ་ཀའི་སྒོ་ནས་རང་བྱིན་རླབས་ཀྱི་སྦས་པ་ལྟར་བཤད་པའོ། །
གཞན་ཡང་རྡོ་རྗེའི་ཚིག་དེ་དཀྱིལ་འཁོར་འཁོར་ལོའི་སྦས་པ་ལྟར་བཤད་ན། ཨེས་ནི་ཤེས་རབ་ལྷར་བསྐྱེད་པ་དང་དེའི་བྷ་ག་པདྨར་བསྐྱེད་པའོ། ། མཛེས་པའི་སྤྱི་བོ་ནི་བྃ་མོ། ། ཡང་བྃ་ནི་ཐབས་ལྷར་བསྐྱེད་པ་དང་དེའི་རྡོ་རྗེ་ཧཱུྃ་ལས་བསྐྱེད་པའོ། ། འདོམས་གྲུ་གསུམ་ནི་ཨེའོ། ། མ་ནི་མ་ཧཱ་རཀྟ་སྟེ། འདོད་ཆགས་ཆེན་པོ་དགའ་བ་བཞིའི་རིམ་པར་བྱས་པའོ། ། ཡ་ནི་བཱ་ཡུ་སྟེ་དལ་བར་རྒྱུ་བའི་རླུང་གིས་བྱང་ཆུབ་སེམས་དབང་གི་གནས་སུ་མངོན་དུ་བྱེད་པའོ། ། བསྲུབས་པ་ལས་བྱང་སེམས་འཛག་པ་ནི་སྲུ་སྲ་བ་དྷཱ་ཏུའོ། ། དེ་ལས་བདེ་བ་རྒྱས་པ་ནི་ཏ་བིསྟཱ་རའོ། །
དུས་ནི་དགའ་བ་དང་མཆོག་དགའ་སྟེ་བདེ་བའི་དུས། དགའ་བྲལ་སྡུག་བསྔལ་གྱི་དུས། མཚན་བྲལ་བསམ་གྱིས་མི་ཁྱབ་པའི་དུས་སོ། ། གཅིག་ནི་རྣམ་རྟོག་གི་ཟླ་མེད་པའོ། ། བཅོམ་ལྡན་ནི་ཞུ་བདེ་ལྷན་སྐྱེས་ཡེ་ཤེས་ཆོས་བཞི་ལྡན་སྟེ། བཅོམ་པ་ནི་རྣམ་རྟོག་བཅོམ་པའོ། ། ལྡན་པ་ནི་བདེ་ཆེན་གྱི་སྐལ་ལྡན་ནོ། ། དབང་གི་གནས་སུ་བྱོན་ཞིང་གཤེགས་པས་ན་ཏ་ཐཱ་ག་ཏའོ། ། ཐམས་ཅད་ནི་ལུས་ཀུན་གྱི་དྭངས་མའོ། ། སྐུ་གསུང་ཐུགས་སྙིང་པོ་ནི་ཞུ་བདེ་མི་རྟོག་པ་རང་རིག་པ་གསལ་བའོ། །
རྡོ་རྗེ་ནི་རིགས་ལྔའི་བསྒྲུབ་པའོ། ། དེས་བསྟེན་པར་བྱ་བ་ཡིན་པས་ན་བཙུན་མོ་སྟེ་བྲམ་ཟེ་མོ་ལ་སོགས་པ་སྤྱན་ལ་སོགས་པར་བསྐྱེད་པའོ། ། དེའི་བྷ་ག་ནི་དེའི་ཉེར་གནས་ཏེ་ལོངས་སྤྱོད་པར་བྱ་བའི་ཕྱིར་བྷ་ག་སྟེ། འོག་ནས་གང་ལ་གཙོ་བོ་སྤྱོད་གྱུར་པའི། ། ཁྱིམ་ནི་བྷ་ག་ཞེས་སུ་བཤད། ། ཅེས་འབྱུང་ངོ༌། ། ཡང་ན་དེ་རྟོག་པ་མེད་པ་བསྐྱེད་པས་བྷ་གའོ། ། དེ་ལྟ་བུའི་གནས་ན་སྟོན་པ་ལྷན་ཅིག་སྐྱེས་པའི་ཡེ་ཤེས་ཆོས་བཞི་ལྡན་དུ་བཞུགས་ཏེ། དུས་བསམ་གྱིས་མི་ཁྱབ་པའི་དུས་སུ་འཁོར་བདུད་རྩི་དང་འབྱུང་བ་དང་དབང་པོའི་དྭངས་མས་བསྐོར་ནས་ཆོས་དཀྱིལ་འཁོར་གྱི་འཁོར་ལོའི་ཐབས་ཀྱི་ཆོས་གསུང་ཞེས་བྱ་སྟེ། མདོར་ན་ཕྱག་རྒྱའི་རྣལ་འབྱོར་ཡེ་ཤེས་དང་བཅས་པ་མཐའ་དག་དང༌།
སྔོན་དུ་འགྲོ་བ་དབང་གསུམ་པ་དང་བཅས་པ་དང༌། དེའི་ལམ་གྱི་ཡན་ལག་ཏུ་གྱུར་པ་མཐའ་དག་གི་ལུས་རྣམ་པར་གཞག་པའོ། ། དེས་ནི་གླེང་གཞི་ལ་འཆད་ལུགས་ཀྱི་མན་ངག་གསུམ་གྱིས་དཀྱིལ་འཁོར་གྱི་ཐབས་ཀྱི་སྦས་པ་ལྟར་བཤད་པའོ། ། དེ་ལྟར་ན་ཡན་ལག་དང་ཡི་གེ་དང་མན་ངག་གི་བཤད་པ་དང་གསུམ་གྱི་སྦས་པ་གཉིས་སུ་བཤད་པའོ། ། སྦས་དོན་གྱི་བཤད་པའོ། ། དེ་ལྟར་ན་ཕ་རོལ་ཏུ་ཕྱིན་པ་སྤྱི་ལྟར་བཤད་ན། གླེང་གཞི་སྡུད་པ་པོས་སྨྲས་སོ་ཞེས་བྱ་བའི་ལུགས་ལྟར་ན་སྟོན་པའི་བཀའ་ཡིན་ཞེས་བྱ་བ་འདི་མི་རིགས་པར་འགྱུར་ལ། ཡང་ངེས་དོན་དུ་བཤད་ན་སྟོན་པའི་བཀའ་ཡིན་ནོ་ཞེས་བྱ་བ་དེ་ལྟར་ན་སྡུད་པ་པོས་བཤད་དོ་ཞེས་བྱ་བ་འདི་མི་རིགས་པར་འགྱུར་རོ་ཞེ་ན། འདིར་མཐར་ཐུག་ལྟར་ན་སྡུད་པ་པོ་དང་སྟོན་པ་ཞེས་བྱ་བའི་ཐ་དད་པ་ཅིག་ཡོད་པར་གྱུར་ན། སྐྱོན་དེ་དག་ཡོད་པར་འགྱུར་བ་བདེན་མོད་ཀྱིས།
འདི་ལ་སྟོན་པ་དང༌། སྡུད་པ་པོ་ཞེས་བྱ་བའི་ཐ་དད་པ་མི་འདོད་དེ། དཔལ་གསང་བ་གྲུབ་པ་ལས། འདི་ཡི་སྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། རྒྱུད་མཛད་པ་ནི་ཐུགས་རྡོ་རྗེ། ། གསུང་བ་པོ་དེ་བརྗོད་པའང་དེ། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། གལ་ཏེ་སྟོན་པ་དང་སྡུད་པ་ལ་སོགས་པའི་ཐ་དད་པ་མེད་ན། འོ་ན་རྡོ་རྗེ་སྙིང་པོས་ཞུ་བ་དང༌།
བཅོམ་ལྡན་འདས་ཀྱིས་ལན་བཀའ་སྩལ་པ་ལ་སོགས་པའང་མི་རིགས་ལ། བདག་གིས་ཐོས་པ་ཞེས་བྱ་བའི་སྒྲ་ཇི་བཞིན་པ་ཉིད་ཀྱང་ཇི་ལྟར་བཤད་དུ་རུང་སྙམ་ན། བདེན་མོད། འདི་དག་ཐ་དད་པ་ཡིན་ནོ་ཞེའམ། ཡང་ན་ཐ་དད་ཀྱི་སྣང་བ་ཉིད་ཀྱང་མི་འབྱུང་ཞེས་བརྗོད་ན་དེ་ལྟར་འགྱུར་ཡང༌། འདིར་ནི་ཐ་དད་པ་མ་ཡིན་པ་ལ་ཐ་དད་ཀྱི་སྣང་བ་བསྟན་པ་སྟེ། རྡོ་རྗེ་འཆང་ཆེན་པོའི་ཡེ་ཤེས་གཅིག་ཉིད་སྟོན་པ་དང༌། སྡུད་པ་པོ་ལ་སོགས་པ་སྣ་ཚོགས་སུ་སྣང་བའི་ཕྱིར་རོ། ། དེ་ལྟར་དེ་ཁོ་ན་ཉིད་ཀྱི་གསང་བ་ཞེས་བྱ་བའི་མདོ་ལས་ཀྱང༌། ཀུན་དགའ་བོ་ནི་ཕྱག་ན་རྡོ་རྗེའོ། །
ཞེས་བྱ་བ་ལ་སོགས་པ་གསུངས་པ་ལྟ་བུའོ། ། དེ་བས་ན་ཐ་དད་པའི་སྣང་བ་ཙམ་བསྟན་པ་ལ་འགལ་བ་མེད་དེ། དེ་ལ་ཐ་དད་ཉིད་དུ་འཛིན་པ་ནི་བློ་དམན་པའི་སྐྱོན་ནོ། ། འདི་སྐད་བདག་གིས་ཐོས་པའི་དུས་གཅིག་ན། ཞེས་བྱ་བ་འདི་ཉིད་ཀྱི་ཕྱིར་ཡང་ཡེ་ཤེས་ཡོངས་སུ་དག་པ་གཅིག་ཉིད་ཀྱི་སྣང་བ་ཡིན་པར་ཤེས་ཏེ། ཨེ་བྃ་ཞེས་བྱ་བའི་དོན་འདི་བདག་གིས་ཐོས་ཞེས་བྱ་སྟེ། ཐོས་པ་ནི་རྟོགས་པའོ། ། མ་རྟོགས་པར་གྲགས་པ་ཙམ་ལ་ཐོས་ཞེས་འཇིག་རྟེན་ནའང་མི་བརྗོད་དོ། ། རྟོགས་ཤིང་ཐོས་པ་དེ་གཅིག་ན་སྟེ་སྐད་ཅིག་ལའོ། ། དེ་བས་ན་སྐད་ཅིག་ལ་རྟོགས་ཤིང་ཁོང་དུ་ཆུད་པ་རྡོ་རྗེ་འཆང་ཆེན་པོ་ཉིད་མ་ཡིན་པ་གཞན་གྱིས་ག་ལ་ནུས།
དེ་བས་ན་དང་པོ་དངོས་ལས་ཀྱང་འབྱུང་བ་གཅིག་ན་ཞེས་བྱ་བ་ནི་སྐད་ཅིག་ལའོ། ། ཐོས་ཞེས་བྱ་བ་ནི་ལྷག་པར་སོན་པ་སྟེ། འདིས་ནི་རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ལ་ལྷག་པར་གནས་པའི་ཏིང་ངེ་འཛིན་རྙེད་དོ་ཞེས་བྱ་བར་སྙེགས་སོ་ཞེས་བྱ་བ་དང༌། ཡང་ན་ཐོས་ཞེས་བྱ་བ་ནི་གདུལ་བྱའི་སྐྱེ་བོའི་དབང་དུ་བྱས་ནས་ཡིན་གྱི། འཆད་པ་པོ་ཉིད་སྡུད་པར་བྱེད་པ་སྟེ། འཆད་པ་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པ་ང༌། ། དེ་དག་ཐ་དད་ཀྱི་སྣང་བ། ། གང་དུ་ཇི་ལྟར་འཚལ་བར་བགྱི། ། གང་དུ་བདེ་བ་ཆེན་པོའི་མགོན་པོ་གཅིག་ཉིད་དུ་མའི་རོ་ཞེས་བྱ་བའི་ཚིག་གིས་རོལ་པར་མཛད་དོ། །
ཞེས་འབྱུང་ངོ༌། ། ལེགས་པར་བཀའ་སྩལ་ཏོ། ། དེ་བས་ན་རྡོ་རྗེ་འཆང་ཆེན་པོ་ཉིད་ཀྱི་ཞལ་ནས་གསུངས་སོ། ། སྡུད་པ་པོས་གསུངས་པ་ལ། དེ་ཉིད་རྡོ་རྗེ་འཆང་ཆེན་པོ་དང་ངོ་བོ་གཅིག་པས་བཀའ་ཡིན་ནོ། ། ཞེས་མི་བྱ་སྟེ། འོག་ནས་གླེང་གཞི་འགྲེལ་པ་མཛད་པའི་ཕྱིར་རོ། ། དེས་ན་རྡོ་རྗེ་འཆང་གི་ཞལ་ནས་གསུངས་ཀྱང༌། དེ་ཉིད་སྡུད་པ་པོ་དང་གཅིག་ཡིན་པའི་ཕྱིར་དང༌། དེ་ཉིད་ཁ་ཅིག་ལ་སྡུད་པ་པོར་ཡང་སྣང་བས།
དྲང་བའི་དོན་གྱི་བཤད་པ་ལ་ཡང་འགལ་བ་ཡོད་པ་མ་ཡིན་ནོ། ། གལ་ཏེ་དེ་ལྟ་བུའི་སྟོན་པ་རྡོ་རྗེ་འཆང་ཆེན་པོ་དེ་ཇི་ལྟ་བུ་ཞིག གནས་ནི་གང་ན་བཞུགས། མཛད་པ་ནི་ཇི་ལྟ་བུ་ཞིག་མཛད་སྙམ་ན། བཅོམ་ལྡན་འདས་བཞུགས་སོ་ཞེས་སྨོས་ཏེ། དེ་ལ་བཅོམ་པ་དང་ལྡན་པ་ནི་བཅོམ་ལྡན་ཏེ་སྐུ་གསུམ་གྱི་བདག་ཉིད་དོ། ། དེའང་ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུའོ། ། དེ་ལ་ཆོས་ཀྱི་སྐུ་ནི།
རང་གི་གཉིས་སུ་མེད་པའི་ཡེ་ཤེས་མཚན་མ་དང་རྣམ་རྟོག་ཐམས་ཅད་དང་བྲལ་བའོ། ། དེ་གནས་གང་ན་བཞུགས་སྙམ་ན་དེ་བཞིན་གཤེགས་པ་ཐམས་ཅད་ཞེས་བྱ་བ་ལ་སོགས་པ་སྨོས་ཏེ། ཐམས་ཅད་ནི་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་དོ། ། དེ་ཐམས་ཅད་དེ་བཞིན་ཉིད་དུ་གཤེགས་པའམ་དེ་བཞིན་ཉིད་ལ་གཤེགས་པས་ན་སརྦ་ཏ་ཐཱ་ག་ཏའོ། ། དེ་དག་གི་སྐུ་དང་གསུང་དང་ཐུགས་ནི་གསང་བ་གསུམ་མོ། ། སྙིང་པོ་ནི་འབྱུང་གནས་ཏེ་ཐོག་མཐའ་མེད་པའི་བྱང་ཆུབ་ཀྱི་སེམས་སོ། ། དེ་ཉིད་མཚན་མ་དང་རྣམ་རྟོག་གིས་མི་ཕྱེད་པས་རྡོ་རྗེ་སྟེ། སྲ་ཞིང་སྙིང་པོ་ཁོང་སྟོང་མེད། ། གཅད་མེད་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པས། །
སྟོང་ཉིད་རྡོ་རྗེ་ཞེས་སུ་བརྗོད། ། ཅེས་རྡོ་རྗེ་རྩེ་མོ་ལས་སོ། ། དེ་ཉིད་ཟག་མེད་ཀྱི་བདེ་བ་སྐྱེད་པས་བཙུན་མོ་སྟེ། འོག་ནས། དེ་བཞིན་གཤེགས་པའི་བདེན་དོན་གང༌། ། བཙུན་མོ་ཉེ་བར་མཛད་པའོ། ། ཞེས་འབྱུང་ངོ༌། ། དེའི་བྷ་ག་ནི། བདེ་བ་དེ་ཟག་བཅས་མ་ཡིན་ཏེ་རྣམ་པར་རྟོག་པ་ཐམས་ཅད་འཇོམས་པས་བྷ་ག་སྟེ། འོག་ནས་ཤེས་རབ་ཀྱི་དབང་གིས་ཉོན་མོངས་པ་དང༌།
ཉེ་བའི་ཉོན་མོངས་པ་ཐམས་ཅད་འཇོམས་པའི་ཕྱིར་ཤེས་རབ་བྷ་གར་གསུངས་ཏེ། བྷ་གར་དེ་བཞིན་གཤེགས་པ་ཐམས་ཅད་དང་བཙུན་མོ་ལྷན་ཅིག་ཏུ་བཞུགས་སོ་ཞེས་འབྱུང་ངོ༌། ། དེ་བས་ན་གནས་དེར་བཞུགས་ཚུལ་ནི་དབྱིངས་དང་ཡེ་ཤེས་དབྱེར་མེད་ཀྱི་ཚུལ་གྱིས་བཞུགས་སོ། ། ལོངས་སྤྱོད་རྫོགས་པའི་སྐུ་ནི། ཡེ་ཤེས་ཀྱི་རང་བཞིན་གྱི་སྐུ། བྱང་ཆུབ་སེམས་དཔའ་ཐམས་ཅད་ཀྱི་ཆོས་ཀྱི་ལོངས་སྤྱོད་པའི་གཞིར་གྱུར་པའོ། ། དེ་ལ་ཁ་ཅིག་མཚན་དཔེ་འབར་བ་ཙམ་གྱི་སྐུའང་འདོད། ཁ་ཅིག་ཁ་སྦྱོར་བདེ་ཆེན་ལོངས་སྤྱོད་རྫོགས་པ་ཞེས་ཡན་ལག་གསུམ་ལ་བཞེད་དོ། ། འདིའི་གནས་དང་བཞུགས་ཚུལ་ནི་སྔར་དྲང་དོན་གྱི་སྐབས་བཞིན་ནོ། ། སྤྲུལ་པའི་སྐུ་ནི་ཇི་ལྟ་ཇི་ལྟར་གདུལ་བའི་ཁམས་ཡོད་པ་དེ་དང་དེའི་རྣམ་པས་དོན་མཛད་པ་གང་ཡིན་པའོ། །
དེ་གང་ན་བཞུགས་ན་རྡོ་རྗེ་བཙུན་མོའི་བྷ་ག་ལ་སྟེ་རྡོ་རྗེ་ནི་སངས་རྒྱས་རྣམས་སོ། ། བཙུན་མོ་ནི་དེས་བསྟེན་པར་བྱ་བ་སྟེ་སེམས་ཅན་གྱི་ཁམས་སོ། ། བྷ་ག་ནི་འདུལ་བའི་ཁམས་སོ། ། བཞུགས་སོ་ཞེས་བྱ་བ་ལ་བཞུགས་པའི་ཚུལ་ནི་གདུལ་བྱའི་སྐྱེ་བོ་གང་གིས་འདུལ་བ་དེའི་ཡིད་འཕྲོག་པ་སྟེ། བི། བི་ཅི་ཏྲ་ན་གདུལ་བྱའོ། ། ཛ། ཛནྨ་ན་སྐྱེ་བོའོ། ། ཧ། ཧ་ར་ན་འཕྲོག་པ་ཞེས་བྱ་སྟེ།
དང་པོ་དངོས་ལས། ཀྱེ་བཅོམ་ལྡན་འདས་བཞུགས་སོ་ཞེས་ཅི་གསུངས་པ་ལགས། བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ་གདུལ་བྱའི་སྐྱེ་བའི་ཡིད་འཕྲོག་པ་དང་ལྡན་པའོ་ཞེས་འབྱུང་ངོ༌། ། དེ་དག་གིས་ནི་ཕུན་སུམ་ཚོགས་པ་ལྔ་དབྱེར་མེད་པས་དབང་བཞི་པ་ལམ་དང་འབྲས་བུ་དང་བཅས་པའི་ལུས་རྣམ་གཞག་ཏུ་འགྱུར་རོ་ཞེས་གསུང་ངོ༌། ། དེ་ལྟར་གླེང་གཞིའི་རྡོ་རྗེའི་ཚིག་ལ་ཡན་ལག་དང་ཡི་གེའི་བཤད་ཐབས་ཀྱི་སྒོ་ནས་མཐར་ཐུག་པའི་དོན་དུ་བཤད་པའོ། ། ངེས་པའི་དོན་གྱི་བཤད་པའོ། ། དེ་ལྟར་ན་གླེང་གཞི་རྡོ་རྗེའི་ཚིག་ཡི་གེ་བཞི་བཅུ་ཐམ་པ་ལ་འཆད་ལུགས་ཀྱི་མན་ངག་ཡན་ལག་དང་ཡི་གེ་དང་མན་ངག་གི་བཤད་པས། བཤད་ཚུལ་སྔར་བཤད་དེ་རྒྱུད་ཀྱི་ལུས་རྣམ་པར་གཞག་པའོ། ། གླེང་གཞི་བཤད་ཟིན་ཏོ།། །།
བླ་མ་རྗེ་བཙུན་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། རྒྱུད་ཀྱི་ཡན་ལག་རྒྱས་པར་དབྱེ་བ་དངོས་ལ་གསུམ་སྟེ། མཚན་གྱི་དོན་གྱི་སྒོ་ནས་མདོར་བསྟན་པ་དང༌། བཤད་པར་དམ་བཅའ་བ་དང༌། རྒྱུད་ཀྱི་ལུས་རྒྱས་པ་དངོས་སོ། ། དང་པོ་ལ་ལྔ་སྟེ། དཀའ་བ་གཅོད་པའི་རྒྱུད་ཞུ་བ་ལ་སྤོབས་པ་སྐྱེད་པའི་ཕྱིར། སྟོན་པས་ལུས་ཀྱི་བརྡའི་སྒོ་ནས་གླེང་བསླང་བ་དང༌། རྒྱུད་ཀྱི་དོན་ཞུ་བ་ལ་མདོར་བསྡུས་པའི་སྒོ་ནས་གསོལ་བ་གདབ་པ་དང༌། དེ་ལ་གཏང་རག་བྱིན་ཏེ་གནང་བ་སྦྱིན་པ་དང༌།
མཚན་དོན་གྱི་ཞུ་བ་རྒྱས་པར་གསོལ་བ་དང༌། དེའི་ལན་གདབ་པའོ། ། དང་པོ་ནི། དེ་ནས་ཞེས་བྱ་བ་ལ་སོགས་པ་སྟེ། ཕུན་སུམ་ཚོགས་པ་ལྔ་ཚང་བའི་རྗེས་ལའམ། ངེས་དོན་གྱི་དབང་དུ་བྱས་ནས་གླེང་གཞིའི་ཚིག་གསུངས་པའི་རྗེས་ལ་སྟོན་པས་ལུས་ཀྱི་བརྡའི་སྒོ་ནས་གླེང་བསླང་བ་ནི། འཛུམ་པ་མཛད་དོ་ཞེས་བྱ་བའི་བར་རོ། ། ཅིའི་ཕྱིར་གླེང་སློང་བ་མཛད་སྙམ་ན་དཀའ་བ་གཅོད་པའི་རྒྱུད་ཞུ་བ་ལ་སྤོབས་པ་བསྐྱེད་པའི་ཕྱིར་རོ། ། དཀའ་བ་གཅོད་པའི་རྒྱུད་ཅེས་ཅི་ལ་བྱ་ན། སྤྱིར་བཅོམ་ལྡན་འདས་ཀྱི་རྣལ་འབྱོར་བླ་ན་མེད་པའི་རྒྱུད་རྣམས་ཀྱི་ནང་དུ་རྒྱུད་ཅེས་བྱ་བའང་གསུངས།
དེ་རྣམས་ཀྱི་གླེང་གཞིའང་གསུངས། གསང་བའང་གསུངས། ཡང་དག་པར་སྦྱོར་བ་ལས་བྱུང་བ་ཞེས་བའང་གསུངས། མཚན་ཉིད་ཅེས་བྱ་བའང་གསུངས་ན། དེ་དག་ནི་དཀའ་བའི་གནས་ཡིན་ཞིང་འདིའི་དོན་མཐའ་དག་ཤེས་པར་གྱུར་ན་རྒྱུད་ཀྱི་དོན་མ་ལུས་པ་ཤེས་པར་འགྱུར་བ་དེའི་ཕྱིར། སྟོན་པས་དེ་ལྟ་བུའི་རྒྱུད་ཞུ་བ་ལ་སྤོབས་པ་སྐྱེད་པར་མཛད་དོ། ། འཛུམ་པ་མཛད་མ་ཐག་ཏུ་ཞེས་བྱ་བ་ལ་སོགས་པས་ན་སངས་རྒྱས་ཀྱི་བྱིན་གྱི་བརླབས་ཀྱིས་དཀའ་བའི་གནས་མཐའ་དག་གཅོད་པའི་རྒྱུད་ཀྱི་མཚན་འདི་ལྟ་བུ་དང་ལྡན་པ་ཞུ་བ་གསོལ་པའོ། ། ཨེ་མའོ་ཞེས་བྱ་བ་ལ་སོགས་པས་ནི་དོན་གསུམ་པ་རྒྱུད་ཀྱི་དོན་ཞུ་བ་ལ་ངོ་མཚར་བའི་གཏང་རག་སྦྱིན་པའོ། ། དེ་ནས་རྡོ་རྗེ་སྙིང་པོ་ཞེས་བྱ་བ་ལ་སོགས་པས་ནི་མཚན་གྱི་དོན་རྒྱས་པར་ཞུ་བའོ། ། བཅོམ་ལྡན་འདས་ཀྱིས་ཞེས་བྱ་བ་ལ་སོགས་པས་ནི་དོན་ལྔ་པ་དེའི་ལན་གདབ་པ་སྟོན་ཏོ། །
དེ་ལ་གཉིས་ཏེ། མཚན་དོན་རྒྱུད་ལྟར་བཤད་པ་དང༌། སྟོན་པ་དང་དེས་གསུངས་པའི་ཆོས་ལྟར་བཤད་པའོ། ། དང་པོ་ལ་གསུམ་སྟེ། རྒྱུད་ཐམས་ཅད་ཀྱི་གླེང་གཞི་ཞེས་བྱ་བས་རྗོད་བྱེད་ཀྱི་རྒྱུད་ཐམས་ཅད་ཀྱི་བཤད་རྒྱུད་དུ་བསྟན། གསང་བ་ཞེས་བྱ་བས་དེ་རྙེད་པར་དཀའ་བ་བསྟན། ཡང་དག་པར་སྦྱོར་བ་ལས་བྱུང་བའི་མཚན་ཉིད་ཅེས་བྱ་བས་བརྗོད་བྱ་རྒྱུད་གསུམ་བསྟན་ཏོ། ། དང་པོ་ནི། རྒྱུད་དང་ཐམས་ཅད་ཅེས་བྱ་བ་ལ་སོགས་པ་སྟེ། ཐམས་ཅད་ཅེས་བྱ་བ་མ་ལུས་པ་སྟེ།
རྒྱུད་སྡེ་བཞི་ཀ་ལའང་གཟུང་དུ་རུང་མོད། ཁྱད་པར་དུ་རྣལ་འབྱོར་བླ་ན་མེད་པའི་རྒྱུད་རྣམས་ལ་བྱའོ། ། གླེང་གཞི་ནི་འབྱུང་བར་ངེས་པ་ཞེས་བྱ་བ་སྟེ། རྣལ་འབྱོར་བླ་ན་མེད་པའི་རྒྱུད་རྣམས་ཀྱི་ཐོག་མར་ཐབས་དང་ཤེས་རབ་མཚོན་པར་བྱེད་པའི་ཡི་གེ་ཨེ་བྃ་གཉིས་འབྱུང་བར་ངེས། ཡང་ཡི་གེ་འདི་དག་གིས་བསྟན་པའི་དོན་ཕུན་སུམ་ཚོགས་པ་ལྔ་འབྱུང་བར་ངེས། ཡང་སྒྲ་འདིས་ཕུན་སུམ་ཚོགས་པ་ལྔ་བསྟན་པས་མ་འོངས་པའི་སྐྱེ་བོ་རྣམས་ལ་ངེས་པ་སྟེར་བ་སྟེ། ནི་དཱ་ན་ཞེས་བྱ་བའི་དོན་ཏོ། ། ཁྱབ་འཇུག་དང་ཞེས་བྱ་བ་ལ་སོགས་པས་ནི། དེ་ལྟ་བུའི་རྒྱུད་འདི་འཇིག་རྟེན་པའི་ཆེན་པོ་རྣམས་དང༌། ཉན་ཐོས་རང་རྒྱལ་རྣམས་ཀྱིས་མངོན་དུ་མ་བྱས་ཞེས་པའོ། །
ཡང་དག་པར་སྦྱོར་བ་ནི་ཞེས་བྱ་བ་ལ་སོགས་པས་རྒྱུད་གསུམ་སྟོན་ཏེ། ཐབས་དང་ཤེས་རབ་ཀྱི་བདག་ཉིད་ཅན་ནི་རྒྱུའི་རྒྱུད་ཀྱི་དབང་དུ་བྱས་ན་རགས་པ་གཟུང་བ་དང་འཛིན་པ་ལ་སོགས་པ་སྣ་ཚོགས་སུ་སྣང་བས་ན་ཐབས་ཡིན་ལ།

དེ་ཉིད་ཀྱི་ཚེ་སྤྲོས་པའི་རང་བཞིན་ཐམས་ཅད་དང་བྲལ་བས་ན་ཤེས་རབ་ཅེས་བྱ་སྟེ། གསང་བ་འདུས་པའི་རྒྱུད་ཕྱི་མ་ལས། རང་བཞིན་མེད་པའི་རང་བཞིན་ཅན། ། ཤེས་རབ་ཅེས་ནི་བྱ་བར་གྲགས། ། ཐབས་ནི་དངོས་པོའི་མཚན་ཉིད་དོ། ། ཞེས་གསུངས་པ་ལྟ་བུའོ། ། དེ་ལས་བྱུང་བ་ཞེས་བྱ་བ་ནི། རྒྱུའི་རྒྱུད་དེ་ལྟར་གནས་པའི་བྱིན་གྱིས་བརླབས་ཀྱིས་བྱུང་བ། ལམ་སྨིན་གྲོལ་གྱི་ཏིང་ངེ་འཛིན་གསུམ་འཁོར་དང་བཅས་པ་སྟེ། དང་པོ་དབང་གི་ཡེ་ཤེས་ནས་མཐར་རྫོགས་པའི་རིམ་པའི་བར་རོ། ། དེ་ལྟར་གནས་པ་དང་གཡོ་བའི་དངོས་པོའི་རང་བཞིན་ཅན་དུ་གྱུར་པ་ནི།
ཕྱི་རོལ་གྱི་ཡུལ་རང་བཞིན་གྱིས་མ་གྲུབ་པས། བདག་གི་རྟོགས་པའི་ཡེ་ཤེས་ཀྱིས་དེ་ཐམས་ཅད་ཁ་དོག་བསྒྱུར་ཞེས་བྱ་བའི་དོན་ཏོ། ། འདིས་ཐབས་ཀྱི་རྒྱུད་མཐའ་དག་དེ་དང་མཚུངས་པར་ཤེས་པར་བྱའོ། ། མཚན་ཉིད་ཅེས་བྱ་བ་ལ་འདིས་མཚོན་པར་བྱེད་པ་ཞེས་ཐབས་ཀྱི་རྒྱུད་ལ་འགྲོའང༌། འདིས་མཚོན་པར་བྱ་བ་ཞེས་འབྲས་བུའི་རྒྱུད་ལ་སྦྱར་ཏེ། རྟོགས་པར་བྱ་བའི་དོན་ཆོས་ཀྱི་སྐུ་འདིར་སྟོན་པར་འགྱུར་རོ། ། ཡང་ན་ཞེས་བྱ་བ་ལ་སོགས་པས་མཚན་དོན་སྟོན་པ་དང༌། དེས་གསུངས་པའི་ཆོས་ལ་སྦྱར་བའི་དབང་དུ་བྱས་པ་སྟེ། དེའང་རྒྱུད་གླེང་བ་པོ་ཡིན་པས་གླེང་གཞི་སྟེ་དཔལ་རྡོ་རྗེ་སེམས་དཔའོ། ། དེའང་ཡུམ་དང་གཉིས་སུ་མེད་པར་སྦྱོར་བས་ན་ཡང་དག་པར་སྦྱོར་བའོ། །
འདིས་ནི་རྒྱུད་འདིའི་བརྗོད་པར་བྱ་བའི་དོན་ནམ། རྟོགས་པར་བྱ་བའི་དོན་བསྟན་ཏོ། ། གསང་བ་ཞེས་བྱ་བ་ལ་སོགས་པས་དེས་གསུངས་པའི་ཆོས་ཏེ། དེ་ནི་རྟོགས་བྱེད་དམ་རྗོད་བྱེད་དེ། འདིར་སྔགས་བཏུ་བ་དང་དཀྱིལ་འཁོར་དང་དབང་བསྐུར་དངོས་སུ་སྨོས་ཀྱང་དོན་གྱིས་ན་ལམ་སྨིན་གྲོལ་འཁོར་དང་བཅས་པ་མཐའ་དག་འདིས་བསྟན་པར་ཤེས་པར་བྱའོ། ། ཐབས་དང་ཤེས་རབ་ཅེས་བྱ་བ་ལ་སོགས་པས་ནི་དེ་ལྟ་བུའི་མཚན་དང་ལྡན་པའི་རྒྱུད་འདི་ནི་ཡང་དག་པར་སྦྱོར་བ་ཞེས་བྱ་བ་ཡིན་པས་ན། རྒྱུའི་རྒྱུད་དང༌། ཐབས་ཀྱི་རྒྱུད་དང༌། འབྲས་བུའི་རྒྱུད་གསུམ་ཀ་ཐབས་དང་ཤེས་རབ་གཉིས་སུ་མེད་པའི་རྒྱུད་ཡིན་པས། དེ་ནི་ངའི་བཤད་ཀྱིས་སྣོད་ཀྱི་སྐྱོན་གསུམ་སྤོངས་ལ་ཉོན་ཅིག་ཅེས་བྱ་བའི་དོན་ཏོ། །
མཚན་གྱི་དོན་བཤད་པར་དམ་བཅའ་བ་དང་བཅས་པ་བཤད་ཟིན་ཏོ། ། རྒྱུད་ཀྱི་ལུས་རྒྱས་པ་དངོས་ལ་གཉིས་ཏེ། ཐབས་དང་འབྲས་བུའི་རྒྱུད་གཙོ་ཆེ་བའི་དབང་དུ་བྱས་ནས། བརྟག་པ་དང་པོས་མདོར་བསྟན་པ་དང༌། བརྟག་པ་གཉིས་པ་ནས་བརྩམས་ཏེ་རྒྱས་པར་བཤད་པའོ། ། དང་པོ་ལ་གཉིས་ཏེ། ཐབས་ཀྱི་རྒྱུད་གཙོར་བསྟན་པ་དང༌། ཐབས་དང་འབྲས་བུ་གཉིས་ཀ་གླེང་གཞིའི་ཚིག་ལ་སྦྱར་ཏེ་བཤད་པའོ། ། དང་པོ་ལ་གཉིས་ཏེ། ཐོག་མར་བྱང་ཆུབ་ཀྱི་སེམས་བསྐྱེད་པ་དང༌།
དེའི་འོག་ཏུ་དེ་ལ་འཇུག་ཅིང་ཉམས་སུ་བླང་བའི་རིམ་པ་འབྱུང་བས་འཇུག་པ་བསྟན་པའོ། ། དེ་ལ་དང་པོར་སྟོང་ཉིད་ཅེས་བྱ་བ་ནས་རབ་ཏུ་བྱེད་པ་དང་པོ་རྫོགས་ཀྱི་བར་གྱིས་ཐོག་མར་བྱང་ཆུབ་ཀྱི་སེམས་བསྐྱེད་པ་སྟོན་ཏེ། འདི་ལ་བརྗོད་པར་བྱ་བའི་དོན་གང་ཡིན་པ་དང༌། རྗོད་བྱེད་ཀྱི་སྒྲ་གང་ཡིན་པས་འཆད་པ་དང༌། མངོན་པར་རྟོགས་པ་གང་དང་འབྲེལ་བ་དང༌། རྒྱུད་སྡེ་གཞན་གྱི་བཤད་པའི་རྒྱུད་དུ་ཇི་ལྟར་འགྲོ་བ་ཞེས་བྱ་བ་དོན་བཞིར་ཤེས་པར་བྱའོ། ། དེ་ལ་དང་པོ་ནི། རབ་ཏུ་བྱེད་པ་འདིར་ཐོག་མར་དེ་བཞིན་ཉིད་ཀྱི་དག་པ་སྟོང་པ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་ཞེས་བྱ་བ་སྟོན་ཏེ། དེ་ནི་བརྗོད་པར་བྱ་བའི་དོན་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་ཏོ། ། དེའི་འོག་ཏུ་རང་རིག་པའི་དག་པའི་སྟོང་པ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་ནི།
བརྗོད་པར་བྱ་བའི་དོན་ཐབས་གཉིས་ལ་བརྟེན་ནས་བྱུང་བའི་ཡེ་ཤེས་ཡིན་པའི་ཕྱིར་སྦས་པའི་དོན་ཡིན་ནོ། ། རྗོད་བྱེད་ཀྱི་སྒྲ་ནི་གཙོ་ཆེར་ཡན་ལག་གི་དོན་གྱིས་འཆད་ལ། ཡི་གེའི་དོན་དང་མན་ངག་གི་དོན་ཀྱང་ཅུང་ཟད་འཇུག་གོ ། མངོན་པར་རྟོགས་པ་ནི་དེ་བཞིན་ཉིད་ཀྱི་དག་པ་མཆོག་གི་དངོས་གྲུབ་ཀྱི་མངོན་པར་རྟོགས་པ་ལྔའི་དང་པོ་རྟོགས་པའི་ལྟ་བ་དང་འབྲེལ་ལ། རང་རིག་པའི་དག་པ་ནི། ལྷ་སོ་སོའི་དག་པ་བསྐྱེད་པའི་རིམ་པ་སྔོན་དུ་སོང་ནས། ལྷ་ཡེ་ཤེས་སུ་རྟོགས་པའི་དོན་དུ་རྫོགས་པའི་རིམ་པ་བསྒོམ་པ་དང་འབྲེལ་ལོ། ། མདོར་ན་ཐབས་ཀྱི་རྒྱུད་ཀྱི་མངོན་པར་རྟོགས་པ་ལས་མཆོག་གི་དངོས་གྲུབ་ཀྱི་མངོན་པར་རྟོགས་པ་འདི་བརྗོད་བྱའི་གཙོ་བོར་གྱུར་པའི་ཕྱིར་རྒྱུད་འདིར་ཐོག་མར་བསྟན་ཏོ། ། གལ་ཏེ་རབ་ཏུ་བྱེད་པ་འདིའི་མིང་བྱང་ཆུབ་ཀྱི་སེམས་བསྐྱེད་པ་ཞེས་བྱ་བ་ཡིན་ན། དེ་བཞིན་ཉིད་ཀྱི་དག་པ་དང༌།
རང་རིག་པའི་དག་པ་ལ་ཇི་ལྟར་བྱང་ཆུབ་ཀྱི་སེམས་ཞེས་བྱ་ཞེ་ན། སྤྱིར་བྱང་ཆུབ་ཀྱི་སེམས་ལ་རྣམ་པ་གཉིས་ཏེ། ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་བྱང་ཆུབ་ཀྱི་སེམས་སོ། ། དང་པོའང་འདིར། འཁོར་བའི་རྒྱ་མཚོའི་འཇིགས་པ་ལས། ། བརྒལ་བར་འགྲོ་བའི་སེམས་ཀྱིས་ནི། ། ཞེས་བྱ་བ་ལ་སོགས་པ་གསུངས་སོ། ། དེ་ལྟར་ཀུན་རྫོབ་བྱང་ཆུབ་ཀྱི་སེམས་སྐྱེ་བ་ཉིད་ལའང་སྟོང་པ་ཉིད་ཀྱི་དོན་ཤེས་དགོས་པ་དེའི་ཕྱིར། སྟོང་པ་ཉིད་ཀྱི་བྱང་ཆུབ་ཀྱི་སེམས་གསུངས་སོ། །
སྟོང་པ་ཉིད་བསྒོམ་པ་ཉིད་དོན་དམ་བྱང་ཆུབ་ཀྱི་སེམས་ཞེས་བྱ་སྟེ། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་སོགས་རྣམ་རིག་གི ། རྟོག་པ་རྣམས་ཀྱིས་མ་བསྒྲིབས་ཤིང༌། ། རྟག་ཏུ་སྟོང་ཉིད་མཚན་ཉིད་བཞེད། ། ཅེས་ཀླུ་སྒྲུབ་ཀྱིས་གསུངས་པ་ལྟ་བུའོ། ། དེ་ནི་འདིར་ཁམས་བཅོ་བརྒྱད་ལ་སོགས་པ་སྟོང་པ་ཉིད་དུ་ཐོས་བསམ་གྱི་སྒོ་ནས་ཤེས་པ་དེ་ལ་དེ་བཞིན་ཉིད་ཀྱི་དག་པ་ཞེས་བྱ་སྟེ། དེའི་བསྒོམ་པ་དང་བཅས་པ་ནི་སྤྱིའི་རྣམ་པ་ཙམ་ཡུལ་དུ་བྱེད་པས། ཕ་རོལ་ཏུ་ཕྱིན་པ་དང་ཐུན་མོང་ཡིན་ལ། དབང་ཡོངས་སུ་རྫོགས་པའི་རྣལ་འབྱོར་པ་ལ་དབང་གི་ཉམས་མྱོང་དང༌།
བླ་མ་དམ་པས་གདམས་ངག་དང་རྗེས་སུ་བསྟན་པ་ངོ་སྤྲད་དེ་ཡུལ་དུ་བྱེད་པ་ནི་གསང་སྔགས་ཀྱི་ཁྱད་པར་ཏེ། དེ་ནི་ལམ་གྱི་ཐོག་མར་སྟོང་ཉིད་རྟོགས་པའི་ལྟ་བ་ཡིན་ནོ། ། དེའི་རྗེས་ལ་རང་རིག་པའི་དག་པ་འབྱུང་བ་ཡང་དེ་ལྟར་མོས་པས་ཡུལ་དུ་བྱས་པ་དེ་ཉིད་མངོན་དུ་བྱེད་པའི་ཐབས་ཀྱི་གཙོ་བོ་ནི་ཟབ་མོ་རྫོགས་པའི་རིམ་པ་འདི་ཡིན་ནོ་ཞེས་འབྲེལ་ཏེ། སྟོང་པ་ཉིད་མངོན་དུ་བྱེད་པའི་ཐབས་ཀྱི་གཙོ་བོ་ཡིན་པས་འདི་དག་ལ་བྱང་ཆུབ་ཀྱི་སེམས་ཞེས་བྱའོ། ། བཞི་པ་རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་རྡོ་རྗེ་གདན་བཞི་པའི་བདག་གི་གདན་གྱི་རབ་ཏུ་དབྱེ་བ་གསུམ་པ་དང་བཞི་པ་ལྷ་མོ་བཞིས་ཞུས་པའི་ལྷ་མོ་སྤྱན་མས་ཞུས་པ། བརྟག་པ་གཉིས་པའི་དེ་ཁོ་ན་ཉིད་ཀྱི་ལེའུ་སྟེ། རྒྱུད་གསུམ་པོ་དེའི་བཤད་པའི་རྒྱུད་དོ། ། དེ་ལ་དང་པོ་སྟོང་པ་ཉིད་བསྒོམ་པའི་དགོས་པ་དང༌། ཆོས་ཅན་གང་དག་སྟོང་པ་ཉིད་དུ་བསྒོམ་པ་རྒྱས་པ་གདན་བཞི་དང་ཆ་མཐུན།
གང་དག་སྟོང་པ་ཉིད་དུ་བསྒོམ་པ་བསྡུས་ཏེ་བསྟན་པ་བརྟག་པ་གཉིས་པ་དང་ཆ་མཐུན། སྟོང་པ་ཉིད་དང་དེ་ལ་དམིགས་པའི་ཡེ་ཤེས་ལྷ་མོ་བཞིས་ཞུས་པ་དང་ཆ་མཐུན། སྟོང་པ་ཉིད་སྒོམ་པའི་ཚུལ་དང༌། སྒོམས་པར་རྗེས་སུ་གདམས་པ་གདན་བཞི་དང་ཆ་མཐུན། རྫོགས་པའི་རིམ་པ་སྒོམ་པའི་ཚུལ་གཉིས་ལྷ་མོ་བཞིས་ཞུས་པ་དང་ཆ་མཐུན། ཡི་གེས་སྒོ་དགག་པ་གདན་བཞི་དང་ཆ་མཐུན། ཡང་སྒོམས་པར་གདམས་པ་ལྷ་མོ་བཞིས་ཞུས་པ་དང་ཆ་མཐུན། དཀྱིལ་འཁོར་འཁོར་ལོ་ཕྱག་རྒྱ་བསྟེན་པའི་ཡེ་ཤེས་དང་བཅས་པ་བརྟག་པ་གཉིས་པ་དང་ཆ་མཐུན་ནོ། ། དེ་ལྟར་ན་ཚིགས་སུ་བཅད་པ་སོ་སོ་ནི་ཆ་མཐུན་པར་ངེས་པ་སྐྱེད་པས་བཤད་པའི་རྒྱུད་ཡིན་ལ། རྒྱུད་གསུམ་པོ་དེར་དེ་བཞིན་ཉིད་ཀྱི་དག་པའི་བདག་ཉིད་ཀྱི་བྱང་ཆུབ་ཀྱི་སེམས་དང༌།
རང་རིག་པའི་དག་པའི་བདག་ཉིད་ཀྱི་བྱང་ཆུབ་ཀྱི་སེམས་ཞེས་བྱ་བ་གཉིས་འབྲེལ་པ་ཅན་དུ་དགོས་པ་སྟེ། དེ་དག་ཏུ་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ལ། གཞུང་ཕན་ཚུན་དུ་ཚིགས་སུ་བཅད་པའི་དོན་མ་ཚང་བ་ཁ་སྐོང་བར་བྱེད་པས་བཤད་པའི་རྒྱུད་ཡིན་ཞིང༌། སྒོ་དགག་པའི་ཡི་གེ་རྒྱུད་དང་ལྷའི་ས་བོན་དུ་བཤད་པ་དེ་འདིར་བྱང་ཆུབ་ཀྱི་སེམས་ཀྱི་འགྱུར་བ་དགག་པར་ཡང་འགྱུར་རོ། ། ཞེས་ཚུལ་མི་འདྲ་བས་བཤད་པའི་རྒྱུད་དོ། ། དེ་བས་ན་གཞུང་འདིར་དུམ་བུ་གཉིས་ཏེ། དེ་བཞིན་ཉིད་ཀྱི་དག་པ་དང༌། རང་རིག་པའི་དག་པའོ། ། དང་པོ་ལ་བཞི་སྟེ། སྟོང་པ་ཉིད་བསྒོམ་པའི་དགོས་པ་དང༌།
གང་དག་སྟོང་པ་ཉིད་དུ་བསྒོམ་པ་དང༌། སྟོང་པ་ཉིད་དང་དེ་ལ་དམིགས་པའི་ཡེ་ཤེས་ཀྱི་མཚན་ཉིད་དང༌། སྒོམས་པར་གདམས་པའོ། ། དང་པོ་ནི། དང་པོར་སྟོང་ཉིད་ཅེས་བྱ་བ་རྐང་པ་གཉིས་སོ། ། དེ་ལ་དང་པོར་ཞེས་བྱ་བ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་གོ་འཕང་ཐོབ་པར་བྱེད་པའི་ཐབས་ཀྱི་མངོན་པར་རྟོགས་པ་རྣམས་ཀྱི་སྔོན་དུ་རྟོགས་པའི་ལྟ་བ་སྟོང་པ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་འདི་འགྲོ་སྟེ། འོག་ནས་འབྱུང་བའི་བསྐྱེད་པའི་རིམ་པ་དང་མཚན་མ་དང་བཅས་པའི་རྫོགས་པའི་རིམ་པ་དང༌། བཟླས་པ་དང༌། སྦྱིན་སྲེག་ལ་སོགས་པ་འདི་དག་ཐམས་ཅད་སྣང་བ་དེ་དང་དེའི་རྣམ་པར་སྣང་ཡང་རང་གི་ངོ་བོའམ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་ཉིད་དུ་རྟོགས་པར་བྱ་བའི་ཕྱིར་ཐོག་མར་འགྲོ་སྟེ། སྡུད་པ་ཚིགས་སུ་བཅད་པ་ལས་ཀྱང༌།
སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། ། དགེ་ཆོས་ཆུད་མི་གསན་ཕྱིར་ཡོངས་སུ་ཟིན་པ་ཡིས། ། འདིས་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། ། ཅེས་གསུངས་པ་ལྟ་བུའོ། ། དེས་ན་དང་པོར་ཞེས་བྱའོ། ། སྟོང་ཉིད་བསམ་པས་ནི་ཞེས་བྱ་བ་ལ། སྟོང་ཉིད་ཅེས་བྱ་བ་ནི་ཡུལ་རང་བཞིན་གྱིས་མ་གྲུབ་པ་རྟེན་ཅིང་འབྲེལ་བར་འབྱུང་བ་ཙམ་ཞེས་བྱ་སྟེ། རྟེན་ཅིང་འབྲེལ་འབྱུང་གང་ཡིན་པ། ། དེ་ཉིད་སྟོང་པ་ཉིད་དུ་བཤད། །
ཅེས་དབུ་མ་ལས་གསུངས་སོ། ། བསམ་པས་ནི་ཞེས་བྱ་བ་ནི་དེ་ཡུལ་ཅན་གྱི་ཤེས་པས་བསམ་པ་སྟེ། གཅིག་དང་དུ་བྲལ་ལ་སོགས་པའི་རིགས་པས་ཆོས་ཐམས་ཅད་རང་བཞིན་གྱིས་མ་གྲུབ་པར་ཤེས་པའམ། གསང་སྔགས་ཀྱི་ཤཱུ་ནྱ་ཏཱ་ལ་སོགས་པའམ། དང་པོ་བླ་མས་དབང་བསྐུར་བའི་ཉམས་མྱོང་ལ་སོགས་པས་ཡུལ་མཐའ་དག་དེའི་ངོ་བོར་རྟོགས་པར་བྱ་བ་གང་ཡིན་པའོ། ། དྲི་མ་བཀྲུ་ཞེས་བྱ་བ་ནི། དེ་ལྟ་བུའི་རྟོགས་པ་དེས་གཟུང་པ་དང་འཛིན་པ་དང་ཡོད་པ་དང༌། མེད་པ་དང༌། རྟག་པ་དང༌། ཆད་པ་ལ་སོགས་པའི་རྟོག་པ་མཐའ་དག་གི་མིང་ནི་ཀུན་ཏུ་བརྟགས་པའི་རྟོགས་པ་ཞེས་བྱ་སྟེ།
དེ་ལས་གྲོལ་བར་བྱས་ཞེས་བྱ་བའི་དོན་ཏོ། ། གཉིས་པ་ཆོས་ཅན་མཐའ་དག་སྟོང་པ་ཉིད་དུ་བསྒོམ་པ་ནི། གཟུགས་ཀྱི་ཁམས་ནི་སྟོང་པའི་ཞེས་བྱ་བ་ལ་སོགས་པ་སྟེ། ཚིག་གི་དོན་གོ་སླའོ། ། མིག་གི་རང་བཞིན་ཞེས་བྱ་བ་ལ་སོགས་པ་ནི། དེ་ལྟར་ཡུལ་གཟུགས་མེད་ན་མིག་གི་དབང་པོ་ཡུལ་ཁ་དོག་གཟུགས་དང་བ་ཡིན་པས་དེ་མེད་པར་འགྱུར་ལ་དེ་མེད་པའི་ཕྱིར་ནང་དུ་རྣམ་ཤེས་ཇི་ལྟར་ལགས་ཏེ། དེ་གཉིས་ལ་བརྟེན་པའི་བར་གྱི་རྣམ་པར་ཤེས་པའང་མེད་པར་འགྱུར་ཞེས་པའོ། ། དེའི་ཕྱིར་ཞེས་བྱ་བ་ལ་སོགས་པ་ནི་བསྡུས་ཏེ་བསྟན་པའོ། ། བཅོམ་ལྡན་འདས་ཀྱིས་ཞེས་བྱ་བ་ལ་སོགས་པས་ནི། སྟོང་པ་ཉིད་དང་དེ་ལ་དམིགས་པའི་ཡེ་ཤེས་ཀྱི་མཚན་ཉིད་སྟོན་ཏོ། །
དོན་ནི་འདི་ཡིན་ཏེ། དེ་ལྟར་ཡུལ་དང་ཡུལ་ཅན་ཐམས་ཅད་རང་བཞིན་གྱིས་མ་གྲུབ་པར་གྱུར་ཏོ་ཞེས་རྡོ་རྗེ་སྙིང་པོས་ཞུས་པའི་ཤུགས་ལ་དེ་ལྟར་དམིགས་པའི་ཡེ་ཤེས་ཀྱི་མཚན་ཉིད་ཇི་ལྟ་བུ་ཞེས་ཤེས་པར་འགྱུར་ལ། དེའི་ལན་གདབ་པ་བཀའ་སྩལ་པ་ཞེས་བྱའོ། ། དེ་ལ་གཉིས། ཡེ་ཤེས་དེ་ཤེས་བརྗོད་ཐམས་ཅད་དང་བྲལ་བར་བསྟན་པ་དང༌། བརྗོད་པ་དང་བྲལ་ཡང་རྣལ་འབྱོར་པས་ཉམས་སུ་བླང་བའི་ཚུལ་ལོ། ། དང་པོ་ལ་གཉིས་མེད་གཉིས་ནི་སྤངས་ཞེས་པ་ནི་ཇི་ལྟར་རྡོ་རྗེ་སྙིང་པོས་གསོལ་པ་དེ་ལྟར་ཆོས་ཐམས་ཅད་གཉིས་སུ་མེད་པ་ཡིན་པས། དེའི་དེ་ཁོ་ན་ཉིད་ཀྱི་ལམ་འདི་ཉོན་ཞེས་སྦྱར་རོ། ། རྟོག་གེ་མེད་ཅེས་པ་ནི་ཇི་ལྟར་རྟོག་གེ་དང་རྣམ་ཤེས་ལ་སོགས་པ་ཡུལ་མཐའ་དག་མཐའ་གཅིག་ཏུ་ངེས་པར་བྱས་ནས་འཇལ་ཞིང་རྟོགས་པར་བྱེད་ན། འདི་ནི་མཐའ་དང་བྲལ་བའི་ཕྱིར་རྟོགས་པར་མི་ནུས་སོ། །
ཇི་ལྟར་སྤྲོས་པ་དང་བྲལ་སྙམ་ན། སངས་རྒྱས་ཀུན་གྱི་ཞེས་སྨོས་ཏེ། ནམ་མཁའ་ལྟ་བུར་མཉམ་པ་ཉིད་ཡིན་པའི་ཕྱིར་རོ། ། ནམ་མཁའ་ནི་ཡོད་པ་དང་མེད་པ་དང༌། གཉིས་ཀ་དང༌། གཉིས་ཀ་མ་ཡིན་པའི་མཐའ་གང་དུའང་བརྟག་པར་མི་ནུས་པ་བཞིན་ནོ། ། དེ་ལྟ་བུའི་དོན་དེ་ཉན་ཐོས་རྣམས་ཀྱིས་ཤེས་སམ་ཞེ་ན། མི་ཤེས་ཏེ་མི་ཤེས་པའི་མུན་པ་སྟེ། ཤེས་བྱའི་སྒྲིབ་པས་བསྒྲིབས་པའི་ཕྱིར་རོ། ། མདོ་ལས།
ཉན་ཐོས་རྣམས་ཀྱི་དེ་བཞིན་གཤེགས་པའི་རིགས་མི་མཐོང་སྟེ། ཞི་གནས་ཤས་ཆེ་བའི་ཕྱིར་དང༌། ལྷག་མཐོང་ཤས་ཆུང་བའི་ཕྱིར་རོ། ། ཞེས་སོ། ། འོ་ན་རང་སངས་རྒྱས་རྣམས་ཀྱིས་ཤེས་སམ་ཞེ་ན། མི་ཤེས་ཏེ་ཕྱིན་ཅི་མ་ལོག་པའི་དོན་རྣམས་ལ་ཡུན་རིང་དུ་སྦྱང་བ་མ་བྱས་ཏེ། བག་ཆགས་སད་པའི་ཡེ་ཤེས་ཙམ་ཡིན་པས་སོ། ། ཇི་ལྟར་ཡིན་ན་རང་སངས་རྒྱས་ཀྱི་རིགས་ཅན་རྣམས་ནི། དང་པོར་རང་སངས་རྒྱས་ལ་བྱང་ཆུབ་ཏུ་སེམས་བསྐྱེད་ནས། སྐྱེ་བ་སྔ་མ་ལ་ངེས་འབྱེད་མཐར་ཕྱིན་པར་བྱས་ནས་བདག་ལ་རང་བྱུང་གི་ཡེ་ཤེས་འབྱུང་བར་གྱུར་ཅིག
ཅེས་སྨོན་ལམ་བཏབ་སྟེ་དུས་བྱེད་དོ། ། དེ་ཕྱི་མ་ལ་བག་ཆགས་སད་དེ་ཁྱིམ་ནས་བྱུང་སྟེ་དུར་ཁྲོད་དུ་འགྲོའོ། ། དེ་ཀེང་རུས་ལ་སོགས་པ་ལ་སོ་སོར་རིམ་གྱིས་བརྟགས་པ་ལས་བདག་མེད་པའི་དོན་རྟོགས་པར་འགྱུར་ཏེ། དེ་ལྟར་བསྐལ་པ་བརྒྱ་སྦྱངས་པས་རང་སངས་རྒྱས་ཀྱི་བྱང་ཆུབ་འཐོབ་སྟེ། དེས་ཀྱང་འཛིན་པའི་རྟོག་པ་མ་སྤངས་པའི་ཕྱིར་མཉམ་པ་ཉིད་མི་རྟོགས་ཏེ། མགོན་པོ་བྱམས་པས། གཟུང་བའི་རྟོག་པ་སྤངས་ཕྱིར་དང༌། ། འཛིན་པ་མ་སྤངས་ཕྱིར་ན་ཡང༌། ། རྟེན་གྱི་བསེ་རུ་ལྟ་བུའི་ལམ། ། ཞེས་གསུངས་པ་ལྟ་བུའོ། །
དེ་བཞིན་དུ་ལྷ་དང་མི་ལ་སོགས་པ་ཐམས་ཅད་ཀྱིས་ཀྱང་མི་ཤེས་པའི་ཕྱིར་དེ་རྣམས་ཀུན་གྱིས་མི་ཤེས་སོ་ཞེས་བྱའོ། ། འོ་ན་སུས་ཤེས་ན། གསང་བ་སངས་རྒྱས་སྤྱོད་ཡུལ་ལོ་ཞེས་བྱ་བར་སྦྱར་ཏེ། བདེན་པ་གཉིས་གཉིས་སུ་མེད་པའི་ཆོས་ཉིད་འདི་ནི་སོ་སོ་རང་གིས་རིག་པར་བྱ་བའི་ཆོས་ཉིད་དེ། སངས་རྒྱས་ཉག་གཅིག་གི་སྤྱོད་ཡུལ་ཞེས་བྱ་བའི་དོན་ཏོ། ། འོ་ན་གལ་ཏེ་སངས་རྒྱས་ཀྱི་གོ་འཕང་ཐོབ་པ་ལ་ནི་གཉིས་མེད་ཀྱི་ཡེ་ཤེས་རྟོགས་དགོས་ལ། གཉིས་མེད་ཀྱི་ཡེ་ཤེས་རྟོགས་པ་ལ་སངས་རྒྱས་དགོས་པས་ཕན་ཚུན་བརྟེན་པར་མི་འགྱུར་རམ་སྙམ་པ་ལ། དེ་ཁོ་ན་ཉིད་ཀྱི་དོན་མངོན་སུམ་དུ་རྟོགས་པ་སངས་རྒྱས་ལས་མེད་པ་ཡིན་ཡང༌། རྣལ་འབྱོར་པ་རྣམས་ལ་སྤྱིའི་རྣམ་པ་ཆ་མཐུན་པ་ཙམ་ཞིག་ཡུལ་དུ་བྱས་པ་དེ་རིམ་གྱིས་གོམས་པ་ལས་མངོན་སུམ་དུ་རྟོགས་པ་འབྱུང་སྟེ། རྣམ་པར་ངེས་པ་ལས།
འདོད་འཇིགས་མྱ་ངན་གྱིས་བརླམས་དང༌། ། ཆོམ་རྐུན་རྨི་སོགས་ཀྱིས་བསླད་པ། ། ཡང་དག་མིན་ཡང་མདུན་ན་ནི། ། གནས་པ་བཞིན་དུ་གསལ་བར་སྣང༌། ། ཞེས་པ་ལྟ་བུའོ། ། དེ་བས་ན་སྤྱིའི་རྣམ་པ་ཙམ་ཡུལ་དུ་བྱས་པ་འདི་ལ། དོན་དམ་པ་དང་མཐུན་པས་མཐུན་པའི་དོན་དམ་ཞེས་ཀྱང་བྱ། རྣལ་འབྱོར་པའི་རྟོགས་པའི་ས་དང་པོ་ཞེས་ཀྱང་བྱའོ། ། སློབ་དཔོན་ཐོགས་མེད་ནི་ཕྱིན་ཅི་མ་ལོག་པ་ཡོངས་སུ་གྲུབ་པ་ཞེས་བཞེད་དེ། ཡོངས་སུ་གྲུབ་པ་སྐྱེ་བའི་རྒྱུ་ཡིན་པའི་ཕྱིར་ཞེས་གསུང་ངོ༌། །
སློབ་དཔོན་ཟླ་གྲགས་ནི་རྣལ་འབྱོར་པའི་ཀུན་རྫོབ་ཅེས་འཆད་དོ། ། སྤྲོས་པས་ཆོག་གོ ། དཀྱུས་མ་བཤད་དེ། དེ་བས་ན་རྣལ་འབྱོར་པ་རྣམས་ཀྱིས་སྤྱིའི་རྣམ་པ་ཙམ་མཚོན་ནས་ཉམས་སུ་བླང་ངོ་ཞེས་བསྟན་པའི་ཕྱིར། རྣམ་ཤེས་ཡེ་ཤེས་སེམས་ཀྱིས་ནི། ། མཚན་གཞི་མཚན་ཉིད་མཚོན་པར་བྱེད། ། ཅེས་དོན་གཉིས་པ་དེའི་བསྒོམ་པ་གསུངས་སོ། ། དེ་ལ་དོན་དམ་པའི་བྱང་ཆུབ་ཀྱི་སེམས་བསྒོམ་པའི་སྔོན་དུ་ཀུན་རྫོབ་བྱང་ཆུབ་ཀྱི་སེམས་བསྒོམ་པ་སྟོན་པ་ནི། འཁོར་བའི་རྒྱ་མཚོ་ཞེས་བྱ་བ་ལ་སོགས་པ་སྟེ། འཁོར་བ་ནི་འཁོར་ཞིང་སྐྱེ་བས་ན་འཁོར་བ་སྟེ།
སྲིད་སྲེད་མ་རིག་དབང་གིས་སྐྱེ་བོ་རྣམས། ། མི་དང་ལྷ་གནས་ངན་སོང་རྣམ་མང་པོ། ། འགྲོ་བ་ལྔ་པོ་རྣམས་སུ་མི་མཁས་འཁོར། ། དཔེར་ན་རྫ་མཁན་འཕང་ལོ་འཁོར་བ་བཞིན། ། ཞེས་གསུངས་པ་ལྟ་བུའོ། ། དེ་ནི་རྒྱ་མཚོ་དང་འདྲ་བས་རྒྱ་མཚོ་སྟེ། ཇི་ལྟར་རྒྱ་མཚོ་ལ་ཆུ་ཆེན་པོ་བཞི་འབབ་ཅིང་རྦ་རླབས་ཀྱིས་གཡེངས་པ་དང༌། ཆུ་སྲིན་ལ་སོགས་པས་གང་ཞིང་བར་ཆད་ཀྱི་ཆོས་མང་བ་དང༌། མཐའ་མངོན་པར་དཀའ་ཞིང༌། བརྒལ་བར་དཀའ་བ་ཞེས་བྱ་བ་ལ་སོགས་པ་ལྟ་བུར་འཁོར་བའི་གནས་འདིར་ཡང་སྐྱེ་བ་ལ་སོགས་པའི་ཆུ་བོ་བཞིས་གཡེངས་པ་དང༌།
ཉོན་མོངས་པའི་ཆུ་སྲིན་ལ་སོགས་པས་གང་ཞིང་སྡུག་བསྔལ་སྣ་ཚོགས་ཀྱིས་གཙེས་པ་དང༌། བརྒལ་བར་དཀའ་བའི་རྒྱ་མཚོའི་གནས་ལས་བདག་ཉིད་མྱ་ངན་ལས་འདས་པའི་སྐམ་ས་ལ་ཕྱིན་པ་ནི་བརྒལ་བར་འགྲོ་བའི་སེམས་སོ། ། བདག་ཐར་ཀྱང་མི་ཕན་ཏེ་སྙིང་རྗེ་ཆེན་པོའི་སེམས་ཀྱིས་ཁམས་གསུམ་གྱི་སེམས་ཅན་རྣམས་བསྒྲལ་བར་འདོད་པ་ནི། དབུས་སུ་བྱིང་བའི་ལུས་ཅན་ཏེ་སེམས་ཅན་རྣམས་སོ། ། དེ་རྣམས་བརྒལ་བར་མཚོན་པར་གསུངས་པ་ནི་གཞན་བསྒྲལ་བར་འདོད་པ་སྟེ། བླ་ན་མེད་པའི་བྱང་ཆུབ་ཀྱི་སེམས་སོ། ། དེ་ནི་མ་བསྒྲལ་བ་བསྒྲལ་བ་ལ་སོགས་པ་བཞིའི་སེམས་ཡིན་ནོ། ། དེ་ལྟར་ཀུན་རྫོབ་བྱང་ཆུབ་ཀྱི་སེམས་དང་ལྡན་ནས། དོན་དམ་བྱང་ཆུབ་ཀྱི་སེམས་ནི། རྣམ་ཤེས་ཡེ་ཤེས་ཞེས་བྱ་བ་ལ་སོགས་པ་སྟེ།
རྣམ་ཤེས་ནི་ཤེས་བྱ་ཆོས་ཀྱི་དབྱིངས་ཏེ་ངོ་བོ་ཉིད་ཀྱིས་མ་གྲུབ་པའོ། ། ཡེ་ཤེས་ནི་ཡུལ་ཅན་ཏེ། ཡུལ་དེ་ལྟར་བདེན་པ་གཉིས་གཉིས་སུ་མེད་པའི་ཕྱིར་ཡུལ་ཅན་གྱི་ཤེས་པའང་གང་ལྟར་ཡང་མི་འཇོག་པའོ། ། དེ་ཉིད་སྔར་བཤད་པའི་ནམ་མཁའ་བསྒོམ་པ་ཞེས་བྱ་སྟེ། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་པ་ལྟ་བུའོ། ། དེ་ལྟ་བུའི་ཡུལ་དང་ཡུལ་ཅན་ནི་མཚན་ཉིད་དེ་ཆོས་ཉིད་ཡིན་ལ།
དེས་མཚན་གཞི་སྟེ་ཆོས་ཅན་ཁམས་བཅོ་བརྒྱད་པོ་མ་ལུས་པ་མཚོན་པར་བྱེད་དོ། ། དེ་བས་ན་ཡེ་ཤེས་ཀྱིས་ནི་ཞེས་བྱ་བ་སྨོས་ཏེ། ཚིག་དོན་གོ་སླའོ། ། བཞི་པ་དེ་སྒོམས་པར་གདམས་པ་ལ་གཉིས་ལས། བསྒོམས་པའི་ཕན་ཡོན་གྱི་སྒོ་ནས་སྒོམས་པར་གདམས་པ་ནི། འགྲོ་བ་བརྟག་པའི་ཞེས་བྱ་བ་རྐང་པ་གཉིས་སོ། ། མ་བསྒོམས་པའི་ཉེས་དམིགས་ཀྱི་སྒོ་ནས་སྒོམས་པར་གདམས་པ་ནི། འགྲོ་བར་ཞེས་བྱ་བ་སྟེ། སྔར་འཁོར་བའི་སྐབས་སུ་བཤད་པ་བཞིན་ནོ། ། དེ་ལྟར་སྤྱིའི་རྣམ་པ་ཙམ་ཞིག་ཡུལ་དུ་བྱེད་པ་ནི་ཕ་རོལ་ཏུ་ཕྱིན་པ་ལའང་ཡོད་ན།
འདིར་གསང་སྔགས་ཀྱི་རྟེན་འབྲེལ་ཟབ་མོའི་གནད་ཀྱི་ཁྱད་པར་སྟོན་པའི་ཕྱིར། གཉིས་པ་རང་རིག་པའི་དག་པའི་བྱང་ཆུབ་ཀྱི་སེམས་ཀྱི་བསྒོམ་པ་སྟོན་པ་ནི་ཡོ་གིས་ཞེས་བྱ་བ་ལ་སོགས་པའོ། ། འདི་ལ་དོན་གསུམ་སྟེ། དག་པ་སྔ་མ་དང་མཚམས་སྦྱར་བའི་སྒོ་ནས། དག་པ་བསྒོམ་པར་བསྟན་པ་དང༌། རང་རིག་པའི་དག་པ་ཚུལ་རྣམ་པ་གཉིས་ཇི་ལྟར་སྒོམ་པའི་ཚུལ་དང༌། དག་པ་བསྒོམ་པའི་འཐད་པའམ། ཕན་ཡོན་རྗེས་སུ་གདམས་པའོ། ། དང་པོ་ནི་ཡོ་གིས་སྔར་གསུངས་ཞེས་བྱ་བ་ལ་སོགས་པ་ནི་དེ་བཞིན་ཉིད་ཀྱི་དག་པའོ། ། ལུསཀྱི་ཞེས་པ་དང༌།
བློ་དང་ལྡན་པས་ས་བོན་གདབ་ཅེས་པ་ནི། ལྷ་སོ་སོའི་དག་པ་བསྐྱེད་པའི་རིམ་པ་བསྒོམ་པའང་ཟིན་ནོ། ། ཞེས་གསུང་ངོ༌། ། གཉིས་པ་ནི་དེ་ལྟར་དག་པ་གཉིས་སྔོན་དུ་སོང་བ་དེ་རང་རིག་པའི་དག་པ་བསྒོམ་པ་ནི། རྩའི་མཛེས་སྤྱི་ཞེས་བྱ་བ་ལ་སོགས་པའོ། ། དེ་ལ་གསུམ། རང་བྱིན་བརླབ་བསྒོམ་པ་དང༌། རྫོགས་པའི་རིམ་པ་གཉིས་ཀའི་ཐུན་མོང་དུ་གྱུར་པ་དང༌། དཀྱིལ་འཁོར་འཁོར་ལོ་བསྒོམ་པའོ། ། དང་པོ་ནི་རྩའི་མཛེས་སྤྱི་སྟེ།
ཨ་ཝ་དྷཱུ་ཏཱིའི་ཆ་ཤས་ལྟེ་བའི་གནས་ན་གནས་པ་གང་ཡིན་པའོ། ། ལས་བྱུང་ཞེས་པ་ནི་སྤྲུལ་པར་ཁམས་དངས་མ་འབབ་པའོ། ། དེ་ཉིད་རྟོག་པའི་རྡུལ་མེད་པས་རྡུལ་བྲལ་ལོ། ། དེའི་ཁ་དོག་དཀར་བས་ན་ཤེལ་གྱི་འོད་མཉམ་མོ། ། དོན་དམ་བྱང་ཆུབ་སེམས་ཀྱི་རྟེན་ཡིན་པས་ན་བྱང་ཆུབ་སེམས་སོ། ། རང་རིག་པས་ན་འོད་གསལ་བའོ། ། དེའི་དབྱིབས་ཅི་འདྲ་ན་འོག་ཏུ་སྦྱར་ལ་མ་མོ་ཕྱེད་པ་ཞེས་ཏེ། ཕྱི་མོ་ནི་ཨཱ་ལི་ཡིན་ལ། དེའི་ཐུང་ངུ་ནི་ཕོ་ཡིན་ལ། རིང་པོ་ནི་མོ་ཡིན་པས།
ཨ་ཐུང་ངུ་ཤད་ལྟ་བུའི་རྣམ་པ་ཞེས་བྱ་བའི་དོན་ཏོ། ། བ་བླའི་ཐག་པ་ལྟར་མཆོག་ཏུ་ཕྲ་བ་དེ་ཐིག་ལེའི་གཟུགས་སོ། ། ལྟེ་བའི་བསྟན་ཏོ། ། སྙིང་གའི་རྩ་བསྟན་པའི་ཕྱིར་ཡེ་ཤེས་ལྔའི་དངོས་ཞེས་སྨོས་ཏེ། ཧཱུྃ་ཆ་ལྔ་པ་དེ་ཡེ་ཤེས་ལྔ་སྟེ། ཨཱུ་ནི་བྱ་བ་གྲུབ་པའི་ཡེ་ཤེས་སོ། ། ཧ་ནི་སོ་སོར་རྟོག་པའི་ཡེ་ཤེས་སོ། ། མགོ་བོ་ནི་མཉམ་པ་ཉིད་ཀྱི་ཡེ་ཤེས་སོ། ། ཟླ་ཚེས་ནི་མེ་ལོང་ལྟ་བུའི་ཡེ་ཤེས་སོ། ། ཐིག་ལེ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། །
དེའི་ཆེ་ཆུང་གི་ཚད་ནི་ཡུངས་ཀར་སྦོམ་པོ་ཙམ་མོ། ། དེའི་ནང་ན་གནས་པའི་བྱང་ཆུབ་སེམས་ཀྱི་མཚན་ཉིད་ནི་མི་རྟོག་པའི་ཡེ་ཤེས་ཡིན་པས་མི་གསལ་བའོ། ། རང་རིག་པའི་རྟེན་ཡིན་པས་གསལ་བའོ། ། སེམས་ཀྱི་རྟེན་བྱེད་པས་ཡིད་ཀྱི་དངོས་པོ། གནས་ནི་སྙིང་གའི་དབུས་ནའོ། ། དེའི་ཁ་དོག་ནི་འོད་ཟེར་ལྡན་ཞིང་གཟི་བརྗིད་ཆེའོ། ། དེ་ལྟར་ན་ཡི་གེ་གཉིས་པོ་འདིས་ནི་རྒྱུད་འདིའི་ཙཎྜཱ་ལཱིའི་རྣལ་འབྱོར་ཉི་ཤུ་རྩ་བཞི་འབྱུང་བ་ལས། དང་པོ་འཁོར་ལོ་གཉིས་ལ་བརྟེན་པའི་ཙཎྜཱ་ལཱི་སྟོན་ཏེ། བསྒོམ་པའི་མན་ངག་ནི་བླ་མས་འཆད་པར་འགྱུར་རོ། ། བཅུ་གཉིས་མཐའ་ཞེས་བྱ་བ་ལ་སོགས་པས་གཉི་གའི་ཐུན་མོང་དུ་གྱུར་པ་སྟོན་ཏེ།
དེ་ལ་གསུམ། དབུ་མའི་གནས་ལུགས་སམ་སྒོམ་ཚུལ་དང༌། ཡི་གེས་སྒོ་དགག་པ་དང༌། ཕན་ཡོན་གདམས་པའོ། ། དང་པོ་རང་བྱིན་བརླབ་ལ་སྦྱར་ན་འཁོར་ལོ་འདི་དག་གི་དབུས་ན་གནས་པའི་རྩ་ཨ་བ་དྷཱུ་ཏཱིའི་གནས་ལུགས་སྟོན་ཏེ། བཅུ་གཉིས་ནི་དབང་པོ་དྲུག་དང་འབྲེལ་པའི་རྩ་གཡས་ན་དྲུག་གཡོན་ན་དྲུག་ཡོད་པའོ། ། དེའི་མཐའ་ནི་ཕན་ཚུན་གྱི་མཐའ་སྟེ་དབུས་སོ། ། དགུ་ནི་སྒོ་དགུ་དང་འབྲེལ་བའི་རྩ་སྟེ་དེའི་མཐའ་ནི་ལུས་ཀྱི་དབུས་ཏེ་དེ་ན་གནས་ཞེས་པའོ། ། དེའི་རིང་ཐུང་ཇི་ཙམ་ཞེ་ན། མགོ་བོ་མེད་པ་སྟེ།
སྤྱི་བོའི་ཧྃ་མགོ་བཅད་པ་ལྟ་བུའོ། ། རྐང་མཐིལ་ནི་ལྟེ་བའི་འཁོར་ལོ་ཡིན་པས་དེའི་བར་རོ་ཞེས་ཁ་ཅིག་འཆད་དོ། ། དེ་ནི་མ་ཡིན་ཏེ། རྒྱུད་གཞན་ལས་རྐང་མཐིལ་ཉིད་ལ་བཤད་པའི་ཕྱིར་དང༌། འདི་ཉིད་ལས་རྡོ་རྗེ་དབུས་སུ་རྣམ་གནས་ཞེས་འབྱུང་ན། ཡང་ན་འདི་དོན་མེད་ལ། ཡང་ན་འོག་མ་དོན་མེད་པར་འགྱུར་བའི་ཕྱིར་རོ། ། དེ་བས་ན་རྐང་མཐིལ་ནི་རྐང་མཐིལ་ཉིད་དེ་ལུས་ཀྱི་ཚད་དང་མཉམ་པའི་ཕྱིར་རོ། ། དེའི་སྦོམ་ཕྲ་ནི་ཐག་པ་སྟེ། བ་བླའི་ཐག་པ་ལྟར་ཕྲ་བའོ། །
འོ་ན་རྐང་པ་གཉི་ག་ལའམ་གང་ལ་གནས་སྙམ་པ་ལ། ལྟེ་བའི་དབུས་སུ་རྣམ་པར་གནས་སོ། ། དེའི་དབྱིབས་ནི་ཆ་ལྔ་པ་སྟེ། ཨུའི་དབྱིབས་སུ་གནས་སོ། ། དེ་རོ་རྐྱང་གི་མདུད་པ་དང་བཅས་ཏེ། སྣ་ཚོགས་མདུད་པ་སྦྲུལ་འཁྱིལ་བ་ལྟ་བུ་ནི་ཀླུ་དབང་དབྱིབས་སོ། ། དེ་ནས་ཀྱང་རྩེ་མོ་མ་ཟད་དེ་མར་བྱུང་ནས་རྡོ་རྗེ་དབུས་སུ་གནས་ཞེས་བྱ་བའི་དོན་ཏོ། ། འདི་ནི་རྡོ་རྗེ་ལུས་ཀྱི་གནས་ལུགས་བསྟན་པའོ། ། གཉིས་པ་དཀྱིལ་འཁོར་འཁོར་ལོའི་ཐབས་ལ་སྦྱར་ན། བཅུ་གཉིས་མཐའ་ཞེས་བྱ་བ་ལ་སོགས་པ་རྡོ་རྗེའི་ཚིག་དེ་ཉིད་ཀྱིས་སྟོན་ཏོ། །
དེ་ལ་བཅུ་གཉིས་ནི་སྐུ་གསུང་ཐུགས་ཀྱི་རྒྱུད་ཀྱི་རྒྱལ་པོ་ལས་དབང་བཅུ་གཉིས་འབྱུང་སྟེ། སྟ་གོན་དང༌། སོ་ཤིང་དང༌། མེ་ཏོག་ཕྲེང་བ་དང༌། རིག་པའི་དབང་ལྔ་དང༌། རྫོགས་སངས་རྒྱས་ཀྱི་དབང་དང༌། བུམ་པའི་དབང་དང༌། གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་སྟེ། བཅུ་གཉིས་ཀྱི་མཐར་ཡེ་ཤེས་སྐྱེས་པ་གང་ཡིན་པ་ཞེས་དགོངས་སོ། །
དགུའི་མཐར་སྔགས་ཀྱི་དབང་གསུམ་བོར་བས་ན་དགུ་མཐའ་སྟེ་སྔ་མ་བཞིན་ནོ། ། རྐང་མཐིལ་ནི་པ་ཏ་ལ་སྟེ། ། པ། པདྨ་ནི་ཆོས་འབྱུང་པདྨར་བསྐྱེད་པའོ། ། ཏ། བིསྟ་ར་སྟཱེ་དེར་བདེ་བ་རྒྱས་པའོ། ། ལ། ལི་ཡ་ཏི་སྟེ་དེར་རྣམ་པར་རྟོག་པ་ཐིམ་ཞིང་ནུབ་པར་གྱུར་པའོ། ། མགོ་བོ་མེད་པ་ནི་ཧྃ་མགོ་བཅད་པ་ལྟ་བུ་ལས་སོ། ། དེ་ལས་ཐག་པ་བྱུང་བ་ནི་དབང་གསུམ་པའི་མཉམ་པར་སྦྱོར་བའི་དུས་སུ་དགའ་བ་བཅུ་དྲུག་གི་ཐིག་ལེ་ཐག་པའི་རྣམ་པ་ལྟར་བྱུང་བའོ། །
ལྟེ་བའི་དབུས་སུ་ཞེས་བྱ་བ་ལ་སོགས་པས་ཐིག་ལེ་དབབ་པའི་གནས་ཨ་ཝ་དྷཱུ་ཏཱིའི་དབྱིབས་བསྟན་པའོ། ། དེ་ལྟ་བུ་དེ་ལས་བྱུང་སྟེ། སྐྱེ་གནས་དབུས་སུ་ས་བོན་གནས། ། ཞེས་བྱ་སྟེ། རིགས་བདག་གི་ཁ་དང་རྩ་མཛེས་པའི་སྤྱི་བོའི་དབུས་སུ་ཞེས་བྱ་བའི་དོན་ཏོ། ། དེ་ལྟ་བུའི་ཐིག་ལེ་དེ་ཆོས་ཀྱི་དབྱིངས་ཏེ་ཐབས་ཀྱིས་ཟིན་ན་མྱ་ངན་ལས་འདས་པའི་རྒྱུ་བྱེད་ལ། ཐབས་ཀྱིས་མ་ཟིན་ན་འཁོར་བའི་རྒྱུ་བྱེད་པས་དྷརྨ་དྷཱ་ཏུའོ། ། དེ་ཁུ་བ་སྟེ་ཐིག་ལེའོ། ། དེ་ཉིད་ལམ་དུ་བྱས་པའི་དུས་སུའང་ཐིག་ལེ་འཛིན་པའི་མན་ངག་མེད་ན་སྒོ་དགུ་ནས་འཕོ་ཞེས་བྱ་བའི་དོན་ཏོ ། གཉིས་པ་དེའི་བྱང་ཆུབ་ཀྱི་སེམས་ཀྱི་འགྱུར་བ་དགག་པའི་ཡི་གེ་བསྟན་པ་ནི།
མེ་ནི་ཞེས་བྱ་བ་ལ་སོགས་པ་སྟེ། མེ་ནི་ཀྵུྃ་དམར་པོ། ཚངས་པ་ནི་འགྲོ་བ་ཐམས་ཅད་ཀྱི་ཐོག་མར་གྲུབ་པར་འདོད་པ་བཞིན་དྲི་ཆེན་དྲི་ཆུ་འཕེན་པའི་རྩའང་ལུས་ཀྱི་ཐོག་མར་གྲུབ་པས་བཤང་གཅིའི་ལམ་མོ། ། སའི་ས་བོན་ནི་ཧཱུྃ་སྔོན་པོ། རླུང་གི་ས་བོན་ཡུྃ་སྔོན་པོ། བདུད་རྩིའི་ས་བོན་སུྃ་དཀར་པོ། གཏི་མུག་གི་ས་བོན་སྨརཡུྃ་དཀར་པོ། ཉོན་མོངས་པའི་ས་བོན་ནི་ཧྨརཡུྃ་སྔོན་པོ། གཡོ་བ་ནི་ཡམརཡུྃ་སྔོན་པོ། ཕྱུགས་བདག་ནི་ཀྵྨརཡུྃ་དམར་པོ།
དེ་ལྟར་ཡན་ལག་བརྒྱད་ཀྱི་ཡི་གེ་དགོད་པའི་ཆོ་གས་ཐིག་ལེ་འཛིན་པར་འགྱུར་རོ། ། ཞེས་བྱ་བའི་དོན་ཏོ། ། ཡི་གེ་དགོད་པ་འདི་ནི་བརྟག་པ་བརྒྱད་པའི་འཕོ་བའི་སྔོན་དུ་འགྲོ་བར་ཡང་འགྱུར་ལ། རྒྱུད་འདིར་ཙཎྜཱ་ལཱིའི་རྣལ་འབྱོར་གཉིས་པ་འཁོར་ལོ་གཅིག་ལ་བརྟེན་པ་ཞེས་བྱ་བར་འགྱུར་ཏེ་འདིའང་བླ་མ་ལས་དྲི་བར་བྱའོ། ། གསུམ་པ་བསྒོམ་པའམ་ཕན་ཡོན་གདམས་པ་ནི་བརྟན་སོགས་ཞེས་བྱ་བ་ལ་སོགས་པ་སྟེ། གཉིས་སུ་མེད་པའི་ཡེ་ཤེས་དེས་སྣང་བའི་དངོས་པོ་ཐམས་ཅད་ལ་དེ་ལས་བྱུང་བའི་ཚུལ་དུ་ཁྱབ། བདག་ཉིད་གཅིག་པའི་ཚུལ་དུ་ཁྱབ་པ་ཡིན་པས། བདག་གིས་རྟོགས་པའི་ཡེ་ཤེས་དེས་ཀྱང་དེ་དག་ལ་ཁྱབ་ཅིང་སྣང་ངོ༌། ། ཚངས་སོགས་རྣམས་དེའི་གདན་དུ་གྱུར་པ་ནི་ཉོན་མོངས་པ་མཐའ་དག་ཀྱང་དེ་ལས་བྱུང་བའི་ཕྱིར་ཡེ་ཤེས་དེ་སྐྱེས་པ་ན་ཟིལ་གྱིས་མནན་ཞེས་བྱ་བའི་དོན་ཏོ། ། གསུམ་པ་དཀྱིལ་འཁོར་འཁོར་ལོའི་དེ་ཁོ་ན་ཉིད་ལ་ལྔ་སྟེ།
ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད་དང༌། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་དང༌། སྦྱང་གཞི་དང་སྦྱོང་བྱེད་ཕན་ཚུན་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་དང༌། མཚོན་བྱེད་ལ་མཚོན་བྱའི་དེ་ཁོ་ན་ཉིད་དང༌། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དང༌། དང་པོ་ལ་བཞི། གཞི་ཆོས་ཅན་ཆོས་ཉིད་དུ་བསྒྲུབ་པ་དང༌། ཆོས་ཉིད་མ་བསྒོམས་པའི་ཉེས་པ་དང༌། བསྒོམས་པའི་ཕན་ཡོན་དང༌། ཆོས་ཉིད་ཀྱི་རང་བཞིན་ནོ། །
དང་པོ་ནི། ཁྱིམ་ནི་བྷ་ག་ཞེས་བྱ་སྟེ། འདི་ནི་ཐབས་གཉི་ག་ལ་སྦྱར་ཏེ་བཤད་པར་བྱའོ། ། གཉིས་པ་མ་བསྒོམས་པའི་ཉེས་པ་ནི། ཇི་སྲིད་ལུས་ལ་རྣམ་གནས་ཏེ། ལུས་ནི་ཕུང་པོ་རྣམས་སོ། ། རྣམ་གནས་པ་སྟེ་ཇི་སྲིད་དེར་འཛིན་པའི་བར་རོ། ། དེ་ལྟར་འཛིན་པ་ཡོད་པས་ཚུལ་བཞིན་མ་ཡིན་པའི་ཡིད་ལ་བྱེད་པ་སྐྱེ་ལ། དེ་ལ་ཉོན་མོངས་པའི་ཀུན་ནས་ཉོན་མོངས་པ་འབྱུང་ཞིང༌། དེ་ལ་ལས་ཀྱི་ཉོན་མོངས་པ་འབྱུང་བ་ནི་དེའི་ལས་དང་ཞེས་པའོ། །
དེ་ལས་ནི་འབྲས་བུ་སྐྱེ་བའི་ཀུན་ནས་ཉོན་མོངས་པར་འགྱུར་ཏེ། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཏོ། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། ། ཞེས་གསུངས་པ་ལྟ་བུའོ། ། གསུམ་པ་ཕན་ཡོན་ནི། དེའི་ཕྱིར་རྣལ་འབྱོར་པས་མཉམ་པ་ཉིད་ཀྱི་དོན་ཏེ། ཡེ་ཤེས་རྣམ་པ་གཉིས་པོ་འདི་སྲིད་པའི་འཁོར་ལོ་རྒྱུན་གཅོད་པར་འདོད་ན།
སྒོམས་ཞེས་རྗེས་སུ་གདམས་པ་ཡིན་ནོ། ། དེ་ལ་གང་ཚེ་ཞེས་བྱ་བ་ནི། གཉིས་མེད་ཡེ་ཤེས་ཀྱི་རྟོགས་པ་མཆོག་ཏུ་གྱུར་པ་གང་གི་ཚེའོ། ། ལས་ཀྱི་ལུས་བཅོམ་པ་ནི་ཟག་བཅས་ཀྱི་ལུས་འདི་འཇིག་པ་སྟེ། རྣལ་འབྱོར་པ་འབྲིང་གིས་ནི་ལུས་འདི་བོར་ཏེ་འཆི་བའི་དུས་སུ་བླ་མའི་གདམས་ངག་གིས་བཟུང་སྟེ། བར་མ་དོའི་ཚེ་འབྲས་བུ་འགྲུབ་ཅེས་བྱ་བ་ཡིན་ལ། རྣལ་འབྱོར་པ་མཆོག་གིས་ནི་ཟག་བཅས་ཀྱི་ལུས་ཉིད་བསྒྱུར་བ་ལ་བཅོམ་ཞེས་བྱ་སྟེ། རྒྱལ་པོ་ཨིནྡྲ་བྷཱུ་ཏི་ལྟར་ལུས་དེ་ཉིད་ཀྱིས་དབང་ཕྱུག་བརྒྱད་དང་ལྡན་པའི་ལུས་སུ་གྱུར་ཏོ། ། ཞེས་སྤྱོད་པ་བསྡུས་པ་ལས་གསུངས་པ་ལྟ་བུའོ། ། དེ་ཉིད་ལྷ་སྟེ་ལོངས་སྤྱོད་རྫོགས་པའི་སྐུའོ། །
དེའི་ཐུགས་ཆོས་ཀྱི་སྐུ་བསྟན་པ་ནི་གང་གིས་ཞེས་བྱ་བ་ལ་སོགས་པ་སྟེ། ཁྱབ་པ་དང༌། མི་འགྱུར་བ་དང༌། རྣམ་པར་གྲོལ་བ་དང༌། སྤྲོས་པ་དང་བྲལ་བ་རྣམས་ཏེ། གང་གི་ཞེས་བྱ་བ་ལ་སོགས་པའོ། ། བཞི་པ་ནི་ནམ་མཁའ་ལྟར་ཞེས་བྱ་བ་དང༌། མྱ་ངན་ལས་འདས་པ་ཞེས་བྱ་བ་དང༌། དཔའ་བོའི་གོས་པ་མེད་ཅེས་པས་བསྟན་ཏོ། ། དཔའ་བོ་གོས་པ་མེད་པ་ནི་ཤེས་རབ་ཀྱིས་དེ་ཁོ་ན་ཉིད་རྟོགས་པས་འཁོར་བས་མ་གོས་པ་དང༌།
དེ་ལྟར་གྱུར་ཀྱང་སྙིང་རྗེ་ཆེན་པོས་སེམས་ཅན་གྱི་དོན་བྱེད་པས་མྱ་ངན་ལས་འདས་པས་མ་གོས་པའི་ཕྱིར་མི་གནས་པའི་མྱ་ངན་ལས་འདས་པ་ཐོབ་པ་ཞེས་བྱ་བའི་དོན་ཏོ། ། ཚིག་གི་དོན་ནི་གོ་སླའོ། ། གཉིས་པ་གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་ལ་བཞི། གདབ་བྱའི་རང་བཞིན་དང༌། ཇི་ལྟར་བསྟེན་པའི་ཚུལ་དང༌། གདབ་བྱ་དང་འདེབས་བྱེད་ཕན་ཚུན་མཚོན་པའི་ཚུལ་དང༌། གདབ་བྱ་དང་འདེབས་བྱེད་རོ་གཅིག་པར་བྱ་བའོ། ། དང་པོ་ནི་མ་དང་ཞེས་བྱ་བ་ལ་སོགས་པ་སྟེ། རྐང་པ་གཉིས་ནི། ཡོན་ཏན་གྱི་བཞག་པའི་མིང་ཡིན་ལ།
ཚིགས་སུ་བཅད་པ་གཅིག་ནི་རིགས་ཀྱི་དབང་དུ་བྱས་པའི་མིང་ངོ༌། ། ཚིག་གི་དོན་རྣམས་ནི་ཕལ་ཆེར་ཁོ་བོས་བྱས་པའི་དཔལ་ཀྱེའི་རྡོ་རྗེའི་རྣམ་པར་བཤད་པ་ལས་བཙལ་བར་བྱའོ། ། ཐབས་དང་ཤེས་རབ་ཅེས་བྱ་བ་ལ་སོགས་པ་རྐང་པ་དྲུག་གིས་ནི། གཉིས་པ་ཇི་ལྟར་བསྟན་པའི་ཚུལ་སྟོན་པར་བྱེད་དོ། ། གསུམ་པ་སྦྱང་གཞི་དང་སྦྱོང་བྱེད་ཕན་ཚུན་རིགས་དང་རིགས་བདག་ཏུ་འགྱུར་བ་ནི། རིགས་ཀྱི་དབྱེ་བས་ཞེས་བྱ་བ་ལ་སོགས་པ་སྟེ། འདི་ལ་གསུམ། འབྲས་བུ་རིགས་བདག་གི་གྲངས་བསྟན་པ་དང༌། སྦྱང་གཞི་རིགས་ཀྱི་དབྱེ་བ་བསྟན་པ་དང༌། དེ་དག་ཕན་ཚུན་རིགས་དང་རིགས་བདག་ཏུ་འགྱུར་བའི་ཚུལ་ལོ། །
དང་པོ་ནི། རིགས་ནི་རྣམ་པ་ལྔ་ཞེས་པ་ཚིགས་བཅད་གཅིག་གོ ། གཉིས་པ་ནི་རིགས་དང་ཞེས་པ་སྟེ། སྤྱིར་ན་རིགས་ཀྱི་རྣམ་པར་གཞག་པ་ལ་ངེས་པ་མེད་དོ། ། འབྱུང་བ་ལ་སོགས་པ་རྣམས་ལ་དེ་བཞིན་གཤེགས་པ་རྣམས་ཀྱི་འབྲས་བུ་འབྱུང་བས་མེ་ལོང་ལྟ་བུ་ལ་སོགས་པའི་རིགས་སུ་བཞག་ལ། ཡང་དེ་བཞིན་གཤེགས་པ་རྣམས་ལའང་ཞེ་སྡང་ལ་སོགས་པ་སྦྱང་བ་ལས་བྱུང་བས་ན་ཞེ་སྡང་ལ་སོགས་པའི་རིགས་སུ་བཞག་གོ ། འདིར་ནི་འབྲས་བུ་དེ་བཞིན་གཤེགས་པ་འདི་རྣམས་ཀྱི་དངོས་གྲུབ་འབྱུང་ཞེས་བྱ་བ་ཡིན་པས། འབྲས་བུ་ནི་རིགས་ཀྱི་བདག་པོ་ཡིན་ལ། རྒྱུད་རྣམས་ནི་དེའི་རིགས་སུ་རྣམ་པར་གཞག་པར་བྱའོ། ། གསུམ་པ་རིགས་ཀྱི་བདག་པོ་གང་ཡིན་ཞེ་ན།
རྡོ་རྗེ་ཞེས་བྱ་བ་ལ་སོགས་པ་སྟེ། དེ་བཞིན་གཤེགས་པའི་ཆོས་ཀྱི་སྐུ་ནི་རིགས་ཀྱི་བདག་པོ་ཡིན་ལ། དེ་དང་འབྲེལ་པ་རྣམས་ནི་རིགས་སོ། ། དེ་ལ་ཆོས་ཀྱི་སྐུ་ནི་རྣམ་པར་རྟོག་པས་མི་ཕྱེད་པས་རྡོ་རྗེ། དགོས་འདོད་བསྒྲུབ་པས་རིན་པོ་ཆེ། ཉོན་མོངས་པ་ལས་བྱུང་ཡང་དེའི་སྐྱོན་གྱིས་མ་གོས་པས་པདྨ། ཕྲིན་ལས་སྣ་ཚོགས་ཀྱི་དོན་མཛད་པས་ན་ནོར་བུ་སྟེ། སྣ་ཚོགས་སུ་འགྱུར་བའི་ཤེལ། དེ་དག་ཐམས་ཅད་དེ་བཞིན་ཉིད་དུ་གཤེགས་པར་འཛིན་ཅིང་འཆང་བས་ན་འཛིན་པའི་རིགས་ཞེས་བྱའོ། ། དེས་ན་དེ་དག་གི་གཟུགས་ཀྱི་སྐུ་དང༌།
དེ་སྒོམ་པའི་རྣལ་འབྱོར་པ་དང༌། ཕྱག་རྒྱ་དེས་བསྟེན་པ་དང༌། འབྱུང་བ་དང་ཉོན་མོངས་པའི་བར་ལའང་དེའི་རིགས་ཞེས་རྣམ་པར་གཞག་གོ ། གལ་ཏེ་དེ་ལྟར་རིགས་ལ་སོགས་པའི་རྣམ་པར་གཞག་པ་ནི་སྤྲོས་པ་མང་བར་གྱུར་ན་དེ་དག་ལ་བརྟེན་ནས་སྐྱེས་པའི་ཡེ་ཤེས་དེ་ཡང་སྤྲོས་པ་དང་བཅས་པ་ཞིག་ཡིན་ནམ། འོན་ཏེ་སྤྲོས་པ་མ་ཡིན་སྙམ་པ་ལ། སྤྱི་དོན་བཞི་པ་མཚོན་བྱེད་ལ་མཚོན་བྱའི་དེ་ཁོ་ན་ཉིད་ལ་བཞིའི་དང་པོ་ཉམས་སྣང་བ་དང་སྟོང་པ་བསྲེ་བ་ནི་སྒོམ་པ་པོ་མེད་ཅེས་བྱ་བ་ལ་སོགས་པ་སྟེ། ཡེ་ཤེས་ཀྱི་རང་གི་ངོ་བོ་ནི་སྤྲོས་པ་ཐམས་ཅད་དང་བྲལ་བས་སྒོམ་པ་པོ་མེད་ཅེས་བྱ་བ་ལ་སོགས་པའོ། ། འོ་ན་འདིའི་འབྲས་བུ་ནི་མྱ་ངན་ལས་འདས་པ་ཉན་ཐོས་བཞིན་འགྱུར་ལ། ཐེག་པ་ཆེན་པོ་ལས་ནི། ཡེ་ཤེས་བསམ་གྱིས་མི་ཁྱབ་པ་ཡོད་པས་ཡེ་ཤེས་འདིས་འབྲས་བུ་མི་ཐོབ་པར་འགྱུར་སྙམ་པ་ལ།
ཡེ་ཤེས་འདི་ཉིད་ལ་ཐམས་ཅད་དང་ལྡན་པའི་ཕྱིར་ཐོབ་བོ་ཞེས་སྟོན་པ་ནི། སྤྲོས་པ་མེད་པའི་རང་བཞིན་ལས། ། སྔགས་དང་ལྷ་ནི་ཡང་དག་གནས། ། ཞེས་བྱ་བ་ལ་སོགས་པ་སྟོན་ཏོ། ། གཉིས་པ་རིགས་ལྔའི་མཚན་དོན་དང་ཡེ་ཤེས་བསྲེ་བ་ནི། རྣམ་སྣང་ལ་སོགས་པ་ནི་རིགས་ལྔར་རྣམ་པར་གཞག་པ་མཚན་གྱི་རྣམ་གྲངས་དང་བཅས་པ་སྟོན་ཏོ། ། གསུམ་པ་ཡེ་ཤེས་དང་ལྷའི་མིང་དོན་བསྲེ་བ་ནི། གང་ཕྱིར་ཞེས་བྱ་བ་རྐང་པ་གཉིས་ནི་དེ་ཉིད་ལ་ལྷར་བཞག་པ་སྟོན་ཏོ། ། འདི་ལ་ཞེས་བྱ་བ་ལ་སོགས་པ་ནི་བཞི་པ་ཡེ་ཤེས་དང་བཅོམ་ལྡན་འདས་སུ་བསྲེ་བའོ། ། གང་ཕྱིར་སྐྱེ་འགྲོ་ཞེས་བྱ་བ་ལ་སོགས་པས་ནི་སྤྱི་དོན་ལྔ་པ་ཕྱག་རྒྱ་དང་ཡེ་ཤེས་བསྲེ་བ་ནི་དེ་ཁོ་ནའི་རྣམ་པར་གཞག་པ་སྟོན་པར་འགྱུར་རོ། །
ཨཱ་ལི་ཀཱ་ལི་ཞེས་བྱ་བ་ལ་སོགས་པས་ནི་དེ་ལྟར་ཡེ་ཤེས་རྟོགས་པའི་ཕན་ཡོན་ཀྱང་སྟོན་ལ། རྣམ་པ་གཅིག་ཏུ་ན་སྔགས་ཀྱང་ཡང་དག་གནས་ཞེས་བྱ་བའི་སྔགས་ཀྱི་དེ་ཁོ་ན་ཉིད་ལ་སོགས་པའང་སྟོན་པར་འགྱུར་ཏེ། ཀྱེའི་རྡོ་རྗེའི་རྣམ་པར་བཤད་པ་ལ་གསལ་བར་བྲིས་པས་ན་དེ་དག་གི་ཚིག་གི་དོན་ནི་རྟོགས་པར་སླའོ། ། བརྗོད་པར་བྱ་བ་ཞེས་བྱ་བ་ནི་རྟོགས་པར་བྱ་བའི་དོན་ཆོས་ཀྱི་དབྱིངས་དེ་བཞིན་ཉིད་ཀྱི་དག་པའོ། ། རྗོད་པར་བྱེད་པ་ནི་དེ་རྟོགས་པར་བྱེད་པའི་ཐབས་སུ་གྱུར་པ་དེ་བཞིན་ཉིད་ཀྱི་དག་པ་སྤྱིའི་ཡུལ་དུ་བྱེད་པ་དང༌། རང་རིག་པའི་དག་པའི་སྒོམ་པ་རྣམས་སོ། ། བྱང་ཆུབ་ཀྱི་སེམས་བསྐྱེད་པའི་ཐོག་མར་ཀུན་རྫོབ་ཀྱི་བྱང་ཆུབ་ཀྱི་སེམས་བསྐྱེད་ལ། དེ་ནས་དོན་དམ་པའི་བྱང་ཆུབ་ཀྱི་སེམས་སྟོང་པ་ཉིད་བསྒོམ་པའི་སྟོབས་ཀྱིས་བསྐྱེད་པའོ། ། སོགས་པ་ནི་དེ་དག་གི་ཞར་ལ་འབྱུང་བ་འབྲས་བུ་ལ་སོགས་པའོ། ། དེ་ཁོ་ན་ཉིད་ནི་རྒྱུ་དང་ཐབས་དང་འབྲས་བུ་རྣམས་མ་བཅོས་པ་དང་མི་བསླུ་བ་དང༌།
གྲུབ་པ་ལས་མི་ཉམས་པས་དེ་ཁོ་ན་ཉིད་དོ། ། རབ་ཏུ་བྱེད་པ་ནི་བརྗོད་བྱ་སྐོར་གཅིག་བྱེ་བྲག་ཏུ་གཏན་ལ་འབེབས་པར་བྱེད་པ་ལ་བྱའོ། ། བརྟག་པ་དང་པོ་ལས་རབ་ཏུ་བྱེད་པ་དང་པོའི་རྣམ་པར་བཤད་པའོ།། །། དེ་ལྟར་རབ་ཏུ་བྱེད་པ་དང་པོས་བྱང་ཆུབ་ཀྱི་སེམས་བསྐྱེད་པ་བསྟན་ནས། དེའི་འོག་ཏུ་འཇུག་པ་བསྟན་པའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་སོ། ། རབ་ཏུ་བྱེད་པ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གྱི་བཤད་པའི་རྒྱུད་དུ་ཇི་ལྟར་འགྲོ་སྙམ་ན།
བརྗོད་བྱའི་དོན་རབ་ཏུ་བྱེད་པའི་སྟོད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་དོན་དུ་སྦྱར་བ་ནི་ཕ་རོལ་ཏུ་ཕྱིན་པའི་དོན་དང་སྤྱིའི་དོན་ཡིན་ལ། འདིའི་སྨད་རང་གི་ལུས་ལ་བྱང་ཆུབ་ཀྱི་ཕྱོགས་བརྩིས་པ་ནི་སྦས་པའི་དོན་དུ་བཤད་པ་ཡིན་ནོ། ། རྗོད་བྱེད་ཀྱི་སྒྲ་ནི་སྟོད་ཡན་ལག་གི་དོན་འབའ་ཞིག་གིས་འཆད་ལ། སྨད་ནི་བསྡུས་པའི་དོན་གྱི་མན་ངག་ཅུང་ཟད་འཇུག་པ་དང་བཅས་པ་ཡན་ལག་གི་དོན་གྱིས་འཆད་དོ། ། མངོན་པར་རྟོགས་པ་གང་དང་རྗེས་སུ་འབྲེལ་ན་སྟོད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་འབྲེལ་ལ། སྤྱིར་དུ་ན་ཕ་རོལ་ཏུ་ཕྱིན་པའི་ཐེག་པའི་ལམ་ལ་མོས་པའི་གང་ཟག་གི་བྱང་ཆུབ་ཀྱི་སེམས་སྐྱེད་དེ། བདེན་པ་བཞི་ལས་སྡུག་བསྔལ་ལ་སྡུག་བསྔལ་དུ་ངོ་ཤེས། དེའི་རྒྱུ་ཀུན་འབྱུང་སྤང་བྱར་ཤེས། འགོག་པ་མངོན་དུ་བྱ་བར་ཤེས་ནས་ལམ་གྱི་བདེན་པ་ཉམས་སུ་བླང་བྱ་དང་འབྲེལ་ལོ། ། དེ་ལ་འདིར་གསང་སྔགས་ཀྱི་ལམ་གྱི་དབང་དུ་བྱས་ན་ཐབས་རྒྱུད་ཀྱི་མངོན་པར་རྟོགས་པ་དེ་ལས་ཀྱང་མཆོག་གི་དངོས་གྲུབ་ཀྱི་མངོན་པར་རྟོགས་པ་ལྔ་ཀ་དང་རྗེས་སུ་འབྲེལ་ཏེ།
རང་གི་ལུགས་ཀྱི་མངོན་པར་རྟོགས་པ་ལྔ་པོ་སོ་སོར་གང་ལའང་སོམ་ཉི་སྐྱེས་པའི་དུས་སུ་ཕ་རོལ་ཏུ་ཕྱིན་པའི་ལུགས་ཀྱི་ལམ་འདིའང་འདི་ལྟར་ཡིན་པས། གསང་སྔགས་ཀྱི་ལམ་འདི་དང་དོན་ལ་ཁྱད་པར་མེད་ཅིང་རྟེན་འབྲེལ་ཟབ་མོ་ཡིན་ནོ། ། ཞེས་སྒྲོ་འདོགས་གཅོད་པས་མངོན་རྟོགས་ལྔ་ཀའི་ལམ་གྱི་ཡན་ལག་ཏུ་འགྱུར་རོ། ། སྨད་སྦས་དོན་དུ་བཤད་པ་ནི་མཆོག་གི་དངོས་གྲུབ་ཀྱི་མངོན་རྟོགས་ལྔ་ལས་རྟོགས་པའི་ལྟ་བ་དང༌། རྫོགས་པའི་རིམ་པ་སྟེ། དེ་གཉིས་དང་རྗེས་སུ་འབྲེལ་བ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། རྣལ་འབྱོར་མའི་ཀུན་ཏུ་སྤྱོད་པའི་ལེའུ་གཉིས་པར་བྱང་ཆུབ་ཀྱི་ཕྱོགས་ཀྱི་མིང་ཙམ་བསྟན་པ་དེ་ཚིག་དང་དོན་རྣམ་པར་ཕྱེ་བས་བཤད་པའི་རྒྱུད་དོ། ། འདིའི་སྨད་སྦས་པའི་དོན་དུ་བཤད་པས་ནི་ཀུན་སྤྱོད་ཀྱི་ལེའུ་གསུམ་པ་དང༌། མངོན་བརྗོད་བླ་མ་ལ་སོགས་པར་བསྐྱེད་པའི་རིམ་པ་སྤྱི་དོན་དུ་བཤད་པ་དེ་འདིར་སྦས་དོན་དང་མཐར་ཐུག་ཏུ་བཤད་པས་མ་ཚང་བ་ཁ་སྐོང་བས་བཤད་པའི་རྒྱུད་ཡིན་ལ།
ཡང་དཔལ་བརྟག་པ་གཉིས་པའི་ལེའུ་དང་པོར་ས་ལ་རྣམ་པར་གཞག་པ་དང༌། ལུས་རང་བཞིན་གྱིས་སངས་རྒྱས་སུ་བཤད་པ་ནི་མ་ཚང་བ་ཁ་བསྐང་ལ། ལྷག་མ་རྣམས་ནི་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཞུང་གི་ཆ་ལ་དེ་ནས་ཞེས་བྱ་བ་ལ་རབ་བྱེད་དང་པོ་སེམས་བསྐྱེད་བསྟན་པའི་རྗེས་ལ་འཇུག་པ་འབྱུང་ཞེས་འབྲེལ་ལོ། ། དེ་ནི་དང་པོ་དེ་བཞིན་ཉིད་ཀྱི་དག་པའི་དབང་དུ་བྱས་པའི་བྱང་ཆུབ་ཀྱི་སེམས་རྣམ་པ་གཉིས་བསྐྱེད་པའི་གང་ཟག་གིས་འབྲས་བུ་དེ་ལྟ་བུའི་གནས་ཐོབ་པར་བྱེད་པའི་ལམ་འདི་ལ་རིམ་གྱིས་སློབ་པས་འཇུག་པ་ཞེས་བྱའོ། ། སྦས་དོན་རང་རིག་པའི་དག་པའི་དབང་དུ་བྱས་ནས་ཐབས་གཉིས་ལ་བརྟེན་ནས་བསྐྱེད་པའི་ཡེ་ཤེས་དེ་ནི་སེམས་བསྐྱེད་པ་ཡིན་ལ། ཡེ་ཤེས་དེ་ས་བཅུ་གསུམ་པའི་བར་དུ་ལུས་ལ་རྩ་དང་རླུང་དང་བྱང་ཆུབ་ཀྱི་སེམས་མངོན་དུ་བྱས་པའི་དབང་གིས་བགྲོད་པ་འདི་ནི་འཇུག་པ་ཞེས་བྱའོ། ། བྱང་ཆུབ་ནི་སྤངས་པ་དང་ཡེ་ཤེས་སོ། ། ཕྱོགས་ནི་དེའི་རྒྱུའོ། ། སུམ་ཅུ་བདུན་ནི་གྲངས་ངེས་པའོ། །
དེ་བཤད་པར་བྱ་ཞེས་འབྲེལ་ཏེ། ནང་གི་ལུས་དང་ཞེས་བྱ་བ་ལ་སོགས་པ་ནས་བྱང་ཆུབ་ཀྱི་ཕྱོགས་རྒྱས་པར་སྟོན་ཏོ། ། བྱང་ཆུབ་ཀྱི་ཕྱོགས་ཉི་ཤུ་རྩ་གཉིས་ནི་འཇིག་རྟེན་པའི་ལམ་ལའོ། ། བྱང་ཆུབ་ཀྱི་ཡན་ལག་བདུན་ནི་མཐོང་བའི་ལམ་ལའོ། ། ཡན་ལག་བརྒྱད་ནི་བསྒོམ་པའི་ལམ་ལའོ། ། དང་པོའང༌། བཅུ་གཉིས་ནི་ཚོགས་ཀྱི་ལམ་མོ། ། བཅུ་ནི་སྦྱོར་བའི་ལམ་ལ་མཐར་ཕྱིན་ཏེ། དེ་ནས་བྱང་ཆུབ་ཀྱི་ཕྱོགས་ཀྱི་ཆོས་འདི་རྣམས་ལ། དམིགས་པ་དང་ངོ་བོ་ཉིད་དང༌།
གྲོགས་དང༌། བསྒོམ་པ་དང༌། བསྒོམས་པའི་འབྲས་བུ་སྟེ་ལྔ་ལྔས་ཤེས་པར་བྱའོ། ། དེ་ལ་དྲན་པ་ཉེ་བར་གཞག་པ་རྣམས་ཀྱི་དམིགས་པ་ནི་ལུས་དང་ཚོར་བ་དང་སེམས་དང་ཆོས་སོ། ། ངོ་བོ་ནི་དྲན་པ་དང་ཤེས་རབ་བོ། ། གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། བསྒོམ་པ་ནི་ལུས་ལ་ལུས་ཀྱི་རྗེས་སུ་ལྟ་བ་ལ་སོགས་པ་སྟེ། ཀུན་རྫོབ་ཀྱི་དབང་དུ་བྱས་ནས་མི་གཙང་བ་ལ་སོགས་པ་བཞིར་ཤེས་པར་བྱ་བའམ། དོན་དམ་པར་རང་བཞིན་མེད་པར་བསྒོམ་པའོ། ། ཡང་བསྒོམ་པ་དེ་རྣམ་པ་དགུ་དང་ལྡན་པར་བསྒོམ་སྟེ།
ཡིད་ལ་མི་བྱེད་པའི་གཉེན་པོ་འདུན་པ་དང༌། ལེ་ལོའི་གཉེན་པོར་བརྩོན་འགྲུས་དང༌། བྱིང་རྒོད་ཀྱི་གཉེན་པོར་རྩོལ་བ་དང༌། སེམས་ཞུམ་པའི་གཉེན་པོར་སྤྲོ་བ་དང༌། གནོད་པ་སྐྱེལ་བའི་གཉེན་པོར་མ་ཐེང་པ་སྟེ། ཕྱིར་མི་ལྡོག་པ་དང༌། ཆོག་པར་འཛིན་པའི་གཉེན་པོར་ཕྱིར་ནུར་བ་མེད་པའི་བརྩོན་འགྲུས་དང་གདམས་ངག་བརྗེད་པའི་གཉེན་པོར་དྲན་པ་དང༌། ལྟུང་བ་ཡིད་ལ་གཅགས་པའི་གཉེན་པོར་ཤེས་བཞིན་དང༌། བརྩོན་འགྲུས་འདོར་བའི་གཉེན་པོར་བག་ཡོད་པ་བསྒོམ་པ་ཞེས་བྱ་བ་འདི་རྣམས་དང་ལྡན་པར་བྱའོ། ། བསྒོམས་པའི་འབྲས་བུ་ནི།
ཕྱིན་ཅི་ལོག་བཞི་སྤོང་བ་དང༌། བདེན་པ་བཞི་ལ་འཇུག་པ་དང༌། ལུས་ལ་སོགས་པ་བཞི་དང་བྲལ་བའོ། ། དང་པོ་ནི། ལུས་གཙང་བར་འཛིན་པ་དང༌། ཚོར་བ་བདེ་བར་འཛིན་པ་དང༌། ཆོས་ལ་བདག་ཏུ་འཛིན་པ་དང༌། སེམས་ལ་རྟག་པར་འཛིན་པ་ནི་ཕྱིན་ཅི་ལོག་སྟེ། དེ་དག་དང་བྲལ་བའི་རྟོགས་པ་སྐྱེའོ། ། གཉིས་པ་བདེན་པ་ལ་འཇུག་པ་ནི།
ལུས་དྲན་པ་ཉེ་བར་གཞག་པས་གནས་ངན་ལེན་རབ་ཏུ་ཤེས་ལ། གནས་ངན་ལེན་ནི་འདུ་བྱེད་ཀྱི་སྡུག་བསྔལ་ཡིན་པས། དེ་བརྟགས་ན་སྡུག་བསྔལ་གྱི་བདེན་པ་ལ་འཇུག་གོ ། སྲེད་པའི་རྒྱུ་ནི་ཚོར་བ་སྟེ། དེ་བརྟགས་པས་ཀུན་འབྱུང་གི་བདེན་པ་ལ་འཇུག་གོ ། བདག་ཏུ་མངོན་པར་ཞེན་པའི་གཞི་ནི་སེམས་ཏེ། དེ་ལ་བརྟགས་པས་འགོག་པའི་བདེན་པ་ལ་འཇུག་སྟེ། བདག་ཆད་པར་དོགས་པའི་འཇིགས་པ་མེད་པའི་ཕྱིར་རོ། ། ཆོས་ལ་བརྟགས་པས་ཀུན་ནས་ཉོན་མོངས་པ་དང་རྣམ་བྱང་གི་ཆོས་ལ་མ་རྨོངས་པའི་ཕྱིར་ལམ་གྱི་བདེན་པ་ལ་འཇུག་གོ ། ལུས་ལ་སོགས་པ་དང་བྲལ་བ་ནི་མཐར་ཐུག་པའི་འབྲས་བུའོ། །
དེ་བས་ན་བདེན་པ་བཞི་ལ་འཇུག་པའི་ཕྱིར། ཐོག་མར་དྲན་པ་ཉེ་བར་གཞག་པ་བསྒོམ་མོ། ། དེ་ལྟར་མི་མཐུན་ཕྱོགས་དང་གཉེན་པོ་ཤེས་ནས་མི་མཐུན་ཕྱོགས་བསལ་ཞིང་གཉེན་པོ་བསྐྱེད་པའི་ཕྱིར། བརྩོན་འགྲུས་བཞི་པོ་འཇུག་པས་དེའི་འོག་ཏུ་ཡང་དག་པར་སྤོང་བ་བཞི་ལ་འཇུག་གོ ། དེ་ལ་ཡང་དག་པར་སྤོང་བའི་དམིགས་པ་ནི་མི་མཐུན་པའི་ཕྱོགས་དང་གཉེན་པོ་སྟེ། དེ་གཉིས་སྐྱེས་པ་དང་མ་སྐྱེས་པ་བཞིའོ། ། ངོ་བོ་ནི་བརྩོན་འགྲུས་སོ། ། གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། ། བསྒོམ་པ་ནི་འདུན་པ་སྐྱེད་དོ་ཞེས་བྱ་བ་ལ་སོགས་པ་ལྔ་སྟེ། བརྩོན་འགྲུས་རྩོམ་པ་གནས་དང་བཅས་པའོ། །
གནས་ནི་འདུན་པའོ། ། འབད་པ་ནི་བརྩོན་འགྲུས་སོ། ། ཞི་གནས་རབ་ཏུ་འཛིན་པ་དང༌། བཏང་སྙོམས་ཀྱི་མཚན་མ་ཡིད་ལ་བྱེད་པས་བརྩོན་འགྲུས་རྩོམ་མོ། ། བྱིང་རྒོད་སེལ་བའང་བརྩོན་འགྲུས་ཉིད་དེ། དེའི་འོག་ཏུ་སེམས་རབ་ཏུ་འཛིན་པ་དང༌། རབ་ཏུ་འཇོག་པ་སྨོས་སོ། ། འབྲས་བུ་ནི་དང་པོ་གཉིས་མི་མཐུན་པའི་ཕྱོགས་ཉམས་པ་ཡིན་ལ། གསུམ་པ་ནི་གཉེན་པོ་ཐོབ་པ། བཞི་པ་ནི་ཐོབ་པ་འཕེལ་བའོ། །
དེ་ལྟར་བརྩོན་འགྲུས་རྩོམ་པ་དེ་ལ་དེའི་འོག་ཏུ་སེམས་གནས་པའི་ལས་སུ་རུང་བ་ཉིད་ནི་རྫུ་འཕྲུལ་གྱི་རྐང་པ་བཞི་པོ་དག་བསྒོམ་མོ། ། རྫུ་འཕྲུལ་གྱི་རྐང་པ་རྣམས་ཀྱི་དམིགས་པ་ནི་ཏིང་ངེ་འཛིན་གྱིས་གྲུབ་པའི་བྱ་བའོ། ། ངོ་བོ་ཉིད་ནི་ཏིང་ངེ་འཛིན་ཏོ། ། གྲོགས་ནི་འདུན་པ་དང༌། བརྩོན་འགྲུས་དང༌། སེམས་དང༌། སྤྱོད་པ་སྟེ་བཞི་པོ་སོ་སོར་འགྱུར་རོ། ། ལྷག་མ་ནི་དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། དེ་ལ་འདུན་པའི་ཏིང་ངེ་འཛིན་ནི་གུས་པའི་སྦྱོར་བ་ལ་བརྟེན་པའི་སེམས་རྩེ་གཅིག་པའོ། ། བརྩོན་འགྲུས་ཀྱི་ཏིང་ངེ་འཛིན་ནི་རྒྱུན་ཏུ་སྦྱོར་བ་ལ་བརྟེན་པའི་སེམས་རྩེ་གཅིག་པའོ། །
སེམས་ཀྱི་ཏིང་ངེ་འཛིན་ནི་གང་སྔོན་གྱི་ཏིང་ངེ་འཛིན་བསྒོམ་པ་ལ་བརྟེན་པའི་སེམས་རྩེ་གཅིག་པའོ། ། དཔྱོད་པའི་ཏིང་ངེ་འཛིན་ནི་གཞན་གྱིས་བསྟན་ནས་ཆོས་རབ་ཏུ་འབྱེད་པ་ལ་བརྟེན་པའི་སེམས་རྩེ་གཅིག་པའོ། ། ཡང་ན་འདུན་པ་ལ་སོགས་པ་བྱེད་པའི་དུས་ན་རྩེ་གཅིག་པར་འགྱུར་བས་དེ་དག་གི་ཏིང་ངེ་འཛིན་ཞེས་བྱའོ། ། བསྒོམ་པ་ནི་ཉེས་པ་ལྔ་སྤོང་བའི་འདུ་བྱེད་བརྒྱད་བསྒོམ་པ་སྟེ། འདུན་པ་དང༌། རྩོལ་བ་དང༌། དད་པ་དང༌། ཤིན་ཏུ་སྦྱངས་པ་དང༌། དྲན་པ་དང༌། ཤེས་བཞིན་དང༌།
སེམས་པ་དང༌། བཏང་སྙོམས་སོ། ། བརྒྱད་པོ་དེ་དག་ཀྱང་བཞིར་འགྱུར་ཏེ། འབད་པ་དང༌། ཕན་འདོགས་པ་དང༌། ཉེ་བར་ཕན་འདོགས་པ་དང༌། གཉེན་པོའོ། ། དེ་ལ་འབད་པ་ནི་འདུན་པ་དང༌། རྩོལ་བ་དང༌། དད་པ་གསུམ་མོ། །
དེ་ལ་འདུན་པ་ནི་རྩོལ་བའི་གནས་སོ། ། འདུན་པ་ནི་རྒྱུའི་དད་པའོ། ། ཕན་འདོགས་པ་ནི་ཤིན་ཏུ་སྦྱངས་པ་སྟེ། ལུས་དང་སེམས་ལ་ཕན་འདོགས་པའི་ཕྱིར་རོ། ། ཉེ་བར་ཕན་འདོགས་པ་ནི་དྲན་པ་དང་ཤེས་བཞིན་ཏེ། དམིགས་པ་མ་བརྗེད་པས་སེམས་རྩེ་གཅིག་པ་དེ་ཉིད་ལ་འཇུག་པ་དང༌། དེ་ལ་བག་མེད་པར་གྱུར་ན་ཡོངས་སུ་གཅོད་པའི་ཕྱིར་ཏེ། གོ་རིམ་བཞིན་ནོ། ། གཉེན་པོ་ནི་སེམས་པ་དང་བཏང་སྙོམས་ཏེ། སེམས་རབ་ཏུ་འཛིན་པ་དང་རབ་ཏུ་འཇོག་པ་མངོན་པར་འདུ་བྱེད་པས་བྱིང་རྒོད་ཡོངས་སུ་སྤངས་པའོ། །
འབྲས་བུ་ནི་ཏིང་ངེ་འཛིན་ལ་ཡོངས་སུ་སྦྱང་བ་བྱས་ན། ཆོས་མངོན་པར་ཤེས་པར་བྱ་བ་གང་དང་གང་མངོན་དུ་བྱ་བར་འདོད་པ་དེ་དང་དེ་ལ་སེམས་མངོན་པར་གཏོད་པ་སྟེ། རང་རང་གི་གནས་ཀྱི་ཆོས་རྣམས་ལ་མངོན་དུ་གྱུར་པའི་སྐལ་བ་ཅན་དུ་འགྱུར་བའོ། ། དེ་ལྟར་རྫུ་འཕྲུལ་གྱི་རྐང་པས་སེམས་ལས་སུ་རུང་བ་ཐར་པའི་ཆ་མཐུན་གྱི་དགེ་བའི་རྩ་བ་བསྐྱེད་ནས་འདུན་པ་ནི་དབང་བྱེད་པར་འགྱུར་ཞེས་བྱ་བ་ལ་སོགས་པ་ལྔ་པོ་འབྱུང་བས་དབང་པོ་ལྔ་འབྱུང་ངོ༌། ། དེ་ལྟར་ན་བྱང་ཆུབ་ཀྱི་ཕྱོགས་བཅུ་གཉིས་ནི་ཚོགས་ཀྱི་ལམ་གྱི་གནས་སྐབས་ཡོངས་སུ་རྫོགས་སོ། ། དེ་ལ་དབང་པོ་ལྔའི་དམིགས་པ་ནི། འཕགས་པའི་བདེན་པ་བཞི་སྟེ། བདེན་པ་མངོན་པར་རྟོགས་པ་ལ་སྦྱོར་བས། དེའི་རྣམ་པར་འགྱུར་བའི་ཕྱིར་རོ། ། ངོ་བོ་ནི་དད་པ་ལ་སོགས་པ་ལྔའོ། །
གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། ། སྒོམ་པ་ནི་དད་པའི་དབང་པོས་བདེན་པ་རྣམས་ལ་ཡིད་ཆེས་པའི་ཚུལ་གྱིས་བསྒོམ་པ་སྟེ། དེ་བས་ན་རང་གི་ལས་ཀྱི་རྣམ་པར་སྨིན་པ་ལ་ཡིད་ཆེས་ཞེས་བྱ་བ་ལ་སོགས་པ་གསུངས་ཏེ། ལས་ནི་ཀུན་འབྱུང་གི་བདེན་པ་ཡིན་ལ། རྣམ་པར་སྨིན་པ་ནི་སྡུག་བསྔལ་གྱི་བདེན་པ་ཡིན། ལས་མངོན་པར་འདུ་མི་བྱེད་པ་ནི་ལམ་གྱི་བདེན་པ། དེས་འགོག་པའི་བདེན་པ་མངོན་པར་གྲུབ་པ་ཡིན་པས་ན་དེ་དག་ལ་ཡིད་ཆེས་པས་དད་པའི་བསྒོམ་པའོ། ། ཡིད་ཆེས་པས་དེ་མངོན་པར་རྟོགས་པར་བྱ་བའི་ཚུལ་ནི་བརྩོན་འགྲུས་སོ། ། བརྩོན་པ་བརྩམས་པས་བདེན་པ་བཞི་ལ་དྲན་པ་མི་བརྗེད་པའི་ཚུལ་གྱིས་བསྒོམ་མོ། ། དེ་ལྟ་བུ་ལ་ཏིང་ངེ་འཛིན་གྱིས་སེམས་རྩེ་གཅིག་པའི་ཚུལ་གྱིས་བསྒོམ།
ཤེས་རབ་ཀྱིས་རབ་ཏུ་འབྱེད་པའི་ཚུལ་གྱིས་བསྒོམ་པའོ། ། འབྲས་བུ་ནི་ངེས་པར་འབྱེད་པའི་ཆ་མཐུན་སྐྱེའོ། ། དད་པ་ལ་སོགས་པ་དེ་དག་ཉིད་སྟོབས་དང་ལྡན་པར་གྱུར་པ་ལ་སྟོབས་ཞེས་བྱ་བ་ཡིན་པས་དེའི་འོག་ཏུ་སྟོབས་རྣམས་འཇུག་གོ ། སྟོབས་ཀྱི་དམིགས་པ་ནས་འབྲས་བུའི་བར་ནི་དབང་པོ་དང་ཁྱད་པར་མེད་དོ། ། གལ་ཏེ་རྫུ་འཕྲུལ་གྱི་རྐང་པ་རྣམས་ཀྱིས་ཐར་པའི་ཆ་མཐུན་སྐྱེད་པ་ཡིན་པས། དེའི་འོག་ཏུ་ངེས་འབྱེད་བསྐྱེད་པ་དེ་དབང་པོ་དང་སྟོབས་ཀྱི་འབྲས་བུ་ཇི་ལྟར་རིགས་པར་བྱ་སྙམ་ན། དབུས་དང་མཐའ་རྣམ་པར་འབྱེད་པ་ལས། དྲོད་རྩེ་མོ་ནི་དབང་པོ་རྣམས་ལས། བཟོད་པ་དང་ཆོས་མཆོག་ནི་སྟོབས་རྣམས་ཀྱི་འབྲས་བུའོ། ། ཞེས་གསུངས་སོ། །
དེ་ལྟར་ངེས་འབྱེད་ཆ་བཞི་སྐྱེས་པའི་རྗེས་ལ། མཐོང་བའི་ལམ་སྐྱེ་བས་བྱང་ཆུབ་ཀྱི་ཡན་ལག་བདུན་འབྱུང་ངོ༌། ། བྱང་ཆུབ་ཀྱི་ཡན་ལག་རྣམས་ཀྱི་དམིགས་པ་ནི་འཕགས་པའི་བདེན་པ་བཞི་པོ་དག་ཡང་དག་པ་ཇི་ལྟ་བའོ། ། ངོ་བོ་ཉིད་ནི་དྲན་པ་ལ་སོགས་པ་བདུན་ནོ། ། དེ་ལ་དྲན་པ་ནི་གནས་ཀྱི་ཡན་ལག་སྟེ། དགེ་བའི་ཆོས་ཐམས་ཅད་མངོན་པར་བརྗོད་པའི་ཕྱིར་རོ། ། ཆོས་རྣམ་པར་འབྱེད་པ་ནི་ངོ་བོ་ཉིད་ཀྱི་ཡན་ལག་སྟེ་བྱང་ཆུབ་ཀྱི་མཚན་ཉིད་ཡིན་པའི་ཕྱིར་རོ། ། བརྩོན་འགྲུས་ནི་ངེས་པར་འབྱུང་བའི་ཡན་ལག་སྟེ་དེས་བགྲོད་པས་ཇི་སྲིད་བར་འགྲོ་བའི་ཕྱིར་རོ། ། དགའ་བ་ནི་ཕན་ཡོན་གྱི་ཡན་ལག་སྟེ་སེམས་ཀྱི་རྒྱུད་ཚིམ་པར་བྱེད་པའི་ཕྱིར་རོ། ། ཤིན་ཏུ་སྦྱངས་པ་དང༌།
ཏིང་ངེ་འཛིན་དང་བཏང་སྙོམས་ནི་ཉོན་མོངས་པ་མེད་པའི་ཡན་ལག་སྟེ། དེ་ལ་ཤིན་ཏུ་སྦྱངས་པ་ནི། གང་གིས་ཀྱང་ཀུན་ནས་ཉོན་མོངས་པ་མེད་པ་སྟེ། གནས་ངན་ལེན་འཇིག་པའི་ཕྱིར་རོ། ། ཏིང་ངེ་འཛིན་ནི་གང་དུའང་ཀུན་ནས་ཉོན་མོངས་པར་མི་འགྱུར་ཏེ། དེ་ལ་གནས་པ་གནས་གྱུར་པའི་ཕྱིར་རོ། ། བཏང་སྙོམས་ནི་ཀུན་ནས་ཉོན་མོངས་པ་གང་ཡང་མེད་པ་སྟེ། བརྣབ་སེམས་དང་ཡིད་མི་བདེ་བ་དང་བྲལ་བ་ཉོན་མོངས་པ་ཅན་མ་ཡིན་པའི་གནས་སྐབས་ཀྱི་ངོ་བོ་ཉིད་ཡིན་པའི་ཕྱིར་རོ། ། དགོས་གྲོགས་དེ་དག་དང་མཚུངས་པར་ལྡན་པའི་སེམས་དང་སེམས་བྱུང་ངོ༌། ། བསྒོམ་པ་ནི་བྱེ་བྲག་ཕྱེད་པས་ངེས་པར་འབྱུང་བ་དང་ཞེས་བྱ་བ་ལ་སོགས་པ་སྟེ།
ཡན་ལག་བདུན་པ་རེ་རེ་ལའང་བདེན་པ་བཞི་བཞི་དང་ལྡན་པར་བྱ་བ་སྟེ། བྱེ་བྲག་ཕྱེད་པ་ནི་དབེན་པ་ལ་གནས་པ་སྟེ། སྡུག་བསྔལ་ལ་སྡུག་བསྔལ་ཉིད་དུ་ཤེས་ནས་དབེན་པ་ཚོལ་བའོ། ། འདོད་ཆགས་དང་བྲལ་བ་ནི་སྲེད་པ་ཞེས་བྱ་བ་སྡུག་བསྔལ་ཀུན་འབྱུང་བ་སྟེ། སྡུག་བསྔལ་གྱི་རྒྱུ་ལ་འདོད་པ་དང་བྲལ་བའོ། ། འགོག་པས་ངེས་པར་འབྱུང་བ་ནི་འགོག་པ་དེ་མངོན་སུམ་དུ་བྱ་བར་འདོད་པ་ལ་དམིགས་པའོ། ། ཀུན་ནས་ཉོན་མོངས་པ་དང་བྲལ་བ་དང༌། ཆོས་རབ་ཏུ་འབྱེད་པ་ཞེས་བྱ་བ་ནི་རྣམ་པར་སྤོང་བས་ཡོངས་སུ་བསྒྱུར་བ་བསྒོམ་པ་ཞེས་བྱ་སྟེ། ལམ་དེས་སྡུག་བསྔལ་སྤངས་ཏེ་འགོག་པར་འགྲོ་བས་སོ། ། དེ་ལྟར་ན་བདེན་པ་ལ་དམིགས་ཏེ།
བྱང་ཆུབ་ཀྱི་ཡན་ལག་བསྒོམ་པའོ། ། འབྲས་བུ་ནི་མཐོང་བས་སྤང་བར་བྱ་བའི་ཉོན་མོངས་པ་རྣམས་སྤངས་པའོ། ། དེ་ལྟར་མཐོང་བའི་ལམ་སྐྱེས་པའི་འོག་ཏུ་བསྒོམ་པའི་ལམ་འབྱུང་བས་ལམ་གྱི་ཡན་ལག་བརྒྱད་འབྱུང་ངོ༌། ། དེ་ལ་ལམ་གྱི་ཡན་ལག་གི་དམིགས་པ་ནི་འཕགས་པའི་བདེན་པ་བཞི་པོ་རྣམས་ཀྱིས་ཡང་དག་པ་ཇི་ལྟ་བའོ། ། ངོ་བོ་ཉིད་ནི་ཡང་དག་པའི་ལྟ་བ་ལ་སོགས་པ་བརྒྱད་དོ། ། དེ་ལ་ཡང་དག་པའི་ལྟ་བ་ནི་ཡོངས་སུ་གཅོད་པའི་ཡན་ལག་སྟེ། མཐོང་བའི་ལམ་གྱི་ཇི་ལྟར་མྱོང་བའི་དེ་ཁོ་ན་ངེས་པར་འཛིན་པའོ། ། ཡང་དག་པའི་རྟོགས་པ་ནི་གཞན་ལ་གོ་བར་བྱེད་པའི་ཡན་ལག་སྟེ། ནང་གི་རྟོགས་པ་དེས་ཀུན་ནས་བསླངས་ནས་གཞན་གོ་བར་བྱེད་པའི་ངག་འབྱུང་བས་སོ། ། ཡང་དག་པའི་ངག་དང་ལས་ཀྱི་མཐའ་དང་འཚོ་བ་གསུམ་ནི་གཞན་ཡིད་ཆེས་པར་བྱེད་པའི་ཡན་ལག་སྟེ།
ངག་གི་ནི་རྟོགས་པ་དང་མཐུན་པར་འདྲི་བ་དང༌། ལུང་སྟོན་པ་དང༌། འབེལ་བའི་གཏམ་གཏན་ལ་ཕབ་པས་ལྟ་བ་རྣམ་པར་དག་པར་ཤེས་སོ། ། ཡང་དག་པའི་ལས་ཀྱི་མཐའ་ནི་འགྲོ་བ་དང་ལྡོག་པ་ལ་སོགས་པ་སྤྱོད་པ་ཕུན་སུམ་ཚོགས་པས་ཚུལ་ཁྲིམས་རྣམ་པར་དག་པར་ཤེས་སོ། ། འཚོ་བ་ནི་ཇི་ལྟར་གནང་བ་བཞིན་དུ་འཚོ་བས་འཚོ་བ་རྣམ་པར་དག་པ་ལ་ཡིད་ཆེས་པར་བྱེད་དོ། ། ཡང་དག་པའི་རྩོལ་བ་ནི་ཉོན་མོངས་པའི་སྒྲིབ་པ་རྣམ་པར་སྦྱོང་བའི་ཡན་ལག་གོ ། ཡང་དག་པའི་དྲན་པ་ནི་ཉེ་བའི་ཉོན་མོངས་པའི་སྒྲིབ་པ་རྣམ་པར་སྦྱོང་བའི་ཡན་ལག་སྟེ། དེས་ཞི་གནས་ལ་སོགས་པ་མཚན་མ་མ་བརྗེད་པས་བྱིང་རྒོད་སོགས་མི་འབྱུང་བས་སོ། ། ཡང་དག་པའི་ཏིང་ངེ་འཛིན་ནི་ཡོན་ཏན་ཁྱད་པར་ཅན་ལ་སྒྲིབ་པ་རྣམ་པར་སྦྱོང་བའི་ཡན་ལག་སྟེ། དེས་མངོན་པར་ཤེས་པ་ལ་སོགས་པའི་ཡོན་ཏན་གྲུབ་པའི་ཕྱིར་རོ། །
གྲོགས་ནི་དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། ། སྒོམ་པ་ནི་བྱང་ཆུབ་ཀྱི་ཡན་ལག་བཞིན་ནོ། ། འདི་ལྟ་སྟེ་ཡང་དག་པའི་ལྟ་བ་དབེན་པ་ལ་གནས་པ་ཞེས་བྱ་བ་ལ་སོགས་པ་རྒྱ་ཆེར་འབྱུང་ངོ༌། ། འབྲས་བུ་ནི་ཡོངས་སུ་གཅོད་པ་དང༌། གཞན་གོ་བར་བྱེད་པ་དང༌། ཉོན་མོངས་པའི་སྒྲིབ་པ་རྣམ་པར་དག་པ་དང་ཉེ་བའི་ཉོན་མོངས་པའི་སྒྲིབ་པ་དག་པ་དང༌། ཡོན་ཏན་ཁྱད་པར་ཅན་ལ་སྒྲིབ་པ་རྣམ་པར་དག་པའོ། ། ཡང་འདི་དག་གིས་མི་མཐུན་པའི་ཕྱོགས་སྤོང་བའི་དབང་དུ་བྱས་ན་བསྒོམས་པས་སྤང་པར་བྱ་བའི་ཉོན་མོངས་པ་དང་ཉེ་བའི་ཉོན་མོངས་པ་རྣམས་སྤོང་བའོ། ། དེ་ལ་བྱང་ཆུབ་ཀྱི་ཕྱོགས་འདི་རྣམས་ནི་ལམ་ཉན་ཐོས་པ་དང༌། བྱང་ཆུབ་སེམས་དཔའ་རྣམས་ཀྱི་ཐུན་མོང་བའོ། །
ཡང་ཁྱད་པར་གསུམ་གྱི་ཁྱད་པར་དུ་འཕགས་ཏེ། དམིགས་པ་དང༌། ཡིད་ལ་བྱེད་པ་དང༌། འཐོབ་པས་ཁྱད་པར་དུ་འཕགས་པའོ། ། དེ་ལ་ཉན་ཐོས་དང་རང་རྒྱལ་ནི་རང་གི་ལུས་ལ་སོགས་པ་ལ་དམིགས། བྱང་ཆུབ་སེམས་དཔའ་ནི་རང་གཞན་གཉིས་ཀ་ལ་དམིགས་སོ། ། ཡང་ཉན་ཐོས་རང་རྒྱལ་ནི་ལུས་ལ་སོགས་པ་མི་རྟག་པ་ལ་སོགས་པར་ཡིད་ལ་བྱེད། བྱང་ཆུབ་སེམས་དཔའ་ནི་མི་དམིགས་པར་ཡིད་ལ་བྱེད་དོ། ། ཡང་ཉན་ཐོས་རང་རྒྱལ་ནི་ལུས་ལ་སོགས་པ་དང་བྲལ་བའི་ཕྱིར་བསྒོམ། བྱང་ཆུབ་སེམས་དཔའ་ནི་བྲལ་བ་དང་མི་འབྲལ་བ་གཉིས་ཀ་མ་ཡིན་ཏེ།
མི་གནས་པའི་ཕྱིར་བསྒོམ་པའོ། ། དེ་ལྟར་ཁྱད་པར་གསུམ་ནི་དབུས་མཐའ་ལས་གསུངས་སོ། ། བྱང་ཆུབ་ཀྱི་ཕྱོགས་ཕ་རོལ་ཏུ་ཕྱིན་པ་དང་སྤྱིའི་དོན་དུ་བཤད་པའོ། ། དེ་ལྟར་ཉན་ཐོས་རང་རྒྱལ་དང་བྱང་ཆུབ་སེམས་དཔའ་ལ་ཁྱད་ཡོད་པ་བཞིན་གསང་སྔགས་ཀྱི་ལམ་ལ་ཡང་ཁྱད་པར་ཡོད་དེ། བསྐྱེད་པའི་རིམ་པ་བས་དམིགས་པ་ལྷའི་རྣམ་པར་བྱས་ནས་བསྒོམ་མོ། ། འདི་ནི་རྣལ་འབྱོར་མ་ཀུན་ཏུ་སྤྱོད་པ་ལས་ལྷ་སོ་བདུན་དུ་བཤད་ལ། ཐམས་ཅད་གསང་རྒྱུད་ལ་སོགས་པ་ལས་རྟེན་གྱི་དཀྱིལ་འཁོར་ལ་བཤད་དོ། ། བསྐྱེད་པའི་རིམ་པ་ལྟར་བཤད་པའོ། ། དེ་བཞིན་དུ་རྫོགས་པའི་རིམ་པ་ལའང་ཁྱད་པར་ཡོད་དོ་ཞེས་བཤད་པའི་ཕྱིར། དེ་ཉིད་ཡང་དག་བཤད་པ་ནི་ཞེས་བྱ་བ་ལ་སོགས་པ་གསུངས་སོ། །
འདི་ལྟར་བྱང་ཆུབ་ཀྱི་ཕྱོགས་ནང་དོན་དུ་བཤད་པའི་དགོས་པ་ནི། ཕྱི་རོལ་གྱི་ལམ་གྱིས་སྤྲོས་པའི་སྒྲོ་འདོགས་བཅད་ནས་ལམ་རང་གི་ལུས་ལ་ཚང་བར་ཤེས་པས་རང་གི་ནང་གི་རྟེན་འབྲེལ་ལ་འབད་པའི་དགོས་པ་ཡོད་དོ། ། དེ་ལ་ནང་དུ་བྱེད་པའི་འཐད་པ་ནི་འདི་ཡིན་ཏེ། ཕ་རོལ་ཏུ་ཕྱིན་པའམ་བསྐྱེད་རིམ་པས་ཀྱང་བྱང་ཆུབ་ཀྱི་ཕྱོགས་ཉམས་སུ་བླང་བས་དེས་ཀྱང་ས་དང་ལམ་གྱི་རིམ་པ་རྟོགས་ནས་འབྲས་བུ་སངས་རྒྱས་ཀྱི་ཡེ་ཤེས་ཐོབ་ཅེས་བྱ་བ་འདི་ལས། བསྒྲུབ་བྱའམ་དགོས་པ་གཞན་མེད་དོ། ། དེ་ལྟར་རྫོགས་པའི་རིམ་པ་བས་ཀྱང་ཐོབ་སྟེ། དེའང་འདི་ལྟར་དང་པོ་རྒྱུའི་རྒྱུད་ཀྱི་གནས་སྐབས་སུ་ས་ལམ་དང་འབྲས་བུ་དང་འདྲ་བ་རང་གི་ཕུང་པོ་ལ་སོགས་པ་འདི་ཡིན་ལ། དེ་བྱང་ཆུབ་ཀྱི་ཕྱོགས་ཀྱི་ཆོས་ཀྱིས་ཐོབ་པར་བྱེད་པ་དང་འདྲ་བར་རང་གི་ལུས་ཀྱི་རྩ་རྣམས་ཀྱི་ཕུང་པོ་ལ་སོགས་པ་སྐྱེད་པར་བྱེད་པ་འདི་ཡིན་ནོ། ། དེ་ལྟར་རྒྱུ་ལ་གནས་པ་བཞིན་ལམ་དུས་སུ་བསྒོམ་པ་ཡིན་ལ། ལམ་དུ་བསྒོམ་པ་བཞིན་འབྲས་བུར་འགྲུབ་པ་ཡིན་པས།
འབྲས་བུའི་གནས་སྐབས་འགྲུབ་པའི་ཚེ་རྩ་དང་བྱང་ཆུབ་ཀྱི་ཕྱོགས་ལ་ཁྱད་པར་མེད་པས་ན་ལམ་མྱུར་བར་འདོད་པ་རྣམས་ཀྱིས་རྩ་རྣམས་ལམ་དུ་བྱ་ཞེས་བྱ་བ་འདི་སྟོན་པ་ཡིན་ནོ། ། དེའང༌། དེ་ཉིད་ཡང་དག་བཤད་པ་ནི། ། ཞེས་བྱ་བ་ལ་སོགས་པ་ཚིགས་བཅད་གཉིས་ཀྱིས་ཐོབ་པར་བྱ་བའི་ལམ་དང་འབྲས་བུའི་རིམ་པ་ཐམས་ཅད་རང་གི་ལུས་ཉིད་དུ་བསྡུ་བ་བསྟན་ཏོ། ། བྱང་སེམས་ཞེས་བྱ་བ་ཤློ་ཀ་གཅིག་གིས་དེ་འགྲུབ་པར་བྱེད་པའི་རྒྱུ་ནི་རྩ་ཡིན་པར་སྟོན་ཏོ། ། དེས་ན་རྩ་དང་བྱང་ཆུབ་ཀྱི་ཕྱོགས་ལ་ཁྱད་པར་མེད་པར་སྟོན་ཏོ། ། རང་ལུས་ཞེས་བྱ་བ་ཤློ་ཀ་གཉིས་ཀྱིས་དེས་ན་ལུས་དང་སེམས་རྫོགས་པའི་སངས་རྒྱས་སུ་བསྟན་ཏོ། ། རྡོ་རྗེ་སྙིང་པོས་ཞེས་བྱ་བ་ལ་སོགས་པ་དེས་འབྲས་བུ་ཐོབ་བྱ་འགྲུབ་བྱེད་ཀྱི་རྒྱུ་རྩའི་རྣམ་པར་གཞག་པ་སྟོན་ཏོ། ། བསྡུས་པའི་དོན་ཏོ། ། ཡན་ལག་གི་དོན་ལ།
དེ་ཉིད་ཡང་དག་བཤད་པ་ནི། ། ཞེས་བྱ་བ་རྐང་པ་གཉིས་ཀྱིས་མདོར་བསྟན་ཏེ། དེ་ཉིད་ནི་བྱང་ཆུབ་ཀྱི་ཕྱོགས་ཀྱི་ཆོས་སོ། ། ཡང་དག་པར་བཤད་པ་ནི་ནང་གི་རྟེན་འབྲེལ་ཟབ་མོའི་དོན་ཏོ། ། འོག་ནས་བྱུང་བ་ལུས་ལ་ཞེས་བྱ་བ་དང་འབྲེལ་ཏོ། ། བྱང་ཆུབ་ཀྱི་ཕྱོགས་དེ་ལུས་ལ་ཇི་ལྟར་ཚང་ཞེ་ན། དགའ་བ་ལ་སོགས་པ་རྣམས་ཞེས་སྨོས་ཏེ། བྱང་ཆུབ་ཀྱི་ཕྱོགས་ཀྱིས་བསྒྲུབས་པས་ཀྱང་ནི་བྱང་ཆུབ་སེམས་དཔའི་ས་རབ་ཏུ་དགའ་བ་ལ་སོགས་པ་དང༌། སངས་རྒྱས་ཀྱི་ས་ཉིད་འགྲུབ་ལ། ལུས་ལའང་ནི་ཐོབ་བྱ་ཐོབ་བྱེད་དེ་བཞིན་གནས་སོ། །
ཇི་ལྟར་གནས་སྙམ་ན་དེ་ཉིད་རྒྱས་པར་བཤད་པའི་ཕྱིར། དབང་པོ་ལ་སོགས་རང་བཞིན་གྱིས། ། བྱང་ཆུབ་སེམས་དཔའ་རྣམས་ཀྱི་གནས། ། ཞེས་བྱ་བ་ལ་སོགས་པ་སྨོས་སོ། ། དེ་ལ་སྤྱི་དང་མཐར་ཐུག་པའི་དབང་དུ་བྱས་ནས། དེ་བཞིན་གཤེགས་པ་དང་རིག་མ་ཞེས་བྱ་བ་ནི་གཙོ་བོའམ་འབྲས་བུའི་རྣམ་པའི་དབང་དུ་བྱས་པ་ཡིན་ལ། བྱང་ཆུབ་སེམས་དཔའ་དང་ལྷ་མོ་ཁྲོ་བོ་དང་ཁྲོ་མོ་ཞེས་བྱ་བ་ནི་འཁོར་རམ་ལམ་གྱི་རྣམ་པའི་དབང་དུ་བྱས་པའོ། ། དེ་ལ་དང་པོ་ཚིག་རྐང་གཉིས་ཀྱིས་ནི་འཁོར་རམ་ལམ་བསྟན་ཏོ། ། དེ་ནས་ཕུང་པོ་ལ་སོགས་པ་རྐང་པ་གཉིས་ཀྱིས་གཙོ་བོའི་འབྲས་བུ་བསྟན་ཏོ། ། དེ་ནས་རྐང་པ་གཉིས་ཀྱིས་བསྡུས་ཏེ་བསྟན་ཏོ། །
དེ་ལ། དང་པོ་བྱང་ཆུབ་སེམས་དཔའ་རྣམས། ། ཞེས་བྱ་བ་ལ། བྱང་ཆུབ་སེམས་དཔའ་ཞེས་བྱ་བའི་ཤུགས་ལ་ལྷ་མོ་དང་ཁྲོ་བོ་དང་ཁྲོ་མོ་ཤེས་པ་ཉིད་དོ། ། དེའང་མདོར་བསྡུ་ན་ཕ་རོལ་ཏུ་ཕྱིན་པ་དྲུག་ཅེས་བྱ་བའམ། བྱང་ཆུབ་སེམས་དཔའ་ལྷ་མོ་དྲུག་ཏུ་འདུ་ལ། དེ་ལས་ཕྱེ་ན་བརྒྱད་དང་བཅུ་དང་བཅུ་གཉིས་དང༌། བཅུ་དྲུག་དང༌། ཉི་ཤུ་རྩ་བཞི་དང༌། སུམ་ཅུ་རྩ་གཉིས་ལ་སོགས་པའི་དབྱེ་བས་མཐའ་ཡས་པར་འགྱུར་རོ། །
དེ་ཉིད་ནང་དོན་དུ་གང་ཡིན་ཞེ་ན། དབང་པོ་ལ་སོགས་ཏེ་མདོར་བསྡུ་ན་ཡུལ་དང་ཡུལ་ཅན་གྱི་དྲུག་གོ ། དེ་ལ་ཕྱེ་བས་བརྒྱད་དང་བཅུ་དང་བཅུ་གཉིས་དང་བཅུ་དྲུག་དང༌། ཉི་ཤུ་རྩ་བཞི་དང༌། བྱང་ཆུབ་ཀྱི་སེམས་སུམ་ཅུ་རྩ་གཉིས་ལ་སོགས་པའི་དབྱེ་བ་མཐའ་ཡས་པའི་བར་རོ། ། དེ་ལྟ་བུའི་བྱང་ཆུབ་སེམས་དཔའ་ལ་སོགས་པའི་མཐར་ཕྱིན་པའམ་གཙོ་བོར་གྱུར་པ་ནི་སངས་རྒྱས་དང་རིག་མའོ། ། དེ་སྟོན་པ་ནི་སངས་རྒྱས་ཐམས་ཅད་རྣམས་ཞེས་བྱ་སྟེ། སངས་རྒྱས་ཐམས་ཅད་ནི་ཡེ་ཤེས་ལྔ་དང་རིགས་ལྔའོ། ། རྣམས་ནི་སོགས་ཞེས་བྱ་བའི་དོན་ཏེ། དེའི་བསྡུ་བ་ནི་ཚད་མེད་པའི་ངོ་བོ་ལྷ་མོ་བཞིའོ། །
དེ་ཉིད་ནང་དུ་གང་ཞེ་ན། ཕུང་པོ་ལ་སོགས་པ་སྟེ་དེ་བཞིན་གཤེགས་པ་ནི་ཕུང་པོ་ལྔའོ། ། ལྷ་མོ་ནི་སོགས་ཏེ་སའི་ཁམས་ལ་སོགས་པའོ། ། དེ་ལྟ་བུའི་ཆོས་དེ་རྣམས་ཀྱི་གཞུང་བཏུ་བ་ནི་སངས་རྒྱས་བྱང་ཆུབ་སེམས་དཔའི་ཞེས་བྱ་བ་སྟེ། བྱང་ཆུབ་ཀྱི་ཕྱོགས་ཀྱི་ས་ཐོབ་པར་བྱ་བ་ནི་སངས་རྒྱས་དང་བྱང་ཆུབ་སེམས་དཔའ་ལ་སོགས་པའི་ཆོས་ཏེ། དེའང་བསྡུ་ན་སྐུ་གཅིག་དང་གསུམ་དང་ཡེ་ཤེས་ལྔ་ལ་སོགས་པ་ནས་བརྩམས་ཏེ། དབྱེ་ན་སངས་རྒྱས་ཀྱི་ཆོས་བསམ་གྱིས་མི་ཁྱབ་པའི་བར་དུ་ཤེས་པར་བྱའོ། ། དེ་བཞིན་དུ་ནང་དུའང་དེ་དང་མཚུངས་ཏེ། སངས་རྒྱས་ཉིད་ནི་མཆོག་ཏུ་འབབ། ། ཅེས་བྱ་བ་ལ།
བྱང་ཆུབ་ཀྱི་སེམས་གཅིག་དང་གསུམ་དང་བདུད་རྩི་ལྔ་དང་ཕུང་པོ་ལྔ་ལ་སོགས་པའི་ཆོས་བསམ་གྱིས་མི་ཁྱབ་པའི་བར་ཏེ། སེམས་ནི་ཆེན་པོ་གཅིག་ཉིད་ལ། ། ལྔ་པའི་གཟུགས་ཀྱིས་མཚན་པ་ཉིད། ། རིགས་ནི་ལྔ་པོ་དེ་ཉིད་ལ། ། སྟོང་ཕྲག་དུ་མ་སྐྱེས་པ་ཉིད། ། ཅེས་བྱ་བ་ལ་སོགས་པ་གསུངས་པ་ལྟ་བུའོ། ། དེ་ལྟར་སྟོན་པ་ནི། སངས་རྒྱས་ཉིད་ནི་མཆོག་ཏུ་འབབ། ། ཅེས་པ་སྟེ་སངས་རྒྱས་ཀྱི་རང་བཞིན་ཉིད་དུ་འབབ་པ་སྟེ་གནས་པའམ། ཡང་ན་སངས་རྒྱས་ཏེ་འབྱུང་བ་ཉིད་དུ་འབབ་ཅེས་བྱའོ། །
དེ་ལྟར་སྤྱིའི་དོན་གྱི་མཐར་ཐུག་པ་དང༌། ནང་དུ་གནས་པ་ཉིད་ཀྱིས་བསྐྱེད་པའི་རིམ་པ་བས་ཀྱང་ལྷ་སུམ་ཅུ་རྩ་བདུན་དང་སུམ་ཅུ་རྩ་གཉིས་དང་དཔའ་བོ་གཅིག་པའི་བར་གྱི་དབྱེ་བ་དང་བསྡུ་བའང་ཤེས་པར་བྱའོ། ། དེ་ལྟར་ཡང་གསུངས་པ། དེ་བཞིན་གཤེགས་དང་ལྷ་མོ་དང༌། ། གཟུགས་ལ་སོགས་དང་རྒྱལ་སྲས་དང༌། ། ཁྲོ་བོ་ཞེས་ནི་བྱ་བ་ཡིས། ། དེ་ཉིད་མཆོག་ནི་ཡང་དག་བཞུགས། ། སླར་ཡང་ཁྲོ་བོ་རྒྱལ་སྲས་ལ། ། ནང་དུ་མི་སྣང་བར་ནི་འགྲོ། ། རྒྱལ་སྲས་རྣམས་ནི་གཟུགས་ལ་སོགས། །
ལྷ་མོ་རྣམས་ལ་བསྡུས་ནས་ནི། ། དེ་རྣམས་ཀྱང་ནི་ས་སོགས་འགྲོ། ། དེ་དག་དེ་བཞིན་གཤེགས་ལྔ་ལ། ། སྐུ་གསུང་ཐུགས་ཀྱི་རྡོ་རྗེ་ལ། ། དེ་དག་ལ་ལའང་བསྡུས་ནས་འགྲོ། ། ཞེས་གསུངས་པ་ལྟ་བུའོ། ། ཞར་ལས་འོངས་པའོ། ། མདོར་ན་སྤྱི་དང་མཐར་ཐུག་པ་ལ་ཇི་ལྟར་གནས་པ་བཞིན་ནང་དུའང་གནས་ཞེས་བྱ་བའི་དོན་ཏེ། དེ་ལྟ་བུའི་ཐོབ་པར་བྱ་བ་དེ་ཐོབ་བྱེད་ཀྱི་ཐབས་གང་གིས་ཐོབ་པར་བྱེད་སྙམ་པ་ལ་དེ་ཐོབ་བྱེད་ཀྱི་ལམ་བསྟན་པའི་ཕྱིར། བྱང་སེམས་སུམ་ཅུ་རྩ་གཉིས་ཀྱི། །
ཞེས་བྱ་བ་ལ་སོགས་པ་སྨོས་ཏེ། སྤྱི་དོན་གྱི་བྱང་ཆུབ་ཀྱི་ཕྱོགས་ཀྱི་འབྲས་བུ་མཐར་ཕྱིན་ཐོབ་པར་བྱེད་པ་དེ་བཞིན་དུ་སོ་དང་སེན་མོ་སྐྱེད་པ་ལ་སོགས་པའི་བྱང་ཆུབ་ཀྱི་སེམས་སུམ་ཅུ་རྩ་གཉིས་ཀྱིས། རྩ་སུམ་ཅུ་རྩ་བདུན་གང་བར་གྱུར་པ་དེའི་ཚེ་དབང་པོ་དྲུག་ལ་སོགས་པ་དང༌། ཕུང་པོ་ལྔ་དང་འབྱུང་བའི་ཁམས་བཞི་ལ་སོགས་པའི་ལུས་ཀྱི་རང་བཞིན་བསྐྱེད་དོ། ། དེས་ན་སངས་རྒྱས་དེའི་དེ་མ་ཐག་སྟེ་དང་པོ་ཕ་མའི་རྩ་སུམ་ཅུ་རྩ་བདུན་ལས་ནི་བུ་ཚའི་ལུས་རང་བཞིན་ལྷུན་གྲུབ་ཀྱི་སངས་རྒྱས་བསྐྱེད་ལ། ད་ལྟ་རང་གི་ལུས་ཀྱི་རྩ་རྣམས་ལས་ནི། རང་གི་ལུས་ཀྱི་ཕུང་པོ་དང་ཁམས་ལ་སོགས་པ་སྐྱེད་པར་བྱེད་དོ། ། ཞེས་བྱའོ། ། དེས་ན་སྤྱི་དོན་གྱི་བྱང་ཆུབ་ཀྱི་ཕྱོགས་དེ་ཉིད་སྦས་དོན་དུ་ཡང་དག་པར་བཤད་ན་ལུས་རྩ་ཡིན་ཞེས་བྱ་བ་འདི་གྲུབ་བོ། ། གལ་ཏེ་བྱང་ཆུབ་ཀྱི་ཕྱོགས་དང་རྩ་གཉིས་སངས་རྒྱས་བྱང་ཆུབ་སེམས་དཔའ་སྐྱེས་པའམ་ལུས་སྐྱེད་པ་ཙམ་དུ་འདྲ་ཞིང༌།
གྲངས་ཙམ་འདྲའང་བྱང་ཆུབ་ཕྱོགས་ཀྱིས་ནི་སངས་རྒྱས་དངོས་སྐྱེད་ལ། རྩས་ནི་ལུས་སྐྱེས་པའི་ཕྱིར་འདི་གཉིས་འདྲ་བར་ག་ལ་འགྱུར་སྙམ་པ་ལ། དེ་འདྲ་བ་ཉིད་དུ་བསྒྲུབ་སྟེ། འདི་ལྟར་ད་ལྟ་དངོས་སུ་རྩ་ནི་ལུས་ཟག་བཅས་ཡིན་ལ། བྱང་ཆུབ་ཀྱི་ཕྱོགས་ནི་སེམས་རྟོགས་བཅས་ཡིན་པས་དངོས་སུ་མི་འདྲའང༌། མཐར་ཐུག་པའི་འབྲས་བུ་ནི་ངེས་པ་ཁོ་ནར་འདྲ་སྟེ། ལུས་དང་སེམས་རྫོགས་པའི་སངས་རྒྱས་ཡིན་གྱི་དེ་ལས་གཞན་དུ་བཙལ་ཏུ་མེད་པའི་ཕྱིར་རོ་ཞེས་སྟོན་པ་ནི། རང་ལུས་ཉིད་ལ་སངས་རྒྱས་ཉིད། ། ཅེས་བྱ་བ་ལ་སོགས་པ་སྨོས་ཏེ། དེ་ལ་འདི་ལྟར་བྱང་ཆུབ་ཀྱི་ཕྱོགས་ཀྱང་ད་ལྟར་དང་ས་ལ་གནས་པ་དང༌།
འབྲས་བུའི་གནས་སྐབས་སུ་འཕོ་བ་ལྟར་ལུས་ཀྱང་འཕོ་སྟེ། ད་ལྟར་རྩ་ལུས་ཟག་པ་དང་བཅས་པ་ཉིད་དུ་སྐྱེད་པར་བྱེད་ལ། ཡང་རྩ་དེ་དག་ལམ་དུ་འབར་འཛག་དང་སྙོམས་འཇུག་ལ་སོགས་པ་བྱས་པས། རྣལ་འབྱོར་པ་ལམ་གྱི་ལུས་སུ་འགྱུར་ལ། ཡང་རླུང་སེམས་ཐམས་ཅད་དབུ་མར་ཐིམ་པའི་ཚེ་ཕུང་པོ་ལ་སོགས་པ་ཐམས་ཅད་སངས་རྒྱས་དང་བྱང་ཆུབ་སེམས་དཔའི་སྐུ་དངོས་སུ་གནས་གྱུར་པ་ན། སོ་དང་སེན་མོ་ལ་སོགས་པ་པྲ་སེན་ལྟ་བུ་དྭངས་ཤིང་ཐོགས་པ་མེད་པར་འགྱུར་ལ། སེམས་ཀྱང་རྟོག་པ་མེད་པ་རྣལ་མར་གནས་འགྱུར་བར་བྱེད་དེ། དེས་ན་རང་གི་ལུས་འདི་ཉིད་གནས་གྱུར་པ་ལས་སངས་རྒྱས་ཉིད་འབྱུང་གི་སངས་རྒྱས་ཀྱི་སྐུ་གཞན་གང་དུའང་མི་གནས་ཏེ་མི་རྙེད་དོ། ། དེའི་ཕྱིར་སངས་རྒྱས་ལུས་ལས་གཞན་ནས་ཚོལ་བ་དེ་ནི་མི་ཤེས་པའི་སྒྲིབ་པས་བསྒྲིབ་པ་ཞེས་བརྗོད་དེ། ལུས་སངས་རྒྱས་ཡིན་པ་བཞིན་སེམས་ཀྱང་སངས་རྒྱས་སུ་ད་ལྟ་ནས་ལུས་ལ་གནས་པར་བསྟན་པའི་ཕྱིར་ཡེ་ཤེས་ཆེན་པོ་ཞེས་བྱ་བ་ལ་སོགས་པ་སྨོས་སོ། །
འདི་ལ་གཉིས་རང་བཞིན་ལྷན་སྐྱེས་ལུས་ལ་གནས་པར་བསྟན་པ་དང༌། དེ་རྟོགས་བྱེད་ཀྱི་ཐབས་ཞུ་བདེ་ལྷན་སྐྱེས་ཀྱི་ཡེ་ཤེས་ལུས་ལ་གནས་པར་བསྟན་པའོ། ། དང་པོ་ནི་ཡེ་ཤེས་ཀྱང་ཡིན་ལ། ཆེན་པོའང་ཡིན་པས། ཡེ་ཤེས་ཆེན་པོ་སྟེ་སངས་རྒྱས་ཀྱི་ཡེ་ཤེས་སོ། ། དེའི་མཚན་ཉིད་ཅི་འདྲ་བ་སྙམ་པ་ལ། རྟོག་པ་ཐམས་ཅད་ཡང་དག་སྤངས་ཏེ། ཁམས་གསུམ་པའི་སེམས་དང་སེམས་ལས་བྱུང་བ། ཡོད་པ་དང་མེད་པ་ལ་སོགས་པ་སྒྲོ་བཏགས་པར་འཛིན་པའི་རྣམ་པ་མཐའ་དག་དང་བྲལ་བ་ཞེས་བྱ་བའི་དོན་ཏོ། ། དེ་གང་ལ་གནས་ཤེ་ན།
ལུས་གནས་ཏེ་ལུས་ལས་གུད་ན་མེད་དོ། ། དེ་ལྟར་རྒྱལ་བའི་ཡུམ་ལས། གཟུགས་སྟོང་པའོ། ། སྟོང་པ་ཉིད་ཀྱང་གཟུགས་སོ། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། དེ་ཉིད་ཉི་ཚེ་བ་སྤང་བའི་ཕྱིར། ། དངོས་པོ་ཀུན་ལ་ཁྱབ་པ་པོ། ། ཞེས་སྨོས་ཏེ། ཕུང་པོ་དང་ཁམས་དང་སྐྱེ་མཆེད་ཀྱིས་བསྡུས་པ་ཐམས་ཅད་དམ། སྲིད་པ་གསུམ་མམ་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་ལའོ། །
དེ་ལྟར་ཡང༌། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་ལམ། ། དེ་ཉིད་དངོས་པོ་ཐམས་ཅད་ཀྱིས། ། ཐམས་ཅད་དུ་ནི་ཡང་དག་བཞུགས། ། ཞེས་གསུངས་པ་ལྟ་བུའོ། ། དེ་ལྟ་བུའི་རྟེན་དང་བརྟེན་པའི་གནས་ལུགས་བསྟན་པའི་ཕྱིར། ལུས་ལ་གནས་ཀྱང་ལུས་ལས་མ་སྐྱེས་ཞེས་བྱ་སྟེ། ལུས་ལ་གནས་པ་ནི་ཆོས་ཅན་དང་ཆོས་ཉིད་ཀྱི་ཚུལ་གྱིས་གནས་པ་སྟེ། འཁོར་བའི་ཆོས་ཉིད་མྱ་ངན་ལས་འདས་པ་ཞེས་བྱའོ། །
དེ་ལྟར་ཡང་བརྟག་པ་གཉིས་པ་ལས། འཁོར་བ་གཟུགས་དང་སྒྲ་ལ་སོགས། ། འཁོར་བཚོར་བ་ལ་སོགས་པ། ། འཁོར་བ་དབང་པོ་རྣམས་ཉིད་དོ། ། འདི་རྣམས་ཆོས་ནི་མྱ་ངན་འདས། ། ཞེས་བཤད་པ་ལྟ་བུའོ། ། གལ་ཏེ་ལུས་ཆོས་ཅན་འཁོར་བ་ཡིན་ལ། དེའི་ཆོས་ཉིད་ཡེ་ཤེས་མྱ་ངན་ལས་འདས་པ་ཡིན་པས་མི་འཐད་དེ། ཡང་ན་ཆོས་ཉིད་ཀྱང་འཁོར་བར་འགྱུར་ལ། ། ཡང་ན་ཆོས་ཅན་ཡང་མྱ་ངན་ལས་འདས་པར་འགྱུར་སྙམ་པ་ལ།
ཀྱང་མ་སྐྱེས་ཞེས་བྱ་སྟེ། ཧེ་བཛྲ་ལས་ཀྱང༌། ཡང་ན་དེ་ཉིད་ཐམས་ཅད་བདག ། ཡང་ན་ཀུན་གྱི་རྣམ་པར་སྤངས། ། ཞེས་གསུངས་པ་ལྟ་བུའོ། ། ཆོས་ཉིད་ཀྱི་རང་གི་ངོ་བོ་ལྡོག་པ་ནས་སྤྲོས་པ་ཐམས་ཅད་དང་བྲལ་བས་འཁོར་བར་ཀྱང་མི་འགྱུར་ལ། མ་རྟོགས་པ་རྣམས་ལ་རྣམ་པར་རྟོག་པ་སྣ་ཚོགས་སུ་སྣང་བས་ཆོས་ཅན་མྱ་ངན་ལས་འདས་པར་ཡང་མི་འགྱུར་རོ། ། དེ་ལྟར་ཡང་ཆོས་ཀྱི་དབྱིངས་སུ་བསྟོད་པ་ལས། ཤེས་དང་མ་ཤེས་པ་དག་ལ། ། ལུས་འདི་ཉིད་ལ་ཐམས་ཅད་དེ། །
རང་གི་རྣམ་པར་རྟོག་པས་བཅིངས། ། བདག་ཉིད་ཤེས་ན་གྲོལ་བར་འགྱུར། ། ཞེས་གསུངས་པ་ལྟ་བུའོ། ། དེ་ལྟར་རང་བཞིན་གྱིས་རྣམ་པར་དག་པའི་སངས་རྒྱས་ལུས་ལ་གནས་ཀྱང་རྟོག་པ་མེད་པའི་ཡེ་ཤེས་དེ་ལྟ་བུ་དེ་ལུས་ལ་མི་གནས་སྙམ་པ་ལ། གཉིས་པ་དེ་ཐོབ་བྱེད་ཀྱང་ལུས་ལ་གནས་པར་བསྟན་པའང་ཚིག་འདི་ཉིད་ཀྱིས་བསྟན་ཏོ། ། དེའང་ཡེ་ཤེས་ཆེན་པོ་ཞེས་སྨོས་ཏེ། དེ་དང་འདྲ་བས་ཡེ་ཤེས་ཆེན་པོ་སྟེ་ཞུ་བའི་ཡེ་ཤེས་སོ། ། དེ་གང་ནས་བཙལ་སྙམ་ན་རང་ལུས་གནས་ཏེ་ཡེ་ཤེས་དེ་ཕྱི་རོལ་གྱི་དཔེ་དང་གཏན་ཚིགས་ལ་སོགས་པས་མི་རྟོགས་ཀྱིས་ལུས་ཉིད་ལ་བརྟེན་ཏེ་རྟོགས་ཞེས་བྱའོ། ། ཡེ་ཤེས་དེའི་མཚན་ཉིད་ཅི་འདྲ་ན་རྟོག་པ་ཐམས་ཅད་ཡང་དག་སྤངས་ཏེ། རང་ལ་གློ་བུར་དུའང་རྟོག་པ་མེད་པའི་ཏིང་ངེ་འཛིན་སྐྱེས་པ་སྟེ།
ཐད་ཀའི་ཆོས་ཉིད་ཅེས་བྱ་བའི་དོན་ཏོ། ། དེ་ལྟ་བུ་དེ་ལུས་ཀྱི་གནས་གང་ན་གནས་ན། དངོས་པོ་ཀུན་ལ་ཁྱབ་པ་སྟེ། ལུས་མཐའ་དག་ལ་རྩས་ཁྱབ་ལ། རྩ་ལ་ཐིག་ལས་ཁྱབ་ལ། དེ་ལ་ཚོར་བ་བདེ་བས་ཁྱབ་ལ། དེ་ལ་མི་རྟོག་པ་བདེ་བས་ཁྱབ་ལ། དེ་ལ་དཔེའི་ཡེ་ཤེས་ཀྱིས་ཁྱབ་ཅེས་བྱ་བའི་དོན་ཏོ། ། དེ་ལྟར་ན་བརྒྱུད་དེ་གནས་པའི་ཕྱིར་ལུས་ལ་གནས་ཞེས་བྱའོ། ། འོ་ན་ཡེ་ཤེས་དེ་ལུས་ལ་གནས་པའི་ཕྱིར་རྟོག་བཅས་སུའང་འགྱུར་ལ།
ཡང་འགྲོ་བ་ཐམས་ཅད་ཀྱིས་འབད་པ་མེད་པར་ཡང་རྟོགས་པར་འགྱུར་རོ། ། ཞེས་དོགས་པ་བསལ་བའི་ཕྱིར་ལུས་ལས་མ་སྐྱེས་ཞེས་སྨོས་ཏེ། སྔར་བསྟན་པའི་ཚུལ་གྱིས་བརྒྱུད་དེ་སྐྱེ་ཞིང་རྟོགས་པར་བྱེད་པ་མ་ཡིན་གྱི། དངོས་སྐྱེས་པ་དེ་ནི་ཚོར་བ་བདེ་བ་ཞེས་བྱ་བ་ཡིན་གྱི། དཔེའི་ཡེ་ཤེས་ཀྱང་མ་ཡིན་ནོ། ། དེའི་ཕྱིར་ཐམས་ཅད་ཀྱིས་ཀྱང་རྟོགས་པ་མ་ཡིན་ཏེ་བརྒྱུད་དེ་སྐྱེ་བའི་གནད་དང་བྲལ་བའི་ཕྱིར་རོ། ། འོ་ན་དེ་ལྟར་དངོས་སུ་ལུས་ལ་མི་གནས་ན་ལུས་ལ་གནས་ཞེས་ཇི་ལྟར་བྱ་སྙམ་ན། དངོས་སུ་མི་གནས་ཀྱང༌། ལུས་ལ་བརྟེན་ནས་རྟོགས་པའི་རྒྱུ་བྱེད་པས་གནས་ཞེས་བྱའོ། ། དེ་ལྟར་ན་རྟོག་མེད་ཀྱི་ཡེ་ཤེས་དེ་ནི་ལུས་ལ་བརྟེན་ཏེ་རྟོག་མེད་ཀྱི་ཐབས་ཉིད་ཀྱིས་རྟོགས་ཀྱི།
གཞན་རྟོག་བཅས་ཀྱི་ཐབས་ཀྱིས་རྟོགས་པར་ག་ལ་འགྱུར་ཞེས་བྱ་བའི་དོན་ཏོ། ། དེའི་ཕྱིར་བྱང་ཆུབ་ཀྱི་ཕྱོགས་དང་རྩ་འདི་གཉིས་ཐོབ་བྱ་ཐོབ་བྱེད་ཀྱི་ཐབས་སུ་ངེས་པར་འདྲ་ཞིང་རྩ་ཉིད་ཁྱད་པར་དུ་འཕགས་པ་ཞེས་བྱ་བ་འདི་གྲུབ་བོ། ། དེ་ལྟ་བུའི་བྱང་ཆུབ་ཀྱི་ཕྱོགས་ཀྱི་རང་བཞིན་གྱི་རྩའི་གྲངས་དང་ལས་བསྟན་པའི་ཕྱིར་རྡོ་རྗེ་སྙིང་པོས་ཞེས་བྱ་བ་ལ་སོགས་པ་སྨོས་སོ། ། དེ་ལ་གྲངས་ནི་སྤྱིར་དུ་ན། ལུས་ལ་རྩ་སྟོང་ཕྲག་བདུན་ཅུ་རྩ་གཉིས་ཡིན་ལ། དེ་ལས་བསྡུས་པས་སྟོང་ཕྲག་དྲུག་ཅུ་རྩ་བཞི་དང་སོ་དྲུག་དང་སོ་གཉིས་དང་ཉི་ཤུ་རྩ་བཞིའི་བར་དུ་བསྡུ་ལ། དེ་ལས་བསྡུས་པས་འཁོར་ལོ་བཞིའི་རྩ་འདབ་ཀྱི་གྲངས་ཀྱི་དབྱེ་བས། བརྒྱ་ཕྲག་གཅིག་དང་ཉི་ཤུ་ལྷག ། ཅེས་བྱའོ། ། དེ་ལས་བསྡུ་ན་བྱང་ཆུབ་སེམས་ཀྱི་རང་བཞིན་གྱིས། །
རྩ་རྣམས་སུམ་ཅུ་རྩ་གཉིས་མཆོག ། ཅེས་བྱའོ། ། དེ་བཞིན་དུ་རྩ་གཅིག་གི་བར་དུ་བསྡུ་བར་བྱའོ། ། དེ་ལྟར་ཡང་གསུངས་པ། རྩ་ཡི་འཁོར་ལོ་རིམ་པ་ཡིས། ། སྟོང་ཕྲག་བདུན་ཅུ་རྩ་གཉིས་སོ། ། སྟོང་ཕྲག་སོ་དྲུག་ཉི་ཤུ་བཞི། ། དེ་རྗེས་བརྒྱ་ཡིས་མཆོག་ཏུ་གང༌། ། བདུན་ཅུ་གཉིས་དང་དྲུག་ཅུ་བཞི། ། སུམ་ཅུ་དྲུག་དང་སུམ་ཅུ་གཉིས། །
ཉི་ཤུ་རྩ་བཞི་བཅུ་གསུམ་དང༌། ། དགུ་དང་ལྔ་དང་གསུམ་གཅིག་གོ ། ཞེས་བཤད་པ་ལྟ་བུའོ། ། དེ་ལ་བྱང་ཆུབ་སེམས་ཀྱི་དབང་དུ་བྱས་ནས་རྩའི་གྲངས་གསུངས་པ་ནི། མི་ཕྱེད་མ་ཞེས་བརྗོད་པ་དང༌། ། ཞེས་བྱ་བ་ནས་བདུད་འདྲལ་མའོ། ། ཞེས་བྱ་བའི་བར་གྱིས་མིང་དང་གྲངས་བསྟན་ཏོ། ། འདིར་འདི་སྙམ་དུ་རྣམ་པར་རྟོག་སྟེ། བྱང་ཆུབ་ཀྱི་ཕྱོགས་ནི་སུམ་ཅུ་རྩ་བདུན་ཡིན་ལ། རྩ་ནི་སོ་གཉིས་ཡིན་ན་གང་ཞིག་སྣོན།
ཡང་འདི་རྣམས་ལྷའི་རྣམ་པ་ནི་གང་གང་གི་ཡིན། བྱང་ཆུབ་ཀྱི་སེམས་ནི་གང་ལ་གང་ཞིག་གནས། དེ་བྱང་ཆུབ་ཀྱི་ཕྱོགས་ནི་གང་དང་གང་འབྲེལ་སྙམ་ན། རྩ་སོ་གཉིས་ཀྱི་སྟེང་དུ་སྦས་པའི་རྩ་ལྔ་བསྣན་པས་སོ་བདུན་ཡིན་ལ། རྩ་དང་ཁམས་དང་ལྷ་དང་བྱང་ཆུབ་ཀྱི་ཕྱོགས་ཉི་ཤུ་རྩ་བཞི་ནི་བརྟག་པ་དྲུག་པ་ལས་རྒྱས་པར་ཤེས་པར་འགྱུར་རོ། ། ལྷག་མ་རྣམས་ཀྱི་དབྱེ་བ་དང་བསྡུ་བ་དང་གང་དང་གང་དུ་འབྲེལ་པ་ནི་དྲུག་པར་ཡང་ཤེས་པར་འགྱུར་ལ། འདིར་ཡི་གེ་མངས་པས་འཇིགས་པས་མི་སྤྲོ་ཡིས། བློ་གྲོས་ཡངས་པར་འདོད་པ་དེ་དོན་དུ་གཉེར་ན་བླ་མའི་ཞལ་ལས་དྲིས་ཤིང་ཁོང་དུ་ཆུད་པར་བྱའོ། ། བཅོམ་ལྡན་འདས་ཞེས་བྱ་བ་ ལ་སོགས་པ་རྩ་རྣམས་ཀྱི་སྤྱིའི་མཚན་ཉིད་ལ་དྲིས་པ་དང་ལན་གདབ་པ་སྟེ། འདི་དག་ཇི་ལྟ་བུ་ཞེས་བྱ་བ་ནི་མཚན་ཉིད་དམ་ཡིད་ལ་བྱེད་པའི་ལས་དྲིས་པའོ། །

སྲིད་པ་གསུམ་ནི་འདོད་པ་དང་གཟུགས་དང་གཟུགས་མེད་པའི་སྤྱི་དོན་གྱི་སྲིད་གསུམ་མོ། ། ཁུ་བ་དང་བདེ་བ་དང་མི་རྟོག་པ་གསུམ་ནི་སྦས་དོན་གྱིའོ། ། སྐུ་གསུང་ཐུགས་རྡོ་རྗེ་ནི་མཐར་ཐུག་པའི་སྲིད་པ་གསུམ་སྟེ། དེ་ལྟ་བུའི་སྲིད་པ་གསུམ་ནི་རྩ་འདིས་བསྐྱེད་པར་འགྱུར་བས་ན་དངོས་སུ་གྱུར་པའོ། ། ལམ་དུ་མ་གྱུར་ན་ཕྱི་དོན་གྱི་སྲིད་པར་འགྱུར་ལ། ལམ་དུ་བྱས་ན་གཟུང་འཛིན་གྱི་རྣམ་པའི་ཏིང་ངེ་འཛིན་སྐྱེས་པའི་དབང་གིས་མཐར་ཐུག་གི་སྲིད་པ་གསུམ་ཐོབ་པར་བྱེད་ཅེས་བྱ་བའི་དོན་ཏོ། ། དབང་པོ་ལྔ་དང་ཞེས་བྱ་བ་ལ་སོགས་པས་ནི་བརྗོད་བྱའི་མིང་བསྡུས་པ་སྟེ། སོགས་པ་ནི་དྲན་པ་ཉེ་བར་གཞག་པ་བཞི་དང༌། ཡང་དག་པར་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་བསྡུ་བའོ། ། རྣམ་པར་འགྲེལ་པ་ཞེས་བྱ་བ་ནི་སྤྱི་དོན་གྱི་བྱང་ཆུབ་ཀྱི་ཕྱོགས་དང༌།
སྦས་དོན་གྱི་བྱང་ཆུབ་ཀྱི་ཕྱོགས་གཉིས་སུ་འབྲེལ་བའོ། ། བྱང་ཆུབ་ཀྱི་སེམས་ལ་འཇུག་པ་ནི། རབ་ཏུ་བྱེད་པ་དང་པོར་སྤྱི་དང་སྦས་པའི་བདག་ཉིད་ཅན་གྱི་བྱང་ཆུབ་ཀྱི་སེམས་བསྐྱེད་ནས་དེ་ལ་འཇུག་པ་སྟེ། དེ་གཉིས་ཀྱི་བསྒོམ་པ་ཉམས་སུ་བླང་བའི་རིམ་པ་ཞེས་བྱ་བའི་དོན་ཏོ། ། བརྟག་པ་དང་པོ་ལས་རབ་ཏུ་བྱེད་པ་གཉིས་པའི་བཤད་པའོ།། །། དེ་ལྟར་རབ་ཏུ་བྱེད་པ་གཉིས་ཀྱིས་མངོན་པར་རྟོགས་པ་སྐྱེ་བའི་གོ་རིམ་བཞིན་གཙོར་ཐབས་ཀྱི་རྒྱུད་བསྟན་ནས། རབ་ཏུ་བྱེད་པ་ཕྱི་མ་གཉིས་ཀྱིས་ཐབས་དང་འབྲས་བུའི་རྒྱུད་གཉི་ག་གླེང་གཞིའི་ཚིག་ལ་སྦྱར་ཏེ་སྟོན་ཏོ། ། དེའང་རབ་ཏུ་བྱེད་པ་གསུམ་པས་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་ལ་སྦྱར་ཏེ། འབྲས་བུའི་རྒྱུད་གཙོར་བསྟན་ཅིང༌། ཐབས་ཀྱི་རྒྱུད་ཞར་ལ་བསྟན་ཏོ། །
དང་པོ་དངོས་ཀྱི་ནི་རྣལ་འབྱོར་གྱི་རྒྱུད་ཀྱི་གླེང་གཞིའི་ཚིག་ལ་སྦྱར་ཏེ་ཐབས་ཀྱི་རྒྱུད་གཙོར་བསྟན་ཅིང༌། འབྲས་བུའི་རྒྱུད་ཞར་ལ་སྟོན་ཏོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ། དེ་ལྟར་འཇུག་པ་ལམ་གྱི་རིམ་པ་བསྟན་ནས། ལམ་དེའི་རྗེས་ལ་འབྲས་བུ་འབྱུང་བས་ན་དེ་ནས་ཞེས་བྱ་བའོ། ། རབ་ཏུ་བྱེད་པ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གང་གི་བཤད་པའི་རྒྱུད་ཡིན་སྙམ་ན། དེ་ལ་བརྗོད་པར་བྱ་བའི་དོན་ནི་གཞུང་གི་ཆ་དང་པོས་སྦས་པའི་དོན་གྱི་མཐར་ཐུག་སྟེ།
ས་བཅུ་གསུམ་པ་སྐུ་གསུམ་གྱི་རྣམ་པར་གཞག་པ་སྟོན་ལ། གཞུང་གི་ཆ་ཕྱི་མས་ནི་སྦས་དོན་རང་བྱིན་གྱིས་བརླབ་པ་དམིགས་མེད་བསམ་མི་ཁྱབ་གཙོར་སྟོན་ཅིང༌། དམིགས་བཅས་ཀྱང་ཞར་ལ་ཅུང་ཟད་སྟོན་ཏོ། ། རྗོད་བྱེད་ཀྱི་སྒྲ་ནི་གསུམ་ཀ་འཇུག་སྟེ། དེའང་གཙོ་ཆེར་ཡན་ལག་གི་དོན་གྱིས་བཤད་པ་མང་ལ། མཁའ་འགྲོ་མ་ཡི་དྲྭ་བ་སྡོམ་ཞེས་བྱ་བ་ལ་སོགས་པ་སྐབས་ཁ་ཅིག་ཏུ་ཡི་གེའི་དོན་ཀྱང་འཇུག ཌཻ་བཻ་ཧ་ཡ་ལ་སོགས་པ་སྐབས་འགར་བསྡུས་པའི་དོན་གྱི་མན་ངག་གིས་བཤད་པའང་འཇུག་གོ ། མངོན་པར་རྟོགས་པ་ནི་གཞུང་གི་ཆ་སྔ་མས་རྟེན་གྱི་གང་ཟག་ཆོས་བཞི་ལྡན་གཅིག་གིས་རིམ་པ་གཉིས་ལས་མངོན་པར་རྟོགས་པ་བཅུ་གཅིག་གིས་ཉམས་སུ་བླངས་པ་ལས་བྱུང་བ་འབྲས་བུའི་རྒྱུད་དང་འབྲེལ་ཏེ། སྦས་དོན་གྱི་མཐར་ཐུག་ས་བཅུ་གསུམ་པའི་སྐུ་གསུམ་ཁོ་ན་སྟོན་ཏོ། ། གཞུང་གི་ཆ་ཕྱི་མས་ནི་ཐབས་ཀྱི་རྒྱུད་དེ་ལས་ཀྱང་མཆོག་གི་དངོས་གྲུབ་ཀྱི་མངོན་པར་རྟོགས་པ།
དེ་ལས་ཀྱང་རྫོགས་རིམ་རང་བྱིན་བརླབ་དམིགས་པ་མེད་པར་སྟོན་ཏོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། སྤྱིར་རྣལ་འབྱོར་མ་མཁའ་འགྲོ་མའི་རྒྱུད་མཐའ་དག་གི་གླེང་གཞི་རྣམ་པར་འབྱེད་པ་སྟེ། དེའང་འདིར་མཐར་ཐུག་ས་བཅུ་གསུམ་པར་རྣམ་པར་ཕྱེ་སྟེ་གསལ་བར་བཤད་པའི་རྒྱུ་ཡིན་ལ། གཞུང་གི་ཆ་ཕྱི་མ་ནི་དེ་ཐོབ་བྱེད་ཀྱི་ཐབས་ཀྱི་གཙོ་བོ་ནི་འདི་ཡིན་ནོ། ། ཞེས་རྣལ་འབྱོར་མའི་རྒྱུད་མཐའ་དག་ཏུ་གསལ་བར་བྱེད་པས་བཤད་པའི་རྒྱུད་ཡིན་ནོ། ། བྱེ་བྲག་ཏུ་ཕྱེ་སྟེ་བཤད་ན། དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་རྩ་བའི་རྒྱུད་རྟོག་པ་བཅུར་གནས་པ་ལས། རྟོག་པ་དང་པོ། གསང་བ་མཆོག་གི་དགྱེས་པ་ན། །
ཞེས་བྱ་བ་ལ་སོགས་པ་གསུངས་ཀྱང་དེར་ཞུ་བའི་ཚིག་མ་གསུངས་པས་མ་ཚང་བ་ཁ་སྐོང༌། བཞུགས་པའི་གནས་ལ་སོགས་པ་ཚིག་ཆ་མཐུན་པས་བཤད་པའི་རྒྱུད། ཡང་དེ་དག་འབྲས་བུ་སྟོན་པ་ཆོས་སྐུ་དང་ལོངས་སྐུ་གཉིས་དེའི་མཛད་པ་ཕྲིན་ལས་དང་བཅས་པའི་ཚུལ་གྱིས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། རྟོག་པ་བཞི་པ་ལས་སྐུ་གཉིས་མཛད་པ་དང་བཅས་པ་ཅུང་ཟད་གསུངས་པ་དེ་གསལ་བར་བཤད། ཡང་མཛད་པ་ཕྲིན་ལས་ཀྱིས་ནི་རྟོག་པ་ལྔ་པར། རྡོ་རྗེ་སེམས་དཔའ་དབུགས་དབྱུང་བའང་ཆ་མཐུན་པར་བསྟན། ཡང་གདུལ་བྱ་དེ་བཞིན་གཤེགས་པ་ལྔའི་དངོས་གྲུབ་ལ་བཀོད་པ་དང༌། འབྲས་བུ་ཆོས་ཀྱི་སྐུའི་མཚན་ཉིད་ནི། རྟོག་པ་ལྔ་པར་དབུགས་དབྱུང་གི་དཀྱིལ་འཁོར་དྲུག་གསུངས་པ་ལས། བསྡུས་པ་དང་རྣམ་སྣང་གི་དབུགས་དབྱུང་གི་སྐབས་སུ་སྔོན་བྱུང་གི་རྣམ་འཕྲུལ་ཙམ་དུ་བཤད་པ་དེ་འདིར་འབྲས་བུའི་རྒྱུད་དུ་གསལ་བར་བཤད་དོ། །
ཡང་དེ་བཞིན་གཤེགས་པ་ཐམས་ཅད་ཀྱི་བསྟོད་པ་ནི། རྟོག་པ་ལྔ་པ་དེ་ཉིད་དུ་མཉམ་མེད་མི་གཡོ་བ་ལ་སོགས་པས་བསྟོད་དེ། འདིར་གདན་བཞི་པའི་གཞན་གདན་གསུམ་པ་དང་དགོངས་པ་གཅིག་པར་བྱ་སྟེ། རྣལ་འབྱོར་གྱི་བདག་པོ་ཞེས་བྱ་བ་ལ་སོགས་པས། དོན་མཚུངས་པ་ལ་ཚིག་ཚུལ་མི་འདྲ་བའི་སྒོ་ནས་བཤད་པའི་རྒྱུད་དོ། ། གཞུང་གི་ཆ་ཕྱི་མ་ཐབས་ཀྱི་རྒྱུད་ནི་མཉམ་སྦྱོར་དེ་ཉིད་དུ་མ་ཚང་བ་ཁ་སྐོང་བ་དང་ཆ་མཐུན་པར་ངེས་པ་སྐྱེད་པས་བཤད་པའི་རྒྱུད་དོ། ། གཞུང་གི་དོན་འཆད་པ་ན། དང་པོ་འབྲས་བུའི་རྒྱུད་འཆད་པའི་སྐབས་སུ་དོན་བཞི་སྟེ། དང་པོ་འབྲས་བུའི་རྒྱུད་ཞུས་པ་དང༌། སྟོན་པ་ཏིང་ངེ་འཛིན་ལ་སྙོམས་པར་ཞུགས་པ་དང༌།
འབྲས་བུའི་རྒྱུད་དངོས་དང༌། མཇུག་སྟོན་པ་ལ་ཡང་དག་པར་བསྟོད་པའོ། ། དང་པོ་ནི། དེ་ནས་ཞེས་བྱ་བ་ལ་སོགས་པ་སྟེ། བཅོམ་ལྡན་འདས་ནི་སྟོན་པ་རྡོ་རྗེ་འཆང་ཆེན་པོའོ། ། དེ་བཞིན་གཤེགས་པ་ནི་མི་བསྐྱོད་པ་ལ་སོགས་པ་སྟེ། ས་བཅུ་པའི་བྱང་ཆུབ་སེམས་དཔའ་རྣམས་ཀྱིའང་སྤྱོད་ཡུལ་མ་ཡིན་པའི་ཕྱིར་དེ་བཞིན་གཤེགས་པས་ཞུས་པའོ། ། གསང་བའི་ཡེ་ཤེས་བླ་ན་མེད་པ་ནི། ། གསང་སྔགས་རྣལ་འབྱོར་བླ་ན་མེད་པས་ཐོབ་པར་བྱ་བ་ས་བཅུ་གསུམ་ཡོད་པ་དེ་ཕ་རོལ་ཏུ་ཕྱིན་པ་ལ་སོགས་པས་ཀྱང་རྟོགས་པར་དཀའ་བས་ན་གསང་བའོ། ། ཡེ་ཤེས་བླ་ན་མེད་པ་ནི་དེའི་གོང་ན་གཞན་མེད་པའི་ཕྱིར།
ས་བཅུ་གསུམ་པ་རྡོ་རྗེ་འཛིན་པའི་སའོ། ། སྙིང་པོ་ནི་བཅུད་དུ་གྱུར་པའི་ཕྱིར་རམ། ཡང་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་འབྱུང་གནས་སུ་གྱུར་པ་ལ་སྙིང་པོ་ཞེས་བྱའོ། ། དེ་བཅོམ་ལྡན་འདས་ཀྱིས་བཤད་པར་ཞུ་བའོ། ། གཉིས་པ་སྟོན་པ་ཏིང་ངེ་འཛིན་ལ་སྙོམས་པར་ཞུགས་པ་ནི། དེ་ནས་ཞེས་བྱ་བ་ལ་སོགས་པའོ། ། ཏིང་ངེ་འཛིན་ལ་སྙོམས་པར་ཞུགས་ནས་གསུང་པ་ནི་སེམས་རྣམ་པར་མི་རྟོག་པ་ཉིད་དུ་བསྟན་པའི་ཕྱིར་རོ། ། རྒྱུད་ཐམས་ཅད་ཀྱི་གསང་བ་ནི་རྒྱུའི་རྒྱུད་ལ་སོགས་པ་ཐམས་ཅད་ཀྱི་མཆོག་ཏུ་གྱུར་པའམ། ཡང་ན་རྗོད་བྱེད་ཀྱི་རྒྱུད་སྡེ་གཞན་དུ་འདི་མ་གསུངས་པས་སོ། ། གསུམ་པ་འབྲས་བུའི་རྒྱུད་དངོས་ལ་བཞི་སྟེ།
འབྲས་བུ་བཞུགས་པའི་གནས་ཕུན་སུམ་ཚོགས་པ་དང་དུས་བསྟན་པ་དང༌། བཞུགས་པ་པོ་སྟོན་པའི་རང་བཞིན་རྒྱས་པར་བཤད་དེ། དེའི་མཛད་པ་ཕྲིན་ལས་མདོར་བསྟན་པ་དང༌། སྟོན་པའི་རང་བཞིན་བསྡུས་ཏེ་བསྟན་ཅིང༌། དེའི་མཛད་པ་ཕྲིན་ལས་རྒྱས་པར་བཤད་པ་དང༌། བྱེ་བྲག་ཏུ་འབྲས་བུ་ཆོས་ཀྱི་སྐུའི་མཚན་ཉིད་རྒྱས་པར་བཤད་པའོ། ། དང་པོ་ནི་གསང་བ་ཞེས་བྱ་བ་ལ་སོགས་པ་རྐང་པ་གཉིས་སོ། ། འདི་ལའང་ཆོས་ཀྱི་སྐུའི་དབང་དུ་བྱས་པའི་གནས་དང་དུས་དང༌། ལོངས་སྤྱོད་རྫོགས་པའི་སྐུའི་དབང་དུ་བྱས་པའི་གནས་དང་དུས་སོ། ། དེ་ལ་དང་པོ་ཆོས་སྐུའི་དབང་དུ་བྱས་ན་གནས་དེ་བཞིན་ཉིད།
དུས་དུས་གསུམ་མཉམ་པ་ཉིད། སྟོན་པ་ཟག་མེད་ཀྱི་ཡེ་ཤེས་ཐོག་མཐའ་མེད་པའི་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་བཞུགས་ཞེས་བྱ་བ་ནི་བསྡུས་པའི་དོན་ཏོ། ། དེ་ལ་གནས་ནི་གསང་བ་ཞེས་བྱ་བ་ལ་སོགས་པ་སྟེ། གསང་བ་ནི་གཉིས་སུ་མེད་པའི་སེམས་དང་སེམས་ལས་བྱུང་བ་སྟེ། དེ་བཞིན་གཤེགས་པ་ཉིད་དུ་གསུངས་སོ། ། དེ་ལྟ་བུ་དེ་གསང་བར་བྱུང་བས་གསང་བ་སྟེ། སྣོད་བཅུད་ཐམས་ཅད་ལ་གནས་ཀྱང་ཐམས་ཅད་ཀྱི་རྟོགས་པར་དཀའ་བའི་ཕྱིར་རམ། གཉིས་མེད་ཡེ་ཤེས་དེ་ས་བཅུའི་བྱང་ཆུབ་སེམས་དཔའ་རྣམས་ཀྱིའང་ཡུལ་མ་ཡིན་པའི་ཕྱིར་གསང་བའོ། ། མཆོག་ནི་གཉིས་མེད་ཡེ་ཤེས་དེ་ཉིད་ཡེ་ཤེས་དམ་པ་མཆོག་གི་ཡུལ་ཡིན་པའི་ཕྱིར་རོ། ། དགྱེས་པ་ནི་དེ་ཉིད་དགྱེས་པ་འབྱུང་བའི་གཞི་ཡིན་པས།
དགྱེས་པ་སྟེ་དགྱེས་པ་ནི་ཟག་པ་མེད་པའི་བདེ་བས་ཚིམ་པ་ཡིན་ལ། དེའི་གཞི་གཉིས་མེད་ཀྱི་ཡེ་ཤེས་དེ་ཡིན་པས་སོ། ། ཐམས་ཅད་ཀྱི་བདག་ཉིད་ནི་ལྷ་ཐམས་ཅད་དེ་རིགས་ལྔ་དང༌། ཡེ་ཤེས་ཐམས་ཅད་དེ་ཡེ་ཤེས་ལྔ་ལ་སོགས་པ་ཐམས་ཅད་གཉིས་སུ་མེད་པའི་སེམས་དང་སེམས་ལས་བྱུང་བ་དེའི་ངང་དུ་རོ་གཅིག་ཅིང་དེ་ལས་བྱུང་བའི་ཕྱིར་ཐམས་ཅད་ཀྱི་བདག་ཉིད་དོ། ། འདི་དག་གི་གནས་ཕུན་སུམ་ཚོགས་པ་བསྟན་ཏོ། ། རྟག་ཏུ་བཞུགས་ཞེས་བྱ་བ་ནི་གཉིས་སུ་མེད་པའི་ཡེ་ཤེས་དེར། སྟོན་པ་རྡོ་རྗེ་འཆང་ཆེན་པོ་དེ། དུས་འདས་པ་དང༌། མ་འོངས་པ་དང༌། ད་ལྟར་ཞེས་བྱ་བ་དུས་གསུམ་འགྱུར་བ་མེད་པར་བཞུགས་ཞེས་བྱ་སྟེ།
འདིས་ནི་དུས་ཕུན་སུམ་ཚོགས་པ་བསྟན་ཏོ། ། དེ་ལྟ་བུའི་གནས་དང་དུས་དེ་ལོངས་སྤྱོད་རྫོགས་པའི་སྐུ་ལ་སྦྱར་ན། གནས་ནི་ཆོས་འབྱུང་གི་ནང་དུ་རྟེན་གྱི་དཀྱིལ་འཁོར་གཞལ་ཡས་ཁང་འདོད་པའི་ཡོན་ཏན་ལྔས་བརྒྱན་ཅིང་མཛེས་པར་བྱས་པ་དུས་རྒྱུན་གྱིས་རྟག་ཅིང་གནས་འཕོ་བ་མེད་པར་སྟོན་པ་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་སྐུ་བསོད་ནམས་བརྒྱའི་མཚན་གྱིས་མཚན་པའི་སྐུར་བཞུགས་ཞེས་བྱ་བ་ནི་བསྡུས་པའི་དོན་ཏོ། ། དེ་ལ་གསང་བ་ནི་རྟེན་གྱི་དཀྱིལ་འཁོར་གཞལ་ཡས་ཁང་སྟེ། ཕྱི་ཆོས་ཀྱི་འབྱུང་གནས་ཀྱི་ནང་དུ་ཆུད་པའི་ཕྱིར་མི་གསལ་བས་གསང་བའོ། ། མཆོག་ཅེས་བྱ་བ་ནི་དེ་ལྟ་བུའི་གཞལ་ཡས་ཁང་དེ་ཡེ་ཤེས་དམ་པ་མཆོག་གི་ཡུལ་ཡིན་པས་སོ། ། དགྱེས་པ་ནི་དེ་ལས་དགྱེས་པ་འབྱུང་བའི་ཕྱིར་དགྱེས་པ་སྟེ། དཔལ་རྡོ་རྗེ་སེམས་དཔའ་དང་སྤྱན་ལ་སོགས་པའི་རྡོ་རྗེ་ལྷ་མོ་ཡང་དག་པར་སྦྱོར་ཞིང་ཚིམ་པར་བྱེད་པ་ནི་དགྱེས་པ་སྟེ། དེ་དེ་ལས་བྱུང་བས་སོ། ། ཐམས་ཅད་ཀྱི་བདག་ཉིད་ནི་གཞལ་ཡས་ཁང་དེ་རྣམ་པར་སྣང་མཛད་ཀྱི་རང་བཞིན་གྱིས་ཁ་དོག་དཀར་པོ་ཞེས་བྱ་བ་ལ་སོགས་པ་ཁ་དོག་དུ་མ་དང༌།
དེ་བཞིན་དུ་འདོད་པའི་ཡོན་ཏན་དུ་མ་དང༌། སངས་རྒྱས་ཀྱི་ཆོས་ཚད་མེད་པ་དུ་མའི་རྒྱན་གྱིས་བརྒྱན་པས་ན་ཐམས་ཅད་ཀྱི་བདག་ཉིད་དོ། ། འདིས་གནས་བསྟན་ཏོ། ། རྟག་ཏུ་བཞུགས་ཞེས་བྱ་བ་ནི་རྒྱུད་ཕྱི་མ་ལས། བཅོམ་ལྡན་འདས་ནི་འོག་མིན་ལས་བསྐྱོད་པར་མི་མཛད་ཅེས་གསུངས་པས་འཕོ་བ་མེད་པར་རྒྱུན་གྱིས་རྟག་ཅེས་བྱ་བའི་དོན་ཏོ། ། འདིས་ནི་དུས་ཕུན་སུམ་ཚོགས་པ་བསྟན་ཏོ། ། དེ་ལ་བཞུགས་པ་པོ་སྟོན་པ་ཕུན་སུམ་ཚོགས་པ་ནི། སངས་རྒྱས་ཀུན་དངོས་ཞེས་བྱ་བ་ལ་སོགས་པའོ། ། དེའང་ལོངས་སྤྱོད་རྫོགས་པའི་སྐུ་ཡེ་ཤེས་ཀྱི་རང་བཞིན་ཅན་གྱི་སྐུ་བསོད་ནམས་བརྒྱའི་མཚན་ཅན་བྱང་ཆུབ་སེམས་དཔའ་ཐམས་ཅད་ཀྱི་ཆོས་ཀྱི་ལོངས་སྤྱོད་པའི་གཞིར་གྱུར་པའི་རྟེན་ཡིན་ལ། དེའི་ཐུགས་གཉིས་སུ་མེད་པའི་སེམས་དང་སེམས་ལས་བྱུང་བ་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ནི་ཆོས་ཀྱི་སྐུ་ཞེས་བྱ་སྟེ།
དེ་ལྟར་ན་སྟོན་པ་དངོས་ནི་ཆོས་ཀྱི་སྐུའི་ཡོན་ཏན་མཐའ་དག་དང༌། གཟུགས་ཀྱི་སྐུ་ལས་ངོ་བོ་ཉིད་ལོངས་སྤྱོད་རྫོགས་པ་དང་བཅས་པ་ནི་སྟོན་པའི་རང་བཞིན་ཡིན་ལ། གཟུགས་ཀྱི་སྐུ་ལས་སྤྲུལ་པའི་སྐུ་ནི་དེའི་མཛད་པ་ཕྲིན་ལས་ཞེས་བྱའོ། ། དེ་ལྟར་ན་སྐུ་གསུམ་གྱི་བདག་ཉིད་དོ། ། གཞུང་གི་དོན་འཆད་པ་ན། སངས་རྒྱས་ཀུན་དངོས་ལ་སོགས་པ་རྐང་པ་དྲུག་ནི་ཆོས་དང་ལོངས་སྤྱོད་རྫོགས་པའི་བདག་ཉིད་དེ། སྟོན་པ་དངོས་བསྟན་ཏོ། ། སྣ་ཚོགས་ལས་ཀྱི་ལ་སོགས་པ་ཤློ་ཀ་གཅིག་གིས་སྔར་གྱི་སྟོན་པ་དངོས་ཀྱི་འཕྲོ་བསྟན་ཏོ། ། འདིས་ནི་སྒྱུ་མའི་རྣལ་འབྱོར་ལ་སོགས་པས་ནི་དེའི་མཛད་པ་ཕྲིན་ལས་རྒྱས་པར་བཤད་པའོ། ། བསྡུས་པའི་དོན་ཏོ། །
ཡན་ལག་གི་དོན་གྱིས་ཚིག་གི་དོན་བཤད་ན། དང་པོ་ཆོས་ཀྱི་སྐུ་ལ་སྦྱར་ན། སངས་རྒྱས་ཀུན་ནི་རིགས་ལྔའམ། ཡེ་ཤེས་ལྔས་བསྡུས་པ་སྟེ་ནམ་མཁའི་ཁམས་གང་བའོ། ། དངོས་གཞི་བར་གྱུར་པའི་སེམས་དཔའ་ནི་རིགས་དྲུག་པ་རྡོ་རྗེ་འཆང་སྟེ། དེས་སེམས་ཅན་གྱི་དོན་ལ་ནུས་པའི་ཕྱིར་སེམས་དཔའོ། ། རྡོ་རྗེ་ནི་དམིགས་པ་མེད་པའི་སྙིང་རྗེ་དང་ཤེས་རབ་དབྱེར་མི་ཕྱེད་པས་སོ། ། སེམས་དཔའ་ནི་རྣམ་རྟོག་གིས་མི་བསྒུལ་བའམ། མི་མཐུན་པའི་ཕྱོགས་འཇོམས་པ་ལ་དཔའ་བར་གྱུར་པའི་ཕྱིར་རོ། ། བདེ་བ་ནི་ཚིམ་པ་ཡིན་ལ།
མཆོག་ནི་ཟག་པ་མེད་པ་སྟེ། མདོར་ན་རྣམ་པར་ཐར་པ་ཅན་གྱི་བདེ་བ་ཞེས་བྱ་བའི་དོན་ཏོ། ། འདི་ནི་ཞེས་བྱ་བ་ནི་དེ་ལྟ་བུའི་སྟོན་པ་རྡོ་རྗེ་འཆང་ངོ༌། ། བཅོམ་པ་ནི་སྤངས་པའོ། ། ལྡན་པ་ནི་ཡེ་ཤེས་ཕུན་སུམ་ཚོགས་པའོ། ། རྣལ་འབྱོར་ནི་ཐབས་དང་ཤེས་རབ་སྦྱོར་བ་སྟེ། དམིགས་པ་མེད་པའི་སྙིང་རྗེ་དང་ཤེས་རབ་མི་ཕྱེད་པའོ། ། དེ་ལྟ་བུ་ལ་མི་འགྱུར་བས་བརྟན་པ་རྟག་པའམ། ཡང་ན་བརྟན་པ་ནི་རྣམ་པར་རྟོག་པའི་རླུང་གིས་མི་གཡོ་བའོ། ། ནམ་མཁའི་མཐའ་ཇི་སྲིད་པར་མི་འགྱུར་བས་རྟག་པའོ། །
དེ་ཉིད་འོག་ཏུ་སྦྱར་ལ། སངས་རྒྱས་ཀུན་སོགས་ནི་གཟུགས་ལ་སོགས་པའི་ཡུལ་གྱི་དངོས་པོ་རྣམས་སོ། ། དེ་ཉིད་བརྟན་པ་སྟེ་སྣོད་ཀྱི་འཇིག་རྟེན་ཏེ་ཐམས་ཅད་ཀྱི་དངོས་པོ་མ་ལུས་པའོ། ། གཡོ་བ་ནི་སེམས་སྤྲེའུ་ལྟར་གཡོ་བས་སེམས་ཅན་གྱི་ཁམས་དེ་སྲིད་པ་ཞེས་འཁོར་བར་འབྱུང་ཞིང་སྲིད་པས་ན་སེམས་ཅན་གྱི་ཁམས་སོ། ། སངས་རྒྱས་ཀུན་ནི་དེ་ལྟ་བུའི་འཁོར་བ་དང་མྱ་ངན་ལས་འདས་པས་བསྡུས་པའི་དེ་བཞིན་གཤེགས་པ་ཐམས་ཅད་ལའོ། ། མཉམ་པར་སྦྱོར་བ་ནི་དེ་ཐམས་ཅད་ལུས་དང་སེམས་ལ་གནས་ཤིང་བཞུགས་པ་སྟེ་དབྱེར་མི་ཕྱེད་ཅེས་བྱ་བའི་དོན་ཏོ། ། མཁའ་འགྲོ་མ་ནི་ཆོས་ཀྱི་སྐུ་དེས་ནམ་མཁའ་ཁྱབ་པ་ལྟར་ཁྱབ་ཅིང་འགྲོ་བས་སོ། ། དྲྭ་བ་ནི་སྒྱུ་མ་ལྟར་སྣང་ལ་རང་བཞིན་མེད་པ་སྟེ། ། ཐུགས་རྗེའི་རང་བཞིན་ཆོས་སྐུ་དག་པ་ལ། ། ཡེ་ཤེས་སྒྱུ་མས་རོལ་ཅིང་གཤེགས་སུ་གསོལ། །
ཞེས་བཤད་པ་ལྟ་བུའོ། ། སྡོམ་པ་ནི་བདེ་མཆོག་སྟེ་ཟག་པ་མེད་པའི་བདེ་བའི་ངོ་བོ་ཉིད་ཡིན་ཞེས་བྱ་བའི་དོན་ཏོ། ། དེ་ལྟར་ན་བརྟན་གཡོ་ཐམས་ཅད་ཀྱི་བདག་ཉིད་སྟོང་པ་དང་སྙིང་རྗེ་གཉིས་སུ་མེད་པ་ཆོས་ཀྱི་སྐུ་བསྟན་ཏོ། ། དེ་དག་ལོངས་སྤྱོད་རྫོགས་པའི་སྐུ་ལ་སྦྱར་ན་སངས་རྒྱས་ཀུན་ནི་རིགས་ལྔས་བསྡུས་པའི་དེ་བཞིན་གཤེགས་པའི་སྐུ་སྟེ། མཚན་དང་དཔེ་བྱད་རབ་ཏུ་འབར་བའོ། ། དངོས་གཞི་བར་གྱུར་པའི་སེམས་དཔའ་ནི་དེ་བཞིན་གཤེགས་པ་དེ་དག་གི་རྒྱུར་གྱུར་པས་དངོས་གཞི་སྟེ་རྒྱུའི་རྡོ་རྗེ་འཆང་ངོ༌། ། སེམས་དཔའ་སྟེ་རིགས་དྲུག་པའོ། ། དེ་ནི་མཚན་དང་དཔེ་བྱད་རབ་ཏུ་འབར་བ་ཡབ་ཡུམ་ཞལ་སྦྱོར་གྱི་རྣམ་པ་ཅན་ཏེ། ཆོས་ཀྱི་སྐུའི་གཟུགས་བརྙན་ཞེས་བྱ་བའི་དོན་ཏོ། ། དེས་ན་རྡོ་རྗེ་ནི་ཡབ་བོ། །
སེམས་དཔའ་ནི་ཡུམ་མོ། ། བདེ་བའི་མཆོག་ནི་རྡོ་རྗེ་ལྷ་མོ་དང་བཅས་པར་རོལ་པས་ཟག་པ་མེད་པའི་ཚིམ་པ་དང་ལྡན་ཞེས་བྱ་བའི་དོན་ཏོ། ། དེ་ལྟ་བུའི་སྟོན་པ་དེ་ཉིད་ལྷ་གཞན་ཡིན་དུ་དོགས་པ་བསལ་བའི་ཕྱིར་འདི་ནིའོ། ། གང་ཞེ་ན་བཅོམ་ལྡན་ཏེ། བདུད་བཞི་བཅོམ་ཞིང་དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པའོ། ། རྣལ་འབྱོར་ནི་ཡབ་ཡུམ་ཞལ་སྦྱོར་བའོ། ། བརྟན་པ་ནི་དེའང་བཞུགས་གནས་ཀྱི་ཁྱད་པར་དུ་བྱས་པ་སྟེ། རྟེན་གྱི་དཀྱིལ་འཁོར་གཞལ་ཡས་ཁང་ལ་བཞུགས་པའོ། ། རྟག་པ་ནི་དེ་དུས་ཀྱིས་ཁྱད་པར་དུ་བྱས་པ་སྟེ། བཅོམ་ལྡན་འདས་ཏེ་ནམ་མཁའ་ཇི་སྲིད་བར་དུ་འོག་མིན་ལས་མི་བསྐྱོད་པར་སྟོན་ཏོ། །
མཆོག་ཏུ་ཡིད་སྲུབ་པ་ནི། རྡོ་རྗེ་ལྷ་མོ་རྣམས་ཀྱི་བདེ་བའི་རྗེས་སུ་མྱོང་བ་དང་ལོངས་སྤྱོད་པ་སྟེ། རང་ལས་ཐ་དད་པའི་དངོས་པོ་ལ་ཉེ་བར་ལོངས་སྤྱོད་པ་མ་ཡིན་ནོ། ། འོ་ན་ཇི་ལྟར་སྤྱོད་ཅེ་ན་སོ་སོར་སྐྱེས་པ་སྟེ། ཡེ་ཤེས་ཀྱི་རང་བཞིན་སོ་སོར་སྐྱེས་པ་ནི་རྒྱལ་བ་རྣམས་ཀྱང་མི་སྤོང་ངོ༌། ། ཞེས་རྒྱུད་ཕྱི་མ་ལས་ཀྱང་འབྱུང་ལ། རྟག་ཏུ་རང་བཞིན་མནན་དཀའ་བ་ནི་འདོད་ཆགས་སྤང་དཀའ་བ་ལམ་གྱི་གནས་སྐབས་སུ་འདོད་ཆགས་ཉིད་ལམ་དུ་བྱས་པས་འབྲས་བུ་ཟག་མེད་ཀྱི་བདེ་བར་འགྱུར་ཞེས་བྱ་སྟེ། རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། །
རྡོ་རྗེ་ཆགས་པ་ཡོངས་ཤེས་པས། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་བྱ་སྟེ་ཡེ་ཤེས་ཀྱི་སྣང་བའི་ལྷ་མོ་རྗེས་སུ་འབྲང་བ་དང༌། ལྷན་ཅིག་སྤྱོད་པའི་བཙུན་མོ་འཁོར་གྱི་སྣང་བ་མེད་པས་མི་འགག་པའོ། ། ཞེས་བྱ་བའི་དོན་ཏོ། ། དེ་ལྟར་མཆོག་ཏུ་ཡིད་སྲུབ་པ་ལ་སོགས་པ་ནི་ལོངས་སྐུ་འབའ་ཞིག་ལ་སྦྱར་རོ། ། དེ་ལྟ་བུའི་འཁོར་དང་ལྷ་མོའི་སྣང་བ་ཉིད་བསྟན་པའི་ཕྱིར་འོག་ཏུ་སྦྱར་ལ་སངས་རྒྱས་ཀུན་སོགས་ཏེ་གཟུགས་ལ་སོགས་པའི་ཡུལ་གྱི་རང་བཞིན་གྱི་རྡོ་རྗེ་ལྷ་མོ་རྣམས་སོ། ། སོགས་ནི་བཅུ་དྲུག་དང་སུམ་ཅུ་རྩ་དྲུག་ལ་སོགས་པ་རྣམས་སོ། ། བརྟན་པ་ནི་འདོད་པའི་ཡོན་ཏན་མང་པོ་ཐམས་ཅད་ཀྱིས་དངོས་པོ་བརྒྱན་པའི་གཞལ་ཡས་ཁང་བསྐྱེད་པར་མི་ནུས་པའོ། ། གཡོ་བ་ནི་སྲིད་པ་སྟེ་སེམས་ཅན་དང་རྗེས་སུ་མཐུན་པ་རྡོ་རྗེ་ལྷ་མོ་དང་བྱང་ཆུབ་སེམས་དཔའ་དང་ཁྲོ་བོ་དང་ཁྲོ་མོ་ལ་སོགས་པའི་འཁོར་རྣམས་སོ། །
དེ་ལྟ་བུའི་སྟོན་པ་དེ་ནི་སངས་རྒྱས་ཀུན་དང་མཉམ་པར་སྦྱོར་ཏེ། དེ་ལ་སངས་རྒྱས་ནི་ཡེ་ཤེས་ལྔའི་རང་བཞིན་གྱི་རིགས་ལྔའོ། ། ཀུན་ནི་མ་ལུས་པའོ། ། དང་མཉམ་པར་སྦྱོར་བ་ནི་གང་དུ་སྦྱོར་ན་ཆོས་འབྱུང་གི་ནང་གི་གཞལ་ཡས་ཁང་དུའོ། ། གང་དང་སྦྱོར་ན་རྡོ་རྗེ་འཆང་ཆེན་པོ་དང་དེ་བཞིན་གཤེགས་པ་ཐམས་ཅད་ཡང་དག་པར་སྦྱོར་བ་སྟེ། རྡོ་རྗེ་འཆང་ནི་ཆོས་ཀྱི་སྐུ་ཡིན་ལ། སངས་རྒྱས་སམ་དེ་བཞིན་གཤེགས་པ་ནི་གཟུགས་ཀྱི་སྐུ་སྟེ། དེ་ལྟར་ན་རྡོ་རྗེ་འཆང་ཆེན་པོ་ཆོས་ཀྱི་སྐུ་དེ་གཟུགས་ཀྱི་སྐུ་གཉིས་སུ་མེད་པའི་ཡེ་ཤེས་དང་ལྡན་པ་བསོད་ནམས་བརྒྱའི་མཚན་གྱིས་བརྒྱན་པར་བཞུགས་ཞེས་བྱ་བའི་དོན་ཏོ། ། དེ་ཉིད་ཁྱད་པར་ཅན་གྱི་སྐུ་བསྟན་པའི་ཕྱིར་མཁའ་འགྲོ་མ་ཡི་དྲྭ་བ་སྡོམ་ཞེས་སྨོས་ཏེ། རྫུ་འཕྲུལ་གྱི་ཤུགས་ཀྱིས་ནམ་མཁའི་ཁམས་ཇི་སྲིད་ཀྱི་བར་དུ་ཁྱབ་པར་འགྲོ་བའི་མཐུ་དང་ལྡན་པ་ནི་མཁའ་འགྲོ་མའོ། །
དྲྭ་བ་ནི་ཚོགས་ཞེས་བྱ་བའམ། ཡང་ན་སྒྱུ་མའི་རྣམ་གྲངས་སུ་གསུངས་ཏེ། ཡེ་ཤེས་སྒྱུ་མའི་རང་བཞིན་དང་ལྡན་པས་དྲྭ་བའམ། ཡང་ན་ལོངས་སྐུ་དེ་སྒྱུ་མ་ལྟ་བུའི་སྐུར་བཞུགས་པས་སྒྱུ་མ་སྟེ། སངས་རྒྱས་རྣམས་ཀྱི་སྐུ་མཚན་ཉིད། ། དེ་འདིར་སྒྱུ་མར་བསྟན་པ་སྟེ། ། ཞེས་བཤད་པ་ལྟ་བུའོ། ། སྡོམ་པ་ནི། སཾ་བ་ར་ཞེས་ཟག་པ་དང་བཅས་པའི་བདེ་བ་ལས་མཆོག་ཏུ་གྱུར་པའི་ཕྱིར་བདེ་མཆོག་སྟེ། མཉམ་སྦྱོར་ལས་སཾ་ཞེས་བྱ་བ་བདེ་བར་བཤད། །
སངས་རྒྱས་ཀུན་གྱི་བདེ་ཆེན་ཡིན། ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བས་བདེ་བའི་མཆོག ། ཅེས་སོ། ། དེ་ལྟར་ན་སྟོན་པའི་རང་གི་ངོ་བོ་ཉིད་བསྟན་ཏོ། ། ད་ནི་དེའི་མཛད་པ་ཕྲིན་ལས་སྟོན་ཏོ། ། དེའང་མཁའ་འགྲོ་མ་ཡི་དྲྭ་བ་སྡོམ་སྟེ་མཁའ་འགྲོ་མ་ནི་རྫུ་འཕྲུལ་གྱི་ཤུགས་ཀྱིས་ནམ་མཁར་ཁྱབ་པར་འགྲོ་བ་དང༌། དེ་བཞིན་གཤེགས་པ་ཉིད་མཁའ་འགྲོ་མའི་སྐུས་སེམས་ཅན་རྣམས་འདུལ་བས་མཁའ་འགྲོ་མའོ། ། དྲྭ་བ་ནི་ཛཱ་ལཱ་ཞེས་སྒྱུ་མའམ། མིག་འཕྲུལ་ཏེ་རང་བཞིན་གྱིས་མ་གྲུབ་ཀྱང་རྣམ་པ་སྣ་ཚོགས་པར་སྟོན་ཏོ། །
དེ་བས་ན་འདིས་ནི་སྒྱུ་མའི་རྣལ་འབྱོར་གྱིས་ཞེས་སྨོས་ཏེ། ཇི་ལྟར་སྒྱུ་མ་མཁན་གྱིས་མེད་བཞིན་དུ་སྒྱུ་མའི་རྟ་དང་གླང་པོ་ལ་སོགས་པ་སྣང་བ་ལྟར། དེ་བཞིན་གཤེགས་པ་རྣམས་ལའང་སྐུ་ཐ་དད་ཀྱི་སྣང་བ་མེད་བཞིན་དུ་སྐུ་ཐ་དད་ཀྱི་སྣང་བ་སྟོན་ཏོ། ། དེའང་ཐམས་ཅད་ལས་ནི་སྣ་ཚོགས་མཆོག་སྟེ། མཚན་དང་དཔེ་བྱད་ཀྱིས་བརྒྱན་པའི་སྐུ་ནས་སྟག་དང་རི་བོང་གི་བར་དུ་སྟོན་ཏོ། ། དེ་ལས་ཁྱད་པར་དུ་མཁའ་འགྲོ་མའི་རྒྱུད་ཀྱིས་འདུལ་བ་འདོད་ཆགས་ཅན་རྣམས་ལ་དཀར་མོ་ལ་སོགས་པ་རྡོ་རྗེ་ལྷ་མོས་འདུལ་ཞེས་བྱའོ། ། འདིས་ནི་དྲྭ་བའི་བཤད་པའོ། ། དེ་ལྟར་སྣ་ཚོགས་ཀྱིས་སེམས་ཅན་གྱི་དོན་མཛད་པ་ཉིད་བསྟན་པའི་ཕྱིར། སྣ་ཚོགས་ལས་ཀྱི་ཞེས་ཤླཽ་ཀ་གཅིག་སྨོས་སོ། ། འདི་ལའང་བཞི་སྟེ།
གང་གིས་དོན་མཛད་པ་པོ་དང༌། ། གང་གི་དང༌། ཇི་ལྟར་དང༌། དོན་མཛད་པ་དངོས་སོ། ། དོན་མཛད་པ་པོ་ནི་སངས་རྒྱས་རྡོ་རྗེ་འཛིན་སོགས་རྣམས་ཏེ་ཆོས་སྐུ་དང་ལོངས་སྐུས་བསྡུས་པའོ། ། གང་གི་དོན་མཛད་ན་སེམས་ཅན་རྣམས་ཏེ། ཁམས་སྣ་ཚོགས་བསམ་པ་སྣ་ཚོགས་ཉོན་མོངས་པ་སྣ་ཚོགས་ཅན་ནོ། ། ཇི་ལྟར་དོན་མཛད་ན་སྣ་ཚོགས་ལས་ཀྱི་ཞེས་རྐང་པ་གཉིས་ཏེ། གདུལ་བྱ་གང་ལ་ཅིས་འདུལ་དེ་ལ་དེའི་རྣམ་པས་དོན་མཛད་པ་སྟེ། དེའང་རྐང་པ་དང་པོས་སྐུའི་དོན་མཛད་པ་སྟེ།
ཞེ་སྡང་ཅན་ལ་ཞེ་སྡང་གི་སྐུ་དང༌། གཏི་མུག་ཅན་ལ་ཞི་བའི་སྐུ་དང༌། ང་རྒྱལ་ཅན་ལ་རྡོ་རྗེ་ཉི་མའི་དཀྱིལ་འཁོར་ལ་སོགས་པས་འདུལ་བ་སྟེ། རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང༌། ། ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེ་གཟུགས་ནི་དུ་མ་འཛིན། ། ཞེས་གསུངས་པ་ལྟ་བུའོ། ། སྣ་ཚོགས་ཆོ་ག་ནི།
སྐུ་དང་རྗེས་སུ་འཚམ་པའི་གསུང་གིས་ཀྱང་དོན་མཛད་ཅེས་བྱའོ། ། དོན་མཛད་པ་དངོས་ནི་འདུལ་བར་བརྗོད་ཅེས་བྱ་སྟེ། ཞེ་སྡང་དག་པས་ཞེ་སྡང་སྟེ། ། འདོད་ཆགས་དག་པས་འདོད་ཆགས་ཉིད། ། ཅེས་བྱ་བ་ལ་སོགས་པའི་ཚུལ་ཏེ། རིགས་འདྲ་གཉེན་པོར་ཆེ་བ་ལ་སོགས་པའི་ཚུལ་འོག་ནས་འཆད་དོ། ། དེ་དག་རྒྱས་པར་བཤད་པ་ནི་སངས་རྒྱས་ལ་སོགས་པས་ཞེས་བྱ་བ་ལ་སོགས་པའོ། ། འདི་ལ་བཞི་སྟེ། འདུལ་བྱེད་དང༌། ཇི་ལྟར་དོན་མཛད་པའི་ཚུལ་དང༌།
འདུལ་བྱེད་ཀྱི་རང་བཞིན་རྒྱས་པར་བཤད་པ་དང༌། དོན་མཛད་པ་དངོས་གདུལ་བྱ་དངོས་གྲུབ་གང་ལ་བཀོད་པའི་ཚུལ་ལོ། ། དོན་མཛད་པ་ནི་ཤུགས་ལ་ཤེས་པར་ནུས་སོ། ། དེ་ལ་དང་པོ་སངས་རྒྱས་ལ་སོགས་པས་ཤེས་པ་སྟེ། སངས་རྒྱས་ཀུན་དང་མཉམ་པར་སྦྱོར་བའི་རྡོ་རྗེ་འཆང་ཆེན་པོ་དེ་བཞིན་གཤེགས་པ་རིགས་ལྔ་སེམས་དཔའ་དང་སེམས་མ་དང་ཁྲོ་བོ་དང་ཁྲོ་མོར་བཅས་པ་རྣམས་ཏེ། ཐུགས་རྗེ་ཆེན་པོའི་ཤུགས་ཀྱིས་སེམས་ཅན་འདུལ་བའི་ཕྱིར་ཏེ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། ། འགྲོ་བའི་དོན་སྒྲུབ་རབ་ཏུ་བརྩོན་པ་མཐའ་ཡས་པ། ། ཞེས་མཉམ་སྦྱོར་ལས་གསུངས་པ་ལྟ་བུའོ། ། གཉིས་པ་དོན་ཇི་ལྟར་མཛད་ན་དངོས་གྲུབ་སེམས་ཅན་ཀུན་དོན་མཆོག །
ཅེས་ཤླཽ་ཀ་གཅིག་གསུངས་ཏེ། སེམས་ཅན་ཐམས་ཅད་ཀྱི་དོན་གྱི་མཆོག་གི་དངོས་གྲུབ་རྡོ་རྗེ་འཆང་གིས་མངོན་དུ་ཐོབ་པར་མཛད་པའི་ཚུལ་གྱིས་དོན་མཛད་དོ། ། དངོས་གྲུབ་དེ་ཇི་ལྟར་ཐོབ་པར་མཛད་ན། རང་གི་ངོ་བོ་ཡོངས་སུ་བསྒྱུར་བ་སྟེ། རང་གི་ངོ་བོ་ནི་ཕུང་པོ་ལྔ་དང་རྣམ་པར་ཤེས་པ་ཚོགས་བརྒྱད་དོ། ། ཡོངས་སུ་བསྒྱུར་བ་ནི་ཡེ་ཤེས་ལྔར་བསྒྱུར་བའོ། ། དེ་གང་གི་སྒོ་ནས་བསྒྱུར་ན། བདག་མེད་པ་སྤྲོས་པ་དང་བྲལ་བའི་ཏིང་ངེ་འཛིན་གྱི་སྒོ་ནས་སོ། ། ཏིང་ངེ་འཛིན་དེ་ནི་བུད་མེད་ཀུན་གྱི་སྒྱུ་མས་འགྲུབ་སྟེ། བུད་མེད་ལ་བརྟེན་པའི་ཡེ་ཤེས་དེ་ནི་སྒྱུ་མ་ལྟར་སྣང་ལ་རང་བཞིན་མེད་པའོ། །
དེ་བས་ན་མཉམ་སྦྱོར་ལས། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་གསུངས་པ་ལྟ་བུའོ། ། བུད་མེད་སྒྱུ་མ་དེ་རང་ཇི་ལྟ་བུ་ཡིན་ཞེ་ན། སྣ་ཚོགས་སྒྱུ་མའི་ཕྱག་རྒྱ་འདི་སྟེ། གོང་དུ། འདིས་ནི་སྒྱུ་མའི་རྣལ་འབྱོར་གྱིས། ། ཐམས་ཅད་ལས་ནི་སྣ་ཚོགས་མཆོག ། ཅེས་བྱ་བ་དང་འབྲེལ་ཏེ།
དེ་བཞིན་གཤེགས་པ་ཐམས་ཅད་ཀྱི་ཐུགས་རྗེ་ཆེན་པོའི་རང་བཞིན་གྱིས་རྣམ་པར་འཕྲུལ་པ་འདི་ནི། དཔེར་ན་སྒྱུ་མ་མཁན་རྣམ་པར་འཕྲུལ་པ་ལྟར་མེད་བཞིན་དུ་ལྷའི་རྣམ་པར་སྣང་ངོ༌། ། ཁྱད་པར་དུ་བུད་མེད་ཀྱིས་འདུལ་བ་རྣམས་ལ་དཀར་མོ་ལ་སོགས་པ་རྡོ་རྗེ་ལྷ་མོའི་རྣམ་པར་སྟོན་ཏོ། ། དེ་དག་གིས་ཀྱང་དེ་དག་གི་བཀའ་ཉན་གྱི་རྣམ་པ་མཁའ་འགྲོའི་ཚོགས་དུ་མར་སྤྲུལ་ཞིང༌། དེ་དག་གིས་ཀྱང་མ་དང་བྲམ་ཟེ་མོ་ལ་སོགས་པ་ཐ་མལ་པའི་བུ་མོའི་གཟུགས་དུ་མར་བསྟན་ནས་ཀྱང༌། སྒྲུབ་པ་པོ་རྣམས་ལ་ལྷན་ཅིག་སྐྱེས་པའི་ཡེ་ཤེས་ཀྱི་རྟོགས་པའམ། ཏིང་ངེ་འཛིན་སྐྱེད་པར་བྱེད་དོ་ཞེས་བྱ་བའི་དོན་ཏོ་ཞེས་རྗེ་བླ་མ་དམ་པ་གསུང་ངོ༌། ། དེ་ལྟར་རྡོ་རྗེ་རྩེ་མོ་ལས་ཀྱང༌། སངས་རྒྱས་སྐུའམ་བུད་མེད་གཟུགས་ཅན་ཏེ། ། བུད་མེད་གཟུགས་ཀྱང་ཆོས་དབྱིངས་དག་པ་ཉིད། །
ཅེས་གསུངས་པ་ལྟ་བུའོ། ། དེ་ལྟར་ན་སྣ་ཚོགས་སྒྱུ་མས་ནི་བུད་མེད་སྒྱུ་མ་འགྲུབ་ལ། དེས་ན་རང་གི་ངོ་བོ་བསྒྱུར་ནས་དངོས་གྲུབ་མཆོག་འགྲུབ་པོ་ཞེས་རྐང་པ་བཞི་མས་རིམ་དུ་སྦྱར་རོ། ། གསུམ་པ་འདུལ་བྱེད་ཀྱི་རང་བཞིན་ནི་མཁའ་འགྲོ་མ་ཞེས་བྱ་བ་ལ་སོགས་པ་སྟེ། དེའང་དེ་ལྟར་སྣ་ཚོགས་སྒྱུ་མའི་ཕྱག་རྒྱས་དོན་མཛད་ན། སྣ་ཚོགས་སྒྱུ་མའི་ཕྱག་རྒྱ་དེ་གང་ཡིན་སྙམ་ན། དེ་ཉིད་ནི་མཁའ་འགྲོ་མ་ཞེས་བྱའོ། ། གལ་ཏེ་འདུལ་བར་མཛད་པ་པོ་ནི་སངས་རྒྱས་རྡོ་རྗེ་འཆང་ཡིན་ན། དེ་ལ་མཁའ་འགྲོ་མ་ཞེས་ཇི་ལྟར་གདགས་སྙམ་པ་ལ་ཀླ་ཀློའི་སྐད་ཞེས་སྨོས་ཏེ། འཇིག་རྟེན་དང་འཇིག་རྟེན་ལས་འདས་པའི་བསྟན་བཅོས་ཀྱི་ནང་དུ་གསལ་བར་གྲགས་པ་མ་ཡིན་ཏེ།
མི་གསལ་བའི་སྐད་ཀྱིས་བརྡར་བྱས་པ་ཞེས་བྱ་བའི་དོན་ཏོ། ། ཇི་ལྟར་བརྡ་བྱས་ན་ཌཻ་བཻ་ཧ་ཡ་ཞེས་སྨོས་ཏེ། འོད་ཟེར་ཅན་གྱི་འཇིག་རྟེན་གྱི་ཁམས་ན་རྡོ་རྗེ་ངེས་པར་བརྗོད་པའི་རྒྱུད་བླ་མ་ཞེས་བྱ་བ་ཡོད་དེ། དེའི་ལུང་ལས་སངས་རྒྱས་ལ་ཌཻ་བཻ་ཧ་ཡ་ཞེས་འབྱུང་ལ། དེའི་སྐད་ཀྱིས་བྱིངས་འདིར་རྣམ་པར་བརྟགས་པ་ནམ་མཁའ་དང་ཀུན་ཏུ་དང་སྤྱོད་པ་དང་གྲུབ་པ་ཞེས་བྱ་བའི་མིང་རྣམས་སུ་འགྱུར་ལ། དེས་ན་སངས་རྒྱས་ཉིད་ཡིན་པའི་ཕྱིར། ཡང་མཁའ་འགྲོ་མ་ཞེས་གྲགས་ལ། ཡང་རྡོ་རྗེ་སེམས་དཔའ་ལྷ་མོ་དང་བཅས་པ་རྣམས་ཕྱོགས་བཅུའི་ནམ་མཁར་འགྲོ་བ་ཉིད་ཀྱི་ཕྱིར་ཡང་མཁའ་འགྲོ་ཞེས་རབ་ཏུ་གྲགས་སོ། ། དེ་ལྟར་ཚིགས་སུ་བཅད་པ་གསུམ་གྱིས་མཁའ་འགྲོ་སྒྱུ་མ་བཤད་པའོ། ། དེ་ཉིད་ཀུན་ལ་སྣ་ཚོགས་ཕྱག་རྒྱ་སྟེ་ཕྱོགས་དང་དུས་ཀུན་ལའོ། །
སྣ་ཚོགས་ནི་ཁ་དོག་དང་དབྱིབས་མི་འདྲ་བ་དུ་མའོ། ། ཕྱག་རྒྱ་ནི་རྡོ་རྗེ་ལྷ་མོའི་ཚོགས་ཏེ་སྔར་བསྟན་པའི་སྒྱུ་མ་བུད་མེད་སྒྱུ་མ་ཉིད་དོ། ། དེ་ཉིད་དང་མཉམ་པར་སྦྱོར་བ་ལས་ནི་ཕྱོགས་བཅུ་ཀུན་ནས་སྣ་ཚོགས་ཀྱི་སྡོམ་པ་སྟེ། འདོད་ཆགས་ལ་སོགས་པའི་རྣམ་པར་རྟོག་པ་སྡོམ་པའམ། ཡང་ན་བདེ་བ་ཆེན་པོའི་ཡེ་ཤེས་བསྐྱེད་པ་ཉིད་ཀྱི་ཕྱིར་སཾ་བ་རའོ། ། དེས་ནི་བདེ་མཆོག་གི་བཤད་པར་ཡང་འགྱུར་རོ། ། དེ་ལྟར་དེ་དག་གིས་ནི་དཔལ་སངས་རྒྱས་ཐམས་ཅད་དང་མཉམ་པར་སྦྱོར་བའི་རྟོག་པ་དང་པོ་དང༌། རྟོག་པ་ལྔ་པའི་དབུགས་དབྱུང་གི་དཀྱིལ་འཁོར་དྲུག་ལས། དང་པོ་རྡོ་རྗེ་སེམས་དཔའ་དབུགས་དབྱུང་བའི་བཤད་པའི་རྒྱུད་དུའང་འགྱུར་རོ། ། བཞི་པ་དོན་མཛད་པ་དངོས་གདུལ་བྱ་དེ་བཞིན་གཤེགས་པ་སོ་སོའི་དངོས་གྲུབ་ལ་བཀོད་པའི་ཚུལ་ནི་རྡོ་རྗེ་རྡོ་རྗེ་འཛིན་པ་ཞེས་བྱ་བ་ལ་སོགས་པ་སྟེ།
འདིས་ནི་དབུགས་དབྱུང་ལྷག་མ་རྣམས་ཀྱིས་བསྡུས་པའི་དོན་དུའང་འགྱུར་རོ། ། དེ་ལ་རྡོ་རྗེ་ནི་གདུལ་བྱ་ཤིན་ཏུ་ཞེ་སྡང་ཤས་ཆེ་བར་གྱུར་པ་རྣམས་སོ། ། རྡོ་རྗེ་རྡོ་རྗེ་འཛིན་པ་ནི་དེ་དག་གདུལ་བར་བྱ་བའི་ཕྱིར་ཞེ་སྡང་ཅན་གྱི་སྐུར་བསྟན་ནས། ཞེ་སྡང་གི་ཆོས་གསུངས་པས་གདུལ་བྱ་རྣམས་རྡོ་རྗེ་འཛིན་པའི་དངོས་གྲུབ་ལ་བཀོད་པར་བྱས་སོ། ། དེ་བཞིན་འདོད་ཆགས་ཅན་ལ་པདྨ་དང༌། སེར་སྣ་ཅན་ལ་ནོར་བུ་དང༌། ལེ་ལོ་ཅན་ལ་རྟ་མཆོག་གི་དངོས་གྲུབ་ལ་བཀོད་པའི་བར་དུ་ཤེས་པར་བྱའོ། ། དེ་ནས་ཞེས་བྱ་བ་ལ་སོགས་པས་སྤྱི་དོན་བཞི་པ་འབྲས་བུ་ཆོས་ཀྱི་སྐུའི་མཚན་ཉིད་སྟོན་ཏོ། ། འདིས་ནི་རྟོག་པ་ལྔ་པ་རྣམ་སྣང་གི་དབུགས་དབྱུང་བ་དང་ཆ་མཐུན་པས་བཤད་པའི་རྒྱུད་དོ། ། འདི་ལ་དོན་བཞི་སྟེ།
སྟོན་པ་ཏིང་ངེ་འཛིན་ལ་བཞུགས་པ་དང༌། ཐབས་དང་ཤེས་རབ་ཟུང་འཇུག་གཉིས་མེད་ཀྱི་རང་བཞིན་དུ་བསྟན་པ་དང༌། ཞར་ལ་དེ་ལྟ་བུའི་དོན་རྣལ་འབྱོར་པས་ཉམས་སུ་བླང་བར་བསྟན་པ་དང༌། ཆོས་སྐུ་སྤྲོས་པ་དང་བྲལ་ཡང་སེམས་ཅན་གྱི་དོན་འབྱུང་བ་མི་འགལ་བའི་ཚུལ་ལོ། ། དང་པོ་ནི་དེ་བཞིན་གཤེགས་པ་ཐམས་ཅད་ཅེས་བྱ་བ་ལ་སོགས་པ་སྟེ། ས་བཅུ་གཉིས་པ་མན་ཆད་ནི། ས་བཅུ་གསུམ་པའི་སྟོང་པ་དང་སྙིང་རྗེ་གཉིས་མེད་ཀྱི་ཡེ་ཤེས་འདིས་ཟིལ་གྱིས་གནོན་ཞེས་བྱ་བའོ། ། གཉིས་པ་ཟུང་དུ་ཆུད་པའི་རང་བཞིན་ནི། སྟོང་མིན་ཞེས་བྱ་བ་ལ་སོགས་པ་གསུངས་ཏེ། སྟོང་མིན་ནི་རྟོག་མཁན་གྱི་བསམ་པས་བརྟགས་ན་མི་སྟོང་པ་ཞེས་བྱ་བའི་ཆོས་ཅུང་ཟད་ཡོད་ན་དེ་ལ་ལྟོས་ནས་སྟོང་པར་རྟོག་པ་ཡིན་ན།
མི་སྟོང་བ་མེད་པ་ཉིད་ཀྱིས་སྟོང་པ་ཞེས་བྱ་བ་ཅུང་ཟད་ཀྱང་མ་གྲུབ་བོ། ། འོ་ན་མི་སྟོང་པར་གྲུབ་བམ་ཞེ་ན། མི་སྟོང་བའང་མ་ཡིན་ཞེས་སྨོས་ཏེ། རིགས་པས་ལེགས་པར་བརྟགས་ན་མི་སྟོང་བ་ཞེས་བྱ་བ་འགའ་ཡང་མ་གྲུབ་བོ། ། དེ་ལྟར་ཀླུ་སྒྲུབ་ཀྱིས་གསུང་པ། གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པའང་ཡོད་པར་ག་ལ་འགྱུར། ། ཞེས་སོ། །
འོ་ན་དེ་གཉིས་ཀྱི་དབུས་ན་གཉི་གའམ་གཉི་ག་མ་ཡིན་པ་ཞིག་གནས་སམ་སྙམ་ན། དབུ་མར་དམིགས་པར་མི་འགྱུར་ཏེ། དེ་གཉིས་རེ་རེས་མ་གྲུབ་ན་ཚོགས་པའང་མི་གྲུབ་ལ། དེ་གཉིས་ལས་མ་གཏོགས་པའི་ཆོས་མེད་པའི་ཕྱིར་གཉི་ག་མ་ཡིན་པའང་མ་ཡིན་ནོ། ། དེ་བས་ན་རྣམ་པར་རྟོག་པ་མཐའ་དག་དང་བྲལ་བ་ནི་སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བ་ཡིན་ནོ། ། དེ་ལྟར་ཡང་དཔག་མེད་ཤེས་རབ་ཕ་རོལ་ཕྱིན། ། རྣམ་པར་མི་རྟོག་ཁྱེད་ཕྱག་འཚལ། ། ཞེས་གསུངས་པ་ལྟ་བུའོ། ། དེ་སྐད་དུ་བླ་མ་རྣམས་གསུང་ངོ༌། ། རྒྱུད་ཕྱི་མ་ལས་ནི་སྟོང་པ་མིན་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་གནས་པའི་ཕྱིར་རོ། །
མི་སྟོང་མིན་ནི་གཟུང་བ་དང་འཛིན་པ་གཉིས་ཀྱིས་སྟོང་པའི་ཕྱིར་རོ། ། དེ་ལྟ་བུའི་ཡང་དག་པའི་ཡེ་ཤེས་ཀྱང་དམིགས་པའི་ཡུལ་དུ་མ་གྱུར་པས་དབུ་མར་དམིགས་པར་མི་འགྱུར་རོ། ། ཞེས་རྣལ་འབྱོར་སྤྱོད་པ་བ་དང་མཐུན་པར་འཆད་པར་འགྱུར་རོ། ། དེ་ལྟར་ཤེས་རབ་བསྟན་ཏོ། ། གལ་ཏེ་ཆོས་ཀྱི་སྐུ་དེ་རྣམ་རྟོག་མེད་པ་ཙམ་འབའ་ཞིག་ཡིན་ནམ་སྙམ་པ་ལ། སྦྱོར་བ་ཞེས་གསུངས་ཏེ་ཐབས་ཤེས་རབ་སྦྱོར་བའོ། ། ཐབས་དེ་གང་ཞེ་ན། ཐབས་ནི་སྙིང་རྗེའི་བདག་ཉིད་དེ་དེ་དང་སྦྱོར་བའོ། ། གལ་ཏེ་རྟོག་པ་མེད་པ་ལ་སྙིང་རྗེ་ཇི་ལྟར་འཐད་སྙམ་པ་ལ། དེ་ནས་མཛེས་པའི་སྙིང་རྗེ་ཐབས་ཏེ་སྤྲོས་པ་དང་བྲལ་ཞིང་དམིགས་པ་མེད་བཞིན་དུ་སྙིང་རྗེ་ཆེན་པོས་གཞན་གྱི་དོན་མཛད་པ་འདི་ནི་ངོ་མཚར་བས་ན་མཛེས་པ་ཞེས་བྱའོ། །
དེ་ལྟར་ཡང༌། གཞན་གྱི་སྡུག་བསྔལ་གྱིས་བྲེད་རྣམས། ། བསམ་གཏན་བདེ་བ་དོར་ནས་ཀྱང༌། ། མནར་མེད་པར་ཡང་འཇུག་པར་བྱེད། ། འདི་ནི་ངོ་མཚར་འདི་བསྔགས་འོས། ། ཞེས་གསུངས་པ་ལྟ་བུའོ། ། དེ་ལྟར་ན་ཆོས་ཐམས་ཅད་སྒྱུ་མ་ལྟར་སྣང་ལ་རང་བཞིན་མེད་པར་རྟོགས་པ་ནི་ཤེས་རབ་ཕ་རོལ་ཕྱིན་པ་གསལ་ཏེ། མི་གནས་པའི་མྱ་ངན་ལས་འདས་པའི་རང་བཞིན་ལ་གནས་ཞེས་བྱ་བའི་དོན་ཏོ། ། དེ་ལྟར་འོག་ནས་འབྱུང་བ། དམིགས་མེད་གནས་སུ་ཤེས་རབ་དང༌། །
དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པ། ། ནམ་མཁར་ནམ་མཁའ་ཇི་ལྟ་བའོ། ། ཞེས་སོ། ། དེ་ལྟ་བུ་དེ་ད་ལྟ་རྣལ་འབྱོར་པ་རྣམས་ཀྱིས་ཇི་ལྟར་རྟོགས་ཤིང་བསྒོམ་པར་བྱ་སྙམ་པ་ལ་རྣམ་རྟོག་མེད་པའི་ཞེས་བྱ་བ་ལ་སོགས་པ་གསུངས་ཏེ། རང་གི་ངོ་བོའི་སྒོ་ནས་དེ་བཞིན་གཤེགས་པའི་ཆོས་ཀྱི་སྐུ་སྟེ་བསྒོམ་པ་དང་བསམ་དུ་མེད་དེ་སྤྲོས་པ་ཐམས་ཅད་དང་བྲལ་བའི་ཕྱིར་རོ། ། དེ་ལྟར་ཡིན་ན་སུས་ཀྱང་རྟོགས་པར་མི་འགྱུར་སྙམ་པ་ལ། ངོ་བོས་མ་གྲུབ་ཀྱང་མོས་པའི་དབང་གིས་སྤྲོས་བྲལ་གྱི་ཚུལ་དུ་བསྒོམ་ཞེས་སྟོན་པ་ནི། རྣམ་རྟོག་མེད་པར་ལྷག་མོས་ལས། ། བརྟགས་པ་ཀུན་གྱིས་བརྟག་པར་བྱ། །
ཞེས་སོ། ། དེ་ལྟར་རྣམ་པར་རྟོག་པ་ཉིད་ཀྱིས་དཔྱད་པས་རིམ་གྱིས་རྟོག་པ་མེད་པ་སྐྱེ་བའི་རྒྱུར་འགྱུར་ཏེ། མདོ་སྡེ་རྒྱན་ལས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་གསུངས་པ་དང༌། དཔལ་ཀོ་ཏ་ལི་བས་ཀྱང༌། གཉིས་པོ་དག་ནི་རྣམ་དཔྱད་ན། །
གཉིས་སུ་མེད་པའི་ཡེ་ཤེས་སྐྱེ། ། ཞེས་གསུངས་པ་ལྟ་བུའོ། ། དེ་ལྟར་ཚིགས་སུ་བཅད་པ་གཅིག་པོ་དེས་ཞར་ལ་འོངས་པ་སྟེ་མཉམ་སྦྱོར་དུ་ཁ་བསྐང་ངོ༌། ། བཞི་པ་ནི། དེ་ལྟར་ཆོས་སྐུ་སྟོང་པ་དང་སྙིང་རྗེ་གཉིས་སུ་མེད་པ་དེ་ལས་སེམས་ཅན་གྱི་དོན་ཇི་ལྟར་འབྱུང་བ་ཡིན་སྙམ་པ་ལ་རྣམ་རྟོག་མེད་པའི་ཞེས་བྱ་བ་ལ་སོགས་པ་གསུངས་ཏེ་མཚན་མ་དང་རྣམ་པར་རྟོག་པ་ཐམས་ཅད་ལས་གྲོལ་ཡང་ཐུགས་རྗེ་ཆེན་པོའི་དབང་གིས་སེམས་ཅན་གྱི་དོན་གྲུབ་པའི་རྒྱུར་བརྟག་ཅེས་བྱའོ། ། དེ་ཉིད་རྒྱས་པར་སྟོན་པ་ནི་དེ་བཞིན་གཤེགས་པ་ཞེས་བྱ་བ་ལ་སོགས་པ་སྟེ། རྐང་པ་གསུམ་གྱིས་སྤྲོས་པ་དང་བྲལ་བའི་རང་བཞིན་བསྟན་ཏོ། ། དེ་ནས་འདི་ནི་ཆོས་ངག་འབྱུང་ཞེས་བྱ་བ་འདིས་ནི་སྤྲོས་བྲལ་ལས་སེམས་ཅན་གྱི་དོན་འབྱུང་བའི་ཚུལ་ཏེ། དེ་བཞིན་གཤེགས་པའི་ཆོས་ཀྱི་སྐུ་མངོན་དུ་བྱས་པས་ན། དོན་དམ་པར་གཟུགས་མེད་ཀྱང་གཟུགས་ཀྱི་སྐུའི་སྣང་བ་འབྱུང་ལ།
དེ་ལ་རླུང་འབྱུང་བ་དང༌། བུ་ག་མེད་ཀྱང་རང་བཞིན་མེད་པ་སྟོན་པའི་ཆོས་ཀྱི་ངག་འབྱུང་བའི་སྒོ་ནས་ས་བཅུའི་བྱང་ཆུབ་སེམས་དཔའ་རྣམས་ཀྱི་ལོངས་སྤྱད་པའི་ལོངས་སྤྱོད་རྫོགས་པའི་སྐུ་འབྱུང་བ་དང༌། དེ་བཞིན་དུ་སྤྲུལ་པའི་སྐུའང་འབྱུང་ཞེས་བྱ་བའི་དོན་ཏོ། ། དེ་ནས་ཞེས་བྱ་བ་ལ་སོགས་པས་ནི་སྟོན་པ་རྡོ་རྗེ་འཆང་གི་འབྲས་བུའི་རྒྱུད་གསུངས་པ་ལ་རྗེས་སུ་ཡི་རང་བའི་ཚུལ་གྱིས་བསྟོད་པ་གསུངས་པ་སྟོན་ཏོ། ། དེ་ལ་བསྟོད་པ་མཛད་པ་པོ་ནི་ཐེག་པ་ཆེན་པོ་ལས་བྱུང་བའི་བསྒོམས་པས་ཡོན་ཏན་རྒྱས་པ་རྣམས་ཞེས་བྱ་སྟེ། ཐེག་པ་ཆེན་པོ་ནི་ཆེན་པོ་བདུན་དང་ལྡན་པ་སྟེ། དམིགས་པ་ཆེན་པོ་ནི་བྱང་ཆུབ་སེམས་དཔའི་ལམ་རྒྱ་ཆེན་པོ་ལ་དམིགས་པའོ། ། སྒྲུབ་པ་ཆེན་པོ་སྟེ་རང་དང་གཞན་གྱི་དོན་ཐམས་ཅད་བསྒྲུབ་པ། ཡེ་ཤེས་ཆེན་པོ་སྟེ་བདག་མེད་གཉིས་ཀྱི་དོན་རྟོགས་པ། བརྩོན་འགྲུས་ཆེན་པོ་སྟེ་བསྐལ་པ་གྲངས་མེད་གསུམ་དུ་རྩོམ་པ།
ཐབས་མཁས་པ་ཆེན་པོ་སྟེ་སྙིང་རྗེ་དང་ཤེས་རབ་ཀྱི་མཐའ་གཉིས་སུ་མ་ལྷུང་བ། ཐོབ་པ་ཆེན་པོ་སྟེ་སངས་རྒྱས་ཀྱི་ཡོན་ཏན་ཐམས་ཅད་ཐོབ་པ། ལས་ཆེན་པོ་སྟེ་རང་དང་གཞན་གྱི་དོན་བྱེད་པའོ། ། དེ་ལྟ་བུའི་དོན་ལས་བྱུང་བ་ནི་ཁྱད་པར་དུ་འཕགས་པ་སྟེ་རྡོ་རྗེ་ཐེག་པའོ། ། དེ་ཐོབ་པ་ནི་བསྒོམས་པས་ཡོན་ཏན་རྒྱས་པ་སྟེ་འཁོར་གྱི་སངས་རྒྱས་དང་བྱང་ཆུབ་སེམས་དཔའ་རྣམས་སོ། ། བསྟོད་པ་ཉིད་ཇི་ལྟ་བུ་ཞེ་ན། རྣལ་འབྱོར་གྱི་བདག་པོ་ཞེས་བྱ་བ་ལ་སོགས་པ་སྟེ། དཔལ་མཉམ་སྦྱོར་ལས། མཉམ་ཉིད་མི་གཡོ་ཞེས་བྱ་བ་ལ་སོགས་པ་སྟེ་ཚིག་རྐང་ཉི་ཤུ་རྩ་གཅིག་གསུངས་པ་དེ་དག་གིས་ཀྱང༌། དོན་རང་གི་རྣམ་པར་རྟོག་པ་མེད་པའི་དོན་ཐོབ་ཅིང་སེམས་ཅན་ཐམས་ཅད་ཀྱི་དོན་མཛད་པ་ཞེས་བྱ་བ་སྟོན་ལ།
འདིར་ཡང་དོན་དེ་སྟོན་པ་ལ་ཚིག་དཔལ་གདན་བཞི་པ་དང་མཐུན་པས་མཉམ་སྦྱོར་དུ་ཚུལ་མི་འདྲ་ཞིང༌། གདན་བཞི་པར་ཆ་མཐུན་ལ། རྒྱུད་གཉིས་བསྡེབས་པས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། དེ་ལ་རྣལ་འབྱོར་གྱི་བདག་པོ་ཞེས་བྱ་བ་རྐང་པ་དང་པོས་ནི་གཞན་དོན་རྒྱས་པའི་སྒོ་ནས་བསྟོད་པ་ལས། ཐབས་ཐུན་མོང་མ་ཡིན་པའི་སྒོ་ནས་བསྟོད་པའོ། ། སེམས་ཅན་བདག་ཉིད་སྐྱེས་པ་ཞེས་རྐང་པ་གཉིས་པས་ནི། ཀུན་འགྲོའི་དབང་ཕྱུག་ཏུ་གྱུར་པའི་སྒོ་ནས་བསྟོད་པའོ། ། འཁོར་བའི་རྒྱ་མཚོའི་གཏི་མུག་གཅོད། ། ཅེས་པ་རྐང་པ་གསུམ་པ་ནི་བྱེ་བྲག་ཏུ་གཞན་གྱི་རྒྱུད་ལ་སྤངས་པ་ཕུན་སུམ་ཚོགས་པ་སྐྱེད་པའི་སྒོ་ནས་བསྟོད་པའོ། ། དེ་ཁོ་ན་ཞེས་པ་རྐང་པ་བཞི་པས་ནི་གཞན་གྱི་རྒྱུད་ལ་ཡེ་ཤེས་ཕུན་སུམ་ཚོགས་པ་སྐྱེད་པའི་སྒོ་ནས་བསྟོད་པའོ། །
དེ་ལྟར་འབྲས་བུའི་རྒྱུད་བསྟན་ནས་ཞར་ལ་ཐབས་ཀྱི་རྒྱུད་བསྟན་པ་ནི། ཡང་ཞེས་བྱ་བ་ལ་སོགས་པའོ། ། འདི་ལ་གཉིས་ཏེ། མཆོད་བསྟོད་སྔོན་དུ་སོང་བས་ཞུས་པ་དང༌། དེའི་ལན་བསྟན་པའོ། ། དང་པོ་ནི་ཡང་ཞེས་བྱ་བ་ལ་སོགས་པ་སྟེ། ཡང་ནི་དེ་ལྟར་འབྲས་བུ་གསུངས་བ་ལ་བསྟོད་པ་བྱས་པ་ལས་ལྡབ་པས་ཡང་ངོ༌། ། ཆོས་རྣམས་ཐམས་ཅད་གཅིག་པའི་སྐུ་ནི་གང་དུ་གསུངས་པས་འབྲས་བུའི་རྒྱུད་དོ། ། དེའི་སྙིང་པོ་ནི་དེའི་འབྱུང་གནས་སུ་གྱུར་པ་སྟེ། དེ་ཐོབ་པར་བྱེད་པའི་ཐབས་ཞེས་བྱ་བའི་དོན་ཏེ།
ལན་གདབ་པ་ལ་གསུམ་སྟེ། རང་བྱིན་བརླབ་མཉམ་རྗེས་མེད་པར་བསྒོམ་པར་བསྟན་པ་དང༌། དེ་ལ་བརྩད་པ་སྤང་བ་དང༌། དེ་ཁོ་ན་ཉིད་ཤེས་པར་བྱེད་པའི་ཐབས་བླ་མའི་ཞལ་ལས་ཤེས་པར་གདམས་པའོ། ། དང་པོ་ནི། དབང་པོ་གང་དང་གང་ལམ་ཉིད། ། དེ་དང་དེ་ཞེས་པ་ལ་དབང་པོ་དྲུག་གི་ཡུལ་དུ་གྱུར་པའི་ཡུལ་གཟུགས་ལ་སོགས་པ་དང༌། རྣམ་པར་ཤེས་པ་དང་བཅས་པ་རྣམས་སོ། ། རང་བཞིན་ལས་ཞེས་བྱ་བ་ནི། རང་བཞིན་གཉུག་མའི་ཡེ་ཤེས་ལྷན་ཅིག་སྐྱེས་པའི་ངོ་བོ་སྟེ།
སྔར་འབྲས་བུ་ཆོས་སྐུའི་སྐབས་སུ་བསྟན་པ་བཞིན་ཆོས་ཐམས་ཅད་དེའི་ངོ་བོར་ཤེས་པར་བྱའོ། ། ཅི་དེ་ལ་ཤེས་པ་བཅིངས་ཏེ། མཉམ་པར་གཞག་དགོས་སམ་ཞེ་ན། མཉམ་པར་མ་གཞག་སྟེ། ཤེས་པའི་རྒྱུ་བ་མ་བཀག་སྟེ། ཡུལ་ལ་ལྷུག་པར་བཞག་པ་ཉིད་ཀྱིས་སོ། ། འོ་ན་ཐ་མལ་པ་ཉིད་དུ་མི་འགྱུར་རམ་ཞེ་ན། རྣལ་འབྱོར་གྱིས་ཏེ་བླ་མའི་མན་ངག་གིས་ཐབས་ཤེས་རབ་གཉིས་སུ་མེད་པའི་ཡེ་ཤེས་རྟོགས་པར་བྱས་པའི་རྣལ་འབྱོར་ལ་གནས་ན། རྟག་པར་ཤིན་ཏུ་མཉམ་གཞག་ཉིད་དེ། དུས་སམ་གནས་སྐབས་ཐམས་ཅད་དུ་སྐྱེ་ཞེས་བྱ་སྟེ།
འདི་དག་ནི་བརྟག་པ་གཉིས་པའི་རབ་བྱེད་གཉིས་པར་རྒྱས་པར་འཆད་པར་འགྱུར་རོ། ། གཉིས་པ་དེ་ལ་བརྩད་པསྤང་བ་ནི། ཅི་དེ་ལྟར་དབང་པོའི་ཡུལ་དུ་གྱུར་པ་ཐམས་ཅད་ལྷན་སྐྱེས་སུ་བསྒོམ་པ་སྟེ། མ་ཡིན་པར་བསྒོམ་ན་ནི་སྤྲང་པོས་རྒྱལ་པོར་རློམ་པ་དང་འདྲ་བར་འགྱུར་ལ། ཡིན་ནས་བསྒོམ་ན་སེམས་ཅན་ཐམས་ཅད་ཅི་སྟེ་མ་གྲོལ་སྙམ་པ་ལ། སྐྱེས་པ་ཐ་མས་རྟོགས་མི་ནུས་ཞེས་སྦྱར་ཏེ། སྐྱེས་པ་ཐ་མས་ནི་རིགས་པ་ཅན་ལ་སོགས་པ་བླ་མའི་གདམས་ངག་དང་བྲལ་བ་རྣམས་སོ། ། དེ་རྣམས་ཀྱི་སོ་སོར་རྟོག་པར་མི་ནུས་ཏེ། ལྷན་སྐྱེས་གཉིས་སུ་མེད་པའི་ཡེ་ཤེས་སོ། ། ཅིའི་ཕྱིར་མི་རྟོགས་པ་སྙམ་པ་ལ།
ཐམས་ཅད་ཀྱི་བདག་ཉིད་དུ་གྱུར་པ་རྣམ་ཤེས་ཕུང་པོ་སྟེ། རང་གི་སེམས་ཉིད་གཉིས་སུ་མེད་པའི་ཡེ་ཤེས་ལ་སེམས་རྨོངས་པ་སྟེ། གཏི་མུག་དང་བཅས་པའི་ཕྱིར་མི་རྟོགས་ཞེས་བྱའོ། ། ཇི་ལྟར་སེམས་རྨོངས་སྙམ་པ་ལ་སེམས་དང་སེམས་བྱུང་ཞེས་བྱ་བ་ལ་སོགས་པ་སྨོས་ཏེ། ལྟ་བ་སྣ་ཚོགས་སུ་བརྟགས་ཤིང་དེ་ལ་བསྒོམ་ལ། རང་གི་ཡེ་ཤེས་ལ་མི་རྟོགས་པའི་ཕྱིར་རོ། ། གལ་ཏེ་དེ་ལྟར་ལྟ་བ་སྣ་ཚོགས་སུ་རྟོགས་པ་དེའང་རང་དགར་བརྟགས་པ་མ་ཡིན་ཏེ། རིགས་པས་བརྟགས་པ་ཡིན་ལ། དེས་ན་དངོས་པོའི་གནས་ལུགས་ཀྱང་དུ་མ་ཡོད་ལ། གནས་ལུགས་དུ་མ་ཡོད་པས་ཐར་པ་དུ་མ་ཉིད་དུ་མི་འགྱུར་རམ་སྙམ་པ་ལ།
ཐར་པ་ཉིད་ནི་གཅིག་པུ་ཉིད་ཅེས་འོག་ཏུ་སྦྱར་ཏེ། ཐར་པ་ནི་དངོས་པོ་ཐམས་ཅད་ཀྱི་དེ་ཁོ་ན་ཉིད་རྟོགས་པའི་སྒོ་ནས་འཁོར་བའི་རྒྱ་མཚོ་ལས་ཐར་བའོ། ། དེ་གཅིག་པུ་ཉིད་ཡིན་ཏེ་དེ་ལ་དབྱེ་བ་མི་འདོད་དོ། ། ཅིའི་ཕྱིར་ཞེ་ན། ཆོས་དུ་མ་སྟེ་གྲུབ་མཐའ་དུ་མར་བརྟགས་ཀྱང་མང་པོར་དམིགས་པར་མི་འགྱུར་ཏེ། ཆོས་ཀྱི་དབྱིངས་དེ་བཞིན་ཉིད་ལ་དབྱེ་བ་མེད་པའི་ཕྱིར་རོ། ། དེའི་དཔེ་ནི། ཆུ་བོའི་རྒྱུན་ནི་རྒྱ་མཚོ་ཆེ་ལྟར་ཏེ། ཇི་ལྟར་རྒྱ་མཚོར་མ་ཐིམ་པའི་དུས་སུ་ཆུ་བོ་བཞི་ལ་སོགས་པ་སྣ་ཚོགས་ཀྱི་དབྱེ་བ་ཡོད་ཀྱང༌། རྒྱ་མཚོར་ཐིམ་པ་ན་ལན་ཚྭའི་རོར་རོ་གཅིག་པའམ།
ནམ་མཁའ་ལ་ཉི་མ་གཅིག་ལས་མེད་ཀྱང་འཆར་ལུགས་དུ་མར་སྣང་བ་བཞིན་དུ། ཆོས་ཀྱི་དབྱིངས་མ་རྟོགས་པའི་ཚེ་ལྟ་བ་སྣ་ཚོགས་སུ་སྣང་ཡང་དེ་བཞིན་ཉིད་རྟོགས་པའམ། ཕྱིན་ཅི་མ་ལོགས་པའི་རིགས་པ་དང་མན་ངག་གི་དེ་ཁོ་ན་རྟོགས་པ་ནའང་སྣ་ཚོགས་ཀྱི་ལྟ་བ་འགག་པར་འགྱུར་རོ། ། གསུམ་པ་དེ་རྟོགས་པའི་ཐབས་བླ་མ་ལ་རག་ལས་པར་བསྟན་པ་ནི་ཇི་ལྟར་ཞེས་བྱ་བ་ལ་སོགས་པའོ། ། ཇི་ལྟར་ཞེས་བྱ་བ་ནི་གོང་དུ་བསྟན་པའི་རང་བཞིན་དེ་ལྟ་བུའི་དེ་ཉིད་དམ། དངོས་པོ་ཐམས་ཅད་ཀྱི་རང་བཞིན་རྟོགས་པས་ན་མཉམ་པར་མ་གཞག་པའམ་མཉམ་པར་གཞག་པར་འགྱུར་བའི་རང་བཞིན་དེའང་རང་དགར་ཤེས་པ་མ་ཡིན་ཏེ། ནང་དུ་རྣམ་གནས་པ་སྟེ་རྫོགས་པའི་རིམ་པའི་མན་ངག་གི་གནད་ཀྱིས་རྟོགས་པར་འགྱུར་ལ། གནད་ཀྱི་མན་ངག་དེའང་བླ་མའི་ཞལ་ལས་རྟོགས་པར་འགྱུར་གྱི། གཞན་ཐོས་པ་སྤྱིའི་རྣམ་པ་ཙམ་གྱིས་རྟོགས་པར་ག་ལ་འགྱུར། དེ་ལྟར་ཡང༌།
སློབ་དཔོན་འཕགས་པ་ལྷས་གསུངས་པ། བསྐལ་པ་བྱེ་བ་མཐའ་ཡས་པར། ། ཐོས་པའི་ཕ་རོལ་སོན་གྱུར་ཀྱང༌། ། བླ་མའི་ལུང་དང་བྲལ་བ་ཡིས། ། བདག་བྱིན་བརླབ་པ་རྙེད་མི་འགྱུར། ། ཞེས་བཤད་པ་ལྟ་བུའོ། ། དེ་བས་ན་བླ་མ་ནི་བརྒྱུད་པ་བར་མ་ཆད་པའི་རྒྱུད་དང་སྔགས་དང་མན་ངག་ཅན་ནོ། ། ཞལ་ལས་རྙེད་པ་ནི་སྙན་བརྒྱུད་ཀྱི་གདམས་ངག་སྟེ། རྣ་བ་ནས་རྣ་བར་འཕོ་བ་ཞེས་བྱ་བའི་དོན་ཏོ། ། དེ་བས་ན་བླ་མ་མཉེས་པར་བྱས་པས་ཡང་དག་པའི་གནད་ཀྱི་གདམས་ངག་ཤེས།
ཞེས་བྱ་བའི་དོན་ཏོ། ། བདག་བྱིན་བརླབ་ལས། དེ་བས་ང་རྒྱལ་ཡོངས་སྤངས་ལ། ། སངས་རྒྱས་འབྲས་བུ་འདོད་པ་ཡིས། ། རྡོ་རྗེ་ཐེག་པ་ཞོན་པ་ཡི། ། བླ་མ་བསྒྲིམས་ཏེ་མཉེས་པར་བྱ། ། ཞེས་གསུངས་པ་ལྟ་བུའོ། ། དེ་ཁོ་ན་ཉིད་ནི་སྟོང་པ་དང་སྙིང་རྗེ་གཉིས་སུ་མེད་པ་སྟེ། ཐབས་ཀྱི་རྒྱུད་དང་འབྲས་བུ་གཉིས་ཀ་ལ་སྦྱར་རོ། ། དེ་མདོར་བསྟན་ཙམ་དུ་འདིར་བསྟན་ཏོ། །
བརྟག་པ་དང་པོ་ལས་རབ་ཏུ་བྱེད་པ་གསུམ་པའི་བཤད་པའོ།། །། དེ་ལྟར་རབ་ཏུ་བྱེད་པ་གསུམ་པས་འབྲས་བུའི་རྒྱུད་གཙོར་བསྟན་ནས། འབྲས་བུ་དེ་ཐོབ་པར་བྱེད་པའི་རྒྱུའམ་ཐབས་ནི་གང་ཡིན་ཞེས་འབྲེལ་པ་ལས། དེ་ལྟར་རྣལ་འབྱོར་མའི་གླེང་གཞི་ནི་བསྟན་ན་རྣལ་འབྱོར་གྱི་རྒྱུད་ཀྱི་གླེང་གཞི་ནི་ཅི་ཞིག་སྟོན་ཞེས་འབྲེལ་པར་བྱ་བའི་ཕྱིར། དེ་ནས་ཞེས་བྱ་བ་གསུངས་ཏེ། རབ་ཏུ་བྱེད་པ་བཞི་པ་འདིས་རྣལ་འབྱོར་གྱི་རྒྱུད་ཀྱི་གླེང་གཞིའི་སྒོ་ནས་ཐབས་གཙོར་བསྟན་ཅིང་འབྲས་བུ་ཞར་ལ་གསུངས་སོ། ། རབ་ཏུ་བྱེད་པ་འདིའི་བརྗོད་བྱའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གྱི་བཤད་པའི་རྒྱུད་དུ་ཇི་ལྟར་འགྲོ་སྙམ་ན།
དེ་ལ་བརྗོད་བྱའི་དོན་ནི་སྤྱི་དང་སྦས་པ་དང་མཐར་ཐུག་གསུམ་ཀ་སྟོན་ཏེ། གླེང་གཞི་དྲང་དོན་གྱིས་བཤད་པ་ནི། ཕ་རོལ་ཏུ་ཕྱིན་པ་དང་སྤྱི་ཡིན་ལ། ལྷན་སྐྱེས་རྟོགས་པའི་ཕན་ཡོན་གྱི་སྐབས་སུ་བསྐྱེད་རིམ་སྤྱིའང་ཅུང་ཟད་བསྟན་ཏོ། ། གཞུང་གི་ཆ་ཕལ་ཆེར་གྱིས་ནི་སྦས་པའི་དོན་གཉིས་ཀ་བསྟན་ཏོ། ། གླེང་གཞི་འབྲས་བུར་བཤད་པ་ནི་མཐར་ཐུག་པར་ཡང་འགྱུར་རོ། ། རྗོད་བྱེད་ཀྱི་སྒྲ་ནི་གསུམ་ཀ་འཇུག་ཀྱང་ཡན་ལག་གི་དོན་དང་ཡི་གེའི་དོན་གྱིས་བཤད་པ་གཙོ་ཆེའོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། རྣལ་འབྱོར་ཆེན་པོ་ཐབས་ཀྱི་རྒྱུད་མཐའ་དག་གི་གླེང་གཞིའི་རྣམ་པར་འགྲེལ་བ་ཡིན་པས་མཐའ་དག་གི་བཤད་པའི་རྒྱུད་ཡིན་ནོ། ། མངོན་པར་རྟོགས་པ་ནི་རྒྱུད་གསུམ་ཀ་སྟོན་ཏེ།
དང་པོ་རྒྱུའི་རྒྱུད་རྟེན་གྱི་གང་ཟག་གིས་སེམས་རང་བཞིན་གྱི་དག་པ་ཨེས་བཤད་ལ། ལུས་རང་བཞིན་གྱིས་དག་པ་དངོས་གྲུབ་ཐམས་ཅད་འབྱུང་བའི་རྒྱུར་ཨེ་བྃ་གྱིས་བསྟན་ཏོ། ། དེ་ལྟར་རྒྱུའི་རྒྱུད་རང་བཞིན་གྱིས་དག་ཀྱང་གློ་བུར་གྱི་དྲི་མས་བསྒྲིབས་པ་དེ་སེལ་བར་བྱེད་པ་ཐབས་གང་ལས་འགྲུབ་ན། ཐབས་ཀྱི་རྒྱུད་ནི་སངས་རྒྱས་ཀྱི་ཐུགས་རྗེ་དང་བླ་མས་རྗེས་སུ་བསྟན་པ་སྨིན་ལམ་དབང་དང༌། གྲོལ་བྱེད་བསྐྱེད་རྫོགས་ཀྱི་ཏིང་ངེ་འཛིན་འཁོར་དང་བཅས་པ་སྟོན་ཞེས་བྱ་སྟེ། དེའང་ལམ་གཉིས་ཀྱིས་བསྟན་པ་ནི་ཨེའི་བཤད་པའི་སྐབས་སུ་ཞར་ལ་བྱུང་བས་བསྟན་ཏོ། ། དེ་ལྟར་ཐབས་ཀྱི་རྒྱུད་ཉམས་སུ་བླངས་པ་ལས། འབྲས་བུའི་རྒྱུད་སྤྱི་དོན་གྱི་མཐར་ཐུག་དང་སྦས་དོན་གྱི་མཐར་ཐུག་གཉིས་ནི་གཞུང་གི་ཆ་ལྷག་མས་སྟོན་ཏོ། ། དེ་ལྟར་ན་རྒྱུད་གསུམ་འབྱུང་ངོ་ཞེས་ཤེས་པར་བྱའོ། ། དེ་ལྟ་བུའི་གཞུང་གི་ཆ་འདིར་འདི་ལྟར་རྟོགས་པར་བྱ་སྟེ།
བཤད་པར་དམ་བཅའ་བ་དང༌། དོན་དངོས་དང་མིང་ངོ༌། ། དོན་ལ་གསུམ་བརྗོད་བྱ་རྒྱུད་གསུམ་དང༌། རྗོད་བྱེད་གླེང་གཞི་དང༌། འབྲས་བུ་གཞུང་བསྡུ་བའོ། ། དང་པོ་ལ་གསུམ། རྒྱུ་དང༌། ཐབས་དང༌། འབྲས་བུའོ། ། དང་པོ་ལ་བཞི།
གནས་དང་རང་གི་ངོ་བོ་དང༌། རྟོགས་ན་འབྲས་བུ་འགྲུབ་ཚུལ་དང༌། མ་རྟོགས་ན་འཁོར་བར་འཁྱམ་ཚུལ་ལོ། ། བསྡུས་པའི་དོན་ཏོ། ། ཚིག་གི་དོན་ལ་དེ་ནས་ཞེས་བྱ་བ་རྐང་པ་གཉིས་ཀྱིས་བཤད་པར་དམ་བཅའ་བ་སྟེ། དེ་ནས་ཞེས་པའི་འབྲེལ་ནི་གོང་དུ་བཤད་ཟིན་ཏོ། ། རྒྱུད་རྣམས་ཐམས་ཅད་དུ་ནི་འདུས་པ་ལ་སོགས་པ་རྣལ་འབྱོར་ཆེན་པོ་ཐབས་ཀྱི་རྒྱུད་མཐའ་དག་ཏུའོ། ། གཏན་ལ་ཕབ་པ་ནི་བརྗོད་བྱ་རྒྱུད་གསུམ་དང༌། རྗོད་བྱེད་ཀྱི་སྒྲ་གླེང་གཞི་ཡི་གེ་སུམ་ཅུ་རྩ་བདུན་གསུངས་པའོ། ། དེ་རབ་བཤད་བྱ་ནི་གླེང་གཞིའི་ཡི་གེ་དེ་རྣམས་ཀྱིས་བརྗོད་བྱ་རྒྱུད་གསུམ་སྟོན་པས་རབ་བཤད་བྱ་བའོ། །
གཉིས་པ་གཞུང་གི་དོན་ལ་འདིར་རྒྱུའི་དང་པོ་གནས་ནི་སེམས་ཅན་ཞེས་བྱ་བ་ལ་སོགས་པ་སྟེ། ཐབས་ཀྱི་རྒྱུད་མཐའ་དག་གི་ཀླད་ནི་རྗོད་བྱེད་ཀྱི་སྒྲ་ཨེ་ཞེས་བྱ་བ་སྟོན་ཏོ། ། དེ་ནི་གྲུ་གསུམ་རྒྱ་ཆེན་གཟུགས་ཅན་ཏེ། དེའི་བརྗོད་པར་བྱ་བའི་དོན་ལ་གྲུ་གསུམ་ནི་རྣམ་པར་ཐར་པའི་སྒོ་གསུམ་མམ། སེམས་གསུམ་གྱི་གནས་སུ་ཞེས་བྱ་བ་སྟེ། འདིར་མཐར་ཐུག་པའི་གནས་ཏེ་རྒྱུའི་རྒྱུད་བསྟན་ཏོ། ། དེ་ལྟར་སློབ་དཔོན་ཨིནྡྲ་བྷཱུ་ཏིས་ཀྱང་བཤད་དོ། ། ཡང་འདིས་དེ་ལྟ་བུའི་ཡེ་ཤེས་རྟོགས་པར་བྱེད་པའི་ཉེ་རྒྱུའི་རྟེན་ཤེས་རབ་ཀྱི་ཆོས་ཀྱི་འབྱུང་གནས་གྲུ་གསུམ་ཀྱང་བསྟན་ཏོ། ། ཀུན་རྫོབ་རྣམ་པའི་གཟུགས་ཅན་མ་ཞེས་བྱ་བ་དང༌། གང་གི་དམ་པའི་བདེ་བ་ཁྱོད་ཅེས་བྱ་བ་ལ་སོགས་པ་འདི་རྟེན་ཆོས་འབྱུང་ཡིན་པར་ཤེས་པར་ནུས་སོ། །
དེ་ལྟར་གཞུང་གི་ཆ་དུ་མར་བཤད་དུ་རུང་ཡང༌། འདི་དག་ཀྱང་འགལ་བ་མ་ཡིན་ཏེ། དངོས་པོ་ལ་ཇི་ལྟར་གནས་པ་ནི། རྒྱུའི་རྒྱུད་ཡིན་ལ། དེ་ལྟར་མོས་པར་བྱེད་པ་ནི་རྟོགས་པའི་ལྟ་བ་ཡིན་ལ། ལྟ་བ་དེ་ཉིད་གསང་སྔགས་ཀྱི་ཐབས་ལམ་ཟབ་མོས་རྟོགས་པར་བྱེད་པ་ནི་རྫོགས་རིམ་ཡིན་ཞིང༌། ཡང་དེ་ཉིད་མངོན་དུ་བྱེད་ཀ་བ་ནི་ཉེ་བའི་རྒྱུ་ཡིན་ལ། མངོན་དུ་བྱས་པ་ནི་འབྲས་བུ་ཡིན་པས། གནས་སྐབས་ཀྱི་སྒོ་ནས་གང་མཁོ་བར་སྦྱར་ཏེ་འཆད་པ་ཡིན་ནོ། ། རྒྱ་ཆེན་གཟུགས་ཅན་ནི་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གི་འཁོར་བ་དང་མྱ་ངན་ལས་འདས་པ་གཉིས་ཀའི་གཞི་བྱེད་པའི་ཕྱིར་རོ། །
དེ་ལྟ་བུ་དེ་སུ་གང་ལ་ཡོད་སྙམ་པ་ལ། སེམས་ཅན་ཀུན་ལ་མཉམ་པའི་ཕྱིར། ། ཞེས་སྨོས་ཏེ། མཐར་ཐུག་གི་གནས་ཀྱི་དབང་དུ་བྱས་ན་ཆོས་ཉིད་དེས་མ་ཁྱབ་པའི་སེམས་ཅན་འགའ་ཡང་མ་གྲུབ་པའི་ཕྱིར། རྒྱུད་བླ་མ་ལས་ཀྱང༌། རིགས་ཡོད་ཕྱིར་ན་ལུས་ཅན་རྣམས། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་པ་ལྟ་བུའོ། ། རྒྱུའི་རྒྱུད་ཀྱི་གནས་ཀྱི་དབང་དུ་བྱས་ན་འདོད་པའི་ཁམས་ཀྱི་བུད་མེད་མཐའ་དག་ལ་རྟེན་འདི་གནས་པས་ན། ཀུན་ལ་མཉམ་པ་ཞེས་བྱའོ། །
དེ་ལྟ་བུ་དེ་གང་གི་གནས་སམ་གཞི་ཡིན་སྙམ་ན། ཚངས་སོགས་ཞེས་སྨོས་ཏེ། དེ་ཉིད་ཐབས་ཀྱིས་མ་ཟིན་ན་ཚངས་སོགས་ཏེ་ཚངས་པ་ནི་གཏི་མུག དབང་ཕྱུག་ཆེན་པོ་ནི་འདོད་ཆགས། ཁྱབ་འཇུག་ནི་ཞེ་སྡང༌། ལྷ་ནི་ང་རྒྱལ། ལྷ་མིན་ནི་ཕྲག་དོག་སྟེ། ཉོན་མོངས་པ་ལྔའི་གཞི་བྱེད་ལ། དེ་ལས་སྐྱེད་ཅིང༌། དེས་སྐྱེ་བའི་ཀུན་ནས་ཉོན་མོངས་པར་འགྱུར་བས་འཁོར་བའི་གནས་སུ་འགྱུར་ཞེས་བྱའོ། །
དེ་ཉིད་གནས་ཆོས་འབྱུང་ལ་སྦྱར་ན་ཚངས་པ་ནི་དྲི་ཆེན། དབང་ཕྱུག་ནི་བྱང་སེམས། ཁྱབ་འཇུག་ནི་དྲི་ཆུ། ལྷ་ནི་རཀྟ། ལྷ་མ་ཡིན་ནི་ཤ་ཆེན་ཏེ། བདུད་རྩི་ལྔའི་གནས་སུ་འགྱུར་ཞེས་སྦྱར་རོ། ། གཉིས་པ་རང་གི་ངོ་བོ་ནི། ཅི་དེ་འཁོར་བ་ཁོ་ནའི་གཞིར་གྱུར་ཏོ་སྙམ་པ་ལ། དེ་ཉིད་ཤེས་རབ་ཕ་རོལ་ཕྱིན། ། ཞེས་སྨོས་ཏེ།
རང་བཞིན་གྱི་སྤྲོས་པ་ཐམས་ཅད་དང་བྲལ་བ་ནི་སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པའི་དོན་ཏོ། ། འོ་ན་སྤྲོས་པ་དང་བྲལ་བའི་ཕྱིར། སྣང་བ་སྣ་ཚོགས་འདི་འགག་པར་འགྱུར་ལ། ཡང་ན་སྣང་བ་ཉིད་ཀྱང་བདེན་པའི་དངོས་པོར་འགྱུར་སྙམ་པ་ལ། ཀུན་རྫོབ་རྣམ་པའི་གཟུགས་ཅན་མ། ། ཞེས་སྨོས་ཏེ། གཟུགས་ལ་སོགས་པའི་སྣང་བ་འདི་ཉིད་རང་བཞིན་གྱིས་བདེན་པར་མ་གྲུབ་པས་ན་ཀུན་རྫོབ་སྟེ། དེ་ཉིད་སྟོང་པ་ཉིད་དོ། ། དེ་བས་ན་དབྱེར་མེད་པའི་དོན་ཞེས་བྱའོ། ། དེ་བས་ན་ཆོས་ཉིད་ཀྱི་ངོ་བོ་ནི་རྣམ་པར་རྟོག་པས་ཡུལ་དུ་བྱར་མི་རུང་བའི་ཕྱིར་དེ་ཉིད་ཡུལ་ལས་རྣམ་པར་འདས་སོ། །
རྣམ་རྟོག་གི་ཡུལ་ལས་འདས་ཀྱང་སེམས་ལས་ལོགས་པར་གྲུབ་པ་མེད་དོ། ། ཞེས་བསྟན་པའི་ཕྱིར། སྲོག་ཆགས་ཀུན་གྱི་སྙིང་ལགནས། ། ཞེས་སྨོས་སོ། ། ཚིག་དེ་དག་ཆོས་འབྱུང་ལ་སྦྱར་ན། ཅི་ཆོས་འབྱུང་དེ་བདུད་རྩི་ཁོ་ནའི་གནས་ཡིན་ནམ་སྙམ་ན། དེ་ཉིད་ཤེས་རབ་ཕ་རོལ་ཕྱིན་ཏེ་མི་རྟོག་པ་བསྐྱེད་པའི་རྟེན་ཡིན་པའི་ཕྱིར་རོ། ། ཇི་ལྟར་རྟེན་ཡིན་སྙམ་ན། ཀུན་རྫོབ་རྣམ་པའི་གཟུགས་ཅན་མ་སྟེ། ཀུན་རྫོབ་ཀྱི་ཨེའི་གཟུགས་འདི་ལ་བརྟེན་ཏེ་བདེ་སྟོང་སྐྱེ་ཞེས་དགོངས་སོ། །
དེ་ལ་བརྟེན་ནས་སྐྱེས་པའི་ཡེ་ཤེས་ཀྱི་མཚན་ཉིད་ནི། དེ་ཉིད་ཡུལ་ལས་རྣམ་པར་འདས། ། ཞེས་རྐང་པ་གཉིས་སྨོས་སོ། ། དེ་ལྟར་ན་དེ་ཁོ་ན་ཉིད་ཀྱི་གནས་དང༌། ཀུན་རྫོབ་ཏུ་རྟོགས་བྱེད་ཀྱི་ཐབས་ནི་ནང་གི་གནས་གཉིས་བསྟན་ཏོ། ། གསུམ་པ་དེ་རྟོགས་ན་འབྲས་བུའམ་ཕན་ཡོན་ཅི་འབྱུང་བ་དེ་བསྟན་པའི་ཕྱིར་དེ་ཕྱིར་ཞེས་བྱ་བ་ལ་སོགས་པ་སྨོས་སོ། ། དེ་ལ་དེ་ཕྱིར་ནི་དེ་ལྟ་བུའི་གནས་ཏེ་སེམས་ཅན་ཐམས་ཅད་ལ་གནས་པའི་ཕྱིར་གནས་འདིའི་རྟོགས་པའི་སྒོ་ནས་སེམས་ཅན་ཐམས་ཅད་ཀྱི་ཕན་ཡོན་ཐོབ་ཅེས་སྦྱར་རོ། ། ཕན་ཡོན་ཅི་ཞིག་ཐོབ་ཅེ་ན། དེ་རྒྱས་ཅི་ཞིག་བྱ་སྟེ་མང་པོ་སྨོས་མི་དགོས་ཞེས་བྱའོ། ། ཅིའི་ཕྱིར་ཞེ་ན།
མདོར་བསྡུས་ན་སངས་རྒྱས་ཉིད་ཐོབ་ཏེ་དངོས་གྲུབ་ཐམས་ཅད་འདིར་བསྡུས་པའི་ཕྱིར་རོ། ། གལ་ཏེ་གནས་འདིར་མ་རྟོགས་ཀྱང་སངས་རྒྱས་ཐོབ་པ་མ་ཡིན་ནམ་སྙམ་ན། བསྐལ་པ་གྲངས་མེད་པར་མ་ཐོབ། ། ཅེས་བྱ་སྟེ། དེ་ཁོ་ན་ཉིད་འདི་མ་རྟོགས་པས་འཁོར་བ་ཐོག་མཐའ་མེད་པར་འཁྱམས་ཞེས་བྱ་བའི་དོན་ཏོ། ། གནས་འདི་རྟོགས་ན་ཚེགས་མེད་པར་འགྲུབ་སྟེ། དམ་པའི་བདེ་བ་ནི་རྣམ་པར་ཐར་པ་ཅན་གྱི་བདེ་བ་སྟེ། སྤྲོས་པ་དང་བྲལ་བ་ཏིང་ངེ་འཛིན་ཏོ། ། དེ་ཐོབ་ན་སྐྱེ་བ་འདིར་སངས་རྒྱས་ཏེ། མདོ་ལས་ཀྱང༌།
མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་ནི་འདོད་ན་ཞག་བདུན་གྱིས་ཀྱང་བླ་ན་མེད་པའི་བྱང་ཆུབ་ཏུ་འཚང་རྒྱ་ཞེས་བྱ་བ་ལ་སོགས་པ་གསུངས་པ་ལྟ་བུའོ། ། དེ་དག་ཕྱག་རྒྱའི་ཆོས་འབྱུང་ལ་སྦྱར་ན། སངས་རྒྱས་དེ་གཞན་གྱིས་ཀྱང་ཐོབ་པ་མ་ཡིན་ནམ་སྙམ་ན། ཕ་རོལ་ཏུ་ཕྱིན་པ་ཐབས་འདི་དང་བྲལ་བས་བསྐལ་པ་གྲངས་མེད་པ་བྱེ་བར་སངས་རྒྱས་མ་ཐོབ་པ་དེ་ཐབས་འདི་དང་ལྡན་ན་སྐྱེ་བ་འདིར་ཐོབ་བོ། ། དེས་ན་ཉེ་བའི་རྒྱུ་ཡིན་ཞེས་བྱ་བའི་དོན་ཏོ། ། དེ་ལྟར་མདོར་བསྡུས་ནས་མཐར་ཐུག་པའི་ཕན་ཡོན་བསྟན་ནས། དེ་མ་ཐོབ་པ་རྣམས་སམ་ཐོབ་པའི་བར་ལ་གནས་སྐབས་ཀྱི་ཕན་ཡོན་རྒྱས་པར་བཤད་པའི་ཕྱིར་ཡང་ན་ཞེས་བྱ་བ་ནས་བརྩམས་ནས། ཡིད་ལ་འདོད་པའང་ཐོབ་ཅེས་བྱ་བའི་བར་གྱིས་བསྟན་ཏོ། ། དེ་ལྟར་རང་གི་དོན་གྲུབ་པའི་ཕན་ཡོན་བསྟན་ནས། བཞི་པ་དེ་མ་རྟོགས་ན་འཁོར་བར་འཁྱམ་པའི་རྒྱུ་གང་ཡིན་སྙམ་པ་ལ།
གཏི་མུག་ཅེས་བྱ་བ་ལ་སོགས་པ་སྨོས་ཏེ། རྒྱུ་གཏི་མུག་གིས་བསླངས་པའི་ཉོན་མོངས་པ་ལྷག་མ་དང་བཅས་པ་ནི་ཉོན་མོངས་པའི་ཀུན་ནས་ཉོན་མོངས་པའོ། ། དེས་བསླངས་པའི་ལས་ནི་སྡིག་པ་དུ་མ་བྱེད་པར་འགྱུར་བ་སྟེ། མི་དགེ་བ་དང་སྡིག་པའི་ལས་ནི་ལས་ཀྱི་ཀུན་ནས་ཉོན་མོངས་པའོ། ། འཁོར་བར་འཁོར་བ་ནི་སྐྱེ་བའི་ཀུན་ནས་ཉོན་མོངས་པ་སྟེ། དེ་ལྟར་ན་ཀུན་ནས་ཉོན་མོངས་པ་གསུམ་རྟེན་ཅིང་འབྲེལ་པར་འབྱུང་བ་ཡན་ལག་བཅུ་གཉིས་ཀྱི་ཚུལ་གྱིས་འཁོར་ཞེས་བྱ་བའི་དོན་ཏོ། ། སྤྱི་དོན་གཉིས་པ་ཐབས་རྒྱུད་ལ་གསུམ་གྱི་དང་པོ་ལམ་སྟོན་པ་པོ་ནི། དེ་ལྟར་བཅིངས་པ་དེ་ལས་གྲོལ་བྱེད་ཀྱི་ཐབས་གང་ལས་གྲོལ་སྙམ་པ་ལ། དེ་ཕྱིར་ཞེས་བྱ་བ་ལ་སོགས་པ་སྨོས་སོ། ། དེ་ལྟར་སེམས་ཅན་རྣམས་འཁོར་བར་འཁོར་ཞིང་སྐྱེ་བ་འདི་ལ་དེ་བཞིན་གཤེགས་པ་ཐུགས་རྗེ་ཆེན་པོ་སྐྱེ་བའི་ཕྱིར་རོ། །
གང་གི་དོན་མཛད་ན་བཅོམ་ཞིང་ཅང་མཁྱེན་པ་ཉིད་དང་ལྡན་པའི་སངས་རྒྱས་ཀྱིས་ཏེ། སྤངས་པ་དང་ཡེ་ཤེས་ཕུན་སུམ་ཚོགས་པ་དང་ལྡན་པ་པོ་དང་པོའི་སངས་རྒྱས་དཔལ་རྡོ་རྗེ་འཆང་ཆེན་པོ་བསྐལ་པ་ཐོག་མ་མེད་པའི་དུས་སུ་བྱུང་བ་དེས་སོ། ། དེས་རིགས་པ་དང་ལྡན་པ་སྟེ། ཇི་ལྟར་འཆམ་པ་དེ་ལྟར་སྤྲུལ་པ་ནི་སྤྲུལ་པའི་རིགས་པའོ། ། གལ་ཏེ་སངས་རྒྱས་རྣམས་ནི་སྤྲོས་པ་དང་བྲལ་བ་ཡིན་ན། དེ་ལས་སྤྲུལ་བ་ཇི་ལྟར་འབྱུང་སྙམ་པ་ལ། འཁོར་བའི་རྒྱ་མཚོར་ཞེས་རྐང་པ་གཉིས་སྨོས་ཏེ། རྡོ་རྗེ་འཆང་ཆེན་པོ་རྣམ་པར་མི་རྟོག་པའི་རང་ཉིད་ལ་བཞུགས་པ་ལ་ཐུགས་རྗེ་ཆེན་པོ་དང་སྨོན་ལམ་གྱི་ཤུགས་ཀྱིས་བཞེངས་ཏེ་འབད་པ་མེད་པར་སེམས་ཅན་གྱི་དོན་མཛད་ཅེས་བྱ་བའི་དོན་ཏེ། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང༌། ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། །
ཞེས་མཉམ་སྦྱོར་ལས་གསུངས་པ་ལྟ་བུའོ། ། གཉིས་པ་རིགས་དང་རིགས་བདག་ངོ་སྤྲད་པ་ནི་དེས་ཇི་ལྟར་དོན་མཛད་ཅེ་ན། ཐབས་དང་ཤེས་རབ་ཅེས་བྱ་བ་ལ་སོགས་པ་སྟེ། སེམས་ཅན་རྣམས་རྒྱུ་མཚན་མར་འཛིན་པའི་སྒོ་ནས་འབྲས་བུ་སྡུག་བསྔལ་གྱིས་གཟིར་བ་རྣམས་ལ། དེ་བཞིན་གཤེགས་པ་རྣམས་ཐུགས་རྗེ་ཆེན་པོ་སྐྱེས་པའི་དབང་གིས། བསྐྱེད་པ་དང༌། རྫོགས་པ་དང༌། དེའིའང་རང་བྱིན་བརླབ་དང་དཀྱིལ་འཁོར་འཁོར་ལོ་ཐམས་ཅད་ལའང་ཐབས་དང་ཤེས་རབ་ཏུ་ཕྱེ་ནས་དོན་མཛད་དེ། དེའང་སྤྱན་ལ་སོགས་པ་རྡོ་རྗེའི་ལྷ་མོ་རྣམས་སྤྲུལ་ཏེ། དེ་དག་དང་ཐབས་ཤེས་རབ་སྦྱོར་བ་འདོད་ཆགས་དང་བཅས་པའི་སྐུར་མཛད་དོ། །
དེ་ལྟར་ཡང་མཉམ་སྦྱོར་གྱི་རྟོག་པ་བཞི་པ་ལས། ལྷ་མོ་ཀུན་དང་མཉམ་སྦྱོར་བ། ། སྐལ་པ་བཟང་མཆོག་འདོད་པ་སྟེ། ། ཡང་དག་སྦྱོར་བ་བདེ་མྱོང་བ། ། འདོད་ཆགས་ཐེར་ཟུག་བརྟན་པ་ཅན། ། ཞེས་བྱ་བའི་སྐུར་བསྟན་ཏོ། ། དེ་ལྟ་བུའི་སྐུར་བསྟན་པས་ཉོན་མོངས་རྣམས་ནི་ཡིད་ཆེས་འགྱུར་ཏེ། སངས་རྒྱས་རྣམས་ཀྱང་སྦྱོར་བ་འདི་མཛད་ན་འདིའི་སྦྱོར་བ་འདི་ཇི་ལྟ་བུ་ཞེས་ཉམས་སུ་ལེན་ཏོ། ། ཡང་གསུངས་པ། སངས་རྒྱས་ཕ་རོལ་ཕྱིན་གྲུབ་པ། །
གཟུངས་དང་ས་རྣམས་དེ་བཞིན་དུ། ། དགའ་བར་སྤྱོད་ན་ལྷ་དང་མི། སྐལ་བཟང་བུད་མེད་སྨོས་ཅི་དགོས། ། ཞེས་སོ། ། དེ་དེ་ལྟར་སྤྱོད་པ་ན་སངས་རྒྱས་ཀྱིས་ཀྱང་བྲམ་ཟེའི་བུ་མོ་ལ་སོགས་པ་བྱིན་གྱིས་བརླབ་པའི་སྒོ་ནས་གཉིས་མེད་ཀྱི་ཡེ་ཤེས་སྐྱེད་པར་མཛད་དོ། ། དེས་ཅི་བྱེད་སྙམ་ན། ཁམས་གསུམ་དུ་ནི་མཚོན་པ་འདི་སྟེ། སེམས་རྟོག་མེད་ཀྱི་ཏིང་ངེ་འཛིན་སྐྱེས་པས་སེམས་ཅན་རྣམས་ཀྱི་རྒྱུ་དངོས་འཛིན་གྱི་བག་ཆགས་ཞི་བ་མཚོན་ཞེས་བྱ་བའི་དོན་ཏོ། ། དེ་ཙམ་གྱིས་གྲུབ་པ་མཐར་ཕྱིན་པ་ཡིན་ནམ། དེས་ཅི་བྱ་སྙམ་པ་ལ།
དྲི་མེད་སྣང་བ་འབྲས་བུར་འགྱུར་ཏེ། རྟོག་མེད་ཀྱི་ཡེ་ཤེས་དེ་གོམས་ཏེ་སྤྲོས་པའི་དྲི་མ་དང་བྲལ་བ་ནི་འབྲས་བུ་མཆོག་ཡིན་ནོ་ཞེས་བྱ་བའི་དོན་ཏོ། ། དེ་ལྟར་རྡོ་རྗེ་གུར་ལས་ཀྱང༌། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་གྱུར། ། རྡོ་རྗེ་ཆགས་པ་ཡོངས་ཤེས་ན། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་བཤད་པ་ལྟ་བུའོ། ། གང་དང་གང་གིས་གནས་གྱུར་པ་ནི། གདུལ་བྱ་ཉོན་མོངས་པ་སྣ་ཚོགས་ཀྱིས་གཟིར་བ་ཤིན་ཏུ་གདུལ་བར་དཀའ་བ་དབང་ཕྱུག་ཆེན་པོ་ལ་སོགས་པ་ལྟ་བུའོ། །
དེ་དང་དེའི་ངོ་བོ་ཅན་ནི་གདུལ་བྱ་ཉོན་མོངས་པ་གང་ལ་གནས་པ་དེ་ལ་འདུལ་བྱེད་ཀྱང་དེའི་རྣམ་པར་སྟོན་ཏོ། ། དེ་དང་འགལ་བའི་ལམ་ལ་དེ་དག་གིས་འཇུག་མི་ནུས་པའི་ཕྱིར་རོ། ། དེ་བས་ན་ཤིན་ཏུ་ཞེ་སྡང་ཤས་ཆེ་བ་ལ། དེ་བས་ཀྱང་ཤིན་ཏུ་གཏུམ་ཞིང་འཇིགས་སུ་རུང་བ་ཁྲོ་བོའི་སྐུར་བསྟན་པས་དེ་དག་འདུལ་བར་བྱེད་དེ། ཚད་པས་ཚིག་པ་ལ་མེས་གདུང་བ་བཞིན་ནོ། ། བུད་ཤིང་ཞེས་བྱ་བ་ནི་ཅི་བཅོམ་ལྡན་འདས་རྣམས་ཉོན་མོངས་པ་རྣམ་པར་དག་པ་ཡིན་པ་ལ། ཉོན་མོངས་པ་ཅན་གྱི་སྐུར་སྟོན་ཅིང༌། ཐུབ་པ་རྣམ་པར་སྣང་མཛད་རྨོངས། ། ཞེས་བྱ་བ་ལ་སོགས་པ་གསུང་བ་ཅི་ཡིན་སྙམ་པ་ལ། བུད་ཤིང་བསྲེགས་པའི་རིགས་པ་སྟེ།
མེས་བུད་ཤིང་བསྲེགས་པ་ཡིན་ཡང༌། མེ་བུད་ཤིང་ལས་བྱུང་བས། བུད་ཤིང་གི་རིགས་ཡིན་ཞེས་བརྗོད་པ་ལྟར་ཉོན་མོངས་པ་ཞེ་སྡང་སྤངས་པའི་བཅོམ་ལྡན་འདས་ལའང་ཞེ་སྡང་ཞེས་བརྗོད་དོ། ། ཞེས་རྒྱུ་ལ་འབྲས་བུའི་རིགས་དང༌། འབྲས་བུ་ལ་རྒྱུའི་རིགས་ཞེས་ཞིབ་ཏུ་བླ་མ་རྣམས་གསུང་ངོ༌། ། རྒྱལ་པོ་ཨིནྡྲ་བྷཱུ་ཏིས་ནི་ཉོན་མོངས་པ་རྣམས་འཇོམས་པ་ལ། ཉོན་མོངས་པའི་སྐུར་བསྟན་པས་ཅི་བྱ་དེ་ལས་བཟློག་པ་ཅིག་དགོས་སོ་སྙམ་པ་ལ། བུད་ཤིང་བསྲེགས་པའི་རིགས་པ་སྟེ། བུད་ཤིང་བསྲེག་པ་ལ་བུད་ཤིང་ཉིད་ལ་མེ་སྦར་བས་བསྲེག་གི་ཆུས་བསྲེག་པ་མ་ཡིན་ནོ། ། དེ་བས་ན།
རྩྭ་དང་ཤིང་ལས་མེ་བྱུང་བས་ནི་དེ་ཉིད་བསྲེག ཅེས་གསུངས་པ་ལྟ་བུའོ་ཞེའོ། ། ཕུང་པོ་ཞེས་དེ་ལྟ་བུའི་འདུལ་བྱེད་ཀྱི་སྦྱང་གཞི་གཅིག་སྦྱོང་བ་མ་ཡིན་ཏེ། སྦྱང་གཞི་མཐའ་དག་སྦྱོང་བར་བྱེད་དེ། སྦྱང་གཞི་དང་རིགས་གཅིག་ཏུ་བསྲེའོ། ། ཞེས་བྱ་བའི་དོན་ཏོ། ། གསུམ་པ་ཐབས་ཁྱད་པར་ཅན་གྱིས་ཟིན་པ་ནི་ཇི་ལྟར་ཞེས་བྱ་ལ་སོགས་པ་སྟེ། དཔེར་ན་དགྲ་བོ་འདུལ་བར་བྱེད་པ་དེ་ལ་སྟོབས་ཆེ་བར་མ་བསྟན་པར་དེ་མི་ཐུལ་བ་བཞིན་ནོ་ཞེས་དགོངས་སོ། ། དེས་ན་གཏི་མུག་དག་པས་ཞེས་བྱ་བ་ལ་སོགས་པ་སྟེ། འདུལ་བྱེད་ཀྱི་བཅོམ་ལྡན་འདས་གཏི་མུག་དག་པས་གཏི་མུག་གི་སྐུར་བསྟན་ནས་གདུལ་བྱའི་གཏི་མུག་སྦྱོར་བར་བྱེད།
ཅེས་བྱ་བ་ལ་སོགས་པ་དྲུག་སྦྱར་བར་བྱའོ། ། འདི་གུར་གྱི་ལེའུ་དང་པོ་དང་མཉམ་སྦྱོར་གྱི་རྟོག་པ་ལྔ་པར་དབུགས་དབྱུང་གི་དཀྱིལ་འཁོར་དྲུག་འབྱུང་བའི་བསྡུས་པའི་དོན་ཏོ། ། མདོར་ན། ཇི་ལྟར་རྣ་བར་ཆུ་ཞུགས་པ། ། ཞེས་བྱ་བ་ལ་སོགས་པ་དང་མཐུན་ནོ། ། གསུམ་པ་འབྲས་བུ་ནི་འབྲས་བུ་དངོས་དང༌། དེ་བླ་མ་ལས་འབྱུང་བའོ། ། དང་པོ་ནི། དེ་ལྟར་རིགས་ནི་ལྔ་རྣམས་དང༌། ། ཞེས་བྱ་བ་ལ་སོགས་པ་སྟེ།
དེ་ལྟར་རྣམ་པར་འཕྲུལ་པ་བསམ་གྱིས་མི་ཁྱབ་པས། སེམས་ཅན་རྣམས་ཡོངས་སུ་སྨིན་པར་མཛད་ཅེའོ། ། ཡང་ཁམས་གསུམ་གྱི་སེམས་ཅན་ཡང་འདི་ལས་སྐྱེ་ཞེས་བྱ་བ་འདིས་ཨེའི་ཆེ་བ་ཉིད་ཡིན་ཏེ། ཨེ་འདི་རྟོགས་པས་ནི་དེ་ལྟར་གཞན་གྱི་དོན་བྱེད་པའང་འབྱུང་ལ། མ་རྟོགས་པ་རྣམས་ནི་ཁམས་གསུམ་གྱི་སེམས་ཅན་ཡང་སྐྱེ་ཞེས་བྱ་སྟེ། མདོ་ལས། ཐོག་མ་མེད་པའི་དུས་ཀྱི་ཁམས། ། ཆོས་རྣམས་ཀུན་གྱི་གནས་ཡིན་པས། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པ་ཡིན། །
ཞེས་གསུངས་པ་ལྟ་བུའོ། ། གཞུང་བསྡུ་བའི་ཚིག་འདིས་ཙཎྜཱ་ལཱིའི་རྣལ་འབྱོར་གསུམ་པ་སྟོན་པ་ནི། བླ་མའི་མན་ངག་སྟེ། བླ་མ་ཉིད་ལས་ཁོང་དུ་ཆུད་པར་བྱའོ། ། གཉིས་པ་བླ་མ་མཆོག་ལས་རྙེད་པ་ནི། གལ་ཏེ་ཡང་དེ་ལྟར་འབྲས་བུ་འགྲུབ་པའི་གནས་སམ། རྒྱུའམ་རང་བཞིན་གྱི་གནས། གྲོལ་བྱེད་ཀྱི་རྐྱེན་སངས་རྒྱས་རྣམས་ཀྱི་ཕྲིན་ལས་ཀྱང་འགག་པ་མེད་པར་བྱུང་ན། སེམས་ཅན་རྣམས་ཅིའི་ཕྱིར་མ་གྲོལ་སྙམ་པ་ལ། སྔོན་བསྐལ་པ་ཐོག་མ་ལ་སོགས་པའི་དུས་སུ་དག་པ་རྣམས་ལ་དེ་བཞིན་གཤེགས་པའི་ཕྲིན་ལས་ཙམ་གྱིས་གྲོལ་ཏེ་དབང་ཕྱུག་ཆེན་པོ་ལ་སོགས་པ་ལྟ་བུའོ། །
དེང་སང་ནི་སེམས་ཅན་རྣམས་སྙིགས་མའི་དུས་སུ་ལས་དང་པོ་པ་རྣམས་ལ་དེ་བཞིན་གཤེགས་པའི་ཕྲིན་ལས་དངོས་སུ་སྣང་བར་ག་ལ་ནུས། ཡང་དེ་དག་གིས་གསུངས་པའི་གསུང་རབ་རྣམས་ཀྱང་བློ་དམན་པའི་སྐྱེ་བོ་རྣམས་ཀྱིས་གོ་བར་ག་ལ་ནུས། ཡང་ཕ་རོལ་ཏུ་ཕྱིན་པའི་བསྟན་བཅོས་རྣམས་གོ་བར་ནུས་ཤིང་རྙེད་སླའང༌། དེ་དག་སྤྱིའི་རྣམ་པ་ཙམ་སྟོན་ཅིང་ནང་གི་དེ་ཁོ་ན་ཉིད་སྟོན་པ་མ་ཡིན་ནོ། ། ནང་གི་དེ་ཁོ་ན་ཉིད་མ་རྟོགས་པར་ནི་གྲུབ་པ་མ་ཡིན་ནོ། ། དེ་བས་ན་ཐབས་སམ་རྐྱེན་གང་ལས་འགྲུབ་ན། བླ་མ་ལས་འགྲུབ་སྟེ། བླ་མས་ནང་གི་གནད་ཀྱི་དེ་ཁོ་ན་ཉིད་སྟོན་པར་བྱེད་དོ། ། ཞེས་སྟོན་པ་ནི། ནང་གི་དབྱེ་བ་འདི་ཉིད་ནི། །
ཞེས་ཤླཽ་ཀ་ཕྱེད་དང་གཉིས་སོ། ། ཚིག་གི་དོན་རྟོགས་པར་སླའོ། ། གཉིས་པ་ཨེ་བྃ་ལ་སོགས་པ་རྗོད་བྱེད་གླེང་གཞིའི་བཤད་པ་ནི་གྲུ་གསུམ་ཞེས་བྱ་བ་ལ་སོགས་པའོ། ། དོན་ནི་འདི་ཡིན་ཏེ། གླེང་གཞི་སྤྱིའི་དོན་ཕ་རོལ་ཏུ་ཕྱིན་པ་དང་ཐུན་མོང་དུ་བཤད་པ་དང༌། སྦས་པ་དང་མཐར་ཐུག་ཏུ་བཤད་པ་རྣམས་འཁྲུགས་བསྡེབས་ནས་གསུང་བ་ཡིན་པ་ལ། འདིར་གཞུང་ཟོར་ཡང་བར་བྱ་བའི་ཕྱིར་མ་འཁྲུགས་པར་བཀྲལ་ཡང༌། ཐོག་མར་གླེང་གཞིར་བཤད་པ་བཞིན་བློ་ལ་གནས་པར་བྱས་ལ་འདིར་འཁྲུགས་བསྡེབས་ཏེ་བཤད་པར་བྱའོ། ། འདིར་བརྗོད་བདེ་བའི་ཕྱིར་རིམ་པ་བཞིན་དུ་བཤད་ན། སྤྱི་དོན་བརྒྱད་དུ་གནས་པའི་དང་པོར།
རང་བྱིན་བརླབ་ཀྱི་ཡི་གེ་བཞིའི་དོན་བརྗོད་པ་ལ་གཉིས་སུ་གནས་པའི་དང་པོ་སྤྲུལ་པའི་འཁོར་ལོ་རྒྱས་པར་བཤད་ན། གྲུ་གསུམ་ནི་ལྟེ་བའི་ནང་གི་ནམ་མཁའ་སྣ་ཚོགས་མདུད་པ་གྲུ་གསུམ་མོ། ། དེ་རང་བྱུང་གི་ཡེ་ཤེས་སྐྱེ་བའི་གནས་ཡིན་པས་དག་པའོ། ། དེ་གང་གིས་བསྟན་ན་ཨེའི་དབྱིབས་ལྟར་གནས་པས་ཨེས་བསྟན་ཏོ། ། དེའི་དབུས་སུ་ནི་ནམ་མཁར་རོ། ། དགྱེས་པ་ནི་རང་བྱུང་གི་ཡེ་ཤེས་ཀྱི་གཞིར་གྱུར་པས་སོ། ། དེ་བས་ན་ཨེ་བྃ་ཟུང་དུ་ཆུད་པའི་དོན་གྱིས་ཨ་བ་དྷཱུ་ཏཱི་ཨ་ཤད་ལྟ་བུར་གནས་པ་ལ་རོ་རྐྱང་དཀྲིས་པས་བྃ། དེ་ལྟ་བུ་གནས་བསྡུ་བ་ནི་གྲུ་གསུམ་ཞེས་བྱའོ། ། དེས་ཅི་བྱེད་སྙམ་ན་རྡོ་རྗེ་དེ་རྣམ་པར་རྟོག་པས་མི་ཕྱེད་པ་རང་གི་ཡེ་ཤེས་སོ། ། ཨ་ར་ལི་ནི་རོལ་པའམ།
ངོ་མཚར་བ་སྟེ་རང་བྱུང་གི་ཡེ་ཤེས་དེའང་བྱུང་ཞེས་བྱ་བའི་དོན་ཏོ། ། དེ་ཉིད་བདེ་བ་སྐྱེད་པས་ན་ནང་ལྟར་གྱི་བཙུན་མོའོ། ། དེ་ཉིད་ཐབས་ཀྱིས་ཟིན་ན་མྱ་ངན་ལས་འདས་པའི་ཆོས་འབྱུང་ལ། ཐབས་ཀྱིས་མ་ཟིན་ན་འཁོར་བའི་ཆོས་འབྱུང་བས་ཆོས་ཀྱི་འབྱུང་གནས་ཞེས་བྱ་བར་བཤད་དོ། ། ཚིག་གི་དོན་གཞན་རྣམས་ནི་ཕྱེད་པར་སླ་ལ་ཙཎྜཱ་ལཱིའི་རྣལ་འབྱོར་བཞི་པ་ནི་བླ་མས་འཆད་པར་འགྱུར་རོ། ། ཨ་ནི་ཡིག་འབྲུ་ཞེས་བྱ་བ་ཨ་བཞི་ལས་ཕྱི་དབྱིབས་ཀྱི་ཨ་ནི་ཤད་ལྟ་བུ་སྟེ། ལུས་གྲུབ་པ་ཐམས་ཅད་ཀྱི་མཆོག་སྟེ། དེ་མེད་ན་ལུས་མི་ཐུབ་པའི་ཕྱིར་རོ། ། བརྗོད་པའི་ཨ་ནི་ངག་ཐམས་ཅད་ཀྱི་མཆོག་སྟེ་ངག་གི་སྲོག་ཡིན་པའི་ཕྱིར་རོ། ། ནང་ལྟར་བཤད་པའི་ཨ་ནི་ལྟེ་བའི་ཨ་ཤད་ལྟ་བུ་སྟེ་ལུས་ཀྱི་མཆོག་སྟེ་ཐོག་མར་གྲུབ་པའི་ཕྱིར་རོ། །
དོན་གྱི་ཨ་ནི་སྐྱེ་བ་མེད་པ་སྟེ། ཆོས་ཐམས་ཅད་ཀྱི་མཆོག་སྟེ། ཐམས་ཅད་ཀྱང་རང་བཞིན་ཡིན་པའི་ཕྱིར་རོ། ། དེ་བས་ན་ཨ་ནི་སྡེ་ཚན་གྱི་གཙོ་བོ་ཡིན་ལ། དེ་རང་གི་ལུས་ལ་གནས་པས་ན་ལུས་ཀྱི་ཡི་གེ་འདི་ལས་སྔགས་ཀྱི་རང་བཞིན་འབྱུང་ཞེས་བྱ་བའི་དོན་ཏོ། ། དེ་ལས་དངོས་གྲུབ་ཐམས་ཅད་འབྱུང་བ་ཡིན་ཏེ། གང་ཞིག་ཅེས་བྱ་བ་ལ་སོགས་པ་སྟེ། དེ་ལྟར་ལུས་ལ་སྔགས་གནས་པ་དེ་ལ་དམིགས་པ་དང་མ་བྲལ་བར་བསྒྲུབས་ན། རལ་གྲི་ལ་སོགས་པ་གྲུབ་པ་ཆེན་པོ་བརྒྱད་འབྱུང་ཞེས་བྱའོ། ། དེ་ལ་ལྔ་བཅུ་འདོད་པ་དང་ལྡན་པ་ནི་ཨ་ལས་བྱུང་བའི་ཨཱ་ལི་ཀཱ་ལི་ལྔ་བཅུའོ། །
འདོད་པ་དང་ལྡན་པ་ནི་དམིགས་པ་དང་མ་བྲལ་བས་འགྲུབ་ཅེས་བྱ་བའི་དོན་ཏོ། ། ཡང་སྔགས་དང་བརྗོད་པ་ཐམས་ཅད་ཀྱི་གཞི་ཡིན་པར་བསྟན་པ་སྟེ། དེ་ནི་སྡེ་ཚན་བརྒྱད་ཅེས་བྱ་བ་ལ་སོགས་པ་སྟེ། དེ་ནི་ཨྃ་སྟེ་དབྱངས་མཆོག་གོ ། དེ་ལས་སྔར་བརྗོད་པའི་སྡེ་ཚན་བརྒྱད་པོ་སྐྱེ་བ་ནི་འབྱིན་པའོ། ། དེ་ལས་ནི་ཨཱ་ལི་ཀཱ་ལི་ལྔ་བཅུ་འབྱུང་བའོ། ། དེ་ལས་བརྗོད་པ་ཐམས་ཅད་འབྱུང་བས་ཚིག་རྒྱས་པ་འབྱུང་ཞེས་བྱ་བ་སྟེ། མཐའ་དག་གི་རྒྱུའམ་གཞི་ཞེས་བྱའོ། ། དེ་ཉིད་གང་ལ་གནས་ཤེ་ན། སྣ་ཚོགས་མདུད་པའི་གནས་ཆེན་ལ་སྟེ།
ལུས་འདི་གྲུབ་པ་ན་ཐོག་མར་ལྟེ་བར་ཨྃ་གྲུབ་ལ། དེ་ལ་སྲོག་རླུང་བརྗོད་པ་ཀུན་ནས་སློང་བ་གནས་ལ། ལྟེ་བའི་ཨྃ་དེ་ལས་ཡི་གེ་སྣ་ཚོགས་སུ་འཕེལ་བ་ལྟར་རླུང་སྣ་ཚོགས་སུ་འཕེལ་བས་ཆོས་ཀྱི་ར་ལི་སྟེ། རོལ་པའམ་ངོ་མཚར་སྣ་ཚོགས་པའི་ལུས་དང༌། ངག་འབྱུང་ཞེས་བྱའོ། ། ཡང་ན་ཆོས་ནི་དྷརྨ་ཡིན་ལ། དྷརྨ་ཞེས་བྱ་བ་འདུལ་བ་སྟེ། ཡིད་འདུལ་བའོ། ། དེས་ན་རྟོག་བཅས་ཀྱི་ཡིད་འདུལ་བ་ཡིད་ལས་འབྱུང་ལ། ཡང་དེ་ལྟར་ཆོས་འབྱུང་བཞིན་དངོས་གྲུབ་དང༌།
རྫུ་འཕྲུལ་སྣ་ཚོགས་འབྱུང་ཞེས་བྱ་བའི་དོན་ཏོ། ། ཚིག་འདི་དག་གིས་ཙཎྜཱ་ལཱིའི་རྣལ་འབྱོར་ལྔ་པ་སྟོན་པ་ནི་བླ་མའི་ཞལ་གྱི་མན་ངག་གོ ། དེ་ལས་ཐམས་ཅད་འབྱུང་བའི་འཐད་པ་ནི་སྔགས་ཀྱི་ངེས་པ་མེད་པ་ལ་སོགས་པ་སྟེ། དེ་ལྟར་ལུས་དང་ངག་ཉིད་སྔགས་ཀྱི་རང་བཞིན་ཡིན་པའམ། དེ་ལས་དངོས་གྲུབ་སྣ་ཚོགས་འབྱུང་བ་ཉིད་ཀྱི་འཐད་པ་ཅི་ཡིན་སྙམ་ན། རང་བཞིན་གྱིས་ནི་མ་སྐྱེས་ཕྱིར་ཏེ། ངོ་བོ་ཉིད་ཀྱིས་སྐྱེ་ཞིང་གྲུབ་པ་ཞིག་ཡོད་ན། དེ་ལས་སྣ་ཚོགས་འབྱུང་བ་མི་འཐད་ཀྱང༌། དོན་གྱི་ཨ་ནི་ཨཱདྱ་ནུཏྤནྣ་ཏྭ་ཏ། ཅེས་མ་སྐྱེས་པ་ཡིན་པ་ཉིད་ཀྱིས་ལུས་དང༌།
ངག་དང་དེ་ལྟར་གྲུབ་ལ། དེ་ལས་དངོས་གྲུབ་སྣ་ཚོགས་ཀྱང་འབྱུང་བ་དེའི་ཕྱིར། ཨའི་སྔགས་ནི་ཡིག་འབྲུའི་དབང་ཕྱུག་མཆོག་ཅེས་བྱའོ། ། རང་བྱིན་བརླབས་ཀྱི་གཉིས་པ་འཁོར་ལོ་བཞི་ཞིབ་ཏུ་བཤད་པ་ནི་ཡང་དག་སྦྱོར་འབྱུང་ཞེས་བྱ་བ་ལ་སོགས་པའོ། ། དེ་ལས་དང་པོ་རྐང་པ་གཉིས་ནི་བཤད་པར་དམ་བཅའ་བའོ། ། ལྷག་མས་ནི་དོན་དངོས་སོ། ། དོན་དངོས་ལ། ཨེ་ནི་ས་རུ་ཤེས་པར་བྱ། ། ལ་སོགས་པས་ཡི་གེ་བཞི་ལ་ཤླཽ་ཀ་ཕྱེད་དང་བདུན་གྱིས་བཤད་པས། རང་བྱིན་གྱིས་བརླབ་པ་བསྒོམ་པའི་རྟེན་འཁོར་ལོ་བཞི་སྟོན་ཏེ།
ཡི་གེ་གང་གིས། འཁོར་ལོ་གང་སྟོན། འབྱུང་བ་གང་ཡིན། ལྷ་མོ་གང་ཡིན། ཕྱག་རྒྱ་བཞི་ལས་གང༌། ཚད་མེད་པ་བཞི་ལས་གང༌། ཕ་རོལ་ཏུ་ཕྱིན་པ་བཞི་ལས་གང༌། དེ་གང་ན་གནས། རྩ་འདབ་ཀྱི་གྲངས་དུ་ཡོད། ཁ་དོག་གང་ཡིན།
རིགས་བཞི་ལས་གང་ཡིན། ཞེས་བཅུ་གཅིག་ཏུ་ཐམས་ཅད་ཤེས་པར་བྱའོ། ། ཚིག་གི་དོན་གོ་སླའོ། ། དེ་ལྟར་འཁོར་ལོ་བཞི་རྩ་གསུམ་བཀོད་ནས། བསྒོམ་པའི་རིམ་པ་ཐོས་པ་ཞེས་ཚིག་གཉིས་དང༌། འོག་ཏུ་ས་མ་ཡེ་ནི། དུས་གསུམ་སྟེ་ཞེས་ཚིག་རྐང་པ་བཅུ་སྦྱར་རོ། ། དེ་ལྟར་མངོན་དུ་བྱས་པ་ལས་བཅོམ་ལྡན་འདས་ལ་སོགས་པ་འབྱུང་བ་དེ་སྦྱར་ཏེ། འདི་ནི་བླ་མའི་མན་ངག་གིས་ཁ་བསྐང་བ་ཡིན་པས་གླེང་གཞིའི་སྐབས་སུ་བཤད་པ་བཞིན་འདིར་ཡང་སྦྱར་རོ། ། དེ་ལྟར་རང་བྱིན་གྱིས་བརླབ་པ་བསྟན་ནས།
གཉིས་པ་དཀྱིལ་འཁོར་འཁོར་ལོ་ཀཱ་ལིའི་བདག་ཉིད་ནི། ཨེ་ནི་ཤེས་རབ་བརྗོད་པར་བྱ། ། ལ་སོགས་པ་ཤླཽ་ཀ་གཉིས་ཀྱིས་རྟེན་བསྟན་ཏོ། ། དེ་བསྟེན་པར་བྱེད་པའི་ཐབས་ནི་བདག་གིས་ཐོས་སོ་ཞེས་བྱ་བ་ལ་སོགས་པ་ཚིག་རྐང་གསུམ་གྱིས་བསྟན་ཏོ། ། དེ་མངོན་དུ་བྱས་པ་ལས་དགའ་བ་བཞིའི་ཡེ་ཤེས་སྐྱེ་བ་ནི་འདོད་ཆགས་མེད་ཅིང་ཞེས་བྱ་བ་ལ་སོགས་པ་ཤླཽ་ཀ་གསུམ་གྱིས་བསྟན་ཏོ། ། ཡེ་ཤེས་དེའི་མཚན་ཉིད་ནི་བཅོམ་ལྡན་ལ་སོགས་པ་སྟེ། འདིའང་གླེང་གཞིའི་སྐབས་སུ་བཤད་པ་བཞིན་བླ་མས་འདིར་ཡང་བཤད་པར་བྱའོ། ། དེ་ལྟར་རྫོགས་པའི་རིམ་པའི་ཐབས་གཉིས་བསྒོམ་པ་ལ། རྟེན་བསྐྱེད་པའི་རིམ་པ་བསྒོམ་པའམ། གླེང་གཞིའི་སྐབས་སུ་བཤད་པ་བཞིན་བླ་མས་འདིར་ཡང་བཤད་པར་བྱའོ། །
འདི་སྐད་ཅེས་བྱ་བའི་ཚིག་གི་ཕྲད་ནི་ཞེས་བྱ་བ་ལ་སོགས་པས་སྤྱི་དང་མཐར་ཐུག་བསྟན། འདི་ལ་གཉིས་ཏེ། སྤྱིའི་དོན་གྱི་མཐར་ཐུག་འཁོར་དང་སྟོན་པ་ཐ་དད་ཀྱི་སྣང་བ་ཕུན་སུམ་ཚོགས་པ་ལྔའི་བདག་ཉིད་ཅན་ཡང་འབྱུང་ལ། ཡང་ཡེ་ཤེས་ཡོངས་སུ་དག་པའི་སྣང་བའི་དབང་དུ་བྱས་ནས། འཁོར་དང་སྟོན་པ་ཐ་མི་དད་ཀྱི་སྣང་བའང་འབྱུང་ངོ༌། ། དེ་ལ་དང་པོ་འདི་སྐད་ཅེས་བྱ་བ་ལ་སོགས་པས་ནི་ཆོས་ཕུན་སུམ་ཚོགས་པ་བསྟན་ཏོ། ། བདག་གིས་ཐོས་ཞེས་བྱ་བ་ནས་དབྱེར་མེད་པར་གྱུར་ཏོ། ། ཞེས་བྱ་བའི་བར་གྱིས་ནི་སྡུད་པ་པོ་ཕུན་སུམ་ཚོགས་པ་བསྟན་ཏོ། ། རིགས་ཀྱི་བུ་བཅོམ་ལྡན་འདས་ཀྱིས་གང་ཅུང་ཟད་གསུངས་པ་དེ་བདག་གིས་གཅིག་ན་ཞེས་བྱ་བ་ནི་དུས་གཅིག་ཉིད་ལའོ། ། ཞེས་བྱ་བ་འདིས་དུས་ཕུན་སུམ་ཚོགས་པའོ། །
སྟོན་པ་དང་གནས་ཀྱི་ཕུན་སུམ་ཚོགས་པ་ནི་འོག་ནས་འདི་ལྟ་སྟེ། ཞེས་བྱ་བ་ལ་སོགས་པས་ཐུན་མོང་དུ་བསྟན་ཏོ། ། དེ་དག་ཀྱང་གླེང་གཞི་སྔར་བསྟན་པ་བཞིན་ཤེས་པར་བྱའོ། ། ཡང་ན་རྟོགས་པ་ཉིད་ནི་ཞེས་བྱ་བ་ལ་སོགས་པ་དང༌། གཅིག་ན་ཞེས་བྱ་བ་ནི་སྐད་ཅིག་ལའོ། ། ཞེས་བྱ་བ་ལ་སོགས་པ་འདིས་ནི་སྦས་དོན་གྱི་མཐར་ཐུག་འཁོར་དང་སྟོན་པ་ཐ་དད་མེད་པའི་ཚུལ་སྟོན་ཏེ། འདི་དག་ཀྱང་གླེང་གཞིར་བཤད་ཟིན་ཏོ། ། ད་ནི་འདི་ལྟ་སྟེ་ཞེས་བྱ་བ་ལ་སོགས་པ། ཡི་གེ་ཉི་ཤུ་རྩ་བརྒྱད་ཀྱིས་སྤྱི་དང་སྦས་པའི་མཐར་ཐུག་ཐུན་མོང་དུ་བྱས་ནས་འབྲས་བུ་གང་ཞིག་འགྲུབ་པ་སྟོན་ཏོ། ། འདི་ལ་གསུམ་སྟེ།
སྟོན་པའི་ངོ་བོ་དངོས་དང༌། དེ་གནས་གང་དུ་བཞུགས་པའི་དབང་དུ་བྱས་ཏེ་བཞུགས་པ་མདོར་བསྟན་པ་དང༌། བཞུགས་པའི་ཚུལ་རྒྱས་པར་བཤད་པའོ། ། དང་པོ་ནི། འདི་ལྟ་སྟེ ཞེས་བྱ་བ་ནས་བཅོམ་ལྡན་འདས་སོ་ཞེས་བྱ་བའི་བར་ཏེ། བཅོམ་པ་དང་ལྡན་པའི་དོན་དམ་འདིའང་ལྔར་བཞིན་ནོ། ། གཉིས་པ་ནི། དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ལ་སོགས་པ་སྟེ། སྟོན་པ་ལ་སྦྱར་བ་དང༌། གནས་ལ་སྦྱར་བ་གཉིས་སུ་བླ་མ་རྣམས་གསུང་ངོ༌། །
གཞུང་འདི་ཉིད་དུ་གནས་གསལ་བར་མངོན་ནོ། ། བཞུགས་པའི་ཚུལ་རྒྱས་པར་བཤད་པ་ལ་གསུམ་སྟེ། སྟོན་པ་སྤྲུལ་པའི་སྐུའི་བཞུགས་པ་དང༌། ཆོས་ཀྱི་སྐུའི་བཞུགས་པ་དང༌། ལོངས་སྤྱོད་རྫོགས་པའི་སྐུའི་བཞུགས་པའོ། ། དང་པོ་ནི་ཀྱེ་ཞེས་བྱ་བ་ལ་སོགས་པའོ། ། གཉིས་པ་ནི་དེ་བཞིན་གཤེགས་པ་ཐམས་ཅད་ཅེས་བྱ་བ་ལ་སོགས་པའོ། ། གསུམ་པ་ནི་འདི་ལྟ་སྟེ་ཞེས་བྱ་བ་ལ་སོགས་པའོ། ། འདི་དག་ཀྱང་སྔར་གླེང་གཞིའི་སྐབས་སུ་བཤད་པ་བཞིན་སྦྱར་བར་བྱའོ། །

རིགས་ཀྱི་བུ་ཞེས་བྱ་བ་ལ་སོགས་པས་ནི་གཞུང་བསྡུ་བ་སྟོན་ཏོ། ། འདི་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རིགས་ཀྱི་བུ་ཞེས་བྱ་བ་སྡུད་པ་པོ་ལ་བོས་པའོ། ། འདི་སྐད་བདག་གིས་ཐོས་པ་ཞེས་བྱ་བ་ལ་སོགས་པ་ཚིག་གི་ལྷག་མ་སྟེ་འོག་ཏུ་སྦྱར་ལ་ཡིག་འབྲུ་སྟེ་ཡི་གེ་འབྲུ་སུམ་ཅུ་རྩ་བདུན་ནི་རྗོད་བྱེད་དོ། ། ཆོས་ལ་སོགས་པ་རྟག་ཏུ་ཡང་དག་པར་གནས་པ་སྟེ། ཞེས་བྱ་བ་ནི་གང་དུ་འགྲུབ་པ་དང༌། གང་ལས་འགྲུབ་པ་དང༌། གང་གི་ཚེ་འགྲུབ།
རྒྱུ་རྐྱེན་ནམ་ཐབས་ཀྱི་ཁྱད་པར་རོ། ། དག་པ་དང་ཞེས་བྱ་བ་ལ་སོགས་པས་ནི་འབྲས་བུ་གང་ཞིག་འགྲུབ་པའོ། ། དེ་ལ་དག་པ་ནི་སྤངས་པ་ཕུན་སུམ་ཚོགས་པའམ། སྤྱི་དོན་གྱི་མཐར་ཐུག་གོ ། ཡང་དག་པར་རྫོགས་པའི་སངས་རྒྱས་ནི་ཡེ་ཤེས་ཕུན་སུམ་ཚོགས་པའམ། ཐུན་མོང་མ་ཡིན་པ་རྡོ་རྗེ་འཆང་ཆེན་པོའི་དངོས་གྲུབ་བོ། ། ལག་ན་རྡོ་རྗེ་ཞེས་བྱ་བས་ནི་རྒྱུད་རྙེད་པར་དཀའ་བ་སྟོན་ཏེ། རྒྱུད་སྡེ་གཞན་དུ་གླེང་གཞིའི་བཤད་པ་མ་བཤད་པ་དེ་འདིར་བཤད་ཅེས་བྱའོ། ། རྒྱས་པར་བཤད་པ་ལ་བརྒྱད་དེ། རྗོད་བྱེད་ཀྱི་ཚིག་དང༌།
དེས་བརྗོད་པའི་དོན་ཉམས་སུ་བླང་བའི་བསམ་པ་དང༌། འབྲས་བུ་འགྲུབ་པའི་དུས་དང༌། འབྲས་བུ་དངོས་གང་ཞིག་འགྲུབ་པ་དང༌། མི་མཐུན་པའི་བསམ་པ་སྤང་བར་བསྟན་པ་དང༌། རྟེན་གྱི་གང་ཟག་དང ཐབས་རང་གི་ངོ་བོ་དང༌། འབྲས་བུ་དཔེའི་སྒོ་ནས་གསལ་བར་བྱ་བའོ། ། དང་པོ་ནི་ཡིག་འབྲུ་འདི་རྣམས་ཀྱིས་ཞེས་བྱ་བ་སྟེ། གླེང་གཞི་ཡི་གེ་སུམ་ཅུ་སོ་བདུན་པོ་འདི་རྣམས་ཀྱིས་སོ། ། དེས་ཅི་བྱ་སྙམ་ན་འོག་ཏུ་སྦྱར་ལ་ཐབས་དང་ཤེས་རབ་ཀྱིས་ཞེས་བྱ་བ་དང༌། མཚོན་པར་བྱེད་པ་ཞེས་བྱ་བ་དང༌།
ཐོབ་པར་འགྱུར་ཞེས་བྱ་བར་སྦྱར་ཏེ། ཐབས་ཀྱི་རྒྱུད་དང་འབྲས་བུའི་རྒྱུད་སྟོན་པར་བྱེད་དོ། ། ཞེས་བྱ་བའི་དོན་ཏོ། ། གཉིས་པ་ནི། དེ་ལྟར་སྟོན་པའི་ཐབས་ཀྱི་རྒྱུད་དེ་བསམ་པ་ཇི་ལྟ་བུ་དང་ལྡན་པས་ཉམས་སུ་བླང་སྙམ་ན། སེམས་ཅན་རྣམས་འཁོར་བའི་ཞེས་བྱ་བ་ལ་སོགས་པ་སྟེ། མངོན་དུ་མཚོན་པར་མཛད་པ་ནི་བསམ་པ་སྨོན་པའི་བྱང་ཆུབ་ཀྱི་སེམས་དང་ལྡན་པའོ། ། མངོན་དུ་མ་མཛད་པ་ནི་དེ་ཐོབ་པར་བྱེད་པའི་ཐབས་ལ་མི་འབད་པའོ། ། དེ་ནུབ་པ་ནི་ཐབས་ལ་འབད་པའོ། ། ཡང་ན་མངོན་སུམ་དུ་མ་མཛད་པ་ནི་ཉན་ཐོས་དང་རང་སངས་རྒྱས་ཀྱི་སེམས་སོ། །
དེ་ནུབ་པ་ནི་ཐེག་པ་དམན་པའི་སེམས་དང་བྲལ་བ་ཞེས་བྱ་བའི་དོན་ཏོ། ། གསུམ་པ་བསམ་པ་དེ་ལྟ་བུ་དང་ལྡན་པ་དེས་འབྲས་བུ་ཇི་སྙེད་ཅིག་ན་འགྲུབ་ན་སྐྱེ་བ་འདིར་ཞེས་སྨོས་ཏེ། དེ་ལ་སྐྱེ་བ་འདི་ཞེས་བྱ་བ་ལ་ཁ་ཅིག་ན་རེ། རིག་པ་འཛིན་པའི་ཚེ་ཞེས་ཟེར་རོ། ། འདི་ཉིད་ཀྱི་བརྟག་པ་བདུན་པ་ལས་བཅུད་ཀྱིས་ལེན་གྲུབ་པའི་ཚེའི་ཞེས་འབྱུང་ཡང་བླ་མ་རྣམས་ནི་ཟག་པ་དང་བཅས་པའི་ལུས་གནས་པ་འདི་ཉིད་ཀྱི་ཚེ་ལ་ཞེས་གསུངས་ཏེ། གསང་སྔགས་ཀྱི་རྟེན་འབྲེལ་ཆོས་ཟབ་པའི་ཕྱིར་རོ་ཞེས་དགོངས་སོ། ། བཞི་པ་དེ་ལྟར་འགྲུབ་པའི་འབྲས་བུ་ཉིད་གང་ཡིན་ཞེ་ན། སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་ཞེས་སྨོས་སོ། ། དེ་ལ་སངས་རྒྱས་ཉིད་ཅེས་བྱ་བ་ནི་ཉན་ཐོས་དང་རང་སངས་རྒྱས་ཀྱིས་བགྲོད་པར་བྱ་བའམ། ཕ་རོལ་ཏུ་ཕྱིན་པའི་ཐེག་པས་བགྲོད་པར་བྱ་བ་ས་བཅུ་གཅིག་པའམ་བཅུ་གཉིས་པའོ། །
རྡོ་རྗེ་སེམས་དཔའ་ཞེས་བྱ་བ་ནི་གསང་བ་བླ་ན་མེད་པ་ཐོབ་པར་བྱ་བ་ས་བཅུ་གསུམ་པའོ། ། གལ་ཏེ་སངས་རྒྱས་ཞེས་བྱ་བ་ནི་སྤངས་པ་ཕུན་སུམ་ཚོགས་པ་དང༌། ཡེ་ཤེས་ཕུན་སུམ་ཚོགས་པ་ཡིན་ན། དེའི་སྟེང་དུ་བགྲོད་པར་བྱ་བ་མི་འཐད་དོ་སྙམ་ན། འགལ་བ་མེད་དེ། སངས་རྒྱས་ཉིད་ཡིན་མོད་ཀྱང་དེ་ཉིད་ལ་རྟོགས་པའི་རིམ་པས་སངས་རྒྱས་སུ་མ་བཞག་སྟེ། སློབ་དཔོན་ཟླ་གྲགས་ཀྱིས། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། ཞེས་རང་སངས་རྒྱས་ལ་འབྲིང་པོར་བཤད་པས་གཉིས་ཤུགས་ལ་ཤེས་པ་ཡིན་ནོ། ། མཁས་པ་སྨྲྀ་ཏི་ཛྙཱ་ནས་ཀྱང༌།
བླ་ན་མེད་པ་ཡང་དག་པར་རྫོགས་པའི་སངས་རྒྱས་ནི་རྣམ་པར་སྣང་མཛད་ལ་སོགས་པ་སྟེ། གསང་བའི་རྒྱུད་རྡོ་རྗེ་ཐེག་པ་ལས། སངས་རྒྱས་པ་ནི་བླ་ན་མེད་པ་སྟེ། ། དེའི་གོང་ན་ཐེག་པ་གཞན་མེད་པའི་ཕྱིར་རོ། ། དེ་ཡང་དག་པའང་ཡིན་ལ། ཐེག་པ་ཆེན་པོ་ལ་གནས་པའི་ཕྱིར་རོ། ། རྣལ་འབྱོར་དང་བྱ་བ་དང་མདོ་སྡེ་ལས། སངས་རྒྱས་པ་ནི་ཐེག་པ་གོང་ན་ཡོད་པས་བླ་དང་བཅས་པའང་ཡིན་ལ། ཡང་དག་པར་རྫོགས་པའང་ཡིན་ཏེ། ཐེག་པ་གང་ན་ཡོད་པའི་ཕྱིར་རོ། །
ཐེག་པ་ཆུང་ངུ་ལས། སངས་རྒྱས་པ་དགྲ་བཅོམ་པ་དང་རང་སངས་རྒྱས་ནི་བླ་དང་བཅས་པའང་མ་ཡིན་ལ། ཡང་དག་པར་རྫོགས་པའང་མ་ཡིན་ཏེ། ཐེག་པ་གོང་ན་ཡོད་པ་དང་ཐེག་པ་ཆུང་ངུ་ལས་ཕྱིར་ལྡོག་དགོས་པའི་ཕྱིར་རོ། ། སངས་རྒྱས་ནི་ཡིན་ཏེ་ཉོན་མོངས་པ་ལས་སངས་པའི་ཕྱིར་དང༌། རྣམ་པར་གྲོལ་བའི་ཤེས་པ་བཅུ་རྒྱས་པའི་ཕྱིར་རོ་ཞེས་ལྷ་མོ་བཞིས་ཞུས་པའི་འགྲེལ་པ་ལས་བཤད་དོ། ། གལ་ཏེ་དེ་ལྟར་སངས་རྒྱས་ཀྱི་དབྱེ་བ་ཡོད་ན། གོང་དུ་ཐར་པ་ཉིད་ནི་གཅིག་པུ་ཉིད་ཅེས་བཤད་པ་དང་མི་འགལ་ལམ་སྙམ་ན་མི་འགལ་ཏེ། གོང་གི་ནི་མཐར་ཐུག་པ་གཅིག་ལ་དགོངས་པ་ཡིན་ལ། འདིར་དེ་དག་ནི་གནས་སྐབས་ཀྱི་ཐེག་པ་ལ་དགོངས་ཏེ།
མདོ་ལས། ཐེག་པ་བསམ་གྱིས་མི་ཁྱབ་པ་གསུངས་པ་ལྟ་བུའོ། ། ཡང་འདི་སྙམ་དུ་བསམས་ཏེ། ཅི་ས་བཅུ་གཅིག་པ་ལས་གོང་དུ་རྡོ་རྗེ་སེམས་དཔའ་ཞེས་བྱ་བ་ཡོད་ན་བཅུ་གཅིག་པ་དེ་ལ་ཐོབ་བྱ་མ་ཐོབ་པའམ། སྤང་བྱ་མ་སྤངས་པའི་ཁྱད་པར་ཡོད་དམ་མེད་སྙམ་ན། དེ་ཡོད་པར་བསྟན་པའི་ཕྱིར། གང་དག་ཅེས་བྱ་བ་ལ་སོགས་པ་སྨོས་ཏེ། བསམ་གྱིས་མི་ཁྱབ་པའི་གནས་ནི་ཤེས་བྱ་ཐམས་ཅད་རང་སྣང་གི་ཡེ་ཤེས་ཏེ། སྣང་བ་ཉིད་ཀྱང་ཡེ་ཤེས། ཡེ་ཤེས་ཉིད་ཀྱང་སྣང་བ།
དེའང་སྟོང་པ། སྟོང་པ་ཉིད་ཀྱང་དེ་ཡིན་ཏེ། དུས་གཅིག་ཏུ་ཅིག་ཆར་འཇུག་པ་དེ་ཡིན་ཏེ། ད་ལྟ་སོ་སོ་སྐྱེ་བོ་རྣམས་ཀྱིས་རིམ་གྱིས་ཐ་སྙད་ལ་བརྟེན་ཏེ་རྟོག་པའི་ཡུལ་དུ་མོས་པ་བྱ་བ་ཙམ་ལས། དེའི་ཡེ་ཤེས་འདི་ལྟ་བུའོ། ། ཞེས་མོས་པར་བྱ་བའང་དཀའ་འོ། ། དེ་བས་ན་ས་བཅུ་གཅིག་པ་དང༌། བཅུ་གཉིས་པས་ཡེ་ཤེས་དེ་མ་ཐོབ་པའོ། ། དེ་ནི་བདེ་བར་གཤེགས་པ་སྟེ་ལམ་བདེ་བ་ནས་གཤེགས་པའི་ཕྱིར་རོ། ། དེ་ཉིད་ལས་ཕ་རོལ་ཏུ་ཕྱིན་པ་ལས་སངས་རྒྱས་ཞེས་བཤད་དོ། །
དེ་མ་ཐོབ་པར་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཐོབ་པར་བཤད་དོ། ། ཞེ་ན་མ་བཤད་དེ། ཕ་རོལ་ཏུ་ཕྱིན་པ་ཁ་ཅིག་ལས། སངས་རྒྱས་པའི་ཚེ་སེམས་དང༌། སེམས་བྱུང་གི་འཇུག་པ་ཞེའོ་ཞེས་བཤད་དེ། སེམས་ཡོད་ན་རྣམ་པར་རྟོག་པར་འགྱུར་སྙམ་དུ་བསམ་པའོ། ། ཡང་ཁ་ཅིག་ལས་སངས་རྒྱས་རྣམས་སེམས་དང་བཅས་པ་སྟེ། སེམས་དང་བྲལ་བ་ནི་མྱ་ངན་ལས་འདས་པ་ཡིན་ན། སངས་རྒྱས་ལ་མྱ་ངན་ལས་འདའ་བ་མེད་དོ་ཞེས་བསམ་མོ། ། ཡང་ཁ་ཅིག་ན་རེ།
གནས་གྱུར་པའི་ཡེ་ཤེས་ཡིན་ནོ་ཞེས་ཟེར་རོ། ། ཁ་ཅིག་ནི་གནས་གྱུར་པ་མི་འདོད་ཅེས་ཟེར་རོ། ། ཡང་ཁ་ཅིག་ནི་མཉམ་གཞག་རྗེས་ཐོབ་ཡོད་ཅེས་ཟེར་རོ། ། ཡང་ཁ་ཅིག་ནི་མཉམ་གཞག་རྗེས་ཐོབ་མེད་ཅེས་ཟེར་ཏེ། དེ་དག་ཐམས་ཅད་འགལ་བ་མེད། གཞུང་ཁ་ཅིག་ལ་ནི་གང་དུའང་བཤད་པ་མེད་དོ། ། དེ་བས་ན་བསམ་གྱིས་མི་ཁྱབ་པའི་གནས་ཐོབ་པ་དེ་ནི་རྡོ་རྗེ་སེམས་དཔའ་ཡིན་པར་གསུངས་ལ། མཚན་གཞི་མཚོན་པར་བྱེད་པ་ཞེས་བྱ་བ་ལ་སོགས་པ་གསུངས་པའོ། ། ལྔ་པ་མི་མཐུན་པའི་བསམ་པ་དག་པ་ནི། བསྟེན་པ་ཙམ་གྱིས་ཞེས་བྱ་བ་ལ་སོགས་པ་སྟེ།
དེ་ལྟ་བུའི་འབྲས་བུ་ཐོབ་པར་བྱེད་པའི་ཐབས་འདི་ནི། ཀུན་ནས་ཉོན་མོངས་པ་ཅན་གྱི་སེམས་ཏེ། ཐ་མལ་གྱི་རྟོག་པ་དང་བཅས་ཞེན་པའི་སེམས་དང་བཅས་པ་ལས་ཀྱི་ཕྱག་རྒྱ་ལ་སོགས་པ་བསྟེན་པ་ཙམ་གྱིས་མནར་མེད་པའི་དམྱལ་བར་ལྟུང་བར་འགྱུར་བས་རྟོག་པ་ངན་པ་དེ་སྤང་པར་བྱ་ཞེས་དགོངས་སོ། ། དྲུག་པ་ནི་འོ་ན་སྒྲུབ་པ་པོ་ཇི་ལྟ་བུས་བསྟེན་ཞེ་ན། ཀུན་ནས་ཉོན་མོངས་པ་ཅན་གྱི་སྲིད་པ་ལས་འདས་ཏེ། མྱ་ངན་ལས་འདས་པའི་སེམས་དང་ཞེན་པའི་སེམས་མེད་པའི་སྒྲུབ་པ་པོས་ཞེས་བྱའོ། ། བདུན་པ་ཐབས་རང་གི་ངོ་བོ་གང་ཞེ་ན། དག་པའི་ཞེས་བྱ་བ་ལ་སོགས་པ་སྨོས་ཏེ། སྔར་བསྟན་པའི་ཚུལ་གྱིས་དག་པའི་སེམས་ཀྱི་སྒོ་ནས་ཐབས་དང་ཤེས་རབ་ཀྱི་སྦྱོར་བ་ཡང་དག་པ་ཇི་ལྟ་བར་ཐོབ་པ་དེ། འདུ་ཤེས་གསུམ་ལ་སོགས་པ་དང༌།
ཨཱ་ལི་ཀཱ་ལིའི་བདག་ཉིད་ཀྱི་བྱང་ཆུབ་ཀྱི་སེམས་ཆོས་བརྒྱད་དམ་བཅུ་དྲུག་གི་བདག་ཉིད་ཅན་ཐོབ་པ་དེ་སྒོམ་པར་བྱེད་དེ་ཞེས་བྱའོ། ། དེ་ལས་ཐོབ་པའི་ཡེ་ཤེས་དེ་ཇི་ལྟ་བུ་ཞེ་ན། དག་པའི་ཡང་དག་པར་རིག་པའི་བདག་ཉིད་ཅན་ཏེ། གཉིས་སུ་མེད་པའི་ཡེ་ཤེས་སེམས་ཀྱི་ཆོས་ཉིད་མངོན་དུ་གྱུར་པའོ། ། དེ་ནི་མཚན་གཞི་སྟེ་མཚོན་པར་བྱ་བའམ་རྟོགས་པར་བྱ་བའོ། ། དེ་བས་ན་དེ་ཐབས་དང་ཤེས་རབ་ཀྱི་ནུས་པ་སྟེ་མཚོན་བྱེད་དམ་རྟོགས་བྱེད་འདིས་རྟོགས་ཞེས་བྱའོ། ། དེ་ལྟ་བུ་རྟོགས་པ་ལས་འབྲས་བུ་གྲུབ་པ་ཉིད་ཇི་ལྟ་བུ་ཞེ་ན། བརྒྱད་པ་དཔེའི་སྒོ་ནས་བསྟན་པ་ནི་ནམ་མཁའ་དང་ཞེས་བྱ་བ་ལ་སོགས་པ་སྨོས་ཏེ། སྤྲོས་དང་བྲལ་བ་དང༌། ལྷུན་གྱིས་གྲུབ་པའམ།
རྐྱེན་གྱིས་མི་རྟོགས་པ་དང༌། ཀུན་འགྲོའི་དབང་ཕྱུག་དང༌། འདུས་མ་བྱས་པ་རྣམས་ནི་ཤེས་རབ་ཀྱི་རང་བཞིན་ཏེ་ཚིག་བཞིའི་རིམ་པ་བཞིན་ནོ། ། ཡིད་བཞིན་ནོར་བུ་ལྟ་བུ་ཞེས་བྱ་བ་ནི་ཐུགས་རྗེའི་རང་བཞིན་ནོ། ། འདི་དག་འོག་ཏུ་ཐབས་ཤེས་རབ་གཏན་ལ་དབབ་པ་ལས་འཆད་པར་འགྱུར་རོ། ། རང་དང་གཞན་གྱི་དོན་བྱེད་དེ་དངོས་གྲུབ་ཐམས་ཅད་ཀྱི་མཆོག་གོ་ཞེས་བྱ་བ་ནི་གོང་ན་གཞན་མེད་པ་རྡོ་རྗེ་འཆང་ཆེན་པོ་ཞེས་བྱ་བའི་དོན་ཏོ། ། རྒྱུད་ཐམས་ཅད་ཀྱི་གླེང་གཞི་གསང་བ་དཔལ་ཡང་དག་པར་སྦྱོར་བ་ལས་བྱུང་བའི་རྣམ་པར་བཤད་པ་གནད་ཀྱི་གསལ་བྱེད་ཅེས་བྱ་བ་ལས་བརྟག་པ་དང་པོའི་འགྲེལ་པ་རྫོགས་སོ།། །། དེ་ལྟར་བརྟག་པ་དང་པོས་ཐབས་ཀྱི་རྒྱུད་དང་འབྲས་བུའི་རྒྱུད་གཙོ་ཆེ་བའི་དབང་དུ་བྱས་ནས་རྒྱུད་ཀྱི་དོན་མ་ལུས་པ་མདོར་བསྟན་ནས། བརྟག་པ་གཉིས་པ་ནས་བརྩམས་ཏེ། བརྟག་པ་བཅུ་པའི་བར་གྱིས་བརྟག་པ་དགུས་རྒྱས་པར་འཆད་དོ། །
འདི་ལ་བཞི་སྟེ། ཐོག་མར་རྟེན་གྱི་གང་ཟག་སྣོད་དུ་རུང་བར་བྱ་བའི་ཕྱིར། བྱང་ཆུབ་སེམས་ཀྱི་དབང་བསྐུར་བ་དང༌། དབང་ཐོབ་པ་དེས་ཉམས་སུ་བླང་བའི་ཐབས་ཀྱི་རྒྱུད་དང༌། ཐབས་ཉམས་སུ་བླངས་པ་ལས་བྱུང་བའི་འབྲས་བུའི་རྒྱུད་དང༌། ཐབས་ཀྱི་རྒྱུད་དེས་འབྲས་བུ་ཐོབ་པར་མི་རིགས་སོ་ཞེས་ཐབས་ཀྱི་རྒྱུད་ཀྱི་སྦྱིན་སྲེག་ལ་བརྩད་པའི་སྐྱོན་སྤང་ཞིང༌། སྒྲུབ་པ་པོའི་དམ་ཚིག་དང་སྡོམ་པ་བསྟན་པའོ། ། དང་པོ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌།
རབ་ཏུ་བྱེད་པའི་མིང་ངོ༌། ། དང་པོ་ནི་དེ་ནས་ཞེས་བྱ་བ་ཤླཽ་ཀ་གཅིག་གོ ། རབ་ཏུ་བྱེད་པ་འདིའི་བརྗོད་པར་བྱ་བའི་དོན་དང༌། རྗོད་བྱེད་ཀྱི་སྒྲ་དང༌། མངོན་པར་རྟོགས་པ་དང༌། རྒྱུད་སྡེ་གཞན་གང་གི་བཤད་པའི་རྒྱུད་དུ་འགྲོ་བའང་བརྗོད་པར་བྱ་སྟེ། དེ་ལ་བརྗོད་པར་བྱ་བའི་དོན་ལ་བུམ་པའི་དབང་སྤྱི་དོན། དབང་གོང་མ་གསུམ་སྦས་པའི་དོན། ཕན་ཡོན་གྱི་ཚུལ་གྱིས་མཐར་ཐུག་པའང་ཞར་ལ་འབྱུང་ངོ༌། ། རྗོད་བྱེད་ཀྱི་སྒྲ་ཡན་ལག་གི་དོན་གཙོ་ཆེ་བའི་གསུམ་ཀ་འཇུག་གོ །
མངོན་པར་རྟོགས་པ་ནི་སྤྱིར་དུ་ན་རྒྱུད་གསུམ་ཀ་དང་ཡང་འབྲེལ་ཏེ། ཐོག་མར་རྟེན་གྱི་གང་ཟག་རྗེས་སུ་གཟུང་བ་ཞེས་བྱ་བ་རྒྱུ་རྒྱུད་ཡིན་ཏེ། དེས་ཐབས་ཀྱི་རྒྱུད་ལམ་རིམ་པ་གཉིས་བསྒོམ་པའི་སྣོད་དུ་འགྱུར་བར་བྱ་བའི་ཕྱིར་རོ། ། ཡང་རྒྱུའི་རྒྱུད་ནི་གསང་སྔགས་ཀྱི་ལམ་ལ་མ་ཞུགས་པ་ཡིན་ལ། ཐབས་ཀྱི་རྒྱུད་ལ་སྨིན་ལམ་དབང་དང༌། གྲོལ་ལམ་བསྐྱེད་རྫོགས་བྱ་བ་ཡིན་པས་འདི་ཐབས་ཀྱི་རྒྱུད་དོ། ། ཡང་འདིར་དབང་དུས་སུ་རྟོགས་པ་ནི་ལྟ་བར་འགྱུར་བས་ཀྱང་ཐབས་ཀྱི་རྒྱུད་དོ། ། ཡང་རྒྱལ་པོ་ཨིནྡྲ་བྷཱུ་ཏི་ལྟ་བུ་དབང་དུས་སུ་གྲོལ་བ་ནི་སྨིན་ལམ་དང་གྲོལ་ལམ་འབྲས་བུའི་རྒྱུད་གསུམ་ཀ་གོ་ཅུ་རུབ་ཏུའང་འགྱུར་རོ། ། སྤྱིར་རྟེན་གྱི་གང་ཟག་གི་དབང་དུ་བྱས་ན་སློབ་དཔོན་གརྦྷ་རི་པས། རྒྱུ་རིགས་སྤང་བྱ་རྐྱེན་ལ་ལྟོས། །
གང་ཟག་རྣམ་པ་བཞི་རུ་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་ཏེ། དེ་ལ་རྒྱུ་ལ་ལྟོས་པའི་གང་ཟག་ནི་སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་ཡོད་པས་སེམས་ཅན་ཐམས་ཅད་དོ། ། རིགས་ལ་ལྟོས་པ་ནི་བྱེ་བྲག་ཏུ་ལམ་འགྲུབ་ཉེ་བ་ལ་དགོངས་པ་སྟེ། རྣལ་འབྱོར་པ་གང་ནག་པོ་ཆེ། ། ཞེས་བྱ་བ་ལྟ་བུའོ། ། སྤང་བྱ་ལ་ལྟོས་པའང་དེ་བཞིན་ཏེ་ཉོན་མོངས་པ་དང་རྗེས་སུ་འཚམ་པའོ། ། དེ་ལྟར་གསུམ་པོ་དེ་ནི་རྒྱུ་ལ་གནས་པའོ། ། རྐྱེན་ལ་ལྟོས་པའི་གང་ཟག་ནི་དེ་རྣམས་ཀྱི་གནས་སྐབས་ཀྱི་ཆོས་ཏེ།
དེ་ལ་གཉིས་ལས། དང་པོ་རྒྱུད་སྦྱང་བ་མ་བྱས་པ་ལ་འགྲུབ་ཏུ་རུང་བ་ཞེས་བྱ་སྟེ། མཚམས་མེད་པ་ལ་སོགས་པ་བྱེད་པས་ཀྱང་འགྲུབ་པར་བཤད་པ་ལྟ་བུའོ། ། དེའི་འོག་ཏུ་གཉིས་པ་རྒྱུད་སྦྱང་བ་བྱས་པ་འབྱུང་ངོ༌། ། དེ་ལ་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱང་བ་བྱས་པ་ལམ་ལ་འཇུག་ཏུ་རུང་བ་དང༌། གསང་སྔགས་ཀྱི་རྒྱུད་སྦྱང་བ་བྱས་པ་ལམ་ལ་ཞུགས་པ་ཞེས་བྱ་བ་གཉིས་ཡིན་ཏེ། འདི་ཉིད་ཀྱི་རིག་མ་སྦྱང་བའི་སྐབས་ནས་བཤད་པ། སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། ། རྒྱུད་དང་སྔགས་ཀྱི་རིམ་པ་ཡིས། །
གསང་བའི་དེ་ཁོ་ན་ཉིད་བརྗོད། ། ཅེས་འབྱུང་ངོ༌། ། དེ་ལས་འདིར་གསང་སྔགས་ཀྱི་རྒྱུད་སྦྱང་བ་བྱས་ཞེས་བྱ་བ་དེ་འཆད་དོ། ། རྒྱུའི་རྒྱུད་རྒྱས་པར་གཞན་དུ་ཤེས་པར་ནུས་སོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་དཔལ་བརྟག་པ་གཉིས་པའི་བརྟག་པ་དང་པོའི་ལེའུ་བཅུ་པ་དང༌། ཕྱི་མའི་གསུམ་པ་དང་ལྔ་པ་དང་བཅུ་གཉིས་པའི་བཤད་པའི་རྒྱུད་དེ། ཕལ་ཆེར་ནི་ཆ་མཐུན་པས་ངེས་པ་སྐྱེད་པས་བཤད་པའི་རྒྱུད་ཡིན་ལ། བླ་མ་ལ་ཕྱག་རྒྱ་དབུལ་ཞིང་གསོལ་བ་གདབ་པ་ཁ་བསྐང༌། ཡེ་ཤེས་ཀྱི་རིག་མ་ལ་བརྟེན་པའི་ཕྱོགས་མ་ཚང་བ་ཁ་བསྐང༌། སློབ་དཔོན་བདག་ཉིད་འཇུག་པའི་ཆོ་ག་མི་གསལ་བ་གསལ་བར་བཤད།
རྡོ་རྗེ་སློབ་དཔོན་གྱི་བུམ་དབང་བསྐུར་བ་དམ་ཚིག་དང་བཅས་པའང་གསལ་བར་བཤད། གསང་དབང་དང་ཤེས་རབ་ཡེ་ཤེས་དངོས་ཆ་མཐུན་ཕན་ཡོན་དང༌། རྗེས་སུ་གནང་བ་དང་སློབ་མའི་བྱ་བ་མ་ཚང་བ་ཁ་བསྐང༌། དབང་བཞི་པ་མི་གསལ་བ་གསལ་བར་བྱས་ཏེ་བཤད་པའི་རྒྱུད་དོ། ། མདོར་ན་རྩ་བའི་རྒྱུད་ཀྱི་ལེའུ་བཞི་འདི་དང༌། གསུམ་པ་དངོས་དང༌། རྒྱུད་ཕྱི་མ་གསུམ་བསྡེབས་ཏེ་གསལ་བར་བྱེད་པས་བཤད་པའི་རྒྱུད་དོ། ། གཞན་ཡང་རྡོ་རྗེ་གུར་དང༌། དཔལ་བདེ་མཆོག་དང༌། གདན་བཞི་དང༌།
འདུས་པ་ལ་སོགས་པ་རྣལ་འབྱོར་ཆེན་པོའི་རྒྱུད་མཐའ་དག་ཏུ་དབང་གོང་མ་གསུམ་དང༌། དབང་གི་རྟེན་རིག་མ་དང༌། གསོལ་བ་གདབ་པ་དང༌། སློབ་མའི་བྱ་བ་དེ་མཐའ་དག་ཏུ་མི་གསལ་བ་རྣམས་གསལ་བར་བྱེད། མ་ཚང་བ་རྣམས་ལ་འདིས་ཁ་སྐོང་བས་བཤད་པའི་རྒྱུད་ཡིན་ནོ། ། དེ་ལ་སྤྱིར་དབང་གི་མངོན་པར་རྟོགས་པ་ལ་བདུན་ཏེ། སྔོན་དུ་བསྙེན་པའི་ཆོ་ག་དང༌། སའི་ཆོ་ག་དང༌། སྟ་གོན་གྱི་ཆོ་ག་དང༌། དཀྱིལ་འཁོར་བྲི་ཞིང་རྒྱན་དགྲམ་པའི་ཆོ་ག་དང༌།
སྒྲུབ་ཅིང་མཆོད་པའི་ཆོ་ག་དང༌། འཇུག་ཅིང་དབང་བསྐུར་བའི་ཆོ་ག་དང༌། མཇུག་གི་ཆོ་ག་ཞེས་བྱ་བ་འདི་རྣམས་ཀྱི་སྨིན་བྱེད་ཀྱི་ལམ་མཐའ་དག་བསྡུས་པ་ལས། དེ་དག་ཀྱང་སྤྱིར་ཡང་རྒྱུད་གཅིག་གིས་ཡོངས་སུ་རྫོགས་པ་ཅན་གང་ནའང་མེད་དེ། སློབ་དཔོན་ཀཾ་ཀ་ནས་ཇི་སྐད་དུ། སློབ་མ་དབང་བསྐུར་ཆོ་ག་ནི། ། གང་ནའང་གཅིག་གིས་རྫོགས་པ་མེད། ། ཅེས་བཤད་པ་ལྟ་བུ་སྟེ། འདིར་ཡང་ཆོ་ག་དེ་དག་ཡོངས་སུ་རྫོགས་པ་མེད་དེ། རབ་ཏུ་བྱེད་པ་འདིར་ནི་སློབ་དཔོན་བདག་ཉིད་འཇུག་པ་དང༌།
དབང་བསྐུར་བ་ལས་ཀྱང་ཐུན་མོང་མ་ཡིན་པའི་དབང་བཞི་བསྐུར་བ་ཙམ་ཞིག་གསུངས་ཀྱི། གཞན་རྣམས་ནི་མདོ་ཙམ་ལས་མ་གསུངས་པས། ཆོ་ག་འདི་དག་རྒྱུད་ཕྱི་མ་ལས་ཤེས་པར་བྱའོ། ། རྒྱས་པ་དོན་དུ་གཉེར་བས་ནི་དཀྱིལ་འཁོར་གྱི་ཐབས་ལེགས་པར་བསྡུ་བ་ལ་སོགས་པ་ཉིད་ལས་ཁོང་དུ་ཆུད་པར་བྱའོ། ། གཞུང་གི་དོན་འཆད་པ་ལ་བཞི་སྟེ། བུམ་པའི་དབང་དང༌། གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་དང༌། ཚིག་དབང་བཞི་པ་བསྐུར་བའོ། ། དེ་ལྟར་བཞིར་བཅད་ནས་བླ་མ་གོང་མ་རྣམས་གསུང་ཡང་དོན་གྱིས་ན་སློབ་མ་གཞུག་པ་དང༌།
རིག་མ་དབུལ་བ་ལ་སོགས་པའང་དབང་བཞི་ཀའི་སྔོན་འགྲོ་ཡིན་ལ། དགོས་པ་དང༌། རྗེས་གནང་དང༌། སློབ་མའི་བྱ་བའང་དབང་བཞི་ཀའི་མཇུག་གི་བྱ་བ་ཡིན་པ་དེ་ལྟར་རྟོགས་པར་བྱའོ། ། དེ་ལ་བུམ་པའི་དབང་གི་སྐབས་སུ་དོན་དྲུག་ཏུ་ཤེས་པར་བྱ་སྟེ། དབང་བསྐུར་བའི་རྟེན་དཀྱིལ་འཁོར་ཇི་ལྟར་བྱ་བའི་ཚུལ་དང༌། སློབ་དཔོན་བདག་ཉིད་འཇུག་ཅིང་དབང་བསྐུར་བའི་ཆོ་ག་དང༌། དབང་གི་རིམ་པ་ངེས་པའི་འཐད་པ་དང༌། སློབ་མས་སློབ་དཔོན་ལ་མཆོད་ཅིང་གསོལ་བ་གདབ་པ་དང༌། སློབ་དཔོན་གྱིས་དཀྱིལ་འཁོར་བསྒྲུབ་པའམ།
སློབ་མ་གཞུག་པ་མཆོད་པ་དང༌། གནས་བརྒྱན་པ་དང་བཅས་པ་དང༌། དབང་བསྐུར་བ་དངོས་དམ་ཚིག་སྦྱིན་པ་དང་བཅས་པའོ། ། དང་པོ་ནི། དང་པོར་ལྷའི་བདག་ཉིད་ཀྱིས། ། ཞེས་བྱ་བ་ལ་སོགས་པ་ཤླཽ་ཀ་བཞི་སྟེ། ས་ཆོ་ག་དང༌། བྲི་བ་དང༌། བསྒྲུབ་པ་དང་བཅས་པ་བསྟན་ཏོ། ། གཉིས་པ་སློབ་དཔོན་འཇུག་པ་ནི་སྔགས་ཀྱི་ལམ་ནི་ཞེས་བྱ་བ་ལ་སོགས་པ་ཤླཽ་ཀ་གཉིས་ཏེ།
དེ་ལ་སྔགས་ཀྱི་ལམ་གྱི་རྗེས་བཙལ་བ་ནི། རྗེས་སུ་འབྲང་བ་སྟེ་གསང་སྔགས་ཀྱི་སྒོར་སྤྱད་པ་སྤྱོད་པར་འདོད་པ་རྣམས་སོ། ། དེ་ལ་ནི་གང་ཚེ་མཁས་པས་དབང་བསྐུར་བའི་ཆོ་གས་ནི་སྔོན་དུ་སྨིན་པར་བྱ་དགོས་ལ། དེ་ལྟར་སློབ་མ་དབང་བསྐུར་པའི་ཚེ་ནའང་བདག་ཉིད་ཀྱིས་བླང་དགོས་ཞེས་བྱ་བའི་དོན་ཏོ། ། དེ་ལ་བདག་ཉིད་འཇུག་པའི་ཆོ་ག་ལ་སངས་རྒྱས་ཀུན་གྱི་ཞེས་བྱ་བ་རྐང་པ་གསུམ་ནི་དབང་བླང་བའི་ཡུལ་ཏེ། མདུན་ཏུ་བསྐྱེད་པའི་དཀྱིལ་འཁོར་བླ་མ་དང་ཐ་མི་དད་པ་ལའོ། ། དགོས་པ་ནི་རང་བྱིན་གྱིས་བརླབ་པའི་གནས་ཐོབ་པར་བྱ་བའི་ཕྱིར་ཏེ། རང་གིས་ལྷ་ལས་དབང་ཐོབ་པས། རང་གི་ལུས་ངག་ཡིད་གསུམ་གྱི་དྲི་མ་དག་སྟེ། སྐུ་གསུང་ཐུགས་རྡོ་རྗེར་བྱིན་གྱིས་བརླབས་པས་སོ། །
གང་ཟག་ནི་བློ་དང་ལྡན་པས་སོ། ། ཆོ་ག་ནི་དེ་བཞིན་བླངས་ཏེ། སློབ་མ་ལ་ཇི་ལྟར་དབང་བསྐུར་བ་བཞིན་ནམ། ཡང་ན་བཞི་པོ་རྫོགས་པར་བླང་ཞེས་བྱ་བའི་དོན་ཏོ། ། དམ་ཚིག་ཉམས་པས་འཇིགས་པ་ཞེས་བྱ་བ་ནི་དབང་བླང་བའི་འཐད་པ་སྟེ། སློབ་མ་ལ་དབང་མ་བསྐུར་ན་སློབ་མ་རྗེས་སུ་མ་བཟུང་བར་འགྲོ་ལ། སློབ་མ་ལ་དབང་བསྐུར་བ་ལ་བདག་ཉིད་ཡོངས་སུ་མ་རྫོགས་ན་རང་བཟོར་གྱུར་ནས་ལྟུང་བར་འགྱུར་བས་སོ། ། དེས་ན་རྫོགས་སངས་རྒྱས་ཀྱི་དོན་དམ་ཞེས་བྱ་བ་ལ་སོགས་པའང་འདིར་སྦྱར་རོ། ། ཡང་གླེགས་བམ་ཁ་ཅིག་ལ། དམ་ཚིག་ཉམས་པས་འཇིགས་པ་ཡིས། །
བློ་ལྡན་གྱིས་ཀྱང་དེ་བཞིན་བླང༌། ། ཞེས་འབྱུང་བས་དང་པོས་སློབ་མའི་ཕྱིར་བདག་ཉིད་རྫོགས་པར་བྱ་བ་ཡིན་ལ། རྐང་པ་གཉིས་པོ་འདིས་རང་གི་དམ་ཚིག་གསོ་བའི་ཕྱིར་བདག་ཉིད་འཇུག་པའང་ཤེས་པར་ནུས་སོ། ། གསུམ་པ་དབང་གི་རིམ་པ་ངེས་པའི་འཐད་པ་ནི། རྫོགས་སངས་རྒྱས་ཀྱི་ཞེས་ཤླཽ་ཀ་གཅིག་སྟེ། ལམ་བསྒོམ་པ་ལ་ནི་དབང་བླང་དགོས་ལ། དབང་ལ་སློབ་དཔོན་བདག་ཉིད་ཕུན་སུམ་ཚོགས་པ་ལ་སོགས་པ་དགོས་པ་ནི་དོན་དམ་སྟེ་ངེས་པའི་དོན་ཡིན་ནོ། ། དེ་བས་ན་རིམ་པ་ལས་འགལ་བའི་ཉམས་པ་ཡིན་པས། དམ་ཚིག་རིམ་པ་ཤིན་ཏུ་རིང་བ་ནི་ཤིན་ཏུ་འདའ་བར་དཀའ་ཞེས་བྱ་བའི་དོན་ཏོ། ། བཞི་པ་སློབ་མས་སློབ་དཔོན་ལ་མཆོད་ཅིང་གསོལ་བ་གདབ་པ་ནི་དེ་ཕྱིར་ཞེས་བྱ་བ་ལ་སོགས་པའོ། །
འདི་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་དེ་ཕྱིར་ལ་སོགས་པ་ཤླཽ་ཀ་གཅིག་སྟེ། དེའི་ཕྱིར་ནི་དམ་ཚིག་ཤིན་ཏུ་འདའ་བར་དཀའ་བ་དེའི་ཕྱིར་རོ། ། ཇི་བཞིན་སྦྱོར་བ་ནི་མཆོད་པ་དང་བསྟོད་པ་སྔོན་དུ་སོང་བས་གསོལ་བ་གདབ་པ་སྟེ། སློབ་དཔོན་ལ་གསོལ་བ་མ་བཏབ་པར་རྗེས་སུ་གཟུང་བའི་འོས་མ་ཡིན་ནོ་ཞེས་དགོངས་སོ། ། རྒྱས་པར་བཤད་པ་ལ་བཞི་སྟེ། རིག་མ་དབུལ་བ་དང༌། མཆོད་པ་བྱ་བ་དང༌།
བསྟོད་པ་བྱ་བ་དང༌། གསོལ་བ་གདབ་པའོ། ། དེ་ལ་དང་པོ་དཀྱིལ་འཁོར་བསྒྲུབ་པ་དང༌། མཆོད་པ་དང༌། དབང་བསྐུར་བའི་རྟེན་རིག་མ་དབུལ་བ་ལ་ལྔ་སྟེ། ཡོན་ཏན་གྱི་དབང་དུ་བྱས་པའི་འབྲེལ་བའི་སྒོ་ནས་རིག་མ་མདོར་བསྟན་པ་དང༌། དངོས་ཀྱི་མེད་ན་ཡེ་ཤེས་ཀྱི་རིག་མ་གཟུང་བར་བསྟན་པ་དང༌། དངོས་ཀྱི་རིག་མའི་མཚན་ཉིད་རྒྱས་པ་དང༌། དངོས་ཀྱི་རིག་མ་ལ་སྦྱང་བའི་ཚུལ་དང༌། རིག་མ་དེ་དབུལ་བ་དངོས་སོ། །
དང་པོ་ནི་ཡང་ན་ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ། ཡང་ན་ནི་སྔར་རིགས་ལྔ་ལས་བྱུང་བའི་རིག་མ་ལས་གཞན་པའམ་རིགས་ལྔ་པོ་ཉིད་ཀྱང་རུང་སྟེ། འདིར་ཡོན་ཏན་གྱི་ཆོས་བླ་མ་ལས་འབྲེལ་བརྩིས་པའི་མ་ལ་སོགས་པ་གཙོ་བོར་སྟོན་པས་ཡང་ན་ཞེས་བྱའོ། ། གླེགས་བམ་ཁ་ཅིག་ལས་མའམ་ཡང་ན་སྲིད་ཐུ་མོ་ཞེས་འབྱུང་ངོ༌། ། མ་ལ་སོགས་པ་ནི་ཆོས་ཀྱི་འབྲེལ་བ་ལ་གཙོ་ཆེར་བྱ་སྟེ་གོ་སླའོ། ། གཉིས་པ་ཡེ་ཤེས་ཀྱི་རིག་མ་བཟུང་བ་ནི། ཡང་ན་མངོན་དུ་འདི་མེད་ན་སྟེ། རིག་མ་མ་རྙེད་པའམ། རྙེད་ཀྱང་བསྟན་པ་ལ་སྨོད་པའི་འཇིགས་པ་ལ་སོགས་པ་ཡོད་ན་ཀུན་མཁྱེན་གྱིས་བསྔགས་པ་སྟེ། ཡེ་ཤེས་ཀྱི་རིག་མ་བཟུང་ཞེས་བྱ་བའི་དོན་ཏོ། །
གསུམ་པ་དངོས་ཀྱི་རིག་མའི་མཚན་ཉིད་རྒྱས་པ་ལ་བཞི་སྟེ། རིགས་ཀྱི་དབང་དུ་བྱས་པ་དང༌། ཡོན་ཏན་གྱི་དབང་དུ་བྱས་པ་དང༌། རིགས་ལ་བརྟེན་པའི་ཆེ་བ་དང༌། ལང་ཚོའི་དབང་དུ་བྱས་པ་རྣམས་སྐྱེ་བ་ཉིད་ཀྱི་ཞེས་པ་དང༌། ཡང་ན་རི་དྭགས་ཞེས་པ་དང༌། རིགས་ཀྱི་རིམ་པ་ཞེས་པ་དང༌། མ་རྙེད་ཇི་ལྟར་ཞེས་བྱ་བ་རྣམས་རིམ་པ་བཞིན་ནོ། ། བཞི་པ་རིག་མ་དེ་སྦྱང་བའི་ཚུལ་ལ་གཉིས་ཏེ། རིག་མའི་བློ་སྦྱང་བ་དང༌།
ཀ་ར་ནས་ལུས་སྦྱང་བའོ། ། དང་པོ་ནི་རིག་མ་དེ་ཉིད་ཞེས་ཤླཽ་ཀ་གཅིག་སྟེ། ། གོང་དུ་བརྗོད་པའི་རིག་མ་དེའང་རྙེད་པ་ཙམ་གྱིས་ཆོག་པ་མ་ཡིན་ཏེ། སྔར་ནས་སྐྱབས་སུ་འགྲོ་བ་ལ་སོགས་པ་སོ་སོ་ཐར་པའི་སྡོམ་པ་ནས། བྱང་ཆུབ་སེམས་དཔའི་སྡོམ་པ་དང༌། རིག་པ་འཛིན་པའི་སྡོམ་པ་དང༌། རྒྱུད་སྡེ་ལ་སོགས་པའི་བར་ཏུ་བསླབ་པས་སེམས་སྦྱང་ཞེས་བྱ་བའི་དོན་ཏོ། ། ཧེ་བཛྲ་ལས། བྱང་ཆུབ་ས་བོན་གདབ་པ་དང༌། ། སྦྱང་བ་ཡིས་ནི་གཟུང་བར་བྱ། །
ཞེས་གསུངས་པ་ལྟ་བུའོ། ། སྦྱང་བ་གཉིས་པ་ནི་སྒྲའམ་ཞེས་བྱ་བ་ལ་སོགས་པ་སྟེ། དེ་དང་སྙོམས་པར་ཞུགས་པའི་དུས་སུ་དལ་རྒྱུའི་རླུང་ཧ་སིའི་རྣམ་པར་གྲགས་པའི་གནས་ནི་གསང་རྩ་སྟེ་དེ་བཙལ་བའོ། ། འོག་ནི་སྲིན་པོའི་ལམ་མོ། ། སྟེང་ནི་པདྨ་སྟེ་བླ་མའི་མན་ངག་གིས་རྩ་བཙལ་བའོ། ། ཀུན་གྱི་ཆ་རིགས་ན་ཆ་དྲུག་ཅུ་རྩ་བཞི་ལ་སོགས་པ་སྦྱོར་ཐབས་ཀྱི་དབྱེ་བ་བསླབ་པའོ། ། དེ་ལྟར་བྱས་པ་ལས་ཕན་ཡོན་ཅི་འབྱུང་ན་དངོས་གྲུབ་དམ་པ་སྟེར་ཞེས་སྦྱར་ཏེ་མི་རྟོག་པའི་དངོས་གྲུབ་ཅེས་བྱ་བའི་དོན་ཏོ། ། ལྔ་པ་རིག་མ་དེ་དབུལ་བ་དངོས་ལ། གནས་ཀྱི་ཁྱད་པར་ནི་ཉེ་བར་འཚེ་བ་མེད་གནས་སུའོ། ། ཡུལ་ནི་རིག་པ་འཛིན་པ་འཁོར་མང་པོ་དང་བཅས་པ་སྟེ་སློབ་དཔོན་ལའོ། །
དབུལ་རྫས་གང་འབུལ་ན། གང་ཞིག་སྦྱངས་པའི་རིག་མའོ། ། ཚུལ་ཇི་ལྟར་དབུལ་ན། རིག་པ་ཉིད་ཀྱིས་རྣ་ཆ་དང༌། ། ཞེས་བྱ་བ་ལ་སོགས་པ་དང་རྣམ་པར་བརྒྱན་ནས་དབུལ་བར་བྱའོ། ། དེས་བླ་མ་མཉེས་པར་བྱས་པ་ལས་ཕན་ཡོན་ཅི་འབྱུང་ན། དངོས་གྲུབ་དམ་པ་སྟེར་ཞེས་སྦྱར་རོ། ། གཉིས་པ་མཆོད་པ་ནི་དྲི་དང་ཞེས་བྱ་བ་ཤླཽ་ཀ་གཅིག་གོ ། གསུམ་པ་བསྟོད་པ་ལ་གཉིས་ཏེ། དང་པོ་བསྟོད་པ་བྱེད་པའི་ཀུན་ཏུ་སྤྱོད་པ་ནི་སློབ་མས་པུས་མོ་ཞེས་ཤླཽ་ཀ་གཅིག་གོ །
བསྟོད་པ་དངོས་ལ་ལྔ་སྟེ། སྟོང་པའི་སྙིང་རྗེ་ཞེས་བྱ་བ་ལ་སོགས་པ་ཚིགས་སུ་བཅད་པ་དང་པོས། རྣམ་སྣང་གི་སྒོ་ནས་བླ་མ་ལ་བསྟོད་པའོ། ། གཉིས་པས་ནི་འོད་དཔག་ཏུ་མེད་པ་གསུང་གི་སྒོ་ནས་སོ། ། གསུམ་པས་ནི་ཡོན་ཏན་རིན་ཆེན་འབྱུང་ལྡན་གྱི་སྒོ་ནས་སོ། ། བཞི་པས་ནི་མི་བསྐྱོད་པ་ཀུན་འགྲོའི་དབང་ཕྱུག་གི་སྒོ་ནས་སོ། ། ལྔ་པས་ནི་དོན་ཡོད་གྲུབ་པ་ཕྲིན་ལས་ཀྱི་སྒོ་ནས་ཏེ། དེ་ལྟར་ན་དེ་བཞིན་གཤེགས་པ་ལྔའི་ཡོན་ཏན་དང་ལྡན་པས་ན། སློབ་དཔོན་ནི་དྲུག་པ་རྡོ་རྗེ་འཆང་ཆེན་པོའོ། ། བཞི་པ་གསོལ་བ་གདབ་པ་ནི།
དེ་ཉིད་བླ་མེད་ཅེས་བྱ་བ་ལ་སོགས་པ་ཤླཽ་ཀ་གསུམ་གྱིས་བསྟན་ཏོ། ། སྤྱི་དོན་ལྔ་པ་གཞུག་ཅིང་མཆོད་པ་ནི། དེ་ནས་ཞེས་བྱ་བ་ལ་སོགས་པ་སྟེ། འདི་དག་དཀྱིལ་འཁོར་སྒྲུབ་ཅིང་མཆོད་པའི་དབང་དུ་བྱས་ན་དེ་ལྟར་སློབ་མས་དཀྱིལ་འཁོར་བསྒྲུབ་པའི་རྟེན་ཕུལ་ནས་བསྟོད་དེ། སྒྲུབ་པ་མཛད་པར་གསོལ་བ་གདབ་པ་དང༌། སློབ་དཔོན་གྱིས་སློབ་མ་ལ་སྙིང་རྗེ་བསྐྱེད་ཅིང༌། དམ་ཚིག་གི་དཀྱིལ་འཁོར་འབྱིན་པས་བསྒྲུབ་པ་ལ། ཡེ་ཤེས་ཀྱི་དཀྱིལ་འཁོར་དགུག་གཞུག་གི་ཚུལ་གྱིས་བསྒྲུབ་པ་ནི། ཚོགས་ཀྱི་དཀྱིལ་འཁོར་དགུག་པའོ། ། དེ་ནས་འདོད་ཡོན་ལྔ་ལ་སོགས་པས་མཆོད་པ་བྱས་ལ།
བྱང་ཆུབ་ཀྱི་སེམས་པདྨའི་སྣོད་དུ་བཞག་པས་བསང་གཏོར་དང༌། བདག་གིས་ལྕེ་ལ་མྱང་བ་ལ་སོགས་པའི་བར་དུ་བྱ་ཞེས་སྦྱར་རོ་ཞེས་གསུང་ངོ༌། ། ཡང་ན་དཀྱིལ་འཁོར་སྒྲུབ་པ་ནི་བདག་འཇུག་གི་གོང་དུ་བྱེད་པ་ཡིན་པས། རིག་མ་བཟང་མོ་གཞུག་ཅེས་བྱ་བ་འདིས་ཤེས་པར་བྱས་ལ། འདིར་དེ་ནས་ཏེ་སློབ་མ་གཞུག་པར་གསོལ་བ་བཏབ་པའི་རྗེས་ལའོ། ། དེར་སློབ་དཔོན་གྱིས་སྙིང་རྗེ་བསྐྱེད་དེ། ཚོགས་ཀྱི་འཁོར་ལོར་དགུག་པ་ནི་ཚོགས་ཀྱི་ནང་དུ་སློབ་མ་བོས་པ་སྟེ་གཞུག་པ་ཞེས་བྱའོ། ། ཇི་ལྟ་བུའི་གནས་སུ་གཞུག་ཅེ་ན། འདོད་ཡོན་ལྔས་གང་བ་ལ་སོགས་པ་རྒྱན་དང་མཆོད་པས་ཉམས་དགའ་བར་བྱས་པའི་དཀྱིལ་འཁོར་མཆོག་ཏུ་ངོ་མཚར་བར་གཞུག་ཅེས་བྱ་བའི་དོན་ཏོ། ། སྤྱི་དོན་དྲུག་པ་དབང་བསྐུར་བ་དངོས་དམ་ཚིག་སྦྱིན་པ་དང་བཅས་པ་ནི།
སློབ་དཔོན་སྐལ་བ་བཟང་པོ་ཞེས་བྱ་བ་ལ་སོགས་པ་ཤླཽ་ཀ་དྲུག་གོ ། དེ་ལ་གཉིས་ཏེ། དབང་བསྐུར་བ་དང༌། དམ་ཚིག་སྦྱིན་པའོ། ། དང་པོ་ལ་ཤླཽ་ཀ་གཉིས་ཏེ། དེ་ལ་སློབ་དཔོན་ཁ་ཅིག་ནི་དབང་བསྐུར་བ་འདི་གསང་བའི་དབང་ཡིན་ནོ་ཞེས་འཆད་དོ། ། དེ་ནི་མ་ཡིན་ཏེ་བྱང་ཆུབ་ཀྱི་སེམས་པདྨའི་སྣོད་དུ་བཞག་ནས་གསང་དབང་མ་གསུངས་ཏེ། ཧེ་བཛྲ་ལས། དེ་ནི་ལག་ཏུ་མི་བླང་ཞིང༌། ། ཉ་ཕྱིས་དུང་ཆོས་དག་ཏུ་མིན། །
ཞེས་བཤད་པ་དང་འགལ་བའི་ཕྱིར་དང༌། མི་འགལ་དུ་ཆུག་ཀྱང་འོག་ནས་གསང་བའི་དབང་ཉིད་གསུངས་པ་དང་ཟློས་པར་འགྱུར་པའི་ཕྱིར་གསང་དབང་མ་ཡིན་ནོ། ། དེས་ན་དང་པོའི་ཚིགས་བཅད་ཀྱིས་ནི་དབང་བསྐུར་བའི་སྔོན་དུ། དཀྱིལ་འཁོར་གྱི་འཁོར་ལོ་ལ་མཆོད་པའི་ཕྱིར། རྒྱལ་བའི་བདག་ཉིད་སྐྱེས་ཏེ་སྙོམས་འཇུག་གི་སྒྲས་བཀུག་པའི་དེ་བཞིན་གཤེགས་པ་ཞུ་བའི་བདག་ཉིད་ཀྱི་བྱང་ཆུབ་ཀྱི་སེམས་སོ། ། པདྨའི་སྣོད་དེ་ཐོད་པ་ལ་སོགས་པར་བླུགས་ཏེ་བསང་གཏོར་བྱ་ཞེས་བྱ་བའི་དོན་ཏོ། ། དེ་ལྟར་སྔོན་དུ་བཏང་ནས་དབང་བསྐུར་བ་དངོས་ནི། རྔ་ཡབ་གཡོབ་ཅིང་ཞེས་བྱ་བ་ལ་སོགས་པའི་སྦྱོར་བ་དང་བཅས་པས་དབང་བསྐུར་བྱ་སྟེ། ཆུ་ནས་བརྩམས་ཏེ་རྗེས་སུ་གནང་བའི་བར་གྱིས་བུམ་པའི་དབང་མཐའ་དག་བསྐུར་ཞེས་བྱ་བ་ཡིན་ནོ། ། ཞེས་བླ་མ་དམ་པ་གསུང་ངོ༌། །
ཡང་ན་རྣལ་འབྱོར་གྱི་རྒྱུད་དང་ཐུན་མོང་གི་སློབ་དཔོན་གྱི་དབང་གི་བར་ནི་རྒྱུད་འདིར་མ་གསུངས་ཏེ་གཞན་དུ་ཤེས་པར་བྱའོ། ། འདིར་ནི་ཐུན་མོང་མ་ཡིན་པའི་སློབ་དཔོན་གྱི་དབང་སྟེ། ཧེ་བཛྲ་ལས། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བས། ། སློབ་དཔོན་གྱི་ནི་དབང་དུ་འདོད། ། ཅེས་འབྱུང་བས། ཚིགས་སུ་བཅད་པ་གཉིས་པོ་འདིའང་དོན་དང་རྗེས་སུ་མཐུན་ནོ། ། ཞེས་ཁོ་བོའི་རྣམ་པར་རྟོག་པའོ། །
གཉིས་པ་དམ་ཚིག་སྦྱིན་པ་ནི། སློབ་དཔོན་མཆོག་གི་དབང་ཕྱུག་ཅེས་བྱ་བ་ལ་སོགས་པའོ། ། བཟང་པོ་རྟག་ཏུ་བསྐྱང་བར་གྱིས། ། ཞེས་པའི་བར་ནི་བཟའ་བའི་དམ་ཚིག་གོ ། སྡོམ་པ་ཤིན་ཏུ་འདའ་བར་དཀའ། ། ཞེས་བྱ་བའི་བར་ནི་བསྲུང་བའི་དམ་ཚིག་སྟེ། འདིར་ནི་མདོར་བསྡུས་པ་ཙམ་གྱིས་རྒྱས་པར་རྩ་བའི་ལྟུང་བ་བཅུ་བཞི་པོ་ཀུན་ཤེས་པར་བྱའོ། ། དེ་ལྟར་བུམ་པའི་དབང་བསྐུར་ནས་གཉིས་པ་གསང་དབང་བསྐུར་བ་ནི། གོང་དུ་གསུངས་པའི་ཞེས་བྱ་བ་ལ་སོགས་པ་སྟེ། འདི་ལ་དོན་གསུམ་ལས།
དང་པོ་དབང་གི་རྟེན་བསྟན་པ་ནི་རྐང་པ་གསུམ་མོ། ། སིཧླ་སོགས་པ་རྐང་པ་གསུམ་གྱིས་ནི་བསྟེན་པའི་ཚད་དེ། གཉི་གའི་བྱང་ཆུབ་ཀྱི་སེམས་དབང་བསྐུར་བ་ལ་དགོས་པའི་ཕྱིར་རོ། ། བསྐུར་བའི་ཚུལ་ནི་ཕྱག་རྒྱའི་གདོང་ལ་སོགས་པ་ཤླཽ་ཀ་གཅིག་སྟེ། ཡབ་ལས་ཐོབ་པ་དང༌། ཡུམ་ལས་ཐོབ་པ་དང༌། གྲོལ་བའི་ཐབས་ལས་ཐོབ་པ་དང༌། ཉིན་བར་གྱི་ཐིག་ལེ་ལ་སོགས་པའི་ཚུལ་དཀྱིལ་འཁོར་གྱི་ཆོ་གར་བླ་མའི་མན་ངག་བཞིན་བསྐུར་བར་བྱའོ། ། གསུམ་པ་ཤེས་རབ་ཡེ་ཤེས་ཀྱི་དབང་ལ་ལྔ་སྟེ། ཤེས་རབ་ཡེ་ཤེས་ཀྱི་དབང་གི་རྟེན་དང༌།
དེ་ལས་སྐྱེས་པའི་ཡེ་ཤེས་ཀྱི་མཚན་ཉིད་དང༌། བྱང་ཆུབ་ཀྱི་སེམས་ཀྱི་དབང་བསྐུར་བའི་དགོས་པ་དང༌། དབང་ཐོབ་པ་ལ་རྗེས་སུ་གནང་བ་སྦྱིན་པ་དང༌། དེ་ལ་དགའ་བ་སྐྱེས་པའི་སློབ་མའི་བྱ་བའོ། ། དང་པོ་ནི། རོ་མཉམ་ཞེས་རྐང་པ་གཉིས་ཏེ། གསང་དབང་གི་རྟེན་ཉིད་ལ་བྱ་ཞེས་བྱ་བའི་དོན་ཏོ། ། དེ་བླ་མས་སློབ་མ་ལ་སྦྱིན་པ་ནི་ཤེས་རབ་ཀྱི་དབང་ངོ༌། ། གཉིས་པ་ཡེ་ཤེས་ཀྱི་དབང་ནི། བླ་མའི་མན་ངག་བཞིན་སྙོམས་པར་ཞུགས་པ་ལས་ཞུ་བདེ་ལྷན་སྐྱེས་ཀྱི་ཡེ་ཤེས་སྐྱེས་ཞེས་བྱའོ། །
འདི་ལ་གཉིས། ཡེ་ཤེས་ཀྱི་མཚན་ཉིད་དངོས་དང༌། དེ་རྟོགས་པའི་ཕྱིར་དགའ་བའི་རབ་ཏུ་དབྱེ་བའོ། ། དང་པོ་ལ་གཉིས་ཏེ། ཡེ་ཤེས་ཀྱི་ངོ་བོ་ངོས་གཟུང་བ་དང༌། དེའི་ཁྱད་པར་རམ་མཚན་ཉིད་རྒྱས་པར་བཤད་པའོ། ། དང་པོ་ནི་རང་རིག་ཡེ་ཤེས་ཉིད་དུ་འགྱུར་ཞེས་བྱ་སྟེ། གཞན་གྱིས་རྟོགས་པ་མ་ཡིན་པ་སོ་སོ་རང་གིས་རིག་པའི་ཆོས་ཉིད་ཐོབ་བོ་ཞེས་བྱ་བའི་དོན་ཏོ། ། དེ་ལྟ་བུའི་ཡེ་ཤེས་དེ་ནི་ཁྱད་པར་བདུན་ལྡན་ཏེ། སྤྲོས་པ་དང་བྲལ་བ་དང་ཟུང་འཇུག་གཉིས་མེད་ཡིན་པ་དང༌།
འཚོ་བར་བྱེད་པ་ཡིན་པ་དང༌། སྐྱེ་བ་མེད་ཅིང་མི་འགྱུར་བ་དང༌། ཐམས་ཅད་ལ་ཁྱབ་པ་དང༌། སངས་རྒྱས་ཀྱི་ཡེ་ཤེས་ཡིན་པ་དང༌། ཐམས་ཅད་ཀྱི་རྒྱུ་ཡིན་པ་རྣམས་ཤླཽ་ཀ་གསུམ་གྱིས་གཞུང་རིམ་པ་བཞིན་བསྟན་ཏོ། ། གལ་ཏེ་འདི་ལྟ་ན་དངོས་པོ་གཤིས་ཀྱི་གནས་ལུགས་ཀྱང་དེ་ཉིད་ཡིན་ཞིང༌། སངས་རྒྱས་ཀྱི་ཡེ་ཤེས་ཀྱང་དེ་ཉིད་ཡིན་ན་དབང་རྗེས་ཉིད་ལས་གྲོལ་བར་མི་འགྱུར་རམ། ཡང་འདི་རྣམས་དངོས་པོའི་གནས་ལུགས་མ་ཡིན་ན་འདིར་བརྗོད་པ་ཅི་ཞིག་བྱ་སྙམ་ན། དེ་ལ་གང་ཟག་རབ་རྒྱལ་པོ་ཨིནྡྲ་བྷཱུ་ཏི་ལྟ་བུ་ལ་གནས་ལུགས་ཉིད་ཡིན་ཞིང་དབང་རྗེས་ལ་གྲོལ་བའང་ཡིན་ནོ། ། གང་ཟག་འབྲིང་དང་ཐ་མ་རྣམས་ལ་ནི་དཔེའི་ཡེ་ཤེས་ཡིན་པས།
དབང་རྗེས་ལ་གྲོལ་བའི་སྐྱོན་མེད་དོ། ། ཡང་འདི་རྣམས་ཉམས་སུ་མྱོང་བའི་ཆ་ནས་དངོས་པོའི་གནས་ལུགས་སངས་རྒྱས་ཀྱི་ཡེ་ཤེས་མ་ཡིན་ཡང༌། སངས་རྒྱས་ཀྱི་ཡེ་ཤེས་ཉིད་ནི་དེ་ལྟ་བུ་ཞིག་ཡིན་ལ། དེ་རྣལ་འབྱོར་པའི་བློ་ལ་སྒྲོ་འདོགས་གཅོད་པའི་ཕྱིར་འདིར་བསྟན་པ་ལ་དགོས་པའང་ཡོད་དོ། ། དེ་ལྟ་བུའི་ཡེ་ཤེས་དེ་དུས་ནམ་གྱི་ཚེ་སྐྱེ་སྙམ་པ་ལ། དགའ་བ་བཞི་པའི་དུས་སུ་སྐྱེའོ་ཞེས་བསྟན་པའི་ཕྱིར་དེའི་བདག་ཉིད་དུ་གྱུར་པའི་དགའ་བའི་རབ་ཏུ་དབྱེ་བ་སྟོན་ཏོ། ། འདི་ལ་གསུམ་སྟེ། དཔེའི་སྒོ་ནས་དགའ་བའི་མཚན་ཉིད་བསྟན་པ་དང༌། དགའ་བ་བཞིའི་གོ་རིམ་དང༌། དེའི་མཚོན་བྱེད་སྟོན་པའོ། །
དང་པོ་ནི་དགའ་བ་དང་པོ་ཞེས་བྱ་བ་ལ་སོགས་པ་སྟེ། དེ་ཉམས་སུ་མྱོང་བ་ཅུང་ཟད་ཙམ་སྐྱེས་པ་ནི་དགའ་བའོ། ། དེ་སྐྱེ་བའི་རིམ་པ་ལ་དང་པོར་སྐྱེ་བས་ན་དང་པོའོ། ། དེ་དཔའ་བོ་སྟེ་དཔའ་བོའམ་སྐྱེས་པ་དེ་བྱ་བ་མང་བའི་དཔེས་དགའ་བའི་ཡེ་ཤེས་དེའང་རྣམ་པ་སྣ་ཚོགས་པའི་སྐད་ཅིག་མ་འོ་དང་འཁྱུད་པ་ལ་སོགས་པའི་དུས་སུ་སྐྱེ་ཞེས་བྱའོ། ། མཆོག་ཏུ་དགའ་བ་ནི་གོང་མའི་བདེ་བ་ལས་མཆོག་ཏུ་གྱུར་པའི་བདེ་བ་སྐྱེས་པ་ནི་མཆོག་དགའ་འོ། ། དེ་རྣལ་འབྱོར་མ་དང་ཆོས་མཐུན་པའི་དུས་སུ་སྐྱེ་བས་རྣལ་འབྱོར་མ་སྟེ། རྣམ་པར་སྨིན་པའི་སྐད་ཅིག་ལ་མཉམ་པར་སྦྱོར་བ་ནི་སྔ་མ་བས་བྱ་བ་ཉུང་བའི་ཕྱིར་རོ། ། ཤིན་ཏུ་བདེ་དགའ་ནི་རྣམ་པར་ཉེད་པའི་སྐད་ཅིག་མ་བསྲུབ་པ་དང་སྲུབ་པའི་སྦྱོར་བའི་དུས་སུ་ཉམས་སུ་མྱོང་བ་ནི་དགའ་བྲལ་གྱི་ཡེ་ཤེས་ཏེ། གོང་མ་གཉིས་ལས་ཁྱད་པར་དུ་འཕགས་པས་ཤིན་ཏུ་བདེ་དགའ་ཡིན་ལ། ཐམས་ཅད་ངེས་པ་ནི་དེའི་ཚེ་ཕྱིའི་བྱད་གཟུགས་ལ་སོགས་པའི་ཞེན་པ་ཐམས་ཅད་དང་བྲལ་བར་ངེས་པའོ། །
ཡང་ནང་གི་བདེ་བ་ཐམས་ཅད་ངེས་པས་ཀྱང་ཐམས་ཅད་ངེས་སོ། ། དེ་བདེ་ཐབས་ལས་ཐམས་ཅད་རིག ། ཅེས་པ་ལ། དེ་བདེ་ནི་གོང་གི་དགའ་བ་གསུམ་པོའོ། ། དེ་ཐབས་ནི་གསུམ་གྱི་རྒྱུ་བྱས་ཏེ། དེ་ལས་ཐམས་ཅད་རིག་པ་ནི་གསུམ་པོ་འདས་པ་ན་མཚན་ཉིད་དང་བྲལ་བའི་སྐད་ཅིག་མའི་དུས། མཆོག་གི་ཟེ་བའི་གནས་སུ་བྱང་ཆུབ་ཀྱི་སེམས་མངོན་དུ་བྱས་པ་ན་ཐམས་ཅད་ལྷན་སྐྱེས་སུ་རིག་སྟེ། སྤྲོས་པ་དང་བྲལ་ཞེས་བྱ་བའི་དོན་ཏོ། ། གཉིས་པ་གོ་རིམ་ནི། དེ་ལྟ་བུའི་ཡེ་ཤེས་དེའང་བཞི་པ་ཁོ་ནར་སྐྱེའི་གསུམ་པ་ལ་སོགས་པར་འཁྲུལ་པར་མ་བྱེད་ཅིག
ཅེས་བསྟན་པའི་ཕྱིར་དང་པོ་ཞེས་བྱ་བ་ལ་སོགས་པ་གསུངས་སོ། ། གསུམ་པ་མཚོན་བྱེད་ནི་དེའང་དབང་ནི་ཞེས་བྱ་བ་ལ་སོགས་པ་སྟེ། དབང་བཞིའི་དགའ་བ་བཞི་གྲངས་མཚོན་པར་བྱེད། གོ་རིམ་མཚོན་པར་བྱེད། དྲི་མ་གང་དག་པ་དེ་མཚོན་པར་བྱེད་པ་ཡིན་གྱི། དབང་བཞིའི་དུས་སུ་དགའ་བ་བཞི་སྐྱེའོ་ཞེས་བྱ་བ་མ་ཡིན་ནོ་ཞེས་བླ་མ་གསུང་ངོ༌། ། སློབ་དཔོན་ཁ་ཅིག་ཤེས་རབ་ཡེ་ཤེས་ཀྱི་དབང་ཉིད་ལ་ཆ་མཐུན་གྱི་ནང་གི་དབང་བཞི་ཞེས་འདོད་དེ་འདི་ལ་འགལ་བ་མེད་དོ། ། གསུམ་པ་བྱང་ཆུབ་སེམས་ཀྱིས་དབང་བསྐུར་བའི་དགོས་པ་ནི། བྱང་ཆུབ་སེམས་ཀྱི་ཞེས་རྐང་པ་གཉིས་སོ། ། བཞི་པ་དེ་ལྟར་དབང་ཐོབ་པ་དེ་ལ་རྗེས་སུ་གནང་བ་ནི་སངས་རྒྱས་གྲོང་ཁྱེར་ཞེས་བྱ་བ་ལ་སོགས་པ་རྐང་པ་བཅུའོ། །
སློབ་མའི་བྱ་བ་ལ་བཞི་སྟེ། དབང་དང་རྗེས་གནང་ཐོབ་པའི་སྒོ་ནས་སྤྲོ་བ་སྐྱེས་ཏེ། བསྔགས་པ་བརྗོད་པ་དང༌། བླ་མ་ལ་ཡོན་ལ་སོགས་པས་མཆོད་པར་བྱ་བ་དང༌། སངས་རྒྱས་ཐམས་ཅད་ལ་གསོལ་བ་གདབ་པ་དང༌། ལམ་ལ་གནས་པར་ཁས་བླང་བ་རྣམས་དབང་དང་ཞེས་ཤླཽ་ཀ་བཞི་དང༌། རངས་ཤིང་ཞེས་ཤླཽ་ཀ་ཕྱེད་དང་བདུན་དང༌། ད་ནི་ཞེས་རྐང་པ་གཉིས་དང༌། ཇི་ལྟར་ཞེས་བྱ་བ་རྐང་པ་དྲུག་གིས་བསྟན་ཏོ། ། ཚིག་གི་དོན་ནི་གོ་སླའོ། །
དེ་ལྟར་དགོས་པ་དང༌། རྗེས་གནང་དང༌། སློབ་མའི་བྱ་བ་རྣམས་ནི་གསུམ་པའི་སྐབས་སུ་བཤད་ཀྱང་ཀུན་གྱི་ཐུན་མོང་དུ་ཤེས་པར་བྱའོ། ། དབང་བཞི་པ་ལ་གཉིས་ཏེ། སློབ་མ་མཚན་ཉིད་དང་ལྡན་པ་ལ་དབང་སྦྱིན་པར་བསྟན་པ་དང༌། དབང་གི་ཚིག་དངོས་སོ། ། དང་པོ་ལ་དབང་ཆོ་ག་འདིས་སྦྱིན་པར་བྱ་ཞིང་ཞེས་བྱ་བ་ནི་དེ་ལྟར་དབང་བསྐུར་བ་གསུམ་པོའི་ཆོ་ག་དེས་བྱིན་ནས་ཞེས་བྱ་བའམ། ཡང་ན་འོག་ནས་ཀྱི་ཆོ་ག་འདིས་བཞི་པ་སྦྱིན་ཞེས་བྱ་བའི་དོན་ཏོ། ། དབང་བཞི་པ་འདིས་ཐམས་ཅ་ལ་སྦྱིན་པ་ཡིན་ནམ་སྙམ་ན་མ་ཡིན་པར་བསྟན་པའི་ཕྱིར་སློབ་མའི་ཞེས་བྱ་བ་ལ་སོགས་པ་སྨོས་ཏེ། ལྷག་པར་མོས་པ་ནི་བླ་མ་དང་ཤེས་རབ་ཡེ་ཤེས་ཀྱི་དབང་གི་ཉམས་མྱོང་ལ་མོས་པའོ། །
དེ་ལ་བླ་མ་ལ་མོས་པ་མེད་ན། བླ་མའི་ཚིག་ལ་ངེས་པ་མི་སྐྱེའོ། ། དབང་གི་ཉམས་ལ་མོས་པ་མེད་ན་ཕ་རོལ་ཏུ་ཕྱིན་པའི་ཐོས་བསམ་བྱས་པ་དང༌། ཁྱད་པར་མེད་པར་འགྱུར་རོ། ། ཟབ་པ་དང་ཞེས་བྱ་བ་ནི་ཟབ་པ་སྟོང་པ་ཉིད་ལ་མོས་པ་སྟེ། སྤྲོས་བྲལ་ལ་མོས་པ་མེད་ན་འདོད་ཆེན་པ་དང་ཁྱད་པར་མེད་དེ་མྱ་ངན་ལས་འདས་པའི་སེམས་མི་སྐྱེའོ། ། རྒྱ་ཆེ་བའི་རིགས་ལ་ཞེས་བྱ་བ་ནི་རྒྱ་ཆེ་བ་ཐབས་བསམ་གྱིས་མི་ཁྱབ་པ་ལ་མོས་པ་མེད་ན་གཞན་འཛིན་པའི་མཐུ་མེད་པས་ཉན་ཐོས་དང་རང་རྒྱལ་བཞིན་དུ་འགྱུར་བའི་ཕྱིར་རོ། ། དེ་བས་ན་རིམ་པ་གཉིས་ཀ་ལ་མོས་པ་མིན་ནོ་ཞེས་གསུངས་སོ། ། དེ་ལྟ་བུའི་སློབ་མའི་བསམ་པ་སློབ་དཔོན་གྱིས་ཤེས་པར་བྱས་ནས་ཚིག་གི་དབང་རིན་པོ་ཆེ་བཞི་པ་སྦྱིན་གྱི་གཞན་དུ་ནི་མ་ཡིན་ནོ། ། ཞེས་བྱ་བའི་དོན་ཏོ། །
དབང་དངོས་ལ་གསུམ་སྟེ། དབང་གི་ཡེ་ཤེས་སྐྱེ་བའི་རྒྱུ་དབང་དངོས་རྗེས་སུ་གདམས་པའོ། ། དང་པོ་ནི་གང་ཐོབ་ཅེས་བྱ་བ་ལ་སོགས་པ་སྟེ། གང་ཐོབ་ནི་གང་དུའོ། ། དབང་རབ་མཆོག་ནི་གསུམ་པ་སྟེ། མདོར་ན་དབང་གསུམ་པའི་ཉམས་སུ་མྱོང་བ་དེ་ཞེས་བྱའོ། ། གསུམ་པ་ཉིད་ཀྱི་དུས་ནམ་མྱོང་ན་རིགས་ཀྱི་བདག་པོ་སྟེ། དེའི་ཁ་དང་རྩ་མཛེས་པའི་སྤྱི་བོར་རླུང་འདྲེན་པའི་སྒོ་ནས་ཐིག་ལེ་བཟུང་བའོ། ། རྙེད་པར་དཀའ་བ་ནི་མན་ངག་མེད་པའོ། ། མཚུངས་པ་མེད་པ་ནི་མན་ངག་གི་སྒོ་ནས་དབབ་པ་དང་བཟློག་པ་ལ་སོགས་པའོ། །
དེའི་ཚེ་ཅི་མྱོང་སྙམ་ན། ལོངས་སྤྱོད་རྫོགས་པའི་ཞིང་གི་དཔལ་དག་བླང་བར་བྱས་པ་དེ། དེ་ལ་ལོངས་སྤྱོད་རྫོགས་པ་དང༌། དེ་བསྐྱེད་པའི་གནས་ནི་ཞིང་ངོ༌། ། དཔལ་ནི་མི་ཤེས་པར་འདྲལ་བས་སོ། ། བླང་བ་ནི་སྐྱེས་པའོ། ། པས་ནི་དེ་རྒྱུ་ཞེས་བྱ་བའི་དོན་ཏོ། ། ཡང་ན་ལོངས་སྤྱོད་པ་ནི་ལོངས་སྐུ། དེའི་ཞིང་གི་དཔལ་ནི་དེ་བསྐྱེད་པ་སྟེ་ཆོས་སྐུའོ། ། དེ་བླངས་པ་ནི་སྐུ་གསུམ་གྱི་ཉམས་སྐྱེས་པ་དེ་ཞེས་བྱའོ། །
གཉིས་པ་ནི། དེ་ལྟ་བུ་ལས་མྱོང་བ་དེ་ཅི་ཡིན་སྙམ་ན། བྱང་ཆུབ་ཆེན་པོའི་དབང་བསྐུར་བ་སྟེ། ཡེ་ཤེས་དེ་མངོན་དུ་བྱས་པ་ནི་དེ་ཁོ་ན་ཉིད་མཐོང་བ་ཡིན་ཏེ། དེ་དང་ཁྱད་པར་མེད་པའི་ཕྱིར་རོ་ཞེས་བྱའོ། ། གསུམ་པ་ནི་བཀའི་གནང་བ་རྙེད་ནས་ཏེ། དེ་ལྟར་དབང་བསྐུར་ནས། བླ་མས་གདམས་པ་རྫོགས་པར་བྱིན་ཏེ། ཉམས་རྒྱུད་ལ་སྐྱེས་པའི་གནང་བའོ། ། དེ་ལྟར་དབང་དང་གདམས་ངག་ཐོབ་པས།
ཁྱོད་ནི་བདག་གིས་བྱས་སོ་སྙམ་པའི་རློམ་པ་སྐྱེད་དེ། བག་མེད་པར་མ་སྡོད་ཅིག་ཅེས་སྟོན་པ་ནི་འཇིག་རྟེན་གསུམ་གྱི་ལ་སོགས་པ་སྟེ། འཇིག་རྟེན་གསུམ་གྱི་དགྲ་བོ་ནི་ཉོན་མོངས་པ་ཡིན་ལ། དེའི་རྒྱུ་ནི་རྣམ་པར་རྟོག་པའོ། ། དེ་ལས་རྒྱལ་བ་ནི་རྣམ་པར་རྟོག་པ་མེད་པའོ། ། དེ་བས་ན་བདག་གིས་ནི་མཚན་མ་དང་རྣམ་པར་རྟོག་པ་མེད་པ་ལ་འབད་པར་བྱའོ། ། ཞེས་བརྩོན་པའི་གོ་ཆ་གོན་པ་ནི་མྱ་ངན་ལས་འདས་པའི་སེམས་ཏེ་ཤེས་རབ་བོ། ། དེ་ལ་བདག་ཉིད་ཙམ་མ་ཡིན་ནོ་ཞེས་ཐབས་སྟོན་པ་ནི། བྱང་ཆུབ་བདག་ལ་ཞེས་བྱ་བ་ལ་སོགས་པ་སྟེ། སྙིང་རྗེའི་སྒོ་ནས་སེམས་ཅན་གཞན་གྱི་དོན་ལ་ཆགས་པར་བྱའོ། །
གཞན་དོན་བྱེད་ཀྱང་སེམས་ཅན་དུ་ཞེན་པ་མེད་པས་ན། རྣལ་འབྱོར་པས་ནི་དྲི་མ་མེད་པར་སྤྱོད། ། ཅེས་པའོ། ། དབང་འདི་དག་གི་སྔོན་འགྲོ་དང༌། མཐའ་རྟེན་ལ་སོགས་པ་དཀྱིལ་འཁོར་གྱི་ཆོ་ག་ལས་ཤེས་པར་བྱའོ། ། གཉིས་པ་ལས་རབ་ཏུ་བྱེད་པ་དང་པོའི་བཤད་པའོ། ། དེ་ལྟར་རབ་ཏུ་བྱེད་པ་དང་པོས་སྨིན་པར་བྱེད་པའི་དབང་བསྐུར་བ་བསྟན་ནས། ད་ནི་དེས་ཉམས་སུ་བླང་བ་གྲོལ་བར་བྱེད་པའི་ལམ་ཐབས་ཀྱི་རྒྱུད་སྟོན་ཏོ། ། འདི་ལ་བཞི་སྟེ། རབ་ཏུ་བྱེད་པ་གཉིས་པ་ནས་བརྩམས་ནས་བརྟག་པ་དྲུག་པ་རྫོགས་པའི་བར་གྱིས་ནི།
ཕལ་ཆེར་དུ་གཙོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་མངོན་པར་རྟོགས་པ་སྟོན་ཏོ། ། དེ་ནས་བདུན་པ་དང༌། བརྒྱད་པས་དངོས་གྲུབ་མཐའ་དག་གི་ཐབས་སྟོན་ཏོ། ། དགུ་པའི་དང་པོས་ནི། མཆོག་གི་དངོས་གྲུབ་ཀྱི་ཉེ་བའི་རྒྱུ་སྟོན་ཏོ། ། དགུ་པའི་འོག་མ་གསུམ་གྱིས་ནི་དངོས་གྲུབ་མཐའ་དག་གི་ཐབས་ཀྱི་ཁྱད་པར་གཞན་གོང་མའི་འཕྲོ་སྟོན་ཏེ། དང་པོ་ལ་ལྔ་སྟེ། རབ་བྱེད་གཉིས་པ་དེ་ལྟར་དབང་བསྐུར་བ་རྟོགས་པའི་ལྟ་བ་དང་འབྲེལ་པས། ཐོག་མར་ཇི་ལྟར་མོས་པར་བྱ་བ་སྟོན་ཏོ། ། དེ་ནས་རྫོགས་པའི་རིམ་པའི་རྟེན་བསྐྱེད་རིམ་བསྒོམ་པ་རབ་ཏུ་བྱེད་པ་བཅུ་གཅིག་གིས་སྟོན་ཏོ། །
དེ་ནས་བསྐྱེད་པའི་རིམ་པའི་ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པའི་རང་བྱིན་བརླབ་བསྒོམ་པ་ལྔ་པའི་གཉིས་པས་སྟོན་ཏོ། ། དྲོད་ཐོབ་ནས་སྤྱོད་པ་དངོས་སྤྱད་པ་ལྔ་པའི་རབ་བྱེད་ཕྱི་མ་གཉིས་ཀྱིས་སྟོན་ཏོ། ། དེ་ནས་ཉེ་བའི་རྒྱུ་རྫོགས་པའི་རིམ་པ་དང་བཅས་པ་ཨཱ་ལིའི་བདག་ཉིད་བསྐྱེད་པའི་ཚུལ་རྒྱས་པར་བརྟག་པ་དྲུག་པས་བསྟན་ཏོ། ། བསྡུས་པའི་དོན་ཏོ། ། དང་པོ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། ། དོན་དངོས་ལ་གསུམ་མོ། ། ཕན་ཡོན་ནམ་འབྲས་བུའམ་དམིགས་པར་བྱ་བའི་ཡུལ་བསྟན་པ་དང༌།
དམ་ཚིག་དང༌། ཐབས་ཤེས་རབ་ཀྱི་དོན་སྒོམ་པ་དངོས་སོ། ། དང་པོ་ནི་དེ་ནས་ཞེས་བྱ་བ་ཤླཽ་ཀ་གཅིག་གོ ། དེ་ལ་རབ་ཏུ་བྱེད་པ་འདིའི་བརྗོད་བྱའི་དོན་དང༌། རྗོད་བྱེད་ཀྱི་སྒྲ་དང༌། མངོན་པར་རྟོགས་པ་དང༌། རྒྱུད་སྡེ་གཞན་གྱི་བཤད་པའི་རྒྱུད་དུ་འགྲོ་བའི་ཚུལ་བརྗོད་པར་བྱ་སྟེ། དེ་ལ་བརྗོད་བྱའི་དོན་ནི་གསུམ་ཀ་སྟོན་ཏེ། ཐབས་ཤེས་རབ་ཀྱི་དོན་ཐོས་བསམ་གྱི་སྒོ་ནས་སྤྱིའི་རྣམ་པ་ཙམ་གཏན་ལ་ཕབ་པའི་ཆ་ནས་ཕ་རོལ་ཏུ་ཕྱིན་པའི་ཐེག་པ་དང་སྤྱི། མཆོག་དབང་གིས་མཚོན་ནས་ཉམས་སུ་བླང་བའི་ཆ་ནས་སྦས་པ།
རང་བྱིན་བརླབ་དམིགས་མེད་དེའི་ཞར་ལ་དཀྱིལ་འཁོར་འཁོར་ལོའང་བསྟན། དེའི་ཕན་ཡོན་ནམ་བསྒོམ་པའི་འཐད་པའི་ཞར་ལ་མཐར་ཐུག་ཀྱང་སྟོན་ཏོ། ། རྗོད་བྱེད་ཀྱི་སྒྲ་ཡན་ལག་གི་དོན་གཙོ་ཆེ་བའི་གསུམ་ཀ་འཇུག མངོན་པར་རྟོགས་པ་ལ་རྒྱུ་དང༌། ཐབས་དང་འབྲས་བུ་གསུམ་ཀ་སྟོན་ཀྱང་ཐབས་ཀྱི་རྒྱུད་གཙོ་ཆེ། ཐབས་ལ་གཉིས་ལས་གཙོར་མཆོག་གི་དངོས་གྲུབ་ཀྱི་ཐབས། དེ་ལ་ལྔ་ལས། འདིར་དབང་ཐོབ་པས་འོག་ནས་འབྱུང་བའི་ལམ་མཐའ་དག་སངས་རྒྱས་ཀྱི་ལམ་དུ་འགྱུར་བར་བྱ་བའི་ཕྱིར་དང་པོ་རྟོགས་པའི་ལྟ་བ་དང་འབྲེལ་ལ། ཡང་དེ་ཉིད་བསྐྱེད་རིམ་གྱི་རྗེས་ལ་བསྒོམ་པའི་དབང་དུ་བྱས་ན་ལྷ་ཡེ་ཤེས་སུ་རྟོགས་པར་བྱ་བའི་རྫོགས་པའི་རིམ་པ་དང་འབྲེལ་ཏོ། ། རྒྱུད་སྡེ་གཞན་ལ་ཇི་ལྟར་ཕན་འདོགས་ན།
གཙོ་ཆེར་བརྟག་པ་གཉིས་པའི་དེ་ཁོ་ན་ཉིད་ཀྱི་ལེའུ་དང༌། རྣལ་འབྱོར་མ་འཁོར་ལོ་འདུ་བའི་ལེའུར་བསམ་མི་ཁྱབ་ཀྱི་དོན་བསྒོམ་པ་དང༌། དཀྱིལ་འཁོར་འཁོར་ལོའི་དོན་བསྒོམ་པའི་ཚུལ་མི་གསལ་བ་གསལ་བར་བྱེད་པ་ཡིན་ལ། དཀྱིལ་འཁོར་འཁོར་ལོའི་བསྟེན་པའི་དམ་ཚིག་དང༌། ཉེས་པ་བཅོམ་པ་ནི་མཁའ་འགྲོ་མ་ལེའུ་སོ་དྲུག་པ་ལས་ཅུང་ཟད་ཙམ་མི་འདྲ་བར་གསུངས་ལ། སྤྱིར་དུ་ན་འདུས་པའི་བྱང་ཆུབ་ཀྱི་སེམས་ཀྱི་ལེའུ་དང༌། རྡོ་རྗེ་གུར་གྱི་བྱང་ཆུབ་ཀྱི་སེམས་ལ་སོགས་པ་སྟེ། རྣལ་འབྱོར་ཆེན་པོའི་རྒྱུད་ཀྱི་ལྟ་བའི་དོན་དང༌། རྫོགས་རིམ་དམིགས་པ་མེད་པ་དང༌། དཀྱིལ་འཁོར་འཁོར་ལོའི་ཐབས་བསྒོམ་པའི་དོན་མཐའ་དག་གི་གསལ་བྱེད་ཡིན་པས་སྤྱིའི་བཤད་པའི་རྒྱུད་ཡིན་ནོ། །
གཞུང་གི་དོན་ལས་དང་པོར་བཤད་པར་དམ་བཅའ་བ་ལ། དེ་ནས་ཞེས་བྱ་བ་ནི་བྱང་ཆུབ་སེམས་ཀྱི་དབང་གི་རྗེས་ལའོ། ། ཅིའི་ཕྱིར་དབང་རྗེས་ལ་འདི་བསྟན། དབང་རྗེས་ལ་ནི་དམ་ཚིག་གི་བསྐྱེད་རིམ་ལ་སོགས་པ་འོང་བར་རིགས་སོ་ཞེ་ན། མ་ཡིན་ཏེ་དེ་ཁོ་ན་ཉིད་མ་རྟོགས་པའི་ལམ་གཞན་གྱིས་དོན་མེད་པ་ཡིན་ལ། དེ་ཁོ་ན་ཉིད་རྟོགས་པའི་ཐབས་ནི་ཕ་རོལ་ཏུ་ཕྱིན་པ་བས་ནི་ཐོས་པ་ཙམ་གྱིས་ཚོལ་བར་བྱེད་ལ། གསང་སྔགས་པས་ནི་དཔེའི་སྒོ་ནས་མངོན་དུ་བྱེད་ལ། དེ་ནི་དབང་གི་དུས་སུ་མྱོང་བ་ཡིན་པས། དེ་འདིས་གསལ་བར་བྱེད་པ་སྟེ། ཚིག་དབང་བཞི་པའི་འཕྲོ་ལྟ་བུ་ཞེས་བྱ་བའི་དོན་ཏོ། །
ཐབས་དང་ཤེས་རབ་དོན་ལ་ཐབས་ནི་དངོས་པོ་སྣ་ཚོགས་སུ་སྣང་ཞིང་བསྐྱེད་པ་ཡིན་ལ། ཤེས་རབ་ནི་ངོ་བོ་སྤྲོས་པ་ཐམས་ཅད་དང་བྲལ་བ་སྟེ། ཇི་སྐད་དུ། རང་བཞིན་མེད་པའི་རང་བཞིན་གྱིས། ། ཤེས་རབ་ཅེས་ནི་ཡོངས་སུ་གྲགས། ། ཐབས་ནི་དངོས་པོའི་མཚན་ཉིད་དོ། ། ཞེས་བཤད་པ་ལྟ་བུའོ། ། དེ་ལྟར་ཤེས་བྱ་དངོས་པོའི་གཤིས་ཀྱི་གནས་ལུགས་རྒྱུན་དུ་དེ་བཞིན་དུ་གནས་སོ། ། དེ་ལྟ་བུ་དེ་མ་ཤེས་པའམ་བློའི་སྒོ་ནས་ཉམས་སུ་ལེན་པ་ནི་བསྒོམ་པ་ཡང་དག་ཅེས་བྱའོ། ། དེའང་དང་པོ་ཤེས་བྱ་སྤྱི་དེ་ལྟར་གནས་པ་ལ་བློས་དེ་ལྟ་བུར་སྒྲོ་འདོགས་བཅད་པ་ཙམ་དེ་ལ་ལྟ་བ་ཞེས་བྱའི།
ལྟ་བ་དེའི་མཐའ་སེམས་པ་ནི་མ་ཡིན་ཏེ་བསམ་གྱིས་མི་ཁྱབ་པའི་ཕྱིར་རོ། ། དེ་ལྟར་ལྟ་བས་སྒྲོ་འདོགས་བཅད་པ་བཞིན་རྟོགས་པ་བསྐྱེད་པ་ནི་བསྒོམ་པ་སྟེ། ཐབས་སྙིང་རྗེ་གཙོ་བོར་གྱུར་པའི་ཐབས་བསམ་གྱིས་མི་ཁྱབ་པ་བསྒོམ་པ་དང༌། ཤེས་རབ་སྤྲོས་བྲལ་ནི་མཐའ་གང་ལའང་མ་རེག་པར་བསྒོམ་པའོ། ། དེས་ན་དེ་རབ་བཤད་བྱ་ཞེས་བྱའོ། ། ཅིའི་ཕྱིར་བཤད་ན་ཐབས་དང་ཤེས་རབ་ནི་རང་བཞིན་གྱིས་གནས་ཏེ་དེ་བཞིན་གཤེགས་པ་རྣམས་བྱོན་ཡང་རུང་མ་བྱོན་ཡང་རུང་དེ་བཞིན་ནི་རྟག་ཏུ་གནས་སོ་ཞེས་གསུང་ངོ་སྙམ་པ་ལ། དེ་ལྟར་གནས་ཀྱང་སྒྲུབ་པ་པོ་ལ་ཕན་པའི་ཕྱིར་ཏེ། ཉམས་སུ་ལེན་པར་འདོད་པ་རྣམས་ལའོ། ། སྒྲུབ་པ་པོ་ཉིད་ཇི་ལྟ་བུས་ཉམས་སུ་བླང་སྙམ་པ་ལ། ཕ་རོལ་དོན་བརྩོན་བརྩོན་འགྲུས་ནི། །
ལྟ་བས་ཐག་ཆོད་ནས་དེའི་གནས་ཐོབ་པར་འདོད་པ་དེ་དང་ལྡན་པའོ། ། དེ་ལྟར་ཐབས་ཤེས་རབ་ཀྱི་དོན་བསྒོམས་པ་ལས་ཕན་ཡོན་ཅི་འབྱུང་སྙམ་པ་ལ། གཉིས་པ་དེའི་ཕན་ཡོན་ནི་འཁོར་བའི་ཞེས་ཤློ་ཀ་གཉིས་ཏེ། དེ་ལ་ཐབས་ནི་དངོས་པོ་སྣ་ཚོགས་ཡིན་ལ། ལྟ་བས་དེ་ལྟར་འཁོར་བའི་མཚན་ཉིད་ཤེས་ནས་དེ་བསྒོམ་པ་ནི་སྙིང་རྗེས་སེམས་ཅན་འཁོར་བའི་རྒྱ་མཚོར་བྱིང་བ་རྣམས་བསྒྲལ་བར་བྱའོ། ། ཞེས་དཀའ་བ་ཉམས་སུ་བླང་བ་བསྒོམ་པའོ། ། དེ་ལ་ཕན་ཡོན་ནི་རང་དོན་དུ་མྱ་ངན་ལས་འདས་པར་མི་འགྱུར་ཏེ། འོ་ན་འདོད་ཆེན་བཞིན་དུ་འཁོར་བར་འགྱུར་རམ་ཞེ་ན། འཁོར་བའི་རྒྱ་མཚོའི་འཇིགས་པ་ལས་སྒྲོལ་ཏེ། འཁོར་བ་མི་དམིགས་པར་འདོད་པ་ཉིད་མྱ་ངན་ལས་འདས་པ་འདོད་པ་ཡིན་ནོ། །
དེ་བས་ན་ཤེས་པས་ལོགས་པ་མི་འདོད་དེ། ། ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་ཞེས་བྱ་བ་ཡིན་ནོ། ། དེ་ལྟར་ཐབས་ཤེས་རབ་གཉིས་ཀྱིས་ནི་གང་གིས་ཁྱད་འཕགས་མཐར་ཐུག་པ་ཞེས་བྱ་བ་ལ་སོགས་པ་ཐོབ་སྟེ། བྱང་ཆུབ་བླ་མེད་ནི་མི་གནས་པའི་མྱ་ངན་ལས་འདས་པ་སྟེ། འཁོར་བ་མྱ་ངན་འདས་པ་ལ། ། བདག་ཉིད་ཆེ་དེ་མི་གནས་པས། ། དེ་ཕྱིར་སངས་རྒྱས་རྣམས་ཀྱིས་ནི། ། མི་གནས་མྱ་ངན་འདས་འདིར་བཤད། ། ཅེས་གསུངས་པ་ལྟ་བུའོ། །
དེ་ལྟར་ན་ཐབས་ཤེས་རབ་ཀྱི་དོན་བསྒོམས་པའི་ཕན་ཡོན་དེས་དེ་ལྟ་བུའི་གནས་ཐོབ་པར་བྱའོ་ཞེས་དམིགས་པའི་ཡུལ་དུ་འཇོག་པས་ཀུན་རྫོབ་བྱང་ཆུབ་སེམས་སུ་འགྱུར་རོ། ། ཅི་དེ་ལྟར་ཐབས་ཤེས་རབ་ཀྱི་དོན་བསྒོམས་པས་མི་གནས་པའི་མྱ་ངན་ལས་འདས་པ་ཐོབ་ན། ཆོས་གཞན་གྱིས་ཅི་བྱ་ཐམས་ཅད་དོར་བར་བྱའམ་སྙམ་པ་ལ། གསུམ་པ་དེའི་དམ་ཚིག་ནི། ཆོས་རྣམས་མ་དོར་བས་ཐབས་ཤེས་རབ་ཀྱི་སྒོམ་པ་འགྲུབ་པར་འགྱུར་གྱི། འདི་རྣམས་དོར་ན་ཐབས་ཤེས་རབ་མི་འགྲུབ་བོ་ཞེས་བསྟན་པའི་ཕྱིར། ཕུང་པོ་ལྔ་སོགས་ཞེས་ཤླཽ་ཀ་གཅིག་གསུངས་སོ། ། དེ་ལ་ཕུང་པོ་ལྔ་སོགས་ནི་ཁམས་དང་སྐྱེ་མཆེད་ཀྱང་བསྡུ་སྟེ། ཀུན་རྫོབ་ཀྱི་སྣང་བའི་ཆོས་མཐའ་དག་གོ ། དེ་སྤང་བར་མི་བྱ་སྟེ།
སྙིང་རྗེ་བསྒོམ་པའི་ཡུལ་མེད་པའི་ཕྱིར་རོ། ། ཐེག་གསུམ་ནི་ཉན་ཐོས་དང་རང་རྒྱལ་དང་བྱང་ཆུབ་ཆེན་པོའོ། ། དེ་སྤང་བར་མི་བྱ་སྟེ་སྤངས་པ་ན་རིགས་ཅན་གསུམ་དྲང་བར་མི་ནུས་པའི་ཕྱིར་རོ། ། དེ་ལ་སྤང་བ་ཞེས་བྱ་བ་ནི་གཉིས་ཏེ། མི་སྣང་བས་སྤང་བ་དང༌། མི་འདོད་པས་སྤང་བའོ། ། མི་འདོད་པས་སྤང་ན་ནི་སྤྱིར་མེད་པར་ལྟ་བར་འགྱུར་བས་མི་སྤང༌། ཁྱད་པར་དུ་ལྟུང་བ་བརྒྱད་པ་དང༌། དྲུག་པ་དང༌། བཅུ་གཅིག་པར་འགྱུར་བའི་ཕྱིར་རོ། །
མི་སྣང་བས་སྤང་བ་ནི་མི་རིགས་ཏེ། སྣང་བ་མི་འགག་པའི་ཕྱིར་ཏེ། སྤྱོད་འཇུག་ལས། ཇི་ལྟར་མཐོང་ཐོས་ཤེས་པ་དག ། འདིར་ནི་འགག་པར་བྱ་མིན་ཏེ། ། ཞེས་བཤད་པ་ལྟ་བུའོ། ། འོ་ན་སོ་སོ་སྐྱེ་བོ་དང་ཁྱད་པར་མེད་པར་མི་འགྱུར་རམ་སྙམ་ན། ཆོས་དབྱིངས་ཤིན་ཏུ་མཉམ་པ་ཉིད་དེ་ཆོས་ཐམས་ཅད་ཀྱི་དབྱིངས་ནི་རྒྱུ་སྟེ། དེར་ཅིར་ཡང་མ་གྲུབ་པའོ། ། གལ་ཏེ་གྲུབ་ན་རྒྱུད་མི་རུང་ངོ༌། །
དེས་ན་ཅིར་ཡང་མ་གྲུབ་པས་བདེན་པའི་དངོས་པོ་མེད་པའོ། ། དེའི་ཕྱིར་ན་ཀུན་རྫོབ་ཙམ་གྱི་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་རྐྱེན་ཉིད་འདི་པ་ཙམ་སྟེ། འདི་ཡོད་པས་འདི་འབྱུང་ཞེས་བྱ་བའི་ཀུན་རྫོབ་ལ་སྐུར་བ་མི་འདེབས་པ་ནི་འདིའི་དམ་ཚིག་ཡིན་ཏེ། མི་བདེན་པ་དང༌། སྣང་བ་མི་འགག་པའི་ཕྱིར་ཆུ་ཤིང་དང་འདྲ་བར་སྙིང་པོ་མེད་པར་གཟུང་སྟེ། ཞེན་མེད་དུ་ཆོས་ཐམས་ཅད་ཉམས་སུ་བླང་ཞེས་བྱ་བའི་དོན་ཏོ། ། བཞི་པ་ཐབས་ཤེས་རབ་ཀྱི་དོན་བསྒོམ་པ་དངོས་ལ་གཉིས་ཏེ། ཐབས་ཤེས་རབ་གཉིས་མེད་བསམ་མི་ཁྱབ་བསྒོམ་པ་དང༌། དེའི་རྟོགས་པ་བརྟན་ཞིང་བོགས་དབྱུང་བར་བྱ་བའི་ཕྱིར་དཀྱིལ་འཁོར་འཁོར་ལོ་བསྒོམ་པའོ། ། དང་པོ་ལ་གཉིས་ཏེ།
བསྒོམ་པའི་ཚུལ་དངོས་དང༌། དེ་སྒོམས་པར་རྗེས་སུ་གདམས་པའོ། ། དང་པོ་ནི། སྟོང་པ་བསྒོམ་པར་མི་བྱ་སྟེ། ། ཞེས་བྱ་བ་ལ་སོགས་པ་ཤླཽ་ཀ་བཞིའོ། ། གཉིས་པ་ལ་དྲུག་སྟེ། དམིགས་པ་མེད་པའི་སྙིང་རྗེ་དང་ཤེས་རབ་ཐོབ་པའི་རྒྱུ་ཡིན་པས། སྒོམས་ཤིག་པར་གདམས་པ་ཤླཽ་ཀ་ཕྱེད་བཅུས་བསམ་མེད་ཀྱི་དོན་རྒྱུན་དུ་སྐྱེ་བའི་རྒྱུ་ཡིན་པས་སྒོམས་པར་གདམས་པ་དང༌། དེ་ནས་ཤླཽ་ཀ་གཉིས་ཀྱིས་དེ་གཉིས་མེད་ལ་སོགས་པའི་ངོ་བོ་ཡིན་པའི་ཕྱིར་སྒོམས་པར་གདམས་པ་དང༌། དེ་ནས་ཤླཽ་ཀ་གསུམ་གྱིས་དངོས་གྲུབ་ཐོབ་པའི་རྒྱུ་ཡིན་པའི་ཕྱིར་སྒོམས་པར་གདམས་པ་དང༌།
དེ་ནས་དབང་པོ་རྡོ་རྗེའི་ཤླཽ་ཀ་གསུམ་གྱིས་སེམས་འཁོར་བ་དང་མྱ་ངན་ལས་འདས་པ་གཉིས་ཀའི་རྒྱུ་ཡིན་པའི་ཕྱིར་སྒོམས་པར་གདམས་པ་དང༌། དེ་ནས་དེ་ལྟ་བུའི་གསུམ་གྱིས་འབྲས་བུ་སྤངས་པ་དང༌། ཡེ་ཤེས་ཐོབ་པའི་རྒྱུ་ཡིན་པའི་ཕྱིར་སྒོམས་པར་གདམས་པའོ། ། ལྷག་མས་ནི་གཞུང་བསྡུ་བ་བསྟན་ཏོ། ། ཞེས་བླ་མ་གོང་མ་རྣམས་དེ་ལྟར་ས་མཚམས་བཅད་དེ་གསུང་བའོ། ། ས་མཚམས་དེ་ལྟར་བཅད་ཀྱང་གང་ལ་སྒོམ་པ་པོ་མེད་ཅེས་བྱ་བ་ལ་སོགས་པ་བསྒོམ་པའི་ཚུལ་དུ་གསུང་གི་སྒོམས་པར་གདམས་པར་མི་བཏུབ་པ་དང༌། སྙིང་རྗེ་ལྡན་པས་སེམས་ཅན་ལ་ཞེས་བྱ་བ་ལ་སོགས་པའང་བསྒོམ་པར་བྱ་དགོས་ལ་ཡང་དེ་དག་རྗེས་སུ་གདམས་པ་ཡིན་ན། སྟོང་པ་བསྒོམ་པར་མི་བྱ་ལ་སོགས་པའང་གདམས་པར་འགྱུར་ལ། གལ་ཏེ་གདམས་པ་ནི་འཐད་པའི་ཡིན་ལ་དེ་ལས་འཐད་པ་མེད་སྙམ་ན་འོག་མའང་དེ་དང་འདྲའོ། ། དེས་ན་བླ་མ་རྣམས་ཀྱི་གཞུང་གིས་འབྲས་བུ་དང༌།
ཉམས་བླང་གི་མངོན་རྟོགས་ཀྱི་བཀའ་སྩལ་གསུངས་པའི་དབང་དུ་བྱས་ནས་ས་མཚམས་འདི་ལྟར་བཅད་དེ། བསམ་མི་ཁྱབ་ཀྱི་དོན་བསྒོམ་པ་ལ་དྲུག་སྟེ། ཐབས་ཤེས་རབ་ཀྱི་དོན་བསྒོམ་པ་དངོས་དང༌། དེ་མཐའ་གང་ལ་མ་རིག་པར་བསྒོམ་པའི་ཚུལ་དང༌། ཐབས་ཤེས་རབ་ཟུང་འཇུག་དཔེའི་སྒོ་ནས་བསྟན་པ་དང༌། དེ་ལྟ་བུའི་རྣལ་འབྱོར་རྒྱུན་དུ་བསྐྱེད་པར་བསྟན་པ་དང༌། བསམ་མི་ཁྱབ་ཀྱི་ཡེ་ཤེས་བསྒོམ་པའི་འཐད་པ་དང༌། བསྒོམ་པའི་ཚུལ་རྗེས་སུ་གདམས་པ་དང་བཅས་ཏེ་གཞུང་བསྡུ་བའོ། ། དང་པོ་ལ་གསུམ་སྟེ། ཤེས་རབ་དོན་དམ་པ་བསྒོམ་པ་དང༌།
ཐབས་སྙིང་རྗེ་བསྒོམ་པ་དང༌། ཟུང་འཇུག་བསྒོམ་པ་འཐད་པ་དང་བཅས་པའོ། ། དང་པོ་ལ་དོན་ནི་འདི་ཡིན་ཏེ། སྤྱིར་ཤེས་རབ་ཀྱི་སྒོ་ནས་འཁོར་བ་སྤོང་བ་ཡིན་པ་ལས་གོང་དུ་འཁོར་བའི་རྒྱ་མཚོའི་འཇིགས་པ་ལས་བསྒྲལ་ཞེས་བྱ་བའི་བློ་དང་ལྡན་པ་དེས་འཁོར་བ་ལས་བརྒལ་བའི་ཐབས་བསྒོམ་དགོས་སོ། ། དེ་ལ་འཁོར་བ་དངོས་སུ་སྤང་བར་མི་ནུས་པས་འཁོར་བའི་རྒྱུ་དགོས་ལ། འཁོར་བའི་རྒྱུ་ནི་ལས་དང་ཉོན་མོངས་པ་ཡིན་ལ། དེའི་རྒྱུའང་ངར་འཛིན་པ་ཡིན་ལ། དེའི་རྒྱུའང་མི་ཤེས་པ་ཡིན་ནོ། ། དེས་ན་འཁོར་བའི་རྒྱུ་སྤོང་བ་དེའང་ཤེས་རབ་ཀྱིས་སྤོང་བ་ཡིན་ཏེ། དངོས་པོའི་གནས་ལུགས་ཤེས་པར་བྱས་པས།
མི་ཤེས་པ་ལ་སོགས་པའི་འབྲས་བུ་རྣམས་རིམ་གྱིས་འགག་གོ་ཞེས་བྱའོ། ། སྤང་མི་ཤེས་པ་དེ་རང་གིས་བྱུང་ན་རྣམ་པར་རྟོག་པས་སོ། ། དེ་ལྟར་སྤང་འདོད་པ་ཁྱེད་ཀྱི་རྩ་བ་ནི། ། ཤེས་ཏེ་ཀུན་ཏུ་རྟོག་ལས་བྱུང༌། ། ཞེས་བཤད་པ་ལྟ་བུའོ། ། དེ་བས་ན་རྣམ་པར་རྟོག་པ་དང་བྲལ་ན་འབྲས་བུ་རྣམས་རིམ་གྱིས་འགག་གོ ། ཞེས་དོན་དམ་པའི་རང་གི་ངོ་བོ་ནི་སེམས་མི་རྟོག་པའི་ཏིང་ངེ་འཛིན་ཡིན་པས་ན། དེ་བསྐྱེད་དགོས་སོ་ཞེས་བྱ་བའི་དོན་ཏོ། ། དེ་ལ་མི་རྟོག་པའི་ཏིང་ངེ་འཛིན་དེ་ཇི་ལྟར་བསྒོམ་ཞེ་ན། འདི་ལ་གཉིས་ཏེ།
མི་རྟོག་པ་དང་མི་མཐུན་པའི་བསྒོམ་པ་དགག་པ་འཐད་པ་དང་བཅས་པ་དང༌། མི་རྟོག་པ་བསམ་གྱིས་མི་ཁྱབ་བསྒོམ་པའི་ཚུལ་དངོས་སོ། ། དང་པོ་ལ་བཅོམ་ལྡན་འདས་ཀྱིས་ཆོས་ཐམས་ཅད་སྟོང་པ་ཉིད་དོ་ཞེས་གསུང་ན་འདིར་དོན་དམ་པའི་དེ་ཁོ་ན་རྣམ་པར་མི་རྟོག་པ་བསྒོམ་པར་འདོད་པས་སྟོང་པ་ཉིད་དུ་བསྒོམ་མམ་ཞེ་ན། སྟོང་པ་བསྒོམ་པར་མི་བྱ་སྟེ། ། ཅིའང་མ་ཡིན་ཞེས་ཉི་ཚེ་བའང་དེ་བཞིན་ཉིད་ཅན་དུ་འཛིན་པའི་རྣམ་པའོ། ། འོ་ན་མི་སྟོང་བ་དང་དངོས་པོར་འཛིན་པའམ། བདག་གམ་ལྷའི་དག་པ་ལ་སོགས་པར་བསྒོམ་མམ་སྙམ་ན་སྟོང་མིན་དུའང་བསྒོམ་པར་མི་བྱའོ། ། གལ་ཏེ་དེ་ལྟར་བསྒོམས་པས་སྐྱོན་ཅིར་འགྱུར། མི་བསྒོམ་པའི་འཐད་པ་ཅི་ཡིན་སྙམ་ན། དེའི་འཐད་པ་ནི།
སྤྱིར་ཡུལ་ཤེས་བྱ་དང༌། ཡུལ་ཅན་གྱི་ཤེས་པ་གཉིས་ཡིན་པ་ལས། ཡུལ་ལ་དོན་དམ་པའི་གནས་ལུགས་ཀྱི་མཐའ་གྲུབ་པ་མེད་པས་དེས་ན་ཡུལ་ཅན་གྱི་འཛིན་པའང་བསྒོམ་པ་མི་རིགས་པ་དང༌། དེ་ལ་རྩོད་པ་སྤང་བའོ། ། དང་པོ་ལ་བཞི་སྟེ། གནས་ལུགས་ངེས་པ་འདོད་ན་གནོད་པ་ཡོད་པ་དང༌། ངེས་པ་བློ་ཡུལ་དུ་མི་རུང་བ་དང༌། བློ་ལ་མ་ལྟོས་པར་མི་རིགས་པ་དང༌། མཐར་བཟུང་ན་སྲིད་པའི་རྩ་བར་འགྱུར་བའོ། ། དང་པོ་ནི་སྟོང་པའམ་མི་སྟོང་པ་དངོས་པོའི་གནས་ལུགས་མ་ཡིན་ལ།
མ་ཡིན་པ་བསྒོམས་ན་མ་རིག་པར་འགྱུར་བའི་ཕྱིར་རོ། ། ཇི་ལྟར་གནས་ལུགས་མ་ཡིན་སྙམ་ན། འདི་ལྟར་མི་སྟོང་པ་གནས་ལུགས་སུ་མི་རུང་སྟེ། གཅིག་དང་དུ་བྲལ་ལ་སོགས་པའི་རིགས་པས་གཞིག་པ་ན་དེ་མི་འཐད་པའི་ཕྱིར་རོ། ། ཡང་སྟོང་པ་ཉིད་གནས་ལུགས་ཡིན་ནམ་སྙམ་ན་དེའང་མི་བཏུབ་སྟེ། སྐྱེ་བ་རྒྱུ་དང་བཅས་མཐོང་བས། ། འགོག་པ་འདི་ནི་འཐད་མ་ཡིན། ། ཞེས་པ་དང༌། གང་ཕྱིར་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། །
ཞེས་འབྱུང་བས། སྐྱེ་བ་ཡོད་པས་སྟོང་པ་མེད་ལ་སྟོང་པ་ཡོད་པས་སྐྱེ་བ་མེད་དོ། ། གཉིས་པ་ཡུལ་དུ་བྱར་མི་རུང་བ་ནི། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤོང་ངོ༌། ། ཞེས་སྨོས་ཏེ། སྟོང་པ་ཉིད་ཅེས་བྱ་བ་དེ་མི་སྟོང་བ་ལ་མ་ལྟོས་པར་ཡུལ་དུ་བྱར་མི་བཏུབ་པའོ། ། དེས་ན་སྟོང་པ་གནས་ལུགས་ཡིན་ན་མི་སྟོང་པའང་གནས་ལུགས་སུ་འོང་ཞེས་སྟོན་པ་ནི། རྣལ་འབྱོར་པས་སྟོང་པ་མ་སྤངས་ན་མི་སྟོང་པའང་མི་སྤོང་བར་འགྱུར་ཞེས་བྱའོ། ། དེ་ལྟར་དབུ་མ་ལས་ཀྱང༌།
གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པའང་ཡོད་པར་ག་ལ་འགྱུར། ། ཞེས་བཤད་པ་ལྟ་བུའོ། ། གསུམ་པ་བློ་ལ་མི་ལྟོས་པ་དགག་པ་ནི། གལ་ཏེ་བློ་ཡུལ་དུ་བྱས་པ་ན་ལྟོས་པར་འགྱུར་ཡང༌། སྟོང་པ་ཉིད་ཅེས་བྱ་བ་བློ་ལ་མ་ལྟོས་པར་ཡོད་དེ། དཔེར་ན་རི་བོང་གི་མགོ་ལ་རྭ་མེད་ཅེས་ཤེས་པར་བྱེད་པ་དེ་རྭ་ལ་ལྟོས་ཀྱང་རི་བོང་གི་མགོ་ལ་རྭ་མེད་པ་ཉིད་དངོས་པོ་ལ་གནས་སོ་སྙམ་ན་མ་ཡིན་ཏེ། བློ་ཡུལ་དུ་མ་བྱས་པའི་རི་བོང་གི་མགོ་ལ་རྭ་མེད་པའོ། །
ཞེས་བྱ་བར་སུས་ཀྱང་ཡང་དག་པར་མཐོང་ངམ། དམིགས་པ་མེད་པའི་ཕྱིར་ཏེ། ཡུལ་དུས་གང་དུའང་བློ་ཡུལ་དུ་མ་བྱས་པའི་ཤེས་བྱ་ཡོད་ཅེས་བྱ་བ་འདིས་མ་སྨྲ་ཞིག བློ་ཡུལ་མ་ཡིན་པའི་སྟོང་པ་ཞེས་བྱ་བ་འདོད་པ་ཡིན་ན་བསམ་མི་ཁྱབ་ཀྱི་བདག་ཀྱང་དགག་པར་མི་ནུས་སོ། ། དེས་ན་མ་ལྟོས་པའི་ཆོས་གང་ཡང་མེད་དོ། ། ལྟོས་པའི་ཕྱིར་གནས་ལུགས་འདིའོ་ཞེས་འགྲུབ་པར་ག་ལ་འགྱུར། བཞི་པ་སྲིད་པའི་རྩ་བར་འགྱུར་བ་ནི། འཛིན་པ་མི་སྟོང་ན་སྐྱོན་ཡོད་དེ། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། །
ང་རུ་འཛིན་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། ། ཞེས་སོ། ། ཡང་སྟོང་པ་ཉིད་དུ་ལྟ་བ་དེ་ལྟ་བའི་ཐ་ཆད་ཀྱང་ཡིན་ཏེ། ལྟ་བ་སྤང་བའི་ཕྱིར་སྟོང་པ་ཉིད་དུ་གསུངས་པ་ལ་དེ་ཉིད་དུ་འཛིན་ན་སྨན་མ་ཞུ་བ་དུག་ཏུ་སོང་བའམ། མེད་པ་ལ་ཡོད་པར་བཟུང་བ་ལྟ་བུའོ། ། དེས་ན། གང་དག་སྟོང་པ་ཉིད་ལྟ་བ། ། དེ་དག་བསྒྲུབ་ཏུ་མེད་པར་གསུངས། ཞེས་བཤད་པ་ལྟ་བུའོ། །
དེས་ན་སྟོང་པ་འདོད་པ་འདི་དོར་ཅིག འདི་ལ་སྐྱོན་ཆེན་པོ་གཞན་ཡང་ཡོད་དེ། གནས་ལུགས་འདི་ཁོ་ནའོ། ། ཞེས་བྱ་བ་ཞིག་ཡོད་ན་ཅིའི་ཕྱིར་དེ་ལ་ལྟ་བར་མི་འགྱུར། ལྟ་བར་གྱུར་ན་སྐྱོན་ཅི་ཡོད་ན་རྣམ་རྟོག་སྣ་ཚོགས་སྐྱེ་བར་འགྱུར་ཞིང༌། དེས་འཁོར་བར་བསྟན་པའི་ཕྱིར། སྟོང་དང་སྟོང་མིན་བཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར་ཏེ། སྟོང་པར་འཛིན་པ་ནི་དམིགས་པའམ་འཛིན་པ་དང་བྲལ་བ་སྟེ། ཆད་པའི་ལྟ་བར་འགྱུར་བས་སྐུར་འདེབས་ཀྱི་རྟོག་པར་འགྱུར་རོ། །
ཡང་མི་སྟོང་སྟེ་ཡོད་པར་བཟུང་ན་སྒྲོ་འདོགས་ཀྱི་རྟོག་པར་འགྱུར་བའི་ཕྱིར་དེ་གཉིས་མི་བསྒོམ་ཞེས་བྱའོ། ། དེ་ལྟར་རྟོག་པར་གྱུར་ན་འཁོར་བར་འགྱུར་ཞེས་བྱ་སྟེ། དེ་བཞིན་དུ་སྟོང་པ་དང་སྟོང་པ་མ་ཡིན་པ་གཉི་ག་མིན་པར་གཟུང་བ་ཡང་མ་ཡིན་ཏེ། འགལ་བ་འདུ་བའི་ཕྱིར་དང༌། ལྟོས་པའི་ཕྱིར་གཉི་གར་འཛིན་ན་གཉི་ག་མ་ཡིན་པར་གཟུང་དགོས་པའི་ཕྱིར་དང༌། ལྟ་བར་གྱུར་བའི་ཕྱིར་རྟོག་པ་ཉུང་མིན་སྐྱེ་བའི་ཕྱིར་སྤང་བར་བྱའོ། ། དེ་བཞིན་དུ་གཉི་ག་མ་ཡིན་པའང་འདྲའོ་ཞེས་སྟོན་པ་ནི། ཡོངས་སུ་སྤངས་ན་ཀུན་རྟོག་སྟེ། ། དེའང་ལྟ་བར་འཛིན་པའི་ཕྱིར་རོ། ། དེ་ཕྱིར་ཞེས་བྱ་བ་ནི་རྟོག་པ་སྐྱེ་བ་དེའི་ཕྱིར་རོ། །
དེ་གཉིས་སྟོང་པ་དང་མི་སྟོང་བའོ། ། ཡོངས་སུ་སྤངས་ཏེ་དེ་གཉིས་སོ་སོར་སྤངས་ན་གཉི་གར་འཛིན་པའང་སྤོང་ལ། དེ་སྤངས་པས་གཉི་ག་མ་ཡིན་པའང་སྤངས་སྟེ། ལྟོས་ནས་འགྲུབ་པའི་ཕྱིར་རོ། ། གཉིས་པ་ནི་དེ་ལྟར་མཐའ་གྲུབ་པ་མེད་པས། ཡུལ་ཅན་གྱི་འཛིན་པ་མི་རིགས་པ་བསྡུས་ཏེ། བསྟན་པ་ནི། གཉིས་ཀྱིས་བཟུང་བ་ཡོངས་སྤངས་པ། དེ་ནི། རྣམ་གྲོལ་གནས་དང་བྲལ་བ་སྟེ། །
ལྟ་བ་ཐམས་ཅད་སྤངས་པ་ཞེས་བྱ་བའི་དོན་ཏོ། ། གཉིས་ཀྱིས་གཟུང་བ་ནི་སྟོང་པ་དང་མི་སྟོང་པ་ལ་སོགས་པ་ལྟ་བའི་ཆོས་ཏེ། དེ་གཉིས་ནི་ལྟོས་པའི་ཆོས་ཡིན་པས། གཅིག་བཀག་པ་ནི་ཅིག་ཤོས་ཀྱང་བཀག་པས་གཉི་ག་སྤངས་བའོ། ། དེ་སྤངས་པ་ནི་རྣམ་པར་གྲོལ་པ་སྟེ། དེ་ཁོ་ན་ཉིད་མཐོང་བའོ། ། དེ་ནི་འདི་ཡིན་ཞེས་བརྗོད་པའམ། གནས་པ་མེད་པས་གནས་དང་བྲལ་བ་ཞེས་བྱའོ། ། དེ་ཕྱིར་ང་ཞེས་བྱ་བ་ཡིས། ། ཀུན་རྟོག་འདི་ནི་ཡང་དག་སྤང༌། །
ཞེས་བྱ་བར་སྦྱར་ཏེ། དེའི་ཕྱིར་ནི་སྔར་བརྗོད་པའི་རིགས་པས་སོ། ། ང་ཞེས་བྱ་བའི་ཀུན་རྟོག་ནི་འཛིན་པ་དང་བཅས་པ་ཞེས་བྱ་བ་སྟེ། སྟོང་པའང་མི་སྟོང་པའམ་གཉི་གའམ་གཉི་ག་མ་ཡིན་པའམ། དེ་ལ་སོགས་ཏེ་ཇི་སྲིད་དུ་ཡིད་ཀྱི་རྒྱུ་བ་དེ་སྲིད་རྟོག་པ་ཡིན་ཞིང༌། དེས་འཁོར་བར་འགྱུར་བས་ན། དེ་ཡང་དག་སྤང་སྟེ་སྤང་བ་ཞེས་བྱ་བ་དེ་ཉིད་ཀྱང་སྤང་ཞེས་བྱ་བའི་དོན་ཏོ། ། ཇི་སྲིད་ཡིད་ཀྱིས་ལོག་གཡོ་བ། ། དེ་སྲིད་བདུད་ཀྱི་སྤྱོད་ཡུལ་ཉིད། ། ཅེས་སོ། །
གསུམ་པ་དེ་ལ་རྩོད་པ་སྤང་བ་ནི། རང་ཚིག་དང་འགལ་བ་དང༌། ཐ་མལ་པར་འགྱུར་བ་དང༌། ལུང་དང་འགལ་བའོ། ། དང་པོ་ནི་གལ་ཏེ་དེ་ལྟར་ལྟ་བ་མེད་ཅིང་དངོས་པོའི་གནས་ལུགས་མེད་ན། ཁྱེད་གནས་ལུགས་རྟོགས་ཞེས་བྱ་བའམ། མ་རིག་པ་སྤངས་ཏེ་རིག་པ་སྐྱེས་ཞེས་ཁྱེད་རང་འདོད་པ་མ་ཡིན་ནམ་ཞེ་ན། གནས་ལུགས་མེད་པ་ལ་མེད་པ་ཉིད་དུ་སྒྲོ་འདོགས་བཅད་པ་དེ་ཙམ་ལ་རྟོགས་ཞེས་ཐ་སྙད་ཙམ་དུ་བྱའོ། ། དེ་ཉིད་གནས་ལུགས་མ་ཡིན་ནམ་ཞེ་ན་མ་ཡིན་ཏེ། བདག་ལ་ནོར་མེད་པ་ཡིན་ཞེས་བྱས་པ་ན་མེད་པ་དེ་ནོར་ཡིན་ཞེས་ཇི་ལྟར་བྱ།
དེ་བཞིན་དུ་དངོས་པོ་ལ་གནས་ལུགས་མེད་ཅེས་བྱས་པ་ན་མེད་པ་གནས་ལུགས་སུ་ཇི་ལྟར་འཛིན་ཏེ། སྔར་སྟོང་པ་ཉིད་སུན་ཕྱུང་བ་དང་འདྲའོ། ། གཉིས་པ་འོ་ན་ཁྱོད་ལྟ་བ་མི་འདོད་ན། སྐྱེ་བོ་ཐ་མལ་པ་དང་འདྲའོ་སྙམ་ན། མི་འདྲ་སྟེ། ཐ་མལ་པ་ནི་གཟུགས་དང་སྒྲ་ལ་སོགས་པ་ལྟ་བ་སྣ་ཚོགས་ཉིད་དུ་འཛིན། བདེན་པ་ཉིད་དུ་འཛིན་གྱི། ཁོ་བོ་ཅག་ནི་དམིགས་པ་གང་ཡང་མི་འདོད་དོ། ། གསུམ་པ་ནི། འོ་ན་བཅོམ་ལྡན་འདས་ཀྱིས་སྟོང་པ་ཉིད་དམ།
བདག་མེད་པའམ། སྤྲོས་དང་བྲལ་བ་ལ་སོགས་པ་དུ་མ་གསུངས་ལ། སློབ་དཔོན་རྣམས་ཀྱིས་ཀྱང་སྟོང་པའམ་བདག་མེད་པ་ལ་སོགས་པར་ལྟ་བ་དེ་རྣམ་གྲངས་ཀྱི་དོན་དམ་པ་ཡིན་ལ། དེ་གོམས་པས་རྣམ་གྲངས་མ་ཡིན་པའི་དོན་དམ་སྐྱེ་སྟེ། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ཉིད་རབ་ཏུ་སྐྱེ། ། ཞེས་གསུངས་པ་ལྟ་བུའོ་ཞེ་ན། སངས་རྒྱས་རྣམས་ཀྱིས་གསུངས་པ་དེ་ནི་གདུལ་བྱ་དྲང་བའི་དོན་ཏེ།
ལྟ་བར་འཛིན་པ་སྤང་བའི་ཕྱིར་སྟོང་པ་ཉིད་བཤད་དེ། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པ་གསུངས། ། ཞེས་བཤད་པ་ལྟ་བུའོ། ། དེ་བཞིན་དུ་སངས་རྒྱས་ཀྱིས་ནི་གདུལ་བྱའི་ཉོན་མོངས་པ་སྣ་ཚོགས་ཀྱི་གཉེན་པོར་སྒོ་སྣ་ཚོགས་ནས་གསུངས་ཏེ། བདག་གོ་ཞེས་ཀྱང་བཏགས་གྱུར་ཅིང༌། ། བདག་མེད་ཅེས་ཀྱང་བཏགས་པར་འགྱུར། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་གསུངས་ན།
དེ་དག་ཐམས་ཅད་ལ་དེ་ཁོ་ནར་འཛིན་ནམ། དེས་ན་དོན་ལ་རྟོན་པར་བྱའི། ཚིག་འབྲུ་ལ་རྟོན་པར་མི་བྱའོ་ཞེས་གསུངས་སོ། ། སློབ་དཔོན་རྣམས་ཀྱིས་རྣམ་པ་གཉིས་སུ་གསུངས་པ་དེ་ཡང་བདེན་པའི་དངོས་པོ་བཀག་པ་དེ་ཙམ་ཞིག་དམིགས་པའི་ཡུལ་དུ་བྱས་པ་ན། དགག་བྱ་མ་དམིགས་པས་བཀག་པའང་མ་དམིགས་པ་སྐྱེ་བར་འགྱུར་བས། དེ་ཙམ་གྱི་ཆ་འདྲ་བ་ལ་བརྟེན་ཏེ། རྣམ་གྲངས་ཀྱི་དོན་དམ་ཞེའམ། ཕྱིན་ཅི་མ་ལོག་པས་ཡོངས་གྲུབ་ཅེས་གདགས་ཀྱི། དོན་དུ་ན་དེ་ཉིད་ཀུན་རྫོབ་ཡིན་པས། སློབ་དཔོན་ཁ་ཅིག་རྣལ་འབྱོར་པའི་ཀུན་རྫོབ་ཅེས་གསུང་ངོ༌། །
དེ་བས་ན་བློ་སྣང་གི་བྲལ་བའི་ཆ་དེ་ལ་དོན་དམ་པར་མ་རྟོགས་ཤིག ཡང་བློའི་ཡུལ་ནི་རྣམ་གྲངས་ཡིན་ལ། དེ་ལས་གྲོལ་བ་ན་རྣམ་གྲངས་མ་ཡིན་པ་དེ་དོན་དམ་ཞེས་གདགས་ཏེ། བློ་ཡུལ་རྣམས་ཀུན་རྫོབ་ཡིན་པ་དེ་ལས་འདས་པ་ཙམ་གྱི་ཆ་བསྟུན་པའི་མིང་ངོ༌། ། དེས་ན་སློབ་དཔོན་རྣམས་ཀྱིས་ཀྱང༌། རྣམ་གྲངས་མ་ཡིན་པ་ལ་སྒྲུབ་བྱེད་མ་གསུངས་པས་རྣམ་གྲངས་མ་ཡིན་པ་ཞེས་བྱ་བ་ཞིག་ཡོད་དོ་སྙམ་པ་དེ་དོར་ཅིག རྣམ་པར་སྤྲོས་པས་ཆོག་གོ ། གཉིས་པ་ནི། དེ་ལྟར་མི་མཐུན་པའི་ཕྱོགས་ཀྱི་སྒོམ་པ་དེ་དག་བཀག་ནས། རྣམ་པར་མི་རྟོག་པའི་སྒོམ་པ་གང་ཡིན་པ་དེ་བསྟན་པའི་ཕྱིར་རྣམ་པ་མེད་ཅིང་ཞེས་བྱ་བ་ལ་སོགས་པ་གསུངས་ཏེ།
རྣམ་པ་མེད་པ་ནི། གནས་ལུགས་མེད་པས་འདི་ལ་དེ་ཁོ་ན་འདིའོ་ཞེས་དམིགས་པ་གཏད་པ་མེད་པའོ། ། གནས་ལུགས་མྱ་ངན་ལས་འདས་པ་མེད་པས། ལྟོས་པའི་འཁོར་བའང་མེད། དེ་མེད་པས་དེར་འཁྱམ་པའི་དགོས་པ་མེད་དོ། ། འཁོར་བ་མ་གྲུབ་པས་འབྲས་བུ་མྱ་ངན་ལས་འདས་པ་འདོད་པའང་མེད་དོ། ། རྒྱུ་རྣམ་རྟོག་མེད་པས་དེའི་འབྲས་བུ་སྡིག་པ་བྲལ་ཏེ། དེས་མཚོན་ནས་དགེ་བའང་བྲལ་ལོ། ། རང་བཞིན་གྱིས་མ་གྲུབ་པ་ལ་ཐོག་མར་སྐྱེ་བ་མེད་ཅིང༌། མཐར་འགག་པ་དང་དབུས་གནས་པའི་རྟོག་པ་ལས་ཀྱང་གྲོལ་ཏེ།
དེ་ལྟར་དམིགས་པ་ཐམས་ཅད་དང་བྲལ་བར་ཤེས་པ་ནི་མཁས་པའོ། ། དེས་གང་དུའང་དམིགས་པ་མེད་པ་ནི་ནམ་མཁའ་ལྟ་བུ་སྟེ། དེ་བསྒོམ་པའོ། ། དེ་ལྟར་ཡང༌། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་པ་ལྟ་བུའོ། ། གལ་ཏེ་ཁྱོད་ཀྱི་བསྒོམ་པ་དེ་ཡང་སེམས་དམིགས་པ་མེད་པ་ཉིད་དུ་ཉམས་སུ་མྱོང་ལ།
དེའི་ཚེའང་ལྟ་བའམ་འཛིན་པར་མི་འགྱུར་རམ། དེར་གྱུར་ན་དེ་ཁོ་ན་ཉིད་བསྒོམ་པར་མི་རུང་ངོ་སྙམ་ན་བདེན་ཏེ་འདིའང་ཉམས་སུ་མྱོང་བ་ཡིན་པས་དེ་ཉིད་མ་ཡིན་ཏེ། ཇི་ཙམ་རྟོག་མེད་ཟབ་མོ་ཞིག ། བློ་ཡི་ཡུལ་དུ་སྣང་ཞེ་ན། ། མི་རྟོག་ཟབ་མོའི་ཉམས་མྱོང་བ། ། མྱོང་བ་ཡིན་ཏེ་དེ་ཉིད་མིན། ། ཞེས་བཤད་པ་ལྟ་བུའོ། ། འོ་ན་ནི་འདིའང་རྣམ་གྲངས་ཙམ་དུ་འདུག་པས། སྟོང་པ་ཉིད་དུ་བསྒོམ་པ་དང་འདི་ལ་ཁྱད་ཅི་ཡོད་སྙམ་ན་ཁྱད་ཡོད་དེ། ལྷའི་རྣམ་པ་བསྒོམ་པའང་མཚན་མ་ཡིན་ཞིང༌།
སྟོང་པ་བསྒོམ་པའང་མཚན་མ་ཡིན་ཡང་འདི་བསྒོམ་པ་བས། སྟོང་པ་ཉིད་སྤྲོས་བྲལ་ལ་ཉེ་བས། སྟོང་ཉིད་ལ་རྫོགས་རིམ་དུ་བཞག་གོ ། དེ་བཞིན་དུ་སྟོང་པར་བསྒོམ་པ་བས་ཀྱང་འདི་སྤྲོས་བྲལ་ལ་ཉེ་བ་ཡིན་ནོ། ། ཞེས་ཤེས་པར་བྱའོ། ། དེ་ལྟར་དེ་ཁོ་ན་ཉིད་ནི་སེམས་དམིགས་པའམ་མཚན་མ་ཐམས་ཅད་ལས་ཡང་དག་པར་འདས་པ་ཡིན་ནོ། ། གཉིས་པ་ཐབས་བསྒོམ་པ་ནི། དེ་ལྟར་སྤྲོས་པ་ལས་འདས་ན་ཉན་ཐོས་ལྟར་མྱ་ངན་ལས་འདས་པས་སེམས་ཅན་གྱི་དོན་མི་འབྱུང་ངོ་སྙམ་པའི་དོགས་པ་བསམ་པའི་ཕྱིར། ཐབས་སྙིང་རྗེའི་སྒོ་ནས་མྱ་ངན་ལས་འདས་པ་སྤང་བ་ནི་སྙིང་རྗེ་ལྡན་པས་ཞེས་སྨོས་ཏེ། དང་པོར་ཤེས་རབ་མ་བསྒོམས་པའི་སྔོན་རོལ་དུ་ཀུན་རྫོབ་ཀྱི་བྱང་ཆུབ་ཀྱི་སེམས་བསྒོམ་པ་ན།
སེམས་ཅན་སྡུག་བསྔལ་གསུམ་མམ་བརྒྱད་ཀྱིས་གཟིར་བ་རྣམས་ལ་སྙིང་རྗེ་གོམས་པར་བྱས་པ་ན། ཕྱིས་སྟོང་པ་ཉིད་རྟོགས་པ་ན་དེ་མ་རྟོགས་པ་རྣམས་ལ་རང་གི་ངང་གིས་སྙིང་རྗེ་སྐྱེ་སྟེ། དེ་ནི་སྙིང་རྗེ་ལྡན་པས་ཞེས་བྱའོ། ། དེ་ལྟར་སྙིང་རྗེ་སྐྱེ་བ་དེས་ན་སེམས་ཅན་ལ་རྒྱབ་ཀྱིས་ཕྱོགས་པར་མི་བྱ་སྟེ། གོང་དུ་ཕུང་པོ་ལྔ་སོགས་ཞེས་བྱ་བ་ལ་སོགས་པ་བསམ་གྱིས་མི་ཁྱབ་པ་བསྒོམ་པའི་དམ་ཚིག་ཀུན་རྫོབ་ལ་སྐུར་བ་མི་གདབ་པར་བསྟན་པ་བཞིན་ཏེ། སེམས་ཅན་དོར་ན་ཉན་ཐོས་ལྟར་དམན་པར་གྱུར་ཏེ། ས་ར་ཧས། སྙིང་རྗེ་དང་བྲལ་སྟོང་པ་ཉིད་བསྒོམ་གང༌། ། དེས་ནི་ལམ་མཆོག་རྙེད་པ་མ་ཡིན་ནོ། ། འོ་ན་སེམས་ཅན་ཡོད་པས་སེམས་ཅན་ཉིད་ལ་ཞེན་པར་བྱའམ་ཞེ་ན།
སེམས་ཅན་ཡོད་དང་ཡོད་མིན་ཞེས། ། དེ་ལྟར་ཡོངས་སུ་བརྟག་མི་བྱ་སྟེ། ཤེས་རབ་ཀྱི་སྒོ་ནས་སེམས་ཅན་ལ་ཞེན་པ་མེད་པའོ། ། གསུམ་པ་ཟུང་དུ་ཆུད་པ་བསྒོམ་པ་འཐད་པ་དང་བཅས་པ་ལ་གཉིས་ཏེ། ཟུང་དུ་ཆུད་པའི་ཚུལ་དངོས་དང༌། དེ་ལྟར་བསྒོམས་པས་འབྲས་བུ་ཟུང་འཇུག་འཐོབ་པའི་ཚུལ་བསྟན་པས། ཟུང་འཇུག་བསྒོམ་པར་གདམས་པའོ། ། དང་པོ་ནི་སྤྲོས་པ་མེད་པའི་ཞེས་རྐང་པ་གཉིས་ཀྱིས་ཤེས་རབ་ཀྱི་སྒོ་ནས་འཁོར་བའི་མཐའ་མནན་པའོ། ། ཡིད་བཞིན་ནོར་ལྟར་ཞེས་རྐང་པ་གཉིས་ཀྱིས་དེ་ལྟར་རྟོག་པ་མེད་ཀྱང་སྙིང་རྗེའི་སྒོ་ནས་སེམས་ཅན་གྱི་དོན་འབྱུང་བ་དཔེ་དང་བཅས་པ་སྟེ། མྱ་ངན་ལས་འདས་པའི་མཐའ་མནན་པ་སྟེ།
འཕགས་པ་བྱམས་པས། ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་དང༌། ། ཞེས་བཤད་པ་ལྟ་བུའོ། ། གཉིས་པ་ནི། དེ་ལྟར་ཐབས་ཤེས་རབ་མ་བྲལ་བར་བསྒོམས་པས་འབྲས་བུ་ཐབས་ཤེས་རབ་ཟུང་འཇུག་ཐོབ་པའི་ཚུལ་ནི། དམིགས་མེད་ཅེས་བྱ་བ་ཤླཽ་ཀ་གཅིག་སྟེ། བློ་ནི་ཡེ་ཤེས་སོ། ། ལྷན་ཅིག་ནི་དབྱིངས་ཏེ་རོ་གཅིག་ཏུ་གྱུར་པའོ། ། དེའི་དཔེ་ནི་ནམ་མཁའ་ཞེས་བྱ་བའོ། །
མདོར་ན་མི་གནས་པའི་མྱ་ངན་ལས་འདས་པ་ཞེས་བྱ་བའི་དོན་ཏོ། ། འཁོར་བ་མྱ་ངན་ལས་འདས་ལ། ། བདག་ཉིད་ཆེ་དེ་མི་གནས་པས། ། དེས་ན་སངས་རྒྱས་རྣམས་ཀྱི་ནི། ། མི་གནས་མྱ་ངན་འདས་འདིར་བཤད། ། ཅེས་བཤད་པ་ལྟ་བུའོ། ། གཉིས་པ་ཤེས་རབ་བསམ་མི་ཁྱབ་བསྒོམ་པ་དེ་མཐའ་གང་ལའང་མ་རེག་པར་བསྒོམ་པར་བསྟན་པ་ནི། གང་ལ་སྒོམ་པ་པོ་གང་མེད་ཅེས་བྱ་བ་ཤླཽ་ཀ་གསུམ་སྟེ། འདིས་ནི་མཁས་པས་ནམ་མཁའ་ལྟ་བུར་བསྒོམ་ཞེས་བྱ་བ་རྒྱས་པར་བཤད་པའོ། ། ཚིག་གི་དོན་ནི་གོ་སླའོ། །
གསུམ་པ་དཔེའི་སྒོ་ནས་ཟུང་འཇུག་བསྟན་པ་ནི། དྲི་ཟ་ཞེས་བྱ་བ་ལ་སོགས་པ་སྟེ། གོང་དུ་བློ་དང་ལྷན་ཅིག་གཅིག་གྱུར་པས། ། ཞེས་བྱ་བ་ལ་སོགས་པའི་རྒྱས་པར་བཤད་པ་སྟེ། སྤྲོས་པ་དང་བྲལ་ན་སེམས་ཅན་གྱི་དོན་ལ་སོགས་པའི་སྣང་བ་འགལ་ལ། སྙིང་རྗེས་གཞན་དོན་བྱེད་ན་སྤྲོས་བྲལ་འགལ་སྙམ་པ་ལ། དེ་མི་འགལ་བའི་དཔེ་སྟོན་ཏོ། ། འདི་ལ་གཉིས་ཏེ། དཔེ་ཐུན་མོང་བ་དང་དཔེ་ཐུན་མོང་མ་ཡིན་པའོ། ། དང་པོ་ནི་དྲི་ཟའི་གྲོང་ཁྱེར་ཞེས་བྱ་བ་ལ་སོགས་པ་འདིར་དཔེ་ལྔ་གསུངས་ཀྱང་དཔེ་བཅུ་གཉིས་ཤེས་པར་བྱའོ། །
གཉིས་པ་ནི་སྦྱོར་བ་ཞེས་བྱ་བ་ལ་སོགས་པ་སྟེ། དེ་ལྟར་དཔེ་བཅུ་གཉིས་ཙམ་དེ་ཕ་རོལ་ཏུ་ཕྱིན་པ་ལའང་ཡོད་པས་ཁྱད་པར་མེད་དོ་སྙམ་ན། བདེན་ཏེ། ཆོས་ཀུན་རྨི་ལམ་རྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱི། ། བདག་བྱིན་བརླབ་ལ་ཕྱིར་བལྟས་པས། ། དེས་ནི་བདེན་པ་མཐོང་མི་ནུས། ། ཞེས་འབྱུང་སྟེ། བདག་བྱིན་གྱིས་བརླབ་པ་ནི་བླ་མའི་མན་ངག་གི་གནད་དོ། ། དེ་ནི་དབང་གསུམ་པ་དང༌།
དཀྱིལ་འཁོར་གྱི་འཁོར་ལོའི་ཐབས་ཉིད་མཆོག་ཡིན་ཞིང༌། དེ་ལ་བརྟེན་ནས་རྟོགས་པར་བསྟན་པའི་ཕྱིར་སྦྱོར་བའི་འདུས་པ་ཞེས་བྱ་བ་ལ་སོགས་པ་སྟེ། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་བཤད་དོ། ། དེ་ལས་ཡེ་ཤེས་ཅི་ཞིག་སྐྱེ། ཞེ་ན། ཐོག་མ་དབུས་ཞེས་བྱ་བ་ལ་སོགས་པའོ། ། ཡེ་ཤེས་དེ་གང་ཡིན་ཞེ་ན། སངས་རྒྱས་རྗེས་སུ་དྲན་པ་སྟེ།
རྗེས་སུ་དྲན་པ་ནི་དཔེའི་ཡེ་ཤེས་ཏེ། འདི་ལ་དོན་དུ་རྟོགས་པར་མ་བྱེད་ཅིག ། ཅེས་བྱ་བའི་དོན་ཏོ། ། བཞི་པ་དེ་ལྟ་བུའི་རྣལ་འབྱོར་རྒྱུན་དུ་བསྐྱེད་པར་བསྟན་པ་ནི་གཟུགས་རྣམས་ཞེས་བྱ་བ་ལ་སོགས་པ་ཤླཽ་ཀ་གཉིས་སོ། ། དེ་ཉིད་རིག་པའི་རྣལ་འབྱོར་ནི་གསུམ་སྟེ། ལས་དང་པོ་པ་ཉམས་དང་རྟོགས་པ་ཐོབ་པ་ཙམ་ལ་བྱའོ། ། དེས་ནི་སྣང་བ་དགྲ་བོར་འཆར་བའོ། ། གཉིས་པ་ནི། སྣང་བ་ཁྲ་བོར་འཆར་བའོ། ། གསུམ་པ་ནི།
སྣང་བ་དགེ་བའི་བཤེས་གཉེན་དུ་འཆར་བ་སྟེ། གསུམ་ཀས་ཀྱང་དེ་ཁོ་ན་ཉིད་ཐོབ་ནས་རེས་འཇོག་ཏུ་བསྒོམ་པར་མི་བྱ་སྟེ། མཉམ་གཞག་དང་རྗེས་ཐོབ་མེད་པར་རྟག་ཏུ་བསྒོམ་ཞེས་བྱ་བའི་དོན་ཏོ། ། ལྔ་པ་བསམ་མི་ཁྱབ་ཀྱི་ཡེ་ཤེས་བསྒོམ་པའི་འཐད་པ་ལ་བཞི་སྟེ། དེའི་མིང་གི་རྣམ་གྲངས་ཀྱི་སྒོ་ནས། ཐམས་ཅད་ཀྱི་བདག་ཉིད་ཡིན་པའི་ཕྱིར་བསྒོམ་པར་འཐད་པ་དང༌། དངོས་གྲུབ་ཐམས་ཅད་ཀྱི་རྒྱུ་ཡིན་པའི་ཕྱིར་བསྒོམ་པར་འཐད་པ་དང༌། སེམས་འཁོར་བ་དང་མྱ་ངན་ལས་འདས་པ་གཉི་གའི་གཞི་ཡིན་པའི་ཕྱིར་སྒོམས་པར་གདམས་པ་དང༌། སྤངས་པ་དང་ཡེ་ཤེས་ཐོབ་པའི་རྒྱུ་ཡིན་པའི་ཕྱིར་སྒོམས་པར་གདམས་པའོ། ། དང་པོ་ནི་ཅི་དེ་ལྟར་ཐབས་ཤེས་རབ་ཀྱི་བསྒོམ་པ་འདིས་ཅི་བྱ་རྒྱུད་སྡེ་དུ་མ་ནས་བསྒོམ་བྱའི་ཆོས་དུ་མ་གསུངས་སོ་སྙམ་ན།
འདིའི་རྒྱུད་སྡེ་ཐམས་ཅད་ཀྱི་བསྒོམ་པའི་སྙིང་པོ་ཡིན་པའི་ཕྱིར་འདི་ཁོ་ན་སྒོམས་ཤིག་ཅེས་བསྟན་པའི་ཕྱིར། འདི་ནི་གཉིས་སུ་མེད་པར་བརྗོད་ཅེས་བྱ་བ་ལ་སོགས་པ་ཤླཽ་ཀ་གཉིས་ཀྱིས་མིང་གི་རྣམ་གྲངས་བཅུ་བཞིའི་སྒོ་ནས་དེ་ཁོ་ནའི་དོན་ཐམས་ཅད་འདི་ཉིད་ཡིན་པར་བསྟན་ཏེ། དེ་ལ་ཐབས་དང་ཤེས་རབ་ཀྱི་བསྒོམ་པ་འདི་ནི་སོ་སོར་བསྒོམ་པ་མ་ཡིན་པས་ན་གཉིས་སུ་མེད་པ་ཞེས་བྱ་སྟེ། རྟོགས་པ་ཀུན་ལས་རྣམ་པར་གྲོལ། ། གཉིས་གཉིས་མེད་ཅིང་མཆོག་ཞི་བ། ། མཁའ་མཉམ་རྣམ་རྟོག་ལས་གྲོལ་བ། ། འདི་ནི་གཉིས་སུ་མེད་པར་བརྗོད། ། ཅེས་ཀོ་ཏ་ལི་པས་གསུངས་པ་ལྟ་བུའོ། །

གཉིས་མེད་དང་ཟུང་འཇུག་ཀྱང་མིང་གི་རྣམ་གྲངས་ཡིན་པར། སློབ་དཔོན་ཀླུ་སྒྲུབ་ཀྱིས་གསུངས་པ། དེ་ལྟར་གང་གནས་རྣལ་འབྱོར་པ། ། ཟུང་འཇུག་རིམ་ལ་གནས་པ་དེ། ། དེ་ཉིད་གཉིས་མེད་ཡེ་ཤེས་ཏེ། ། མི་གནས་མྱ་ངན་འདས་པ་ཡིན། ། ཞེས་གསུངས་སོ། ། དེས་ན་ཟུང་འཇུག་ཅེས་ཀྱང་བྱ་སྟེ། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། །
ཟུང་དུ་འཇུག་པར་དེར་བཤད་དོ། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། ཡང་དེ་ཉིད་ལ་མིང་གི་རྣམ་གྲངས་བྱང་ཆུབ་སེམས་མཆོག་ཉིད་ཅེས་གསུངས་ཏེ། དེ་ལ་འདུས་པའི་རྒྱུད་ཕྱི་མ་ལས། ཐོག་མ་ཐ་མ་མེད་ཞི་བ། ། དངོས་དང་དངོས་མེད་མི་ཟད་གཙོ། ། སྟོང་ཉིད་སྙིང་རྗེ་མི་ཕྱེད་པ། ། བྱང་ཆུབ་སེམས་ཞེས་བྱ་བ་ཡིན། ། ཞེས་གསུངས་པ་ལྟ་བུའོ། ། ཡང་དེ་ཉིད་ལས།
རྡོ་རྗེ་ཞེས་བྱ་སྟེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མིན། ། བསྲེག་པར་བྱ་མིན་འཇིག་མེད་པས། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་སོ། ། ཡང་དེ་ཉིད་རྡོ་རྗེ་སེམས་དཔའ་ཞེས་བྱ་སྟེ། ཡང་གསུངས་པ། བྱང་ཆུབ་མཆོག་གི་ཡེ་ཤེས་དང༌། །
དེ་ནི་རྡོ་རྗེར་ངེས་པར་བརྗོད། ། ཡེ་ཤེས་རྡོ་རྗེ་ལས་བྱུང་བ། ། དེ་ནི་རྡོ་རྗེ་སེམས་དཔར་བརྗོད། ། ཅེས་གསུངས་སོ། ། ཡང་དེ་ཉིད་རྡོ་རྗེ་སེམས་དཔའ་སྟེ། དཔལ་མཆོག་དང་པོ་ལས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། །
ཞེས་སོ། ། ཡང༌། དེ་ཉིད་རྫོགས་པའི་སངས་རྒྱས་ཏེ། ། དེ་བཞིན་ཉིད་བདེན་ཤིན་ཏུ་བདེན། ། དེ་ཁོ་ན་ཉིད་གང་རྟོགས་ནས། ། ཆོས་ཀུན་རྟོགས་པ་ཞེས་བྱ་གང༌། ། དེ་ཉིད་རྟོགས་པས་སངས་རྒྱས་བརྗོད། ། ཅེས་རྡོ་རྗེ་རྩེ་མོ་ལས་སོ། ། ཡང་དེ་ཉིད་ལ་བྱང་ཆུབ་ཅེས་བྱ་སྟེ། རྡོ་རྗེ་གུར་ལས།
སེམས་པ་མེད་ཅིང་བསྒོམ་པ་མེད། ། སྔགས་མེད་ལྷ་ཡང་མེད་པ་སྟེ། ། སེམས་ཀྱི་རྡོ་རྗེ་ལས་བྱུང་བ། ། འདི་ནི་བྱང་ཆུབ་རིམ་བསྟན་པའོ། ། ཞེས་སོ། ། ཡང་དེ་ཉིད་ལས། ཤེས་རབ་ཕ་རོལ་ཕྱིན་ཞེས་བྱ་སྟེ། ། དེ་ལ་ཤེས་རབ་ཉིད་རྡོ་རྗེ་རྩེ་མོ་ལས་གསུངས་པ། རབ་སྦྱོར་སྦྱོར་བ་ཤེས་གྱུར་ཅིང༌། ། ཁྱད་པར་དུ་ནི་རྟོགས་པར་བྱེད། །
བདེན་པ་དེ་བཞིན་ཉིད་ཤེས་པའི། ། ཤེས་རབ་ཡེ་ཤེས་ཞེས་སུ་བཤད། ། ཅེས་སོ། ། ཡང་ཤེས་རབ་ཕ་རོལ་ཕྱིན་པའང་གསུངས་པ། ཕྱི་རོལ་ཉན་ཐོས་རང་རྒྱལ་གྱི། ། ཤེས་རབ་ལས་ནི་བླ་མར་བརྗོད། ། དེ་བཞིན་ཉིད་བཞི་ཕ་རོལ་ཕྱིན། ། ཤེས་རབ་ཕ་རོལ་ཕྱིན་ཞེས་བཤད། ། ཅེས་སོ། ། ཡང་དེ་ཉིད་ལས།
ཕ་རོལ་ཏུ་ཕྱིན་པ་ཀུན་གྱི་དངོས་གཞི་ཡིན་ཏེ། དེ་ལྟ་བུའི་ཡེ་ཤེས་དེ་ཉིད་ལས་མ་ཆགས་པས་སྦྱིན་པ། ཉེས་པས་མ་གོས་པས་ཚུལ་ཁྲིམས། ཞེ་སྡང་མེད་པས་བཟོད་པ། ཞེས་བྱ་བ་ལ་སོགས་པ་ཡོན་ཏན་གྱི་ཆོས་བརྩི་བ་ནི་སློབ་དཔོན་ཁ་ཅིག་གིའོ། ། ཡང་འཕགས་པ་བསྡུད་པ་ལས། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། ། དགེ་ཆོས་ཆུད་མི་གསན་ཕྱིར་ཡོངས་སུ་འཛིན་པ་ཡིན། ། འདི་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། །
ཅེས་བཤད་པ་ལྟར་ཁ་ཅིག་བཞེད་དོ། ། དེ་ཉིད་ལ་མཉམ་ཉིད་ཅེས་བྱ་སྟེ། འཁོར་བ་དང་མྱ་ངན་ལས་འདས་པ་མཉམ་པའི་ཕྱིར་རོ། ། དེ་ལྟར་ཡང་དབུ་མ་ལས། མྱ་ངན་འདས་མཐའ་གང་ཡིན་པ། ། དེ་ཉིད་འཁོར་བའི་མཐའ་ཡིན་ཏེ། ། དེ་ཉིད་ཁྱད་པར་ཅུང་ཟད་ནི། ། ཤིན་ཏུ་ཕྲ་བའང་ཡོད་མ་ཡིན། ། ཞེས་གསུངས་པ་ལྟ་བུའོ། ། དེ་ཉིད་བསམ་བྱར་མིན་པ་ཉིད་ཡིན་ཏེ།
རིགས་པ་དྲུག་ཅུ་པ་ལས། མྱ་ངན་འདས་པ་བདེན་གཅིག་པུ། ། དེ་ཚེ་ལྷག་མ་ལོག་པ་ཞེས། ། རྒྱལ་བ་རྣམས་ཀྱིས་གང་གསུངས་པ། ། མཁས་པ་ཅི་ཕྱིར་འདོད་མི་བྱེད། ། ཅེས་གསུངས་སོ། ། ཡང༌། སངས་རྒྱས་ཀུན་ཏེ་མཉམ་སྦྱོར་ལས། ། སེམས་དཔའ་སངས་རྒྱས་ཀུན་གྱི་དངོས། ། རྡོ་རྗེ་སེམས་དཔའ་བདེ་བའི་མཆོག །
ཅེས་སོ། ། ཡང་མཆོག་སྟེ། དཔལ་མཆོག་དང་པོ་ལས། སེམས་ཅན་ཀུན་གྱི་ཡིད་ཁྱབ་པ། ། སེམས་ཅན་ཀུན་གྱི་སྙིང་ལ་གནས། ། སེམས་ཅན་ཀུན་གྱི་ཡབ་གྱུར་ཉིད། ། འདོད་ཆགས་དམ་ཚིག་མཆོག་གྱུར་པའོ། ། ཞེས་གསུངས་སོ། ། ཡང་དེ་ཉིད་སྒོམ་པ་ཉིད་དེ། འདུས་པ་ལས།
དངོས་པོ་མེད་པ་བསྒོམ་པའི་དངོས། ། བསྒོམ་པར་བྱ་བ་སྒོམ་པ་མིན། ། དེ་བས་དངོས་པོ་དངོས་མེད་པ། ། དམིགས་སུ་མེད་པ་སྒོམ་པའོ། ། ཞེས་གསུངས་པ་ལྟ་བུའོ། ། དེ་བཞིན་དུ་མི་གནས་པའི་མྱ་ངན་ལས་འདས་པ་དང༌། ཐབས་ཤེས་རབ་ཟུང་དུ་འཇུག་པ་དང༌། དཔལ་མཆོག་དང་པོ་དང༌། སྒྱུ་འཕྲུལ་དྲྭ་བ་དང༌། ཀྱེའི་རྡོ་རྗེ་དང༌།
དུས་ཀྱི་འཁོར་ལོ་དང༌། སྒྱུ་མ་བདེ་མཆོག་དང༌། གསང་བ་འདུས་པ་དང༌། ཐམས་ཅད་མཁྱེན་པ་ཞེས་བྱ་བ་ལ་སོགས་པ་མིང་གི་རྣམ་གྲངས་མཐའ་ཡས་པའི་བདག་ཉིན་ཅན་ཐབས་དང་ཤེས་རབ་ཀྱི་སྒོམ་པ་འདི་ཡིན་པས་སྒོམས་ཤིག་ཅེས་གདམས་པའི་དོན་ཏོ། ། གཉིས་པ་དངོས་གྲུབ་ཐམས་ཅད་ཀྱི་རྒྱུ་ཡིན་པས་སྒོམས་པར་གདམས་པ་ནི་འགྲོ་བ་ཞེས་བྱ་བ་ལ་སོགས་པ་ཤླཽ་ཀ་གསུམ་སྟེ། མཐུན་པར་བསྒོམས་པས་དངོས་གྲུབ་ཐམས་ཅད་འཐོབ་པར་བསྟན་པའོ། ། འདི་ལ་གཉིས་ཏེ། ཤེས་བྱའི་གཤིས་ཅིར་ཡང་མ་གྲུབ་པ་ཐམས་ཅད་ཀྱི་རྒྱུ་ཡིན་པར་བསྟན་པ་དང༌། དེས་ན་བློ་དེ་དང་མཐུན་པར་བསྒོམ་པས་ཐམས་ཅད་འགྲུབ་པར་བསྟན་པའོ། ། དང་པོ་ལ།
འགྲོ་བ་བརྟན་དང་གཡོ་བའི་བདག ། ཅེས་བྱ་བ་ནི་འཁོར་བ་ཐམས་ཅད་ཀྱི་རྒྱུའོ། ། བྱང་ཆུབ་སེམས་དཔའ་རྐང་པ་གཉིས་ནི་མྱ་ངན་ལས་འདས་པའོ། ། དེ་གཉི་གའང་དེ་ཉིད་ལས་ནི་སྐྱེ་སྟེ། དེ་ཉིད་ནི་ཅིར་ཡང་མ་གྲུབ་པ་ཡིན་ཏེ། གལ་ཏེ་གྲུབ་པ་ཅིག་ཡིན་ན་ཐམས་ཅད་ཀྱི་རྒྱུར་མི་རུང་ངོ༌། ། མ་གྲུབ་པས་ཐམས་ཅད་ཀྱི་རྒྱུ་ཡིན་ཏེ། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བར་འགྱུར། ། གང་ལ་སྟོང་ཉིད་མི་རུང་བ། །
དེ་ལ་ཐམས་ཅད་རུང་མི་འགྱུར། ། ཞེས་གསུངས་པ་ལྟ་བུའོ། ། གཉིས་པ་ནི་དེ་ལྟར་གནས་ལུགས་ཅིར་ཡང་མ་གྲུབ་པ་ཐམས་ཅད་ཀྱི་རྒྱུ་ཡིན་པས་བློས་ཀྱང་དེ་དང་མཐུན་པར་བསྒོམས་ན། ཐམས་ཅད་འགྲུབ་པའི་ཐབས་ཡིན་པར་བསྟན་པའི་ཕྱིར། དངོས་དང་དངོས་མེད་སྦྱོར་བྲལ་བ། ། ཞེས་གཉི་ག་དང་བྲལ་བར་བསྒོམ་པའོ། ། དེ་བསྒོམས་ན་འཁོར་བ་ལས་འདས་ཤིང་བདེ་བར་གཤེགས་པའི་ཡོན་ཏན་མཐའ་ཡས་པ་སྐྱེ་བར་འགྱུར་ཞེས་བྱ་བའི་དོན་ཏོ། ། གསུམ་པ་ནི། གལ་ཏེ་དེ་ལྟ་བུའི་དངོས་གྲུབ་སྐྱེ་བ་ལ་བསྒོམ་ཅི་དགོས། གནས་ལུགས་གང་དུའང་མ་གྲུབ་པ་ཐམས་ཅད་ཀྱི་རྒྱུ་ཉིད་ནི་རྒྱུན་ཏུ་གནས་པ་ཡིན་ན།
དེ་ལ་རང་གི་ངང་གིས་སྐྱེ་བར་མི་འགྱུར་རམ་སྙམ་པ་ལ། ཐམས་ཅད་ཀྱི་རྒྱུ་རྒྱུན་ཏུ་གནས་པ་བདེན་མོད། རྒྱུ་དེ་ཉིད་རང་གི་སེམས་ལས་གཞན་དུ་གྱུར་པ་མེད་ཅེས་སོ། ། ཐོག་མ་མེད་པའི་དུས་ཀྱི་ཁམས། ། ཆོས་རྣམས་ཀུན་གྱི་གནས་ཡིན་པས། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པ་ཡིན། ། ཞེས་པ་དང༌། རང་རིག་རྒྱལ་པོ་རང་གཙོ་བོ། ། ཞེས་སོ། །
དེས་ན་སེམས་འདི་ཉིད་མ་རྟོགས་ན་འཁོར་བའི་སྡུག་བསྔལ་དུ་མའི་རྒྱུའང་ཡིན་ལ། རྟོགས་ན་མྱ་ངན་ལས་འདས་པའང་འདི་ཉིད་ཡིན་པས་ན་བསྒོམ་དགོས་སོ་ཞེས་སྟོན་པ་ནི་ཀུན་རྟོག་ཅེས་བྱ་བ་ལ་སོགས་པ་སྨོས་ཏེ། དེའང་དང་པོ་ཤླཽ་ཀ་གཅིག་གིས་འཁོར་བའི་མཚན་ཉིད་བསྟན་ཏོ། ། རང་བཞིན་འོད་གསལ་ཞེས་ཤླཽ་ཀ་གཅིག་གིས་མྱ་ངན་ལས་འདས་པའི་མཚན་ཉིད་བསྟན་ཏོ། ། དེ་ནས་སྡུག་བསྔལ་ཕུང་པོ་ཞེས་ཤླཽ་ཀ་གཅིག་གིས་གཉིས་ཀའི་གཞི་ཡིན་པར་དོན་བསྡུས་ནས་བསྟན་ཏོ། ། སྡུག་བསྔལ་མ་ལུས་ཟད་པར་འདོད་པ་དང༌། ཞེས་ཤླཽ་ཀ་གཅིག་གིས་གཉི་གའི་གཞི་ཡིན་པའི་ཕྱིར་སྒོམས་པར་རྗེས་སུ་གདམས་པ་དངོས་བསྒོམ་པའི་ཚུལ་དང་བཅས་པ་བསྟན་ཏོ། ། མ་བསྒོམས་ན་དངོས་པོ་ལ་གནས་ཤིང་དེ་ལྟར་ཤེས་པ་ཙམ་གྱིས་ཀྱང་མི་ཕན་ཏེ། བཟང་མོ་ཁྱོད་དངོས་ཤེས་གྱུར་ནས། ། གང་གིས་མ་བསྒོམས་དེ་ལ་ཡང༌། །
གྲོགས་མོས་ལག་པ་བརྡབས་ཏེ་སོང༌། ། ཞེས་སྤྲིང་ཡིག་ལས་བཤད་པ་ལྟ་བུའོ། ། ཚིག་གི་དོན་རྟོགས་པར་སླའོ། ། དོན་བཞི་པ་འབྲས་བུ་སྤངས་པ་དང་ཡེ་ཤེས་ཐོབ་པའི་རྒྱུ་ཡིན་པའི་ཕྱིར་སྒོམས་པར་གདམས་པ་ནི། ཇི་སྲིད་ཅེས་བྱ་བ་ལ་སོགས་པ་སྟེ། ཇི་སྲིད་དུ་རྣམ་པར་རྟོག་པས་ཡིད་བསྒྲིབས་པ་དེ་སྲིད་དུ་སྡུག་བསྔལ་མཐའ་ཡས་ཏེ་འཁོར་བར་འགྱུར་ཞེས་བྱའོ། ། དེ་མི་རྟོག་པའི་ཏིང་ངེ་འཛིན་གྱིས་ཇི་སྲིད་དུ་དེ་ནི་སྟེ་རྣམ་པར་རྟོག་པ་དེ་བྲལ་བ་ནི་མྱ་ངན་ལས་འདས་པ་ཞེས་བྱ་སྟེ། རྣམ་རྟོག་ལས་གཞན་འཁོར་བ་ཞེས། ། བྱ་བ་འགའ་ཡང་ཡོད་མིན་པ། ། དེ་ཕྱིར་རྣམ་རྟོག་བྲལ་གྱུར་པས། །
ཁྱོད་ཉིད་གཅིག་པུ་མྱ་ངན་འདས། ། ཞེས་གསུངས་པ་སྟེ། དེ་ནི་སྤངས་པ་ཕུན་སུམ་ཚོགས་པའོ། ། དེ་ལྟར་སྤངས་པ་ཐོབ་པ་དེ་སྲིད་དུ་དེ་དང་ཐ་དད་མིན་ཏེ་སྤངས་པ་དང་ཡེ་ཤེས་དབྱེར་མེད་པ་ཐོབ་པའོ། ། སྤངས་པ་དང་བཅས་པའི་ཡེ་ཤེས་དེ་ནི་བདེ་བ་རྒྱ་ཆེན་ཏེ་རྣམ་པར་ཐར་པ་ཅན་གྱི་བདེ་བ་ཞེས་བྱ་སྟེ། བག་ཆགས་བྲལ་བ་བདེ་བ་ཉིད། ། བདེ་བ་སེམས་ནི་ཞི་བ་སྟེ། ། སེམས་ཞི་བས་ནི་རྨོངས་མི་འགྱུར། ། རྨོངས་མེད་དེ་ཉིད་རྟོགས་པའོ། ། ཞེས་སོ། །
དེ་ཉིད་ནི་སྲིད་ཞི་མཉམ་པའོ། ། དེའི་གོང་དུ་བགྲོད་པར་བྱར་མེད་པས་ཀུན་གྱི་མཐར་ཐུག་པའོ། ། དམ་པ་རྣམས་ཀྱིས་བསྟན་པར་བྱ་བས་ན་འཕགས་པ་དགྱེས་པའོ། ། དེས་ན་རྟོག་པ་དེ་ཟད་ན་རང་གི་བྱ་བ་སྟེ། སོ་སོ་རང་གི་རིག་པའི་ཆོས་ཉིད་དེ་རྒྱས་པ་སྟེ། ཤིན་ཏུ་རྒྱས་ཤིང་གསལ་བར་འགྱུར་ལ། དེས་འགྲོ་བ་ཐམས་ཅད་ཀྱང་ལྟ་སྟེ། དེ་ལྟར་མཐོང་བར་འགྱུར་ཞེས་བྱ་བའི་དོན་ཏོ། ། དེ་ལྟར་ཞེས་བྱ་བ་ལ་སོགས་པ་གཞུང་བསྡུ་བའི་སྒོ་ནས་བསྒོམ་པའི་ཚུལ་རྗེས་སུ་གདམས་པ་དང་བཅས་པ་སྟོན་ཏོ། ། དེ་ལ་དེ་ལྟར་ཞེས་བྱ་བ་ནི་སྔར་བསྟན་པའི་ཚུལ་གྱིས་ཏེ་སྟོང་པ་དང་སྙིང་རྗེ་གཉིས་སུ་མེད་པའི་ལམ་ཡང་རྟོགས།
དེ་བསྒོམ་པར་བྱ་བར་ཡང་རྟོགས་ཤིང་ཁོང་དུ་ཆུད་པ་དེ་ལྟར་རོ། ། དེ་ལྟ་བུ་དེ་ཉམས་སུ་བླང་བར་འདོད་པ་ནི་དེ་ཁོ་ན་ཉིད་ཀྱི་རྣལ་འབྱོར་པའོ། ། རྣལ་འབྱོར་གྱིས་ངེས་པ་བྱས་པ་ནི། ད་ནི་བདག་གིས་འདི་ལས་མི་འགྱུར་བར་བྱའོ། ། ཞེས་ངེས་པའོ། ། བཀའི་གནང་བ་ནི་དེ་ལྟ་བུའི་རྣལ་འབྱོར་བས། བླ་མ་ལ་བདག་གིས་ནི་འདི་ལྟ་བུའི་རྟོགས་པ་ཐོབ་པས། ད་ནི་བདག་གིས་ཇི་ལྟར་སྤྱད་ཅིང་བསྒྲུབ་པར་བགྱི་ཞེས་ཞུས་པ་ན། བླ་མས་དེ་ལ་གནང་བ་བྱིན་པ་སྟེ། ཡེ་ཤེས་གྲུབ་པ་ལས།
ད་ནི་བློ་གྲོས་ཆེན་པོ་ཁྱོད། ། སངས་རྒྱས་ཀུན་དང་སྐུ་གཅིག་སྟེ། ། ད་ནི་ཁྱོད་ཀྱིས་ཆོས་རྣམས་ལ། ། སོམ་ཉི་དག་ནི་མི་བྱའོ། ། ཞེས་བྱ་བ་ལ་སོགས་པ་གསུངས་པ་ལྟ་བུ་སྟེ། འདི་ལས་མཆོག་ཏུ་གྱུར་པ་གཞན་མེད་པས་འདི་ཉིད་ཁོ་ན་སྒྲུབས་ཤིག་ཅེས་གནང་བའོ། ། རང་གི་དམ་ཚིག་ནི་རང་དང་རྗེས་སུ་འཚམ་པ་སྟེ། དེ་ཁོ་ན་ཉིད་དང་མི་འགལ་ཞིང༌། རྗེས་སུ་འཚམ་པའི་དམ་ཚིག་ཤ་ལྔ་བདུད་རྩི་ལྔ་བཟའ་བ་དང༌། བསྲུང་བ་བཅུ་བཞི་ལ་སོགས་པ་དང༌།
དེ་ཁོ་ན་ཉིད་དང་འགལ་བ་ལུས་ཀྱི་བྱ་བ་ལ་སོགས་པ་བསྲུང་བའི་དམ་ཚིག་ལ་གནས་པའོ། ། དེས་སྒོམ་པར་བྱེད་ན་ནི་གོང་དུ་བརྗོད་པའི་ཚུལ་གྱིས་ཉམས་སུ་ལེན་པའི་ཚེའོ། ། དེས་ཅི་ཞིག་སྤང་བར་བྱ་ཅི་ཞིག་བསྟེན་པར་བྱ་སྙམ་པ་ལ་ལག་པའི་ཕྱག་རྒྱ་དང་ཞེས་བྱ་བ་ལ་སོགས་པ་གསུངས་ཏེ། འདིས་ཅི་ཞིག་བྱ་ཞེས་སྦྱར་ཏེ། དོན་མེད་པས་མི་བྱ་ཞེས་བྱ་བའི་དོན་ཏོ། ། འོ་ན་བཅོམ་ལྡན་འདས་ཀྱིས་དེ་དག་གསུངས་པ་ཡིན་ན། ཅིའི་ཕྱིར་སྤང་སྙམ་པ་ལ། བཅོམ་ལྡན་འདས་ཀྱིས་ནི་དགོས་པ་རྣམ་པ་གསུམ་གྱི་ཕྱིར་གསུངས་ཏེ། བློ་གྲོས་དམན་པ་ཐུན་མོང་གི་དངོས་གྲུབ་ལ་གཟུད་པའི་ཕྱིར་གསུངས། ལས་དང་པོ་པ་དེ་ཁོ་ན་ཉིད་ལ་དྲང་བའི་ཕྱིར་གསུངས།
དེ་ཁོ་ན་ཉིད་རྟོགས་པ་རྣམས་ལ་གཞན་རྗེས་འཛིན་གྱི་སྤྱོད་པའི་ཕྱིར་དེ་ཉིད་ཀྱི་གྲོགས་སུ་གསུངས་པ་ལས། འདིར་དང་པོ་གཉིས་ཀྱི་སྒོ་ནས་སྤང་བར་བྱ་སྟེ། བདག་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་འདོད་པ་ཡིན་ན། ཐུན་མོང་གི་དངོས་གྲུབ་ཀྱིས་ནི་འཆིང་བའི་རྒྱུ་ཉིད་ཡིན་ཏེ། དེས་ན་མུ་སྟེགས་དང་ཐུན་མོང་བའི་དངོས་གྲུབ་སྐྱེད་པའི་དམ་ཚིག་ཡིན་ནོ། ། ཞེས་བྱ་བ་འདིས་ཅི་ཞིག་བྱ། ཡང་ལས་དང་པོ་པ་དེ་ཁོ་ན་ཉིད་མ་རྟོགས་པ་རྣམས་ལ་འདི་དགོས་ཀྱི། དེ་ཁོ་ན་ཉིད་ནི་སྤྲོས་པ་ཐམས་ཅད་དང་བྲལ་བ་ཡིན་ལ། འདི་དག་ནི་སྤྲོས་པ་དང་བཅས་པ་ཡིན་པས་སྤང་བར་བྱ་སྟེ། དཔལ་གསང་བ་འདུས་པ་ལས།
དགེ་བ་བཅུ་ཡི་ལས་ཀྱི་ལམ། ། བྱེད་པ་ཡེ་ཤེས་སྤངས་པའོ། ། ཞེས་གསུངས་པ་ལྟ་བུའོ། ། ཡང་དེ་ཁོ་ན་ཉིད་རྟོགས་པས་འདི་དག་ཐམས་ཅད་དོར་བར་བྱ་བ་ཉིད་ཡིན་ཏེ། དཔེར་ན་ཆུ་བརྒལ་བ་ན་གཟིངས་ལ་འཇུག་ནས་ཕ་རོལ་ཏུ་སོན་ནས་འདོར་བ་ཡིན་ནོ། ། ཡང་དེ་ཁོ་ན་ཉིད་རྟོགས་པ་རྣམས་ལ་ལམ་གྱི་གྲོགས་སུ་འགྱུར་ན་བསྟེན་པར་བྱ་བ་ཉིད་ཡིན་ཏེ། བདག་བྱིན་བརླབ་པ་ལས། ལྟ་བ་ཐམས་ཅད་སྤང་བ་ཡི། ། བདག་བྱིན་བརླབ་པ་འདི་ཐོབ་ནས། ། ལས་རྣམས་ཐམས་ཅད་བྱ་བའམ། །
ཇི་ལྟར་འདོད་པ་བཞིན་དུ་རྒྱུ། ། མཆོད་རྟེན་ལས་ནི་མི་བྱ་ཞིང༌། ། གླེགས་བམ་བཀླག་པར་མི་བྱ་སྟེ། ། བདག་བྱིན་བརླབ་པའི་རིམ་ཉིད་ཀྱིས། ། བྱ་བ་དང་ནི་བཀླག་པའང་བྱ། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། གལ་ཏེ་ལམ་རྣམས་རིམ་གྱིས་སློབ་པར་བྱེད་པ་མ་ཡིན་ནམ། རིམ་གྱིས་སློབ་ན་ཕྱག་རྒྱ་མི་བཅིང་བ་ལ་སོགས་པ་འདི་ཐོག་མར་བཤད་ནས། དེའི་འོག་ཏུ་བསྐྱེད་པའི་རིམ་པ་བསྟན་ན་གོ་རིམ་མ་འཁྲུགས་སམ་སྙམ་ན། མ་འཁྲུགས་ཏེ།
གང་ཟག་བློ་དམན་པ། དམན་པའི་དངོས་གྲུབ་འདོད་པ་རྣམས་ལ་རྒྱུད་མཐའ་དག་བཤད་པ་མ་ཡིན་ཏེ། སློབ་དཔོན་གྱིས་དེ་དང་རྗེས་སུ་འཚམ་པའི་སྒྲུབ་པའི་ཐབས་ཙམ་ཞིག་སྟོན་པ་ཡིན་ནོ། ། རྒྱུད་འདི་ནི་མཆོག་འདོད་པའི་གང་ཟག་ལ་སྟོན་པས། དེས་ནི་ཐོག་མར་རྟོགས་པའི་ལྟ་བ་བྱང་ཆུབ་ཀྱི་སེམས་བསྟན་པས། ལམ་ཐམས་ཅད་དེའི་ཡན་ལག་ཏུ་བྱེད་དེ། དེ་ལྟར་དངོས་པོ་ལ་མངོན་པར་ཞེན་པའི་སྒོ་ནས་སྤང༌། མཆོག་ཏུ་འཛིན་པའི་སྒོ་ནས་སྤང༌། དེ་ཁོ་ན་ཉིད་ཀྱི་རྟོགས་པའི་འགལ་རྐྱེན་དུ་འགྲོ་བའི་སྒོ་ནས་སྤངས་པས། འོག་ནས་ཀྱི་བཟླས་པ་དང༌།
ཕྱག་རྒྱ་ལ་སོགས་པ་ཐམས་ཅད་ཀྱང་ཞེན་པའི་སྒོ་ནས་མི་བྱ་ཞེས་བྱའོ། ། ཡང་ལམ་གྱི་ཡན་ལག་གི་ཚུལ་གྱི་བྱ་བ་ཞེས་ཐུན་མོང་གི་དངོས་གྲུབ་སྐྱེད་པའི་ཞེས་པ་ཤུགས་ལ་བསྟན་པས་ན་འདི་ཐོག་མར་བསྟན་པ་ལེགས་པ་ཡིན་ནོ། ། དེ་ལྟར་ན་མཚན་མ་དང་ཞེན་པ་དང་བཅས་པ་རྣམས་སྤང་བར་བྱ་བ་ཡིན་ན་གང་བྱ་ཞེ་ན། སངས་རྒྱས་ཀྱི་མཚོན་བྱེད་ཅེས་སྦྱར་ཏེ་ཆོས་ཀྱི་སྐུ་དང་བསམ་གྱིས་མི་ཁྱབ་ཆ་འདྲའོ། ། དེ་ནི་བྱིན་གྱིས་བརླབ་པ་སྟེ་བདག་བྱིན་གྱིས་བརླབ་པའོ། ། དེ་ཉིད་ནི་རང་གི་ལྷའི་རྣལ་འབྱོར་ཏེ། བྱང་ཆུབ་སེམས་ནི་རབ་རྟོགས་ན། ། དེ་ལ་རྣལ་འབྱོར་ལྷར་འགྱུར་རོ། ། ཞེས་གསུངས་སོ། ། དེ་ལྟ་བུས་མཚོན་ཏེ་རྟོགས་ན་གནས་གསུམ་པ་ནམ་མཁའ་ལྟ་བུར་འགྱུར་རོ། །
ལྷག་མ་ནི་གོ་སླའོ། ། དེ་ལྟར་ཟུང་འཇུག་བསམ་མི་ཁྱབ་ཀྱི་དོན་བསྒོམ་པ་དེ་ཉིད་ཀྱང་རྟོགས་པ་མ་སྐྱེས་པ་སྐྱེད་ཅིང་བོགས་འབྱིན། སྐྱེས་པ་བརྟན་པར་བྱ་བའི་ཕྱིར་ལམ་དཀྱིལ་འཁོར་གྱི་འཁོར་ལོ་དང་འབྲེལ་བའི་སྤྱོད་པའི་སྒོ་ནས་བསྒྲུབ་པར་བསྟན་པའི་ཕྱིར་རིའི་རྩེ་མོ་དང་ཞེས་བྱ་བ་ལ་སོགས་པ་སྨོས་སོ། ། འདི་ལ་བཅུ་གཉིས་ཏེ། གནས་ཀྱི་ཁྱད་པར་དང༌། བསམ་པ་དང༌། བསྟེན་པར་རྗེས་སུ་གདམས་པའམ་བསྟེན་ཚུལ་དང༌། གང་ཞིག་བསྟེན་པའི་ཡུལ་དང༌། ཚུལ་ཇི་ལྟར་བསྟེན་པ་དང༌། བསྟེན་པའི་དུས་དང༌།
བསྟེན་པའི་འཐད་པ་མདོར་བསྡུ་བ་དང༌། དངོས་སུ་བསྟེན་པ་དང༌། མི་བསྟེན་པའི་གནས་སྐབས་ཀྱི་བྱེ་བྲག་དང༌། གཞན་པ་བསྟེན་པའི་ཚུལ་དུས་ལས་འདས་པའི་ཉེས་པ་དང༌། ཉེས་པ་བྱུང་བ་ཕྱིར་བཅོས་པའི་ཐབས་དང༌། དོན་བསྡུ་བའོ། ། དང་པོ་ནི་རིའི་རྩེ་མོ་དང་ཞེས་བྱ་བ་ལ་སོགས་པ་སྟེ་གོ་སླའོ། ། གཉིས་པ་ནི། སྔགས་ཤེས་པ་སྤྲོས་པ་དང་ལྡན་པས་སྒོམ་པར་བྱེད་དེ་ཞེས་བྱ་སྟེ། རིམ་པ་གཉིས་ཀྱི་ཐབས་ཤེས་ཤིང་མཆོག་གི་དངོས་གྲུབ་ལ་སྤྲོ་བ་སྟེ་སྔར་བསྟན་ཏོ། །
དེས་བསྒོམ་ཞེས་བྱའོ། ། གསུམ་པ་ནི་ཐབས་དང་ཤེས་རབ་ཞེས་བྱ་བ་ལ་སོགས་པ་སྟེ། དགག་ཕྱོགས་ཀྱི་སྒོ་ནས་བསྟན་པའོ། ། དེའི་ཕྱིར་ཞེས་བྱ་བ་ལ་སོགས་པས་ནི་སྒྲུབ་ཕྱོགས་ཀྱི་སྒོ་ནས་བསྟན་ཏོ། ། ཕྱག་རྒྱ་རེ་རེ་དང་ཞེས་བྱ་བ་ལ་སོགས་པས་ནི་དགག་ཕྱོགས་ཀྱི་སྒོ་ནས་བསྟན་པ་སྟེ། དེ་ལྟར་ན་ཕྱག་རྒྱའི་རྣལ་འབྱོར་སྒོམས་ཤིག་ཅེས་རྗེས་སུ་གདམས་པའོ། ། བཞི་པ་ནི། དེ་ཕྱིར་ཞེས་བྱ་བ་ལ་སོགས་པ་སྟེ། གཏི་མུག་ནི་སྦྱང་གཞི་གཏི་མུག་སྦྱངས་པ་ལས་བྱུང་བ་རྣམ་པར་སྣང་མཛད་ཡིན་ལ། དེའི་སྒྲུབ་པ་པོས་ནི་དམ་ཚིག་གི་ཕྱག་རྒྱ་སྟེ་སྤྱན་ཡིན་ལ།
དེའི་རིགས་བྲམ་ཟེ་མོ་སྤྱན་དུ་བསྐྱེད་པ་བསྟེན་ཞེས་བྱའོ། ། དེ་བཞིན་དུ་ཤེས་པར་བྱ་སྟེ། ཕྱག་རྒྱ་བཞི་དང་ལྷ་མོ་བཞི་སྦྱར་བ་ནི་དང་པོ་དངོས་སུ་བསྟན་ཏོ། ། ལྔ་པ་བསྟེན་པའི་ཚུལ་ནི། དེ་ལ་གཉི་གའང་ཞེས་བྱ་བ་ལ་སོགས་པ་སྟེ། སྤྱིར་འདུ་ཤེས་གསུམ་དང་ལྡན་པར་བྱས་པས། ཉེས་པས་མི་གོས་ཤིང་དེ་ཁོ་ན་ཉིད་མཚོན་པར་བྱེད་དོ། ། དེ་ལ་ལྷའི་འདུ་ཤེས་ནི་ལྷའི་གཟུགས་སུ་བསམ་ཞེས་པས་སོ། ། དེའི་ཤུགས་ལ་སྔགས་ཀྱི་འདུ་ཤེས་མཁའ་གསང་བྱིན་གྱིས་བརླབ་པ་ཤེས་པར་བྱའོ། ། ཆོས་ཀྱི་འདུ་ཤེས་ནི་གཏི་མུག་ཅེས་བྱ་བ་ལ་སོགས་པ་སྟེ།
བདག་སྦྱང་གཞི་གཏི་མུག་དག་པར་བྱ་བའི་ཕྱིར་རྣམ་པར་སྣང་མཛད་ཀྱི་རྣལ་འབྱོར་དང་དམ་ཚིག་གི་ཕྱག་རྒྱ་སྦྱོར་བ་འདི་ལ་བརྟེན་ཏེ། ཞི་བ་རྣམ་པར་སྣང་མཛད་ཀྱི་དངོས་གྲུབ། མེ་ལོང་ལྟ་བུའི་ཡེ་ཤེས་ཐོབ་པར་བྱའོ་སྙམ་པ་ནི་ཆོས་ཀྱི་འདུ་ཤེས་སོ། ། དེ་བཞིན་དུ་ཁྲོ་བོ་ལ་སོགས་པ་ལའང་ཤེས་པར་བྱའོ། ། དེའི་དོན་དུ་རབ་ཏུ་བྱེད་པ་ལྔ་པོ་ཞེས་བྱ་བ་ལ། ལས་ཀྱི་ཕྱག་རྒྱ་ལ་ཡོན་ཏན་དང་ཕྲིན་ལས་ཀྱི་དབྱེ་བས་ལྔའོ། ། དེ་ལྟར་འདུ་ཤེས་གསུམ་མོ། ། སྤྱིར་ལས་ཀྱི་ཕྱག་རྒྱ་ལ་ཆོས་རྣམ་པ་ལྔར་བླ་མའི་གསུང་གིས་འཆད་པར་འགྱུར་རོ། ། དྲུག་པ་དུས་ནས་སྔ་དྲོ་དང་ཞེས་བྱ་བ་ལ་སོགས་པའོ། ། བདུན་པ་ནི་མཉམ་པར་སྦྱོར་བ་ཞེས་བྱའོ། །
བརྒྱད་པ་གནས་སྐབས་ཀྱི་བྱེ་བྲག་ནི། བསྟན་པ་ལ་ཞེས་བྱ་བ་ལ་སོགས་པ་སྟེ། དེ་ལྟ་བུའི་ཕྱག་རྒྱའི་རྣལ་འབྱོར་དེའང་རྣལ་འབྱོར་པ་བདག་ཉིད་ཀུན་ནས་དཀྲིས་པ་ཤས་ཆེ་བ་དང༌། ལང་ཚོ་རྒྱས་ཤིང་སྤྲོས་པ་དང་བཅས་པ་དང༌། དབེན་པའི་གནས་སྐྱེ་བོ་མི་མོས་པ་མེད་པར་ནི་དངོས་སུ་བསྟེན་པར་བྱའི། བསྟན་པ་ལ་སྨོད་པ་ལ་སོགས་པའི་གནས་དང༌། འདོད་པ་ཤས་ཆུང་བ་དང༌། ལང་ཚོ་རྒུད་པ་ལ་སོགས་པས་ནི་ཤིན་ཏུ་སྤྲོས་པ་མེད་པས་ཡེ་ཤེས་ཀྱི་ཕྱག་རྒྱ་བསྟེན་ཞེས་བྱ་བའི་དོན་ཏོ། ། དགུ་པ་ནི། ཤེས་རབ་དངོས་སུ་མ་རྙེད་ན་ཞེས་བྱ་བ་ལ་སོགས་པ་སྟེ།
རིགས་དང་མཐུན་པའམ་ལོ་གྲངས་དང་མཐུན་པ་མ་རྙེད་ནའོ། ། བྱོལ་སོང་ནི་ཏིརྻ་ག་ཏེ་དེ་ནི་ལོགས་མ་ཞེས་བྱ་བར་འགྲོ་བ་ལས་རིགས་གཞན་པའམ། ལང་ཚོ་གཞན་པའང་བསྟེན་ཞེས་བྱ་བའོ། ། ཡང་ན་མིའི་བུ་མོ་མ་རྙེད་ནའོ། ། བྱོལ་སོང་ནི་ཏིརྻ་ག་མི་ལས་ལོགས་མ་སྟེ། ལྕགས་ཀྱུ་ཞགས་པ་ལ་སོགས་པས། ལྷའི་བུ་མོ་ལ་སོགས་པའང་བཀུག་ལ་བསྟེན་ཞེས་བྱའོ། ། འདི་ལ་བླ་མ་ཁ་ཅིག་ན་རེ། དམ་ཚིག་མི་ཉམས་པའི་དོན་དུ་བྱོལ་སོང་གི་ཉེར་གནས་ལ་ལོ་གཅིག་ལ་སྲིན་ལག་རེག་པ་ཙམ་བྱ་བ་ཡིན་ནོ་ཞེས་ཀྱང་གསུང་ངོ༌། ། བཅུ་པ་དུས་ལས་འདས་པའི་ཉེས་པ་ནི།
དེ་ལྟར་གང་ཞིག་ཅེས་བྱ་བ་ལ་སོགས་པའོ། ། བཅུ་གཅིག་པ་ཉམས་པ་ཕྱིར་བཅོས་པའི་ཐབས་ནི། བྱང་ཆུབ་སེམས་དཔའི་ཞེས་བྱ་བ་ལ་སོགས་པ་སྟེ། སྡོམ་པ་གསུམ་ལ་གནས་པར་བྱ། ། ཞེས་བྱ་བའི་དོན་ཏེ། གསུམ་ལ་སྐྱབས་འགྲོ་ནས་བརྩམས་ཏེ། ། བྱང་ཆུབ་སེམས་སོགས་སྡོམ་པ་ནི། ། ཞེས་གསུངས་པ་ལྟ་བུའོ། ། བཅུ་གཉིས་པ་དོན་བསྡུས་ཏེ་བསྟན་པ་ནི། གསང་བའི་ཉེ་བའི་རྫས་དང་ཞེས་བྱ་བ་ལ་སོགས་པའོ། །
ཐབས་དང་ཤེས་རབ་ཀྱི་དོན་བསྒོམ་པ་ནི། དམིགས་མེད་སྟོང་ཉིད་སྙིང་རྗེ་ཟུང་འཇུག་གི་དོན་དང༌། དཀྱིལ་འཁོར་འཁོར་ལོ་གཉི་ག་ཐབས་ཤེས་རབ་ཀྱི་དོན་ཏོ། ། གཉིས་པ་ལས་རབ་བྱེད་གཉིས་པའི་བཤད་པའོ།། །། དེ་ལྟར་རབ་ཏུ་བྱེད་པ་གཉིས་པས་དེ་ཁོ་ན་ཉིད་ཀྱི་ལྟ་བ་རྟོགས་པར་བྱེད་པའི་ཐབས་དང་བཅས་པ་གཏན་ལ་ཕབ་པ་དེས་ཆོས་ཐམས་ཅད་དེ་ལྟ་བུ་ཡིན་ནོ། ། ཞེས་དེ་ཁོ་ན་ཉིད་ཀྱི་དོན་དེ་ལ་མོས་པར་བྱས་ནས། དེའི་རྗེས་ལ་བསྒོམ་པ་ཉམས་སུ་བླང་བའི་རིམ་པ་བསྐྱེད་རིམ་ལ་གཉིས། ཐོག་མར་རྫོགས་པའི་རིམ་པའི་རྟེན་ཡིན་པས་བསྐྱེད་པའི་རིམ་པ་བསྒོམ་པ་དངོས་བསྟན་པ་དང༌། གྲོགས་དམ་ཚིག་གོ ། དང་པོ་ནི་དེ་ནས་འཁོར་ལོ་ཐམས་ཅད་ཀྱི། །
ཞེས་བྱ་བ་ལ་སོགས་པ་གསུངས་སོ། ། དེ་ལྟ་རབ་ཏུ་བྱེད་པ་གསུམ་པ་འདི་ནས་བརྩམས་ནས། བརྟག་པ་གསུམ་པ་རྫོགས་ཀྱི་བར་རབ་ཏུ་བྱེད་པ་དྲུག་གིས་བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱིའི་དོན་ཡིན་ལ། རྗོད་བྱེད་ཀྱི་སྒྲ་ནི་གསུམ་ཀས་ཀྱང་འཆད་པར་བྱེད་དོ། ། མངོན་པར་རྟོགས་པ་ནི་ལས་རྒྱས་པའི་ལྷ་མོ་གསུམ་དང༌། རིགས་བཞི་དང་ཡུམ་བཞི་རྐྱང་པའི་སྒྲུབ་ཐབས་ཏེ། བཅུ་གཅིག་པོ་མ་གཏོགས་པ་རྣམས་ནི་མཆོག་སྒྲུབ་པའི་མངོན་པར་རྟོགས་པ་ལས། རྫོགས་པའི་རིམ་པའི་རྟེན་ཡིན་པས། བསྐྱེད་པའི་རིམ་པ་བསྒོམ་པ་མིན་ལ། ལྷའི་རྣལ་འབྱོར་བཅུ་གཅིག་པོ་ནི་ལས་ཀྱི་ཚོགས་དང་འབྲེལ་བའི་ལྷའོ། །
སློབ་དཔོན་སྦྱང་དཀའ་ཟླ་བའི་བཞེད་ཀྱིས་ནི་ཧེ་རུ་ཀ་གསུམ་པོའང་ལས་དང་པོ་པའི་བསྒོམ་པ་ཙམ་ཡིན་ནོ་ཞེས་གསུང་ངོ༌། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། འདིར་བསྐྱེད་པའི་རིམ་པ་སྤྱིའི་རྣམ་པར་གཞག་པ་དང༌། སྒྲུབ་པའི་ཐབས་སོ་སོར་བཤད་པ་གཉིས་ལས། སྤྱིའི་རྣམ་པར་གཞག་པ་ནི། བདེ་མཆོག་སྒྱུ་མའི་རྟོག་པ་བདུན་པ་དཀྱིལ་འཁོར་གྱི་རྟོག་པར་བཤད་པར་དམ་བཅའ་བ་དང༌། བསྒྲུབ་པའི་གནས་དང༌། ལྷ་ཇི་ལྟར་བསྒོམ་པའི་ཚུལ་རྣམས་ནི་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་ཡིན་ལ་དོན་དམ་པར་དབྱེར་མེད་ཀྱང༌། ཀུན་རྫོབ་ཏུ་སྒྲུབ་པའི་ཐབས་སྣ་ཚོགས་པ་མི་འགལ་ཞིང་སྟོང་པ་ཉིད་ལ་རིགས་ཀྱི་དབྱེ་བ་བསྟན་པ་ནི། དེར་མ་ཚང་བ་ཁ་བསྐང་བས་བཤད་པའི་རྒྱུད་ཡིན་ནོ། །
ཡང་རྣམ་པར་གཞག་པ་འདི་དག་གིས་རྡོ་རྗེ་ཐེག་པ་རྒྱུད་སྡེ་བཞི་ཀའམ། རྣལ་འབྱོར་བླ་ན་མེད་པའི་སྤྱི་ཙམ་གྱི་བསྐྱེད་པའི་རིམ་པའི་སྤྱིའི་རྣམ་པར་གཞག་པར་ཡང་འགྱུར་རོ། ། གནས་ལ་ལྷའི་གནས་དང་སྒྲུབ་པ་པོའི་གནས་གཉིས་སུ་གསལ་བར་བཤད། ལྷ་ལ་སྟོང་པ་ཉིད་གཅིག་ལས་རིགས་ཀྱི་དབྱེ་བ་སྣ་ཚོགས་དང༌། དེ་རྣམས་རིགས་ལྔར་བསྡུས་ཏེ་བཤད། ལྷའི་སྐྱེད་ཆོག་ལ་ཇི་ལྟར་བདེ་བར་བསྒྲུབ་པ་སྐྱེད་ཆོག་སྣ་ཚོགས་འགལ་བ་མེད་པར་བཤད་དོ། ། ཡང་འོག་ནས་ཧེ་རུ་ཀ་གསུམ་གྱི་སྐབས་སུ་བསྟན་པའི་བསྙེན་སྒྲུབ་བཞི་པོ་འདི། དཔལ་གསང་བ་འདུས་པའི་རྒྱུད་ཕྱི་མ་དང་བརྟག་པ་གཉིས་པར་ཆ་མཐུན་ཞིང༌། འདུས་པའི་ལེའུ་བཅུ་གཉིས་པར་མདོར་བསྡུས་ནས་བཤད་པའི་རྒྱུད་ཡིན་ཏེ། འདིས་ཀྱང་བསྐྱེད་པའི་རིམ་པ་སྤྱིའི་རྣམ་པར་གཞག་པར་འགྱུར་རོ། །
སྒྲུབ་པའི་ཐབས་སོ་སོ་ནི་རྒྱུད་གང་གི་བཤད་པའི་རྒྱུད་ཡིན་པ་ནི་སྐབས་སོ་སོ་ཉིད་དུ་བཤད་པར་བྱའོ། ། བསྡུས་པའི་དོན་ཏོ། ། གཞུང་གི་དོན་ལ་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། ། དེ་ལ་དེ་ནས་འཁོར་ལོ་ཐམས་ཅད་ཀྱི་ཞེས་བྱ་བ་ལ་སོགས་པ་ཤླཽ་ཀ་གཅིག་གིས་བཤད་པར་དམ་བཅའ་བ་སྟོན་ཏོ། ། དེ་ནས་ཞེས་བྱ་བ་ནི་དེ་ལྟར་དེ་ཁོ་ན་ཉིད་ཀྱི་རྟོགས་པའི་ལྟ་བའི་རྗེས་ལ་རྫོགས་པའི་རྟེན་བསྐྱེད་པའི་རིམ་པ་བསྒོམ་ཞེས་འབྲེལ་ཏོ། ། བསྐྱེད་པ་དེ་ཉིད་གང་ཞེ་ན་འཁོར་ལོ་ཐམས་ཅད་ཀྱི་ཞེས་སྨོས་ཏེ། རྟེན་དང་བརྟེན་པར་ཐམས་ཅད་དེ་མཆོག་སྒྲུབ་པའི་དཀྱིལ་འཁོར་བཅུ་གཉིས། ལས་རྒྱས་པའི་ལྷའི་རྣལ་འབྱོར་བཅུ་གཅིག་སྟེ།
ཉི་ཤུ་རྩ་གསུམ་སྟོན་པའོ། ། དེ་ལ་དཀྱིལ་འཁོར་བཅུ་གཉིས་ནི་ཧེ་རུ་ཀ་བཞི། དྲག་པོའི་གདན་ཅན་དང་ལྔ། བདག་མེད་མ་དང་དྲུག ཡེ་ཤེས་མཁའ་འགྲོ་མ་སྟེ་བདུན། བསྡུས་པའི་དཀྱིལ་འཁོར་དང་བརྒྱད། བསྡུས་པའི་དཀྱིལ་འཁོར་ལ་རིགས་བཞི་ཡུམ་བཞི་ལ་མོས་ན་གཙོ་བོ་འཕོ་བ་བཞི་སྟེ་བཅུ་གཉིས་སོ། ། ལས་རྒྱས་པའི་ལྷ་མོ་གསུམ་དང༌། རིགས་བཞི་ཡུམ་བཞི་རྐྱང་པར་བྱས་པའི་སྒྲུབ་ཐབས་བརྒྱད་ནི། རིག་པ་འཛིན་པའི་སྒྲུབ་ཐབས་ཡིན་ཏེ།
དེ་ལྟར་བཅུ་ནི་ཞར་ལས་བྱུང་བ་ཙམ་སྟེ་ལས་ཀྱི་ཚོགས་ཀྱི་ཁོངས་སུ་བསྡུའོ། ། དེ་ལྟར་ཉི་ཤུ་རྩ་གསུམ་ནི་འཁོར་ལོ་ཐམས་ཅད་དོ། ། སྤྱིར་རྒྱུད་འདི་ནས་འབྱུང་ཚད་ཀྱི་དབང་དུ་བྱས་ན་བརྟག་པ་བདུན་པ་ནས་ལས་ཚོགས་དང་འབྲེལ་བའི་རྣལ་འབྱོར་བཅུ་བདུན། ལྔ་པའི་གཉིས་པའི་རྫོགས་པ་དང་འབྲེལ་ལ། བརྒྱད་པའི་ཕྲེང་བ་དང་འབྲེལ་པ་སྟེ་བཅུ་དགུ་འབྱུང་ངོ༌། ། དེ་དག་དོན་དམ་པར་གྲུབ་པ་ཡིན་ནམ་ཞེ་ན། མ་ཡིན་ཏེ། རྣམ་པར་འཕྲུལ་པ་སྟེ་སྐྱེ་མེད་ལས་སྐྱེ་བའི་ཆོ་འཕྲུལ་དུ་འབྱུང་བ་སྤྲུལ་པའི་སྐུ་ཞེས་བྱ་བའི་དོན་ཏོ། ། དེ་ཉིད་གང་གི་རྣམ་པར་འཕྲུལ་པ་ཡིན་ཞེ་ན། དཔལ་ལྡན་རྡོ་རྗེ་སེམས་དཔའ་སོགས་ལྷའི་སྟེ།
རིགས་ལྔ་དང་དྲུག་ལས་བྱུང་ཞེས་པའོ། ། དེ་ལྟར་སྣ་ཚོགས་སུ་ཅིའི་ཕྱིར་སྤྲུལ་སྙམ་ན། ཐམས་ཅད་ལས་ནི་སྣ་ཚོགས་མཆོག་སྟེ་ཐ་མལ་གྱི་རྣམ་པར་རྟོག་པ་སྣ་ཚོགས་སྦྱང་བར་བྱ་བའི་ཕྱིར་དང༌། དངོས་གྲུབ་སྣ་ཚོགས་བསྒྲུབ་པར་བྱ་བའི་ཕྱིར། རྣམ་པར་འཕྲུལ་པ་སྣ་ཚོགས་བཤད་ཅེས་བྱ་བའི་དོན་ཏོ། ། དོན་དངོས་ལ་གཉིས་ཏེ། སྤྱིའི་རྣམ་པར་གཞག་པ་དང༌། སོ་སོའི་སྒྲུབ་པའི་ཐབས་སོ། ། དང་པོ་ལ་ལྔ་སྟེ། བསྒྲུབ་པའི་གནས་དང༌།
ཚུལ་ཇི་ལྟར་བསྒྲུབ་པ་དང༌། དོན་དམ་པར་མེད་ཀྱང་ཀུན་རྫོབ་ཏུ་མི་འགལ་བ་དང༌། སྒྲུབ་ཐབས་སྣ་ཚོགས་ཀྱི་དགོས་པ་དང༌། སྟོང་པ་ཉིད་ལ་རིགས་ཀྱི་དབྱེ་བའོ། ། དང་པོ་ནི་གསང་བ་ཞེས་བྱ་བ་ལ་སོགས་པ་ཤླཽ་ཀ་གཅིག་གིས་བསྒྲུབ་པའི་གནས་བསྟན་ཏོ། ། འདི་ལའང་དང་པོ་རྐང་པ་གཉིས་ཀྱིས་ལྷའི་གནས་བསྟན་ལ་རྐང་པ་ཕྱི་མ་གཉིས་ཀྱིས་སྒྲུབ་པ་པོའི་གནས་བསྟན་ཏོ། ། དེ་ལ་ལྷའི་གནས་ནི་གསང་བ་མཆོག་གི་དགྱེས་པ་སྟེ། སྔར་དང་པོའི་གསུམ་པར་བཤད་པ་བཞིན་ནོ། ། དེར་ལྷ་ཐམས་ཅད་ཀྱི་བདག་ཉིད་བསྒྲུབ་པའོ། ། སྒྲུབ་པ་པོའི་གནས་ནི་རྣམ་པར་བྲལ་དང་གནས་སུ་ཞེས་རྐང་པ་གཉིས་ཏེ།
སོ་སོའི་སྐྱེ་བོའི་འདུ་འཛིས་དབེན་པ་ནི་རྣམ་པར་བྲལ་བ་སྟེ། བསམ་གཏན་བསྒྲུབ་པ་ལ་འདི་བསྔགས་སོ། ། དང་ཞེས་བྱ་བ་ནི་འབྱེད་པ་སྟེ། བྲལ་བའི་གནས་ཞེས་མ་ཡིན་པའོ། ། གནས་སུའང་ཞེས་རང་གི་རྣལ་འབྱོར་གྱི་གནས་ཏེ་དེ་བཞིན་གཤེགས་པ་སོ་སོའི་བསྒྲུབ་པའི་གནས་རྡོ་རྗེ་གུར་དང་མཉམ་སྦྱོར་ལས་གསུངས་པ་ལྟ་བུའོ། ། རང་གི་ཚལ་ཞེས་བྱ་བ་ནི་བདག་གི་གནས་སོ། ། སོགས་གོང་དུ་བརྗོད་པའི་རིའི་རྩེ་མོའམ་ཞེས་བྱ་བ་ལ་སོགས་པ་རྣམས་སོ། ། གཉིས་པ་ནི་ཀུན་ལས་སྣ་ཚོགས་ཞེས་བྱ་བ་རྐང་པ་གསུམ་གྱིས་བསྒོམ་བྱའི་ལྷ་མདོར་བསྟན་ཏེ། དེའང་ཀུན་ལས་ཞེས་བྱ་བ་ནི་ཕྱོགས་ཀུན་ལའོ། ། སྣ་ཚོགས་པ་འདི་ནི་ཁ་དོག་སྣ་ཚོགས་པ་སྟེ།
རིགས་ལྔའོ། ། ཕྱག་རྒྱ་ནི་ལྷ་མོ་སྟེ་ཡུམ་དང་བཅས་པའོ། ། ཀུན་ལ་ནི་ལྷ་ཀུན་ལའོ། ། སྣ་ཚོགས་པ་ནི་བཞུགས་ཚུལ་ལོ། ། སྡོམ་པ་ནི་དེས་ཐ་མལ་གྱི་རྣམ་རྟོག་སྡོམ་པའོ། ། ཀུན་ལས་སྣ་ཚོགས་ནི་དེ་ལྟ་བུའི་ལྷ་རྣམས་ཀྱིས་སོ། ། བྱ་བ་ནི་དངོས་གྲུབ་གང་འདོད་པ་བསྒྲུབ་པའོ། ། ཇི་ལྟར་བདེ་བར་བསྒྲུབ་པར་བྱ་ཞེས་བྱ་བ་འདིས་ནི་ལྷ་རྣམས་ཀྱི་སྐྱེད་ཆོག་སྟོན་པར་བྱེད་དོ། ། དེའང་གོང་དུ་བརྗོད་པའི་ལྷའི་རྣལ་འབྱོར་བཞི་བཅུ་རྩ་གཉིས་པོ་ཐམས་ཅད་ཇི་ལྟར་བདེ་བ་སྟེ་སྒྲུབ་པ་པོའི་བློའི་འཇུག་པ་གང་བདེ་བས་བསྐྱེད་ཅེས་བྱ་བའི་དོན་ཏོ། ། དེའང་འདིར་བླ་མ་དམ་པའི་བཀའ་གདམས་གསུང་བ་ནི་སྤྱིར་སྒྲུབ་པའི་ཐབས་མཐའ་དག་ལ་དོན་གསུམ་གྱིས་བསྡུས་ཏེ།
སྔོན་དུ་འགྲོ་བའི་ཆོ་ག་དང༌། དངོས་གཞིའི་རྣལ་འབྱོར་དང༌། རྫོགས་པར་བྱེད་པའི་ལམ་གྱི་ཡན་ལག་གོ ། དེ་ལྟར་གསུམ་པོ་དེ་རེ་རེ་ལའང་རྒྱས་བསྡུས་ཀྱི་དབྱེ་བ་མང་དུ་ཤེས་པར་བྱའོ། ། དེ་ལ་སྔོན་དུ་འགྲོ་བ་ནི་གསུམ་སྟེ། བསོད་ནམས་ཀྱི་ཚོགས་བསགས་པ་དང༌། ཡེ་ཤེས་ཀྱི་ཚོགས་བསགས་པ་དང༌། བར་ཆད་ཞི་བར་བྱ་བའི་ཕྱིར་སྲུང་འཁོར་བསྒོམ་པའོ། ། དང་པོ་ལའང་རྒྱས་པའི་དབང་དུ་བྱས་ན་རྡོ་རྗེ་གུར་ལས་འབྱུང་བ་ལྟར། བླ་མ་རྡོ་རྗེ་རྣམ་མཆོད་ནས། །
བདུན་པོ་ཡོངས་སུ་དག་པར་བྱ། ། ཞེས་པ་དང༌། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་བསོ་བར་བྱ། ། ཞེས་འབྱུང་བ་ལྟར། དང་པོ་ཚོགས་ཀྱི་ཞིང་སྤྱན་དྲངས་ཏེ་ཕྱག་དང་མཆོད་པ་བྱ་བ། དེ་ནས་སྡིག་པ་བཤགས་པ་ལ་སོགས་པ་རྒྱུན་བཤགས་བྱ་བ། ཚད་མེད་པ་བཞི་བསྒོམ་པའོ། ། རིགས་བསྡུས་པ་ལ་ནི་ཁྱད་པར་དུ་བདུན་དག་པའི་ནང་དུ་སྡོམ་པ་བཟུང་བའང་གསུངས་པས་དེ་བཞིན་ནོ། ། དེ་ལྟར་བསོད་ནམས་ཀྱི་ཚོགས་བསགས་ནས།
ཡེ་ཤེས་ཀྱི་ཚོགས་སྟོང་པ་ཉིད་བསྒོམ་པ། དེ་ནས་སྲུང་བའི་འཁོར་ལོ་ལ་སྤྲོས་པའི་བྱེ་བྲག་གི་ཐུན་མོང་དང་ཐུན་མོང་མ་ཡིན་པ་གཉིས་སུ་ཤེས་པར་བྱའོ། ། དེ་ལྟར་ན་སྔོན་དུ་འགྲོ་བ་རྒྱས་པ་འདི་ནི་ལྷའི་རྣལ་འབྱོར་མཐའ་དག་གི་ཐུན་མོང་སྟེ། མཆོད་པ་ལ་སོགས་པ་ནང་གསེས་ཀྱི་དབྱེ་བ་མི་འདྲ་བ་ནི་སོ་སོ་ཉིད་དུ་ཁོང་དུ་ཆུད་པར་ནུས་སོ། ། སྔོན་དུ་འགྲོ་བ་འབྲིང་ནི་ཚོགས་གཉིས་བསགས་པ་ཙམ་ཡིན་ལ། བསྡུས་པ་ནི་བསོད་ནམས་ཀྱི་ཚོགས་ཐམས་ཅད་སྐྱབས་འགྲོ་སེམས་བསྐྱེད་ཙམ་མམ་ཚད་མེད་བཞིར་བསྡུས་ནས། དེ་ནས་ཡེ་ཤེས་ཀྱི་ཚོགས་བསྒོམ་པའོ། ། འབྲིང་བསྡུས་ཀྱི་ལུགས་འདི་ནི། མཆོག་སྒྲུབ་པའི་དཀྱིལ་འཁོར་ལ་གསུངས་པ་མེད་ལ། ལས་རྒྱས་པའི་ལྷའི་རྣལ་འབྱོར་ལ་གསུང་བ་ནི་བླ་མའི་མན་ངག་གོ །
དངོས་གཞིའི་མངོན་པར་རྟོགས་པ་ལའང་རྒྱས་བསྡུས་གསུམ་སྟེ། ཡན་ལག་ཡོངས་སུ་རྫོགས་པར་བྱ་བ་རྒྱས་པའི་དང་འབྲིང་དང་བསྡུས་པའི་ལུགས་སོ། ། དེ་ལ་ཡན་ལག་ཡོངས་སུ་རྫོགས་པའི་ལུགས་ཀྱང་རྒྱུད་སོ་སོའི་དགོངས་པས་མི་འདྲ་བ་གསུངས་ཏེ། ཏིང་ངེ་འཛིན་གསུམ་དུ་བསྡུ་བ་དང༌། བསྙེན་སྒྲུབ་བཞིར་བསྡུ་བ་དང༌། ཡན་ལག་དྲུག་ཏུ་བསྡུ་བའོ། ། དང་པོ་ནི། རྒྱུད་རྡོ་རྗེ་རྩེ་མོའི་དགོངས་པ་སྟེ། དང་པོ་སྦྱོར་བའི་ཏིང་འཛིན་མཆོག ། རྣལ་འབྱོར་པས་ནི་སྙོམས་འཇུག་བྱ། །
དེ་ནས་དཀྱིལ་འཁོར་རྒྱལ་པོ་མཆོག ། དེ་ནས་ཡང་ནི་ལས་རྒྱལ་པོ། ། ཞེས་གསུངས་ཏེ་སྐུ་གསུམ་ལམ་དུ་བྱ་བའི་ཕྱིར་ཏེ། དང་པོ་རྒྱུ་རྡོ་རྗེ་འཆང་བསྐྱེད་པ་ཡན་ཆད་ངོ་བོ་ཉིད་ཀྱི་སྐུ། གཉིས་པ་འཁོར་བསྐྱེད་པ་ཡེ་ཤེས་པ་གཞུག་པ་དབང་བསྐུར་བ་མཆོད་བསྟོད་བདུད་རྩི་ཡན་ཆད་ལོངས་སྐུ། གསུམ་པ་ཕྲ་བ་ཐིག་ལེ་ལ་སོགས་པའི་རྣལ་འབྱོར་ལ་བཞག་པ་ཡན་ཆད་སྤྲུལ་སྐུའོ། ། ཡང་ཡན་ལག་དྲུག་ནི་རྡོ་རྗེ་གུར་ཁོ་ནའི་སྟེ། སངས་རྒྱས་གནས་ནི་རྫོགས་པ་དང༌། ། ཀུན་ཏུ་བཟང་པོའི་རང་བཞིན་དང༌། ། དབང་བསྐུར་མཆོད་བསྟོད་བདུད་རྩི་སྟེ། །
རྣལ་འབྱོར་ཡན་ལག་དྲུག་ཏུ་འདོད། ། ཅེས་གསུངས་ཏེ། དེ་བཞིན་གཤེགས་པ་དྲུག་ལམ་དུ་བྱ་བའི་ཕྱིར་གཞལ་ཡས་ཁང་བསྐྱེད་པ་རྣམ་པར་སྣང་མཛད། དེ་ནས་རྗེས་ཆགས་རྡོ་རྗེ་སེམས་དཔའ་སྟེ། དམ་ཚིག་པ་བསྐྱེད་པ་ཡེ་ཤེས་པ་གཞུག་པ་སྐྱེ་མཆེད་བྱིན་གྱིས་བརླབ་པ་རྣམས་སོ། ། དབང་བསྐུར་བ་མི་བསྐྱོད་པ། མཆོད་པ་དོན་ཡོད་གྲུབ་པ། བསྟོད་པ་རིན་འབྱུང༌། བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་གོ ། དེ་ལྟར་ཚུལ་གཉིས་པོ་དེ་ནི་དཀྱིལ་འཁོར་གྱི་འཁོར་ལོ་ཁོ་ན་ལ་སྦྱར་བའི་དབང་དུ་བྱས་པ་ཡིན་གྱི་གཞན་གྱི་ནི་མ་ཡིན་ནོ། །
བསྐྱེད་པའི་རིམ་པ་མཐའ་དག་ལ་བསྙེན་སྒྲུབ་ཡན་ལག་བཞིར་བསྡུ་བ་ནི། གསང་བ་འདུས་པ་དང༌། བརྟག་པ་གཉིས་པའི་དགོངས་པ་སྟེ། འདུས་པའི་ལེའུ་བཅུ་གཉིས་པ་ལས། བསྙེན་པའི་དམ་ཚིག་སྦྱོར་བ་དང༌། ། ཉེ་བར་སྒྲུབ་པ་འབྱུང་བ་དང༌། ། སྒྲུབ་པའི་དོན་གྱི་དམ་ཚིག་དང༌། ། སྒྲུབ་པ་ཆེན་པོ་དག་དང་བཞི། ། ཞེས་པ་དང༌། བསྙེན་པའི་དམ་ཚིག་རབ་སྦྱོར་ལ། །
བྱང་ཆུབ་མཆོག་ནི་བསྒོམ་པར་བྱ། ། ཞེས་དམ་ཚིག་པ་བསྐྱེད་པའོ། ། ཉེ་བར་སྒྲུབ་པ་གྲུབ་མཆོག་ལ། ། རྡོ་རྗེ་སྐྱེ་མཆེད་རྣམ་པར་དཔྱད། ། ཅེས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པའོ། ། སྔགས་ཀྱི་བདག་པོ་སྒོམ་པ་ཡིས། ། སྒྲུབ་པའི་ཚེ་ན་བསྐུལ་བར་གསུངས། ། ཞེས་ཡེ་ཤེས་པ་གཞུག་པའོ། ། སྒྲུབ་པ་ཆེན་པོ་བྱེད་པའི་ཚེ། ། དབུ་རྒྱན་ལ་ནི་བདག་པོ་བསམ། །
ཞེས་དབང་བསྐུར་ཞིང་རྒྱས་གདབ་པའོ། ། མཆོད་པ་དང་བསྟོད་པ་དང༌། བདུད་རྩི་མྱང་བ་ལ་སོགས་པ་ནི་དེའི་ཡན་ལག་ཙམ་མོ། ། བརྟག་པ་གཉིས་པའང་དགོངས་པ་འདི་དང་མཐུན་ཏེ། དང་པོ་སྟོང་པའི་བྱང་ཆུབ་སྟེ། ། ཞེས་བྱ་བ་ལ་སོགས་པ་བཞི་གསུངས་སོ། ། བཞི་པོ་དེ་བསྙེན་སྒྲུབ་བཞི་ཡིན་པར་གང་ལས་ཤེས་ཤེ་ན། གསང་བ་འདུས་པའི་ལེའུ་བཅུ་གཉིས་པ་ལས། སྒྲུབ་པ་ཆེན་པོ་དག་དང་བཞི། ། རྡོ་རྗེའི་བྱེ་བྲག་ཤེས་བྱས་ལ། །
དེ་ནས་ལས་རྣམས་བསྒྲུབ་པར་བྱ། ། ཞེས་གསུངས་ན། རྒྱུད་ཕྱི་མ་ལས། ཐ་མལ་པ་ནི་རྡོ་རྗེ་བཞི། ། ཡེ་ཤེས་བདུད་རྩི་མཆོག་ཡིན་ནོ། ། དང་པོ་སྟོང་པའི་བྱང་ཆུབ་སྟེ། ། གཉིས་པ་ས་བོན་བསྡུ་བའོ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། རྡོ་རྗེ་རྣམ་བཞི་དེ་དག་གིས། །
ཐ་མལ་སྒྲུབ་པའི་བསྙེན་པ་བྱ། ། ཞེས་བཅུ་གཉིས་པར་རྡོ་རྗེ་བྱེ་བྲག་ཅེས་པ་དང༌། འདིར་རྡོ་རྗེ་བཞི་གསུངས་པ་མཐུན་པས་ཤེས་སོ། ། རྒྱུད་འདི་ལས་ཀྱང་ཡན་ལག་བཞི་གསུངས་པས་འདིས་བསྡུས་པར་དགོངས་སོ། ། རྡོ་རྗེ་གུར་ལས། དང་པོར་སྐྱེས་བུ་བསམ་ཞེས་བྱ་བའི་ཤུགས་ལ་ཏིང་ངེ་འཛིན་གསུམ་ཡང་བསྟན་ཏོ། ། དེ་ལ་སློབ་དཔོན་སོ་སོའི་དགོངས་པས་སོ་སོར་སྦྱར་ལུགས་བསམ་གྱིས་མི་ཁྱབ་པ་གསུངས་ཀྱང༌། འདིར་མཆོག་སྒྲུབ་པའི་དཀྱིལ་འཁོར་ལས། གུར་གྱི་རིགས་བསྡུས་པའི་སྒྲུབ་ཐབས་ལ་ནི་གསུམ་ཀ་སྦྱོར་ལ། འདིའི་བསྡུས་པའི་དཀྱིལ་འཁོར་ལ་ནི་ཏིང་ངེ་འཛིན་གསུམ་དང༌།
བསྙེན་སྒྲུབ་བཞི་སྦྱོར་ལ། ཧེ་རུ་ཀ་སོ་སོ་བ་དང༌། བདག་མེད་མ་ལ་ནི་ཡན་ལག་དྲུག་དང༌། བསྙེན་སྒྲུབ་ཡན་ལག་བཞིས་སྡུད་ལ། གཞན་དཀྱིལ་འཁོར་དང་རྐྱང་པ་ཐམས་ཅད་ལ་ནི་བསྙེན་སྒྲུབ་ཡན་ལག་བཞིས་སྡུད་པ་ཡིན་ནོ། ། རྒྱས་པའི་དབང་དུ་བྱས་པའོ། ། འབྲིང་དུ་བྱ་བ་ནི་ཏིང་ངེ་འཛིན་གསུམ་དང་ཡན་ལག་དྲུག་གིས་བསྡུ་བ་མེད་ལ། རྡོ་རྗེ་བཞིས་བཅིང་བ་ལ། རྡོ་རྗེ་བཞི་ཙམ་བྱས་ནས་མཆོད་བསྟོད་ལ་སོགས་པ་མི་བྱ་བར་བཟླས་བརྗོད་ལ་འཇུག་པའི་ལུགས་དང༌། ཡང་རྡོ་རྗེ་བཞི་ཉིད་ལ་ཡང་དབང་བསྐུར་མི་བྱ་བར་དབུ་རྒྱན་རང་ཆས་སུ་བྱེད་པའང་ཡོད་དེ།
དེ་ལྟར་ན་འབྲིང་གི་ལུགས་སོ། ། བསྡུ་ན་དམ་ཚིག་པ་བསྐྱེད་དེ་དབུ་རྒྱན་རང་ཆས་སུ་བྱས་ནས་བཟླས་པ་ལ་སོགས་པ་ལ་འཇུག་པའང་ཡོད་དོ། ། དེ་ལྟ་བུའི་དངོས་གཞི་ལ། དམ་ཚིག་པ་བསྐྱེད་པའི་ལྷ་རྣམས་སྐྱེད་ཆོག་ལ་ཚུལ་མི་འདྲ་བ་ལྔ་སྟེ། མངོན་བྱང་ལྔ་ལས་བསྐྱེད་པ་དང༌། རྡོ་རྗེ་ཆོ་ག་ཡན་ལག་གསུམ་མམ་བཞི་ལས་བསྐྱེད་པ་དང༌། སྙིང་པོ་ཚིག་ཙམ་ལས་བསྐྱེད་པ་དང༌། དབུགས་ཀྱི་སྤྲོ་བསྡུ་ལས་བསྐྱེད་པ་དང༌། འབྱིན་པའི་ཚུལ་གྱིས་བསྐྱེད་པའོ། ། དང་པོ་ལ་གཉིས་ཏེ།
མཉམ་པར་སྦྱོར་བའི་བྱང་ཆུབ་པ་དང༌། མི་མཉམ་པར་སྦྱོར་བའི་བྱང་ཆུབ་པའོ། ། དེ་ལ་མཉམ་པར་སྦྱོར་བའི་བྱང་ཆུབ་པའི་བསྐྱེད་པ་ནི། བསྡུས་པའི་དཀྱིལ་འཁོར་གྱི་གཙོ་བོ་དང་རྒྱུའི་རྡོ་རྗེ་འཆང་ངོ༌། ། མི་མཉམ་པར་སྦྱོར་བའི་བྱང་ཆུབ་པ་ནི་བདག་མེད་མའི་དཀྱིལ་འཁོར་དང་རིགས་སོ་སོ་བའོ། ། ཧེ་རུ་ཀ་གསུམ་ལ་ནི། མཉམ་པར་སྦྱོར་བའི་བྱང་ཆུབ་པ་ལྔ་དང༌། རྡོ་རྗེ་ཆོ་ག་གསུམ་དང༌། སྙིང་པོ་ཚིག་ཙམ་ལས་བསྐྱེད་པ་གསུམ་ཀ་འཇོག་གོ ། དྲག་པོའི་གདན་ཅན་གྱི་དཀྱིལ་འཁོར་ནི་སྙིང་པོ་ཚིག་ཙམ་ལས་བསྐྱེད་པ་ཁོ་ནའོ། །
དབུགས་དབྱུང་རྔུབ་ཀྱི་སྤྲོ་བསྡུ་ལས་བསྐྱེད་པ་ནི། ཡེ་ཤེས་མཁའ་འགྲོ་མའི་དཀྱིལ་འཁོར་རོ། ། ཡང་ཕྱག་གཉིས་པའི་འཁོར་གྱི་ལྷ་མོའང་ཡིན་ནོ། ། གསང་གནས་ནས་འབྱིན་པའི་ཚུལ་གྱིས་བསྐྱེད་པ་ནི་བསྡུས་པའི་དཀྱིལ་འཁོར་གྱི་འཁོར་དང༌། ཕྱག་བཞི་པ་དང༌། དྲུག་པ་དང༌། བཅུ་དྲུག་པའི་འཁོར་རྣམས་སོ། ། ལས་རྒྱས་པའི་ལྷའི་རྣལ་འབྱོར་ནི་ཉི་ཤུ་རྩ་བརྒྱད་པོ་ལ། རྡོ་རྗེ་བྷཻ་ར་ཝ་མ་གཏོགས་པ་གཞན་ཐམས་ཅད་སྙིང་པོ་ཚིག་ཙམ་ལས་བསྐྱེད་པར་གཞུང་དུ་གསལ་ཡང༌། བླ་མའི་མན་ངག་གིས་རྡོ་རྗེ་ཆོ་ག་ཡན་ལག་གསུམ་དང༌།
སྙིང་པོ་ཚིག་ཙམ་འདམ་ཀར་གསུངས་སོ། ། སྐྱེ་མཆེད་བྱིན་གྱིས་རློབ་པའི་ལྷ་ཐམས་ཅད་ནི་ཡི་གེ་ཙམ་ལས་བསྐྱེད་པའོ། ། སྐྱེད་ཆོག་དེ་རྣམས་ཀྱང་སྐྱེ་བ་བཞི་སྦྱོང་བར་བསྡུ་སྟེ། མངོན་བྱང་ལྔ་དྲོད་གཤེར་ལས་སྐྱེ་བ་དང༌། ཆོ་ག་གསུམ་སྒོང་སྐྱེས། དབུགས་དབྱུང་རྔུབ་དང་སྙིང་པོ་ཚིག་ཙམ་རྫུས་སྐྱེས། འབྱིན་པས་བསྐྱེད་པ་མངལ་སྐྱེས་ཞེས་བྱ་བ་ལྟར་བསྡུས་པ་ཡིན་ནོ། ། རྫོགས་པར་བྱེད་པ་ལམ་གྱི་ཡན་ལག་ལ་བཟླས་པ་དང༌། སྤྱོད་ལམ་དང༌། ཐུན་མཚམས་ཀྱི་བྱ་བ་དང༌།
ཁ་ཟས་དང༌། གཏོར་མ་དང༌། ཉལ་བ་དང༌། ལྡང་བའི་རྣལ་འབྱོར་ཞེས་བྱ་བ་བདུན་ནི་ཀུན་གྱི་ཐུན་མོང་ཡིན་ལ། མཆོག་སྒྲུབ་པའི་དཀྱིལ་འཁོར་ལ་ནི་དག་པ་རྗེས་སུ་དྲན་པ་ཞེས་བྱ་བ་ཁྱད་པར་གྱི་ཆོས་སོ། ། དེ་ལྟར་བརྒྱད་པོ་ནི་ཐུན་རེའམ་ཉིན་ཞག་རེ་རེ་དང་རྗེས་སུ་འབྲེལ་བ་ཡིན་པས། ལོགས་སུ་སྨོས་པ་ཡིན་གྱི་གཞན་དངོས་གྲུབ་མཐའ་དག་གི་མངོན་རྟོགས་ལྷག་མ་རྣམས་ཀྱང་བསྐྱེད་རིམ་གྱི་ལམ་གྱི་ཡན་ལག་ཡིན་ཏེ། དེ་ལྟར་ན་ཇི་ལྟར་བདེ་བ་བསྒྲུབ་པར་བྱ་སྟེ། རྒྱས་བསྡུས་ཀྱི་དབྱེ་བ་གང་ལྟར་བསྒྲུབ་ཀྱང་དངོས་གྲུབ་ཀྱི་རྒྱུར་འགྱུར་བ་ཡིན་ནོ་ཞེས་རྒྱུད་མཐའ་དག་གི་བཤད་པའི་རྒྱུད་དུ་འགྱུར་བ་ཡིན་ནོ། ། གསུམ་པ་དོན་དམ་པར་མེད་ཀྱང་ཀུན་རྫོབ་ཏུ་རྣམ་པར་གཞག་པ་མི་འགལ་བ་ནི་བདེ་བར་གཤེགས་ཞེས་བྱ་བ་ལ་སོགས་པ་སྟེ།
དེ་ཡང་དང་པོའི་ཚིགས་སུ་བཅད་པ་གཅིག་གིས་ནི་དོན་དམ་པར་བཤད་དུ་མེད་པར་སྟོན་ཏོ། ། འོན་ཏེ་དེ་ལྟར་ན་བཤད་དུ་མེད་ན་སྒྲུབ་པའི་ཐབས་ལ་སོགས་པ་གང་ཡང་མེད་སྙམ་པ་ལ། བསྒོམ་པ་ལྷའི་རྣལ་འབྱོར་ཞེས་བྱ་བ་ལ་སོགས་པ་རྐང་པ་གསུམ་གསུངས་སོ། ། གལ་ཏེ་དོན་དམ་པར་བཤད་དུ་མེད་ན་དེ་དག་ཅི་ལས་བྱུང་སྙམ་ན། སངས་རྒྱས་གར་ཏེ་ཆོས་ཀྱི་སྐུ་སྤྲོས་པ་དང་བྲལ་བ་ལས། གཟུགས་ཀྱི་སྐུས་གར་མཛད་པའོ། ། གར་ཉིད་ཇི་ལྟ་བུ་སྙམ་པ་ལ་བསམ་གྱིས་མི་ཁྱབ་སྟེ། བདག་ཅག་ལྟ་བུའི་བློས་བསམ་པར་བྱ་བ་མ་ཡིན་ཞེས་བྱ་བའི་དོན་ཏོ། ། ཅི་དོན་དམ་པར་མྱ་ངན་ལས་འདས་པ་ཡིན་ན་གར་ཉིད་ཀྱང་འབྱུང་བ་མི་རིགས་སྙམ་ན། བདེན་མོད་སྙིང་རྗེ་ཆེན་པོའི་སྒོ་ནས་མྱ་ངན་ལས་འདས་པའི་མཐའ་མནན་པའི་ཕྱིར།
གཉིས་སུ་མེད་པའི་ཡེ་ཤེས་ཀྱི་སེམས་དང་སེམས་ལས་བྱུང་བ་ཉིད་མ་འགགས་པས་ན་ཐམས་ཅད་སེམས་ཀྱི་སྤྲུལ་པ་སྟེ། ཞེས་གསུངས་ཏེ། ཆོས་ཀུན་གཟུགས་ཅན་མ་ཡིན་ཡང༌། ། གཟུགས་ཅན་དུ་ཡང་འདི་རུ་བརྟག ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདིར་བརྟག་གོ ། ཞེས་གསུངས་པ་དེས་ན་རྟོག་པའོ། ། ཡང་ན་དེ་བཞིན་ཉིད་རྟོག་པ་མེད་ཀྱང་སྨོན་ལམ་གྱི་སྒོ་ནས་གདུལ་བྱའི་རྟོག་པ་ལ་སྣང་ཞེས་བྱ་བར་ཡང་རུང་སྟེ་སྔ་མ་ཉིད་ལེགས་སོ། ། བཞི་པ་ནི་དེ་ལྟར་སྤྲུལ་པ་ལ་དགོས་པ་ཅི་ཡོད་སྙམ་ན། སེམས་ཅན་རྣམས་ལ་ཕན་འདོད་ཕྱིར་ཏེ་དམན་པའི་དངོས་གྲུབ་འདོད་པ་རྣམས་ལ་དངོས་གྲུབ་བསྐྱེད་པ་དང༌།
མཆོག་འདོད་པ་རྣམས་ལ་ཐ་མལ་གྱི་རྟོག་པ་གཞོམ་པར་བྱ་བ་དང༌། དེ་ཁོ་ན་ཉིད་མཚོན་པར་བྱ་བའི་ཕྱིར་བསྐྱེད་པའི་རིམ་པའི་རྣལ་འབྱོར་བསྒྲགས་པ་ཡིན་ཞེས་བྱ་བའི་དོན་ཏོ། ། ལྔ་པ་ནི། དེ་ལྟར་དེ་བཞིན་ཉིད་དེ་ལས་སངས་རྒྱས་ཀྱི་གར་སྣ་ཚོགས་སུ་སྤྲུལ་པ་དེ་ཇི་ལྟར་སྤྲུལ། གྲངས་ནི་དུ་སྤྲུལ་ཞེ་ན། སྟོང་པ་ཉིད་ལས་ཞེས་སྨོས་ཏེ། ཆོས་ཀྱི་དབྱིངས་དེ་བཞིན་ཉིད་ཆོས་ཀྱི་སྐུ་ནི་སྟོང་པ་ཉིད་དོ། ། དེ་ཉིད་རྣམ་པར་རྟོག་པས་མི་ཕྱེད་པས་རྡོ་རྗེའོ། ། དེ་བཞིན་ཉིད་ཀྱི་ངོ་བོ་ལས་དེ་བཞིན་གཤེགས་པའོ། ། དགོས་འདོད་འབྱུང་བས་ན་རིན་པོ་ཆེའོ། །
འདོད་ཆགས་ལ་སོགས་པའི་ཉེས་པས་མ་གོས་པས་ན་པདྨའོ། ། ཕྲིན་ལས་སྣ་ཚོགས་མཛད་པས་ན་ལས་སམ་སྣ་ཚོགས་སོ། ། དེ་ལྟར་དེ་དག་གི་བརྡར་ཕྱག་མཚན་ལྔར་སྤྲུལ་ལ། དེ་དག་ལས་བྱུང་ཞིང་དེ་དག་དང་འབྲེལ་པས་རིགས་སོ། ། དེའི་ཕྱིར་རིགས་རྣམས་དེ་བཞིན་ཉིད་དུ་འདུས་པས་རིགས་རྣམས་ལ་དབུ་རྒྱན་དེ་བཞིན་གཤེགས་པའོ། ། དེ་བཞིན་གཤེགས་པའང་དེ་རྣམས་ཉིད་ཡིན་པས་དེ་བཞིན་གཤེགས་པའི་དབུ་རྒྱན་རྡོ་རྗེ་ལ་སོགས་པའོ། ། དེས་ན་སྒྲུབ་པའི་ཐབས་དཀྱིལ་འཁོར་སྣ་ཚོགས་གསུངས་ཀྱང་རིགས་ནི་རྣམ་པ་ལྔ་རུ་གསུངས་ཏེ། དེར་འདུས་ཞེས་བྱ་བའི་དོན་ཏོ།། །། དེ་ལྟར་སྤྱིའི་རྣམ་པར་གཞག་པ་བསྟན་ནས། ད་ནི་སོ་སོའི་སྒྲུབ་པའི་ཐབས་རྒྱས་པར་འཆད་དོ། །
འདི་ལ་གཉིས་ཏེ། རྡོ་རྗེ་སྙིང་པོས་ཞེས་བྱ་བ་ནས། བསྐྱབ་ཏུ་གསོལ་ཞེས་བྱ་བའི་བར་གྱིས་ནི་ཞུས་པ་བསྟན་ཏོ། ། བཅོམ་ལྡན་འདས་ཀྱིས་བཀའ་སྩལ་པ། ཞེས་བྱ་བ་ལ་སོགས་པས་དེའི་ལན་སྟོན་ཏོ། ། དེ་ལ་སྤྱིར་རབ་ཏུ་བྱེད་པ་དྲུག་གི་སྒོ་ནས་ལྷའི་རྣལ་འབྱོར་ཉི་ཤུ་རྩ་གསུམ་སྟོན་ཏེ་དེ་ལ་རབ་ཏུ་བྱེད་པ་གསུམ་པ་འདིས་ནི་ཧེ་རུ་ཀ་གསུམ་སྟོན་ཏོ། ། གཉིས་པ་དངོས་ཀྱི་སྟོད་ཀྱིས་ནི་ལས་རྒྱས་པའི་ལྷ་མོ་གསུམ་མོ། ། དེའི་སྨད་ཀྱིས་ནི་རིག་པ་འཛིན་པ་སྒྲུབ་པའི་རྣལ་འབྱོར་བརྒྱད་དོ། ། གསུམ་པའི་དང་པོས་ནི་ཕྱག་བཅུ་དྲུག་པའོ། ། གསུམ་པའི་གཉིས་པས་ནི་ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་མོ། །
གསུམ་པའི་གསུམ་པས་ནི་བདག་མེད་མ་ལྷ་མོ་བཅོ་ལྔའོ། ། གསུམ་པ་དངོས་ཀྱི་སྟོད་ཀྱིས་ནི་བསྡུས་པའི་དཀྱིལ་འཁོར་བསྟན་ཏོ། ། དེ་ཉིད་ལ་རྣམ་པར་སྣང་མཛད་ལ་སོགས་པ་གཙོ་བོ་འཕོ་བའི་སྒོ་ནས་དཀྱིལ་འཁོར་ལྔའོ། ། གསུམ་པ་དངོས་ཀྱི་སྨད་ཀྱིས་ནི་དྲག་པོའི་གདན་ཅན་གྱི་དཀྱིལ་འཁོར་སྟོན་ཏོ། ། དང་པོ་ཧེ་རུ་ཀ་གསུམ་ནི་ཐུན་མོང་གི་ཆོ་ག་དང༌། ཕྱག་གཉིས་པ་ནི་ཧེ་བཛྲ་དང་ཆ་མཐུན་པས་བཤད་པའི་རྒྱུད། ཡེ་ཤེས་ཀྱི་ཚོགས་མི་གསལ་བ་གསལ། ཐུན་མོང་གི་གདན་ཁ་བསྐང་བས་བཤད་རྒྱུད། ཕྱག་བཞི་པ་གསལ་བར་བཤད། ཕྱག་དྲུག་པ་ཚུལ་མི་འདྲ་བས་བཤད་པའི་རྒྱུད་དོ། །
དང་པོ་ལ་གསུམ་སྟེ། ཕྱག་གཉིས་པའི་སྐྱེད་ཆོག་ལ་བརྟེན་ཏེ་སྤྱིའི་ཆོ་ག་བསྟན་པ་དང༌། ཕྱག་བཞི་པའི་མི་འདྲ་བའི་ཚུལ་དང༌། ཕྱག་དྲུག་པའི་མི་འདྲ་བའི་ཚུལ་བསྟན་པའོ། ། ཡང་ན་གཉིས་ཏེ། ཧེ་རུ་ཀ་གསུམ་སྐྱེད་པ་ཐུན་མོང་གི་ཆོ་ག་དང༌། སོ་སོའི་མི་འདྲ་བའི་ཚུལ་བསྟན་པའོ། ། དེ་ལ་གཞུང་རིམ་པ་བཞིན་ངོས་བཟུང་ན་དོན་བཅུས་ཤེས་པར་བྱ་སྟེ། ཚད་མེད་པ་བཞི་བསྒོམ་པ་དང༌། ཡན་ལག་བཞིའི་སྒོ་ནས་མངོན་པར་རྟོགས་པ་མཐའ་དག་བསྡུས་ཏེ་བསྟན་པ་དང༌།
སྲུང་བའི་འཁོར་ལོ་གདན་བསྒོམ་པ་དགོས་པ་དང་བཅས་པ་བསྟན་པ་དང༌། བདག་བྱིན་གྱིས་བརླབ་པ་བསྟན་པ་དང༌། རྡོ་རྗེ་ཆོ་ག་ཡན་ལག་གསུམ་ལས་སྐྱེད་པའི་ཚུལ་བསྟན་པའམ། ཡང་ན་མངོན་པར་བྱང་ཆུབ་པ་ལྔས་སྐྱེད་པའི་དབང་དུ་བྱས་ན། མངོན་བྱང་གསུམ་པ་དང༌། བཞི་པ་དང་ལྔ་པ་བསྟན་པ་དང༌། བསོད་ནམས་ཀྱི་ཚོགས་བསགས་པའི་མཆོད་པ་བསྟན་པ་དང༌། ཡེ་ཤེས་ཀྱི་ཚོགས་བསག་པ་དང༌། མངོན་པར་བྱང་ཆུབ་པ་ལྔས་སྐྱེད་པ་སྟེ། མངོན་བྱང་དང་པོ་གསུམ་དང༌།
ཕྱག་གཉིས་པའི་དབང་དུ་བྱས་པའི་འཁོར་གྱི་ལྷ་མོ་དབྱུང་བ་དང༌། གདན་ཐུན་མོང་བ་བསྟན་ཏེ་དེ་ལྟར་བཅུའོ། ། དེ་དག་ཀྱང་ཉམས་སུ་བླང་ན་གསུམ་སྟེ། དང་པོ་ཚད་མེད་པ་བཞི་དང༌། སྟོང་པ་ཉིད་བསྒོམ་པ་སྟེ། ཚིག་ཙམ་ལས་སྐྱེད་པའི་ཡན་ལག་བཞི་ནི་བསྡུས་པའོ། ། དེའི་སྟེང་དུ་སྲུང་འཁོར་བསྣན་ཏེ་ཆོ་ག་གསུམ་ལས་སྐྱེད་པའི་ཡན་ལག་བཞི་ནི་འབྲིང་གི་དབང་དུ་བྱས་པའོ། ། རྒྱས་པའི་དབང་དུ་བྱས་ན་བླ་མའི་མན་ངག་གིས་འཁྲུགས་བསྡེབས་སམ་མ་བསྡེབས་ཀྱང་རུང་སྟེ། དེ་ལ་དང་པོ་ལྡང་བའི་རྣལ་འབྱོར་གྱིས་སམ་སྐད་ཅིག་མའི་སྒོ་ནས་བདག་ཉིད་ལྷར་བསྐྱེད་དེ་སེམས་བྱིན་གྱིས་བརླབ་པའི་ཕྱིར་རང་གི་སྙིང་གར་ཞེས་ཚིག་བཅད་གཅིག་སྦྱར་རོ། ། དེ་ནས་ཚོགས་ཀྱི་ཞིང་སྤྱན་དྲངས་ཏེ་མཆོད་པ་ནི།
ནམ་མཁར་རྗེ་བཙུན་ཞེས་རྐང་པ་བཅུ་བཞིའོ། ། དེའི་རྗེས་ལ་སྡིག་པ་བཤགས་པ་དང༌། བསོད་ནམས་ལ་ཡི་རང་བ་དང༌། ཡོངས་སུ་བསྔོ་བ་དང༌། སྐྱབས་སུ་འགྲོ་བ་དང༌། སེམས་བསྐྱེད་པ་ཁ་བསྐང་བའོ། ། དེ་ནས་ཚད་མེད་པ་བཞི་བསྒོམ་པ་ནི། དང་པོར་བྱམས་པ་ཞེས་ཤླཽ་ཀ་གཅིག་གོ ། དེ་ནས་ཡེ་ཤེས་ཀྱི་ཚོགས་ནི། དེའི་གནས་ལ་ཞེས་རྐང་པ་གཉིས་སོ། །
དེ་ལྟར་ཚོགས་བསགས་ནས་དངོས་གཞི་ལ་ཡན་ལག་བཞིར་བསྡུ་བའམ། ཡང་ན་སྟོང་པ་དང་སྲུང་བ་ལ་ཡན་ལག་བཞིར་བསྡུ་བ་ནི་ཡང་ནི་ཞེས་པ་ཤླཽ་ཀ་གཅིག་གོ ། སྲུང་བའི་འཁོར་ལོ་ནི་རེ་པས་ཞེས་པ་ཚིགས་བཅད་གཅིག་གོ ། དེར་ཐུན་མོང་གི་གདན་ཉི་མ་བསྒོམ་པ་ནི་ནམ་མཁའི་ཁམས་ཞེས་རྐང་པ་གཉིས་སོ། ། དེར་གདན་རོ་བསྒོམ་པ་དགོས་པ་དང་བཅས་པ་ནི། དང་པོར་རོ་ནི་ཞེས་པ་ཤླཽ་ཀ་གཅིག་གོ ། དེ་ལྟར་ལྷར་བསྐྱེད་པ་ལ་བསྐྱེད་ལུགས་རྒྱས་བསྡུས་གསུམ་ལས། རྒྱས་པ་མངོན་པར་བྱང་ཆུབ་པ་ལྔ་ལས་བསྐྱེད་པ་ནི། ཨཱ་ལི་ཟླ་བ་ཤླཽ་ཀ་གཅིག་གིས་བསྟན་ཏོ། ། མངོན་པར་བྱང་ཆུབ་པ་དེ་ཉིད་ཀྱི་འཕྲོ་བསྟན་པའམ།
རྡོ་རྗེ་ཆོ་ག་ཡན་ལག་གསུམ་ལས་སྐྱེད་པའི་ཚུལ་བསྟན་པ་ནི། ཁ་དོག་ནག་པོ་འཇིགས་པ་པོ། ། ཞེས་རྐང་པ་བཅུས་བསྟན་ཏོ། ། བསྡུས་པ་སྙིང་པོ་ཆིག་ཙམ་ལས་བསྐྱེད་པ་ནི་སོ་སོའི་ཆོ་གའི་སྐབས་སུ་ཤེས་པར་ནུས་སོ། ། དེ་ལྟར་ན་གཙོ་བོ་བསྐྱེད་ནས་འཁོར་བསྐྱེད་པ་ནི་ནམ་མཁའི་དཀྱིལ་འཁོར་ཞེས་བྱ་བ་ཤླཽ་ཀ་གཅིག་སྟེ། འདི་ནི་ཕྱག་གཉིས་པའི་དབང་དུ་བྱས་པར་བཞེད་དོ། ། སློབ་དཔོན་ཁ་ཅིག་མངོན་པར་བྱང་ཆུབ་པ་བཞི་པར་འཆད་པ་དག་ཀྱང་ཡོད་དོ། ། ཐུན་མོང་གི་ཆོ་གའོ། ། སོ་སོའི་ཆོ་ག་ལ་གསུམ་སྟེ། ཕྱག་གཉིས་པ་དང༌།
ཕྱག་བཞི་པ་དང༌། ཕྱག་དྲུག་པའི་ཆོ་གའོ། ། དང་པོ་ནི་ཧཱུྃ་སྐྱེས་ཞེས་བྱ་བ་ལ་སོགས་པ་སྟེ། དེ་ལྟར་ཚོགས་གཉིས་བསགས་པ་དང༌། སྲུང་བའི་འཁོར་ལོ་དང་གདན་བསྒོམ་པ་སྔོན་དུ་སོང་ནས། མངོན་པར་བྱང་ཆུབ་པ་ལྔའམ། རྡོ་རྗེ་ཆོ་ག་ཡན་ལག་གསུམ་མམ། ཧཱུྃ་སྐྱེས་ཏེ་སྙིང་པོ་ཚིག་ཙམ་ལས་བསྐྱེད་པའི་བཅོམ་ལྡན་འདས་ཉིད་ཇི་ལྟ་བུ་ཞེ་ན། སྔོ་དང་ཉི་མ་ལྟར་ཞེས་བྱ་བ་ལ་སོགས་པ་རྐང་པ་བཅུས་སྐུ་མདོག་ལ་སོགས་པའི་ཚུལ་བསྟན་ཏོ། ། དེ་ལྟར་གཙོ་བོ་བསྐྱེད་ནས་འཁོར་གྱི་ལྷ་མོ་བསྐྱེད་པ་ནི་སྙིང་གའི་ས་བོན་ལས་དབྱུང་བ་སྟེ།
ནམ་མཁའི་ཞེས་ཚིགས་བཅད་གཅིག་དང༌། རྣལ་འབྱོར་མ་བརྒྱད་ཡོངས་བསྐོར་ནས། ། ཞེས་བྱའོ། ། བཞུགས་གནས་ཀྱི་ཁྱད་པར་ནི། དུར་ཁྲོད་དུ་ནི་མགོན་པོ་རོལ། ། ཞེས་བྱའོ། ། དེ་ལྟར་བསྙེན་པའོ། ། ཉེར་སྒྲུབ་དང་སྒྲུབ་ཆེན་གྱི་ཆོ་ག་མཐའ་དག་རྫོགས་པར་བྱེད་པའི་ཡན་ལག་དང་བཅས་པ་ནི། སྤྱིའི་རྣམ་གཞག་ཏུ་བསྟན་པ་བཞིན་བྱའོ། ། བཅོམ་ལྡན་འདས་དེའི་རང་བཞིན་ཇི་ལྟ་བུ་ཞེ་ན།
རྣལ་འབྱོར་བདུད་རྩི་ཞེས་བྱ་བ་ལ་སོགས་པའོ། ། ཕྱག་བཞི་པའི་མི་འདྲ་བའི་ཁྱད་པར་བསྟན་པའི་ཕྱིར། ཁྲོ་བོའི་གཟུགས་ནི་ཞེས་བྱ་བ་ལ་སོགས་པ་སྨོས་ཏེ། སྐུ་མདོག་དང་ཕྱག་མཚན་ལ་སོགས་པ་ཙམ་མི་འདྲ་བས་ལོགས་སུ་སྨོས་ཀྱི་གཞན་ཐམས་ཅད་སྔར་དང་འདྲའོ། ། འོན་ཀྱང་འདིའི་འཁོར་གྱི་ལྷ་མོ་ནི་མངལ་སྐྱེས་སུ་བྱའོ། ། ཞེས་བླ་མའི་མན་ངག་གོ ། ཧཱུྃ་གི་ས་བོན་ལས་བྱུང་བ། ། ཞེས་སྙིང་པོ་ཙམ་ལས་སྐྱེད་པ་སྨོས་ཀྱང་བསྐྱེད་ལུགས་གསུམ་སྔ་མ་དང་འདྲའོ། ། འདིའང་ཡན་ལག་བཞིས་ཡོངས་སུ་རྫོགས་པར་བྱེད་དོ། ། ཕྱག་དྲུག་པའི་མི་འདྲ་བའི་ཁྱད་པར་བསྟན་པར་བྱ་བའི་ཕྱིར་དང་པོར་ཞེས་བྱ་བ་ལ་སོགས་པ་སྨོས་ཏེ།
འདི་ལ་དྲུག སྔ་མ་དང་འགྲེ་ཞིང་ལྷའི་ས་བོན་བསྟན་པ་དང༌། གཙོ་བོ་བསྐྱེད་པ་དང༌། འཁོར་གྱི་ལྷ་མོ་དབྱུང་བ་དང༌། ལྷ་མོའི་སྔགས་དང༌། གསང་བའི་མཆོད་པ་དང༌། བཟླས་པ་དང༌། ནང་གི་རྣལ་འབྱོར་མའི་མིང་དང་གྲངས་སོ། ། དང་པོ་ནི་དང་པོར་སྟོང་པ་བསྒོམ་སྟེ། སྟོང་པ་ལ་སོགས་པ་བསྒོམ་པ་སྟེ།
གོང་དུ་བརྗོད་པ་བཞིན་སྲུང་བའི་འཁོར་ལོའི་བར་སྔར་བསྟན་པ་བཞིན་ནོ། ། དེར་ཆོས་ཀྱི་འབྱུང་གནས་བསྒོམ་སྟེ། འོག་ནས་བྷ་གའི་ནང་དུ་སྒྲུབ་པ་པོས་ཞེས་འབྱུང་བའོ། ། དེར་ཡང་བྷྲཱུྃ་ཙམ་ལས་གཞལ་ཡས་ཁང་པ་བསྒོམ་པ་ཡིན་ཏེ། འོག་ནས་སྒོ་ཡི་སྐྱོང་བ་ཡང་དག་བྲི། ། ཞེས་འབྱུང་བའི་ཕྱིར་རོ། ། དེར་གདན་རྣམས་བསྒོམ་སྟེ་དེར་ཧཱུྃ་བསྒོམ་ཞེས་འབྱུང་བའང་བསྐྱེད་ལུགས་གསུམ་སྔ་མ་བཞིན་ནོ། ། གཉིས་པ་དེ་ལྟར་བསྐྱེད་པའི་གཙོ་བོ་ཉིད་ཇི་ལྟ་བུ་ཞེ་ན། དེ་བཞིན་ཞལ་གསུམ་ཕྱག་དྲུག་པར། ། ཞེས་བྱ་བ་ནས་ཕྱག་རྒྱ་བསྒོམ་པར་བྱ་ཞེས་བྱ་བའི་བར་གྱིས་བསྟན་ཏོ། །
གསུམ་པ་དེར་འཁོར་གྱི་ལྷ་མོ་དབྱུང་བ་ནི་ཡང་མངལ་སྐྱེས་ཀྱི་ཚུལ་གྱིས་དབྱུང་བ་སྟེ། ཐོད་པའི་སྟན་ལ་གནས་པར་ནི། ། ཞེས་བྱ་བ་ནས། སྒོ་ཡི་སྐྱོང་བ་ཡང་དག་བྲི། ། ཞེས་བྱ་བའི་བར་དང༌། མཆོད་པ་བཞིའི་ཞེས་ཤླཽ་ཀ་གཅིག་སྟེ་འདི་རྣམས་ཀྱིས་ས་བོན་བརྟག་པ་བདུན་པ་དང་བརྒྱད་པར་གསལ་ལོ། ། འདིའི་ཡན་ལག་རྣམས་ཀྱང་སྔ་མ་བཞིན་དུ་བལྟ་བར་བྱའོ། ། བཞི་པ་སྔགས་ཀྱི་བཟླས་པ་ནི་བྷ་གའི་ཞེས་བྱ་བ་ལ་སོགས་པ་སྟེ། ཡི་གེ་གསུམ་གྱི་དབུས་སུ་རང་གི་ས་བོན་སྤེལ་བ་དང༌། མཐར་སྭཱཧཱ་ཞེས་སྦྱར་བར་བྱ་ཞེས་བྱ་བའི་དོན་ཏོ། །
བཟླས་པའི་སྔོན་དུ་གསང་བའི་མཆོད་པ་བྱ་བའམ། ཡང་ན་རྫོགས་པའི་རིམ་པ་ཉིད་བསྟན་པ་ནི་བྷ་ག་ཉིད་དུ་སྒྲུབ་པ་པོས་ཞེས་བྱ་བ་ལ་སོགས་པའོ། ། བདུན་པ་ནང་གི་འཕར་མའི་རྣལ་འབྱོར་མའི་མིང་དང་གྲངས་བསྟན་པ་ནི་རྡོ་རྗེ་དྲག་མོ་ཞེས་བྱ་བ་ལ་སོགས་པའོ། ། དེ་ལྟར་ཧེ་རུ་ཀ་གསུམ་པོ་འདིའང་དངོས་གཞིའི་རྣལ་འབྱོར་བྱས་ལ། རྫོགས་བྱེད་བཟླས་པ་ནི་བརྒྱད་པ་ལས་འབྱུང་ལ། དག་པ་དྲན་པ་ནི་ལྔ་པ་ལས་འབྱུང་ལ། གཞན་རྣམས་ཀྱང་སྐབས་ཇི་ལྟ་བ་བཞིན་སྦྱར་བར་བྱའོ། ། གཉིས་པའི་གསུམ་པ་བཤད་པའོ།། །། ལས་རྒྱས་པའི་ལྷ་མོ་གསུམ་གྱི་སྒྲུབ་པའི་ཐབས་བསྟན་པར་བྱ་བའི་ཕྱིར་འཁོར་ལོ་ཞེས་བྱ་བ་ལ་སོགས་པ་གསུངས་ཏེ། རབ་ཏུ་བྱེད་པ་འདིའི་བརྗོད་པར་བྱ་བ་ལ་སོགས་པར་གསུམ་ནི་སྔར་བསྟན་ཏོ། །
རྒྱུད་སྡེ་གཞན་གང་གི་བཤད་པའི་རྒྱུད་ཡིན་ཞེ་ན། དཔལ་རྡོ་རྗེ་གདན་བཞིའི་སྦྱོར་བའི་གདན་གྱི་རབ་ཏུ་བྱེད་པ་གཉིས་པར་སྒྲོལ་མ་དང༌། ཕ་རོལ་ཕྱིན་པའི་ལྷའི་རྣལ་འབྱོར་དང་བཟླས་པ་ནི་ཆ་མཐུན་པ་ངེས་པ་བསྐྱེད་པས་བཤད་པའི་རྒྱུད་དོ། ། ཡང་ཕ་རོལ་ཏུ་ཕྱིན་མ་ནི་གུར་གྱི་ལེའུ་བརྒྱད་པར་ཆ་མཐུན། སྔགས་ཚུལ་མི་འདྲ་བས་བཤད་པའི་རྒྱུད། འཁོར་ལོ་ལ་བརྟེན་ཏེ་བསྒྲུབ་པ་ཁ་བསྐང༌། སྒྲོལ་མའི་རྣལ་འབྱོར་མདོར་བསྡུས་ཏེ་བཤད་པའི་རྒྱུད་དོ། ། ཀུ་རུ་ཀུལླེ་བརྟག་པ་གཉིས་པའི་ལེའུ་བཅུ་གཅིག་པར་མི་གསལ་བ་གསལ་བས་བཤད་པའི་རྒྱུད་དོ། ། དེ་ལྟར་རྒྱུད་གསུམ་པོ་དེར་ལྷའི་རྣལ་འབྱོར་མ་ཚང་བ་རྣམས་ཁ་བསྐང་སྟེ་བཤད་པའི་རྒྱུད་དོ། ། གཞུང་གི་དོན་ལས་དང་པོ་རྐང་པ་གཉིས་ནི་བཤད་པར་དམ་བཅའ་བའོ། །
དོན་དངོས་ལ་གསུམ་ལས། དང་པོ་སྒྲོལ་མའི་རྣལ་འབྱོར་ལ་བཞི་སྟེ། ལས་གང་ཞིག་འགྲུབ་པ་དང༌། འཁོར་ལོ་ཇི་ལྟར་འདྲི་ཞིང༌། བཟླས་པའི་སྔགས་དང་བཅས་ཏེ་བཟླས་པ་དང༌། འཁོར་ལོའི་རབ་ཏུ་གནས་པ་དང༌། བདག་གི་རྣལ་འབྱོར་བསྟན་པའོ། ། དང་པོ་ནི་ཞི་དང་ཞེས་བྱ་བ་རྐང་པ་གཉིས་སོ། ། གཉིས་པ་ནི་རེའུ་མིག་དགུ་ཞེས་ཚིགས་བཅད་གཉིས་པ་དང༌། སྔགས་ཏེ་མུ་ཁྱུད་ལ་ཨཱ་ལི་ཀཱ་ལི་བྲི་ཞིང་རྩིབས་བརྒྱད་ལ་ཡི་གེ་བརྒྱད་བཀོད་དེ།
དབུས་སུ་ཨྃ་ཧཱའི་བར་དུ་མིང་དང་ལས་ཀྱི་ཤམ་བུ་སྤེལ་བ་དགོད་པའོ། ། བྲི་བའི་གཞི་ལ་སོགས་པ་བརྟག་པ་བདུན་པར་འཆད་པར་འགྱུར་རོ། ། གསུམ་པ་རབ་གནས་ནི། མཉམ་ཉིད་ཅེས་བྱ་བ་ལ་སོགས་པ་སྟེ། སྟོང་པའི་ངང་ལས་ས་བོན་ལས་བསྐྱེད་ལ་ཡེ་ཤེས་པ་བཅུག་སྟེ། རྟེན་འབྲེལ་གྱིས་རབ་ཏུ་གནས་པ་བྱས་ལ་མཆོད་པ་བྱའོ། ། ཞེས་བླ་མའི་གསུང་ངོ༌། ། དེ་ནས་སྒྲུབ་པའི་ཚུལ་ཡང་བདུན་པ་ལས་འཆད་དོ། ། བཞི་པ་ལྷའི་རྣལ་འབྱོར་ནི། སེམས་ཅན་དངོས་པོ་མེད་ན་ནི། །
ཞེས་བྱ་བ་ལ་སོགས་པ་སྟེ། འདིར་ཚོགས་ཀྱི་ཞིང་སྤྱན་དྲངས་ལ་མེ་ཏོག་ལ་སོགས་པས་ཡང་དག་པར་མཆོད་དེ། གུར་གྱི་ཚིགས་སུ་བཅད་པ་བརྗོད་ནས། ཚད་མེད་པ་བཞི་བསྒོམས་ནས་སེམས་ཅན་དངོས་པོ་མེད་པར་བསྒོམ་སྟེ་ཡེ་ཤེས་ཀྱི་ཚོགས་སོ། ། དེ་ནས་སྲུང་བའི་འཁོར་ལོ་བསྒོམས་ཀྱང་རུང་མ་བསྒོམས་ཀྱང་རུང་སྟེ། དེར་པདྨ་དང་ཟླ་བའི་གདན་བསྒོམས་ལ། རྡོ་རྗེ་ཆོ་ག་གསུམ་མམ་སྙིང་པོ་ཚིག་ཙམ་ལས་བདག་བསྐྱེད་པ་ནི་བསྙེན་པའོ། ། ཡེ་ཤེས་པ་གཞུག་པ་ནི་སྒྲུབ་པའོ། ། སྐྱེ་མཆེད་བྱིན་གྱིས་བརླབ་པ་ནི། ཨོཾ་ཏྲ་རེ་ཞེས་བྱ་བ་ལ་སོགས་པ་སྟེ་ཉེ་བར་སྒྲུབ་པའོ། །
དབང་བསྐུར་ཏེ་དོན་ཡོད་གྲུབ་པས་དབུར་བརྒྱན་པ་ནི་སྒྲུབ་པ་ཆེན་པོ་སྟེ། སྔགས་ཀྱི་རྒྱལ་པོས་བསྐུལ་ཞེས་པ་ནི་དེའི་རྗེས་ལ་ཐུགས་ཀར་སྔགས་བཀོད་དེ་སྔགས་ཀྱི་བཟླས་པ་བྱ་སྟེ་བསྒྲུབ་ཅེས་བྱ་བའི་དོན་ཏོ། ། དེའང་གྲངས་ཀྱི་བསྙེན་པ་འབུམ་ཕྲག་བཅུ་ནི་ཚད་ཡིན་ལ། ད་ལྟ་ནི་དུས་ངན་པས་བརྒྱད་འགྱུར་དུ་བཟླས་པར་བྱ་ཞེས་པ་ནི་མན་ངག་གོ ། དེ་ནས་གང་འདོད་པའི་ལས་ཀྱི་ཤམ་བུ་བཏགས་ཏེ་བཟླས་པ་ཙམ་གྱིས་འགྲུབ་པར་འགྱུར་ཞེས་བྱ་བའོ། ། ཀུ་རུ་ཀུལླེའི་སྒྲུབ་ཐབས་ལ་བདུན་ཏེ། ཨོཾ་ཞེས་བྱ་བ་ལ་སོགས་པ་ནི་སྔགས་སོ། ། དགྲ་དང་ཞེས་བྱ་བ་ལ་སོགས་པས་ལས་གང་ཞིག་འགྲུབ་པ་སྟོན་ཏོ། ། སྲུང་བ་བྲིས་ནས་ཞེས་བྱ་བ་ལ་སོགས་པས་ནི་སྲུང་བའི་འཁོར་ལོ་སྟོན་ཏེ། སྒྲོལ་མའི་སྐབས་སུ་ཇི་ལྟར་བཤད་པ་ལྟ་བུ་སྟེ།
འདིར་ཁྱད་པར་ནི་རྩིབས་དྲུག་པར་བྱས་ཏེ། སྔགས་བརྒྱད་ལས་མེད་པའི་ཕྱིར་རོ། ། འབར་བའི་འོད་ཟེར་ལྟ་བུའི་ཞེས་བྱ་བ་ལ་སོགས་པས་ནི་ལྷའི་རྣལ་འབྱོར་སྟོན་ཏེ། སྔར་སྒྲོལ་མའི་སྐབས་སུ་བཤད་པའི་ཆོ་གས་སྲུང་བའི་འཁོར་ལོ་ཡན་ཆད་བྱས་ལ། དེར་པདྨ་དང་ཉི་མའི་དཀྱིལ་འཁོར་གྱི་གདན་བསམ་ཏེ། དེར་ཧྲཱིཿཉིད་ནི་ཞེས་བྱ་བས་སྙིང་པོ་ཚིག་ཙམ་ལས་བསྐྱེད་པའམ། ཡང་དེ་ལས་ཨུཏྤ་ལ་ཧྲཱིཿས་མཚན་པ་སྟེ། ཆོ་ག་གསུམ་ལས་བསྐྱེད་པའོ། ། འདི་ལའང་སྤྲོས་པའི་བྱེ་བྲག་གིས་ཡན་ལག་རྫོགས་པར་བྱས་ལ། སྙིང་གར་ཟླ་བ་ལ་གོང་གི་སྔགས་བཀོད་དེ་བཟླ་བར་བྱ་སྟེ།
དེ་ལ་འབུམ་ཕྲག་བརྒྱད་ནི་བསྙེན་པའི་ཚད་དེ་བརྒྱད་འགྱུར་རོ། ། ལས་བསྒྲུབ་པ་བསྟན་པའི་ཕྱིར་འདི་ནི་བསྒོམ་པ་ཞེས་བྱ་བ་ལ་སོགས་པ་སྟེ། བསྙེན་པ་ཡོངས་སུ་རྫོགས་པའི་རྣལ་འབྱོར་པ་རབ་ཀྱིས་བསམ་གཏན་ཙམ་གྱིས་འགྲུབ་ལ། འབྲིང་གིས་ལས་ཀྱི་ཤམ་བུ་དང་བཅས་པའི་གྲངས་འདི་རྣམས་ཀྱིས་འགྲུབ་ཅེས་བྱ་བ་སྟེ། འདིར་དབང་སྨོས་པ་ནི་གཙོ་བོའི་ལས་ཡིན་པས་བསྟན་གྱི། ལས་གཞན་མཐའ་དག་ཀྱང་ཤེས་པར་བྱའོ། ། ཤེས་རབ་འཕེལ་བའི་ཕ་རོལ་ཏུ་ཕྱིན་མའི་སྒྲུབ་ཐབས་བཞི་ལས། དང་པོ་འཁོར་ལོའི་བྱ་བ་ནི་འཁོར་ལོ་ཞེས་ཤླཽ་ཀ་གཉིས་ཏེ། སྒྲོལ་མའི་སྐབས་སུ་བསྟན་པ་བཞིན་ནོ། ། ཨོཾ་ཞེས་བྱ་བ་ལ་སོགས་པ་ནི་སྔགས་བསྟན་པའོ། །
དངོས་པོའི་ངོ་བོས་བསྒོམ་པར་བྱ། ། ཞེས་བྱ་བ་ལ་སོགས་པས་ནི་བདག་གི་རྣལ་འབྱོར་སྟོན་ཏེ། སྔར་བརྗོད་པའི་ཚུལ་གྱིས་ཚོགས་གཉིས་དང༌། སྲུང་བའི་འཁོར་ལོ་བྱས་ལ་པདྨ་དང་ཟླ་བའི་དཀྱིལ་འཁོར་གྱི་དབུས་སུ་པྲྃ་ལས་སམ་དེ་ལས་པདྨ་ལ་སྟེ། སྙིང་པོའམ་ཆོ་ག་གསུམ་ལས་བསྐྱེད་པར་བྱའོ། ། འདི་ལའང་སྤྲོས་པའི་བྱེ་བྲག་གིས་ཡན་ལག་རྫོགས་པར་བྱ་སྟེ། དབུ་རྒྱན་ལ་ནི་སྣང་བ་མཐའ་ཡས་སོ། ། དེ་ནས་ཐུགས་ཀར་སྔགས་ཀྱི་ཕྲེང་བ་བཀོད་དེ་བཟླ་བར་བྱ་ཞེས་བྱ་བའི་དོན་ཏོ། ། འདིའང་འབུམ་ཕྲག་བཅུ་ལས་བརྒྱད་འགྱུར་ནི་གྲངས་ཀྱི་བསྙེན་པའོ། ། དེ་ལྟར་བསྒོམས་ན་འདིས་ལས་ཅི་འགྲུབ་པ་དེ་བསྟན་པའི་ཕྱིར་ཤེས་རབ་འདབ་མ་ཞེས་བྱ་བ་ལ་སོགས་པ་སྟེ།
འདིས་ཤེས་རབ་འཕེལ་བ་ཁོ་ན་འགྲུབ་བོ། ། རིག་པ་འཛིན་པ་བསྒྲུབ་པའི་རྣལ་འབྱོར་བསྟན་པའི་ཕྱིར། ཟླ་བའི་དཀྱིལ་འཁོར་ཞེས་བྱ་བ་ལ་སོགས་པ་གསུངས་སོ། ། འདི་དག་གི་བརྗོད་བྱའི་དོན་དང་རྗོད་བྱེད་ཀྱི་སྒྲ་ནི་བསྟན་ཟིན་ཏོ། ། མངོན་པར་རྟོགས་པ་ནི་བསྡུས་པའི་དཀྱིལ་འཁོར་དུ་གཙོ་བོ་འཕོ་བའི་དབང་དུ་བྱས་ན་མཆོག་སྒྲུབ་པར་འགྱུར་ལ། འདིར་སྐབས་སུ་བབ་པ་ནི་གང་ལ་མེ་ཏོག་ཕོག་པའི་ལྷ་ཅིག་གི་བཟླས་བསྒོམ་གྱི་སྒོ་ནས་དེ་ཉིད་སྒྲུབ་པར་བྱེད་པས་ན། རིག་པ་འཛིན་པའི་བསྒྲུབ་པ་ཞེས་བྱ་སྟེ། དངོས་གྲུབ་མཐའ་དག་གི་ཐབས་སུ་འགྱུར་རོ། ། འདི་རྒྱུད་སྡེ་གང་གི་བཤད་པའི་རྒྱུད་ཡིན་ན། དཔལ་གསང་བ་འདུས་པའི་ལེའུ་བཅུ་གཅིག་པ་དང༌།
བཅུ་བདུན་པར་རིག་པ་འཛིན་པའི་དངོས་གྲུབ་གསུངས་པ་ལ། ལྷའི་ཞལ་ཕྱག་ལ་སོགས་པ་ཚུལ་མི་འདྲ་བས་བཤད་པའི་རྒྱུད། ཆོ་ག་མདོར་བསྡུས་པས་བཤད་པའི་རྒྱུད་དོ། ། ཡང་རྣམ་སྣང་སྒྱུ་འཕྲུལ་དྲྭ་བའི་ལེའུ་བཞི་པར་ཚུལ་མི་འདྲ་བས་བཤད་པའི་རྒྱུད་ཡིན་ཞིང༌། དཔལ་རྡོ་རྗེ་མཁའ་འགྲོའི་ལེའུ་དང་པོ་དང་བཅུ་གཉིས་པར་ལྷའི་སྐུ་མདོག་ལ་སོགས་པ་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། འདི་དག་གི་སྐྱེད་ཆོག་ནི་སྔར་སྒྲོལ་མའི་སྐབས་སུ་བརྗོད་པ་ལྟར་ཚོགས་གཉིས་བསག་པ་དང་སྲུང་བའི་འཁོར་ལོའི་བར་དུ་བྱས་ལ། གདན་པདྨ་དང་ཟླ་བའི་སྟེང་དུ་ཁྱད་པར་གྱི་གདན་ཐོད་པ་བསྒོམས་ལ། དེའི་སྟེང་དུ་སྙིང་པོ་ཚིག་ཙམ་མམ་རྡོ་རྗེ་ཆོ་ག་ཡན་ལག་གསུམ་མམ་བཞིས་བསྐྱེད་ལ་སྤྲོས་པའི་བྱེ་བྲག་གིས་ཡན་ལག་རྫོགས་པར་བྱ་སྟེ། བརྟག་པ་བརྒྱད་པ་ནས་འབྱུང་བའི་བཟླས་པ་བྱ་ཞིང༌། ལྷའི་རྣམ་པ་ཉིད་གསལ་གདབ་ཅིང་སེམས་བཟུང་བས་དེ་དང་འདྲ་བའི་དངོས་གྲུབ་རིག་པ་འཛིན་པར་འགྱུར་ཞེས་བྱ་བའི་དོན་ཡིན་ནོ། །
ཚིག་གི་དོན་གོ་སླའོ། ། བརྟག་པ་གཉིས་པའི་བཤད་པ་རྫོགས་སོ།། །། ཧེ་རུ་ཀ་ཕྱག་བཅུ་དྲུག་པའི་སྒྲུབ་ཐབས་བསྟན་པའི་ཕྱིར། ཧེ་རུ་ཀ་དང་ཞེས་བྱ་བ་ལ་སོགས་པ་གསུངས་སོ། ། འདིའི་བརྗོད་པར་བྱ་བའི་དོན་ནི་སྤྱི་ཡིན་ལ། རྗོད་བྱེད་ཀྱི་སྒྲ་ནི་གསུམ་ཀའོ། ། མངོན་པར་རྟོགས་པ་ནི་མཆོག་སྒྲུབ་པའི་དཀྱིལ་འཁོར་རོ། ། རྒྱུད་སྡེ་གཞན་དཔལ་བརྟག་པ་གཉིས་པའི་ཕྱི་མའི་ལེའུ་ལྔ་པར་ཚུལ་མི་འདྲ་བས་བཤད་པའི་རྒྱུད་ཡིན་ཞིང༌། མཉམ་སྦྱོར་གྱི་རྟོག་པ་ལྔ་པར་མི་བསྐྱོད་པ་དབུགས་དབྱུང་གི་དཀྱིལ་འཁོར་དུ་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཞུང་གི་དོན་ལ་ཧེ་རུ་ཀ་དང་ཞེས་བྱ་བ་ལ་སོགས་པ་རྐང་པ་དྲུག་གིས་ནི་དགོས་པ་དང་ལྡན་པའི་ཆོ་ག་བཤད་པར་དམ་བཅའ་བ་སྟེ།
ཁྲོ་ཆགས་ཀྱི་རྣམ་པས་ཞེ་སྡང་དང་འདོད་ཆགས་འདུལ་ཞེས་བྱ་བའི་དོན་ཏོ། ། དོན་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྡོ་རྗེ་སེམས་དཔར་གྱུར་ནས་ཡང༌། ། ཞེས་བྱ་བ་ནི་རྒྱུའི་རྡོ་རྗེ་འཆང་དུ་བསྐྱེད་ནས་སོ། ། རྡོ་རྗེ་ཅན་ཉིད་རྡོ་རྗེར་དབབ། ། ཅེས་བྱ་བ་ནི་འཁོར་གྱི་ལྷ་མོ་ཕྱུང་སྟེ་ཞུ་བ་ལས་འབྲས་བུ་རྡོ་རྗེ་འཆང་དུ་བཞེངས་པའོ། ། ཡང་ན་རྐང་པ་དང་པོས་ནི་དམ་ཚིག་པ་བསྐྱེད་པའོ། །
ཕྱི་མས་ནི་ཡེ་ཤེས་པ་གཞུག་པ་བསྟན་ཏོ། ། རྒྱས་པར་བཤད་པ་ལ་རྒྱུ་རྡོ་རྗེ་འཆང་བསྐྱེད་པ་ལ་སོགས་པ་དོན་བདུན་ལས་མ་གསུངས་ཀྱང༌། དང་པོར་ཚོགས་ཀྱི་ཞིང་སྤྱན་དྲང་བ་དང༌། ལྷ་མོ་བརྒྱད་ཀྱིས་མཆོད་པ་དང༌། སྡིག་པ་བཤགས་པ་ལ་སོགས་པ་རྒྱུན་བཤགས་དང༌། ཚད་མེད་པ་བཞི་བསྒོམ་པ་དང༌། སྲུང་བའི་འཁོར་ལོའི་བར་ནི་ཕྱག་གཉིས་པའི་སྐབས་སུ་བསྟན་པ་བཞིན་བྱས་ལ། ཡང་འོག་བདག་མེད་མའི་སྐབས་ནས་འབྱུང་བའི་འཁོར་ལོ་ས་དང་ཞེས་བྱ་བ་ལ་སོགས་པས་བསྟན་པ་གཞིའི་ཡན་ལག་དང༌། རྒྱུའི་ཡན་ལག་དང༌། རྐྱེན་གྱི་ཡན་ལག་དང༌།
གཞལ་ཡས་ཁང་གི་གནས་ཐབས་འཕར་མ་གཉིས་པའི་ཚུལ་གྱིས་བསྐྱེད་ལ། ཡང་དེར་གདན་བསྒོམ་པའི་བར་དུ་ཁ་བསྐང་ངོ༌། ། གལ་ཏེ་གོང་དུ་མ་གསུངས་པས་འདིར་གཞལ་ཡས་ཁང་མི་བསྒོམ་པ་ཉིད་མ་ཡིན་ནམ་སྙམ་པ་ལ། མ་ཡིན་ཏེ་འོག་ནས་སྒོ་མ་རྣམས་འབྱུང་བའི་ཕྱིར་རོ། ། དེ་ནི་ཡན་ལག་དང་པོ་རྣམ་པར་སྣང་མཛད་ཀྱི་ཡན་ལག་གོ ། དེ་ལྟར་གཞལ་ཡས་ཁང་གི་ནང་དུ་གདན་གྱི་དབུས་སུ་འབར་བའི་ཕྲེང་འཁྲུགས་དྲག་པོ་ཞེས་བྱ་བ་ལ་སོགས་པས་རྒྱུ་རྡོ་རྗེ་འཆང་གི་མངོན་པར་བྱང་ཆུབ་པ་མདོར་སྟོན་པར་བྱེད་དེ། འདིའི་མངོན་བྱང་རྒྱས་པའང་བདག་མེད་མའི་སྐབས་སུ་ཨཱ་ལི་ཀཱ་ལི་མཉམ་སྦྱོར་བ་ཞེས་བྱ་བ་ལ་སོགས་པས་འཆད་པར་འགྱུར་རོ། ། དེའི་ཚིག་གི་དོན་ནི་ཟླ་བའི་དཀྱིལ་འཁོར་ཏེ་ཟླ་བ་གྲུ་གསུམ་པ་གཉིས་སོ། ། དེ་ལ་ས་བོན་ཕྲེང་བ་དེ་ནས་དགོད་དེ་ཟླ་བ་འོག་མ་ལའང་ཨཱ་ལི་ཕྲག་གཉིས་གོང་མ་ལ་ཀཱ་ལི་བརྒྱད་ཅུའོ། ། དེ་གཉིས་ཀྱི་སྟེང་དུ་རྡོ་རྗེ་དཀར་པོ་རྩེ་ལྔ་པ་བསམ་སྟེ།
དེ་ལས་འོད་ཟེར་སྤྲོ་བ་ནི། འབར་བའི་ཕྲེང་འཁྲུགས་དྲག་པོ་ནི། ། ཀུན་ཏུ་རྣམ་པར་སྤྲོ་བར་བྱ། ། ཞེས་བྱའོ། ། དེ་དག་གཅིག་ཏུ་འདྲེས་པ་ལས་རྡོ་རྗེ་སེམས་དཔར་གྱུར་ཅེས་གོང་དུ་བཤད་པ་སྦྱར་ཏེ། རྒྱུའི་རྡོ་རྗེ་འཆང་སྐུ་མདོག་དཀར་པོར་བསྐྱེད་པའོ། ། དེ་ལྟར་རྒྱུའི་རྡོ་རྗེ་འཆང་བསྐྱེད་པའི་རྗེས་ལ། དེ་ནས་རྡོ་རྗེ་ཆགས་ཆེན་ལས། ། ཞེས་འོད་དུ་ཞུ་བ་འབྱུང་སྟེ་འདིར་ཏིང་ངེ་འཛིན་གསུམ་གྱི་དབང་དུ་བྱས་ན་ཞུ་བ་ལ་རང་བཞིན་གྱི་གནས་ནས་ལྷ་མོ་བཞི་བྱོན་ནས་གླུས་བསྐུལ་ཏེ་འབྲས་བུ་རྡོ་རྗེ་འཛིན་པར་བཞེངས་པ་ནི་དང་པོ་སྦྱོར་བའི་ཏིང་ངེ་འཛིན་ཏོ། ། འཁོར་གྱི་ལྷ་མོ་དབྱུང་བ་ནི་དཀྱིལ་འཁོར་རྒྱལ་མཆོག་གོ །
སྐུ་གསུང་ཐུགས་བྱིན་གྱིས་བརླབ་པ་མན་ཆད་ནི་ལས་རྒྱལ་མཆོག་གོ ། ཞལ་བརྒྱད་པ་ལ་ཞབས་བཞི་པ། ། ཞེས་པ་མན་ཆད་ཀྱིས་གཙོ་འཁོར་ཀུན་གྱི་སྐུ་མདོག་དང་ཕྱག་མཚན་གསལ་གདབ་པ་སྟེ། འདིའི་ལུགས་ལ་འཁྲུགས་མི་དགོས་སོ། ། སློབ་དཔོན་མི་ཐུབ་ཟླ་བའི་བཞེད་པས་རྡོ་རྗེ་གུར་གྱི་རྗེས་སུ་འབྲངས་ཏེ། དང་པོར་སྐྱེས་བུ་བསམ་དེ་ནས། ། རྣལ་འབྱོར་མ་ཡི་འཁོར་ལོ་སྤྲོ། ། རྡོ་རྗེ་རྗེས་སུ་ཆགས་བྱེད་ལས། ། ཞུ་ལ་མཚམས་ཀྱི་ལྷ་མོས་བསྐུལ། ། ཞེས་འབྱུང་ངོ༌། །
དེ་བས་ན་རྒྱུ་རྡོ་རྗེ་འཆང་བསྐྱེད་ནས་མཁའ་གསང་བྱིན་གྱིས་བརླབས་ཏེ་སྙོམས་པར་ཞུགས་པ་ལས། སྒྱུ་མའི་བདེ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་ཞལ་ནས་ཞུགས། ཐུགས་ཀར་འོད་དུ་ཞུ་སྟེ་བྱང་ཆུབ་སེམས་ཀྱི་ཐིག་ལེ་བྷ་གར་ཕབ་སྟེ། དེ་ལས་ས་བོན་བརྒྱད་དུ་གྱུར་པ་ནི་གྃ་ཙྃ་བྃ་གྷྃ་ཞེས་བྱ་བ་ལ་སོགས་པར་སྦྱར་ཏེ་ས་བོན་བཅུ་དྲུག་ཤེས་པར་བྱའོ། ། དེ་ལས་ལྷ་མོར་གྱུར་ཏེ་བྷ་ག་ནས་དབྱུང་བ་ནི་དེ་ལྟར་ཆོ་ག་སྣ་ཚོགས་ཀྱིས་ཞེས་བྱ་བ་ལ་སོགས་པར་སྦྱར་བར་བྱའོ། ། དེའི་རྗེས་ལ་རྗེས་ཆགས་ཀྱི་མེ་དང་ཡིག་འབྲུ་ལྔ་སྣ་གཡོན་ནས་ཞུགས། བྷ་གར་ཕབ་པ་ལས། རྒྱུ་རྡོ་རྗེ་འཆང་འོད་དུ་ཞུ་བ་ནི། དེ་ནས་རྡོ་རྗེ་ཆགས་ཆེན་ལས། ། ཞེས་སྦྱར་བར་བྱའོ། །
འོད་དུ་ཞུ་བ་ལས་ལྷ་མོའི་གླུས་བསྐུལ་བ་ནི་སྣ་ཚོགས་ཞེས་བྱ་བ་ལ་སོགས་པ་སྟེ། མཚམས་མ་བཞིས་བསྐུལ་བ་ནི་ཚད་མེད་པ་བཞིས་སེམས་ཅན་གྱི་དོན་ལ་བསྐུལ་བ་ཡིན་པའི་ཕྱིར་རོ། ། ཚིག་གི་དོན་ནི་གོ་སླའོ། ། རྗེས་ལས་འབྲས་བུ་རྡོ་རྗེ་འཆང་དུ་བཞེངས་པ་ནི་ཨོཾ་དང་ཧཱུྃ་གི་ཞེས་བྱ་བ་ཤླཽ་ཀ་གཅིག་དང་བདག་པོ་དགའ་མའི་ཞེས་བྱ་བ་ལ་སོགས་པ་སྟེ། སྙིང་པོ་ཚིག་ཙམ་ལས་བསྐྱེད་པ་སྟོན་ཏོ། ། ཁ་ཅིག་ན་རེ་ཆོ་ག་གསུམ་པར་བསྐྱེད་པར་ཁ་བསྐང་ངོ་ཞེས་ཀྱང་གསུང་ངོ༌། ། བཞེངས་པའི་མཚན་ཉིད་ནི་ཞལ་བརྒྱད་ཅེས་བྱ་བ་ལ་སོགས་པ་སྟེ། སྒེག་ཅིང་དཔའ་བོ་ཞེས་བྱ་བ་ལ་སོགས་པ་ཉམས་དགུའི་དོན་ནི་འདི་ཡིན་ཏེ། བདག་མེད་མ་ཡིས་མགུལ་ནས་འཁྱུད། ། ཅེས་པ་དང༌།
གཡོན་དམར་བ་དང་གཅེར་བུ་ནི་སྒེག་པའི་ཉམས་སོ། ། བདུད་བཞི་མཉམ་པར་མནན་པ་དང་སྟག་གི་ཤམ་ཐབས་ནི་དཔའ་བའི་ཉམས་སོ། ། སྣ་ཚོགས་རྡོ་རྗེས་སྤྱི་བོར་མཚན་པ་དང་ཐོད་པ་ལྔའི་དབུ་རྒྱན་དང༌། ཕྱག་ན་ཐོད་པ་བསྣམས་པ་དང་ཐོད་པའི་དོ་ཤལ་ནི་མི་སྡུག་པའི་ཉམས་སོ། ། ཞལ་ནས་ཧཱུྃ་སྤྲོ་བ་དང་ཧ་ཧར་བཞད་པ་ནི་བཞད་པའི་ཉམས་སོ། ། ཁ་དོག་ནག་པོ་དང་པོ་དང༌། ལྷག་མའི་ཞལ་བུང་བ་ལྟ་བུ་ནི་དྲག་ཤུལ་གྱི་ཉམས་སོ། ། སྐྲ་སེར་པོ་གྱེན་དུ་བརྫེས་པ་དང་ཉི་མར་བཞུགས་པ་ནི་འཇིགས་སུ་རུང་བའི་ཉམས་སོ། ། ཕྱག་མཚན་བཅུ་དྲུག་གིས་ནད་བརྒྱད་སེལ་ཞིང་དབང་ཕྱུག་བརྒྱད་སྟེར་བ་སྙིང་རྗེའི་ཉམས་སོ། ། སྒེག་པ་ལ་སོགས་པ་འདོད་ཆགས་ཅན་ལྟ་བུར་འདུག་ལ་དྲག་ཤུལ་གྱིས་ཞེ་སྡང་ཅན་ལྟ་བུར་འདུག་པ་མི་འགལ་བ་ངོ་མཚར་བའི་ཉམས་སོ། །
གཡས་པ་དཀར་བས་ཞི་བའི་ཉམས་ཏེ་གར་དགུ་ཡིན་ནོ། ། ཞེས་བླ་མ་ཁ་ཅིག་གསུང་ངོ༌། ། སློབ་དཔོན་རྗེ་བཙུན་ནི་སྒེག་ཅིང་དཔའ་བ་མི་སྡུག་པ་སྐུའི་ཉམས། དགོད་ཅིང་དྲག་ཤུལ་འཇིགས་རུང་གསུང་གི་ཉམས། སྙིང་རྗེ་རྔམ་དང་ཞི་བ་ཐུགས་ཀྱི་ཉམས། ཞེས་བྱ་བར་བཞེད་ལ། སློབ་དཔོན་ཁ་ཅིག་ནི་ཐམས་ཅད་བཞིན་གྱི་འགྱུར་ཚུལ་ཁོ་ན་ལ་བཞེད་པ་ཡིན་ནོ་ཞེས་གསུང་ངོ༌། ། ཚིག་གི་དོན་ལྷག་མ་ནི་གོ་སླའོ། ། དེ་ལྟར་དམ་ཚིག་སེམས་དཔའ་བསྐྱེད་ནས་ཡེ་ཤེས་པ་གཞུག་པ་དང་སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པ་ཁ་བསྐངས་ཏེ། དེ་དག་ནི་རྗེས་ཆགས་རྡོ་རྗེ་སེམས་དཔའི་ཡན་ལག་གོ །
དེ་ནས་དབང་བསྐུར་བ་མི་བསྐྱོད་པའི་ཡན་ལག་དང༌། མཆོད་པ་དོན་ཡོད་གྲུབ་པ་དང༌། བསྟོད་པ་རིན་ཆེན་འབྱུང་ལྡན་དང༌། བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་གི་བར་དུ་ཁ་བསྐང་ངོ༌། ། དེ་ནས་བརྟག་པ་བརྒྱད་པ་ལས་བྱུང་བའི་ཚུལ་གྱིས་བཟླས་པ་བྱ། ལྔ་པའི་གཉིས་པ་ལས་བྱུང་བའི་ཚུལ་གྱིས་དག་པ་རྗེས་སུ་དྲན་པར་བྱ། རྫོགས་པའི་རིམ་པ་དང་གཏོར་མ་ལ་སོགས་པ་མཐའ་དག་འོག་ནས་འཆད་པར་འགྱུར་རོ། གསུམ་པ་ལས་རབ་ཏུ་བྱེད་པ་དང་པོའོ།། །། ཡེ་ཤེས་མཁའ་འགྲོའི་སྒྲུབ་ཐབས་ནི་ཞེས་བྱ་བ་ལ་སོགས་པས་ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་གྱི་སྒྲུབ་ཐབས་སྟོན་ཏོ། ། གལ་ཏེ་གོང་དུ་ཧེ་རུ་ཀ་དང་བདག་མེད་མའི་སྐྱེད་ཆོག་དང་སྒྲུབ་པ་ཞེས་གསུངས་པས་འདིར་བདག་མེད་མའི་སྒྲུབ་ཐབས་འབྱུང་བར་རིགས་སོ་སྙམ་ན།
འགལ་བ་མེད་དེ། གོ་རིམ་ལ་མངོན་པར་ཞེན་པ་སྤང་བའི་ཕྱིར་བཅོམ་ལྡན་འདས་ཀྱི་བཀའ་སྩལ་ཏོ། ། འདིའི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་དཔལ་རྡོ་རྗེ་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་གསུམ་པར་མངོན་པར་རྟོགས་པ་ཕལ་ཆེར་ནི་ཆ་མཐུན་པས་བཤད་པའི་རྒྱུད་ཡིན་ལ། དམ་ཚིག་བསྟེན་པ་ལ་སོགས་པ་འགའ་ཞིག་བསྡུས་ཏེ་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཞུང་ལ་གཉིས་ཏེ། ཡེ་ཤེས་མཁའ་འགྲོ་ཞེས་བྱ་བ་རྐང་པ་གཉིས་ནི་བཤད་པར་དམ་བཅའ་བའོ། ། ལྷག་མ་ནི་སྒྲུབ་པའི་ཐབས་ཀྱི་དོན་དངོས་སོ། ། འདི་ལ་གཞུང་དུ་དོན་བརྒྱད་དུ་གནས་པ་ལས། དང་པོ་ནུབ་མོ་སྒྱུ་མ་ལྟ་བུ་ལ་ཉལ་ལ་ནང་པར་གཉིད་སད་མ་ཐག
གཉིས་མེད་ཀྱི་ཡེ་ཤེས་ཞེས་བྱ་བ་ལ་སོགས་པ་སྟེ། རྣལ་འབྱོར་ཀུན་གྱི་དང་པོ་ནི་ལྷ་བསྐྱེད་པའི་དང་པོར་རོ། ། སྔགས་གསུམ་ཀྱི་དང་པོ་ནི་དེ་བཞིན་ཉིད་ཀྱི་དག་པའོ། ། གཉིས་པ་ནི་ཡེ་ཤེས་ཀྱི་དག་པ་སྟེ། རང་གི་སེམས་ཀྱང་དག་པའོ། ། གསུམ་པ་ནི་ལྷའི་རྣལ་འབྱོར་ཀྱང་རང་བཞིན་གྱིས་དག་པ་ཞེས་བྱ་བ་དེ་ལྟར་མོས་པ་བྱས་ནས་ལྷའི་བསམ་གཏན་བྱ་ཞེས་བྱ་བའི་དོན་ཏོ། ། དེ་ནས་གནས་ཁྱད་པར་ཅན་དུ་གནས་ནས་བདག་ཉིད་ལྷའི་རྣལ་འབྱོར་དུ་སྐད་ཅིག་མས་དྲན་པ་འདི་འབྱུང་བས། ཡིད་དང་རྗེས་མཐུན་ཞེས་བྱ་བ་ཤླཽ་ཀ་གཉིས་ནི་གནས་ཀྱི་ཁྱད་པར་རོ། ། སྐད་ཅིག་མའི་ཞེས་པ་རྐང་པ་གཉིས་ནི་བདག་ཉིད་སྐད་ཅིག་གིས་ལྷར་བསྐྱེད་པ་སྟེ། བྱ་བ་ཐམས་ཅད་ལ་ཐ་མལ་པས་འཇུག་པ་བཀག་སྟེ་ལྷར་བྱ་བར་བསྟན་ཏོ། །
དུས་རྒྱུན་དུའང་འདི་ཉིད་རྗེས་སུ་དྲན་པར་བྱ་བ་བསྟན་ཏོ། ། བློ་གྲོས་ལྡན་པས་སྔར་མཆོད་ནས། ། ཞེས་བྱ་བས་སྔོན་དུ་བསོད་ནམས་ཀྱི་ཚོགས་བསགས་པ་བསྟན་ཏེ། རང་གི་སྙིང་གའི་ཧཱུྃ་གིས་འོད་ཀྱིས་མདུན་གྱི་ནམ་མཁར་བླ་མ་དང་ཡེ་ཤེས་མཁའ་འགྲོ་མའི་དཀྱིལ་འཁོར་སྤྱན་དྲངས་ནས། རང་གི་སྙིང་ག་ལས་བྱུང་བའི་མེ་ཏོག་ལ་སོགས་པའི་མཆོད་པ་རྣམས་ཀྱིས་མཆོད་ལ། སྡིག་པ་བཤགས་པ་ལ་སོགས་པ་སྔར་བསྟན་པའི་ཚུལ་གྱིས་བྱས་ལ། ཚད་མེད་པ་བཞི་བསྒོམ་པར་བྱའོ། ། དེ་ནས་ཡེ་ཤེས་ཀྱི་ཚོགས་བདག་མེད་མའི་བསམ་གཏན་བསྟན་པའི་ཕྱིར་གོང་དུ་བསྟན་པ་དྲན་པར་བྱའོ། ། དེ་ནས་དང་པོ་ཁོ་ནར་བདག་ཉིད་སྐད་ཅིག་གིས་ཡེ་ཤེས་ཀྱི་མཁའ་འགྲོ་མར་བསྐྱེད་པ་ནི་འོག་ཏུ་སྦྱར་ལ་ཡེ་ཤེས་མཁའ་འགྲོ་མ་ནི་གཟུང་ཞེས་བྱ་བས་སྟོན་ཏེ། ཕྱ་མཁན་ལྟ་བུའི་ཚུལ་ཞེས་གསུང་ངོ༌། །
བདག་ཉིད་དེར་བསྐྱེད་ནས་མདུན་དུ་ཡེ་ཤེས་མཁའ་འགྲོའི་དཀྱིལ་འཁོར་བསྒོམ་པ་བསྟན་པའི་ཕྱིར། དེ་ལྟར་ཆོ་ག་སྣ་ཚོགས་ནི། ། ངེས་པ་ཉིད་དུ་བསྒོམ་པར་བྱ། ། ཞེས་གསུངས་ཏེ། དཔལ་གདན་བཞི་པ་ལས་ནི། འདིར་སྔགས་དང་ཕྱག་རྒྱའི་སྒོ་ནས་སྲུང་བའི་འཁོར་ལོ་བསྒོམ་པར་གསུངས་ལ། འདིར་དེ་དག་མ་གསུངས་པས་རེ་ཕས་སྔོན་དུ་ཉི་མ་ཞེས་བྱ་བ་ལ་སོགས་པས་སྔར་བསྟན་པའི་ཚུལ་གྱིས་བསྒོམ་པར་བྱའོ། ། དེ་ནས་རྟེན་གྱི་དཀྱིལ་འཁོར་བསྐྱེད་པ་བསྟན་པའི་ཕྱིར་ཡེ་ཤེས་རྒྱ་མཚོ་ཞེས་བྱ་བ་ལ་སོགས་པ་སྟེ། སྲུང་བའི་འཁོར་ལོའི་ནང་དུ་ཨོཾ་ཧཱུྃ་སྭཱ་ཧཱ་ཞེས་བྱ་བར་གྱུར་པ་ལས་རི་རབ་དང༌། དེར་གཞལ་ཡས་ཁང་གདན་དང་བཅས་པ་བསྐྱེད་པ་ནི་ཚིག་རྐང་པ་བཅུས་བསྟན་ཏོ། །
དེ་ལྟར་རྟེན་བསྐྱེད་ནས། བརྟེན་པ་ལྷ་བསྐྱེད་པ་བསྟན་པ་ནི་བདག་གི་དབུགས་ཀྱིས་ཞེས་བྱ་བ་ལ་སོགས་པ་སྟེ། འདི་ལ་སློབ་དཔོན་བྷ་བ་པ་ནི་སྔོན་ལ་དམ་ཚིག་སེམས་མ་སྐད་ཅིག་གིས་དཀྱིལ་འཁོར་བསྐྱེད་ཏེ་ཕྱག་རྒྱ་བཅིངས་ལ། འདིས་ཡེ་ཤེས་སེམས་མ་དབུགས་ཀྱིས་ཕྱུང་སྟེ་གཞུག་པ་ཡིན་ནོ་ཞེས་གསུང་ངོ༌། ། བདག་ཅག་གི་བླ་མ་རྣམས་ནི་དབུགས་འབྱུང་རྔུབ་ཉིད་ལས་བསྐྱེད་པ་སྟེ། འོག་ནས་འབྱུང་བའི་ཡི་གེ་བཏུ་བའི་དགོངས་པས་སྔགས་རྣམས་བརྗོད་ཅིང་རང་གི་སྙིང་གའི་ཧཱུྃ་ལས་ཕྱུང་ལ་གདན་སོ་སོའི་སྟེང་དུ་གདུགས་ཀྱི་འོག་ཏུ་ཕྱུང་ཞིང་རིམ་པ་བཞིན་དགོད་དོ། ། འདི་དག་གི་སྐུ་མདོག་ལ་སོགས་པ་ནི་གོ་སླ་བའོ། ། ཐམས་ཅད་རིག་པས་ཐམས་ཅད་བསྒོམ། ། ཞེས་བྱ་བ་ནི་སྤྲོས་པའི་བྱེ་བྲག་གིས་ཡེ་ཤེས་པ་གཞུག་པ་དང༌། སྐྱེ་མཆེད་བྱིན་གྱིས་བརླབ་པ་ལ་སོགས་པ་སྔར་བསྟན་པའི་ཚུལ་གྱིས་རྫོགས་པར་བྱ་ཞེས་བྱ་བའི་དོན་ཏོ། །
དེ་ལྟར་རྣལ་འབྱོར་མ་བསྒོམ་པའི་ཚེ་རྣལ་འབྱོར་མའི་གཟུགས་མངོན་སུམ་དུ་བྱུང་ན་དེ་རྣམས་ལ་དམ་ཚིག་བསྟན་པ་ནི་འདི་རྣམས་ཞེས་བྱ་བ་ལ་སོགས་པའོ། ། འདི་རྣམས་ཀྱི་དམ་ཚིག་གི་ཕྱག་རྒྱ་རྒྱས་པ་ནི་དཔལ་རྡོ་རྗེ་གདན་བཞི་པ་ལས་འབྱུང་ལ། མདོར་བསྡུས་པ་ནི་བརྟག་པ་བཞི་པ་དང་བདུན་པ་ལས་འབྱུང་བ་བཞིན་བསྟན་པར་བྱའོ། ། དེ་ལྟར་དམ་ཚིག་བསྟན་པའི་དུས་སུའང་སྔགས་བརྗོད་ཅིང་བརྟན་པར་བྱས་ལ། ལྷ་བསྐྱེད་པའི་དུས་སུའང་སྔགས་ཀྱིས་བསྐྱེད་པར་བྱ་ཞིང༌། ཁ་ཟས་དང་བདུད་རྩི་མྱང་བའང་སྔགས་ཀྱིས་སྦྱང་བ་བསྟན་པའི་ཕྱིར་སྔགས་བཏུ་བ་བསྟན་པ་ནི། རླུང་དང་ཞེས་བྱ་བ་ཤླཽ་ཀ་གཅིག་གསུང་ངོ༌། ། དེ་ལ་རླུང་ནི་ཡའོ། ། དེ་ནས་ཀྱི་བདུན་པ་ནི་སའོ། ། མེ་ནི་རའོ། །
དེ་ནས་ཀྱི་བདུན་པ་ནི་ཧའོ། ། དོན་ནི་དེ་ཉིད་ལས་ཏེ་ཧ་དེ་ལས་སོ། ། རྡོ་རྗེའི་ས་བོན་ནི་སའོ། ། དེས་བསྐུལ་བ་ནི་ཧ་དེ་ལ་མཛེས་པ་སྟེ་ཟླ་ཚེས་སུའོ། །

དེ་ལ་ཐིག་ལེ་ནི་སྟེང་དུའོ། ། སྒྲ་ནི་ཨུ་སྟེ་འོག་ཏུ་སྦྱར་བས་ཧཱུྃ་ཞེས་བྱ་བར་འགྱུར་རོ། ། ཆར་པའི་རྒྱུན་ནི་ཧཱུྃ་དེ་ཉིད་བདུད་རྩིའི་ས་བོན་ཡིན་པའི་ཕྱིར་ཞེས་དགོངས་སོ། ། དེ་ནི་གཙོ་མོ་ཧཱུྃ་ལས་བསྐྱེད་པ་སྟེ། དཔལ་གདན་བཞི་པ་ལས། ཕྱག་མཚན་དང་པོ་སྲེག་བྱེད་མཐའ། ། ཞེས་འབྱུང་བས་ཨོཾ་ཧཱུྃ་སྭཱ་ཧཱ། ཞེས་བྱ་བ་ནི་གཙོ་མོའི་ཡིན་ནོ། ། གཞན་དག་ཀྱང་འདིར་མ་གསུངས་ཀྱང་དཔལ་གདན་བཞི་པ་ལས་འབྱུང་བ་བླ་མའི་མན་ངག་གིས་སྦྱར་ཏེ། ཨོཾ་ཨཱཿསྭཱ་ཧཱ་ཞེས་བྱ་བ་ནི་རྡོ་རྗེ་མཁའ་འགྲོ་མའིའོ། ། འཇིགས་པའི་མཁའ་འགྲོ་མའི་ནི་ཨོཾ་ཨཱཿསྭཱ་ཧཱའོ། །
བེ་ཏཱ་ལཱིའི་ནི་ཨོཾ་ཨི་སྭཱ་ཧཱའོ། ། གདོལ་པ་མོའི་ནི་ཨོཾ་ཨྃ་སྭཱ་ཧཱའོ། ། སེང་གདོང་མ་ལ་སོགས་པ་ནི་མ་ནིང་བཞི་དབུས་སུ་སྦྱར་བའོ། ། མཁའ་འགྲོ་རྒྱལ་མོ་དབང་ལ་སོགས་པ་བཞིའི་ནི་ཕུྃ་ཕྲེཾ་ཕྲོཾ་ཕྲིཾ་ཞེས་བྱ་བ་བཞི་སོ་སོར་དབུས་སུ་སྦྱར་བ་སྟེ། ལྷ་བསྐྱེད་པ་དང་དམ་ཚིག་བསྟན་པའི་སྐབས་སུ་སྦྱར་བར་བྱའོ། ། ཡང་ཡི་གེ་བཏུ་བ་འདིས་རླུང་དང་མེའི་བདུན་དོན་ནི་སྭཱ་ཧཱའོ། ། རྡོ་རྗེའི་ས་བོན་ནི་ཨཱ་རིང་པོ་དེ་གཉི་ག་ལ་སྦྱར་བར་བྱའོ། ། ཐིག་ལེ་སྒྲས་མནན་པས་སུྃ་ཧཱུྃ་ཞེས་བྱ་བར་འགྱུར་ཏེ། མཐེ་བོང་ལ་སུྃ་དང༌། སྲིན་ལག་ལ་ཧཱུྃ་བཀོད་དེ་བདུད་རྩི་མྱང་བ་དང༌།
ཁ་ཟས་སྦྱང་བར་བྱའོ། ། བདུད་རྩི་དེས་དཀྱིལ་འཁོར་གྱི་འཁོར་ལོ་མཆོད་པར་བྱའོ། ། མཆོད་ནས་བསྟོད་པའི་གླུ་ནི། དགུ་པའི་དང་པོ་ལས་འབྱུང༌། སྤྲོས་པ་ལ་དགའ་ན་མཆོད་པ་ཉི་ཤུ་གདན་བཞི་པ་བཞིན་དུ་བྱའོ། ། དེ་ནས་སྔགས་བཟླས་པར་འདོད་ན་བརྟག་པ་བརྒྱད་པ་ལས་འབྱུང༌། དག་པ་རྗེས་དྲན་དང༌། རྫོགས་རིམ་ལྔ་པའི་གཉིས་པ་བཞིན་དུ་བྱ། གཏོར་མ་ལ་སོགས་པ་དགུ་པའི་གཉིས་པ་ལས་འབྱུང་བ་བཞིན་ཤེས་པར་བྱའོ། ། ཡི་གེ་བཏུ་བ་འདིས་རྫོགས་པའི་རིམ་པ་སྟོན་པ་ནི་བླ་མས་འཆད་པར་འགྱུར་རོ། །
གསུམ་པ་ལས་རབ་ཏུ་བྱེད་པ་གཉིས་པ་བཤད་པའོ།། །། དེ་ནས་ཞེས་བྱ་བ་ལ་སོགས་པས་བདག་མེད་མ་ལྷ་མོ་བཅོ་ལྔའི་སྒྲུབ་པའི་ཐབས་སྟོན་ཏོ། ། འདིའི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། ཧེ་བཛྲའི་བརྟག་པ་དང་པོའི་ལེའུ་བརྒྱད་པར་མངོན་པར་རྟོགས་པ་སྤྱི་ཕལ་ཆེར་ཆ་མཐུན་པས་བཤད་པའི་རྒྱུད་ཡིན་ཞིང༌། ཧེ་བཛྲ་གཙོ་མོ་ཕྱག་གཉིས་མ་དང་ལྷ་མོ་ཐམས་ཅད་ཁ་དོག་ནག་མོར་གསུངས་པ་ལས། འདིར་གཙོ་མོ་ཕྱག་བཞི་མ་དང༌། འཁོར་གྱི་ལྷ་མོ་ཁ་དོག་ཐ་དད་དུ་གསུངས་པས་ཚུལ་མི་འདྲ་བས་བཤད་པའི་རྒྱུད་ཡིན་ནོ། ། གཞུང་དུ་དོན་གསུམ་སྟེ། བཤད་པར་དམ་བཅའ་བ་དང༌།
དོན་དངོས་དང༌། མིང་ངོ༌། ། དང་པོ་ནི་དེ་ནས་ཞེས་སྨོས་ཏེ། ཚིག་དེ་མ་ཐག་པ་ཡེ་ཤེས་མཁའ་འགྲོ་མའི་སྒྲུབ་ཐབས་ཀྱི་རྗེས་ལ་རྡོ་རྗེ་མཁའ་འགྲོ་མའི་སྒྲུབ་ཐབས་སྟོན་པས་དེ་ནས་སོ། ། དོན་གྱི་དེ་མ་ཐག་པ་ནི་བདག་མེད་མ་ལ་མོས་པའི་རྣལ་འབྱོར་པ་དེའི་དཀྱིལ་འཁོར་དུ་དབང་བསྐུར་བའི་རྗེས་ལའོ། ། དེ་བརྟག་པ་གཉིས་པར་རྒྱས་པར་གསུངས་པ་དེ་མདོར་བསྡུས་ཏེ་རྒྱས་པར་བཤད་ཅེས་བྱ་བའི་དོན་ཏོ། ། དོན་དངོས་ལ་གསུམ་སྟེ། རྟེན་དང་བརྟེན་པར་བཅས་པའི་གདན་བསམ་པ་དང༌། དེར་རྟེན་དང་བརྟེན་པར་བཅས་པ་བསྐྱེད་པ་མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི་ནམ་མཁའི་ཞེས་རྐང་པ་གཉིས་ཏེ། འདིར་མངོན་པར་རྟོགས་པ་ནི། ནང་པར་སྔར་ལངས་པའམ་ཇི་ལྟར་ཡང་རུང་སྟེ། རང་བདག་མེད་མའི་རྣལ་འབྱོར་སྐད་ཅིག་གིས་བྱས་ལ། དེའི་སྙིང་གར་ཉི་མ་ལ་ཨྃ་གི་ས་བོན་བལྟའོ། ། དེའི་འོད་ཟེར་གྱིས། ནམ་མཁར་རྗེ་བཙུན་བལྟས་ནས་ནི། ། ཞེས་བྱ་བ་ལ་སོགས་པ་གོང་དུ་བསྟན་པའི་ཚུལ་གྱིས། བསོད་ནམས་ཀྱི་ཚོགས་བསགས་པ་དང༌། ཡེ་ཤེས་ཀྱི་ཚོགས་བསགས་པ་དང༌།
སྲུང་བའི་འཁོར་ལོའི་བར་དུ་བྱའོ། ། དེས་ན་སྲུང་བའི་འཁོར་ལོའི་ནང་གི་ནམ་མཁའི་ཁམས་སུའོ། ། དེར་ཉི་མའི་དཀྱིལ་འཁོར་བསྒོམ་པ་ནི་རྣལ་འབྱོར་མ་ཤེས་རབ་ཀྱི་རང་བཞིན་ཐབས་ཉི་མའི་གདན་ལ་བཞུགས་པར་རིགས་སོ་ཞེས་བྱ་བའི་དོན་ཏོ། ། གཉིས་པ་དེ་བསྒོམ་པ་མདོར་བསྟན་པ་ནི་འཁོར་ལོ་ཞེས་བྱ་བ་རྐང་པ་གཉིས་ཏེ། འཁོར་ལོ་ནི་རྟེན་གྱི་འཁོར་ལོའོ། ། དེའི་སྔོན་དུ་ཅི་རིགས་པར་ནི་འབྱུང་བ་རིམ་བརྩེགས་ལ་སོགས་པ་སྟེ། དེ་ལས་བསྐྱེད་ཅེས་བྱ་བའི་དོན་ཏོ། ། དེ་ནས་ནི་བརྟེན་པའི་ལྷ་རྣམས་ཇི་ལྟར་འབྱུང་བ་ཉིད་དོ། ། རྒྱས་པར་བཤད་པ་ལ་གཉིས་ཏེ། རྟེན་བསྐྱེད་པ་དང༌།
བརྟེན་པ་ལྷ་བསྐྱེད་པའོ། ། དང་པོ་ནི་དེ་ལྟར་སྔར་བསྟན་པའི་སྲུང་བའི་འཁོར་ལོ་བསྒོམས་པའི་ནང་དུ་ཆོས་འབྱུང་ཞེས་བྱ་བར་སྦྱར་ཏེ། གཞིའི་ཡན་ལག་ཆོས་ཀྱི་འབྱུང་གནས་བསྒོམ་པའོ། ། དེར་ཅི་བསྒོམ་ན་འཁོར་ལོ་ཞེས་བྱ་བ་རྐང་པ་གསུམ་སྟོན་ཏོ། ། འདི་རྣམས་ཡས་མར་བསྐྱེད་ཀྱང་ཆོག་རླུང་ནས་མས་ཡར་བསྐྱེད་ཀྱང་ཆོག་སྟེ། སྟེང་གི་གོ་རིམ་ནི་དང་པོར་ཡྃ་ལས་རླུང་གི་དཀྱིལ་འཁོར་གཞུ་ལྟ་བུ་ཁ་དོག་སྔོ་བ་བ་དན་གྱིས་མཚན་པའོ། ། དེའི་སྟེང་དུ་བྱིན་ཟ་སྟེ་རྃ་ལས་མེ་གྲུ་གསུམ་དམར་པོ་འབར་བའི་ཕྲེང་བས་མཚན་པའོ། ། དེའི་སྟེང་དུ་ཆུ་ནི་སྟེ་ཆུ་དཀར་ཞིང་ཟླུམ་པ་བུམ་པས་མཚན་པའོ། ། དེའི་སྟེང་དུ་ས་སྟེ་ལྃ་ལས་ས་གྲུ་བཞི་སེར་པོ་རྡོ་རྗེ་རྩེ་གསུམ་པས་མཚན་པའོ། ། དེའི་སྟེང་དུ་གཞལ་ཡས་ཁང་རྣམ་པར་སྣང་མཛད་ཀྱི་ངོ་བོ་ཡིན་པས་བྷཱུྃ་ལས་འཁོར་ལོ་བྷཱུྃ་གྱིས་མཚན་པའོ། །
གལ་ཏེ་འཁོར་ལོ་ནས་མས་ཡར་ཇི་ལྟར་མི་བསྒོམ་སྙམ་པ་ལ། འོག་ནས་རྐང་པའི་མཐིལ་དུ་རྩོམ་ཆེན་རླུང་ཞེས་བྱ་བ་ལ་སོགས་པ་འབྱུང་ལ། རྡོ་རྗེ་གུར་ལས་ཀྱང་གསུངས་སོ། ། སློབ་དཔོན་ཁ་ཅིག་ས་ནས་བསྟན་པ་ནི་བྱང་ཆུབ་སེམས་ཀྱི་དཀྱིལ་འཁོར་ལ་དགོངས་པའོ། ། དེ་དག་གི་རིམ་པ་མི་འཁྲུགས་པའི་ཚུལ་བསྟན་པ་ནི། ལྷ་རྣམས་ཀྱིས་ཇི་ལྟར་རིགས་པ་ཞེས་སྦྱར་ཏེ། སྤྱན་ལ་སོགས་པ་ལྷ་མོ་བཞིའི་རིམ་པས་སོ། ། ཞེས་དགོངས་སོ། ། དེའི་སྟེང་དུ་ཇི་ལྟར་སྒོམ་པ་པོ་འབྱུང་བ་སྟེ། ཨོཾ་ཨཱཿཧཱུྃ་གསུམ།
ཧོ་དམར་པོ་གཉིས་ཏེ་ཡི་གེ་ལྔ་ཐིམ་པ་ལས་སྐྱེས་པའོ། ། དེའི་འཁོར་ལོ་དེ་ཅི་འདྲ་སྙམ་པ་ལ་འཕར་མ་གཉིས་པ་ཞེས་བྱ་བ་ལ་སོགས་པ་སྨོས་སོ། ། དེར་གདན་བསྒོམ་པ་ནི་བཅོ་ལྔ་ཞེས་བྱ་བ་རྐང་པ་གཉིས་སོ། ། བརྟེན་པ་ལྷ་བསྐྱེད་པ་ལ་དོན་བཞི་སྟེ། མངོན་པར་བྱང་ཆུབ་པ་ལྔ་ལས་ཐམས་ཅད་བསྐྱེད་པར་བསྟན་པ་དང༌། དེ་དག་ཀྱང་ཐབས་ཤེས་རབ་ཀྱི་རང་བཞིན་དུ་བསྟན་པ་དང༌། ལྷ་མོ་རྣམས་ཀྱི་ས་བོན་མི་འདྲ་བའི་ཚུལ་དང༌། ཕྱོགས་གང་དུ་ལྷ་མོ་གང་དགོད་པ་བསྟན་པའོ། ། དང་པོ་ལ་གཉིས་ཏེ། ལྷ་མོ་རྣམས་ཀྱི་མངོན་པར་བྱང་ཆུབ་པ་ལྔའི་ཚུལ་དང༌།
དེ་ཉིད་རྗེ་བཙུན་གྱི་རྒྱུ་རྡོ་རྗེ་འཆང་དང་མི་འདྲ་བའི་ཚུལ་བསྟན་པའོ། ། དང་པོ་ལ་གསུམ་སྟེ། དེའི་སྟེང་དུ་ཞེས་བྱ་བ་ཤླཽ་ཀ་གཅིག་གིས་ས་བོན་མི་དགོས་པ་རྣམས་ཇི་ལྟ་བུ་བསྒོམ་པའི་དབང་དུ་བྱས་ཏེ་མདོར་བསྟན་ཏོ། ། ཨཱ་ལི་ཟླ་བའི་ཞེས་བྱ་བ་ལ་སོགས་པ་ཚིགས་བཅད་གཅིག་གིས་རྣམ་པ་དེའི་རྒྱུའི་དབང་དུ་བྱས་ཏེ་རྒྱས་པར་འཆད་དོ། ། ཟླ་བ་མེ་ལོང་ཡེ་ཤེས་ཞེས་བྱ་བ་ལ་སོགས་པ་ཤླཽ་ཀ་གཉིས་ཀྱིས་རང་གི་ངོ་བོའི་དབང་དུ་བྱས་ཏེ་རབ་ཏུ་རྒྱས་པར་བཤད་པའོ། ། འདི་ལའང་གསུམ་གྱིས་ཤེས་པར་བྱ་སྟེ། རྣལ་འབྱོར་པས་ཚུལ་ཇི་ལྟར་བསྒོམ་པའི་ཚུལ་དང་དེ་ལྟར་བསྒོམ་པའི་འཐད་པ་དང༌། འདི་དག་གི་ངེས་ཚིག་དང༌། འཐད་པ་བསྟན་པའོ། ། དང་པོ་ནི་དེ་ལྟར་གཞལ་ཡས་ཁང་གདན་དང་བཅས་པ་བསྒོམས་ནས།
དེའི་གདན་དབུས་མའི་སྟེང་དུ་ཨཱ་ལི་ཕྲག་གཉིས་སྐར་མ་ལྟ་བུ་བསམ། དེ་དག་མཚན་སུམ་ཅུ་རྩ་གཉིས་ཀྱི་ངོ་བོར་མོས་པ་བྱ། དེ་ཞུ་བ་ལས་ཟླ་བ་བཅོ་ལྔ་དུས་གཅིག་ཏུ་བསྒོམ་སྟེ། དེ་ནི་མེ་ལོང་ལྟ་བུའི་ཡེ་ཤེས་སུ་མོས་པ་བྱའོ། ། ཡང་དབུས་མའི་སྟེང་དུ་ཀཱ་ལི་སོ་བཞི་ལ་ཡ་ར་ལ་ཝ་ཌ་ཌྷ་དྲུག་བསྣན་པས་བཞི་བཅུ། དེ་ཕྲག་གཉིས་མར་མེའི་ཕྲེང་བ་ལྟ་བུར་བསྒོམ། དེ་དཔེ་བྱད་བརྒྱད་ཅུར་མོས་པ་བྱ། དེ་ཞུ་བ་ལས་ཉི་མ་བཅོ་ལྔ་དུས་གཅིག་ཏུ་བསྐྱེད་དེ། དེ་ནི་མཉམ་པ་ཉིད་ཀྱི་ཡེ་ཤེས་སུ་མོས་པ་བྱའོ། ། དེ་དག་གི་བར་དུ་ས་བོན་བཅོ་ལྔ་ལས་ཕྱག་མཚན་གྲི་གུག་བཅོ་ལྔ་ས་བོན་གྱིས་མཚན་པར་བསམ་པ་ནི་སོ་སོར་རྟོག་པའི་ཡེ་ཤེས་སོ། །
དེ་དག་སོ་སོར་འདྲེས་པར་བསམ་པ་ནི་བྱ་བ་ནན་ཏན་གྱི་ཡེ་ཤེས་སུ་མོས་པ་བྱའོ། ། དེ་ལས་ལྷ་མོ་རྣམས་ཀྱི་སྐུ་རྫོགས་པ་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་སུ་མོས་པ་བྱའོ། ། དེ་ལྟར་ཡེ་ཤེས་ལྔ་ལས་རྣམ་པ་ཟླ་བ་ལ་སོགས་པར་བསྒོམ་པའི་འཐད་པ་ནི། རྣམ་པ་དེ་ལྟར་བསྒོམ་པ་ནི་ལས་དང་པོ་པས་བསྒོམ་སླ་ལ་དེས་ན་རྣམ་པ་ལམ་དུ་བྱེད་ཅེས་བྱའོ། ། དེར་མེ་ལོང་ལྟ་བུ་ལ་སོགས་པར་མོས་པ་བྱ་བ་ནི་ད་ལྟ་མེ་ལོང་ལྟ་བུ་སོགས་ལམ་དུ་བྱས་ལ་དེས་ལན་ཅིག་ཐོབ་རྒྱུར་འབྱུང་བའོ། ། དེས་ན་མོས་པ་ལམ་དུ་བྱེད་ཅེས་བྱའོ། ། ལན་ཅིག་ཐོབ་རྒྱུའི་འབྲས་བུ་ད་ལྟ་ནས་བསྒོམ་པས་ན་འབྲས་བུ་ལམ་དུ་བྱེད་པའོ། ། དེས་ཚོགས་བསོག་ཅིང་སྒྲིབ་པ་འབྱང་བས་བྱིན་རླབས་ལམ་དུ་བྱེད་པའོ། ། དེ་བས་ན་རྣམ་པ་ལ་ངོ་བོར་ཞེན་པས་ཞེན་པས་འཇུག དེ་ལ་དེ་བཞིན་གཤེགས་པའི་ཐུགས་རྗེ་ཆེན་པོས་མི་བསླུ་བས་འབྲེལ་པས་མི་བསླུ་བའི་ལམ་ཞེས་བྱའོ། །
འདི་དག་གིས་ངེས་ཚིག་དང་འཐད་པའང་ཅིའི་ཕྱིར་མེ་ལོང་ལྟ་བུ་ཞེས་བྱ་ཞེ་ན། མེ་ལོང་དང་འདྲ་བ་སྟེ་མེ་ལོང་གཡའ་ཡོངས་སུ་དག་པ་ལ་གཟུགས་བརྙན་སྣང་བ་ལྟར། ཡེ་ཤེས་དེ་ལའང་ཆོས་ཐམས་ཅད་གཟུགས་བརྙན་གྱི་ཚུལ་དུའང་སྣང་བས་མེ་ལོང་ལྟ་བུ་ཞེས་བྱའོ། ། དེ་རྣམ་པ་ཟླ་བར་བསྒོམ་པ་ཅི་ཞེ་ན། ཡེ་ཤེས་དེ་སྒྲིབ་པའི་དྲི་མ་ལས་གྲོལ་ཞིང་ཟླ་བ་དེའང་མུན་པའི་དྲི་མ་ལས་གྲོལ་བ་ཆོས་མཐུན་པས་སོ། ། དེ་ཨཱ་ལི་ལས་བསྐྱེད་པ་ནི་ཡེ་ཤེས་དེ་སྐུའི་རྣམ་པར་བྱུང་བ་ན་མཚན་གྱི་རྣམ་པར་སྣང་བས་སོ། ། དེ་བཞིན་དུ་མཉམ་པ་ཉིད་ནི་ཆོས་ཐམས་ཅད་མི་མཉམ་པ་མེད་པར་རྟོགས་པས་སོ། ། དེ་ཉི་མར་བསྒོམ་པ་ནི་ཉི་མས་མུན་པ་ཐམས་ཅད་མཉམ་པར་འཇོམས་པ་དང་ཆོས་མཐུན་པས་སོ། ། དེ་ཀཱ་ལི་ལས་བསྐྱེད་པ་ནི་ཡེ་ཤེས་དེ་གཟུགས་ཀྱི་སྐུར་བྱུང་བ་ན་དཔེ་བྱད་རྣམས་ཀྱི་རྣམ་པར་སྣང་བས་སོ། ། དེ་བཞིན་དུ་སོ་སོར་རྟོག་པའི་ཡེ་ཤེས་ནི་རྒྱུ་དང་འབྲས་བུའི་ཆོས་ཐམས་ཅད་སོ་སོར་མ་འདྲེས་པར་མཁྱེན་ཅིང་ཐུགས་སུ་ཆུད་པའོ། །
དེ་ས་བོན་དང་ཕྱག་མཚན་སོ་སོར་མ་འདྲེས་པ་དང་ཆོས་མཐུན་པས་སོ། ། བྱ་བ་ནན་ཏན་ནི་སངས་རྒྱས་ཀྱི་སྐུ་གསུང་ཐུགས་ཀྱི་ཕྲིན་ལས་དབྱེར་མེད་པས་སེམས་ཅན་གྱི་དོན་མཛད་པ་ཡིན་ལ། དེ་འདིར་གསུམ་པོ་འདྲེས་པ་དང་ཆོས་མཐུན་པས་སོ། ། ཆོས་ཀྱི་དབྱིངས་རྣམ་པར་དག་པ་ནི་ཆོས་ནི་སངས་རྒྱས་ཀྱི་ཆོས་ཐམས་ཅད་ཡིན་ལ། དེའི་དབྱིངས་ནི་དེའི་རྒྱུ་སྟེ་སྒྲིབ་པ་ཐམས་ཅད་ལས་གྲོལ་བའི་ཡེ་ཤེས་ཡིན་ལ་དེས་ཀྱང་སངས་རྒྱས་ཀྱི་ཡོན་ཏན་ཐམས་ཅད་རྫོགས་པ་ཡིན་ཞིང༌། དེ་སྐུ་རྫོགས་པ་དང་རྗེས་སུ་མཐུན་པས་དེ་ལྟར་བསྒོམ་ཞེས་བྱ་བའི་དོན་ཏོ། ། དེ་ལྟར་ལྷ་མོ་རྣམས་ཀྱི་མངོན་པར་བྱང་ཆུབ་པ་ནི་དེ་ལྟར་རྟོགས་ན། འདི་ཉིད་ཁོ་ནས་བཅོམ་ལྡན་འདས་རྗེ་བཙུན་ཡང་བསྐྱེད་པ་ཡིན་ནམ་སྙམ་པ་ལ་དེ་མི་འདྲ་བ་ཉིད་དུ་བསྟན་པའི་ཕྱིར་ཨཱ་ལི་ཀཱ་ལི་ཞེས་བྱ་བ་ལ་སོགས་པ་སྨོས་སོ། ། དེ་ལ་ཨཱ་ལི་སོ་གཉིས་ལས་ཟླ་བའི་དཀྱིལ་འཁོར་གྲུ་གསུམ་པ་བསྐྱེད་དེ། དེ་ལ་ཨཱ་ལིས་མཚན་པའོ། །
དེས་ན་དང་པོ་མི་འདྲའོ། ། གཉིས་པ་མི་འདྲ་སྟེ་ཀཱ་ལི་ལས་ཀྱང་ཟླ་བ་གྲུ་གསུམ་པ་བསྐྱེད་དེ། དེ་ལ་ཀཱ་ལིས་མཚན་པའོ། ། དེས་ན་མཉམ་པར་སྦྱོར་ཞེས་བྱའོ། ། དེ་གཉིས་ཀྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་འཕྲོ་བ་བསྐྱེད་པས་རྡོ་རྗེ་སེམས་དཔའི་གདན་ནོ། ། དེ་ལ་ས་བོན་གྱིས་མཚན་པ་མི་འགོད་པས་གོང་བུ་ལ་ཧཱུྃ་ཕཊ་རྣམ་པར་མི་འདོད་པའོ། ། དེ་དག་ལས་བྱུང་བ་ནི་གཟུགས་བརྙན་ལས་བྱུང་བ་སྟེ། འོད་འཕྲོས་འདུས་གཅིག་ཏུ་གྱུར་པ་ལས་བྱུང་བས་བཞི་པ་མི་འདྲའོ། ། ལྔ་པ་མི་འདྲ་སྟེ་དཀྱིལ་འཁོར་བདག་པོ་སྟེ་ཡབ་ཧེ་རུ་ཀའོ། ། དེའི་ཕྱག་མཚན་ལ་སོགས་པ་ནི་གོང་མ་བཞིན་ཏེ་གསུམ་པའི་དང་པོ་ཉིད་དུ་བརྗོད་ཟིན་ཏོ། །
འོན་ཀྱང་འབྲས་བུའི་ཧེ་རུ་ཀ་ལས་ཀྱང་ཁྱད་པར་བསྟན་པ་ནི་ཟླ་བ་ཆུ་ཤེལ་ཏེ་སྐུ་མདོག་དཀར་པོ་ཞེས་བྱ་བའི་དོན་ཏོ། ། གལ་ཏེ་འདི་མངོན་པར་བྱང་ཆུབ་པ་སྔར་གོང་དུ་སྟོན་པར་རིགས་ཀྱི་འདིར་ཅིའི་ཕྱིར་བསྟན་ཅེ་ན། འདིར་མངོན་པར་བྱང་ཆུབ་པའི་སྐབས་སུ་བབ་པས་འདིར་བསྟན་ན་མི་འདྲ་བའི་ཁྱད་པར་ལ་སོགས་པ་རྟོགས་སླ་བའི་ཕྱིར་བཤད་དོ། ། གལ་ཏེ་འདི་གཉིས་མི་འདྲ་བ་ལ་དགོངས་པ་ཅི་ཡོད་ཅེ་ན། དབང་ཐ་དད་པ་བསྟན་པའི་ཕྱིར་ཏེ། གསང་བའི་དབང་ནི་འདིས་མཚོན་ལ། ལྷ་མོ་རྣམས་ཀྱིས་ནི་ཤེས་རབ་ཡེ་ཤེས་ཀྱི་དབང་མཚོན་པར་བྱེད་དོ། ། གསང་དབང་གི་དུས་སུ་སློབ་མ་ལ་རྣམ་པར་རྟོག་པའི་ཟུར་ཡོད་པས་ཟླ་བ་ཟུར་ཅན་ནོ། ། ཤེས་རབ་ཡེ་ཤེས་ལ་རྟོག་པ་མེད་པས་ཟླུམ་པའོ། ། གསང་དབང་གི་ཐབས་ཤེས་རབ་གཉི་གའི་བྱང་སེམས་ཟླ་བ་ལྟར་དཀར་བས་ཟླ་བ་གཉིས་སོ། །
ཉི་ཟླ་གཉིས་ནི་ཤེས་རབ་ཡེ་ཤེས་ཀྱི་ཤེས་རབ་ཀྱི་རཀྟ་འབྱུང་བས་དམར་པོའོ། ། གསང་དབང་གི་དུས་སུ་ཐིག་ལེ་མི་འགེགས་པས་ཕྱག་མཚན་ལ་ས་བོན་མེད་པ་དང་འོད་སྤྲོ་བའོ། ། ཤེས་རབ་ཡེ་ཤེས་དུས་སུ་ཐིག་ལེ་འགེགས་པས་ས་བོན་དང་འོད་མི་སྤྲོ་བའོ། ། གསང་དབང་གི་ཐིག་ལེ་དཀར་བའམ་རང་བཞིན་ལྷུན་གྲུབ་ཉིད་ཀྱིས་རྒྱུ་རྡོ་རྗེ་འཆང་དཀར་པོའོ། ། ཤེས་རབ་ཡེ་ཤེས་ཀྱི་བདེ་བ་གནག་ཅིང་ལ་སོགས་པ་སྣ་ཚོགས་པ་དང་རང་བཞིན་གྱིས་རྟོག་པ་མི་འགྱུར་བས་ཁ་དོག་གཞན་ཡིན་ནོ་ཞེས་བླ་མ་གསུང་ངོ༌། ། སྤྱིར་དུ་ན། དབྱིངས་དང་ཡེ་ཤེས་རྒྱས་གདབ་ཕྱིར། ། རང་བཞིན་གྱིས་དག་རྒྱུ་འབྲས་ཕྱིར། ། ཐིག་ལེའི་རིམ་ཕྱིར་ལུས་སེམས་ཕྱིར། ། དབང་ཕྱིར་དགོས་པ་བསམ་ཡས་ཕྱིར། །
ཞེས་བྱ་སྟེ། བླ་མ་མི་གསུང་བས་ཧ་ཅང་མི་སྤྲོའོ། ། གཉིས་པ་ཐབས་ཤེས་རབ་ཀྱི་རང་བཞིན་དུ་བསྟན་པ་ནི། ཐབས་དང་ཞེས་བྱ་བ་ལ་སོགས་པ་སྟེ། མངོན་པར་བྱང་ཆུབ་པ་ལྔ་ལས་བསྐྱེད་ཀྱང་ཐབས་དང་ཤེས་རབ་ཀྱི་རང་བཞིན་ལས་རྫོགས་པར་བསྟན་ཏེ། ཐབས་ཤེས་རབ་ལས་ཆོས་ཐམས་ཅད་སྐྱེ་བའི་ཕྱིར་རོ། ། ཞེས་དགོངས་སོ། ། གསུམ་པ་ཡི་གེ་མི་འདྲ་བ་ནི་དེ་ལྟར་ཐབས་ཤེས་རབ་ཏུ་ཐམས་ཅད་འདྲ་ན་ལྷ་མོ་རྣམས་མི་འདྲ་བའི་ཁྱད་པར་གང་ཡིན་སྙམ་པ་ལ། ཁ་དོག་དབྱེ་བ་སོ་སོ་ཡིན་ཏེ། ཁ་དོག་ནི་ཝརྞ་སྟེ་ཡི་གེ་ལ་འཇུག་པས་ཨཱ་ལི་སོ་སོ་ལས་བསྐྱེད་པའོ། །
ཡང་ན་ཝརྞ་སྟེ་རིགས་ཐ་དད་པའམ། རྒྱུད་འདིར་ལྷ་མོ་རྣམས་ཁ་དོག་ཐ་དད་པ་ཉིད་ལའང་བཤད་པར་བྱའོ། ། བཞི་པ་དེ་ལྟར་ལྷ་མོ་ཐམས་ཅད་བསྐྱེད་ན་ཕྱོགས་གང་དང་གང་དུ་དགོད་སྙམ་པ་ལ་རྣལ་འབྱོར་མ་ལྔ་ཞེས་བ་ལ་སོགས་པ་སྟེ། ལྷ་མོ་ཐམས་ཅད་སྣ་ཚོགས་མདོག ། ཅེས་བྱ་བ་ལ། རྩ་བའི་རྒྱུད་དུ་ཐམས་ཅད་ནག་མོར་གསུངས་པ་ལ། འདིར་སྣ་ཚོགས་པར་གསུངས་པའི་དགོངས་པ་ཅི་ཡིན་ཞེ་ན། སྤྱིར་མཚོན་བྱ་དེ་ཁོ་ན་ལ་དགོངས་པའམ། ནང་ལ་དགོངས་པ་ཞེས་བྱ་བ་གཉིས་ལས། ནང་གི་དབང་དུ་བྱས་ན་བདེ་སྟོང་གི་ཡེ་ཤེས་མི་འགྱུར་བས།
རྩ་རྒྱུད་དུ་ཐམས་ཅད་ནག་མོར་གསུངས་ལ། དེའི་རྟེན་གྱི་ཐིག་ལེ་ལུས་ཀྱི་གནས་མཐའ་དག་ནས་བསྡུས་པས་སྣ་ཚོགས་ཡིན་ནོ་ཞེས་གསུང་ངོ༌། ། ལྷག་མ་ནི་གོ་སླའོ། ། མཁས་པས་དབུས་སུ་བསྒོམ་པར་བྱ། ། ཞེས་པའི་བར་གྱིས་ནི་དམ་ཚིག་པ་བསྐྱེད་པ་བསྟན་པའོ། ། ཡན་ལག་ལྷག་མ་ཡེ་ཤེས་པ་གཞུག་པ་དང༌། བྱིན་གྱིས་བརླབ་པ་དང༌། དབང་བསྐུར་རྒྱས་གདབ་པ་སྟེ་བསྙེན་སྒྲུབ་བཞི་རྫོགས་པར་བྱའོ། ། དེའི་ཡན་ལག་ལྷག་མ་མཆོད་པ་དང་བསྟོད་པ་དང༌། བདུད་རྩི་མྱང་བ་རྣམས་ཀྱང་ཁ་བསྐང་བར་བྱའོ། །
བཟླས་པ་ནི་བརྟག་པ་བརྒྱད་པ་ལས་སོ། ། དག་པ་དྲན་པ་ནི་ལྔ་པའི་གཉིས་པ་ལས་སོ། ། གཏོར་མ་ནི་དགུ་པ་ལས་སོ། ། མདོར་ན་ཡན་ལག་ཇི་སྙེད་དགོས་པ་ཐམས་ཅད་བླ་མའི་མན་ངག་གིས་ཤེས་པར་བྱའོ། ། གསུམ་པ་ལས་གསུམ་པའི་བཤད་པའོ།། །། དེ་ནས་དཀྱིལ་འཁོར་ཆེན་པོ་མཆོག ། ཅེས་བྱ་བ་ལ་སོགས་པས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་སྟོན་ཏོ། ། འདིའི་བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱི་དོན། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་ཆེ་ལ་ཡི་གེའི་དོན་ཀྱང་ཅུང་ཟད་འཇུག་གོ ། མངོན་པར་རྟོགས་པ་རྡོ་རྗེ་དབྱིངས་ལ་མོས་ཤིང་དེར་ཞུགས་པའི་རྣལ་འབྱོར་པས་རྫོགས་རིམ་གྱི་རྟེན་བསྐྱེད་པའི་རིམ་པ་བསྒོམ་པ་དང་ཡང་འབྲེལ་ལ།
གཙོ་ཆེ་བའི་དབང་དུ་བྱས་ནས་ཕྱིའི་དཀྱིལ་འཁོར་བཀོད་པ་ལ་བརྟེན་ཏེ། སྒྲུབ་པ་དང༌། དེར་བདག་ཉིད་འཇུག་པ་དང༌། དམ་ཚིག་གཟུང་བ་དང་འབྲེལ་པས་དམ་ཚིག་དང་སྡོམ་པ་དང་འབྲེལ། དེར་དངོས་གྲུབ་སྒྲུབ་པ་དང་ཡང་འབྲེལ་ལོ། ། ཡང་དེའི་ཞར་ལ་རྒྱུད་ཕྱི་མས་དགོངས་པ་བསྐང་བས། ཐོག་མར་སྨིན་པར་བྱེད་པའི་ལམ་དབང་བསྐུར་བ་དང་ཡང་འབྲེལ་བ་ཡིན་ལ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་དེ་ཁོ་ན་ཉིད་འདུས་པའི་རྒྱུད་དུ་ཏིང་ངེ་འཛིན་གསུམ་བསྒོམ་པ་སྔོན་བྱུང་གི་རྣམ་འཕྲུལ་ཙམ་ལས་རྗེས་འཇུག་གི་མངོན་པར་རྟོགས་པར་མ་གསུངས་པ་དེ་ལ། འདིར་མངོན་བྱང་དང་པོའི་ས་བོན་དང་བཅས་ཏེ་རྗེས་འཇུག་གི་མངོན་པར་རྟོགས་པ་གསལ་བར་བཤད།
རིགས་ལྔའི་དམ་ཚིག་གཟུང་བ་དང༌། ཡེ་ཤེས་ཀྱི་ཚོགས་དེར་ཁ་བསྐང༌། དཀྱིལ་འཁོར་འཁོར་ལོའི་ལྷ་དང་རྣམ་པ་ཙམ་རྒྱུད་དེར་བཞི་བཅུ་རྩ་བཞི་གསུངས་པ་ཡིན་ཡང༌། ཚུལ་འདི་ལྟ་བུའི་བཀོད་པ་མ་གསུངས་པས་མ་ཚང་བ་ཁ་སྐོང་ངམ་ཚུལ་མི་འདྲ་བས་བཤད་པའི་རྒྱུད་དོ། ། ཡང་ལྷ་སོ་བདུན་གྱི་གྲངས་ཙམ་ནི་ཆ་མཐུན་པས་བཤད་པའི་རྒྱུད་དོ། ། ཡང་ཐོག་མར་མཆོད་པ་ནས་བརྩམས་ནས་ལྷ་བསྐྱེད་པའི་བར་མཐའ་དག་དཔལ་རྡོ་རྗེ་མཁའ་འགྲོའི་ལེའུ་དང་པོ་དང་གསུམ་པར་རྡོ་རྗེ་དབྱིངས་ཀྱི་དཀྱིལ་འཁོར་གསུངས་པ་ལ་མི་གསལ་བ་དེ་རྒྱུད་འདིས་གསལ་བར་བྱེད་པས་བཤད་པའི་རྒྱུད་དོ། ། ཡང་རིགས་ལྔའི་སྡོམ་པ་གཟུང་བ་རྡོ་རྗེ་མཁའ་འགྲོའི་ལེའུ་བཅུ་གཉིས་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད། ལེའུ་དེ་ཉིད་དུ་སྐུ་མདོག་ལ་སོགས་པ་ཅུང་མི་འདྲ་བར་བཤད། རྡོ་རྗེ་རྩེ་མོར་སློབ་མ་ལ་སྡོམ་པ་སྦྱིན་པའི་དབང་དུ་བྱས་ཏེ་རྒྱས་པར་གསུངས་པ་དེ་འདིར་བདག་ཉིད་ཀྱིས་གཟུང་བའི་དབང་དུ་བྱས་ནས་མདོར་བསྡུས་ཏེ་བཤད་པའི་རྒྱུད་དོ། ། ཡང་རྣལ་འབྱོར་ཆེན་པོའི་རྒྱུད་གང་དང་གང་དུ་སྡོམ་པ་གཟུང་བ་མ་གསུངས་པས་དེ་དག་ཐམས་ཅད་དུ་མ་ཚང་བ་ཁ་བསྐང་བས་བཤད་པའི་རྒྱུད་དོ། །
ཡང་ཕྱི་མས་འདིའི་རྒྱུད་དང་འབྲེལ་པར་རྣམ་སྣང་སྒྱུ་འཕྲུལ་དྲྭ་བ་དང་ཐུན་མོང་དུ་བྱས་ཏེ་སློབ་མ་དབང་བསྐུར་བ་གསུངས་པ་ནི་རྣམ་སྣང་སྒྱུ་འཕྲུལ་དྲྭ་བའི་དབང་བསྐུར་གསལ་བར་བྱེད་པ་བཤད་པའི་རྒྱུད་དོ། ། སྤྱིའི་དོན་ཏོ། ། གཞུང་གི་དོན་འཆད་པ་ནི་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། ། དང་པོ་ནི་དེ་ནས་ཞེས་བྱ་སྟེ། ཚིག་གི་དེ་མ་ཐག་པ་བདག་མེད་མ་བསྒྲུབ་པ་བསྟན་པའི་རྗེས་ལ་དེ་ནས་གཞན་ཡང་ཞེས་བྱའོ། ། ཡང་ན་དོན་གྱི་དེ་མ་ཐག་པ་སྔོན་དུ་བསྙེན་པ་སོང་བའི་རྗེས་ལ་བྱ་བའི་དོན་ཏོ། ། ཡང་ན་དབང་དང་དམ་ཚིག་ཐོབ་པའི་རྗེས་ལ་ཞེས་སྦྱར་རོ། ། དཀྱིལ་འཁོར་ཆེན་པོ་ནི་རིགས་ལྔ་ཀ་བསྡུས་པ་ཡིན་པའི་ཕྱིར་རོ། །
རྡོ་རྗེ་དབྱིངས་དང་འདྲ་བ་ནི་རི་རབ་ཀྱི་རྩེ་མོར་མངོན་པར་སངས་རྒྱས་པའི་དེ་བཞིན་གཤེགས་པ་དེའི་ཐུགས་ཀའི་རྡོ་རྗེ་དབྱིངས་སུ་དེ་བཞིན་གཤེགས་པ་དེ་ལ་རྡོ་རྗེ་དབྱིངས་ཞེས་མིང་བཏགས་ལ་དེས་དཀྱིལ་འཁོར་སྤྲུལ་པ་དེ་ལའང་རྡོ་རྗེ་དབྱིངས་ཀྱི་དཀྱིལ་འཁོར་ཞེས་བྱ་ལ། དེ་ལྟར་རྗེས་འཇུག་བསྒོམ་པའི་དཀྱིལ་འཁོར་དེ་དང་འབྲེལ་ཞིང་དེའི་དབྱིབས་འདྲ་བ་ཐམས་ཅད་ཀྱང་རྡོ་རྗེ་དབྱིངས་དང་འདྲ་བ་ཞེས་བྱའོ། ། དེས་ན་འདིའང་གྲངས་དང་དབྱིབས་ལ་སོགས་པ་ཐམས་ཅད་འདྲ་བས་རྡོ་རྗེ་དབྱིངས་ཞེས་བྱ་བར་གསུངས་ཞེས་བྱའོ། ། འདིར་དོན་དངོས་ལ་གསུམ་སྟེ། རྡུལ་ཚོན་གྱི་དཀྱིལ་འཁོར་ཇི་ལྟར་བྱ་བའི་ཚུལ་དང༌། ཏིང་ངེ་འཛིན་གྱི་དཀྱིལ་འཁོར་ཇི་ལྟར་བསྒོམ་པའི་ཚུལ་དང༌། ལུགས་མ་ལ་སོགས་པ་ལའང་བརྟེན་ཏེ་བསྒྲུབ་པར་བསྟན་པའོ། ། དེ་ལྟར་བསྟན་པའི་གོ་རིམ་འདི་ནི་དང་པོར་ཕྱིའི་དཀྱིལ་འཁོར་བྱས་ལ། དེ་ནས་ཏིང་ངེ་འཛིན་གྱི་དཀྱིལ་འཁོར་བྱིན་གྱིས་བརླབ་ཅིང་བསྒྲུབ་པའི་དབང་དུ་བྱས་པའི་གཞུང་ཡིན་ཀྱང་ཕྱིའི་དཀྱིལ་འཁོར་འདྲི་བ་ཉིད་ལ་སྔོན་དུ་བསྙེན་པ་དགོས་པས། དང་པོར་ཏིང་ངེ་འཛིན་བསྒོམ་པའི་བསྙེན་པ་དང༌།
བཟླས་པའི་མངོན་པར་རྟོགས་པ་བསྟན་པར་བྱའོ། ། དེ་ལ་འདིའི་མངོན་པར་རྟོགས་པ་ནི་འོག་དཀྱིལ་འཁོར་བསྒྲུབ་པའི་སྐབས་སུ་བསྟན་པ་འདི་ཉིད་དེ། འདི་ལྟར་ཤེས་པར་བྱའོ། ། དེ་ལ་དང་པོར་རེ་ཞིག་ནང་པར་སྔར་ལངས་པའམ་སྐབས་ཇི་ལྟར་ཡང་རུང་སྟེ། བསམ་གཏན་གྱི་ཁང་པར་ཞུགས་ལ་ཐུན་མཚམས་ཀྱི་ཀུན་ཏུ་སྤྱོད་པ་བྱའོ། ། དེ་ནི་དང་པོར་ལྟ་ཉིད་ཀྱི་ཞེས་བྱ་བ་རྐང་པ་གཉིས་ཀྱིས་བསྟན་ཏོ། ། དེ་ནས་རང་སྐད་ཅིག་གིས་དཔལ་རྡོ་རྗེ་སེམས་དཔའི་ང་རྒྱལ་བསྐྱེད་ལ་དེའི་སྙིང་གར་ཨ་ལས་ཟླ་བའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་བསམ་ཞིང་བདག་བྱིན་གྱིས་བརླབ་པ་ནི་ཨ་ལས་ཟླ་བ་ཞེས་ཤླཽ་ཀ་གཅིག་གིས་བསྟན་ཏོ། ། དེ་ནས་སྙིང་གའི་ས་བོན་གྱི་འོད་ཀྱིས་མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་འཁར་ལོ་སྤྱན་དྲངས་ཏེ། དེ་ལ་མེ་ཏོག་ལ་སོགས་པ་དངོས་སུ་འབྱོར་པའི་མཆོད་པ་དང༌། འོག་ནས་འབྱུང་བ་ལྷ་མོ་བརྒྱད་ཀྱིས་མཆོད་པ་དང༌།
ཕྱག་འཚལ་ཏེ་སྡིག་པ་བཤགས་པ་དང༌། རྗེས་སུ་ཡི་རང་བ་དང༌། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། དགེ་བའི་རྩ་བ་བྱང་ཆུབ་ཏུ་བསྔོ་བ་དང༌། སྐྱབས་སུ་འགྲོ་བ་དང༌། ལུས་དབུལ་བ་རྣམས་བྱ་བ་ནི་དེ་བཞིན་གཤེགས་པ་ཞེས་རྐང་པ་གཉིས་ཀྱིས་བསྟན་ཏོ། ། དེ་ནས་སྨོན་འཇུག་གི་སེམས་བསྐྱེད་ཅིང༌། རིགས་ལྔའི་སྡོམ་པ་གཟུང་བ་ནི་སངས་རྒྱས་བྱང་ཆུབ་སེམས་དཔའ་ཞེས་བྱ་བ་ལ་སོགས་པའོ། ། དེ་ནས་ཚད་མེད་པ་བཞི་བསྒོམ་པ་ནི་སྔར་བསྟན་པ་བཞིན་ནོ། ། དེ་ནས་ཡེ་ཤེས་ཀྱི་ཚོགས་བསགས་པ་ནི་ཆོས་ཐམས་ཅད་སེམས་སུ་བསྡུ།
དེ་རྨི་ལམ་དང་འདྲ་བར་བསྒོམས་ལ་ཨཱདྱ་ནུཏྤནྣ་ཏྭཱ་ཏ་སརྦ་དྷརྨཱ་ཎཱཾ་པྲ་ཀྲྀ་ཏེ་པ་རི་ཤུདྡྷ་པྲ་བྷ་ཝ་སརྦ་དྷརྨཱ་ཞེས་བརྗོད་པས་བརྟན་པར་བསྒོམ་པ་ནི་དེ་ནས་བཅོམ་ལྡན་འདས་ཞེས་བྱ་བ་ལ་སོགས་པའོ། ། དེ་ལྟར་ཚོགས་གཉིས་བསགས་པ་སྔོན་དུ་སོང་ནས་ལྷ་བསྐྱེད་པ་ནི། དང་པོ་རྟེན་བསྐྱེད་པ་ཞིང་ཁམས་དག་པར་བྱ་བ་སྔོན་དུ་འགྲོ་བས། དེ་ནས་སྟོང་པའི་ངང་ལས་བདག་གིས་གཟུགས་ཀྱི་སྐུ་སྒྱུ་མ་ལྟ་བུར་ལངས་ལ་སེམས་ཅན་གྱི་དོན་བྱའོ་སྙམ་པ་དང༌། ནམ་མཁའ་སྟོང་པ་ལ་ཧཱུྃ་ཡྃ་ཧཱུྃ་ལས་རླུང་དང༌། དེའི་སྟེང་དུ་ཧཱུྃ་རྃ་ཧཱུྃ་ལས་མེ་དང༌། ཧཱུྃ་བྃ་ཧཱུྃ་ལས་ཆུ་དང༌། ཧཱུྃ་ལྃ་ཧཱུྃ་ལས་ས་དང༌། ཧཱུྃ་སུྃ་ཧཱུྃ་ལས་རི་རབ་བསྐྱེད་དོ། ། དེའི་སྟེང་དུ་པྃ་ལས་པདྨ།
རྃ་ལས་ཉི་མ་དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་དང་སྲུང་འཁོར། དེའི་ནང་དུ་ཆོས་འབྱུང་གྲུ་གསུམ་པ། དེའི་ནང་དུ་བྷཱུྃ་ལས་གཞལ་ཡས་ཁང་བསྐྱེད་པ་ནི་སྟེང་དང་འོག་ཏུ་སྔགས་ཀྱིས་ཞེས་བྱ་བ་ལ་སོགས་པས་སྟོན་ཏོ། ། དེ་ནས་རང་གི་ཡིད་ཀྱིས་དཀྱིལ་འཁོར་གྱི་དབུས་སུ་གནས་ཏེ། ཨོཾ་ཙིཏྟའི་སྔགས་བཟླས་པས་དབྱངས་ཡིག་བཅུ་དྲུག་ཕྲག་གཉིས་ཀྱི་རྣམ་པར་མཐོང་སྟེ། དེ་ལས་ཟླ་བའི་དཀྱིལ་འཁོར་གྲུ་གསུམ་པ་དབྱངས་ཡིག་བཅུ་དྲུག་ཕྲག་གཉིས་ཀྱིས་མཚན་པ་བསྒོམས་ཏེ། མེ་ལོང་ལྟ་བུའི་ཡེ་ཤེས་སུ་མོས་པ་བྱ། ཡང་ཨོཾ་བོ་དྷི་ཙིཏྟའི་སྔགས་བཟླས་པས་སྔར་གྱི་ཟླ་བའི་སྟེང་དུ་ཀཱ་ལི་བརྒྱད་ཅུའི་རྣམ་པར་མཐོང༌། དེ་ཞུ་བ་ལས་ཟླ་བ་གཉིས་པ་གྲུ་གསུམ་པ་ཀཱ་ལི་བརྒྱད་ཅུས་མཚན་པ་འོད་དམར་བ་དང་བཅས་པ་བསྒོམས་ཏེ། མཉམ་ཉིད་ཡེ་ཤེས་སུ་བསམ་པར་བྱའོ། །
ཡང་དེའི་སྟེང་དུ་ཨོཾ་ཏིཥྛ་བཛྲའི་སྔགས་ཀྱིས་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་བསམ་པ་ནི་སོ་སོར་རྟོག་པའི་ཡེ་ཤེས་སུ་བསྒོམ། དེ་ནས་ཨོཾ་བཛྲ་ཨཱཏྨ་ཀོ྅ཧཾ་གི་སྔགས་ཀྱིས་རྡོ་རྗེའི་བདག་ཉིད་དུ་བསྒོམས་ཏེ། སྤྲོ་བ་དང་བསྡུ་བ་བྱ་སྟེ་བྱ་གྲུབ་ཀྱི་ཡེ་ཤེས་སུ་མོས་པར་བྱ། དེ་ནས་ཡང་སརྦ་ཏ་ཐཱ་ག་ཏའི་སྔགས་ཀྱིས་དེ་དག་ཡོངས་སུ་གྱུར་པ་ལས་བདག་ཉིད་རྣམ་པར་སྣང་མཛད་ཆེན་པོའི་སྐུར་བསྒོམ་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ། དེ་དག་ནི་དེ་ནས་འདི་ཉིད་རང་སེམས་འདིས་ཞེས་བྱ་བ་ལ་སོགས་པས་བསྟན་ཏོ། ། དེ་དག་ནི་དང་པོར་སྦྱོར་བའི་ཏིང་ངེ་འཛིན་ཏོ། ། དེ་ནས་གཙོ་བོ་ཡབ་ཡུམ་གྱི་མཁའ་གསང་བྱིན་གྱིས་བརླབས་ཏེ་སྙོམས་པར་ཞུགས་པའི་སྒྱུ་མའི་བདེ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་ཞལ་ནས་ཞུགས་ཏེ། ཐུགས་ཀར་ཞུ་ནས་བྷ་གར་ཐིག་ལེ་སུམ་ཅུ་རྩ་བདུན་དུ་དབབ། དེ་ལས་ས་བོན་སུམ་ཅུ་རྩ་བདུན་དུ་གྱུར་ཏེ། དེ་ལས་དཀྱིལ་འཁོར་རྣམས་བསྐྱེད་དེ་དབྱུང་ཞེས་སྟོན་པ་ནི་དེ་ནས་ཡང་བྱང་ཆུབ་སེམས་དཔའ་ཞེས་བྱ་བ་ལ་སོགས་པའོ། །
དེ་ཡང་བྷ་ག་ནས་ཧཱུྃ་གིས་དྲངས་ཏེ་རང་གི་སྙིང་གར་བཀོད་ལ་རང་རང་གི་ས་བོན་སྤྲོས་བསྡུས་ལས་ཕྱག་མཚན་དུ་གྱུར། དེ་ས་བོན་གྱིས་མཚན་ལ་དེ་སྤྲོས་བསྡུས་གཅིག་ཏུ་གྱུར་པ་ལས་བསྐྱེད་པའམ། ཡང་ན་ས་བོན་ཙམ་ལས་བསྐྱེད་པར་བྱའོ། ། ཞེས་སྟོན་པ་ནི་ཧཱུྃ་གི་སྔགས་འདིས་ཞེས་བྱ་བ་ལ་སོགས་པའོ། ། རྒྱུད་ན་དངོས་སུ་ལྷ་ཉི་ཤུ་རྩ་དགུ་ལས་མི་བཞུགས་ཀྱང༌། རྒྱུད་ཕྱི་མའི་དགོངས་པས་བྱམས་པ་ལ་སོགས་པའི་བྱང་ཆུབ་སེམས་དཔའ་བརྒྱད་བསྣན་ཏེ་ལྷ་སུམ་ཅུ་རྩ་བདུན་བསྐྱེད་པ་ནི། དཀྱིལ་འཁོར་རྒྱལ་པོ་མཆོག་ཅེས་བྱ་བའི་ཏིང་ངེ་འཛིན་གཉིས་པ་ཡིན་ནོ། ། དེ་ནས་གཙོ་བོ་སེམས་དཔའ་སུམ་བརྩེགས་སུ་བསྒོམས་པའི་ཏིང་ངེ་འཛིན་སེམས་དཔའི་ཧཱུྃཿགི་འོད་ཀྱིས་ཡེ་ཤེས་ཀྱི་དཀྱིལ་འཁོར་སྤྱན་དྲངས་ཏེ། དེ་ལ་མཆོད་པ་བརྒྱད་ཀྱིས་མཆོད་ལ་སྒོ་མ་བཞིས་དགུག་པ་དང༌། གཞུག་པ་དང༌།
བཅིང་པ་དང༌། དབང་དུ་བྱ་བའོ། ། དེ་ནས་སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབས་པའོ། ། ཡང་ས་བོན་གྱི་འོད་ཀྱིས་དེ་བཞིན་གཤེགས་པ་ཐམས་ཅད་སྤྱན་དྲངས་ལ་དབང་བསྐུར་བར་གསོལ་ཏེ། དབང་བསྐུར་ནས་ལྷ་ཐམས་ཅད་ལ་སངས་རྒྱས་ལྔའི་ཅོད་པཎ་དུ་གྱུར་པར་བྱའོ། ། དེ་ནས་མཆོད་པ་དང༌། བསྟོད་པ་དང༌། བདུད་རྩི་མྱང་བའང་བྱས་ལ་བརྟག་པ་བརྒྱད་པ་ནས་འབྱུང་བའི་ཚུལ་གྱིས་བཟླས་པ་བྱའོ། ། རྫོགས་པའི་རིམ་པ་བསྒོམ་ན་མན་ངག་ཇི་ལྟ་བ་བཞིན་ནོ། ། དེ་ནས་ཐུན་མཚམས་སུ་དཀྱིལ་འཁོར་བསྡུས་ཏེ།
ལྔ་པའི་གཉིས་པ་ལས་འབྱུང་བའི་ཚུལ་གྱིས་དག་པ་རྗེས་སུ་དྲན་པར་བྱ་ཞིང༌། གཞན་གཏོར་མ་དང་ཁ་ཟས་ལ་སོགས་པ་ཐམས་ཅད་བརྟག་པ་དགུ་པ་ནས་འབྱུང་ངོ༌། ། དེ་ལྟར་ཉིན་རེ་ཞིང་ཐུན་བཞིའི་རྣལ་འབྱོར་གྱིས་གཙོ་བོ་ལ་འབུམ་དང༌། འཁོར་རྣམས་ལ་ཁྲི་ཕྲག་རེ་བཟླས་པ་ནི་སྔོན་དུ་བསྙེན་པའོ། ། དེ་ལྟར་བསྙེན་པ་རྫོགས་ནས་དམ་ཚིག་གི་དཀྱིལ་འཁོར་རམ། དངོས་གྲུབ་ཀྱི་དཀྱིལ་འཁོར་གང་བྱེད་ཀྱང་དང་པོར་སའི་ཆོ་ག་བསྟན་པའི་ཕྱིར། ། དཀྱིལ་འཁོར་གནས་ནི་སྦྱངས་ནས་ནི། ། ཞེས་བྱ་བ་ལ་སོགས་པས་སྟོན་ཏེ། ས་བརྟག་པ་དང༌། བསླང་བ་དང༌།
སྦྱང་བ་དང༌། གཟུང་བ་དང༌། བྱིན་གྱིས་བརླབ་པ་དང༌། བསྲུང་བ་རྣམས་སྤྱིའི་ཆོ་ག་ཇི་ལྟ་བ་བཞིན་བྱའོ། ། དེ་ནས་སྟ་གོན་ལ་གནས་པའི་ཆོ་ག་རྣམས་ཀྱང་སྐབས་ཇི་ལྟ་བ་བཞིན་དུ་རྫོགས་པར་བྱ་སྟེ་འདི་ནི་ཁ་བསྐང་བའོ། ། དེ་ནས་ནང་པར་ནམ་ལངས་པ་དང་དཀྱིལ་འཁོར་ཆེན་པོ་ཐིག་གིས་འདྲི་བ་དང་ཚོན་གྱིས་འདྲི་བ་དང་ལྷ་དགོད་པའི་ཆོ་ག་རྣམས་ནི་སར་པ་ལེགས་པར་བཀལ་ནས་ཀྱང་ཞེས་བྱ་བ་ལ་སོགས་པའི་ཤླཽ་ཀ་ལྔ་སྟེ་བྱིན་གྱིས་བརླབ་པ་ལ་སོགས་པ་སྤྱིའི་ཆོ་ག་བཞིན་བྱ་སྟེ། དཀྱིལ་འཁོར་གྱི་འཁོར་ལོ་ནི་འཕར་མ་བཞི་པ་སྒོ་སུམ་བརྩེགས་ཡིན་ནོ་ཞེས་བླ་མའི་མན་ངག་གོ ། དེ་ནས་རྒྱན་དགྲམ་པ་དང་མཆོད་པ་བཤམ་པ་དང༌། བུམ་པ་དབུལ་བ་ལ་སོགས་པ་ལ་སྤྱིའི་ཆོ་ག་བཞིན་ཁ་བསྐང་བར་བྱའོ། ། དེ་ལྟར་ཕྱིའི་དཀྱིལ་འཁོར་ཡོངས་སུ་རྫོགས་ནས།
ནང་གི་དཀྱིལ་འཁོར་གྱིས་ཕྱིའི་དཀྱིལ་འཁོར་དེ་བྱིན་གྱིས་བརླབ་པར་བྱ་བའི་ཕྱིར་གསུངས་པའི་ཞེས་བྱ་བ་ལ་སོགས་པ་སྨོས་ཏེ། འདིར་མངོན་པར་རྟོགས་པ་གཞུང་དུ་འཆད་པ་ན་བཞི་རུ་ཤེས་པར་བྱ་སྟེ། བསྒྲུབ་པའི་གནས་དང་བདག་བྱིན་གྱིས་བརླབ་པ་དང༌། ཚོགས་གཉིས་བསག་པ་དང༌། ཏིང་ངེ་འཛིན་གྱི་དཀྱིལ་འཁོར་བསྒོམ་པ་དངོས་སོ། ། དང་པོ་ནི་དེ་ལ་དང་པོར་ཞེས་བྱ་བ་རྐང་པ་གཉིས་ཏེ། ལྷའི་ཁྱིམ་ནི་དཀྱིལ་འཁོར་གཞུག་པའི་ཁྱིམ་སྟེ། དེའི་ཤར་ཕྱོགས་ཀྱི་ཆར་བྱོན་ཏེ་དབུས་སུ་ཁ་ཕྱོགས་པར་བྱས་པའོ། ། དེར་བདག་ཉིད་ཁྲུས་བྱས་རྒྱན་གྱིས་བརྒྱན་ཏེ་ཞུགས་པ་ནི་དཀྱིལ་འཁོར་བརྟགས་ཏེ་རང་གི་སྟན་ལ་འཁོད་པའོ། ། གཉིས་པ་བདག་བྱིན་གྱིས་བརླབ་པ་ནི་ཨ་ལས་ཞེས་བྱ་བ་ལ་སོགས་པ་སྟེ།
བདག་ཉིད་དཔལ་རྡོ་རྗེ་སེམས་དཔར་བསམས་ལ་དེའི་སྙིང་གར་བསམ་མོ། ། གསུམ་པ་ཚོགས་གཉིས་བསགས་པ་ལ་གཉིས་ཏེ། བསོད་ནམས་ཀྱི་ཚོགས་བསགས་པ་དང༌། ཡེ་ཤེས་ཀྱི་ཚོགས་བསགས་པའོ། ། དང་པོ་ལ་བཞི་སྟེ། ཚོགས་ཀྱི་ཞིང་སྤྱན་དྲངས་ཏེ་མཆོད་པ་ལ་སོགས་པ་བྱ་བ་དང༌། བྱང་ཆུབ་ཏུ་སེམས་བསྐྱེད་པ་དང༌། རིགས་ལྔའི་སྡོམ་པ་གཟུང་བ་དང༌། བྱང་ཆུབ་ཀྱི་སེམས་ལ་གནས་ཏེ་གཞན་དོན་བྱ་བར་དམ་བཅའ་བའོ། ། དང་པོ་ནི་དེ་བཞིན་གཤེགས་པ་ཞེས་རྐང་པ་གཉིས་ཏེ།
སྔར་བསྟན་པ་ལྟར་མཆོད་པ་བྱས་ནས་སྐྱབས་སུ་འགྲོ་བའི་བར་བྱའོ། ། གཉིས་པ་བྱང་ཆུབ་ཀྱི་སེམས་བསྐྱེད་པ་ལ་དང་པོར་གསོལ་བ་གདབ་པ་ནི་སངས་རྒྱས་ཞེས་པ་རྐང་པ་གཉིས་སོ། ། སེམས་བསྐྱེད་པ་གཉིས་ཏེ། སྨོན་པའི་སེམས་བསྐྱེད་པ་ནི་བདག་ནི་ཞེས་བྱ་བ་ནས། དམ་པ་བདག་གིས་བསྐྱེད་པར་བགྱི། ། ཞེས་བྱ་བའི་བར་རོ། ། འཇུག་པའི་སེམས་ཞེས་བྱ་བ་ནི་དེ་ལྟར་སངས་རྒྱས་ཐོབ་པའི་ཐབས་སུ་བྱང་ཆུབ་སེམས་དཔའི་བསླབ་པ་ལ་སློབ་པ་ཡིན་ནོ། ། བསླབ་པ་དེའང་ཚུལ་ཁྲིམས་གསུམ་སྟེ། ཚུལ་ཁྲིམས་ཀྱི་བསླབ་པ་ཞེས་བྱ་བ་སེམས་ཅན་ལ་གནོད་པ་གཞི་དང་བཅས་པ་སྤོང་བ་ནི་སྡོམ་པའི་ཚུལ་ཁྲིམས་སོ། ། དགེ་བ་ཆོས་སྡུད་པའི་ཚུལ་ཁྲིམས་ནི་ཕ་རོལ་ཏུ་ཕྱིན་པ་དྲུག་ལ་སོགས་པའི་སྤྱོད་པ་ལ་སློབ་པའོ། །
སེམས་ཅན་དོན་བྱེད་ཀྱི་ཚུལ་ཁྲིམས་ནི་བྱང་ཆུབ་སེམས་དཔའ་སེམས་ཅན་ལ་ཕན་པ་དང་བདེ་བ་གཉི་ག་བྱེད་ཅིང་དེ་གཉིས་འགལ་བའི་ཚེ་ནི་ཕན་པ་ཁོ་ན་བྱེད་པ་སྟེ། བསླབ་པ་ཐམས་ཅད་འདི་གསུམ་དུ་འདུས་པས་འཇུག་པའི་སེམས་བསྐྱེད་པའོ། ། འདི་ལ་ཕྱེ་བས་རྡོ་རྗེ་རྩེ་མོ་ལས། ཕས་ཕམ་བཅུ་བཞི་ཞེས་བྱ་བར་ཡོད་དོ། ། དེ་ལ་སྒྱུར་བྱེད་ཁ་ཅིག་གིས། སངས་རྒྱས་རྣལ་འབྱོར་སྡོམ་པ་ལས། ། ཚུལ་ཁྲིམས་ཀྱི་ནི་བསླབ་པ་དང༌། ། ཞེས་བྱ་བ་ལ་སོགས་པས་འདི་རྣམས་རྣམ་སྣང་གི་དམ་ཚིག་དུ་བསྡུས་ཏེ་འཆད་དོ། ། དེ་ནི་རིགས་པ་མ་ཡིན་ནོ། ། རྡོ་རྗེ་རྩེ་མོ་ལས།
སྡོམ་པ་བསྒྲགས་པའི་སྐབས་སུ། སངས་རྒྱ་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང༌། ། འདི་ནི་སངས་རྒྱས་རིགས་ཡིད་འོང༌། ། སྡོམ་པ་བརྟན་པར་གྱུར་བའོ། ། ཞེས་རྣམ་སྣང་ལ་འདི་ཙམ་ལས་མ་གསུངས་པའི་ཕྱིར་དང༌། ཡང༌། དེ་ལས་གཞན་ཡང་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། ཅེས་བྱ་བ་ལ་སོགས་པ་བསྒྲགས་པ་གསུངས་པ་དེ་ལ་བསླབ་པ་འདི་གསུམ་མ་ཡིན་པའི་གཟུང་བ་གང་ཡང་མེད་དོ། །
དེས་ན་འདི་གསུམ་ནི། རིགས་ལྔའི་སྡོམ་པར་མ་གཏོགས་ཏེ་སྤྱིར་འགྲོ་བའོ། ། རིགས་ལྔའི་སྡོམ་པ་གཟུང་བ་ནི་སངས་རྒྱས་ཞེས་བྱ་བ་ལ་སོགས་པའོ། ། དེ་ལ་རྣམ་པར་སྣང་མཛད་ཀྱི་དམ་ཚིག་ནི་སངས་རྒྱ་ལ་སོགས་པ་དཀོན་མཆོག་གསུམ་གཟུང་བ་སྟེ། དེའང་བརྡའི་དཀོན་མཆོག་གསུམ་ནི་གྲགས་པར་ཟད་དོ། ། དོན་གྱི་དཀོན་མཆོག་གསུམ་ནི་རང་གི་སེམས་རང་བཞིན་གྱི་སྒྲིབ་པ་ལས་གྲོལ་བས་སངས་རྒྱས་དང༌། དེ་རྟོག་པ་མེད་པས་རྟོགས་པར་བྱེད་པས་ཆོས་དང༌། དེ་ཉིད་ཉམས་སུ་ལེན་པས་དགེ་འདུན་ཏེ་དེ་གཟུང་བར་བྱ་ཞེས་པའོ། ། རྣམ་པར་སྣང་མཛད་སངས་རྒྱས་ཐམས་ཅད་བསྡུས་པའི་ཕྱིར་ཆོས་ཐམས་ཅད་གསུམ་པོ་འདིར་འདུས་པའོ། ། རྡོ་རྗེའི་རིགས་མི་བསྐྱོད་པའི་དམ་ཚིག་ནི་རྡོ་རྗེ་དང་དྲིལ་བུ་དང་ཕྱག་རྒྱ་སྟེ་དམ་ཚིག་གསུམ་དང༌།
དེ་ཁོ་ན་ཉིད་ཡང་དག་དང༌། དེ་དག་སྟོན་པར་བྱེད་པའི་སློབ་དཔོན་རྣམས་བཟུང་བ་སྟེ། རྡོ་རྗེ་དང་དྲིལ་བུ་ལ་བརྡ་དོན་གཉིས་སུ་ཤེས་པར་བྱ་སྟེ། དོན་ནི། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བཤད་དོ། ། ཞེས་འབྱུང་ངོ༌། ། དེ་ལྟར་མི་བསྐྱོད་པའི་དམ་ཚིག་ནི་འདིར་ངེས་ཏེ་མི་བསྐྱོད་པ་བྱང་ཆུབ་སེམས་ཀྱི་ངོ་བོའི་ཕྱིར་རོ། ། རིན་པོ་ཆེའི་རིགས་དང་རྗེས་སུ་འབྲེལ་བའི་དམ་ཚིག་ནི་ཟང་ཟིང་དང་མི་འཇིགས་པ་དང་བྱམས་པའི་སྦྱིན་པ་དུས་རྟག་ཏུ་སྦྱིན་པ་སྟེ། རིན་ཆེན་འབྱུང་ལྡན་སྦྱིན་པའི་ངོ་བོ་ཉིད་ཀྱི་ཕྱིར་རོ། །
པདྨའི་རིགས་ཀྱི་དམ་ཚིག་ནི། ཕྱིའི་བསྡུས་པའི་གསང་སྔགས་བྱ་བ་དང་སྤྱོད་པ་གསང་བས་བསྡུས་པའི་གསང་སྔགས་ཀྱི་ཐེག་པ་རྣལ་འབྱོར་དང་རྣལ་འབྱོར་བླ་ན་མེད་པ་ཐེག་པ་གསུམ་པོ་ཉན་ཐོས་དང་རང་རྒྱལ་དང་བྱང་ཆུབ་སེམས་དཔའི་ཐེག་པ་སྟེ། མདོར་ན་དམ་པའི་ཆོས་བཟུང་བ་སྟེ། འོད་དཔག་ཏུ་མེད་པ་ཤེས་རབ་ཀྱི་ངོ་བོའི་ཕྱིར་རོ། ། ལས་ཀྱི་རིགས་ཀྱི་དམ་ཚིག་ནི། སྡོམ་པ་ཐམས་ཅད་གཟུང་བ་དང༌། ། ཁྱད་པར་དུ་མཆོད་པའི་ལས་ཅི་ནུས་ཀྱིས་བྱ་བ་སྟེ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཡིན་པའི་ཕྱིར་རོ། ། དེ་ལྟར་རིགས་པ་ལྔ་སོ་སོའི་སྡོམ་པ་གཟུང་བ་ནས། དེ་དག་ཐམས་ཅད་ཀྱང་བྱང་ཆུབ་ཀྱི་སེམས་ལ་གནས་ཏེ།
གཞན་གྱི་དོན་བྱའོ། ། ཞེས་བྱ་བ་འདི་བསྟན་པའི་ཕྱིར་བྱང་ཆུབ་སེམས་ནི་ཞེས་བྱ་བ་ལ་སོགས་པ་སྨོས་སོ། ། དེའང་མ་བསྒྲལ་བ་དག་བསྒྲལ་བ་ལ་སོགས་པ་བཞི་ནི་གོང་དུ་བརྗོད་པའི་རིགས་སོ་སོའི་སྡོམ་པ་དེ་དག་རེ་རེས་ཀྱང་རང་རང་སྤང་བྱའི་ཆུ་བོ་ལས་སྒྲོལ་བ་ལ་སོགས་པ་རིམ་པ་བཞིས་དོན་བྱེད་པ་སྟེ། རྡོ་རྗེ་རིགས་ཀྱི་སྤང་བྱ་ནི་རྣམ་པར་རྟོག་པ། རིན་ཆེན་རིགས་ཀྱི་སྤང་བྱ་སེར་སྣ། པདྨརིགས་ཀྱི་སྤང་བྱ་འདོད་ཆགས། ལས་ཀྱི་རིགས་ཀྱི་སྤང་བྱ་ལེ་ལོ་སྟེ། དེ་དག་ལ་གཉེན་པོ་བཞིའི་ཚུལ་གྱིས་འཇོམས་པའོ། ། ཞེས་སློབ་དཔོན་ཀུན་དགའ་སྙིང་པོས་གསུངས་སོ། ། མ་བསྒྲལ་བ་བསྒྲལ་བ་ལ་སོགས་པ་བཞི་པོ་ལ་སློབ་དཔོན་གཞན་དག་གཞན་དུ་རྣམ་པ་དུ་མར་འཆད་མོད་ཀྱི་ཡི་གེ་མང་པས་མི་བྲིའོ། །
དེ་ལྟར་སྡོམ་པ་བཟུང་ནས་ཚད་མེད་པ་བཞིའི་རྣལ་འབྱོར་ཁ་བསྐང་ངོ༌། ། དེ་ནས་ཡེ་ཤེས་ཀྱི་ཚོགས་བསགས་པ་ནི། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པ་སྟེ་གོ་སླའོ། ། དེ་ལྟར་ཚོགས་བསགས་ནས་ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་བཞི་སྟེ། མངོན་པར་བྱང་ཆུབ་པ་ལྔའི་རིམ་པ་ལས་བདག་ཉིད་འཚང་རྒྱ་བ་དང༌། དེ་ལས་དེ་བཞིན་གཤེགས་པ་ཐམས་ཅད་དབྱུང་བར་བསྟན་པ་དང༌། རྟེན་གྱི་དཀྱིལ་འཁོར་བསྐྱེད་པ་དང༌། དེར་བརྟེན་པ་ལྷ་བསྐྱེད་པའོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ། དེ་ནས་ནི་ཚོགས་གཉིས་ཡོངས་སུ་རྫོགས་པའི་རྗེས་ལ་ཞེས་བྱ་བ་སྟེ།
ཚོགས་ཡོངས་སུ་རྫོགས་པ་དེས་འོག་མིན་གྱི་གནས་སུ་བདག་ཉིད་མངོན་པར་རྫོགས་པར་སངས་རྒྱས་ནས། དེའི་རྗེས་ལ་རི་རབ་ལ་སོགས་པར་སྤྲུལ་བཤད་བྱེད་པས་ན་རྟེན་བསྐྱེད་པ་དེའི་ཕྱི་ནས་སོ། ། ཡང་ན་ཚོགས་ཡོངས་སུ་རྫོགས་པས་ས་བཅུ་པའི་དུས་སུ་ཞིང་ཡོངས་སུ་དག་པ་འབྱུང་བས་དང་པོར་རྟེན་བསྐྱེད་ལ། དེ་ནས་བདག་ཉིད་འཚང་རྒྱ་བ་འབྱུང༌། དེ་ནས་དཀྱིལ་འཁོར་དུ་ལྷ་སྤྲུལ་པ་འབྱུང་ངོ༌། ། དེ་ལྟར་ཚུལ་གཉིས་སུ་སློབ་དཔོན་བྷ་བ་པའི་ལྷས་ཀྱང་གསུང་ངོ༌། ། དེ་ལ་ལུགས་ཕྱི་མ་ནི་གོང་དུ་བསྙེན་པའི་སྐབས་སུ་བསྟན་ཟིན་ལ། འདིར་རྟེན་བསྐྱེད་པ་ཕྱིའི་རྡུལ་ཚོན་བྱིན་གྱིས་རློབ་པ་དང་འབྲེལ་པས་ཕྱིས་བྱས་ན་བདེའོ། ། སྤྱིར་དུ་ན་གང་ལྟར་བྱས་ཀྱང་འགལ་བ་མེད་དོ། ། དེ་བས་ན་དེ་ནས་ཞེས་བྱ་བ་ནི་ཚོགས་གཉིས་ཡོངས་སུ་རྫོགས་པར་དེ་ནས་སོ། །
འདི་ལ་ལྔ་སྟེ་རང་གི་སེམས་སོ་སོར་རྟོག་པ་མེ་ལོང་ལྟ་བུའི་ཡེ་ཤེས་ལ་བྱང་ཆུབ་པ་དང༌། བྱང་ཆུབ་ཀྱི་སེམས་དེ་གོམས་པ་མཉམ་པ་ཉིད་ཀྱི་ཡེ་ཤེས་ལ་བྱང་ཆུབ་པ་དང༌། རྡོ་རྗེའི་རང་བཞིན་དུ་གོམས་པ་སོ་སོར་རྟོག་པའི་ཡེ་ཤེས་ལ་བྱང་ཆུབ་པ་དང༌། རྡོ་རྗེའི་བདག་ཉིད་སྤྲོ་བ་དང་བསྡུ་བ་བྱ་བ་ནན་ཏན་གྱི་ཡེ་ཤེས་ལ་བྱང་ཆུབ་པ་དང༌། སྐུ་རྫོགས་པ་ཆོས་དབྱིངས་ཡེ་ཤེས་ལ་བྱང་ཆུབ་པའོ། ། དང་པོ་ལ་དྲུག་སྟེ། ཇི་ལྟར་མཉམ་པར་གཞག་པ་དང༌། སྔགས་གང་བཟླ་བ་དང༌། དེ་རྒྱུ་གང་ལས་རྣམ་པ་ཇི་ལྟ་བུ་ཞིག་བསྒོམ་པ་དང༌། རྣམ་པ་དེའི་ངོ་བོ་དང༌།
དེ་ལ་མཚན་མ་གང་གིས་མཚན་པ་དང༌། མཚན་མའི་ངོ་བོ་གང་ཡིན་པའོ། ། དང་པོ་ནི་དེ་ཉིད་རང་སེམས་འདི་སྟེ་རང་གིས་སེམས་ལ་སོ་སོར་རྟོག་གོ ། དེ་ལ་རང་བཞིན་གྱིས་ནི་འོད་གསལ་བ་སྟེ་སེམས་ཀྱི་ངོ་བོ་གང་དུ་ཡང་མ་གྲུབ་པ་སྟེ། བརྟག་པ་དང་རྟོག་པའི་དྲི་མ་ལས་གྲོལ་བས་འོད་གསལ་བའོ། ། གཉིས་པ་ནི་དེའི་ཚེ། ཨོཾ་ཙིཏྟ་པྲ་ཏི་བེ་དཾ་ཀ་རོ་མི་ཞེས་འདོད་པའི་སྔགས་ནི་ཅི་དགའ་བར་རོ། ། དེ་བཟླས་པའོ། ། གསུམ་པ་ནི་དེས་རང་གི་སེམས་དབྱངས་ཀྱི་ཡི་གེ་བཅུ་དྲུག་ཕྲག་གཉིས་སུ་མཐོང་ལ་དེ་ཞུ་བ་ལས་ཀྱང་ཟླ་བའི་དཀྱིལ་འཁོར་གྲུ་གསུམ་པའི་རྣམ་པར་བལྟ་ཞིང་བསྒོམ་མོ། ། བཞི་པ་རྣམ་པ་དེའི་ངོ་བོ་ཇི་ལྟ་བུ་ཞིག་ཡིན་སྙམ་པ་ལ་ཚོགས་ཀྱི་དཀྱིལ་འཁོར་ཆེས་དག་པ་ཞེས་བྱ་བ་ལ་སོགས་པ་གསུངས་ཏེ།
རང་གི་ངོ་བོ་ནི་མེ་ལོང་ལྟ་བུའི་ཡེ་ཤེས་ཏེ། འཕགས་པ་བྱམས་པས། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། ། ཞེས་གསུངས་སོ། ། དེས་ན་ཡེ་ཤེས་དེའང་ཉོན་མོངས་ཀྱི་དྲི་མ་མེད་ལ་ཟླ་བའང་མུན་པའི་དྲི་མ་དག་པས་ཟླ་བ་ལྟར་བརྟག་སྟེ་ཟླ་བ་དང་ཆོས་མཐུན་པ་ཞེས་བྱའོ། ། ལྔ་པ་དེ་ལ་མཚན་མ་གང་གིས་མཚན་པ། སངས་རྒྱས་ཀུན་གྱི་ཞེས་བྱ་བ་ལ་སོགས་པ་གསུངས་ཏེ་ཨཱ་ལི་ཕྲག་གཉིས་སོ། ། དྲུག་པ་མཚན་མའི་ངོ་བོ་ནི་ཅིའི་ཕྱིར་མཚན་མ་ཞེས་ཞུ་བ་ནི་བཅོམ་ལྡན་འདས་ཞེས་བྱ་བའོ། ། དེའི་ལན་ལ་མཚན་མའི་ངོ་བོ་ནི་མཚན་སུམ་ཅུ་རྩ་གཉིས་ཡིན་ལ།
དེ་ནི་མེ་ལོང་ཡེ་ཤེས་འདི་ལས་བྱུང་ངོ༌། ། ཞེས་སྟོན་པ་ནི་གྲུ་གསུམ་ཞེས་རྐང་པ་གཉིས་སོ། ། མཚན་མའི་རྣམ་པ་སྟོན་པ་ནི་ཨ་སོགས་ཞེས་བྱ་བ་ཤླཽ་ཀ་གཅིག་གིས་བསྟན་ཏོ། ། མངོན་པར་བྱང་ཆུབ་པ་གཉིས་པའང་སྔ་མ་དང་འདྲ་བར་དོན་དྲུག་གིས་ཤེས་པར་བྱ་སྟེ། དང་པོ་སེམས་ཅི་ལྟར་མཉམ་པར་གཞག་ན་སེམས་ནི་རང་བཞིན་འོད་གསལ་བ་ཞེས་རྐང་པ་གཉིས་ཏེ། སྔར་བསྟན་པའི་བྱང་ཆུབ་ཀྱི་སེམས་ཉིད་ལ་བཞག་གོ ། གཉིས་པ་སྔགས་བཟླ་བ་ནི་ཨོཾ་བོ་དྷི་ཙིཏྟ་སྟེ་སྔགས་དེ་བཟླའོ། ། གསུམ་པ་སྔགས་དེ་བཟླས་པས། ཀཱ་ལི་སོ་བཞིའི་སྟེང་དུ་དྲུག་བསྣན་པ་ཕྲག་གཉིས་ལས། རྣམ་པ་ཟླ་བའི་དཀྱིལ་འཁོར་དབུས་སུ་བྱང་ཆུབ་ཟླ་བ་གཉིས་པ་ཅན་དུ་བསྒོམ་མོ། །
བཞི་པ། དེའི་ངོ་བོ་ནི་མཉམ་པ་ཉིད་ཀྱི་ཡེ་ཤེས་ཏེ། བྱས་པའི་རྗེས་སུ་རིམ་འབྱུང་བ། ། ཞེས་བྱ་བ་ལ་སོགས་པ་སྟེ། དེའང་མཉམ་པ་ཉིད་ཀྱི་ཡེ་ཤེས་ནི། ། བསྒོམ་པ་དག་པས་སེམས་ཅན་ལ། ། མཉམ་པ་ཉིད་ཀྱི་ཡེ་ཤེས་འདོད། ། ཅེས་གསུངས་པ་ལྟ་བུའོ། ། ལྔ་པ་བཞིའི་མཚན་མ་དང་དེའི་ངོ་བོ་ནི་འདིར་ཡང་སྐར་མའི་རྣམ་པ་ཞེས་བྱ་བ་ལ་སོགས་པ་སྟེ། རང་གི་ངོ་བོ་ནི་དཔེ་བྱད་བརྒྱད་ཅུ་ཡིན་ནོ། །
ཡེ་ཤེས་དེ་གཟུགས་སྐུའི་རྣམ་པར་བྱུང་བ་ན་དཔེ་བྱད་དུ་འཆར་བའི་ཕྱིར་རོ་ཞེས་བྱ་བའོ། ། མངོན་པར་བྱང་ཆུབ་པ་ལྷག་མ་གསུམ་ལ་གསུམ་གསུམ་གྱིས་ཤེས་པར་བྱ་སྟེ། བསྒོམ་པ་དང་ངག་ཏུ་ཅི་བརྗོད་པ་དེ་ལས་རྣམ་པ་ཇི་ལྟ་བུ་ཞིག་བསྒོམ་པ་དང་དེའི་ངོ་བོའོ། ། དེ་ལ་མངོན་པར་བྱང་ཆུབ་པ་གསུམ་པ་ནི་བདག་གི་མངོན་པར་བྱང་ཆུབ་པ་འདི་བརྟན་པར་བྱའོ། ། ཞེས་བསམས་ཏེ། ཨོཾ་ཏིཥྛ་བཛྲ་ཞེས་བརྗོད་པར་བྱའོ། ། ཞེས་སྟོན་པ་ནི་ཀུན་ཏུ་བཟང་པོའི་སེམས་བསྐྱེད་པ་ཞེས་བྱ་བ་ལ་སོགས་པས་བསྟན་ཏོ། ། དེ་ལས་རྣམ་པ་ནི་ཟླ་བ་གཉིས་ཀྱི་སྟེང་དུ་ཧཱུྃ་ལས། དེ་ལས་དབུས་སུ་རྩེ་ལྔ་པ། ། ཞེས་བྱ་བ་ལ་སོགས་པས་བསྟན་ཏོ། །
རྣམ་པ་དེའི་རང་གི་ངོ་བོ་ནི་སོ་སོར་རྟོག་པའི་ཡེ་ཤེས་ཏེ། དེ་ནི་ཤེས་བྱ་ཀུན་ལ་རྟག་མི་ཐོགས། ། ཏིང་ངེ་འཛིན་དང་གཟུངས་རྣམས་ཀྱི། ། གཏེར་དང་འདྲ་བ་ཁོ་ན་དེ། ། སོ་སོར་རྟོག་པའི་ཡེ་ཤེས་སོ། ། དེའང་བྱང་ཆུབ་སྤྱོད་པ་ཞེས་བྱ་བ་རྐང་པ་གསུམ་གྱིས་བསྟན་ཏོ། ། མངོན་པར་བྱང་ཆུབ་པ་བཞི་པའང་བདག་ཉིད་ཀྱི་ཀུན་ཏུ་བཟང་པོའི་སེམས་དེ་ཉིད་བརྟན་ཞིང་བོགས་དབྱུང་བར་བྱའོ་ཞེས་བསམས་ལ། ཨོཾ་བཛྲ་ཨཱཏྨ་ཀོ྅ཧཾ་ཞེས་བརྗོད་པར་བྱའོ། ། དེ་ནས་རྣམ་པ་ནི་རྡོ་རྗེ་དེ་ལས་རྡོ་རྗེ་ཕྲ་མོ་དཔག་ཏུ་མེད་པ་སྤྲོ་བ་དང་བསྡུ་བའི་དམིགས་པ་བྱས་ལ་དེས་དེ་བཞིན་གཤེགས་པ་ཐམས་ཅད་རྡོ་རྗེའི་དབྱིངས་དེར་ཞུགས་པར་བསམ་པ་ནི་ནམ་མཁའི་ཁམས་ཀྱི་ཞེས་བྱ་བ་ལ་སོགས་པའོ། ། རྣམ་པ་དེའི་ངོ་བོ་བྱ་བ་ནན་ཏན་གྱི་ཡེ་ཤེས་ཏེ།
བྱ་བ་གྲུབ་པའི་ཡེ་ཤེས་ནི། ། ཁམས་གསུམ་ཀུན་ཏུ་སྣ་ཚོགས་ཤིང༌། ། དཔག་མེད་བསམ་ཡས་བསྒྲུབ་པ་ཡིས། ། སེམས་ཅན་དོན་ཀུན་བསྒྲུབ་པའོ། ། ཞེས་སོ། ། དེ་ནི་སངས་རྒྱས་ཀུན་གྱི་ཞེས་བྱ་བ་ལ་སོགས་པས་བསྟན་ཏོ། ། མངོན་པར་བྱང་ཆུབ་པ་ལྔ་པའི་དམིགས་པ་ནི། བདག་ཉིད་མངོན་པར་བྱང་ཆུབ་པ་ཡོངས་སུ་རྫོགས་པས་རྣམ་པ་ཐམས་ཅད་ཀྱི་མཆོག་དང་ལྡན་པའི་སངས་རྒྱས་ཀྱི་སྐུར་བསྐྱེད་པར་བྱའོ། ། ཞེས་བསམས་ལ། ཨོཾ་ཡ་ཐ་སརྦ་ཏ་ཐཱ་ག་ཏསྟ་ཨ་ཧཾ་ཞེས་བཟླའོ། །
དེ་ལས་བདག་ཉིད་རྡོ་རྗེ་སེམས་དཔའི་སྐུར་བསྐྱེད་པར་བྱ་བ་ནི་རྣམ་པའོ། ། དེ་དག་ནི་དེ་ལྟར་ཡང་ཞེས་བྱ་བ་ལ་སོགས་པས་བསྟན་ཏོ། ། རྣམ་པ་དེའི་རང་གི་ངོ་བོ་ནི་ཡེ་ཤེས་ཐམས་ཅད་ཡོངས་སུ་རྫོགས་པ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ཏེ། ཐམས་ཅད་བསྡུས་པའམ་ཡེ་ཤེས་ཐམས་ཅད་ཀྱི་རྒྱུའི་ཕྱིར་ཏེ། ཇི་སྐད་དུ། འཛིན་པའི་ཕྱིར་དང་སེམས་མཉམ་ཕྱིར། ། ཡང་དག་ཆོས་རབ་སྟོན་ཕྱིར་དང༌། ། བྱ་བ་གྲུབ་པ་ཉིད་ཀྱི་ཕྱིར། ། ཡེ་ཤེས་བཞི་པོ་ཡང་དག་འབྱུང༌། ། ཞེས་གསུངས་པ་ལྟ་བུའོ། །
དེ་ནི་སྐུ་དང་ཞེས་བྱ་བ་ལ་སོགས་པ་སྟེ། འདིས་ནི་མངོན་པར་བྱང་ཆུབ་པ་ལྔ་བསྡུས་ཏེ་བསྟན་པའང་ཡིན་ལ། དེ་ཉིད་ཀྱིས་མངོན་པར་རྫོགས་པར་བྱང་ཆུབ་པ་ཐམས་ཅད་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱང་བསྟན་ཏེ། དེ་ལ་སྐུ་ནི་སེམས་སོ་སོར་རྟོག་པ་ལས་བྱང་ཆུབ་པ་མེ་ལོང་ལྟ་བུའི་ཡེ་ཤེས་ཏེ་ཡོན་ཏན་ཐམས་ཅད་ཀྱི་རྟེན་བྱེད་པའི་ཕྱིར་སྐུའོ། ། གསང་བ་ནི་བྱང་ཆུབ་ཀྱི་སེམས་ལས་བྱང་ཆུབ་པ་མཉམ་པ་ཉིད་ཀྱི་ཡེ་ཤེས་ཏེ། གསང་བའི་དོན་མཉམ་པ་ཉིད་ཡིན་པས་གསང་བའོ། ། དེ་བཞིན་སྤྱོད་ནི་སྤྲོ་བསྡུ་ལས་བྱང་ཆུབ་པ་བྱ་བ་ནན་ཏན་གྱི་ཡེ་ཤེས་བརྩོན་འགྲུས་ཀྱི་སེམས་ཅན་གྱི་དོན་ལ་སྤྱོད་པའོ། ། སྤྱོད་ཡུལ་ནི་སྐུ་རྫོགས་པ་ལས་བྱང་ཆུབ་པ་ཆོས་ཀྱི་དབྱིངས་ཀྱི་ཡེ་ཤེས་ཏེ་སངས་རྒྱས་ཉག་གཅིག་གི་སྤྱོད་ཡུལ་ཡིན་པས་སམ། ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་ཀྱི་ཡུལ་ཡིན་པས་སོ། ། དེ་ཉིད་རྟོགས་པ་ནི་རྡོ་རྗེ་ལས་བྱང་ཆུབ་པ་སོ་སོར་རྟོག་པའི་ཡེ་ཤེས་ཏེ།
འཁོར་འདས་ཀྱི་ཆོས་ཐམས་ཅད་སོ་སོར་རྟོག་པའི་ཕྱིར་རོ། ། དེ་ལྟར་མངོན་པར་བྱང་ཆུབ་པ་ལྔ་ནི། སངས་རྒྱས་ཀུན་གྱི་བདག་ཉིད་དགེ་སྟེ། འདས་པ་དང་མ་འོངས་པ་དང་ད་ལྟར་འབྱུང་བའི་སངས་རྒྱས་ཐམས་ཅད་ཚུལ་འདིས་སངས་རྒྱས་ལ། བདག་ཀྱང་ད་ལྟ་ནས་འདི་བསྒོམས་པས་འཚང་རྒྱ་བས་གསང་སྔགས་འབྲས་བུ་ལམ་དུ་བྱེད་ཅེས་བྱ་བ་ལ་སོགས་པའི་དོན་ཏོ། ། དེ་ལྟར་དེ་ཡན་ཆད་ནི་དང་པོ་རྣལ་འབྱོར་གྱི་ཏིང་ངེ་འཛིན་ཏེ་ངོ་བོ་ཉིད་ཀྱི་སྐུའོ། ། དཀྱིལ་འཁོར་རྒྱལ་མཆོག་བསྟན་པའི་ཕྱིར་ཐབས་དང་ཤེས་རབ་ཀྱི་སྦྱོར་བ་ལས་དེ་བཞིན་གཤེགས་པ་ཐམས་ཅད་འབྱུང་བར་བསྟན་པ་ནི། དེ་ནས་ཡང་བྱང་ཆུབ་སེམས་དཔའ་ཞེས་བྱ་བ་ལ་སོགས་པ་སྟེ། དོན་ནི་འདི་ཡིན་ཏེ་རྡོ་རྗེ་དང་པདྨ་བྱིན་གྱིས་བརླབ་པ་བྱ་སྟེ། སྙོམས་པར་ཞུགས་པ་ལས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་ཞལ་ནས་ཞུགས་ནས་ཐུགས་ཀར་འོད་དུ་ཞུ་སྟེ།
བྱང་ཆུབ་ཀྱི་སེམས་ཀྱི་ཐིག་ལེ་ཡུམ་གྱི་བྷ་གར་བབ་ལ། དེ་ནས་སོ་སོའི་ས་བོན་དུ་བསྐྱེད་ཅེས་བྱ་བའི་དོན་ཏོ། ། འདི་ནི་གནས་བསྐྱེད་པའི་རྗེས་ལ་སྦྱར་རོ། ། སྟེང་དང་ཞེས་བྱ་བ་ལ་སོགས་པ་རྟེན་གྱི་དཀྱིལ་འཁོར་བསྐྱེད་པ་སྟོན་ཏེ། དང་པོར་མདུན་གྱི་རྡུལ་ཚོན་གྱི་དཀྱིལ་འཁོར་དེ་སྭ་བྷཱ་ཝ་ལ་སོགས་པའི་སྔགས་ཀྱིས་སྟོང་པར་བསྒོམས་ལ། དེ་ནས་ཧཱུྃ་ཡྃ་ཧཱུྃ་ཞེས་བྱ་བ་ལ་སོགས་པས་རླུང་ནས་བརྩམས་ཏེ་གཞལ་ཡས་ཁང་གདན་དང་བཅས་པ་བསྐྱེད་པའི་བར་སྔར་བསྟན་པ་བཞིན་ཤེས་པར་བྱ་སྟེ། གཞུང་དུ་མདོར་བསྟན་པ་དང༌། རྒྱས་པར་བཤད་པ་གཉིས་སུ་གནས་ཏེ། ཚིག་གི་དོན་གོ་སླའོ། ། བརྟེན་པ་ལྷ་བསྐྱེད་པ་ནི།
ཧཱུྃ་གི་སྔགས་ཞེས་བྱ་བ་ལ་སོགས་པ་སྡེ་སྔར་བསྟན་པ་བཞིན་ཡི་གེའི་དཀྱིལ་འཁོར་བསྐྱེད་ལ། དེ་ནས་གཙོ་བོའི་ས་བོན་ཡི་གེ་ཧཱུྃ་རང་གི་ཐུགས་ཀ་ནས་བྱུང་སྟེ། དཀྱིལ་འཁོར་གྱི་དབུས་སུ་བཀོད་ལ་དེར་མངོན་པར་བྱང་ཆུབ་པ་ལྔ་ལས་གཙོ་བོ་བསྐྱེད་པར་བྱའོ། ། ཡང་ན་གཙོ་བོའང་འབྱིན་པའི་དཀྱིལ་འཁོར་ལ་ཆོ་ག་གསུམ་གྱི་ཚུལ་གྱིས་བསྐྱེད་ལ་དེའི་ཐུགས་ཀར་ཡེ་ཤེས་སེམས་དཔའ་བསྐྱེད་པ་ཡིན་ནོ་ཞེས་ཀྱང་གསུངས་ཏེ་སྔ་མ་ཉིད་གཙོ་ཆེའོ། ། དེ་ནས་དཀྱིལ་འཁོར་བསྐྱེད་པ་ནི། ཤར་དུ་ནི་རྣམ་པར་སྣང་མཛད་དོ་ཞེས་བྱ་བ་ལ་སོགས་པ་སྟེ། ས་བོན་ཙམ་ལས་བསྐྱེད་པའམ་ཡང་ན་ཆོ་ག་གསུམ་ལས་བསྐྱེད་པར་བྱའོ། ། འདི་དག་གི་སྐུ་མདོག་དང་ཕྱག་མཚན་ལ། རིགས་བཞི་དང་ཡུམ་བཞིའི་ནི་སྔར་གྱི་བརྟག་པ་གཉིས་པ་དངོས་སུ་བཤད་པ་བཞིན་ནོ། ། དྲག་མོ་ལ་སོགས་པ་ནི་གཉིས་པའི་གསུམ་པའི་ཕྱག་དྲུག་པའི་སྐབས་སུ་བཤད་པ་བཞིན་ནོ། །
ལྷག་མ་ནི་གཞུང་ཉིད་དུ་གསལ་ལོ། ། འདི་དག་གི་ས་བོན་ནི་བརྟག་པ་བདུན་པ་དང་བརྒྱད་པའི་སྐབས་སུ་ཤེས་པར་འགྱུར་རོ། ། དེ་ལྟར་དམ་ཚིག་པ་བསྐྱེད་ནས་ཡེ་ཤེས་པ་གཞུག་པ་དང༌། སྐྱེ་མཆེད་བྱིན་གྱིས་བརླབ་པ་དང༌། དབང་བསྐུར་ཏེ་སངས་རྒྱས་ལྔའི་ཅོད་པཎ་གྱི་བར་དུ་སྔར་བསྟན་པ་བཞིན་ཁ་བསྐང་ངོ༌། ། དེ་ནས་བདག་ཉིད་རྡོ་རྗེ་སེམས་དཔའ་ཕྱག་གཉིས་པར་ལངས་ལ་ལྷ་མོ་བརྒྱད་དང་མེ་ཏོག་ལ་སོགས་པའི་མཆོད་པའི་ཁྱད་པར་ཇི་སྙེད་འབྱོར་པས་མཆོད་པར་བྱའོ། ། བརྟག་པ་དགུ་པ་ལས་འབྱུང་བའི་ཚུལ་གྱིས་གཏོར་མའི་ཆོ་གའང་བྱའོ། ། སྦྱིན་སྲེག་ཀྱང་བརྟག་པ་བདུན་པ་ལས་འབྱུང་བ་བཞིན་བྱའོ། ། དེ་ནས་དམ་ཚིག་གི་དཀྱིལ་འཁོར་ཡིན་ན་བདག་ཉིད་འཇུག་པ་ཇི་ལྟ་བར་བྱའོ། ། དེའི་རྗེས་ལ་སློབ་མ་རྗེས་སུ་གཟུང་བར་འདོད་ན་ཡང་རྒྱུད་ཕྱི་མ་ལས་ཆོ་ག་ཤེས་པར་བྱའོ། །
དངོས་གྲུབ་ཀྱི་དཀྱིལ་འཁོར་ཡིན་ན་དཀྱིལ་འཁོར་དེའི་སྤྱན་སྔར་ཇི་ལྟར་འདོད་པའི་དངོས་གྲུབ་བསྒྲུབ་པར་བྱའོ། ། དེ་ལྟར་རྡུལ་ཚོན་གྱི་དཀྱིལ་འཁོར་ལས་གཞན་ལུགས་མ་དང་བྲིས་སྐུ་ལ་སོགས་པ་ལའང་བརྟེན་ཏེ། བསྒྲུབ་པར་བསྟན་པའི་ཕྱིར། དེ་ལྟར་བཀོད་པ་དང་ཞེས་བྱ་བ་ལ་སོགས་པ་སྟེ་མཚན་མ་དང་མེ་ཏོག་ཚོམ་བུ་ལ་སོགས་པ་ལའང་བརྟེན་ཏེ་བསྒྲུབ་པར་བསྟན་ཏོ། ། རྡོ་རྗེ་སེམས་དཔའ་རིགས་བསྡུས་པའི་དཀྱིལ་འཁོར་གྱི་བཤད་པའོ། ། གོང་མ་ལྟ་བུ་ཞེས་བྱ་བ་ལ་སོགས་པས་དྲག་པོའི་གདན་ཅན་གྱི་དཀྱིལ་འཁོར་བསྟན་ཏོ། ། འདི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་མཉམ་སྦྱོར་གྱི་རྟོག་པ་ལྔ་པར་མི་བསྐྱོད་པ་དབུགས་དབྱུང་གི་དཀྱིལ་འཁོར་གྱི་སྐབས་སུ་དྲག་བཅས་དབང་བཅས་ཞེས་བྱ་བ་ལ་སོགས་པ་གསུངས་ཀྱང༌། དེའི་དཀྱིལ་འཁོར་དང་ལྷའི་ས་བོན་ལ་སོགས་པ་མ་གསུངས་པ་ཁ་བསྐང༌། དུར་ཁྲོད་བརྒྱད་ཀྱང་དེར་མ་ཚང་བ་ཁ་བསྐང༌།
ཡང་བརྟག་པ་གཉིས་པའི་དང་པོའི་ལེའུ་གསུམ་པར་ཕྱག་གཉིས་པའི་སྒྲུབ་ཐབས་གསུངས་པ་ཡིན་ཡང༌། དེ་ཉིད་འདིར་དྲག་པོའི་གདན་ཅན་དུ་གསུངས་པ་དང༌། དུར་ཁྲོད་བརྒྱད་གསལ་བར་གསུངས་སོ། ། འདིའི་མངོན་པར་རྟོགས་པ་ཚོགས་ཀྱི་ཞིང་སྤྱན་དྲང་བ་ནས་བརྩམས་ཏེ་སྲུང་བའི་འཁོར་ལོའི་བར། སྔར་གཉིས་པའི་གསུམ་པར་ཇི་ལྟར་གསུངས་པ་བཞིན་ཁ་བསྐང་ངོ༌། ། སྲུང་འཁོར་གྱི་ནང་དུ་ནམ་མཁའ་ཆོས་ཀྱི་འབྱུང་གནས་སུ་བསྒོམ་པར་བྱའོ། ། དེའི་ནང་དུ་བྷྲཱུྃ་ཙམ་ཡོངས་སུ་གྱུར་པ་ལས་རྟེན་གྱི་དཀྱིལ་འཁོར་གཞལ་ཡས་ཁང་བསྒོམ་པ་ནི་གོང་མ་ལྟ་བུའི་ཕྱེད་ཀྱིས་བྱ་སྟེ། གོང་མ་བསྡུས་པའི་དཀྱིལ་འཁོར་ནི་འཕར་མ་བཞི་པ་ཡིན་པ་ལས་འདིར་འཕར་མ་གཉིས་པ་ཞེས་བྱ་བའི་དོན་ཏོ། ། གལ་ཏེ་འཕར་མ་གཉིས་པ་ཡིན་ན། ཕྱི་མ་ནི་གོང་མ་ལྟར་གྲུ་བཞི་སྒོ་བཞི་ཡིན་ན་དེའི་ནང་མ་ཇི་ལྟ་བུ་སྙམ་པ་ལ།
དེའི་ནང་མ་ཟླ་བ་ཕྱེད་པའི་དབྱིབས་ཞེས་གསུངས་ཏེ་རྡོ་རྗེ་ཅན་གྱི་ཟླ་ཕྱེད་འདྲ་ཞེས་གསུངས་པའི་ཕྱིར་རོ། ། ཟླ་བ་ཕྱེད་པ་དེ་ཉིད་ལ་ཐིག་བཞི་བཏབ་པས་ལེ་ཚེ་དགུར་བསྟན་པའི་ཕྱིར་ཀ་བ་བརྒྱད་ཀྱིས་ཉེ་བར་བརྒྱན་ཞེས་གསུངས་སོ། ། ཕྱི་རོལ་ཏུ་རི་མོ་བཞིས་བསྐོར་བ། ཞེས་བྱ་བ་ནི་དུར་ཁྲོད་བརྒྱད་ཀྱི་གནས་ཀྱི་རི་མོ་དང༌། རྡོ་རྗེའི་རྭ་བའི་ཕྱི་དང་ནང་གི་རི་མོ་དང༌། མེ་རིའི་རི་མོའོ། ། འདི་ལ་ཁ་ཅིག་ན་རེ། རི་མོ་ནི་ཡི་གེ་སྟེ་ཧཱ་ར་ཧཱ་རཱརྡྷཱའོ། ། དེས་ན་དཀྱིལ་འཁོར་ལ་དྲྭ་བ་དང་དྲྭ་བ་ཕྱེད་པས་མཚན་པའོ་ཞེས་གསུང་ངོ༌། ། དཀྱིལ་འཁོར་དེའི་དབུས་སུ་ནི། །
འོག་ནས་འབྱུང་བ་དྲག་བཅས་ཞེས་བྱ་བ་ལ་སོགས་པའི་གདན་གྱི་སྟེང་དུ་ཐོད་པའི་གདན་ནོ། ། ལྷ་མོ་རྣམས་ཀྱི་གནས་སུ་ནི་ཇི་སྐད་གསུངས་པའི་གདན་ཏེ། ཟླ་བ་ཕྱེད་པ་ལྟ་བུའི་རླུང་སྟེ་ཐོད་པ་ཉིད་བསམ་པའོ། ། དེ་ལྟར་ན་རྟེན་བསྐྱེད་པའོ། ། བརྟེན་པ་ལྷ་བསྐྱེད་པ་ནི་སྙིང་པོ་ཚིག་ཙམ་ལས་བསྐྱེད་དེ། དེ་ལ་དབུས་སུ་ཡི་གེ་ཧི་ཞེས་པ་སྟེ་དེ་ཙམ་ལས་བཅོམ་ལྡན་འདས་དྲག་པོའི་གདན་ཅན་འོག་ནས་འབྱུང་བ་ལྟར་ཕྱག་གཉིས་པར་བསྐྱེད་ཅེས་བྱའོ། ། ལྷ་མོ་རྣམས་ཀྱང་དེ་བཞིན་དུ་ས་བོན་ཙམ་ལས་བསྐྱེད་ཅེས་བྱ་སྟེ། ཤར་གྱི་རེ་མིག་ལ་ཧྲཱིཿལས་གཽ་རཱིའོ། ། ཧོ་ལས་ཙཽ་རཱིའོ། ། གི་ལས་བེ་ཏཱ་ལཱིའོ། །
ཛི་ལས་གྷསྨ་རཱིའོ། ། ཧྃ་ལས་ཤ་བ་རཱིའོ། ། ཛ་ལས་ཙཎྜཱ་ལཱིའོ། ། མཾ་ལས་པྲ་མོ་ཧཱའོ། ། ཧྃ་ལས་པུཀྐ་སཱིའོ། ། ཨོཾ་ནི་གླིང་བུ་མའོ། ། ཨུཾ་ནི་པི་ཝཾ་མའོ། ། ཨེ་ནི་མུ་ཀུནྡའོ། ། ཨཻྃ་ནི་རྫ་རྔ་མའོ། ། ཛཿནི་རྟ་གདོང་མའིའོ། །
ཧཱུྃ་ནི་ཕག་གདོང་མའིའོ། ། བྃ་ནི་སེང་གདོང་མའིའོ། ། ཧོཿནི་ཁྱི་གདོང་མའིའོ། ། འདི་དག་གི་སྐུ་མདོག་དང་ཕྱག་མཚན་ནི་གསུམ་པའི་དང་པོར་ཇི་སྐད་བསྟན་པ་བཞིན་ནོ། ། དེའི་ཕྱི་རོལ་དུ་དུར་ཁྲོད་བརྒྱད་ཀྱིས་བརྒྱན་པ་སྟེ། ཤར་དུ་ཧ་རི་བ་ས་ལ། ། ལྷ་ཡི་ཚོགས་ནི་ཡང་དག་བྲི། ། ཞེས་བྱ་སྟེ་འདིར་ཤིང་དང་ཕྱོགས་སྐྱོང་གསུངས་ཏེ། སྤྱིར་དུར་ཁྲོད་རེ་རེར་ཀླུ་དང༌། སྤྲིན་དང༌།
ཆུ་དང༌། མེ་དང༌། མཁའ་འགྲོ་མ་དང༌། མཆོད་རྟེན་དང༌། རོ་དང༌། རྣལ་འབྱོར་པ་སྟེ། བཅུ་བཅུ་གནས་དགོས་པ་ཡིན་ནོ། ། ཚིག་གོ་སླའོ། ། དྲག་བཅས་ཞེས་བྱ་བ་ལ་སོགས་པས་དྲག་པོའི་གདན་གྱི་ངེས་པའི་ཚིག་སྟེ། ལྷ་ཆེན་བརྒྱད་པོ་མཐའ་དག་གདན་དུ་བྱས་ཤིང་བཏུལ་ཞེས་བྱ་བའི་དོན་ཏོ། །
དེ་ལྟ་བུའི་བཅོམ་ལྡན་འདས་དེ་སྐུ་མདོག་ལ་སོགས་པ་ཇི་ལྟ་བུ་ཞེས་བསྟན་པའི་ཕྱིར་ཐབས་དང་ཤེས་རབ་ཅེས་བྱ་བ་ལ་སོགས་པ་སྟེ་གོ་སླའོ། ། སངས་རྒྱས་སྤྲིན་དང་མཉམ་པ་འདིས། ། སྤྲོ་བ་ཡང་ནི་སྦྱིན་པར་བྱ། ། ཞེས་བྱ་བ་ནི་བ་སྤུའི་བུ་ག་ནས་སངས་རྒྱས་ཀྱི་འོད་ཟེར་གྱིས་སྤྲུལ་པའི་སྤྲིན་འགྱེད་པ་སྟེ། བཅོམ་ལྡན་འདས་འདི་ནི་དེ་བཞིན་གཤེགས་པ་ཐམས་ཅད་ཀྱི་བདག་པོ་ཞེས་བྱ་བའི་དོན་ཏོ། ། དེ་ལྟར་ཞེས་བྱ་བ་ནི་ཡན་ལག་ཡོངས་སུ་རྫོགས་པའི་ཞལ་ཞེས་བྱ་བའི་དོན་ཏོ། ། དེ་ལྟར་དམ་ཚིག་པ་བསྐྱེད་ནས། ཡེ་ཤེས་པ་གཞུག་པ་དང༌། བྱིན་གྱིས་བརླབ་པ་དང༌། དབང་བསྐུར་བ་དང༌།
མཆོད་པ་དང༌། བསྟོད་པ་དང༌། བདུད་རྩི་མྱང་བ་ལ་སོགས་པ་སྔ་མ་བཞིན་ཁ་བསྐངས་ཏེ། ཐུན་མཚམས་ཀྱི་བྱ་བ་རྣམས་ཀྱང་སྔ་མ་བཞིན་བྱས་ཏེ་བསྒོམས་ན་དངོས་གྲུབ་ཐོབ་ཅེས་བྱ་བའི་དོན་ཏོ། ། བརྟག་པ་གསུམ་པའི་བཤད་པ་རྫོགས་སོ།། །། དེ་ལྟར་བརྟག་པ་གསུམ་པས་བསྐྱེད་པའི་རིམ་པ་བསྟན་ནས་དེ་དང་རྗེས་སུ་འབྲེལ་བའི་བསྐྱེད་པའི་རིམ་པའི་ཡན་ལག་བཟའ་བའི་དམ་ཚིག་ཞར་ལ་སྤྱོད་པའི་གྲོགས་ངོ་ཤེས་པར་བྱ་བའི་ཐབས་ལ་སོགས་པ་དང་བཅས་ཏེ་བསྟན་པ་ལ་གཉིས་ཏེ། གྲོགས་ངོ་ཤེས་པར་བྱ་བ་དང༌། གྲོགས་དེ་དང་འདུ་བའི་གནས་དང་དུས་ལ་སོགས་པ་བསྟན་པའོ། ། དེ་ལ་དང་པོ་གྲོགས་ངོ་ཤེས་པར་བྱ་བ་བརྟག་པ་བཞི་པ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌།
མངོན་པར་རྟོགས་པ་ནི་གང༌། རྒྱུད་སྡེ་གང་གི་བཤད་པའི་རྒྱུད་ཡིན་སྙམ་ན། བརྗོད་པར་བྱ་བ་ནི་དྲོད་ཐོབ་པའི་རྣལ་འབྱོར་པའི་བརྟུལ་ཞུགས་ཀྱི་སྤྱོད་པ་དང་འབྲེལ་བའི་དབང་དུ་བྱས་ན་སྦས་པའི་དོན་ཡིན་ལ། བསྐྱེད་པའི་རིམ་པའི་ལམ་གྱི་ཡན་ལག་གི་སྤྱོད་པའི་དབང་དུ་བྱས་ནས་སྤྱིའི་དོན་ཡིན་ནོ། ། རྗོད་བྱེད་ཀྱི་སྒྲ་ནི་རབ་ཏུ་བྱེད་པ་དང་པོ་བསྡུས་པའི་དོན་གྱི་མན་ངག་གི་བཤད་པ་གཙོ་ཆེ་ལ། རབ་ཏུ་བྱེད་པ་ཕྱི་མ་གསུམ་ལ་ནི་ཡན་ལག་གི་དོན་གཙོ་ཆེ་བའི་གསུམ་ཀ་འཇུག་གོ ། མངོན་པར་རྟོགས་པ་ནི་དྲོད་ཐོབ་པའི་རྣལ་འབྱོར་པའི་བརྟུལ་ཞུགས་ཀྱི་སྤྱོད་པ་དང་རྗེས་སུ་འབྲེལ་བའི་དབང་དུ་བྱས་ནས་མཆོག་སྒྲུབ་པའི་མངོན་པར་རྟོགས་པ་ལྔ་ལས་སྤྱོད་པའི་ཡན་ལག་གྲོགས་ངོ་ཤེས་པར་བྱེད་པའི་བརྡ་དང་གྲོགས་ཀྱི་མཚན་ཉིད་དང་རྗེས་སུ་འབྲེལ་པ་གཙོ་ཆེ་གསུང༌། གཙོ་ཆེ་བ་མ་ཡིན་པའི་དབང་དུ་བྱས་ན་སྔར་གྱི་བསྐྱེད་པའི་རིམ་པ་དང་རྗེས་སུ་འབྲེལ་པ་ཅན་དུ་བྱས་ནས་དངོས་གྲུབ་མཐའ་དག་གི་མངོན་པར་རྟོགས་པ་དྲུག་ལས་དམ་ཚིག་དང་སྡོམ་པ་དང་འབྲེལ་ཏེ། དུས་ཁྱད་པར་ཅན་ལ་ཚོགས་ཀྱི་འཁོར་ལོ་བྱེད་པ་ན་དམ་ཚིག་དང་ལྡན་པ་དང་མི་ལྡན་པ་བརྡས་རྣམ་པར་དབྱེ་བ་དང༌། དེར་འདུས་བའི་དུས་སུ་མཁའ་འགྲོ་མ་ངོ་ཤེས་པར་བྱེད་པས།
དེའི་མཚན་ཉིད་བསྟན་པ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ཞེ་ན། འདི་ནི་རབ་ཏུ་བྱེད་པ་སོ་སོར་བཤད་པར་བྱ་སྟེ། དེ་ལ་རབ་ཏུ་བྱེད་པ་དང་པོས་ནི། མཁའ་འགྲོ་མ་རྣམས་ཀྱི་དམ་ཚིག་གི་ཕྱག་རྒྱའི་གླུ་ནི་ཧེ་བཛྲའི་རྒྱུད་ཕྱི་མའི་ལེའུ་བཞི་པ་དང་ཆ་མཐུན་པ་ངེས་པ་བསྐྱེད་པས་བཤད་པའི་རྒྱུད་དོ། ། མཁའ་འགྲོ་མ་ལྔའི་དམ་ཚིག་གི་ཕྱག་རྒྱ་ནི་གདན་བཞི་པའི་གཞན་གྱི་གདན་གྱི་རབ་ཏུ་བྱེད་པ་བཞི་པར་མདོར་བསྡུས་པས་བཤད་པའི་རྒྱུད་ཡིན་ནོ། ། རྡོ་རྗེ་མཁའ་འགྲོའི་ལེའུ་བཞི་བཅུ་བཞི་པར་ཆ་མཐུན་པས་བཤད་པའི་རྒྱུད་དོ། ། ཌཱ་ལ་སོགས་པའི་ཡི་གེ་རེ་རེའི་བརྡ་རྣམས་ནི་དཔལ་བདེ་མཆོག་ཉུང་ངུའི་ལེའུ་བཅོ་ལྔ་པ་དང༌། མངོན་བརྗོད་བླ་མའི་སུམ་ཅུ་རྩ་བརྒྱད་པ་དང༌། རྡོ་རྗེ་མཁའ་འགྲོའི་ལེའུ་བརྒྱད་པར་མདོར་བསྡུས་པས་བཤད་པའི་རྒྱུད་ཡིན་ལ།
པུ་ལ་སོགས་པའི་ཡི་གེ་ཉི་ཤུ་རྩ་བཞི་ནི་ཨ་བྷི་དྷ་ན་ལེའུ་གསུམ་པར་ཆ་མཐུན་ལ་དེ་གཉིས་ཀྱིས་རྩ་རྒྱུད་དང་མཁའ་འགྲོ་གཉིས་ཀ་དེ་དག་ཏུ་མ་ཚང་བ་ཁ་བསྐང་བས་བཤད་པའི་རྒྱུད་ཡིན། ཡི་གེ་འདུས་པའི་བརྡ་ནི་བདེ་མཆོག་ཉུང་ངུའི་ལེའུ་ཉི་ཤུ་རྩ་བཞི་པ་དང༌། ཨ་བྷི་དྷ་ནའི་ལེའུ་བཞི་བཅུ་རྩ་ལྔ་པ་དང་ཆ་མཐུན་པས་བཤད་པའི་རྒྱུད་དེ། མདོར་ན་རྒྱུད་དེ་དག་ཐམས་ཅད་དུ་བརྡ་འདི་རྣམས་དགོངས་པ་གང་མ་གསུངས་པ་དེར་མ་ཚང་བ་ཁ་བསྐང་ཞིང་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། སྤྱིའི་དོན་ཏོ། ། ཚིག་གི་དོན་ལ་མཁའ་འགྲོ་མའི་དམ་ཚིག་གི་ཕྱག་རྒྱ་རྡོ་རྗེའི་གླུ་བཤད་པ་ལས། སྤྱིར་ཚིག་གི་དོན་མཐའ་ཡས་ཀྱང་སྤྱིའི་དོན་དུ་བཤད་ན། ཀོལླ་ཞེས་བྱ་བ་ནི་གནས་ཏེ་དེའི་བརྡས་ཐབས་སོ། ། ཨི་རེ་ཊ་ཅེས་བྱ་བ་ནི་ཀྱེ་ཞེས་བོད་པའོ། ། ཋི་ཞེས་ཐ་སྠི་ཏ་ནི་གནས་པའོ། །
ཐབས་ལ་གནས་པ་ནི་ཨ་བོ་ལཱ་སྟེ་གསང་བའི་རྡོ་རྗེའོ། ། མུམྨུ་ནི་ཞིང་སྟེ་དེའི་བརྡས་རྣལ་འབྱོར་མའོ། ། ཎི་རེ་ཀྱི་ཞེས་བོད་པའོ། ། ཀཀྐོ་ལཱ་ནི་ཆོས་ཀྱི་འབྱུང་གནས་སོ། ། གྷ་ཎེ་ནི་ཚོགས་ཀྱི་དུས་སུ་ཀྲྀ་པི་ཊ་ནི་ཅང་ཏེའུའོ། ། ཧོ་བཱཛྫ་ཨི་ནི་དེ་བརྡུང་བར་བྱའོ། ། གཞན་ཡང་དུས་དེར་ཀཱ་རུ་ཎ་སྟེ་སྙིང་རྗེའོ། ། ཨི་ཀི་ནི་དེས་གནས་པར་བྱ་བའོ། ། ཨ་ཨི་ན་ནི་མི་བྱ་བའོ། ། གང་མི་བྱ་ན་རོ་ལཱ་སྟེ་རྩོད་པ་དང་ཁ་ཤགས་ལ་སོགས་པ་ཀུ་རེ་ཙམ་གྱི་ཕྱིར་ཡང་མི་བྱའོ། །
ཏ་ཧིཾ་ནི་དུས་དེར་རོ། ། བ་ལ་ནི་ཤའོ། ། ཁཱཛྫ་ཨི་ནི་བཟའ་བར་བྱའོ། ། གཱ་ཌྷེཾ་ནི་འབད་པས་སོ། ། མ་ཨ་ཎཱ་ནི་ཆང་ངོ༌། ། པིཛྫ་ཨ་ཨི་ནི་བཏུང་བར་བྱའོ། ། ཧཱ་ལེ་ནི་ཀྱི་གྲོགས་པོ་དག་གོ ། ཀཱ་ལིཉྫ་ར་ནི་སྐལ་བ་དང་ལྡན་པ་རྣམས་སོ། ། པ་ཎི་ཨ་ཨི་ནི་འོང་དུ་གཞུག་པའོ། ། དུནྡུ་ར་ནི་སྐལ་བ་མེད་པའོ། །
བཱཛྫི་ཨ་ཨི་ནི་འོང་དུ་མི་གཞུག་པའོ། ། གཞན་ཡང་དུས་དེའི་ཚེ་ཙ་ཨུ་ས་མ་ནི་གཞི་མཉམ་སྟེ་དྲི་ཆེན་གྱི་བརྡའོ། ། ཀསྠཱུ་རཱི་ནི་གླ་རྩི་སྟེ་དྲི་ཆུའོ། ། སིཧླཱ་ནི་དུ་རུ་ཀ་སྟེ་རཀྟའོ། ། ཀཱ་པཱུ་ར་ནི་ག་པུར་ཏེ་བྱང་ཆུབ་ཀྱི་སེམས་སོ། ། ལཱ་ཨི་ཨ་ཨི་ནི་དེ་རྣམས་ལུས་ལ་བྱུག་པར་བྱའོ། ། དེས་གཙང་མི་གཙང་གི་རྟོག་པ་གཞོམ་པ་དང་བར་ཆད་ལས་བསྲུང་བའི་དགོས་པའོ། ། གཞན་ཡང་མཱ་ལ་ཏིནྡྷ་ཎཾ་ནི་ཚོད་མའོ། ། སཱ་ལིཉྫ་སྟེ་ཤ་ཆེན་ལས་བྱས་པའོ། ། ཏ་ཧིཾ་ནི་དུས་དེར་རོ། །
བྷ་རུ་ཁཱ་ཨི་ཨ་ཨི་ནི་མང་པོ་བཏུང་བར་བྱའོ། ། གཞན་ཡང་ཚོགས་ཀྱི་དུས་དེར་ཕྲེཾ་ཁ་ཎ་ནི་ནང་དུ་འོང་བའོ། ། ཁེ་ཊ་ནི་འགྲོ་བ་སྟེ་ཕྱིར་འབྱུང་ཡར་འོང༌། ཀ་རནྟེ་བྱེད་པའི་དུས་སུ། འཇིག་རྟེན་གྱི་ཆུས་འཁྲུད་པ་ལ་སོགས་པ་མི་དགོས་པ་ནི་ཤུདྡྷ་སྟེ་བཀྲུས་པས་དག་པའོ། ། ཨ་ཤུདྡྷོ་སྟེ་མ་བཀྲུས་པས་མ་དག་པའོ། ། ན་མུ་ནི་ཨ་ཨི་ནི་དེ་ལྟ་བུ་མི་བལྟ་བའོ། ། གཞན་ཡང་ནི་རཾ་སུ་ནི་མི་རུས་སོ། ། ཨཾ་གེ་ནི་རྒྱན་ནོ། ། ཙ་ཌཱ་ཝི་ནི་གདགས་པར་བྱ་བའོ། །
ཏ་ཧིཾ་ནི་དུས་དེར་རོ། ། ཛ་ས་རཱ་ཝ་ནི་རོའོ། ། པ་ཎི་ཨ་ཨི་ནི་དེ་བླངས་ལ་དབུལ་བར་བྱའོ། ། མ་ལ་ཨ་ཛེ་ནི་ཚོགས་དེར་འདུ་བའོ། ། ཀུནྡུ་རུ་ནི་སྙོམས་འཇུག་བྱེད་པའོ། ། ཝཱ་ཊ་ཨི་ནི་དེ་བྱེད་པའི་དུས་སུ། ཌིཎྜི་མ་ནི་གཡུང་མོའོ། ། ཏ་ཧིནྣ་བཱཛྫི་ཨ་ཨི་ནི་དེར་རྟོག་པ་མེད་པར་རོལ་ཞེས་བྱ་བའི་དོན་ཏོ། ། མཁའ་འགྲོ་མ་ལྔའི་དམ་ཚིག་གི་ངག་གི་བརྡ་ནི་བརྟག་པ་བདུན་པ་ལས་ལུས་ཀྱི་བརྡ་གསུངས་པ་དང་འབྲེལ་པར་བྱའོ། ། ཌཱ་ལ་སོགས་པ་ཡི་གེ་རེ་རེའི་བརྡ་ནི་བརྟག་པ་བདུན་པ་ལས་འཆད་པར་འགྱུར་རོ །
པུ་ལ་སོགས་པ་ཉི་ཤུ་རྩ་བཞི་ནི་ཡུལ་ཉི་ཤུ་རྩ་བཞིའི་བརྡའོ། ། ཡི་གེ་འདུས་པའི་བརྡ་རྣམས་ཀྱང་བརྟག་པ་བདུན་པ་ལས་འཆད་པར་འགྱུར་རོ། ། བརྡ་འདི་རྣམས་ཀྱང་དེ་དང་དེར་ཤེས་པ་ཉིད་ཀྱིས་ཀྱང་རུང༌། ཡང་ན་སྔ་མ་སྨྲས་ན་དེའི་འོག་མ་ལ་ནི་ལན་ཏེ། དེ་ལྟར་ཤེས་པ་རྣམས་ནི་དམ་ཚིག་དང་ལྡན་པར་རྣམ་པར་དབྱེ་བར་བྱའོ། ། བཞི་པའི་དང་པོའོ།། །། བཞི་པའི་གཉིས་པ་ནི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། ། རྒྱུད་སྡེ་གཞན་གྱི་གང་ཡིན་ན། ། དཔལ་བདེ་མཆོག་ཉུང་ངུའི་ལེའུ་བཅུ་བདུན་པར་མཁའ་འགྲོ་མའི་མཚན་ཉིད་རྣམས་ནི་ཆ་མཐུན་པས་ངེས་པ་བསྐྱེད་པ་ཡིན་ལ། མིང་གི་རྣམ་གྲངས་ལ།
རྒྱུད་དེར་འཇིག་རྟེན་ལས་འདས་པའི་མིང༌། ཡ་མི་ནི་དང་སྐྲག་བྱེད་མ། ། འདོད་ལྡན་མ་དང་འཇིགས་གཟུགས་མ། ། ཀུན་ཏུ་སྤྱོད་མ་མཛེས་མ་དང༌། ། བྷ་སུ་ར་དང་བདུན་དུ་བཤད། ། ཅེས་པ་དང༌། གཟུགས་ཅན་མ་ལ་སོགས་པ་འཇིག་རྟེན་པའི་མིང་དང་གཉིས་གསུངས་པ་ལས། འདིར་འཇིག་རྟེན་པའི་མིང་ཙམ་གསུངས་པས་མདོར་བསྡུས་པས་བཤད་པའི་རྒྱུད་ཡིན་ནོ། ། དེ་ལ་རྡོ་རྗེ་སྙིང་པོས་ཞེས་བྱ་བ་རྐང་པ་གཉིས་ནི་མཉན་པར་གདམས་པའོ། ། གཟུགས་ཅན་མ་ལ་སོགས་པ་ནི་མཁའ་འགྲོ་བདུན་ཏེ་སྤྱིར་མཁའ་འགྲོ་སུམ་ཅུ་རྩ་བདུན་གསུངས་པ་མཐའ་དག་མཁའ་འགྲོ་མ་བདུན་པོ་འདིས་བསྡུས་པ་ཡིན་ཏེ།
དེ་ལྟར་བདེ་མཆོག་ཉུང་ངུའི་ལེའུ་བཞི་བཅུ་གཅིག་པ་དང༌། རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་དང༌། ཨ་བྷི་དྷ་ན་ལེའུ་སོ་དགུ་པ་ལས་ཤེས་པར་ནུས་སོ། ། མངོན་པར་ཞེན་པས་ཞེས་བྱ་བ་ལ་སོགས་པ་ནི་སོ་སོའི་མཚན་ཉིད་དེ་གོ་སླའོ། ། ཐོད་པ་དགྲ་སྟྭ་ཞེས་བྱ་བ་ལ་སོགས་པ་ནི་མཁའ་འགྲོ་མ་དེ་རྣམས་སོ་སོའི་དཔྲལ་བའམ་སྲིན་ལག་ལ་རི་མོ་ཡོད་པའམ་ཡང་ན་དེ་རྣམས་ཁྱིམ་དུ་འདི་བྲིས་ནས་མཆོད་པས་དེ་དག་གི་མཚན་མའོ། ། དེས་ན་ལས་དང་པོ་པའི་རྣལ་འབྱོར་པས་མཁའ་འགྲོ་མ་འདི་དག་མ་རྙེད་ན་འདི་རྣམས་བྲིས་ཏེ་མཆོད་པས་ཀྱང་མཆོད་པར་འགྱུར་རོ་ཞེས་བླ་མའི་མན་ངག་གོ ། བཞི་པའི་གཉིས་པའོ།། །། བཞི་པའི་གསུམ་པའི་བརྗོད་པར་བྱ་བ་ལ་སོགས་པ་གསུམ་ནི་སྔར་བསྟན་ཏོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་བདེ་མཆོག་ཉུང་ངུའི་ལེའུ་བཅོ་བརྒྱད་པར་མཁའ་འགྲོ་མ་རིགས་དྲུག་དང་སྦྱར་ཏེ་གསུངས།
ལེའུ་བཅུ་དགུ་པ་ལས་ལཱ་མཱ་རིགས་དྲུག་དང་སྦྱར་ཏེ་དེ་ལ་བརྡ་དང་བརྡའི་ལན་བསྟན་པ་དང་བཅས་ཏེ་གསུངས་པ་ལས་མཁའ་འགྲོ་མ་དེ་དག་གིས་མཚན་ཉིད་ཙམ་ནི་ཆ་མཐུན་པས་ངེས་པ་བསྐྱེད་པ་ཡིན་ལ། འདིར་ཐམས་ཅད་ལཱ་མཱའི་མཚན་ཉིད་དུ་བཤད་པ་ནི། ཚུལ་མི་འདྲ་བའམ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་འདི་དག་མངོན་བརྗོད་བླ་མའི་ལེའུ་སུམ་ཅུ་རྩ་དགུ་པར་ཙུཾ་བི་ཀས་བསྡུས་པ་དང༌། བཞི་བཅུ་པ་དང་ཞེ་གཅིག་པར་ལཱ་མཱས་བསྡུས་པ་ཞེས་བྱ་བར་བཤད་པ་དེ་ཡང་འདིར་མཚན་ཉིད་ཆ་མཐུན་པས་བཤད་པའི་རྒྱུད་དོ། ། གཞན་ཡང་རབ་ཏུ་བྱེད་པ་གསུམ་པོ་འདིས་མཁའ་འགྲོ་མའི་རྒྱུད་ཐམས་ཅད་དུ་གང་དང་གང་དུ་མཁའ་འགྲོ་མའི་མཚན་ཉིད་མ་གསུངས་པར་ཁ་བསྐང་ཞིང་གསུངས་པ་རྣམས་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཞུང་དུ་དེ་ནས་ལཱ་མཱའི་མཚན་ཉིད་ནི་ཞེས་བྱ་བ་ནས་དེ་ནི་མཁའ་འགྲོ་མའི་ཐེ་ཚོམ་མེད་ཅེས་བྱ་བའི་བར་ཚིགས་བཅད་བཅོ་བརྒྱད་ཀྱིས་ལཱ་མཱའི་མཚན་ཉིད་བརྒྱད་གསུངས་པ་དེ་དག་རིགས་དྲུག་ཏུ་བསྡུ་བ་བསྟན་པའོ། ། གང་གི་སྐྲ་ནི་ལི་བ་དང༌། ། ཞེས་བྱ་བ་ལ་སོགས་པས་མཁའ་འགྲོ་མའི་མཚན་ཉིད་རྣམ་པ་ལྔ་མཐོང་ན་ཕྱག་རྒྱ་དང་ཕྱག་རྒྱའི་ལན་བྱ་བ་དང་བཅས་ཏེ་བསྟན་ཏོ། ། སྤྱིར་མཁའ་འགྲོ་མའི་མཚན་ཉིད་འདི་དག་རྣལ་འབྱོར་པས་ཤེས་པར་བྱས་ལ་ལས་དང་པོ་པས་ཚོགས་ཀྱི་འདུ་བར་འདུ་བའམ།
སྤྱོད་པ་བྱེད་པས་ཡུལ་རྣམས་སུ་རྒྱུ་བ་ན་འདི་དག་ངོ་ཤེས་པར་བྱས་ལ་བསྟེན་དུ་རུང་བ་རྣམས་བསྟེན། མི་རུང་བ་རྣམས་མཆོད་པར་བྱའོ། ། ཞེས་བྱ་བའི་དོན་ཡིན་ཞེས་གསུངས། ཕྱག་རྒྱ་ཆེན་པོ་ཐིག་ལེ་དང༌། རྡོ་རྗེ་ཕྲེང་བ་ལས་ནི། ཚོགས་ཀྱི་དུས་སུ་ལྷག་མའི་གཏོར་མ་གཏོང་བ་ན། དེའི་ཚེ་མཁའ་འགྲོ་མ་རྣམས་བྱུང་བ་ན་དེའི་མཚན་ཉིད་ངོ་ཤེས་པར་བྱས་ལ་ཕྱག་རྒྱ་དང་ཕྱག་རྒྱའི་ལན་བྱའོ་ཞེས་འབྱུང་སྟེ། འདིར་བླ་མ་ནི་སྤྱིར་ཡུལ་རྣམས་ཀྱི་བུད་མེད་མཁའ་འགྲོ་མ་དང་འབྲེལ་བའི་རིགས་ཀྱི་མཚན་ཉིད་ཙམ་དུ་བཞེད་པས་དེ་བཞིན་དུ་བྱའོ། ། བཞི་པའི་གསུམ་པའོ།། །། དེ་ནས་ཡན་ལག་ཕྱག་རྒྱ་ཡི། །
ཞེས་བྱ་བ་ལ་སོགས་པ་བཞི་པ་དངོས་ཀྱི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། ། བདེ་མཆོག་ཉུང་ངུའི་ལེའུ་ཉི་ཤུ་པར་ཡན་ལག་གི་བརྡ་གཙོར་བྱས་ཏེ་བསྟན། ཉི་ཤུ་གཉིས་པ་ནས་བརྡ་དེ་གཞན་ལ་སྟོན་པ་གཙོར་བྱས་ཏེ་བསྟན། དེ་ཉིད་ནས་ཡན་ལག་དུ་མར་གཙོར་བྱས་ཏེ་བསྟན་པ་རྣམས་འདིར་བསྡུས་ཏེ་གསལ་བར་བྱེད་ལ། ཡང་རྡོ་རྗེ་མཁའ་འགྲོའི་ལེའུ་བདུན་པ་དང༌། ཨ་བྷི་དྷ་ནའི་ལེའུ་ཞེ་གཉིས་པ་ཞེ་གསུམ་པ་ཞེ་བཞི་པ་རྣམས་ཕྱོགས་གཅིག་ཏུ་བསྡེབས་ཏེ་གསལ་བར་བྱེད་པས་བཤད་པའི་རྒྱུད་ཧེ་བཛྲའི་བདུན་པར་ཚུལ་མི་འདྲ་བས་བཤད་པའི་རྒྱུད་དོ། ། དེ་ལ་དེ་ནས་ཞེས་མཁའ་འགྲོ་མའི་མཚན་ཉིད་ཀྱི་རྗེས་ལ་བསྟན་པ་ནི། དེ་ལྟར་མཁའ་འགྲོ་མ་མཚན་ཉིད་དང་ལྡན་པར་ངོ་ཤེས་པ་དང༌། དེ་ལ་བརྡ་བྱས་པས་མཁའ་འགྲོ་མ་རྣམས་མཉེས་ནས་རང་གི་གཟུགས་སྟོན་ལ།
དེས་བདག་རྗེས་སུ་འཛིན་པར་འགྱུར་ཞིང༌། དེ་དང་སྙོམས་པར་ཞུགས་པ་ལས་བདེ་ཆེན་གྱི་ཏིང་ངེ་འཛིན་སྐྱེད་པར་བྱེད་ལ། ཁ་ཅིག་མཆོད་པ་བྱས་པས་བར་ཆད་སེལ་བར་ཡང་བྱེད་དོ། ། ཚིག་གི་དོན་ཕལ་ཆེར་ནི་གོ་སླའོ། ། བརྟག་པ་བཞི་པའི་བཤད་པའོ།། །། དེ་ལྟར་བརྟག་པ་བཞི་པས་གྲོགས་རྣལ་འབྱོར་མ་ངོ་ཤེས་པར་བྱས་ནས་དེ་དང་འདུ་བའི་གནས་ལ་སོགས་པ་བསྟན་པའི་ཕྱིར་དེ་ནས་སྐྱེ་བོ་དམ་པ་ཞེས་བྱ་བ་ལ་སོགས་པ་ལྔ་པའི་རབ་ཏུ་བྱེད་པ་དང་པོ་གསུངས་སོ། ། རབ་ཏུ་བྱེད་པ་འདིའི་བརྗོད་པར་བྱ་བའི་དོན་ནི་ལས་དང་པོ་པས་བསྐྱེད་པའི་རིམ་པ་ལ་གནས་པས་ཚོགས་ཀྱི་འཁོར་ལོ་དང་འབྲེལ་བའི་དབང་དུ་བྱས་ནས་བསྐྱེད་པའི་རིམ་པ་སྤྱིའི་དོན་ཡིན་ནོ། ། ཡང་བརྟུལ་ཞུགས་ཀྱི་སྤྱོད་པ་དང་འབྲེལ་བའི་དབང་དུ་བྱས་ན་སྦས་པའི་དོན་ཡིན་ཞིང་གནས་ལ་སོགས་པ་ས་བཅུ་རྟོགས་པའི་དབང་དུ་བྱས་ནས་གནས་སྐབས་ཀྱི་མཐར་ཐུག་ཏུའང་འགྱུར་རོ། ། རྗོད་བྱེད་ཀྱི་སྒྲ་ནི་མན་ངག་གི་དོན་དང་ཡན་ལག་གི་དོན་གཙོ་ཆེ་བས་འཆད་ཀྱི་ཡི་གེའི་དོན་ཅུང་ཟད་ཀྱང་འཇུག་གོ ། མངོན་པར་རྟོགས་པ་ནི་ལས་དང་པོ་དང་འབྲེལ་པའི་དབང་དུ་བྱས་ན་དམ་ཚིག་དང་སྡོམ་པར་ཡང་འགྱུར་ཞིང༌།
ཡང་སྤྱོད་པའི་ཡན་ལག་ཏུ་འགྱུར་བས་མཆོག་གི་མངོན་པར་རྟོགས་པ་བཞི་པར་ཡང་འགྱུར་བ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་དུ་འགྱུར་ན། ཧེ་བཛྲའི་དང་པོའི་ལེའུ་བདུན་པར་འདུ་བའི་གནས་ཕལ་ཆེར་ཆ་མཐུན་པས་ངེས་པ་བསྐྱེད་ལ། མདོར་བསྟན་གྱི་ས་བཅུ་གཉིས་ཡུལ་སུམ་ཅུ་རྩ་གཉིས་ལ་རྒྱས་པར་སྦྱར་བའི་ངེས་པ་དང་གནས་ལ་སོགས་པ་ས་བཅུ་དང་སྦྱར་བ་མི་གསལ་བ་གསལ་བར་བཤད་པའི་རྒྱུད་ཡིན་ཞིང༌། དུར་ཁྲོད་བརྒྱད་མ་ཚང་བ་ཁ་བསྐང་བས་བཤད་པའི་རྒྱུད་ཡིན་ནོ། ། དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པར་ཡུལ་ཉི་ཤུ་རྩ་བཞི་རྒྱས་པར་བཤད་པ་དེ་འདིར་དུར་ཁྲོད་བརྒྱད་དུ་བསྡུས་ཏེ་བཤད་པའི་རྒྱུད་དོ། ། གནས་ལ་སོགས་པ་ས་དང་སྦྱར་བ་ནི་མངོན་བརྗོད་བླ་མའི་ལེའུ་ལྔ་བཅུ་རྩ་དྲུག་དང་ཆ་མཐུན་པས་བཤད་པའི་རྒྱུད་དོ། ། གཞན་འདུ་བའི་དུས་དང་འདུས་པའི་བྱ་བ་ཧེ་བཛྲ་ཆ་མཐུན་ལ་རྒྱུད་གཞན་དུ་མ་ཚང་བ་ཁ་བསྐང་གིས་བཤད་པའི་རྒྱུད་ཅེས་བྱའོ། ། གཞུང་གི་དོན་ལ་གཉིས་ལས། དེ་ནས་ཞེས་བྱ་བ་རྐང་པ་གཉིས་ཀྱིས་བཤད་པར་དམ་བཅའ་བའོ། །
དེ་ནས་ཞེས་བྱ་བ་ནི་གྲོགས་ངོ་ཤེས་པར་བྱས་པའི་རྗེས་ལའོ། ། སྐྱེ་བོ་དམ་པ་ཀུན་ནི་ཕྱི་དང་ནང་གི་བདག་ཉིད་ཅན་གྱི་གྲོགས་སོ། ། དེ་དག་འདུ་བ་ནི་གང་དུ་འདུ་བ་དང༌། གང་གི་ཚེ་འདུ་བ་དང༌། འདུས་པའི་བྱ་བའོ། ། དེ་ལ་གང་དུ་འདུ་ན་ཕྱི་དང་ནང་གི་བདག་ཉིད་ཅན་གྱི་ཡུལ་སོ་གཉིས་སོ། ། གང་གི་ཚེ་འདུ་བའི་དུས་ནི་ཕྱི་དང་ནང་གི་བདག་ཉིད་ཅན་གྱི་དུས་སུ་འདུས་པའི་བྱ་བའང་དེ་བཞིན་དུ་གཉིས་སོ། ། དེ་ལྟར་འདུས་པའི་དགོས་པ་ནི། མཐར་ཐུག་དུ་ས་བཅུ་གཉིས་ཀྱི་རྟོགས་པ་སྐྱེ་བ་ནི་ཐུན་མོང་ངོ༌། ། དེ་ལྟ་བུ་དེ་བཤད་པར་བྱ། །
ཞེས་བྱ་བའི་དོན་ཏོ། ། དོན་དངོས་ལ་བཞི་སྟེ། འདུས་ནས་བཟའ་བ་བཟའ་བའི་ཚུལ་དང༌། འདུ་བའི་གནས་དང༌། འདུ་བའི་དུས་དང༌། འདུས་པའི་བྱ་བའོ། ། དང་པོ་ནི་དེ་ལ་ཟས་གཅིག་ཅེས་པ་རྐང་པ་གཉིས་ཏེ། ཕྱི་རོལ་གྱི་འདུ་བའི་དབང་དུ་བྱས་ན། རིགས་ཀྱི་རྣམ་པར་རྟོག་པ་སྤོང་བའི་དབང་དུ་བྱས་ནས་ཟས་གཅིག་ཏུ་ཟ་བ་ཡིན་ལ། རྟོག་པ་སྤོང་བ་རྣམས་ལ་རང་ཉིད་ཇི་ལྟར་བདེ་བའི་དབང་དུ་བྱས་ནས་སྣོད་སོ་སོ་བ་ཉིད་དུ་འགལ་བ་མེད་དོ། །
ནང་གི་འདུ་བའི་དབང་དུ་བྱས་ན་ཨ་བ་དྷཱུ་ཏཱིར་འདུ་བ་ནི་ཟས་གཅིག་གམ་རྣམ་པར་རྟོག་པ་དང་བྲལ་བ་ནི་ཟས་གཅིག་གོ ། རྟོག་པ་དང་བྲལ་བས་གང་ཡང་འགལ་བ་མེད་པ་ནི་སྣོད་སོ་སོའོ། ། གཉིས་པ་འདུ་བའི་གནས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་ཀྱེ་ཞེས་བྱ་བ་ནས་བརྗོད་མི་བྱ་ཞེས་པའི་བར་ཏེ། དོན་ནི་འདི་ཡིན་ཏེ། ཕྱིའི་ཡུལ་དུ་ཕྱིན་པས་ནང་གི་ཡུལ་སོ་གཉིས་ཀྱི་རྩ་དང་རླུང་དང་ཐིག་ལེ་དབང་དུ་འདུས་པས་མཐར་ཐུག་ཏུ་ས་བཅུ་གཉིས་ཀྱི་རྟོགས་པ་སྐྱེ་བས་གནས་ལ་སོགས་པ་འདི་ས་བཅུ་གཉིས་ཁོ་ནར་བལྟའི་གཞན་དུ་མི་བལྟ་ཞེས་བྱ་བའི་དོན་ཏོ། ། རྒྱས་པར་བཤད་པ་ལ་གཉིས་ཏེ། ཞུས་པ་ནི་ཀྱེ་བཅོམ་ལྡན་འདས་ཞེས་བྱ་བ་ལ་སོགས་པའོ། །
ལན་ལ་བཞི་སྟེ། ཡུལ་གྱི་དབྱེ་བ་དང༌། དེ་རྣམས་ལ་དུར་ཁྲོད་བརྒྱད་དང༌། གནས་རྣམ་པའི་རང་བཞིན་དུ་རྒྱས་པར་བཤད་པ་དང༌། དེ་དག་ཐམས་ཅད་ཕྱི་ནང་གཉིས་སུ་བསྟན་པའོ། ། དང་པོ་ནི་བཅོམ་ལྡན་འདས་ཞེས་བྱ་བ་ལ་སོགས་པ་སྟེ། ཚིག་གི་དོན་ནི་གོ་སླའོ། ། ནང་གི་ཡུལ་ནི་བརྟག་པ་དྲུག་པ་ལས་འཆད་དོ། ། དེ་ནས་གནས་ལ་ཞེས་བྱ་བ་ལ་སོགས་པས་དུར་ཁྲོད་བརྒྱད་འཆད་དེ། དེ་ལ་རྡུལ་བྲལ་ལ་སོགས་པ་བརྒྱད་པོ་འདིས་ནི་མདོར་བསྡུས་ནས་སྟོན་ཏོ། །
དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་ལས་རྒྱས་པར་སྟོན་པ་དེ་འདིར་བསྡུས་པའོ། ། དེ་ལ་རྡུལ་བྲལ་གྱི་ཡུལ་ཞེས་བྱ་བ་ནི་རྡོ་རྗེའི་གདན་ལས་ལྷོ་ཕྱོགས་ཀྱི་རྒྱུད་ན་ཡོད་དེ། དེར་ཞིང་སྐྱོང་བ་ལྷ་མོ་དཔལ་ཆེན་མོའམ་ཕྱི་མོ་ཞེས་བྱ་བ་བྲམ་ཟེའི་རིགས་ལས་བྱུང་བ་གནས་ཏེ་ཙུ་ཏའི་ཤིང་སྟེ་ར་ས་ལི་དང་ཨ་མྲའི་ཤིང་གི་མིང་གི་རྣམ་གྲངས་ཏེ། དེ་ལྟ་བུ་ལ་བརྟེན་ཏེ་གནས་སོ། ། དེ་ལྟར་ཡང་དཔལ་རྡོ་རྗེ་མཁའ་འགྲོ་ལས། རྡུལ་བྲལ་དུ་ནི་ཕྱི་མོ་སྟེ། ། བ་དན་གྱི་ནི་ཕྱག་རྒྱ་བསྣམས། ། ཞི་བའི་གཟུགས་ཅན་ལྷ་མོ་དེ། ། ཨ་མྲའི་ཤིང་ལ་བརྟེན་ཏེ་གནས། ། ཞེས་སོ། །
འདི་ནི་ལྷོ་ཕྱོགས་ཀྱི་དུར་ཁྲོད་ཆེན་པོ་འཇིགས་སྡེ་ཞེས་བྱ་བ་ཡིན་ནོ་ཞེས་གསུང་ངོ༌། ། ཀོངྐ་ན་ཞེས་བྱ་བའང་ལྷོ་ཕྱོགས་ཀྱི་མཐའ་མ་ན་ཡོད་དེ། དེ་ཟླ་བའི་སྙིང་པོ་ཞེས་བྱ་བ་ཤ་བ་ལི་དང་བ་གུ་ཙི་ཏ་དང་སོ་མ་རཱ་ཛཱ་ནི་མིང་གི་རྣམ་གྲངས་སོ། ། ཁ་ཅིག་ན་རེ་ཨ་ཤྭཏྠ་བྱང་ཆུབ་ཀྱི་ཤིང་ཡིན་ནོ་ཞེས་ཟེར་རོ། ། དེར་ལྷ་མོ་མེའི་ཁ་ཞེས་བྱ་བ་རིགས་ངན་ལས་བྱུང་བ་གནས་སོ། ། སློབ་དཔོན་ཨིནྡྲ་བྷཱུ་ཏི་ན་རེ་ཨ་ཤྭཏྠའི་ཤིང་ལ་གནས་པ་སྒྱུ་འཕྲུལ་ཆེན་མོའོ། ། ཞེས་གསུངས་ཏེ། རྡོ་རྗེ་མཁའ་འགྲོ་ལས། སོ་བ་རར་ནི་མེ་རི་ཁ། ། ཤ་བ་མོ་ནི་ཡང་དག་བཤད། །
ཞིང་དེར་ལྷ་མོ་ཆེན་མོ་ནི། ། ཤལྨ་ལི་ཡི་ཤིང་ལ་གནས། ། ཞེས་གསུངས་པ་འདི་ཡིན་པར་བསམ་མོ། ། རྒྱུད་དེར་ཀོངྐ་ནའི་མིང་ནི་མི་སྣང་ངོ༌། ། འདི་ནི་བྱང་ཕྱོགས་ཚང་ཚིང་འཁྲིགས་པའི་དུར་ཁྲོད་ཅེས་བྱ་བ་ཡིན་ནོ་ཅེས་གསུང་ངོ༌། ། ཙ་རི་ཏྲ་ཞེས་བྱ་བའི་ཡུལ་ཡང་ལྷོ་ཕྱོགས་ན་གནས་ཏེ། དེར་ཀརྻ་ཉྫའི་ཤིང་ལ་གནས་པ་ཞིང་སྐྱོང་བྱ་བ་ཀུན་མཛེས་ཞེས་བྱ་བ་རིགས་ངན་ལས་བྱུང་བ་གནས་ཏེ། ཙ་རི་ཏྲ་ཡི་ཡུལ་དུ་ནི། ། ཀ་རཱ་ཉྫ་ལ་གནས་པ་ནི། ། བྱ་བ་ཀུན་མཛེས་ཞེས་བྱ་བ། །
ཤཀྟི་བརྩིགས་པའི་སྐྱེ་གནས་འབྱུང༌། ། ཞེས་སོ། ། འདི་ནི་མེ་མཚམས་དབང་ཕྱུག་ནགས་ཚལ་གྱི་དུར་ཁྲོད་ཅེས་བྱ་བ་ཡིན་ནོ་ཞེས་གསུང་ངོ༌། ། ཨ་ཊ་ཧ་སེ་ཞེས་བྱ་བ་ནི་རྡོ་རྗེའི་གདན་ལ་ཡུལ་ཤར་ཕྱོགས་ཀྱི་རྒྱུད་ན་གནས་ཏེ། དེར་ཀ་དམྤའི་ཤིང་ལ་གནས་པའི་ཞིང་སྐྱོང་ཞི་བའི་གདོང་ཞེས་བྱ་བ་རྒྱལ་རིགས་ཀྱི་སྐྱེ་གནས་ལས་བྱུང་བ་གནས་ཏེ།

ཨ་ཊ་ཧ་སེའི་ཡུལ་དུ་ནི། ། ཞི་བའི་གདོང་ཞེས་གྲགས་པ་སྟེ། ། ལྷ་མོ་རྒྱལ་མོའི་སྐྱེ་གནས་བྱུང༌། ། ཀ་དམྤ་ཡི་ཤིང་ལ་བརྟེན། ། ཞེས་ཏེ། འདི་ནི་དབང་ལྡན་གྱི་དྲག་ཏུ་དགོད་པ་ཞེས་བྱ་བའི་དུར་ཁྲོད་ཡིན་ནོ། ། ཞེས་གསུང་ངོ༌། ། ལྷ་མོའི་མཁར་ཞེས་བྱ་བ་འདིའང་ཡུལ་ཤར་ཕྱོགས་བྷ་རེནྡྲ་ཡི་བྱང་ཤར་ན་གནས་ཏེ། དེར་བྷ་ཊ་ཞེས་བྱ་བའམ་པ་ཙ་ཏ་ཡ་ཞེས་བྱ་བའི་ཤིང་ལ་གནས་པ། ཞིང་སྐྱོང་རྣ་འཆུས་མའམ་རྣ་མོ་ཆེ། ། ཞེས་བྱ་བ་རྒྱལ་རིགས་ལས་བྱུང་བ་གནས་ཏེ།
དེ་བི་ཀོ་ཊར་རྣ་འཆུས་མ། ། སྟོབས་པོ་ཆེ་ཡི་སྐྱེ་གནས་འབྱུང༌། ། ལྷ་མོ་ལག་ན་མདུང་ཅན་ཏེ། ། བྷ་ཊའི་ཤིང་ལ་བརྟེན་ཏེ་གནས། ། ཞེས་སོ། ། འདི་ནི་བདེན་བྲལ་གྱི་དུར་ཁྲོད་མུན་པ་མི་བཟད་པ་ཞེས་བྱ་བ་ཡིན་ནོ། ། ཞེས་གསུང་ངོ༌། ། ཧ་རི་ཀེ་ལ་ཞེས་བྱ་བ་ནི་ཡུལ་ཤར་ཕྱོགས་ཀྱི་མཐའ་ན་གནས་ཏེ། དེར་ཧ་རི་གནས་ཏེ་ཧ་རི་ཏ་ཀི་ནི་ཨ་རུ་རའི་ཤིང་གི་མིང་ངོ༌། ། ཁ་ཅིག་ནི་ཤི་རི་ཤའམ་སཱ་ལ་ཞེས་ཀྱང་འདོད་དོ། །
སློབ་དཔོན་ཨིནྡྲ་བྷཱ་ཏི་ནི་པར་ཀ་ཏའི་ཤིང་ལ་གནས་པ་ཞིང་སྐྱོང་རླུང་ཤུགས་མའོ་ཞེས་གསུང་ངོ༌། ། དཔལ་རྡོ་རྗེ་མཁའ་འགྲོ་ལས། ཀྵ་རི་ཀེ་རར་འཇིག་རྟེན་མ། ། གཏུམ་མོ་སྔོན་མོ་སྟོབས་ཆེན་མ། ། ལྷ་མོ་ཆེན་མོ་རལ་གྲི་ལག ། སཱ་ལའི་ཤིང་ལ་ཡང་དག་གནས། ། ཞེས་འབྱུང་བ་འདི་ཡིན་པར་སེམས་སོ། ། འདི་ནི་ཤར་ཕྱོགས་གཏུམ་དྲག་གི་དུར་ཁྲོད་ཅེས་བྱ་བ་ཡིན་ནོ། ། ཞེས་བླ་མ་དམ་པ་གསུང་ངོ༌། ། ཨུ་ཌྱན་ཞེས་བྱ་བ་ནི་རྡོ་རྗེ་གདན་ལས་ནུབ་བྱང་གི་ཕྱོགས་ན་གནས་ཏེ།
དེར་ཨ་ཤྭ་ཀ་རི་གནས་ཏེ། ཀ་ས་ར་དང་བ་ཀུ་ལ་ཞེས་མིང་གི་རྣམ་གྲངས་སོ། ། དེ་ལ་ཞིང་སྐྱོང་ནག་མོ་ཆེན་མོའམ་ལྷ་མོ་ཆེན་མོ་གནས་ཏེ་བྲམ་ཟེའི་རིགས་ལས་བྱུང་བའོ། ། དེ་ལྟར་ཡང༌། ཨུ་ཌྱན་ཡུལ་དུ་ལྷ་ཆེན་མོ། ། གསང་བའི་སྐྱེ་གནས་ལས་བྱུང་བ། ། ལྷ་མོ་ཆེན་མོ་ལྕགས་སྒྲོག་ཐོགས། ། ཨ་ཤྭ་ཀ་ཡི་ཤིང་ལ་བརྟེན། ། ཞེས་སོ། ། འདི་ནི་ནུབ་ཕྱོགས་ཀྱི་དུར་ཁྲོད་འབར་བ་འཁྲུགས་པ་ཞེས་བྱ་བ་ཡིན་ནོ། །
ཞེས་གསུང་ངོ༌། ། ཛཱ་ལནྡྷ་ར་ཡང་ནུབ་བྱང་ཕྱོགས་ན་གནས་ཏེ། དེར་གསེར་ཤིང་ནི་ད་དུ་རའམ་ཨུདྨ་ཏུ་སྟེ་མིང་གི་རྣམ་གྲངས་སོ། ། ཁ་ཅིག་ན་རེ་ཨརྫུ་ན་ཞེས་ཟེར་རོ། ། དེར་ཞིང་སྐྱོང་གཏུམ་མོ་ཞེས་བྱ་བ་བྲམ་ཟེ་ལས་བྱུང་བ་གནས་ཏེ། ཛཱ་ལནྡྷ་རར་གཏུམ་མོ་ནི། ། ཞི་བའི་སྐྱེ་གནས་ལས་བྱུང་བ། ། ལག་ན་ཟངས་གྲི་ཐོགས་ཏེ་འཕྱར། ། གསེར་ཤིང་ལ་ནི་བརྟེན་ཏེ་གནས། ། ཞེས་འབྱུང་ངོ༌། །
འདི་ན་རླུང་དུ་ཀི་ལི་ཀི་ལའི་སྒྲ་སྒྲོགས་པའི་དུར་ཁྲོད་ཅེས་བྱ་བ་ཡིན་ནོ་ཞེས་གསུང་ངོ༌། ། དེ་ལྟར་ཡང་དཔལ་རྡོ་རྗེ་མཁའ་འགྲོ་ལས། གནས་ཆེན་པོ་ཉི་ཤུ་རྩ་བཞི་གསུངས་པ་ལས། བརྒྱད་པོ་འདི་ནི་གཙོ་བོ་ཡིན་ནོ། ། གལ་ཏེ་ཡུལ་རྣམས་ལ་མང་ཉུང་མི་མཐུན་པ་དུ་མ་རྒྱུད་སྡེ་རྣམས་ན་སྣང་ན་འདི་དག་ཇི་ལྟར་ཐུན་པར་འགྱུར་སྙམ་ན། དེ་ནི་འདི་ལྟར་ཤེས་པར་བྱ་སྟེ། སྤྱིར་འཛམ་བུའི་གླིང་ན་ཡུལ་སྟོང་ཕྲག་བདུན་ཅུ་རྩ་གཉིས་ན་མུ་སྟེགས་བྱེད་ཀྱི་ལྷ་དང་ལྷ་མོ་ཞིང་སྐྱོང་ཕོ་མོ་དེ་སྙེད་ཅིག་གནས་པ་དེ་རྣམས་ཀྱིས་སེམས་ཅན་རྣམས་སྐྱོང་བར་བྱེད་དོ། ། དེ་དག་གདུལ་བར་བྱ་བའི་ཕྱིར་རྡོ་རྗེ་འཆང་ཆེན་པོས་སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་དེ་སྙེད་ཅིག་སྤྲུལ་པ་ཡིན་ཏེ། དཔལ་བདེ་མཆོག་ལས། སྟོང་ཕྲག་བདུན་ཅུ་རྩ་གཉིས་ཀྱི། །
མཁའ་འགྲོ་མས་ནི་ཡོངས་སུ་ཁྱབ། ། ཅེས་སོ། ། དེ་དག་རེ་རེ་ལའང་འཁོར་བྱེ་བ་ཕྲག་རེ་རེ་དང་བཅས་ཏེ། རྣལ་འབྱོར་མ་ནི་རེ་རེ་ཞིང༌། ། འཁོར་ནི་བྱེ་བ་དག་ཏུ་འགྱུར། ། ཞེས་སོ། ། དེ་རེ་རེ་ལའང་ཉེ་འཁོར་སྟོང་ཉི་ཤུ་རྩ་ལྔ་ལྔ་ཡོད་དེ། དེས་ཡུལ་ཐམས་ཅད་ཡོངས་སུ་ཁྱབ་པ་སྟེ། བདེ་མཆོག་བླ་མའི་གནས་ལ་སོགས། ། མཁའ་འགྲོ་མས་ནི་ཐམས་ཅད་ཁྱབ། །
ཡེ་ཤེས་ལྡན་པ་རང་གནས་སྐྱེས། ། ཡུལ་དང་དུས་སུ་མངོན་པར་སྐྱེ། ། དེ་ནི་མཁའ་འགྲོ་མ་ཞེས་བྱ། ། རྡོ་རྗེ་དཀྱིལ་འཁོར་གཙོ་མོ་ཡིན། ། ཞེས་བྱ་སྟེ། འཁོར་ནི་འཇིག་རྟེན་པའི་མཁའ་འགྲོ་ཡིན་ལ། རྡོ་རྗེའི་གཙོ་མོ་ནི་འདས་པ་སྟེ་འཁོར་རྣམས་ཀྱང་དམ་ཚིག་ལ་བཏགས་པས་བྱང་ཆུབ་སེམས་དཔའི་དགེ་འདུན་ནོ། ། དེ་དག་གིས་ཐ་མལ་པའི་བུད་མེད་རྣམས་ཀྱང་བྱིན་གྱིས་བརླབས་ཏེ་ཡུལ་ཐམས་ཅད་ལ་ཁྱབ་པར་གནས་པ་ཡིན་ནོ། ། དེ་ལྟར་ཡོངས་སུ་གང་བའི་གནས་རྣམས་སུ་རྣལ་འབྱོར་པས་བཟའ་བ་ལ་སོགས་པའི་བྱ་བ་བྱས་པས་མཁའ་འགྲོ་མ་རྣམས་མཉེས་ཏེ་དངོས་གྲུབ་གསལ་བར་བྱེད་དེ། ཞིང་འདི་རྣམས་ཀྱི་བུ་མོ་གང༌། །
དཔའ་བོ་རྣམས་ལ་དངོས་གྲུབ་སྟེར། ། རྟག་ཏུ་མཚན་མོ་འཕྱན་པ་དང༌། ། རྟག་ཏུ་མཚན་མོ་འདུ་བར་བྱེད། ། ཅེས་རྡོ་རྗེ་མཁའ་འགྲོ་ལས་གསུངས་སོ། ། དེ་ལྟ་བུའི་ཡུལ་སྟོང་ཕྲག་བདུན་ཅུ་རྩ་གཉིས་ནི་ཡུལ་བདུན་ཅུ་རྩ་གཉིས་སུ་བསྡུ་ལ། དེའང་ཡུལ་སུམ་ཅུ་རྩ་གཉིས་སུ་བསྡུ་ཞིང༌། དེའང་ཡུལ་ཉི་ཤུ་རྩ་བཞིར་བསྡུ་ཞིང༌། དེའང་བཅུ་གཉིས་སུ། དེའང་བརྒྱད་དུ་བསྡུ་བ་ཡིན་པས། གང་ཟག་གི་ཁམས་དང་བསྟུན་ཏེ་ཁ་ཅིག་ལས་ནི་གཙོ་ཆེ་བར་གང་སྨོས།
ཁ་ཅིག་ལ་ནི་གང་སྨོས་ཏེ་དེ་དག་འགལ་བ་ཡོད་པ་མ་ཡིན་ནོ། ། དེ་དག་ཀྱང་ཕྱི་དང་ནང་གི་བདག་ཉིད་ཅན་གཉི་གར་ཤེས་པར་བྱའོ། ། དེ་ལྟ་བུའི་གནས་དེ་དག་ཀྱང་ལམ་དུ་བྱས་པ་ན་ས་བཅུ་གཉིས་ཀྱི་རྟོགས་པ་འབྱུང་ངོ་ཞེས་བསྟན་པའི་ཕྱིར། གནས་ནི་རབ་ཏུ་དགའ་བའི་ས། ། ཞེས་བྱ་བ་ལ་སོགས་པ་སྨོས་ཏེ། དེ་ལ་གནས་ནི་འདིར་བརྡའི་སྐད་དོ། ། རབ་ཏུ་དགའ་བའི་ས་ནི་ཐུན་མོང་ལ་གྲགས་པའི་མིང་ངོ༌། ། ཇི་ལྟར་ན་རབ་ཏུ་དགའ་བ་ཡིན་ཞེ་ན། སངས་རྒྱས་ཀྱི་བྱང་ཆུབ་ལ་ཉེ་བའི་ཕྱིར་དང༌། སེམས་ཅན་གྱི་དོན་ནུས་པ་ལ་རབ་ཏུ་དགའ་བའི་ཕྱིར་ཏེ།
མདོ་སྟེ་རྒྱན་ལས། བྱང་ཆུབ་ལ་ནི་ཉེ་བ་དང༌། ། སེམས་ཅན་དོན་སྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་དགའ་བ་ཞེས་བརྗོད་དོ། ། ཞེས་སོ། ། དེ་བཞིན་དུ་ཉེ་བའི་གནས་ནི་བརྡའི་སྐད་དོ། ། དྲི་མ་མེད་ནི་ཐུན་མོང་གི་མིང་ངོ༌། ། ཚུལ་ཁྲིམས་ལ་དྲི་མ་མེད་པས་དྲི་མེད་དེ། འཆལ་ཚུལ་རྩོལ་བའི་དྲི་བྲལ་བས། །
དྲི་མ་མེད་པའི་ས་ཞེས་བྱ། ། ཞེའོ། ། ཞིང་ནི་བརྡའི་སྐད་དོ། ། འོད་བྱེད་པ་ནི་ཐུན་མོང་གི་མིང་སྟེ། ཆོས་ཀྱི་སྣང་བ་བྱེད་པས་འོད་བྱེད་དེ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པ། ། ཞེའོ། ཉེ་བའི་ཞིང་ནི་བརྡའི་སྐད་དོ། ། འོད་འཕྲོ་བ་ཅན་ནི་ཐུན་མོང་གི་མིང་སྟེ།
བྱང་ཆུབ་ཀྱི་ཕྱོགས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་བསྲེགས་པས་འོད་འཕྲོ་བ་སྟེ། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་བསྲེགས་པས་འོད་འཕྲོ་ཅན། ། ཞེས་སོ། ། ཚནྡོ་ནི་བརྡའི་སྐད་དོ། ། མངོན་དུ་གྱུར་པ་ནི་ཐུན་མོང་གི་མིང་སྟེ། མི་གནས་པའི་མྱ་ངན་ལས་འདས་པ་མངོན་དུ་གྱུར་པས་མངོན་དུ་གྱུར་པ་ཞེས་བྱ་སྟེ། ཤེས་རབ་ཕ་རོལ་ཕྱིན་བརྟེན་ནས། །
འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བྱ། ། ཞེའོ། ། ཉེ་བའི་ཚནྡོ་ཧ་ནི་བརྡའི་སྐད་དོ། ། སྤྱད་དཀའ་བ་ནི་ཐུན་མོང་གི་མིང་སྟེ། སེམས་ཅན་གྱི་སེམས་དང་རང་གི་སེམས་སྨིན་པར་བྱེད་པ་དེ་ཤིན་ཏུ་སྦྱང་དཀའ་བས་སྤྱང་དཀའ་བ་ཞེས་བྱ་སྟེ། སེམས་ཅན་རྣམས་ཡོངས་སྨིན་བྱེད་ཅིང༌། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། །
དེ་ཕྱིར་སྦྱང་དཀའ་ཞེས་བྱའོ། ། ཞེས་སོ། ། ཐུན་མོང་ལས་ལྔ་པ་ནི། སྦྱང་དཀའ་ལ་དྲུག་པ་ནི། མངོན་དུ་གྱུར་པ་ཞེས་འབྱུང་ངོ༌། ། འདུ་བ་ནི་བརྡའི་སྐད་དོ། ། རིང་དུ་སོང་བ་ནི་ཐུན་མོང་གི་མིང་སྟེ། སྦྱོར་བ་མཐར་ཕྱིན་པས་ལམ་རིང་དུ་བགྲོད་པའི་ཕྱིར་རིང་དུ་སོང་བ་ཞེས་བྱའོ། ། དེ་ལྟར་ཡང༌། བགྲོད་པ་གཅིག་དང་འབྲེལ་པའི་ཕྱིར། །
རིང་དུ་སོང་བའི་སར་འདོད་དོ། ། ཞེས་སོ། ། ཉེ་བའི་འདུ་བ་ནི་བརྡའི་མིང་ངོ༌། ། མི་གཡོ་བ་ནི་ཐུན་མོང་གི་མིང་སྟེ། མཚན་བཅས་དང་མཚན་མེད་ཀྱི་ཤེས་པས་མི་གཡོ་བ་སྟེ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཞེས་ངེས་པར་བརྗོད། ། ཅེས་སོ། ། དུར་ཁྲོད་ནི་བརྡའི་སྐད་དོ། ། ལེགས་པའི་བློ་གྲོས་ནི་ཐུན་མོང་གི་མིང་ངོ༌། །
བློ་གྲོས་མཆོག་ཏུ་གྱུར་བ་ཞེས་བྱ་སྟེ། སོ་སོ་ཡང་དག་རིག་བློ་བཟང༌། ། ས་དེ་ལེགས་པའི་བློ་གྲོས་ཡིན། ། ཞེས་སོ། ། ཉེ་བའི་དུར་ཁྲོད་ནི་བརྡའི་མིང་ངོ༌། ། ཆོས་ཀྱི་སྤྲིན་ནི་ཐུན་མོང་གི་མིང་སྟེ། ཏིང་ངེ་འཛིན་དང་གཟུངས་ཀྱི་སྒོས་ནམ་མཁའ་ཐམས་ཅད་ཁྱབ་པའི་ཕྱིར་ཏེ། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ནི་ཆོས་ཀྱི་སྤྲིན། ། ཞེས་བྱའོ། །
དེ་ལྟར་ས་བཅུ་བཤད་ནས་གོང་མདོར་བསྟན་དུ་འདི་རྣམས་ས་ནི་བཅུ་གཉིས་ཏེ་ཞེས་གསུངས་པ་ལ་འཐུང་གཅོད་ནི་བཅུ་གཅིག་པ་ཀུན་ཏུ་འོད་དཔེ་མེད་པའོ། ། ཉེ་བའི་འཐུང་གཅོད་ནི་བཅུ་གཉིས་པ་ཡེ་ཤེས་ཆེན་པོའོ། ། དེ་གཉིས་འདིར་ཅིའི་ཕྱིར་མ་སྨོས་ཤེ་ན། ཕ་རོལ་ཏུ་ཕྱིན་པ་དང་འཁོར་ལོ་སྡོམ་པ་དང་ལུང་སྒོ་བསྟུན་ཙམ་གྱི་ཕྱིར་རོ། ། ས་རྣམས་ཀྱི་མིང་དང་ངེས་པའི་ཚིག་བཤད་ཟིན་ཏོ། ། ས་དེ་དག་ནི་རང་གི་ངོ་བོ་དང༌། གནས་བསྟན་པའི་ཕྱིར་ཕ་རོལ་ཕྱིན་བཅུ་ཞེས་གསུངས་ཏེ། ས་དང་པོ་ནི་སྦྱིན་པའི་ཕ་རོལ་ཏུ་ཕྱིན་པ་དེ་བཞིན་དུ་ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌།
བསམ་གཏན་དང༌། ཤེས་རབ་དང༌། ཐབས་དང༌། སྟོབས་དང༌། སྨོན་ལམ་དང༌། ཡེ་ཤེས་སོ། ། དེ་བཞིན་དུ་དང་པོ་ལ་ནི་ཆོས་ཀྱི་དབྱིངས་ཀུན་ཏུ་འགྲོ་བའི་ཏིང་ངེ་འཛིན་ཞེས་བྱ་བ་ལ་སོགས་པ་མང་སྟེ་འདིར་མི་སྤྲོའོ། ། ས་རྣམས་ལ་ཞེས་བྱ་བ་ལ་ཅིའི་ཕྱིར་ས་ཞེས་བྱ་ཞེ་ན། སེམས་ཅན་དཔག་ཏུ་མེད་པ་འཇིགས་པ་མེད་པར་བྱ་བ་ལ་འགྲོ་ཞིང་རྟེན་པ་དང་ལྡན་པའི་ཕྱིར་ས་ཞེས་བྱ་སྟེ། འབྱུང་པོ་དཔག་མེད་འཇིགས་མེད་ཕྱིར། །
དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་བགྲོད་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་བྱ་བ་གསུངས་སོ། ། དེ་ལྟ་བུའི་ས་དེ་དག་ཀྱང་ཐོབ་པ་རྣམ་པ་བཞི་སྟེ། ས་ཐོབ་པ་ནི་མོས་པ་དང༌། ། སྤྱོད་པ་དག་ལ་འཇུག་པ་དང༌། ། རྟོགས་པའི་ཕྱིར་དང་ས་རྣམས་ནི། ། གྲུབ་པའི་སྒོ་ནས་རྣམ་པ་བཞི། ། ཞེས་གསུངས་ཏེ།
དེ་ལ་མོས་པ་ཐོབ་པ་ནི་ཐོས་བསམ་ལས་བྱུང་བས་འདི་ལྟ་བུའི་གནས་ལ་སྤྲོ་བ་སྐྱེས་པ་ནི་མོས་པ་ཐོབ་པའོ། ། སྤྱོད་པ་ནི་ཕ་རོལ་ཏུ་ཕྱིན་པའི་ལུགས་ཀྱིས་ཆོས་སྤྱོད་བཅུ་དང་ཕ་རོལ་ཏུ་ཕྱིན་པའི་སྤྱོད་པ་ལ་སོགས་པ་ལ་སྤྱོད་པའོ། ། བསྐྱེད་པའི་རིམ་པ་བས་ནི་ཡུལ་སུམ་ཅུ་རྩ་གཉིས་བསྒོམས་པ་དང༌། ཡུལ་དེ་དག་ཏུ་ཚོགས་ཀྱི་འཁོར་ལོ་ལ་སོགས་པའི་སྤྱོད་པའོ། །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
