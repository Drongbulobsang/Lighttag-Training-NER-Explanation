ས་སྐྱ་བཀའ་འབུམ།
པོད ༡༦༥
བསྟོད་པ་འདོན་ཐབས་ཀྱི་བརྗེད་བྱང་།
༼ཉ༽ ༄༅། །བསྟོད་པ་འདོན་ཐབས་ཀྱི་བརྗེད་བྱང་བཞུགས།། ༄༅། །ཨོཾ་སྭ་སྟི། ཐུན་མཚམས་སུ་ཕྱག་འཚལ་ཉེར་གཅིག་པ་འདོན་པར་འདོད་པས། ཐོག་མར་སེམས་ཅན་ཐམས་ཅད་སྲིད་པའི་སྡུག་བསྔལ་ཆེན་པོ་ནས་བསྒྲལ་ལ། རྫོགས་པའི་སངས་རྒྱས་ཀྱི་གོ་འཕང་ལ་དགོད་པར་བྱ་སྙམ་དུ་སེམས་བསྐྱེད། དེ་ནས་མདུན་གྱི་ནམ་མཁར་པདྨའི་སྡོང་པོ་ཆེན་པོའི་སྟེང་དུ། རྗེ་བཙུན་སྤྱན་རས་གཟིགས་སྐུ་མདོག་དཀར་པོ་དར་སྣ་ཚོགས་ཀྱི་ན་བཟས་ཀླུབས་པ་རཏྣའི་རྒྱན་དུ་མས་བརྒྱན་པ། ཞལ་གཅིག་ཕྱག་གཉིས་པ་འོད་དཔག་མེད་ཀྱིས་དབུར་བརྒྱན་ཅིང༌། ཕྱག་གཡས་པས་མཆོག་སྦྱིན།
གཡོན་པས་པདྨ་ཐུགས་ཀར་འཛིན་པའི་པདྨ་ཁ་བྱེ་བའི་སྟེང་ན་རྗེ་བཙུན་མ་སྒྲོལ་མ་བདག་ལ་ཞལ་གཟིགས་ཤིང་བཞུགས་པ། བདག་བཅོམ་ལྡན་འདས་རྣམ་པར་སྣང་མཛད་དམ་ཐ་མལ་པའི་ང་རྒྱལ་གྱིས་ཀྱང་བཏུབ་སྟེ། ཡི་གེ་བཅུ་པ་ཅི་རིགས་པ་གཅིག་དང༌། གཟུངས་སྔགས་ཉི་ཤུ་རྩ་གཅིག་པ་གཅིག་བརྗོད་ནས། ཕྱག་འཚལ་ཉི་ཤུ་རྩ་གཅིག་འགྲུབ་གདོན་ཏེ། གཞུང་ནས་འབྱུང་བའི་ཆེ་བའི་ཡོན་ཏན་བསམ་ཞིང་གདོན་པར་བྱའོ། ། དེ་ནས་རྗེ་བཙུན་མ་ལ་གསོལ་བ་གདབ་པ་དང༌། སྨོན་ལམ་རྣམ་པར་དག་པ་བཏབ་སྟེ། རྟེན་རྣམས་བདག་ལ་ཐིམ་པའམ། མི་དམིགས་པར་བྱས་ཏེ་ཅི་བདེ་བར་གནས་པར་བྱའོ། །
འདོན་པའི་ཐབས་ཀྱི་ལོ་རྒྱུས་ནི་འདི་ཡིན་ཏེ། རྗེ་བཙུན་འཕགས་པ་སྤྱན་རས་གཟིགས་དབང་ཕྱུག་གིས་བསྐལ་པ་དཔག་ཏུ་མེད་པར་སེམས་ཅན་གྱི་དོན་བྱས་ནས་སེམས་ཅན་དཔག་ཏུ་མེད་པ་གྲོལ་བར་བྱས་པ་དང༌། སེམས་ཅན་ཇི་ཙམ་ཞིག་གིས་ཉུང་བར་འགྱུར་ཞེས་བལྟས་པ་ན། བྲི་བ་དང་གང་བ་གང་ཡང་མ་གཟིགས་ནས་ཐུགས་མུག་པས་སྤྱན་ཆབ་བྱུང་བས། དེ་ལས་པདྨ་སྐྱེས། པདྨ་ཁ་བྱེ་བའི་ནང་ནས་རྗེ་བཙུན་མ་སྒྲོལ་མ་བྱུང་སྟེ། དེའི་ཞལ་ནས་ཐུགས་མུག་པར་མི་བྱ་སྟེ། ཁྱོད་ཀྱིས་སེམས་ཅན་གྱི་དོན་བྱེད་པའི་གྲོགས་ནི་བདག་གིས་བྱ་སྟེ། སེམས་ཅན་དཔག་ཏུ་མེད་པ་བསྒྲལ་བར་བྱའོ། ། ཞེས་གསུང་ངོ༌། །
དེའི་ཚེ་དེ་བཞིན་གཤེགས་པ་ཐམས་ཅད་ཀྱི་ངོ་བོར་གྱུར་པ་དཔལ་རྣམ་པར་སྣང་མཛད་ཀྱིས་བསྟོད་པ་ནི་ཕྱག་འཚལ་སྒྲོལ་མ་ཞེས་བྱ་བ་ལ་སོགས་པ་ཇི་ལྟར་བྱུང་བའི་ལོ་རྒྱུས་ཀྱི་སྒོ་ནས་བསྟོད་པ་དང༌། གཉིས་པ་རྒྱན་དང་འོད་ཟེར་གྱི་སྒོ་ནས་བསྟོད་པ་དང༌། གསུམ་པ་སྐུ་མདོག་དང་ཕྱག་མཚན་དང་ཕ་རོལ་ཏུ་ཕྱིན་པའི་སྒོ་ནས་བསྟོད་པ་དང༌། བཞི་པ་དེ་བཞིན་གཤེགས་པ་ཐམས་ཅད་ཀྱིས་བརྟན་པར་བྱ་ཞིང་དེ་རྣམས་ཀྱི་གཙུག་གི་ནོར་བུའི་སྒོ་ནས་བསྟོད་པ་དང༌། ལྔ་པ་འཇིག་རྟེན་གསུམ་འདུལ་བའི་སྒོ་ནས་བསྟོད་པ་དང༌། དྲུག་པ་འཇིག་རྟེན་པའི་ཆེ་བ་རྣམས་ཀྱིས་མཆོད་པའི་སྒོ་ནས་བསྟོད་པ་དང༌། བདུན་པ་བརྒྱད་པ་ཕ་རོལ་གྱི་བྱད་བཟློག་པའི་སྒོ་ནས་བསྟོད་པ་དང༌། དགུ་པ་འཇིག་རྟེན་པ་རྣམས་བདག་ལ་མོས་པར་བྱ་བའི་ཕྱིར་དབང་དུ་མཛད་པའི་སྒོ་ནས་བསྟོད་པ་དང༌། བཅུ་པ་ཐམས་ཅད་འགུགས་ཤིང་ཕོངས་པ་ཐམས་ཅད་སེལ་བའི་སྒོ་ནས་བསྟོད་པ་དང༌། བཅུ་གཅིག་པ་རྒྱན་དང་རིགས་ཀྱི་བདག་པོའི་སྒོ་ནས་བསྟོད་པ་དང༌།
བཅུ་གཉིས་པ་དང༌། བཅུ་གསུམ་པ་དྲག་པོའི་ལྷ་མོས་གདུག་པ་ཅན་ཐམས་ཅད་འདུལ་བའི་སྒོ་ནས་བསྟོད་པ་དང༌། བཅུ་བཞི་པ་སྡིག་པ་ཐམས་ཅད་འཇོམས་པའི་སྒོ་ནས་བསྟོད་པ་དང༌། བཅོ་ལྔ་པ་རྩ་བའི་སྔགས་ཀྱི་ཡོན་ཏན་གྱི་སྒོ་ནས་བསྟོད་པ་དང༌། བཅུ་དྲུག་པ་ས་བོན་གྱི་ཡོན་ཏན་གྱི་སྒོ་ནས་བསྟོད་པ་དང༌། བཅུ་བདུན་པ་བརྟན་པ་དང་གཡོ་བའི་དུག་སེལ་བའི་སྒོ་ནས་བསྟོད་པ་དང༌། བཅོ་བརྒྱད་པ་ཐམས་ཅད་ཀྱིས་མཆོད་ཅིང་རྩོད་པ་དང་རྨི་ལམ་ངན་པ་སེལ་བའི་སྒོ་ནས་བསྟོད་པ་དང༌། བཅུ་དགུ་པ་རྒྱན་དང་ཆ་ལུགས་དང༌། སྔགས་ཀྱིས་ཤིན་ཏུ་དྲག་པོའི་རིམས་ནད་བསལ་བའི་སྒོ་ནས་བསྟོད་པ་དང༌། ཉི་ཤུ་པ་གདོན་དང་རོ་ལངས་ལ་སོགས་པ་གདུག་པ་ཅན་ཐམས་ཅད་འཇོམས་པའི་སྒོ་ནས་བསྟོད་པ་དང༌།
ཉི་ཤུ་རྩ་གཅིག་པ་དཀོན་མཆོག་གསུམ་གྱི་ཡོན་ཏན་ཐམས་ཅད་རྗེ་བཙུན་མ་ཁྱོད་ཉིད་ལ་ལྡན་ནོ་ཞེས་བསྟོད་པའོ། ། ཉི་ཤུ་རྩ་གཉིས་པ་རྩ་བའི་སྔགས་མངོན་དུ་བརྗོད་ཅིང་བསྟོད་པ་བརྗོད་པའི་གང་ཟག་ལ་ཕན་ཡོན་གྱི་ཚོགས་རྣམས་འབྱུང་བར་བསྟན་ནོ། ། བསྟོད་པ་འདོན་པའི་ཐབས་ཀྱི་བརྗེད་བྱང་ཨི་ཐི། ། སྤྱིའི་སྒྲུབ་ཐབས་དང༌། སོ་སོའི་མངོན་པར་རྟོགས་པའི་རབ་ཏུ་གསལ་བ་དང༌། ཉི་ཤུ་རྩ་གཅིག་འདོན་པའི་ཆོ་ག་འདི། ། བྱས་པའི་དགེ་དེས་འགྲོ་རྣམས་སངས་རྒྱས་ཤོག ། སྤྱི་དང་སོ་སོའི་མངོན་པར་རྟོགས་པ་དང༌། བསྟོད་པ་འདོན་པའི་ཐབས་ཀྱི་བརྗེད་བྱང༌། དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
