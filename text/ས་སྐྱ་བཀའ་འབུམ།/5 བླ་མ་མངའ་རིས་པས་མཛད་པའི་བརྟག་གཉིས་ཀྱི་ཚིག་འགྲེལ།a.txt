ས་སྐྱ་བཀའ་འབུམ།
པོད ༥
བླ་མ་མངའ་རིས་པས་མཛད་པའི་བརྟག་གཉིས་ཀྱི་ཚིག་འགྲེལ།a
༼ཀ༽ ༄༅། །བླ་མ་མངའ་རིས་པས་མཛད་པའི་བརྟག་གཉིས་ཀྱི་ཚིག་འགྲེལ་བཞུགས་སོ།། བླ་མ་དམ་པ་རྣམས་ཀྱི་ཞབས་ལ་སྤྱི་བོས་ཕྱག་འཚལ་ལོ། ། རང་བཞིན་ལྷན་ཅིག་སྐྱེས་པ་མཁའ་ལྟར་དྲི་མེད་གློ་བུར་སྒྲིབ་སྤྲིན་སྟུག་པོས་ཁེབས་བར་གྱུར་པ་དེ། ། སྨིན་གྲོལ་ཏིང་འཛིན་དྲག་པོས་རླུང་གིས་གཏོར་བས་མཁྱེན་བརྩེའི་ཉི་ཟེར་གསལ་བ་ཀྱེ་ཡི་རྡོ་རྗེ་དཔལ། ། དེའི་གསུང་རྒྱ་མཚོ་བསྲུབས་པའི་བདུད་རྩི་སྣོད་བཟང་བརྒྱུད་པའི་འགྲོ་བའི་ནད་སེལ་བླ་མ་རྣམས་བཏུད་ནས། ། རྒྱུ་ལམ་འབྲས་བུ་རྡོ་རྗེའི་ཚིག་ཏུ་རྒྱས་བཏབ་བཤད་རྒྱུད་ལས་འོངས་གདམས་ངག་དྲུག་གིས་དབྱེ་བར་བྱ། ། ཀྱེའི་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ་ཞེས་པ་ལ། རྒྱུད་ཙམ་གྱི་སྤྱིའི་ངོ་བོ་སེམས་ཉིད་རང་རིག་པའི་ཡེ་ཤེས་ཡིན་ལ། དེས་ཚིག་ནི་འབྲེལ་ཞིང་རྒྱུན་ཆགས་པས་ན་རྒྱུད་དོ། །
དེ་ཡང་གསང་བ་འདུས་པའི་རྒྱུད་ཕྱི་མ་ལས། རྒྱུད་ནི་རྒྱུན་ཞེས་བྱ་བར་གྲགས། ། ཞེས་གསུངས་སོ། ། དེ་ལ་དབྱེ་ན་གསུམ་སྟེ། རྒྱུའི་རྒྱུད་རིགས་དྲུག་གི་སེམས་ཅན་ཐམས་ཅད་ལ་གཉིས་སུ་མེད་པའི་ཡེ་ཤེས་ཆེན་པོ་རང་ཆེས་སུ་དུས་ཐམས་ཅད་དུ་གནས་པ་དང༌། ཐབས་ཀྱི་རྒྱུད་རྒྱུའི་རྒྱུད་དེ་ལྟར་གནས་པ་ལས་བྱུང་བ་སྨིན་གྲོལ་གྱི་ཏིང་ངེ་འཛིན་འཁོར་དང་བཅས་པ་དང༌། འབྲས་བུའི་རྒྱུད་ཐབས་ཉམས་སུ་བླངས་པ་ལས་བྱུང་བ་དྲི་བྲལ་གྱི་ཡེ་ཤེས་སྐུ་དང་ཟུང་དུ་འཇུག་པའོ། ། དེ་ཡང་སྔ་མའི་འཕྲོ་ལས། རྒྱུད་དེ་རྣམ་པ་གསུམ་དུ་འགྱུར། ། གཞི་དང་དེ་བཞིན་རང་བཞིན་དང༌། །
མི་འཕྲོགས་པ་ཡི་རབ་ཕྱེ་བ། ། གཞི་དང་རང་བཞིན་རྒྱུ་ཡིན་ཏེ། ། དེ་བཞིན་མི་འཕྲོགས་འབྲས་བུའོ། ། གཞི་ནི་ཐབས་ཞེས་བྱ་བ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་སོ། ། སོ་སོའི་ངེས་ཚིག་ནི་ཐབས་ཀྱི་རྐྱེན་དང་ཕྲད་ན་འབྲས་བུ་འབྱུང་རུང་གི་ནུས་པ་ཡོད་པས་ན་རྒྱུ་སྟེ། དེ་ཉིད་ལས། དམྱལ་བ་ཡི་དྭགས་བྱོལ་སོང་དང༌། ། ལྷ་དང་ལྷ་མིན་མི་རྣམས་དང༌། །
བཤང་བའི་སྲིན་བུ་ལ་སོགས་པ། ། ལྷ་དང་ལྷ་མ་ཡིན་གྱིས་ཀྱང༌། ། བདེ་བ་གང་ཕྱིར་མི་ཤེས་པ། ། རྟག་ཏུ་རང་བཞིན་བདེ་བ་ཅན། ། འཇིག་རྟེན་ཁམས་ནི་གང་དུ་ཡང༌། ། སངས་རྒྱས་གཞན་དུ་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་དུ་མེད། ། ཅེས་པ་དང༌། སཾ་པུ་ཊ་ལས།
བསྐལ་བ་ཀུན་གྱི་སྔོན་གྲུབ་པ། ། སློབ་དཔོན་ཆེན་པོ་གདོད་ནས་གྲུབ། ། ཆོ་ག་འདི་ཡིས་སེམས་ཅན་རྣམས། ། རྒྱལ་བར་འགྱུར་བར་ཐེ་ཚོམ་མེད། ། ཅེས་གསུངས་སོ། ། རང་རིག་པའི་ཕྲེང་བ་བར་མ་ཆད་པས་ན་རྒྱུད་དེ། གུར་ལས། ཇི་ལྟར་ནམ་མཁའ་མི་འཇིག་པ། ། ནམ་མཁའ་ཇི་བཞིན་དེ་བཞིན་སེམས། ། ཞེས་གསུངས་པས་སོ། །
རྒྱུ་ལ་འབྲས་བུ་སྐྱེད་པའི་ནུས་པ་ཡོད་པ་དེ་མངོན་དུ་བྱེད་པའི་ཐབས་ཡིན་པས་ན་ཐབས། དེ་སྨིན་ལམ་གྱིས་འགྲུབ་པ་ཡང༌། སཾ་པུ་ཊ་ལས། དང་པོ་དཀྱིལ་འཁོར་ཆེན་པོ་ཡི། ། སྙིང་ག་ཡི་ནི་དཀྱིལ་འཁོར་དུ། ། རང་གི་དབང་སོགས་རྒྱས་པ་ཡི། ། རྡོ་རྗེ་སློབ་དཔོན་མཚུངས་མེད་པ། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པ་དང༌། དེ་ནས་གྲོལ་བར་བྱེད་པའི་ལམ་བསྐྱེད་རྫོགས་གཉིས་ཀྱི་ཐོས་བསམ་སྒོམ་གསུམ་གྱིས་འགྲུབ་པ་ཡང༌།
སཾ་པུ་ཊ་ལས། གང་ཕྱིར་ཐོས་པའི་དེ་ཉིད་ནི། ། བསམ་གཏན་སྤྲོ་བ་ཉིད་ཀྱི་ཕྱིར། ། རྡོ་རྗེ་སློབ་དཔོན་འགྲོ་བར་འགྱུར། ། ཞེས་གསུངས་སོ། ། དེ་ཉིད་བརྒྱུད་པའི་གདམས་ངག་བར་མ་ཆད་ལས་བྱུང་བ་དང༌། ཉམས་སུ་མྱོང་བའི་ཏིང་ངེ་འཛིན་བར་མ་ཆད་པས་ན་རྒྱུད་དེ། ། སྔ་མ་སཾ་པུ་ཊའི་བརྟག་པ་ལྔ་པའི་གཉིས་པ་ལས། བསྟན་བཅོས་ཚད་མ་སློབ་དཔོན་དང༌། ། ལུང་གི་རྗེས་འབྲང་དེ་ཉིད་ཤེས། །
གསང་དོན་དེ་ཉིད་དངོས་པོ་ཡང༌། ། དེ་ཉིད་ལ་ནི་གཅིག་ནས་གཅིག ། ཅེས་གསུངས་སོ། ། གཉིས་པ་ཡང་རྩ་བའི་རྒྱུད་ཀྱི་ལེའུ་བརྒྱད་པ་ལས། ཆུ་བོའི་རྒྱུན་ནི་རབ་འབབ་དང༌། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་མཉམ་པར་གཞག ། ཅེས་གསུངས་སོ། ། རྒྱུ་ལ་གནས་པ་དེ་ཉིད་ཐབས་ཉམས་སུ་བླངས་པ་ལས་མངོན་དུ་གྱུར་པས་ན་འབྲས་བུ་ཡིན་ལ།
རྒྱུད་ནི་ཆོས་ཀྱི་སྐུ་ནམ་མཁའ་ལྟར་སྐྱེ་འགག་ཐམས་ཅད་དང་བྲལ་བས་རྟག་པ་སྟེ། སཾ་པུ་ཊའི་རྒྱུད་ཕྱི་མ་ལས། གཞན་ཡང་མཐའི་མཐའ་ཇི་སྲིད་པར་གནས་པའི་ཕྱིར་རྟག་པའོ། ། ཞེས་གསུངས་པ་དང༌། ལོངས་སྤྱོད་རྫོགས་པའི་སྐུ་གནས་འཕོ་བ་མེད་པའི་ཚུལ་གྱིས་རྟག་པ་དང༌། སྤྲུལ་པའི་སྐུའི་མཛད་པ་རྒྱུན་མི་འཆད་པས་སོ། ། དེ་ཡང་སཾ་པུ་ཊའི་རྒྱུད་ཕྱི་མ་ལས། དུར་ཁྲོད་དུ་བཞུགས་པས་ཀྱང་སེམས་ཅན་ཐམས་ཅད་ཀྱི་རྒྱུད་དུ་རྒྱུ་ཞིང་རྣམ་པར་དག་པའི་སེམས་ཆོས་ཀྱི་སྒོ་དུ་མར་རྗེས་སུ་འཁོར་ཞིང་ལྷན་ཅིག་ཏུ་བཅོམ་ལྡན་འདས་འཁོར་བར་བཞུགས་སོ། ། ཞེས་གསུངས་སོ། ། དེ་རྣམས་ཀྱི་རྒྱུད་ཅེས་པའི་དོན་བསྟན་ཏོ། །
ཀྱེའི་རྡོ་རྗེ་ནི་ཐབས་ཤེས་རབ་གཉིས་སུ་མེད་པ་སྟེ། རྒྱུའི་རྒྱུད་སེམས་ཉིད་གཉིས་སུ་མེད་པའི་ཡེ་ཤེས་དེ་ཉིད་མ་དག་པའི་གནས་སྐབས་ན་འཁོར་བ་གཟུང་འཛིན་སྣ་ཚོགས་སུ་སྣང་ཞིང་སྐྱེ། དག་པའི་གནས་སྐབས་ན་ཡེ་ཤེས་དང་སྐུ་ལ་སོགས་པ་ཡོན་ཏན་སྣ་ཚོགས་སུ་སྣང་ཞིང་སྐྱེ་བས་ན་ཐབས་ཏེ། ཀྱེའི་དོན་ཏོ། ། སྣ་ཚོགས་སུ་སྣང་ཡང་ངོ་བོ་སྤྲོས་པ་ཐམས་ཅད་དང་བྲལ་བས་ཤེས་རབ་སྟེ། རྡོ་རྗེའི་དོན་ཏོ། ། དེ་ཡང་སློབ་དཔོན་ཏོག་རྩེ་པས། ཐབས་ནི་དངོས་པོ་སྐྱེད་པ་པོ། ། བཟང་པོའི་ཞལ་སྔ་ནས་ཀྱིས་གསུངས། ། ཞེས་པ་དང༌།
རང་བཞིན་མེད་པའི་རང་བཞིན་གྱིས། ། ཤེས་རབ་ཆར་ཡང་ཡང་དག་གནས། ། ཞེས་པ་དང༌། གསང་བ་འདུས་པ་རྒྱུད་ཕྱི་མ་ལས་ཀྱང༌། གང་ཞིག་དངོས་མེད་ཤེས་རབ་སྟེ། ། ཐབས་ནི་དངོས་པོའི་མཚན་ཉིད་དོ། ། ཞེས་གསུངས་སོ། ། ཐབས་ཀྱི་རྒྱུད་ནི། རྒྱུའི་རྒྱུད་ཐབས་ཤེས་རབ་གཉིས་མེད་དེ་ལས་བྱུང་བའམ། དེའི་ངོ་བོ་ཐབས་ཤེས་རབ་གཉིས་མེད་ཡིན་པའམ།
དེ་ཉིད་མངོན་དུ་བྱེད་པའི་ཐབས་ཡིན་པས་དང༌། ཡང་སྨིན་གྲོལ་ཉིད་ལའང་སྨིན་པར་བྱེད་པའི་དབང་ཐབས། གྲོལ་བར་བྱེད་པའི་བསྐྱེད་རྫོགས་གཉིས་ཤེས་རབ། དེ་ཉིད་ལ་ཡང་བསྐྱེད་པའི་རིམ་པ་ཐབས། རྫོགས་པའི་རིམ་པ་ཤེས་རབ། དེ་ལ་ཡང་རང་བྱིན་གྱིས་བརླབ་པའི་རིམ་པ་ཐབས། དཀྱིལ་འཁོར་འཁོར་ལོ་ཤེས་རབ། རང་བྱིན་གྱིས་བརླབ་པ་ལ་ཡང༌། རྟེན་རྩའི་འཁོར་ལོ་ཐབས། དེ་ལ་བརྟེན་པའི་ཞུ་བདེ་ཤེས་རབ།
རྟེན་ལ་ཡང་སྙིང་ག་དང་མགྲིན་པ་ཐབས་ལ། ལྟེ་བ་དང་སྤྱི་བོ་ཤེས་རབ། རོ་མ་ཐབས་ལ་རྐྱང་མ་ཤེས་རབ། རྟེན་པ་ཡང་ཞུ་བ་ཐབས་ལ། བདེ་བ་ཤེས་རབ། དཀྱིལ་འཁོར་འཁོར་ལོ་ཡང་སྒྲུབ་པ་པོ་ལྷར་བསྐྱེད་པ་ཐབས་ལ། ཤེས་རབ་ཕྱག་རྒྱ་ལྷར་བསྐྱེད་པ་ཤེས་རབ། ཧཱུྃ་ལས་རྡོ་རྗེ་བསྐྱེད་པ་ཐབས་ལ། ཨཿལས་པདྨ་བསྐྱེད་པ་ཤེས་རབ། ཡང་དེ་ལ་བརྟེན་པའི་ཞུ་བ་ཐབས་ལ།
བདེ་བ་ཤེས་རབ་ཏུ་གསུངས་ཏེ། དེ་རྣམས་ཐམས་ཅད་རགས་པ་དང་ཕྲ་བ་ལ་བཏགས་པ་ཡིན་ཞེས་གསུངས་ཏེ་ཐབས་ཀྱི་རྒྱུད་ཀྱི་ཀྱེའི་རྡོ་རྗེའོ། ། འབྲས་བུའི་རྒྱུད་ལ་ཆོས་སྐུ་ཤེས་རབ། གཟུགས་ཀྱི་སྐུ་ཐབས། ཆོས་ཀྱི་སྐུ་ལ་དམིགས་པ་མེད་པའི་ཤེས་རབ་ཤེས་རབ་ལ། དམིགས་པ་མེད་པའི་སྙིང་རྗེ་ཐབས་ཏེ། འདི་ཉིད་ལས། ཧེ་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཞེས་གསུངས་སོ། །
སཾ་པུ་ཊ་ལས་ཀྱང༌། སེམས་ཅན་ཡོད་དང་ཡོད་མེད་ཅེས། ། དེ་ལྟར་ཡོངས་སུ་བརྟག་མི་བྱ། ། དམིགས་མེད་ཤེས་རབ་ཆེན་པོ་ཉིད། ། ཡིད་བཞིན་ནོར་ལྟར་མ་ལུས་པའི། ། ཐམས་ཅད་དོན་བྱེད་སྙིང་རྗེ་ཉིད། ། དམིགས་མེད་གནས་ཀྱི་ཤེས་རབ་དང༌། ། དམིགས་མེད་སྙིང་རྗེ་ཆེན་པོ་གཉིས། ། གློ་ངང་ལྷན་ཅིག་གཅིག་གྱུར་པ། ། ནམ་མཁར་ནམ་མཁའ་ཇི་ལྟ་བུའོ། །
ཞེས་གསུངས་སོ། ། གཟུགས་ཀྱི་སྐུ་ལ་ཡང་ཡབ་ཏུ་སྣང་བ་ཐབས་ཀྱི་མཚོན་བྱེད་དམ་རྣམ་པ་ཡིན་པས་ཐབས། ཡུམ་དུ་སྣང་བ་ཤེས་རབ་ཀྱི་མཚོན་བྱེད་དམ་རྣམ་པ་ཡིན་པས་ཤེས་རབ་སྟེ་འབྲས་བུའི་རྒྱུད་ཀྱི་ཀྱེའི་རྡོ་རྗེའོ། ། རྒྱལ་པོ་ནི་རྒྱུའི་རྒྱུད་རང་བཞིན་གྱིས་མཚན་མ་དང་རྣམ་པར་རྟོག་པས་རྫི་མི་སྲིད་པས། རྒྱལ་པོ་ཆེན་པོ་དང་འདྲ་བས་རྒྱལ་པོ། ཐབས་ཀྱི་རྒྱུད་རང་བཞིན་གྱིས་མཚན་མ་དང་རྣམ་པར་རྟོག་པ་དང་བྲལ་བའི་རྒྱལ་པོ་དེ་ཉིད་མངོན་དུ་བྱེད་པའི་ཐབས་ཡིན་པ་དང༌། གློ་བུར་བ་ཡང་ཕར་འཇོམས་པའི་ནུས་པ་དང་ལྡན་པས་རྒྱལ་པོ། འབྲས་བུའི་རྒྱུད་ནི་རང་བཞིན་གྱིས་དག་པ་དེ་ཉིད་མངོན་དུ་གྱུར་པ་དང༌། གློ་བུར་བས་ཀྱང་རྫི་མི་སྲིད་པས་རྒྱལ་པོའོ། ། བརྗོད་བྱ་དོན་གྱི་རྒྱུད་བཤད་ཟིན་ཏོ། །
དེའི་རྗོད་བྱེད་ཀྱི་སྒྲའི་རྣམ་རིག་མིང་དང༌། ཚིག་དང༌། ཡི་གེའི་སྒྲ་སྤྱིའི་རྣམ་པར་སྣང་བ་རྒྱུད་ཀྱི་དོན་སྟོན་པས་ན་རྒྱུད་དོ། ། དེ་ལྟར་རྒྱུད་ཀྱི་མཚན་དུ་ཡང་འོག་གི་དོན་མ་ལུས་པ་ཆུད་པ་ཡིན་ནོ། ། མཚན་དེ་དང་ལྡན་པའི་རྒྱུད་དེ་ལ་བཤད་ཐབས་ཀྱི་མན་ངག་དང༌། མདོ་རྒྱས་པར་གནས་པ་དང༌། རྒྱུད་གནས་པའི་གོ་རིམ་དང༌། གང་ཟག་གཅིག་གི་མངོན་པོར་རྟོགས་པར་བསྒྲིག་པ་དང༌། བཤད་པའི་རྒྱུད་ཀྱིས་ཇི་ལྟར་ཕན་འདོགས་པ་སྟེ་ལྔའོ། ། དང་པོ་ནི་འཆད་པ་པོ་དང་ཉན་པ་པོས་རྟོགས་པར་སླ་ཞིང་གཟུང་བདེ་བས་གདམས་ངག་དྲུག་དང་སྦྱར་ཏེ་བཤད་པ།
དབང་ལམ་གྱི་འཁོར་ལོར་འཁོར་བ་བསྟན་པར་བྱ་བའི་ཕྱིར་བདག་ཉིད་ཅན་གསུམ་དང་སྦྱར་ཏེ་བཤད་པ། རང་གི་རྒྱུད་རྒྱུན་ཆགས་གཅིག་གཏན་ལ་དབབ་པའི་དབང་དུ་བྱས་ནས་རྒྱུད་གསུམ་དང་སྦྱར་ཏེ་བཤད་པ། སྤང་བྱ་མི་མཐུན་པའི་ཕྱོགས་གསུམ་སྤོང་བའི་དབང་དུ་བྱས་ནས་དག་པ་རྣམ་པ་གསུམ་དང་སྦྱར་ཏེ་བཤད་པ། འབྲས་བུ་སྐུ་བཞི་ལམ་དུ་བྱ་བའི་ཕྱིར་གནས་པ་བཞི་དང་སྦྱར་ཏེ་བཤད་པ། སྣོད་མ་ཡིན་པ་ལ་གསང་བའི་དབང་དུ་བྱས་ནས་གསང་བ་རྣམ་པ་བདུན་དང་སྦྱར་ཏེ་བཤད་པ་སྟེ་དྲུག་གོ ། དང་པོ་ནི་བཤད་པའི་རྒྱུད་དཔལ་ནམ་མཁའ་དང་མཉམ་པ་ལས། ཡི་གེ་དང་ནི་ཡན་ལག་དང༌། བསྡུས་པའི་དོན་དང་སྤྱི་ཡི་དོན། ། སྦས་པའི་དོན་དང་མཐར་ཐུག་དོན། ། ཞེས་གསུངས་པའི་རྗེས་སུ་འབྲངས་ཏེ།
བཤད་པར་བྱ་བའི་གདམས་ངག་གསུམ། འཆད་ལུགས་ཀྱི་མན་ངག་གསུམ་སྟེ་དྲུག་གོ ། དེ་ཡང་སྔ་མ་གསུམ་ནི་བརྗོད་བྱའི་རིགས་ཏེ། སྤྱིའི་དོན་དུ་བཤད་པ་དང༌། སྦས་པའི་དོན་དུ་བཤད་པ་དང༌། མཐར་ཐུག་པའི་དོན་དུ་བཤད་པའོ། ། ཕྱི་མ་གསུམ་རྗོད་བྱེད་ཀྱི་རིགས་ཏེ། ཡན་ལག་གི་དོན་གྱིས་བཤད་པ་དང༌། ཡི་གེའི་དོན་གྱིས་བཤད་པ་དང༌། བསྡུས་པའི་དོན་གྱི་མན་ངག་གིས་བཤད་པའོ། །
སྤྱི་ནི་གཉིས་ཀྱི་ཐུན་མོང་དུ་གྱུར་པ་སྟེ། ཕ་རོལ་ཏུ་ཕྱིན་པའི་ཐེག་པ་དང༌། རྡོ་རྗེ་ཐེག་པ་གཉིས་ཀྱི་བརྗོད་བྱ་ཐུན་མོང་དུ་གྱུར་པ་ཕ་རོལ་ཏུ་ཕྱིན་པ་དྲུག་དང༌། ཚད་མེད་པ་བཞི་དང༌། ས་བཅུ་དང༌། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་ནི་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་ཏོ། ། བསྐྱེད་རིམ་ཡན་ལག་དང་བཅས་པ་རྣམས་ནི་ཐུན་མོང་གི་དངོས་གྲུབ་ཀྱི་རྒྱུའི་གཙོ་བོ་ཡིན་ལ། མཆོག་གི་དངོས་གྲུབ་བསྒྲུབ་པ་ལ་ཡང་དགོས་པས། དངོས་གྲུབ་གཉིས་ཀྱི་རྒྱུ་ཐུན་མོང་བ་ཡིན་པའི་ཕྱིར། བསྐྱེད་པའི་རིམ་པ་སྤྱི་ཞེས་བྱའོ། །
སྦས་པ་ནི་འོག་མ་འོག་མའི་ཡུལ་དུ་མ་གྱུར་པ་སྟེ། བུམ་དབང་ཙམ་ཐོབ་པའི་ཡུལ་མ་ཡིན་པའི་ཐབས་ལ་མིང་བཏགས་ན་རང་བྱིན་གྱིས་བརླབ་པའི་རིམ་པའི་སྦས་པ་དང༌། དཀྱིལ་འཁོར་འཁོར་ལོའི་ཐབས་ཀྱི་སྦས་པ་དང༌། ཡེ་ཤེས་ལ་མིང་བཏགས་ན་རང་བྱུང་གི་ཡེ་ཤེས་ཀྱི་སྦས་པ་དང༌། ལྷན་ཅིག་སྐྱེས་པའི་ཡེ་ཤེས་སྦས་པ་དང༌། བྱང་ཆུབ་ཀྱི་སེམས་ལ་མིང་བཏགས་ན་དོན་དམ་བྱང་ཆུབ་སེམས་ཀྱི་སྦས་པ་དང༌། ཀུན་རྫོབ་བྱང་ཆུབ་སེམས་ཀྱི་སྦས་པ་ཞེས་བྱའོ། ། དེ་གཉིས་ཀ་ཡང་གསང་བ་ཆོས་ཀྱི་དཀྱིལ་འཁོར་གསུམ་དང་འབྲེལ་བ་ཡིན་གསུངས་ཏེ། སཾ་པུ་ཊའི་བརྟག་པ་བདུན་པ་ལས། གསང་བ་ཆོས་ཀྱི་དཀྱིལ་འཁོར་ལའོ། །
ཞེས་གསུངས་ལ། དེ་ཉིད་ཀྱི་དོན་རྒྱུད་ཕྱི་མ་ལས། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་ནི་བརྟག་པར་བྱ། ། ཞེས་གསུངས་ཏེ། རང་བྱིན་གྱིས་བརླབ་པའི་རིམ་པའི་རྟེན་རྩའི་འཁོར་ལོ་ལུས་ཀྱི་དཀྱིལ་འཁོར། དེ་ལ་བརྟེན་པའི་ཡི་གེ་བྷ་གའི་དཀྱིལ་འཁོར། དེ་གཉིས་ལ་བརྟེན་པའི་ཞུ་བདེ་བྱང་ཆུབ་སེམས་ཀྱི་དཀྱིལ་འཁོར་རོ། །
དཀྱིལ་འཁོར་འཁོར་ལོའི་ཐབས་ཤེས་རབ་ཀྱི་ལུས་ལྷར་བསྐྱེད་པ་ལུས་ཀྱི་དཀྱིལ་འཁོར་མཁའ་གསང་བྱིན་གྱིས་བརླབ་པ་བྷ་གའི་དཀྱིལ་འཁོར། དེ་ལ་བརྟེན་ནས་སྐྱེས་པ་ཞུ་བདེ་བྱང་ཆུབ་སེམས་ཀྱི་དཀྱིལ་འཁོར་རོ། ། མཐར་ཐུག་ནི་བོགས་དབྱུང་དུ་མེད་པ་སྟེ། སྦས་པའི་དོན་གྱི་མཐར་ཐུག ས་བཅུ་གཉིས་པ་དང་བཅུ་གསུམ་པ་སྟེ། དེ་ཡང་བཅུ་གཉིས་པ་སྦས་པ་ཡིན་ཡང༌། མཐར་ཐུག་པ་མ་ཡིན་པས། དེ་ལས་ཀྱང་བཅུ་གསུམ་པ་སྐུ་གསུམ་མཛད་པ་དང་བཅས་པ་མཐར་ཐུག་དངོས་ཡིན་ལ། མཐར་ཐུག་ལ་ཉེ་བ་ལ་དགོངས་ནས། ས་དང་པོ་ཡན་ཆད་ཀྱང་སྤྱིའི་དོན་གྱི་མཐར་ཐུག་སྟེ་བཏགས་པ་བ་ཡིན་ལ།
ཕ་རོལ་ཏུ་ཕྱིན་པའི་ཐེག་པ་ལ་ཡང༌། མངོན་རྟོགས་རྒྱན་ལས། ས་དགུ་འདས་ནས་ཡེ་ཤེས་ནི། ། གང་གི་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། ། ཞེས་ས་བཅུ་པ་ལ་སངས་རྒྱས་ཀྱི་སར་མིང་བཏགས་པ་བཞིན་ནོ། ། སྤངས་རྟོགས་ཀྱི་ཁྱད་པར་ཇི་ལྟ་བུ་ཞེ་ན། ས་བཅུ་གཅིག་པ་ལ་ཤེས་བྱ་ཐམས་ཅད་གཞན་སྣང་གི་ཚུལ་དུ་མཁྱེན་པ་ཡིན་ལ། བཅུ་གཉིས་པ་ལ་ཕྱག་རྒྱའི་སྐྱེ་གནས་ཀྱི་སྙིང་པོར་བྱང་ཆུབ་ཀྱི་སེམས་ཀྱི་ཐིག་ལེ་གཅིག་ལ་འཁོར་འདས་ཀྱི་ཆོས་ཐམས་ཅད་རོ་གཅིག་པའི་ཚུལ་དུ་མཐོང་སྟེ།
སཾ་པུ་ཊའི་བརྟག་པ་བཅུ་པ་ལས། ཕྱག་རྒྱ་མ་ཡི་གནས་སུ་ཁམས་གསུམ་མཐོང་ཞེས་གསུངས་པའི་དོན་ཡིན་ནོ། ། ས་བཅུ་གསུམ་པ་ལ་འཁོར་འདས་ཀྱི་ཆོས་ཐམས་ཅད་རང་རིག་པའི་ཡེ་ཤེས་གཅིག་ཉིད་དུ་སྣང་བ་རུ་ཐུགས་སུ་ཆུད་དེ། དེ་ཡང་སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་པ་ལས། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔར་གསུངས་སོ། ། ཞེས་གསུངས་སོ། ། དེ་བས་ན་གཉིས་འཛིན་མ་ལུས་པ་མ་སྤངས་པ་དང༌། སྤངས་པས་ཁྱད་པར་དུ་བྱས་པ་ཡིན་ནོ། ། ཡན་ལག་གི་དོན་ནི་འཇིག་རྟེན་ལ་གྲགས་པའི་བརྡ་དང་མཐུན་པ།
བསྟན་བཅོས་ལ་གྲགས་པའི་བརྡ་དང་མཐུན་པ། སྒྲ་འཇུག་པའི་རྒྱུ་མཚན་དང་བཅས་པ་དང༌། ངེས་ཚིག་དང་བཅས་པས་བཤད་པ་རྣམས་སོ། ། ཡི་གེའི་དོན་ནི་ཡི་གེ་ཁ་ཕྲལ་ཏེ་བཤད་པ་དང༌། སྒྲ་ལས་དྲངས་ནས་བཤད་པ་རྣམས་སོ། ། བསྡུས་པའི་དོན་ནི། འཇིག་རྟེན་ལ་གྲགས་པའི་སྒྲ་མེད། བསྟན་བཅོས་ལ་གྲགས་པའི་སྒྲ་མེད། སྒྲ་འཇུག་པའི་རྒྱུ་མཚན་དང་ངེས་ཚིག་མེད་ཅིང་ཡི་གེའི་དོན་ཡང་མ་ཡིན་ཏེ་ཀླ་ཀློའི་སྐད་དང༌། དོན་གཞན་གྱི་སྐད་ཀྱིས་བརྗོད་པ་དང༌།
དེ་བཞིན་གཤེགས་པའི་བརྡར་གསུངས་པའོ། ། དེ་ཡང་བརྗོད་བྱའི་རིགས་ལ་རྗོད་བྱེད་ཀྱི་རིགས་འཇུག་པས་དབྱེ་ན་ཡན་ལག་གི་དོན་གྱིས་ཕ་རོལ་ཏུ་ཕྱིན་པ་དང་སྤྱིའི་དོན་དུ་བཤད་པ། བྱང་ཆུབ་ནི་སྤངས་པ་དང་ཡེ་ཤེས། ཕྱོགས་དང་མཐུན་པ་རྒྱུ་དྲན་པ་ཉེ་བར་གཞག་པ་ལ་སོགས་པ་བཤད་པ་ལ་སོགས་པའོ། ། ཡི་གེའི་དོན་གྱིས་བཤད་པ་རྒྱུད་གསུམ་པོ་འདི་ན་མེད་དོ། ། བསྡུས་པའི་དོན་ནི་ས་བཅུ་ལ་གནས་ལ་སོགས་པའི་བརྡས་བསྟན་པའོ། ། བསྐྱེད་རིམ་གྱི་སྤྱི་ཡན་ལག་གི་དོན་གྱིས་བཤད་པ་སྤྱན་དམར་བ་སྙིང་རྗེ་ཆེན་པོས་སེམས་ཅན་ལ་ཆགས་པའི་རྟགས། སྐུ་མདོག་ནག་པོ་བྱམས་པའི་ཐུགས་ལས་མི་འགྱུར་བའི་རྟགས་ཡིན་པ་ལ་སོགས་པའོ། ། ཡི་གེའི་དོན་ཧཱུྃ་ཀུན་ཏུ་དགའ་བའི་རང་བཞིན་ཅན་ཞེས་པ་ལ་ཁ་ཕྲལ་ཏེ། ཧ་ལས་དྲངས་ཏེ་ཧ་གྲ་ཧ་ཀ་གཟུང་བ།
ཧ། གྲ་ཧ་ཙ་འཛིན་པ། ཐིག་ལེ་མ་ཡིན་པས། མ། མ་ན་ཡིད། ཨཱུ་ལོགས་སུ་ཕྲལ་ཏེ་ཤ་ལ་བཞག་པས་ཤཱུ། ཤཱུ་ནྱ་ཏཱ་སྟོང་པའི་ཡིད་དེ། སེམས་ཉིད་བདེ་བ་ཆེན་པོའི་ངོ་བོ་ཡིན་པ་ལ་སོགས་པའོ། ། བསྡུས་པའི་དོན་བསྐྱེད་རིམ་གྱི་ཡན་ལག་ཚོགས་ཀྱི་འཁོར་ལོའི་དུས་སུ་ཆང་ལ་མ་ད་ནས་སྟོན་པ་ལ་སོགས་པའོ། ། ཡན་ལག་གི་དོན་གྱིས་རང་བྱིན་གྱི་བརླབ་པའི་སྦས་པ་བཤད་པ་ཕྱག་རྒྱ་ལ་མ་ལྟོས་པར་བདག་ཉིད་ལ་ཉམས་མྱོང་བསྐྱེད་པས་བདག་བྱིན་བརླབ།
ཕྱག་རྒྱ་ལ་མ་ལྟོས་པར་བདག་གི་ལུས་སུ་རང་འབྱུང་བས་ན་རང་བྱུང་ཞེས་པ་ལ་སོགས་པའོ། ། ཡི་གེའི་དོན་གླེང་གཞིའི་ཨེ་ཝཾ་མ་ཡ་བཞི་ཁ་ཕྲལ་བས་འཁོར་ལོ་བཞིར་བཤད་པ་དང༌། སྲུ་ཏ། སྲུ། སྲ་བ་དྷཱུ་ཏུ་ན་འཛག་པ་སྟེ། ཙཎྜཱ་ལཱི་འབར་བས་ཧྃ་ལས་བྱང་ཆུབ་ཀྱི་སེམས་འབབ་པ་དང༌། ཏ། བིསྟཱར་རྒྱས་པ་སྟེ་རང་བྱུང་གི་ཡེ་ཤེས་རྒྱས་པར་བཤད་པ་ལ་སོགས་པའོ། ། བསྡུས་པའི་དོན་དུ་འཁོར་ལོ་བཞི་ལ་རིག་བྱེད་བཞིའི་བརྡས་བསྟན་པ་ལྟ་བུའོ། ། ཡན་ལག་གི་དོན་གྱི་བཤད་པ།
དཀྱིལ་འཁོར་འཁོར་ལོའི་བཤད་པ། དཀྱིལ་སྙིང་པོ་བདེ་བ། འཁོར་བདེ་བའི་རྟེན། བྱང་ཆུབ་ཀྱི་སེམས་འདུས་པ། འཁོར་ལོ་མི་རྟོག་པས་རྣམ་པར་རྟོག་པ་གཅོད་པ་ལ་སོགས་པའོ། ། ཡི་གེའི་དོན་ཨེས་ཕྱག་རྒྱ། ཝྃ་གྱིས་སྒྲུབ་པའོ། ། ཨེས་ཆོས་འབྱུང་གྲུ་གསུམ། ཝྃ་གྱིས་གསང་བའི་རྡོ་རྗེ། ཡང་ཨེས་ཆོས་འབྱུང༌།
ཝྃ་གྱིས་རྩ་མཛེས་པའི་སྤྱི་བོ། ཨེས་འདོམ་གྲུ་གསུམ། ཝྃ་གྱིས་གསང་བའི་རྡོ་རྗེ་སྟེ། ཡི་གེ་ཁ་ཕྲལ་ཏེ་དབྱིབས་མཐུན་པའི་སྒོ་ནས་བཤད་པ་དང༌། མ་ཡ་ཞེས་པའི་མའི་སྒྲ་ལས་དྲངས་པས་མ། མ་ཧཱ་རཱ་ག་འདོད་ཆགས་ཆེན་པོ་སྟེ། དགའ་བ་བཞི་བཤད་པ་ལ་སོགས་པའོ། ། བསྡུས་པའི་དོན་ཐབས་སྒྲུབ་པ་པོ་ལ། ཀོ་ལ་བ་ཞེས་ཙནྡན་སྐྱེ་བའི་མིང་གིས་བཏགས་པ་དང༌། ཤེས་རབ་ཕྱག་རྒྱ་ལ་མུམྨུ་ནི་ཞེས་ཤིང་གི་མིང་གིས་བསྟན་པ་དང༌།
རྡོ་རྗེ་ལ་བོལླ། པདྨ་ལ་ཀ་ཀོལླ་ཞེས་སྨན་གྱི་མིང་གིས་བསྟན་པ་ལ་སོགས་པའོ། ། ཡན་ལག་གི་དོན་གྱིས་སྤྱིའི་དོན་གྱི་མཐར་ཐུག་བཤད་པ། ཡོན་ཏན་གྱི་རྟེན་བྱེད་པས་ས་ཞེས་པ་ལྟ་བུའོ། ། ཡིག་དོན་མེད། བསྡུས་པའི་དོན་གནས་ལ་སོགས་པའི་བརྡས་བསྟན་པ་སྔར་དང་འདྲ། ཡན་ལག་གི་དོན་གྱིས་སྦས་པའི་དོན་གྱི་མཐར་ཐུག་བཤད་པ། རྣམ་རྟོག་གི་མི་ཕྱེད་པས་ན་མི་ཕྱེད་པ། ཕྱག་རྒྱ་ལ་བརྟེན་པའི་དངོས་གྲུབ་ཡིན་པས་ན་ཕྱག་རྒྱའི་དངོས་གྲུབ། གོང་ན་མེད་པས་ན་མཆོག་ཅེས་པ་ལ་སོགས་པའོ། །
ཡིག་དོན་གླེང་གཞིའི་སྤྲུལ་པའི་སྐུའི་བཞུགས་ཚུལ་བཤད་པའི་སྐབས་ན་བི་ཛ་ཧ་ར་ལ། བི། བི་ཙི་ཏྲཱ་ན་སྣ་ཚོགས་ཏེ་འདུལ་བྱེད་སྣ་ཚོགས་དང༌། གདུལ་བྱ་སྣ་ཚོགས། ཛ། ཛནྨ་ན་སྐྱེ་བོའི་ཡིད། ཧ། ཧ་ར་ན་འཕྲོག་པ་སྟེ་གདུལ་བྱ་སྣ་ཚོགས་ཀྱི་ཡིད། འདུལ་བྱེད་སྣ་ཚོགས་ཀྱིས་གང་ལ་གང་འདུལ་གྱི་རྣམ་པས་དོན་མཛད་ཅིང་བཞུགས་པར་བཤད་པ་ལྟ་བུའོ། ། བསྡུས་པའི་དོན་ས་བཅུ་གཅིག་པ་དང༌།
བཅུ་གཉིས་པ་ལ་འཐུང་གཅོད་ཉེ་བའི་འཐུང་གཅོད་ཀྱིས་བསྟན་པ་ཟིན་དུ་རུང༌། དེ་ལྟར་བརྗོད་བྱ་སྤྱི་གཉིས་སྦས་པ་གཉིས། མཐར་ཐུག་གཉིས་ཏེ་དྲུག་པོ་དེ་རེ་རེ་ལ་རྗོད་བྱེད་གསུམ་གསུམ་བཞག་ན་བཅོ་བརྒྱད་དུ་འགྱུར་བ་ལས། སྤྱི་ལ་གཉིས་ཀྱི་ཕ་རོལ་ཏུ་ཕྱིན་པ་དང༌། སྤྱིའི་སྐབས་སུ་ཡིག་དོན་མེད། མཐར་ཐུག་ལ་གཉིས་ཀྱི་སྤྱིའི་དོན་གྱི་མཐར་ཐུག་ལ་ཡིག་དོན་མེད་པས་བཅུ་དྲུག་གོ ། དེ་ལྟར་བརྗོད་བྱའི་རིགས་དང་རྗོད་བྱེད་ཀྱི་རིགས་སོ་སོར་ཕྱེ་བས་འཆད་པ་པོས་བཤད་སླ་ལ། ཉན་པ་པོས་ཀྱང་གཟུང་བདེ་བ་ཡིན་ནོ། ། བདག་ཉིད་ཅན་གསུམ་ནི། དཔལ་ནམ་མཁའ་དང་མཉམ་པའི་རྒྱུད་ལས།
སྔགས་དང་དབྱིབས་དང་ཆོས་བདག་ནི། ། སྐུ་གསུང་ཐུགས་ཀྱི་རང་བཞིན་ཏེ། ། དེ་ཡི་ངོ་བོར་རྒྱུད་ཀུན་བརྟག ། ཅེས་གསུངས་སོ། ། དེའི་རྗེས་སུ་འབྲངས་ནས་བཤད་པ་སྟེ། སྦྱང་གཞི་ལུས་ལ་བུམ་པའི་དབང་བསྐུར་ནས་ལུས་ཉིད་སྤྲུལ་པའི་སྐུར་སྟོན་པར་བྱེད་པ་བསྐྱེད་པའི་རིམ་པའི་དབྱིབས་ཀྱི་ལམ་འཁོར་དང་བཅས་པ་སྟོན་པ་དབྱིབས་ཀྱི་བདག་ཉིད་དོ། ། སྦྱང་གཞི་ངག་ལ་གསང་དབང་བསྐུར་ནས་ངག་ཉིད་གསུང་ལོངས་སྐུར་སྟོན་པར་བྱེད་པ་ཙཎྜཱ་ལཱི་སྔགས་སུ་བཤད་པ་སྔགས་ཀྱི་བདག་ཉིད་དུ་བཤད་པའོ། ། ཆོས་ཀྱི་བདག་ཉིད་ལ་གཉིས་ལས། སེམས་ལ་ཤེས་རབ་ཡེ་ཤེས་ཀྱི་དབང་བསྐུར་ནས། སེམས་ཉིད་ཆོས་སྐུར་སྟོན་པ་བྱེད་པ་དཀྱིལ་འཁོར་འཁོར་ལོའི་ཐབས་ཀྱི་ལམ་སྟོན་པ་དབང་ཆོས་ལྟར་བཤད་པ་སྟེ་འདིས་སྤྱོད་པ་ཡང་བསྡུས།
ལུས་ངག་ཡིད་གསུམ་མཐའ་དག་ལ་དབང་བཞི་པ་བསྐུར་ནས་མཐའ་དག་ངོ་བོ་ཉིད་སྐུར་སྟོན་པར་བྱེད་པ། ལམ་ཕྱག་རྒྱ་ཆེན་པོ་བསམ་གྱིས་མི་ཁྱབ་པ་སྟོན་པ་མཐར་ཐུག་ཆོས་ཀྱི་བདག་ཉིད་དུ་བཤད་པའོ། ། རྒྱུད་གསུམ་གྱི་རྒྱུད་ཀྱི་དོན་ཇི་ལྟར་བསྡུས་པ་མཚན་དོན་གྱི་སྐབས་སུ་གཏན་ལ་ཕབ་ཟིན་ཏོ། ། དག་པ་གསུམ་གྱིས་རྒྱུད་ཀྱི་དོན་བསྡུས་པ་ཡང་ལེའུ་དགུ་པ་རྣམ་པར་དག་པའི་ལེའུར་འཆད་པར་འགྱུར་རོ། ། གནས་པ་བཞིས་སྐུ་བཞི་ལམ་དུ་བྱེད་པ། སཾ་པུ་ཊའི་བརྟག་པ་ལྔ་པའི་རབ་ཏུ་བྱེད་པ་གཉིས་པར་འབྱུང་ལ། གསང་བ་བདུན་རྒྱུད་ཕྱི་མ་ལས་གསུངས་ཏེ། བཤད་ཐབས་ཀྱི་གྲངས་ཙམ་དུ་བགྲང་བ་ལས་འདིར་སྦྱར་ནས་ཇི་ལྟ་བ་བཞིན་རྒྱས་པར་གསུངས་པ་མེད་དོ། ། དེ་ལྟར་བཤད་ཐབས་དྲུག་ལས། སཾ་པུ་ཊ་ལ་ཐམས་ཅད་འཇུག
གུར་ལས་རྒྱུད་གསུམ་བདག་ཉིད་ཅན་གསུམ་དང་སྦྱར་ཏེ་བཤད་པར་སྦྱར། རྩ་བའི་རྒྱུད་དང་པོ་གཉིས་དང་གཙོར་སྦྱར་གསུངས་ཏེ། དོན་གྱིས་ན་དང་པོ་བཞི་ཀ་འཇུག་གོ ། མདོར་རྒྱས་དུར་གནས་པ་ནི། རྩ་བའི་རྒྱུད་གླེང་གཞི་ཕུན་སུམ་ཚོགས་པའི་ཚུལ་གྱིས་མདོར་བསྟན། བརྟག་པ་དང་པོ་མངོན་པར་རྟོགས་པའི་རིམ་པ་སྟོན་པའི་དབང་དུ་བྱས་ནས་རྩ་བའི་རྒྱུད་ཀྱི་ཚུལ་དུ་བཤད། བརྟག་པ་ཕྱི་མ་བརྟག་པ་དང་པོ་དང་བརྟག་པ་ཕྱི་མ་ཉིད་ཀྱིའང་དོན་སྔ་མ་མི་གསལ་བ་གསལ་བ་དང༌། མ་ཚང་བ་ཁ་བསྐང་པའི་ཚུལ་གྱིས་རྒྱུད་ཕྱི་མའི་ཚུལ་དུ་བཤད་པ་གསུམ་དུ་གནས་སོ། ། གུར་ལེའུ་དང་པོའི་གླེང་གཞིའི་ཚུལ་གྱིས་མདོར་བསྟན། གཉིས་པ་མན་ཆད་གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱས་པར་བཤད་པ་གཉིས་སུ་གནས།
སཾ་པུ་ཊ་ཡང༌། གླེང་གཞི་ཕུན་སུམ་ཚོགས་པའི་ཚུལ་གྱིས་མདོར་བསྟན། མཚན་གྱི་དོན་གྱིས་ཅུང་ཟད་རྒྱས་པར་བཤད། ཡང་བརྟག་པ་དང་པོས་ཐབས་དང་འབྲས་བུའི་རྒྱུད་མདོར་བསྟན། བརྟག་པ་གཉིས་པ་ནས་བཅུ་པའི་བར་གྱིས་མངོན་པར་རྟོགས་པའི་རིམ་པ་གཙོར་སྟོན་པས་རྩ་བའི་རྒྱུད་ཀྱི་ཚུལ་དུ་བཤད། རྒྱུད་ཕྱི་མ་མི་གསལ་བ་གསལ་བ་དང༌། མ་ཚང་བ་ཁ་བསྐང་བའི་ཚུལ་གྱིས་རབ་ཏུ་རྒྱས་པར་བཤད་པ་ལྔར་གནས་སོ། ། གོ་རིམ་ལ་ནི་རྩ་བའི་རྒྱུད་ནི་སོ་ནམ་ལ་འཇུག་པར་འདོད་པས་ལོ་ཏོག་ཕུན་སུམ་ཚོགས་པའི་ཡོན་ཏན་སྟོན་པ་ལྟར། ཐོབ་པར་བྱ་བའི་འབྲས་བུ་གང་ལ་དམིགས་ཏེ་བསྒྲུབ་པ། སྐུ་གསུང་ཐུགས་སྙིང་པོ་ཀྱེའི་རྡོ་རྗེའི་དངོས་གྲུབ་གླེང་བསླང་གི་མདོ་ལ་བརྟེན་ཏེ་དང་པོར་བསྟན།
དེ་ནས་དེ་ཐོབ་པར་བྱེད་པའི་ཐབས་ལུས་རྣམ་པར་གཞག་ནས་དགུ་པ་ཡན་ཆད་ཀྱིས་བསྟན། ཐབས་ཉམས་སུ་ལེན་པའི་རྟེན་གྱི་གང་ཟག་བཅུ་པ་དང་བཅུ་གཅིག་པས་བསྟན་ཏེ། གཞུག་པའི་གོ་རིམ་གྱིས་གོ་རིམ་དུ་རྣམ་པར་གཞག་པའོ། ། སཾ་པུ་ཊའི་བརྟག་པ་དང་པོ་མདོར་བསྟན་ཡིན་པས་གོ་རིམ་མེད་ལ། བརྟག་པ་གཉིས་པའི་རབ་ཏུ་བྱེད་པ་དང་པོས་རྟེན་གྱི་གང་ཟག་དབང་བསྐུར་བ་བསྟན། གཉིས་པའི་གཉིས་པ་ནས་དགུ་པ་རྫོགས་ཀྱི་བར་གྱིས་ཉམས་སུ་བླང་བར་བྱ་བའི་ཐབས་བསྟན། ཐབས་ཉམས་སུ་བླངས་པ་ལས་བྱུང་བའི་འབྲས་བུ་བཅུ་པས་བསྟན་ཏེ། མངོན་པར་རྟོགས་པ་རྒྱུད་ལ་སྐྱེ་བའི་གོ་རིམ་ཡིན་ནོ། ། རྡོ་རྗེ་གུར་དུ་ཤེས་རབ་ཏུ་རློམ་པའི་གང་ཟག་བླ་མ་ལ་རག་ལས་སུ་གཞུག་པར་བྱ་བའི་ཕྱིར། འབྲས་བུ་སྟོན་འཕྲོ་ལ་རྟེན་གྱི་གང་ཟག་སྟོན་པ་ལ་སོགས་པ་འཁྲུགས་པའི་ཚུལ་གྱིས་བཤད་པ་ཡིན་ནོ། །
རྒྱུད་གང་ཟག་གཅིག་གིས་མངོན་པར་རྟོགས་པར་སྦྲེལ་བ་ནི་རྟེན་གྱི་གང་ཟག་དང༌། དེས་ཉམས་སུ་བླང་བར་བྱ་བའི་ཐབས། ཐབས་ཉམས་སུ་བླངས་པ་ལས་བྱུང་བའི་འབྲས་བུ་དང་གསུམ་མོ། ། དང་པོ་ནི་རྒྱུ་ལ་ལྟོས་པའི་རྟེན་གྱི་གང་ཟག་རིགས་དྲུག་གི་སེམས་ཅན་ཐམས་ཅད་ཡིན་ཏེ། རང་བཞིན་ལྷན་ཅིག་སྐྱེས་པའི་ཡེ་ཤེས་རང་བཞིན་གྱིས་དག་པ་ཡོད་པས་སྨིན་གྲོལ་གྱི་ཐབས་དང་ཕྲད་ན་དྲི་མ་དང་བྲལ་བའི་དག་པ་ཐོབ་ཏུ་རུང་བའི་ཕྱིར་རོ། ། དམྱལ་བ་ཡི་དྭགས་བྱོལ་སོང་དང༌། ། ཞེས་པ་ལ་སོགས་པ་དང༌། བསྐལ་པ་ཀུན་གྱི་སྔོན་གྲུབ་པ། ། ཞེས་པ་ལ་སོགས་པ་དང༌། སེམས་ཅན་རྣམས་ནི་སངས་རྒྱས་ཉིད། །
འོན་ཀྱང་གློ་བུར་དྲི་མས་བསྒྲིབས། ། དེ་ཉིད་བསལ་ན་སངས་རྒྱས་ཉིད། ། ཅེས་པའི་ལུང་གིས་གྲུབ་བོ། ། རིགས་ལ་ལྟོས་པའི་རྟེན་གྱི་གང་ཟག་དེ་གདུལ་བྱ་ཉེ་བ་མིའི་ལུས་ཐོབ་ཅིང་རིགས་ལྔའི་མཚན་མ་དང་ལྡན་པ་སྟེ། རྩ་བའི་རྒྱུད་ལས། བུད་མེད་དམ་ནི་སྐྱེས་པ་ཡི། ། གང་གི་སྲིན་ལག་རྩ་བ་ལ། ། རྡོ་རྗེ་རྩེ་དགུ་པར་གྱུར་པ། ། མི་བསྐྱོད་པ་ཡི་རིགས་མཆོག་ཉིད། ། རྣམ་སྣང་མཛད་ཀྱི་འཁོར་ལོ་འགྱུར། །
དཔག་མེད་མགོན་གྱི་པདྨ་ཉིད། ། རིན་ཆེན་འབྱུང་གི་རིན་ཆེན་ཉིད། ། ལས་ཀྱི་རིགས་ཀྱི་རལ་གྲི་ཉིད། ། རྣལ་འབྱོར་པ་གང་ནག་པོ་ཉིད། ། དེ་ཡི་ལྷ་ནི་མི་བསྐྱོད་པ། ། རྣལ་འབྱོར་པ་གང་དཀར་པོ་ཆེ། ། དེ་ཡི་ལྷ་ནི་རྣམ་སྣང་མཛད། ། རྣལ་འབྱོར་པ་གང་སྔོ་བསངས་ཆེ། ། དེ་ཡི་ལྷ་ནི་དོན་ཡོད་ཆེ། ། རྣལ་འབྱོར་བ་གང་སེར་པོ་ཆེ། །
རིན་ཆེན་བདག་པོ་རིགས་ཀྱི་ལྷ། ། རྣལ་འབྱོར་པ་གང་དཀར་དམར་ཉིད། ། འོད་དཔག་མེད་པའི་རིགས་ཀྱི་ལྷ། ། རྣལ་འབྱོར་པ་གང་དཀར་དང་སེར། ། དེ་ནི་སེམས་དཔའི་རིགས་སུ་བཤད། ། སྐྱེ་བོ་རྣལ་འབྱོར་མཐར་ཕྱིན་པས། ། ང་རྒྱལ་མི་བཅག་ཐོ་མི་འཚམ། ། ཀུན་རྫོབ་གཟུགས་སུ་གནས་ནས་ནི། ། དེ་རྣམས་བདེ་གཤེགས་རིགས་སུ་འགྱུར། ། བུད་མེད་རྣམས་ཀྱི་མཚན་ཉིད་ནི། །
ཇི་ལྟར་སྐྱེས་པ་དེ་བཞིན་ནོ། ། ཞེས་གསུངས་སོ། ། སྤང་བྱ་ལ་ལྟོས་པའི་རྟེན་གྱི་གང་ཟག་ཞེ་སྡང་ཤིན་ཏུ་ཤས་ཆེ་བ་མི་བསྐྱོད་པའི་ཁྱད་པར་གྱི་གདུལ་བྱ་ཡིན་པ་ལ་སོགས་པ་སྟེ། གུར་ལས། འདོད་ཆགས་ཞེ་སྡང་གཏི་མུག་དང༌། ། ང་རྒྱལ་སེར་སྣའི་སྐྱེ་བོ་རྣམས། ། གདུལ་ཕྱིར་རང་གི་འཁོར་ལོ་ལ། ། རྡོ་རྗེའི་གཟུགས་ནི་དུ་མ་འཛིན། ། ཞེས་གསུངས་སོ། ། རྐྱེན་ལ་ལྟོས་པའི་གང་ཟག་ལ་གཉིས་ལས།
རྒྱུད་སྦྱང་བ་མ་བྱས་པ་རེ་ཞིག་ན་འགྲུབ་ཏུ་རུང་བའི་གང་ཟག་མཚམས་མེད་པ་ལྔ་བྱེད་པ་ལ་སོགས་པའི་སྡིག་ཅན་ཡང༌། སྨིན་གྲོལ་གྱི་ཐབས་དང་ཕྲད་ན་བརྩོན་འགྲུས་དྲག་པོས་གྲུབ་པའི་རྒྱུར་འགྱུར་སྲིད་པས་གདུལ་བྱ་ཉེ་བ་ཡིན་ཏེ། རྩ་བའི་རྒྱུད་ལས། མཚམས་མེད་ལྔ་ནི་བྱེད་པ་དང༌། ། སྲོག་ཆགས་གསོད་ལ་དགའ་བ་དང༌། ། གཞན་ཡང་སྐྱེ་བ་དམན་གང་དང༌། ། རྨོངས་དང་མ་རུངས་ལས་བྱེད་དང༌། ། གཟུགས་ངན་ཡན་ལག་མ་ཚང་བ། ། བསམས་ན་དེ་དག་འགྲུབ་པར་འགྱུར། ། ཞེས་པ་དང༌།
གདོལ་པ་སྨྱིག་མཁན་ལ་སོགས་པ། ། གསོད་པ་དོན་དུ་སེམས་པ་པོ། ། དེ་རྣམས་ཀྱི་རྡོ་རྗེ་ཤེས་ན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པས་སོ། ། གཉིས་པ་རྒྱུད་སྦྱང་བ་བྱས་པས་འགྲུབ་པར་ངེས་པའི་གང་ཟག་དེ་ཕ་རོལ་ཏུ་ཕྱིན་པའི་ཐེག་པའི་ཐོས་བསམ་དང་བསླབ་པས་རྒྱུད་སྦྱངས་པ་ལམ་དུ་འཇུག་ཏུ་རུང་བ་དང༌། དབང་གིས་སྦྱངས་པ་ལམ་ཉམས་སུ་ལེན་པའི་གང་ཟག་གོ ། སྔ་མ་ནི་རྩ་བའི་རྒྱུད་ལས། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་ཉིད། །
དེ་ལ་བྱེ་བྲག་སྨྲ་བ་བསྟན། ། མདོ་སྡེ་བ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བརྩམས། ། སློབ་མ་གུས་པས་བླངས་ནས་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པ་དང༌། ཡང༌།
དགེ་བ་བཅུ་ལ་གོམས་པ་དང༌། ། བླ་མ་ལ་གུས་དབང་པོ་དུལ། ། དེས་ནི་རེ་ཞིག་ངེས་འགྲུབ་འགྱུར། ། ཞེས་གསུངས་པས་སོ། ། གཉིས་པ་ནི། དང་པོ་དཀྱིལ་འཁོར་ཆེན་པོ་ཡི། ། སྙིང་ག་ཡི་ནི་དཀྱིལ་འཁོར་དུ། ། རང་གི་དབང་སོགས་རྒྱས་པ་ཡིས། ། རྡོ་རྗེ་སློབ་དཔོན་མཚུངས་མེད་པ། ། འགྲུབ་འགྱུར་འདི་ལ་ཐེ་ཚོམ་མེད། །
ཅེས་གསུངས་པའི་དོན་ཡིན་ལ། དེ་སྟོན་པའི་གཞུང་རྩ་རྒྱུད་ཀྱི་ལེའུ་བཅུ་པ་དང༌། དེར་མི་གསལ་བ་གསལ་བ་དང༌། མ་ཚང་བ་ཁ་བསྐང་བ་བརྟག་པ་ཕྱི་མ་ལས་ཀྱང་འབྱུང་ངོ༌། ། དེས་ཉམས་སུ་བླང་བར་བྱ་བའི་ཐབས་ནི་མངོན་རྟོགས་བཅུ་གཅིག་སྟེ། ཐབས་ལ་གནས་ནས་མོས་པར་བྱ་བའི་དབང་དུ་བྱས་ནས་རྫོགས་པའི་རིམ་པའི་དེ་ཁོ་ན་ཉིད་རྟོགས་པའི་ལྟ་བ་དང༌། རྫོགས་པའི་རིམ་པའི་རྟེན་དུ་བསྐྱེད་པའི་རིམ་པ་བསྒོམ་པ་དང༌། དེ་ཡང་ཡེ་ཤེས་ཀྱི་ངོ་བོར་རྟོགས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པ་དང༌། རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་བརྟག་པའི་དོན་དུ་སྤྱོད་པ་ཇི་ལྟར་སྤྱད་པ་དང༌། སྤྱོད་པ་ལ་གནས་པ་དེས་ཉེ་བའི་རྒྱུ་ལ་ཨཱ་ལི་ཀཱ་ལིའི་བདག་ཉིད་ཀྱི་དོན་དམ་པ་དང༌།
ཀུན་རྫོབ་ཀྱི་ངོ་བོ་དེའི་སེམས་མངོན་དུ་བྱ་བ་སྟེ། གཙོ་བོར་མཆོག་སྒྲུབ་པའི་མངོན་པར་རྟོགས་པ་ལྔ་དང༌། དེ་བཞིན་གཤེགས་པའི་ཐུགས་སྙིང་པོ་ནས་བསྐུལ་བའི་ཕྱིར་སྔགས་ཀྱི་བཟླས་པ་དང༌། བར་ཆད་ཞི་བ་ལ་སོགས་པའི་དོན་དུ་གཏོར་མ་དང༌། སྐུ་གཟུགས་ལ་སོགས་པ་བྱིན་གྱིས་བརླབ་པའི་དོན་དུ་རབ་གནས་དང༌། ལས་མཐའ་དག་འགྲུབ་པའི་ཐབས་སྦྱིན་སྲེག་དང༌། དམན་པ་ལ་མོས་པའི་གང་ཟག་རྗེས་སུ་བཟུང་བའི་དོན་དུ་ཕྲིན་ལས་རབ་འབྱམས་དང༌། དེ་ཐམས་ཅད་འགྲུབ་པའི་གྲོགས་དམ་ཚིག་དང་སྡོམ་པ་སྟེ་དྲུག་གོ ། དང་པོ་ནི་བསྐྱེད་པའི་རིམ་པ་དང༌། མཆན་མ་དང་བཅས་པའི་རྫོགས་པའི་རིམ་པ་དང༌།
སྦྱིན་སྲེག་དང༌། གཏོར་མ་དང༌། ལས་ཀྱི་ཚོགས་རབ་འབྱམས་ལ་སོགས་པ་བྱེད་པ་ན། སྣང་བ་དེ་དང་དེའི་རྣམ་པར་སྣང་ཡང་གོ་ཡུལ་དུ་སེམས་ཉིད་གཉིས་སུ་མེད་པའི་ཡེ་ཤེས་ཀྱི་ངོ་བོར་རྟོགས་པར་བྱེད་པ་སྟེ། དེ་སྔོན་དུ་འགྲོ་དགོས་པར་ཡང་རྩ་བའི་རྒྱུད་ལས། དངོས་པོ་མེད་པར་ཡོངས་ཤེས་པ། ། དེ་ལྟར་ཧེ་རུ་ཀ་བསྒོམ་བྱ། ། ཞེས་པ་དང༌། ཡང་སཾ་པུ་ཊ་ལས། དང་པོ་སྟོང་ཉིད་བསམས་པ་ཡིས། །
ལུས་ཅན་རྣམས་ཀྱི་དྲི་མ་བཀྲུ། ། ཞེས་པ་དང༌། ཡང༌། ལུས་ཀྱིས་སྟོང་པའི་ཞེང་སོགས་ལ། ། བློ་དང་ལྡན་པས་ས་བོན་གདབ། ། ཅེས་གསུངས་པའོ། ། གཉིས་པ་དང༌། གསུམ་པ་ནི། སྤང་བྱ་སྤོང་བའི་དབང་དུ་བྱས་ནས་ཐ་མལ་གྱི་རྣམ་རྟོག་སྤོང་བ་ལ་བསྐྱེད་རིམ་དགོས་ཏེ། གུར་ལས།
ཕལ་པའི་རྣམ་རྟོག་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། ཞེས་གསུངས་སོ། ། ལྷ་ལ་མངོན་པར་ཞེན་པ་ལ་སོགས་པ་གཟུང་འཛིན་གྱི་རྟོག་པ་སྤོང་བ་ལ་རྫོགས་རིམ་དགོས་ཏེ། རྩ་བའི་རྒྱུད་ལས། བསྐྱེད་པའི་རིམ་པའི་རྣལ་འབྱོར་གྱི། ། བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ན་སྤྲོས་མེད་བྱེད། ། ཅེས་གསུངས་སོ། །
ཐོབ་བྱ་ལ་ལྟོས་ན་གཟུགས་ཀྱི་སྐུ་འཐོབ་པར་བྱེད་པ་བསྐྱེད་རིམ་སྟེ། གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་ངེས་པར་འཐོབ། ། ཅེས་པ་དང༌། ཡང༌། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། དེ་ནི་ཐབས་ཀྱིས་བསྒྲུབ་བྱ་དང༌། ། དེ་ནི་ཐབས་ཀྱི་གཟུགས་ཅན་ནོ། །
ཞེས་གསུངས་པས་སོ། ། ཆོས་ཀྱི་སྐུ་རྫོགས་རིམ་གྱིས་འཐོབ་སྟེ། སཾ་པུ་ཊ་ལས། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ཡང་རབ་ཏུ་གྲགས། ། ཞེས་རང་བྱུང་གི་ཡེ་ཤེས་ཆོས་སྐུ་ལམ་དུ་བྱེད་པར་བཤད་པས་སོ། ། ལམ་བསྒོམ་པ་ན་རྟེན་དང་བརྟེན་པ་ཡིན་ཏེ། རྫོགས་རིམ་ལ་རྟེན་དུ་བསྐྱེད་རིམ་དགོས་པར་རྩ་བའི་རྒྱུད་ལས། རྫོགས་པ་སྒོམ་པ་མེད་པ་སྟེ། ། བསྐྱེད་པ་ཡིས་ནི་ཅི་ཞིག་འཚལ། །
ཞེས་པའི་ལན་དུ། ཨེ་མ་བྱང་ཆུབ་སེམས་དཔའ་ཆེ། ། དད་པའི་ཤུགས་ཀྱིས་རབ་ཏུ་ཉམས། ། ལུས་ཀྱི་དངོས་མེད་གང་ལས་བདེ། ། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། ། བདེ་བས་འགྲོ་བ་ཁྱབ་པ་ཉིད། ། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་པར། །
བདེ་བ་ཉིད་ནི་དམིགས་མི་འགྱུར། ། ཞེས་གསུངས་པས་སོ། ། དེ་ལ་བརྟེན་ནས་རྫོགས་རིམ་བསྒོམ་པ་ཡང༌། ། གུར་ལས། སངས་རྒྱས་ང་རྒྱལ་དམིགས་ནས་ནི། ། ཆོས་ཀྱི་དབྱིངས་ནི་འོད་གསལ་བ། ། གང་ཞིག་བསྒོམ་པ་དེ་བས་ན། ། སངས་རྒྱས་ཉིད་ནི་ངེས་པར་འཐོབ། ། ཅེས་གསུངས་སོ། ། དེ་ལྟར་དགོས་པ་གསུམ་གསུམ་ཡོད་པ་དེ་བས་ན།
རྩ་བའི་རྒྱུད་ཀྱི་ལེའུ་བརྒྱད་པ་ལས། ། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་གསུངས་སོ། ། བཞི་པ་རིམ་པ་གཉིས་ལ་གནས་པས་དྲོད་ཐོབ་པ་ནི། ཚེ་འདིར་མཆོག་གི་དངོས་གྲུབ་འདོད་ན་སྤྱོད་པ་བྱེད་དགོས་ཏེ། རྩ་བའི་རྒྱུད་ལས། ཅུང་ཟད་དྲོད་ནི་ཐོབ་པ་ན། །
གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོ་པ་སྤྱད་པ་ཉིད། ། ཅེས་གསུངས་པས་སོ། ། ལྔ་པ་སྤྱོད་པ་ལ་གནས་པ་དེས་མཆོག་གི་དངོས་གྲུབ་ཀྱི་ཉེ་བའི་རྒྱུ་མིའི་ཕྱག་རྒྱ་ལ་བརྟེན་ནས། བྱང་ཆུབ་ཀྱི་སེམས་ཆོས་བརྒྱད་དམ་དྲུག་གི་བདག་ཉིད་ཅན་ཏེ། དེ་ལ་དཀྱིལ་འཁོར་འཁོར་ལོའི་ཐབས་ཀྱིས་བསྐྱེད་པའི་ཞུ་བདེ་གཉིས། རང་བྱིན་བརླབ་ཀྱིས་བསྐྱེད་པའི་ཞུ་བདེ་གཉིས་ཏེ། གཞི་ཐབས་ཤེས་རབ་གཉིས་ཀ་ལ་ཚང་བའི་དབང་དུ་བྱས་ན་བརྒྱད་ཡིན་ལ། ཕྱག་རྒྱས་རང་བྱིན་བརླབ་མ་བསྒོམས་ན་རང་བྱིན་གྱིས་བརླབ་པའི་ཞུ་བདེ་གཉིས་མེད་པས་དྲུག་མཆོག་གི་ཟེ་བའི་གནས་སུ་མངོན་དུ་བྱས་པས་མཐར་དབུ་མར་ཐིམ་པ་ལས།
ས་བཅུ་གསུམ་པ་གཟུང་འཛིན་གྱི་དྲི་མ་མ་ལུས་པ་དང་བྲལ་བ་དེ་མངོན་དུ་འགྱུར་བ་ཡིན་ཏེ། རྩ་བའི་རྒྱུད་ལས། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་པ་དང༌། གུར་ལས། མི་ཡི་ཕྱག་རྒྱ་བླངས་ནས་ནི། ། དེ་དང་ལྷན་ཅིག་དངོས་གྲུབ་འགྱུར། ། ཕྱག་རྒྱའི་དངོས་གྲུབ་ཅེས་སུ་གྲགས། ། ཞེས་པ་དང༌།
སཾ་པུ་ཊ་ལས། སྤྱན་དང་ལྷན་ཅིག་རྣམ་སྣང་མཛད། ། མཱ་མ་ཀཱི་དང་མི་བསྐྱོད་པར། ། འགྲུབ་འགྱུར་དཀར་མོ་ལྷན་ཅིག་ཏུ། ། པདྨ་ཅན་དང་སྒྲོལ་མར་ནི། ། ལྷན་ཅིག་དོན་ཡོད་གྲུབ་པར་འགྱུར། ། རིན་ཆེན་རིན་ཆེན་མ་དང་འགྲུབ། ། ཅེས་རྒྱས་བཤད་དང་བཅས་པས་འགྲུབ་པ་ཡིན་ནོ། ། ལྔ་པོ་དེ་རྣམ་གྲངས་ངེས་པ་དང༌། གོ་རིམ་ངེས་པ་ཅན་དུ་དགོས་པས་མཆོག་གི་དངོས་གྲུབ་སྒྲུབ་པའི་ཐབས་ཀྱི་གཙོ་བོ་ཡིན་ནོ། །
ལྷག་མ་དྲུག་ནི་མཆོག་སྒྲུབ་པའི་གྲོགས་ཙམ་དུ་གྲངས་དང་གོ་རིམ་མེད་པར་ཅི་རིགས་པར་དགོས་པ་དང༌། ཐུན་མོང་སྒྲུབ་པའི་ཐབས་དངོས་ཡིན་པས་དངོས་གྲུབ་མཐའ་དག་སྒྲུབ་པའི་ཐབས་ཞེས་བྱའོ། ། བཅུ་གཅིག་པོ་དེ་རྣམས་སྟོན་པའི་གཞུང་རྩ་བའི་རྒྱུད་དུ། ལེའུ་དང་པོའི་ཕྱི་མའི་ཆ་ལུས་རྣམ་པར་གཞག་པ་བཅུ་དྲུག་ནས་ལེའུ་དགུ་པའི་བར་གྱིས་བསྟན་ཏོ། ། ཐབས་ཉམས་སུ་བླངས་པ་ལས་བྱུང་བའི་འབྲས་བུ། སྐུ་གསུང་ཐུགས་སྙིང་པོ་ཀྱེའི་རྡོ་རྗེའི་དངོས་གྲུབ་སྐུ་གསུམ་ཕྲིན་ལས་དང་བཅས་པ་སྟེ། རྩ་བའི་རྒྱུད་ཀྱི་ལེའུ་དང་པོར་གླེང་བསླང་གི་དྲིས་ལན་གྱིས་བཤད་པ་ཡིན་ནོ། ། བཤད་པའི་རྒྱུད་ཀྱིས་ཇི་ལྟར་ཕན་འདོགས་པ་ནི། མི་གསལ་བ་གསལ་བ་དང༌། མ་ཚང་བ་ཁ་བསྐང་བ་དང༌།
ཆ་མཐུན་ངེས་པ་སྐྱེད་པའི་ཚུལ་གྱིས་སོ། ། དང་པོ་ལ་ཡང་ཚིག་གི་དོན་རྣམ་པར་ཕྱེ་སྟེ། གསལ་བ་དང་དོན་ཙམ་གསལ་བར་བྱེད་པའོ། ། གཉིས་པ་ནི་མངོན་པར་རྟོགས་པ་དགོས་པ། རྩ་བའི་རྒྱུད་དུ་མ་བཤད་པ། བཤད་རྒྱུད་ནས་འབྱུང་བའོ། ། གསུམ་པ་ནི་རྩ་བའི་རྒྱུད་ནས་བཤད་པ་དང་འདྲ་བར་བཤད་རྒྱུད་ནས་འབྱུང་བ་སྟེ། དེས་ཀྱང་ངེས་ཤེས་ཁྱད་པར་ཅན་སྐྱེད་པའི་ཚུལ་གྱིས་ཕན་འདོགས་པ་ཡིན་ནོ། ། དེ་ཡན་ཆད་ཀྱིས་ནི་བསྡུས་པའི་དོན་གཏན་ལ་ཕབ་པ་ཡིན་ནོ། ། ཡན་ལག་གི་དོན་རྒྱུད་ལ་འཇུག་པ་ནི།
འདི་སྐད་དང་ཐོས་པ་སྦྱར་བས་གང་ཐོས་པའི་ཆོས་ཕུན་སུམ་ཚོགས་པ་དབྲི་བསྣན་མེད་པའོ། ། དེ་ཡང་སཾ་པུ་ཊའི་བརྟག་པ་དང་པོའི་བཞི་པ་ལས། འདི་སྐད་ཅེས་བྱ་བའི་ཚིག་གི་ཕྲད་ནི། དེ་སྐད་གསུངས་ནས་ཞེས་བྱ་བའི་མཐར་ཐུག་པའི་རྒྱུད་ཀྱི་ཚོགས་ལ་བསྙེགས་སོ། ། ཞེས་བརྗོད་དོ། ། ཞེས་གསུངས་ཏེ། ཡ་ཐ་འདི་སྐད་ནས། མ་ཐ་བཅོམ་ལྡན་འདས་ཀྱིས་དེ་སྐད་ཅེས་གསུངས་ནས་རྗེས་སུ་ཡི་རང་བའི་མདོ་འབྱུང་བས་དེ་ལ་ཐུག་པའི་བར་རོ། ། བདག་གིས་ཐོས་པ་ནི་འཁོར་ཕུན་སུམ་ཚོགས་པའི་གཙོ་བོ་སྡུད་པ་པོ་སྟེ། དེ་ཡང་བདག་གིས་ཐོས་པ་ཞེས་བྱ་བ་ནི།
བདག་ཉིད་ཀྱིས་ཐོས་པའི་ཕྱིར་རོ་ཞེས་གསུངས་པས། ཐོས་པ་གཅིག་ནས་གཅིག་ཏུ་བརྒྱུད་པ་དགག་པ་དང༌། སྒྲུབ་པ་ལ་ཉེ་བ་མངོན་སུམ་གྱི་ཚིག་སྟེ་དངོས་སུ་ཐོས་པའོ། ། ཡང་ཐོས་པ་ཞེས་བྱ་བ་ནི་རྣ་བའི་ཡེ་ཤེས་ཀྱིས་ཐོས་པ་ཡིན་གྱི་བསླབས་པ་ནི་མ་ཡིན་ནོ། ། དེ་སྐད་དུ་ཡང་སཾ་པུ་ཊ་ལས། ཀྱེ་བཅོམ་ལྡན་འདས་བསླབས་པའི་སྐྱོན་གང་ལགས། བཅོམ་ལྡན་འདས་ཀྱིས་བཀའ་སྩལ་པ། སྡུད་པར་བྱེད་པ་དང་འཆད་པ་པོ་དག་དབྱེར་མེད་པར་འགྱུར་རོ། ། ཞེས་གསུངས་ཏེ། དྲང་དོན་དུ་འཁོར་དང་སྟོན་པ་རྒྱུད་ཐ་དད་པའི་དབང་དུ་བྱས་ནས།
རྟོགས་པ་ཁྱད་པར་མེད་པ་ནི་མ་ཡིན་ནོ་ཞེས་བྱ་བའི་དོན་ཏོ། ། དུས་གཅིག་ན་ཐོས་ཞེས་སྦྱར་བས་གང་གི་ཚེ་ཐོས་པའི་དུས་ཕུན་སུམ་ཚོགས་པ་སྟེ། སྟོན་པའི་སྤྱོད་ལམ་བཞི་ལས། ཆོས་འཆད་པའི་དུས་ན་ཐོས་ཞེས་པ་ཙམ་དུ་བཟུང་བ་སྟེ། དེ་ཡང་དུས་ཞེས་བྱ་བ་ནི་དུས་ཚོད་ཅེས་གསུངས་སོ། ། ཞེས་གསུངས་པ་སྟེ། ཉིན་ཞག་གི་དུས་ལ་སོགས་པ་ངེས་པ་བཟུང་ན། དེའི་དུས་ན་གཞན་ན་བཞུགས་པར་སྣང་སྲིད་པས་ཐེ་ཚོམ་གྱི་རྒྱུར་འགྱུར་བ་ཡིན་ནོ། ། གཅིག་ན་ཞེས་བྱ་བ་ནི། དུས་སྐད་ཅིག་གཅིག་ཉིད་ལའོ། །
ཞེས་གསུངས་ཏེ། དུས་གཅིག་ན་འདི་ལན་ཅིག་ཙམ་ཐོས་ཀྱི་གཞན་དུ་མ་ཐོས་ཞེས་ཆོས་རྙེད་པར་དཀའ་བ་བསྟེན་པ་དང༌། ཡང་དུས་གཅིག་ན་འདི་ཐོས་ཀྱི། གཞན་དུ་གཞན་ཡང་ཐོས་ཞེས་སྡུད་པ་པོ་ཐོས་པ་མང་བར་བསྟན་པ་དང༌། ཡང་དུས་སྐད་ཅིག་གཅིག་ལ་ཐོས་ཤིང་ཐུགས་སུ་ཆུད་པས་སྡུད་པ་པོ་ཤེས་རབ་ཕུན་སུམ་ཚོགས་པ་བསྟན་ཅིང༌། སྟོན་པས་ཀྱང་སྐད་ཅིག་གཅིག་ལ་གསུངས་པས་གཉིས་ཀ་ཡང་རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ལ་མངའ་བརྙེས་པར་བསྟན་ཏོ། ། གང་ལས་ཐོས་པའི་སྟོན་པ་ཕུན་སུམ་ཚོགས་པ་བཅོམ་ལྡན་འདས་ལ་བྷ་ག་ཝཱན། ཞེས་པའི་ཡི་གེའི་དོན་གྱིས་ཅུང་ཟད་ཙམ་བཤད་ན། བྷ་ག་ཛ་ན་ཞེས་དྲངས་པས་བཅོམ་པ་སྟེ། ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་བཅོམ་པ་དང༌།
ནང་ན་ཉོན་མོངས་པ་མེད་པས་ཕྱི་རོལ་གྱི་ལྷའི་བུའི་བདུད་ཀྱིས་བར་ཆད་བྱ་བར་མི་ནུས་པ་དང༌། དེ་བས་ན་ཚེ་ལ་མངའ་བརྙེས་པ་དང༌། རྒྱུ་ཉོན་མོངས་པ་མེད་པས་འབྲས་བུ་རྣམ་སྨིན་གྱི་ཕུང་པོ་ཉིང་མཚམས་སྦྱོར་བ་མེད་པའོ། ། དེ་ཡང༌། གང་ཞིག་མི་མཐུན་པའི་ཕྱོགས་བཅོམ་པ་དེའི་ཕྱིར་བཅོམ་ལྡན་འདས་སོ་ཞེས་གསུངས་པའོ། ། བྷ་ག་ཨཾ་ས་ཞེས་དྲངས་ན་ལྡན་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཐུག་པས་འཇིག་རྟེན་ལྷ་དང་བཅས་པ། བདུད་དང་བཅས་པ། ཚངས་པ་དང་བཅས་པ། དགེ་སྦྱོང་དང་བཅས་པ།
བྲམ་ཟེ་དང་བཅས་པ་ཐམས་ཅད་ཀྱིས་ཆོས་དང་མཐུན་པར་རྒོལ་བར་མི་ནུས་པས་དབང་ཕྱུག་ཕུན་སུམ་ཚོགས་པ་དང༌། བཟོད་པའི་ཕ་རོལ་ཏུ་ཕྱིན་པ་མཐར་ཐུག་པས་སྐུའི་བ་སྤུའི་ཁུང་བུ་རེ་རེ་ཙམ་ལ་ཡང་བསྐལ་པའམ་དེ་ལས་ལྷག་པར་བལྟས་ཀྱང་ཆོག་མི་ཤེས་པ་སྟེ་གཟུགས་བཟང་བ་དང༌། སྦྱིན་པའི་ཕ་རོལ་ཏུ་ཕྱིན་པ་མཐར་ཐུག་པས། འཁོར་དང༌། གདུལ་བྱ་དང༌། ཞིང་ཁམས་འདི་ཙམ་ཞེས་ཚད་གཟུང་བར་མི་ནུས་པ་སྟེ་དཔལ་དང༌། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་མཐར་ཐུག་པས་གདུལ་བྱ་གང་ན་ཡོད་པ་ཐམས་ཅད་དུ། བདག་ཅག་ཁོ་ནའི་མདུན་ན་ཆོས་སྟོན་པར་མཛད་ཅིང་བཞུགས་པར་སྟོན་ནུས་པས་གྲགས་པ་དང༌། བསམ་གཏན་གྱི་ཕ་རོལ་ཏུ་ཕྱིན་པ་མཐར་ཐུག་པས། ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་སྐད་ཅིག་རེ་རེ་ལ་ཐུགས་སུ་ཆུད་པས་ཏེ་ཡེ་ཤེས་དང༌།
བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཐར་ཐུགས་པས་གདུལ་བྱ་དུས་ལ་བབ་པ་རྣམས་ལ། དུས་ལས་མི་འདའ་བར་ཐུགས་རྗེ་ཆེན་པོ་འཇུག་པ་སྟེ། བརྩོན་འགྲུས་ཕུན་སུམ་ཚོགས་པ་སྟེ་དྲུག་དང་ལྡན་པའོ། ། དེ་ཡང་འདི་ལྟ་སྟེ་དབང་ཕྱུག་དང༌། གཟུགས་བཟང་བ་དང༌། དཔལ་དང༌། གྲགས་པ་དང༌། ཡེ་ཤེས་དང༌། བརྩོན་འགྲུས་ཏེ། བྷ་ག་དྲུག་ཅེས་གསུངས་སོ། །
དེ་འདི་ལ་མངའ་བའི་ཕྱིར་བཅོམ་ལྡན་འདས་སོ་ཞེས་གསུངས་སོ། ། དེ་ཡང་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང༌། གཟུགས་ཀྱི་སྐུ་དེ་བཞིན་ཉིད་ལ་གཤེགས་པས་ན་དེ་བཞིན་གཤེགས་པ་སྟེ། རྒྱུད་འདི་ཉིད་ལས། བཅོམ་ལྡན་དེ་བཞིན་ཉིད་གཤེགས་ཤིང༌། ། དེ་བཞིན་སླར་ཡང་གཤེགས་པ་ཉིད། ། ཅེས་གསུངས་སོ། ། རིགས་ལྔ་པོ་ཐམས་ཅད་ཀྱི་ངོ་བོ་ཉིད་ཡིན་པས་ཐམས་ཅད་ཀྱི་སྐུ་མཚན་དཔེར་འབར་བ། གསུང་དབྱངས་ཡན་ལག་དྲུག་ཅུ། ཐུགས་ཇི་ལྟ་བ་དང་ཇི་སྙེད་པ་མཁྱེན་པ།
སྙིང་པོ་ནི་དེ་གསུམ་ཀ་ཡང་ཡེ་ཤེས་གཅིག་གིས་བསྡུས་པས་སྐུས་གསུང་དང་ཐུགས་མི་འདོར། གསུང་གིས་སྐུ་དང་ཐུགས་མི་འདོར། ཐུགས་ཀྱིས་སྐུ་དང་གསུང་མི་འདོར་བའོ། ། དེ་ཡང་སཾ་པུ་ཊའི་རྒྱུད་ཕྱི་མ་ལས། ཆུ་དང་འོ་མ་ལྟ་བུ་ཐ་མི་དད་པའི་ཚུལ་གྱིས་ཡོངས་སུ་འཛིན་ཏོ་ཞེས་གསུངས་སོ། ། གང་དུ་ཐོས་པའི་གནས་ཕུན་སུམ་ཚོགས་པ་ནི་དོན་གྱིས་ན་ཆོས་ཀྱི་དབྱིངས་ཏེ། རྣམ་རྟོག་གིས་མི་ཕྱེད་པས་ན་རྡོ་རྗེ་ཡིན་ལ། དེ་ཉིད་དུས་གསུམ་གྱི་སངས་རྒྱས་ཐམས་ཅད་ཀྱིས་བསྟེན་པར་བྱ་བས་ན་བཙུན་མོ། ། དེ་མངོན་དུ་བྱས་པས་མཚན་མ་དང་རྣམ་པར་རྟོག་པ་བཅོམ་པས་ན་བྷ་གའོ། ། དེ་ཉིད་རྒྱུ་དང་རང་གི་ངོ་བོ་དང་འབྲས་བུས་སྟོང་པ་རྣམ་ཐར་སྒོ་གསུམ་གྱི་བདག་ཉིད་ཅན་ཡིན་པའི་མཚོན་བྱེད་རྣམ་པ་ཆོས་ཀྱི་འབྱུང་གནས་གྲུ་གསུམ་ཕྱི་དཀར་ལ་ནང་དམར་བ་གདེངས་ཁ་གྱེན་ལ་ཕྱོགས་པའི་ནང་ན་རྟེན་གྱི་དཀྱིལ་འཁོར་གཞལ་ཡས་ཁང་རྒྱ་དང་ཚད་ཡོངས་སུ་མ་ཆད་པ་ན་བཞུགས་པ་ལས་ཐོས་པའོ། །
འོ་ན་གཞལ་ཡས་ཁང་ན་བཞུགས་ཞེས་ཅི་སྟེ་མི་བརྗོད་སྙམ་ན། ཆོས་ཀྱི་དབྱིངས་སྐྱེ་བ་མེད་པ་ལས་རྟེན་དང་བརྟེན་པར་འབྱུང་བའི་མཚོན་བྱེད་དམ། སྐྱེ་བོ་འདོད་ཆགས་ཅན་གཞུག་པའི་དོན་དུ་དེ་སྐད་གསུངས་པ་ཡིན་ནོ། ། དེས་གཞལ་ཡས་ཁང་ན་བཞུགས་པར་གོའམ་སྙམ་ན་རྒྱལ་པོ་གྲོང་ཁྱེར་ན་བཞུགས་ཞེས་བརྗོད་པ་ཉིད་ཀྱིས་ཁང་བཟངས་མཆོག་ན་བཞུགས་པར་རྟོགས་པ་དང་འདྲའོ། ། དེ་དག་གིས་ནི་གནས་ཆོས་འབྱུང་གི་ནང་དུ་ཆུད་པའི་རྟེན་གྱི་དཀྱིལ་འཁོར་གཞལ་ཡས་ཁང་རྒྱ་དང་ཚད་ཡོངས་སུ་མ་ཆད་པར་སྟོན་པ་རྩ་བའི་རྒྱུད་དུ་ཞལ་བརྒྱད་ཕྱག་བཅུ་དྲུག་པར་གསལ་ལ། སཾ་པུ་ཊར་རྡོ་རྗེ་སེམས་དཔའ་ཕྱག་དྲུག་པ་ཡིན་གསུང་ངོ༌། ། འཁོར་དེ་བཞིན་གཤེགས་པ་ཏིལ་གྱི་གོང་བུ་ཙམ། དཔའ་བོའི་འཁོར་བྱེ་བ་ཕྲག་བརྒྱད་ཅུ། རྣལ་འབྱོར་མའི་འཁོར་རི་རབ་ཀྱི་རྡུལ་ཕྲ་རབ་དང་མཉམ་པ་དང་ལྷན་ཅིག་ཏུ་རྡོ་རྗེ་སྙིང་པོས་དུས་སྐད་ཅིག་གཅིག་ལ། ཆོས་ཕུན་སུམ་ཚོགས་པ་དབྲི་བསྣན་མེད་པ་འདི་སྐད་ཁོ་ན་ཐོས་ཞེས་བྱ་བའི་དོན་ཏོ། །
དེ་ལྟར་ན་གླིང་གཞི་ནི། ནི་དཱ་ན་ཞེས་པ་ངེས་པ་སྟེར་བར་བྱེད་པ་སྟེ། དོན་གྱི་གླེང་གཞི་ཕུན་སུམ་ཚོགས་པ་ལྔ་སྔོན་ཆོས་འབྱུང་བའི་རྒྱུར་ངེས་ལ། ཚིག་གི་གླེང་གཞི་སྡུད་པ་པོས་བཀོད་པ་ནི་ཕྱི་རབས་པའི་གང་ཟག་ངེས་པའི་ཤེས་པ་བསྐྱེད་པའི་ཕྱིར་འབྱུང་བར་ངེས་པ་སྟེ། གནས་དེར་སྟོན་པ་དེ་ལ་དུས་དེ་ཙམ་ན་གྲོགས་འདི་རྣམས་དང་བཅས་པས་ཐོས་ཞེས་བརྗོད་པས་ངེས་ཤེས་འཇུག་པར་འགྱུར་བའོ། ། དེ་ཡང་སཾ་པུ་ཊའི་དང་པོའི་རབ་ཏུ་བྱེད་པ་དང་པོ་ལས། གླེང་གཞི་ནི་བྱུང་བར་ངེས་པ་ཞེས་བྱ་བའི་དོན་ཏོ་ཞེས་གསུངས་པའོ། ། དེ་རྣམས་ཀྱིས་ནི་འཁོར་དང་སྟོན་པ་ཐ་དད་པའི་དབང་དུ་བྱས་ནས་ཆོས་འབྱུང་བའི་རྒྱུར་བཤད་པས་ཕ་རོལ་ཏུ་ཕྱིན་པའི་ཐེག་པ་དང་སྤྱི་ཡིན་ལ། རྗོད་བྱེད་ཡན་ལག་གི་དོན་གཙོ་བོར་གྱུར་པས་བཤད་པའོ། ། དེ་རྣམས་ཉིད་བཤད་པ་གང་དུ་འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ནས་རྒྱུད་ཀྱི་ལུས་རྣམ་གཞག་ཏུ་འགྱུར་ཏེ།
ཡན་ལག་གི་དོན་གྱིས་བསྐྱེད་རིམ་གྱི་སྤྱི་དོན་དུ་བཤད་ན། འདི་སྐད་ཀྱིས་མངོན་པར་རྟོགས་པ་ཡན་ལག་དྲུག་མ་ཚང་བ་མེད་པ་ཐོས་པ་ནི་སྒོམ་པ་སྟེ། འོག་མ་ཀུན་ལ་ཡང་སྦྱར་རོ། ། བདག་གིས་དཀྱིལ་འཁོར་གྱི་ལྷ་རྣམས། དུས་གཅིག་ན་ཞེས་པ་ཡེ་ཤེས་ཀྱི་ཚོགས་བསགས་ཆོས་ཐམས་ཅད་སྟོང་པ་ཉིད་དུ་བསྒོམ་པའི་དུས་ཡིན་ལ། དེའི་སྔོན་དུ་བསོད་ནམས་ཀྱི་ཚོགས་བསགས་པ་འགྲོ་བས་ཚོགས་གཉིས་བསགས་པ་སྔོན་དུ་སོང་བའི་དུས་སོ། ། དེའི་ངང་ལས་སྲུང་འཁོར་གྱི་ནང་དུ་གཞིའི་ཡན་ལག་ཆོས་འབྱུང་དུ། རྒྱུའི་ཡན་ལག་འབྱུང་བ་རིམ་བརྩེགས་ལས་གཞལ་ཡས་ཁང་བསྐྱེད་པ་རྡོ་རྗེ་བཙུན་མོའི་བྷ་ག་ལ་བཞུགས་ཞེས་པས་བསྟན་ལ། དེར་མངོན་བྱང་ལྔ་ལ་སོགས་པ་ལས་གཙོ་བོ་གང་ཡང་རུང་བ་བསྐྱེད་པ་བཅོམ་ལྡན་འདས་ལ་སོགས་པ་བསྟན་ཏོ། ། ཁྱད་པར་དུ་སྐུ་རྡོ་རྗེ་ཕྱག་གཉིས་པ།
གསུང་རྡོ་རྗེ་ཕྱག་བཞི་པ། ཐུགས་རྡོ་རྗེ་ཕྱག་དྲུག་པ། སྙིང་པོ་ཀྱེའི་རྡོ་རྗེ་ཕྱག་བཅུ་དྲུག་པའོ། ། དེས་ཚོགས་གཉིས་བསགས་པ་སྔོན་དུ་སོང་བའི་དུས་སུ་གནས་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་དུ། སྟོན་པ་གཙོ་བོ་ཧེ་རུ་ཀ་བཞི་ལ་སོགས་པ། འཁོར་འཁོར་གྱི་ལྷ་མོ་རྣམས་ཆོས་ཕུན་སུམ་ཚོགས་པ་མངོན་པར་རྟོགས་པ་མ་ཚང་བ་མེད་པ་བསྟན་པ་ཡིན་ནོ། ། དེས་ནི་འོག་ནས་འབྱུང་བའི་བསྐྱེད་རིམ་ཐམས་ཅད་དང༌། དེའི་སྔོན་དུ་འགྲོ་བའི་བུམ་པའི་དབང་དང༌། དེའི་ཡན་ལག་བཟླས་པ་དང༌། གཏོར་མ་དང༌།
རབ་གནས་དང༌། སྦྱིན་སྲེག་དང༌། ལས་ཀྱི་ཚོགས་དང༌། དམ་ཚིག་དང་སྡོམ་པ་ཐམས་ཅད་ཀྱི་ཡང་ལུས་རྣམ་གཞག་ཏུ་འགྱུར་རོ། ། དེ་ནི་བརྒྱུད་པའི་གདམས་ངག་གིས་བཤད་པ་ཡིན་གྱིས་བཤད་པའི་རྒྱུད་ཀྱིས་བཀྲལ་བ་མེད་དོ། ། གླེང་གཞི་སྤྱིའི་དོན་དུ་བཤད་པའོ། ། སྦས་པའི་དོན་དུ་བཤད་པ་ལ་གཉིས་ལས། རང་བྱིན་གྱིས་བརླབ་པའི་སྦས་པའི་དོན་དུ་བཤད་ན། ཨེ་ཝྃ་མ་ཡ་བཞི་ཁ་ཕྲལ་ཏེ། རིམ་པ་བཞིན་དུ་ལྟེ་བའི་ནང་རྩ་མདུད་གྲུ་གསུམ་དང༌།
སྙིང་གའི་རྩ་མདུད་ཟླུམ་པོའམ་སྙིང་ཟླུམ་པོ་དང༌། མགྲིན་པའི་ཕྱི་ཟླུམ་པོ་དང༌། སྤྱི་བོའི་ཕྱི་རོལ་དབྱིབས་སྨིན་མཚམས་ཡན་ཆད་ཟླ་གམ་དུ་ཡོད་པ་དབྱིབས་མཐུན་པའི་སྒོ་ནས་བཤད་དེ། ཨེ་ནི་ས་རུ་ཤེས་བྱ་ལ། ། ཞེས་པ་ནས། སྤྲུལ་པའི་འཁོར་ལོར་རྣམ་པར་གནས། ། ཞེས་པ་ལ་སོགས་པ་གསུངས་སོ། ། སྲུ་ཏ་ལས། སྲུ། སྲ་བ་དྷཱ་ཏུ་ན་འཛག་པ་སྟེ།
བཤང་སྒོའི་རླུང་གིས་སུམ་མདོའི་མེ་བསྐུལ་བས་ཨྃ་འབར་བས་རྩ་གཡས་ཀྱི་རོ་མ་ནས་སོང༌། སྙིང་ག་དང་མགྲིན་པའི་ཡི་གེ་རྣམས་བཅོམ་ནས་སྤྱི་གཙུག་གི་ཧྃ་ལ་ཕོག་པས་རྐྱང་མ་ཉིད་ནས་ལྟེ་བའི་བར་དུ་འཛག་པ་དང༌། ཨྃ་ཆེར་འཕྲོས་ཏེ་དབུ་མ་ནས་འབར་བས་ཧཱུྃ་དང་ཨོཾ་ཞེན་ཐོགས་མེད་པར་བཅོམ་སྟེ། སྤྱི་གཙུག་གི་ཧྃ་ལ་ཕོག་པས་མཐར་དབུ་མ་ནས་འཛག་པ་གཉིས་ཀ་བསྟན་ཏོ། ། དེ་ཡང་ཐོས་ཞེས་བྱ་བ་ནི་འཛག་པར་གསུངས་སོ་ཞེས་གསུང་པས་སོ། ཏ། བིསྟཱ་ར་ན་བདེ་བ་ཆེན་པོའི་ཡེ་ཤེས་རྒྱས་པ་སྟེ། རང་བྱུང་གི་ཡེ་ཤེས་ཆེན་པོ་སྐྱེ་བའོ། ། དེ་ཡང་ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོའོ་ཞེས་གསུངས་སོ། ། ཡི་གེའི་དོན་ཏོ། །
དུས་གཅིག་ན་ཞེས་པ་དུས་ནི་གསུམ་སྟེ། རྐྱང་མ་ནས་འཛག་པ་བདེ་བའི་དུས། རོ་མ་ནས་འབར་བ་སྡུག་བསྔལ་གྱི་དུས། མཐར་དབུ་མ་ན་འབར་འཛག་མངོན་དུ་བྱས་པ་བསམ་གྱིས་མི་ཁྱབ་པའི་དུས། དེ་ཙམ་ན་རང་བྱུང་གི་ཡེ་ཤེས་ལ་རྣམ་རྟོག་གི་ཟླ་མེད་པས་གཅིག་གོ ། དེ་ཡང༌། དུས་ནི་བསམ་གྱིས་མི་ཁྱབ་བརྗོད། ། བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དོ། ། འོ་མའི་རྒྱུན་ལྟར་སྣ་བུག་ཏུ། །
འོང་བ་བདེ་བའི་དུས་སུ་གསུངས། ། མེ་ཡི་གཟུགས་ཀྱིས་འགྲོ་བ་ནི། ། སྡུག་བསྔལ་དུས་དང་དེ་གཅིག་གྲགས། ། གཅིག་ནི་ལྷན་ཅིག་མེད་པ་ཡིན། ། དུས་ནི་བསམ་གྱིས་མི་ཁྱབ་འགྱུར། ། ཞེས་གསུངས་སོ། ། འདི་མན་ཆད་བླ་མ་བརྒྱུད་པའི་གདམས་ངག་གིས་བཤད་པ་ཡིན་ཏེ། རང་བྱུང་གི་ཡེ་ཤེས་དེ་ཉིད་མཚན་མ་དང་རྣམ་པར་རྟོག་པ་བཅོམ་པ་དང༌། བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པ་བཅོམ་ལྡན་འདས་དེ་ཉིད་ལྟེ་བའི་གནས་སུ་ཡང་དང་ཡང་དུ་བྱོན་ཞིང་གཤེགས་པས་དེ་བཞིན་གཤེགས་པ། བདུད་རྩི་ལྔ་དང༌།
འབྱུང་བ་བཞི་དང༌། དབང་པོའི་སྒོ་ཐམས་ཅད་ཀྱི་དྭངས་མ་འབབ་པས་ཐམས་ཅད་ལུས་གྲུབ་པའི་དང་པོ་ཡིན་པས་སྤྲུལ་པའི་འཁོར་ལོ་སྐུ་རྡོ་རྗེ། གསུང་འབྱུང་བའི་གནས་ཡིན་པས་མགྲིན་པ་གསུང་རྡོ་རྗེ། སེམས་ཀྱི་རྟེན་ཡིན་པས་སྙིང་ག་ཐུགས་རྡོ་རྗེ། དེ་ཐམས་ཅད་ཁྱབ་པའི་བྱང་ཆུབ་ཀྱི་སེམས་གཙོ་བོར་གནས་པས་བདེ་ཆེན་སྙིང་པོ་རྡོ་རྗེའོ། ། ཡན་ལག་གི་དོན་ཏོ། ། སྐུ་རོ་མ། གསུང་རྐྱང་མ། ཐུགས་ཀུན་འདར་མ། དེར་མངོན་དུ་བྱས་པའི་བདེ་བ་སྙིང་པོ་ཀྱེའི་རྡོ་རྗེའོ། །
ཡང་སྐུ་རླུང་མགོ་ཟུག་པ། གསུང་ལོངས་སྤྱོད་པ། ཐུགས་ཐིམ་པ། སྙིང་པོ་རྡོ་རྗེ་ཆ་ཤས་དབུ་མར་འཇུག་པ། ཨོ་ལ་པ་ཏི་ལས་ཡན་ལག་ཐམས་ཅད་དུ་བརྟེན་ཏོ། ། ཞེས་གསུངས་པའི་དོན་ཡིན་གསུངས་ཏེ། བསྡུས་པའི་དོན་གྱི་མན་ངག་གིས་བཤད་པའོ། ། ཡང་སྐུ་ཞུ་བ། གསུང་བདེ་བ། ཐུགས་མི་རྟོག་པ།
སྙིང་པོ་རང་རིག་པ་གསལ་བའོ། ། རྡོ་རྗེ་བཙུན་མོ་ནི་ཕྱི་རོལ་དུ་བདག་མེད་མ་ལ་སོགས་པའི་ལྷ་མོ་ཡིན་ལ་དེ་ཉིད་ལུས་ལ་ངོ་བོ་ཉིད་ཀྱིས་གནས་པ་ནང་གི་ལྟེ་བའི་ཨྃ་ཡིན་ལ། བྷ་ག་དེའི་གནས་ཆོས་འབྱུང་གྲུ་གསུམ་མོ། ། ཡན་ལག་གི་དོན་ཏོ། ། དེས་ནི་བཞུགས་པའི་གནས་མཐའ་དག་གི་དབང་དུ་བྱས་ནས་རྩ་གསུམ་འཁོར་ལོ་བཞི་གཙོ་བོ་ལྟེ་བ་སྤྲུལ་པའི་འཁོར་ལོ་ཡིན་ལ། དུས་འགྲོ་འོང་སྤང་ཞིང་དབུ་མར་མངོན་དུ་བྱས་པ་བསམ་གྱིས་མི་ཁྱབ་པའི་དུས་སུ་སྟོན་པ་རང་བྱུང་གི་ཡེ་ཤེས་ཆོས་བཞི་ལྡན་འཁོར་དེ་བཞིན་གཤེགས་པའི་ངོ་བོ། བདུད་རྩི་ལྔ་དང༌། ལྷ་མོའི་ངོ་བོ་འབྱུང་བ་བཞི་དང༌། བྱང་ཆུབ་སེམས་དཔའི་ངོ་བོ་སྐྱེ་མཆེད་དྲུག་ལ་སོགས་པའི་དྭངས་མས་བསྐོར་ནས་བཞུགས་ཞེས་བྱ་བའི་དོན་ཏོ། ། དེས་ནི་རང་བྱིན་གྱིས་བརླབ་པའི་རིམ་པ་ཐམས་ཅད་དང༌།
དེའི་སྔོན་དུ་འགྲོ་བ་གསང་བའི་དབང་གི་ཡང་ལུས་རྣམ་པར་གཞག་པའོ། ། དེ་ཉིད་དཀྱིལ་འཁོར་འཁོར་ལོའི་སྦས་པར་བཤད་ན། ཨེས་ཤེས་རབ་ཕྱག་རྒྱ། ཝྃ་གྱིས་ཐབས་སྒྲུབ་པ་པོ། ཡང་ཨེས་ཆོས་འབྱུང༌། ཨས་པདྨར་བསྐྱེད་པ། ཝྃ་གྱིས་སྒྲུབ་པོའི་གསང་གནས་ཧཱུྃ་ལས་རྡོ་རྗེར་བསྐྱེད་པ། ཤེས་རབ་ལ་ཡང་ཨེས་ཆོས་འབྱུང༌། ཝྃ་གྱིས་རྩ་མཛེས་པའི་སྤྱི་བོ། ཐབས་ལ་ཨེས་འདོམ་གྲུ་གསུམ།
ཝྃ་གྱི་གསང་བའི་རྡོ་རྗེ་བསྟན་ཏེ། ཨེས་ནི་ཤེས་རབ་བརྗོད་པར་བྱ། ། ཝྃ་ནི་ཐབས་དང་ལྡན་པ་ཉིད། ། ཝྃ་གྱིས་རྣམ་པར་བརྒྱན་པ་ཉིད། ། ཨེས་ནི་ངེས་པར་མཛེས་པར་འགྱུར། ། ཐབས་དང་ཤེས་རབ་རང་བཞིན་གྱིས། ། སྟེང་དང་འོག་ཏུ་སྙོམས་པར་འཇུག ། ཨེ་ཉིད་དང་ནི་ཝྃ་ཉིད་ནི། ། གཉིས་གཉིས་སུ་ནི་བརྗོད་པ་ཉིད། ། ཅེས་གསུངས་སོ། །
མ་ཡ་ལ། མ། མ་ཧཱ་རཱ་ག་ན་འདོད་ཆགས་ཆེན་པོ་སྟེ། ཐ་མལ་པའི་འདོད་ཆགས་ལས་མཆོག་ཏུ་གྱུར་པ་དགའ་བ་བཞི། ཡ། བཱ་ཡུ་ན་རླུང་སྟེ། དལ་བར་རྒྱུ་བའི་རླུང་གིས་བདེ་བའི་རྟེན་བྱང་ཆུབ་ཀྱི་སེམས་རྩ་གནས་ཐམས་ཅད་ནས་བསྡུས་པའོ། ། དེ་ཡང་བདག་གིས་ཞེ་བྱ་བ་ནི། འདོད་ཆགས་ཆེན་པོ་འདི་ལ་རྟག་ཏུ་གནས་པའོ་ཞེས་གསུངས་སོ། ། སྲུ།
སྭ་བ་དྷཱ་ཏུ་ན་འཛག་པ་སྟེ། རྩ་བྲན་སྟོང་ཕྲག་བདུན་ཅུ་རྩ་གཉིས། རྩ་བརྒྱ་ཉི་ཤུ། དེ་ལས་སུམ་ཅུ་སོ་གཉིས་སུ་དེ་ལས་རྩ་གསུམ་དུ། དེ་ན་དབང་གི་གནས་སུ་འཛག་པའོ། ། དེ་ཡང་ཐོས་ཞེས་བྱ་བ་ནི་འཇག་པར་གསུངས་སོ། ། ཞེས་གསུངས་སོ། ། ཏ། བིསྟཱ་ར་ན་བདེ་བ་ཆེན་པོའི་ཡེ་ཤེས་རྒྱས་པ་སྟེ། ལྷན་སྐྱེས་ཀྱིས་ལུས་ཐམས་ཅད་ལ་ཁྱབ་པའོ། །
དེ་ཡང་ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོ་ལའོ་ཞེས་གསུངས་སོ། ། ཡི་གེའི་དོན་ཏོ། ། དུས་ནི་རྣམ་པ་སྣ་ཚོགས་དང༌། རྣམ་པར་སྨིན་པའི་དུས་ནི་བདེ་བ་ལ་ལོངས་སྤྱོད་པས་བདེ་བའི་དུས་ཡིན་ལ། རྣམ་པར་ཉེད་པ་བདེ་བ་མི་རྟོག་པར་འགྱུར་བས་སྡུག་བསྔལ་གྱི་དུས། མཚན་ཉིད་དང་བྲལ་བའི་དུས་སུ་ལྷན་སྐྱེས་བསམ་གྱིས་མི་ཁྱབ་པ། མངོན་དུ་འགྱུར་པས་བསམ་གྱིས་མི་ཁྱབ་པའི་དུས། དེ་ལ་རྣམ་རྟོག་གི་ཟླ་མེད་པས་གཅིག་ཡིན་ནོ། ། དེ་ཡང༌། དུས་ནི་རྣམ་པ་གསུམ་དུ་བརྗོད། །
བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དོ། ། ཞེས་བསྟན་པ་དང༌། དེ་ཉིད་བཤད་པ། འདོད་ཆགས་མེད་ཅིང་ཆགས་བྲལ་མེད། ། དབུ་མར་དམིགས་པར་མི་འགྱུར་རོ། ། དེ་ལ་འདོད་ཆགས་ནུས་མཚན་ཉིད། ། འདོད་ཆགས་བྲལ་བ་འགོག་པར་འགྱུར། ། འདི་བྲལ་དབུ་མར་མི་རྟོག་པས། ། འདི་གསུམ་དམིགས་པར་མི་འགྱུར་རོ། །
འདོད་ཆགས་ཉིད་དང་ཆགས་བྲལ་ཉིད། ། འདྲེས་པར་འགྱུར་བ་རྙོག་པ་མེད། ། དེ་བཞིན་འདོད་ཆགས་ཆགས་བྲལ་ཉིད། ། རོ་མཉམ་གཅིག་པུའི་སྐད་ཅིག་མ། ། དངོས་པོ་ཀུན་གྱི་རོ་མཉམ་པ། ། བསྒོམས་པས་དུས་ནི་གཅིག་ཏུ་གསུངས། ། ཞེས་གསུངས་སོ། ། འདི་མན་ཆད་ནི་བླ་མ་བརྒྱུད་པའི་མན་ངག་གིས་བཤད་པ་སྟེ། ལྷན་ཅིག་སྐྱེས་པའི་ཡེ་ཤེས་དེ་ཉིད། མཚན་མ་དང་རྣམ་པར་རྟོག་པ་བཅོམ་པ་དང༌།
བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་བཅོམ་ལྡན་འདས། དབང་གི་གནས་སུ་ཡང་དང་ཡང་དུ་བྱོན་ཅིང་གཤེགས་པས་དེ་བཞིན་གཤེགས་པ། ཕུང་པོ་ལ་སོགས་པ་ཐམས་ཅད་ཀྱི་དྭངས་མ་ཚང་བས་ཐམས་ཅད། སྐུ་རྡོ་རྗེ་ཞུ་བ། གསུང་བ་དེ་བ། ཐུགས་མི་རྟོག་པ། སྙིང་པོ་རང་རིག་པ་གསལ་བ། སྐུ་དགའ་བ། གསུང་མཆོག་དགའ། ཐུགས་དགའ་བྲལ།
སྙིང་པོ་ལྷན་སྐྱེས་སོ། ། རྡོ་རྗེ་ནི་སྐུ་རྡོ་རྗེ་ནས་ཕྲིན་ལས་རྡོ་རྗེའི་བར། དེའི་བཙུན་མོ་ནི་བྲམ་ཟེ་མོ་སྤྱན་དུ་བསྐྱེད་པ་ལ་སོགས་པ། བྷ་ག་ནི་དེའི་མཁའ་ཨཿལས་པདྨར་བསྐྱེད་ལ། དེ་ལ་ལྷན་ཅིག་སྐྱེས་པ་བཞུགས་པའོ། ། ཡན་ལག་གི་དོན་ཏོ། ། དེས་ནི་གནས་ལུས་དང་བྷ་གའི་དཀྱིལ་འཁོར་དེ་ལས་ཀྱང་མཆོག་གི་ཟེ་བའི་གནས་སུ། དུས་བསམ་གྱིས་མི་ཁྱབ་པའི་དུས་མཚན་ཉིད་དང་བྲལ་བའི་སྐད་ཅིག་ལ་བཞུགས་པ་པོ་ཞུ་བདེ་ལྷན་ཅིག་སྐྱེས་པའི་ཡེ་ཤེས། འཁོར་དེ་བཞིན་གཤེགས་པའི་ངོ་བོ་ཕུང་པོ་ལྔའི་དྭངས་མ་ལ་སོགས་པས་བསྐོར་ནས་བཞུགས་ཞེས་པའི་དོན་ཏོ། ། དེས་ནི་འོག་ནས་འབྱུང་བའི་དཀྱིལ་འཁོར་འཁོར་ལོའི་ཐབས་ཐམས་ཅད་དང༌།
དེའི་སྔོན་དུ་འགྲོ་བ་ཤེས་རབ་ཡེ་ཤེས་ཀྱི་དབང་དང༌། དེ་བརྟན་པར་བྱེད་པ་སྤྱོད་པའི་ཡང་ལུས་རྣམ་གཞག་སྟེ། དེ་ལྟར་སྨིན་གྲོལ་གྱི་ཏིང་ངེ་འཛིན་ཐམས་ཅད་མདོར་བསྟན་པའོ། ། དེ་རྣམས་ཉིད་འབྲས་བུ་སྦས་པའི་དོན་གྱི་མཐར་ཐུག་ཏུ་བཤད་ན་ས་བཅུ་གསུམ་པ། གཉིས་སུ་མེད་པའི་ཡེ་ཤེས་གཅིག་ཉིད་ཕུན་སུམ་ཚོགས་པ་ལྔར་སྣང་བ་སྟེ། དེ་ཡང༌། འཆད་པ་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པ་ང༌། ། དེ་དག་ཇི་ལྟར་འཚལ་བར་བགྱི། ། གང་དུ་བདེ་བ་ཆེན་པོའི་མགོན་པོ་གར་མཛད་པ་གཅིག་དང་དུ་མའི་རོ་ཞེས་བྱ་བའི་ཚིག་གིས་རོལ་བར་མཛད་པའོ་ཞེས་གསུངས་པས།
འདི་སྐད་ཀྱིས་བསྟན་པའི་ཆོས་ཀྱང་ཡེ་ཤེས་གཅིག་ཉིད་ཡིན་ལ། བདག་གིས་བསྟན་པའི་སྡུད་པ་པོ་ཡང་དེ་ཉིད་ཡིན་ཏེ། དེ་ཡང་འཆད་པ་པོ་ཉིད་སྡུད་པར་བྱེད་པ་ཡིན་ནོ་ཞེས་པ་དང༌། ཐོས་པ་ཞེས་བྱ་བ་ནི་ལྷག་པར་སོན་པ་སྟེ། འདིར་བསམ་གྱིས་མི་ཁྱབ་པ་ལ་ལྷག་པར་མོས་པའི་ཏིང་ངེ་འཛིན་རྙེད་དོ། ། ཞེས་བྱ་བར་བསྙེགས་སོ་ཞེས་གསུངས་པས། ཐོས་པའི་དོན་ཇི་ལྟ་བ་བཞིན་དུ་མངོན་དུ་གྱུར་པར་བསྟན་ཏོ། ། བཅོམ་ལྡན་འདས་ལ་སོགས་པའི་ཚིག་དོན་ཁྱད་པར་མེད་ལ། རྡོ་རྗེ་བཙུན་མོའི་བྷ་ག་ལ་བཞུགས་ཞེས་པ་ལ་སྐུ་གསུམ་གྱི་དབང་དུ་བྱས་ནས་བཞུགས་ཚུལ་གསུམ་སྟེ། སྟོན་པ་ཆོས་ཀྱི་སྐུའི་བཞུགས་པའི་གནས་དབྱིངས་སྤྲོས་པ་ཐམས་ཅད་དང་བྲལ་བ་ནི་ཀུན་དུ་བརྟགས་པ་དང་ཀུན་དུ་རྟོག་པའི་དྲི་མས་མི་ཕྱེད་པས་ན་རྡོ་རྗེ་ཡིན་ལ།
དུས་གསུམ་གྱི་སངས་རྒྱས་ཐམས་ཅད་ཀྱིས་བསྟེན་པར་བྱ་བས་ན་བཙུན་མོ། དེ་ཉིད་མངོན་དུ་བྱས་པས་ཉོན་མོངས་པ་དང་ཉེ་བའི་ཉོན་མོངས་པ་འཇོམས་པས་བྷ་ག དེར་བཞུགས་པ་པོ་གཉིས་སུ་མེད་པའི་ཡེ་ཤེས། བཞུགས་པའི་ཚུལ་དབྱིངས་དང་ཡེ་ཤེས་གཉིས་སུ་མེད་པའི་ཚུལ་གྱིས་བཞུགས་པའོ། ། དེ་ཡང་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེའི་རང་བཞིན་གང་གི་ཆོས་ཀྱི་འབྱུང་གནས་ལ་གང་གི་ཚེ། བཅོམ་ལྡན་འདས་བཞུགས་པ་དེའི་ཚེ་བདག་གིས་ཐོས་པའོ། ། འདི་ལྟ་སྟེ་ཤེས་རབ་ཀྱི་དབང་གིས་ཉོན་མོངས་པ་དང་ཉེ་བའི་ཉོན་མོངས་པ་འཇོམས་པའི་ཕྱིར་ཤེས་རབ་བྷ་གར་གསུངས་པ་སྟེ་ཞེས་གསུངས་སོ། ། ལོངས་སྐུའི་དབང་དུ་བྱས་ནས། གནས་ཆོས་ཀྱི་དབྱིངས་དེ་ཉིད་རྣམ་པ་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་རྒྱ་དང་ཚད་ཡོངས་སུ་མ་ཆད་པར་སྣང་བ། བཞུགས་པ་པོ་མཚན་དཔེར་འབར་བའི་སྐུ་ལྷན་ཅིག་སྤྱོད་མ་དང་ཞལ་སྦྱོར་གྱི་རྣམ་པར་བཞུགས་པར་ས་བཅུ་པའི་བྱང་ཆུབ་སེམས་དཔའ་ལ་སོགས་པ་ལ་སྣང་བའོ། །
དེ་ཡང་བྷ་ག་དེར་དེ་བཞིན་གཤེགས་པ་ཐམས་ཅད་དང་བཙུན་མོ་ལྷན་ཅིག་བཞུགས་པའོ། ། ཨེ་མ་སངས་རྒྱས་ཐམས་ཅད་ཀྱི། ། ཀུན་མཁྱེན་ཡེ་ཤེས་བླ་ན་མེད། ། དེ་བཞིན་གཤེགས་པའི་བདེ་དོན་གང༌། ། བཙུན་མོ་ཉེ་བར་མཛད་པའོ། ། ཞེས་གསུངས་སོ། ། ཡན་ལག་གི་དོན་ཏོ། ། སྤྲུལ་པའི་སྐུ་བཞུགས་པའི་གནས་ནམ་མཁའ་དང་མཉམ་པ་འཇིག་རྟེན་གྱི་ཁམས་ཐམས་ཅད་དུ། དུས་འཁོར་བ་མ་སྟོངས་ཀྱི་བར་དུ་གང་ལ་གང་འདུལ་གྱི་རྣམ་པས་དོན་མཛད་ཅིང་བཞུགས་པའོ། ། དེ་ཡང་ཀྱེ་བཅོམ་ལྡན་འདས་བཞུགས་སོ་ཞེས་བྱ་བས་ཅི་གསུངས་པ་ལགས།
བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ་ཐབས་སྣ་ཚོགས་ཀྱིས་འདུལ་བའི་སྐྱེ་བོ་ཡིད་འཕྲོག་པ་དང་ལྡན་པ་ཞེས་བྱ་བའི་དོན་ཏོ་ཞེས་གསུངས་ཏེ། བཞུགས་པ་ནི་བི་ཛ་ཧ་ར་སྟེ། བི། བི་ཙི་ཏྲ་ན་སྣ་ཚོགས་ཏེ་ཐབས་སྣ་ཚོགས་ཀྱིས། ཛ། ཛནྨ་ན་སྐྱེ་བོ། ཧ། ཧ་ར་ན་འཕྲོག་པ་སྟེ། གདུལ་བྱའི་སྐྱེ་བོ་སྣ་ཚོགས་ཀྱི་ཡིད་འདུལ་བྱེད་སྣ་ཚོགས་ཀྱིས་འཕྲོག་པ་སྟེ།
ཡི་གེའི་དོན་ཏོ། ། དེས་ནི་འོག་ནས་འབྱུང་བའི་འབྲས་བུའི་རྒྱུད་ཐམས་ཅད་ཀྱི་ལུས་རྣམ་པར་གཞག་པ་ཡིན་ནོ། ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པའོ། ། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བ་ལ། མངོན་པར་རྟོགས་པའི་རིམ་པ་གཙོ་བོར་སྟོན་པའི་དབང་དུ་བྱས་ནས། བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བསྟན་པ་དང༌། བརྟག་པ་དང་པོ་དང༌། ཕྱི་མ་ཉིད་ཀྱི་ཡང་དོན་སྔ་མ་སྔ་མ་མི་གསལ་བ་གསལ་བ་དང༌། མ་ཚང་བ་ཁ་སྐོང་བར་བྱེད་པ། བརྟག་པ་གཉིས་པ་རྒྱུད་ཕྱི་མའི་ཚུལ་དུ་བཤད་པ་གཉིས་སུ་གནས་སོ། །
དང་པོ་ལ་ཐོབ་པར་བྱ་བའི་འབྲས་བུ་གང་ལ་དམིགས་ཏེ་བསྒྲུབ་པ་སྐུ་གསུང་ཐུགས་སྙིང་པོ་ཀྱེའི་རྡོ་རྗེའི་དངོས་གྲུབ་དང༌། དེ་ཐོབ་པར་བྱེད་པའི་ཐབས་དང༌། ཐབས་ཉམས་སུ་ལེན་པའི་རྟེན་གྱི་གང་ཟག་གི་མཚན་ཉིད་གསུམ་མོ། ། དེའི་དང་པོ་ལའང་སྐུ་གསུང་ཐུགས་སྙིང་པོ་ཀྱེའི་རྡོ་རྗེའི་དངོས་གྲུབ་ལ་ཞུས་པ། དེ་ལ་ངོ་མཚར་བའི་སྒོ་ནས་ཉོན་ཅིག་པར་གདམས་པ། ཐུན་མོང་གི་འབྲས་བུ་རྡོ་རྗེ་གསུམ་གྱི་ངེས་ཚིག་ལ་ཞུས་པ་དང་ལན་བསྟན་པ། ཐུན་མོང་མ་ཡིན་པའི་འབྲས་བུ་སྙིང་པོ་ཀྱེའི་རྡོ་རྗེའི་དངོས་གྲུབ་ལ་ཞུས་པ་དང་ལན་བསྟན་པ་དང་བཞིའོ། ། དང་པོ་ནི། དེ་བཞིན་གཤེགས་པ་ཐམས་ཅད་ཀྱི་ཞེས་པ་ལ་སོགས་པ་སྟེ། གནས།
སྟོན་པ། འཁོར། དུས་ཚང་བ་དང༌། བཤད་པའི་རྒྱུད་ལས་འབྱུང་བ་ལྟར། དེ་ནས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་ལ་གཟིགས་ཏེ་འཛུམ་པ་མཛད་དོ། ། མཛད་མ་ཐག་ཏུ་དེའི་ཚེ་རྡོ་རྗེ་སྙིང་པོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་ཐལ་མོ་སྦྱར་ནས། ཡེ་ཤེས་ཀྱི་དབང་པོ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྗེ་བཙུན་གསང་བ་དང་སྦྱར་ལ། སྙིང་པོ་དང་ཤིན་ཏུ་ཆེས་གསང་བ་སྦྱར་ཏེ་བཤད་དུ་གསོལ། གཉིས་པ་ནི་སྐུ་ཞུས་པ་ལ་རྡོ་རྗེ་སེམས་དཔའ་ཉོན་ཅིག་ཅེས་པ་ལ་སོགས་པའོ། ། གསུམ་པ་ནི་རྡོ་རྗེ་སྙིང་པོས་གསོལ་བ་ཞེས་པ་ལ་སོགས་པ་སྟེ།
སྐུ་དེ་གང་ཕྱིར་རྡོ་རྗེ་སེམས་དཔའ་ལགས་ཞེས་པ་ལ་སོགས་པ་གསུམ་ཞུས་པའོ། ། བཅོམ་ལྡན་འདས་ལ་སོགས་པས་ལན་ཏེ། མཚན་གྱི་རྣམ་གྲངས་ཀྱིས་ཡོན་ཏན་གྱི་ཁྱད་པར་སྟོན་པ་སྟེ། རེ་རེ་ལའང་དོན་རང་གི་ངོ་བོ། ཐུན་མོང་གི་རྣམ་པ། ཐུན་མོང་མ་ཡིན་པའི་རྣམ་པ། དེ་ལྟར་སྣང་བའི་རྒྱུ་མཚན། སྐུ་རྡོ་རྗེ་ལ་སོགས་པར་གཞག་པའི་ཚུལ་དང་ལྔའོ། ། དང་པོ་དོན་ཆོས་ཀྱི་དབྱིངས་ཏེ། དེ་ཡང་བརྟག་པ་དང་རྟོག་པས་མི་ཕྱེད་པས་རྡོ་རྗེ་དང་འདྲ་བས།
རྡོ་རྗེ་མི་ཕྱེད་ཅེས་བྱར་བརྗོད། ། སྲིད་པ་གསུམ་དེ་བཞིན་ཉིད་དུ་རོ་གཅིག་པས། སེམས་དཔའ་སྲིད་པ་གསུམ་གཅིག་པའོ། ། དེ་ཉིད་གདུལ་བྱ་ཐུན་མོང་བ་ལ་རྣམ་པ་མཚན་དཔེ་འབར་བའི་སྐུར་སྣང༌། ཐུན་མོང་མ་ཡིན་པ་ཀྱེའི་རྡོ་རྗེས་འདུལ་བའི་གདུལ་བྱ་ལ་ཕྱག་གཉིས་པར་སྣང༌། དེས་ཆོས་ཅན་དག་པ་ལ་ཡོད་པའི་དེ་བཞིན་ཉིད་དང༌། མ་དག་པ་ལ་ཡོད་པའི་དེ་བཞིན་ཉིད་གཉིས་མཚོན་ནོ། ། དེ་བཞིན་ཉིད་དེས་སྐུའི་ཡོན་ཏན་གྱི་རྟེན་བྱེད་པས་ན་སྐུ་རྡོ་རྗེའོ། ། གཉིས་པའི་དོན་ཡེ་ཤེས་ལྔ་རོ་གཅིག་པ་རང་གི་ཐུགས་སུ་ཆུད་པ་གཞན་ལ་སྟོན་པ་སྟེ། ཡེ་ཤེས་ཆེན་པོའི་རོས་གང་བ།
ཞེས་པ་ཡེ་ཤེས་ཀྱི་རོའམ་བཅུད་དེས་རང་གི་རྒྱུད་ལ་རྫོགས་ཤིང་གང་བའོ། ། ཡང་ན་ཡེ་ཤེས་དང་རོ་ཐ་མི་དད་པས་ན་ཡེ་ཤེས་ཆེན་པོའི་རོ་སྟེ། དེ་ཡང༌། གུར་ལས། ཁ་བ་ཚ་བ་རྡོ་རྗེར་དབུལ། ། སྐྱུར་བ་རྡོ་རྗེ་ཉི་མ་ལ། ། མངར་བ་རྡོ་རྗེ་རྟག་པ་ལ། དེ་བཞིན་ལན་ཚྭ་འཇིག་རྟེན་རྗེ། ། རྟ་ཡི་རྒྱལ་པོ་ཐམས་ཅད་དམ། ། བསྐ་བ་རབ་ཏུ་བརྟག་པར་བྱ། །
ཞེས་ངོ་བོ་ཉིད་ལ་ངོ་བོ་ཉིད་ཀྱིས་མཆོད་པ་གསུངས་པས་སོ། ། སེམས་དཔའ་ཆེན་པོའི་མཛད་པ་རྒྱ་ཆེ་བས་སོ། ། དེ་ཉིད་ཐུན་མོང་བ་ལ་གསུང་དབྱངས་ཡན་ལག་དྲུག་ཅུར་སྣང་ལ། ཐུན་མོང་མ་ཡིན་པ་ཀྱེའི་རྡོ་རྗེས་འདུལ་བའི་གདུལ་བྱ་ལ་ཕྱག་བཞི་པར་སྣང༌། དེ་གསུང་འབྱུང་བའི་རྒྱུ་མགྲིན་པ་ན་གནས་པའི་ཡེ་ཤེས་ཀྱི་རླུང་བཞི་མཚོན་པ་ཡིན་ནོ། ། རང་གི་ཐུགས་སུ་ཆུད་པ་གཞན་ལ་གསུང་གིས་སྟོན་པས་ན་གསུང་རྡོ་རྗེའོ། ། གསུམ་པ་ནི་ངོ་བོ་ཡེ་ཤེས་ལྔ་པོ་དེ་ཉིད། དེ་ཡང་ལམ་གྱི་གནས་སྐབས་སུ་དམ་ཚིག་བསྟེན་ཅིང་སྤྱད་པ་ལས་བྱུང་བས་དམ་ཚིག་སེམས་དཔའ་སྟེ། དམ་ཚིག་ཅེས་བརྗོད་པར་བྱ་སྟེ། དེ་ལ་བསྲུང་བ་དང་བཟའ་བ་གཉིས་སོ། །
དང་པོ་ལ་རང་རང་གི་ཡུལ་ལས་རྣམ་པར་ཤེས་པ་ལྔའི་ལུས་བསྲུང་བ་ཞེས་བྱ་བའི་དམ་ཚིག་སྟེ། རྗེས་སྤྱོད་ལམ་དུ་གཟུགས་ལ་སོགས་པ་ལྷར་བྱེད་པ་དང༌། ཕུང་པོ་ལྔ་འདུས་པ་ཞེས་བྱ་བའི་དམ་ཚིག་སྟེ། མཉམ་གཞག་ལ་ཕུང་པོ་ལྔ་ལྷར་ལྔར་བསྒོམ་པ་དང༌། ཁམས་བཞི་འདུས་པ་ཞེས་བྱ་བའི་དམ་ཚིག་སྟེ། འབྱུང་བ་བཞི་ལྷ་མོ་བཞིར་བསྒོམ་པ་དང༌། རང་དང་གཞན་གྱི་དོན་རྒྱུར་གྱུར་པའི་བྱང་ཆུབ་ཀྱི་སེམས་གཉིས་འདྲིས་ཤིང་གོམས་པར་བྱེད་པ་ཞེས་བྱ་བའི་དམ་ཚིག་སྟེ། སྔོན་དུ་འགྲོ་བ་བསོད་ནམས་ཚོགས་བསགས་བྱང་ཆུབ་ཏུ་སེམས་བསྐྱེད་པ་དང༌། ཚད་མེད་པ་བཞི་སྒོམ་པ་ཀུན་རྫོབ་བྱང་ཆུབ་ཀྱི་སེམས་འདྲིས་པར་བྱེད་པ་ཡིན་ལ། ཡེ་ཤེས་ཚོགས་བསགས་དང་རྫོགས་པའི་རིམ་པ་སྒོམ་པ་དོན་དམ་བྱང་ཆུབ་ཀྱི་སེམས་འདྲིས་པར་བྱེད་པའོ། །
གཉིས་པ་བཟའ་བའི་དམ་ཚིག་ནི། བདུད་རྩི་མྱང་བ་དང་ཐུན་མཚམས་སུ་ཁ་ཟས་བྱིན་གྱིས་བརླབས་ཏེ་བསྟེན་པ་ལ་སོགས་པའོ། ། དེ་ལྟར་བསྐྱེད་རྫོགས་གཉིས་འཁོར་དང་བཅས་པ་ལ་དམ་ཚིག་ཅེས་བྱའོ། ། དེ་ཉིད་གདུལ་བྱ་ཐུན་མོང་བ་ལ་ཇི་ལྟ་བ་དང་ཇི་སྙེད་པ་མཁྱེན་པར་སྣང་ལ། ཐུན་མོང་མ་ཡིན་པ་ཀྱེའི་རྡོ་རྗེས་འདུལ་བའི་གདུལ་བྱ་ལ་ཕྱག་དྲུག་པར་སྣང༌། དེས་མ་དག་པ་རྣམ་ཤེས་དྲུག་གནས་གྱུར་པ་མཚོན་ནོ། ། དེ་ཉིད་ཐུགས་ཉིད་ཡིན་པས་ན་ཐུགས་རྡོ་རྗེའོ། ། བཞི་པ་ནི་དོན་དམིགས་པ་མེད་པའི་སྙིང་རྗེ་དང༌། དམིགས་མེད་རྣམ་པར་མི་རྟོག་པའི་ཤེས་རབ་དབྱེར་མེད་པ་སྟེ། འཇིག་རྟེན་ན་ཀྱེ་ཞེས་པའི་སྒྲས་སྐུལ་བར་བྱེད་པ་ལྟར།
སྙིང་རྗེས་སེམས་ཅན་གྱི་དོན་ལ་གཡོ་བས། ཧེ་ནི་སྙིང་རྗེ་ཆེན་པོ་ཉིད་དོ། ། རྫས་ཀྱི་དངོས་པོ་རྡོ་རྗེ་ཕ་ལམ་གྱིས་དངོས་པོ་ཐམས་ཅད་འབིགས་ཤིང་གཅོད་པར་བྱེད་ལ། ཚུར་གང་གིས་ཀྱང་མི་ཆོད་པ་ལྟར། རྣམ་པར་མི་རྟོག་པའི་ཤེས་རབ་ཀྱིས་མཚན་མ་དང་རྣམ་པར་རྟོག་པ་ཐམས་ཅད་འཇོམས་ཤིང༌། ཚུར་ལ་མི་ཆོད་པས། བཛྲའང་ཤེས་རབ་བརྗོད་པར་བྱ། ། ཞེས་བྱའོ། ། དེ་ཉིད་གདུལ་བྱ་ཐུན་མོང་པ་ལ་སྐུ་གསུང་ཐུགས་འབྲལ་བ་མེད་པར་སྣང༌། ཀྱེའི་རྡོ་རྗེས་འདུལ་བ་ལ་ཕྱག་བཅུ་དྲུག་པའི་རྣམ་པར་སྣང༌།
དེ་ཡང་ཤེས་རབ་ཀྱི་ཡུལ་རྣམ་ཐར་སྒོ་གསུམ་ཆོས་ཅན་རྒྱུ་དང་རང་གི་ངོ་བོ་དང་འབྲས་བུ་གསུམ་གྱིས་སྟོང་པ་ཡིན་ལ། དེ་ལས་ཀྱང་ཕྱེ་ན་སྟོང་པ་བཅུ་དྲུག་ཡིན་པ་ཕྱག་བཅུ་དྲུག་གིས་མཚོན། སྙིང་རྗེས་བསྡུས་པའི་དངོས་པོ་བཞིས་སེམས་ཅན་གྱི་དོན་བྱེད་པ་ཞབས་བཞིས་མཚོན་ནོ། ། དེ་གཉིས་ཐུན་མོང་གི་ཡོན་ཏན་རྣམ་ཐར་བརྒྱད་ཡིན་པ་དེ་ཞལ་བརྒྱད་ཀྱིས་མཚོན་ནོ། ། དེ་ཉིད་ཐབས་ཀྱི་རྒྱུད་མན་ཆད་ལ་མ་གྲགས་པས་སམ། རྡོ་རྗེ་གསུམ་གྱི་སྙིང་པོ་ཡིན་པས་ན་སྙིང་པོ་རྡོ་རྗེའོ། ། དེ་རྣམས་ནི་བརྗོད་པར་བྱ་བའི་དོན་སྦས་པའི་དོན་གྱི་མཐར་ཐུག་ཏུ་རྗོད་བྱེད་ཀྱི་སྒྲ་ཡན་ལག་གི་དོན་གྱིས་བཤད། མངོན་པར་རྟོགས་པ་ཐབས་ཉམས་སུ་བླངས་པ་ལས་བྱུང་བའི་འབྲས་བུ་དང་འབྲེལ་བཤད་པའི་རྒྱུད་སཾ་པུ་ཊའི་བརྟག་པ་བཅུ་པ་ལས་དོན་ཤིན་ཏུ་གསལ་བར་བཤད་པ་ཡིན་ནོ། ། དེ་ཐོབ་པར་བྱེད་པའི་ཐབས་ལ་ལེའུ་བརྒྱད་པ་ཡན་ཆད་ཀྱིས་ཐབས་དངོས་བཤད་ལ། དེ་དག་པ་དང་སྦྱོར་བ་དགུ་པས་བཤད་དོ། །
སྔ་མ་ལ་བཤད་པར་དམ་བཅའ་བ་ནི། དོན་གྱིས་ནི་རྒྱུད་མ་ལུས་པའི་བཤད་པར་དམ་བཅའ་བ་ཡིན་པས་བརྗོད་བྱའི་དོན་རྒྱུད་གསུམ་ཀ་ཐབས་དང་ཤེས་རབ་ཀྱི་བདག་ཉིད་ཡིན་པས་མཚན་དོན་དུ་བཤད་པ་བཞིན་སྦྱར་ལ། རྗོད་བྱེད་སྒྲའི་སྒོ་ནས་གཞག་པ་དང༌། ཞུ་བ་པོ་གདུལ་བྱའི་སྒོ་ནས་གཞག་པ་བཤད་པའི་རྒྱུད་དང་ཕྱོགས་གཅིག་ཏུ་འདི་སྐད་བདག་གིས་ཐོས་པ་ལ་སོགས་པས་མགོ་དྲངས་པ་ཐབས་ཀྱི་རྒྱུད་ཡིན་ལ། གསང་བ་མཆོག་ལ་སོགས་པས་མགོ་དྲངས་པ་ཤེས་རབ་ཀྱི་རྒྱུད་དོ། ། ཞུ་བ་པོ་གདུལ་བྱའི་དབང་དུ་བྱས་ན། བརྟག་པ་དང་པོ་ཐབས་ཀྱི་རྒྱུད་ལ་བརྟག་པ་ཕྱི་མ་ཤེས་རབ་ཀྱི་རྒྱུད་དོ། ། དོན་དངོས་ལ་ཐབས་ཀྱི་ལུས་རྣམ་པར་གཞག་པ་དང༌། ཐབས་ཀྱི་རྒྱུད་དང་པོར་བསྒོམ་པ་བསྟན་པ། དེས་གྲོལ་བའི་ཡན་ལག་མ་ཚང་བ་མེད་པ་ཉིད་དུ་བསྟན་པ།
ཡན་ལག་རྒྱས་པར་དབྱེ་བ་སྟེ་བཞིའོ། ། དང་པོ་ནི་ཚིག་དུམ་བུ་བཅུ་དྲུག་སྟེ། ལྟ་སྟངས་ལེའུ་བཅུ་གཅིག་པའི་མདོར་བསྟན། དགུག་པ་ལེའུ་གཉིས་པའི། རྣལ་འབྱོར་མ་དགུག་པའི་བརྡ་ཆེན་ལེའུ་བདུན་པའི། དོན་བྱེད་རྣམ་མང་ལེའུ་གཉིས་པའི་གཞན་དོན་ཆར་དབབ་པ་ལ་སོགས་པ། རེངས་པར་བྱེད་པ་དང་སྐྲོད་པར་བྱེད་པ་དེ་ཉིད་ཀྱི། སྡེ་རེངས་བྱེད་པ་རྡོ་རྗེ་གྲི་གུག་གི་ཆོ་གའི། མངོན་སྤྱོད་རིམ་གྱིས་གདབ་པའི། ཇི་ལྟར་རིགས་པར་བརྒྱད་པའི་འབྱུང་བ་རིམ་བརྩེགས་བསྐྱེད་པའི།
རྣལ་འབྱོར་མའི་བསྐྱེད་དང༌། རྣལ་འབྱོར་མ་བཅོ་ལྔ་བསྐྱེད་པའི། གནས་དང་གཞལ་ཡས་ཁང་གི བྱེད་རྒྱུ་མངོན་བྱང་ལྔའི་དོན་བྱེད་གཉིས་པ་དེ་བཞིན་གཤེགས་པ་ལྔའི་ས་བོན་ཟློས་པ་ལ་སོགས་པ་སྔགས་ཀྱི་བཟླས་པའི། ཡེ་ཤེས་རྫོགས་རིམ་ཐམས་ཅད་ཀྱི། རྣམ་ཤེས་རྡོ་རྗེ་སྐར་མའི་ལྷ་རྣམས་ཇི་ལྟར་འབྱུང་བ་གསུམ་པ་དང་བཞི་པའོ། ། དེ་ལྟར་གཉིས་པ་ལ་བརྒྱད། གསུམ་པ་དང་བཞི་པ་ལ་གཅིག བདུན་པ་ལ་གཅིག བརྒྱད་པའི་བསྐྱེད་རིམ་ལ་བཞི།
དང་པོ། ལྔ་པ། བརྒྱད་པའི་རྫོགས་རིམ་གསུམ་ལ་གཅིག བཅུ་གཅིག་པ་ལ་གཅིག་གོ ། དྲུག་པ་དང༌། དགུ་པའི་མདོར་བསྟན་ནི་ཐམས་ཅད་ཡིན་ཏེ། དེ་རྣམས་ཀྱང་བསྐྱེད་རྫོགས་གཉིས་ཡན་ལག་དང་བཅས་པ་ཡིན་ལ་དེ་བརྟན་པས་སྤྱོད་པ་བྱེད་པ་དང༌། བསྐྱེད་རྫོགས་གཉིས་དག་པ་གསུམ་དུ་བསྡུས་ནས་དགུ་པ་ནས་འཆད་དོ། ། གཉིས་པ་ནི་བསྟན་པའི་གོ་རིམ་ལ་འབྲས་བུ་དང་པོར་གསུངས་ཀྱང་མངོན་པར་རྟོགས་པ་ལས་འབྲས་བུ་ཧེ་རུ་ཀ་བཞིའི་དངོས་གྲུབ་ཀྱི་དང་པོར་དེའི་རྒྱུ་ཅིག་ཤེས་ཏེ་ཐབས་ཀྱི་རྒྱུད་དོ། ། དེའི་དོན་གྱིས་ཤེས་པ།
ཐབས་ལ་ཡང་གྲོལ་བྱེད་ལམ་གྱི་དང་པོར་སྨིན་པའི་ལམ། གྲོལ་བར་བྱེད་པ་ལ་ཡང༌། རྫོགས་རིམ་གྱི་དང་པོར་བསྐྱེད་རིམ། རྫོགས་རིམ་ལ་ཡང་དམིགས་མེད་ཀྱི་དང་པོར་དམིགས་བཅས་བསྒོམ་པའོ། ། གསུམ་པ་ནི་ལུས་རྣམ་གཞག་གི་དོན་ཐམས་ཅད་ཀྱང་བསྐྱེད་རྫོགས་གཉིས་སུ་འདུས་ལ། དེས་ཀྱང་གང་ཟག་ཅིག་གྲོལ་བའི་ཡན་ལག་མ་ཚང་བ་མེད་པས་ཏེ་སྤང་བྱ་གཉིས་སྤོང་བ་དང་འབྲས་བུ་སྐུ་གཉིས་ཐོབ་པ་དང༌། ལམ་རྟེན་དང་བརྟེན་པ་ཡིན་པས་གོང་དུ་མངོན་པར་རྟོགས་པར་སྡུད་པའི་སྐབས་སུ་བཤད་པ་ལྟར་འདིར་ཡང་སྦྱར་རོ། ། ཚིག་དོན་ནི། རྡོ་རྗེ་སྙིང་པོ་སྙིང་རྗེ་ཆེ། ། ཞེས་བོས་ནས།
དངོས་པོ་སྟེ་ཕུང་པོ་ལ་སོགས་པ་ལྷའི་ངོ་བོར་ཤེས་པས་གྲོལ་ལ། ཐ་མལ་གྱི་དངོས་པོར་ཞེན་པས་འཆིང་བར་འགྱུར་བའོ། ། དེ་ཡོངས་ཤེས་པས་ཏེ། དེ་ཉིད་ལྷར་ཤེས་པས་གྲོལ་བ་ཡིན། དེས་ན་ཐ་མལ་པའི་དངོས་པོ་མེད་པར་ལྷའི་དངོས་པོ་སྒོམ་གྱུར་ཤེས་རབ་ཅན། ཞེས་སྡུད་པ་པོ་བོས་ནས་ཐ་མལ་པའི་དངོས་པོ་མེད་པ་ཡོངས་ཤེས་པས་བསྐྱེད་པའི་རིམ་པའི་དཔལ་ཧེ་རུ་ཀ་བསྒོམ་པར་བྱའོ། ། དེ་ཉིད་རྫོགས་རིམ་དུ་དངོས་པོ་སྟེ། ཡེ་ཤེས་ཀྱི་ངོ་བོར་རྟོགས་ན་གྲོལ་ཞིང༌། དངོས་པོའི་འཆིང་བས་དེ་ལྷ་ལ་ཡང་དག་ཏུ་ཞེན་ན་འཆིང་བར་འགྱུར་ལ། དེ་ཉིད་གཉིས་སུ་མེད་པའི་ཡེ་ཤེས་ཀྱི་ངོ་བོར་ཤེས་ན་གྲོལ་བ་ཡིན།
དེ་བས་ན་ལྷ་ལ་ཡང་དག་གི་དངོས་པོ་མེད་པར་ཤེས་པས་ཡེ་ཤེས་ཀྱི་ངོ་བོར་སྒོམ་གྱུར་ཤེས་རབ་ཅན། ཞེས་བོས་ནས། ལྷ་ལ་ཡང་དག་གི་དངོས་པོ་མེད་པར་ཤེས་པས་རྫོགས་པའི་རིམ་པའི་དཔལ་ཧེ་རུ་ཀ་བསྒོམ་པར་བྱ་ཞེས་པའོ། ། བཞི་པ་ལ་གཉིས་ལས། ཐབས་ལ་གནས་པས་ཇི་ལྟར་མོས་པར་བྱ་བའི་དབང་དུ་བྱས་ནས། རྫོགས་པའི་རིམ་པའི་དེ་ཁོ་ན་ཉིད་ལེའུ་དང་པོར་བསྟན་ལ། དེ་ལྟར་མོས་པར་བྱས་ནས་གནས་པར་བྱ་བའི་ཐབས་གཉིས་པ་ནས་བརྒྱད་པའི་བར་གྱིས་བསྟན་ཏོ། ། སྔ་མའི་བརྗོད་པར་བྱ་བའི་དོན་སྦས་པ་གཉིས། རྗོད་བྱེད་ཀྱི་སྒྲ་ཡན་ལག་གི་དོན་གྱིས་གཙོར་བཤད་ཅིང་གཉིས་པོའང་ཅུང་ཟད་འཇུག མངོན་པར་རྟོགས་པ་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བརྗོད་བྱའི་གཙོ་བོ་ཡིན་པས།
དེ་ཁོ་ན་ཉིད་རྟོགས་པའི་ལྟ་བ་དང་འབྲེལ་པས་བསྡུས་དོན་གྱི་མིང་གཙོ་བོ་ལ་བཏགས་ལ། རྟེན་གྱི་སྒོ་ནས་རབ་ཏུ་དབྱེ་བ་ནི་ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པ་དང་འབྲེལ་ལོ། ། བཤད་པའི་རྒྱུད་ནི་སཾ་པུ་ཊའི་རབ་ཏུ་བྱེད་པ་གཉིས་པ་དང༌། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་རྟེན་རྩའི་འཁོར་ལོ་དང་བཅས་པ་ཆ་མཐུན། འཁོར་ལོའི་དབྱེ་བས་བརྒྱ་ཉི་ཤུ་ཡིན་པ་ཁ་བསྐང༌། ཐུན་མོང་གི་མཚན་ཉིད་ཅུང་ཟད་བསྡུས་ནས་བསྟན།

བརྟག་པ་དྲུག་པའི་གཉིས་པ་ནས། གནས་གང་ན་གནས་པ་དང༌། ལས་བྱེད་པ་བཤད་ལ། རྣལ་འབྱོར་མ་གང་གི་ངོ་བོ་ཡིན་པ་དེ་ཉིད་ཀྱི་ཕྱག་རྒྱ་བསྡུས་པའི་ལེའུ་ནས་བཤད་དོ། ། སྡོམ་པའི་རབ་ཏུ་དབྱེ་བ་ཡང༌། འདི་ཉིད་ཀྱི་ཕྱག་རྒྱ་བསྡུས་པ་དང༌། བརྟག་པ་དྲུག་པའི་རབ་ཏུ་བྱེད་པ་བཞི་པ་ལས་གསལ་བར་བཤད། ལུས་རྣམ་པར་གཞག་པ་ཡེ་ཤེས་ཞེས་པས་རྒྱས་པར་བཤད་པའོ། ། དེ་ལ་གཉིས། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དང༌། རྟེན་གྱི་སྒོ་ནས་རབ་ཏུ་དབྱེ་བའོ། །
དང་པོ་ནི་རིགས་དྲུག་གི་སེམས་ཅན་ཐམས་ཅད་ཀྱི་ལུས་ལ་རང་བཞིན་ལྷན་ཅིག་སྐྱེས་པའི་ཡེ་ཤེས་ཆེན་པོ་ངོ་བོ་ཉིད་ཀྱིས་གནས་པའོ། ། དེའི་མཚན་ཉིད་རང་བཞིན་གྱིས་རྟོག་པ་ཐམས་ཅད་ཡང་དག་སྤངས་པའོ། ། དེ་ཉིད་བརྟན་གཡོ་ཐམས་ཅད་དུ་སྣང་བས་དེ་ལས་བྱུང་བའི་ཚུལ་གྱིས་དངོས་པོ་ཀུན་ལ་ཁྱབ་ལ། སྣང་ཡང་དེའི་ངོ་བོ་ཉིད་ལས་མ་འདས་པས་བདག་གཅིག་པའི་ཚུལ་གྱིས་ཁྱབ་པའོ། ། དེ་ལྟར་ལུས་ལ་གནས་ཀྱང་ལུས་ཀྱིས་བསྐྱེད་པ་མ་ཡིན་པའོ། ། དེ་ལྟར་ཐོས་བསམ་གྱི་ཡུལ་དུ་གཏན་ལ་ཕེབས་པ་དེ་ཁོ་ན་ཉིད་རྟོགས་པའི་ལྟ་བ་ཡིན་ནོ། ། དེ་ཉིད་ཞུར་བདེ་ལ་སྦྱར་ན་ཀྱེའི་རྡོ་རྗེར་བསྐྱེད་པའི་ལུས་ལ་རྩའི་འཁོར་ལོ་གནས། རྩ་ལ་བདུད་རྩི་ཞུ་བ་གནས། དེ་ལ་ཞུ་བདེ་ལྷན་ཅིག་སྐྱེས་པའི་ཡེ་ཤེས་གནས། དེའི་མཚན་ཉིད་གློ་བུར་པའི་རྟོག་པ་ཐམས་ཅད་ཀྱང་སྤངས་པའོ། །
དེས་རྩའི་དངོས་པོ་ཀུན་ལ་ཁྱབ་པའོ། ། དེ་ལྟར་ལུས་ལ་བརྒྱུད་ནས་གནས་ཀྱི། ལུས་ལས་དངོས་སུ་མ་སྐྱེས་པའོ། ། གཉིས་པ་ནི་ཞུ་བདེ་ལྷན་སྐྱེས་ཀྱི་རྟེན་དཀྱིལ་འཁོར་འཁོར་ལོ་གཙོ་ཆེ་བའི་དབང་དུ་བྱས་ནས་རྩའི་འཁོར་ལོ་དང༌། རང་བྱིན་གྱིས་བརླབ་པའི་ཐབས་སྡོམ་པའི་རབ་ཏུ་དབྱེ་བའོ། ། སྔ་མ་ལ་ཞུས་པ་དང་ལན་ལས། ཞུས་པ། ཀྱེ་བཅོམ་ལྡན་འདས་ཞེས་པ་སྟེ། རྡོ་རྗེའི་ལུས་ནི། ཀྱེའི་རྡོ་རྗེར་བསྐྱེད་པའི་ལུས་དབང་པོ་མ་ཚང་བ་མེད་པ་ལ།
ལྷན་ཅིག་སྐྱེས་པའི་རྟེན། རྩ་དུ་ལགས་ཞེས་པའོ། ། ལན་ལ་ལྔ་སྟེ། རྩ་སུམ་ཅུ་རྩ་གཉིས་ཀྱི་ལས་བསྟན་པ། དེ་རྣམས་ཀྱི་ནང་ནས་རྩའི་གཙོ་མོ་གསུམ་དུ་བསྟན་པ། གསུམ་པོ་དེ་ལས་རྩ་སུམ་ཅུ་རྩ་གཉིས་ཀྱི་མིང་སྤྱིའི་མཚན་ཉིད་བསྟན་པའོ། ། དང་པོ་ནི་བཅོམ་ལྡན་འདས་ཞེས་པ་སྟེ། སྤྱིར་རྩ་ཕྲན་སྟོང་ཕྲག་བདུན་ཅུ་རྩ་གཉིས། འཁོར་ལོའི་དབྱེ་བས་བརྒྱ་ཉི་ཤུ་ཡིན་ལ། དེ་རྣམས་ཀྱི་ནང་ནས་གཙོ་བོར་གྱུར་པའི་རྩ་རྣམས་ནི་སུམ་ཅུ་རྩ་གཉིས་ཏེ།
དེ་ཡང་གཙོ་བོར་འཇོག་པའི་རྒྱུ་མཚན་སོ་དང༌། སེན་མོ་སྐྱེད་པ་ལ་སོགས་པའི་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ། དཀྱིལ་འཁོར་འཁོར་ལོའི་ཐབས་ཀྱི་དབང་དུ་བྱས་ན་བདེ་བ་ཆེན་པོ་ནི་ལྷན་སྐྱེས་སྐྱེ་བའི་གནས་དབང་གི་གནས་སུ་འཛག་པའོ། ། རང་བྱིན་བརླབ་ལྟར་ན་བདེ་བ་ཆེན་པོ་རང་བྱུང་གི་ཡེ་ཤེས་ཀྱི་གནས་ལྟེ་བར་རོ། ། དེ་ཡང་སཾ་པུ་ཊ་ལས། འཁོར་ལོ་བཞི་ཡིས་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག ། བྱང་ཆུབ་སེམས་ཀྱི་རང་བཞིན་གྱིས། ། རྩ་རྣམས་སུམ་ཅུ་རྩ་གཉིས་མཆོག ། ཅེས་གསུངས་སོ། །
གཉིས་པ་ནི་དེ་རྣམས་ཀྱི་ནང་ནས་ཞེས་པ་ལ་སོགས་པའོ། ། གསུམ་པ་ལ་དོན་དམ་པའི་ལས་ལམ་དུ་བྱེད་པའི་དུས་ཀྱི་གཙོ་མོ་ཡིན་པའི་རྒྱུ་མཚན་རྐྱང་མ་ནས་བྱང་ཆུབ་ཀྱི་སེམས་ཕབ་པས་སྟོང་ཉམས་སྐྱེ་བས་ན། རྐྱང་མ་ཤེས་རབ་རང་བཞིན་གྱིས། རོ་མ་ནས་ཙཎྜཱ་ལཱི་སྦར་ནས་བྱང་ཆུབ་ཀྱི་སེམས་འབེབས་པས་སྟོང་ཉམས་སྐྱེ་བའི་ཐབས་ཡིན་པས་ན། ཐབས་ཀྱི་རོ་མ་ཡང་དག་གནས། ། ཀུན་འདར་མར་རླུང་དང་བྱང་ཆུབ་ཀྱི་སེམས་བཙུད་ན་གཟུང་འཛིན་སྤོང་བས། གཟུང་བ་དང་འཛིན་པ་རྣམ་པར་སྤངས་པའོ། ། ཀུན་རྫོབ་ཀྱི་ལས་ཏེ་ཐ་མལ་གྱི་དུས་ཅན་གཙོ་མོ་ཡིན་པའི་རྒྱུ་མཚན། རྐྱང་མ་མི་བསྐྱོད་འབབ་བཅས་པ་ལ་སོགས་པའོ། ། བཞི་པ་མི་ཕྱེད་མ་དང་ཞེས་པ་སྟེ་རྩའི་མིང་དང༌།
གནས་གང་ན་གནས་པ་དང༌། ལས་ཅི་བྱེད་པ། མི་ཕྱེད་མ་ནི་སྤྱི་བོར་གནས། ། སོ་དང་སེན་མོ་འབབ་པར་དྲན། ། ཞེས་པ་ལ་སོགས་པ་གསུངས་ལ། རྣལ་འབྱོར་མ་གང་གི་ངོ་བོ་ཡིན་པ། ། རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་ཞེས་བརྗོད། །
ཅེས་གསུངས་པས་ཤེས་སོ། ། ལྔ་པ་བཅོམ་ལྡན་འདས་ལ་སོགས་པ་སྟེ། དོན་དམ་པའི་ལས་ཀྱི་དབང་དུ་བྱས་ནས་ཤེས་རབ་ཀྱི་ངོ་བོ་ཉིད་དུ་བསྟན་པ། སྲིད་གསུམ་ནི་སྤྱི་དོན་དུ་འདོད་པའི་སྲིད་པ་ལ་སོགས་པ་ཡིན་ལ། མཐར་ཐུག་ཏུ་སྐུ་གསུམ་ཡིན། འདིར་སྦས་དོན་དུ་ཞུ་བདེ་མི་རྟོག་པ་གསུམ་མོ། ། དེ་རྩ་སུམ་ཅུ་རྩ་གཉིས་གང་བར་ཡོངས་སུ་གྱུར་ན་ཐམས་ཅད་ཀྱང་གཟུང་འཛིན་སྤོང་བའི་ལས་ཅན་ནོ། ། ཀུན་རྫོབ་ཀྱི་ལས་ཀྱི་དབང་དུ་བྱས་ནས་ཐབས་ཀྱི་ངོ་བོ་ཉིད་དུ་བསྟན་པ་ནི། ཡང་ན་ཞེས་པ་སྟེ། རྩ་སུམ་ཅུ་རྩ་གཉིས་པོ་ཐམས་ཅད་ཀྱིས་ཐ་མལ་པའི་སོ་དང་སེན་མོ་ལ་སོགས་པ་ཐམས་ཅད་སྐྱེད་པས་དངོས་པོ་སྟེ་ཐབས་སོ། །
རང་བྱིན་གྱིས་བརླབ་པའི་རིམ་པའི་ཐབས་སྡོམ་པའི་རབ་ཏུ་དབྱེ་བ་ནི། གང་བསྡམ་ན་མཚན་མ་དང་རྣམ་པར་རྟོག་པ་སྡོམ། གནས་གང་དུ་བསྡམ་པ་འཁོར་ལོ་བཞི་དང་རྩ་གསུམ་དུ། གང་གིས་སྡོམ་ན་ཙཎྜཱ་ལཱི་འབར་འཛག་གི་ཐབས་ཀྱིས། སྡོམ་པ་རང་གི་ངོ་བོ་རང་བྱུང་གི་ཡེ་ཤེས་གསལ་ལ་རྟོག་པ་མེད་པའོ། ། གཞུང་ལས་གང་དུ་བསྡམ་པ་རྣམ་པར་གཞག་པ་དང༌། གང་གིས་སྡོམ་པ་བསྟན་པའོ། ། སྔ་མ་ལ་རྩ་གཉིས་ཀྱི་རྣམ་པར་གཞག་པ་དང༌། རྩ་གསུམ་གྱི་རྣམ་པར་གཞག་པ་དང༌། འཁོར་ལོ་བཞིའི་རྣམ་པར་གཞག་པ་དང་གསུམ་མོ། །
དང་པོ་ནི་སྡོམ་པ་ཞེས་པ་གང་དུ་བསྡམ་པ་དང༌། གང་གིས་སྡོམ་པའོ། ། དབྱེ་བ་ནི་རྩ་གཉིས་དང༌། འཁོར་ལོ་བཞིར་སྡོམ་པའོ། ། ཨཱ་ལིའི་བརྡས་བསྟན་པ་རྐྱང་མ་ཟླ་བ་ཞེས་པ་དེ་ཉིད་ནས་ཟླ་བ་ལྟར་དཀར་བའི་བྱང་ཆུབ་ཀྱི་སེམས་འབབ་པ། ཤེས་རབ་སྟེ་གཟུང་འཛིན་གྱིས་སྟོང་པའི་ཉམས་སྐྱེ་བའོ། ། ཀཱ་ལིའི་བརྡས་བསྟན་པ་གཡས་ཀྱི་ར་མ་ནས་ཉི་མ་སྟེ་རཀྟ་ཉི་མ་ལྟར་དམར་བ་འབབ་ལ། ཐབས་ནི་རོ་མ་ནས་ཙཎྜཱ་ལཱི་སྦར་བས་བྱང་ཆུབ་ཀྱི་སེམས་འབེབས་པའི་ཐབས་ཀྱི་ལམ་ཡིན་པས་སོ། ། གཉིས་པ་ཆོས་དང་ཐུགས་ཀྱིས་ཀུན་འདར་མ་བསྟན། ལོངས་སྤྱོད་རྫོགས་པ་དང་གསུང་གིས་རྐྱང་མ།
སྤྲུལ་པ་དང་སྐུས་རོ་མ་བསྟན་ནོ། ། བསྡུས་དོན་གྱི་མན་ངག་གོ ། གསུམ་པ་ནི། ཨེ་ཝྃ་མ་ཡ་ཞེས་ཡི་གེའི་དོན་དུ་བཤད་པ་སྟེ། ཨེ་དང་ནང་རྩ་མདུད་གྲུ་གསུམ་དབྱིབས་མཐུན་པས་ལྟེ་བ། དེ་ན་ས་རླུང་གཙོ་བོར་རྒྱུ་ལ་ས་རྣམ་པར་དག་པ་ལྷ་མོ་སྤྱན། ཝཾ་དང་ནང་སྙིང་གའི་རྩ་ཀུན་འདར་གྱི་ཆ་ཤས་དབྱིབས་མཐུན་པས་སྙིང་ག དེ་ན་ཆུ་རླུང་གཙོ་བོར་གནས་ལ་ཆུ་རྣམ་པར་དག་པ་བདག་མེད་མ་ཞེས་མཱ་མ་ཀཱིའོ། ། མ་དང་མགྲིན་པ་ཕྱིའི་དབྱིབས་མཐུན་པས་མགྲིན་པ། དེར་མེ་རླུང་གཙོ་བོར་གནས་ལ།
མེ་དག་པ་གོས་དཀར་མོ། ཡ་དང་སྤྱི་བོ་ཕྱིའི་དབྱིབས་མཐུན་པས་སྤྱི་བོ། དེ་ན་རླུང་གི་རླུང་གཙོ་བོར་གནས་པས་དེ་རྣམ་པར་དག་པ་སྒྲོལ་མའོ། ། ཐབས་ཀྱིས་ཟིན་ན་ཙཎྜཱ་ལཱི་སྦར་བའི་གནས་ཡིན་པས་མྱ་ངན་ལས་འདས་པ་སྐྱེད་ཅིང་སྤྲུལ། མ་ཟིན་ན་ལུས་གྲུབ་པའི་དང་པོ་ཡིན་པས་འཁོར་བ་སྐྱེད་ཅིང་སྤྲུལ་པས་སྤྲུལ་པའི་འཁོར་ལོའོ། ། ཆོས་ཐམས་ཅད་སྙིང་ངམ་སེམས་ལས་བྱུང་བས་ཆོས་ཀྱི་འཁོར་ལོའོ། ། རོ་དྲུག་ལ་ལོངས་སྤྱོད་པས་ལོངས་སྤྱོད་དོ། ། བདེ་བ་ཆེན་པོ་ནི་ཞུ་བདེ་ཡིན་ལ་དེའི་རྟེན་ཕལ་ཆེར་སྤྱི་བོ་ན་གནས་པས་བདེ་ཆེན་ནོ། ། འཁོར་ལོའི་གྲངས་ཀྱི་རིམ་པས་རྣམ་པར་གཞག་པ་ཞེས་པ་འཁོར་ལོ་བཞི་བཞིར་བཞག་ནས་ཆོས་བཞི་ཚན་རྣམས་ཚང་རྩི་བ་སྟེ། སྐད་ཅིག་མ་བཞི་ནི་དཀྱིལ་འཁོར་འཁོར་ལོའི་ཐབས་ལ་ཡོད་པ་ཡིན་ལ།
འདིར་གཏུམ་མོ་སྦར་བ་དང༌། བྱང་སེམས་འབེབས་པ་ལ་སོགས་པ་དུ་མ་བྱེད་པས་རྣམ་པ་སྣ་ཚོགས་ཏེ་ལྟེ་བ། གོང་མ་ལྟ་བུའི་ལས་མི་དགོས་པར་བདེ་བའི་ཉམས་མྱོང་སྐྱེ་བས་རྣམ་པར་སྨིན་པ་སྟེ་སྙིང་ག རོ་དྲུག་མྱོང་བའམ་ཉེད་པའི་གནས་ཡིན་པས་རྣམ་པར་ཉེད་པ་སྟེ་མགྲིན་པ། བདེ་ཆེན་འཁོར་ལོ་ན་རླུང་སེམས་འདུས་ན་མཚན་གཞི་མཚན་ཉིད་དུ་ཞེན་པའི་རྟོག་པ་མེད་པའི་ཉམས་སྐྱེ་བས་མཚན་ཉིད་དང་བྲལ་བའོ། ། ཕ་རོལ་ཏུ་ཕྱིན་པའི་ཐེག་པ་ལས་བརྗོད་བྱ་འཕགས་པའི་བདེན་པ་བཞི་ནི་འདིར་གཏུམ་མོ་སྦར་བ་ལ་སོགས་པའི་ལས་དུ་མ་བྱེད་པས་སྡུག་བསྔལ་བ་སྟེ། ཆོས་ཐམས་ཅད་སེམས་ལས་བྱུང་བས་དེའི་རྟེན་སྙིང་ག་ཀུན་འབྱུང༌། རོ་དྲུག་འགོག་པས་མགྲིན་པ། འཁོར་ལོ་འོག་མར་བྱང་ཆུབ་ཀྱི་སེམས་འབབ་པའི་མགོ་རྩོམ་པའི་ལམ་སྤྱི་བོའོ། ། དཔལ་གདན་བཞི་དང༌།
རྡོ་རྗེ་མཁའ་འགྲོ་ལས་འབྱུང་བའི་དེ་ཁོ་ན་ཉིད་བཞི་ནི། འདིར་ལྟེ་བར་མྱོང་བའི་རང་རིག་པ་གསལ་བ་བདག་གི་དེ་ཁོ་ན། སྙིང་གར་མྱོང་བའི་བདེ་བས་ཡིད་སྐྱོབ་པར་བྱེད་པས་སྔགས། མགྲིན་པར་མྱོང་བའི་བྱང་ཆུབ་ཀྱི་སེམས་དེ་ལུས་ལས་འབྱུང་ཞིང་བདེ་བ་ལ་རོལ་པས་ལྷ། བདེ་ཆེན་དུ་བྱང་ཆུབ་ཀྱི་སེམས་བརྟན་པས་གཉིས་སུ་མེད་པའི་ཡེ་ཤེས་ཉམས་སུ་མྱོང་བས་ཡེ་ཤེས་ཀྱི་དེ་ཁོ་ནའོ། ། དེ་ཡང་འཁོར་ལོ་བཞིའི་ཐབས་ལ་དུས་ཚོད་བཞིར་མྱོང་བའི་དགའ་བ་བཞི་ནི་འདིར་མས་བརྟན་པའི་དབང་དུ་བྱས་ནས་ལྟེ་བར་བརྟན་པ་བདེ་བའི་ཉམས་མྱོང་ཆུང་བས་དགའ་བ། སྙིང་གར་བརྟན་པས་བདེ་བ་ཆེ་བས་མཆོག་དགའ། མགྲིན་པར་བརྟན་པས་མི་རྟོག་པས་དགའ་བྲལ། སྤྱི་བོར་བརྟན་པས་བདེ་བ་དང་སྟོང་པ་ཟུང་དུ་ཆུད་པས། ལྷན་ཅིག་སྐྱེས་པའི་དགའ་བའོ། །
ཕྱི་རོལ་ན་ཉན་ཐོས་སྡེ་པ་བཞི་ནི་འདིར་ལྟེ་བ་ལུས་གྲུབ་པའི་དང་པོ་ཡིན་པ་དང༌། ལུས་སྐྱེས་པའི་གནས་བརྟན་པོ་ཡིན་པས་གནས་བརྟན་པ། ཆོས་ཐམས་ཅད་སྙིང་ངམ་སེམས་ལས་འབྱུང་བས་སྙིང་ག་ཐམས་ཅད་ཡོད་པར་སྨྲ་བ། རོ་དྲུག་ཀུན་གྱིས་བཀུར་བས་མགྲིན་པ་ཀུན་གྱིས་བཀུར་བ། བྱང་ཆུབ་ཀྱི་སེམས་ཕལ་ཆེར་གནས་པས་སྤྱི་བོ་དགེ་འདུན་ཕལ་ཆེན་ནོ། ། དེ་ལྟར་རང་བྱུང་གི་ཡེ་ཤེས་སྐྱེ་བའི་གནས་མཐའ་དག་གི་དབང་དུ་བྱས་ནས་རྩ་གསུམ་འཁོར་ལོ་བཞིར་བཤད་ནས་སྐྱེ་བའི་གནས་ཀྱི་གཙོ་བོ་ལྟེ་བ་སྤྲུལ་པའི་འཁོར་ལོ་ལ་ཡི་གེ་དགོད་པ་ཟླ་བའི་བརྡས་བསྟན་པ་ཨཱ་ལི་སྟེ་ཉིས་འགྱུར་གཡོན་སྐོར། ཉི་མའི་བརྡས་བསྟན་པ་ཀཱ་ལི་སྟེ། གཡས་སྐོར་དུ་དགོད་པ་ཡིན་ལ། འཕོ་བ་བཅུ་དྲུག་ལ་སོགས་པས་འཁོར་ལོ་བཞིའི་རྩ་འདབ་ལས་རྒྱུ་བའི་རླུང་བསྟན་ཏོ། ། ཡང་གོང་མ་རྣམས་ཀྱིས་རྩ་གསུམ་འཁོར་ལོ་བཞི་ལུས་ཀྱི་དཀྱིལ་འཁོར་ལ་ཨེ་ཝྃ་མ་ཡ་བཞི་དེ་ལ་བརྟེན་པའི་ཡི་གེ་བྷ་གའི་དཀྱིལ་འཁོར་བསྟན་ལ།
དེ་ལ་བརྟེན་པ་བྱང་ཆུབ་ཀྱི་སེམས་ཀྱི་དཀྱིལ་འཁོར་ཨཱ་ལིའི་བརྡས་བསྟན་པ་ཟླ་བ་སྟེ་བྱང་ཆུབ་ཀྱི་སེམས། ཀཱ་ལིའི་བརྡས་བསྟན་པ་རཀྟ་ཉི་མ་ལྟར་དམར་བའོ། ། དེ་ལ་དབང་བྱེད་པའི་རླུང་འཕོ་བ་བཅུ་དྲུག་ལ་སོགས་པས་བསྟན་ཏོ། ། དེ་ཡང་ཕྱི་རོལ་དུ་བ་རུ་ར་འབྲིང་པོ་གཅིག་ལ་ཞོ་གཅིག་ཏུ་བྱས་པའི་ཟངས་སྲང་བཅུ་གཉིས་ལ་རྒྱར་སོར་བཅུ་གཉིས་པ། འཕངས་སུ་སོར་བརྒྱད་པའི་སྣོད་བརྡུངས་ལ། གསེར་འོལ་མ་སེ་སུམ་ཅུ་ལ་སོར་དྲུག་པའི་ཐུར་མ་ཕྲ་སྦོམ་མེད་པ་བྱས་པས་དབུས་སུ་བུ་ག་ཕུག་ལ། དེ་ཆུ་དྭངས་པའི་སྟེང་དུ་ཞག་པས་ཁེངས་པའི་བར་དབྱུག་གུ་གཅིག་ཡིན། དེའི་བར་ལ་རྟེན་གྱི་གང་ཟག་ཁམས་སྙོམས་པའི་དབང་དུ་བྱས་པའི་དབུགས་སུམ་བརྒྱ་སུམ་ཅུ་རྩ་ཕྱེད་དང་བརྒྱད་རྒྱུ་ལ། དེ་ཙམ་རེ་རེ་ལྟེ་བ་སྤྲུལ་པའི་རྩ་འདབ་རེ་རེ་ནས་རྒྱུ་ལ། དེ་ལྟ་བུ་དྲུག་ཅུ་རྩ་བཞི་ཉིན་ཞག་ཕྲུགས་གཅིག་ལ་རྒྱུའོ། །
དེ་ལྟ་བུ་གཉིས་ལ་ཆུ་ཚོད་གཅིག་སྟེ། དེའི་བར་ལ་དབུགས་དྲུག་བརྒྱ་བདུན་ཅུ་རྩ་ལྔ་རྒྱུའོ། ། དེ་ལྟ་བུ་སུམ་ཅུ་སོ་གཉིས་ཏེ་སྤྱི་བོའི་རྩ་འདབ་སོ་གཉིས་ལས་དེ་ཙམ་རེ་རེ་རྒྱུའོ། ། དེ་ལྟ་བུ་གཉིས་ལ་འཕོ་བ་གཅིག་ཅེས་བྱ་སྟེ། སྟོང་སུམ་བརྒྱ་ལྔ་བཅུའོ། ། དེ་ལྟ་བུ་བཅུ་དྲུག་ལོངས་སྤྱོད་ཀྱི་འཁོར་ལོ་འདབ་མ་བཅུ་དྲུག་ལ་འཕོ་ཞིང་རྒྱུའོ། ། དེ་ཙམ་པ་གཉིས་ལས་ཐུན་ཕྱེད་པ་གཅིག་སྟེ། ཉིས་སྟོང་བདུན་བརྒྱའོ། ། དེ་ལྟ་བུ་བརྒྱད་སྙིང་གའི་རྩ་འདབ་བརྒྱད་ལ་འཕོ་ཞིང་རྒྱུའོ། ། ཐུན་ཕྱེད་གཉིས་ལས་ཐུན་ཚོད་གཅིག་སྟེ་ལྔ་སྟོང་བཞི་བརྒྱའོ། །
དེ་བཞི་ལ་ཉི་ཁྲི་ཆིག་སྟོང་དྲུག་བརྒྱ་སྟེ་ཉིན་ཞག་ཕྲུགས་གཅིག་གི་རླུང་ངོ༌། ། ཐབས་གང་གིས་སྡོམ་པ་ནི་ལྟེ་བར་ཞེས་པ་སྟེ། འཁོར་ལོ་བཞི་ཡིག་འབྲུ་དང་བཅས་པ་རྩ་གསུམ་རང་བཞིན་གྱིས་གནས་པའི་རླུང་མེ་དང་བཅས་པ་གསལ་བཏབ་ལ། འོག་རླུང་ལན་གསུམ་བསྐུལ་བས་བཤང་སྒོའི་རླུང་གིས་སུམ་མདོའི་མེ་སྦར། ལྟེ་བའི་ཨྃ་ལ་ཕོག་པས་གཏུམ་མོའི་མེ་འབར་ནས་གཡས་པའི་རོ་མ་ནས་སོང་བས་དེ་བཞིན་གཤེགས་པ་ལྔ་བསྲེགས་ཏེ་སྙིང་གའི་ཡིག་འབྲུ་ལྔ་བཅོམ། སྤྱན་ལ་སོགས་པ་སྟེ་མཚམས་ཀྱི་བཞི་དང་མགྲིན་པའི་ཡིག་འབྲུ་ཡང་བཅོམ་ཏེ་ཧྃ་ལ་རེག་པས་ཞུ་ནས་རྐྱང་མ་ནས་བྱོན། མགྲིན་པ་དང་སྙིང་གའི་ཡིག་འབྲུ་རྣམས་གསོས་ནས། ཨྃ་གི་སྟེང་དུ་བབས་པས་ཆེར་འཕྲོས་ཏེ། དབུ་མ་ནས་ཕྲ་ཞིང་མྱུར་བའི་ཚུལ་གྱིས་འབར་ནས། སྙིང་གའི་ཧཱུྃ་དང་མགྲིན་པའི་ཨོཾ་གཉིས་ཐོགས་པ་མེད་པར་བཅོམ་ནས།
སྤྱི་གཙུག་གི་ཧྃ་ལ་རེག་ཧྃ་ཞུ་ནས་དབུ་མ་ན་འབར་འཛག་ལ་དམིགས་པའོ། ། དེས་སྡོམ་པ་རང་གི་ངོ་བོ་རང་བྱུང་གི་ཡེ་ཤེས་སྐྱེ་སྟེ། མཚན་མ་དང་རྣམ་པར་རྟོག་པ་སྡོམ་པའོ། ། ལེའུའི་མཚན་ཞུ་བདེ་ལྷན་ཅིག་སྐྱེས་པའི་ཡེ་ཤེས་རྟོག་པས་མི་ཕྱེད་པས་རྡོ་རྗེ་ཡིན་ལ། རིགས་ཞེས་པས་རྒྱུ་སྟེ། དཀྱིལ་འཁོར་འཁོར་ལོའི་ཐབས་རྩའི་འཁོར་ལོ་དང༌། རང་བྱིན་གྱིས་བརླབ་པའི་ཐབས་སྡོམ་པའི་རབ་ཏུ་དབྱེ་བ་ཡིན་ལ། དེ་སྟོན་པའི་གཞུང་ལེའུ་སྟེ་ཙྪེ་ད་ཞེས་པ་དུམ་བུའོ། ། དེ་ལྟར་མོས་པར་བྱས་ནས་གནས་པར་བྱ་བའི་ཐབས་ལ་དངོས་གྲུབ་མཐའ་དག་སྒྲུབ་པའི་ཐབས་དང༌། གཙོ་བོར་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ཐབས་སོ། །
སྔ་མ་ནི་ལེའུ་གཉིས་པས་སྟོན་ཏེ། སྤྱི་དོན་གྱི་མཚམས་སྦྱོར་ཐོབ་པར་བྱ་བའི་འབྲས་བུ་སྙིང་པོ་ཀྱེའི་རྡོ་རྗེའི་དངོས་གྲུབ་དང༌། དེ་ཐོབ་པར་བྱེད་པའི་རྒྱུའི་གཙོ་བོ་ལྷན་ཅིག་སྐྱེས་པའི་ཡེ་ཤེས་ལེའུ་དང་པོ་ནས་བསྟན། དེའི་གྲོགས་སྔགས་ཀྱི་བཟླས་པས་ཀྱང་འགྲུབ་སྟེ། སཾ་པུ་ཊའི་བརྟག་པ་བཅུ་པ་ལས། རྡོ་རྗེ་སེམས་དཔའི་སྙིང་པོ་སོགས། ། འབུམ་དུ་བཟླས་པས་འགྲུབ་པར་འགྱུར། ། ཞེས་གསུངས་པས། ལེའུ་གཉིས་པ་ལས་སྔགས་བསྟན་ཏོ། ། སྦས་དོན་གྱི་མཚམས་སྦྱོར་ལ།
རྒྱུད་འདིའི་བརྗོད་བྱའི་གཙོ་བོ་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ལེའུ་དང་པོར། ལུས་ལ་ཡེ་ཤེས་ཆེན་པོ་གནས། ། ལ་སོགས་པས་བསྟན། དེ་སྐྱེ་བའི་རྟེན་རྩའི་འཁོར་ལོ་ཡིན་པས་དེ་ཡང་ལེའུ་དང་པོ་ལས་རྩ་སུམ་ཅུ་རྩ་གཉིས་གསུངས། རྩ་དེ་རྣམས་ཞུ་བདེ་མི་རྟོག་པ་གསུམ་མངོན་དུ་བྱས་ནས། མཚན་མ་དང་རྣམ་པར་རྟོག་པ་ལས་ཡིད་སྐྱོབ་པས་སྔགས་ཡིན་ལ། སྔགས་སུམ་ཅུ་རྩ་གཉིས་ཀྱི་གྲངས་ཀྱིས་རྩ་སུམ་ཅུ་རྩ་གཉིས་མཚོན་པ་ལེའུ་གཉིས་པས་བསྟན་ཏོ། ། འདིའི་བརྗོད་པར་བྱ་བའི་དོན་བསྐྱེད་རིམ་དང་སྤྱི། རྗོད་བྱེད་ཡན་ལག་གི་དོན་གཙོ་བོ་ཡིན་ལ།
བྷྲཱུྃ་ལ་སོགས་པ་ཁ་ཕྲལ་བ་རྣམས་ཡིག་དོན་ཡང་ཡིན། སྔགས་དོན་མེད་པ་རྣམས་བསྡུས་པའི་དོན་ཡིན་གསུང་ངོ༌། ། མངོན་པར་རྟོགས་པ་དངོས་གྲུབ་མཐའ་དག་སྒྲུབ་པའི་ཐབས་དྲུག་ལས། བཟླས་པ་དང༌། གཏོར་མ་དང༌། ལས་ཀྱི་ཚོགས་རབ་འབྱམས་དང༌། ཁ་ཟས་ཀྱིས་མཚོན་ནས་དམ་ཚིག་དང་སྡོམ་པ་དང་ཡང་འབྲེལ། བཤད་པའི་རྒྱུད་ཀྱིས་ཇི་ལྟར་ཕན་འདོགས་པ་ནི། སྔགས་དག་པར་བྱ་བའི་ཕྱིར་བཏུ་བ། འདི་ཉིད་ཀྱི་ཕྱི་མའི་དགུ་པ་དང༌།
སཾ་པུ་ཊའི་བདུན་པའི་གསུམ་པ་གཉིས་ལས་གསུངས་སོ། ། བཏུས་པའི་སྔགས་ཉིད་གང་ཡིན་པ་མ་ཚང་བ་ཁ་བསྐང་བའི་ཚུལ་གྱིས། འདི་ཉིད་ཀྱི་ཕྱི་མའི་ཕྱག་རྒྱ་བསྡུས་པ་དང༌། ཧེ་རུ་ཀ་མངོན་པར་འབྱུང་བ་དང༌། སཾ་པུ་ཊའི་བརྒྱད་པའི་རབ་ཏུ་བྱེད་པ་བཞི་པ་ལས་གསུངས་སོ། ། སྔགས་བཟླས་པའི་མན་ངག་གུར་གྱི་ལེའུ་བཅུ་གཉིས་པ་དང་བརྒྱད་པའི་གཉིས་པ་ལས་གསུངས། བཟླས་པའི་གྲངས་འཛིན་པའི་ཡུལ་ཕྲེང་བ། སཾ་པུ་ཊའི་བརྒྱད་པའི་གཉིས་པ་དང༌། འདི་ཉིད་ཀྱི་ཕྱི་མའི་བཅུ་པ་ལས་གསུངས། སྔགས་བཟླས་པ་དང་འབྲེལ་པའི་ཁ་ཟས་ཀྱི་དམ་ཚིག་ཀྱང་འདི་ཉིད་ཀྱི་ཕྱི་མའི་བཅུ་པ་ལས་གསུངས།
སྔགས་བཟླས་པའི་དགོས་པ་གུར་གྱི་ལེའུ་དྲུག་པ་ལས་གསུངས་པ་རྣམས་ཀྱིས་ཕན་འདོགས་སོ། ། ལུས་རྣམ་པར་གཞག་པ་དུམ་བུ་བརྒྱད་ཀྱིས་རྒྱས་པར་བཤད་པ་ཡོད་དོ། ། སྔགས་ཉིད་འདིར་བཤད་པ་གནས་སྐབས་དྲུག་དང་འབྲེལ་ཏེ། གཏོར་མ་དང༌། ལྷ་བསྐྱེད་པའི་ས་བོན་དང༌། བཟླས་པའི་སྔགས་དང༌། ལས་ཚོགས་དང༌། མངོན་པར་རྟོགས་པ་དང༌། དམ་ཚིག་དང་འབྲེལ་པའོ། ། དང་པོ་གཏོར་མ་དང་འབྲེལ་པ་ནི།
རྫས་སྦྱང་བ་གུར་གྱི་ལེའུ་དགུ་པ་ནས་གསུངས། མགྲོན་བསྐྱེད་པ་གུར་གྱི་ལེའུ་གསུམ་པ་ནས། སྔགས་རྒྱས་པ་ཕན་ཡོན་དང་བཅས་པ་འདི་ཉིད་ཀྱི་ཕྱག་རྒྱ་བསྡུས་པ་ལས་གསུངས་ལ། བསྡུས་པ་ལ་ཨོཾ་སྔགས་ཀྱི་མགོ་འདྲེན། ཨ་ཀཱ་རོ་ཨའི་ཡི་གེ་མུ་ཁཾ་སྒོའམ་དང་པོ་སྟེ། དབྱིབས་ཀྱི་ཨ་ཤད་ལྟ་བུ་སྟེ། དེ་མེད་ན་ཡི་གེའི་གཟུགས་མི་ཐུབ་པས་ཡི་གེ་ཐམས་ཅད་ཀྱི་སྒོའམ་དང་པོའོ། ། བརྗོད་པའི་ཨ་བརྗོད་པ་ཐམས་ཅད་ཀྱི་སྲོག་ཡིན་པས་སྒྲ་ཐམས་ཅད་ཀྱི་སྒོའམ་དང་པོའོ། ། ནང་ལྟར་བཤད་པའི་ཨ་ལྟེ་བ་ན་གནས་པ་དེ་ལུས་གྲུབ་པ་ན། དང་པོ་ལྟེ་བའི་རྩ་མདུད་ནས་ཆགས་པས།
ལུས་གྲུབ་པའི་སྒོའམ་དང་པོ། ། དོན་གྱི་ཨ་སེམས་ཉིད་སྐྱེ་བ་མེད་པ་ནི་ཆོས་ཐམས་ཅད་ཀྱི་སྒོའམ་དང་པོ་སྟེ། སརྦ་དྷརྨཱ་ཎཱཾ་ཞེས་པ་ཆོས་ཐམས་ཅད། ཨཱ་དྱ་ནུཏྤནྣ་ཏྭཏ། སྐྱེ་བ་མེད་པའི་སྒོ་ཅན་ཏེ། འབྱུང་ཞིང་ཐིམ་པའི་གནས་ཡིན་པའོ། ། ཨོཾ་ཨཱཿཧཱུྃ་སྐུ་གསུང་ཐུགས་ཀྱི་སྔགས་སོ། ། བྷཱུྃ་ལ་སོགས་པས་བསྡུས་པའི་དཀྱིལ་འཁོར་གྱི་ལྷ་བསྐྱེད་པའི་ས་བོན་དང༌། ཨོཾ་ཨཱཿབྷཱུྃ་ཧཱུྃ་ཕཊ་ལ་སོགས་པ་རིགས་ལྔ་སོ་སོའི་སྔགས་དང༌། ཐམས་ཅད་བསྡོམས་པ་ལ་ཨོཾ་དང་ཧཱུྃ་ཕཊ་སྭཱ་ཧཱ་བཅུག་པས་རིགས་ལྔའི་ཐུན་མོང་གི་སྔགས་སུ་འགྲོ་བས་བཟླས་པའི་སྔགས་དང་ཡང་འབྲེལ།
ཡང་ཁ་ཟས་དང་བདུད་རྩི་བྱིན་གྱིས་རློབ་པ་ལ་སོགས་པ་དམ་ཚིག་དང་ཡང་འབྲེལ། རྫོགས་པའི་རིམ་པ་ཙཎྜཱ་ལཱི་སྒོམ་པའི་སྙིང་གར་དགོད་པ་དང་ཡང་འབྲེལ་ལོ། ། བཟླས་པ་འབའ་ཞིག་དང་འབྲེལ་བའི་སྔགས། དེ་ཝ་ལྷ་སྟེ་ཐབས། པི་ཙུ་འཇམ་པ་སྟེ་ཤེས་རབ། བཛྲ་རྡོ་རྗེ་སྟེ་དབྱེར་མི་ཕྱེད་པ། ཧཱུྃ་གསུམ་སྐུ་གསུང་ཐུགས། སྔགས་ཐམས་ཅད་ལ་སྤྱིར་དང་པོར་ཨོཾ་སྐུའི་ཡི་གེ རིང་ཡིག་ཨ་ཡིན་པས་གསུང་གི་ཡི་གེ་དང༌། མཐར་ཧཱུྃ་ཐུགས་ཀྱི་ཡི་གེ་དང༌།
ཕཊ་དང་སྭཱ་ཧཱ་མེད་པ་རྣམས་ལ་ཡང་གཞུག་གོ ། ལས་ཚོགས་དང་འབྲེལ་བ་གྲོང་ཁྱེར་དཀྲུག་པའི་སྔགས་ནི་ཧེ་རུ་ཀ་བཞི་བདག་མེད་མ་དང་ལྔའི་གང་རུང་གི་རྣལ་འབྱོར་ལ་གནས་ནས། སྔོན་དུ་བསྙེན་པ་འབུམ་ཕྲག་བཞི་སོང་བ་ཞིག་གིས། དངོས་གྲུབ་དེ་ཉིད་ལ་དམིགས་ནས་བྱེ་བ་ཕྲག་གཅིག་བཟླས། སྒྲུབ་པ་ལ་ནམ་མཚན་མ་མཐོང་མཐོང་གི་བར་དུ་བཟླས། ལས་ལ་སྦྱོར་བའི་དུས་སུ་དུག་དང༌། ཁྲག་དང༌། སྐེ་ཚེ་དང༌། ལན་ཚྭའི་ཁུ་བས་རང་གི་ལག་པ་གཡས་པའི་མཐིལ་དུ་འཁོར་ལོ་རྩིབས་བརྒྱད་ལ་ཡི་གེ་བརྒྱད། ལྟེ་བ་ལ་ཨོཾ་དང་སྭཱ་ཧཱའི་བར་དུ་ཆེ་གེ་མོ་དང༌།
ཆེ་གེ་མོ་ནང་འཁྲུག་ཕུང་ཞིག་ཅེས་པ་བྲིའོ། ། མྱུ་ཁྱུད་ལ་ཨཱ་ལི་གཡོན་སྐོར་དང་ཀཱ་ལི་གཡས་སྐོར་དུ་བཀོད་པ་སྦར་བ་བསྡམས་ཏེ། ཁ་ལ་གཏད་པ་ཁ་རླངས་ཕྱིར་མ་ཤོར་བར་སྔགས་ཆེ་གེ་མོ་དང་ཆེ་གེ་མོ་བི་དེ་ཤ་སྤེལ་ཚིག་དང་བཅས་པ་བཟླས་ནས་ཁ་ཕྱེ་སྟེ་གྲོང་ཁྱེར་ལ་བསྟན་ན་ནང་འཁྲུགས་ཏེ་ཡུལ་ནས་འཐོན་པར་འགྱུར་རོ། ། དེ་ཉིད་རྫོགས་རིམ་དུ་ལྟེ་བའི་ནང་སྐོར་བརྒྱད་ལ་བཀོད་དེ་དབུས་ཀྱི་ཨ་ལས་ཙཎྜ་ལཱིའི་མེ་སྦར་ནས་སྙིང་གའི་དེ་བཞིན་གཤེགས་པ་ལྔའི་ས་བོན་འཇོམས་པ་ནི་ནང་གི་གྲོང་ཁྱེར་དཀྲུག་པའོ། ། ཨཱ་ལི་བཅོ་ལྔ་ནི་རྣལ་འབྱོར་མ་བཅོ་ལྔ་སྐྱེད་པའི་ས་བོན་དང་ཡང་འབྲེལ། ཁ་ཕྲལ་ཏེ་ཨོཾ་དང་ཧཱུྃ་ཕཊ་བཅུག་པས་སོ་སོའི་སྔགས་དང༌། བསྡོམས་པ་ལ། ཨོཾ་དང་ཧཱུྃ་ཕཊ་བཅུག་པས་བདག་མེད་མའི་ཕྲེང་སྔགས་ཏེ་བཟླས་པའི་སྔགས་དང་ཡང་འབྲེལ་ལོ། ། བཟླས་པ་འབའ་ཞིག་དང་འབྲེལ་པ། ཏྲཻ་གསུམ།
ལོཀྱ་འཇིག་རྟེན། ཨཀྵེ་པ་སྨོད་པ་སྟེ། ལུས་ངག་ཡིད་གསུམ་མམ་ཁམས་གསུམ་གྱི་རྟོག་པ་སྤངས་པའོ། ། ཛྭ་ལ་འབར་བ། བྷྱོ་གཉིས་སུ་མེད་པའི་ཡེ་ཤེས་ཏེ། གཉིས་སུ་མེད་པའི་ཡེ་ཤེས་ཀྱི་མེ་འབར་བས་གཟུང་འཛིན་སྲེག་པའོ། ། ཀི་ཊི་ཆིངས། བཛྲ་རྡོ་རྗེ། གཉིས་སུ་མེད་པའི་ཡེ་ཤེས་ཀྱི་རྡོ་རྗེས་རྣམ་རྟོག་ཆིངས་ཤིག་པའོ། ། ཨོཾ་ཨཱཿཧཱུྃ་ནི་སྐུ་གསུང་ཐུགས་བྱིན་གྱི་རློབ་པའི་ས་བོན་ཡིན་པས་མངོན་པར་རྟོགས་པ་དང་འབྲེལ་ལ།
ཁ་ཟས་བྱིན་གྱིས་རློབ་པ་ལ་སོགས་པའི་དམ་ཚིག་དང་ཡང་འབྲེལ་ལོ། ། ས་སྦྱང་བའི་སྔགས་སྐྱོན་སྦྱང་བ་སྔོན་དུ་སོང་བས་ས་དེར་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་འཕྲོས་པས་ས་ཕྱོགས་ཐམས་ཅད་རྡོ་རྗེའི་རང་བཞིན་དུ་བྱས་ཏེ་བགེགས་སྦྱང་བའོ། ། ཨོཾ་ཧཱུྃ་སྭཱ་ཧཱ་ལ་སོགས་པ་དྲག་པོའི་སྔགས་བདུན་ལས་ཚོགས་དང་འབྲེལ་པ་སྟེ། འོག་ནས་འབྱུང་བའི་ལྷའི་རྣལ་འབྱོར་དང་ལྡན་པས་སོ་སོར་བསྒྲུབ་པར་བྱའོ། ། ཀུ་རུ་ཀུལླེའི་སྔགས་ལེའུ་བཅུ་གཅིག་པའི་ལྷའི་རྣལ་འབྱོར་དང་འབྲེལ་ནས་དབང་དུ་བྱེད་པ་གཙོར་སྒྲུབ་པའི་སྔགས་སོ། ། ཆར་དབབ་པ་ལ་སོགས་པ་ཕྱག་བཅུ་དྲུག་པའི་དཀྱིལ་འཁོར་གྱི་རྣལ་འབྱོར་ལ་བརྟེན་ཏེ། ཨཥྚཱ་ན་ན་ལ་བསྙེན་པ་འབུམ་ཕྲག་བཞི་སོང་བས་གྲོང་ཁྱེར་ལ་སོགས་པའི་ནུབ་བྱང་གི་རྫིང་བུ་ལ་སོགས་པ་དངོས་སུ་ཡོད་དམ་མེད་ནའང་བཅོས་མའི་རྫིང་བུ་བྱས་ཏེ། དེར་ཆུ་དྲངས་པས་བཀང་ལ་དེའི་འགྲམ་དུ་དཀྱིལ་འཁོར་གྱི་ས་ཆོག་ཇི་ལྟ་བ་བཞིན་བྱ། དེ་ནས་ཉི་མ་གཉིས་པ་ལ་ཀླུ་གནས་པའི་ས་ནས་ས་བླངས་ཏེ། ཀླུའི་རྒྱལ་པོ་མཐའ་ཡས་ཀྱི་གཟུགས་རོ་སྨད་སྦྲུལ་མཇུག་འཁྱིལ་པ།
རོ་སྟོད་མི་འདྲ་བ་ཐལ་མོ་སྙིང་གར་སྦྱར་བ། སྦྲུལ་མགོའི་གདེངས་ཀ་བདུན་དང་ལྡན་པ་བྱས་ལ། རྫའི་ཁམ་ཕོར་གསར་པ་ཁ་སྦྱར་གྱི་ནང་དུ་བཞག་གོ ། དེ་ནས་དཀྱིལ་འཁོར་གྱི་ཡོ་བྱད་ཚོགས་པ་དང༌། དང་པོ་ལྷ་སྟ་གོན་དུ་གནས་པ་བྱ། དེ་ནས་བུམ་པ་སྟ་གོན་བྱ། དེ་ནས་སློབ་མ་སྟ་གོན་གྱི་ཐད་ཀར་མཐའ་ཡས་ཀྱི་གཟུགས་བརྙན་མི་དམིགས་པ་ལས། ཨ་དང་ཕུཿལས་མཐའ་ཡས་སྐུ་མདོག་གསེར་བཙོ་མ་ལྟ་བུ་བསྐྱེད། དེ་ནས་ས་འོག་རིམ་པ་བདུན་ནས་མཐའ་ཡས་བཀུག་ལ་བསྟིམ། གནས་གསུམ་བྱིན་གྱིས་བརླབས།
མེ་ལོང་བསྟན་ཏེ་བུམ་ཆུས་དབང་བསྐུར་ལ་སྣང་བ་མཐའ་ཡས་ཀྱིས་དབུར་བརྒྱན་པར་བསྒོམ། མེ་ཏོག་ནག་པོ་ལ་སོགས་པའི་མཆོད་པ་ལྔས་མཆོད། མཁན་པའི་ཁུ་བས་བྱུག གླང་པོ་ཆེའི་རྣ་བའི་རྡུལ་གྱི་དྲི་མས་ཀྱང་བྱུག བ་ནག་མོའི་འོ་མས་ཅུང་ཟད་གཏོར། ཁམ་པོར་ཁ་སྦྱར་ལ་གཞོན་ནུ་མ་ནག་མོས་བཀལ་བའི་སྐུད་པས་རྒྱ་གྲམ་དུ་དཀྲིས་ལ་བཞག་གོ ། དེ་ནས་ནང་པར་གཞུང་བཞིན་ཐིག་ཚོན་གྱིས་བྲིས། དཀྱིལ་འཁོར་གྱི་མཆོད་པའི་ཡོ་བྱད་བཤམ། བུམ་པ་གནས་སུ་དབུལ། དཀྱིལ་འཁོར་ཇི་ལྟ་བ་བཞིན་བསྒྲུབ།
མེ་ཏོག་ལ་སོགས་པ་ཕྱིའི་མཆོད་པ་ལྔས་མཆོད། བདུད་རྩིའི་མཆོད་པ་དང་ལྷ་མོ་བརྒྱད་པོ་རྣམས་ཀྱིས་མཆོད། བསྟོད་པ་བྱས་ལ་སློབ་དཔོན་བདག་ཉིད་འཇུག་པ་བྱ། དམ་ཚིག་ཅན་ལ་གཏོར་མ་བཏང་ལ་ཚོགས་བྱ། དེ་ནས་མཐའ་ཡས་ཀྱི་ཁམ་ཕོར་ཁ་ཕྱེ་ལ་སྔར་བཞིན་བསྐྱེད་པ་ནས་མཆོད་པའི་བར་དུ་བྱ། བྱུག་པའི་རྫས་རྣམས་ཀྱིས་བྱུགས་ཏེ། བ་ནག་མོའི་འོ་མས་ཁམ་ཕོར་བཀང་ལ་སྔར་བཞིན་དཀྲིས་ལ་བཞག དེ་ནས་མདུན་གྱི་དཀྱིལ་འཁོར་གྱི་གཙོ་བོ་དང༌། བདག་ཉིད་ཐ་མི་དད་པར་བསམས་ཏེ། མཐའ་ཡས་གཟིར་ལ་ཆར་དབབ་པའི་བསམས་པས་སྔགས་བཟླའོ། །
མཇུག་གི་ཆོ་ག་ཡང་ཚུལ་བཞིན་དུ་བྱའོ། ། འོག་མ་རྣམས་ལའང་ཧེ་རུ་ཀ་བཞི། བདག་མེད་མ་དང་ལྔ་གང་ཡང་རུང་བ་ལ་བསྙེན་པ་སྔོན་དུ་འབུམ་ཕྲག་བཞི་སོང་བས་དངོས་གྲུབ་ཀྱི་དོན་དུ་བྱེ་བ་བཟླས་ལ་སྒྲུབ་པ་ནམ་མཚན་མ་མཐོང་མཐོང་གི་བར་དུ་བྱ་སྟེ། དེ་ནི་ལས་སྦྱོར་ཐམས་ཅད་ལ་ཤེས་པར་བྱའོ། ། རྡོ་རྗེ་མ་ལ་སོགས་པ་ནི་བདག་མེད་མའི་དཀྱིལ་འཁོར་གྱི་ནང་གི་འཕར་མའི་ལྷ་མོ་བདུན་ཏེ། ཚོགས་གཉིས་བསགས་པ་སྔོན་དུ་སོང་བས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་རང་རང་གི་ས་བོན་ཨཱ་ལི་གཉིས་ལ་སོགས་པ་ལས། སོ་སོའི་ས་བོན་ཙམ་ལས་བསྐྱེད། སྤྲོས་པ་ལ་དགའ་ན་ཡེ་ཤེས་པ་དགུག་གཞུག་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་ཏེ་རང་རང་གི་རིགས་ཀྱི་བདག་པོས་དབུར་བརྒྱན་ལ། གོང་དུ་བཤད་པའི་སོ་སོའི་སྔགས་བཟླས་པས་འགྲུབ་སྟེ།
བཟླས་བསྒོམ་ཙམ་གྱིས་འགྲུབ་པ་དབང་པོ་རབ་གྱི་སྒྲུབ་ལུགས་སོ། ། མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལ་བཞི་སྟེ། ཐོག་མར་རིམ་པ་གཉིས་ལ་གནས་པར་བྱ་བ་དང༌། རིམ་པ་གཉིས་ལ་གནས་པ་དེས་དྲོད་ཐོབ་ནས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་ཐབས་སྤྱོད་པ་བྱ་བ་དང༌། སྤྱོད་པ་བྱེད་པ་དེས་མཆོག་གི་དངོས་གྲུབ་སྒྲུབ་པའི་གྲོགས་ངོ་ཤེས་པར་བྱ་བའི་ཕྱིར་བརྡ་ལ་སོགས་པ་བྱ་བ་དང༌། བརྡས་མཚོན་པར་བྱེད་པའི་གྲོགས་ལ་བརྟེན་ཏེ་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལྷན་ཅིག་སྐྱེས་པའི་དོན་བསྒོམ་པ་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། རྫོགས་པའི་རིམ་པ་བསྒོམ་པའི་རྟེན་ཡིན་པས། ཐོག་མར་བསྐྱེད་པའི་རིམ་པ་བསྒོམ་པ་དང༌། བསྐྱེད་པའི་རིམ་པ་ལ་གནས་པ་དེས་དེ་ཁོ་ན་ཉིད་རྟོགས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པར་བསྟན་པའོ། །
སྔ་མ་ལ་གཉིས་ཏེ། ཐོག་མར་ལྷ་བསྐྱེད་པ་དང༌། དེ་ནས་དབང་བསྐུར་བའོ། ། ལྷ་བསྐྱེད་པ་ནི་ལེའུའི་འབྲེལ་སྔགས་ཟློས་པ་ལ་ལུས་ལྷར་བསྐྱེད་དགོས་པས་ལྷའི་ལེའུའོ། ། སྦས་དོན་དུ་རྩ་རྣམས་ཀྱི་ནང་ན་གནས་པའི་རླུང་དང་བྱང་ཆུབ་ཀྱི་སེམས་དེ་ལུས་ལས་བྱུང་བ་དང་བདེ་བ་ལ་རོལ་ཞིང་བྱིན་གྱིས་རློབ་པས་ལྷ་ཡིན་པས་ལྷའི་ལེའུའོ། ། དེ་ཡང་འོག་ནས། གང་ཕྱིར་ལུས་ལས་བྱུང་བའི་ཕྱིར། ། ལྷ་ཞེས་མངོན་པར་བརྗོད་པར་བྱ། ། ཞེས་གསུངས་པས་སོ། ། བརྗོད་པར་བྱ་བའི་དོན་ལེའུ་བཞི་པ་དང་གཉིས་ཕྱོགས་གཅིག་ཏུ་བསྐྱེད་རིམ་དང་སྤྱི།
རྗོད་བྱེད་ཡན་ལག་གི་དོན་གཙོ་བོ་ཡིན་ལ་གཉིས་པོའང་ཅུང་ཟད་འཇུག་པའི་སྐབས་ཡོད། མངོན་པར་རྟོགས་པ་རྫོགས་པའི་རིམ་པའི་རྟེན་བསྐྱེད་པའི་རིམ་པ་དང་འབྲེལ། བཤད་པའི་རྒྱུད་ཕྱག་བཅུ་དྲུག་པ་འདིར་མ་ཚང་བ་ཁ་བསྐང་བའི་ཚུལ་གྱིས་འདི་ཉིད་ཀྱི་ཕྱི་མའི་ལེའུ་ལྔ་པ་ལས་གསུངས། གུར་གྱི་ལེའུ་བཞི་པ་ལས་བསྐྱེད་རིམ་ཙམ་གྱི་མངོན་པར་རྟོགས་པ་མདོར་བསྟན། ལེའུ་བདུན་པ་ལས་ཡན་ལག་དྲུག་བྱིན་གྱིས་རློབ་པའི་སྔགས་དང་བཅས་པ་རྒྱས་པར་བཤད། བཅུ་གཉིས་པ་ནས་སྔོན་འགྲོའི་ཆོ་ག་དང་བཅས་པ་རྒྱས་པར་བཤད། བཅོ་ལྔ་པ་ལས་ཕྱག་བཞི་པ་ཞལ་གསུམ་པ་གསལ་བར་བཤད་དོ། ། སཾ་པུ་ཊའི་བརྟག་པ་གཉིས་པའི་རབ་བྱེད་གསུམ་པར་ཐུན་མོང་གི་ཆོ་ག་དང་ཕྱག་གཉིས་པ་ཆ་མཚུངས། ཕྱག་བཞི་པ་དེ་དོན་གསལ་བར་བྱེད་པ་རྒྱུད་ཕྱི་མ་དང་བཅས་པ་ཞལ་བཞིར་གསལ་བར་བཤད། ཕྱག་དྲུག་པ་ལྷ་བཅུ་བདུན་གྱི་སྒྲུབ་ཐབས་སུ་ཚུལ་མི་འདྲ་བའི་སྒོ་ནས་ཁ་བསྐངས་ཏེ་བཤད་དོ། །
ལུས་རྣམ་པར་གཞག་པ་ལྷ་རྣམས་ཇི་ལྟར་འབྱུང་བའི་ཚུལ་རྒྱས་པར་བཤད་པའོ། ། ཚིག་དོན་ལ་བཤད་པར་དམ་བཅའ་བ་ལེའུའི་མཚམས་སྦྱོར་ཉིད་ཀྱི་ཁོང་དུ་ཆུད་པ་ཡིན་ལ། དོན་དངོས་ལ་ཧེ་རུ་ཀ་གསུམ་བསྐྱེད་པ་ཐུན་མོང་གི་ཆོ་ག་དང༌། སོ་སོའི་མཚན་ཉིད་དོ། ། དང་པོ་ནི། འཁྲུགས་ཀྱི་ཚུལ་དུ་རང་གི་ལྡང་བའི་རྣལ་འབྱོར་གྱིས་ལངས་པའི་སྙིང་གར་པཾ་ལས་པདྨའི་སྟེང་དུ། རེ་ཕ་ཞེས་སྒྲ་པའི་སྐད་ཡིན་ལ། དོན་ནི་རྃ་མོ། ། དེ་ལས་བྱུང་བའི་ཉི་དཀྱིལ་འཁོར། ། དེར་ནི་ཧཱུྃ་གི་རྣམ་པ་ཉིད། །
ཐབས་དང་ཞེས་པས། ཐབས་ཀྱི་མཚོན་བྱེད་ཀཱ་ལིའི་ནང་ནས་ཧ། ཤེས་རབ་ཅེས་པས་ཤེས་རབ་ཀྱི་མཚོན་བྱེད་ཨཱ་ལིའི་ནང་ནས་ཨུ་དང་ཨྃ། རང་བཞིན་ཅན་ཏེ་སེམས་ཉིད་ཐབས་ཤེས་རབ་གཉིས་སུ་མེད་པའི་ཡེ་ཤེས་རྣམ་པ་ཧཱུྃ་ངོ༌། ། དེ་ལས་འོད་འཕྲོས་པས། ནམ་མཁར་རྗེ་བཙུན་ཏེ། བླ་མ་དང་ལྷག་པའི་ལྷར་བལྟས་ནས་ནི། རྡོ་རྗེ་སྐྱེ་བ་སྟེ་གཉིས་སུ་མེད་པའི་ཡེ་ཤེས་ལས་སྐྱེས་པའི་སྙིང་རྗེ་ཆེན་པོ་འཁོར་དང་བཅས་པའོ། ། རྒྱན་རྣམས་ཐམས་ཅད་འཛིན་པ་སྟེ། མཆོད་པ་སྣ་ཚོགས་ཐོགས་པའི་ལྷ་མོ་བརྒྱད་པ་སྙིང་གའི་ཧཱུྃ་ལས་སྤྲོས་ལ་མཆོད་དོ། །
ཞེས་པས་མདོར་བསྟན་ནས། དེ་ཉིད་རྒྱས་པར་བཤད་པ། དཀར་མོས་རི་དྭགས་མཚན་མ་འཛིན། ། ལ་སོགས་པ་ལྔ་གསང་བའི་མཆོད་པ་སྟེ། བསྡུས་པའི་དོན་གྱིས་བཤད་དོ། ། གཉིས་ཕྱིའི་མཆོད་པ་ཡིན་ལ། ཐ་མ་དེ་ཁོ་ན་ཉིད་ཀྱི་མཆོད་པ་སྟེ། འདོད་ཆགས་ཆེན་པོ་ཞེས། ཟག་པ་མེད་པའི་བདེ་པ་ཆེན་པོ་སྐུ་ཉམས་སུ་བསྟར་བར་བསྒོམ་པའོ། ། དེ་ནས་གུས་ལས།
བླ་མ་རྡོ་རྗེ་ཅན་མཆོད་ཅིང༌། ། བདུན་པོ་རྣམ་པར་དག་པར་བྱ། ། ཞེས་གསུངས་པས། སྡིག་པ་བཤགས་པ་དང༌། བྱེད་པ་བསྡོམ་པ་དང༌། རྗེས་སུ་ཡི་རང་བ་དང༌། ཡོངས་སུ་བསྔོ་བ་དང༌། སྐྱབས་སུ་འགྲོ་བ་དང༌། བྱང་ཆུབ་ཏུ་སེམས་བསྐྱེད་པ་དང༌། ལུས་དབུལ་བ་རྣམས་བྱའོ། །
དེ་ནས་དང་པོར་ཏེ། ཚད་མེད་པ་བཞིའི་དང་པོར་བྱམས་པ་སྟེ། དམིགས་པའི་ཡུལ་སེམས་ཅན་ཐམས་ཅད་ལ་རྣམ་པ་བདེ་བ་དང་བདེ་བའི་རྒྱུད་དང་ལྡན་པར་གྱུར་ཅིག་སྙམ་པ་དང༌། སྙིང་རྗེ་སྟེ་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བ་དང༌། དམིགས་པ་ལྡན་པ་དང་བྲལ་བ་གཉིས་ཀ་ལ་རྣམ་པ་དགའ་བ་ཁྱད་པར་ཅན་དང༌། དེ་ཡང་དགྲ་དང་གཉེན་དང་ཐ་མལ་པ་མེད་པར་བཏང་སྙོམས་བསྒོམ་པའོ། ། བསོད་ནམས་ཀྱི་ཚོགས་བསག་གོ ། ཡེ་ཤེས་ཀྱི་ཚོགས་བསག་ནི། ཡང་ནི་སྟེ། ཡན་ལག་བདུན་ཀྱི་ནང་དུ་ཀུན་རྫོབ་བྱང་ཆུབ་ཀྱི་སེམས་བསྐྱེད་ནས།
དོན་དམ་པ་སྟོང་པ་ཉིད་ཀྱི་བྱང་ཆུབ་ཀྱི་སེམས། ཤཱུ་ནྱ་ཏཱའི་སྔགས་ཀྱི་སྟོབས་ཀྱིས་བསྒོམ་པའོ། ། དེ་ལྟར་ཚོགས་གཉིས་བསགས་ནས་རྟེན་དང་བརྟེན་པ་བསྐྱེད་པ་ལས། རྟེན་སྲུང་བའི་འཁོར་ལོ་བསྐྱེད་པ་མདོར་བསྟན་པ། གཉིས་པ་ལ་ནི་ས་བོན་བསྡུ། ། ཞེས་པ་ཡེ་ཤེས་ཚོགས་བསགས་ལ་ལྟོས་པའི་གཉིས་པར། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པའོ། ། དེ་ལས་སྣ་ཚོགས་རྡོ་རྗེ་བསྒོམ་པ་ནི་གཟུགས་བརྙན་རྫོགས་པའོ། ། ཡིག་འབྲུ་དགོད་པ་ནི། དེའི་ལྟེ་བའི་ཧཱུྃ་བཀོད་པའི་འོད་ཟེར་གྱིས་སྲུང་འཁོར་བསྒོམ་པའོ། །
རྒྱས་པར་བཤད་པ་ས་བོན་བསྡུ་བའི་དོན། རེ་ཕ་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྃ་བྱུང་ཞེས་པས་བཤད། ། གཟུགས་བརྙན་རྫོགས་ཀྱི་དོན། ། སྣ་ཚོགས་རྡོ་རྗེ་སྟེ། ཞེས་པས་བཤད། ཡིག་འབྲུ་དགོད་ཀྱི་དོན། རྡོ་རྗེ་དེ་ཉིད་ཀྱི་ནི་ལྟེ་བའི་ཧཱུྃ་ལས་འོད་ཕྱོགས་སུ་འཕྲོས་པ་ལས་རྭ་བ་དང༌། སྟེང་དུ་འཕྲོས་པ་ལས། གུར་བཅིང་བ་ཡང་རྣམ་པར་བསྒོམ་པ་ཉིད་དོ། །
དེ་གཉིས་ཀ་ལས་འོད་ཟེར་རབ་ཏུ་འབར་བ་འཕྲོས་པས་ནང་གི་བགེགས་བསལ་ནས། རྡོ་རྗེའི་ས་གཞིར་བསྒོམ་པ་དང༌། དེ་ཐམས་ཅད་ལས་ཕྱི་རོལ་དུ་འོད་འཕྲོས་པས་བསྐལ་པའི་མེའི་གུར་བསྒོམ་པ་དང༌། དེའི་ནང་དུ་པྃ་ལས་པདྨ་འདབ་མ་བརྒྱད་པ་ཆེན་པོ་གཅིག་གི་སྟེང་དུ་ཉི་མ་དགུ་བསྒོམ་པ་ཁ་བསྐང་ངོ༌། ། དེར་རོ་དགུ་བསྒོམ་པ་ཆོས་ཀྱི་དབྱིངས་བདག་གཉིས་ཀྱི་རྟོག་པ་དང་བྲལ་བའི་མཚོན་བྱེད་དོ། ། དེ་ལྟར་རྟེན་སྲུང་བའི་འཁོར་ལོ་གདན་དང་བཅས་པ་བསྐྱེད་ནས། བརྟེན་པ་ལྷ་བསྐྱེད་པ་ལ། གཙོ་བོ་མངོན་པར་བྱང་ཆུབ་པ་ལྔའི་ཚུལ་གྱིས་བསྐྱེད་པ། ཨཱ་ལི་ཟླ་བ་ཞེས་པ། ཨཱ་ལི་བཅུ་དྲུག་ཉིས་འགྱུར་ལས་མཚན་སུམ་ཅུ་རྩ་གཉིས་དེ་ལས་རྣམ་པ་ཟླ་བ།
ངོ་བོ་མེ་ལོང་ལྟ་བུའི་ཡེ་ཤེས་སུ་མོས། ཀཱ་ལི་ཉི་ཞེས་པ་ཀཱ་ལི་སུམ་ཅུ་རྩ་བཞིའི་སྟེང་དུ་ཡི་གེ་དྲུག་བསྣན་པ་ཉིས་འགྱུར་ལས་དཔེ་བྱད། དེ་ལས་ཉི་མའི་དཀྱིལ་འཁོར་ལ་མཉམ་པ་ཉིད་དུ་མོས། ས་བོན་ནང་དུ་སོན་གྱུར་པ། ། བར་དུ་ཡི་གེ་ཧཱུྃ་སྟེ་ངོ་བོ་ཡང༌། ། དེ་ཉིད་སེམས་དཔའ་ཞེས་བྱར་བརྗོད། ། མཆོག་ཏུ་དགའ་བའི་རང་བཞིན་ཅན། ། དེ་ཡང་ཧཱུྃ་དེ་ཁ་ཕྲལ་ཏེ། ཧ་ལས་གྲ་ཧ་ཀ་གཟུང་བ། གྲ་ཧ་ཙ་འཛིན་པ།
ཨཱུ་ཤ་ལ་བྱིན་ཏེ་ཤཱུ་ནྱ་ཏཱ་སྟོང་པ། ཐིག་ལེ་མ་ཡིན་པས་མ་ན་ཡིད་དེ། གཟུང་འཛིན་གཉིས་ཀྱིས་སྟོང་པའི་ཡིད་ཙམ་སྟེ། སེམས་ཉིད་བདེ་བ་ཆེན་པོ་སྟེ་ཡི་གེའི་དོན་གྱིས་བཤད་པའོ། ། ཧཱུྃ་ལས་བྱུང་བའི་རྡོ་རྗེ་ཧཱུྃ་གིས་མཚན་པ་ལས། སོ་སོར་ཀུན་དུ་རྟོག་པའི་ཡེ་ཤེས་སུ་མོས་པའོ། ། ཧཱུྃ་གི་རྣམ་པར་གྱུར་བལྟས་ནས། ། ཞེས་པ་གསུམ་འདྲེས་པ་བྱ་བ་ནན་ཏན། དེ་ལས་ཞེ་སྡང་རྣམ་པར་དག་པའི་མི་བསྐྱོད་ཀྱེའི་རྡོ་རྗེ་ཧེ་རུ་ཀ་གསུམ་གང་ཡང་རུང་བའི་སྐུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་སོ། ། དེའི་མཚན་ཉིད།
རྡོ་རྗེ་སྐྱེ་པ་ནག་པོ་ཆེ། ། ལ་སོགས་པས་བསྟན་ཏོ། ། སོ་སོའི་མཚན་ཉིད་ལ་གསུམ་སྟེ། སྐུ་རྡོ་རྗེ་ཕྱག་གཉིས་པར་བསྒོམ་པར་དང༌། གསུང་རྡོ་རྗེ་ཕྱག་བཞི་པར་བསྒོམ་པ་དང༌། ཐུགས་རྡོ་རྗེ་ཕྱག་དྲུག་པར་བསྒོམ་པའོ། ། དང་པོ་ནི་གཙོ་བོའི་མཚན་ཉིད། སྔོ་དང་ཉེ་མ་མཚུངས་པའི་མདོག ཅེས་པས་བསྟན་ལ། འཁོར་བསྐྱེད་པ་ཐུགས་ཀའི་ས་བོན་ལས་གཽ་རཱི་དཔག་ཏུ་མེད་པ་འཕྲོས་པས་སེམས་ཅན་ཐམས་ཅད་ཀྱི་གཟུགས་ཀྱི་ཕུང་པོ་དང་གཏི་མུག་གི་དྲི་མ་སྦྱངས་ནས།
མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཉིད་རྣམ་པ་གཽ་རཱིར་བྱས། དོན་བྱེད་པ་དང༌། བྱས་པ་གཉིས་ག་ཚུར་འདུས་ཤར་ཕྱོགས་ཀྱི་གདན་རོའི་སྟེང་དུ་གཽ་རཱི་གཅིག་ཏུ་གྱུར་པ་ལ་སོགས་པ་སྦྱར། མཚམས་མ་འབྱུང་བ་སའི་རྟོག་པ་སྦྱངས། བྱམས་པ་ཚད་མེད་པ་དང༌། པུཀྐ་སཱིའི་རྣམ་པར་གྱུར་པ་ལ་སོགས་པའི་ཚུལ་གྱིས་བསྐྱེད་དེ། ནམ་མཁའི་དཀྱིལ་འཁོར་ཁྱབ་པ་ཡི། ། ལ་སོགས་པའོ། ། ཞེ་སྡང་བདག་ཉིད་ནི། ཞེ་སྡང་དག་པ་མི་བསྐྱོད་པ་འཁོར་དང་བཅས་པའོ། །
དེ་ལྟར་ན། རྣལ་འབྱོར་མ་བརྒྱད་ཡོངས་བསྐོར་ནས། དུར་ཁྲོད་དུ་ནི་མགོན་པོ་རོལ། ། ཞེས་པས་སྲུང་འཁོར་གྱི་ནང་ན་དུར་ཁྲོད་བརྒྱད་ཀྱི་དབུས་སུ་བཞུགས་པའོ། ། དབུགས་རྒྱུ་ཞེས་པ་ལ། ཤྭ་ནཾ་བ་སཱ་ཏི་ཞེས་བྱ་བ་ཡིན་པ་ལས། ན་དང་བ་ཕྱིས་པས། ཤྭ་སཱ་ཏི་ཞེས་པ་རོ་གནས་ཏེ་དུར་ཁྲོད། གསུང་རྡོ་རྗེ་ཕྱག་བཞི་པ། ཕྱག་བཞི་ནི་ཞེས་པ་ལ་སོགས་པ་སྟེ།
ཧཱུྃ་ལས་བྱུང་བ་ཞེས་པ་ནི། མངོན་བྱང་གསུམ་པར་ཧཱུྃ་ལས་རྡོ་རྗེ་གིས་མཚན་པ་ཡིན་ལ། འདིར་ཡུམ་གྱི་ས་བོན་ཨྃ་ལས་གྲི་གུག་ཨྃ་གིས་མཚན་པ་ཡང་འདི་དང་ཕྱག་དྲུག་པ་གཉིས་ཀ་ལ་དོན་གྱིས་ཤེས་པར་བྱའོ། ། ཐུགས་རྡོ་རྗེ་ཕྱག་དྲུག་པ་ནི་ཞལ་གཡོན་དམར་བ་དང༌། ཉི་མ་ལྟ་བུ་ཞེས་པ་སྦྱར་ལ། གཡས་དཀར་བ་ཟླ་བ་ལྟ་བུའོ། ། ཁམས་གསུམ་གྱི་བདག་ཉིད་ནི་ཆོས་ཀྱི་དབྱིངས་བདག་མེད་པ་ཡིན་ལ། དེ་བདག་གཉིས་ཀྱི་རྟོག་པ་མེད་པ་རོས་མཚོན་པ་ཡིན་ནོ། ། ཕྱི་མ་གཉིས་ཀྱི་འཁོར་བསྐྱེད་པ་ཡང་གོང་དུ་བཤད་པ་དང་མཐུན་པར་བཞེད་དོ། ། དེ་ལྟར་དམ་ཚིག་སེམས་དཔའ་བསྐྱེད་པ་བསྙེན་པ་ཡིན་ལ།
ཡེ་ཤེས་པ་དགུག་གཞུག་བྱ་བ་ཉེ་བར་སྒྲུབ་པ་དང༌། སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པ་སྒྲུབ་པ། གུར་ལས་འབྱུང་བ་བཞིན་དུ་ཁ་བསྐང་སྟེ། དབང་བསྐུར་བསྒྲུབ་པ་ཆེན་པོ་ལེའུ་བཞི་པ་དང་འབྲེལ་ལོ། ། དབང་བསྐུར་བ་ནི་ལྷ་དབང་བསྐུར་བའི་ལེའུ་བཤད་པར་བྱ་ཞེས་པ་སྟེ། དེ་ལྟར་ལྷར་བསྐྱེད་ཀྱང་དབང་མ་བསྐུར་ན་ལམ་དུས་སུ། རང་གི་ལྷའི་རིགས་ངོ་མི་ཤེས་ཏེ། འོག་ནས་འབྱུང་བ་བཞིན་དུ། རིགས་འཆོལ་བསྒོམ་པའི་སྦྱོར་བ་ལས། ། དངོས་གྲུབ་མེད་ཅིང་སྒྲུབ་པོའང་མེད། །
ཅེས་པ་ལྟ་བུར་འགྱུར་ལ། འབྲས་བུའི་དུས་སུ་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཀྱི་བྱ་བ་ལ་དབང་བསྐུར་མི་ནུས་པས་ན། ལྷ་དབང་བསྐུར་བའི་ལེའུའོ། ། སྦས་དོན་དུ་བྱང་ཆུབ་ཀྱི་སེམས་དེ་ཉིད་ལམ་དུ་བྱས་ནས་རང་བྱུང་ངམ་ལྷན་སྐྱེས་ཀྱི་ཏིང་ངེ་འཛིན་སྐྱེ་བས་རྣམ་རྟོག་གི་དྲི་མ་ཁྱུད་པས་དབང་ཡིན་པའོ། ། དེ་ལ་ལྔ་སྟེ། ཐོག་མར་དབང་བསྐུར་གྱི་ལྷ་མདུན་གྱི་ནམ་མཁར་སྤྱན་དྲངས་ཏེ་དབང་བསྐུར་བར་གསོལ་བ་གདབ་པ་དང༌། དེ་ནས་དབང་བསྐུར་ནས་དབུར་རྒྱན་ལ་རིགས་ཀྱི་བདག་པོས་མཚན་པ་དང༌། དེས་བསྐྱེད་པའི་རིམ་པ་རྫོགས་པ་ཉིད་དུ་བསྟན་པ་དང༌། བསྒོམ་པའི་གྲངས་དང༌། སྤྱོད་ལམ་གྱི་རྣལ་འབྱོར་བསྟན་པའོ། །
དང་པོ་ནི་རང་གི་སྙིང་གར། ཞེས་པ་ལ་སོགས་པ་སྟེ། སངས་རྒྱས་ཐམས་ཅད་ཅེས་པ་དེ་བཞིན་གཤེགས་པ་རིགས་ལྔ། བྱང་ཆུབ་སེམས་དཔའ་བརྒྱད། སྤྱན་སོགས་བཞི། གཟུགས་རྡོ་རྗེ་ལ་སོགས་པ་དྲུག ཁྲོ་བཅུ་བཅུའོ། ། གཉིས་པ་ནི་སངས་རྒྱས་དེ་རྣམས་ཧེ་རུ་ཀའི་གཟུགས་ཀྱིས། ཞེས་པས་རིགས་ལྔ་ཕྱག་བཅུ་དྲུག་པར་གྱུར་ནས་སོ། ། གསུམ་པ་འདིས་ནི་ཞེས་པ་དབང་བསྐུར་བས་ཡན་ལག་བཞི་རྫོགས་པའོ། །
བཞི་པ་ཐུན་གསུམ་ནི། བརྩོན་འགྲུས་ཅན་ཉིན་གསུམ། མཚན་གསུམ་དུ་བསྒོམ་པའི་དབང་དུ་བྱས་པའོ། ། ལྔ་པ་ལངས་ཏེ་ལྷའི་གཟུགས་སུ་བཞག་གོ ། ཞེས་པ་ཐུན་མཚམས་སུ་ལྷ་མོ་བརྒྱད་སྙིང་གར་བསྡུས་ཏེ། སྤྱོད་ལམ་བྱེད་པ་ནའོ། ། བསྐྱེད་པའི་རིམ་པ་ལ་གནས་པ་དེས། ། དེ་ཁོ་ན་ཉིད་རྟོགས་པར་བྱ་བའི་ཕྱིར། ། རྫོགས་པའི་རིམ་པ་བསྒོམ་པ་ནི། དེ་ལྟར་ལྷར་བསྐྱེད་ཅིང་དབང་བསྐུར་ཡང་ལྷའི་དེ་ཁོ་ན་ཉིད་མ་རྟོགས་ན་མི་གྲོལ་བས་ན།
དེ་ནས་དེ་ཁོ་ན་ཉིད་ཀྱི་ལེའུ་བཤད་པར་བྱའོ། ། ཞེས་པའོ། ། སྦས་དོན་དུ་ལྷན་ཅིག་སྐྱེས་པའི་ཡེ་ཤེས་དེ་ཉིད་མི་རྟོག་པས། དེ་ཁོ་ན་ཉིད་དང་མཐུན་པས་དེ་ཁོ་ན་ཉིད་དོ། ། འདིའི་བརྗོད་པར་བྱ་བའི་དོན་དེ་ཁོ་ན་ཉིད་ཀྱི་མཚན་ཉིད། ཁམས་བཅོ་བརྒྱད་དམ། གཟུང་འཛིན་བཅུ་གཉིས་ཀྱིས་སྟོང་པར་ཐོས་བསམ་གྱིས་ཡུལ་གཏན་ལ་འབེབས་པ། ཕ་རོལ་ཏུ་ཕྱིན་པའི་ཐེག་པ་དང་སྤྱི་ཡིན་ལ། ད་མངོན་དུ་བྱེད་པའི་ཐབས་དཀྱིལ་འཁོར་འཁོར་ལོའི་ཐབས་ཀྱི་སྦས་པའོ། ། རྗོད་བྱེད་ཀྱི་སྒྲ་ཡན་ལག་གི་དོན་གྱིས་གཙོར་བཤད་ཅིང༌།
ཡིག་དོན་ཅུང་ཟད་ཙམ་འཇུག མངོན་པར་རྟོགས་པ་ལྷ་ཡེ་ཤེས་སུ་རྟོགས་པར་བྱ་བའི་ཕྱིར། རྫོགས་པའི་རིམ་པ་བསྒོམ་པ་དང་འབྲེལ། བཤད་པའི་རྒྱུད་སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་དང་པོ་དང༌། གཉིས་པའི་རབ་ཏུ་བྱེད་པ་གཉིས་པ་ལས་ཤིན་ཏུ་གསལ་བར་བཤད་དོ། ། ལུས་རྣམ་པར་གཞག་པའི་ཡེ་ཤེས་ཞེས་པའི་རྒྱས་བཤད་ཡིན་ནོ། ། དོན་དངོས་ལ་གསུམ་ལས། དང་པོ་དེ་ཁོ་ན་ཉིད་ཀྱི་མཚན་ཉིད། དེ་རྟོགས་པར་བྱེད་པའི་ཐབས། ཐབས་ལ་བརྟེན་ནས་དེ་ཁོ་ན་ཉིད་རྟོགས་པའི་ཕན་ཡོན་བསྟན་པའོ། །
དང་པོ་ནི་དངོས་པོ་ཐམས་ཅད་ཀྱི་དེ་ཁོ་ན་ཉིད། རང་བཞིན་ལྷན་ཅིག་སྐྱེས་པའི་ཡེ་ཤེས་ལ། ངོ་བོ་ཉིད་ཀྱིས་གྲུབ་པའི་གཟུགས་མེད་དེ། གཟུགས་གློ་བུར་དུ་རྒྱུ་རྐྱེན་ལས་སྐྱེ་བའི་ཕྱིར་རོ། ། གཟུགས་མེད་པས་ན་མཐོང་བ་པོ་སྟེ། མིག་གི་རྣམ་ཤེས་དང༌། མིག་གི་དབང་པོ་ཡང་མེད་པ་ལ་སོགས་པའོ། ། སེམས་ཞེས་པ་བསམ་པར་བྱ་བས་ན་སེམས་ཏེ། ཡུལ་ཆོས་མེད་པས་སེམས་ལས་བྱུང་བ་སྟེ། ཡིད་དང་ཡིད་ཀྱི་རྣམ་པར་ཤེས་པའང་མེད་དོ། །
དེ་རྟོག་པར་བྱེད་པའི་ཐབས་ལ་བཞི་སྟེ། ཐབས་ཀྱི་ངོ་བོ་ཉིད་བསྟན་པའི་སྒོ་ནས་བསྟེན་པར་བྱ་བ་དང༌། ཇི་ལྟར་བསྟེན་པར་བྱ་བའི་ཚུལ་དང༌། དེ་ལྟར་བསྟེན་པར་བྱ་བའི་འཐད་པ་ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་རྣམ་པར་གཞག་པ་ལ་མི་འགལ་བར་བསྟན་པའོ། ། དང་པོ་ལ་མདོར་བསྟན་པ། སྐྱེད་བྱེད་ཅེས་པ། དེ་ཁོ་ན་ཉིད་ཐོས་བསམ་གྱི་གཏན་ལ་ཕབ་པ་དེ། ཉམས་སུ་མྱོང་བ་སྐྱེད་པར་བྱེད་པ་རིགས་ལྔའི་ཕྱག་རྒྱའོ། ། དེ་ཉིད་གསང་དབང་གི་དུས་སུ་བླ་མས་བསྟེན་པར་བྱ་བས་ནམ། ཤེས་རབ་ཡེ་ཤེས་ཀྱི་དུས་སུ་རང་གིས་བསྟེན་པར་བྱ་བས་ན་སྲིད་མོ་ཉིད་དོ། །
རྣལ་འབྱོར་རིག་པ་སྟེ་འདུ་ཤེས་གསུམ་དང་ལྡན་པས་སྙོམས་འཇུག་གི་སྒོ་ནས་རྟག་ཏུ་མཆོད་པའོ། ། དེ་ཉིད་རྒྱས་པར་བཤད་པ། མ་དང་སྲིང་མོའི་དོན་གར་མ་ལ་སོགས་པར་བཤད་ལ། རྣལ་འབྱོར་རིག་པའི་དོན་ཐབས་ཀྱི་ཆོ་ག་སྒྲུབ་པ་པོ་ལྷར་བསྐྱེད་པ། ཤེས་རབ་ཀྱི་ཆོ་ག་ཕྱག་རྒྱ་ལྷར་བསྐྱེད་པ་སྟེ་ལྷའི་འདུ་ཤེས། ཡང་ཐབས་ཀྱི་ཆོ་ག་རྡོ་རྗེ་ཧཱུྃ་ལས་བསྐྱེད་པ། ཤེས་རབ་ཀྱི་ཆོ་ག་པདྨ་ཨ་ལས་བསྐྱེད་པ་སྟེ་སྔགས་ཀྱི་འདུ་ཤེས་སོ། ། དེ་ཉིད་རིགས་པས་ཏེ་དེ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་བར་འདོད་པ་ཆོས་ཀྱི་འདུ་ཤེས་སོ། ། དེ་ཉིད་ཚུལ་ཇི་ལྟར་བསྟེན་པ། ཇི་ལྟར་དབྱེ་བས་ཏེ་གཞན་གྱིས་ཚོར་བར་མི་འགྱུར་བར།
རབ་ཏུ་འབད་པ་སྟེ་གསང་བ་ལའོ། ། མ་གསང་ན་རྩ་ལྟུང་བདུན་པར་འགྱུར་བས། དེའི་ཉེས་དམིགས་སྦྲུལ་ལ་སོགས་པས་སྡུག་བསྔལ་བྱེད་པའོ། ། ཡང་ན་ཇི་ལྟར་དབྱེ་བ་སྟེ་བྱང་ཆུབ་ཀྱི་སེམས་ཉམས་པར་མི་འགྱུར་བར། རབ་ཏུ་འབད་པས་ཏེ་མི་ཉམས་པའི་ཐབས་ལའོ། ། མ་གསང་སྟེ་ཉམས་ན་ལྟུང་བ་ལྔ་པར་འགྱུར་བས་ཉེས་དམིགས་སྦྲུལ་ལ་སོགས་པས་སྡུག་བསྔལ་བྱེད་པའོ། ། བསྟེན་པའི་འཐད་པ་ལ་མདོར་བསྟན་པ། རིགས་ལྔའི་ཕྱག་རྒྱ་ཞེས་ཟེར་ཡང་དོན་ཕྱག་རྒྱ་ལྔ་ནི་རིགས་ཡིན་པས་ཞེས་པ་སྟེ། དེ་ལ་བརྟེན་ནས་ཞུ་བདེ་ལྷན་སྐྱེས་སྐྱེ་ལ། དེ་གོམས་པས་རང་བཞིན་ལྷན་སྐྱེས་རྟོགས་པ་ཐར་པ་སྟེ་རིགས་ལྔའི་དངོས་གྲུབ་ཀྱི་རྒྱུ་ཡིན་པས་བསྟེན་པར་འཐད་ཅེས་པའོ། །
རྒྱས་པར་བཤད་པ་ལ་དྲུག་སྟེ། ཕྱག་རྒྱའི་ངེས་པའི་ཚིག་དང༌། རིགས་ལྔར་གཞག་པའི་རྒྱུ་མཚན་དང༌། དེ་རྣམས་དེ་བཞིན་གཤེགས་པའི་རིགས་སུ་བསྟན་པ་དང༌། དེ་བཞིན་གཤེགས་པའི་ངེས་ཚིག་དང༌། རིགས་ཀྱི་བྱེ་བྲག་གི་དབྱེ་བ་དང༌། གང་དག་ཇི་ལྟར་རིགས་སུ་འགྱུར་བ་བསྟན་པའོ། ། དང་པོ་ནི། རྡོ་རྗེ་འདིས་ནི་སྟེ། རིགས་ལྔའི་སྒྲུབ་པ་པོའི་གསང་བའི་རྡོ་རྗེ་ཧཱུྃ་ལས་བསྐྱེད་པས།
ཕྱག་རྒྱའི་པདྨ་ལ་གདབ་པར་བྱ་བ་ཉིད་ཡིན་པས་ཕྱག་རྒྱའོ། ། གཉིས་པ་རིགས་ཀྱི་བདག་པོ་ལྔ་ཡོད་པས། དེའི་སྒྲུབ་པ་པོ་ལྔ། དེའི་ཕྱག་རྒྱ་ཡང་ལྔར་ངེས་པ་ཡིན་ནོ། ། གསུམ་པ་འདི་རྣམས་ཞེས་པ། དེ་བཞིན་གཤེགས་པ་ལྔ་ཀ་ཡང་དེ་བཞིན་ཉིད་ཀྱི་ངོ་བོར་གཤེགས་པས་དེ་བཞིན་གཤེགས་པའི་རིགས་སོ། ། བཞི་པ་དཔལ་ལྡན་ཞེས་ཚོགས་གཉིས་ཀྱི་དཔལ་དང་ལྡན་པས་དཔལ་ལྡན། དེ་བཞིན་ཉིད་སྤྲོས་བྲལ་གྱི་ངོ་བོར་གཤེགས་པས་ན། དེ་བཞིན་ཉིད་གཤེགས་ཤིང༌། དེ་བཞིན་ཉིད་ལས་གཟུགས་ཀྱི་སྐུར་གཤེགས་པས་ན།
དེ་བཞིན་སླར་ཡང་གཤེགས་པ་ཉིད་དོ། ། ལྔ་པ། རིགས་ནི་རྣམ་པ་དྲུག་བརྗོད་ཅིང༌། ། ཞེས་པས། རིགས་ཐམས་ཅད་ཀྱི་བདག་ཉིད་ཆོས་ཉིད་ཀྱི་རིགས་དྲུག་པ་ལོགས་སུ་བགྲང་ལ། དེ་ཉིད་སྤྱིར་བཏང་བས་མདོར་བསྡུས་ན་ནི་རྣམ་པ་ལྔའོ། ། དེ་ཡང་ཡོན་ཏན་དང་ཕྲིན་ལས་སྐུ་གསུང་ཐུགས་ཉིད་ཀྱི་ཡོན་ཏན་ཕྲིན་ལས་ཡིན་གྱིས་ལོགས་སུ་མེད་པས་གསུམ་དུ་འགྱུར་རོ། ། དྲུག་པ་རིགས་དང་ཞེས་གསུངས་ཀྱང་རིགས་ནི་ཞེས་པ། རིགས་ལྔ་ནི་སྦྱང་གཞི་ལྔ་ཡིན་པས། དེ་དག་པའི་དེ་བཞིན་གཤེགས་པ་རིགས་ལྔར་འབྱུང་བའོ། །
ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་ཏུ་རྣམ་པར་གཞག་པ་མི་འགལ་བར་བསྟན་པ་ལ་གཉིས་ཏེ། མདོ་དང༌། རྒྱས་པའོ། ། མདོར་བསྟན་པ་ལ། དོན་དམ་པར་སྒོམ་པ་པོ་སྟེ། སྒྲུབ་པ་པོ་ལྔ་མེད། དེ་མེད་པས་རིགས་ལྔ་བསྒོམ་པ་ཡང་མེད། དེ་མེད་པས་ལྷ་སྟེ་རིགས་ལྔ་མེད། དེ་མེད་པས་སྔགས་ཀྱང་ཡོད་མ་ཡིན། ཀུན་རྫོབ་ཏུ་སྔགས་དང༌།
ལྷ་དང༌། དེས་མཚོན་ནས་བསྒོམ་པ་དང༌། སྒོམ་པ་པོ་ཡང་ཡོད་པ་མི་འགལ་བའོ། ། རྒྱས་པར་བཤད་པ་ལ་གཉིས། རིགས་ཀྱི་བདག་པོ་རྣམ་པར་གཞག་པ་དང༌། དེའི་རིགས་རྣམས་པར་གཞག་པ་མི་འགལ་བར་བསྟན་པའོ། ། སྔ་མ་ལ་གསུམ་སྟེ། ཚངས་པ་ལ་སོགས་པར་གཞག་པའི་ཚུལ། ལྷར་གཞག་པའི་ཚུལ། བཅོམ་ལྡན་འདས་སུ་གཞག་པའི་ཚུལ་ལོ། །
དང་པོ་ནི། རྣམ་སྣང་ལ་ཚངས་པ་ཞེས་བརྗོད་ལ། རྣམ་སྣང་མེ་ལོང་ལྟ་བུའི་ཡེ་ཤེས་ཡིན་ལ། དེ་སྒྲིབ་པ་མ་ལུས་པ་དང་བྲལ་བས་ཚངས་པ་སྒྲིབ་བྲལ་སངས་རྒྱས་ཉིད་དོ། ། མི་བསྐྱོད་པ་ལ་ཁྱབ་འཇུག་ཟེར་ལ། མི་བསྐྱོད་པ་ཆོས་ཀྱི་དབྱིངས་ཀྱི་ཡེ་ཤེས་ཡིན་པས། དེས་ཆོས་ཐམས་ཅད་ལ་ཁྱབ་པར་འཇུག་པའི་ཕྱིར་ཁྱབ་འཇུག་བརྗོད་པར་བྱའོ། ། དོན་ཡོད་གྲུབ་པ་ལ་ཞི་བ་ཞེས་བྱ་སྟེ། དེ་ནི་བྱ་བ་གྲུབ་པའི་ཡེ་ཤེས་ཡིན་ལ། དེ་སེམས་ཅན་གྱི་དོན་ལ་དུལ་ཞིང་ཞི་བས།
རྟག་ཏུ་དགེ་བས་ཞི་བ་ཉིད། ། ཅེས་སོ། ། རིན་འབྱུང་ལ་ཐམས་ཅད་ཅེས་བྱ་སྟེ། དེ་ནི་མཉམ་པ་ཉིད་ཀྱི་ཡེ་ཤེས་ཡིན་པས། དེ་ཐམས་ཅད་མཉམ་པར་རྟོགས་པས། ཐམས་ཅད་ཀུན་གྱི་བདག་ཉིད་གནས། ། ཞེས་པའོ། ། འོད་དཔག་མེད་ལ་དེ་བཞིན་ཉིད་ཅེས་བྱ་སྟེ། དེ་ནི་སོ་སོར་རྟོག་པའི་ཡེ་ཤེས་ཡིན་ལ། དེས་ཆོས་ཐམས་ཅད་ཀྱི་དེ་ཁོ་ན་ཉིད་རྟོགས་པས།
དེ་ཟག་པ་མེད་པའི་བདེ་བ་ཡིན་པས། དམ་པའི་བདེ་བ་དེ་ཉིད་དེ། ། ཞེས་པའོ། ། རིགས་དྲུག་པ་རྡོ་རྗེ་སེམས་དཔའ་ལ་སངས་རྒྱས་ཞེས་བྱ་སྟེ། དེ་ནི་དབྱིངས་དང་ཡེ་ཤེས་དབྱེར་མི་ཕྱེད་པ་སྟེ། དེ་ནི་འཇིག་རྟེན་པའི་དགའ་བ་ལས་ཁྱད་པར་དུ་འཕགས་པའི་ཟག་པ་མེད་པའི་བདེ་བ་ཡིན་པས། བདེ་བ་རྟོགས་ཕྱིར་རྣམ་སངས་རྒྱས། ། ཞེས་བྱའོ། ། གཉིས་པ་ཕྱག་རྒྱ་རྣམ་པ་ལྔ་ལ་ལྷ་ཞེས་མངོན་པར་བརྗོད་པར་བྱའོ། ། གང་གི་ཕྱིར་ཞེ་ན་ཞེས་འདྲི་བར་བྱ་ལ།
ལུས་ལས་བྱུང་བ་ཉིད་ཀྱི་ཕྱིར། སྦྱང་གཞི་ཕུང་པོ་ལྔ་སྦྱངས་པ་ལས་བྱུང་བ་དང༌། ཡང་ན་སྒྲའི་དབང་དུ་བྱས་ན། ལུས་ལ་དེ་ཧ་ཟེར་ལ། དེའི་ཧ་ཕྱིས་ཏེ་ཝར་བྱས་པས་དེ་ཝ་ཞེས་པའི་སྒྲ་འབྱུང་བས་སོ། ། གསུམ་པ་ནི་སངས་རྒྱས་ཏེ། རིགས་ལྔ་པོ་འདི་ལ། བཅོམ་ལྡན་འདས་ཞེས་བརྗོད་པར་བྱ། གང་གི་ཕྱིར་ན་བྷ་ག་མངའ། ཞེས་པ།
དེ་སྐད་ཅེས་པའི་སྒྲ་ཡོད་པའོ། ། དེ་ཡི་གེའི་དོན་གྱི་སྒྲས་དྲངས་ཏེ། བྷ་ག་ཨྃ་ས་ཞེས་པ་ལྡན་པ་སྟེ། དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པའོ། ། བྷ་ག་བཱཉྫ་ན་ཞེས་པ་བཅོམ་པ་སྟེ། བདུད་བཞི་བཅོམ་པས་སོ། ། དེའི་རིགས་རྣམ་པར་གཞག་པ་ལ་གཉིས་ཏེ། མ་སྲིང་དུ་གཞག་པ་དང༌། བཙོ་བླག་མ་ལ་སོགས་པར་གཞག་པའོ། ། དེ་ལ་དང་ནི་ཤེས་རབ་སྟེ། །
ཕྱག་རྒྱ་རྣམ་པ་ལྔ་ལ། ཤེས་རབ་མ་ཞེས་བརྗོད་པར་བྱ། གང་གི་ཕྱིར་ན་བདེ་བ་ཆེན་པོས་སྐྱེ་འགྲོ་སྐྱེད་པའི་ཕྱིར་ཏེ། དེ་ལ་ཡོ་ཥི་ཏེ་ཞེས་པའི་སྒྲ་ཡོད་ལ་མ་ལའང་དེ་སྐད་བྱ་བའི་སྒྲ་འཇུག་པས་སོ། ། ཤེས་རབ་ཕྱག་རྒྱ་ལྔ་ལ་སྲིང་མོ་ཞེས་བྱ་བ་ཉིད། གང་གི་ཕྱིར་ན་གཉིས་སུ་མེད་པའི་ཡེ་ཤེས་ཀྱི་སྐལ་བ་སྟོན་པའི་ཕྱིར་ཏེ། སྐལ་བ་སྟོན་པ་ལ་བྷ་གི་ནི་ཞེས་ཟེར་ལ། སྲིང་མོ་ལ་ཡང་བྷ་གི་ནི་ཞེས་ཟེར་བས་སོ། ། གཉིས་པ་ལ་མ་སྲིང་དུ་གཞག་པར་མ་ཟད། བཙོ་བླག་མ་དང་བུ་མོ་དང༌། །
གར་མཁན་མར་ཡང་བརྗོད་པར་བྱའོ། ། གང་གི་ཕྱིར་ནི་སེམས་ཅན་ཐམས་ཅད་འཚེད་པའི་ཕྱིར། ཞེས་པ་དེ་དང་སྙོམས་པར་འཇུག་པ་ལས་བྱུང་བའི་བདེ་བས་ལུས་དང་སྣང་བ་ཐམས་ཅད་བདེ་བར་སྒྱུར་ནུས་པ་སྟེ། ཚོས་མཁན་མས་གྲོང་པའི་གོས་ཐམས་ཅད་ཁ་དོག་སྒྱུར་ནུས་པ་དང་འདྲ་བས། བཙོ་བླག་མ་ཞེས་དེ་བཞིན་བརྗོད་དོ། ། ཡོན་ཏན་འཇོ་ཕྱིར་ཞེས་པ་འབྲས་བུ་སངས་རྒྱས་དྲུག་གི་དངོས་གྲུབ་ཀྱི་ཡོན་ཏན་འཇོ་བ་སྟེ། དུ་ཧི་ཏྭི་ཞེས་པ་བུ་མོ་དང་སྒྲ་གཅིག་པས། བུ་མོ་ཞེས་ནི་བརྗོད་པར་བྱ། ། ཞེས་སོ། ། སྙིང་རྗེ་ཆེན་པོ་གཡོ་བའི་ཕྱིར། །
ཞེས་པ་ཕྱག་རྒྱ་ལྔ་པོ་ཉིད་སྙིང་རྗེས་སེམས་ཅན་གྱི་དོན་ལ་གཡོ་བས་གར་མར་བརྗོད་པར་བྱའོ། ། ཞེས་པའོ། ། ཕྱག་རྒྱ་རྣམ་པ་ལྔ་ལ་གཡུང་མོར་བརྗོད་པར་བྱ། གང་གི་ཕྱིར་ན་བཅོམ་ལྡན་མི་རེག་པ། དེའི་ཕྱིར་ཞེས་པ་ཕྱག་རྒྱ་ལྔ་ལ་བརྟེན་ནས་གཉིས་སུ་མེད་པའི་ཡེ་ཤེས་མངོན་དུ་བྱས་པ་དེ་ལ་མཚན་མ་དང་རྣམ་རྟོག་གིས་མི་རེག་པས། གཡུང་མོ་ལ་རིགས་གཞན་གྱིས་མི་རིག་པ་དང་འདྲ་བས་དེའི་ཕྱིར་གཡུང་མོར་བརྗོད་པར་བྱ། ཞེས་སོ། ། ཐབས་དེ་ལ་བརྟེན་ནས་དེ་ཁོ་ན་ཉིད་རྟོགས་པའི་ཕན་ཡོན་བསྟན་པ་ལ་ལྔ་སྟེ། བརྗོད་པ་ཐམས་ཅད་བཟླས་པར་འགྱུར་བའི་ཕན་ཡོན། རྐང་པས་བཅགས་པ་ཐམས་ཅད་དཀྱིལ་འཁོར་དུ་འགྱུར་བ།
ལག་པས་བསྒྱུར་བ་ཐམས་ཅད་ཕྱག་རྒྱར་འགྱུར་བ། བསམ་པ་ཐམས་ཅད་བསམ་གཏན་དུ་འགྱུར་བ། ལྷན་ཅིག་སྐྱེས་པའི་བདེ་བ། བཟའ་བའི་དེ་ཁོ་ནི་ཉིད་དུ་འགྱུར་བའི་ཕན་ཡོན་བསྟན་པའོ། ། དང་པོ་ནི་བརྗོད་པ་བཟླས་པར་ཡང་དག་བཤད། ། གང་གི་ཕྱིར་ན། ཨཱ་ལི་ཀཱ་ལི་རབ་བརྟགས་པས། ། ཞེས་པ་ཨཱ་ལི་ཀཱ་ལི་དང༌། དེ་གཉིས་ལས་བསྡུས་པ་གང་རུང་སྨྲ་བ་སྟེ་དེ་ཡང་དོན་ལྷན་ཅིག་སྐྱེས་པའི་ཡེ་ཤེས་ཀྱི་རྣལ་འབྱོར་དང་མ་བྲལ་བས། གཉིས་སུ་མེད་པའི་ཡེ་ཤེས་ཀྱི་ངོ་བོ་རྟོགས་པས་སོ། །
གཉིས་པ་རྐང་པའི་རྗེས་ནི་སྟེ། རྐང་པས་བཅགས་པ་ཐམས་ཅད་དཀྱིལ་འཁོར་ཡིན་ནོ། ། གང་གི་ཕྱིར་ན་ཉིད་ཕྱིར། ཞེས་པ་བསྐྱེད་རིམ་པས་རྐང་པ་ཧཱུྃ་ལས་བྱིན་གྱིས་བརླབས་པས་དཀྱིལ་འཁོར་གྱིས་བཅག་ཅིང་བྱིན་གྱིས་བརླབས་པ་དང་འདྲ་སྟེ། དོན་གཉིས་སུ་མེད་པའི་ཡེ་ཤེས་ཀྱི་ངོ་བོར་ཤེས་པ་ཡིན་ནོ། ། གསུམ་པ་དེ་བཞིན་དུ་ལག་པས་བསྒྱུར་བ་ཕྱག་རྒྱ་ཡིན་ལ། བྱེ་བྲག་ཏུ་སོར་མོ་ཉེད་པའང་དེ་བཞིན་ནོ་སྟེ་ཕྱག་རྒྱ་ཡིན་ནོ། ། བཞི་པ་ནི་གང་བསམ་པ་ནི་ཡིད་ཀྱིས་གང་བསམ་པ་དེ་ཡང་བསམ་གཏན་ནོ། ། གང་གི་ཕྱིར་ན་རྣམ་སེམས་བསམ་གཏན་ནི། ཞེས་པ་ལྷན་ཅིག་སྐྱེས་པའི་རྣལ་འབྱོར་ལ་གནས་པས།
ཐམས་ཅད་དེའི་ངོ་བོར་རྟོགས་པས་སོ། ། ལྔ་པ་ནི་ཇི་ལྟར་ཕ་ལས་བདེ་བ་ཐོབ་པ་སྟེ། གསང་དབང་གི་དུས་སུ་སློབ་དཔོན་གྱིས་མངོན་དུ་བྱས་པའོ། ། དེའི་བདེ་བ་རང་གིས་བཟའ་སྟེ། ཤེས་རབ་ཡེ་ཤེས་དང་ལམ་དུས་སུ་རང་གིས་ཉམས་སུ་མྱོང་བས་སོ། ། དེ་སེམས་ཅན་ཐམས་ཅད་སྐྱེ་བའི་དུས་ནི། བདེ་བ་གང་གིས་འཆི་བ་འདིར། ། ཞེས་པས། འཆི་བའི་དུས་རྩ་མདུད་ཐམས་ཅད་ཁ་བྱེ་ནས། བྱང་ཆུབ་ཀྱི་སེམས་དབུ་མར་ཆུད་པ་ལས།
གཟུང་འཛིན་ནུབ་ནས་ལྷན་སྐྱེས་སྐྱེ་བའོ། ། དེ་ཡི་བདེ་བ་བསམ་གཏན་བརྗོད། ། ཅེས་པས། རྣལ་འབྱོར་པས་ལམ་དུ་གོམས་པས་བསམ་གཏན་གྱི་ཟས་སུ་བྱའོ། ། ལེའུའི་མཚན་གྱི་དོན་རང་བཞིན་ལྷན་ཅིག་སྐྱེས་པའི་ཡེ་ཤེས་ནི་དངོས་པོའི་འདུག་ཚུལ་གྱི་གཤིས་ཡིན་པས་མ་བཅོས་པའི་དོན་གྱིས་ན་དེ་ཁོ་ན་ཉིད། དེ་མངོན་དུ་བྱེད་པའི་ཐབས་ནི་དེ་ཁོ་ན་ཉིད་རྟོགས་པར་བྱེད་པ་དང༌། འབྲས་བུ་འབྱིན་པ་ལ་མི་བསླུ་བས་ན་དེ་ཁོ་ན་ཉིད་དེ་ལེའུའི་མཚན་གྱི་དོན་བཤད་པའོ། ། རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་བརྟག་པའི་ཐབས་སྤྱོད་པ་བྱ་བ་ནི། དེ་ཁོ་ན་ཉིད་རྟོགས་པ་དེས་དྲོད་ཐོབ་ནས་སྤྱོད་པ་བྱེད་པས་སྤྱོད་པའི་ལེའུའོ། ། སྦས་དོན་དུ་བྱང་ཆུབ་ཀྱི་སེམས་དེ་ཉིད་རྩ་རྣམས་སུ་གཡོ་ཞིང་རྒྱུ་བས་སྤྱོད་པའོ། །
འདིའི་བརྗོད་བྱའི་དོན་སྦས་པ་གཉིས་བརྟན་པར་བྱེད་པ་ཡིན་པས་སྦས་པ། རྗོད་བྱེད་ཡན་ལག་གི་དོན་དང་ཡི་གེའི་དོན་གཉིས་ཀྱིས་བཤད་དོ། ། མངོན་པར་རྟོགས་པར་རིམ་པ་གཉིས་ལ་གནས་པས་དྲོད་ཐོབ་ནས་སྤྱོད་པ་སྤྱད་པ་དང་འབྲེལ་བཤད་པའི་རྒྱུད་སཾ་པུ་ཊའི་བརྟག་པ་ལྔ་པའི་རབ་ཏུ་བྱེད་པ་གསུམ་པ་དང༌། བཞི་པ་དང༌། འདི་ཉིད་ཀྱི་བརྟག་པ་ཕྱི་མའི་གཉིས་པ་དང༌། གསུམ་པ་དང༌། བཞི་པ་རྣམས་ལས་མི་གསལ་བ་གསལ་བ་དང༌། མ་ཚང་བ་ཁ་བསྐང་བའི་ཚུལ་གྱིས་གསལ་བར་བཤད་དོ། ། ལུས་རྣམ་པར་གཞག་པ་བཅུ་དྲུག་པོ་མཐའ་དག་གི་ཤུགས་ཀྱིས་བསྟན་པ་ཐམས་ཅད་ཀྱིས་རྒྱས་པར་བཤད་པའོ། ། འདིའི་དོན་གྱི་རྣམ་གཞག་ལ་སྤྱོད་པའི་རང་གི་ངོ་བོ།
རྟེན་གྱི་གང་ཟག རབ་ཏུ་དབྱེ་བ། དབྱེ་བ་སོ་སོའི་མཚན་ཉིད། དུས། དགོས་པ་སྟེ་དྲུག་གོ ། དང་པོ་ནི་གཉིས་སུ་མེད་པའི་ཡེ་ཤེས་ཀྱི་ཏིང་ངེ་འཛིན་གྱི་བྱིན་གྱིས་བརླབས་པའི་ལུས་ངག་ཅི་འདོད་བྱེད་པ་སྟེ། ལུས་ངག་གཡོ་ཞིང་རྒྱུ་བའི་ཁྱད་པར་ཞེས་བྱའོ། ། གཉིས་པ་དྲོད་ཐོབ་པ་ལ་ཚེ་འདིར་མཆོག་གི་དངོས་གྲུབ་འདོད་པས་སོ། ། དེ་ཡང་འདི་ཉིད་ལས། ཅུང་ཟད་དྲོད་ནི་ཐོབ་པ་ན། །
གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཅེས་གསུངས་སོ། ། དབྱེ་ན་ཀུན་འདར་དང༌། ཀུན་ཏུ་བཟང་པོའི་སྤྱོད་པ་གཉིས་སོ། ། དབྱེ་བ་སོ་སོའི་མཚན་ཉིད། ཀུན་འདར་ནི་དྷཱུ་ཏཱི་སྟེ་གཉིས་སྤངས་ཡིན་ལ། དེ་ཡང་བཟའ་བྱ་འབྲས་ཆན་ལ་སོགས་པ་དང༌། བཟའ་བྱ་མ་ཡིན་པ་དྲི་ཆེན་ལ་སོགས་པ་གཉིས་སུ་མེད་པའི་ཡེ་ཤེས་ཀྱི་ངོ་བོ་ཡིན་པས་ཁྱད་མེད་པར་ཟ་བ་དང༌།
དེ་བཞིན་དུ་བཏུང་བྱ་ཆང་ལ་སོགས་པ་དང༌། བཏུང་བྱ་མ་ཡིན་པ་དྲི་ཆུ་ལ་སོགས་པ་དང༌། བགོ་བྱ་རས་ཡུག་ལ་སོགས་པ་དང༌། བགོ་བྱ་མ་ཡིན་པ་གླང་པོ་ཆེའི་པགས་པ་ལ་སོགས་པ་དང༌། བགྲོད་བྱ་བྲམ་ཟེ་མོ་ལ་སོགས་པ་དང༌། བགྲོད་བྱ་མ་ཡིན་པ་གཡུང་མོ་ལ་སོགས་པ་ལ་བླང་དོར་མེད་པར་སྤྱོད་པའོ། ། དེ་ཡང་སཾ་པུ་ཊ་ལས། དཔལ་ལྡན་རྡོ་རྗེ་སེམས་དཔའ་ཡིས། ། གང་ཕྱིར་འགྲོ་ལ་ཕན་པའི་ཕྱིར། ། ཀུན་འདར་གྱི་ནི་སྤྱོད་པ་གསུངས། །
ཞེས་གསུངས་པས། དེ་ཉིད་ལ་སྨྱོན་པའི་བརྟུལ་ཞུགས་ཀྱི་སྤྱོད་པ་ཞེས་བྱ་སྟེ། བླང་དོར་མེད་པར་སྤྱོད་པས་སོ། ། དེ་ཡང་སཾ་པུ་ཊ་ལས། སྨྱོན་པའི་གཟུགས་ཀྱིས་རྒྱུ་བར་བྱ། ། ཞེས་གསུངས་སོ། ། དེ་ཉིད་ལ་དྲོད་དམ་ཡེ་ཤེས་བརྟན་པར་མ་གྱུར་པས་རྒྱལ་བུ་གཞོན་ནུ་འདྲ་བས། རྒྱལ་བུ་གཞོན་ནུའི་སྤྱོད་པ་ཞེས་ཀྱང་བྱ་སྟེ། དྲོད་དམ་ཡེ་ཤེས་བརྟན་པར་གྱུར་པའི་ཀུན་བཟང་ལ། རྒྱལ་ཚབ་ཆེན་པོར་བཏགས་པ་ལ་ལྟོས་ནས་ཤེས་པ་ཡིན་ནོ། །
གཉིས་པ་ནི་ཐམས་ཅད་ཤེས་པའི་གཉིས་སུ་མེད་པའི་ཡེ་ཤེས་ཀྱི་ངོ་བོར་རྟོགས་པ་བརྟན་པས་འདོད་ཡོན་ལྔ་ལ་བག་ཚ་བ་མེད་པར་སྤྱོད་པ་སྟེ། ཀུན་ཏུ་བཟང་པོར་རྟོགས་པས་ན་ཀུན་ཏུ་བཟང་པོའི་སྤྱོད་པའོ། ། དེ་ཡང་སཾ་པུ་ཊ་ལས། སྤྱོད་མཆོག་བླ་ན་མེད་པ་ནི། ། ཀུན་བཟང་མཚུངས་པ་མེད་པས་འགྲུབ། ། ཅེས་གསུངས་སོ། ། ཡང་དེ་ཉིད་ལས། མི་མཐུན་པའི་ཕྱོགས་ཀྱིས་མི་རྫི་བའི་ཕྱིར། ཕྱོགས་ལས་རྣམ་པར་རྒྱལ་བའི་སྤྱོད་པ་ཞེས་བྱ་སྟེ། སཾ་པུ་ཊ་ལས།
གཟུང་བ་དང་ནི་འཛིན་པ་ཀུན། ། བསྒོམ་པས་སྤངས་ཤིང་རྣམ་པར་སྤངས། ། ཕྱོགས་ལས་རྣམ་རྒྱལ་མངོན་པར་བརྗོད། ། ཅེས་གསུངས་སོ། ། ཡང་དེ་ཉིད་ལ་སེམས་ཅན་མ་སྨིན་པ་སྨིན་པ་ལ་སོགས་པའི་གཞན་དོན་བྱེད་པས་སངས་རྒྱས་དང་རྗེས་སུ་མཐུན་པའི་བྱ་བ་བྱེད་པས་རྒྱལ་ཚབ་ཆེན་པོའི་སྤྱོད་པ་ཞེས་བྱ་སྟེ། དེ་ཡང་སཾ་པུ་ཊ་ལས། དེ་ནས་དཔལ་ལྡན་རྒྱལ་ཚབ་ཆེ། ། ཞེས་གསུངས་སོ། ། དུས་ནི་དྲོད་ཐོབ་ནས་བྱེད་དེ། དེ་ཡང་དྲོད་ཆུང་ངུའི་ཏིང་ངེ་འཛིན་ལས་སྐྱེས་པའི་མཐུ་འམ་ནུས་པ་ཡིན་ལ།
དེ་ཡང་དྲོད་ཆུང་ངུ་འཇིག་རྟེན་ཆོས་བརྒྱད་སྤངས་པ་དང༌། ཉོན་མོངས་པ་གློ་བུར་བ་དྲག་པོ་བཟློག་པས། མྱ་ངན་གདུང་བས་འཚེ་བ་ལ་སོགས་པས་མི་བསྒུལ་བའོ། ། དེ་ཡང་འདི་ཉིད་ཀྱི་དངོས་གྲུབ་གཏན་ལ་དབབ་པ་ལས། མྱ་ངན་གདུང་བས་འཚེ་བ་དང༌། ། འདོད་ཆགས་ཞེ་སྡང་གཏི་མུག་ཆེས། ། སྒྲུབ་པ་པོ་ནི་ཉོན་མི་མོངས། ། ཞེས་གསུངས་པ་ཡིན་ནོ། ། འབྲིང་ཚར་བཅད་རྗེས་གཟུང་གང་རུང་ཅིག་ཐོགས་པ་མེད་པར་འགྲུབ་པ། ཆེན་པོས་གཉིས་ཀ་འགྲུབ་པ་སྟེ།
རྣམ་ཤེས་དང་ཡེ་ཤེས་ཆ་མཉམ་པ་ཞེས་བྱ་སྟེ། དེ་གཉིས་ཀ་ཡང་དངོས་གྲུབ་རྒྱུ་དང་བཅས་པ་ལས། ཕན་དང་གནོད་པའི་འབྲས་འབྱུང་བ། ། ཞེས་པས་བསྟན་ཏོ། ། དེ་ལྟར་གསུམ་ལས་ཆུང་ངུའི་དུས་སུ་ཀུན་འདར་གྱི་སྤྱོད་པ་གསང་ནས་བྱེད། འབྲིང་ལ་ཀུན་བཟང་གསང་ནས་བྱེད། ཆེན་པོའི་དུས་སུ་སྤྱོད་པ་གཉི་ག་འཇིག་རྟེན་པའི་མངོན་དུ་སྤྱོད་པའོ། ། དགོས་པ་ནི་ཀུན་འདར་གྱི་སྤྱོད་པའི་དགོས་པ་རང་གིས་རྟོགས་པ་བརྟན་གཡོ་བརྟག་པ་སྟེ། འཇིག་རྟེན་ཆོས་བརྒྱད་མགོ་སྙོམས་པས་ན་གཉིས་སྣང་ཐམས་ཅད་བྲལ་བར་བྱེད་པས། ཡུལ་རྐྱེན་གྱིས་མི་གནོད་པར་རྟོགས་པ་འཕེལ་ན་སྤྱོད་པ་སྤྱད་ལ།
ཡུལ་རྐྱེན་གྱིས་གནོད་ན་ཐབས་གཉིས་ལ་བརྟེན་ནས་མཉམ་པར་གཞག་པ་ཉིད་གཙོར་བྱའོ། ། དེ་ཡང་འདི་ཉིད་ཀྱི། དངོས་གྲུབ་རྒྱུ་དང་བཅས་པ་ལས། ། ཡིད་ནི་བརྟེན་ནམ་གཡོའམ་ཅི། ། རང་གི་སེམས་ཀྱིས་སོ་སོར་བརྟག ། ཅེས་གསུངས་པས་སོ། ། ཀུན་བཟང་གི་དགོས་པ་གསུམ་སྟེ། གྲུབ་པ་ཐོབ་པའི་གནས་སུམ་ཅུ་རྩ་གཉིས་དབང་དུ་བྱ་བ་དང༌། དེ་ན་གནས་པའི་གྲུབ་པ་ཐོབ་པའི་གྲོགས་ཞིང་སྐྱེས་ཀྱི་རྣལ་འབྱོར་མ་དབང་དུ་བྱ་བ་དང༌། སྙིང་རྗེས་སེམས་ཅན་གཞན་ཡོངས་སུ་སྨིན་པར་བྱ་བའོ། །
དང་པོ་ནི་འདི་ཉིད་ལས། གང་གིས་དངོས་གྲུབ་མཐར་འགྲོ་བ། ། ཀྱེ་ཡི་རྡོ་རྗེའི་དངོས་གྲུབ་རྒྱུ། ། ཞེས་གསུངས། གཉིས་པ་ནི། དེ་ལ་རྣལ་འབྱོར་མས་སྨྲས་པ། ། གང་སྨྲས་དེ་ལྟར་ཐམས་ཅད་བྱ། ། ཞེས་གསུངས་སོ། ། གསུམ་པ་ནི། སེམས་ཅན་ཀུན་གྱི་དོན་གྱི་ཕྱིར། །
རྟག་ཏུ་སྙིང་རྗེ་བཏུང་བར་བྱ། ། ཞེས་གསུངས་པ་ཡིན་ནོ། ། གཞུང་ལས་བཤད་པར་དམ་བཅའ་བ་ནི། དེ་ནས་ཞེས་པ་དེ་ཁོ་ན་ཉིད་བསྟན་པ། དེ་ནས་གཞན་ཡང་བཤད་པར་བྱ། དེ་གང་ནས་སྤྱོད་པ། དེ་ཡང་ཇི་ལྟ་བུ་ཞེ་ན། ཕ་རོལ་ཕྱིན་མཆོག་ཉིད། ཅེས་པ་འཇིག་རྟེན་པའི་སྤྱོད་པ་བླང་དོར་དང་བཅས་པ་ལས་ཕ་རོལ་ཏུ་གྱུར་པ་བླང་དོར་མེད་པའི་སྤྱོད་པའོ། ། དོན་དངོས་ལ་མདོར་བསྟན་པ་དང༌།
རྒྱས་པར་བཤད་པའོ། ། མདོར་བསྟན་པ་ལ་ལྔ་སྟེ། སྤྱོད་པ་དངོས་དང༌། སྤྱོད་པ་བྱེད་པའི་གང་ཟག་དང༌། སྤྱོད་པའི་རྒྱན་དང༌། དེའི་དུས་ཀྱི་ལྷའི་རྣལ་འབྱོར་དང༌། དེའི་གྲོགས་བསྟན་པའོ། ། དང་པོ་སྤྱོད་པ་བྱེད་པའི་གང་ཟག་གང་གིས་དངོས་གྲུབ་མཐར་ཏེ། དངོས་གྲུབ་ཐོབ་པར་བྱེད་པའི་གནས། ཡུལ་སུམ་ཅུ་སོ་གཉིས་ལ་སོགས་པར་གྲོགས་རྣལ་འབྱོར་མ་རྣམས་ཀྱི་དྲུང་དུ་འགྲོ་བའོ། །
དེ་ཉིད་ཀྱེའི་རྡོ་རྗེའི་དངོས་གྲུབ་རྒྱུ་སྟེ། རྣལ་འབྱོར་མ་ལ་བརྟེན་ནས་ཐོབ་པ་ཡིན་པས། དེ་དབང་དུ་བྱ་བའི་ཕྱིར་སྤྱོད་པ་བྱེད་པའོ། ། ཡང༌། སྤྱོད་པ་གང་གིས་དངོས་གྲུབ་ཀྱི་མཐའ་སྟེ། ས་བཅུ་གསུམ་པར་འགྲོ་བ་ཀྱེའི་རྡོ་རྗེའི་དངོས་གྲུབ་དམིགས་པ་མེད་པའི་སྙིང་རྗེ་དང་དམིགས་པ་མེད་པའི་ཤེས་རབ་དབྱེར་མི་ཕྱེད་པས་ས་བཅུ་གསུམ་པ་ཡིན་ལ། དེ་ཡང་རྒྱུ་སྤྱོད་པས་ཐོབ་པའོ། ། གཉིས་པ་སྒོམ་པ་པོ་སྟེ། དེ་ཁོ་ན་ཉིད་གོམས་པར་བྱེད་པའོ། ། གསུམ་པ།
བགོ་བ་སྟག་གི་པགས་པ་ཉིད། ། ཅེས་པ་ལྷན་ཅིག་སྐྱེས་པའི་སྟག་ལྤགས་གཅེར་བུའམ། ཡང་ན་སྨད་དུ་སྟག་ལྤགས་དང༌། སྨད་དུ་གླང་པོ་ཆེའི་ཀོ་རློན་ནོ། ། བཟའ་བ་མི་འཆི་བཅུ་ཕྱེད་ནི། ། མི་འཆི་ནི་བདུད་རྩི། བཅུ་ཕྱེད་ནི་ལྔ་སྟེ་བདུད་རྩི་ལྔ་བསྟེན་པའོ། ། བཞི་པ་ཧེ་རུ་ཀ་སྦྱོར་སྐྱེས་བུ་ཉིད་ནི། རྣལ་འབྱོར་པས་ཁ་དོག་ནི་ཝརྞ་ཞེས་པ་རིགས་ལ་ཡང་འགྲོ་བས། ཧེ་རུ་ཀ་རིགས་ལྔའི་རྣལ་འབྱོར་ལ་གནས་པའོ། །
ལྔ་པ་རིགས་ལྔ་དག་དང་མཉམ་ལྡན་པ་སྟེ། རིགས་ལྔའི་སྒྲུབ་པ་པོ་གང་ཡིན་ཡང༌། རིགས་གཅིག་ཏུ་ནི་རྣམ་པར་བརྟག ། ཅེས་པ་ཕྱག་རྒྱ་ལྔ་ཀ་ཡང་མི་རྟོག་པ་མངོན་དུ་བྱེད་པར་གཅིག་པས་གཡུང་མོ་རེག་མིན་བསྟེན་པའོ། ། ཁ་དོག་ནི་ཝརྞ་སྟེ། རིགས་དུ་མ་ཉིད་ཀྱིས་ནི། གང་ཕྱིར་དབྱེ་བ་མཚོན་མི་བྱེད། ། ཅེས་པ་རང་གི་རིགས་དང་མཐུན་པ་གཙོ་བོ་ཡིན་པའོ། ། རྒྱས་པར་བཤད་པ་ལ་དྲུག་སྟེ། སྤྱོད་པ་བྱེད་པའི་གང་ཟག་གི་མཚན་ཉིད།
དེའི་གྲོགས་ཀྱི་མཚན་ཉིད་མཉེས་པར་བྱེད་པའི་ཐབས་དང་བཅས་པ། སྤྱོད་པའི་རྒྱན་དག་པ་དང་བཅས་པ། དེའི་དུས་ཀྱི་ལྷའི་རྣལ་འབྱོར་དང༌། སྤྱོད་པ་དངོས་ཕན་ཡོན་དང་བཅས་པ། སྤྱོད་པ་བྱེད་པའི་དམ་ཚིག་དང་སྡོམ་པ་བསྟན་པའོ། ། དེ་རྣམས་ཀྱི་དང་པོ་ལ། དྲང་དོན་དུ་ཤིང་གཅིག་ནི། ཤིང་གཞན་གྱི་གྲིབ་མས་མ་ཕོག་པ། དུར་ཁྲོད་ནི་དུར་ཁྲོད་ཉིད་དོ། ། མ་མོའི་ཁྱིམ་ནི་ཚངས་མ་ལ་སོགས་པ་བདུན་གནས་པའི་གནས།
མཚན་མོ་ནི། དུས་མཚན་མོ་ནག་མོ་རྒྱུ་བའི་གནས། དབེན་པ་གྲོང་ལས་རྒྱང་གྲགས་སུ་ཆད་པ། བས་མཐའ་གྲོང་ཁྱེར་ཟད་པའི་མཐའ་མ། སྒོམ་པ་བཟང་བ་ཐབས་གཉིས་ལ་བརྟེན་ནས་ཡེ་ཤེས་གཉིས་སྒོམ་པའོ། ། དེ་ཉིད་ངེས་དོན་དུ་ཤིང་འདྲ་བས་ཤིང་གཅིག་སྟེ་རང་བྱུང་གི་ཡེ་ཤེས་སོ། ། དེའང་ཤིང་ལ་ལོ་འདབ་དང་མེ་ཏོག་དང་འབྲས་བུ་འབྱུང་བ་བཞིན་དུ། ལོ་འདབ་དང་འདྲ་བའི་དངོས་གྲུ་བཞི་སོགས་དང༌། མེ་ཏོག་དང་འདྲ་བའི་དངོས་གྲུབ་གྲུབ་པ་བརྒྱད། འབྲས་བུ་དང་འདྲ་བའི་མཆོག་གི་དངོས་གྲུབ་འབྱུང་བས་སོ། །
དུར་ཁྲོད་ལ་ཤྭ་སཱ་ཏི་ཟེར་ལ། དེ་ལ་བ་དང་ན་བཅུག་པས། ཤྭ་ན་བ་སཱ་ཏི་ཞེས་པ་སྲོག་རབ་ཏུ་སོང་བ་སྟེ། མཚན་མ་དང་རྣམ་རྟོག་གི་སྲོག་རབ་ཏུ་སོང་བ། རང་བྱུང་གི་ཡེ་ཤེས་མི་རྟོག་པའོ། ། མ་མོའི་ཁྱིམ་ནི་རྣལ་འབྱོར་མ་བཅོ་ལྔའི་ངོ་བོའམ་རང་བཞིན་རྩ་སོ་གཉིས་སོ། ། རང་གི་ཡེ་ཤེས་ལ་རྟོག་པའི་རྒྱུ་འདྲུལ་མེད་པས་མཚན་མོ་དང་འདྲ་བས་མཚན་མོ། སྤྱི་བོ་བདེ་ཆེན་གྱི་འཁོར་ལོ་ཙཎྜཱ་ལཱིའི་མེས་དབེན་པས་དབེན་པ། ཙཎྜཱ་ལཱི་ལྟེ་བ་སྤྲུལ་པའི་འཁོར་ལོ་ཙཎྜཱ་ལཱིའི་མེ་སྦར་བའི་མཐའ་ཡིན་པས་ན་བས་མཐའ་འོ། ། སྒོམ་པ་བཟང་བ་ནི་ཙཎྜཱ་ལཱི་ལ་བརྟེན་ནས་རང་གི་ཡེ་ཤེས་བསྒོམ་པའོ། །
དེ་ལྟར་སྤྱོད་པ་བྱེད་པ་ལ་དྲོད་ཐོབ་དགོས་པས། དྲོད་ཐོབ་པར་བྱེད་པའི་ཐབས་དེ་ཁོ་ན་ཉིད་སྒོམ་པ་གནས་དང་དབེན་པ་བསྟན་ནས། དྲོད་ཐོབ་པས་སྤྱོད་པའི་སྒོ་ནས་དངོས་གྲུབ་འདོད་པས་སྤྱོད་པ་སྤྱད་པར་བསྟན་པ་ནི། ཅུང་ཟད་དྲོད་ནི་ཐོབ་པ་ན། ། ཞེས་པ་དྲོད་རབ་འབྲིང་གསུམ་ཅི་རིགས་པ་ཐོབ་ནས། གལ་ཏེ་སྤྱོད་པ་བྱེད་འདོད་པས། དེ་ཡང་ཚེ་འདིར་དངོས་གྲུབ་ཐོབ་པར་འདོད་པའི་བརྩོན་འགྲུས་ཅན་མིན་ན་སྤྱོད་པ་མི་བྱེད་པས། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྟེ། ཚེ་འདིར་མཆོག་གི་དངོས་གྲུབ་འདོད་པས་སྤྱོད་པས་སྤྱད་པ་ཉིད་དོ། །
གཉིས་པ་ནི་ཤིན་ཏུ་བཞིན་བཟང་སྟེ། ལྷན་སྐྱེས་སྐྱེ་བའི་རྟེན་དུ་རུང་བའོ། ། མིག་ཡངས་མ་སྟེ། མིག་མི་འཛུམས་པར་ལྟ་བ། རང་གིས་དབང་བསྐུར་ཏེ་དབང་བཞིས་སྨིན་པར་བྱས་པའོ། ། རྡོ་རྗེའི་བུ་མོ་ཞེས་པ་སྤྱོད་པའི་དུས་སུ་སྒྲུབ་པ་པོ་རིགས་ལྔ་ཀས་ཀྱང་གཡུང་མོ་བསྟེན་པའོ། ། དེ་མེད་ན། རང་འདོད་ལྷ་ཡི་རིགས་ཀྱིས་བྱ། ། ཞེས་པས་རང་རང་གི་རིགས་དང་མཐུན་པས་སོ། ། དེ་ལྟ་བུའང་མ་རྙེད་ན་འདིར་སྤྱོད་པའི་སྐབས་སུ་རིགས་གཙོ་བོ་མ་ཡིན་པས།
ཡང་ན་གཞན་གྱི་རིགས་ལས་བྱུང༌། ། ཞེས་གསུངས་སོ། ། གང་ཡིན་ནའང༌། བྱང་ཆུབ་ས་བོན་གདབ་པ་དང༌། ། སྦྱང་བ་ཡིས་ནི་གཟུང་བར་བྱ། ། ཞེས་པ། བུམ་དབང་གི་དུས་སུ་བྱང་ཆུབ་སེམས་ཀྱི་ཆུ་རྒྱུན་གྱིས་སྤྱི་བོ་ནས་དབང་བསྐུར་ཏེ། ལུས་ཀྱི་དྲི་མ་སྦྱང༌། གསང་དབང་གི་དུས་སུ། ལྕེ་ལ་དབང་བསྐུར་ཏེ།
ངག་གི་དྲི་མ་སྦྱང༌། ཤེས་རབ་ཀྱི་དུས་སུ་དབང་གི་གནས་སུ་ཕབ་སྟེ། སེམས་ཀྱི་དྲི་མ་སྦྱང༌། བཞི་པ་དོན་དམ་པའི་བྱང་ཆུབ་ཀྱི་སེམས་ཚིག་གིས་མཚོན་ནས། དོན་བཤད་པས་ལུས་ངག་ཡིད་གསུམ་མཐའ་དག་གི་དྲི་མ་སྦྱང་བའོ། ། དེ་མཉེས་པར་བྱེད་པའི་ཐབས། གལ་ཏེ་དགའ་བར་བྱ་བའི་ཕྱིར་གླུ་བླངས་ཏེ། དེ་ཚེ་རྡོ་རྗེ་མཆོག་ལྡན་ནི། གཉིས་སུ་མེད་པའི་ཡེ་ཤེས་བདེ་སྟོང་སྟོན་པའི་གླུ། ཀོལླ་ཨི་རེགས་ལ་སོགས་པའི་གླུ་བླངས་པས།
གལ་ཏེ་དགའ་བསྐྱེད་པས་ན། ཐར་པའི་རྒྱུ་ནི་ཞེས་པས། རྣལ་འབྱོར་མ་མཉེས་པས་དངོས་གྲུབ་སྟེར་བས་སོ། ། དེ་ཚེ། རྡོ་རྗེ་རྐང་པ་ནི་གཉིས་སུ་མེད་པའི་ཡེ་ཤེས་ཀྱི་ངོ་བོར་ཤེས་པ་ལ་བྱའོ། ། དེའི་དོན་ལ་རྣལ་འབྱོར་པས་མཉམ་པར་གཞག་པ་སྟེ། དེ་ཁོ་ན་ཉིད་གྱི་དོན་དང་མ་བྲལ་བར་བྱའོ། ། གསུམ་པ། འཁོར་ལོའི་གཟུགས་ཀྱིས་ཏེ། རྣམ་པ་ངོ་བོ་མི་བསྐྱོད་པར་ཤེས་པར་བྱ་བ་ལ་སོགས་པའོ། །
ཁ་ཊྭཱཾ་ག་གཟུགས་ཤེས་རབ་སྟེ། ། ཞེས་པ་རྣམ་པ། ངོ་བོ་རྣམ་ཐར་སྒོ་གསུམ་གྱི་རང་བཞིན་གྱི་རྣམ་པར་མི་རྟོག་པའི་ཤེས་རབ་བོ། ། དེ་སྟོན་པའི་ཐབས་ཀྱི་གཟུགས་ཏེ། དེའི་རྗོད་བྱེད་སྒྲའི་མཚོན་བྱེད་ཅང་ཏེའུ་ཉིད་དོ། ། བཞི་པ་ཞེ་སྡང་རྣམ་དག་ཅེས་པ། ། ཐ་མལ་པའི་རྣམ་རྟོག་ལ་ཞེ་སྡང་སྟེ། ཧེ་རུ་ཀ་རིགས་ལྔའི་རྣལ་འབྱོར་རོ། ། ལྔ་པ་གླུ་ནི་རྣམ་དག་སྟེ། གཉིས་སུ་མེད་པའི་ཡེ་ཤེས་ཀྱི་རྟོགས་པས་ཟིན་པས་སྔགས་སུ་གནས།
གཉིས་སུ་མེད་པའི་ཡེ་ཤེས་ཀྱི་རྟོགས་པས་ཟིན་པའི་གར་ནི་བསྒོམ་པར་བྱས་པ་ཉིད་དོ། ། སྨན་ནི་དྲི་ཆེན་ནོ། ། ཆུ་ནི་དྲི་ཆུ། དེ་བསྟེན་པའི་ཕན་ཡོན་བཅུད་ལེན་དུ་འགྱུར་བ་ནི། རྒ་ཤིས་ཟིལ་གྱིས་མི་ནོན་པ་དང༌། བསྲུང་བར་འགྱུར་བའོ། ། རྐུན་མ་སྟེ་རོའི་སྐྲ་ལས་རལ་པའི་ཅོད་པན་བྱས། དེའི་ནང་དུ་ཧཱུྃ་ལས་བསྐྱེད་པའི་རྡོ་རྗེའམ་སྐུ་གཞག་པར་བྱའོ། ། སངས་རྒྱས་ལྔའི་ཐོད་པ་བསྣམས་ཏེ། རིགས་ལྔའི་བདག་ཉིད་དུ་མཚོན་པའི་ཐོད་པ་ལྔ་སྟེ།
དེ་རེ་རེ་ཡང་སངས་རྒྱས་ལྔ་ལྔ་ཡིན་པ་མཚོན་པས་སོར་ལྔ་པའི་ཚད་དུ་བྱས་པས་དབུ་རྒྱན་དུ་བྱའོ། ། ཐབས་དང་ཤེས་རབ་རང་བཞིན་ཏེ། ད་གཉིས་སུ་མེད་པར་མཚོན་པའི་རོའི་སྐྲའི་སྐ་རགས་གཉིས་སྐོར་དང་མཆོད་ཕྱིར་ཐོགས་སོ། ། ཐལ་བས་ལུས་ཐམས་ཅད་ལ་བྱུགས་པས་ནི། ཆོས་ཐམས་ཅད་ལ་སྟོང་པ་ཉིད་དམ། བདག་མེད་པས་ཁྱབ་པ་མཚོན་ནོ། ། ཅང་ཏེའུའི་སྒྲས་ནི་བཟླས་པ་སྟེ། ཞེས་པ་ཆོས་ཐམས་ཅད་སྟོང་པ་ཉིད་སྟོན་པའི་སྒྲའི་མཚོན་བྱེད་ཡིན་ལ། དེའི་མཚོན་བྱ་ནི་ཁ་ཊྭཱཾ་ག་བསྒོམ་ཤེས་རབ་ཉིད་དེ། རིག་པ་བྱང་ཆུབ་ཀྱི་སེམས་ཉིད་རྒྱུ་དང་རང་གི་ངོ་བོ་དང༌།
འབྲས་བུས་སྟོང་པ་བསྒོམ་པ་མཚོན་པའོ། ། དེ་ཡང་རྡོ་རྗེ་ནི་གཉིས་སུ་མེད་པའི་ཡེ་ཤེས། ཐོད་པ་ནི་ཀ་པཱ་ལ་ཞེས་པ། ཀ སུ་ཀ་ན་བདེ་བ། པ། པཱ་ལ་ན་སྐྱོང་བ་སྟེ། གཉིས་སུ་མེད་པའི་ཡེ་ཤེས་བདེ་བ་ཆེན་པོ་སྐྱོང་བའི་སྤྱོད་པ་ལ་གནས་པ་དེ་ལའོ། ། འདི་དག་བཟླས་པ་དང་བསྒོམ་པ་ཡིན་ཏེ། ཐམས་ཅད་གཉིས་སུ་མེད་པའི་ཡེ་ཤེས་ཀྱི་ངོ་བོར་ཤེས་པའོ། །
དྲུག་པ་དེ་ལ་སྤང་བར་བྱ་བ། འདོད་པའི་ཡུལ་ལ་བརྐམ་པ་དང༌། དེ་ཁོ་ན་ཉིད་ལ་རྨོངས་པ་དང༌། འཇིགས་པ་སྟེ་བག་འཁུམ་པ་དང༌། ཁྲོ་བ་ཉིད་དང༌། ངོ་ཚ་བའི་འབྲས་བུ་སྟེ། དེའི་རྟོག་པ་དང༌། ཐ་མལ་པའི་གཉིད་སྤངས་ནས། ཐེ་ཚོམ་མེད་དེ་ངེས་པ་ཁོ་ནར་བྱེད་པའོ། ། ལུས་ཀྱི་སྦྱིན་པ་བྱིན་ནས་ནི། །
ཞེས་པ་ནི་སྤྱོད་པ་བྱེད་པའི་སྔོན་དུ། སེམས་ཅན་ཐམས་ཅད་ལ་ལུས་སྦྱིན་པར་བློས་ཀྱང་བཏང༌། ངག་ཏུ་སྦྱིན་པར་ཁས་བླངས་པའོ། ། སྐལ་དང་སྐལ་མིན་རྣམ་པར་དཔྱད། ། ཅེས་པ། ཕྱིས་ལུས་སློང་བ་བྱུང་ན་སྐལ་བ་དང་ལྡན་ཏེ་ལུས་སྦྱིན་པར་ནུས་ན་དངོས་སུ་སྦྱིན་ལ། སྐལ་མིན་ཏེ། བདག་གི་དགེ་བའམ་ལམ་གྱི་བར་ཆད་དུ་འགྱུར་ན། དེ་ཕྱིར་སྦྱིན་པ་སྦྱིན་མི་བྱ་སྟེ། མི་སྦྱིན་པའོ། །
གལ་ཏེ་ཁྱོད་ཀྱིས་ཁས་བླངས་པས་སོ་ཞེ་ན། སེམས་ཅན་ཐམས་ཅད་ལ་སྦྱིན་པར་ཁས་བླངས་པ་ཡིན་གྱིས། ཁྱོད་གཅིག་པུ་མ་ཡིན་པས་ཆ་ཤས་ཙམ་ཡང་ཐོབ་པ་མེད་དོ། ། ཞེས་བྱའོ། ། བཟའ་བྱ་ཞེས་པ་ལ་སོགས་པས་གཉིས་སུ་ཞེན་པ་མེད་པར་བྱ་བ་སྟེ། ཇི་ལྟར་རྙེད་པ་ཞེས་པ་སྟེ་ཆེད་དུ་གཏད་པ་མེད་པའི་སྤྱོད་པ་བྱེད་པའོ། ། བགྲོད་དང་སྟེ། བགྲོད་པར་བྱ་བ་བྲམ་ཟེ་མོ་ལ་སོགས་པ། བགྲོད་མིན་ཏེ། བགྲོད་མིན་གཡུང་མོ་ལ་སོགས་པའོ། །
འོ་ན་བླ་མ་ལ་ཕྱག་མི་བྱ་འམ་ཞེ་ན་མ་ཡིན་ཏེ། དངོས་གྲུབ་རྙེད་པའི་སློབ་མ་གང༌། ། ཞེས་པ་དྲོད་ཐོབ་པའི་སློབ་མས་ཀྱང༌། ཡང་དག་ཡེ་ཤེས་སྣང་བ་པོ་སྟེ་གཉིས་སུ་མེད་པའི་ཡེ་ཤེས་ཀྱི་རྟོགས་པ་བསྐྱེད་པའི་བླ་མ་ལ་གྲུབ་པ་ཐོབ་པའི་སློབ་མས་ཀྱང༌། བླ་མ་ལ་མངོན་ཕྱག་འཚལ། ཞེས་པའོ། ། གང་གི་ཕྱིར་ན་མནར་མེད་སྤང་བའི་རྒྱུའི་ཕྱིར། ཞེས་པ་བླ་མ་ལ་བརྙས་པས་མནར་མེད་པར་འགྲོ་བས་དེ་སྤང་བའི་ཕྱིར་རོ། ། གཞན་ཡང་བསླབ་པ་དང་སྟེ། བསླབ་པར་བྱ་བ་དང༌།
བསླབ་པར་བྱ་བ་མིན་པའོ། ། དབང་དང་སྟེ། དབང་དུ་བྱ་བ་མ་ཡིན་པ་དང༌། ངོ་ཚ་བ་དང༌། མི་ཚ་བའི་རྟོག་པ་ཐམས་ཅད་སྤངས་པའོ། ། དེ་ཡང༌། དངོས་པོ་ཀུན་གྱི་རང་བཞིན་གྱི། ། ཡོ་གེ་རྣམ་དཔྱད་ཅེས་པ། ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་དུ་ཤེས་པར་རོ། ། སྙིང་རྗེ་ཆེ་ཞེས་པ་ནི།
འཁོར་ལ་བོས་པའོ། ། སྦྱིན་སྲེག་མཆོག་སྦྱིན་དཀའ་ཐུབ་འདས། ། སྔགས་དང་བསམ་གཏན་རྣམ་པར་སྤང༌། ། ཞེས་པ་ནི། དེ་རྣམས་ལ་མཆོག་ཏུ་འཛིན་པའི་ཚུལ་གྱིས་སམ། དངོས་པོ་བདེན་པར་ཞེན་པའི་ཚུལ་གྱིས་སམ། དེ་ཁོ་ན་ཉིད་རྟོགས་པ་དང་འགལ་ན་སྤང་བར་བྱ་བ་ཡིན་གྱིས། གཞན་དུ་བྱ་མི་བྱ་གཉིས་སུ་མེད་པ་ཡིན་ནོ། ། དམ་ཚིག་སྡོམ་པ་སྟེ། ལས་དང་པོ་པའི་རྩ་ལྟུང་བཅུ་བཞི་པ་ལ་སོགས་པ་ལས་གྲོལ་བའོ། །
རྣལ་འབྱོར་ལྡན་པ་སྟེ། ཐབས་ཤེས་རབ་གཉིས་སུ་མེད་པའི་ཡེ་ཤེས་རྟོགས་པ་དང་ལྡན་པས་སྤྱོད་པ་བྱེད་པ་ན། དེའི་ཚེ། ལྷ་མིན་གང་སྟེ། ཐག་ཟངས་རིས་སམ། ལྷའི་དབང་པོ་བརྒྱ་བྱིན་ལྟ་བུ་ལ་ཡང་འཇིགས་པ་དང་བྲལ་བར་བྱའོ། ། སེམས་ཅན་ཀུན་གྱི་དོན་ནི། བཟའ་བ་ཐུན་མོང་གི་དངོས་གྲུབ་དང༌། གྲོལ་བ་མཆོག་གི་དངོས་གྲུབ་སྟེ། དེ་ལ་གཉིས་ལ་དགོད་པའི་ཕྱིར།
རྟག་ཏུ་སྙིང་རྗེ་བཏུང་བར་བྱ། ། ཞེས་པ་དམིགས་པ་མེད་པའི་སྙིང་རྗེ་བསྐྱེད་པའོ། ། རྣལ་འབྱོར་བཏུང་དགའ་ཞེས་པ། ཐབས་ཤེས་རབ་གཉིས་སུ་མེད་པའི་ཡེ་ཤེས་ཀྱི་བཏུང་བ་ལ་དགའ་བར་བྱའི། གཞན་གྱི་བཏུང་བས་བཟི་བ་མེད། ། ཅེས་པ་ཐ་མལ་པའི་ཆར་བཟི་བར་མི་བཏུང་བའོ། ། སྤྱོད་པ་བྱེད་པའི་གང་ཟག་དེ་ལ་མཆོག་གི་དངོས་གྲུབ་ཀྱི་གྲོགས་ངོ་ཤེས་པར་བྱ་བའི་ཐབས་བརྡ་ལ་སོགས་པ་ནི། ལེའུའི་འབྲེལ་སྤྱོད་པ་བྱེད་པ་ལ་གྲོགས་རྣལ་འབྱོར་མ་དགོས་ལ། དེ་ངོ་ཤེས་པ་ལ་བརྡ་དགོས་པས་བརྡའི་ལེའུ་བཤད་པར་བྱའོ། ། ཞེས་པའོ། །
སྦས་དོན་དུ་ཞུ་བདེ་དེ་ཁོ་ན་ཉིད་སེམས་ཉིད་གཉུག་མ་ལ་རེག་ཅིང་མཚོན་ནུས་པས། བརྡ་ཡིན་པར་བསྟན་པའོ། ། འདིའི་བརྗོད་བྱའི་དོན་བསྐྱེད་རིམ་གྱི་ཡན་ལག་ཚོགས་ཀྱི་འཁོར་ལོ་དང་འབྲེལ་བའི་དབང་དུ་བྱས་ནས་སྤྱིའི་དོན་ཡིན་ལ། སྤྱོད་པ་དང་འབྲེལ་པས་སྦས་པའི་དོན། གནས་ལ་སོགས་པས་བཅུ་གཉིས་ཡིན་པས་མཐར་ཐུག་དང་ཡང་འབྲེལ་ལོ། ། རྗོད་བྱེད་ཀྱི་སྒྲ་བསྡུས་པའི་དོན་གྱི་མན་ངག་གཙོ་བོ་ཡིན་ལ། གཉིས་པོ་ཡང་འཇུག་པའི་སྐབས་ཡོད་དོ། ། མངོན་པར་རྟོགས་པ་ཚོགས་དང་འབྲེལ་བའི་དབང་དུ་བྱས་ནས། དམ་ཚིག་ཀྱང་ཡིན་ལ། གཙོ་བོར་སྤྱོད་པའི་ཡན་ལག་དང་འབྲེལ།
བཤད་པའི་རྒྱུད་སཾ་པུ་ཊའི་བརྟག་པ་བཞི་པ་ཐམས་ཅད་དང༌། ལྔ་པའི་རབ་ཏུ་བྱེད་པ་དང་པོ་དང་སྦྱར་རོ། ། ལུས་རྣམ་པར་གཞག་པ་བརྡ་ཆེན་གྱི་བཤད་པའོ། ། འདིར་སྤྱོད་པའི་ཡན་ལག་དང་འབྲེལ་བ་ནི། འཇིག་རྟེན་ན་རྒྱལ་པོའི་རིགས་སུ་སྐྱེས་པ་དང༌། ལུས་སུ་གྲུབ་པ་སྟེ་མཚན་དང་ལྡན་ཞིང་ཡན་ལག་མ་ཚང་བ་མེད་པ་གཅིག་གིས་ཡུལ་གཞན་དུ་དམག་འདྲེན་པ་ན། རང་གི་ཡུལ་གཞན་གྱིས་འཁྱེར་བར་དོགས་པས་རྒྱལ་པོ་གཞན་དང་སྲིད་བྱ་བ་སྟེ། སྲིད་ལས་ཉམས་པ་སྲུང་བའི་ཡན་ལག་སྟེ་དང་པོའོ། ། གཉིས་པ་ངལ་དུབ་ལ་སོགས་པ་ལས་དབུགས་འབྱིན་པས་བཞོན་པའི་ཡན་ལག་སྟེ། གླང་པོ་དང༌།
རྟ་ལ་སོགས་པའོ། ། གསུམ་པ་ལྷན་ཅིག་པ་གྲོགས་ཀྱི་ཡན་ལག་སྟེ། བཙུན་མོའི་འཁོར་དང་བཅས་པའོ། ། བཞི་པ་ཡིད་བདེ་བ་གྲོགས་ཀྱི་ཡན་ལག་སྟེ། གང་དུ་གང་དགོས་པ་ལ་མཁས་པ་ལ་སོགས་པའི་བློན་པོའི་གྲོགས་དགོས་པའོ། ། ལྔ་པ་དུས་ཀྱི་ཡན་ལག་སྟེ། རྩིས་པ་ཚེས་གྲངས་དང༌། གཟའ་དང་སྐར་མ་དང༌། དུས་ཚོད་ཤེས་པ་དགོས་པའོ། ། དེ་རྣམས་དང་ལྡན་པས་ཡུལ་ཁམས་དང༌།
མི་དང་ནོར་རྣམས་དབང་དུ་འགྱུར་རོ། ། དེ་བཞིན་དུ་རྣལ་འབྱོར་པས། སྤྱོད་པ་བྱེད་པ་ལ་ཡང༌། རྒྱལ་པོའི་ལུས་སུ་གྲུབ་པ་དང་འདྲ་བ། བསྐྱེད་པའི་རིམ་པ་ལྷའི་རྣལ་འབྱོར་བརྟན་དགོས་ལ། རིགས་སུ་སྐྱེས་པ་དང་འདྲ་བར། རྫོགས་པའི་རིམ་པས་དངོས་པོ་ཐམས་ཅད་ཀྱི་ངོ་བོ་ཉིད་རྟོགས་པ་དགོས་སོ། ། དེ་ལྟར་ཆོས་གཉིས་དང་ལྡན་པའི་རྣལ་འབྱོར་པས་སྤྱོད་པ་བྱེད་པ་ན་སྲིད་ལས་ཉམས་པ་སྲུང་བའི་ཡན་ལག་དང་འདྲ་བར། འདོད་ཡོན་ལ་ཞེན་པའི་དུག་གིས།

བདག་གི་རྟོགས་པ་ཡུལ་འབྱིན་པ་ལས་སྲུང་བའི་དོན་དུ། ཆོས་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་རྟོགས་པའི་ལྟ་བ་དགོས་ཏེ། དེ་ནི་ལྔ་པ་ལས། ངོ་བོ་གཟུགས་མེད་མཐོང་བ་པོ། ། ལ་སོགས་པས་བསྟན་ཏོ། ། བཞོན་པའི་ཡན་ལག་དང་འདྲ་བར། ཐ་མལ་པའི་རྟོག་པ་ལས་དབུགས་འབྱིན་པར་བྱེད་པ་བསྐྱེད་པའི་རིམ་པའི་ལྷའི་རྣལ་འབྱོར་དགོས་ཏེ། དེ་ནི་ལེའུ་གསུམ་པ་ལ་སོགས་པས་བསྟན་ཏོ། ། གྲོགས་དགོས་པ་དང་འདྲ་བར་གྲོགས་ཕྱག་རྒྱ་དགོས་པས་དེ་ནི་དེའི་སྤྱོད་པའི་ལེའུ་ཉིད་ལས་ཀྱང་གསུངས་ལ། དེ་ངོ་ཤེས་པའི་ཐབས་བརྡའི་ལེའུ་ལས་བསྟན་ཏོ། ། བཞི་པ་གྲོགས་དགོས་པ་བཞིན་དུ།
ཕྱི་ནང་གི་བར་ཆད་སེལ་བ་ལ་སོགས་པ་ལ་སྔགས་ཀྱི་བཟླས་པ་དང་ཐུན་མོང་གི་དངོས་གྲུབ་སྒྲུབ་པའི་ཐབས་དགོས་པས། དེ་ལེའུ་གཉིས་པ་ལས་གསུངས་སོ། ། ལྔ་པ་དུས་ཤེས་དགོས་པ་བཞིན་དུ་དྲོད་ཐོབ་སྟེ་རླུང་སེམས་དབུ་མར་འདུ་རུ་རུང་བའི་དུས་ཤེས་ནས་སྤྱོད་པ་བྱེད་པའོ། ། དེས་ཡུལ་རྣམས་དབང་དུ་གྱུར་པ་དང་འདྲ་བར། ཕྱིའི་ཡུལ་ཀོལླ་གི་རི་ལ་སོགས་པ་དང༌། ནང་གི་ཡུལ་སྤྱི་བོ་ལ་སོགས་པ་དབང་དུ་འགྱུར་རོ། ། གྲོགས་དབང་དུ་འགྱུར་བ་དང་འདྲ་བར་ཕྱི་རོལ་དུ་ཞིང་སྐྱེས་ཀྱི་རྣལ་འབྱོར་མ་རྣམས་དབང་དུ་འགྱུར་ལ། ནང་དུ་རྩ་རྣམས་ལ་དབང་ཐོབ་པའོ། ། ནོར་དབང་དུ་འགྱུར་བ་དང་འདྲ་བར། ལྷན་ཅིག་སྐྱེས་པའི་ཡེ་ཤེས་མས་བརྟན་པའི་དགའ་བ་བཅུ་དྲུག་ལ་དབང་ཐོབ་པར་འགྱུར་བའོ། །
དེ་ལྟར་སྤྱོད་པའི་གྲོགས་ངོ་ཤེས་པར་བྱེད་པའི་ཡན་ལག་ཏུ་འབྲེལ་ལོ། ། ཚིག་དོན་ལ་ཙྪོ་མ་ཞེས་པ་སོ་སོ་སྐྱེ་བོ་ཐེ་ཚོམ་གྱི་ས་ཡིན་ལ། རྣལ་འབྱོར་པ་ལ་གོ་རྟོགས་བསྐྱེད་པའི་བརྡའི་ལེའུ་བཤད་པར་བྱའོ། ། ཞེས་པའོ། ། ལེའུའི་དོན་ལ་ལྔ་སྟེ། བརྡའི་བྱེད་པ་དང༌། བརྡ་དངོས། བརྡས་ངོ་ཤེས་པར་བྱ་བའི་གྲོགས། དེ་དང་འདུ་བའི་གནས་དང༌། འདུ་བའི་དུས་དང༌།
འདུས་པའི་བྱ་བ་བསྟན་པའོ། ། དང་པོ་གང་གི་ཞེས་པ་བརྡ་གང་གིས་སྒྲུབ་པ་པོ་ནང་སྤུན་དང་རྣལ་འབྱོར་མ་སྲིང་མོར་ཡང་ཐེ་ཚོམ་མེད་པར་ཤེས་པའོ། ། ཡང་རྣལ་འབྱོར་མ་ནང་སྤུན་དང༌། སྒྲུབ་པ་པོ་མིང་པོར་ཡང་ཞེས་དོན་གྱིས་ཤེས་པར་བྱའོ། ། གཉིས་པ་བརྡ་དངོས་ནི་གང་ཞིག་ཅེས་པ་བརྡ་བྱེད་པ་པོས་ཏེ། སྒྲུབ་པ་པོའི་གཡས། རྣལ་འབྱོར་མའི་གཡོན་གྱི་སོར་མོ་གཅིག་སྟོན་པ། ལེགས་པར་འོངས་སམ་ཞེས་འདྲི་བ་ཡིན་ལ། གཉིས་སྟོན་པ་ལན་ཡིན་ནོ། ། བསྟུན་གྱི་ཕྱག་རྒྱ་ནི་བདེ་བར་འོངས་སམ་ཞེས་འདྲི་བའི་དོན་ཏོ། །
གཡས་པའི་མཐེ་བོང་བཅངས་པ་ལན་ཡིན་པར་དོན་གྱིས་ཤེས་གསུང་ངོ༌། ། ད་ནི་དོན་དང་མ་འགྲེལ་བའི་བརྡ་སྟེ། བརྡ་དང༌། བརྡའི་ལན་གྱིས་རྣལ་འབྱོར་ཕོ་མོ་ཙམ་དུ་ངོ་ཤེས་པར་བྱེད་པ་སྟེ། གང་ཞིག་སྲིན་ལག་ཅེས་པ་ལ་སོགས་པས་བསྟན་ཏོ། ། ཕྱག་རྒྱ་ཕྱག་རྒྱའི་ལན་གྱིས་ནི། ། དམ་ཚིག་གིས་ནི་རྣམ་པར་དབྱེ། ། ཞེས་པ་བརྡའི་བྱེད་པའི་འཕྲོ་སྟེ། དམ་ཚིག་དང་ལྡན་པའི་རྣལ་འབྱོར་ཕོ་མོ་ངོ་ཤེས་པར་བྱེད་པའོ། ། དེ་ལ།
ཞེས་པ་བརྡ་ཤེས་པའི་རྣལ་འབྱོར་པ་ལ། རྣལ་འབྱོར་མས་སྨྲས་པ། ཨེ་མ་བུ་ནི་སྙིང་རྗེ་ཆེ། ། ཞེས་བོས་ནས། གལ་ཏེ་ཕྲེང་བ་ལག་སྟོན་ན་སྟེ། མེ་ཏོག་གི་ཕྲེང་བ་ལག་པ་གཉིས་ཀྱིས་གཟུང་ནས་སྟོན་ན། ཚོགས་ཀྱི་འཁོར་ལོ་ལ་འདུ་ཞེས་སྨྲ་བའི་བརྡ་ཡིན་ལ། ཕྲེང་བ་མངོན་པར་བཏང་བྱས་ནས། ། ཞེས་པས་ཕྱོགས་གང་དུ་དོར་བའི་གནས་དེར། དམ་ཚིག་ལ་གནོས་ཞེས།
དམ་བཅའ་བ་ལས་མ་འདའ་ཞིག་ཅེས་པའོ། ། དེ་ལ་ཕྱི་རོལ་ཞེས་འདུ་བ་སྟེ། གནས་གང་དུ་འདུ་བའི་བརྡ་བྱས་པ་དེ་བཟང་པོའི་སྤྱོད་ཡུལ་ཏེ། དངོས་གྲུབ་ཀྱི་གནས་སོ། ། གནས་དེར་གནས་པ་དེ་ལ་འདུ་བའི་གྲོགས་རྣལ་འབྱོར་མས། གང་སྨྲས་དེ་ལྟར་ཐམས་ཅད་བྱ། ། ཞེས་པ་གང་དུ་འདུ་བའི་བརྡ་བྱས་ལ་དེར་འདུ་བར་བྱའོ། ། འདུ་བའི་གནས་མདོར་བསྟན་པ། ཀྱེ་བཅོམ་ལྡན་འདས་ཞེས་པ་ལ་སོགས་པ་སྟེ། ཉེ་བའི་དུར་ཁྲོད་ཀྱི་བར་བཅུ་ནི།
ས་བཅུ་དང་རིམ་པ་བཞིན་དུ་སྦྱར་ལ། འཐུང་གཅོད་བཅུ་གཅིག་པ་དཔེ་མེད་པའི་ཡེ་ཤེས། ཉེ་བའི་འཐུང་གཅོད་དཔེ་མེད་པའི་ཡེ་ཤེས་ཅན་ནོ། ། དེ་ཡང་ས་བཅུའི་དབང་ཕྱུག་བྱང་ཆུབ་སེམས་དཔའི་ས་བཅུ། མགོན་པོ་ཉིད་སངས་རྒྱས་ཀྱི་ས་གཉིས་ཏེ། སངས་རྒྱས་ཀྱི་ས་ལ་ཉེ་བ་ལ་མིང་བཏགས་པ་ཡིན་ནོ། ། དེ་རྣམས་ཀྱང་ཕྱི་རོལ་དུ་ཡུལ་སུམ་ཅུ་སོ་གཉིས་ཡིན་ལ། ནང་དུ་རྩ་སུམ་ཅུ་སོ་གཉིས་ཏེ། དེ་རྣམས་ཀྱི་རླུང་དང་བྱང་ཆུབ་ཀྱི་སེམས་རིམ་གྱིས་དབུ་མར་ཐིམ་པ་ལས་ས་བཅུ་གཉིས་ཀྱི་རྟོགས་པ་སྐྱེ་བ་ཡིན་ནོ། ། རྒྱས་པར་བཤད་པ།
ཀྱེ་བཅོམ་ལྡན་འདས་ལ་སོགས་པ་སྟེ། གནས་ལ་ཡུལ་བཞི། ཉེ་བའི་གནས་ལ་གསུམ། ཞིང་ལ་བཞི། ཉེ་བའི་ཞིང་ལ་བཞི། ཚནྡོ་ལ་ལྔ། ཉེ་བའི་ཚནྡོ་ལ་གསུམ། འཐུང་གཅོད་ལ་གཉིས། ཉེ་བའི་འཐུང་གཅོད་ལ་གསུམ། དུར་ཁྲོད་དང་ཉེ་བའི་དུར་ཁྲོད་ལ་གཉིས་གཉིས་སུ་གསལ་བར་བཤད་དེ།
འདུ་བ་དང་ཉེ་བའི་འདུ་བ་ལ་རྒྱས་བཤད་མི་སྣང་ངོ༌། ། འདུ་བའི་དུས། སེམས་ཅན་ཀུན་གྱི་ལ་སོགས་པ་སྟེ། བརྡས་མཚོན་པའི་རྣལ་འབྱོར་མ་དང་གོང་དུ་བཤད་པའི་གནས་ཁྱད་པར་ཅན་རྣམས་སུ་ལེགས་པར་འདུ་བའི་ཉིན་པར་ཏེ་དུས་སོ། ། དེ་ཉིད་བཤད་པ་ཀྱེ་བཅོམ་ལྡན་འདས་ཉི་མ་གང་ལགས། ཞེས་ཞུས་པའི་ལན། བཅོམ་ལྡན་འདས་ཀྱིས་བཀའ་སྩལ་པ། ཡི་དྭགས་རྒྱུ་བའི་དུས། ཟླ་བ་ཕྱེད་ཡར་གྱི་བཅོ་ལྔ་དང༌། མར་གྱི་གནམ་སྟོང༌།
བཅུ་བཞི་པ་དང་བརྒྱད་པ་ཡང་དེ་བཞིན་དུ་སྦྱོར་རོ། ། འདུས་པའི་བྱ་བ་ལ་གསུམ། བཟའ་བ་ལ་སོགས་པའི་བྱ་བ་དང༌། དེ་ཉིད་རྣལ་འབྱོར་གཉིས་ལ་བརྟེན་ཏེ་བྱ་བའི་ལས་དང༌། དེ་ལྟར་བྱས་པའི་ཐུན་མོང་གི་ཕན་ཡོན་བསྟན་པའོ། ། དང་པོ་ནི་རྒྱལ་མཚན་ཏེ། གསལ་ཤིང་གིས་ཕུག་པའི་སྐྱེས་བུ། མཚོན་བསྣུན་དཔའ་བོ་གཡུལ་དུ་བསད་པ་དང༌། ལན་བདུན་པ་མིའི་སྐྱེ་བ་བདུན་དུ་བླངས་པ། དེ་ལྟ་བུ་མ་རྙེད་ན་རྡོ་རྗེ་སློབ་དཔོན་བརྙས་བྱེད་ལ་སོགས་པ་བསྒྲལ་བ་སྟེ།
དེ་ཡང་བསམ་པའི་ཐབས་ལ་མཁས་པ་འབད་པས། སྙིང་རྗེ་བསྐྱེད་པའི་ཞེས་པའི་ཚུལ་གྱིས། སྦྱོར་བའི་ཐབས་ལ་མཁས་པ་ནུས་པའི་སྒོ་ནས། གཞན་གྱིས་མ་ཚོར་བར་གསད་པར་བྱ་བ་ཉིད་དོ། ། དེ་ཡང་སྙིང་རྗེ་མེད་ན་དེའི་རྣམ་སྨིན་གྱིས་བདག་ངན་སོང་དུ་འགྲོ་ལ། ཕ་རོལ་གྱི་དོན་མི་འགྲུབ་པ་དེའི་ཕྱིར་སྙིང་རྗེ་ཆེན་པོའི་སྒོ་ནས་བྱའོ། ། དེ་ལ་ཡུལ་ཐམས་ཅད་གདུག་པ་ཟེར་ཡང༌། གདུག་པ་ཅན་ཐམས་ཅད་དེ། རྡོ་རྗེ་སློབ་དཔོན་བརྙས་བྱེད་ལ་སོགས་པའོ། ། སྦྱོར་བའི་ཐབས་ལ་མཁས་པ།
ཆོ་གའི་གཙོ་བོ་ནུས་པའི་སྒོ་ནས་བསྒྲལ་བར་བྱའི། དགག་པར་བྱ་ཞེས་པ་མཚོན་གྱིས་མ་ཡིན་པའོ། ། ངེས་དོན་དུ་རྣལ་འབྱོར་མ་ནི་རྣལ་འབྱོར་མ་བཅོ་ལྔའི་ངོ་བོ་རྩ་རྣམས་ཡིན་ལ། ལེགས་འདུ་བ་ཞེས་པ་དེར་བསྒོམས་པའི་སྟོབས་ཀྱིས་རླུང་སེམས་ལེགས་འདུ་བའོ། ། ཉིན་པར་ཞེས་པ་ལ་དྷུ་སྟེ། ཡི་གེ་སྒྲས་དྲངས་ཏེ་དྷོའུ་སྭརྒ་མཐོ་རིས། དྷོའུ་སུ་ཀ་ན་བདེ་བ། དྷོ་འུ་སོར་ཀ་སྨོད་པ་སྟེ། མཐོ་རིས་ལས་བྱུང་བའི་ལྷ་མིའི་བདེ་བ་ལ་སྨོད་པ་སྟེ། དེ་ལས་མཆོག་ཏུ་གྱུར་པ་ལྷན་སྐྱེས་སོ། །
ཡི་དྭགས་ཞེས་པ་པྲེ་ཏ་སྟེ། དེ་ཁ་ཕྲལ་ན་པྲ་ཨེ་ཏ་ཞེས་པ་སྲོག་རབ་ཏུ་སོང་བ་སྟེ། མཚན་མ་དང་རྣམ་རྟོག་གི་སྲོག་རབ་ཏུ་སོང་བ་ལྷན་སྐྱེས་མི་རྟོག་པའོ། ། ཟླ་ཕྱེད་ཚེས་བཅོ་ལྔའི་ཐོ་རངས་ཀྱི་ཟླ་བ་ཡོངས་སུ་རྫོགས་པ་ལྟ་བུ། དགའ་བ་བཅུ་དྲུག་པ་ལྷན་ཅིག་སྐྱེས་པའི་ལྷན་སྐྱེས་སོ། ། བཅུ་བཞི་ཞེས་པ་དེ་བས་ཆ་གཅིག་གིས་དམའ་བ་ཚེས་བཅུ་བཞིའི་ཟླ་བ་ལྟ་བུ་ལྷན་ཅིག་སྐྱེས་པའི་དགའ་བྲལ་ལོ། ། བརྒྱད་པ་ནི་དེའི་དུས་ན། ཐབས་ཤེས་རབ་ཀྱི་བྱང་ཆུབ་ཀྱི་སེམས་འབྱུང་བ་བཞི་དང་ཕྲང་པའོ། ། རྒྱལ་མཚན་དང་འདྲ་བས་ན་རྒྱལ་མཚན་ཏེ། དེའི་དུས་སུ་རིགས་ཀྱི་བདག་པོའི་མཁའ་དང༌།
རྩ་མཛེས་པའི་སྤྱི་བོ་གཉིས་བྱང་ཆུབ་ཀྱི་སེམས་ཀྱིས་བརྒྱན་པའོ། ། མཚོན་བསྣུན་ནི་རྣམ་པར་རྟོག་པའི་སྲོག་བཅད་པ་མི་རྟོག་པའོ། ། ལན་བདུན་པ་ནི་དེའི་བྱང་ཆུབ་ཀྱི་སེམས་བདུད་རྩི་ལྔའི་དྭངས་མ་དང༌། ལྷན་ཅིག་སྐྱེས་པའི་དགའ་བྲལ་དང༌། ལྷན་ཅིག་སྐྱེས་པའི་ལྷན་སྐྱེས་གཉིས་ཏེ་བདུན་ནོ། ། འབད་པས་ནི་རླུང་སྦྱང་བ་དང་ཐིག་ལེ་གཟུང་བའི་ཐབས་ལའོ། ། སྙིང་རྗེ་ནི་ཀཱ་རུ་ཎ་སྟེ། ཀ སུ་ཀ་ན་བདེ་བ། རུ།
རུ་ཙྪེ་ད་རྡུལ་དང་བྲལ་བ་སྟེ། བདེ་བ། རྟོག་པའི་རྡུལ་དང་བྲལ་བ་བསྐྱེད་པས་སོ། ། བསད་པ་རྟོག་པ་བསད་པའོ། ། གདུག་པ་ཅན་ཐམས་ཅད་ཀྱང་རྣམ་རྟོག་ཉིད་དོ། ། ཆོ་གའི་གཙོ་བོ་ཞེས་པ་ཐབས་ཀྱིས་ཟིན་པར་བྱས་པས་རྟེན་གྱི་ཐ་མལ་པའི་ཆགས་པ་དགག་པའོ། ། དེ་ཉིད་རྣལ་འབྱོར་གཉིས་ལ་བརྟེན་ཏེ་བྱ་བ་ལ་བཞི་སྟེ། བསྐྱེད་པའི་རིམ་པ་ལྷའི་རྣལ་འབྱོར་ལ་བརྟེན་ཏེ་བྱ་བའི་ལས་དང༌། རྫོགས་པའི་རིམ་པ་དཔལ་ཧེ་རུ་ཀའི་རྣལ་འབྱོར་ལ་བརྟེན་ཏེ་བྱ་བའི་ལས་དང༌། དེ་ཉིད་ཀྱི་ཕན་ཡོན་དང༌།
དཔལ་ཧེ་རུ་ཀའི་ངེས་ཚིག་བསྟན་པའོ། ། དང་པོ་ནི་དེ་ལ་ཞེས་པ་འདུ་བའི་གནས་དང་དུས་དང༌། བཟའ་བ་ལ་སོགས་པའི་བྱ་བ་ལ་གནས་པའི་དུས་སུ་འདི་ལྟར་བལྟ་བ་ཉིད་དོ། ། ཇི་ལྟར་བལྟ་ན་ཉིན་མོའི་བརྡས་བསྟན་པ། བཅོམ་ལྡན་རྡོ་རྗེ་ཅན་ཏེ་ཧེ་རུ་ཀར་བསྒོམ། མཚན་མོའི་བརྡས་བསྟན་པ་ཤེས་རབ་སྟེ། བདག་མེད་མར་བསྒོམ་པའོ། ། གཉིས་པ་ཡང༌། དེ་ལ་འདི་ལྟར་བལྟ་བ་ཉིད། ། ཇི་ལྟར་བལྟ་ན་རྫོགས་པའི་རིམ་པའི་ཉམས་མྱོང་བརྟན་པས་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་ཤེས་པས།
མི་བྱ་ཅུང་ཟད་ཡོད་མ་ཡིན། ། ཞེས་པས་འདི་བྱ་བ་དང༌། འདི་མི་བྱ་བར་ཞེན་པ་མེད་པའོ། ། དེ་བཞིན་དུ་བཟའ་བ་དང༌། བསམ་པ་དང༌། མི་བསམ་པ་དང༌། བཟང་བར་སྨྲ་བ་དང༌། ངན་པར་སྨྲ་བ་མེད་པའོ། ། ཇི་ལྟར་བདག་ཉིད་དེ་ལྟར་གཞན། ། ཞེས་པ་བདག་ཏུ་ཞེན་པ་བདེ་བ་ཆེན་པོ་མངོན་དུ་བྱེད་པའི་ཚུལ་གྱིས་དང༌།
རྟོག་པ་སྤོང་བའི་ཚུལ་གྱིས་བཟའ་བ་བཞིན་གཞན་དུ་ཞེན་པའང་བཟའ་ཞེས་པའོ། ། དེ་བཞིན་བདག་ནི་ཞེས་པ་སེམས་ཉིད་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ཉིད་ཆོས་ཐམས་ཅད་ཀྱི་ནང་ན་གཙོ་བོའམ་ཐམས་ཅད་ཀྱི་བདག་ཉིད་ཡིན་པས། ང་མཆོག་ཉིད་ཅེས་པའོ། ། འདི་ལྟར་སེམས་པའི་ནི། ཆོས་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་རྟོགས་པའི་རྣལ་འབྱོར་པ་དེས། གོང་དུ་བཤད་པའི་བཟའ་བའི་དམ་ཚིག་རྣམས་བསྟེན་པས། བཟའ་དང་བཏུང་བ་ལ་སོགས་སྤྱད། ། ཅེས་པའོ། ། གསུམ་པ་ཕན་ཡོན་ནི།
ཡན་ལག་ཇི་སྙེད་བསྒྱུར་བ་དེ་སྙེད་ཕྱག་རྒྱ་ཡིན། ཅིའི་ཕྱིར་ན། ཧེ་རུ་ཀ་དཔལ་གནས་བཞུགས་པས། ། ཞེས་པ་ལྷན་ཅིག་སྐྱེས་པའི་ཡེ་ཤེས་ཀྱི་རྣལ་འབྱོར་དང་ལྡན་པས་སོ། ། ཚིག་རྣམས་རབ་ཏུ་རྒྱས་པ་ཉིད་དེ། སྨྲ་བ་ཐམས་ཅད་སྔགས་ཡིན། གང་གི་ཕྱིར་ན་ཧེ་རུ་ཀ་དཔལ་གནས་བཞུགས་པས་སོ། ། བཞི་པ་ངེས་ཚིག་ནི། ལྷན་ཅིག་སྐྱེས་པའི་ཡེ་ཤེས་དེ་ཉིད་ལ་ཧེ་རུ་ཀ་དཔལ་ཞེས་ཟེར་བ་ནི། ཤྲཱི་ནི་གཉིས་མེད་ཡེ་ཤེས་ཏེ།
ཞེས་པ་གཉིས་སུ་མེད་པའི་ཡེ་ཤེས་དེ་ཉིད། མི་ཤེས་པའི་རི་བོ་དྲལ་བས་ན་དཔལ་ཏེ། དཔལ་གསང་བ་གྲུབ་པ་ལས། དཔལ་ནི་གཉིས་མེད་ཡེ་ཤེས་ཏེ། ། མི་ཤེས་རི་བོ་འཇོམས་ཕྱིར་རོ། ། ཞེས་གསུངས་སོ། ། དེ་ཉིད་རྣམ་ཐར་སྒོ་གསུམ་གྱི་བདག་ཉིད་ཅན་ཡིན་པས། ཧེ་ནི་རྒྱུ་སོགས་སྟོང་པ་ཉིད། ། ཅེས་པ་ཧེ། ཧེ་ཏུ་ཤཱུ་ནྱ་ཏཱ་སྟེ།
རྒྱུས་སྟོང་པ་རྣམ་པར་ཐར་པའི་སྒོ་མཚན་མ་མེད་པའོ། ། རུ་ནི་ཚོགས་དང་བྲལ་བ་ཉིད་དེ། རུ། རཱུ་པ་ཀ་ན་ཚོགས་དང་བྲལ་བ་སྟེ། རང་གི་ངོ་བོ་སྟོང་པ་ཉིད། ། ཀ་ནི་གང་དུའང་མི་གནས་པ་སྟེ། ཀ ཀུ་ཙི་ཏི་ཏིཥྛ་སྟེ། གནས་པས་སྟོང་པ་སྟེ། འབྲས་བུས་སྟོང་པ་སྨོན་པ་མེད་པའོ། །
མཐར་ཐུག་ཐུན་མོང་གི་ཕན་ཡོན་ནི། རྡོ་རྗེ་ནི་ཐབས་སྒྲུབ་པ་པོ། ། ཐོད་པ་ཤེས་རབ་ཕྱག་རྒྱ། སྦྱོར་བ་བོལླ་དང༌། ཀཀྐོ་ལའོ། ། ཡང་རྡོ་རྗེ་ནི་བོལླ། ཐོད་པ་ཀཀྐོ་ལ། ཡང་རྡོ་རྗེ་ནི་བོལླ་ཧཱུྃ་ལས་རྡོ་རྗེར་བསྐྱེད་ལ་དེ་ཉིད་བདེ་བ་སྐྱོང་བས་ཐོད་པའོ། ། དེས་ལྷན་སྐྱེས་གོམས་པ་ལས། སྐྱེ་བོ་གང་དང་གང་རྣམས་ཀྱི། །
ཞེས་པ་ཕུང་པོ་ཁམས་དང་སྐྱེ་མཆེད་ཀྱི་ཤ་ནི་གཉིས་སུ་ཞེན་པའི་རྟོག་པའོ། ། སེམས་ཅན་དེ་དེ་དབང་དུ་བྱེད། ། ཅེས་པ་སྣང་བ་ཐམས་ཅད་ལྷན་སྐྱེས་ཀྱི་ངོ་བོར་རྟོགས་པའོ། ། བརྡས་མཚོན་པའི་གྲོགས་ལ་བརྟེན་ཏེ་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལྷན་ཅིག་སྐྱེས་པའི་དོན་བསྒོམ་པ་ནི། ལེའུའི་འབྲེལ་བརྡས་མཚོན་པའི་གྲོགས་རྣལ་འབྱོར་མའི་འཁོར་ལོ་འདུ་བའི་ལེའུ་བཤད་གསུང་ཏེ། ལྷ་མོ་བཅོ་ལྔ་ཉིད་འཛམ་བུའི་གླིང་ན་བཞུགས་པའི་ཞིང་སྐྱེས་ཀྱི་རྣལ་འབྱོར་མ་དང་གཅིག་པ་དེ་སྤྱོད་པའི་གྲོགས་ཡིན་པའི་དབང་དུ་བྱས་ནས་སོ། ། སྦས་དོན་དུ་རྩ་རྣམས་ཀྱི་དག་པ་ལྷ་མོའི་ངོ་བོ་ཉིད་ཡིན་པར་རྟོགས་པར་བྱ་བའི་ཕྱིར་ཏེ། དེ་ཡང་ཕྱག་རྒྱ་བསྡུས་པའི་ལེའུ་ལས། རྩ་ནི་གཉིས་གཉིས་རྣལ་འབྱོར་མ། ། ལ་སོགས་པ་གསུངས་སོ། །
འདིའི་བརྗོད་པར་བྱ་བའི་དོན་བསྐྱེད་རིམ་གྱི་སྤྱི་དང༌། རང་བྱིན་གྱིས་བརླབ་པའི་རིམ་པ་དང༌། དཀྱིལ་འཁོར་འཁོར་ལོའི་ཐབས་ཀྱི་སྦས་པ་གཉིས་ཀ་སྟོན། རྗོད་བྱེད་ཡན་ལག་གི་དོན་གྱིས་གཙོ་བོར་བཤད་ལ། གཉིས་པོའང་ཅུང་ཟད་ཙམ་འཇུག་པའི་སྐབས་ཡོད་དོ། ། མངོན་པར་རྟོགས་པ་བསྐྱེད་རིམ་བདག་མེད་མ་ལ་མོས་པའི་གང་ཟག རྫོགས་པའི་རིམ་པ་བསྒོམ་པའི་རྟེན་བསྐྱེད་རིམ་བསྒོམ་པ་དང་འབྲེལ། རྫོགས་རིམ་རྣམས་ལྷ་ཡེ་ཤེས་སུ་རྟོགས་པར་བྱ་བའི་རྫོགས་རིམ་དང་འབྲེལ་ལོ། ། གཙོ་ཆེར་ཉེ་བའི་རྒྱུ་དང་འབྲལ་བར་གསུངས་སོ། ། བཤད་པའི་རྒྱུད་གུར་གྱི་ལེའུ་བཞི་པ་ནས་ལྷ་མོ་བཅུ་གསུམ་གྱི་སྒྲུབ་ཐབས་སུ་ཚུལ་མི་འདྲ་བའི་སྒོ་ནས་བཤད།
བཅུ་གཉིས་པ་ནས་ལྷ་མོ་བཅོ་ལྔའི་སྒྲུབ་ཐབས། ཆ་མཐུན་ལ་མངོན་པར་རྟོགས་པའི་རིམ་པ་དང་བཅས་ནས་ཤིན་ཏུ་གསལ་བར་བཤད། སཾ་པུ་ཊའི་བརྟག་པ་གསུམ་པའི་རབ་ཏུ་བྱེད་པ་གསུམ་པ་ལས་གཙོ་མོ་ཕྱག་བཞི་མ་འཁོར་རྣམས་ཁ་དོག་སྣ་ཚོགས་སུ་ཚུལ་མི་འདྲ་བའི་སྒོ་ནས་བཤད་དོ། ། རྫོགས་རིམ་རྣམས་བཤད་པའི་རྒྱུད་དང་སྦྱར་ནས་གསུངས་པ་མེད་དོ། ། ལུས་རྣམ་པར་གཞག་པ། ཇི་ལྟར་རིགས་པ་དང༌། རྣལ་འབྱོར་མའི་བསྐྱེད་དང༌། གནས་དང༌། བྱེད་རྒྱུ་དང༌། ཡེ་ཤེས་དང་ལྔས་རྒྱས་པར་བཤད་པ་ཡིན་ནོ། །
ལེའུར་གཞུང་ལ་གཉིས་ཏེ། ལྷན་ཅིག་སྐྱེས་པའི་དོན་ཇི་ལྟར་བསྒོམ་པའི་ཚུལ་དང༌། དེ་གདོན་མི་ཟ་བར་བསྒོམ་པར་བྱ་བ་ཉིད་དུ་གདམས་པའོ། ། སྔ་མ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པའི་ཚུལ་དང༌། རང་བཞིན་ལྷན་ཅིག་སྐྱེས་པའི་དོན་བསྒོམ་པའི་ཚུལ་ལོ། ། དེའི་སྔ་མ་ལ་གཉིས་ཏེ། མདོར་བསྟན་པ་དང་རྒྱས་པར་བཤད་པའོ། ། དང་པོ་ནི་ནམ་མཁའི་ཁམས་ཞེས་པ་ལ་སོགས་པ་སྟེ། དོན་གྱིས་ཤེས་པར་བྱ་བ་སྲོད་ཐུན་གྱི་ཐ་མལ་ལྷན་ཅིག་སྐྱེས་པའི་ངང་ལ་ཉལ།
དེའི་རང་ལས་ནང་པར་རྗེ་བཙུན་མའི་སྐུར་ལངས། ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཨྃ་བསམས་པའི་འོད་ཀྱིས་ལྷ་མོ་བཅོ་ལྔའི་དཀྱིལ་འཁོར་ལ་ཤར་གྱི་དུར་ཁྲོད་དམ་ཡང་ན་སྟེང་གི་ཆ་ལ་བླ་མ་མི་བསྐྱོད་པའི་སྐུ་ལྟ་བུ་དང་བཅས་པ་སྤྱན་དྲངས། ལེའུ་གསུམ་པ་ལས་འབྱུང་བ་བཞིན་དུ་མ་མོ་བརྒྱད་ཀྱིས་མཆོད། གུར་ནས་འབྱུང་བ་བཞིན་དུ་བདུན་རྣམ་དག་བྱ། ཚད་མེད་པ་བཞི་བསྒོམ་པ་དང༌། ཡེ་ཤེས་ཚོགས་བསགས་དང༌། ཐུན་མོང་དང་ཐུན་མོང་མ་ཡིན་པའི་སྲུང་བའི་འཁོར་ལོའི་བར་དུ་བསྒོམས་ལ་སྲུང་འཁོར་གྱི་ནང་གི་ནམ་མཁའི་ཁམས་སུ་བྷ་ག་བསམ། ཞེས་པ་ཆོས་འབྱུང་གྲུ་གསུམ་མོ། ། དེའི་དབུས་སུ་རྣམ་པར་བསྒོམ་པ་ནི་འཁོར་ལོ་ཞེས་རྟེན་གྱི་དཀྱིལ་འཁོར་སྔོན་དུ་སྟེ། བརྟེན་པ་ལྷའི་སྔོན་དུ་ཅི་རིགས་པར་ཞེས་པ་འབྱུང་བ་བཞི་རིམ་པས་བསྒོམ་པའོ། །
དེའི་རྗེས་ལ་བརྟེན་པ། ལྷ་རྣམས་ཇི་ལྟར་འབྱུང་བ་ཉིད། ། ཅེས་པ་མངོན་བྱང་ལྔས་བསྐྱེད་པའོ། ། རྒྱས་པར་བཤད་པ་ལ་རྣལ་འབྱོར་མའི་འཁོར་ལོ་བསྐྱེད་པ་དང༌། དེ་ལ་བརྟེན་ནས་ལྷན་ཅིག་སྐྱེས་པའི་དོན་སྒོམ་པ་དངོས་སོ། ། སྔ་མ་ལ་གཉིས། དོན་དངོས་དང༌། མཇུག་བསྡུ་བའོ། ། དོན་དངོས་ལ་གཉིས། རྟེན་བསྐྱེད་པ་དང༌།
བརྟེན་པ་བསྐྱེད་པའོ། ། དང་པོ་ནི་འཁོར་ལོ་ཞེས་པ་ལ་སོགས་པ་སྟེ་འོག་ཏུ་སྦྱར་ལ། ཆོས་འབྱུང་ཞེས་པ་སྲུང་འཁོར་གྱི་ནང་གི་ནམ་མཁའ་ལ་ཆོས་འབྱུང་གྲུ་གསུམ། ཕྱི་དཀར་ལ་ནང་དམར་བ། གདེངས་ཁ་གྱེན་ལ་ཕྱོགས་པ་བསྒོམ་སྟེ་གཞིའི་ཡན་ལག་གོ ། རྒྱུའི་ཡན་ལག་བསྒོམ་པའི་གོ་རིམ་རླུང་ནས་བསྒོམ་ཡང༌། བསྟན་པའི་རིམ་པས་བྷྲཱུྃ་ལས་བསྐྱེད་པའི་འཁོར་ལོ་ས་དང་སྟེ་སའི་དཀྱིལ་འཁོར། ཆུ་ཉིད་སྔོན་ཏེ་ཆུའི་དཀྱིལ་འཁོར། བྱིན་ཟ་སྟེ་མེ་ལྷའི་མིང་གིས་མཚོན་ནས་མེའི་དཀྱིལ་འཁོར་རླུང་ཆེན་ཏེ། རླུང་གི་དཀྱིལ་འཁོར་རོ། །
རིམ་པ་དེ་ལྟར་སྟོན་པའི་རྒྱུ་མཚན། ལྷ་རྣམས་ཀྱིས་ནི་ཞེས་བྱ་བ་དང༌། ཇི་ལྟར་རིགས་པར་གཉིས་སྦྱར་ཏེ། འབྱུང་བ་བཞི་རྣམ་པར་དག་པའི་ལྷ་མོ་སྤྱན་ལ་སོགས་པའི་རིམ་པ་དང་བསྟུན་པའོ། ། ཚིག་འདི་རྣམས་ཉིད་ལ་སློབ་དཔོན་པདྨ་བཛྲ་ལ་སོགས་པས་འོག་ཏུ་སའི་དཀྱིལ་འཁོར་སྒོམ་པ་ལ་སོགས་པའི་ཚུལ་གྱིས་རིམ་པ་བཞེད་དེ། དེ་ནི་མཚོན་བྱ་ནང་བྱང་ཆུབ་ཀྱི་སེམས་ཀྱི་དཀྱིལ་འཁོར་ལ། རེག་པ་སྲ་བའི་བག་ཆགས་ཀྱིས། ། ས་ནི་དེ་ལས་སྐྱེ་བར་འགྱུར། ། བྱང་སེམས་གཤེར་བའི་རྣམ་པ་ཡིས། ། ཆུ་ཡི་ཁམས་ན་འབྱུང་བར་འགྱུར། །
བསྐྱོད་པ་ལས་ནི་དྲོད་སྐྱེས་ཏེ། ། འགྲོ་བ་རླུང་དུ་རབ་ཏུ་གྲགས། ། ཞེས་པའི་གོ་རིམ་མཚོན་པ་ཡིན་ལ། འདིར་སློབ་དཔོན་ཌོཾ་བི་ཧེ་རུ་ཀའི་བཞེད་གཞུང་གིས་རླུང་ནས་རིམ་པ་བཞིན་བསྒོམ་པ་ནི་ནང་ལུས་ཀྱི་དཀྱིལ་འཁོར་ལ། རྐང་པའི་མཐིལ་དུ་གནས་པའི་རླུང༌། ། རྩོམ་པ་ཆེན་པོ་གཞུ་ཡི་དབྱིབས། ། སུམ་མདོ་ཡང་ནི་མེ་ཉིད་ནི། ། དེ་བཞིན་གྲུ་གསུམ་འབར་བ་ཉིད། ། ཟླུམ་པོའི་རྣམ་པའི་དབྱིབས་ཀྱིས་ནི། ། ཆུ་ནི་ལྟོ་བ་རུ་ནི་གནས། །
སྙིང་གར་ཡང་ནི་ས་ཉིད་ནི། ། ཀུན་ནས་གྲུ་བཞི་པ་ཉིད་དོ། ། ཞེས་པའི་རིམ་པ་དེ་མཚོན་ནོ། ། རྐྱེན་གྱི་ཡན་ལག ཇི་ལྟར་སྒོམ་པ་པོ་འབྱུང་བ། ཞེས་པ་བདག་ཉིད་ཀྱི་སེམས་རྣམ་པ་ཡི་གེ་འབྲུ་གསུམ། ཐབས་ཤེས་རབ་གཉིས་མེད་ཀྱི་མཚོན་བྱེད་ཧོ་དམར་པོ་གཉིས་དང་བཅས་པ་ནམ་མཁར་བྱོན་ནས། འབྱུང་བ་རིམ་བརྩེགས་འཁོར་ལོ་དང་བཅས་པ་ལ་ཐིམ་ནས་རྐྱེན་བྱས་ཏེ་ཐམས་ཅད་ཞུ་བ་ལས་གཞལ་ཡས་ཁང་བསྐྱེད་པའོ། ། གཞལ་ཡས་ཁང་གི་གནས་ཐབས་ལས་སྐྱེས་ཞེས་པ་ལ་སོགས་པ་སྟེ། འཁོར་ལོ་ནི་རྟེན་གྱི་དཀྱིལ་འཁོར་གྱི་འཁོར་ལོ།
འཕར་མ་གཉིས་ནི་ནང་གི་ལྷ་མོ་བདུན་གྱི་གནས་ལ་རྡོ་རྗེའི་རྭ་བ་དང༌། མེ་འོད་ཀྱིས་བསྐོར་བ་དང་ཕྱི་གྲུ་བཞིའོ། ། དེ་ཉིད་ཡེ་ཤེས་ཀྱི་སྣང་བ་ལས་གྱུར་པས་དྭངས་ཤིང་གསལ་བས་ན་དག་པའོ། ། ཡ་ཡོ་དང་ཞིག་རལ་ལ་སོགས་པ་མེད་པས་སྐྱོན་མེད་པའོ། ། འཕར་མ་གཉིས་ཀྱི་ནང་བྷ་གའི་དཀྱིལ་འཁོར་ལ་མཚོན་པ་ནི་ཟེའུ་འབྲུ་ཞེས་པ་ལ་སོགས་པའོ། ། དེའི་ནང་ན་པདྨ་དང་ཉི་མའི་དཀྱིལ་འཁོར་བཅོ་ངའི་སྟེང་དུ་རོ་བསྒོམ་པ་དེ་དབུས་ལ་སོགས་པའོ། ། དེར་བརྟེན་པ་ལྷ་ཇི་ལྟར་སྒོམ་པ་ལ་དྲུག་སྟེ། ལྷ་མོ་རྣམས་ཇི་ལྟར་བསྐྱེད་པའི་ཚུལ་དང༌། གནས་གང་དུ་དགོད་པ་དང༌། ཁ་དོག་ལ་སོགས་པ་དང༌།
ཕྱག་མཚན་གྱི་དག་པ་དང༌། དེ་ལྟར་བསྒོམས་པའི་ཕན་ཡོན་དང༌། ཁ་དོག་གི་སྒོ་ནས་རྒྱལ་བ་རིགས་དྲུག་གི་བདག་ཉིད་ཡན་ལག་དྲུག་སྒོམ་པའོ། ། དང་པོ་ལ་བཞི་སྟེ། ལྷ་མོ་རྣམས་ཀྱི་མངོན་པར་བྱང་ཆུབ་པའི་ཚུལ་དང༌། དེ་ཉིད་དང་རྡོ་རྗེ་སེམས་དཔའི་བསྐྱེད་ཚུལ་མི་འདྲ་བའི་བྱེ་བྲག་དང༌། ལྷ་མོ་རྣམས་ཇི་ལྟར་བསྐྱེད་པ་ཐུན་མོང་གི་མཚན་ཉིད་དང༌། སོ་སོའི་བྱེ་བྲག་གི་མཚན་ཉིད་བསྟན་པའོ། ། དེ་རྣམས་ཀྱི་དང་པོ་ནི་ཨཱ་ལི་ཉིས་འགྱུར་སུམ་ཅུ་རྩ་གཉིས་ཚན་པ་བཅོ་ལྔ་ལ་སངས་རྒྱས་ལ་མངའ་བའི་མཚན་སུམ་ཅུ་རྩ་གཉིས་སུ་མོས། དེ་ཡོངས་སུ་གྱུར་པ་ཟླ་བ་བཅོ་ལྔ་ལ་མེ་ལོང་ལྟ་བུའི་ཡེ་ཤེས་སུ་མོས།
ཡང་དེ་རྣམས་ཀྱི་སྟེང་དུ་ཀཱ་ལི་སུམ་ཅུ་རྩ་བཞིའི་སྟེང་དུ་ཡི་གེ་དྲུག་བསྣན་པ་བཞི་བཅུ་ཕྲག་གཉིས་པ་ཚན་པ་བཅོ་ལྔ་ལ་དཔེ་བྱད་བརྒྱད་ཅུར་མོས། དེ་ལས་ཉི་མ་བཅོ་ལྔ་ལ་མཉམ་པ་ཉིད་དུ་མོས། དེ་གཉིས་ཀྱི་བར་དུ་ས་བོན་ཨཱ་ལི་བཅོ་ལྔ་ལས་གྲི་གུག་ས་བོན་གྱིས་མཚན་པ་ལས་སོ་སོར་ཀུན་ཏུ་རྟོགས་པར་མོས། ཉི་མ་ཟླ་བ་ས་བོན་ཕྱག་མཚན་འདྲེས་པ་བཅོ་ལྔ་ལས་བྱ་བ་ནན་ཏན་དུ་མོས། དེ་ལས་སྐུ་ཡོངས་སུ་རྫོགས་པ་ལྷ་མོ་བཅོ་ལྔ་ལ་ཆོས་ཀྱི་དབྱིངས་ཀྱི་ཡེ་ཤེས་སུ་མོས་པ་བྱའོ། ། དེ་ཉིད་གཞུང་ལས། དེ་ཡི་སྟེང་དུ་ཟླ་བ་ཡིན། ། ཞེས་པ་དང་པོ། ཕྱི་ནས་བདུད་ལས་རྒྱལ་བས་མནན། ། ཞེས་པ་བདུད་མུན་པ་དང༌།
དེ་ལས་རྒྱལ་བ་ཉི་མ་སྟེ་གཉིས། ཟླ་བའི་སྟེང་དུ་ས་བོན་ཉིད། ། ཅེས་པ་ས་བོན་ལས་ཕྱག་མཚན་ས་བོན་གྱིས་མཚན་པ་བསྒོམ་པའོ། ། གསུམ་པ། གཉིས་འདུས་པ་ལས་བདེ་ཆེན་ནོ། ། ཞེས་པ་ཐབས་ཤེས་རབ་ཀྱི་རང་བཞིན་ཉི་ཟླ་གཉིས་ཁ་སྦྱར་བ་བདེ་བ་ཆེན་པོའི་རྒྱུ་ཡིན་པས་བདེ་བ་ཆེན་པོའོ། ། མདོར་བསྟན་ཏོ། ། རྒྱས་པར་བཤད་པ་ཨཱ་ལི་ཞེས་པ་ལ་སོགས་པ་སྟེ། རྒྱུ་ཨཱ་ལི་ཀཱ་ལི་ལས་བསྐྱེད་པ། ཟླ་བ་ཉི་མ་འདུས་པ།
ཞེས་པ། དེ་གཉིས་ཀྱི་བར་དུ་ས་བོན་བཅོ་ལྔ་ལས། དཀར་མོ་ལ་སོགས་རབ་ཏུ་གྲགས། ། ཞེས་པ། ཕྱག་མཚན་གྲི་གུག་བཅོ་ལྔ་ས་བོན་གྱིས་མཚན་པ་བསྒོམ་པའོ། ། རབ་ཏུ་རྒྱས་པར་བཤད་པ། ཟླ་བ་སྟེ་རྣམ་པ་མེ་ལོང་ཡེ་ཤེས་ལྡན་ཞེས་པ་དེར་མོས་པ་བྱའོ། ། དེ་ཡང་རྣམ་པ་ཟླ་བའི་རྣམ་པར་བསྒོམ་པས་སྒོམ་སླ། རང་གི་ངོ་བོ་མེ་ལོང་ལྟ་བུའི་ཡེ་ཤེས་སུ་མོས་པ་བྱས་པས། ད་ལྟ་མེ་ལོང་ལྟ་བུའི་ཡེ་ཤེས་བསྒོམ་པར་འགྱུར་ལ།
ནམ་ཞིག་ཐོབ་པར་འགྱུར་བའོ། ། དེ་ཡང་མེ་ལོང་ལྟ་བུའི་ཡེ་ཤེས་ཉི་ཟླའི་རྣམ་པར་བསྒོམ་པས་རྣམ་པ་ལམ་དུ་བྱེད། ངོ་བོ་མེ་ལོང་ལྟ་བུར་མོས་པས་མོས་པ་ལམ་དུ་བྱེད་མེ་ལོང་ལྟ་བུའི་ཡེ་ཤེས་འབྲས་བུ་ཡིན་པས་འབྲས་བུ་ལམ་དུ་བྱེད། དེ་ཉིད་ཚོགས་བསོག་ཅིང་སྒྲིབ་པ་འདག་པས་བྱིན་རླབས་ལམ་དུ་བྱེད་པ་ཞེས་བྱ་བ་ཡིན་ནོ། ། སངས་རྒྱས་ཀྱི་ཐུགས་མེ་ལོང་ལྟ་བུའི་ཡེ་ཤེས་ཀྱི་བདག་པོ་ལས་སྒྲུབ་པ་པོའི་བློ་ལ་ཟླ་བའི་དཀྱིལ་འཁོར་གྱི་རྣམ་པར་སྣང་བ་ཡིན་པས་འབྲེལ་བས་མི་བསླུ་བ་ཞེས་བྱ་བ་ཡིན་གསུང་ངོ༌། ། འོག་མ་རྣམས་ལའང་དེ་བཞིན་དུ་ཤེས་པར་བྱའོ། ། བདུན་གྱི་བདུན་པ་ཞེས་པ་ཉི་མ་སྟེ། རླུང་གི་རྟ་བདུན་གྱིས་འདྲེན་པས་སོ། ། མཁས་པ་ཞེས་པ་ལྷན་སྐྱེས་ལ་མཁས་པས་ཆོ་ག་སྟེ། མངོན་བྱང་ལྔ་ཡི་ཆོ་ག་གསུངས་པ་ཡིས། །
རྣམ་པ་ལྔ་པོ་སྒོམ་པ་ཉིད། ། ཅེས་པ་ཡེ་ཤེས་ལྔ་ལམ་དུ་བྱེད་པའོ། ། དེ་ཡང་མེ་ལོང་དག་པ་ལ་བཞིན་གྱི་དཀྱིལ་འཁོར་གྱིས་རྐྱེན་བྱས་ནས་དེ་ཉིད་ཀྱི་གཟུགས་བརྙན་མེ་ལོང་དང་ཐ་མི་དད་པའི་ཚུལ་གྱིས་འཆར་བ་ལྟར། སངས་རྒྱས་ཀྱི་ཡེ་ཤེས་སྒྲིབ་པ་ཐམས་ཅད་དང་བྲལ་བ་ལ། ཤེས་བྱ་འཁོར་འདས་ཀྱི་ཆོས་ཐམས་ཅད་ཀྱི་རྐྱེན་གྱིས་ཡེ་ཤེས་དེ་ལ་སྣང་བ་དེ་དག་ཉིད། ཡེ་ཤེས་དེ་དང་ཐ་མི་དད་དུ་སྣང་བས་མེ་ལོང་ལྟ་བུའི་ཡེ་ཤེས་སོ། ། ཡེ་ཤེས་དེ་སྒྲིབ་པའི་ཚོགས་ཐམས་ཅད་དང་བྲལ་བ་དང༌། ཟླ་བ་མུན་པའི་ཚོགས་དང་བྲལ་བ་ཆོས་མཐུན་པས། ཟླ་བའི་དཀྱིལ་འཁོར་གྱི་རྣམ་པར་བསྒོམ་པའོ། ། དེ་ཡང་ཨཱ་ལི་སུམ་ཅུ་རྩ་གཉིས་ལས་བསྐྱེད་པ་ནི།
ཡེ་ཤེས་དེ་ཉིད་སྐུའི་ཡོན་ཏན་ཐམས་ཅད་ཀྱི་རྟེན་བྱེད་པས་སྐུ་ཡིན་ལ། སྐུའི་ཡོན་ཏན་མཚན་སུམ་ཅུ་རྩ་གཉིས་ལམ་དུ་བྱེད་པའི་ཕྱིར། དེ་ཡང་ཨཱ་ལི་དང་གྲངས་མཐུན་པས་སོ། ། དེ་ཡང་སཾ་པུ་ཊ་ལས། སངས་རྒྱས་ཡོན་ཏན་ཨ་སོགས་ཀྱི། ། གཟུགས་ཀྱིས་ཡང་དག་འཇུག་པར་འགྱུར། ། ཞེས་གསུངས་སོ། ། ཡེ་ཤེས་དེ་ཉིད་ཀྱིས་དམན་པ་དང༌། འབྲིང་དང༌། མཆོག་ལ་སོགས་པར་ཆོས་ཅན་གྱི་སྒོ་ནས་མི་མཉམ་ཡང༌།
ཆོས་ཉིད་ཀྱི་སྒོ་ནས་མཉམ་པ་ཉིད་དུ་ཐུགས་སུ་ཆུད་ཅིང༌། དེ་ལྟར་མ་རྟོགས་པ་ལ་ཐུགས་རྗེ་ཆེན་པོ་མཉམ་དུ་འཇུག་པས་མཉམ་པ་ཉིད་དོ། ། དེ་ཡང་ཉི་མས་མུན་པ་འཇོམས་པའི་སྟོབས་དང་ལྡན་པ་བཞིན་དུ། ཡེ་ཤེས་དེ་ཡང་སྒྲིབ་པ་འཇོམས་པའི་ནུས་པ་དང་ལྡན་པར་ཆོས་མཐུན་པ་དང༌། ཉི་མའི་འོད་དམར་པོས་ཐུགས་རྗེ་ཆེན་པོ་མཚོན་པས་ཉི་མར་བསྒོམ་པའོ། ། དེ་ཀཱ་ལི་བརྒྱད་ཅུ་ལས་བསྐྱེད་པ་ནི་ཡེ་ཤེས་དེའི་བདག་པོ་ལས་སྐུའི་ཡོན་ཏན་དཔེ་བྱད་བརྒྱད་ཅུ་འབྱུང་བས་དེ་ལམ་དུ་བྱེད་པའི་ཕྱིར་རོ། ། ཆོས་ཅན་རྒྱུ་སོ་སོ་རྐྱེན་སོ་སོ་འབྲས་བུ་སོ་སོ་བ་ཐམས་ཅད་ཀྱི་ཆོས་ཉིད་ཐུགས་སུ་ཆུད་པས་ན། སོ་སོར་ཀུན་ཏུ་རྟོག་པའི་ཡེ་ཤེས་དེ་ཡང་ས་བོན་སོ་སོ་ལ། ཕྱག་མཚན་སོ་སོ་ས་བོན་སོ་སོས་མཚན་པ་བསྒོམ་པ་ཆོས་མཐུན་པས་སོ། ། བྱ་བ་ནི་སྐུ་གསུང་ཐུགས་ཀྱི་ཕྲིན་ལས་ཡིན་ལ།
དེ་ལ་ནན་ཏན་དུ་བྱེད་པའི་ཡེ་ཤེས་ནི། བྱ་བ་གྲུབ་པའི་ཡེ་ཤེས་སོ། ། དེ་ཡང་མེ་ལོང་ལྟ་བུའི་ཡེ་ཤེས་སྐུ། སོ་སོར་རྟོག་པ་གསུང༌། མཉམ་པ་ཉིད་ཐུགས་ཡིན་ལ། སྐུ་གསུང་ཐུགས་ཀྱི་མཛད་པ་འདྲེས་པར་འཇུག་པ་དང༌། ཟླ་བ་ཉི་མ་ས་བོན་ཕྱག་མཚན་འདྲེས་པ་ཆོས་མཐུན་པས་ཐམས་ཅད་གཅིག་ཏུ་གྱུར་པར་བསྒོམ་པའོ། ། ཆོས་ནི་སངས་རྒྱས་ཀྱི་ཟག་པ་མེད་པའི་ཚུལ་ཁྲིམས་ཀྱི་ཕུང་པོ། ཏིང་ངེ་འཛིན་གྱི་ཕུང་པོ། ཤེས་རབ་ཀྱི་ཕུང་པོ།
རྣམ་པར་གྲོལ་བའི་ཕུང་པོ། རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོས་བསྡུས་པའི་ཟག་པ་མེད་པའི་ཡོན་ཏན་གྱི་ཆོས་ཐམས་ཅད་དབྱིངས་དྷཱ་ཏུ་ཞེས་པ། རྒྱུ་ཡིན་ཏེ་དག་པ་གཉིས་ལྡན་གྱི་ཡེ་ཤེས། ཡེ་ཤེས་ཐམས་ཅད་ཀྱི་བདག་ཉིད་དེ་ཡིན་ནོ། ། དེས་སངས་རྒྱས་ཀྱི་ཡོན་ཏན་མ་ལུས་པ་བསྐྱེད་པ་དང༌། སྐུ་རྫོགས་པར་བསྐྱེད་པ་ཆོས་མཐུན་པས། རྣམ་པ་སྐུ་རྫོགས་པར་བསྒོམ་པའོ། ། གཉིས་པ་ནི་ཧེ་རུ་ཀ་ནི་རིགས་ལྔ། བདག་མེད་མ་དང་དྲུག ཨཱ་ལི་ཀཱ་ལི་མི་མཉམ་པར་སྦྱོར་བ་སྟེ།
ཉི་ཟླ་ཁ་སྦྱོར་ལས་བསྐྱེད་ལ། རིགས་དྲུག་པ་རྡོ་རྗེ་སེམས་དཔའ་ཨཱ་ལི་ཀཱ་ལི་མཉམ་པར་སྦྱོར་བ་ཞེས་བྱ་བ། ཟླ་བ་ཁ་སྦྱོར་ལས་བསྐྱེད་དེ། ཨཱ་ལི་ཀཱ་ལི་མཉམ་སྦྱོར་བ། ། ཞེས་པ། ཨཱ་ལི་ལས་ཟླ་བ་གྲུ་གསུམ་ཨཱ་ལིས་མཚན་པ་བསྒོམ་པའོ། ། དེ་ཡང་སཾ་པུ་ཊའི་བརྟག་པ་གསུམ་པ་དངོས་ལས། གྲུ་གསུམ་རྒྱ་ཆེའི་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ནི་ཨ་སོགས་གཟུགས་ཀྱིས་ནི། །
སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་གསུངས་པ་ཡིན་ནོ། ། གཉིས་པའང་ཀཱ་ལི་ལས་ཟླ་བ་གྲུ་གསུམ་ཀཱ་ལིས་མཚན་པ་བསྒོམས་ཏེ། དེ་ཡང༌། བྱང་ཆུབ་ཟླ་བ་གཉིས་པ་ཅན། ། འདི་ནི་སྐར་མའི་རྣམ་པ་ཡིས། ། སངས་རྒྱས་ཡོན་ཏན་ཀཱ་སོགས་ཀྱི། ། གཟུགས་ཀྱི་གཟུགས་བརྙན་ལྟ་བུའོ། །
རྣལ་འབྱོར་གྱིས་ནི་འཇུག་པར་འགྱུར། ། ཞེས་གསུངས་པ་ཡིན་ནོ། ། གསུམ་པ་ནི་རྡོ་རྗེ་སེམས་དཔའ་ཞེས་པ་ཟླ་བ་ཁ་སྦྱོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ས་བོན་གྱིས་མཚན་པ་མེད་པ་བསྒོམ་པ་སྟེ། དེ་ལས་དབུས་སུ་རྩེ་ལྔ་པ། ། འོད་ཟེར་དཀར་པོར་བཅས་པ་ཉིད། ། ཅེས་གསུངས་སོ། ། དེ་ཡང་རྡོ་རྗེ་སེམས་དཔའ་ཞེས་པ་རྡོ་རྗེ་སེམས་དཔའ་བསྐྱེད་པའི་རྒྱུ་ཡིན་པས་རྡོ་རྗེ་རྩེ་ལྔ་པ་ལ་བྱའོ། ། དེ་ཉིད་ཀྱི་གདན་ཟླ་བ་སྟེ། ཟླ་བ་ཁ་སྦྱོར་རོ། ། དེར་ཡི་གེ་ལས་བྱུང་གོང་བུ་ལས་ཏེ།
ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་ལས། ཧཱུྃ་ཕཊ་རྣམ་པ་འདོད་མི་བྱ། ། ཞེས་པ་ཧཱུྃ་གིས་མཚན་པ་མེད་དོ། ། བཞི་པ་རྡོ་རྗེ་དེ་ལས་རྡོ་རྗེ་ཕྲ་མོ་དཔག་ཏུ་མེད་པ་སྤྲོས་ཏེ་སེམས་ཅན་ཐམས་ཅད་ལ་ཁྱབ་པར་བྱས་ནས་སླར་དེ་ཉིད་ལ་ཐིམ་པའོ། ། དེ་ཡང༌། ནམ་མཁའི་ཁམས་ནི་ཐམས་ཅད་ཀྱི། ། ཚད་དུ་ཡང་དག་གང་བ་ཡི། ། རྡོ་རྗེ་ལུས་ཀྱི་བདག་ཉིད་དུ། ། སྔགས་པས་བསྒོམ་པར་བྱ་བའོ། ། འདིས་ནི་སྔགས་ཀྱི་རྣལ་འབྱོར་གྱིས། །
སྤྲོ་བ་དང་ནི་བསྡུ་བར་བྱ། ། ཞེས་གསུངས་པའོ། ། དེ་ཡང༌། སེམས་དཔའི་གཟུགས་བརྙན་ལས་བྱུང་བ། ཞེས་པ་རྡོ་རྗེ་རྩེ་ལྔ་པའི་སྤྲོ་བསྡུ་ལས་སོ། ། ལྔ་པ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཞེས་པ་ལེའུ་གཉིས་པ་ཆར་དབབ་པའི་སྐབས་ནས་འབྱུང་བ་བཞིན་ནོ། ། ཟླ་བ་ཆུ་ཤེལ་ནོར་བུའི་འོད་ནི་རང་བཞིན་གྱིས་མཚན་མ་དང་རྣམ་རྟོག་གིས་མ་གོས་པ་མཚོན་པའོ། །
དེ་རྣམས་ཀྱི་མཚོན་བྱ་ཡང་ཨཱ་ལི་ཀཱ་ལི་མི་མཉམ་པར་སྦྱོར་བས་ནི། ཤེས་རབ་ཡེ་ཤེས་ཀྱི་དབང་མཚོན་ལ། མཉམ་པར་སྦྱོར་བས་གསང་བའི་དབང་མཚོན་ནོ། ། དེ་ཡང་ཤེས་རབ་ཡེ་ཤེས་ཀྱི་དབང་གི་དུས་སུ་ཐབས་ཀྱི་བྱང་ཆུབ་ཀྱི་སེམས་ཟླ་བ་ལྟར་དཀར་བ། ཤེས་རབ་ཀྱི་བྱང་ཆུབ་ཀྱི་སེམས་ཉི་མ་ལྟར་དམར་བ་གཉིས། དབང་གི་གནས་སུ་ཁ་སྦྱོར་དུ་གྱུར་པས། ཕན་ཚུན་བསྲུབས་པ་ནི། ནང་གི་ཉི་ཟླ་གཟས་ཟིན་ཞེས་པ་ལྷན་ཅིག་སྐྱེས་པའི་ཡེ་ཤེས་སྐྱེ་བའི་གནས་ཡིན་ལ། དེ་འདིར་ཉི་ཟླ་ཁ་སྦྱོར་གྱིས་མཚོན་པ་ཡིན་ནོ། ། འདིར་ཟླ་བ་ཉིས་བརྩེགས་ཀྱིས་ནི།
གསང་དབང་གི་དུས་སུ་ཐབས་ཡབ་ལས་ཐོབ་པའམ། ཡུམ་ལས་ཐོབ་པ་གང་ཡིན་ཡང༌། བྱང་ཆུབ་ཀྱི་སེམས་ཟླ་བ་ལྟར་དཀར་བས་དབང་བསྐུར་བ་དང༌། གྲུ་གསུམ་གྱིས་ཡུམ་ལས་ཐོབ་པའི་དབང་དུ་བྱས་ནས་བྷ་གའི་དཀྱིལ་འཁོར་གྲུ་གསུམ་མཚོན་གསུང་ངོ༌། ། མི་མཉམ་པར་སྦྱོར་བ་ན། ཕྱག་མཚན་ས་བོན་གྱིས་མཚན་པ་བསྒོམས་པ་ནི་ཤེས་རབ་ཡེ་ཤེས་ཀྱི་དུས་སུ་བྱང་ཆུབ་ཀྱི་སེམས་འགྱུར་བ་འགེགས་པས། རྡོ་རྗེའི་ལྟེ་བར་ཧཱུྃ་དང་བུ་གར་ཕཊ་བསྒོམ་པ་མཚོན་ལ། འདིར་མི་བསྒོམ་པ་ནི་གསང་དབང་གི་དུས་སུ། བྱང་ཆུབ་ཀྱི་སེམས་སྤྲོ་བས་དགག་མི་དགོས་པ་མཚོན། དེ་ཡང་ཕྱིར་སྤྲོ་བའི་གནས་སྐབས་གསང་དབང་གི་རྫས་འཚོལ་བའི་དུས།
བདག་ཉིད་ཀྱི་ལྕེ་ལ་བདུད་རྩི་མྱང་བའི་རྫས་འཚོལ་བའི་དུས། དཀྱིལ་འཁོར་གྱི་ལྷ་ལ་བསང་གཏོར་བྱེད་པའི་དུས། དམ་ཚིག་གི་རྫས་སྒྲུབ་པའི་དུས་ཏེ་ལྔ་ཡིན་ནོ། ། སྤྲོ་བསྡུ་ལ་དགོངས་པའི་དོན་དང་སྦྱར་ནས་གསུངས་པ་མེད་དོ། ། གསུམ་པ་ཐབས་ཞེས་པ་ཀཱ་ལི་ལས་བསྐྱེད་པའི་ཉི་མ། ཤེས་རབ་ཨཱ་ལི་ལས་བསྐྱེད་པའི་ཟླ་བ་ཁ་སྦྱར་བ་ལས། འདི་ལྟར་ཐམས་ཅད་རྫོགས་པ་ཉིད། ། ཅེས་པ་གཙོ་མོ་བསྐྱེད་པ་ལྟར་རོ། ། དེ་ཉིད་རྒྱས་པར་བཤད་པ་ཟླ་བ་ཉི་མ་ཞེས་པ་རྐང་པ་གཉིས་སོ། ། བཞི་པ་ནི་འོ་ན་ཐམས་ཅད་དུ་ཁྱད་མེད་དམ་སྙམ་ན།
འདི་ལས་ཞེས་པ་གཙོ་མོ་བདག་མེད་མ་ལས་དཀར་མོ་ལ་སོགས་པའི་འཁོར། ཁ་དོག་སྟེ་ཝརྞ་ཞེས་པ་ཡི་གེ་ཡིན་པས་ས་བོན་ཀྱི་ཡི་གེ་མི་འདྲ་ཞེས་པའོ། ། ཡང་འདི་ལས་ཞེས་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་འདི་ལས་དཀར་མོ་སྟེ། གཽ་རཱི་ལ་སོགས་པ་སྐུ་མདོག་སོ་སོ་ཡིན་ནོ། ། ཕྱོགས་གང་དུ་དགོད་པ་རེ་ཞིག་ནང་གི་འཕར་མ་ལ། ཞེས་པ་རིམ་པ་བཞིན་དུ་དགོད་པ་ལས། དང་པོར་ནང་གི་དགོད། ཅེས་པའོ། ། འོག་ལྡན་མ་ནི་ཞལ་འོག་ཏུ་གཙོ་མོ་ལ་གཟིགས་པ་སྟེ། མཁའ་སྤྱོད་མ་དེ་ཉིད་ནམ་མཁའ་སྤྱོད་ཡུལ་དུ་བྱེད་པ་སྟེང་གི་མཁའ་སྤྱོད་མའོ། །
སྟེང་ལྡན་ཉིད་ཞལ་སྟེང་དུ་གཟིགས་པ་སྟེ། ས་སྤྱོད་ཡུལ་དུ་བྱེད་པས་འོག་གིས་སྤྱོད་བརྗོད་དོ། ། དེ་གཉིས་རིམ་པ་བཞིན་དུ་སྲིད་ཞིའི་མཐར་མི་ལྟུང་བའི་མཚོན་བྱེད་ཡིན་པས། སྲིད་དང་ཞི་བའི་རང་བཞིན་གྱིས། ། ཞེས་བྱའོ། ། གསུམ་པ་ནི། ལྷ་མོ་ཐམས་ཅད་ཁ་དོག་གནག ། ཅེས་པ་ལ་སོགས་སོ། ། བཞི་པ། ང་རྒྱལ་ལ་སོགས་སྐྱོན་དྲུག་རྣམས། །
ཞེས་པ་སྐྱོན་དྲུག་ནི་རྩ་བའི་ཉོན་མོངས་པ་དྲུག་གོ ། སྟོང་པའི་རྣམ་པ་ཁ་ཊྭཱཾ་ག ། ཞེས་པ། རྣམ་པར་ཐར་པའི་སྒོ་གསུམ་གྱི་བདག་ཉིད་ཀྱི་རིག་པ་བྱང་ཆུབ་ཀྱི་སེམས་སོ། ། ཐབས་ཀྱི་རོ་ནི་རྣམ་པར་བརྟག ། ཅེས་པ་ཆོས་ཀྱི་དབྱིངས་བདག་མེད་པའི་མཚོན་བྱེད་དོ། ། ལྔ་པ། འདིས་ནི་ཞེས་པ་གོང་དུ་བཤད་པའི་ཆོ་ག་འདིས་ནིའོ། ། དེ་ལྟར་དམ་ཚིག་སེམས་དཔའ་བསྐྱེད་པ་ཙམ་འདིར་གསུངས་ལ། གུར་གྱི་རྗེས་སུ་འབྲངས་ཏེ་སེམས་དཔའ་སུམ་བརྩེགས་སུ་བྱ།
ཡེ་ཤེས་པ་གཞུག སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབས། དབང་བསྐུར་བདག་གི་ཐུགས་ཀའི་ཏིང་ངེ་འཛིན་སེམས་དཔའ་ཨྃ་ལས་ལྷ་མོ་བརྒྱད་སྤྲོས་ལ་བདག་ཉིད་ཀྱི་དཀྱིལ་འཁོར་གྱི་ལྷ་ལ་མཆོད་པ་བྱ། ལྷ་མོ་བརྒྱད་པོ་ཉིད་ཀྱིས་གུར་གྱི་ལེའུ་བཅོ་ལྔ་པ་ལས་འབྱུང་བའི། སེམས་ཅན་ཀུན་གྱི་ཐམས་ཅད་ཁྱོད། ། ལ་སོགས་པས་བསྟོད་དོ། ། བདུད་རྩི་མྱང་བ་བྱས་ལ། ཨཱ་ལི་བཅོ་ལྔའི་སྔགས་ཕྲེང་བདག་ཉིད་ཀྱི་ལྟེ་བ་ནས་བྱུང་ནས་སྤྱི་གཙུག་ཏུ་ཞུགས་པའི་ཚུལ་གྱིས་འཁོར་བ་ལ་དམིགས་ལ་བཟླས་པ་བྱ། ཐུན་མཚམས་སུ་ལྷ་མོ་བཅུ་བཞི་ཐུགས་ཀའི་ཨྃ་ཡིག་ལ་བསྡུས་ལ། གཞལ་ཡས་ཁང་གི་ནང་དུ་གཙོ་མོའི་ང་རྒྱལ་གྱིས།
གཟུགས་གཽ་རཱིར་བྱེད་པ་ལ་སོགས་པའི་ཚུལ་གྱིས་སྤྱོད་ལམ་བྱ། ཉལ་བའི་དུས་སུ་ཙཎྜཱ་ལཱི་ལས་སྐྱེས་པའི་རང་བྱུང་གི་ཡེ་ཤེས་གསལ་སྟོང་ངམ། ལྷན་ཅིག་སྐྱེས་པའི་ངང་དུ་ཉལ་ལོ། ། ལྔ་པ་དེ་ལྟར་བསྒོམས་པའི་ཕན་ཡོན། འདིས་ནི་ཞེས་པ་རྐང་པ་གཉིས་ཏེ། གོང་དུ་བཤད་པའི་ཆོ་ག་འདིས་ནིའོ། ། དྲུག་པ་ནི་ཁ་དོག་གི་སྒོ་ནས་རིགས་དྲུག་བསྒོམ་པ་སྟེ། དང་པོར་ནག་པོ། ངོ་བོ་རིགས་དྲུག་པ་རྡོ་རྗེ་སེམས་དཔར་རབ་ཏུ་བསྒོམ་པའོ། ། རིགས་དེ་ལ་ཞེན་པ་སྤང་བའི་ཕྱིར།
གཉིས་པ་དམར་པོ་ངོ་བོ་སྣང་བ་མཐའ་ཡས། དེ་བཞིན་དུ་སེར་པོ་རིན་འབྱུང༌། ལྗང་གུ་དོན་གྲུབ། སྔོན་པོ་མི་བསྐྱོད་པ། དཀར་པོ་རྣམ་སྣང་སྟེ། ཡན་ལག་དྲུག་ཀྱང་དེ་དག་ཉིད་དོ། ། དེའི་མཐར་རྫོགས་པའི་རིམ་པ་བསྒོམ་པ། དགའ་བྲལ་མཐར་ཡང་དེ་བཞིན་ནོ། ། ཞེས་པ་ལྷན་ཅིག་སྐྱེས་པའི་ཡེ་ཤེས་ཀྱི་དོན་བསྒོམ། ཞེས་པའོ། །
ཡང་ལས་སོ་སོའི་སྒྲུབ་པ་ཤེས་པའི་ཁ་དོག་ཏུ་འགྱུར་བ་སྟེ། གསད་པ་ལ་ནག་པོ། དབང་ལ་དམར་པོ། རྒྱས་པ་ལ་སེར་པོ། བསྐྲད་པ་ལ་ལྗང་གུ། རེངས་པ་ལ་སྔོན་པོ། ཞི་བ་ལ་དཀར་པོ་བསྒོམ་པའོ། ། མཇུག་བསྡུ་བ་ལ་བྱང་ཆུབ་སེམས་དཔའ་གསུམ་གྱི་དགོངས་པས་བསྐྱེད་པ་ཐུན་མོང་གི་དངོས་གྲུབ་གྲུབ་པ་བརྒྱད་ལ་སོགས་པ། རིམ་པ་དེའི་རྒྱུ་ཏིང་ངེ་འཛིན་གསུམ་གྱིས་ལྷ་བསྐྱེད་པ་རྫོགས་པ། ཡོན་ཏན་མ་ལུས་པ་རྫོགས་པའི་མཆོག་གི་དངོས་གྲུབ་རིམ་པ་དེའི་རྒྱུ་སྦྱོར་བ་ཡན་ལག་དྲུག་གོ །
སློབ་དཔོན་དམ་ཚིག་རྡོ་རྗེའི་དགོངས་པས་བསྐྱེད་པ་ལྷ་བསྐྱེད་པ་ཙམ་ཡིན་ལ། རིམ་པ་མངོན་བྱང་ལྔ་ལ་སོགས་པའི་སྐྱེད་ཆོག་གོ ། རྫོགས་པ་སེམས་ཉིད་སྟོང་པ་ངོ་བོ་ཉིད་ཀྱིས་གྲུབ་པ་ཡིན་ལ། རིམ་པ་དེ་རྟོགས་པར་བྱེད་པའི་ཐབས་ཙཎྜཱ་ལཱི་དང་ཕྱག་རྒྱ་བརྟེན་པ་ལ་སོགས་པའོ། ། སློབ་དཔོན་ཌོཾ་བི་ཧེ་རུ་ཀའི་བརྒྱུད་པ་འདིའི་གཞུང་གིས་བསྐྱེད་པ་ནི་ལྷའི་རྣམ་པ་གསལ་བར་བསྐྱེད་པ་ཡིན་ལ། རིམ་པ་དེའི་སྔོན་དུ་འགྲོ་བའི་ཡན་ལག་ཚོགས་གཉིས་བསགས་པ་ལ་སོགས་པ་དང༌། བརྟན་པར་བྱེད་པའི་ཡན་ལག་ཡེ་ཤེས་དགུག་གཞུག་ལ་སོགས་པ་སྟེ། མངོན་པར་རྟོགས་པའི་རིམ་པ་རྣམས་སོ། ། རྫོགས་པ་རང་བྱུང་ངམ་ལྷན་སྐྱེས་ཀྱི་ཏིང་ངེ་འཛིན་ཏེ། དེ་ཡང་རྫོགས་པ་དངོས་སེམས་ཉིད་རང་བཞིན་ལྷན་ཅིག་སྐྱེས་པའི་ཡེ་ཤེས་ངོ་བོ་ཉིད་ཀྱིས་གྲུབ་པ་ཡིན་ལ།
དེ་དང་རྗེས་སུ་མཐུན་པས་སོ། ། རིམ་པ་ནི་དེ་བསྐྱེད་པའི་རྒྱུ་རང་བྱིན་གྱིས་བརླབ་པའི་རིམ་པ་དཀྱིལ་འཁོར་འཁོར་ལོའི་ཐབས་སོ། ། རིམ་པ་གཉིས་ལ་མཉམ་པར་གནས་པ་གོང་དུ་བཤད་པ་བཞིན་དུ་འདིར་སྦྱར་ཏེ། སྤང་བྱ་གཉིས་སྤོང་བ་དང༌། ཐོབ་བྱ་གཉིས་ཐོབ་པ་དང༌། ལམ་རྟེན་དང་བརྟེན་པ་ཡིན་པས་གང་ཡང་རུང་བ་གཅིག་གིས་མི་ཆོག་སྟེ། བྱའི་གཤོག་པ་དང་འདྲ་བ་ཡིན་ནོ། ། དེ་ལྟར་གཉིས་ཡིན་པ་ལས། དེ་ཡན་ཆད་དུ། བསྐྱེད་པ་ཡི་ནི་ཆ་བཤད་དོ། །
ཞེས་པ་གོང་མའི་མཇུག་སྡུད་ཡིན་ལ། དོན་གྱིས་ཤེས་པ་བསྐྱེད་པ་ཡི་ནི་ཆ་བཤད་ནས། ། རྫོགས་པ་ཡི་ནི་ཆ་འཆད་དོ། ། ཞེས་སྦྱར་བས་འོག་མའི་མགོ་འདྲེན་ཏེ། བར་སྐབས་ཀྱི་ཚིགས་སུ་བཅད་པ་ཡིན་གསུང་ངོ༌། ། དེ་ལ་བརྟེན་ནས་ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པ་དངོས་ལ་གསུམ། མདོར་བསྟན་པའི་ཚིག་རྫོགས་པའི་རིམ་པ་དང་སྦྱར་བའི་ཚུལ་གྱིས་བསྟན་པ་དང་རྒྱས་པར་བཤད་པ་དང༌། དེ་ལྟར་བསྒོམས་པའི་ཕན་ཡོན་ནོ། ། དང་པོ་ནི་ནམ་མཁའི་ཁམས་ནི། བསྐྱེད་རིམ་དུ་སྲུང་བའི་འཁོར་ལོའི་ནང་གི་ནམ་མཁའ་སྟོང་པ་ཡིན་ལ།
འདིར་པདྨ་ལ་ཞེས་ཕྱག་རྒྱ་ལྔའི་པདྨ་སྟེ། བྷ་གའི་དཀྱིལ་འཁོར་ལའོ། ། བྷ་ག་ཞེས་པ་ནི་གོང་དུ་བསྐྱེད་རིམ་དུ་གཞིའི་ཡན་ལག་ཆོས་འབྱུང་བསྒོམ་པ་ཡིན་ལ། འདིར་ཡེ་ཤེས་བརྗོད་ཅེས་པ། བྷ་གའི་དཀྱིལ་འཁོར་དེར་མངོན་དུ་བྱས་པའི་ལྷན་ཅིག་སྐྱེས་པའི་ཡེ་ཤེས་ཏེ། བྷ་ག་བཉྫ་ན་བཅོམ་པ་དང༌། བྷ་ག་ཨྃས་ལྡན་པ་ཡིན་པས་མཚན་མ་དང་རྣམ་པར་རྟོག་པ་བཅོམ་པ་དང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པའོ། ། བསྒོམ་ཞེས་པ་ནི་ཆོས་འབྱུང་དེར་རྟེན་དང་བརྟེན་པའི་དཀྱིལ་འཁོར་བསྒོམ་པ་ཡིན་ལ། འདིར་ལྷན་སྐྱེས་མངོན་དུ་བྱེད་པའི་ཐབས་སྙོམས་འཇུག་ཉིད་དོ། ། འཁོར་ལོ་ནི་རྟེན་གྱི་དཀྱིལ་འཁོར་ཡིན་ལ།
འདིར་དེས་བདེ་བ་ཞེས་པ་བྱང་ཆུབ་སེམས་ཀྱི་དཀྱིལ་འཁོར་ལ་ཞུ་བདེ་ཆོས་བཞིན་ལྡན་ལས་བདེ་བ་ཆེན་པོ་སྟེ། དེ་ཉིད་ཀྱིས་མཚན་མ་དང་རྣམ་པར་རྟོག་པ་གཅོད་པས་འཁོར་ལོའོ། ། རིམ་པ་ཇི་བཞིན་ནི་གང་དུ་ཅི་རིགས་པར་ཞེས་པ་འབྱུང་བ་རིམ་བརྩེགས་རིམ་པ་བཞིན་དུ་བསྐྱེད་པ་ཡིན་ལ། འདིར་རང་རིག་ཉིད་ཅེས་པས་བེམ་པོ་ལས་ལོགས་ཏེ་རང་རིག་པ་གསལ་བའི་ངོ་བོར་ཉམས་སུ་མྱོང་བའོ། ། ལྷ་ཞེས་པ་སྟེ་རྟེན་དང་བརྟེན་པ་ལྷ་མོ་བཅོ་ལྔ་ཡིན་ལ། འདིར་བྱང་ཆུབ་སེམས་ཞེས་པ་བྱང་ཆུབ་ཀྱི་སེམས་མི་རྟོག་པ་སྟེ། དེ་ཉིད་ལུས་ལས་འབྱུང་བས་ན་ལྷའོ། ། ཇི་ལྟར་འབྱུང་བ་ནི་མངོན་བྱང་ལྔས་བསྐྱེད་པ་ཡིན་ལ་འདིར་ཞུ་བ་ཡིན་ཞེས་པ། རྩ་སུམ་ཅུ་རྩ་གཉིས་ཀྱི་གནས་ནས་དབང་གི་གནས་སུ་བྱོན་པའི་ཞུ་བ་ཡིན་ནོ། ། དེ་ལྟར་དཀྱིལ་འཁོར་འཁོར་ལོའི་ཐབས་ཀྱི་དཀྱིལ་འཁོར་གསུམ་ལས་རྟེན་བྷ་གའི་དཀྱིལ་འཁོར།
དེ་ལ་བརྟེན་པའི་ཞུ་བདེ་ཆོས་བཞི་ལྡན་དེ་མངོན་དུ་བྱེད་པའི་ཐབས་དང་བཅས་པས་བཤད་པ་ཡིན་ནོ། ། རྒྱས་པར་བཤད་པ་ལ་གཉིས་ཏེ། ལྷན་ཅིག་སྐྱེས་པའི་མཚན་ཉིད་དང༌། ལྷན་ཅིག་སྐྱེས་པའི་དགའ་བའི་སྒོ་ནས་ཚུལ་ཇི་ལྟར་བསྒོམ་པའོ། ། སྔ་མ་ལ་ལྔ་སྟེ། ལྷན་ཅིག་སྐྱེས་པའི་རབ་ཏུ་དབྱེ་བ་དང༌། དེ་ཉིད་ཀྱི་བདག་ཉིད་དུ་གྱུར་པའི་དགའ་བའི་རབ་ཏུ་དབྱེ་བ་དང༌། དགའ་བ་གསུམ་གྱི་སོ་སོའི་མཚན་ཉིད་དང༌། ལྷན་ཅིག་སྐྱེས་པའི་དགའ་བའི་མཚན་ཉིད་བྱེ་བྲག་ཏུ་བཤད་པ་དང༌། དེ་མངོན་དུ་འགྱུར་བའི་རྒྱུ་བསྟན་པའོ། །
དེ་རྣམས་ཀྱི་དང་པོ་ནི། ལྷན་ཅིག་སྐྱེས་པ་རྣམ་པ་གཉིས། ། ཞེས་པ་རྟེན་གྱི་སྒོ་ནས་ཕྱེ་བའོ། ། དེ་ཉིད་གང་ཞེ་ན། རེ་ཞིག་བཙུན་མོ་སྟེ། ཕྱག་རྒྱའི་རྒྱུད་ལ་སྐྱེ་བ་ཤེས་རབ་ཡིན་ཞེས་པ། ཤེས་རབ་ལྷན་ཅིག་སྐྱེས་པ་སྐྱེས་བུ་སྟེ་སྒྲུབ་པ་པོའི་རྒྱུད་ལ་སྐྱེ་བ་ཐབས་སུ་བརྗོད་པ་ཉིད་དོ། ། རང་གི་ངོ་བོའི་སྒོ་ནས་དབྱེ་ན་ཀུན་རྫོབ་སྟེ། ཞུ་བ་དང༌། དོན་དམ་དེ་ལ་བརྟེན་པའི་བདེ་བའི་དབྱེ་བ་ལས།
ཕྱི་ནས་ཞེས་པ་ཐབས་ཤེས་རབ་གཉིས་ཀ་ལའང་གཉིས་གཉིས་ཡོད་པས་དེའི་རྣམ་པ་གཉིས་སོ། ། དེ་ཉིད་བཤད་པ་རེ་ཞིག་ཅེས་པ་ལ་སོགས་པའོ། ། གཉིས་པ་དེ་ཉིད་ཕྱིར་ན་ཞེས་པ། ཐབས་ཤེས་རབ་གཉིས་ཀྱི་བྱང་སེམས་གཉིས་གཉིས་ལྷན་ཅིག་སྐྱེས་པའི་ཕྱིར་ན་དགའ་བའི་དབྱེ་བ་བཞིའོ། ། བསྐྱེད་རིམ་མམ་རྫོགས་རིམ་ལ་ཞེན་ན་སྐྱེ་མེད་རིམ་པ་ཞེས་པ། སྐྱེ་མེད་མངོན་དུ་བྱེད་པའི་ཐབས་རྫོགས་པའི་རིམ་པ་ལའོ། ། གསུམ་པ་དང་པོ་དཔེའི་སྒོ་ནས་བསྟན་པ་དགའ་བ་དང་པོ་འོ་དང་འཁྱུད་པ་ལ་སོགས་པ་རྣམ་པ་སྣ་ཚོགས་པའི་སྐད་ཅིག་མའི་དུས་སུ་མྱོང་བའི་དགའ་བའོ། ། དེ་ཉིད་བྱ་བ་མང་ལ་བདེ་བ་ཆུང་བས་དཔའ་བོ་ཉིད་ཅེས་པ་སྐྱེས་པ་དང་འདྲ་བ་སྟེ། ཆའི་བྱེ་བྲག་ལ་སོགས་པ་སྐྱེས་པས་ཕལ་ཆེར་བྱེད་ལ་བདེ་བ་ཆུང་བ་དང་འདྲ་བས་སོ། ། བོལླ་དང་ཀཀྐོ་ལ་མཉམ་པར་སྦྱོར་བའི་དུས་རྣམ་པར་སྨིན་པའི་སྐད་ཅིག་བདེ་བ་ཅུང་ཟད་ཆེ་བས་མཆོག་ཏུ་དགའ་བའོ། །
དེ་བྱ་བ་ཉུང་ལ་བདེ་བ་ཆེ་བས་རྣལ་འབྱོར་མ་ཞེས་པ་བུད་མེད་དང་ཆོས་མཚུངས་པས་སོ། ། བསྲུབ་པ་དང་སྲུབ་པའི་སྦྱོར་བ་ལ་གནས་པའི་དུས་སུ་རྣམ་པར་ཉེད་པའི་སྐད་ཅིག་ལ་བདེ་བ་མི་རྟོག་པ་དང་ལྡན་པས། གོང་མ་གཉིས་ལས་ཁྱད་པར་དུ་འཕགས་པས། ཤིན་ཏུ་བདེ་དགའ་ཞེས་པ་དགའ་བྲལ་ལོ། ། དེའི་དུས་སུ་ཐམས་ཅད་ངེས་ཞེས་པ། ཕྱིའི་བྱད་གཟུགས་ལ་སོགས་པར་ཞེན་པ་དང་བྲལ་བར་ངེས་ལ་ནང་དུ་བདེ་བ་ལ་འདོད་པས་ཆགས་པར་ངེས་པས་སོ། ། དེ་བདེ་ཟེར་ཡང་བདེ་བ་དེའི་ཐབས་ཀྱིས་ཞེས་པ་དེ་ལ་བརྟེན་ནས་ཡང་དག་རིག་སྟེ། ལྷན་སྐྱེས་སྐྱེ་བས་སོ། ། ཉམས་སུ་མྱོང་བ་ཆེ་ཆུང་གི་སྒོ་ནས་དབྱེ་བ་དགའ་བས་ཞེས་པ་ལ་སོགས་པ་སྟེ། དགའ་བྲལ་བདེ་བ་མི་རྟོག་པ་དང་ལྡན་པ་ཡིན་ལ།
ཕྱིའི་བྱད་གཟུགས་ལ་ཞེན་པ་ལ་སོགས་པའི་ཆགས་པ་རགས་རིམ་འགོག་པས་ཆགས་བྲལ་ལོ། ། ལྷག་མས་ཟེར་ཡང་ལྷག་མ་ཞེས་འབྲེལ་ཏེ། དགའ་བ་གསུམ་ལས་ཁྱད་པར་དུ་འཕགས་པས་སམ་དགའ་བ་གསུམ་གྱི་ཐ་མ་ཡིན་པས་སོ། ། རྣམ་པར་རྟོག་པ་ཆེ་ཆུང་གི་སྒོ་ནས་བསྟན་པ་དང་པོར་རེག་པར་འདོད་པ་ལ་སོགས་པ་སྟེ། འདོད་ཆགས་འཇིག་པ་ནི་བྱད་གཟུགས་སུ་ཞེན་པ་ལ་སོགས་པ་རགས་པ་འཇིག་པའོ། ། དེས་ན་ཞེས་པ་དགའ་བྲལ་ཡང་རྟོག་པ་རགས་པ་སྤངས་པ་ཙམ་ཡིན་པས་ན། དགའ་བ་གསུམ་རྟོག་པ་ཡིན་པས། བཞི་པ་ལྷན་སྐྱེས་བདེ་སྟོང་བསྒོམ་པར་བྱ་བའོ། ། དགའ་བ་གསུམ་རྟོག་བཅས་ཡིན་པ་ཉིད་བཤད་པ། ཐ་མལ་པའི་འདོད་ཡོན་གྱི་བདེ་བ་ལས་མཆོག་ཏུ་གྱུར་པས་ན་དགའ་བ་སྟེ།
དགའ་བ་དང་པོའོ། ། སྲིད་པར་བརྗོད་དེ། ཞེན་པའམ་རྟོག་པའི་ངོ་བོ་ཡིན་པའོ། ། འོག་ཏུ་སྦྱར་ལ་དབུ་མ་སྟེ། དགའ་བ་དང༌། དགའ་བྲལ་གྱི་བར་དུ་སྐྱེ་བ་མཆོག་དགའ་འོ། ། དགའ་བ་ཙམ་ཉིད་དེ་ཞེས་པ་དགའ་བ་ལས་མཆོག་ཏུ་གྱུར་པ་ཙམ་སྟེ། ལྷག་པ་འགོག་པ་ཡིན་པས་དེ་ཡང་རྟོག་པའོ། ། དགའ་བྲལ་ལས་ནི་མྱ་ངན་འདས། ། ཞེས་ཕྱིའི་བྱད་གཟུགས་སུ་ཞེན་པ་ལ་སོགས་པའི་རྟོག་པ་རགས་པ་འགགས་པ་ཙམ་མོ། །
དེས་ན་འདིས་ནི་ཞེས་པ་དགའ་བ་གསུམ་པོས་ལྷན་ཅིག་སྐྱེས་པ་སྤངས་ཞེས་པ་གསུམ་གྱི་དུས་ན་ལྷན་ཅིག་སྐྱེས་པ་མེད་པའོ། ། ཡང་དོན་གྱིས་ཤེས་པ་ལྷན་སྐྱེས་འདི་ནི་གསུམ་པོ་སྤངས་ཏེ་ལྷན་སྐྱེས་ལ་གསུམ་པོས་མ་རེག་པའོ། ། བཞི་པ་ནི་ལྷན་ཅིག་སྐྱེས་པ་འདོད་ཆགས་ཏེ་དགའ་བ། ཆགས་བྲལ་དགའ་བྲལ། དབུ་མ་མཆོག་ཏུ་དགའ་བའི་རྟོག་པ་མེད་པའོ། ། འདི་ལ་སྟེ་ལྷན་སྐྱེས་ལ་ཐབས་སྒྲུབ་པ་པོ། ཤེས་རབ་སྟེ་ཕྱག་རྒྱར་རྟོག་པ་མེད་པའོ། ། ཡང་དག་དེ་ཉིད་སྣང་བ་པོ། ། ཞེས་པ་དངོས་པོའི་གནས་ཐབས་རང་བཞིན་ལྷན་སྐྱེས་ཉམས་སུ་མྱོང་བས་སོ། ། གཞན་གྱིས་བརྗོད་མིན་ཏེ་བླ་མའི་བརྗོད་པའི་སྒྲས་དངོས་སུ་མི་རྟོགས་པའོ། །
ལྔ་པ་ནི། གང་དུ་ཡང་ནི་མི་རྙེད་དེ། ། ཞེས་པ་སྒྲས་བརྗོད་པ་ལ་སོགས་པས་མི་རྙེད་པ་དེ་གང་ལ་བརྟེན་ནས་རྟོགས་ན། བླ་མའི་ཞེས་པ་གདམས་ངག་དང་དུས་ཏེ་བསམ་གྱིས་མི་ཁྱབ་པའི་དུས་དང༌། འདུ་ཤེས་དང་དབབ་པ་ལ་སོགས་པའི་ཐབས་བསྟེན་པས་དང༌། བདག་གི་བསོད་ནམས་ཏེ་སྔོན་དུ་རླུང་སྦྱངས་པ་དང་བྱང་སེམས་སྒྲུབ་པའི་རིམ་གྲོ་སྔོན་དུ་བྱེད་པ་ལས་མངོན་དུ་འགྱུར་བའོ། ། དེ་ཉིད་ལྷན་ཅིག་སྐྱེས་པའི་དགའ་བའི་སྒོ་ནས་ཚུལ་ཇི་ལྟར་བསྒོམ་པ་ནི་གཉིས་ཏེ། བསྒོམ་པའི་ཚུལ་དང༌། དེ་ལྟར་བསྒོམ་པའི་འཐད་པའོ། ། དང་པོ་ནི་ལྷན་ཅིག་སྐྱེས་པའི་ཡེ་ཤེས་ཀྱི་ཏིང་ངེ་འཛིན་བརྟན་པས་སྣང་བ་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་རོ་གཅིག་པར་མངོན་དུ་གྱུར་པའི་ཚུལ་གྱིས་གོམས་པར་བྱེད་པ་སྟེ།
དེའི་གཞུང་ལ་གཉིས་ཏེ། མདོར་བསྟན་པ་དང་རྒྱས་པར་བཤད་པའོ། ། དང་པོ་ནི་དམན་པ་ཞེས་པ་ལ་སོགས་པ་ཆོས་དྲུག་པོ་ལྷན་ཅིག་སྐྱེས་པའི་ཡེ་ཤེས་སུ་རོ་མཉམ་པའི་ཚུལ་གྱིས་གོམས་པར་བྱེད་པས། རོ་མཉམ་དེ་ཉིད་བསྒོམ་པ་ཡིས། ། འདི་ཀུན་ཏེ་ཆོས་དྲུག་པོ་ལྷན་ཅིག་སྐྱེས་པའི་ཡེ་ཤེས་སུ་མཉམ་པ་ཉིད་དུ་བལྟའོ། ། གཉིས་པ་དམན་པའི་རྒྱས་བཤད། དམན་པའི་གནས་ནི་ཕྲ་བའི་དོན། ཞེས་པ་སྟེ། སྣོད་རྡུལ་ཕྲ་རབ་ལྟ་བུ། བཅུད་སྲོག་ཆགས་ཕྲ་མོ་ལྟ་བུ།
མཆོག་ནི་དངོས་པོར་བརྗོད་པར་བྱ། ། ཞེས་སྣོད་རིའི་རྒྱལ་པོ་རི་རབ་ལྟ་བུ། བཅུད་གཟུགས་ཁམས་ཀྱི་ལྷ་ལྟ་བུ། དབུ་མ་གཉིས་ཀྱིས་སྤངས་པ་ཉིད། ། ཅེས་པ་འབྲིང་པོ་སྟེ། སྣོད་ཀ་བ་ལ་སོགས་པ་ལྟ་བུ། བཅུད་མི་ལྟ་བུའོ། ། གང་རྣམས་བརྟན་པ་སྣོད་ཀྱི་འཇིག་རྟེན། དེ་རྣམས་གཡོ་བ་བཅུད་ཀྱི་འཇིག་རྟེན་ནོ། ། འདི་ཀུན་ཞེས་བྱ་ང་ཉིད་མེད། །
ཅེས་པ་ཆོས་དྲུག་པོ་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ་ཉིད་ཡིན་གྱིས། འདི་ཡིན་འདི་མིན་མེད་པའོ། ། མཉམ་ཉིད་ཅེས་པ་བཤད་པ་མཚུངས་པར་འདོད་པ་ཉིད་དེ། ལྷན་ཅིག་སྐྱེས་པར་རོ་གཅིག་པའོ། ། དེ་ཉིད་ཚུལ་ཇི་ལྟར་བསྒོམ་ན། རོ་མཉམ་དེ་ཉིད་བསྒོམ་པ་ཡི། ། དོན་བཤད་པ། མཉམ་ཞེས་བྱ་བ་མཚུངས་པར་བརྗོད། ། ཅེས་པ་སྟེ་ལྷན་ཅིག་སྐྱེས་པའི་ཡེ་ཤེས་སུ་རོ་གཅིག་པར་བསྒོམ་པའོ། ། དེའི་འཁོར་ལོ་ནི་ལྷན་ཅིག་སྐྱེས་པའི་ཡེ་ཤེས་རྣམ་པར་མི་རྟོག་པས།
རྣམ་པར་རྟོག་པ་གཅོད་པ་སྟེ། དེ་ཉིད་རྟོག་པའི་གཡོ་བ་དང་བྲལ་བས་རོ་ཞེས་བརྗོད་དོ། ། བསྒོམ་པ་ནི་མི་རྟོག་པའི་ཡེ་ཤེས་སུ་རོ་གཅིག་པར་གོམས་པར་བྱེད་པའོ། ། འདིས་ནི་དོན་གྱིས་བརྗོད་པར་བྱ། ། ཞེས་པ་ཡིན་པ་ལ་ཡིན་པ་ལྟར་བསྒོམ་པའོ། ། དེ་ལྟར་བསྒོམ་པའི་འཐད་པ་ནི། རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ཉིད་ཐམས་ཅད་དུ་སྣང་ཞིང་དེ་ཡང་དེའི་བདག་ཉིད་ལས་མ་འདས་པས་དངོས་པོ་དང་མཐུན་པར་བསྒོམ་པ་སྟེ། ང་ལས་ཞེས་རང་བཞིན་ལྷན་ཅིག་སྐྱེས་པའི་ཡེ་ཤེས་ལས་སོ། ། གནས་གསུམ་པོ་སྟེ། ས་བླ་ས་འོག་ས་སྟེང་ངོ༌། །
ང་ཡིས་འདི་ཀུན་ཁྱབ་ཅེས་པ་དེ་ལས་བྱུང་བའི་ཚུལ་གྱིས་ཁྱབ་པ་སྟེ། དེ་ཉིད་ཐམས་ཅད་དུ་སྣང་བའོ། ། བདག་གཅིག་པའི་ཚུལ་གྱིས་ཁྱབ་པ་སྟེ། སྣ་ཚོགས་སུ་སྣང་ཡང་དེའི་ངོ་བོ་ཉིད་ལས་མ་འདས་པས། འགྲོ་བའི་རང་བཞིན་གཞན་མ་མཐོང་སྟེ། རང་བཞིན་ལྷན་སྐྱེས་ལས་སོ། ། དེ་ལྟར་བསྒོམས་པའི་ཕན་ཡོན་ནི་དེ་ལྟར་རྣལ་འབྱོར་པས་ཤེས་ནས། ཞེས་པ་གོང་དུ་བསྟན་པ་བཞིན་དུ། ཆོས་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་རོ། ། ཤིན་ཏུ་མཉམ་གཞག་ནི་མཉམ་རྗེས་མེད་པར་རོ། །
བསོད་ནམས་ཆུང་བ་ནི་སྔོན་ཆད་བསོད་ནམས་ཀྱི་འབྲས་བུ་འཇིག་རྟེན་གྱི་ཕུན་སུམ་ཚོགས་པ་དམན་པའོ། ། དེ་ནི་ཞེས་པ་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་ཐེ་ཚོམ་མེད་ཅེས་པ་འགྲུབ་ངེས་པ་དེས་ན། དུས་ཐམས་ཅད་དུ་བསྒོམ་པ་བཟའ་དང་ཞེས་པ་ལ་སོགས་པའོ། ། བསམ་པ་ཇི་ལྟ་བུས་བསྒོམ་ན། ཕྱག་རྒྱ་ཆེན་པོ་མངོན་དུ་འདོད་པས་སོ། ། དེ་ནས་ཞེས་པ་དེ་ལྟར་རྒྱུན་མི་འཆད་པར་བསྒོམ་པའོ། ། མངོན་དུ་འགྲོ་བར་འགྱུར་བ་ནི་ཚེ་འདི་ཉིད་དུ་ཕྱག་རྒྱ་ཆེན་པོར་རོ། ། རང་བཞིན་ལྷན་ཅིག་སྐྱེས་པའི་དོན་བསྒོམ་པའི་ཚུལ་བསྟན་པ་ལ་གསུམ་སྟེ། བསྒོམ་པའི་ཚུལ་དངོས་དང༌། དེ་བསྒོམས་པས་དངོས་པོ་ཐམས་ཅད་བསྒོམ་པར་འགྱུར་བའི་འཐད་པ་དང༌།
དེ་ལ་གཞན་གྱིས་ཀླན་ཀ་སྤང་བར་བསྟན་པའོ། ། བསྒོམ་པའི་ཚུལ་དངོས། གང་ཕྱིར་ཡིད་ཀྱིས་མི་བསྒོམ་པར། ། ཞེས་པ་རང་བཞིན་ལྷན་ཅིག་སྐྱེས་པའི་ཡེ་ཤེས་རྟོགས་པ་དང་བྲལ་བ། རྟོག་བཅས་ཀྱི་ཡིད་ཀྱིས་གང་ལྟར་ཡང་མི་བསྒོམ་པའམ། ཆོས་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་ཡིན་པས་དེའི་ངོ་བོ་གང་དུ་ཡང་མ་གྲུབ་པས་ཡིད་ཀྱིས་གང་ལྟར་ཡང་མི་བསྒོམ་པའོ། ། འགྲོ་བ་ཐམས་ཅད་བསྒོམ་པར་བྱ། ། ཞེས་འགྲོ་བ་ཐམས་ཅད་ཀྱི་རང་བཞིན་ལྷན་ཅིག་སྐྱེས་པའི་ཡེ་ཤེས་མཐའ་གསུམ་གྱིས་མ་རེག་པའི་ཚུལ་གྱིས་བསྒོམ་པར་བྱ་བའོ། ། གང་གི་ཕྱིར་ཞེས་པ་དྲི་བར་བྱ་སྟེ། ཐམས་ཅད་ཆོས་ནི་ཞེས་པ་འགྲོ་བ་ཐམས་ཅད་ཀྱི་ཆོས་ཉིད་དམ་ངོ་བོ་ཉིད་རང་བཞིན་ལྷན་ཅིག་སྐྱེས་པའི་ཡེ་ཤེས་ཡོངས་སུ་ཤེས་ནས་བསྒོམ་པ་ཉིད་སྒོམ་པ་ཡིན་གྱིས།
གཞན་བཅོས་མའི་སྒོམ་པ་མ་ཡིན་པས། བསྒོམ་པ་ཉིད་ནི་སྒོམ་པ་མིན་པའི་ཕྱིར་རོ། ། དེ་ལྟར་བསྒོམས་པས་དངོས་པོ་ཐམས་ཅད་བསྒོམ་པར་འགྱུར་བའི་འཐད་པ་ནི། བརྟན་དང་སྟེ་བརྟན་པ་སྣོད་དང་གཡོ་བ་བཅུད་དོ། ། བརྟན་པའི་དོན་བཤད་པ། རྩ་ལྕུག་ལ་སོགས་པའོ། ། གཡོ་བའི་བཤད་པ། བདག་གི་ཞེས་པས་མཚོན་པ་བཅུད་དོ། ། དངོས་པོའི་རང་བཞིན་ལས། དམ་པའི་དེ་ཉིད་དེ།
དེ་ཐམས་ཅད་ཀྱི་ངོ་བོ་ཉིད་མ་བཅོས་པའི་ཡེ་ཤེས་རང་བཞིན་ལྷན་ཅིག་སྐྱེས་པའོ། ། དེ་ལ་གཞན་གྱིས་ཀླན་ཀ་སྤང་བ་ལ་གཉིས་ཏེ། ཐམས་ཅད་ཀྱིས་དངོས་གྲུབ་འགྲུབ་པར་འགྱུར་བར་ཐལ་བའི་ཀླན་ཀ་སྤང་བ་དང༌། འཁོར་བར་འགྱུར་དུ་མི་རུང་བའི་ཀླན་ཀ་སྤང་བ་བསྟན་པའོ། ། དང་པོ་ནི་དངོས་པོ་ཐམས་ཅད་རང་བཞིན་གྱིས་ལྷན་ཅིག་སྐྱེས་པའི་ཡེ་ཤེས་ཡིན་པས་གཟུགས་མཐོང་བའང་ལྷན་ཅིག་སྐྱེས་པའི་ཡེ་ཤེས་མཐོང་བ་ལ་སོགས་པར་འགྱུར་བས་ཐམས་ཅད་ཀྱིས་ཀྱང་དངོས་གྲུབ་འགྲུབ་པར་འགྱུར་རོ། ། ཞེས་པའི་རྒོལ་བ་བསྟན་ནས། ལན། དེ་རྣམས་དམ་པ་གཅིག་ཡོད་མིན། ། ཞེས་པ་རང་རིག་པའི་ཡེ་ཤེས་ཀྱི་ངོ་བོར་རྟོགས་པ་མེད་པས་དངོས་གྲུབ་འགྲུབ་པ་མེད་དོ། ། དེ་ཉིད་བཤད་པ།
རང་རིག་བདེ་བ་ཆེན་པོ་ཉིད། ། རྟོགས་པ་མེད་ཅེས་པའོ། ། རང་རིག་ནས་ནི་བྱང་ཆུབ་འགྱུར། ། ཞེས་པ་རང་རིག་པའི་ཡེ་ཤེས་བདེ་བ་ཆེན་པོའི་ངོ་བོར་རྟོགས་ན་དངོས་གྲུབ་འགྲུབ་པར་བསྟན་ཏོ། ། དེས་ན། རང་རིག་ཕྱིར་ན་བསྒོམ་པ་ཉིད། ། ཅེས་པ་མངོན་དུ་འགྱུར་བར་བྱ་བའི་ཕྱིར་བསྒོམ་དགོས་པའོ། ། གཉིས་པ་ནི་རང་བཞིན་ལྷན་ཅིག་སྐྱེས་པའི་ཡེ་ཤེས་རང་བཞིན་གྱིས་རྣམ་པར་དག་པ་དེ་དང་པོ་ཉིད་ནས་འཁོར་བར་ཇི་སྟེ་འགྱུར་ཞེ་ན། རང་གི་རིག་པའི་འགྱུར་བ་ལས། ། ཞེས་པ་རང་རིག་པ་བདེ་བ་ཆེན་པོ་ཉིད་མ་རྟོགས་པས།
དེ་ཉིད་རྟོག་པར་འཕོ་ཞིང་འགྱུར་བས་སོ། ། མནན་པ་ལས་ནི་ཏེ། རྟོག་པས་ཐིལ་གྱིས་མནན་པ་ལས་ཉོན་མོངས་པའི་ཀུན་ནས་ཉོན་མོངས་པ་སྐྱེ། དེས་རྒྱུ་བྱས་ནས་ལས་སྐྱེ་སྟེ་ཞེས་པ་ལས་ཀྱི་ཀུན་ནས་ཉོན་མོངས་པ་བསོག དེས་སྐྱེ་བའི་ཀུན་ནས་ཉོན་མོངས་པ་སྟེ། སྡུག་བསྔལ་གྱི་ཕུང་པོ་འགྲུབ་པར་བྱེད་པས་འོག་ཏུ་སྦྱར་ལ་རང་གིས་བྱེད་ཅེས་པའོ། ། རང་གིས་འཕྲོག་ཅེས་པ། རང་རིག་བདེ་བ་ཆེན་པོའི་ངོ་བོ་རྟོགས་ན་དེ་ཉིད་དུ་ཐིམ་པའོ། ། ཡེ་ཤེས་དེ་ཉིད་ཀྱི་རང་བཞིན་རྟོག་པའི་སྤྲོ་བསྡུ་ཐམས་ཅད་བྲལ་བས། རང་རིག་རྒྱལ་པོ་རང་གཙོ་བོ། །
ཞེས་པ་ཡིན་ནོ། ། དེ་ཉིད་རྟོགས་པ་དང་མ་རྟོགས་པའི་བྱེ་བྲག་གིས་འཁོར་བ་དང་མྱ་ངན་ལས་འདའ་བ་ཡིན་པར། སཾ་པུ་ཊ་ལས། ཀུན་རྟོག་མང་པོའི་མུན་པས་ཁྱབ་གྱུར་པས། ། རབ་ཏུ་འཇོམས་པས་སྨྱོ་ཞིང་གློག་འགྱུ་བ། ། ཆགས་སོགས་དགག་དཀའི་དྲི་མས་གོས་གྱུར་པའི། ། སེམས་ནི་རྡོ་རྗེ་ཅན་གྱིས་འཁོར་བར་གསུངས། ། རང་བཞིན་འོད་གསལ་རྟོག་ལས་རྣམ་པར་གྲོལ། ། འདོད་ཆགས་ལ་སོགས་དྲི་མས་གོས་བྲལ་བའི། ། གཟུང་བ་དང་ནི་འཛིན་མེད་སེམས་དཔའི་མཆོག །
དེ་ཉིད་མྱ་ངན་འདས་པ་མཆོག་ཏུ་གསུང༌། ། ཞེས་གསུངས་སོ། ། འོ་ན་འདོད་ཆགས་ལ་སོགས་པའང་སེམས་ཀྱི་རང་བཞིན་དུ་གྱུར་པའི་ཕྱིར། དེས་ཟིལ་གྱིས་མནན་པས་རྒྱལ་པོ་ཡིན་པ་མི་རུང་ངོ་ཞེ་ན། འདོད་ཆགས་ལ་སོགས་པ་གསུངས་ཏེ། དེ་ཀུན་དེ་གནས་ཏེ། ལྷན་ཅིག་སྐྱེས་པའི་ཡེ་ཤེས་ལ་གནས་ན་ཐམས་ཅད་ཟིལ་གྱིས་མནན་ནས། ཚུར་ཟིལ་གྱིས་མི་ནོན་པས་ཉམས་དགའ་བར། བཅུ་དྲུག་ཆར་ཡང་མི་ཕོད་དོ། ། ཞེས་པའོ། །
དེ་གདོན་མི་ཟ་བར་བསྒོམ་པར་བྱ་བ་ཉིད་དུ་གདམས་པ་ལ་གསུམ་སྟེ། བསྒོམས་པའི་ཕན་ཡོན་དང༌། མ་བསྒོམས་པའི་ཉེས་དམིགས་དང༌། རྒྱུན་མི་འཆད་པར་བསྒོམ་པར་བྱ་བ་ཉིད་དུ་གདམས་པ་བསྟན་པའོ། ། དང་པོ། ཆོས་འབྱུང་ལས་སྐྱེས་ཡེ་ཤེས་ནི། ། ཕྱག་རྒྱ་ལ་བརྟེན་ནས་སྐྱེས་པའི་ལྷན་ཅིག་སྐྱེས་པའི་ཏིང་ངེ་འཛིན་ཏོ། ། དེ་ཉིད་མི་རྟོག་པའི་དོན་གྱིས་ནམ་མཁའ་མཉམ་མོ། ། ལྷན་ཅིག་ཐབས་དང་བཅས་པ་ནི་འདུ་ཤེས་གསུམ་དང་བྱང་ཆུབ་ཀྱི་སེམས་མི་ཉམས་པའི་ཐབས་དང་བཅས་པའོ། ། ཐབས་ཞུ་བ།
ཤེས་རབ་བདེ་བ། དེ་གཉིས་དབྱེར་མི་ཕྱེད་པའི་རང་བཞིན་རྟོགས་ནས་ཉམས་སུ་བླངས་པ་ལས་འཇིག་རྟེན་གསུམ་པོ་སྟེ་སྐུ་གསུང་ཐུགས་རྡོ་རྗེའོ། ། ཐབས་ཤེས་ཉིད་བཤད་པ་ཁུ་བའི་རྣམ་པ་ལ་སོགས་པའོ། ། གཅིག་དང་བྲལ་བ་ནི་ཞུ་བདེ་གཉིས་ཡིན་ལ། དུ་མ་དང་བྲལ་བ་སྟེ་མི་རྟོག་པའི་བདག་ཉིད་ཡིན་པས་སོ། ། དེ་སྐྱེ་བའི་དུས་སྐད་ཅིག་གཅིག་ལས་ཏེ། མཚན་ཉིད་དང་བྲལ་བའི་སྐད་ཅིག་གིས་དུས་སུ་མཆོག་དགའ་བ་ཞེས་པ། གསུམ་ལས་མཆོག་ཏུ་གྱུར་པ་ལྷན་ཅིག་སྐྱེས་པའི་ཡེ་ཤེས་སོ། ། དེ་ཡང་རང་རིག་པས་མངོན་དུ་འགྱུར་བས། རང་གི་རིགས་པའི་ཡེ་ཤེས་འདིའོ། །
ངག་གི་ལམ་འདས་ནི། སྒྲས་བརྗོད་པའི་སྒོ་ནས་མི་རྟོགས་པས་སོ། ། སྤྱོད་ཡུལ་ཏེ་ཇི་ལྟ་བ་བཞིན་དུ་སངས་རྒྱས་ཁོ་ནའི་ཡུལ་ལོ། ། འགྲེལ་པ་ལས་ངག་གི་ལམ་འདས་ཞེས་པ། སྒྲ་རྟོག་དང་བྲལ་བ་རྣལ་འབྱོར་པའི་རང་རིག་པའི་སྤྱོད་ཡུལ་ཡིན་པའོ། ། འོ་ན་གཞན་གྱིས་མི་རྟོགས་སམ་སྙམ་ན། འདི་ནི་བྱིན་རླབས་རིམ་པའི་ཕྱིར། ། རང་བྱིན་གྱིས་བརླབ་པའི་རིམ་པའམ། དཀྱིལ་འཁོར་འཁོར་ལོའི་ཐབས་ལ་བརྟེན་ནས། ཀུན་མཁྱེན་ཡེ་ཤེས་དེ་ལྟ་བུར། །
ཞེས་པ་སངས་རྒྱས་ཀྱི་ཟག་པ་མེད་པའི་ཡེ་ཤེས་དང་རྗེས་སུ་མཐུན་པ་རྣལ་འབྱོར་པ་ལ་བསྐྱེད་པའོ། ། དེའི་མཚན་ཉིད་ས་དང་ལ་སོགས་པ་སྟེ། མཐོ་རིས་ས་སྟེང་ས་བླ། རྐང་འོག་ས་འོག་སྟེ། དེ་ཐམས་ཅད་སྐད་ཅིག་ལས་ནི་སྟེ། མཚན་ཉིད་དང་བྲལ་བའི་སྐད་ཅིག་གིས་དུས་སུ། གཟུགས་གཅིག་ཅེས་པ། ལྷན་ཅིག་སྐྱེས་པའི་ཡེ་ཤེས་སུ་རོ་གཅིག་པར་རོ། ། གཉིས་པ་ཐམས་ཅད་རིག་བྱེད་གྲུབ་མཐའ་ཟེར་ཡང༌། རིག་བྱེད་ཀྱི་མཐའ་གསང་བར་སྨྲ་བ་ལ་སོགས་པའི་གྲུབ་མཐའ་དང༌།
དེ་བཞིན་ལས་རྒྱས་པ་ལ་སོགས་པ་སྟེ། བྱ་བའི་རྒྱུད་ལ་སོགས་པ་ཐུན་མོང་གི་དངོས་གྲུབ་སྒྲུབ་པའི་ཐབས་ཀྱིས་ལྷན་ཅིག་སྐྱེས་པའི་ཡེ་ཤེས་མི་རྟོགས་པས་སྲིད་པ་སྟེ། ལས་དང་ཉོན་མོངས་པས་བསྐྱེད་པའི་སྡུག་བསྔལ་གྱི་ཕུང་པོ་དང༌། མ་རིག་པའི་བག་ཆགས་ཀྱིས་བསྐྱེད་པའི་ཡིད་ཀྱི་ལུས་སུ། དེ་དག་པའི་དངོས་གྲུབ་རང་གཞན་གྱི་དོན་མ་ལུས་པ་རྫོགས་པ་མཆོག་གི་དངོས་གྲུབ་བོ། ། མིན་ཞེས་པ་མི་འཐོབ་བའོ། ། དེ་མེད་པས་ཞེས་པ་ལྷན་ཅིག་སྐྱེས་པའི་ཡེ་ཤེས་རྟོགས་པ་མེད་པས་དངོས་གྲུབ་མེད་པའོ། ། དེས་ན་ཀྱེའི་རྡོ་རྗེ་ཞེས་པ་ཐབས་ཤེས་རབ་གཉིས་སུ་མེད་པའི་ཡེ་ཤེས་རང་བཞིན་ལྷན་སྐྱེས་སོ། ། དེ་གང་གིས་མི་ཤེས་པ་དེ་ངལ་བ་དོན་མེད་པའོ། ། གསུམ་པ།
ཆུ་བོའི་རྒྱུན་ནི་རབ་འབབ་དང༌། ། ཞེས་པ་ཏིང་ངེ་འཛིན་ཉིན་མཚན་རྒྱུན་ཆད་མེད་པ་དང༌། མར་མེའི་རྩེ་མོ་རབ་བཅིངས་ལྟར། ། ཞེས་པ་ཉམས་སུ་མྱོང་བ་གསལ་བའི་དཔེའོ། ། དེ་ཉིད་ནི་ལྷན་ཅིག་སྐྱེས་པའོ། ། མཚན་ལས་རྣལ་འབྱོར་མའི་ཙཀྲ་ནི་བཅོ་ལྔའོ། ། འདུ་བ་གཅིག་ནི་གཞལ་ཡས་ཁང་གཅིག་གི་ནང་དུ་བསྒོམ་པའོ། ། སྦས་དོན་དུ་རྣལ་འབྱོར་མ་རྩ་སུམ་ཅུ་རྩ་གཉིས་འདུ་བ་བདག་གི་ལུས་ལ་ཚང་བའོ།། །། དེ་ལྟར་ཐབས་དངོས་བསྟན་ནས་དེ་ཉིད་དག་པ་གསུམ་དུ་བསྡུ་བ་ལེའུའི་འབྲེལ། རྣལ་འབྱོར་མ་བཅོ་ལྔའི་རྣམ་དག་གང་གི་ངོ་བོ་ཡིན་པ་རྟོགས་པར་བྱ་བའི་ཕྱིར་རྣམ་པར་དག་པའི་ལེའུའོ། །
སྦས་དོན་དུ་ལྷན་ཅིག་སྐྱེས་པའི་ཡེ་ཤེས་དེ་གོམས་པར་བྱས་པས། གཟུང་འཛིན་གྱི་རྣམ་པར་རྟོག་པ་སྦྱོང་བས་ན་རྣམ་པར་དག་པ་བཤད་པར་བྱའོ། ། ཞེས་པའོ། ། འདིར་བརྗོད་པར་བྱ་བའི་དོན། དེ་བཞིན་ཉིད་ཀྱི་དག་པ་ཐོས་བསམ་གྱི་ཡུལ་དུ་གཏན་ལ་འབེབས་པ་ཕ་རོལ་ཏུ་ཕྱིན་པའི་ཐེག་པ་དང་སྤྱི། ལྷ་སོ་སོའི་དག་པ་བསྐྱེད་རིམ་དང་སྤྱི། རང་རིག་པའི་དག་པ་སྦས་པ་གཉིས་ཀ་དང་འབྲེལ་ལོ། ། རྗོད་བྱེད་ཀྱི་སྒྲ་ཡན་ལག་གི་དོན་གྱིས་བཤད་དོ། ། མངོན་པར་རྟོགས་པ་དེ་བཞིན་ཉིད་ཀྱི་དག་པ་དེ་ཁོ་ན་ཉིད་བསྒོམ་པའི་ལྟ་བ་དང་འབྲེལ། ལྷ་སོ་སོའི་དག་པ་རྫོགས་པའི་རིམ་པའི་རྟེན་བསྐྱེད་པའི་རིམ་པ་བསྒོམ་པ་དང་འབྲེལ།
རང་རིག་པའི་དག་པ་ལྷ་ཡེ་ཤེས་སུ་རྟོགས་པར་བྱ་བའི་ཕྱིར། རྫོགས་པའི་རིམ་པའི་དེ་ཁོ་ན་ཉིད་བསྒོམ་པ་དང་འབྲེལ་ལོ། ། བཤད་པའི་རྒྱུད་སཾ་པུ་ཊའི་བརྟག་པ་ལྔ་པའི་རབ་ཏུ་བྱེད་པ་གཉིས་པ་ལས་གསལ་བར་གསུངས་སོ། ། ལུས་རྣམ་པར་གཞག་པ་བཅུ་དྲུག་པོ་ཐམས་ཅད་དང་འབྲེལ་ལོ། ། དེ་ཡང་སྤྱི་ཙམ་དུ་བསྟན་ན་རང་བཞིན་གྱིས་གནས་པའམ། རྒྱུའི་རྒྱུད་དངོས་པོའི་འདུག་ཚུགས་ཀྱི་དབང་དུ་བྱས་ན་ཆོས་ཐམས་ཅད་རྟོག་པ་དང་བྲལ་བས། ཆོས་རང་བཞིན་གྱིས་འོད་གསལ་བ་དེ་བཞིན་ཉིད་ཀྱི་དག་པའོ། ། སེམས་རང་བཞིན་རྟོག་པ་ཐམས་ཅད་དང་བྲལ་བས་སེམས་རང་བཞིན་གྱིས་འོད་གསལ་བ་རང་རིག་པའི་དག་པ། རང་བཞིན་གྱིས་ལུས་ཞལ་ཕྱག་གི་རྣམ་པ་ཅན་གྱི་གཟུགས་ཀྱི་སྐུར་ངོ་བོ་ཉིད་ཀྱིས་གནས་པ་དང༌། མ་དག་པའི་དུས་ན་ཕུང་པོ་ལྔ།
སྐྱེ་མཆེད་བཅུ་གཉིས། འབྱུང་བ་བཞི་སྟེ། ཉི་ཤུ་རྩ་གཅིག་ངོ་བོ་ཉིད་ཀྱིས་ལྷ་ཉི་ཤུ་རྩ་གཅིག་གི་བདག་ཉིད་ཡིན་པ་ལྷ་སོ་སོའི་དག་པའོ། ། ལམ་བསྒོམ་པའི་དེ་བཞིན་ཉིད་ཀྱི་དག་པ། ཡེ་ཤེས་ཀྱི་ཚོགས་བསག ལྷ་སོ་སོའི་དག་པ་བསྐྱེད་པའི་རིམ་པས་སྦྱང་གཞི་སོ་སོའི་གཉེན་པོར་མཉམ་གཞག་དང་རྗེས་སྤྱོད་དུ་ལྷ་སོ་སོ་བསྒོམ་པའོ། ། རང་རིག་པའི་དག་པ་སེམས་ཉིད་བདེ་བ་ཆེན་པོ་རྟོགས་པར་བྱ་བའི་ཕྱིར་ཐབས་གཉིས་བསྒོམ་པའོ། ། འབྲས་བུའི་དབང་དུ་བྱས་པའི་དེ་བཞིན་ཉིད་ཀྱི་དག་པ་དང༌། རང་རིག་པའི་དག་པ་གཉིས་མཐར་ཐུག་པ་ཆོས་ཀྱི་སྐུ། ལྷ་སོ་སོའི་དག་པ་མཐར་ཕྱིན་པ་གཟུགས་སྐུ་གཉིས་སོ། །
དེ་ལ་འདིར་རྒྱུའི་རྒྱུད་ཀྱི་དག་པ་དང༌། ལམ་གྱི་དག་པ་གཉིས་གསུངས་སོ། ། དག་པར་མིང་བཏགས་པའང་རང་བཞིན་ཉིད་ཀྱི་དག་པ་ལ། དག་པར་བཞག་པ་དང༌། དེའི་ངོ་བོ་ཉིད་ཡིན་པ་ལ་དེ་ལྟར་བསྒོམས་པས་དྲི་མ་དག་པ་ལ་དག་པར་གཞག་པ་དང༌། མཚོན་བྱེད་ཀྱི་རྟགས་ལ་དག་པར་བཞག་པ་སྟེ། དང་པོ་རྒྱུའི་རྒྱུད་ཡིན་ལ། ཕྱི་མ་གཉིས་ཐབས་ཀྱི་རྒྱུད་ཀྱི་དག་པའོ། ། གཞུང་ལ་གཉིས་ཏེ། དག་པ་གསུམ་མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ལ་གསུམ་ལས། དེ་བཞིན་ཉིད་ཀྱི་དག་པ་གསུམ་མདོར་བསྟན་པ། ངེས་པར་དངོས་པོ་ཐམས་ཅད་ཀྱི། དག་པ་ཞེས་པ་རྟོག་པའི་དྲི་མ་ཐམས་ཅད་དང་བྲལ་བ་མ་བཅོས་པའི་ཡེ་ཤེས་ཏེ། དེ་བཞིན་ཉིད་དོ། ། ལྷ་སོ་སོའི་དག་པ་མདོར་བསྟན་པ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱིས་ནི་བརྗོད་པར་བྱ། ། ཞེས་པ་དེ་བཞིན་ཉིད་ཀྱི་དག་པ་ཐོས་བསམ་གྱི་ཡུལ་དུ་རྟོགས་པ་དང༌།
ཡེ་ཤེས་ཚོགས་བསག་བསྒོམས་པའི་ཕྱི་ནས་སྦྱང་གཞི་སོ་སོ་ལྷ་སོ་སོར་བསྒོམ་པའོ། ། རང་རིག་པའི་དག་པ་མདོར་བསྟན་པ་ཕུང་པོ་ལྔ་དང་ལ་སོགས་པ་སྟེ། རང་བཞིན་གྱིས་ནི་རྣམ་པར་དག ། ཅེས་པ་རང་བཞིན་གྱིས་རྣམ་པར་དག་ཀྱང་གློ་བུར་བའི། ཉོན་མོངས་ཤེས་བྱའི་སྒྲིབ་སྦྱང་བྱ། ། ཞེས་པའོ། ། དེ་སྦྱོང་བའི་ཐབས་དག་པ་གཉིས་རྟོགས་ཀྱང་རང་རིག་པའི་དག་པ་མ་རྟོགས་ན་མི་གྲོལ་བས་རང་རིག་བདག་ཉིད་ལ་སོགས་པ་གསུངས་སོ། ། ཡུལ་གྱི་དངོས་པོ་ནི་གཟུགས་འཛིན་ནོ། ། དངོས་པོ་དེ་ཀུན་དག་པ་སྟེ། ། ཞེས་པ་རང་རིག་པའི་ངོ་བོར་རོ། །
འདི་ལྟར་འགྲོ་བ་སངས་རྒྱས་བདག་ཀྱང་རང་རིག་པའི་བདེ་བ་ཆེན་པོའི་ངོ་བོའོ། ། གཉིས་པ་ལའང་གསུམ་ལས། དང་པོ་སྦྱང་གཞི། ཀྱེ་བཅོམ་ལྡན་འདས་ལ་སོགས་པ་སྟེ། དག་པས་དུག་མེད་བྱས་ནས་ནི། ། ཞེས་པ་དེ་བཞིན་ཉིད་ཀྱི་དག་པས་བརྟགས་པའི་དུག་མེད་པར་བྱས་ནས། བསྟེན་བྱ་འདི་དག་སྟེ། ཕུང་པོ་ལ་སོགས་པ་སྒྱུ་མ་ལྟ་བུར་ཤེས་པས་བསྟེན་པའོ། ། ལྷ་སོ་སོའི་དག་པས་ཐ་མལ་པའི་དུག་མེད་པར་བྱེད་པ་ལྷར་ཤེས་པས་བསྟེན་པའོ། ། རང་རིག་པའི་དག་པས་ལྷ་ལ་ཞེན་པའི་དུག་མེད་པར་བྱས་ནས་རང་རིག་པ་བདེ་བ་ཆེན་པོའི་ངོ་བོར་རྟོགས་པས་བསྟེན་པའོ། །
ལྷ་སོ་སོའི་དག་པ་རྒྱས་པར་བཤད་པ། གཟུགས་ཕུང་རྡོ་རྗེ་མ་ཡིན་ཏེ། ། ཞེས་པ་ལ་སོགས་པ་སྟེ། ངོ་བོ་ཉིད་ཀྱིས་ཡིན་པ་དང་ཡིན་པ་ལྟར་བསྒོམས་པས་ཐ་མལ་པར་ཞེན་པ་སྦྱོང་བ་གཉིས་སོ། ། ཞེ་སྡང་ཞེས་བཤད་རྡོ་རྗེ་མ། ། ཞེས་པ་ནི་གོང་དུ་རྣམ་པར་ཤེས་པའི་ཕུང་པོ་རྣམ་པར་དག་པ་བདག་མེད་མ་ཡིན་ལ། དེ་ཉིད་འདིར་ཉོན་མོངས་པ་ལས་ཞེ་སྡང་དག་པ་རྡོ་རྗེ་མ་ཟེར་ལ། བརྟག་པ་ཕྱི་མ་ལས་ཡིད་ཀྱི་སྐྱེ་མཆེད་དང་རྣ་བ་དག་པར་བྱེད་པར་བཤད་དོ། ། དེ་བཞིན་དུ་འདོད་ཆགས་དག་པ་ཆུའི་རྣལ་འབྱོར་མ་ནི་གོང་དུ་འདུ་ཤེས་ཀྱི་ཕུང་པོ་དག་པར་བཤད་ལ། འོག་ཏུ་སྐྱེ་མཆེད་ལྕེ་དག་པ་ལ་སོགས་པར་བཤད་དོ། །
གཏི་མུག་དེ་བཞིན་རྡོ་རྗེར་བཤད་ནི། གོང་དུ་གཟུགས་ཀྱི་ཕུང་པོ་རྣམ་པར་དག་པ་རྡོ་རྗེ་མ་ཉིད་དོ། ། ཕུང་པོ་ཞེས་པ་ཐ་མལ་པའི་ཕུང་པོའི་རྟོག་པ་སྦྱང་བར་བྱའོ། ། ཕྱག་གི་དག་པ་སྟོང་པ་ཉིད། ། ལ་སོགས་པ་ནི་རྟགས་དེས་དོན་དེ་ལྟ་བུ་མཚོན་པ་ལ་དག་པར་གཞག་པའོ། ། རང་རིག་པའི་དག་པ་སྡུད་པ་པོས་གླུར་བླངས་པའི་ཚུལ་གྱིས་རྒྱས་པར་བཤད་པ་ནི། གཙོ་བོར་རང་རིག་པའི་དག་པ་ཡིན་ཡང་གསུམ་ཀ་ལ་སྦྱོར་ཏེ། དེ་བཞིན་ཉིད་ཀྱི་དག་པའི་དབང་དུ་བྱས་ནས། གང་དང་གང་གིས་ཞེས་པ་ཕུང་པོ་ལ་སོགས་པ་སྦྱང་གཞི་གོང་དུ་བཤད་པ་རྣམས་སོ། ། འཇིག་རྟེན་འཆིང་འགྱུར་བ་ནི་དེ་ལ་བདེན་པར་བརྟགས་པས་སོ། །
དེ་དང་དེས་ནི་འཆིང་བ་ལས་གྲོལ་ཏེ། ཞེས་པ་དེ་བཞིན་ཉིད་ཀྱི་དག་པ་རྟོགས་པ་བདེན་པས་སྟོང་པ་སྒྱུ་མ་ལྟ་བུར་ཤེས་པས་སོ། ། དེ་ཉིད་མི་ཤེས་པའང་དེ་བཞིན་ཉིད་ཀྱི་དག་པ་མ་ཤེས་པས་སོ། ། དེ་ཉིད་རྣམ་སྤངས་དངོས་གྲུབ་རྙེད་མི་འགྱུར། ། ཞེས་པ་ཕུང་པོ་ལ་སོགས་པ་སྤངས་པའོ། ། དེ་ཅིའི་ཕྱིར་ཞེ་ན། དེ་བཞིན་ཉིད་ཀྱི་དག་པ་མ་ཤེས་ན་མི་གྲོལ་བ་དང༌། ཕུང་པོ་ལ་སོགས་པ་སྤངས་པས་ཀྱང་དངོས་གྲུབ་མི་འགྲུབ་པ་དེའི་ཕྱིར་རོ། ། སྒྲ་མེད་པ་ལ་སོགས་པས་ནི་དེ་བཞིན་ཉིད་ཀྱི་དག་པ་རྟོགས་པས་དེ་དག་བདེན་པ་མེད་པར་ཤེས་པས་སོ། ། སེམས་ཀྱི་རྣམ་པར་དག་པ་ནི་དབང་པོ་དང་རྣམ་ཤེས་ལ་བྱའོ། །
ཐམས་ཅད་རྣམ་པར་དག་པའང་དེ་བཞིན་ཉིད་ཀྱི་ངོ་བོར་རོ། ། རང་བཞིན་དག་པའི་འགྲོ་ལ་འགྲོ་བར་ཤེས། ། ཞེས་པའང་རང་བཞིན་གྱིས་དག་པ་སྟེ། བདེན་པས་སྟོང་པ་ཡིན་ལ། དེ་ལ་དེ་ལྟར་རྟོགས་པའོ། ། ལྷ་སོ་སོའི་དག་པ་ལ་སྦྱར་ན། གང་དང་གང་གིས་འཇིག་རྟེན་འཆིང་འགྱུར་བ། ། ཞེས་པ་ཕུང་པོ་ལ་སོགས་པ་ལ་ཐ་མལ་དུ་ཞེན་པས་སོ། ། དེ་དང་དེ་ནི་ཞེས་པ་དེ་ཉིད་ལྷར་གོམས་པས་སོ། ། དེ་ཉིད་མི་ཤེས་པ་ལྷ་སོ་སོའི་དག་པ་མི་ཤེས་པས་སོ། །
དེ་ཉིད་རྣམ་སྤངས་ཞེས་པ་ལྷའི་བདག་ཉིད་ཡིན་པའི་ཕུང་པོ་ལ་སོགས་པའོ། ། དེའི་ཕྱིར་ནི་ལྷར་ཤེས་ན་གྲོལ་བ་དང༌། ལྷའི་བདག་ཉིད་ཀྱི་ཕུང་པོ་ལ་སོགས་པ་སྤངས་ན་མི་གྲོལ་བ་དེའི་ཕྱིར་རོ། ། དྲི་མེད་ལ་སོགས་པའང་ཐ་མལ་པ་མེད་པའོ། ། རྣམ་པར་དག་པ་ལའང་ལྷའི་ངོ་བོ་ཉིད་དུའོ། ། དེའང་རང་བཞིན་གྱིས་ཡིན་པ་ལ་ཡིན་པར་ཤེས་པས་རང་བཞིན་གྱིས་དག་པའི་འགྲོ་ལ་འགྲོ་བར་ཤེས་པའོ། ། གཙོ་བོ་རང་རིག་པའི་དག་པ་ལ་སྦྱར་ན། གང་དང་གང་གིས་འཇིག་རྟེན་འཆིང་འགྱུར་བ་ནི་གཟུང་འཛིན་དུ་ཞེན་པས་སོ། ། དེ་དང་དེས་ནི་དེ་རྣམས་ཉིད་རང་རིག་པའི་ངོ་བོར་རྟོགས་ནའོ། ། དེ་ཉིད་མི་ཤེས་པའང་རང་རིག་པའི་དག་པར་རྟོགས་པའོ། །
དེ་ཉིད་རྣམ་སྤངས་རང་རིག་པ་བདེ་བ་ཆེན་པོའི་བདག་ཉིད་ཡིན་པའི་ཕུང་པོ་ལ་སོགས་པའོ། ། དེའི་ཕྱིར་ནི་རང་རིག་པའི་ངོ་བོར་མ་རྟོགས་ན་མི་གྲོལ་བ་དང༌། དེ་སྤངས་པས་ཀྱང་མི་འགྲུབ་པས་སོ། ། སྒྲ་མེད་པ་ལ་སོགས་པ་དེ་རྣམས་ལ་ཐ་དད་དུ་ཞེན་པའི་རྟོག་པ་མེད་པའོ། ། ཐམས་ཅད་རྣམ་པར་དག་པ་རང་རིག་པའི་ངོ་བོར་རོ། ། དེ་ཡང་ཡིན་པ་ལྟར་ཤེས་པ་ཡིན་པས། རང་བཞིན་དག་པའི་འགྲོ་ལ་འགྲོ་བར་ཤེས། ། ཞེས་པའོ། ། ལེའུའི་མཚན་རྣམ་པར་དག་པ་ཞེས་པའང༌། དེ་བཞིན་ཉིད་ཀྱི་དག་པས་བརྟགས་པའི་དྲི་མ་དག་པ་དང༌།
ལྷ་སོ་སོའི་དག་པས་ཐ་མལ་དག་པ་དང༌། རང་རིག་པའི་དག་པས་རྟོག་པའི་དྲི་མ་དག་པའོ། ། དེ་ཉམས་སུ་ལེན་པའི་སྒྲུབ་པ་པོའི་གང་ཟག་གི་མཚན་ཉིད་ལ་གཉིས་ཏེ། ཐོག་མར་བདག་མེད་མའི་དཀྱིལ་འཁོར་དུ་དབང་བསྐུར་བ་དང༌། ལྟ་སྟངས་རྣམ་པ་བཞིས་འགྲུབ་པའི་མཚན་ཉིད་དང་ལྡན་པ་བསྟན་པའོ། ། དང་པོ་ལེའུའི་འབྲེལ་བདག་མེད་མའི་དཀྱིལ་འཁོར་དག་པ་དང་བཅས་པ་བསྟན་ནས། དེའི་དཀྱིལ་འཁོར་དུ་དབང་བསྐུར་བ་བསྟན་ཏོ། ། སྦས་དོན་གྱི་འབྲེལ་གསུངས་པ་མེད་དོ། ། འདིའི་བརྗོད་པར་བྱ་བའི་དོན་བུམ་དབང་དང་འབྲེལ་པ་ཐམས་ཅད་བསྐྱེད་རིམ་དང་སྤྱི། དབང་གོང་མ་གསུམ་དང་འབྲེལ་པ་སྦས་པ།
ཕན་ཡོན་གྱི་ཚུལ་གྱིས་ཞར་ལ་མཐར་ཐུག་བཤད་པའང་ཡོད་དོ། ། རྗོད་བྱེད་ཀྱི་སྒྲ་ཡན་ལག་གི་དོན་ནོ། ། མངོན་པར་རྟོགས་པ་ལམ་ཉམས་སུ་ལེན་པའི་རྟེན་གྱི་གང་ཟག་སྣོད་དུ་བྱེད་པའི་ཆོ་ག་དང་འབྲེལ་ལོ། ། བཤད་པའི་རྒྱུད་གུར་གྱི་ལེའུ་བཞི་པ་ལས་བུམ་པའི་དབང་གསལ་བར་བཤད། བདུན་པ་ལས་དབང་གི་གྲངས་བཞི་དང་ཁྱད་པར་དུ་གསང་དབང་དང་ཤེས་རབ་ཡེ་ཤེས་གསལ་བར་བཤད། བརྒྱད་པ་ལས་དཀྱིལ་འཁོར་གསལ་བར་བཤད། དགུ་པ་ལས་བུམ་པ་སྟ་གོན། བཅུ་བཞི་པ་ལས་ཀྱང་གསང་དབང་དང་ཤེས་རབ་ཡེ་ཤེས། བཅོ་ལྔ་པ་ལས་ཆུའི་དབང་ལ་སོགས་པའི་གྲངས་གསལ་བར་བཤད་དོ། ། སཾ་པུ་ཊའི་བརྟག་པ་གཉིས་པའི་རབ་ཏུ་བྱེད་པ་དང་པོ་དང༌།
རྒྱུད་ཕྱི་མས་ཕན་འདོགས་སོ། ། ཆོ་གའི་གྲངས་ཉི་ཤུ་རྩ་དགུས་བསྡུས་ཏེ། བསྙེན་པ་རབ་འབྲིང་གསུམ་དུ་བྱས་ཏེ། ཐ་མ་གྲངས་ཀྱི་བསྙེན་པ། འབྲིང་དུས་ཀྱི་བསྙེན་པ་སྟེ། ལྟ་སྟངས་ཀྱི་ལེའུ་ནས། ཟླ་དྲུག་གོམས་པའི་སྦྱོར་བ་ལས། ། ཞེས་གསུངས་པ་ལྟར་ཟླ་བ་དྲུག རབ་མཚན་མའི་བསྙེན་པ་སྟེ། དེ་ལའང་ཐ་མ་རྨི་ལམ་དུ་གནང་བ་ཐོབ་པ།
འབྲིང་བུམ་པ་ནམ་མཁའ་ལ་འཇོག་ནུས་པ། རབ་ཡི་དམ་ལྷ་ལས་དངོས་སུ་གནང་བ་ཐོབ་པའོ། ། ས་ཆོག་ལ་ས་བསླང་བ་ལ་སོགས་པ་སྔོན་དུ་སོང་བ་ལས་སམ་བྱ་བས་སྐྱོན་སྦྱང་བ་དང༌། ཏིང་ངེ་འཛིན་གྱིས་བགེགས་སྦྱང་བ་སྟེ་ས་སྦྱང་བ་དང༌། གཟུང་བ་རྐང་སྟབས་ཀྱི་དགོད་པ་བྱ་བའོ། ། སྟ་གོན་ལ། སའི་ལྷ་མོ་དང༌། ལྷ་དང༌། བུམ་པ་དང༌། སློབ་མ་བཞིའོ། །
དཀྱིལ་འཁོར་ཞག་གི་ཉིན་མོའི་བྱ་བ་ཐིག་གདབ་པ། རྡུལ་ཚོན་བྲི་ཞིང་ལྷ་དགོད་པ། བུམ་པ་དབུལ་ཞིང་རྒྱན་དང་མཆོད་པ་བཤམ་པ་གསུམ། སྲོད་ཐུན་གྱི་དང་པོ་ལ་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང༌། སློབ་དཔོན་དང་སློབ་མ་འཇུག་པ་གཉིས་ཏེ། བཅུ་བཞི་སྦྱོར་བའི་ཆོ་གའོ། ། དངོས་གཞི་ཆུ་དང༌། ཅོད་པན། རྡོ་རྗེ། དྲིལ་བུ།
མིང་སྟེ་ལྔ། དྲུག་པ་རྫོགས་པའི་སངས་རྒྱས་ཀྱི་དབང༌། བདུན་པ་དེ་བརྟན་པར་བྱེད་པ་བུམ་པའི་དབང༌། དེ་རྣམས་ཀྱི་མཐའ་རྟེན་རྗེས་སུ་གནང་བའི་དབང༌། དེ་ནས་གསང་དབང༌། དེའི་མཐའ་རྟེན་ལུང་བསྟན། དེ་ནས་ཤེས་རབ་ཡེ་ཤེས་ཀྱི་དབང༌། དེའི་མཐའ་རྟེན་དབུགས་དབྱུང༌། དེ་ནས་དབང་བཞི་པ། དེའི་མཐའ་རྟེན་གཟེངས་བསྟོད་དེ་བཅུ་བཞིའོ། །
རྗེས་ཀྱི་བྱ་བ་ལ་སློབ་མའི་བྱ་བ་ཡོན་དབུལ། སློབ་དཔོན་གྱི་བྱ་བ་ལ་དཀྱིལ་འཁོར་གྱི་ལྷ་ལ་མཆོད་བསྟོད་བཟོད་པར་གསོལ་ཏེ་གཤེགས་སུ་གསོལ། དམན་མ་ཆུ་བོར་དོར་བ་སྟེ་གསུམ་པོ་སོ་སོར་བགྲངས་ན་སུམ་ཅུ་སོ་གཅིག་ཏུ་ཡང་འགྱུར་རོ། ། གཞུང་ལས་བཤད་པར་དམ་བཅའ་བ། གང་གིས་ཞེས་པ་དཀྱིལ་འཁོར་གང་གིས་སམ་སློབ་དཔོན་གང་གིས་སོ། ། སློབ་མ་དབང་བསྐུར་བའི་ཆོ་གའང་ཞེས་པ་དཀྱིལ་འཁོར་བྲི་བར་མ་ཟད། སློབ་མ་དབང་བསྐུར་བའི་ཆོ་གའང་ཞེས་པའི་དོན་ཏོ། ། དོན་དངོས་ལ་གཉིས་ཏེ། དཀྱིལ་འཁོར་བྲི་བའི་དོན་མདོར་བསྟན་ཅིང་དེར་དབང་བསྐུར་བ་དང༌། དཀྱིལ་འཁོར་བྲི་བའི་དོན་རྒྱས་པར་བཤད་ནས་དེར་དབང་བསྐུར་བར་བསྟན་པའོ། །
དང་པོ་ལ་གཉིས་ཏེ། དཀྱིལ་འཁོར་བྲི་བའི་ཚུལ་དང༌། དེར་དབང་གང་དག་བསྐུར་བ་བསྟན་པའོ། ། གོང་མ་ལ་བཞི་སྟེ། བྲི་བའི་རིམ་པ་དང༌། གནས་དང༌། རྡུལ་ཚོན་དང༌། ཚད་བསྟན་པའོ། ། དང་པོ་ནི་བསྙེན་པ་རབ་འབྲིང་གསུམ་གང་རུང་ཅིག་སྔོན་དུ་སོང་བས། དང་པོར་ཞེས་པ་དཀྱིལ་འཁོར་བྲི་བའི་དང་པོར་ལྷའི་བདག་ཉིད་ཧེ་རུ་ཀའི་དཀྱིལ་འཁོར་དུ་ཕྱག་གཉིས་པ་དང༌།
བདག་མེད་མའི་དཀྱིལ་འཁོར་དུ་གཙོ་མོའི་ང་རྒྱལ་གྱིས་ནོར་འཛིན་སྦྱང་ཞེས་པ་ཚད་དང་མཐུན་པར་བསྒོམ་སྟེ། སྐྱོན་རྣམས་བསལ་ནས་བསྟར་ཞིང་འཐས་པར་བྱས་ཏེ། སྐྱང་ནུལ་བྱ་བ་ནི་སྐྱོན་སྦྱང་བའོ། ། བགེགས་སྦྱང་བ་ནི་ས་དེར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་སྤྲོས་པས་ས་ཕྱོགས་དེ་ཉིད་རྡོ་རྗེའི་རང་བཞིན་གྱི་སར་བསྒོམ་པའོ། ། དེ་ལྟར་ས་སྦྱང་བ་ལ། འབད་པས་ཧཱུྃ་ལས་རྡོ་རྗེ་ཅན། ། ཞེས་སེམས་ཀྱི་འབད་པས་ངག་ཏུ་ཧཱུྃ་བརྗོད་པའི་སྟོབས་ཀྱིས་ཕྱག་གཉིས་པའམ། བདག་མེད་མ་བསྒོམ་པའོ། ། ཕྱི་ནས་ཞེས་པ་ས་སྦྱངས་པའི་ཕྱི་ནས་སོ། ། གཉིས་པ་ནི་ཚལ་དང་ཞེས་པ་ལ་སོགས་པས་སོ། །
གསུམ་པ་རྡུལ་ཚོན་ཞེས་པ་སྟེ། གནས་དེར་ས་ཆོག སྟ་གོན་ཐིག་གདབ་པ་དང་གསུམ་བྱས་ནས་སོ། ། བཞི་པ་དེ་ནས་ཞེས་པ་སྟེ། ། མཚོན་བྱ་ཁྲུ་གསུམ་གྱིས་ནི་བྷ་གའི་དཀྱིལ་འཁོར་ཆོས་འབྱུང་གྲུ་གསུམ་མཚོན་ལ། མཐེ་བོང་གསུམ་གྱིས་བྱང་ཆུབ་ཀྱི་སེམས་ཞུ་བདེ་མི་རྟོག་པ་གསུམ་མཚོན་པའོ། ། དེར་དབང་བསྐུར་བ་བསྟན་པ་ལ་གཉིས་ཏེ། གསང་བའི་དབང་དང་ཤེས་རབ་ཡེ་ཤེས་ཀྱི་དབང་ངོ༌། ། དང་པོ་ནི། དེར་ནི་ཞེས་པ་སྟེ་དཀྱིལ་འཁོར་དེར་བུམ་པའི་དབང་བསྐུར་བའི་རྗེས་ལའོ། །
ཤེས་རབ་ཡེ་ཤེས་ཀྱི་དབང་ལ་གསུམ་སྟེ། གང་ལ་བརྟེན་ཏེ་དབང་བསྐུར་བ་དང༌། དབང་གི་དོན་དངོས་དང༌། དབང་གི་དོན་བསྒོམས་པའི་ཕན་ཡོན་ཏེ་བསྒྲུབས་པའི་རྟགས་དང་བཅས་པ་བསྟན་པའོ། ། དང་པོ་ནི་རོ་མཉམ་ཞེས་པ་ལྷན་ཅིག་སྐྱེས་པའི་ཡེ་ཤེས། སློབ་མའི་སྤྱོད་ཡུལ་ཉིད་ཅེས་པ་གསང་དབང་གི་དུས་སུ་བླ་མས་ཉམས་སུ་མྱོང་བ་ཡིན་ལ། དེ་ཉིད་འདིར་སློབ་མའི་སྤྱོད་ཡུལ་དུ་བྱ་བའི་ཕྱིར། དེ་ཉིད་ལ་ཡང་བྱ་བར་བྱ། ། ཞེས་པ་ཕྱག་རྒྱ་གཉིས་མེད་ན་གསང་བའི་དབང་གི་རྟེན་དེ་ཉིད་ཀྱིས་བྱའོ། ། དབང་གི་དོན་དངོས་ལ་གསུམ་སྟེ།
ཤེས་རབ་ཡེ་ཤེས་ཀྱི་མཚན་ཉིད་དང༌། དེའི་ལྷན་ཅིག་སྐྱེས་པའི་དགའ་བའི་དོན་རྟོགས་པར་བྱ་བའི་ཕྱིར། དགའ་བ་བཞིའི་བྱེ་བྲག་དང༌། དེ་ལ་གཞན་གྱི་ཐེ་ཚོམ་བསལ་བའོ། ། དང་པོ་ནི་ཕྱག་རྒྱ་གཏད་དེ། འདུ་ཤེས་གསུམ་དང་ལྡན་པས་བསྟེན་པས་དགའ་བ་བཞིའི་མཐར་ལྷན་ཅིག་སྐྱེས་པའི་མཚན་ཉིད། བེམ་པོ་ལས་ལོག་སྟེ་རང་རིག་པ་གསལ་བའི་ངོ་བོར་སྐྱེ་བས་ན་རང་རིག་གོ ། དེ་ཁོ་ན་ཉིད་ཀྱི་དོན་ཤེས་པས་ཡེ་ཤེས་ཉིད་དུ་འགྱུར་བའོ། ། རང་སྒྲུབ་པ་པོ། ། གཞན་ཕྱག་རྒྱ།
ཡང་དག་རིག་པ་སྟེ་རྟོག་པ་སྤངས་པའོ། ། མི་རྟོག་པས་མཁའ་མཉམ། རྟོག་པའི་དྲི་མ་དང་བྲལ་བས་རྡུལ་བྲལ། དེ་ཉིད་ཀྱིས་ན་སྟོང་པ་ཉིད་དོ། ། དངོས་དང་ཞུ་བ། དངོས་མེད་བདེ་བ། བདག་ཉིད་རང་རིག་པ་གསལ་བ། མཆོག་མི་རྟོག་པ་སྟེ་ཞུ་བདེ་ཆོས་བཞི་ལྡན་ནོ། ། ཐབས་དང་ཞེས་པ་ཐབས་ཀྱི་བྱང་ཆུབ་ཀྱི་སེམས། ཤེས་རབ་སྟེ་ཤེས་རབ་ཀྱི་བྱང་ཆུབ་ཀྱི་སེམས།
ཤིན་ཏུ་འདྲེས་པ་དབང་གི་གནས་སུའོ། ། ཡང་ཐབས་ཞུ་བ། ཤེས་རབ་བདེ་བའོ། ། ཆགས་དང་སྟེ་དགའ་བ་མཆོག་དགའ་ཆགས་བྲལ་དགའ་བྲལ་རྣམ་པར་འདྲེས་ལྷན་སྐྱེས་སུ་རོ་གཅིག་པའོ། ། དེ་ཉིད་ཅེས་པ་དེར་མྱོང་བའི་མཚོན་བྱ་རང་རིག་པའི་ཡེ་ཤེས་རང་བཞིན་ལྷན་སྐྱེས་དེས་འཚོ་བར་བྱེད་པས་ན་སྲོག་ཆགས་རྣམས་ཀྱི་སྲོག་གོ ། ཡི་གེ་དེ་ནི་ཨཀྵ་ར་སྟེ་དུས་ཐམས་ཅད་དུ་མི་འགྱུར་བས་ཡི་གེ་དམ་པ་ཉིད་དོ། ། དེ་ཉིད་འགྲོ་བའི་བདག་ཉིད་ནི། ཐམས་ཅད་ཀྱང་དེའི་བདག་ཉིད་ལས་མ་འདས་པའོ། ། དེ་ཉིད་ཐམས་ཅད་ཁྱབ་པ་པོ། །

ཞེས་པ་ཀུན་འགྲོའི་དབང་ཕྱུག་ཡིན་པས། དག་པ་དང་མ་དག་པའི་འགྲོ་བ་ཐམས་ཅད་ལ་ཁྱབ་པའོ། ། དེ་ཉིད་བཤད་པ། ཐམས་ཅད་ལུས་ལ་རྣམ་པར་གནས། ། ཞེས་པའོ། ། དངོས་པོ་དང་སྟེ་གཟུགས་ཀྱི་ཕུང་པོ་དང༌། དངོས་མེད་མིང་བཞིའི་ཕུང་པོ་སྟེ་ཚོར་བ། འདུ་ཤེས། འདུ་བྱེད། རྣམ་པར་ཤེས་པའོ། ། དེ་ལས་བྱུང་སྟེ་དེ་ཉིད་ཐམས་ཅད་དུ་སྣང་བའོ། །
གཞན་རྣམས་དབང་པོ་དྲུག གང་རྣམས་བརྟན་པ་སྣོད་ཀྱི་འཇིག་རྟེན། དེ་རྣམས་གཡོ་བ་བཅུད་ཀྱི་སེམས་ཅན། རྣམ་པར་ཤེས་པ་རྣམ་ཤེས་དྲུག་གམ་བརྒྱད། ཀུན་གྱི་ཚུལ་ཡང་དེ་ཐམས་ཅད་དུ་སྣང་བའོ། ། སྐྱེས་བུ་སྟེ་མུ་སྟེགས་པས་བཏགས་པའི་བྱེད་པའི་སྐྱེས་བུ་སྔོན་རབས་འཇིག་རྟེན་ཐམས་ཅད་ཀྱི་མེས་པོ་ཚངས་པས་བྱས་པར་འདོད་པ། དབང་ཕྱུག་བྱེད་པ་པོར་འདོད་པ། བདག་རྟག་པ་བྱེད་པ་པོར་འདོད་པ་དང༌། གསོ་བ་དང༌། སེམས་ཅན་དང༌།
དུས་ལ་སོགས་པའི་དངོས་པོ་ཀུན་གྱི་རང་བཞིན་འདི་ཞེས་པ། དངོས་པོ་ཐམས་ཅད་ཀྱི་རང་བཞིན་ལྷན་ཅིག་སྐྱེས་པའི་ཡེ་ཤེས་ཉིད་ལ་ལོག་རྟོག་གིས་བཏགས་པའོ། ། སྣ་ཚོགས་སུ་སྣང་ཡང་དེའི་ངོ་བོ་ཉིད་མ་གྲུབ་པས། སྒྱུ་མའི་གཟུགས་ཀྱིས་ཡང་དག་གནས། ། ཞེས་པའོ། ། གཉིས་པ་ནི་ལྷན་ཅིག་སྐྱེས་པའི་ཡེ་ཤེས་དེ་ཡང་དགའ་བ་གསུམ་སྔོན་དུ་སོང་ནས་སྐྱེ་བ་ལས་དང་པོར་ཞེས་པ་རྣམས་པ་སྣ་ཚོགས་པའི་སྐད་ཅིག་ལ་དགའ་བ་ཙམ་ཉིད་དེ་བདེ་བའི་ཉམས་མྱོང་ཆུང་བའོ། ། གཉིས་པ་ནི་གྲངས་ལ་སྟེ། རྣམ་པར་སྨིན་པའི་སྐད་ཅིག་ལ་མཆོག་དགའ་ཉིད་དེ་དགའ་བ་ལས་མཆོག་ཏུ་དགའ་བར་གྱུར་པའོ། ། གསུམ་པ་ལ་ནི་སྟེ་རྣམ་པར་ཉེད་པའི་སྐད་ཅིག་ལ་དགའ་བྲལ་བཤད་དེ། བདེ་བ་མི་རྟོག་པ་དང་ལྡན་པའོ། །
བཞི་པ་མཚན་ཉིད་དང་བྲལ་བའི་སྐད་ཅིག་ལ་ལྷན་ཅིག་སྐྱེས་པ་བརྗོད་ཅེས་པ་བདེ་སྟོང་དུ་གོང་དུ་བཤད་པའི་མཚན་ཉིད་དང་ལྡན་པས་སྐྱེ་བའོ། ། གསུམ་པ་ལ་ཐེ་ཚོམ་ཇི་ལྟར་སྐྱེས་པ་ནི། རྡོ་རྗེ་སྙིང་པོ་ཞེས་པ་ལ་སོགས་པ་སྟེ། དེ་སྐད་ངེས་ཐོས་ནས། ཞེས་པ་དགག་པ་ཙམ་ཞེས་ལྷག་པ་འགོག་པའི་ཚིག་གསུངས་པས་སོ། ། འགྲོ་བའི་གཟུགས་ཞེས་པ་འགྲོ་བའམ་འཁོར་བ་སྟེ་རྟོག་པ་སྐྱེས་པའོ། ། གསུམ་ལ་ལྷན་ཅིག་སྐྱེས་པ་མེད། ། ཅེས་པ་དགའ་བ་གསུམ་ལ་ལྷན་ཅིག་སྐྱེས་པ་མེད་དམ། ལྷན་སྐྱེས་ལ་ཡང་དགའ་བ་གསུམ་པོ་མེད་དམ་སྙམ་དུ་ཐེ་ཚོམ་སྐྱེས་པའི་ཚུལ་དུ་སྟོན་པའོ། ། དེ་བསལ་བ།
བཅོམ་ལྡན་ཞེས་པ་ལ་སོགས་པ་སྟེ། སངས་རྒྱས་ཀུན་གྱི་སྐུ་གཅིག་པ་ནི་ལྷན་ཅིག་སྐྱེས་པའི་ཡེ་ཤེས་སངས་རྒྱས་ཐམས་ཅད་ཀྱི་ངོ་བོ་ཉིད་ཡིན་པའོ། ། འདོད་ཆགས་མེད་ཅེས་པ་ལྷན་སྐྱེས་ལ་དགའ་བའི་རྟོག་པ་མེད་པའོ། ། ཆགས་བྲལ་དགའ་བྲལ་གྱི་རྟོག་པ། དབུ་མ་མཆོག་དགའི་རྟོག་པའོ། ། ལྷན་ཅིག་སྐྱེས་པ་བྱང་ཆུབ་བརྗོད། ། མི་རྟོག་པའོ། ། ཡང་ན་དེ་ཉིད་ཐམས་ཅད་བདག ། ཅེས་པ་སྣང་ལུགས་ཀྱི་དབང་དུ་བྱས་ན་ལྷན་ཅིག་སྐྱེས་པའི་ཡེ་ཤེས་དེ་ཉིད་ཐམས་ཅད་དུ་སྣང་བས་སོ། ། གྲུབ་ལུགས་ཀྱི་དབང་དུ་བྱས་ན་གང་གིའང་ངོ་བོར་མ་གྲུབ་པས།
ཡང་ན་ཀུན་གྱིས་རྣམ་པར་སྤངས། ། ཞེས་པའོ། ། དེ་མཚོན་པའི་དུས་དགའ་བྲལ་དང་པོ་ཞེས་པ་བདེ་བའི་རྟེན་ཉམས་པའི་དང་པོ་དགའ་བ་གསུམ་གྱི་ཐ་མ་མཚན་ཉིད་དང་བྲལ་བའི་སྐད་ཅིག་གི་དུས་སུའོ། ། དེ་ལ་དགའ་བ་གསུམ་གྱི་རྟོག་པའང་མེད་པས། དགའ་བ་གསུམ་པོ་རྣམ་པར་སྤངས། ། ཞེས་པའོ། ། དེ་རྣམས་ཀྱི་ལྷན་སྐྱེས་ལ་དགའ་བ་གསུམ་གྱི་རྟོག་པ་མེད་པར་བསྟན་པས་དགའ་བ་གསུམ་ལ་ལྷན་སྐྱེས་མེད་པར་ཡང་དོན་གྱིས་བསྟན་ཏོ། ། དབང་དེའི་ཕན་ཡོན་གྲུབ་པའི་རྟགས་དང་བཅས་པ་ནི། དང་པོར་དབང་དུས་སུ་མཚོན་ནས་ལམ་དུས་སུའང་ལམ་དུ་བྱེད་པའི་བཞི་པ་གོམས་པར་བྱས་པ་ལས། དང་པོར་སྤྲིན་དང་འདྲ་བ་ཡིན། །
ཞེས་པ་ལྷན་ཅིག་སྐྱེས་པའི་ཡེ་ཤེས་མི་གསལ་བ་ཙམ་དུ་རྟོགས་པ་སྟེ་དྲོད་ཆུང་ངུའི་དུས་སོ། ། འབྲིང་གི་དུས་སུ་གྲུབ་པ་ཞེས་པ་ལྷན་ཅིག་སྐྱེས་པའི་ཡེ་ཤེས་མཉམ་གཞག་ལ་གསལ་བར་མངོན་དུ་གྲུབ་པས་སྒྱུ་མ་ལྟ་བུར་གྱུར་ཞེས་པ་རྗེས་ཀྱི་དུས་ནའོ། ། ཆེན་པོའི་དུས་ན་མཉམ་རྗེས་མེད་པར་ཆོས་ཐམས་ཅད་ལྷན་སྐྱེས་ཀྱི་ངོ་བོར་རྟོགས་པས། ཉལ་དང་ལོག་པའི་ཁྱད་པར་ལས། ། རྟག་ཏུ་རྨི་ལམ་འདྲ་བར་འགྱུར། ། ཞེས་པའོ། ། དྲོད་གསུམ་ཐོབ་ནས་སྤྱོད་པ་སྤྱད་པའི་མཐར། མིའི་ཕྱག་རྒྱ་ལ་བརྟེན་ནས་ཉེ་བའི་རྒྱུ་མངོན་དུ་བྱེད་པ་ནི་འབྲས་བུ་མངོན་དུ་བྱེད་པའི་བཞི་པ་སྟེ། དེས་མངོན་དུ་བྱས་པའི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ནི། དངོས་གྲུབ་མཚན་ཉིད་མི་ཕྱེད་པའི། །
ཞེས་པ་མཚན་མ་དང་རྣམ་རྟོག་གིས་མི་ཕྱེད་པའོ། ། དེ་ཡང་ཉེ་བའི་རྒྱུ་ཕྱག་རྒྱ་ཆེན་པོའི་རྣལ་འབྱོར་པས་འགྲུབ་ཅེས་པའོ། ། དེའི་དོན་གུར་ལས། མི་ཡི་ཕྱག་རྒྱ་བླངས་ནས་ནི། ། དེ་དང་ལྷན་ཅིག་དངོས་གྲུབ་འགྱུར། ། ཕྱག་རྒྱའི་དངོས་གྲུབ་ཅེས་སུ་གྲགས། ། ཞེས་གསུངས་སོ། ། དཀྱིལ་འཁོར་བྲི་བའི་དོན་རྒྱས་པར་བཤད་ནས། དེར་དབང་བསྐུར་བ་ལ་བཅུ་གཅིག་སྟེ། རྟེན་གྱི་དཀྱིལ་འཁོར་བྲི་བའི་ཚུལ་དང༌།
དེར་བུམ་པ་དབུལ་བ་དང༌། དེའི་སྔོན་དུ་ཐིག་གདབ་པ་དང༌། དེའི་སྔོན་དུ་གྲངས་ཀྱི་བསྙེན་པ་དང༌། དེ་ནས་ས་སྦྱང་བའི་ཆོ་ག་དང༌། དེར་བུམ་པའི་དབང་ཇི་ལྟར་བསྐུར་བ་དང༌། ཕྱག་རྒྱ་ཇི་ལྟར་དགོད་པ་དང༌། དེར་སློབ་དཔོན་བདག་ཉིད་འཇུག་པའི་ཆོ་ག་དང༌། སྟ་གོན་གྱི་དུས་སུ་སློབ་དཔོན་གྱིས་ལྷའི་ང་རྒྱལ་ཇི་ལྟར་བྱ་བ་དང༌། ཚིག་གི་དབང་བཞི་པ་ཇི་ལྟར་བརྗོད་པ་དང༌། དེའི་དོན་ལྷན་ཅིག་སྐྱེས་པའི་མཚན་ཉིད་བསྟན་པའོ། །
དང་པོ་ནི་སྟོན་པས་ཞེས་པ་ལ་སོགས་པ་སྟེ། བསྙེན་པ་རབ་འབྲིང་གསུམ་གང་ཡང་རུང་བ་ནས། ཐིག་གདབ་པའི་བར་སྔོན་དུ་སོང་བས་ཚོན་འགྱེད་པ་དང་འབྲེལ་ལོ། ། གཉིས་པ་ནི་བུམ་པ་བརྒྱད་ནི་ལྷ་མོ་བརྒྱད་ཀྱི་བུམ་པ་ཡིན་ལ་ཞེས་པ་ཧེ་རུ་ཀའི་དབང་དུ་བྱས་ནས་རྣམ་པར་རྒྱལ་བའི་བུམ་པ་དང༌། ལས་ཐམས་ཅད་པའི་བུམ་པ་གཉིས་ཏེ་བཅུ་ཡིན་ལ། བདག་མེད་མའི་དབང་དུ་བྱས་ན་ནང་གི་ལྷ་མོ་བདུན་དང་ལས་ཐམས་ཅད་པའི་སྟེ་བཅུ་དྲུག་གོ ། རིན་ཆེན་ལྔ་ནི་ཡོངས་སུ་གཞུག ། ཅེས་པས་མཚོན་ནས་སྨན་ལྔ་འབྲུ་ལྔ་གཞུག་ལ། ལྷར་བསྐྱེད་ནས་བཟླས་པ་བྱ་བ་སྟེ། དེ་རྣམས་ནི་སྟ་གོན་གྱི་ཆོ་ག་ཚིག་ཟོར་ཡང་བའི་དོན་དུ་ཕྱོགས་གཅིག་ཏུ་གསུངས་པ་ཡིན་ལ།
དབུལ་བ་ནི། རྣམ་པར་རྒྱལ་བ་ཤར་དུ་སྦྱིན། ། ཞེས་པ་ལ་ཤར་ལ། པཱུརྦ་ན་ཞེས་པ་ཡོད་པས་དེ་ནི་དབུས་སམ། སྔོན་ལའང་འགྲོ་བས་འདིར་དབུས་ལ་སྦྱར་བས། གཞན་རྣམས་ཀྱང་རང་གནས་སུ་དགོད་པའོ། ། གསུམ་པ་རང་འདོད་ལྷ་ཡི་ཞེས་པ་ལ་སོགས་པའོ། ། བཞི་པ་འཁོར་ལོའི་བདག་པོ་ཞེས་པ་ཧེ་རུ་ཀའམ་བདག་མེད་མའོ། ། ལྔ་པ་གོང་དུ་གསུངས་པ་ཡི། ། ཞེས་པ་ལེའུ་གཉིས་པར་གསུངས་པའི་སྔགས་ཉིད་ཀྱིས།
མཁས་པས་འཛིན་མ་རྣམ་པར་སྦྱང༌། ། ཞེས་པ་ཏིང་ངེ་འཛིན་གྱིས་སྦྱོང་བའི་དུས་རཀྵ་ལ་སོགས་པ་ཟློས་པའོ། དེའི་སྔོན་དུ་ས་སློང་བ་ན་སའི་ལྷ་མོ་ལ་གོང་གི་ཨ་སོགས་ཞེས་པ་ཨ་ཀཱ་རོའི་སྔགས་ཀྱིས་སོ། ། ཇི་ལྟར་བསམ་གཏན་ཞེས་པ་དང༌། ། བསྲུང་བ་ཇི་ལྟར་གསུངས་པ་ཉིད། ། དེ་བཞིན་འདིར་ཞེས་སྦྱར་ཏེ། སྲུང་བའི་འཁོར་ལོ་བསྒོམ་པ་དང༌། རྐང་སྟབས་ཀྱི་བཀོད་པ་བྱ་བ་སྟེ་ས་བཟུང་བའོ། ། དྲུག་པ། གང་ཞིག་དབང་ནི་རབ་ཕྱེ་བས། །
ཞེས་པ། བུམ་དབང་བདུན། རང་གི་དཀྱིལ་འཁོར་ཆོ་གས་སྦྱིན། ། ཞེས་པ་འཆད་པར་འགྱུར་བ་གྱུར་ལ་བྱའོ། ། མཆོད་དང་གསོལ་བ་གདབ་པ་ཉིད། ། ཇི་ལྟར་བཤད་པ་དེ་བཞིན་འདིར། ། ཞེས་པ་དབང་རེ་རེ་ལའང་མཆོད་པ་དང་གསོལ་བ་གདབ་པ་སྔོན་དུ་འགྲོ་བར་གསུངས་པ་བཞིན་དུ་འདིར་ཡང་བྱའོ། ། བདུན་པ་ནི། འཕར་མ་གཉིས་བཟང་ཞེས་པ་ལ་སོགས་པ་སྟེ་འོག་གི་ནུབ་སྨད་དུ་བྲིས་ལ། སྟེང་གི་ཤར་སྟོད་དུ་བྲིའོ། །
བརྒྱད་པ་ནི། རྡོ་རྗེ་སེམས་དཔའ་སྙེམས་བྱས་ནས། ། ཞེས་ཧེ་རུ་ཀའི་དབང་དུ་བྱས་ན་ཕྱག་གཉིས་པའི་ང་རྒྱལ་གྱིས་བྱ་ལ། རྗེ་བཙུན་མའི་བདག་མེད་མ་ཉིད་ཀྱིས་བྱའོ། ། དགུ་པ་ཁྲུས་དང་ཞེས་པ་ལ་སོགས་ཏེ། ཧཱུྃ་ཧཱུྃ་ཞེས་པ་སྙེམས་པའི་ང་རོ་སྟེ། ལྷའི་ང་རྒྱལ་བརྟན་པོའི་ཚིག་ཡིན་ལ། ཧི་ཧི་ཞེས་བརྗོད་པ་འཇིགས་པའི་ང་རོ་སྟེ་བགེགས་ལ་སོགས་པ་སྐྲག་པར་བྱེད་པའོ། ། བཅུ་པ་ནི་ཚིག་དབང་རིན་པོ་ཆེ་བཞི་པ་སྟེ། གོང་དུ་བཤད་པ་བཞིན་དུ་དབང་གསུམ་པ་བསྐུར་བ་སྔོན་དུ་འགྲོ་བས།
ཕྱི་ནས་ཞེས་པ་ཤེས་རབ་ཡེ་ཤེས་བསྐུར་བའི་རྗེས་ལ། དེ་ཉིད་ཡང་དག་བཤད་ཅེས་པ་དེ་ཁོ་ན་ཉིད་ཚིག་གིས་འཆད་པའོ། ། དེ་ཡང༌། རྣམ་དག་ཡེ་ཤེས་གཟུགས་ཅན་དང༌། ། ཞེས་པ་རྟོག་པའི་དྲི་མ་མ་ལུས་པ་དག་པའི་ཆོས་ཀྱི་སྐུ་དང༌། འཁོར་བ་རྣམ་པར་རྟོག་པ་ལ། ། ཞེས་པ་འཁོར་བའི་སེམས་ཉིད་རང་བཞིན་ལྷན་སྐྱེས་རང་བཞིན་གྱིས་རྣམ་པར་དག་པ་དང༌། དབང་གསུམ་པའི་དུས་སུ་ཤེས་རབ་ལ་བརྟེན་ནས་སྐྱེས་པའི་ཡེ་ཤེས་གསུམ། ཁྱད་པར་ཅུང་ཟད་ཡོད་མ་ཡིན། ། ཞེས་པའོ། །
ཐ་མ་དེའི་དོན་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བསྟན་པ་ལ་གསུམ་སྟེ། ལྷན་ཅིག་སྐྱེས་པ་གཉིས་ཀྱི་མཚན་ཉིད་དང༌། དེའི་འབྲས་བུ་ཕྱག་རྒྱ་ཆེན་པོའི་དངོས་གྲུབ་ཀྱི་མཚན་ཉིད་དང༌། ལྷན་ཅིག་སྐྱེས་པ་དེ་ཉིད་ནང་གི་བཟླས་པ་ལ་སོགས་པའི་ཡོན་ཏན་དང་ལྡན་པའི་དངོས་གྲུབ་ཀྱི་རྒྱུ་ཉིད་དུ་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། ལྟོས་པའི་ལྷན་སྐྱེས་དང༌། རང་བཞིན་ལྷན་ཅིག་སྐྱེས་པའོ། ། གོང་མ་ལ་གསུམ་སྟེ། མཚན་ཉིད་དངོས་དང་མཚན་མ་ཐམས་ཅད་དང་བྲལ་བས་འབྱུང་བ་ལྔ་ལ་བརྟེན་དུ་མི་རུང་བར་ཞུས་པ་དང༌། ལན་བསྟན་པ་དང༌།
དེའི་ངེས་ཚིག་བསྟན་པའོ། ། དང་པོ་ནི། མཆོག་དགར་ཞེས་པ་དགའ་བ་གསུམ་ལས་མཆོག་ཏུ་གྱུར་པ་ལྷན་སྐྱེས་ལའོ། ། སྒོམ་པ་མེད་ཅེས་པ་ལ་སོགས་པ་དེ་རྣམས་སུ་ཞེན་པའི་རྟོག་པ་མེད་པའོ། ། རློམ་སེམས་མེད་ཅེས་པ་རྟོག་པ་མེད་པའོ། ། སྣ་ཚོགས་ཉིད་ཅེས་པ་དེ་ཉིད་སྣ་ཚོགས་སུ་སྣང་བའོ། ། གཉིས་པ་ནི་ཞུས་པ། རྡོ་རྗེ་སྙིང་པོ་ཞེས་པ་ལ་སོགས་པ་སྟེ། གདོད་ནས་རང་བཞིན་མེད་པ་ཡི། ། ཞེས་པ་ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་རྟོག་པ་ཐམས་ཅད་དང་བྲལ་བ་ཡིན་པས།
ལུས་ཀྱི་རང་བཞིན་དག་པ་ནི། ཅི་སླད་འབྱུང་བའི་བདག་ཉིད་ལགས། ། ཞེས་པ་ཐབས་ཤེས་རབ་ཀྱི་བྱང་ཆུབ་ཀྱི་སེམས་འབྱུང་བ་རྣམ་པ་ལྔ་ལ་ཇི་ལྟར་བརྟེན་ཞེས་པའོ། ། ལན། དེ་ནས་ཞེས་པ་ལ་སོགས་པ་སྟེ། རློམ་སེམས་མེད་ཅེས་པ། རྟོག་པ་ཐམས་ཅད་བྲལ་བའི་རང་བཞིན་བདག་ཅེས་པ་ལྷན་ཅིག་སྐྱེས་པའི་ཡེ་ཤེས་ཡིན་ལ། ཐམས་ཅད་ལུས་ལ་རྣམ་པར་གནས། ། ཞེས་པ་འབྱུང་བ་རྣམ་པ་ལྔ་ལ་བརྟེན་ནོ་ཞེས་པའོ། ། དེ་ཉིད་རྒྱས་པར་བཤད་པ།
ཀྱེ་བཅོམ་ལྡན་འདས་ཅིའི་སླད་དུ་འབྱུང་བ་ཆེན་པོའི་བདག་ཉིད་ལགས། ཞེས་པ་ཇི་ལྟར་རྟེན་ཞེས་དྲིས་པ་ཡིན་ལ། བཅོམ་ལྡན་འདས་ཞེས་པ་ལ་སོགས་པས་ལན་ཏེ། ལྔ་པོ་རྣམས་ཀྱིས་ཡོངས་སུ་བསྐོར། ། ཞེས་པ་ཞུ་བདེ་ལྷན་སྐྱེས་ལྔ་པོ་ཐ་མི་དད་ཅེས་པའམ། དེ་ལ་བརྟེན་ནས་སྐྱེ་བ་ཡིན་ནོ། ། བདེ་བ་དེ་ཉིད་མིན་ཞེས་པ། ཞུ་བདེ་དེ་རང་བཞིན་ལྷན་སྐྱེས་དངོས་མིན་ཞེས་པའོ། ། གང་གི་ཕྱིར་ཞེས་པ་དྲི་བའི་ཚུལ་དུ་བྱས་ལ། འབྱུང་བ་ཆེ་བདེ་བ།
དེའི་ཕྱིར་ཞེས་པ་ཐབས་ཤེས་རབ་ཀྱི་བྱང་ཆུབ་ཀྱི་སེམས་འབྱུང་བ་ལ་ལྟོས་པ་སྟེ། གཏན་ཚིག་ཀྱི་ཚུལ་ལོ། ། འོ་ན། ཡང་དག་ཡེ་ཤེས་སྣང་བ་པོ། ། ཞེས་པ་ལ་སོགས་པའི་དོན་ཡིན་པར་བཤད་པ་དང་མི་འགལ་ལམ་ཞེ་ན། དེ་ནི་རྣལ་འབྱོར་པ་ལ་དོན་དང་མཐུན་པར་ངེས་ཤེས་འདྲེན་པ་ལ་དགོངས་པ་ཡིན་གྱི། རང་གི་མཚན་ཉིད་མངོན་དུ་མྱོང་བ་མ་ཡིན་ཏེ། དེ་དང་རྗེས་སུ་མཐུན་པ་ཙམ་མམ། གཟུང་འཛིན་གྱི་རྟོག་པ་རགས་རིམ་དང་བྲལ་བས་ཆ་ཙམ་རྟོགས་པ་ཡིན་ནོ། ། གསུམ་པ་ནི་ལྷན་ཅིག་སྐྱེས་པ་ཞེས་པས་ཞུ་བདེ་གཉིས་ལྷན་ཅིག་སྐྱེས་པས་སོ། །
རང་བཞིན་ལྷན་ཅིག་སྐྱེས་པའི་མཚན་ཉིད། རང་བཞིན་ལྷན་ཅིག་སྐྱེས་ཞེས་བརྗོད། ། ཅེས་པ་མཚོན་བྱ་གཉིས་སུ་མེད་པའི་ཡེ་ཤེས་རང་བཞིན་གྱིས་གྲུབ་པའོ། ། དེ་ཉིད་ཕུང་པོ་ལ་སོགས་པ་ཆོས་ཐམས་ཅད་ཀྱི་བདག་ཉིད་ཡིན་པས། རྣམ་པ་ཐམས་ཅད་སྡོམ་པ་གཅིག་པའོ། ། དེའི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་མཚན་ཉིད་ནི། རང་བཞིན་ལྷན་ཅིག་སྐྱེས་པའི་ཡེ་ཤེས་ངོ་བོ་ཉིད་ཀྱིས་གནས་པ་དེ་ཉིད། ཕྱག་རྒྱ་ལ་བརྟེན་ནས་སྐྱེས་པའི་ཞུ་བདེ་ལྷན་སྐྱེས་ཀྱི་ཚུལ་གྱིས་གོམས་པས་གཟུང་འཛིན་མ་ལུས་པ་དང་བྲལ་བ་སྟེ། ཕྱག་རྒྱ་ཞེས་པ་རྟོག་པས་མི་ཕྱེད་པས་རྣམ་པར་མི་རྟོག་པའི་ཤེས་རབ་བོ། ། རྒྱུ་དང་བྲལ་བ་ལས་ཞེས་སྙིང་རྗེའི་རྒྱུ་སེམས་ཅན་དུ་ཞེན་པའི་རྟོག་པ་མེད་ཀྱང༌།
ཡོ་གི་སྙིང་རྗེ་ཐབས་སུ་འགྱུར། ། ཞེས་པ་དམིགས་པ་མེད་པའི་སྙིང་རྗེ་ཆེན་པོ་ཐབས་སོ། ། འདི་ཉིད་བསྡུས་པ་སྟོང་པ་སྟེ། གཟུང་འཛིན་གྱིས་སྟོང་པ་རྣམ་པར་མི་རྟོག་པའི་ཤེས་རབ་དང༌། དམིགས་པ་མེད་པའི་སྙིང་རྗེ་དབྱེར་མི་ཕྱེད་པའོ། ། དེ་ཉིད་འབྲས་བུའི་རྒྱུད་ཀྱི་བསྡུས་པའི་དོན་དམ་པ་བྱང་ཆུབ་ཀྱི་སེམས་ཞེས་རབ་ཏུ་བརྗོད་དོ། ། དེའི་དོན་སཾ་པུ་ཊ་ལས། སྙིང་རྗེ་ལྡན་པས་སེམས་ཅན་ལ། ། རྒྱབ་ཀྱིས་ཕྱོགས་པར་མི་བྱ་ཞིང༌། ། སེམས་ཅན་ཡོད་དང་ཡོད་མིན་ཞེས། །
དེ་ལྟར་ཡོངས་སུ་བརྟག་མི་བྱ། ། ཞེས་པ་ལ་སོགས་པ་གསུངས་སོ། ། ལྷན་ཅིག་སྐྱེས་པ་དེ་ཉིད་ནང་གི་བཟླས་པ་ལ་སོགས་པའི་ཡོན་ཏན་དང་ལྡན་པས་དངོས་གྲུབ་ཀྱི་རྒྱུ་ཉིད་དུ་བསྟན་པ་ནི། སྔགས་ཀྱི་བཟླས་པ་མེད་ཅིང་ཞེས་པ་ལ་སོགས་པ་སྟེ། ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་ནས་གོམས་པར་བྱེད་པ་ལ་དེ་རྣམས་སུ་ཞེན་པ་མེད་པའམ། དེ་རྣམས་ལ་གཙོ་བོར་མི་བྱེད་པའོ། ། འོ་ན་དངོས་གྲུབ་ཀྱི་རྒྱུ་བཟླས་པ་ལ་སོགས་པ་མེད་ན་ཇི་ལྟར་ཐོབ་ན་དེའི་སྔགས་བཟླས་ཞེས་པ་ལ་སོགས་པ་གསུངས་ཏེ། ལྷན་ཅིག་སྐྱེས་པའི་ཡེ་ཤེས་དེ་ཉིད་ཡང་དང་ཡང་དུ་གོམས་པར་བྱེད་པས་ན་སྔགས་ཀྱི་བཟླས་པ། མི་མཐུན་ཕྱོགས་སྲུང་བས་ན་དཀའ་ཐུབ། རྟོག་པའི་བུད་ཤིང་སྲེག་པས་ན་སྦྱིན་སྲེག
དེ་ནི་དཀྱིལ་འཁོར་ཅན་ཏེ་བརྟེན་པ་དཀྱིལ་འཁོར་ཉིད་རྟེན་དུ་སྣང་བའམ། ཡང་ན་མཎྜལ་ཞེས་པ། མ། མ་ནུ་སཱ་ར་ཎ་སྙིང་པོ་བདེ་བ། ལ། ལ་ཏི་གྲི་ཧྣ་སྟེ་ལེན་པ་ལ་འགྲོ་བས་ལྷན་ཅིག་སྐྱེས་པའི་ཡེ་ཤེས་ཉིད་དོ། ། སེམས་ནི་འདུས་པའི་གཟུགས་ཅན་ཞེས་པ་ལྷན་ཅིག་སྐྱེས་པའི་ཡེ་ཤེས་སུ་ཐམས་ཅད་འདུས་པའོ། ། ལྟ་སྟངས་བཞི་གྲུབ་པའི་མཚན་ཉིད་དང་ལྡན་པའི་གང་ཟག་བསྟན་པའི་ལེའུའི་བརྗོད་བྱའི་དོན་བསྐྱེད་རིམ་དང་སྤྱི། རྗོད་བྱེད་ཀྱི་སྒྲ་ཡན་ལག་གི་དོན་གྱིས་གཙོ་བོར་བཤད་ཅིང་ཡི་གེའི་དོན་ཅུང་ཟད་ཙམ་འཇུག མངོན་པར་རྟོགས་པ་ནི་ལྟ་སྟངས་བཞི་སྒྲུབ་པའི་ཆ་ནས་དམན་པ་ལ་མོས་པའི་གང་ཟག་རྗེས་སུ་གཟུང་བར་བྱ་བའི་ཕྱིར་ཕྲིན་ལས་རབ་འབྱམས་དང་འབྲེལ།
གྲུབ་པའི་ཆ་ནས་འབྲས་བུ་ཐུན་མོང་གི་དངོས་གྲུབ་ཀྱང་ཡིན། གྲུབ་པ་དང་ལྡན་པས་ཐུན་མོང་ལ་བྲོད་པ་བསྐྱེད་ནས་མཆོག་སྒྲུབ་པ་ལ་འཇུག་པས་མཆོག་གི་དངོས་གྲུབ་སྒྲུབ་པའི་རྟེན་གྱི་གང་ཟག་དང་འབྲེལ་ལོ། ། བཤད་པའི་རྒྱུད་སཾ་པུ་ཊའི་བརྟག་པ་བདུན་པའི་རབ་ཏུ་བྱེད་པ་དང་པོ་དང་སྦྱར། ལུས་རྣམ་པར་གཞག་པ་དང་པོའི་བཤད་པའོ། ། གཞུང་ལ་བདུན་ཏེ་སོ་སོའི་མཚན་ཉིད། རླུང་གི་བྱེ་བྲག་དང་བསྟུན་པ། གྲུབ་པའི་ཚུལ་དང༌། གྲུབ་པའི་དུས་དང༌། བསྒྲུབ་པའི་བྱ་བ་དང༌། དེའི་དམ་ཚིག་དང༌།
ལྟ་སྟངས་ཀྱི་ལྷ་ཉིད་ཀྱི་རྣལ་འབྱོར་བསྟན་པའོ། ། དང་པོ་ནི་གང་ཟག་བསྐྱེད་པའི་རིམ་པ་བརྟན་པ་གཅིག་གིས་བསྒྲུབ་པར་བྱ་བ་བསམ་གཏན་ལ་བརྟེན་པའི་ལས་ཡིན་ཏེ། ཧེ་རུ་ཀ་བཞི་བདག་མེད་མ་དང་ལྔ། གང་ཡང་རུང་བའི་རྣལ་འབྱོར་བསྒོམ་པ་དང་བཟླས་པ་ལ་བརྟེན་ནས་གྲུབ་པའི་ལྟས་བརྟག་ཅིང༌། ཟླ་བ་དྲུག་ཏུ་བསྒྲུབ་པར་བྱའོ། ། གྲུབ་པའི་རྟགས་བྱུང་བ་དང༌། ལྷའི་རྣལ་འབྱོར་དང་ལྡན་པས་མིག་འབྲས་ཧཱུྃ་ལས་བྱིན་གྱིས་བརླབས་ཏེ་ལྟུང་བའི་ལྟ་སྟངས་ལ། མཉམ་པར་ཞེས་པ་མིག་གཉིས་མཉམ་པར་བལྟ་ཞིང་མ་རུངས་པ་སྟེ་ལྟུང་བའི་བསམས་པས། དཔྲལ་བ་ཅན་ཞེས་པ་མིག་འབྲས་དཔྲལ་བའི་སྟེང་དུ་ཅུང་ཟད་བལྟ་ཞིང༌། ལྟུང་བར་བྱ་རྒྱུ་མདུན་གྱི་ནམ་མཁའི་སྟེང་གི་ཆ་ལ་བསམས་ལ་དེའི་གཟུགས་བརྙན་མིག་ལ་ཤར་བར་བྱ་སྟེ།
དབུགས་ཕྱིར་འབྱུང་བའི་དུས་སུ་མིག་ཐུར་དུ་ཕབ་ན་འགྲུབ་བོ། ། དབང་གི་ལྟ་སྟངས་གཡོན་ན་གནས། ། ཞེས་པ་སྔོན་འགྲོ་འདྲ་བ་ལས་མིག་གཡོན་དུ་ཅུང་ཟད་བལྟ་ཞིང་དབང་དུ་བྱ་བ་གཡོན་གྱི་ཆ་ལ་བསམས་ལ། དེའི་གཟུགས་བརྙན་མིག་ལ་ཤར་བར་བྱ་སྟེ། དབུགས་རྔུབ་པ་དང་བསྟུན་ནས་གཡོན་གཡས་སུ་བསྒྱུར་བས་འགྲུབ་བོ། ། གཡས་པའི་ཆ་ལ་དགུག་པ་ཉིད། ། སྟེང་ནས་ཀྱང་ནི་གཟུངས་བརྙན་གཉིས། ། ཞེས་པ་གཡས་ཀྱི་སྟེང་གི་ཆ་ལ་དགུག་པར་བྱ་བ་བསམས་ལ། དེའི་གཟུགས་བརྙན་མིག་གཉིས་ལ་ཤར་བར་བསམས་ལ། རླུང་ཁ་ནས་སྒྲ་མེད་དུ་དགང་བ་དང་བསྟུན་ཏེ་གཡོན་ཕྱོགས་སུ་བསྒྱུར་ནས་ཕབ་ན་འགྲུབ་བོ། །
དབུ་མ་རེངས་པའི་ལྟ་སྟངས་ཉིད། ། སྣ་ཡི་རྩེ་མོའི་དབུས་སུ་གཉིས། ། ཞེས་པ་མིག་མི་གཡོ་བར་སྣ་རྩེའི་ཐད་ཀར་གཏད་དེ་རེངས་པར་བྱ་རྒྱུ་ཐད་ཀར་བསམས་ལ། དེའི་གཟུགས་བརྙན་མིག་གཉིས་ལ་ཤར་བར་བྱས་ཏེ། རླུང་འབྱུང་རྔུབ་དང་བྲལ་བར་བྱས་ནས་འགྲུབ་བོ། ། གཉིས་པ་ནི། དབྱུང་བ་ཉིད་ཀྱིས་ལ་སོགས་པའོ། ། གསུམ་པ་ནི། རློན་པའི་ཤིང་ལ་ལྟུང་བྱེད་ཉིད། ། ཅེས་པས་ཤིང་ཐོག་ལ་ལྟུང་བ་འགྲུབ་ན།
གཞན་ཡང་འགྲུབ་བོ། ། དབང་ལ་མེ་ཏོག་རབ་ཏུ་གྲགས། ། ཞེས་པ་ནི་མེ་ཏོག་ཁ་ཕྱིར་བལྟས་པ་ལ་ལྟ་སྟངས་ཀྱིས་ཚུར་བལྟས་ན་འགྲུབ། རྡོ་རྗེའི་ཤིང་ལ་དགུག་པ་ཉིད། ། ཅེས་པ་ནི། ཤི་རི་ཁཎྜ་ལ་ལྟ་སྟངས་བྱས་པས་དགུག་པར་ནུས་ན་འགྲུབ་བོ། ། གཡོ་བཅས་རྩ་ལ་རེངས་བྱེད་ཉིད། ། ཅེས་པ་ནི། རྩྭ་འཇག་མ་རླུང་གིས་བསྐྱོད་པ་ལྟ་སྟངས་ཀྱིས་མི་གཡོན་འགྲུབ་བོ། ། བཞི་པ་ཟླ་དྲུག་ཅེས་པ་ལ་སོགས་པ་སྟེ།
འཁྲུལ་བ་ནི་ཐེ་ཚོམ་མོ། ། ལྔ་པ་ལྟ་སྟངས་ཞེས་པ་སྟེ། མཁས་པས་སེམས་ཅན་གཞུག་པར་བྱ། ། ཞེས་པ་བསམ་པའི་ཐབས་ལ་མཁས་པས་རྒྱང་འཕེན་པ་ལ་སོགས་པ་ཚར་བཅད་ནས། རྡོ་རྗེ་ཐེག་པ་འདིར་འཇུག་པའོ། ། གསད་པའི་ལྟ་སྟངས་མ་གསུངས་པ་ནི། བསད་པར་འདི་ལ་བྱ་མ་ཡིན། ། དམ་ཚིག་ངེས་པར་ཉམས་པར་འགྱུར། ། ཞེས་པ་ཕ་རོལ་པོ་བསྒྲལ་བའི་ཡུལ་དུ་མ་གྱུར་པ་དང༌། ཐབས་ལ་མཁས་པས་མ་ཟིན་པའི་དབང་དུ་བྱས་པ་ཡིན་ལ།
སེམས་ཅན་བསླུ་བ་སྤངས་ནས་ནི། ། ཞེས་བསྒྲལ་པའི་ཞིང༌། མ་བསྒྲལ་ན་དེའི་དོན་མ་ཡིན་པས་བསླུས་པ་ཡིན་ལ། དེ་ལྟ་བུ་སྤངས་ནས་བྱ་བ་མ་ཡིན་པ་ཐམས་ཅད་བྱ་བ་སྟེ། བསྒྲལ་བའི་ཞིང་ཐབས་ལ་མཁས་པས་ཟིན་པས་བསད་པའོ། ། དྲུག་པ་ནི་ལྟ་སྟངས་བསྒྲུབ་པའི་དུས་སུ་གྲོགས་ཁ་ཟས་ཀྱི་དམ་ཚིག་ལ་བརྟེན་པ། དེ་ལ་དམ་ཚིག་བཟའ་བྱ་བ། ། ན་དང་ཞེས་པ་ན་དང་པོ་ན་ར་སྟེ་མི། ག་དང་པོ་ག་ཝི་བ་ལང༌། ཧ་དང་པོ་ཧསྟི་གླང་པོ་ཆེ།
མཐའི་ཤྭ་དང༌། ཞེས་པ་ཤྭ་མཐར་བཞག་པ་ཨ་ཤྭ་རྟ། དང་པོའི་ཤྭ་སྟེ་ཤ་དང་པོར་བཞག་པ་ཤྭ་ན་ཁྱིའོ། ། དམ་ཚིག་སྐྱེ་བ་བདུན་པའི་ཤེས་ནི། ལྟ་སྟངས་འགྲུབ་པར་མ་ཟད། དགའ་བྲལ་དགའ་བ་ལ་སྨོད་པ། ། ཞེས་པ་ལྷན་ཅིག་སྐྱེས་པའི་ཡེ་ཤེས་ཀྱི་ཏིང་ངེ་འཛིན་སྐྱེ་བ་དང་མཁའ་སྤྱོད་ཀྱང་འགྲུབ་པའོ། ། བདུན་པ་ཁྱད་པར་དུ་དབང་གི་ལྟ་སྟངས་ཀྱི་དབང་དུ་བྱས་ནས། ཀུ་རུ་ཀུལླེའི་སྒྲུབ་ཐབས་བསྟན་ཏེ། གོང་དུ་བརྟག་པ་བཅུ་གཉིས་ལས། །
རྒྱས་པར་གསུངས་པ་མདོ་རུ་བསྡུ། ། ཞེས་པ་རྒྱུད་རྒྱས་པའི་དངོས་གྲུབ་བརྟག་པ་བཅུ་གཉིས་པ་ཞེས་པ་དེར་རྒྱས་པར་གསུངས་པ་ལས་སོ། ། འོ་ན་མཁའ་འགྲོར། ཀུ་རུ་ཀུ་ལླེ་དགུ་ཞེས་པ་དང་མི་འགལ་ལམ་ཞེ་ན། དེ་ནས་ཀྱང་ཀུ་རུ་ཀུལླེའི་དཀྱིལ་འཁོར་ལ་སོགས་པ་སྟོན་ལ། བཅུ་གཉིས་པ་ལས་ཐུན་མོང་གི་དངོས་གྲུབ་སྒྲུབ་པའི་ལྷའི་རྣལ་འབྱོར་གསུངས་པ་ལ་འགལ་བ་མེད་དོ། ། མངོན་པར་རྟོགས་པ་བདག་ཉིད། ཀུ་ཀུལླེར་བསྒོམས་པའི་ཐུགས་ཀའི་ཧྲཱིཿལས་འོད་སྤྲོས་པས། ཀུ་རུ་ཀུལླེ་འཁོར་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བའི་སྟེང་དུ། བླ་མ་དང་བཅས་པ་སྤྱན་དྲངས་མེ་ཏོག་ལ་སོགས་པ་མཆོད་པ་ལྔས་མཆོད།
རྒྱུན་བཤགས་གུར་གྱི་ཚིགས་བཅད་ཀྱི་རྗེས་སུ་འབྲང་བ་ཙམ་བྱ། ཚད་མེད་པ་བཞི་བསྒོམ། ཡེ་ཤེས་ཀྱི་ཚོགས་བསག ཆོས་ཐམས་ཅད་སྟོང་པ་ཉིད་དུ་བསྒོམ། དེའི་ངང་ལས་པྃ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿལས་ཨུཏྤལ་ཧྲཱིཿས་མཚན་པ་དེ་ལས་འོད་ཟེར་སྤྲོས་འདུས་གཅིག་ཏུ་གྱུར་པ་ལས། དམ་ཚིག་སེམས་དཔའ་བསྐྱེད། དེའི་ཐུགས་ཀར་ཟླ་བ་ལ་ཧྲཱིཿལས་སྔགས་ཀྱིས་བསྐོར་བ་ལ་དམིགས་ནས། ལེའུ་གཉིས་པ་ནས་འབྱུང་བའི་སྔགས་བཟླས་པར་བྱའོ། ། སྤྲོས་པ་ལ་དགའ་ན་ཡན་ལག་ལྷག་མ་གསུམ་ཡང་ཁ་བསྐངས་ཏེ། ཡན་ལག་བཞི་རྫོགས་སུ་བྱའོ། །
མཚན་གྱི་དོན་ཀྱེའི་རྡོ་རྗེ་ཞེས་པ་བརྗོད་བྱ་རྒྱུད་གསུམ་ཀ་ཐབས་ཤེས་རབ་གཉིས་མེད་ཡིན་པའོ། ། མཁའ་འགྲོ་མ་དྲྭ་བའི་སྡོམ་པ་ནི། འབྲས་བུ་གཟུགས་ཀྱི་སྐུ་མཁའ་འགྲོ་མའི་རྣམ་པ་གཙོ་བོར་བསྒྲུབས་པས། ལམ་དུའང་མཁའ་འགྲོ་མའི་རྣམ་པ་གཙོ་བོར་བསྒོམ་པའོ། ། རྡོ་རྗེ་སྙིང་པོ་མངོན་པར་བྱང་ཆུབ་པ་ཞེས་པ་ནི། སྔོན་འབྱུང་རྡོ་རྗེ་སྙིང་པོས་ཞུས་ཤིང་དེ་བྱང་ཆུབ་པར་བྱེད་པའི་ཐབས་སྟོན་པའི་ཚུལ་དུ་རྣམ་པར་འཕྲུལ་པར་མཛད་པས་སོ། ། བརྟག་པ་ཞེས་པ་ནི་ཆོ་ག་སྣ་ཚོགས་སྟོན་པའོ། ། བརྟག་པ་དང་པོ་དང་བརྟག་པ་ཕྱི་མ་ཉིད་ཀྱིའང་དོན་སྔ་མ་སྔ་མ་མི་གསལ་བ་གསལ་བ་དང༌། མ་ཚང་བ་ཁ་བསྐང་བའི་ཚུལ་གྱིས་བརྟག་པ་ཕྱི་མ་རྒྱུད་ཕྱི་མའི་ཚུལ་དུ་བཤད་པ་ལ་ལེའུ་བཅུ་གཉིས་སུ་གནས་པ་ལས། ལེའུ་དང་པོས།
ལེའུ་བཅུ་པ་དབང་གི་ལེའུ་རུ་དཀྱིལ་འཁོར་དང་འབྲེལ་བའི་དབང་བསྐུར་བ་གསུངས་ཀྱང༌། དཀྱིལ་འཁོར་དང་འབྲེལ་བའི་རབ་གནས་མ་གསུངས་པས་དེ་ཁ་བསྐང་པ་དང༌། དེ་གཉིས་ཀ་དང་འབྲེལ་བའི་སྦྱིན་སྲེག་བསྟན་ཏེ། དབང་བསྐུར་བ་ལ་ཡང་སྟ་གོན་གྱི་དུས་སུ་སློབ་དཔོན་དང་སློབ་མའི་སྡིག་པ་ཞི་བ་ཞི་པའི་སྦྱིན་སྲེག དཀྱིལ་འཁོར་ཞག་གི་དུས་སུ་དཀྱིལ་འཁོར་གྱི་ལྷ་ལ་མཆོད་པ་རྒྱས་པའི་སྦྱིན་སྲེག རྗེས་ཀྱི་དུས་སུ་དམན་མ་ཆུ་བོར་དོར་བའི་བར་དུ་ཚར་ནས་ལས་ཀྱི་ལྷག་ཆད་ཁ་བསྐང་བའི་སྦྱིན་སྲེག་དང་འབྲེལ་ལོ། ། རབ་གནས་ལའང་སྟ་གོན་གྱི་དུས་སུ་སློབ་དཔོན་གྱི་དང་ཡོན་བདག་གི་སྡིག་པ་དང་བར་ཆད་ཞི་བའི་ཕྱིར་ཞི་བའི་སྦྱིན་སྲེག དངོས་གཞིའི་དུས་སུ་རབ་གནས་ཀྱི་ལྷ་ཉིད་ལ་མཆོད་པ་རྒྱས་པའི་སྦྱིན་སྲེག རྗེས་ཀྱི་དུས་སུ་ལས་ཀྱི་ལྷག་ཆད་ལ་བསྐང་བའི་སྦྱིན་སྲེག་དང་འབྲེལ་ལོ། ། ཡང་ལེའུ་གཉིས་ལ་སྔགས་ཀྱི་ལེའུར་དངོས་གྲུབ་མཐའ་དག་གི་མངོན་པར་རྟོགས་པ་དྲུག་ལས།
བཞི་གསུངས་ལ། འདི་གཉིས་མ་གསུངས་པས། དེར་ཡང་མ་ཚང་བ་ཁ་བསྐང་ངོ༌། ། གཞུང་ལ་གཉིས་ཏེ། རབ་ཏུ་གནས་པའི་ཆོ་གའི་རིམ་པ་དང༌། བར་ཆད་ཞི་བ་ལ་སོགས་པའི་དོན་དུ་སྦྱིན་སྲེག་བྱ་བ་ལ་སོགས་པའི་ཆོ་ག་བསྟན་པའོ། ། དང་པོ་ལ་ཞུས་པ། རྡོ་རྗེ་སྙིང་པོས་གསོལ་པ། བཅོམ་ལྡན་རྡོ་རྗེ་སྙིང་པོ་བདག ། ཅེས་པ་རྡོ་རྗེ་སྙིང་པོའི་བདག་པོ་ཞེས་སྟོན་པ་ལ་སྦྱར་བའམ།
བཅོམ་ལྡན་ཞེས་པས་སྟོན་པ་ལ་བོས་ནས། རྡོ་རྗེ་སྙིང་པོ་བདག་ལ་ཞེས་པའོ། ། སངས་རྒྱས་ཐམས་ཅད་གཅིག་བསྡུས་པ། ། ཞེས་པ་དོན་དམ་པའི་ཆོས་ཀྱི་སྐུའི་དབང་དུ་བྱས་ནས། སངས་རྒྱས་ཐམས་ཅད་སྟོང་པ་དང་སྙིང་རྗེ་དབྱེར་མེད་དུ་རོ་གཅིག་པ་ཡིན་ལ། ཀུན་རྫོབ་ཏུ་རྟེན་གང་ཡང་རུང་བ་དམ་ཚིག་སེམས་དཔར་བསྐྱེད་པ་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཅུག་ནས་བརྟན་པར་བཞུགས་སུ་གསོལ་བ་སྟེ། དེ་ཉིད་ལ་རབ་གནས་ཞེས་བྱའོ། ། མཚན་ཉིད་བཟང་པོ་ཉིད་ཅེས་པ་བཟང་པོ་དྲུག་དང་ལྡན་པའོ། ། བཟང་པོ་དྲུག་ནི།
རྟེན་ཡོངས་སུ་དག་པ་བཟང་པོ། བླ་མ་རྡོ་རྗེ་སློབ་དཔོན་བཟང་པོ། གནས་བཟང་པོ། ཡོ་བྱད་བཟང་པོ། དུས་བཟང་པོ། ཆོ་ག་ཡོངས་སུ་དག་པ་བཟང་པོའོ། ། དེ་ལྟ་བུ་ཞིག་ཤོད་ཅིག་པའོ། ། དེ་ཡང་དང་པོ་ནི་སྐུ་གཟུགས་ཡིན་ན་བཟོ་མཐའ་རྣམས་ཡོངས་སུ་རྫོགས་པ། གླེགས་བམ་ཡིན་ན་ཞུས་དག་དང༌། དྲས་དང་གླེགས་ཐག་ལ་སོགས་པ་ཐམས་ཅད་རྫོགས་པའོ། །
གཉིས་པ་ནི་སློབ་དཔོན་དེ་ཁོ་ན་ཉིད་བཅུ་ཤེས་པ། སྔོན་ཆད་ལས་ཀྱི་ཆོ་ག་མཐོང་བ། བསྙེན་པ་ལ་ནུས་པ་བརྙེས་པའོ། ། གསུམ་པ་ནི་དགེ་འདུན་གྱི་གཙུག་ལག་ཁང་ལ་སོགས་པར་ཁྲུས་སའི་སྟེགས་བུ་དང༌། དར་ཁང་ལ་སོགས་པ་ཇི་ལྟ་བ་བཞིན་དུ་བཤམ་པའོ། ། བཞི་པ་ནི་དཀྱིལ་འཁོར་ལ་མཁོ་བའི་ཡོ་བྱད་ལ་སོགས་པའི་སྟེང་དུ། འདག་ཆལ་ལ་སོགས་པ་ཁྲུས་ཀྱི་ཡོ་བྱད། མཆོད་པའི་ཡོ་བྱད། གཏོར་མའི་ཡོ་བྱད། མངའ་དབུལ་བའི་ཡོ་བྱད།
སྦྱིན་སྲེག་གི་ཡོ་བྱད་རྣམས་བཤམ་མོ། ། ལྔ་པ་དུས་བཟང་བ་ཟླ་བ་ཡར་ངོར་གྱུར་པ། གཟའ་ལྷག་པ། པ་སངས་ལ་སོགས་པ་དང༌། སྐར་མ་མགོ་ལ་སོགས་པ་འཛོམ་པའི་ཚེ་བྱའོ། ། དྲུག་པ་ཆོ་ག་བཟང་པོ་ནི། སྦྱོར་བ་དངོས་གཞི། རྗེས་ཀྱི་བྱ་བའི་ཆོ་གའོ། ། དེ་ལ་དང་པོ་བསྙེན་པ་སྔོན་དུ་སོང་བས་ཡོ་བྱད་རྣམས་ཚོགས་པར་བྱས་ལ། ནུབ་དང་པོ་ལ་སའི་ཆོ་ག་ཇི་ལྟ་བ་བཞིན་བྱ།
ནུབ་གཉིས་པ་ལ་ལྷ་སྟ་གོན་དུ་གནས་པ་དང༌། བུམ་པ་སྟ་གོན་དུ་གནས་པ་བྱ། དབང་བསྐུར་དང་འབྲེལ་ན་སློབ་མ་སྟ་གོན་ཡང་བྱ། རབ་གནས་ཀྱི་རྟེན་ཇི་ལྟ་བ་བཞིན་བཀོད་ནས་གཞག་པ་ལས་མེད། དེ་ནས་ནང་པར་ཐིག་ཚོན་གྱིས་ཇི་ལྟ་བ་བཞིན་བྲི། དཀྱིལ་འཁོར་གྱི་རྒྱན་དགྲམ། བུམ་པ་དབུལ། མཆོད་པ་རྣམས་ཇི་ལྟ་བ་བཞིན་བཤམ། དཀྱིལ་འཁོར་ཆེན་པོ་སྒྲུབ་ཅིང་མཆོད། སློབ་དཔོན་བདག་ཉིད་འཇུག་པ་ཇི་ལྟ་བ་བཞིན་བྱ།
དེ་ནས་དབང་བསྐུར་དང་འབྲེལ་ན་སློབ་མ་རྣམས་ལ་དབང་བསྐུར། དེ་ནས་རབ་གནས་ཀྱི་སྟ་གོན་བྱས་ཏེ། ཁྲུས་ཀྱི་སྟེགས་བུ་ལ་གནས་པའི་རྟེན་རྣམས་ལ་བའི་རྣམ་པ་ལྔས། རྟེན་གྱི་བྱེ་བྲག་གིས་དངོས་སུའམ་མེ་ལོང་ལ་ཁྲུས་བྱ། དེ་ནས་སྲན་དཀར་གྱི་ཕྱེ་མའམ། སུག་པ་དཀར་པོའི་ཕྱེ་མའམ། ཐལ་ཀར་རྡོ་རྗེའི་ཕྱེ་མ་ལ་སོགས་པས་གཏོར་ཏེ་དཱུར་བའི་པིར་གྱིས་དྲུད། དེ་ནས་དྲི་ཞིམ་པོའི་ཆུས་བཀྲུ། ཡང་ཤུན་ལྤགས་ལྔའི་འདག་ཆལ་ཏེ། པ་ཏྲ།
ཨུ་དུམྦཱ་ར། བརྴ། ཤིརྴ། པླཀྵ། དེ་རྣམས་ཀྱི་ཤུན་པའི་ཕྱི་མས་བྱུག དེ་རྣམས་མེད་ན། སྐྱུ་རུ་རའི་ཕྱེ་མས་གཏོར་ནས་བཀྲུས་ཏེ། རས་སེར་པོས་ཕྱིའོ། ། དེ་ནས་ཏིལ་མར་དང༌། དྲི་ཞིམ་པོ་སྦྱར་བས་ཕྱི་བར་བྱ།
དེའི་དུས་སུ་བྱུག་པ་ལ་སོགས་པ་ཐམས་ཅད་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཞེས་བྱ་བའམ། ཡང་ན་ལྷག་པའི་ལྷའི་སྔགས་ཀྱིས་བྱ་ཞིང་དྲི་ཞིམ་པོའི་ཆུས་ཁྲུས་བྱེད་པའི་དུས་སུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་པས་བྱའོ། ། དེ་ནས་གནས་གསུམ་དུ་དྲིའི་ཐིག་ལེ་བྱས་ལ། ན་བཟའ་གསོལ་ཏེ་གཞག་གོ ། དེ་ནས་ཤཱུ་ནྱ་ཏཱ་ལ་སོགས་པས་མི་དམིགས་པར་བྱས་པའི་ངང་ལས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། མངོན་བྱང་ལྔའམ།
ཆོ་ག་ཡན་ལག་བཞིའམ། གསུམ་མམ། ས་བོན་ཙམ་ལས་དམ་ཚིག་སེམས་དཔའ་བསྐྱེད་དེ། དེ་ཡང་ངོ་ཤེས་པ་རྣམས་རང་རང་དུ་བསྐྱེད། མི་ཤེས་པའི་གཟུགས་བརྙན་ཐམས་ཅད་རྣམ་སྣང་ངམ། རིགས་དྲུག་པའམ། རང་གི་ལྷག་པའི་ལྷར་བསྐྱེད། མཆོད་རྟེན་ལ་སོགས་པ་རྣམ་སྣང༌། པུ་སྟི་ལ་སོགས་པ་འོད་དཔག་མེད། རྡོ་རྗེ་ལ་སོགས་པ་ཀུན་མི་བསྐྱོད་པར་བསྐྱེད།
དེ་ནས་ཡེ་ཤེས་སེམས་དཔའ་དཔག་ཏུ་མེད་པ་གཞུག སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་ཏེ་ཡན་ལག་བཞི་རྫོགས་སུ་བྱའོ། ། དེ་ནས་མཆོད་པ་རྒྱས་པས་མཆོད། དེ་ནས་ཡེ་ཤེས་སེམས་དཔའ་དེ་ནམ་མཁའ་ལ་གཤེགས་སུ་གསོལ་ལ། རྟེན་དེ་ཞལ་ཕར་བསྒྱུར་ལ། ན་བཟའ་རས་སེར་པོས་གཡོགས་ལ་གཞག་གོ ། དེ་ནས་ནང་པར་ཐོ་རངས་དངོས་གཞི་བྱ་སྟེ། རྟེན་སྔ་མ་བཞིན་དུ་སྦྱངས་ཏེ་ལྷར་བསྐྱེད་ལ་ཁྱད་པར་ནི། ནམ་མཁའ་ལ་བཞུགས་པ་དེ་དགུག་གཞུག་བྱ།
དེ་ནས་ཡན་ལག་ལྷག་མའང་སྔ་མ་བཞིན་ནོ། ། དེ་ནས་མཆོད་པས་མཆོད། དེ་ནས་རབ་གནས་ཀྱི་ལྷ་ལ་སྦྱིན་སྲེག་གིས་མཆོད་དེ། གསེར་གྱི་ཐུར་མས་སྤྱན་འབྱེད་པའི་ཚུལ་དུ་བྱའོ། ། གཞན་ཡང་མངའ་དབུལ་བའི་ཆོ་ག་ཐམས་ཅད་རྫོགས་པར་བྱ། དམ་ཚིག་ཅན་ལ་གཏོར་མ་ཆེན་པོ་སྦྱིན་ཏེ་སྲུང་མར་བསྒོ། དེ་ནས་མཇུག་གི་ཆོ་ག་དཀྱིལ་འཁོར་མཆོད་པ་ལ་སོགས་པ་དཀྱིལ་འཁོར་ཆོ་ག་དང་འདྲ། ལས་ཀྱི་ལྷག་ཆད་ཁ་བསྐང་བའི་དོན་དུ་ཞི་བའི་སྦྱིན་སྲེག་བྱའོ། ། གཞུང་ལས་ཆོ་ག་བཟང་པོ་དང་འབྲེལ་ལ། ཅི་གསུངས་སྦྱིན་སྲེག་བྱས་ནས་ནི། །
ཞེས་པ་རབ་གནས་སྦྱིན་སྲེག་དང་འབྲེལ་པས། རྒྱུད་རྒྱས་པ་ལས་འབྱུང་བ་བཞིན་དུའོ། ། དཀྱིལ་འཁོར་དམ་པ་བཞེངས་པ་དང༌། ། ཞེས་པས་དཀྱིལ་འཁོར་དང་ཡང་འབྲེལ་ཏེ། སློབ་དཔོན་བདག་ཉིད་འཇུག་པའི་བར་དུ་བྱའོ། ། དེ་ནས་འོག་ཏུ་སྦྱར་ལ། སྟ་གོན་ལ་སོགས་བྱས་ནས་ནི། ། ཞེས་པ་ཁྲུས་བྱ་བ་ནས་བཟུང་གཤེགས་ཏེ་ནམ་མཁའ་ལ་བཞུགས་པའི་བར་རོ། ། དངོས་གཞི་སྔ་བར་བཞེངས་པ། ནང་པ་ཐོ་རངས་སྐུ་གཟུགས་སྦྱང་བ་དང༌།
ཞེས་པ་ཁྲུས་གསོལ་བ་ལ་སོགས་པ་སྟ་གོན་དང་ཁྱད་པར་མེད་པར་བྱ་སྟེ། ཡེ་ཤེས་པ་འཇུག་པ། ནམ་མཁར་བཞུགས་པའི་སངས་རྒྱས་ཀུན། ། ཞེས་སྟ་གོན་གྱི་ལྷ་ནམ་མཁར་བཞུགས་པ་དེའོ། ། བླ་མ་རྡོ་རྗེ་སློབ་དཔོན་བཟང་པོའི་མཚན་ཉིད། རང་འདོད་ལྷ་མཉམ་རྣལ་འབྱོར་པ། ། ཞེས་པས་རྣལ་འབྱོར་བརྟན་པ། རབ་མཐོང་ཞེས་པ་ལག་ལེན་མཐོང་བ། སྔགས་ཀྱི་ཕ་རོལ་སོན་པ་སྟེ། བསྙེན་པ་ལ་ནུས་པ་ཐོན་པའོ། །
དེ་ཁོ་ན་ཉིད་བཅུ་ཤེས་པའང་དོན་གྱིས་ཤེས་པར་བྱའོ། ། མཆོད་པ་རྣམས་ཆོ་ག་བཟང་པོ་དང་འབྲེལ་པ་སྟེ། བསྙེན་པ་ལ་སོགས་པའི་དུས་ཐམས་ཅད་དུའོ། ། དེ་ཡང་བསྐྱེད་པ་ན་སྣ་ཚོགས་ཞེས་པ་མཆོད་རྫས་དུ་མ་ཧཱུྃ་ནི་ཞེས་པ་ཧཱུྃ་ལས་བསྐྱེད་པའོ། ། གོང་མའི་རྒྱུད་ཀྱི་ཆོ་ག་རིམ་པ་ནི་རྒྱུད་རྒྱས་པའི་རབ་གནས་བརྟག་པ་ཉི་ཤུ་པ་སྟེ། དེ་དང་མཐུན་པར་གུར་ནས་འབྱུང་བ་ཉིད་དོ། ། དེ་དང་འབྲེལ་པའི་སྦྱིན་སྲེག་ནི། སྦྱོར་བ་དངོས་གཞི་མཇུག་གི་ཆོ་ག་གསུམ། སྦྱོར་བ་ལ་དྲུག ཐབ།
དེར་བརྩེག་པའི་བུད་ཤིང༌། སྦར་བའི་མེ། མཆོད་རྫས་དང༌། བསྲེག་རྫས་བཤམ་ཐབས། དགང་གཟར་བླུགས་གཟར་གྱི་དབང་དུ་བྱས་པ། སྒྲུབ་པ་པོའོ། ། དེའི་ཐབ་ལ་དྲུག་སྟེ། དབྱིབས། ཚད། ཁ་དོག
མཚན་མ། མུ་རན། ཕྱོགས་གང་དུ་བྱ་བའོ། ། དངོས་གཞི་ལ་ལྔ། མེ་བཙལ་ཞིང་བསྒྲུབ་པ། ཐབ་དང་ཡོ་བྱད་བསང་ཞིང་བྱིན་གྱིས་བརླབ་པ། ཐབ་ཁུང་མངོན་པར་འདུ་བྱ་བའི་ཁྱད་པར། འཇིག་རྟེན་པའི་མེ་ལྷ་ཚིམ་པར་བྱ་བ། འཇིག་རྟེན་ལས་འདས་པའི་མེ་ལྷ་ཚིམ་པར་བྱ་བའོ། ། མཇུག་གི་ཆོ་ག་ནི།
འཇིག་རྟེན་པའི་མེ་ལྷ་མཆོད་པ་མན་ཆད་དོ། ། དེ་ག་ཙམ་ལས་ཞིབ་ཏུ་མི་གསུང་ངོ༌། ། གཞུང་ལས་ཐབ། བསྲེག་རྫས། ཆོ་ག་དང་གསུམ་དུ་གསུང་ངོ༌། ། དང་པོ་ནི་དབྱིབས། ཚད། ཁ་དོག་གསུམ་གཞུང་ལས་གསལ་ལ། མཚན་མ་དང་མུ་རན་གཉིས་ཁ་བསྐང་ངོ༌། ། གཉིས་པ་ནི།
ཞི་ལ་ཏིལ། ཞེས་པ་ལ་སོགས་པ་སྟེ། བསྲེག་རྫས་ཀྱི་གཙོ་བོ་ཙམ་བསྟན་ཏོ། ། ཨོཾ་ཨགྣེ་ལ་སོགས་པ་འཇིག་རྟེན་པའི་མེ་ལྷའི་ཡེ་ཤེས་པ་སྤྱན་འདྲེན་པའི་ཚིགས་བཅད་དོ། ། སྭརྠ་ལ་སོགས་པས་གཤེགས་སུ་གསོལ་བའི་ཚིགས་བཅད་དོ། ། མ་མ་རིན་ཆེན་སྣ་ཚོགས་འཛིན། ། ལ་སོགས་པས་དཀྱིལ་འཁོར་གྱི་ཆོ་གའི་དུས་སུ་ས་བསླང་བ་དང༌། སྟ་གོན་གྱི་དུས་སུ་སའི་ལྷ་མོ་མཁྱེན་པར་གསོལ་བའི་དུས་ཀྱི་ལྷ་མོ་ལ་གསོལ་བ་གདབ་པ་དང་འབྲེལ་ལོ། ། མཆོད་ཡོན་ཞབས་བསིལ་གྱི་སྔགས་ནི་བསྡུས་པ་ཡིན་ལ། རྒྱས་པ་གུར་བཞིན་ནོ། །
ལེའུ་གཉིས་པ་དངོས་གྲུབ་རྒྱུ་དང་བཅས་པ་གཏན་ལ་དབབ་པ་ལ་བཞི་སྟེ། རྡོ་རྗེ་རིགས་ཀྱི་ལེའུར་ལྷའི་རྣལ་འབྱོར་ལ་བརྟེན་ནས། དངོས་གྲུབ་བསྒྲུབ་པར་གསུངས་པའི་དོན་གསལ་བར་བཤད་པ་དང༌། སྤྱོད་པའི་ལེའུར་དྲོད་ཐོབ་ནས་སྤྱོད་པ་སྤྱད་པར་གསུངས་པའི་དོན་གསལ་བར་བསྟན་པ་དང༌། དབང་གི་ལེའུར་ཕྱག་རྒྱའི་དངོས་གྲུབ་གསུངས་པ་ལ་བརྩད་པའི་སྐྱོན་སྤང་བའི་སྒོ་ནས་གསལ་བར་བསྟན་པ་དང༌། རྡོ་རྗེ་རིགས་ཀྱི་ལེའུར་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་གསུང་པའི་དོན་གསལ་བར་བཤད་པའོ། ། དང་པོ་ལ་ཞུས་པ། རྡོ་རྗེ་སྙིང་པོས་ཞེས་པ་སྟེ། ལེའུ་དང་པོ་ལས། དངོས་པོ་ཉིད་ཀྱིས་རྣམ་གྲོལ་ཞིང༌། །
དངོས་པོའི་འཆིང་བས་འཆིང་བར་འགྱུར། ། ཞེས་པ་ལ་སོགས་པ་གསུངས་ལ། དངོས་པོའི་འཆིང་བས་འཆིང་བར་འགྱུར་གྱི་དོན་ལ། འདིར། ནམ་མཁའ་ལྟ་བུའི་ཆོས་ཀུན་ལ་ནི་ཆོས་ཐམས་ཅད་ཀྱི་དེ་བཞིན་ཉིད་དོ། ། དེ་མ་རྟོགས་པས་དངོས་པོར་མངོན་པར་ཞེན་པ་སྐྱེ། དེ་ལས་ཚུལ་བཞིན་མ་ཡིན་པ་ཡིད་ལ་བྱེད་པ་སྟེ་སྡུག་པ་དང༌། ཁྲོ་བར་བྱ་བ་ཆགས་སྡང་གི་རྒྱུ་མཚན་དུ་རྟོག་པ་འབྱུང༌། དེ་ལས་ཉོན་མོངས་པའི་ཀུན་ནས་ཉོན་མོངས་པ་འདོད་ཆགས་ལ་སོགས་པ། དེ་ལས་ལས་ཀྱི་ཀུན་ནས་ཉོན་མོངས་པ།
དགེ མི་དགེ ལུང་མ་བསྟན་འབྱུང༌། དེ་ལས་སྐྱེ་བའི་ཀུན་ནས་ཉོན་མོངས་པ་སྡུག་བསྔལ་གྱི་ཕུང་པོ་གྲུབ་པའི་ཚུལ་གྱིས་འཁོར་བའི་རྒྱ་མཚོ་ཆེན་པོ་ལ་ཤིང་གི་ཀུ་བ་འཕྱོ་བ་ལྟར་འཕྱོ་བའོ། ། དངོས་པོ་ཉིད་ཀྱིས་རྣམ་གྲོལ་ཞིང༌། ། ཞེས་པ་ལ་སོགས་པའི་དོན་ལ། རང་འདོད་ལྷ་ཡི་གཟུགས་ལས་ནི། ། ཞེས་པ་ལྷའི་རྣལ་འབྱོར་ལ་བརྟེན་ནས་དངོས་གྲུབ་འགྲུབ་པར་གསུངས་པ་ལ། སེམས་ཅན་ཇི་ལྟར་འགྲུབ་པར་འགྱུར། ། ཞེས་པ་ལྷ་རང་གང་གི་རྣལ་འབྱོར་གྱིས་འགྲུབ་པ་དང༌།
གནས་གང་དུ། དུས་ནམ་གྱི་ཚེ། བསམ་པ་ཇི་ལྟ་བུ་དང་ལྡན་པས་བསྒོམས་ན་འགྲུབ། ཅེས་པའི་དོན་ཏོ། ། ལན་ནི་བཅོམ་ལྡན་འདས་ཞེས་པ་སྟེ། བདག་མེད་རྣལ་འབྱོར་ལྡན་པའམ། ། ཡང་ན་ཧེ་རུ་ཀ་དཔལ་བརྩོན། ། ཞེས་འདམ་ཀ་ལྟ་བུར་གསུངས་ཀྱང༌། ཕྱག་བཅུ་དྲུག་པ་ཡབ་ཡུམ་བསྒོམས་པས་གྲོལ་གྱི། གཞན་པའི་སེམས་ཞེས་པ་ཀུ་རུ་ཀུལླེ་དང་ཕྱག་གཉིས་པ་ལ་སོགས་པ་ལྷ་གཞན་གྱི་རྣལ་འབྱོར་གྱིས་མ་ཡིན་ནོ། །
དེའང་འབྲས་བུའི་རྣམ་པ་སྔོན་བྱུང་གི་སྟོན་པ་དང་འདྲ་བ་བསྒྲུབ་པར་བྱ་བ་ཡིན་པ་ལ་རྒྱུ་འདྲ་བས་འབྲས་བུ་འདྲ་བ་སྒྲུབ་པ་ཡིན་ནོ། ། དེ་ཡང་ཤེས་རབ་སྟོང་པ་བཅུ་དྲུག་མཚོན་པར་བྱེད་པ་ཕྱག་བཅུ་དྲུག་ལ། སྙིང་རྗེ་བསྡུ་བའི་དངོས་པོ་བཞི་མཚོན་པར་བྱེད་པ་ཞབས་བཞི་དང་ལྡན་པས། ཐབས་དང་ཤེས་རབ་གཉིས་སུ་མེད་པའི་ཡེ་ཤེས་ཆོས་སྐུའི་མཚོན་བྱེད་ཁྱད་པར་ཅན་དུ་འགྱུར་བའི་ཕྱིར་སྐུའི་རྣམ་པ་དེ་ལྟར་སྣང་བ་ཡིན་ནོ། ། ལྷ་གཞན་ནི། དེ་དང་མི་མཐུན་པས་སོ། ། ཞེས་སློབ་དཔོན་མི་ཐུབ་ཟླ་བའི་བཞེད་པའོ། ། སློབ་དཔོན་གཞན་ཕལ་ཆེར་གྱིས་ནི་ཐ་མལ་པའི་སེམས་ཉིད་ལ་བཤད་དེ། ཡི་གེ་ལ་ཞུགས་པ་ཡིན་ནོ། ། གནས་ནི།
དང་པོར་གོམས་པར་བྱེད་དུས་ཀྱི། ། གནས་ནི་ཞེས་པ་དང་པོ་ལྷའི་རྣམ་པ་ལ་སེམས་འཛིན་པའི་དུས་སུ་བསྔགས་པའི་གནས། གཅིག་ཏུ་མཉམ་གཞག་འགྲུབ་འགྱུར་བ་སྟེ། རང་གི་ཡིད་འཇུག་པ་དང་ཏིང་ངེ་འཛིན་སྐྱེ་བ་ལ་བར་ཆད་མི་འབྱུང་བ། འཚོ་བའི་ཡོ་བྱད་སླ་བ། ནད་གཞི་མི་སྐྱེད་པའོ། ། དེ་ཉིད་ལ་རང་གི་ཁྱིམ་ཞེས་ཀྱང་བྱའོ། ། དུས་གཡེང་བ་ཉུང་བས་མཚན་དུས་སོ། ། བསམ་པ། བདག་ཉིད་འགྲུབ་པའི་སེམས་ཀྱིས་ནི། །
ཞེས་ཕྱག་རྒྱ་ཆེན་པོ་མཆོག་གི་དངོས་གྲུབ་འདོད་པའི་བསམ་པས་སོ། ། རྣལ་འབྱོར་མ་ཞེས་པ་རྐང་པ་གཉིས་ཀྱིས་དེ་དང་འབྲེལ་ནས་ལྷ་གང་བསྒོམ་པ་བཤད་དོ། ། ལྷའི་རྣམ་པ་གསལ་ནས་རྗེས་སྤྱོད་དུས་ཐམས་ཅད་དུ་བསྒོམ་པ། རྐང་པ་འཁྲུ་དང༌། ཞེས་པ་ལ་སོགས་པས་བསྟན་ཏོ། ། གདུག་པའི་སེམས་ཞེས་པ་ཐ་མལ་པའི་རྣམ་རྟོག་སྟེ། མ་རིག་པས་ཞེས་པས་ལྷར་མ་ཤེས་པའོ། ། སློབ་དཔོན་མི་ཐུབ་ཟླ་བས་འབྲས་བུ་དང་རྣམ་པ་མི་མཐུན་པ་དང༌། མཚོན་བྱེད་ཁྱད་པར་ཅན་མེད་པ་ལྷ་གཞན་གྱི་རྣལ་འབྱོར་ལ་བཞེད་དོ། ། གཉིས་པ་ནི་ལེའུ་དྲུག་པར།
ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཅེས་པ་དྲོད་ཐོབ་ནས་སྤྱོད་པ་བྱ་བ་དང༌། དྲོད་ཐོབ་པར་བྱེད་པའི་ཐབས་བསྒོམ་པའི་གནས་ལ་སོགས་པ་གསུངས་ཀྱང༌། ཐབས་དངོས་དང༌། དྲོད་ཐོབ་པའི་དུས་དང༌། དྲོད་ཐོབ་པར་བྱེད་པའི་གང་ཟག་དང༌། དྲོད་ཉིད་དང༌།
སྤྱོད་པ་བསྒྲུབ་པའི་རིམ་པ་དང༌། སྤྱོད་པ་སྤྱད་པའི་དུས་དང༌། སྤྱོད་པའི་གྲོགས་དང༌། དགོས་པ་དེ་རྣམས་མ་གསུངས་པས། དེ་རྣམས་འདིར་ཁ་བསྐངས་ཏེ་བཤད་དོ། ། དེའང་ཐབས་ལ་གཉིས་ལས། བསམ་གཏན་ཉོན་མོངས་འཇིག་བྱེད་པ། ། ཞེས་པ་རང་བྱིན་གྱིས་བརླབ་པའི་རིམ་པའི་ཐབས་ལ་བརྟེན་ནས་རང་བྱུང་གི་ཡེ་ཤེས་ཀྱི་ཏིང་ངེ་འཛིན་བསྐྱེད་པས་སོ། ། དེ་དང་འབྲེལ་ནས་དུས་ནི། དྲོད་ཐོབ་ཀར་ཉིན་མཚན་བར་མ་ཆད་པར་ཟླ་བ་ཕྱེད་དུ་བསྒོམ་པ་སྟེ།
བརྩེ་ཞེས་པ་གྲོགས་འདོད་ཡོན་ལྔ་བསྟེན་པ་དང་བཅས་པས། དངོས་གྲུབ་ནི་གནས་སྐབས་ཀྱི་དྲོད་ཀྱིས་སོ། ། ཡོངས་སུ་རྟོགས་ཞེས་པ་དེ་ཁོ་ན་ཉིད་གོམས་པར་གྱིས་ཤིག་པའོ། ། བསམ་པ་ནི་དེ་ཁོ་ན་ཉིད་དང་འགལ་བའི་འོ། ། ལྷའི་གཟུགས་ནི་རྟེན་བསྐྱེད་པའི་རིམ་པ་ལ་གནས་པས་སོ། ། ཉི་མ་གཅིག་ཏུ་མ་ཆད་པར། ། ཞེས་པ་རྒྱུན་མ་ཆད་པར་རོ། ། ཐབས་གཉིས་པ་དཀྱིལ་འཁོར་འཁོར་ལོའི་ཐབས་ནི་རང་སྒྲུབ་པ་པོ། ། གཞན་ཕྱག་རྒྱའི་དོན་ནི་མཆོག་ཐུན་མོང་གི་དངོས་གྲུབ་བོ། ། དེ་མངོན་དུ་འགྱུར་བ་ལ་ཞུ་བདེ་ལྷན་སྐྱེས་རྟོགས་དགོས་ལ།
དེ་ཐབས་མཆོག་ཏུ་གྱུར་པ་ཡིན་པས་ན་འཁོར་བར་ཞེས་པ་ལ་སོགས་པ་གསུངས་སོ། ། འཕྲལ་དུ་ཞེས་པ་མྱུར་བ་ལ་བྱའོ། ། དྲོད་ཉིད་ནི་ཏིང་ངེ་འཛིན་ལས་བྱུང་བའི་སེམས་ཀྱི་ནུས་པ་ཡིན་ལ། དེའི་ཆུང་ངུ་ནི་འཇིག་རྟེན་གྱི་ཆོས་བརྒྱད་ཀྱིས་མི་རྫི་ཞིང༌། ཉོན་མོངས་པ་གློ་བུར་བ་དྲག་པོ་མགོ་ནོན་པ་དང༌། དེའི་འབྲས་བུ་སྡུག་བསྔལ་དྲག་པོས་མི་རྫི་བ་སྟེ། འཇིགས་པ་ནི་སྲིད་པའི་སྡུག་བསྔལ་གྱིས་སོ། ། སྨྱོ་བ་སེམས་འཁྲུལ་པ། མྱ་ངན་གདུང་བ་ནི་སྡུག་པ་དང་བྲལ་བའི་འོ། ། འཚེ་བ་ནི་གཞན་གྱིས་བྱས་པའོ། །
སྡུག་བསྔལ་ནི་དེ་ཐམས་ཅད་ལ་སྦྱར་ཏེ་དེ་ལྟ་བུའི་འབྲས་བུ་སྡུག་བསྔལ་གྱིས། སྒྲུབ་པ་པོ་ནི་ཉོན་མི་མོངས་པའོ། ། དེ་ལྟ་བུའི་རྒྱུ་འདོད་ཆགས། ཞེ་སྡང༌། གཏི་མུག་ཆེས་པས་ཀྱང་ངོ༌། ། འབྲིང་ཚར་གཅད་རྗེས་གཟུང་གང་རུང་ཅིག་ཐོགས་པ་མེད་པར་འགྲུབ་པ། ཆེན་པོ་རྣམ་ཤེས་དང་ཡེ་ཤེས་ཆ་མཉམ་པ་སྟེ། གཉིས་ཀ་ཐོགས་པ་མེད་པར་འགྲུབ་པའོ། ། དེ་གཉིས་ནི། ཕན་དང་གནོད་པའི་འབྲས་འབྱུང་བ། །
ལ་སོགས་པས་བསྟན་ཏོ། ། ཇི་ལྟར་ཞེས་པ་རྐང་པ་གཉིས་ཀྱིས་དྲོད་ཐོབ་ནས་སྤྱོད་པ་སྤྱད་པ་ཡིན་གྱིས། གཞན་དུ་ངུ་འབོད་ཀྱི་གནས་སུ་སྐྱེ་བར་བསྟན་ཏོ། ། མཚམས་མེད་ལྔ་ནི་ཞེས་པ་ལ་སོགས་པས། དྲོད་ཐོབ་པར་བྱེད་པའི་གང་ཟག་གི་དབང་དུ་བྱས་ནས་རྒྱུད་སྦྱང་བ་མ་བྱས་པ། རིང་ཞིག་ན་འགྲུབ་ཏུ་རུང་བའི་གང་ཟག་གོ ། དགེ་བ་བཅུ་ལ་གོམས་པ་དང༌། ། ལ་སོགས་པས་སྦྱངས་པ་བྱས་པ་འགྲུབ་པ་ལ་ཉེ་བ་སྟེ། རེ་ཞིག་ཅེས་པ་མྱུར་དུ་འགྲུབ་པའོ། ། དངོས་གྲུབ་ཀྱང་ནི་དྲོད་ཉིད་ཀྱིའོ། །
སྤྱོད་པ་བསྒྲུབ་པའི་རིམ་པ་དང༌། སྤྱོད་པའི་དུས་ནི། དང་པོ་དྲོད་ཐོབ་ནས་གསང་བའི་སྤྱོད་པ་ཟླ་བ་གཅིག ལུང་བསྟན་པའི་ཕྱག་རྒྱ་རྙེད་ནས་འཇིག་རྟེན་པའི་མངོན་དུ་ཟླ་གཅིག་སྤྱད་པས། མཆོག་གི་དངོས་གྲུབ་སྒྲུབ་པའི་ཉེ་བའི་རྒྱུ་མངོན་དུ་བྱེད་པའི་སྐལ་བ་དང་ལྡན་པར་འགྱུར་བ་སྟེ། དེ་ལྟར་ཟླ་བ་གཅིག་ཏུ་ལ་སོགས་པས་གསང་བའི་སྤྱོད་པ་སྟེ། ཇི་སྲིད་ཕྱག་རྒྱ་མ་རྙེད་པར། ། ཞེས་པ་ལུང་བསྟན་མ་བྱུང་གི་བར་དུའོ། ། གནང་བ་རྙེད་འགྱུར་ཞེས་པ་ལ་སོགས་པས་ལུང་བསྟན་པའི་ཕྱག་རྒྱ་རྙེད་ནས། རིག་པ་བརྟུལ་ཞུགས་ཅན་གྱིས་སྤྱོད་པ་འཇིག་རྟེན་པའི་མངོན་དུ་བྱ་བའོ། །
བྱང་ཆུབ་སེམས་ཀྱིས་རྣམ་པར་སྦྱང༌། ། ཞེས་པ་གསང་བའི་དབང་བསྐུར་བ་སྟེ། དབང་བཞིས་ཕྱག་རྒྱའི་རྒྱུད་སྨིན་པར་བྱའོ། ། དགེ་བ་བཅུ་ལ་བརྩམས་ནས་ནི། ། དེ་ལ་ཆོས་ནི་རྣམ་པར་དབྱེ། ། ཞེས་པ་དབང་གི་སྔོན་དུ་ཕ་རོལ་ཏུ་ཕྱིན་པའི་ཐེག་པར་ཐོས་བསམ་དང་བསླབ་པས་སྦྱང་བར་བྱ་བ་བསྟན་པའོ། ། ལྷ་ཡི་གཟུགས་ཀྱི་སེམས་པ་ནི། ཐབས་ཤེས་རབ་ལྷར་བསྐྱེད་པ་ཡིན་ལ། བཟའ་བ་དང་བསྲུང་བ་མཐུན་པས། དམ་ཚིག་སེམས་ཀྱང་གཅིག་པ་ཉིད་དོ། །
དེ་དང་ལྷན་ཅིག་སྤྱོད་པ་བྱ་བའི་དུས་ཟླ་བ་གཅིག་གི་ཞེས་པའོ། ། སྐལ་ལྡན་པར་ནི་མཆོག་གི་དངོས་གྲུབ་མངོན་དུ་བྱེད་པའི་འོ། ། སྤྱོད་པའི་གྲོགས་ནི་སྤྱིར་བཞི་ཡིན་པ་ལས། ལེའུ་དྲུག་པ་ཉིད་ལས། ཤིན་ཏུ་བཞིན་བཟང་མིག་ཡངས་མ། ལ་སོགས་པས་དང་པོ་ནས་གོམས་པའི་བུ་མོ་ལས་མ་གསུངས་ལ། ལེའུ་འདི་ཉིད་ལས། གོང་དུ་གནང་བ་རྙེད་འགྱུར་ལ་སོགས་པས་ལུང་བསྟན་པའི་བུ་མོ་བཤད་ལ། ནུས་པ་ཐོབ་པའི་རྣལ་འབྱོར་མ་སྟེ། བདག་དང་རྟོགས་པ་མཉམ་པའམ།
རྟོགས་པ་མཆོག་ཏུ་གྱུར་པ་ནི་མཆོག་ཐོབ་པའི་ཞེས་པ། རྐང་པ་གཉིས་ཀྱིས་བསྟན། ནུས་པས་བཀུག་པའི་བུ་མོ་ནི། ། ཡང་ན་བདག་གི་ནུས་པ་ཡིས། ། ཞེས་པ་ལ་སོགས་པས་བསྟན་ཏོ། ། དགོས་པ་ནི། འདིར་ཀུན་འདར་གྱི་སྤྱོད་པའི་དགོས་པ་རང་གི་སེམས་ཀྱི་བརྟན་གཡོ་བརྟག་པ་ཙམ་ཞིག་གསུངས་ཏེ། བདག་གིས་དལ་བ་སྟེ། རྟོགས་པ་མངོན་དུ་བྱ་བའི་ཕྱིར། ། ཞེས་པས་བརྟན་གཡོ་བརྟག་པའི་ཕྱིར་ཡིན་གྱི།
ལྟོ་དགང་བའི་དཔུང་གཉེན་མ་ཡིན་པས། གང་བཤད་ཅེས་པ་རྐང་པ་གཉིས་གསུངས་པ་ཡིན་ལ། ཡིད་ནི་བརྟན་ནམ་ཞེས་པ་རྐྱེན་དབང་དུ་མི་འགྲོ་བ་དང༌། གཡོ་བ་སྟེ་རྐྱེན་དབང་དུ་འགྲོ་བའོ། ། གསུམ་པ་ལེའུ་བཅུ་པར། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་གསུངས་པའི་དོན་ལ་ཞུས་པའི་དོན་བུད་མེད་བདག་མེད་མའི་རྣལ་འབྱོར་དང་ལྡན་པས། ཕྱག་རྒྱའི་དངོས་གྲུབ་ཇི་ལྟར་འགྲུབ། ། ཅེས་པའོ། །
ལན་ལ་གསུམ་སྟེ། བདག་མེད་མའི་རྣལ་འབྱོར་དང་ལྡན་པས་ཕྱག་རྒྱའི་དངོས་གྲུབ་འགྲུབ་པའི་ཚུལ་དང༌། ཕྱག་རྒྱའི་དངོས་གྲུབ་ཀྱི་མཚན་ཉིད། དེ་ཡང་རིང་བའི་རྒྱུ་རིམ་པ་གཉིས་ལ་བརྟེན་ནས་འགྲུབ་པར་བཤད་པའོ། ། དང་པོ་ན། བཅོམ་ལྡན་འདས་ཞེས་པ་ལ་སོགས་པ་སྟེ། བདག་དང་རྟོགས་པ་མཉམ་པའི་སྒྲུབ་པ་པོ་དང་ཕྲད་ན། དེ་དང་རྒྱུད་གཉིས་ཅིག་ཅར་དུ་གྲོལ་ལ། མ་ཕྲད་ན་ནུས་པ་ཐོབ་པས་ཐབས་སུ་བསྒྱུར་ལ་ནུས་པས་བཀུག་པའམ། ནུས་པས་ཐོབ་པའི་རྣལ་འབྱོར་མ་ལ་བརྟེན་ནས་འགྲུབ་པའོ། །
གཉིས་པ་ནི་ཆགས་དང་སྐྱེ་བ་འཇིག་པ་སྟེ་འཆི་བ་དག་གིས་ཀྱང༌། ཐབས་དམིགས་པ་མེད་པའི་སྙིང་རྗེ། ཤེས་རབ་དམིགས་པ་མེད་པའི་ཤེས་རབ་སྟེ། དེ་གཉིས་དབྱེར་མེད་པའི་ཆོས་ཀྱི་སྐུ་ཟིལ་གྱིས་གནོན་པར་མི་འགྱུར་རོ། ། དེའི་འཐད་པ་གང་གི་ཕྱིར་ན། ཐབས་ནི་འབྱུང་བ་ཉིད་ཅེས་པ་ཟག་པ་མེད་པའི་ཡོན་ཏན་གྱི་ཆོས་ཡིན་པ་དང༌། འཇིག་པ་ཤེས་རབ་ཟེར་ཡང་ཤེས་རབ་འཇིག་པ་སྟེ། གང་འཇིག་ན། སྲིད་མཐར་བྱེད་དེ། རྟོག་པ་འཇིག་པར་བྱེད་པ་མི་རྟོག་པའོ། །
དེས་ན་ཞེས་པ་ཟག་མེད་ཀྱི་ཐབས་དང་ཤེས་རབ་གཉིས་མེད་ཡིན་པས་སོ། ། འོ་ན་གང་ལ་འཇིག་པ་ཡོད་ན། ལ་ལ་འཇིག་པས་འཇིག་པར་འགྱུར། ། ཞེས་པ་རྟོག་པའོ། ། ཟག་མེད་ལ་དེ་མེད་པས། འཇིག་པའི་དངོས་མེད་ཟག་པ་མེད། ། ཅེས་བྱའོ། ། གསུམ་པ་ལ་ནི་བསྐྱེད་པ་ཡི། ། ཞེས་པ་སྟེ་སྤྲོས་པ་ནི་ཞལ་ཕྱག་གི་རྣམ་པར་རོ། ། སྤྲོས་པ་རྨི་ལམ་ལྟར་བྱས་ནས། །
ཞེས་རྫོགས་པའི་རིམ་པས། རྟེན་དེ་སྣང་ལ་རང་བཞིན་མེད་པར་རོ། ། དེ་ལྟར་བསྒོམས་པའི་ཕན་ཡོན། ཇི་ལྟར་ཞེས་པ་སྟེ། རང་བཞིན་མེད་པར་རྟོགས་པའོ། ། དེའང༌། ཕྱག་རྒྱ་ཆེན་པོའི་དབང་བསྐུར་བར། ། ཞེས་པ་ཤེས་རབ་ཡེ་ཤེས་ཀྱི་དབང་གི་དུས་སུ། ཇི་ལྟར་ཤེས་པའི་བདེ་ཆེན་པོ་སྟེ། དེས་མཚོན་པ་དང༌།
དེ་ཉིད་ལམ་དུ་དཀྱིལ་འཁོར་འཁོར་ལོའི་ལམ་ལ་བརྟེན་ནས་གོམས་པར་བྱས་པས། དེ་ཡི་འདི་ནི་བྱིན་རླབས་ཡིན། ། ཞེས་པའོ། ། གཞན་ལས་ཞེས་པ་ཐབས་དེ་ཉིད་དང་བྲལ་ན། དཀྱིལ་འཁོར་འབྱུང་བ་མེད། ཅེས་པ་སྤྲོས་མེད་དུ་མི་རྟོགས་པའོ། ། སྤྱི་དོན་བཞི་པ་ནི། ལེའུ་དང་པོར། ལུས་ལ་ཡེ་ཤེས་ཆེན་པོ་གནས། ། ལ་སོགས་པ་རྐང་པ་གཅིག་གིས་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་གསུངས་པའི་དོན་ལ།
འདིར་དྲུག་སྟེ། དེས་དངོས་པོ་ཀུན་ལ་ཇི་ལྟར་ཁྱབ་པའི་ཚུལ་དང༌། དེ་ཉིད་ལུས་ལ་ཇི་ལྟར་གནས་པའི་ཚུལ་དང༌། ལེའུ་དགུ་པའི་དོན་ཇི་ལྟར་གསལ་བར་བྱ་བའི་ཚུལ་གྱིས། ཡེ་ཤེས་དེ་ཉིད་འགྲོ་བ་ཐམས་ཅད་ཀྱི་བདག་ཉིད་དུ་བཤད་པ། ཐམས་ཅད་ཀྱི་བདག་ཉིད་ཡིན་ཀྱང་གློ་བུར་གྱི་དྲི་མས་སེམས་ཅན་དུ་མི་འགལ་བས། གློ་བུར་གྱི་དྲི་མ་སེལ་བར་བྱེད་པའི་ཐབས་དཔེ་དང་བཅས་པ། དེ་ཉིད་ཐབས་སུ་འགྱུར་བའི་འཐད་པའོ། ། དང་པོ་ནི་བདེ་བ་གནག་ཅིང་ཞེས་པ་སྟེ། རང་བཞིན་ལྷན་སྐྱེས་ཀྱིས་ཁྱབ་ལུགས་ཀྱི་དབང་དུ་བྱས་ནས།
དེ་དང་དེར་སྣང་ཞིང་དེའི་ངོ་བོ་ཉིད་ལས་མ་འདས་པ་སྟེ། ཤེས་རབ་སྟེ་ཕྱག་རྒྱ་དང༌། ཐབས་སྒྲུབ་པ་པོ་དང༌། ཀུནྡྷུ་རུ་སྟེ་སྙོམས་འཇུག་དང༌། དངོས་པོ་སྟེ་སྣང་བ་དང༌། དངོས་མེད་སྟོང་པ་སྟེ་ཐམས་ཅད་དུ། ། རྡོ་རྗེ་སེམས་དཔའ་བདེ་བར་བརྗོད། ། ཅེས་པ་རང་བཞིན་ལྷན་ཅིག་སྐྱེས་པའི་ཡེ་ཤེས་ཉིད་སྣང་བའོ། ། ཞུ་བདེའི་ཁྱབ་ལུགས་ཀྱི་དབང་དུ་བྱས་ནས། ལྷན་ཅིག་སྐྱེས་པའི་ཏིང་ངེ་འཛིན་བརྟན་པས་ཐམས་ཅད་དེའི་ངོ་བོར་འཆར་བ་སྟེ།
ཀུནྡྷུ་རུ་སྐྱེས་པ་དེ། ཞེས་པ་དཀྱིལ་འཁོར་འཁོར་ལོའི་ཐབས་ལས་བྱུང་བའི་ལྷན་སྐྱེས་ཉིད་ཡིན་ལ། དེ་ཡང་དངོས་པོ་ཞུ་བ། དངོས་མེད་བདེ་བ། རྡོ་རྗེ་མི་རྟོག་པ། སེམས་དཔའ་དབྱེར་མི་ཕྱེད་པའོ། ། གཉིས་པ་ནི་ཞུ་བདེ་ལྷན་སྐྱེས་ལུས་ལ་ཇི་ལྟར་གནས་པའི་ཚུལ་བཤད་པ། རྡོ་རྗེ་སྙིང་པོས་ཞེས་པ་ལ་སོགས་པའི་དོན་ནི་བཤད་མ་ཐག་པའི་རྫོགས་པའི་རིམ་པ་སྤྲོས་པ་ཉེ་བར་ཞི་བའི་བདེ་བ་ཆེན་པོ་བསྒོམས་པས་ཆོག་གིས་བསྐྱེད་པའི་རིམ་པའི་སྤྲོས་པ་དགོས་པ་མེད་དམ་ཞེས་ཞུས་སོ། ། ལན་བཅོམ་ལྡན་འདས་ཀྱིས་ཞེས་པ་སྟེ། དད་པའི་ཤུགས་ཀྱིས་རབ་ཏུ་ཉམས། །
ཞེས་པ་རྫོགས་པའི་རིམ་པ་འབའ་ཞིག་ལ་དད་པས། རྟེན་བསྐྱེད་རིམ་མ་བསྒོམས་ན་རྫོགས་པའི་རིམ་པ་ལས་ཀྱང་ངོ༌། ། དེ་ཉིད་བཤད་པ། རྟེན་བསྐྱེད་རིམ་གྱི་ལུས་མེད་ན། དེ་ལ་བརྟེན་པའི་རྩ་མེད། དེས་ན་དེ་ལ་བརྟེན་པའི་ཐིག་ལེ་མེད། དེ་ལ་བརྟེན་པའི་བདེ་བ་མེད་པས། གང་ལས་བདེ་ཞེས་པའོ། ། ཁྱབ་དང་སྟེ་ཁྱབ་པར་བྱ་བ་ལུས། ཁྱབ་བྱེད་བདེ་བ་ཆེན་པོའོ། །
ཡང་ན་ཁྱབ་པ་སྟེ། ཁྱབ་པར་བྱ་བ་བདེ་བ། ཁྱབ་བྱེད་དེའི་རྟེན་ལུས་སོ། ། དེ་ཉིད་དཔེའི་སྒོ་ནས་བསྟན་པ། ཇི་ལྟར་བྱ་ཞེས་པ་ལ་སོགས་པའོ། ། དོན་བསྡུ་བ་དེ་ལྟར་བསྐྱེད་རིམ་གྱིས་ལྷའི་གཟུགས་སུ་བྱས་པས་ན་དངོས་པོ་ང༌། རྫོགས་པའི་རིམ་པས་རང་བཞིན་མེད་པར་ཤེས་པས། དངོས་པོ་མེད་པ་ང༌། དེ་ལྟ་བུའི་དངོས་པོའི་དེ་ཁོ་ན་ཉིད་རྟོགས་པ་མཐར་ཐུག་པས་སངས་རྒྱས་ང༌། ཞེས་པའོ། །
དེ་ལྟར་ཡིན་ཡང་ལེ་ལོས་བསྣུན་པ་སྟེ། སྒྲུབ་པའི་ནན་ཏན་དང་བྲལ་བ་དང༌། རྨོངས་པས་ཏེ་བླ་མའི་གདམས་ངག་དང་བྲལ་བས་མི་རྟོགས་པའོ། ། དེས་ནི་བསྐྱེད་པའི་རིམ་པའི་ལུས་ལ། རྫོགས་པའི་རིགས་པའི་ཡེ་ཤེས་གནས་པའི་ཚུལ་བཤད་དོ། ། ད་ནི་རྫོགས་རིམ་ཉིད་ཀྱིའང་ལུས་ཀྱི་དཀྱིལ་འཁོར་ལ་བྷ་གའི་དཀྱིལ་འཁོར། དེ་ལ་བྱང་ཆུབ་སེམས་ཀྱི་དཀྱིལ་འཁོར་ལ། དེའང་ཞུ་བ་ལ་བདེ་བ་གནས་པའི་ཚུལ་གྱིས་ཞུ་བདེ་ལྷན་སྐྱེས་ཀྱི་གནས་ལུགས་འཆད་དེ། རྡོ་རྗེ་ནི་སྒྲུབ་པ་པོ་རིགས་ལྔ། དེའི་བཙུན་མོ་བྲམ་ཟེའི་རིགས་བུ་མོ་སྤྱན་དུ་བསྐྱེད་པ་ལ་སོགས་པའོ། །
དེ་རྣམས་ཀྱི་བྷ་ག་དེ་ལས་སངས་རྒྱས་ཏེ་ལྷན་ཅིག་སྐྱེས་པའི་ཡེ་ཤེས་མི་རྟོག་པ། རིན་ཆེན་ཞེས་པ་དེའི་རྟེན། ཞུ་བདེའི་གནས་ཡིན་པས་ཟ་མ་ཏོག་གོ ། དེ་ཉིད་བདེ་བ་སྲུང་བར་བྱེད་པས་ན་བདེ་བ་ཅན་ཏེ། དེར་ལྷན་སྐྱེས་ཀྱི་ཡེ་ཤེས་རྟག་ཏུ་བཞུགས་པའོ། ། དེས་མཚོན་པའི་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ཉིད། ཆོས་ཐམས་ཅད་ཀྱི་བདག་ཉིད་ཡིན་པས་འཆད་པ་པོ་སྟེ། རྒྱུད་འཆད་པའི་སྟོན་པར་དེ་ཉིད་སྣང་བ་ལ་སོགས་པའོ། ། གཉིས་སུ་སྣང་བའི་ཆ་ནས་འཇིག་རྟེན་པ་སྟེ་འཁོར་བ་དང་རང་བཞིན་གཉིས་ཀྱིས་སྟོང་པས་འཇིག་རྟེན་ལས་འདས་པ་ངའོ། ། རང་གི་ངོ་བོ་གང་ཡིན་ན།
ལྷན་ཅིག་སྐྱེས་དགའི་རང་བཞིན་ངའོ། ། དེ་མཚོན་པའི་དུས་མཆོག་ཅེས་པ་མཆོག་དགའ་ཡིན་ལ། དེའི་དགའ་བྲལ་གྱི་དགའ་བ་བདེ་བ་མི་རྟོག་པ་དང་ལྡན་པ་སྟེ། དེའི་འོག་དགའ་བྲལ་གྱི་དང་པོ་སྟེ། རྟེན་ཉམས་ཏེ་བདེ་བ་མེད་པའི་གོང་སྐད་ཅིག་བཞི་པར་སྐྱེ་བའོ། ། ཡང་ན་ནང་ལྟར་བཤད་པ། མ་ནིང་གི་དབང་ལ་དགོངས་པ་ཡིན་ཏེ། དེ་ཡང་སྤྱི་བོ་ནས་མགྲིན་པའི་བར་དུ་དགའ་བས་བསྡུས་པའི་དགའ་བ་བཞི། མགྲིན་པ་ནས་སྙིང་གའི་བར་དུ་མཆོག་དགས་བསྡུས་པ་བཞི། དེ་ནས་ལྟེ་བའི་བར་དུ་དགའ་བྲལ་གྱིས་བསྡུས་པ་བཞི།
དེ་ནས་གསང་གནས་ཀྱི་བར་དུ་ལྷན་སྐྱེས་ཀྱིས་བསྡུས་པ་བཞི་ལས། ལྟེ་བའི་འོག་གསང་གནས་ཀྱི་སྟེང་དགའ་བ། མཆོག་དགའི་གནས་ཀྱི་འོག་དགའ་བྲལ་དང༌། ལྷན་སྐྱེས་ཀྱི་གནས་གཉིས་ཀྱི་སྟེང་ན་བྷ་ར་ཏ་ཀ རྟོག་པ་མེད་པའི་གནས། གསང་བ་རིན་པོ་ཆེའི་ཟ་མ་ཏོག་ཅེས་བྱ་བ། རྩ་གསུམ་འདོམ་འཛོམ་པའི་མདུད་པ་གཅིག་ཡོད་པ་ལས། དེའི་འང་དབུ་མའི་གནས་སུ་བྱང་ཆུབ་ཀྱི་སེམས་མི་འཆོར་བར་བཟུང་བས་བདེ་སྟོང་མཆོག་སྐྱེ་བ་ཡིན་ལ། དེ་ཡང་རྩ་གཡས་ཡ་སོ་དང་འདྲ། གཡོན་མ་སོ་དང་འདྲ།
དབུ་མ་ལྕེ་དང་འདྲ་བའི་གནས་སུ། བྱང་ཆུབ་ཀྱི་སེམས་མངོན་དུ་བྱེད་པས་ནང་ལྟར་བཤད་པའི་གསང་བའི་དབང་ཞེས་བྱ། གཡས་གཡོན། སྐྱེས་པ། བུད་མེད་དང་ཆ་མཚུངས་པས། དབུ་མ་ལ་མ་ནིང་ཞེས་ཀྱང་བྱའོ། ། ཡང་ན་ཤེས་རབ་ཏུ་རློམ་པའི་གང་ཟག བླ་མ་ལ་རག་ལས་སུ་གཞུག་པར་བྱ་བའི་ཕྱིར། དཀྲུགས་ནས་གསུམ་པར་སྐྱེ་བ་སྐད་དུ་བཤད་པའོ། ། མུན་པ་ལས་ནི་མར་མེ་ལྟར། །
ཞེས་པ་མར་མེས་རྫས་ཀྱི་དངོས་པོ་གསལ་བར་བྱེད་པ་ལྟར། རང་བཞིན་ལྷན་ཅིག་སྐྱེས་པའི་དོན་ཇི་ལྟ་བ་བཞིན་མཚོན་པས་ཡིད་ཆེས་ཀྱི། ཞེས་པའོ། ། དོན་བསྡུས་པ། བཙུན་མོའི་བྷ་ག་ཞེས་ཏེ། འབྲས་བུའི་དུས་ན། མཚན་དང་དཔེ་བྱད་འགྲུབ་པའི་རྒྱུ། སེམས་ཅན་གྱི་དུས་ན་བྱང་ཆུབ་ཀྱི་སེམས་ཁུ་བའི་ངོ་བོར་གནས་པ་དང༌། བདེ་བ་གཉིས། གཅིག་ལ་གཅིག་བརྟེན་དུ་གནས་པའོ། །
ལྷའི་རྣལ་འབྱོར་ལས་བདེ་བ་ཞེས་པ་ཐབས་ཤེས་རབ་ལྷའི་རྣལ་འབྱོར་ལ་གནས་ཏེ་སྙོམས་པར་ཞུགས་པས། བདེ་བ་ཆེན་པོ་མི་རྟོག་པ་མངོན་དུ་བྱས་པའོ། ། དེའི་ཕྱིར་སངས་རྒྱས་ཏེ། ལྷན་ཅིག་སྐྱེས་པའི་ཡེ་ཤེས་དངོས་པོ་མིན་ཞེས་པའོ། ། སྔོན་དུ་བསྐྱེད་རིམ་གྱི་ལྷར་བྱས་པའི་ཕྱིར། དེ་ཉིད་དངོས་མེད་ཚུལ་ཡང་མིན། ། ཞེས་པའོ། ། གསུམ་པ་ནི་ལེའུ་དགུ་པར་གསུངས་པའི་དོན་རང་བཞིན་གྱིས་གནས་པའི་དག་པ་གསུམ་ལས། འདིར་ལུས་ཞལ་ཕྱག་གི་རྣམ་པ་ཅན་རང་བཞིན་གྱིས་སངས་རྒྱས་ཀྱི་གཟུགས་སྐུ་ཡིན་པ་དང༌། སེམས་ཉིད་རང་བཞིན་གྱིས་རྣམ་པར་དག་པའི་བདེ་བ་ཆེན་པོ་ཆོས་ཀྱི་སྐུ་ཡིན་པར་བཤད་པ་དང༌།
དེ་ཉིད་ཀྱི་ལེའུ་དང་པོའི། རིགས་དྲུག་གི་སེམས་ཅན་ཐམས་ཅད་ལ་རང་བཞིན་ལྷན་ཅིག་སྐྱེས་པའི་ཡེ་ཤེས་ངོ་བོ་ཉིད་ཀྱིས་གནས་པའང་བཤད་པ་ཡིན་ཏེ། ཞལ་ཕྱག་ཅེས་པས་མདོར་བསྟན་ནས། རྣམ་དག་རྣམ་པ་ཡི་ཞེས་པས་རྒྱས་པར་བཤད་དོ། ། བཞི་པ་ནི་འོ་ན་སེམས་ཅན་དུ་འགལ་ལོ་ཞེ་ན། འོན་ཀྱང་བག་ཆགས་ཕལ་པས་སོ། ། ཞེས་རང་བཞིན་གྱིས་རྣམ་པར་དག་པ་ཡིན་པས་དྲི་མ་སྦྱང་དུ་རུང་ཡང་གློ་བུར་དུ་རྟོག་པ་དང་བཅས་པའོ། ། ལྔ་པ་དྲི་མ་གློ་བུར་བ་དེ། ཐབས་གང་གིས་བསལ་ན། བསྐྱེད་རྫོགས་གཉིས་ཀྱི་ཐབས་ལ་མཁས་པས་ཏེ།
དེའང་དུག་གིས་ཞེས་པས། རིགས་འདྲ་གཉེན་པོར་ཆེ་བའི་དཔེ། ཇི་ལྟར་ཞེས་པས་བཟློག་པ་གཉེན་པོར་ཆེ་བའི་དཔེ། ཇི་ལྟར་རྣ་པར་ཆུ་ཞུགས་པ། ། ཞེས་སྦམས་པ་གཉེན་པོར་ཆེ་བའི་དཔེའི་སྒོ་ནས་བསྐྱེད་རིམ་གྱིས་ཐ་མལ་པའི་རྣམ་རྟོག་སྦྱོང་བར་བཤད་དོ། ། ཇི་ལྟར་འཚེད་པས་ཞེས་པས་བསྣན་པ་གཉེན་པོར་ཆེ་བའི་སྒོ་ནས་རྫོགས་པའི་རིམ་པའི་ཐབས་ཀྱིས། འདོད་ཆགས་ལམ་དུ་བྱེད་པར་གསུངས་སོ། ། དྲུག་པ་ནི་སྙོམས་པར་ཞུགས་པ་ལས་བྱུང་བའི་བྱང་སེམས་ཀྱི་དཀྱིལ་འཁོར་ལས། འབྱུང་བ་རྣམ་ལྔ་རིགས་ལྔའི་བདག་ཉིད་ཡིན་ལ། དེ་ལས་དབྱེ་ན་མཐའ་ཡས་པ་དང༌།
བསྡུ་ན་ཐམས་ཅད་ཀྱང་བདེ་བ་ཆེན་པོའི་རིགས་སུ་གཅིག་པས། ཐབས་སུ་འགྱུར་བའི་རྒྱུ་མཚན་ཕྱོགས་གཅིག་ཙམ་བསྟན་པར་ཟད་དོ། ། དེ་ཡང་འབྱུང་བ་ཞེས་པས་མདོར་བསྟན་ནས། བོལླ་ཞེས་པས་རྒྱས་པར་བཤད་དེ། སྲ་བས་ནི་སྤྱན་མ་ཡིན་ལ། དེའི་ཡབ་རྣམ་སྣང་དང་ཐ་མི་དད་པས་གཏི་མུག་རྣམ་པར་དག་པའི་སྣང་མཛད་བརྗོད་དོ། ། བདེ་བ་འདོད་ཆགས་ཁྲག་ཏུ་འགྱུར། ། ཞེས་པ་བདེ་བ་དང་དགའ་བ་དོན་གཅིག་པས་རཱ་མ་ཞེས་བྱ་ལ། དེ་ལ་རཱ་ག་ཞེས་དྲངས་ནས་འདོད་ཆགས། རཀྟ་ཞེས་དྲངས་ནས་ཁྲག་ཡིན་ལ་དོན།
དགའ་བ་ནམ་མཁའི་མཚན་ཉིད་དེ། ། ཐོགས་རྡུགས་དང་བྲལ་བས་སོ། ། སེམས་ནི་ཆེན་པོ་ཞེས། ཞུ་བདེ་ལྷན་ཅིག་སྐྱེས་པའི་ཡེ་ཤེས་སོ། ། དངོས་གྲུབ་གཏན་ལ་དབབ་པ་ཞེས་པ་ནི། དངོས་གྲུབ་དམིགས་མེད་ཀྱི་སྙིང་རྗེ་དང༌། དམིགས་མེད་ཀྱི་ཤེས་རབ་དབྱེར་མི་ཕྱེད་པ་ཡིན་ལ་དེའི་དངོས་ཀྱི་རྒྱུ་སྤྱོད་པ། བརྒྱུད་པའི་རྒྱུ་བསྐྱེད་རྫོགས་གཉིས་ཏེ། དེ་སྟོན་པས་དངོས་གྲུབ་རྒྱུ་དང་བཅས་པ་གཏན་ལ་དབབ་པ་ཞེས་བྱའོ། ། ལེའུ་གསུམ་པ་ལ་ལུས་རྣམ་པར་གཞག་པ་དང༌།
ཡན་ལག་རྒྱས་པར་བཤད་པ་གཉིས་སོ། ། དང་པོ་དེ་ནས་ཞེས་པས་དངོས་གྲུབ་རྒྱུ་དང་བཅས་པ་དང༌། འབྲེལ་པ་ཅན་དུའོ། ། རྒྱུད་ཅེས་པ་རྣལ་འབྱོར་གྱི་རྒྱུད་ཡིན་ལ། གླེང་གཞི་ཞེས་བྱ་བའི་ཐབས་ནི། ཨེ་ཝཾ་ལ་བརྟེན་པའི་ཐབས་ཏེ། དེ་གཙོ་བོར་སྟོན་པས་སོ། ། དེ་ཡང་སྡོམ་པ་དང་ནི་ཞེས་པས། ལེའུ་དང་པོར་སྡོམ་པའི་དབྱེ་བ་ཡང་ཞེས་པ་ལ་སོགས་པས་སྡོམ་པའི་རབ་ཏུ་དབྱེ་བ་གསུངས་པ། འདིར་དཀྱིལ་འཁོར་འཁོར་ལོའི་ཐབས་ལ་བརྟེན་ཏེ་གསལ་བར་འཆད་པའི་ལུས་རྣམ་གཞག་གོ །
དབང་དང་ཡང་ཞེས་པ་ནི་ལེའུ་བཅུ་པར་དབང་བཞིའི་དག་པ། དགོས་པ། ངེས་ཚིག སོ་སོའི་མཚན་ཉིད་རྣམས་གསུངས་པ་འདིར་གསལ་བར་སྟོན་པ་སྟེ། འདིས་ནི་སྡོམ་པ་དེ་ཤེས་པར་བྱེད་པའི་ཐབས་ཀྱང་གསུངས་པ་ཡིན་ནོ། ། དགོངས་པའི་སྐད་ནི་ལེའུ་བདུན་པར་མ་གསུངས་པའི་ངག་གི་བརྡའོ། ། དགའ་བ་དང་སྐད་ཅིག་དབྱེ་བ་ནི་ལེའུ་དང་པོར་དགའ་བ་བཞི་དང་སྐད་ཅིག་མ་བཞི་གསུངས་པའི་དོན་གསལ་བར་བྱེད་པ་ཡིན་ལ། སྡོམ་པ་དང་འབྲལ་བས་སྡོམ་པ་རང་གི་ངོ་བོ། གཞན་ཡང་བཟའ་བ་ཞེས་པ། ལེའུ་དྲུག་པར་བཟའ་བྱ་དང་བཟའ་བྱ་མ་ཡིན་པ་གཉིས་མེད་པ་ལ་སོགས་པ་ཀུན་འདར་གྱི་སྤྱོད་པའི་མཚན་ཉིད་གསལ་བར་མ་གསུངས་པ་འདིར་འོག་ནས་གསལ་བར་བསྟན་པའོ། །
སོགས་པ་ཞེས་པས་བསྡུས་པ། ལེའུ་དགུ་པར་གསལ་བར་མ་གསུངས་པ་དབང་པོ་དྲུག་གི་དག་པ་འོག་ནས་བསྟན་པའོ། ། རྒྱས་པར་བཤད་པ་ལ་དྲུག་སྟེ། རྡོ་རྗེ་རིགས་ཀྱི་ལེའུར་སྡོམ་པ་གསུངས་པའི་དོན་དཀྱིལ་འཁོར་འཁོར་ལོའི་ཐབས་ལ་བརྟེན་ནས་གསལ་བར་བཤད་པ་དང༌། དབང་གི་ལེའུ་དང་འདི་ཉིད་ཀྱི་འདས་མ་ཐག་པར་ཤེས་རབ་ཡེ་ཤེས་ཀྱི་དབང་གི་དམ་ཚིག་དང་སྡོམ་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པ་དང༌། གོང་དུ་ལེའུ་འདི་ལས། དབང་གི་དོན་བསྒོམས་པས་ཡུལ་ལ་སོགས་པ་སྦྱོང་བར་བསྟན་པའི་དོན་གསལ་བར་བཤད་པ་དང༌། སྤྱོད་པའི་ལེའུར་གསུངས་པའི་ཀུན་འདར་གྱི་སྤྱོད་པའི་མཚན་ཉིད་གསལ་བར་བཤད་པ་དང༌། རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་དང༌།
བརྡའི་ལེའུར་ངག་གི་བརྡ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པའོ། ། དེ་རྣམས་ཀྱི་དང་པོའི་དོན་ནི་གནས་ཨེ་ཝྃ་དུ། བོལླ་ཀཀྐོ་ལ་མཉམ་པར་སྦྱར་བའི་ཐབས་ལ་བརྟན་ནས། སྡོམ་པ་རང་གི་ངོ་བོ་དགའ་བ་བཞིའི་ཏིང་ངེ་འཛིན་རྒྱུད་ལ་སྐྱེད་བས། བསྡམ་བྱ་མཚན་མ་དང་རྣམ་པར་རྟོག་པ་སྟོན་ཏོ། ། དེ་ལ་ཡང་སངས་རྒྱས་ཀྱི་སྡོམ་པ་དང༌། རྣལ་འབྱོར་མའི་སྡོམ་པ་གཉིས་སོ། ། དང་པོ་ནི་དེ་ལ་ཞེས་པ་མདོར་བསྟན་པ་དེ་ལའོ། ། སངས་རྒྱས་ཀུན་གྱི་ཞེས་སྒྲུབ་པ་པོ་རིགས་ལྔའོ། ། དེའི་བསྡམ་པའི་གནས་ཨེ་སྟེ།
འདོམ་གྲུ་གསུམ་དང༌། ཝྃ་གསང་པའི་རྡོ་རྗེ་ལ་བརྟེན་ནས་རབ་ཏུ་གནས་སོ། ། སྡོམ་པ་རང་གི་ངོ་བོ། ཨེ་ཝྃ་རྣམ་པའི་བདེ་ཆེན་པོ་སྟེ་ཨེ་ཝྃ་ལ་བརྟེན་པའི་དགའ་བ་བཞིའོ། ། དེ་མངོན་དུ་བྱེད་པའི་ཐབས། དབང་ལས་ཡང་དག་ཤེས་པར་འགྱུར། ། ཞེས་བླ་མ་ལས་ཤེས་རབ་ཡེ་ཤེས་ཀྱི་དབང་ཐོབ་པ་དང༌། དེ་ཉིད་བདག་ཉིད་ཀྱིས་ལམ་དུ་བྱེད་པའི་ཚུལ་གྱིས་གོམས་པ་ལས་སོ། ། དེས་བསྡམ་བྱ་རྣམ་རྟོག་སྡོམ་པ་དོན་གྱིས་འཕངས་ནས་ཤེས་སོ། ། རྣལ་འབྱོར་མའི་སྡོམ་པ་ལ་ཞུས་པ་དང༌།
ལན་ནོ། ། དང་པོ་ནི་དེ་ནས་ཞེས་པ་སྟེ། མཁའ་འགྲོ་མ་ནི་བྲམ་ཟེ་མོ་སྤྱན་དུ་བསྐྱེད་པ་ལ་སོགས་པའོ། ། ཨེ་ཝྃ་ཞེས་པ་བསྡམ་པའི་གནས་སོ། ། རིམ་པ་ཞེས་པས་རང་གི་ངོ་བོ་དང་མངོན་དུ་བྱེད་པའི་ཐབས་སོ། ། ལན་ལ་གསུམ་སྟེ། བསྡམ་པའི་གནས་དང༌། སྡོམ་པའི་ངོ་བོ་དང༌། སྡོམ་པ་དེ་ཤེས་པར་བྱེད་པའི་ཐབས་དབང་བཞིའི་མཚན་ཉིད་དབང་གི་ལེའུར་གསུངས་པ་གསལ་བར་བཤད་པའི་སྒོ་ནས་བཤད་པའོ། ། དང་པོ་ནི་བཅོམ་ལྡན་འདས་ཞེས་པ་སྟེ།
ཨེའི་ཆ་བྱད་ནི་ཆོས་འབྱུང་གྲུ་གསུམ་མོ། ། དེ་ཉིད་བདེ་ཆེན་གྱི་གནས་ཡིན་པས་བཟང་པོ་ཞེས་བྱའོ། ། ཝྃ་ནི་རྩ་མཛེས་པའི་སྤྱི་བོའོ། ། བདེ་བ་ཐམས་ཅད་ནི་དགའ་བ་བཞིའོ། ། སངས་རྒྱས་རིན་ཆེན་ནི་རྟེན་ཁམས་དགུའི་དྭངས་མའོ། ། དེ་རྣམས་ཀྱི་གནས་སམ་གཞི་ཡིན་པས་ཟ་མ་ཏོག་ཅེས་པའོ། ། སྡོམ་པ་རང་གི་ངོ་བོ་ནི་སྐད་ཅིག་མ་བཞིའི་དུས་སུ་ཉམས་སུ་མྱོང་བ་དགའ་བ་བཞི་ཡིན་པས། དགའ་དང་སྐད་ཅིག་དབྱེ་བ། ། ཞེས་པའང་རྒྱས་པར་བཤད་པ་སྟེ། འདི་ལེའུ་དང་པོའི་དགའ་བ་བཞི་དང་སྐད་ཅིག་མ་བཞིའང་གསལ་བར་བཤད་པ་ཡིན་ནོ། །
དེའང་སྐད་ཅིག་ཅེས་པ་དུས་ཚོད་བཞིར་དགའ་བ་བཞི་སྟེ། དགའ་བ་བཞིའི་ཉམས་སུ་མྱོང་བ་དེ་ལས་སྐྱེ་བར་འགྱུར་བའི་ཨེ་ཝྃ་ལས་སོ། ། དེས་ན་སྐད་ཅིག་སྟེ། དུས་ཚོད་བཞིར་ཤེས་ན་བདེ་བ་ཤེས་པ་སྟེ། དེའི་དུས་སུ་དགའ་བ་བཞིར་ཤེས་པའོ། ། དེའི་གནས། ཨེ་ཝྃ་རྣམ་པར་རབ་ཏུ་གནས། ། ཞེས་པའོ། ། དེ་ཉིད་རྒྱས་པར་བཤད་པ་སྣ་ཚོགས་ཞེས་པ་སྟེ། རྣལ་འབྱོར་པས་ཤེས་ནི་དགའ་བ་བཞི་ཤེས་པའོ། །
རབ་ཏུ་རྒྱས་པར་བཤད་པ། འཁྱུད་དང་ཞེས་པ་གཟུགས་ལ་ལྟ་བ་ནས་བཟུང་ནས། འཁྱུད་པ་དང་འོ་བྱེད་པའི་བར་བྱ་བ་སྣ་ཚོགས་བྱེད་པས་ན་རྣམ་པ་སྣ་ཚོགས་བཤད་དོ། ། རྣམ་པར་སྨིན་པ་ཞེས། བོལླ་ཀཀྐོ་ལ་མཉམ་པར་སྦྱོར་བའི་དུས་ཏེ། གོང་མ་ལས་མི་འདྲ་བ་ཉམས་སུ་མྱོང་བས་སོ། ། དེ་ཉིད་སྔ་མ་ལས་བྱ་བ་ཉུང་བས་དེ་ལས་བཟློག་ཅེས་བྱའོ། ། བདེ་བའི་ཡེ་ཤེས་ཟ་བ་ཉིད་ནི་དགའ་བ་ཁྱད་པར་དུ་གྱུར་བ་མྱོང་བའོ། ། བདག་གིས་བདེ་བ་ཟོས་པ་ཡི། ། ཞེས་པ་སྲུབ་པའི་སྦྱོར་བ་ལ་གནས་པའི་དུས་ན།
བདེ་བ་མི་རྟོག་པར་འགྱུར་བའོ། ། དེ་ཉིད་རྟོག་པ་ལས་ཡིད་སྐྱོབ་པས་གྲོལ་ཞེས་བྱ་ལ། ཕྱག་རྒྱ་ཉེད་པས་ན་རྣམ་པར་ཉེད་པར་བརྗོད་དོ། ། མཚན་ཉིད་དང་བྲལ་བ་ནི་རིགས་ཀྱི་བདག་པོའི་མཁའ་དང༌། རྩ་མཛེས་པའི་སྤྱི་བོར་བྱང་སེམས་མངོན་དུ་བྱས་པའི་ཚེ། མཚན་གཞི་དང་མཚོན་བྱེད་དུ་ཞེན་པའི་རྟོག་པ་དང་བྲལ་བས་སོ། ། དེ་ཉིད་སྐད་ཅིག་མ་གོང་མ་གསུམ་ལས་གཞན་ཡིན་པས་ན་གསུམ་ལས་གཞན་ནོ། ། དེ་ཙམ་ན་ཆགས་དང་སྟེ། དགའ་བ། མཆོག་དགའ།
ཆགས་བྲལ་སྟེ་དགའ་བྲལ་ག་རྟོག་པ་ཡང་སྤངས་པའོ། ། དེ་ལྟར་སྐད་ཅིག་མ་བཞི་བཤད་ནས་དེའི་དུས་སུ་ཉམས་སུ་མྱོང་བ་དགའ་བ་བཞི་སྐྱེ་བ། སྣ་ཚོགས་དང་པོ་དགའ་བ་ཉིད་དེ་བདེ་བ་ཆུང་བའོ། ། མཆོག་དགའ་ཅུང་ཟད་འཕེལ་བའོ། ། དགའ་བྲལ་མི་རྟོག་པས་བརྒྱན་པའོ། ། ལྷན་ཅིག་སྐྱེས་དགའ་ཉིད་ནི། རྩ་གཉིས། ཐིག་ལེ། ཉི་ཟླ་གཉིས། ཞུ་བདེ་གཉིས་བདེ་སྟོང་ལྷན་ཅིག་ཏུ་སྐྱེས་པའོ། །
དེ་མངོན་དུ་བྱེད་པའི་ཐབས་དབང་བཞི་བསྟན་པ་ནི། དེ་མངོན་དུ་བྱེད་པའི་ཐབས་དངོས་དབང་གསུམ་པ་དང༌། ལམ་དུ་བྱེད་པའི་བཞི་པ་ཡིན་ལ། དེའི་ཡང་སྔོན་དུ་གསང་དབང་དང༌། བུམ་དབང་ཡང་འགྲོ་བའོ། ། འདིས་ནི་དབང་དང་ཡང༌། ཞེས་པའང་རྒྱས་པར་བཤད་དེ། ལེའུ་བཅུ་པའི་དོན་ཡང་གསལ་བར་བྱེད་དོ། ། འདི་ལ་ལྔ་སྟེ། དབང་གི་རབ་ཏུ་དབྱེ་བ་མཚོན་བྱ་དང་བཅས་པ།
དབང་བཞི་པའི་དག་པ། དགོས་པ། ངེས་པའི་ཚིག སོ་སོའི་མཚན་ཉིད་བཤད་པའོ། ། དང་པོ་ནི་སློབ་དཔོན་ཞེས་པ། གཙོ་བོ་བརྗོད་པས་གཞན་མཚོན་པ་སྟེ། རིག་པའི་དབང་ལྔ། རྡོ་རྗེ་སློབ་དཔོན་གྱི་དབང་ཉིད་དང་དྲུག དེ་བརྟན་པར་བྱེད་པ་བུམ་པའི་དབང་སྟེ་བདུན་ནོ། ། གསང་དབང་ནི་ལེན་ལུགས་གསུམ་ལས་གང་ཡང་རུང་བ་གཅིག་གོ །
ཤེས་རབ་དང་ཞེས་པས་ཤེས་རབ་གཏད་པ་དང༌། ཡེ་ཤེས་དགའ་བ་བཞིའི་དབང་ངོ༌། ། བཞི་པ་ནི་དབང་གསུམ་པའི་དུས་སུ་ཉམས་སུ་མྱོང་བ་དེ་ཉིད་ཚིག་གིས་མཚོན་ནས་སྟོན་པས་དེ་ཡང་དེ་བཞིན་ནོ། ། ཞེས་པའོ། ། དབང་བཞིས་དགའ་བ་བཞི་མཚོན་པ་ནི། དབང་ནི་བཞི་ཡིས་ཞེས་པ་སྟེ། བཞིར་གྲངས་མཐུན་པ་དང༌། འོག་མ་འོག་མ་ལ་གོང་མ་གོང་མ་བརྟེན་པས་གོ་རིམ་མཐུན་པ་དང༌། དགའ་བ་བཞིས་རྣམ་རྟོག་གི་དྲི་མ་འཁྲུད་པ་དང༌། དབང་བཞིས་ཀྱང་ལུས་ལ་སོགས་པའི་དྲི་མ་འཁྲུད་པར་བྱེད་པའི་ལས་མཐུན་པས་སོ། །
དགའ་བ་ལ་སོགས་རིམ་ཞེས་པའོ། ། དག་པ་ནི། རྒྱུད་སྡེ་བཞིའི་དབང་གིས་མཐར་ཐུག་ཚང་བ་སྟེ་དགོད་པ་ཞེས་པ། འདོད་པའི་ཁམས་ཀྱི་ལྷ་ཁ་ཅིག་ལ་ཡོད་པའི་ཕན་ཚུན་དགོད་པའི་ཆགས་པ་ཡོད་པ་ཡིན་ལ། དགོད་པའི་རྒྱུད་ནི་དེ་ལྟ་བུའི་ཆགས་པ་མ་སྤངས་ཀྱང་རྫོགས་པའི་བྱང་ཆུབ་ཀྱི་ལམ་ཡོད་པར་སྟོན་པ་སྤྱོད་པའི་རྒྱུད་ཡིན་ལ། དེ་དག་པས་སློབ་དཔོན་ཉིད་ཅེས་པ་དེ་ན་བུམ་པའི་དབང་ལས་མེད་པས་དེའི་དབང་གིས་མཐར་ཐུག་ཚང་བའོ། ། བལྟ་བ་ནི་ཕན་ཚུན་བལྟས་པ་ཙམ་གྱིས་ཆགས་པ་ཡིན་ལ་ལྟ་བའི་རྒྱུད་ནི་དེ་ལྟ་བུ་མ་སྤངས་ཀྱང་རྫོགས་པའི་བྱང་ཆུབ་ཀྱི་ལམ་ཡོད་པར་སྟོན་པ་བྱ་བའི་རྒྱུད་དེ། དེ་ན་བུམ་དབང་གསང་དབང་གཉིས་ཡོད་པས་དེ་དག་པ་གསང་བ་དེ་བཞིན་ནོ་ཞེས་པའོ། ། དེ་བཞིན་དུ་ལག་བཅངས་རྣལ་འབྱོར་གྱི་རྒྱུད་དང༌། གཉིས་འཁྱུད་རྣལ་འབྱོར་བླ་ན་མེད་པའི་རྒྱུད་ལའང་སྦྱར་རོ། །
དགོས་པ་ནི། སེམས་ཅན་རྣམས་ཀྱི་དངོས་གྲུབ་ཕྱིར། ། ཞེས་པ་བུམ་དབང་གིས་ལུས་ཀྱི་དྲི་མ་སྦྱངས་ནས་སྤྲུལ་པའི་སྐུའི་དངོས་གྲུབ་ཐོབ་པ་ལ་སོགས་པ་སྐུ་བཞི་འགྲུབ་པའོ། ། ངེས་ཚིག་ནི། གཏོར་དང་ཞེས་པ་དབང་བསྐུར་བ་ནི། ཨ་བྷི་ཥེ་ཀ་ཞེས་པ་དྲི་མ་འཁྲུད་པར་བྱེད་པ་སྟེ། བུམ་དབང་གི་དུས་སུ་བྱང་ཆུབ་སེམས་ཀྱི་ཆུ་རྒྱུན་སྤྱི་བོ་ནས་གཏོར་ཞིང་ལུས་ཀྱི་དྲི་མ་འཁྲུད་པ་དང༌། གསང་བ་ལྕེ་ལ་གཏོར་ཞིང་ངག་གི་དྲི་མ་འཁྲུད་པ་དང༌། ཤེས་རབ་ཡེ་ཤེས་ཀྱི་དབང་གི་གནས་སུ་མངོན་དུ་བྱས་པས་སེམས་ཀྱི་དྲི་མ་འཁྲུད་པ་དང༌། བཞི་པ་བྱང་ཆུབ་སེམས་ཀྱི་དོན་ཚིག་གི་བསྟན་པས་ལུས་ངག་ཡིད་གསུམ་མཐའ་དག་གི་དྲི་མ་འཁྲུད་པའོ། །
སོ་སོའི་མཚན་ཉིད་ལ་བུམ་དབང་གི་གཙོ་བོ་རྡོ་རྗེ་སློབ་དཔོན་གྱི་དབང་ནི། ཤེས་རབ་བཅུ་དྲུག་ལོན་པ་ལ། ། ཞེས་པ་ཡུམ་རྡོ་རྗེ་སྙེམས་མ་ལོ་བཅུ་དྲུག་ལོན་པ་ལྟ་བུ་ལ་བདག་ཉིད་རྡོ་རྗེ་སེམས་དཔར་བསྐྱེད་པའི། ལག་པ་དག་གིས་ཡང་དག་འཁྱུད་པ་ནི། སྐུའི་དམ་ཚིག་གི་ཕྱག་རྒྱ་ཆེན་པོའོ། ། རྡོ་རྗེ་ཞེས་པ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གིས་བརྗོད་བྱ་སེམས་ཉིད་གཉིས་སུ་མེད་པའི་ཡེ་ཤེས་ཀྱི་མཚོན་བྱེད་གཡས་སུ་གཏོད་པ་ཐུགས་ཀྱི་དམ་ཚིག དྲིལ་བུ་དེའི་རྗོད་བྱེད་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་མཚོན་བྱེད་དུ་གཡོན་དུ་གཏོད་པ་གསུང་གི་རིགས་ཀྱི་དམ་ཚིག་སྟེ་གསུམ་བྱིན་ནས། ལེའུ་བཅུ་གཉིས་པ་ནས་འབྱུང་བའི་ཚིགས་སུ་བཅད་པར་བརྗོད་ནས་སོ། ། གསང་དབང་ནི། ཤིན་ཏུ་བཞིན་བཟང་མ་ལ་སོགས་པའི་མཚན་ཉིད་དང་ལྡན་པའི་ཕྱག་རྒྱ་ཕུལ་ལ།
བླ་མས་འདུ་ཤེས་གསུམ་དང་ལྡན་པས་རྫས་བསྒྲུབ་སྟེ། ལེན་ལུགས་གསུམ་གང་ཡང་རུང་བས་སྦྱིན་པ་ཐུ་བོ་ཞེས་པས་བསྟན་ཏོ། ། ཤེས་རབ་ཡེ་ཤེས་ནི་འཁྲུགས་ཀྱི་ཚུལ་དུ་ཇི་ལྟར་ཞེས་པར་སྦྱར་ལ། མཆོད་བསྟོད་སྔོན་དུ་འགྲོ་བས་གསོལ་བ་གདབ་པ་བཅོམ་ལྡན་ཞེས་པས་མཚན་མ་དང་རྣམ་པར་རྟོག་པ་བཅོམ་པ་སྟེ། དེ་ཉིད་ཀྱིས་ན་ཞི་བའོ། ། རྡོ་རྗེ་རྣལ་འབྱོར་ནི་གཉིས་སུ་མེད་པའི་ཡེ་ཤེས་ཀྱི་རྣལ་འབྱོར་རོ། ། གཅིག་བཞེད་པ་ནི་མི་ཕྱེད་པའི་དངོས་གྲུབ་བོ། ། དེ་ཉིད་གང་ཞེ་ན། མི་ཕྱེད་ཕྱག་རྒྱ་སྒྲུབ་པ་པོ་སྟེ། ཕྱག་རྒྱ་ཆེན་པོ་མཆོག་གི་དངོས་གྲུབ་བོ། །
དེ་ཡང་ལམ་གང་ལ་བརྟེན་ནས་བསྒྲུབས་ན། རྡོ་རྗེའི་རྣལ་འབྱོར་ཞེས་པ་ཕྱག་རྒྱ་ལ་བརྟེན་ནས་གཉིས་སུ་མེད་པའི་ཡེ་ཤེས་གོམས་པར་བྱེད་པས་སོ། ། ཞིམ་པ་ཞེས་པ་ལ་སོགས་པས་མཆོད་པའི་རྒྱས་བཤད་དོ། ། དེ་ནས་བླ་མས་ཕྱག་རྒྱ་གཏད་པ། སྟོན་པས་ཤེས་རབ་རབ་ཏུ་མཆོད། ། ཅེས་པ་སྟེ། ཕྱག་རྒྱ་བདེ་བ་ལྡན་པ་ཁྱེར། ། ཞེས་པའི་དོན་ནི་ལེའུ་བཅུ་གཉིས་པ་ལས་འབྱུང་བའི་ཚིགས་བཅད་ཀྱིས་གཏད་དེ་ཤེས་རབ་གཏད་པའི་དབང་ངོ༌། ། ཡེ་ཤེས་དགའ་བཞིའི་དབང་ནི་སློབ་མས་འདུ་ཤེས་གསུམ་དང་ལྡན་པས་བསྟེན་པ་ལས། མཆོག་ཏུ་དགའ་བ་ཡང་དག་ཐོབ། །
ཅེས་པས་དགའ་བ་གསུམ་ལས་མཆོག་ཏུ་གྱུར་པ་ལྷན་ཅིག་སྐྱེས་པའི་ཡེ་ཤེས་སོ། ། དུས་ནམ་ཞེ་ན། སྣ་ཚོགས་སྤངས་པའི་ཞེས་པ་སྣ་ཚོགས་ལ་སོགས་པ་སྐད་ཅིག་མ་གསུམ་སྤངས་པའི་མཚན་ཉིད་དང་བྲལ་བའི་སྐད་ཅིག་མའོ། ། དབང་བཞི་པ་ནི་གསུམ་ལས། སྟོན་པས་ཞེས་པས། ལམ་དུ་བྱེད་པའི་བཞི་པ་སྟེ། ཕྱག་རྒྱ་ལ་བརྟེན་ནས་བདེ་བ་ཆེན་པོ་གོམས་པར་གྱིས་ཤིག་པར་གནང་བ་སྟེར་བའོ། ། སློབ་མ་སྙིང་རྗེ་ཅན་ཞེས་པ་ལ་སོགས་པའི་ཚིག་གི་སྒོ་ནས་དོན་སྟོན་པ་སྟེ། འདི་ཉིད་ཅེས་པ་ཤེས་རབ་ཡེ་ཤེས་ཀྱི་དུས་སུ་མྱོང་བ་ཉིད་དོ། ། ཡེ་ཤེས་ཆེན་པོ་ཉིད་ནི་གཉིས་སུ་མེད་པའི་ཡེ་ཤེས་རང་བཞིན་ལྷན་ཅིག་སྐྱེས་པའི་ཡེ་ཤེས་ཉིད་དོ། །
དེ་ཉིད་ངོ་བོ་ཉིད་ཀྱིས་འགྲོ་བ་ཐམས་ཅད་ཀྱི་ལུས་ལ་རྣམ་པར་གནས། ཞེས་པའོ། ། དེ་ཉིད་གཉིས་དང་ཞེས་པ་སྣང་བའི་ཆ་ནས་སོ། ། རང་བཞིན་གཉིས་ཀྱིས་སྟོང་པས་ན་གཉིས་སུ་མེད་པའི་ཚུལ་ལོ། ། དངོས་དང་ཡང་གཉིས་སུ་སྣང་བའི་ཆ་ནས། རང་བཞིན་གཉིས་ཀྱིས་སྟོང་པས་དངོས་མེད་དོ། ། དེ་ཐམས་ཅད་ཀྱི་བདག་ཉིད་དམ་གཙོ་བོ་གཉིས་སུ་མེད་པའི་ཡེ་ཤེས་སོ། ། བརྟན་གཡོ་ནི་སྣོད་བཅུད་དོ། ། ཁྱབ་པ་ནི་དེ་ལས་བྱུང་བ་དང་བདག་ཉིད་གཅིག་པས་སོ། ། སྒྱུ་མའི་གཟུགས་ཅན་ནི་ཐམས་ཅད་དུ་སྣང་ཡང་གང་གི་ངོ་བོར་ཡང་མ་གྲུབ་པས་སོ། །
ཡང་དེ་ཉིད་ཉམས་སུ་མྱོང་བའི་དབང་དུ་བྱས་ན། གཉིས་དང་ནི་ཞུ་བདེ། གཉིས་སུ་མེད་པའི་མི་རྟོག་པ། དངོས་དང་བདེ་བ། དངོས་མེད་མི་རྟོག་པ། བདག་ཉིད་གཙོ་བོ་རང་རིག་པ། བརྟན་པ་རྩ། གཡོ་བ་བྱང་སེམས། ཁྱབ་གནས་ནི་མི་རྟོག་པས་སོ། ། དེ་རྣམས་ཐམས་ཅད་དུ་སྣང་ཡང་གང་གི་ངོ་བོར་ཡང་གྲུབ་པ་མེད་པས་སྒྱུ་མའི་གཟུགས་ཅན་ཉིད་དུ་གནས།
ཞེས་པའོ། ། ཚིག་གི་སྒོ་ནས་འབྲས་བུ་སྟོན་པའི་བཞི་པ་ནི་ལེའུ་བཅུ་གཉིས་པ་ལས་གསུངས་སོ། ། དཀྱིལ་འཁོར་འཁོར་ལོའི་ཐབས་ཀྱིས་ནི། ། ཞེས་པ་ལ་སོགས་པས་ནི་སྔར་བླ་མ་ལས་གནང་བ་ཐོབ་པ་ལྟར་གོམས་པར་བྱེད་པས་ལམ་དུ་བྱེད་པའི་བཞི་པའི་རྒྱས་བཤད་ཡིན་ལ། དེ་ཡང་རྐང་པ་གཉིས་ཀྱིས་མདོར་བསྟན་ཏེ། ངེས་པར་གྲོལ་བར་འགྱུར། ། ཞེས་པས་མི་རྟོག་པར་རོ། ། རྒྱས་པར་བཤད་པ་ལ་ཞུས་པ་དང་ལན་གཉིས་ལས་དང་པོ་ནི་དེ་ནས་ཞེས་པ་སྟེ། རྣལ་འབྱོར་མ་རྣམས་ལ་བཟོད་པར་གསོལ་བ་ནི། བརྟག་པ་ཕྱི་མ་རྣལ་འབྱོར་མ་གདུལ་བའི་དོན་དུ་གསུངས་པའི་སྐབས་ཡིན་པས་སོ། །
སངས་རྒྱས་ཀུན་བདག་གྲོང་ཁྱེར་ནི། བསྐྱེད་པའི་རིམ་པའི་རྟེན་གྱི་དཀྱིལ་འཁོར་ལ་འཁྲུལ་པའི་དོགས་པ་བཅད་པའི་ཆེད་དུའོ། ། ལན་ལ་གསུམ་སྟེ། ཐབས་ཀྱི་ངེས་ཚིག ཐབས་ལས་བྱུང་བའི་ཕན་ཡོན། ཐབས་དང་ཐབས་ལས་བྱུང་བའི་ངོ་བོ་ཉིད་དོ། ། དང་པོ་ནི་བཅོམ་ལྡན་འདས་ཞེས་པ་སྟེ། མཎྜལ་ནི། མ། མ་ནུ་སཱ་ར་ན་སྙིང་པོ་སྟེ།
བདེ་བ་ཡིན་པས་དཀྱིལ་ནི་ཞེས་པའོ། ། ལ། ལ་ཏི་གྲྀཧྞ་སྟེ། ལེན་ཅིང་འཛིན་པར་བྱེད་པས་ལེན་པར་བྱེད་པའི་དཀྱིལ་འཁོར། ། ཞེས་པའོ། ། འདུས་པ་ནི་བདུད་རྩི་ལྔའི་དྭངས་མ་འདུས་པ་སྟེ་འཁོར་གྱི་དོན་ཏོ། ། འཁོར་ལོ་ཞེས་བྱ་ནམ་མཁའི་ཁམས། ། ཞེས་པ་ནམ་མཁའ་ལྟར་མི་རྟོག་པས་རྣམ་པར་རྟོག་པ་གཅོད་པས་འཁོར་ལོའོ། ། གཉིས་པ་ནི་ཐབས་དེ་གོམས་པས། ཡུལ་ལ་སོགས་པ་རྣམ་པར་སྦྱོང༌། །
ཞེས་པ་རང་བཞིན་མེད་པར་ཤེས་པའོ། ། གསུམ་པ་ནི་ཐབས་ཀྱི་ངོ་བོ། ། བོལླ་དང་ཀཀྐོ་ལ་སྦྱོར་བས། ཐབས་ལས་བྱུང་བའི་ཕན་ཡོན། དེའི་བདེ་བ་སྟེ། ལྷན་ཅིག་སྐྱེས་པའི་ཡེ་ཤེས་ཤེས་པར་འགྱུར་བའོ། ། གོང་དུ་གསུངས་པའི་ཤེས་རབ་ཡེ་ཤེས་ཀྱི་དབང་གི་དམ་ཚིག་ནི་རྡོ་རྗེ་སྙིང་པོས་ཞེས་པ་ཞུས་པ་སྟེ་སྡོམ་པ་ནི་སྤང་བྱ་སྤོང་བས་སོ། ། དམ་ཚིག་ནི་བསྟེན་པར་བྱ་བ་བསྟེན་པས་སོ། ། བཅོམ་ལྡན་འདས་ཞེས་པ་ལན་ཏེ། སྲོག་ཆགས་གསད་པ་ནི་བསྒྲལ་བའི་ཞིང་དུ་གྱུར་པ་བསམ་པ་དང་སྦྱོར་བའི་ཐབས་ལ་མཁས་པས་སོ། །
བརྫུན་ནི་སེམས་ཅན་གྱི་དོན་དུ་འགྱུར་བའོ། ། མ་བྱིན་པར་ལེན་པ་ནི་ཆོམ་རྐུན་པ་ལ་སོགས་པ་ལས་ཕྲོག་ནས་བདག་པོ་ལ་གཏད་པ་དང༌། ཡང་སེར་སྣ་ཅན་གྱི་ནོར་ནུས་པའི་སྒོ་ནས་བླངས་ལ་དབུལ་པོའི་བསམ་པ་རྫོགས་པར་བྱ་བའོ། ། ཕ་རོལ་བུད་མེད་ནི་ཆགས་པའི་རྐྱེན་གྱིས་ཚེའི་དུས་བྱེད་པ་མཐོང་ནའོ། ། སྒྲ་ཇི་བཞིན་པར་བཤད་པའོ། ། ཡང་དེ་ཉིད་སྒྲ་ཇི་བཞིན་མ་ཡིན་པ་རྒྱུད་ཉིད་ཀྱིས་བཤད་པ། སེམས་གཅིག་ཅེས་པ་ཕྱིན་ཅི་ལོག་གི་རྣམ་རྟོག་གོ ། གསོད་པ་ནི་མི་རྟག་པའི་ངོ་བོར་རོ། ། འཇིག་རྟེན་བསྒྲལ་བ་ཞེས་བྱ་བ་ནི། དང་པོ་སེམས་བསྐྱེད་པའི་དུས་སུ་སེམས་ཅན་ཐམས་ཅད་འཁོར་བ་ལས་བསྒྲལ་བར་ཁས་བླངས་ནས་སེམས་ཅན་མ་བསྒྲལ་ན་རང་སངས་རྒྱས་པའོ། །
བཙུན་མོའི་ཁུ་བ་མ་བྱིན་པ་ནི། རླུང་གི་སྟོབས་ཀྱིས་གྱེན་དུ་འདྲེན་པའོ། ། གཞན་གྱི་བུད་མེད་ནི། གཞན་ལྟ་བུར་སྣང་བ་སྟེ། ངོ་བོ་རང་གི་སེམས་རང་སྣང་བ་ཡིན་པས་རང་མཚུངས་མཛེས་པ་སྟེ། སྙིང་ག་ནས་སྤྲུལ་པའི་ཡེ་ཤེས་ཀྱི་ཕྱག་རྒྱ། གོང་དུ། ཡུལ་ལ་སོགས་པ་རྣམ་པ་སྦྱོང༌། ། ཞེས་པས་ཤེས་རབ་ཡེ་ཤེས་ཀྱི་དུས་སུ། མྱོང་བའི་དོན་དེ་ཉིད་ལམ་དུ་བྱེད་པའི་བཞི་པའི་ཚུལ་གྱིས།
དཀྱིལ་འཁོར་འཁོར་ལོའི་ཐབས་ལ་བརྟེན་ནས་གོམས་པས་ཡུལ་ལ་སོགས་པར་ཞེན་པ་སྦྱོང་བའི་དོན་གསལ་བར་བཤད་པ་ནི། དེ་ནས་ཞེས་པ་ཞུས་པ་དང་ལན་ནོ། ། ཕྱི་མ་ལན་ལ་གང་དག་སྦྱོར་བ་བཅོམ་ལྡན་འདས། ། ཞེས་པ་སྟེ། རྣལ་འབྱོར་མ་རྣམས་གོ་བྱའི་ཕྱིར། ། ཞེས་པ་རྣལ་འབྱོར་མ་ནི་སྔོན་བྱུང་དུ་རྣལ་འབྱོར་མའི་འཁོར་ལོ་གསུངས་པ་ཡིན་ལ། རྗེས་འཇུག་ཏུ་རྣལ་འབྱོར་སྒྲུབ་པ་ཕོ་མོ་ཐམས་ཅད་དོ། ། གོ་བྱ་ལ་བོདྷ་བྷྱཿ ཞེས་པར་ཡོད་ལ། དྷ་ལ་ཨེ་བྱིན་ཏེ།
བོ་དྷེ་བྷྱཿཞེས་པ་བྱང་ཆུབ་པར་བྱ་བའི་ཕྱིར་རོ། ། ཇི་ལྟར་ཤེས་པས་སྦྱང་བ་ནི། འདི་རྣམས་ཀྱི་རང་བཞིན་ནི་ཅི་ལགས་ཞེས་པའི་ལན་ཏེ། རང་བཞིན་གདོད་ནས་མ་སྐྱེས་པ། ། བདེན་མིན་ཞེས་སྦྱར་ལ་སྣང་ཆོད་དུ་གློ་བུར་པ་ཡོད་པས་བརྫུན་མིན་ནོ། ། ལེའུ་དྲུག་པར་སྤྱོད་པའི་ལེའུར་ཀུན་འདར་གྱི་སྤྱོད་པའི་མཚན་ཉིད། སྨན་ནི་རྟག་ཏུ་བཟའ་བྱ་ཞིང༌། ། ཞེས་པ་ཅུང་ཟད་གསུངས་ཀྱང་གསལ་བར་མ་གསུངས་པས་དེ་གསལ་བར་འཆད་པ་ནི། མཆོད་པས་མཉེས་ནས་གདམས་པའི་དབང་གིས་གུས་པར་ཉན་པ་དང༌། དོན་དངོས་གཉིས་ལས་དང་པོ།
དེ་ནས་ཞེས་པ་སྟེ། དམ་ཚིག་གི་རྫས་ནི་ཤ་ལྔའོ། ། མཆོད་པ་ནི་གསང་བའི་མཆོད་པའོ། ། དེ་ཁོ་ན་ཉིད་ཀྱིས་མཆོད་པ་ཀུནྡུ་རུའི་ཞེས་པའོ། ། བདུད་རྩིའི་རོ་ནི་དེ་ལས་བྱུང་བའི་བདེ་བ་ཆེན་པོའོ། ། སངས་རྒྱས་ཀུན་གྱི་ཕྱག་མཛད་ནི། །

གཉིས་སུ་མེད་པའི་ཡེ་ཤེས་ཀྱིས་ཟིན་པའི་སྤྱོད་པ་མཆོག་ཏུ་དགོངས་པའོ། ། གསང་མཛད་པ་ནི་ལེའུ་དྲུག་པར་མི་གསལ་བའོ། ། རྡོ་རྗེ་མཆོད་པ་ནི་གཉིས་སུ་མེད་པའི་ཡེ་ཤེས་མི་བྱེད་པའི་མཆོད་པའོ། ། དགའ་བ་དང་རངས་པ་ནི་སྐད་ཅིག་དང་པོ་དང་གཉིས་པ་ལའམ། ཡང་ན་རྣམ་གྲངས་སོ། ། གཉིས་པ་ནི་བཅོམ་ལྡན་འདས་ཞེས་པ་སྟེ། བཟའ་བཏུང་ཇི་ལྟར་རྙེད་པ་དང༌། ། ཞེས་པ་འདི་བཟའ་དང་མི་བཟའི་ཆེད་དུ་གཏད་པ་མེད་པའོ། ། བགྲོད་དང་ནི་བྲམ་ཟེ་མོ་ལ་སོགས་པ། བགྲོད་མིན་གཡུང་མོ་ལ་སོགས་པ། མི་སྤང་ཞིང་ནི་གཉིས་སུ་མེད་པར་བསྟེན་པའོ། །
ཁྲུས་ལ་སོགས་པ་མི་བྱ་བ་ནི། དེ་ལ་ཞེན་པའམ་མཆོག་ཏུ་འཛིན་པའི་ཚུལ་གྱིས་སོ། ། གྲོང་གི་ཆོས་ནི་སྣོད་སོ་སོར་ཟ་བའོ། ། བློ་ལྡན་ནི་གཉིས་སུ་མེད་པའི་ཡེ་ཤེས་ཀྱི་རྟོག་པའོ། ། སྔགས་ནི་ཕྱི་རོལ་གྱི་ཨོཾ་ལ་སོགས་པ་མི་ཟློས་པའོ། ། བསམ་གཏན་ནི་ཕྱི་རོལ་གྱི་ལྷ་ལ་སོགས་པའི་བསམ་གཏན་ནོ། ། གཉིད་ནི་མི་རྟོག་པའི་ཏིང་ངེ་འཛིན་ཏོ། ། དབང་པོ་རྣམས་ནི་མི་དགག་གོ ། ཞེས་པ་ནི་ཡུལ་དུ་སྣང་བ་ཐམས་ཅད་གཉིས་སུ་མེད་པའི་ཡེ་ཤེས་སུ་རྟོགས་པས་སོ། ། ཁ་དོག་ནི་ཝརྞ་ཞེས་པ་སྟེ་རིགས་ཡིན་པས་བྲམ་ཟེ་མོ་ལ་སོགས་པའོ། །
དོགས་པ་མེད་པ་ནི་རུང་ངམ་མི་རུང་སྙམ་པའི་རྟོག་པ་མེད་པའོ། ། གདུག་པ་ཞེས་པ་གདུག་པ་ཅན་ཏེ་དགྲ་ལ་ཞེ་སྡང་ཉིད། དེ་བཞིན་ཞེས་པ་མི་བྱ་བའོ། ། རྡོ་ཤིང་འཇིམ་པའི་བདག་ཉིད་ཀྱི། ། ལྷ་འདི་རྣམས་ལ་ཕྱག་མི་བྱ་བ་ནི། རང་ཉིད་ལྷར་ཤེས་ཏེ། དེ་ལ་མཆོག་ཏུ་མི་འཛིན་པས་སོ། ། གཡུང་མོ་ནི་གྲོང་གི་མཐར་སྐྱེས་པ་སྟེ་རིགས་ངན་ནོ། ། གདོལ་པ་ནི་ཤན་པའོ། ། ཀོ་ལྤགས་མཁན་ནི་ལྷ་མ་མཁན་ནོ། །
བདག་གི་ལུས་ལྟར་ནི་བཟང་ངན་གྱི་རྣམ་རྟོག་མེད་པ་དཔེའོ། ། བྱང་ཆུབ་སེམས་ཀྱིས་རབ་ཏུ་བཟའ། ། ཞེས་པ་གཉིས་སུ་མེད་པའི་ཡེ་ཤེས་ཀྱི་ངོ་བོར་ཤེས་པས་བྱང་ཆུབ་སེམས་དང་དེ་རྣམས་བསྲེས་པའོ། ། སྨད་གཡོགས་ཁ་དོག་སྣ་ཚོགས་ནི། ། བླང་དོར་མེད་པས་ཇི་རྙེད་རྙེད་གོན་པའོ། ། རབ་སོང་གནས་ནི་རོ་གནས་ཏེ་དུར་ཁྲོད་དོ། ། ལེའུ་དགུ་པ་རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་ནི། དེ་ནས་ཞེས་པ་སྟེ། ཐམས་ཅད་ཡུལ་གྱི་རྣམ་པར་དག་པ་ནི། ། གཟུགས་ནི་གཽ་རཱིར་ཡང་དག་བཤད། །
ལ་སོགས་པས་གསུངས་པའོ། ། ངེས་པར་དབང་པོ་དྲུག་གི་གྲངས། ། རྣམ་པར་དག་པ་མ་མཛད་པ། ། ཞེས་པའི་དོན་གྱིས་བཤད་དུ་གསོལ། ། ཞེས་ཞུ་བའོ། ། ལན་བཅོམ་ལྡན་འདས་ཞེས་པ་སྟེ། མིག་ལ་ཞེས་པ་སྐྱེ་མཆེད་ལས་སོ། ། གཏི་མུག་རྡོ་རྗེ་མ་ནི་ལྷ་མོ་སྟེ། ཉོན་མོངས་པ་ལས་གཏི་མུག་སྦྱོང་བས་སོ། ། འདིས་ནི་གོ་ཆ་སེམས་དཔའ་ཆེ། །
ཞེས་པ་དགོས་པ་སྟེ། བསྲུང་བར་འགྱུར་བ་ཡིན་ལ། ཐ་མལ་པ་སྦྱོང་བ་དང༌། མངོན་ཤེས་འཆར་བར་གུར་ལས་སྟོན་ཏོ། ། ལེའུ་བདུན་པ་བརྡའི་ལེའུར་ངག་གི་བརྡ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་ལ་གཉིས་ལས། ཞུས་པ་ནི་རྡོ་རྗེ་སྙིང་པོས་ཞེས་པ་སྟེ། རྣལ་འབྱོར་མ་ཡི་དམ་ཚིག་ཆེ་ནི། རྣལ་འབྱོར་མ་རྣམས་ཀྱི་རྟོགས་པ་བརྡའི་སྒོ་ནས་སྟོན་པ་དེ་འདའ་བར་མི་བྱ་བ་ཡིན་པས་སོ། ། ཉན་ཐོས་ལ་སོགས་པ་ནི་ཕ་རོལ་ཏུ་ཕྱིན་པའི་ཐེག་པའོ། ། དགོད་པ་ནི་དེ་ཙམ་གྱི་ཆགས་པ་མ་སྤངས་ཀྱང་རྫོགས་པའི་བྱང་ཆུབ་ཀྱི་ལམ་ཡོད་པར་སྟོན་པ་སྤྱོད་པའི་རྒྱུད་དོ། །
དེ་བཞིན་དུ་ལྟ་བ་བྱ་བ་འོ་འཁྱུད་པ་རྣལ་འབྱོར་རོ། ། གཉིས་གཉིས་རྣལ་འབྱོར་ཆེན་པོ་འདུས་པ་ལ་སོགས་པའོ། ། ལན་ལ་བཞི་སྟེ། མཉན་པར་གདམས་པ་དང༌། བརྡ་དངོས་དང༌། དེ་གཟུང་བར་གདམས་པ་དང༌། བརྡའི་སྒོ་ནས་མ་བརྗོད་པའི་ཉེས་དམིགས་བསྟན་པའོ། ། དེ་ལས་དང་པོ་ནི་དགོངས་པའི་ཞེས་པ་སྟེ། དོན་ཆེན་པོ་སྟོན་པས་ན་སྐད་ཆེན་པོའོ། ། སྨྲ་བར་བྱ་བ་ལས་མི་འདའ་བས་ན་དམ་ཚིག་གི་བརྡའོ། །
གཉིས་པ་ལ་གསུམ་ལས་དང་པོ་ཆང་ལ་སོགས་པའི་བརྡ་ནི། མ་ད་ན་ཆང༌། ཞེས་པ་སྟེ་འདུ་བ་ནི་ཚོགས་ཀྱི་ཙཀྲའོ། ། འགྲོ་བ་ནི་ཚོགས་ཀྱི་ཁང་པ་ལས་ཕྱི་རོལ་དུའོ། ། འོང་བ་ནང་དུའོ། ། སྐལ་དམན་ནི་དབང་མ་ཐོབ་པའམ་ཐོབ་ཀྱང་ཉམས་པའོ། ། སྐལ་ལྡན་ནི་ཐོབ་ཅིང་མ་ཉམས་པའོ། ། རེག་མིན་ནི་གཡུང་མོའོ། ། གཉིས་པ་ཕྱག་རྒྱ་རྣམ་པ་ལྔའི་བརྡ་ནི། ཁ་དོག་ཅེས་པ་ཝརྞ་སྟེ་རིགས་སོ། །
གཡུང་མོ་རྡོ་རྗེའི་རིགས་སུ་བཤད། ། ཅེས་པ་ལ་སོགས་པ་ནི་རིགས་ཀྱི་མིང་བརྗོད་པའོ། ། རང་འཚེད་མ་ནི་གདོལ་པ་མོའོ། ། སྐྱེ་གཉིས་ནི་བྲམ་ཟེ་མོ་སྟེ། དང་པོར་མིར་སྐྱེ་བ་བླངས་པ་དང༌། ཕྱིས་ན་ཚོད་དུ་ཕྱིན་ཏེ་བྲམ་ཟེའི་རྟགས་དང་བརྟུལ་ཞུགས་ལེན་པ་ལ་སོགས་པའོ། ། གསུམ་པ་ཕྱག་རྒྱ་བསྟེན་པའི་ཕན་ཡོན་བསྟན་པའི་སྒོ་ནས། དེ་ཇི་ལྟར་བསྟེན་པའི་ཚུལ་ནི། ཕྱག་རྒྱ་འདིས་རྣམས་དངོས་གྲུབ་སྦྱིན། ། ཞེས་པ་དེ་དང་སྙོམས་པར་ཞུགས་པ་ལས་བརྒྱུད་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པའོ། །
དངོས་སུ་ནི། འདི་རྣམས་ཁུ་བ་རྡོ་རྗེར་འགྱུར། ། ཞེས་པ་ཞུ་བ་ལ་བརྟེན་ནས་མི་རྟོག་པ་སྐྱེ་བའོ། ། ཇི་ལྟར་བསྟེན་ན། བརྟུལ་ཞུགས་ཅན་གྱིས་མཆོད་ནས་བཏུང༌། ། ཞེས་སྙོམས་འཇུག་གིས་མཆོད་ནས། རླུང་གི་སྟོབས་ཀྱིས་བྱང་ཆུབ་ཀྱི་སེམས་དྲང་བའོ། ། སྤྱི་དོན་གསུམ་པ་ནི་རྡོ་རྗེ་སྙིང་པོས་ཞེས་པ་སྟེ། ངོ་མཚར་ཆེ་བ་ནི་ལོ་ཀ་པ་ཐེ་ཚོམ་སྐྱེད་ལ་རྣལ་འབྱོར་པ་ལ་གོ་བ་སྐྱེ་བས་སོ། ། བཞི་པ།
ཀྱེ་རྡོ་རྗེ་འདིར་དབང་བསྐུར་གང༌། ། ཞེས་པས་མཚོན་པ་སྟེ། རྣལ་འབྱོར་ཆེན་པོའི་རྒྱུད་ཙམ་དུ་དབང་བསྐུར་བ་དེས་གསང་བའི་སྐད་ཀྱིས་མི་སྨྲ་བ་ནི། ཚོགས་ཀྱི་ཙཀྲའི་དུས་སུའོ། ། དེའི་དམ་ཚིག་ནི་ཡན་ལག་བརྒྱད་ལས། གསང་བའི་ཆོས་ནི་སྟོན་པ་དང༌། ། ཞེས་པའོ། ། དེ་ཉམས་པའི་ཉེས་དམིགས། འཚེ་བ་དང་ནི་ལ་སོགས་པས་བསྟན་ཏོ། ། སངས་རྒྱས་ཞེས་སྒྲུབ་པ་པོ་མཆོག་ཏུ་གྱུར་པ་སངས་རྒྱས་ལྟ་བུ་ཞིག་ཡིན་ན་ཡང་སྟེ།
ལ་དོར་བའི་ཚིག་གོ ། རང་གི་དམ་ཚིག་རིགས་རྙེད་ན། ། ཞེས་པས་རིག་མ་དང་ལྷན་ཅིག་ཚོགས་ཀྱི་འཁོར་ལོ་བྱེད་ནའོ། ། གནས་བཞི་ལས་སྐྱེས་མཁའ་འགྲོ་མ་ནི། གནས་དང་ཉེ་བའི་གནས་གཉིས་ཀྱི་མཁའ་འགྲོ་མ་ལ་གནས་ལས་སྐྱེས་པ་ཟེར་ལ། རིགས་ལས་སྐྱེས་པའམ་ལས་ལས་སྐྱེས་པ་སྟེ། མཁའ་འགྲོ་མའི་བུ་མོར་སྐྱེས་པ་ཞིང་ལས་སྐྱེས་པ་སྟེ། ཞིང་དར་ཉེ་བའི་ཞིང་ལ་སོགས་པ་བཅུའི་མཁའ་འགྲོ་མ་སྔགས་ལས་སྐྱེས་པ་སྟེ། སྔགས་བྱིན་པ་ཙམ་གྱིས་རྫུ་འཕྲུལ་གྱིས་ནམ་མཁའ་ལ་འགྲོ་བ་སྟེ། སེམས་ཅན་གྱི་མདངས་འཕྲོག་པ་ལ་སོགས་པ་ནུས་པ་ཡོད་པའོ། །
ལེའུའི་མཚན་ལས་རྒྱུད་ཐམས་ཅད་ཀྱི་གླིང་གཞི་ནི། དང་པོར་ཨེ་ཝྃ་བཤད་པ་ཡིན་ལ། གསང་བའི་སྐད་ཐ་མར་གསུངས་པ་གཉིས་ལ་བཏགས་པ་ཡིན་ནོ། ། ལེའུ་བཞི་པ་རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན་བསྟན་པ་ལ་དྲུག་སྟེ། ལེའུ་དྲུག་པ་ལ་སོགས་པར་གསུངས་པའི་དོན་གསལ་བར་བཤད་པ་དང༌། རྡོ་རྗེ་རིགས་ཀྱི་ལེའུར་གསུངས་པའི་དོན་གསལ་བར་བཤད་པ་དང༌། ལེའུ་འདི་ཉིད་དུ་གོང་དུ་གསུངས་པའི་ཕྱག་རྒྱའི་དོན་ལ་བརྩད་པའི་སྐྱོན་སྤངས་པའི་ཚུལ་གྱིས་གསལ་བར་བཤད་པ་དང༌། སྔགས་ཀྱི་ལེའུ་དང༌། དབང་གི་ལེའུར་བཤད་པའི་གཏོར་མའི་དོན་གསལ་བར་བཤད་པ་དང༌། གོང་དུ་ལེའུ་འདི་ཉིད་ལས།
ལྷ་མོ་རྣམས་ཀྱི་ཕྱག་རྒྱ་གསུངས་པ་ལས། ལྷ་མོ་གསུམ་གྱི་ཕྱག་རྒྱ་སྐུ་གསུང་ཐུགས་ཀྱི་བདག་ཉིད་དུ་གསལ་བར་བཤད་པ་དང༌། དེ་ཁོ་ན་ཉིད་ཀྱི་ལེའུར་རིགས་ཀྱི་རབ་ཏུ་དབྱེ་བ་གསུངས་པའི་དོན། བསྡུས་པ་དང་རྒྱས་པའི་ངོ་བོ་ཉིད་ཀྱི་སྒོ་ནས་གསལ་བར་བཤད་པའོ། ། དེ་རྣམས་ཀྱི་དང་པོ་ལ་གཉིས་ལས། ཞུས་པ་དེ་ནས་ཞེས་པ་སྟེ། ། གླུ་དང་གར་ནི་དངོས་གྲུབ་སྦྱིན། ། ཞེས་པ། གླུ་ནི་རྣམ་དག་སྔགས་སུ་བཤད། ། གར་ནི་བསྒོམ་པ་བྱས་པ་ཉིད། །
དེ་ཉིད་ཕྱིར་ན་གླུ་དང་གར། ། ཡོ་གིས་རྟག་ཏུ་རྟག་ཏུ་བྱེད། ། ཅེས་གསུངས་པའོ། ། ཞེ་སྡང་ལ་སོགས་ཕྱག་རྒྱ་རྣམས། ། ཞེས་པ་ནི་དབང་བསྐུར་ནས་སྤྱི་བོར་རང་གི་རིགས་ཀྱི་བདག་པོས་མཚན་ཏོ། ། ཞེས་གསུངས་པའོ། ། བདག་མེད་ལ་སོགས་ས་བོན་ཉིད་ནི། ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨྃ། རྣལ་འབྱོར་མ་རྣམས་ཀྱི་ས་བོན་ནོ། ། ཞེས་གསུངས་པའོ། ། འཁྲུལ་གྱུར་པ་ནི་རྣམ་པར་དག་པའི་ལྷ་མོ་གང་གི་ངོ་བོ་ཡིན་པ་ལའོ། ། གཉིས་པ་ལན་ལ་བཞི་སྟེ། སྤྱོད་པའི་ལེའུར་གསུངས་པའི་གླུ་གར་གྱི་དོན་གསལ་བར་བཤད་པ་དང༌།
ལྷ་དབང་བསྐུར་བའི་ལེའུར་གསུངས་པའི་ཕྱག་རྒྱའི་དོན་གསལ་བར་བཤད་པ་དང༌། སྔགས་ཀྱི་ལེའུར་གསུངས་པའི་ལྷ་མོ་རྣམས་ཀྱི་ས་བོན་གྱི་དོན་གསལ་བར་བཤད་པ་དང༌། རྡོ་རྗེ་རིགས་ཀྱི་ལེའུར་གསུངས་པའི་རྩ་རྣམས་ཀྱི་དག་པའི་དོན་གསལ་བར་བཤད་པའོ། ། དེ་རྣམས་ཀྱི་དང་པོ་ལ་ལྔ་ལས། རྡོ་རྗེའི་གླུ་གསལ་བར་བཤད་པ་ནི་བཅོམ་ལྡན་འདས་ལ་སོགས་པའོ། ། གཉིས་པ་གར་ཇི་ལྟར་བྱ་བ་གསལ་བར་བཤད་པ་ནི། དྲན་པ་མི་འཕྲོགས་ཞེས་པ་ལྷའི་རྣལ་འབྱོར་ལས་མི་ཕྱེད་པའོ། ། ཆགས་བྲལ་མིན་གོམས་ནི། འདོད་ཡོན་བསྟེན་པས་ལྷ་མཆོད་པའི་བསམ་པས་སོ། ། དེ་ཉིད་བཤད་པ།
འདོད་ཆགས་སེམས་ཀྱིས་བསྒོམ་པ་ཉིད། ། ཅེས་སོ། ། གསུམ་པ་གླུ་གར་བྱེད་པའི་དུས་ཀྱི་ལྷའི་རྣལ་འབྱོར་ནི། ། སྒྲུབ་པ་པོ་གླུ་ལེན་པ་ན། རྡོ་རྗེ་ཆོས་དང་ཞེས་པ་གསུང་དག་པ་འོད་དཔག་མེད་ཀྱི་རྣལ་འབྱོར་གྱིས་སོ། ། གར་བྱེད་པ་ན་སངས་རྒྱས་ཏེ་སྐུ་དག་པ་རྣམ་པར་སྣང་མཛད་ཀྱི་ང་རྒྱལ་གྱིས་སོ། ། རྣལ་འབྱོར་མ་གླུ་ལེན་པ་ལ་རྣལ་འབྱོར་མ་སྟེ་གསུང་དག་པ་གོས་དཀར་མོའི་ང་རྒྱལ་གྱིས་སོ། ། གར་བྱེད་པ་ན་མ་མོ་སྟེ་ལུས་དག་པ་སྤྱན་མའི་ང་རྒྱལ་གྱིས་སོ། ། བཞི་པ་འདིའི་ཕན་ཡོན་ནི། འདི་ཉིད་ཀྱིས་ནི་ཚོགས་བསྲུང་ཞེས་པ་མཁའ་འགྲོ་མ་མཉེས་པས་ཚོགས་ཀྱི་ཙཀྲར་འདུས་པ་ཐམས་ཅད་བསྲུང་བའོ། །
སྔགས་ཀྱི་བཟླས་པ་ཉིད་ནི། མཁའ་འགྲོས་བྱིན་གྱིས་བརླབས་པས་རྟོག་པ་ལས་ཡིད་སྐྱོབ་པས་སོ། ། ལྔ་པ་དེ་ལ་དངོས་གྲུབ་འབྱུང་བའི་རྟགས། གང་དུ་ཞེས་པ་ཚོགས་ཀྱི་ཙཀྲ། འདུ་བའི་དུས་དང་གནས་སོ། ། ཚོགས་ཀྱི་བདག་པོས་སྔར་བྱས་ནས། ། ཞེས་བླ་མས་དང་པོར་བླང་བའམ། བླ་མ་ལས་གནང་བ་ཐོབ་ནས་བླ་མའི་སྤྱན་སྔར་བླང་བའོ། ། དེ་ལ་དྲི་ནི་མཚོན་པར་བྱ། ། ཞེས་པ་ཚོགས་ཀྱི་ཁང་པའི་ནང་དུ་འབྱུང་བའོ། །
ངང་པ་དང་ནི་བུང་བའི་སྒྲ་ལ་སོགས་པ་ནི། ཕྱི་རོལ་འཚལ་དུ་མཚོན་བྱ་ཡི། ། ཞེས་པ་གླུ་བླངས་པའི་རྗེས་ལ་ཁང་པའི་ཕྱི་རོལ་དུ་འབྱུང་བ་ལ་མཉན་པར་བྱའོ། ། སྤྱི་དོན་གཉིས་པ་ལ་གསུམ་ལས། དང་པོ་མིང་གི་རྣམ་གྲངས་ཀྱི་སྒོ་ནས་བྱེད་པ་བསྟན་པ་ནི། མཚོན་པར་བྱེད་པས་ན་ཕྱག་རྒྱ་ཞེས་བྱ། རྟགས་ཞེས་བྱ། མཚན་མ་ཞེས་བྱའོ། ། གང་མཚོན་རིགས་ནི་མཚོན་པར་བྱ། ། ཞེས་པའོ། །
གཉིས་པ་རྒྱས་མ་བཏབ་པའི་ཉེས་དམིགས་ནི། རིགས་འཆོལ་ཞེས་པ་ལ་སོགས་པའོ། ། གསུམ་པ་གང་ཞིག་གང་གི་ཕྱག་རྒྱ་ཡིན་པ་ནི། ཞེ་སྡང་ཕྱག་རྒྱས་བདག་མེད་མ། ། ལ་སོགས་པ་ལྔ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། ཞེ་སྡང་ཕྱག་རྒྱ་ནི་ཞེ་སྡང་དག་པ་མི་བསྐྱོད་པ་སྟེ་ཕུང་པོ་ལས་རྣམ་པར་ཤེས་པའི་ཕུང་པོ་དག་པ་ཡིན་ལ། པུཀྐ་སཱི་གཟུགས་ཀྱི་ཕུང་པོ་རྣམ་པར་དག་པ་ཡིན་པས་ལུས་ལ་སེམས་ཀྱི་རྒྱའོ། ། གཏི་མུག་ཕྱག་རྒྱ་སྟེ་རྣམ་སྣང་གཟུགས་ཀྱི་ཕུང་པོ་རྣམ་པར་དག་པ་ཡིན་ལ། རི་ཁྲོད་མ་ཚོར་བའི་ཕུང་པོ་རྣམ་པར་དག་པ་ཡིན་པས། ཚོར་བ་སེམས་བྱུང་ཡིན་ལ།
དེའི་གཙོ་བོ་སེམས་ཡིན་པས་སེམས་ལ་ལུས་ཀྱི་རྒྱའོ། ། སེར་སྣའི་ཕྱག་རྒྱ་སྟེ་སེར་སྣ་དག་པ་རིན་འབྱུང་ཡིན་ལ། གདོལ་པ་མོ་འདོད་ཆགས་དག་པ་ཡིན་པས། འབྲས་བུ་སེར་སྣས་རྒྱུ་འདོད་ཆགས་ལ་རྒྱས་གདབ་པའོ། ། འདོད་ཆགས་ཕྱག་རྒྱ་སྟེ་འོད་དཔག་མེད་ཀྱིས་གཡུང་མོ་ཉིད། ཕྲག་དོག་དག་པ་ལ་རྒྱས་བཏབ་པས་རྒྱུས་འབྲས་བུ་ལ་རྒྱས་བཏབ་པའོ། ། ཕྱོགས་ཀྱི་བཞི་པོ་དེ་རྣམས་ཉིད་ཀྱིས་ཁོང་དུ་ཆུད་པར་འགྱུར་རོ། ། འོག་དང་སྟེང་གི་གཉིས་ནི་སྐུ་ལ་སྐུ་དང༌། གསུང་ལ་གསུང་གི་རྒྱས་བཏབ་པས་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། སྤྱི་དོན་གསུམ་པ་ནི།
ཨཱ་ལི་དང་པོ་བདག་མེད་མ། ། ཞེས་པའོ། ། བཞི་པ་ལ་གཉིས་ལས་རྩ་རྣམས་ལྷ་མོ་བཅོ་ལྔའི་བདག་ཉིད་དུ་དག་པ་ནི་རིགས་ཀྱི་ལེའུ་ལས་ཞེས་པ་སྟེ། རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་ཞེས་པ་རྩའི་མངོན་རྟོགས་ལས། མི་ཕྱེད་མ་དང་ཕྲ་གཟུགས་མ། ། རྒྱལ་བས་རྡོ་རྗེ་མ་རུ་གསུངས། ། ཞེས་གསུངས་པ་ལྟར་ཤེས་པར་བྱའོ། ། གཉིས་པ་བདུད་འདྲལ་མའི་དག་པ་མ་གསུངས་པའི་འཐད་པ་ནི། གང་གི་ཕྱིར་ཞེས་པ།
བདུད་འདྲལ་མ་དག་པའི་ལྷ་མོ་མ་གསུངས་པ་ཅི་སྟེ་ཞེས་པ། བཅུ་དྲུག་ཆ་མེད་པས་ཞེས་པ་རྩ་སུམ་ཅུ་རྩ་གཉིས། གཉིས་གཉིས་རེ་རེར་བགྲང་བའི་བཅུ་དྲུག་པའི་ཆ་བདུད་འདྲལ་མ་མེད་པ་དང་འདྲ་བ་དང༌། ཨཱ་ལི་བཅུ་དྲུག་པ་ཨཿཚེག་དྲག་ཅན་མེད་པ་དང་འདྲ་བ་དང༌། དགའ་བ་བཅུ་དྲུག་པ་ལྷན་ཅིག་སྐྱེས་པའི་ལྷན་སྐྱེས་མེད་པ་དང་འདྲ་བས་སོ། ། འབད་པས་ཀུན་གྱི་ལྷག་མ་སྤང༌། ། ཞེས་པ་ལྷ་མོ་བཅོ་ལྔའི་བདག་ཉིད་ཡིན་པས་ལྷག་མ་བདུད་འདྲལ་མ་དག་པའི་ལྷ་མོ་བཅུ་དྲུག་པ་མེད་པའོ། ། མེད་པ་དང་འདྲ་བ་ཅིའི་སླད་དུ་ཞེ་ན། དོན་གྱི་བྱ་བ་མི་བྱེད་ཕྱིར། ། ཞེས་རྩ་གཞན་གཡས་དང་འབྲེལ་བ་རྣམས་ཀྱིས་ནི་གཟུང་རྟོག་སྐྱེད།
གཡོན་དང་འབྲེལ་བ་རྣམས་ཀྱིས་ནི་འཛིན་རྟོག་སྐྱེད། ཀུན་འདར་གྱི་རྩ་གཉིས་སུ་རླུང་འགྱུས་པས་གཟུང་འཛིན་སྐྱེད་པའི་བྱ་བ་བྱེད་ལ། བདུད་འདྲལ་མ་ནི་དབུ་མའི་ཆ་ཤས་སྤྱི་གཙུག་ན་ཧྃ་གི་རྣམ་པར་ཡོད་པ་ཡིན་ལ། དེས་གཟུང་འཛིན་སྐྱེད་པའི་བྱ་བ་མི་བྱེད་པས་སོ། ། ཡང་ཨཱ་ལི་བཅོ་ལྔས་ལྷ་མོ་སྐྱེད་ལ། བཅུ་དྲུག་པ་ཚེག་དྲག་ཅན་གྱིས་ལྷ་མོ་སྐྱེད་པའི་བྱ་བ་མི་བྱེད་པའོ། ། ཡང་ལྷན་ཅིག་སྐྱེས་པའི་ཡེ་ཤེས་དགའ་བ་བཅོ་ལྔས་གོང་ནས་གོང་དུ་འཕེལ་བའི་བྱ་བ་བྱེད་ལ། བཅུ་དྲུག་པ་ལྷན་ཅིག་སྐྱེས་པའི་ལྷན་སྐྱེས་ལ་བྱ་བ་མེད་པའི་ཕྱིར་རོ། ། བཅོ་ལྔ་ནི་རྩ་སུམ་ཅུ་རྩ་གཅིག་པ། ཨཱ་ལི་ན་བཅོ་ལྔ་པ།
དགའ་བ་ན་བཅོ་ལྔ་པའོ། ། ཆའི་བདག་ཉིད་ནི་བཅུ་དྲུག་པ་སྟེ། རྩ་བདུད་འདྲལ་མ་ཡིན་ལ། དགའ་བ་ནའང་བཅུ་དྲུག་པ་སྟེ། ཟླ་བ་བྱང་ཆུབ་སེམས་སུ་འགྱུར། བདེ་བ་ཆེན་པོ་ཞེས་པ། ཚེས་བཅུ་དྲུག་གི་ཟླ་བ་ལྟ་བུ་ལྷན་ཅིག་སྐྱེས་པའི་ལྷན་སྐྱེས་སོ། ། ཨཱ་ལི་ནི་ཚེག་དྲག་ཅན་ཏེ། ཨཱ་ལིའི་གཟུགས། ཞེས་པའོ། །
རྣལ་འབྱོར་མ་རྣམས་ཞེས་པ། ལྷ་མོ་བཅོ་ལྔའི་བདག་ཉིད་ཡིན་པའི་རྩ་སུམ་ཅུ་རྩ་གཅིག་གོ ། དེའི་ཆ་ཞེས་པ་བདུད་འདྲལ་མའི་ཆ་ཤས་སམ་ཡན་ལག་སྟེ་བཅོ་ལྔ་ལ་བྱ་བ་ཡོད་དོ། ། གཉིས་པ་རྡོ་རྗེ་རིགས་ཀྱི་ལེའུར་གསུངས་པའི་དོན་གསལ་བར་བཤད་པ་ལ་གཉིས་ཏེ། རྩའི་འཁོར་ལོ་ལ་སོགས་པ་གསུངས་པ། བྱང་ཆུབ་ཀྱི་སེམས་རྣམ་པ་གཉིས་བསྐྱེད་པ་ཐབས་ཉིད་དུ་གསལ་བར་བཤད་པ་དང༌། སྡོམ་པའི་རབ་ཏུ་དབྱེ་བ་གསུངས་པའི་རྣམ་པར་གཞག་པ་རང་བྱིན་བརླབ་ལ་བརྟེན་ཏེ་གསལ་བར་བཤད་པའོ། ། དང་པོ་ནི་རྡོ་རྗེ་རིགས་ཀྱི་ལེའུར། རྩ་རྣམས་ནི་སུམ་ཅུ་རྩ་གཉིས་ཏེ། ཞེས་པ་ལ་སོགས་པ་གསུངས་པ་ལས།
ལམ་དུ་བྱས་པའི་དུས་ཀྱི་བྱེད་པས། སྲིད་གསུམ་ཡོངས་གྱུར་ཐམས་ཅད་ནི། ། གཟུང་དང་འཛིན་པ་རྣམ་པར་སྤང༌། ། ཞེས་ཞུ་བདེ་མི་རྟོག་པ་མངོན་དུ་བྱས་པས་ན། ཐམས་ཅད་ཀྱིས་ཀྱང་གཟུང་འཛིན་སྤོང་བར་བཤད་པ་དེ་ཉིད་འདིར། དཀྱིལ་འཁོར་འཁོར་ལོའི་ཐབས་ཀྱིས་མངོན་དུ་བྱས་ནས། ཀུན་རྫོབ་བྱང་ཆུབ་སེམས་ཞེས་མིང་ཐོབ་ལ། རྩ་སུམ་ཅུ་རྩ་གཉིས་ཀྱང་ཀུན་རྫོབ་བྱང་ཆུབ་སེམས་ཀྱི་རྟེན་ཡིན་ཞིང༌། རང་བྱིན་གྱིས་བརླབ་པའི་རིམ་པའི་ཐབས་ཀྱིས་མངོན་དུ་བྱས་ན་དོན་དམ་བྱང་ཆུབ་སེམས་ཞེས་བྱ་བ། རྩ་སུམ་ཅུ་རྩ་གཉིས་ཀྱང་དོན་དམ་བྱང་སེམས་ཀྱི་རྟེན་ཡིན་ནོ། །
ཞེས་གསལ་བར་བཤད་པ་ཡིན་ནོ། ། དེ་ལ་གཉིས་ཏེ་བྱང་ཆུབ་སེམས་ཀྱི་མཚན་ཉིད་བསྟན་པའི་སྒོ་ནས་དེ་མི་སྤང་བ་ཉིད་དུ་བཤད་པ་དང༌། དེ་བསྐྱེད་པའི་ཐབས་དངོས་བཤད་པའོ། ། དང་པོ་ལ་གཉིས་ལས་ཞུས་པ་ནི། རྡོ་རྗེ་སྙིང་པོས་ཞེས་པ་སྟེ། རྣལ་འབྱོར་མ་ཀུན་ལས་བྱུང་བ་ནི་རྣལ་འབྱོར་མ་བཅོ་ལྔའི་བདག་ཉིད་ཀྱི་རྩ་སུམ་ཅུ་རྩ་གཉིས་ལས་བྱུང་བའམ། ཡང་ན་རྣལ་འབྱོར་མ་རྣམས་དང་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་སོ། ། དེ་ཉིད་ཞུ་བདེ་དང་མི་འབྲལ་བས་ན། ལྷན་ཅིག་སྐྱེས་དགའི་རང་བཞིན་ཉིད་དོ། ། རང་རིག་པ་རྟོག་པ་དང་བྲལ་བ་གསལ་བའི་ངོ་བོ་མྱོང་བས་འགྲིབ་མེད་དོ། །
བདེ་བས་བཏུང་མཆོག མི་རྟོག་པས་ནམ་མཁའ་ཉིད་དོ། ། དེའི་རྟེན། ག་པུར་ཅི་ནས་ངེས་མི་སྤང༌། ། ཞེས་པ་ཡིན་ནམ་ཞེས་པའོ། ། ལན། བཅོམ་ལྡན་འདས་ཀྱིས་བཀའ་སྩལ་པ། ཅི་སྐད་སྨྲས་པ་དེ་བཞིན་ནོ། ། ཞེས་པའོ། ། གཉིས་པ་ལ་གཉིས་ཀྱི་དང་པོ།
རྡོ་རྗེ་སྙིང་པོས་ཞེས་པའོ། ། ལན་ལ་མདོར་བསྟན་པ། བཅོམ་ལྡན་འདས་ཀྱིས་ཞེས་པ་སྟེ། དཀྱིལ་སྙིང་པོ་བདེ་བ། འཁོར་བྱང་སེམས་འདུས་པ། མི་རྟོག་པས་རྣམ་པར་རྟོག་པ་གཅོད་པ། དེའི་ཐབས་ནི་སྙོམས་པར་འཇུག་པས་འོག་ཏུ་སྦྱར་ལ་ཀུན་རྫོབ་གཟུགས་ཅན་ཏེ། ཕྱག་རྒྱའི་འབད་རྩོལ་ལ་ལྟོས་པའོ། ། རང་བྱིན་གྱིས་བརླབ་པའི་རིམ་པ་ནི་ཕྱག་རྒྱའི་འབད་རྩོལ་ལ་མི་ལྟོས་པའོ། ། དེ་ཉིད་ཀྱིས་ན་དོན་དམ་གཟུགས་ཅན་གྱི། །
བྱང་ཆུབ་སེམས་ནི་རབ་ཏུ་བསྐྱེད། ། ཅེས་པ་སྟེ། ཐབས་ལས་མིང་ཐོབ་པས་ཏེ། རང་གི་ངོ་བོར་སྒོ་ནས་དབྱེ་ན། ཁ་དོག་དང་དབྱིབས་ཀྱི་བདག་ཉིད་དུ་གྲུབ་པས། ཀུན་རྫོབ་ཀུནྡ་ལྟ་བུ་ཉིད་དེ། དེའི་རྟེན་ཞུ་བའོ། ། དེ་ལྟ་བུར་མ་གྲུབ་པས། དོན་དམ་བདེ་བའི་གཟུགས་ཅན་ཏེ་བརྟན་པའོ། ། རྒྱས་པར་བཤད་པ་ལའང་གཉིས་ལས།
དཀྱིལ་འཁོར་འཁོར་ལོའི་ཐབས་ཀྱིས་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་ནི་གོང་དུ། དཀྱིལ་འཁོར་འཁོར་ལོའི་ཐབས་ཀྱིས་ནི། ། ཀུན་རྫོབ་དོན་དམ་གཟུགས་ཅན་གྱི། ། བྱང་ཆུབ་སེམས་ནི་རབ་ཏུ་བསྐྱེད། ། ཅེས་པའི་བཤད་པའོ། ། དེ་ལ་དྲུག་སྟེ། ཀུན་རྫོབ་བྱང་ཆུབ་ཀྱི་སེམས་དབབ་པའི་གནས་དང༌། དེར་མངོན་དུ་བྱས་པའི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དང༌། དེའི་རྟེན་ཕྱག་རྒྱའི་མཚན་ཉིད་དང༌། དེ་བསྟེན་པའི་ཐབས་དང༌།
བསྟེན་པ་ལས་བྱུང་བའི་བྱང་ཆུབ་ཀྱི་སེམས་མི་སྤང་བའི་ཚུལ་དང༌། དེ་མི་སྤང་བའི་འཐད་པ་བཤད་པའོ། ། དེ་རྣམས་ཀྱི་དང་པོ་ཀུན་རྫོབ་བྱང་ཆུབ་ཀྱི་སེམས་དབབ་པའི་གནས་ནི། བུད་མེད་ཀཀྐོ་ལ་ཞེས་པ་སྟེ། ཀཀྐོ་ལའི་བརྡས་བསྟན་པ་བྷ་གའི་དཀྱིལ་འཁོར་ལའོ། ། ཨེའི་རྣམ་པ་ནི་ཆོས་འབྱུང་གྲུ་གསུམ་མོ། ། ཝྃ་གྱི་རྣམ་པ་ནི་རྩ་མཛེས་པའི་སྤྱི་བོའོ། ། བདེ་བ་བསྲུང་བ་ནི་མ་ཉམས་པར་རོ། ། སངས་རྒྱས་ནི་བདུད་རྩི་ལྔའི་དྭངས་མ། བྱང་ཆུབ་སེམས་ནི་དབང་པོ་དྲུག་གི་དྭངས་མའོ། །
རྡོ་རྗེ་འཛིན་པ་ནི་མི་རྟོག་པའི་ཡེ་ཤེས་སོ། ། གཉིས་པ་ནི་འདི་ཉིད་དེ། དེར་མངོན་དུ་བྱས་པའི་ཞུ་བདེའོ། ། འཁོར་བ་ཞེས་བྱ་བ་སྟེ། ཞེས་པ་ཐབས་ཀྱིས་མ་ཟིན་ན་ལུས་འགྲུབ་པར་བྱེད་པས་སོ། ། མྱ་ངན་ལས་འདས་པ་ནི་ཐབས་ཀྱིས་ཟིན་ནའོ། ། རྒྱུ་ཐུན་མོང་ཡིན་པ་དེས་ན། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་གསུངས་སོ། །
འཁོར་བའི་བཤད་པ་འབྲས་བུ་སྡུག་བསྔལ་གྱི་ཕུང་པོ། འཁོར་བ་གཟུགས་དང་ལ་སོགས་པའོ། ། རྒྱུ་ཀུན་འབྱུང་གི་དབང་དུ་བྱས་ན། འཁོར་བ་ཞེ་སྡང་ལ་སོགས་པ། ། ཞེས་པའོ། ། མྱ་ངན་ལས་འདས་པའི་བཤད་པ། འདི་རྣམས་ཆོས་ནི་མྱ་ངན་འདས། ། ཞེས་པ་འཁོར་བའི་ཆོས་ཉིད་སེམས་ཉིད་སྐྱེ་བ་མེད་པའོ། ། དེའང་གློ་བུར་དུ་གཟུང་འཛིན་དང་བཅས་ཀྱང་རང་བཞིན་སྤྲོས་པ་མཐའ་དག་གིས་སྟོང་པའོ། ། དེ་ཉིད་ངོ་བོ་ཉིད་ཀྱིས་གནས་ཀྱང་མ་རྟོགས་པས།
རྨོངས་ཕྱིར་འཁོར་བའི་གཟུགས་ཅན་ཉིད། ། གོང་དུ་བསྟན་པ་བཞིན་ནོ། ། རྨོངས་མེད་འཁོར་བ་དག་པས་ནི་སྟེ། སེམས་ཉིད་སྐྱེ་མེད་རྟོགས་པས་རྟོག་པ་ཟད་ན་འཁོར་བ་ཉིད་མྱ་ངན་ལས་འདས་པར་འགྱུར་བའོ། ། བྱང་ཆུབ་སེམས་ནི་ཞུ་བདེ་སྟེ་རྟོག་པའི་མྱ་ངན་ལས་འདས་པའོ། ། དེའང་ཀུན་རྫོབ་ཞུ་བ། དོན་དམ་བདེ་བའོ། ། གསུམ་པ་ནི། ཤིན་ཏུ་བཞིན་བཟང་མིག་ཡངས་མ་སྟེ། མིག་དཀྱུས་རིང་ཞིང་མིག་མི་འཛུམས་པར་ལྟ་བའོ། །
གཟུགས་ཀྱིས་བརྒྱན་པ་ནི། རིག་དྭགས་ཀྱི་རོ་སྟོད་ལ་སོགས་པའི་མཚན་ཉིད་དང་ལྡན་པའོ། ། ལང་ཚོས་བརྒྱན་པ་ནི། བཅུ་དྲུག་མ་ལ་སོགས་པའོ། ། སྔོ་བསངས་མ་ནི་རྡོ་རྗེ་རིགས་ཀྱི་དབང་དུ་བྱས་པའོ། ། དལ་མ་ནི་སྤྱོད་ལམ་མོ། ། རིགས་བཟང་མ་ནི་རང་གི་རིགས་དང་རྗེས་སུ་མཐུན་པའོ། ། སིཧླ་ག་པུར་འབྱུང་བའི་གནས་ནི་བྱང་ཆུབ་སེམས་དབབ་ཅིང་དེ་ལ་དབང་ཐོབ་པ་སྟེ་རང་བཞིན་གྱི་ཡོན་ཏན་ནོ། ། སྦྱངས་པ་ལས་བྱུང་བའི་ཡོན་ཏན་རང་གི་དབང་བསྐུར་བའོ། ། དེའང་གང་དུ་ན་ཀྱེའི་རྡོ་རྗེའི་དཀྱིལ་འཁོར་དུའོ། །
བཞི་པ་ནི། དེ་ནི་སྟེ་ཕྱག་རྒྱ་དང༌། རང་ཡང་སྒྲུབ་པ་པོ་སྟེ། དེ་གཉིས་ལུས་ཟུངས་རྒྱས་པར་བྱ་བའི་ཕྱིར་ཆང་བཏུང་བའོ། ། རང་སྒྲུབ་པ་པོ་གཞན་ཕྱག་རྒྱ་དོན་ནི་བདེ་བ་ཆེན་པོའོ། ། ཕྱི་ནས་ནི་ལུས་ཟུངས་རྒྱས་པར་བྱས་པའི་ཕྱི་ནས་སོ། ། རྗེས་ཆགས་ནི་མན་ངག་གི་གནད་ལྔའི་ཚུལ་གྱིས་སོ། ། ལྔ་པ་ནི་ག་པུར་ཞེས་པ་སྟེ་བློ་དང་སྟོབས་ནི་ཤེས་རབ་དང་ལུས་ཀྱི་སྟོབས་སོ། ། ཡང་འགྲེལ་པ་ལས། དེ་བཞིན་གཤེགས་པའི་སྟོབས་བཅུ་བསྐྱེད་པའི་ཕྱིར་ཞེས་ཀྱང་འབྱུང་ངོ༌། །
ལྕེས་བླང་བ་ནི་བོལླ་ཉིད་ནས་དྲང་བའོ། ། དྲུག་པ་ནི་ག་པུར་ཉིད་དེ་ཞུ་བ་དེ་ཉིད་མི་རྟོག་པའི་རྟེན་བྱེད་པས་བདག་མེད་པའོ། ། དེ་ལ་བརྟེན་པའི་བདག་གཉིས་སུ་རྟོག་པ་དང་བྲལ་བས་ན་བདག་མེད་ཚུལ་ཅན་ཉིད་དོ། ། གཉིས་པ་རང་བྱིན་གྱིས་བརླབ་པའི་རིམ་པས་དོན་དམ་བྱང་ཆུབ་ཀྱི་སེམས་བསྐྱེད་པའི་ཐབས་ནི། རང་བྱིན་གྱིས་བརླབ་པའི་རིམ་པས་ཀྱང༌། དོན་དམ་གཟུགས་ཅན་གྱི། བྱང་ཆུབ་ཀྱི་སེམས་ནི་རབ་ཏུ་བསྐྱེད། ། ཅེས་པའི་བཤད་པ་སྟེ། དེ་ལ་དྲུག དོན་དམ་བྱང་ཆུབ་སེམས་དེའི་རྟེན་ཕྱག་རྒྱ་ཆེན་པོའི་གནས།
ཕྱག་རྒྱ་ཆེན་པོའི་མཚན་ཉིད། དེའི་བྱེད་པ། རྣལ་འབྱོར་པས་དེའི་བདེ་བ་ལ་ལོངས་སྤྱོད་པ། དེ་ལས་ཕྱག་རྒྱ་ཆེན་པོའི་དངོས་གྲུབ་འབྱུང་བ། དེའི་མཚན་ཉིད་བསྟན་པའོ། ། དང་པོ་ནི་དེའི་བདེ་བ་ཟེར་ཡང༌། བདེ་བ་དེའི་ཞེས་སྦྱར་ཏེ། དོན་དམ་པ་བྱང་ཆུབ་ཀྱི་སེམས་རང་བྱུང་གི་ཡེ་ཤེས། ཞུ་བདེ་ཐ་མི་དད་ཕྱག་རྒྱ་ཆེན་པོ་ཡིན་པས་དེའི་མིང་རྟེན་ལ་བཏགས་ཏེ། བདེ་བ་དེའི་རྟེན་ཕྱག་རྒྱ་ཆེན་པོ་ནི་དབུ་མའི་ཆ་ཤས།
ཨ་ཤད་ལྟ་བུ་ཡིན་ལ། དེ་རྩ་མདུད་གྲུ་གསུམ་གྱི་ནང་ན་གནས་པས། ལྟེ་བའི་དཀྱིལ་འཁོར་ཉིད་དུ་གནས། ། ཞེས་བྱའོ། ། གཉིས་པ་གནས་དེའི་མཚན་ཉིད་ནི། དང་པོ་དབྱངས་ཡིག་རང་བཞིན་ཏེ། ། ཞེས་པ་ཨ་ཤད་ལྟ་བུར་གནས་པའོ། ། དེར་གཉིས་མེད་མཚོན་ནུས་པས། བློའམ་ཤེས་རབ་ཅེས་སངས་རྒྱས་རྣམས་ཀྱིས་བརྡར་བཏགས་པའོ། ། རྫོགས་པའི་རིམ་པའི་རྣལ་འབྱོར་པས་ནི་རང་བྱིན་གྱིས་བརླབ་པའི་དབང་དུ་བྱས་ནའོ། །
དེ་ཉིད་བཅོམ་ལྡན་ཤེས་རབ་མ་ནི་ཨ་དེ་ཉིད་རང་བྱིན་གྱིས་བརླབ་པའི་རིམ་པའི་ཐབས་ཀྱི་བདག་མེད་མའོ། ། དབུ་མ་སྤྱིའི་མཚན་ཉིད་བདེ་ཆེན་ནས་གསང་གནས་ཀྱི་བར་དུ་གནས་པས་དེ་ནི་རིང་མིན་ཐུང་བ་མིན་ནོ། ། བ་ཐག་གི་རྣམ་པ་ལྟ་བུར་གནས་པས། གྲུ་བཞི་མ་ཡིན་ཟླུམ་པོ་མིན་ནོ། ། གསུམ་པ་དེའི་བྱེད་པའི་ལས་ནི། རང་བྱུང་གི་ཡེ་ཤེས་ཡུལ་དྲུག་ཏུ་རྟོག་པ་དང་བྲལ་བ་བསྐྱེད་པས། དྲི་དང་རོ་དང་མྱང་ལས་འདས། ། ལྷན་ཅིག་སྐྱེས་དགའ་བྱེད་པ་ཅན་ཏེ། ཞུ་བདེ་གཉིས་ལྷན་ཅིག་སྐྱེས་པས་ན་ལྷན་ཅིག་སྐྱེས་དགའ་འོ། ། བཞི་པ་ནི་དེ་ལས་སྐྱེས་པའི། །
དེའི་བདེ་བ་རྣལ་འབྱོར་པས་ཟ་བ་ཉིད། ཅེས་སྦྱར་ཏེ། བསམ་གཏན་གྱི་ཟས་སུ་བྱེད་པའོ། ། ལྔ་པ་ནི་དེ་དང་ལྷན་ཅིག་ཅེས་པ་བདེ་བ་དེ་དང་མ་བྲལ་བར། ཕྱག་རྒྱ་ཆེན་པོའི་བདེ་བ་སྦྱིན་པའི་དངོས་གྲུབ་འགྱུར། ཞེས་ཟག་པ་མེད་པའི་བདེ་བ་མཐར་ཐུག་པ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའོ། ། དྲུག་པ་ནི་དེར་མངོན་དུ་བྱས་པའི་རང་བྱུང་གི་ཡེ་ཤེས་ཡུལ་དྲུག་དང་བསྲེས་ནས་བསྒོམས་པས་ཐམས་ཅད་དེའི་ངོ་བོར་མངོན་དུ་འགྱུར་བ་ནི། གཟུགས་སྒྲ་དེ་བཞིན་དྲི་དང་ནི། ། ཞེས་པ་སྟེ། ཆོས་ཀྱི་དབྱིངས་ནི་ཡིད་ཀྱི་ཡུལ་ལོ། །
ཤེས་རབ་ཉིད་ཀྱིས་ནི་བདེ་བ་ཆེན་པོ་ཉིད་དོ། ། སྤྱད་པ་ནི་དེའི་ངོ་བོར་རོ། ། དེ་ལ་མིང་གི་རྣམ་གྲངས། ཞུ་བདེ་གཉིས་ལྷན་ཅིག་སྐྱེས་པས་ན་ལྷན་ཅིག་སྐྱེས་པའི་གཟུགས་སོ། ། བདེ་བ་ཆེན་པོ་བསྐྱེད་པས། བདེ་ཆེན་བཟང་པོའི་རྣལ་འབྱོར་མའོ། ། དཀྱིལ་སྙིང་པོ་བདེ་བ། འཁོར་བྱང་ཆུབ་ཀྱི་སེམས་འདུས་པ། འཁོར་ལོ་མི་རྟོག་པས་རྣམ་པར་རྟོག་པ་གཅོད་པས་དཀྱིལ་འཁོར་འཁོར་ལོ་ཞེས་བྱའོ། ། ཟག་པ་མེད་པའི་ཡེ་ཤེས་ཀྱི་གཟུགས་བརྙན་སྣང་བའི་མེ་ལོང་ཡེ་ཤེས་སོ། །
མི་མཉམ་པའི་རྣམ་རྟོག་སྤངས་པས་མཉམ་པ་ཉིད་དོ། ། ཡང་དག་པའི་དོན་རྟོགས་པས་སོ་སོར་རྟོག་པའོ། ། ལུས་ངག་ཡིད་གསུམ་དུ་ཞེན་པ་དང་བྲལ་བས་བྱ་བ་ནན་ཏན་ནོ། ། འཕགས་པའི་ཆོས་ཀྱི་རྒྱུ་བྱེད་པས་ཆོས་ཀྱི་དབྱིངས་སོ། ། ཡི་གེ་བཞིའི་དོན་དང་ལྡན་པས་དཀྱིལ་འཁོར་གྱི་བདག་པོ་དཔལ་ཧེ་རུ་ཀའོ། ། ཆོས་དང་གང་ཟག་གི་བདག་ཏུ་ཞེན་པ་མེད་པས། ཆོས་ཀྱི་དབྱིངས་ཀྱི་རང་བཞིན་ཅན་གྱི་བདག་མེད་རྣལ་འབྱོར་མའོ། ། གཉིས་པ་སྡོམ་པའི་རབ་ཏུ་དབྱེ་བ་ནི། སྤང་བྱ་མི་མཐུན་ཕྱོགས་སྡོམ་པ་དང༌། ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་སྡོམ་པ་དང༌།
རང་བཞིན་གྱིས་རྣམ་པར་དག་པ་ལ་སྡོམ་པར་གཞག་པ་དང༌། ཆོས་མཐུན་པ་ལ་སྡོམ་པར་གཞག་པ་སྟེ། སྤྱིར་བཞི་ཡོད་དོ། ། དང་པོ་ལ་དཀྱིལ་འཁོར་འཁོར་ལོའི་ཐབས་ཀྱིས་རྣམ་རྟོག་སྡོམ་པ། ལེའུ་དང་པོར་མ་ཚང་བ་ཁ་བསྐང་བའི་ཚུལ་གྱིས་གོང་དུ་རྒྱུད་ཐམས་ཅད་ཀྱི་གླེང་གཞིའི་ལེའུ་ལས་གསུངས། རང་བྱིན་གྱིས་བརླབ་པའི་རིམ་པའི་ཐབས་ཀྱིས་མཚན་མ་དང་རྣམ་པར་རྟོག་པ་སྡོམ་པ་ལེའུ་དང་པོ་ནས་གསུངས་ལ། དེའི་དོན་མི་གསལ་བ་གསལ་བར་བྱ་བའི་ཚུལ་གྱིས་འདིར་བཤད་དོ། ། གཉིས་པ་ནི་མང་པོ་གཅིག་ཏུ་སྡོམ་པ་སྟེ། རང་བྱིན་གྱིས་བརླབ་པའི་རིམ་པའི་སྡོམ་པའི་གནས་དང་འབྲེལ་ནས་ལེའུ་དང་པོ་དང་འདི་ཉིད་ནས་ཀྱང་བཤད་དོ། ། གསུམ་པ་དང་བཞི་པ་ནི་འདི་ཉིད་ནས་གསུངས་སོ། །
གཞུང་ལས་ཞུས་པ་དང་ལན་ལས། ཞུས་པ། རྡོ་རྗེ་སྙིང་པོས་ཞེས་པ་སྟེ། འཁོར་ལོ་བསྒོམ་པའི་ལམ་ནི་རྟེན་གཞལ་ཡས་ཁང་བསྐྱེད་པའོ། ། ལྷ་རྣམས་ཇི་ལྟར་འབྱུང་བ་ཉིད། ། བརྟེན་པ་ལྷ་བསྐྱེད་པའོ། ། ཐམས་ཅད་བཅོམ་ལྡན་འདས་གསུངས་ན་ནི་ལེའུ་བརྒྱད་པ་དང་གསུམ་པར་རོ། ། དེའི་སྡོམ་པ་མཚན་མ་དང་རྣམ་པར་རྟོག་པ་སྤོང་བའི་ཐབས་རྫོགས་པའི་རིམ་པའོ། ། ལན་ལ་མདོར་བསྟན་པ་བཅོམ་ལྡན་འདས་ཞེས་པ་སྟེ། རྣལ་འབྱོར་མ་ལུས་དབུས་སུ་ཞེས་མཚོན་པ་སྟེ།
སྒྲུབ་པ་པོའི་ཡང་ངོ༌། ། ཨྃ་གི་རྣམ་པ་ནི་དབུ་མའི་ཆ་ཤས་ཨ་ཤད་ལྟ་བུའི་རྣམ་པ་ལྟེ་བ་ན་གནས་པའོ། ། སྡོམ་པའི་གནས་ནི་གནས་ཀྱི་གཙོ་བོ་ཡིན་པའོ། ། ཇི་ལྟར་ཕྱི་རོལ་དེ་བཞིན་ནང༌། ། ཞེས་པ་སྡོམ་པ་ཕྱི་རོལ་དུ་ཉན་ཐོས་ལུས་ངག་སྡོམ། བྱང་ཆུབ་སེམས་དཔའ་ལུས་ངག་ཡིད་གསུམ་ཀ་སྡོམ་པ་དེ་བཞིན་དུ། འདིར་མཚན་མ་དང་རྣམ་པར་རྟོག་པ་མ་ལུས་པར་སྡོམ་པའོ། ། དེ་ཉིད་རབ་ཏུ་དབྱེ་ཞེས་པ་གང་དུ་སྡོམ་པའི་གནས་ཀྱི་གཙོ་བོ་ལྟེ་བ་སྤྲུལ་པའི་འཁོར་ལོ་ཨྃ། གནས་མཐའ་དག་འཁོར་ལོ་བཞི་དང་རྩ་གསུམ་དུའོ། ། ཐབས་ཙཎྜཱ་ལཱི་འབར་འཛག་གིས་བསྡམ་བྱ།
རྣམ་པར་རྟོག་པ་སྡོམ་པ་རང་གི་ངོ་བོ་རང་བྱུང་གི་ཡེ་ཤེས་ཏེ་བཞིར་དབྱེའོ། ། རྒྱས་པར་བཤད་པ་ལ་ལྔ་སྟེ། དང་པོ་ནང་གི་སྙོམས་པར་འཇུག་པ་དང༌། འཁོར་ལོ་བཞི་ལ་བརྟེན་པའི་ནང་གི་སྐུ་གསུམ་དང༌། འཁོར་ལོ་བཞིའི་ངེས་ཚིག་དང༌། འཁོར་ལོ་བཞི་ལ་རྣམ་པར་གཞག་པའི་དོན་དང༌། རང་བཞིན་གྱིས་སེམས་ཅན་རྣམས་སངས་རྒྱས་ཡིན་པས་སྡོམ་པའི་མཚན་ཉིད་དུ་ངོ་བོ་ཉིད་ཀྱིས་གནས་པར་བསྟན་པའོ། ། དེ་རྣམས་ཀྱི་དང་པོ་ནི་དཀྱིལ་འཁོར་འཁོར་ལོ་ལ་ཡོད་པའི་སྙོམས་འཇུག་གི་དོད། རང་བྱིན་བརླབ་ཀྱི་ནང་གི་སྙོམས་འཇུག་བཤད་པ་ནི། བོལླའི་བདེ་བ་སྟེ།
ལྟེ་བའི་ཨ་ཤད་ལྟ་བུ་མྱོང་བའི་རང་བྱུང་གི་ཡེ་ཤེས་རྟོགས་པ་ལ་རྒྱས་འདེབས་པས་ཕྱག་རྒྱ་ཆེ་སྟེ་དེ་ལ་ཐབས་ཞེས་དོན་གྱིས་ཤེས། རྡོ་རྗེ་སྐྱེ་མཆེད་དེ་རྡོ་རྗེ་རང་བྱུང་གི་ཡེ་ཤེས་ཡིན་ལ། དེ་སྐྱེ་ཞིང་འཕེལ་བར་བྱེད་པ་ཨ་ཤད་ལྟ་བུ། ཐབས་ཅན་ཉིད་ནི་རང་བྱུང་གི་ཡེ་ཤེས་ཏེ། ཤེས་རབ་བོ། ། ཡང་ན་བདེ་བ་ཤེས་རབ་སྟེ། རྟེན་ཨྃ། ཐབས་ཅན་ཏེ་ཐབས་ཉིད་ལ་བྱའོ། ། དེ་ཉིད་རྟེན་དང་བརྟེན་པའི་ཚུལ་གྱིས་གནས་པ་ནི། བསྐྱེད་རིམ་པའི་ཡུལ་མ་ཡིན་པས།
འདིས་ནི་གསང་བའི་སྙོམས་འཇུག་པས་སོ། ། ཕྱི་རོལ་གཉིས་གཉིས་བསྟན་པ་མེད་པ་ནི་ཐབས་ཤེས་རབ་བོལླ་དང༌། ཀཀྐོ་ལ་སྦྱོར་བ་ལ་མི་ལྟོས་པའོ། ། གཉིས་པ་ནི་སྡོམ་པའི་གནས་མཐའ་དག་འཁོར་ལོ་བཞི་དང་འབྲེལ་ནས། ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་སྡོམ་པ་ཡང་བཤད་དེ། ལེའུ་དང་པོ་ལས་ཆོས་དང༌། ལོངས་སྤྱོད་རྫོགས་པ་དང༌། སྤྲུལ་པ་ནི་སྐུ་དང་གསུང་དང་ཐུགས་ཞེས་པའི་དོན་གསལ་བར་བཤད་པ་སྟེ། སྐུ་གསུམ་ཟེར་ཡང་དོན་གྱིས་སྐུ་བཞིའོ། ། སྐུ་གསུམ་ཡོངས་སུ་ཤེས་པ་ནི།
འཁོར་ལོ་གསུམ་ན་གནས་པའི་བྱང་ཆུབ་ཀྱི་སེམས་ཕལ་ཆེར་བདེ་བ་ཆེན་པོ་ན་གནས་པས་སོ། ། དེ་རྣམས་ཉིད་བཤད་པ། ཆོས་དང་ཞེས་པ་ལ་སོགས་པའོ། ། གསུམ་པ་ནི། མ་ལུས་པ་ནི་འདོད་པའི་ཁམས་ཀྱི་སེམས་ཅན་དེ་ལས་ཀྱང༌། མངལ་སྐྱེས་ཀྱི་སེམས་ཅན་ནོ། ། སྐྱེ་བ་གང་ལ་བརྗོད་བྱ་བ་ནི་ལུས་འགྲུབ་པའི་དང་པོར་ལྟེ་བའི་རྩ་མདུད་ཆགས་པས་ལྟེ་བའོ། ། དེ་ནས་འོག་ཏུ་སྦྱར་ལ། དེ་ལ་སྤྲུལ་པའི་སྐུ་ཉིད་ཡིན། ཞེས་པའོ། །
གོང་དུ་སྦྱར་ལ། གང་གི་ཕྱིར་ན་སྤྲུལ་པ་གནས་བརྟན་ཕྱིར་རོ། ། དེ་ཉིད་བཤད་པ། གང་གིས་བསྐྱེད་དང་སྤྲུལ་བྱེད་པ་སྟེ། ཐབས་ཀྱིས་མ་ཟིན་པ་དང་ཟིན་པའི་བྱེ་བྲག་གོ ། འཁོར་འདས་གཉིས་བསྐྱེད་ཅིང་སྤྲུལ་པས་སྤྲུལ་པ་ཅན་ཞེས་བརྗོད་དོ། ། ཆོས་ནི་འཁོར་འདས་ཀྱི་ཆོས་སོ། ། སེམས་ཀྱི་རང་བཞིན་ཏེ་ཞེས་སྦྱར་ཏེ། དེའི་རྟེན་གྱི་གཙོ་བོ་སྙིང་ག་ཡིན་པས། ཆོས་ཀྱི་སྐུ་ཡང་སྙིང་གར་འགྱུར། །
ཞེས་པའོ། ། ལོངས་སྤྱོད་ནི་ཚིག་དོན་ཇི་ལྟ་བ་བཞིན་དུ་ཁོང་དུ་ཆུད་པ་ཉིད་དོ། ། བདེ་བ་ཆེན་པོ་ནི་ཞུ་བདེའི་ཏིང་ངེ་འཛིན་ཡིན་ལ། དེའི་རྟེན་བྱང་ཆུབ་ཀྱི་སེམས་ཕལ་ཆེར་སྤྱི་བོ་ན་གནས་པས། བདེ་བ་ཆེན་པོ་སྤྱི་བོར་གནས་སོ། ། བཞི་པ་ལ་འབྲས་བུ་བཞིར་གཞག་པ་དང༌། སྡེ་བ་བཞིར་རྣམ་པར་གཞག་པ་གཉིས་ལས། དང་པོ་ནི་ལེའུ་དང་པོར་མ་ཚང་པ་ཁ་བསྐང་བའི་ཚུལ་གྱིས་བཤད་པ་སྟེ། ཨེ་ལྟེ་བའི་རྩ་མདུད་གྲུ་གསུམ། ཝྃ་ཀུན་འདར་གྱི་ཆ་ཤས་ཨ་ཤད་ལྟ་བུ་ཟླུམ་པོའོ། །
རྒྱུ་མཐུན་ཉིད་ནི། བདེ་བ་སྐྱེད་པའི་རྒྱུ་ཙཎྜཱ་ལཱི་སྦར་བ་ལ་སོགས་པའང་བྱེད་ལ་འབྲས་བུ་བདེ་བ་ཆེན་པོའང་མྱོང་བས། རྣམ་སྨིན་ནི་གཏུམ་མོ་སྦར་བ་ལ་སོགས་པ་བྱ་མི་དགོས་པར་བདེ་བ་མྱོང་བས་སོ། ། སྐྱེས་བུ་བྱེད་པ་ནི་རོ་དྲུག་ལ་ལོངས་སྤྱོད་པ་པོ་ཡིན་པས་སོ། ། བདེ་བའི་འཁོར་ལོ་དྲི་མེད་ནི། སྤྱི་བོར་མྱོང་བའི་གཉིས་སུ་མེད་པའི་ཡེ་ཤེས་ལ་རྟོག་པའི་དྲི་མ་མེད་པ་ཉིད་དོ། ། དེ་རྣམས་ཉིད་རྒྱས་པར་བཤད་པ་ལ། ལས་ཀྱི་རླུང་གིས་བསྐུལ་བ་ནི་བཤང་སྒོའི་རླུང་གིས་སུམ་མདོའི་མེ་སྦར་བས་ལྟེ་བའི་ཨྃ་ལ་ཕོག་སྟེ་འབར་བའོ། ། ལས་ལ་བཅོམ་ལྡན་ཤེས་རབ་སྤྱོད་ནི། དེས་བྱང་ཆུབ་ཀྱི་སེམས་ཕབ་པ་ལས་བྱུང་བའི་བདེ་བ་ཆེན་པོ་ལ་སྤྱོད་པའོ། །
ལས་ཆུང་ནི་གཏུམ་མོ་སྦར་བ་ལ་སོགས་པ་ནི་དགོས་པའོ། ། འབྲས་བུ་ཆེ་བ་ནི་བདེ་བའི་ཉམས་མྱོང་སྐྱེ་བའོ། ། དེ་ལས་བཟློག་པ་ནི་གོང་མ་ལས་སོ། ། རྣལ་འབྱོར་དག་ཕྱིར་ནི། བདེ་བ་ཆེན་པོ་རྟོག་པའི་དྲི་མ་དང་བྲལ་བས་དྲི་མེད་ཉིད་དོ། ། བསྐྱེད་པ་ནི་རོ་དྲུག་ལ་ལོངས་སྤྱོད་པ་ཡིན་པས་སོ། ། གཉིས་པ་ནི་ཡང་ལེའུ་དང་པོར་མི་གསལ་བ་གསལ་བར་སྟོན་པ་སྟེ། སྤྲུལ་པའི་འཁོར་ལོ་གནས་བརྟན་ཉིད། ། ཅེས་བྱ་བ། གོང་དུ་སྦྱར་ལ།
གང་གི་ཕྱིར་ན་གནས་བརྟན་ཕྱིར་ཏེ། ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་གཉིས་ཀ་བསྐྱེད་པའི་གནས་བརྟན་པ་ཡིན་པའི་ཕྱིར་རོ། ། ཆོས་ནི་འཁོར་འདས་ཀྱི་ཆོས་ཐམས་ཅད་དོ། ། སྨྲ་བ་ནི་སྒྲ་སྟེ། སྙིང་ག་ན་གནས་པའི་ཀུན་འདར་གྱི་ཆ་ཤས་ཨ་ཤད་ལྟ་བུར་གནས་པ་ཡིན་ལ། དེ་ལས་བརྟེན་པའི་སེམས་ལས་བྱུང་བའི་ཕྱིར། ཆོས་ཀྱི་འཁོར་ལོ་ཐམས་ཅད་ཡོད། ཅེས་པའོ། ། ཀུན་བཀུར་ཕྱིར་ནི་རོ་དྲུག་ཀུན་གྱིས་བསྐུར་བའང་རིགས་པས་སོ། ། བདེ་ཆེན་མགོར་གནས་ནི།
བདེ་བ་ཆེན་པོའི་རྟེན་བྱང་ཆུབ་ཀྱི་སེམས་ཕལ་ཆེར་གནས་པས་སོ། ། སྡེ་པ་ཞེས་བྱ་སྐུ་རུ་བརྗོད་ནི། སྡེ་པ་ལ་སྐད་སོར་གཞག་ནི་ཀཾ་ཞེས་ཟེར་ལ། ཀ་ཀཱ་ཡར་དྲངས་ན་སྐུ་སྟེ་སེམས་ཅན་གྱི་ལུས་ལ་བྱའོ། ། ལྔ་པ་ལ་ལྔ་སྟེ། དོན་དངོས་དང༌། དེ་ལ་ལྷ་མོ་རྣམས་ཐེ་ཚོམ་སྐྱེས་ནས་བརྒྱལ་བར་གྱུར་པ་དང༌། བསྟོད་པའི་སྒོ་ནས་བརྒྱལ་བ་ལས་བསླང་བ་དང༌། དེའི་ཐེ་ཚོམ་བསལ་བ་དང༌། གློ་བུར་གྱི་དྲི་མ་སྤང་བའི་ཐབས་བསྟན་པའོ། །
དེ་རྣམས་ཀྱི་དང་པོ་ནི་སེམས་ཅན་ཐམས་ཅད་ཀྱི་སེམས་རང་བཞིན་གྱིས་རྣམ་པར་དག་པ། རང་བཞིན་ལྷུན་གྲུབ་ཀྱི་སངས་རྒྱས་ཡིན་ལ་དེའི་རྟེན་ལུས་ཀྱང་ངོ་བོ་ཉིད་ཀྱིས་སངས་རྒྱས་ཀྱི་གཟུགས་ཀྱི་སྐུ་ཡིན་པར་ཆོས་མཐུན་པའི་སྒོས་ནས་བསྟན་ཏེ། འདིས་ནི་རང་བཞིན་གྱིས་རྣམ་པར་དག་པ་དང་ཆོས་མཐུན་པ་ལ་སྡོམ་པར་གཞག་པའང་བཤད་པ་ཡིན་ནོ། ། དེའང༌། སྡེ་པ་ཞེས་བྱ་སྐུ་རུ་བརྗོད། ། ཅེས་པ་སེམས་ཅན་རྣམས་ཀྱི་ལུས་རང་བཞིན་གྱིས་བུདྡྷའི་གཟུགས་ཀྱི་སྐུ་ཡིན་པས་སོ། ། དེས་ན་ཆོས་མཐུན་པར་ཡོད་དེ། མངལ་སྐྱེས་ཀྱི་མའི་ལྟོ་བ་བཞུགས་གནས་དང་ཆོས་མཐུན། སྐྱེ་གནས་ལས་ལྷུང་སྟེ་བཙས་པ་འདོད་ཆགས་བྲལ་བ་ལ་སོགས་པ་དང་མཐུན་པའོ། ། སྤྲུལ་པའི་དགེ་སློང་དང་ཆོས་མཐུན་པའི་དབང་དུ་བྱས་ན་ཁ་ཏོན་མཐུན་པར་ཨྃ་ཧྃ་ཟློས་པའོ། །
དེའང༌། སྐྱེ་གནས་འཁོར་ལོའི་རྣམ་པ་ཨ་སྟེ། ལུས་གྲུབ་པའི་དང་པོ་ལྟེ་བའི་ཨྃ་དང་བདེ་ཆེན་གྱིའང་རྣམ་པ་ཧྃ་ཡོད་པའི་སྟོབས་ཀྱིས་འབྱུང་བས་སོ། ། འདི་དག་ནི་གོང་གི་ཆོས་མཐུན་ནོ། ། སངས་རྒྱས་ནི་རང་བཞིན་ལྷུན་གྲུབ་ཀྱིའོ། ། སེམས་ཅན་ས་བཅུའི་དབང་ཕྱུག་ནི་མངལ་སྐྱེས་ཀྱི་སེམས་ཅན་སངས་རྒྱས་ཀྱི་ས་དང་ཆོས་མཐུན་ནོ། ། གཉིས་པ་ནི་དེ་ནས་ཞེས་པ་ལ་སོགས་པའོ། ། གསུམ་པ་རྡོ་རྗེ་ཅན་གྱིས་ཞེས་པ་ལ་སོགས་པ་སྟེ། ས་དང་ལ་སོགས་པ་ནི་དེ་དག་རྣམ་པར་དག་པའི་སྤྱན་ལ་སོགས་པའོ། ། སྣོད་ཅན་ནི་དེ་ཁོ་ན་ཉིད་བསྟན་པའོ། །
གང་ཞིག་སུས་ཀྱང་མི་ཤེས་པ་ནི། རང་བཞིན་གྱིས་སངས་རྒྱས་ཡིན་པའི་དོན་ནོ། ། བཞི་པ་ནི་བཅོམ་ལྡན་འདས་ལ་སོགས་པ་སྟེ། སེམས་ཅན་རྣམས་ནི་སངས་རྒྱས་ཉིད་ནི་རང་བཞིན་གྱིས་སྒྲིབ་པ་དང་བྲལ་བས་སོ། ། འོན་ཀྱང་གློ་བུར་དྲི་མས་བསྒྲིབས། ། ཞེས་པ་ནི་སེམས་ཅན་དུ་མི་འགལ་བའོ། ། དེ་ཉིད་གློ་བུར་གྱི་དྲི་མས་སོ། ། བསལ་ན་སངས་རྒྱས་ཉིད་ནི་རྟོགས་པའི་འོ། ། བདེན་པ་མ་མཆིས་ཤིང་ནི་གློ་བུར་དུ་རྟོག་པ་དང་ལྡན་པས་སོ། ། དེ་ལྟར་བརྫུན་པ་མ་མཆིས་པ་ནི་རང་བཞིན་གྱིས་རྟོག་པ་དང་བྲལ་པས་སོ། །
དེ་ལྟར་རང་བཞིན་གྱིས་སངས་རྒྱས་ཡིན་པས་སྦྱང་དུ་རུང་ཞིང༌། གློ་བུར་གྱི་དྲི་མ་དང་བཅས་པས་སྦྱངས་དགོས་པར་བསྟན་ནས། ལྔ་པ་དེ་སེལ་བའི་ཐབས། བཅོམ་ལྡན་འདས་ཞེས་པ་ལ་སོགས་པ་སྟེ། གང་ཞིག་དེ་ཉིད་མི་ཤེས་པ་ནི་དུག་གི་དེ་ཁོ་ན་ཉིད་དོ། ། རྨོངས་སྤངས་ནི་སྔགས་དང་ཨ་རུ་རའི་སྦྱོར་བ་ལ་སོགས་པའི་དེ་ཁོ་ན་ཉིད་ལའོ། ། དེ་ཡིས་དེ་ཉིད་ཡོངས་སུ་གཅོད་པ་ནི་དུག་གི་ཉེས་པའོ། ། ཞི་བའི་ཐབས་ནི་མྱ་ངན་ལས་འདས་པའི་ཐབས་ཏེ་བསྐྱེད་རྫོགས་སོ། ། ཀྱེའི་རྡོ་རྗེ་ངལ་བསོས་ན་ནི་རྒྱུ་དེའི་སྒོར་ཞུགས་ནས་རྟོག་པ་ལས་དབུགས་ཕྱུང་བས་སོ། ། མ་རིག་སོགས་པ་ནི་གཟུང་འཛིན་ནོ། །
གཏི་མུག་ལ་སོགས་འཆིང་བ་ནི། མ་རིག་པའི་རྩ་བ་ཅན་གྱི་ཉོན་མོངས་སོ། ། རང་དང་རང་གི་རྟོག་པ་ལས་ནི་ཕུང་པོ་ལ་སོགས་པ་ལྷ་དང༌། དེ་ཡང་ཡེ་ཤེས་ཀྱི་ངོ་བོར་རྟོགས་ནའོ། ། དེ་བས་ན་རྒྱུ་ལ་ལྟོས་པའི་རྟེན་གྱི་གང་ཟག་རིགས་དྲུག་སེམས་ཅན་ཐམས་ཅད་ཡིན་པ། དམྱལ་བ་ཡི་དྭགས་བྱོལ་སོང་དང་ལ་སོགས་པས་བསྟན་ཏོ། ། བདེ་བ་གང་ཕྱིར་མི་ཤེས་པ་ནི་སེམས་ཉིད་གཉུག་མ་བདེ་བ་ཆེན་པོ་དེ་མ་ཤེས་ཀྱང་ངོ༌། ། རྟག་ཏུ་རང་བཞིན་བདེ་བ་ཅན་ནི། རང་བཞིན་གྱིས་སངས་རྒྱས་ཡིན་པའོ། ། ཤན་པ་དང་མདའ་མཁན་ལ་སོགས་པ་སྡིག་པ་ཆེན་པོ་དང་ལྡན་པ་རྣམས་ཀྱང་ཐབས་དང་ཕྲད་ན་རིང་ཞིག་ནས་འགྲུབ་ཏུ་རུང་བའི་གང་ཟག་ཏུ།
གདོལ་བ་ཞེས་པ་ལ་སོགས་པས་བསྟན་ནོ། ། རྡོ་རྗེ་སྙིང་པོ་སྙིང་རྗེ་ཆེ། ། ལ་སོགས་པ་ཐབས་དང་ཕྲད་པས་འགྲུབ་པར་ངེས་པའི་གང་ཟག་སྟེ། གང་ཞིག་ཡུལ་རྣམས་རྣམ་སྦྱོང་བ་ནི་བསྐྱེད་པས་ལྷ་དང༌། རྫོགས་པས་ཡེ་ཤེས་ཀྱི་ངོ་བོར་ཤེས་པའོ། ། སྤྱི་དོན་གསུམ་པ་ནི་རྡོ་རྗེ་སྙིང་པོས་གསོལ་པ། ས་ནི་པུཀྐ་སཱིར་བཤད་དེ། ། ཞེས་པ་པུཀྐ་སཱི་ནི་ས་རྣམ་པར་དག་པ་ཡིན་པས་སྤྱན་མ་ཡིན་ལ། དེ་ཡབ་དང་ཐ་མི་དད་པས། སྐུ་ནི་རྣམ་སྣང་ཉིད་གསུངས་པས།
ཞེས་པ་རྣམ་སྣང་གི་ཕྱག་རྒྱའི་རིགས་ཞེས་པའོ། ། དེ་གང་གི་ཕྱིར་ན་གཏི་མུག་སྟེ། ཉོན་མོངས་པ་ལས་གཏི་མུག་དང༌། སྲ་བ་ཉིད་དེ་འབྱུང་བ་ལས་ས་དག་པ་ཡིན་པའི་ཕྱིར་རོ། ། ཇི་ལྟར་མི་བསྐྱོད་ཕྱག་རྒྱ་ལགས། ། མི་རིགས་ཞེས་རྩོད་པའོ། ། ལན་བཅོམ་ལྡན་འདས་ཞེས་པས། སེམས་སྤངས་ནས་ནི་ལུས་ཀྱིས་ནི། ། མཛེས་པ་གཞན་དུ་མི་འགྱུར་རོ། ། ཞེས་པ་ལུས་དེ་སེམས་དང་ལྡན་ན་མཛེས་ལ་མི་ལྡན་ན་མི་མཛེས་པའོ། །
དེའི་ཕྱིར་རྣམ་པར་སྣང་མཛད་ཀྱི་ངོ་བོར་ལྷ་མོ་པུཀྐ་སཱིའི་སྐུ་ལ་སེམས་ཏེ་ཐུགས་ཀྱི་ཕྱག་རྒྱས་གདབ་ཅེས་སྦྱར་རོ། ། ཆུ་ཁམས་རི་ཁྲོད་མར་བཤད་པ་ནི་མཱ་མ་ཀཱི་ཡིན་ལ་དེ་ཡབ་མི་བསྐྱོད་པ་དང་ཐ་མི་དད་པས་མི་བསྐྱོད་པའི་རྒྱས་གདབ་པར་རིགས་ཀྱིས་རྣམ་སྣང་གི་རྒྱས་གདབ་པར་མི་རིགས་ཞེས་པའོ། ། ལན། ལུས་སྤངས་ནས་ནི་སེམས་ཀྱིས་ནི། ། གནས་པ་གཞན་དུ་མཐོང་མི་འགྱུར་ཏེ། ལུས་མེད་ན་སེམས་ལ་གནས་པའི་རྟེན་མེད་དོ། ། དེ་ཕྱིར་སེམས་ནི་གཏི་མུག་འགྱུར། ། ཞེས་པ་རྣམ་པར་ཤེས་པ་དག་པའི་ཐུགས་ཀྱི་ངོ་བོ་རི་ཁྲོད་མ་ལ། གཏི་མུག་རྣམ་པར་དག་པ་རྣམ་སྣང་གི་རྒྱས་གདབ་པར་རིགས་པའོ། ། མེ་ནི་གདོལ་པ་མོར་བཤད་པ་ནི་གོས་དཀར་མོ་ཡིན་ལ།
དེ་ཡབ་དང་ཐ་མི་དད་པས་འོད་དཔག་མེད་ཀྱི་རྒྱས་གདབ་པར་རིགས་ལ། རིན་འབྱུང་གིས་མི་རིགས་སོ་ཞེས་པའོ། ། ལན་གང་ཕྱིར་ཞེས་པ་འབྲས་བུས་རྒྱུ་ལ་རྒྱས་གདབ་པ་སྟེ། འདོད་ཆགས་ཁྲག་བཤད་པ། ཞེས་པ་སྟེ་འདོད་ཆགས་ཞེས་པ་ལ་ཨ་ནུ་རཱ་ག་ཟེར་ལ། ར། རཀྟ་ཞེས་དྲངས་ན་ཁྲག་སྟེ། ཁྲག་ནི་རིན་ཆེན་འབྱུང་ལྡན་ཉིད། ། ཅེས་པའམ། ཡང་ན།
ར། རཏྣ་སཾ་བྷ་ཝ་སྟེ། རིན་ཆེན་འབྱུང་གནས་ཞེས་པར་འགྱུར་ཏེ་སྒྲའི་རྒྱུ་འབྲས་སོ། ། ཡང་འདོད་ཆགས་ཁྲག་བཤད་པ་སྟེ། འདོད་ཆགས་ཤས་ཆེ་བའི་དུས་སུ་ཁྲག་འཕེལ་ལ། ཁྲག་ནི་རིན་ཆེན་འབྱུང་ལྡན་ཉིད། ། ཅེས་པའོ། ། དྲོད་ནི་ཞེས་པ་མེ་རྣམ་པར་དག་པ་གདོལ་པ་མོ། འདོད་ཆགས་ཡིན་ལ། དེ་ལ་ཁྲག་འབྱུང་བས་ཁྲག་གི་རང་བཞིན་ཕྱིར་ཞེས་བྱའོ། །
བྱང་ཆུབ་སེམས་ཀྱི་རྒྱུ་འབྲས་སོ། ། ཉོན་མོངས་པའི་རྒྱུ་འབྲས་ཀྱི་དབང་དུ་བྱས་ན། འདོད་ཆགས་ལས་བཏང་མི་བྲ་བའི་སེར་སྣ་འབྱུང་བས། འདོད་ཆགས་སེར་སྣའི་ཕྱག་རྒྱས་གདབ། ། ཅེས་གསུངས། རྡོ་རྗེ་སྙིང་པོས་གསོལ་པ། དོན་ཡོད་ཕྱག་རྒྱ་གཡུང་མོ་ལ། ། གཙོ་བོ་ཕྱག་རྒྱ་རིགས་པར་འགྱུར། ། གང་གི་ཕྱིར་ན་གཡུང་མོ་ཉིད། ། དེ་ཉིད་སྒྲོལ་མ་ཡིན་ལ་དེའང་ཡབ་དང་ཐ་མི་དད་པས།
དོན་ཡོད་རླུང་གི་གཟུགས་ཅན་ཉིད་ཡིན་པའི་ཕྱིར་རོ། ། ལན། རྒྱུས་འབྲས་བུ་ལ་རྒྱས་གདབ་པ་སྟེ། འདོད་ཆགས་མ་གཏོགས་ཕྲག་དོག་ནི། ། ཞེས་པ་ལ་སོགས་པས་གསུངས་སོ། ། དཀར་མོ་སྣང་མཛད་གསུངས་པ་ཉིད་དེ། རྣམ་སྣང་གི་རྒྱས་གདབ་པར་རིགས་སོ། ། གང་ཕྱིར་གཟུགས་ནི་སྲ་བ་ཉིད། ། ཅེས་པ་གཟུགས་ཀྱི་ཕུང་པོ་དང༌། ས་དག་པར་གཅིག་པའི་ཕྱིར་རོ་ཞེ་ན།
སྔར་གསུངས་པ་ཉིད་རིམ་པ་ཡིས། ། སེམས་ཀྱི་བདག་པོ་ཕྱག་རྒྱས་གདབ། ། ཅེས་པ་ལུས་ལ་སེམས་ཀྱི་རྒྱའོ། ། དེ་ཉིད་རིམ་པས་ཆོམ་རྐུན་མ་ལ་རྣམ་སྣང་གི་རྒྱས་གདབ་པ་སེམས་ལ་ལུས་ཀྱི་རྒྱ། དེ་བཞིན་རོ་ལངས་མ་ལ་རིན་འབྱུང་གི་རྒྱས་གདབ་པ་རྒྱུ་ལ་འབྲས་བུའི་རྒྱའོ། ། དེ་ཉིད་རིམ་པས་གྷསྨ་རཱི་སྟེ། འོད་དཔག་མེད་ཀྱིས་བཏབ་པ་འབྲས་བུ་ལ་རྒྱུས་བཏབ་པ་ཡིན་པས་མ་ལོག་པའོ། ། སྤྱི་དོན་བཞི་པ་ལ་གསུམ་ལས་དང་པོ་ཞུས་ནས་བཤད་པ་ནི། ཀྱེ་ཡི་རྡོ་རྗེ་རྡོ་རྗེ་འཛིན། ། ཞེས་པ་སྟེ།
སྙོམས་འཇུག་གནས་པ་ནི་དོན་ཐབས་ཤེས་རབ་གཉིས་སུ་མེད་པ་རྣམ་པ་ཡབ་ཡུམ་སྙོམས་པར་ཞུགས་པའོ། ། ཨེ་ཝྃ་རྣམ་པའང་དོན་དེ་ཉིད། ། ཨེ་ཤེས་རབ་དང་ཝྃ་ཐབས་དང༌། ཡང་རྣམ་པ་མཁའ་གསང་ངོ༌། ། སྲོག་བསྲུང་བ་ནི་དགོས་པའི་གཙོ་བོའོ། ། གཉིས་པ་དོན་དངོས་ལ་ལེའུ་གཉིས་པ་ལས་བསྡུས་པ་ཙམ་ལས་རྒྱས་པར་མ་གསུངས་པས་འདིར་བཤད་པ་ཡིན་ལ། བྱིན་གྱིས་བརླབ་པ་གུར་གྱི་དགུ་པ་དང༌། མགྲོན་གསུམ་པ་ལས་འབྱུང་བར་འགྱུར་རོ། ། ཕན་ཡོན་ལ་གལ་ཏེ་འདིས་ཞེས་པ་ལ་སོགས་པ་སྟེ། ལེགས་པར་འགྱུར་བས་ཏེ་བསམ་པའི་དོན་ཐམས་ཅད་འགྲུབ་པའོ། །
བདེ་བ་དྲི་མ་མེད་པ་ནི་སངས་རྒྱས་ཉིད་དོ། ། ལྷ་མོ་ནི་འཇིག་རྟེན་པའི་མཁའ་འགྲོ་མའོ། ། འགྲོ་བ་རབ་ཏུ་འབྱོར་པ་རྣམས་དགའ་བར་འགྱུར་བ་ནི་སྦྱིན་བདག་ལ་སོགས་པའོ། ། སྤྱི་དོན་ལྔ་པ་ལ་གཉིས་ལས་ཞུས་པ། རྡོ་རྗེ་སྙིང་པོས་གསོལ་བ། ཕྱག་རྒྱ་གང་གིས་མཁའ་སྤྱོད་མ་སྟེ་འོད་དཔག་མེད་ཀྱི་རྒྱས་གདབ་པ་དང༌། གང་གི་ཕྱག་རྒྱས་ས་སྤྱོད་མ་སྟེ་རྣམ་སྣང་གིས་འདེབས་པའི་རྒྱུ་མཚན་དོ། ། གཉིས་པ་ལན་ལ། གསང་གསུམ་ནི་སྐུ་གསུམ་གྱི་གསང་བ་མཚོན་པའོ། ། འཁོར་ལོ་ནི་གཞལ་ཡས་ཁང་ངོ༌། །
འཁོར་ལོའི་དབུས་སུ་རྣམ་པར་གནས་པ་ནི་སུམ་བརྩེགས་སུའོ། ། ས་སྤྱོད་ནི་ས་སྤྱོད་ཡུལ་དུ་བྱེད་པ་སྟེ་འོག་ན་གནས་པའོ། ། སྐུའི་ཕྱག་རྒྱ་ཅན་ནི་རྣམ་སྣང་གི་རྒྱས་གདབ་པའོ། ། སྟེང་ཞལ་ནི་གཙོ་མོ་ལ་གཟིགས་པས་སོ། ། དེ་ཉིད་སྐུའི་རྡོ་རྗེ་མའོ། ། མཁའ་སྤྱོད་ནི་མཁའ་སྤྱོད་ཡུལ་དུ་བྱེད་པས་སྟེང་ན་གནས་པའོ། ། འདོད་ཆགས་ཕྱག་རྒྱ་ནི་དེ་དག་འོད་དཔག་མེད་ཀྱིས་སོ། ། འོག་ཞལ་ནི་གཙོ་མོ་ལ་ཐུར་དུ་གཟིགས་པའོ། ། དེ་ཉིད་གསུང་གི་རྡོ་རྗེ་མའོ། ། ཐུགས་ཀྱི་རྡོ་རྗེ་བདག་མེད་མ་ལ་མི་བསྐྱོད་པའི་རྒྱས་བཏབ་པས།
སེམས་ནི་བདག་མེད་ཚུལ་ཅན་ཉིད། ། ཅེས་པ་སྟེ་གསུམ་ཀའང་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། དབུས་ནི་སུམ་བརྩེགས་ཀྱིའོ། ། དྲུག་པ་ནི་རིགས་ཀྱི་དབྱེ་བསྡུ་བཤད་པའོ། ། དེ་ལ་གཉིས་ལས་མཉན་པར་གདམས་པ། རྒྱས་པར་ཞེས་པ་ལ་སོགས་པའོ། ། དོན་དངོས་ལ་རང་གི་ངོ་བོའི་སྒོ་ནས་དབྱེ་ན་མི་བསྐྱོད་ཅེས་པ་ལ་སོགས་པ་ཐུགས་ཀྱི་རིགས་ལ་སོགས་པ་ལྔ་ཡིན་ལ། རྡོ་རྗེ་སེམས་དཔའ་ཞེས་པ་སྟེ། ཐམས་ཅད་ཀྱི་བདག་ཉིད་བདེ་བ་ཆེན་པོའི་རིགས་སོ། ། སྦྱང་གཞིའམ་སྤང་བྱའི་སྒོ་ནས་དབྱེ་ན་ཞེ་སྡང་ཞེས་པ།
དེ་དག་པ་ཆོས་ཀྱི་དབྱིངས་ཀྱི་ཡེ་ཤེས་ཡིན་ལ། དེ་མི་བསྐྱོད་པ་ཡིན་པ་ལ་སོགས་པའོ། ། རྡོ་རྗེ་སེམས་དཔའ་སྤངས་ནས་ནི། ། ཞེས་པ་ནི། རིགས་དྲུག་པ་རིགས་ཐམས་ཅད་ཀྱི་བདག་ཉིད་ཡིན་པ་སྤྱིར་བཏང་ནས། ལོགས་སུ་མ་བགྲངས་པས་ཕྱི་ནས་རིགས་ནི་རྣམ་པ་ལྔའོ། ། དེ་ལ་ཡང་ཡོན་ཏན་ཕྲིན་ལས་སྐུ་གསུང་ཐུགས་ལས་ལོགས་སུ་མེད་པས། འདོད་ཆགས་ཞེ་སྡང་གཏི་མུག་གིས། ། ཞེས་པ་དེ་གསུམ་དག་པའི་རྡོ་རྗེ་གསུམ་དུ་འདུ་བའོ། ། སྐུ་གསུང་ཐུགས་སུ་འདུ་བས།
མི་བསྐྱོད་ཞེ་སྡང་གཟུགས་ཅན་གྱི། ། ཐུགས་ཀྱི་བདག་པོ་རིགས་གཅིག་ཉིད། ། ཞེ་སྡང་རྡོ་རྗེའི་བྱིན་རླབས་འདི། ། ཞེས་པ་ཞེ་སྡང་རྣམ་པར་དག་པའི་ཐུགས་ཀྱི་རིགས་ལས་ཕྱེ་བས། རིགས་ནི་ལྔ་དང་དྲུག་ཏུ་བརྗོད་དོ། ། ཀྱེའི་རྡོ་རྗེ་ལས་རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན་ནི། ངོ་བོ་ཉིད་ལ་སོགས་པ་རིགས་བདག་སྟེ་དེ་གཙོ་བོར་སྟོན་པའོ། ། ལྔ་པ་ཧེ་རུ་ཀ་མངོན་པར་འབྱུང་བའི་ལེའུ་ལ་གསུམ་སྟེ། ལེའུ་གསུམ་པ་ལྷའི་ལེའུར་ཧེ་རུ་ཀ་ཕྱག་བཅུ་དྲུག་པ་བསྐྱེད་པ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་དང༌། ལེའུ་གཉིས་པ་སྔགས་ཀྱི་ལེའུར་རྐང་པ་བརྒྱད་པའི་སྔགས་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་དང༌།
ལེའུ་བཞི་པ་དབང་གི་ལེའུར་ཧེ་རུ་ཀའི་དཀྱིལ་འཁོར་དུ་དབང་བསྐུར་བ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པའོ། ། དང་པོ་ལ་གཉིས་ཏེ། ཕྱིའི་རྗེས་སུ་ཆགས་པས་མཆོད་ནས་ཞུས་པ་དང་ལན་ནོ། ། དང་པོ་ནི། ཕྱག་ནི་བཅུ་དྲུག་ཅེས་པ་ལ་སོགས་པའོ། ། བདག་གི་དཀྱིལ་འཁོར་ཁྱོད་བཤད་ན། ། ཞེས་པ་ལེའུ་བརྒྱད་པར་རོ། ། ཁྱོད་ཀྱི་དཀྱིལ་འཁོར་ཇི་ལྟར་ལགས། ། ཞེས་པ་ལེའུ་གསུམ་པར་མ་གསུངས་པའོ། ། ལན་ལ་གཉིས་ཏེ།
ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་གསུང་པར་ཞལ་གྱིས་བཞེས་པ་དང༌། གསུངས་པའི་དོན་དངོས་སོ། ། དང་པོ་ནི། བདག་མེད་མ་ལ་འོ་མཛད་ནས། ། ཞེས་པ་ལ་སོགས་པ་ཕྱིའི་རྗེས་སུ་ཆགས་པ་ཡིན་ལ། སྙོམས་འཇུག་དང་འབྲེལ་བ་ནང་གི་རྗེས་སུ་ཆགས་པ་སྟེ། རྡོ་རྗེ་ཐོད་པ་ཞེས་པ། ཐོད་པ་ཀ་པཱ་ལ་ལ་ཟེར་ལ། ཀ སུ་ཀ་ན་བདེ་བ།
པཱ། པཱ་ལ་ན་སྐྱོང་བ་སྟེ་ཆོས་འབྱུང་ངོ༌། ། གཉིས་པ་ནི་སྔོན་འགྲོ་ཁ་བསྐང་བ་སྟེ། ཐུན་ཐ་མ་ལ་ཙཎྜཱ་ལཱི་ལས་བྱུང་བའི་རང་བྱུང་གི་ཡེ་ཤེས་གསལ་སྟོང་ལ་བློ་གཏད་ལ་ཉལ། ནང་པར་ནམ་གྱི་བཞི་ཆའམ་བརྒྱད་ཆ་ན་དེའི་ངང་ལས་ཕྱག་བཅུ་དྲུག་པར་ལྡང༌། ཐུགས་ཀར་པདྨ་དང་ཉི་མའི་སྟེང་དུ་ཧཱུྃ་བསམས་པའི་འོད་ཀྱིས། དཀྱིལ་འཁོར་འཁོར་ལོའི་ཤར་གྱི་དུར་ཁྲོད་ན་བླ་མ་མི་བསྐྱོད་པའི་སྐུ་ལྟ་བུ་དང་བཅས་པ་སྤྱན་དྲངས་པ་ལ། མ་མོ་བརྒྱད་ཀྱིས་མཆོད་དེ། གོང་དུ་ལེའུ་གསུམ་པ་ལས། ནམ་མཁར་རྗེ་བཙུན་བལྟས་ནས་ནི། །
ཞེས་པ་ལ་སོགས་པ་གསུངས་པ་བཞིན་ནོ། ། གུར་ལས། བླ་མ་རྡོ་རྗེ་རྣམ་མཆོད་ཅིང༌། ། བདུན་པོ་རྣམ་པར་དག་པར་བྱ། ། ཞེས་གསུངས་པས་བདུན་རྣམ་དག་བྱ། ཚད་མེད་པ་བཞི་བསྒོམ། ཡེ་ཤེས་ཀྱི་ཚོགས་བསག སྲུང་བའི་འཁོར་ལོ་བསྒོམ་པའི་བར་དུའང་ལེའུ་གསུམ་པ་ལས་འབྱུང་བ་བཞིན་དུ་བྱ། ལེའུ་བརྒྱད་པ་ལས་འབྱུང་བ་བཞིན་དུ། ཡན་ལག་བཞིས་གཞལ་ཡས་ཁང་བསྐྱེད་ལ།
གུར་ལས་འབྱུང་བའི་ཨོཾ་སརྦ་ཏ་ཐཱ་ག་ཏཱ་ནི་ལཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧྃ། ཞེས་བརྗོད་དེ་གཞུང་ལས། འཁོར་ལོ་ཇི་ལྟར་སྔར་གསུངས་པ། ། ཞེས་པའོ། ། དེའི་མཚན་ཉིད། དོ་ཤལ་དོ་ཤལ་ཕྱེད་པས་བརྒྱན། ། ཞེས་པ་ལ་སོགས་པ་རྐང་པ་གསུམ་དང་སྦྱར། དེར་གདན་བསྐྱེད་པ་འོག་ནས། ཚངས་པ་དབང་པོ་ཉེ་དབང་དྲག ། ཅེས་པ་ཚིགས་སུ་བཅད་པ་གཅིག་དང་སྦྱར་ཏེ།
དེའི་འང་དང་པོ་བཞི་ནི་གཙོ་བོའི་གདན་དུའང་བསྒོམ་པ་སྟེ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་གོ ། དེར་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཡབ་ཡུམ་མངོན་བྱང་ལྔས་བསྐྱེད་པ་དྲོད་གཤེར་ལས་སྐྱེ་བ་སྟེ། འདོད་ཆགས་ཆེན་པོས་རྗེས་ཆགས་པས། ། ཞེས་པ་ཚིགས་བཅད་གཅིག་དང་སྦྱར་རོ། ། དེ་ནས་འདུ་ཤེས་གསུམ་དང་ལྡན་པས་སྙོམས་པར་ཞུགས་ཤིང༌། ཨོཾ་སརྦ་ཏ་ཐཱ་ག་ཏཱ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧྃ། ཞེས་རྗེས་སུ་ཆགས་པ་བྱིན་གྱིས་བརླབ་པའི་སྔགས་བརྗོད། སྙོམས་འཇུག་གི་སྒྲས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས།
ཡབ་ཀྱི་ཤངས་ཀྱི་བུ་ག་གཡོན་པ་ནས་ཞུགས། སྙིང་གར་ཕྱིན་པ་དང་རྗེས་སུ་ཆགས་པའི་མེས་ཞུ་ནས། ཡུམ་གྱི་མཁར་ཐིག་ལེ་བརྒྱད་དུ་བྱོན། དེ་ལས་ས་བོན་བརྒྱད། དེ་ལས་ལྷ་མོ་བརྒྱད་དུ་བསྐྱེད་དེ་དབྱུང་བ་མངལ་སྐྱེས་ཀྱི་ཚུལ་ཏེ། དེ་ཡང༌། གྲོང་ཁྱེར་ཉམས་དགར་ཁྱོད་དང་ང༌། ། དགའ་བས་ཤིན་ཏུ་རོལ་པ་ལས། ། ཞེས་པ་དང༌། གྃ་ཙྃ་བྃ་གྷྃ་པྃ་ཤྃ་ལྃ་ཌྃ།
འདི་ཡི་ས་བོན་བྱུང་བ་དང༌། ། ཞེས་པ་དང༌། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་ཕྱོགས་སུ་ཡང་དག་གནས། ། ཞེས་པ་གསུམ་སྦྱར་བས་ཤེས་པར་བྱའོ། ། དེ་རྣམས་ཀྱི་ཁ་དོག གཽ་རཱི་ཁ་དོག་ནག་མོར་འགྱུར། ། ཞེས་པ་ལ་སོགས་པ་དང་སྦྱར་རོ། ། ཕྱག་མཚན་དང་བཞུགས་ཚུལ་ལ་སོགས་པ། དཀར་མོ་གཡས་ན་གྲི་གུག་སྟེ། །
ཞེས་པ་ལ་སོགས་པའོ། ། དེ་ལྟར་ལྷ་མོ་ཕྱུང་བ་དང༌། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་ཞུགས་པས་ཞུ་སྟེ། འོད་ཕུང་ཐིག་ལེར་བཞུགས་པ་ལས་ལྷ་མོ་བཞིས་རིམ་པ་བཞིན་གླུས་བསྐུལ་བས། ཐིག་ལེ་ལས་ས་བོན་གཉིས་སུ་གྱུར་པ་ལས་བཞེངས་པ་སྒོང་སྐྱེས་ཏེ། དེ་ནས་རྡོ་རྗེ་ཆགས་ཆེན་ལས། ། ཞེས་པ་ལ་སོགས་པ་དང༌། ཨྃ་དང་ཧཱུྃ་གིས་རྡོ་རྗེ་ཆེ། ། ཞེས་པ་ཤླཽ་ཀ་གཅིག་དང༌། དེའི་རྒྱས་བཤད།
བདག་པོའི་ས་བོན་དག་གིས་ནི། ། ཞེས་པ་རྐང་པ་དྲུག་དང་སྦྱར་རོ། ། དེའི་མཚན་ཉིད། ཞལ་བརྒྱད་པ་ལ་ཞབས་བཞི་པ། ། ཞེས་པ་ལ་སོགས་པ་དང༌། གླང་པོ་རྟ་བོང་གླང་རྔ་མོ། ། ཞེས་པ་ལ་སོགས་པ་དང་སྦྱར་རོ། ། སྒེག་ཅིང་ཞེས་པ་ལ་སོགས་པ་ལ། བདག་མེད་མ་ཡིས་མགུལ་ན་འཁྱུད་པ་དང༌། གཡོན་དམར་བ་དང༌།
གཅེར་བུ་གསུམ་ནི་སྒེག་པའི་ཉམས་སོ། ། དཔའ་བོ་བདུད་བཞི་མཉམ་པར་མནན་པ་དང༌། སྟག་གི་པགས་པའི་ཤམ་ཐབས་སོ། ། མི་སྡུག་པ་ནི། སྣ་ཚོགས་རྡོ་རྗེས་སྤྱི་བོར་མཚན་མ་དང༌། ཐོད་པ་ལྔས་དབུར་བརྒྱན་པ་དང༌། ཕྱག་ན་ཐོད་པ་བཅུ་དྲུག་བསྣམས་པ་དང༌། ཕྱག་རྒྱ་དྲུག་གི་རྒྱན་དང༌། ཐོད་པ་ལྔ་བཅུའི་དོ་ཤལ་རྣམས་སོ། ། དགོད་པ་ནི་ཞལ་ནས་ཧཱུྃ་སྤྲོ་བ་དང༌།
ཧ་ཧ་ཞེས་བཞེད་པའོ། ། དྲག་ཤུལ་ནི་སྐུ་མདོག་གནག་པ་དང༌། སྤྱན་ནི་ཉི་ཤུ་རྩ་བཞིས་ཕྱུག་པའོ། ། འཇིགས་སུ་རུང་བ་ནི་སྐྲ་སེར་པོ་གྱེན་དུ་བརྫེས་པ་དང་ཉི་མར་བཞུགས་པའོ། ། སྙིང་རྗེ་ནི་ཕྱག་མཚན་བཅུ་དྲུག་གིས་ནད་བརྒྱད་སེལ་བ་དང་དབང་ཕྱུག་བརྒྱད་སྟེར་བའོ། ། རྔམ་པ་ནི་ངོ་མཚར་བ་སྟེ། སྒེག་པ་ལ་སོགས་པའི་ཉམས་ཀྱིས་འདོད་ཆགས་ཅན་ལྟ་བུར་འདུག་ལ། དྲག་ཤུལ་གྱི་ཉམས་ཀྱིས་ཞེ་སྡང་ཅན་ལྟ་བུར་འདུག་པའོ། ། ཞི་བ་ནི་གཡས་དཀར་བའོ། ། དེ་ལྟར་དམ་ཚིག་སེམས་དཔའ་བསྐྱེད་པ།
དེ་ཡང༌། གུར་གྱི་ལེའུ་ལྔ་པ་ལས། སྙིང་གར་ཡེ་ཤེས་གནས་སུ་དགོད། ། ཅེས་པ་དང༌། རང་སྔགས་ཡི་གེ་རྫོགས་པ་དང༌། ། ཕྱག་རྒྱ་དང་ནི་ཕྱག་མཚན་བརྟག ། ཅེས་གསུངས་པ་བཞིན་དུ། ཐུགས་ཀར་ཡེ་ཤེས་སེམས་དཔའ་རང་དང་འདྲ་བ་ཆོ་ག་གསུམ་ལས་བསྐྱེད། དེའི་ཐུགས་ཀར་ཏིང་ངེ་འཛིན་སེམས་དཔའ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསྐྱེད་དེ་སེམས་དཔའ་སུམ་བརྩེགས་སུ་བྱའོ། ། ཡང་གུར་གྱི་ལེའུར་བཞི་པ་ལས།
ཡེ་ཤེས་འཁོར་ལོ་གཞུག་པ་དང༌། ། ཞེས་གསུངས་པས་ཡེ་ཤེས་པ་དགུག་གཞུག་བྱ། མིག་ལ་སོགས་པར་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཅེས་གསུངས་པས་སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པ། ས་བོན་ཙམ་ལས་བསྐྱེད་པས་བརྫུས་སྐྱེས་ཏེ། དེ་ལྟར་ན་མངོན་པར་རྟོགས་པ་ཚར་གཅིག་ལ་སྐྱེ་གནས་བཞི་སྦྱོང་བའི་ཏིང་ངེ་འཛིན་ཚང་བ་སྟེ། དེ་རྣམས་ཐམས་ཅད་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཏུ་བསྡུའོ། ། དབང་ནི་རིག་མ་བརྒྱད་རྣམས་ཀྱིས། ། ཞེས་གསུངས་པ་བཞིན་དུ་དབང་བསྐུར་ཞིང་རྒྱས་གདབ་པ་བྱིན་གྱིས་བརླབ་པའི་སྔགས་དང་བཅས་པ་བྱ་སྟེ་མི་བསྐྱོད་པའི་ཡན་ལག་གོ །
ལྷ་མོ་བརྒྱད་ཀྱིས་མཆོད་པ་ཉིད། ། ཅེས་གསུངས་པས་རང་གི་སྙིང་ག་ནས་སྤྲོས་པའི་ལྷ་མོ་བརྒྱད་ཀྱིས་མཆོད་ལ། པཱུ་ཛ་བཛྲའི་སྔགས་བརྗོད་དེ་དོན་ཡོད་གྲུབ་པའི་ཡན་ལག་གོ ། འཁོར་ལོ་འདྲེན་པས་བསྟོད་པ་དང༌། ། ཞེས་གསུངས་པས་ལྷ་མོ་བརྒྱད་པོ་ཉིད་ཀྱིས། ཁྱོད་ནི་རྣལ་འབྱོར་མ་ཚོགས་ཀྱིས་བསྟོད་ལ། སྟུ་ཏི་བཛྲ་བརྗོད་པས་བྱིན་གྱིས་བརླབ་པ་རིན་ཆེན་འབྱུང་ལྡན་གྱི་ཡན་ལག་གོ ། ཡང་ནི་བདུད་རྩི་མྱང་བ་བྱ། ཞེས་གསུངས་པས་བདུད་རྩི་མྱངས་ལ་ཨ་མྲྀ་ཏ་བརྗོད་པས་འོད་དཔག་མེད་ཀྱི་ཡན་ལག་གོ ། དེ་ནས་ཐུན་མཚམས་སུ་བཟླས་པ་བྱ།
ལྷ་མོ་བརྒྱད་ཐུགས་ཀར་བསྡུ། དག་པ་དྲན་པར་བྱ། རྡོ་རྗེའི་གླུ་བླང༌། སྨོན་ལམ་གདབ་བོ། ། སྤྱི་དོན་གཉིས་པ་ཕྱི་ནང་གི་རྗེས་སུ་ཆགས་པས་མཆོད་ནས་ཞེས་པ། བོལླ་གཞིབ་པར་མཛད་ནས་ནི་ཞེས་པ་རྐང་བ་བཞིའོ། ། ལན་ལ་གསུམ་སྟེ། མཉན་པར་གདམས་ཤིང་བཤད་པར་དམ་བཅའ་བ་དང༌། སྔགས་ཀྱི་ལས་དང༌། སྔགས་དངོས་སོ། །
དང་པོ་ནི་བུད་མེད་རྣམས་ནི་ཞེས་པ་ལ་སོགས་པ་སྟེ། གཞན་དུ་མ་བསྟན་ཞེས་པ། གསང་བ་འདུས་པ་ལ་སོགས་པར་རམ། ཡང་ན་ལེའུ་གཉིས་པར་རོ། ། འདི་ཡི་སྔགས་ཀྱིས་གང་འབྱུང་ཞིང༌། ། ཞེས་པ་ནི་འབྲས་བུའོ། ། རྡོ་རྗེ་སེམས་དཔས་གང་མཛད་པ་ནི་ཕྲིན་ལས་སོ། ། གཉིས་པ་ནི། འབར་བའི་ཕྲེང་བ་འཁྲིགས་པ་ཡི། ། དཀྱིལ་འཁོར་རབ་ཏུ་བཞེངས་ནས་ནི། །
ཞེས་པ་སྔོན་བྱུང་དུ་རིན་པོ་ཆེ་སྣ་ཚོགས་ལས་གྲུབ་པའི་ཡེ་ཤེས་ཀྱི་དཀྱིལ་འཁོར་སྤྲུལ་པའོ། ། རྡོ་རྗེ་སྙིང་པོར་དབང་སྦྱིན་ཕྱིར། ། ཞེས་པ་བྱང་ཆུབ་སེམས་དཔའ་རྡོ་རྗེ་སྙིང་པོ་ལ་ཤེས་རབ་ཡེ་ཤེས་ཀྱི་དབང་བསྐུར་བའི་ཕྱིར་རོ། ། ཐིག་ལེ་མཆོག་མ་ནི་བརྒྱ་བྱིན་གྱི་ཆུང་མའོ། ། དགུག་པ་ཉིད་རྡོ་རྗེ་འཆང་གིས་སོ། ། དེ་བཞིན་དུ་རྗེས་འཇུག་གི་སྒྲུབ་པ་པོས་ཀྱེའི་རྡོ་རྗེའི་རྣལ་འབྱོར་དང་ལྡན་པས། བསྙེན་པ་འབུམ་སྔོན་དུ་སོང་བས་ལས་སྦྱོར་གྱི་དུས་སུ་བཟླས་པ་ཁྲི་ཡིས་ཞེས་པ་སྦྱར་རོ། ། གསལ་བ་ནི་ཚིག་གོ ། སྒྲ་རིང་པོ་ནི་རིང་པར་རིང་བའོ། ། བཟང་བ་ནི་དྲག་པ་མ་ཡིན་ཞེན་པ་མ་ཡིན་པ་ལ་སོགས་པའོ། །
གསུམ་པ། རིག་བྱེད་རྣམས་ཀྱི་དང་པོ་སྦྱིན། ། ཞེས་པ་རིག་བྱེད་འདོན་པ་ན་ཨོཾ་སྭ་སྟི་ཞེས་འདྲེན་པས་སོ། ། སྤྱི་དོན་གསུམ་པ་ལ་ཕྱི་ནང་གི་རྗེས་སུ་ཆགས་པས་མཆོད་ནས་ཞུས་པ་དང༌། ལན་ནོ། ། དང་པོ་ནི་དེ་ནས་ཞེས་སྔགས་གསུངས་པ་དང་འབྲེལ་བ་ཅན་དུ་ལྷ་མོ་དེ་དགྱེས་པའང་སྔགས་གསུངས་པ་ལའོ། ། ལན་ལ་གཉིས་ཏེ། དཀྱིལ་འཁོར་བྲི་བའི་ཚུལ་དང༌། དེར་སློབ་མ་དབང་བསྐུར་བའི་ཚུལ་ལོ། ། གོང་མ་ལ་ལྔ་སྟེ།
རྟེན་གྱི་དཀྱིལ་འཁོར་ཇི་ལྟར་བྲི་བ་དང༌། དེར་ལྷ་ཇི་ལྟར་དགོད་པ་དང༌། བུམ་པ་ཇི་ལྟར་དགོད་པ་དང༌། རིག་མ་ཇི་ལྟར་གཞུག་པ་དང༌། དེ་ཇི་ལྟར་བསྟེན་པའི་ཚུལ་བཤད་པའོ། ། དང་པོ་ནི་དེ་ལས་ཞེས་པ་ལ་སོགས་པ་སྟེ། དེ་ཉིད་དཀྱིལ་འཁོར་བྲི་བར་མཛད། ། ཅེས་པ་དེའི་ཐབས་གསུངས་པའོ། ། འཕར་མ་གཅིག་དང་སྒོ་བཞི་པ། ལ་སོགས་པ་ནི་བསྙེན་པ་ནས་ཐིག་གདབ་པའི་བར་སྔོན་དུ་སོང་བས་རྡུལ་ཚོན་བྲི་བ་དང་སྦྱར་རོ། །
གཉིས་པ་ནི་སྙིང་པོར་ཞེས་པ་རྐང་པ་གཉིས་དང༌། དབུས་སུ་ཞེས་པ་རྐང་པ་གཉིས་སྦྱར་བར་བྱའོ། ། གསུམ་པ་ནི་དེ་ནས་ཞེས་པ་ལ་སོགས་པ་སྟེ། བུམ་པ་དབུལ་བ་དང་ཕྱོགས་གཅིག་ཏུ་བུམ་པ་སྟ་གོན་ཡང་བཤད་དོ། ། དེ་ཉིད་བསྡུས་པའི་དཀྱིལ་འཁོར་གྱི་ཆོ་ག་ནི་རྣལ་འབྱོར་གྱི་རྒྱུད་དོ། ། བཞི་པ་ནི་དཀྱིལ་འཁོར་སྒྲུབ་པའི་རྟེན་ཏེ། བཅུ་གཉིས་ནི་བཅུ་ཚན་གཉིས་ཏེ་ཉི་ཤུ་མའོ། ། བརྒྱད་གཉིས་ནི་བཅུ་དྲུག་མའོ། ། བདེ་ཆེན་ནི་ལྷན་སྐྱེས་ཏེ་སྐྱེ་རུ་རུང་བའོ། ། བརྒྱད་པ་ནི་མ་ལ་སོགས་པ་འོག་ནས་འཆད་དོ། །
དཀྱིལ་འཁོར་དུ་ནི་རབ་ཏུ་གཞུག ། ཅེས་པ་ནི་སྣོད་དུ་བྱ་བའོ། ། དེའི་རྒྱས་པར་བཤད་པ་མ་དང་ལ་སོགས་པ་སྟེ། ནུས་པ་ཐོབ་པས་འཇིག་རྟེན་པའི་རྟོག་པ་སྤང་བའི་དོན་དུ་སྒྲ་ཇི་བཞིན་དུ་ཡིན་ལ་ལས་དང་པོ་པའི་སློབ་དཔོན་གྱི་མ་སྟེ་རང་གི་གསང་བའི་ཡུམ་མོ། ། སྲིང་མོ་ཤེས་རབ་ཡེ་ཤེས་ཀྱི་རྟེན། བུ་མོ་རང་གིས་དབང་བསྐུར་བ། སྲིང་མོའི་བུ་མོ་རང་དང་ལྷན་ཅིག་ཏུ་དབང་བླངས་པ་དེས་དབང་བསྐུར་བ། ཞང་པོའི་ཆུང་མ་རང་གི་གསང་བའི་ཡུམ་དང་ལྷན་ཅིག་ཏུ་དབང་བླངས་པའི་རྣལ་འབྱོར་པས་དབང་བསྐུར་བའོ། ། མའི་སྤུན་ནི་བདག་གི་གསང་བའི་ཡུམ་དང་ལྷན་ཅིག་ཏུ་དབང་བླངས་པ་དེའོ། ། སྒྱུག་མོ་བདག་གི་དབང་གི་རྟེན་དེས་ཤེས་རབ་ཡེ་ཤེས་དང་གསང་དབང་བླངས་པའི་ཡུམ་མོ། །
དེ་བཞིན་ཕའི་སྲིང་མོ་བདག་གི་བླ་མའི་ཤེས་རབ་ཡེ་ཤེས་ཀྱི་རྟེན་བྱས་པའོ། ། ལྔ་པ་ཇི་ལྟར་བསྟེན་པའི་ཚུལ་ནི་དེ་ལ་བརྟེན་ནས་དཀྱིལ་འཁོར་བསྒྲུབ་པ་སྟེ། ཐབས་ཤེས་རབ་གཉིས་ཀས་ཚོགས་གཉིས་བསགས་པ་སྔོན་དུ་སོང་ནས་སྲུང་འཁོར་དང་གཞལ་ཡས་ཁང་ཇི་ལྟ་བ་བཞིན་དུ་བསྐྱེད་དེ་མདུན་གྱི་རྡུལ་ཚོན་གྱི་དཀྱིལ་འཁོར་དང་རོ་གཅིག་ཏུ་མོས་པ་བྱ། དེར་མངོན་བྱང་ལྔས་གཙོ་བོ་ཡབ་ཡུམ་བདག་དང་རོ་གཅིག་ཏུ་བསྐྱེད་མཁའ་གསང་བྱིན་གྱིས་བརླབ། ཆོས་ཀྱི་འདུ་ཤེས་ཀྱིས་དཀྱིལ་འཁོར་བསྒྲུབ་པ་དང་དཀྱིལ་འཁོར་གྱི་ལྷ་ལ་བསང་གཏོར་བྱ་བ་དང༌། བདག་ཉིད་བདུད་རྩི་མྱོང་བའི་རྫས་བཙལ་བ་གསུམ་འབྲེལ་པ་ཅན་དུ་འཇུག དེ་ལྟར་འདུ་ཤེས་གསུམ་དང་ལྡན་པས་སྙོམས་པར་ཞུགས་པ་ལས་ཡུམ་གྱི་མཁར་དཀྱིལ་འཁོར་རྫོགས་པར་བསྐྱེད་དེ། རིམ་པ་བཞིན་དུ་གཙོ་བོ་ཡབ་ཡུམ་ལས་ཡབ་ཡུམ་དཔག་ཏུ་མེད་པར་གྱུར་ཏེ། འཇིག་རྟེན་གྱི་ཁམས་དཔག་ཏུ་མེད་པར་སྤྲོས་པས། སེམས་ཅན་ཐམས་ཅད་ཀྱི་ཞེ་སྡང་དང་རྣམ་པར་ཤེས་པའི་ཕུང་པོ་སྦྱངས་ཏེ།
ངོ་བོ་མེ་ལོང་ལྟ་བུའི་ཡེ་ཤེས། རྣམ་པ་གཙོ་བོ་ཡབ་ཡུམ་འབའ་ཞིག་ཏུ་གྱུར་ནས། དོན་བྱེད་པ་དང་བྱས་པ་ཐམས་ཅད་འདུས་ནས་ཡབ་ཡུམ་ཉིད་ལ་ཐིམ་པ་ལ་སོགས་པའི་ཚུལ་གྱིས། དམ་ཚིག་གི་དཀྱིལ་འཁོར་འབྱིན་པའི་ཚུལ་གྱིས་བསྒྲུབ་པ་སྟེ་དམ་དུ་འཁྱུད་ཅེས་པ་དང་སྦྱར་རོ། ། དེ་ནས་ཡེ་ཤེས་ཀྱི་འཁོར་ལོ་དགུག་གཞུག་བྱ་བའི་ཚུལ་གྱིས་བསྒྲུབ་པ་དང༌། སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པའི་ཚུལ་གྱིས་བསྒྲུབ་པ་དང༌། དབང་བསྐུར་ཞིང་རྒྱས་གདབ་པའི་ཚུལ་གྱིས་བསྒྲུབ་པ་སྟེ། ཡན་ལག་གསུམ་དང་མཆོད་པ་ཁ་བསྐང་བའོ། ། དེར་སློབ་མ་དབང་བསྐུར་བའི་ཚུལ་ལ་བཞི་སྟེ། ཐོག་མར་སློབ་མ་དཀྱིལ་འཁོར་དུ་གཞུག་པ་དང༌།
དེར་སློབ་དཔོན་ལ་སོགས་པའི་དབང་གསུམ་བསྐུར་བ་དང༌། དེ་ནས་ཚིག་གི་བཞི་པས་མཚོན་པར་བྱ་བ་དང༌། མཚོན་པར་བྱ་བའི་དོན་གྱིས་བྱེ་བྲག་ཏུ་ཤེས་རབ་ཡེ་ཤེས་ཀྱི་མཚན་ཉིད་བཤད་པའོ། ། དང་པོ་ནི་དེ་ནས་ཞེས་པ་ཤླཽ་ཀ་གཅིག་གོ ། གཉིས་པ་མཚན་མོ་ཞེས་པ་དབང་བསྐུར་བའི་དུས་སུ། སྐྱེ་བོ་མེད་ཁྱིམ་དུ་ནི་གནས་སོ། ། སློབ་དཔོན་ཞེས་དེས་མཚོན་ནས་བུམ་པའི་དབང༌། ལ་སོགས་པས་བསྡུས་པ་གསང་བ་དང་ཤེས་རབ་ཡེ་ཤེས་སོ། ། ཡང་ན་སློབ་དཔོན་ལ་སོགས་པ་བུམ་དབང་བཅུ་གཅིག་གསུངས་པ་ནི་གུར་ལས་འཆད་པར་འགྱུར་བའོ། ། དབང་རེ་རེ་ལའང་མཆོད་བསྟོད་གསོལ་བ་གདབ་པ་སྔོན་དུ་འགྲོ་བས།
ཇི་ལྟར་མཆོད་དང་བསྟོད་བཤད་པ། ། སློབ་མ་བཟང་པོར་སྔར་ཤེས་བྱ། ། ཞེས་གསུངས་སོ། ། གསུམ་པ་ནི་དེ་ཉིད་ཅེས་པ་ཤེས་རབ་ཡེ་ཤེས་ཀྱི་དུས་སུ་ཉམས་སུ་མྱོང་བའི་ལྷན་ཅིག་སྐྱེས་པའི་ཡེ་ཤེས་སོ། ། དེ་ལ་བསྟན་པ་ནི་ལེའུ་བཅུ་གཉིས་པ་ལས་འབྱུང་བའི་ཚིག་གིས་སྟོན་པའོ། ། བཞི་པ་ལ་གཉིས་ཀྱིས་མདོར་བསྟན་པ་དགའ་བྲལ་དང་པོ་ཞེས་པ་བདེ་བའི་རྟེན་བྱང་ཆུབ་ཀྱི་སེམས་ལྷུང་བའམ་ལོག་པའི་བདེ་བ་དང་བྲལ་བའི་དང་པོ། མཆོག་མཐའ་ཅན་ནི་འཇིག་རྟེན་པའི་བདེ་བ་ལས་མཆོག་ཏུ་གྱུར་པ་དགའ་བ་གསུམ་གྱི་མཐའ་མར་རོ། ། ཐམས་ཅད་རྒྱུད་དུ་སྦས་པ་སྟེ། ། ཞེས་པ་འདུས་པ་ལ་སོགས་པའི་རྒྱུད་ཐམས་ཅད་དུ་སྦས་པ་སྟེ་ལྷན་སྐྱེས་སོ། ། མཐའ་ཡི་མཐའ་ཞེས་པ།
མཐའ་དང་སྟེ་རིགས་ཀྱི་བདག་པོའི་མཁའ། མཁའ་རུ་སྟེ་རྩ་མཛེས་པའི་སྤྱི་བོར། ཕྱེ་བ་ཉིད་བྱང་ཆུབ་ཀྱི་སེམས་གཉིས་འདྲེས་པ་མཚན་ཉིད་དང་བྲལ་བའི་སྐད་ཅིག་མ་ལ་མངོན་དུ་གྱུར་པའོ། ། རྒྱས་པར་བཤད་པ་ལ་གཉིས་ཏེ། ཞུས་པ། རྡོ་རྗེའི་མཆོད་པ་རབ་སྦྱར་ནས། ། ཞེས་པ་སྙོམས་འཇུག་གི་བདེ་བས་སོ། ། ལྷ་ཞེས་པ་སྟོན་པ་ལ་བོས་པའོ། ། དེའི་སྐད་ཅིག་ནི་བསམ་གྱིས་མི་ཁྱབ་པའི་དུས་དེའི་སྐད་ཅིག་གོ ། གཉིས་པ་ལན་ལ་གཉིས་ལས།
ཕྱག་རྒྱ་ལ་བརྟེན་པའི་ཡེ་ཤེས་ནི། བཅོམ་ལྡན་འདས་ཞེས་པ་སྟེ། དེར་ནི་ཞེས་པ་སྐད་ཅིག་གསུམ་སྤངས་པ་མཚན་ཉིད་དང་བྲལ་བའི་དུས་སུ་དགའ་བ་གསུམ་སྤངས་པ་ལྷན་སྐྱེས་སྐྱེས་པ་དེར་ནིའོ། ། ཐོག་མ་མེད་ཅེས་སྦྱར་ཏེ་དགའ་བའི་རྟོག་པའོ། ། དབུས་མཆོག་དགའོ། ། མཐའ་དགའ་བྲལ་ལོ། ། སྲིད་མེད་མྱ་ངན་འདས་པའང་དེར་ཞེན་པའི་རྟོག་པའོ། ། ཡང་ན་བྱང་ཆུབ་ཀྱི་སེམས་ཕྱེད་ནང་ན་མི་གནས་པས་སྲིད་པ་མེད་ཅིང༌། ཕྱེད་ཕྱི་རོལ་ན་མི་གནས་པས་མྱ་ངན་ལས་འདས་པ་མེད་པའོ། ། རྟོག་པའི་རྡུལ་དང་བྲལ་བས།
འདི་ནི་མཆོག་ཏུ་བདེ་ཆེན་ཉིད། ། ཅེས་བྱའོ། ། བདག་སྒྲུབ་པ་པོ་ཧེ་རུ་ཀར་བསྐྱེད་པ་མེད་ལ་གཞན་ཕྱག་རྒྱ་བདག་མེད་མར་བསྐྱེད་པའི་རྟོག་པ་མེད་པའམ། ཡང་བདག་དང་གཞན་དུ་ཞེན་པ་ཙམ་མེད་པའོ། ། གཉིས་པ་མ་ནིང་གི་དབང་ལ་བརྟན་པའི་ཡེ་ཤེས་ཀྱི་མཚན་ཉིད་བཤད་པ་ནི། རྒན་པོ་སྦྱོར་བའི་ནུས་པ་བྲལ་པ་དང༌། མ་ནིང་སྦྱོར་བའི་ནུས་པ་མེད་པ་དང༌། དགེ་སློང་ལ་སོགས་པ་བསླབ་པས་བསྡམས་ཤིང་རྟོག་པ་ཆེ་བ་ལ་ཚོགས་ཀྱི་མཆོད་པ་དང༌། ཡོན་དང་གསོལ་བ་གདབ་པ་སྔོན་དུ་འགྲོ་བས། སློབ་མ་རྡོ་རྗེ་སྐྱིལ་ཀྲུང་དུ་བཞག་ལ་མི་བསྐྱོད་པའི་ང་རྒྱལ་འཛིན་དུ་གཞུག
སློབ་མའི་གཡོན་པའི་མཐེ་བོང་དང་སྲིན་ལག་གིས། ལོངས་སྤྱོད་ཀྱི་རྩ་གཉིས་དྲག་ཞན་རེས་མོས་ཀྱིས་བཙིར་ཞིང་མིག་གྱེན་ལ་ལྟ་བའི་འགྱུར་བ་བྱ། དེས་ཀྱང་རང་བཞིན་ལྷན་སྐྱེས་མཚོན་ནུས་པའི། ཏིང་ངེ་འཛིན་སྐྱེ་བས་ཏེ་ལོངས་སྤྱོད་ཀྱི་ཞེས་པ་ལ་སོགས་པ་དང་སྦྱར་རོ། ། མཆོག་གི་མཐའ་དང་དགའ་བྲལ་དབུས་ནི། གོང་དུ་བཤད་པ་དང་འདྲ་ལ། དེར་སྐྱེས་པའི་ལྷན་སྐྱེས་དང་འདྲ་བར་སྐྱེ་བས་ཏེ། སྟོང་པ་བདེ་བ་སྟོང་མིན་ཞུ་བའམ། ཡང་ན་སྟོང་པ་མི་རྟོག་པ། ། སྟོང་མིན་བདེ་བ།
ཧེ་རུ་ཀ་ཞེས་པ་དོན་གྱི་ལྷན་སྐྱེས་ཡིན་ལ་དེ་མཚོན་ནུས་པའོ། ། མཚོན་ལས་ཀྱེའི་རྡོ་རྗེ་མངོན་པར་འབྱུང་བ་ཞེས་པས། སྐུ་མངོན་པར་འབྱུང་བ་ཕྱག་བཅུ་དྲུག་པ། གསུང་མངོན་པར་འབྱུང་བ་རྩ་བའི་སྔགས། དབང་མངོན་པར་འབྱུང་བ་ཧེ་རུ་ཀའི་དཀྱིལ་འཁོར་དུ་དབང་བསྐུར་བ་སྟོན་པས་སོ།། །། ལེའུ་དྲུག་པ་ལ་གཉིས་ཏེ། སྤྱོད་པའི་ལེའུར་ཕྱག་རྒྱ་ལྔའི་དགོས་པ་མ་གསུངས་པས་དེ་ཁ་བསྐང་བ་དང༌། ལྷའི་ལེའུ་དང་རྣལ་འབྱོར་མའི་ཙཀྲའི་ལེའུ་དང་ཧེ་རུ་ཀ་འབྱུང་བའི་ལེའུར་ལྷ་བསྐྱེད་པ་ཙམ་གསུངས་ཀྱི། དེའི་བྲིས་སྐུ་བྲི་བའི་ཚུལ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པའོ། ། དང་པོ་ལ་གཉིས་ཀྱི་དང་པོ་ཕྱི་ནང་གི་རྗེས་སུ་ཆགས་པས་མཉེས་པར་མཛད་པ།
ལྷ་མོ་ལ་ནི་ཞེས་པ་ཤླཽ་ཀ་གཉིས་སོ། ། དོན་དངོས། ཕྱག་རྒྱ་ལྔ་ནི་རབ་ཕྱེ་བ། ། ཞེས་པ་ལ་སོགས་པས་ཏེ། སྤྱོད་པ་བྱེད་པ་ན་བདེ་སྟོང་གི་ཏིང་ངེ་འཛིན་གྱིས་མྱོས་པས། བླ་མ་ལ་ཕྱག་འཚལ་བ་ལ་སོགས་པ། བརྗེད་པར་དོགས་པའི་བརྗེད་ཐོར་རམ། ཡང་ན་དོད་པོ་ཡིན་ནོ། ། སྤྱི་དོན་གཉིས་པ་ནི། བསྐྱེད་རིམ་སྟོན་པའི་ལེའུ་གསུམ་དུ།
ཚོགས་བསགས་པའམ། ལྷའི་རྣམ་པ་ལ་སེམས་འཛིན་པའི་རྟེན། བྲིས་སྐུ་མ་ཚང་བ་ཁ་བསྐང་བ་དང༌། ལེའུ་གཉིས་པ་སྔགས་ཀྱི་ལེའུར་དངོས་གྲུབ་མཐའ་དག་སྒྲུབ་པའི་ཐབས་གསུངས་པ་ལས་དམ་ཚིག་དང་སྡོམ་པ་ཅི་རིགས་པར་གསུངས་ཀྱང༌། སྐུ་རྡོ་རྗེའི་དམ་ཚིག་བྲིས་སྐུ་མ་གསུངས་པས་འདིར་བཤད་པའང་ཡིན་ནོ། ། དེ་ལ་གཉིས་ཀྱི་དང་པོ་ཕྱིའི་རྗེས་སུ་ཆགས་པས་མཆོད་ནས་ཞུས་པ། དེ་ནས་ཞེས་པ་ལ་སོགས་པས་ཏེ། ལྷན་ཅིག་སྐྱེས་པའི་གཟུགས་ཅན་ཉིད། ། ཅེས་པ་ནི་དམིགས་པ་མེད་པའི་སྙིང་རྗེ་དང་ཤེས་རབ་དབྱེར་མི་ཕྱེད་པའི་རྣམ་པ་ཡིན་པས་སོ། ། གཙོ་བོ་ཞེས་པ་ནི་སྟོན་པ་ལ་བོད་པའོ། །
ཆོ་ག་ནི་ཚོན་བྱིན་གྱིས་བརླབ་པ་ལ་སོགས་པ་སྒྲུབ་པ་པོའི་འོ། ། བྱ་བ་ནི་ཐིག་གདབ་པ་ལ་སོགས་པ་རི་མོ་མཁན་གྱིའོ། ། ལན་བཅོམ་ལྡན་འདས་ཞེས་པ་ལ་སོགས་པ་སྟེ། བྲིས་སྐུ་འཇིགས་པ་བྲི་བ་ཉིད། ། ཅེས་པ་ཁྲོ་བོའི་ཆ་བྱད་ཅན་ཡིན་པས་སོ། ། སྐྱེས་པའི་ཐོད་གནས་ཁ་དོག་ལྔས། ། ཞེས་པ་ནི་ཐོད་པ་ལྔའི་ནང་དུ་ཚོན་ལྔ་ཡིག་འབྲུ་ལྔ་ལས་རིགས་ལྔར་བསྐྱེད་པ་ལ་སོགས་པ་རྡུལ་ཚོན་བཞིན་བྱའོ། ། བྲིས་སྐུ་བླ་མ་ནི་གཟབས་ལ་གཞན་ལས་ཁྱད་པར་དུ་འཕགས་པ་བྲི་བ་ཉིད་དོ། ། གང་གང་ལ་སོགས་པ་བྲི་བའི་གཞི་སྟེ། དང་པོ་ནས་སྒྲུབ་པའི་རས་ཀྱི་དབང་དུ་བྱས་པའོ། །
དམ་ཚིག་བྱིན་གྱིས་བརླབ་ཅེས་པ། དམ་ཚིག་དང་ལྡན་པ་དེ་ཡང་ལྷར་བསྐྱེད་ལ་བྱའོ། ། རས་འདུལ་བ་དང་སྤྱན་འབྱེད་པ་དང༌། རབ་གནས་བྱེད་པ་གསུམ་ཀ་ཚོགས་ཀྱི་འཁོར་ལོ་དང་འབྲེལ་བས། ཚེས་གྲངས་ཀྱི་དུས་ཟླ་བ་ཡར་ངོའི་བཅུ་བཞི་པ་ལ། ཞེས་པས་བསྟན་ལ། ཁྱིམ་དབེན་པར་ཞེས་པས་གནས་སོ། ། ཕྱེད་ན་ཞེས་པ། མཚན་ཕྱེད་ན་སྟེ་ཉིན་ཞག་གི་དུས་སོ། ། མ་རུངས་སེམས་ཀྱིས་ནི་ཞེས་པ་ལྷའི་རྣལ་འབྱོར་དང་ལྡན་པས་སོ། །
ཆང་གི་བཏུང་བ་ཞེས་པ་མཆོད་རྫས་ཀྱི་ཁྱད་པར་རོ། ། ལུས་ལ་ནི་རཾ་ཤུ་བསམས་ནས། ། ཞེས་པ་རྒྱན་ཏེ། བསྒོམ་པའམ་གདགས་པའོ། ། གཅེར་བུར་གྱུར་པ་ནི་སྤྱོད་ལམ་མོ། ། འབགས་པ་དང་ནི་མ་དག་པས། ། ཞེས་པ་ཐ་མལ་གྱི་རྣམ་རྟོག་སྟེ། དེས་མ་གོས་པར་བྱ་བའོ། ། དེའི་དུས་སུ་བླ་མའམ་སྒྲུབ་པ་པོ་དང་རི་མོ་མཁན་ལ་ཕྱག་རྒྱ་དབུལ་བ་བཞིན་བཟང་ཞེས་པ་ལ་སོགས་པ་སྟེ། སྐལ་བཟང་མ་ནི་བསོད་ནམས་ཆེ་ཞིང་སྐྱེས་པའི་ཚེ་ལ་གནོད་པ་ལ་སོགས་པའི་སྐྱོན་མི་འབྱུང་བའོ། །
མེ་ཏོག་བཅས་ཤིང་ནི་རང་བྱུང་གི་མེ་ཏོག་སྟེ་རཀྟའོ།། །། ལེའུ་བདུན་པ་ལ་གཉིས་ཏེ། བསྐྱེད་རིམ་སྟོན་པའི་ལེའུ་གསུམ་དུ་ཚོགས་བསགས་པའི་རྟེན་གླེགས་བམ་མ་གསུངས་པས་དེ་ཁ་བསྐང་བ་དང་དབང་གི་ལེའུ་ལ་སོགས་པ་གསུམ་དུ་དབང་བསྐུར་བ་ཙམ་གསུངས་ཀྱང་དེའི་དུས་སུ་ཚོགས་ཀྱི་སྟོན་མོ་ཇི་ལྟར་བཟའ་བ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པའོ། ། དང་པོ་ནི་གསུང་རྡོ་རྗེའི་དམ་ཚིག་ཡིན་པས་སྔ་མ་བཞིན་དུ་ལེའུ་གཉིས་པ་དང་འབྲེལ་ལོ། ། དེ་ལའང་གཉིས་ཀྱི་དང་པོ་ཕྱི་ནས་རྗེས་སུ་ཆགས་པས་མཆོད་ནས་ཞུས་པ། དེ་ནས་ཞེས་པ་ལ་སོགས་པའོ། ། གཉིས་པ་ནང་གི་རྗེས་སུ་ཆགས་པས་མཉེས་པར་མཛད་ནས་ལན་བསྟན་པ་ལ་བཞི་སྟེ། ཉན་པར་གདམས་པ་དང༌། ཇི་ལྟར་བྲི་བའི་ཚུལ་དང༌། གང་ལ་བསྟན་པ་དང་མི་བསྟན་པའི་བྱེ་བྲག་དང༌།
ལམ་དུ་ཇི་ལྟར་བཀུར་ཚུལ་བསྟན་པའོ། ། དང་པོ་ནི། རྡོ་རྗེ་པདྨར། ཞེས་པ་ལ་སོགས་པའོ། ། གཉིས་པ་སྦྲང་ཆེན་ནི་ཚིལ་ཆེན་གྱི་དུད་པའོ། ། གསུམ་པ་གླེགས་བམ་ཞེས་པ་ལ་སོགས་པ་སྟེ། འཇིག་རྟེན་ཕ་རོལ་སྤྱོད་ཡུལ་མིན། ། ཞེས་པ་ཕྱི་མ་ཡང་མི་ཕྲད་པའོ། ། བཞི་པ་གླེགས་བམ་ཞེས་པའོ། ། སྤྱི་དོན་གཉིས་པ་ལ་གཉིས་ཀྱི་དང་པོ་ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་ཉོན་ཅིག་པར་གདམས་པ།
བྷ་གར་ཞེས་པ་ལ་སོགས་པའོ། ། དོན་དངོས་ལ་གནས་ཀྱི་ཁྱད་པར་གང་དུ་ཟོས་པས་ཞེས་པ་ལ་སོགས་པ་སྟེ། ལྷའི་རྣལ་འབྱོར་དང་ལྡན་པས་དངོས་གྲུབ་ཏུ་འགྱུར་བའི་གནས་སོ། ། དུས་བརྟག་པ་དང་པོའི་ལེའུ་བདུན་པར་གསུངས་པའི། ཡི་དྭགས་ཟླ་ཕྱེད་ལ་སོགས་པ་དྲུག་གོ ། དོན་གྱི་ཤེས་པར་བྱ་བ་ཡོ་བྱད་བཤམ་པ་ནི། གནས་ཁང་ཕྱག་དར་དང་སྐྱང་ནུལ་སྔོན་དུ་འགྲོ་བས། ཚོམ་བུ་ལྷ་གྲངས་དང༌། མཐུན་པའི་མཎྜལ་བྱ། རྟེན་དགྲམ།
ཆུ་གསུམ་སྔོན་དུ་འགྲོ་བའི་ཕྱི་མཆོད་བརྒྱད་དང་བདུད་རྩི་དང༌། འཇིག་རྟེན་ལས་འདས་པ་དང་འཇིག་རྟེན་པའི་གཏོར་མ་བཤམ། དམ་ཚིག་དང་ལྡན་པའི་སྐྱེ་བོ་ཚིམ་པར་བྱེད་པའི་ཚོགས་ཀྱི་ཡན་ལག་ལོགས་སུ་བཤམ་དུ་གཞུག དེ་ལ་གདན་དུ་བརྟག་པ་ནི། ཞེས་པ་ལ་སོགས་པའི་ཚུལ་གྱིས་གནས་དགུར་གདན་བཤམ་མོ། ། ཆོ་གའོ་རིམ་པ་ནི། དབུས་སུ་ཀྱེ་ཡི་རྡོ་རྗེའི་གཟུགས། ། ཇི་ལྟར་སྔར་བཞིན་གནས་ཤེས་ནས། ། ཞེས་པས་ཏེ། བླ་མ་ཧེ་རུ་ཀའི་ང་རྒྱལ་ལམ།
འབག་ཏུ་ཞུགས་པས་དབུས་སུ་བཞུགས་པ་སྟེ། སྔར་ཞེས་པ་ལེའུ་ལྔ་པ་ལ་སྙེགས་པའོ། ། དེ་ནས་དབྱུག་སྔོན་ཅན་གྱི་ང་རྒྱལ་ལམ། འབག་ཏུ་ཞུགས་པའི་ལས་ཀྱི་རྡོ་རྗེས་སྒོ་སྲུང་བ་ལ་གསོལ་བ་གདབ་པ་སྔོན་དུ་འགྲོ་བས། རྣལ་འབྱོར་མའམ་རྣལ་འབྱོར་པ་ལྷ་མོ་བརྒྱད་ཀྱི་ང་རྒྱལ་ལམ་འབག་ཏུ་ཞུགས་པ་བརྒྱད་དགོད་དེ། ཕྱོགས་དང་ཕྱོགས་བྲལ་དག་ཏུ་ཡང༌། ། དེ་ནས་རྣལ་འབྱོར་མ་རྣམས་དགོད། ། ཅེས་པའི་དོན་ཏོ། ། དེ་ལས་ལྷག་པ་ཡོད་ན་ཕྱི་རོལ་དུ་དགོད་དེ། ཐམས་ཅད་ཀྱིས་ཀྱང་སྔོན་དུ་བླ་མ་ལ་མཎྜལ་དང་ཕྱག་སྔོན་དུ་འགྲོ་བ་ཡིན་ནོ། །
དེ་ནས་ལས་ཀྱི་རྡོ་རྗེས་ཐམས་ཅད་ལ་མཎྜལ་རེ་རེའམ། ཡང་ན་སྤྱི་ལ་གཅིག་དང༌། མེ་ཏོག་གི་ཕྲེང་བ་རེ་རེ་དབུལ་ཏེ། ལྷའི་རྣལ་འབྱོར་ལ་གནས་པར་གསོལ་བ་གདབ། ཐམས་ཅད་ཀྱིས་མངོན་པར་རྟོགས་པ་རིམ་པ་ཇི་ལྟ་བ་བཞིན་བསྒོམས་ཏེ། ཕྱི་ནང་གི་ལྷ་མོ་བརྒྱད་ཀྱིས་མཆོད་བསྟོད་དེ། འཇིག་རྟེན་ལས་འདས་པ་མཆོད་པ་རྒྱས་པས་ཚིམ་པར་བྱའོ། ། དེ་ནས་བདུད་རྩི་མྱང་སྟེ། སྙིང་གའི་ཡེ་ཤེས་པ་བདུད་རྩི་མྱང་བས་ཚིམ་པར་བྱའོ། ། དེ་ནས་འབྱུང་པོའི་ཚོགས་རྣམས་གཏོར་མས་ཚིམ་པར་བྱའོ། །
དེ་ནས་དམ་ཚིག་དང་ལྡན་པའི་སྐྱེ་བོ། ཁ་ཟས་ཀྱིས་ཚིམ་པར་བྱ་བ་སྟེ། བྱིན་གྱིས་བརླབ་པ་ཇི་ལྟ་བ་བཞིན་དུ་བྱས་ལ་ཕུད་ཕུལ་ཏེ། དང་པོར་མ་ད་ན་སྤྱད་པ། སྐྱེས་པའི་ཐོད་ཆེན་ཆ་གཅིག་པར། ། ཞེས་པ་ལ་སོགས་པའོ། ། དེ་ནས་ཁ་ཟས་གཞན་ལ་ལོངས་སྤྱོད་པ། དམ་ཚིག་མ་ལ་ཨིནྡྷ་ལ་སོགས་པའོ། ། མཐར་ཀུནྡུ་རུའི་སྦྱོར་བས་ཚིམ་པར་བྱ་བ། དེར་ནི་ཟོས་ན་ཡང༌།
ཞེས་པ་ལ་སོགས་པ་སྟེ། ཚོགས་ནི་བྱང་ཆུབ་ཀྱི་སེམས་དབང་གི་གནས་སུ་འདུས་པའོ། ། དཀྱིལ་སྙིང་པོ་བདེ་བ། འཁོར་བྱང་ཆུབ་ཀྱི་སེམས་ཞུ་བ། འཁོར་ལོ་མི་རྟོག་པས་རྣམ་པར་རྟོག་པ་གཅོད་པའོ། ། ཡང་དམ་ཚིག་དང་ལྡན་པའི་རྣལ་འབྱོར་ཕོ་མོ་ཚོགས་པའི་དཀྱིལ་འཁོར་ཉིད་ལའང་བྱའོ། ། མཐར་གླུ་དང་གར་དང་རོལ་མོ་སྣ་ཚོགས་ཀྱིས་ཚིམ་པར་བྱས་ཏེ། དེ་ལྟར་ཚིམ་པ་དྲུག་ཚང་བ་ནི་ཚོགས་ཀྱི་འཁོར་ལོ་ཡིན་ལ། ཀུནྡུ་རུས་ཚིམ་པ་མ་གཏོགས་པ་ལྔ་དང་ལྡན་ན་ཚོགས་ཀྱི་མཆོད་པ་དཔའ་བོའི་སྟོན་མོ། རྣལ་འབྱོར་མ་འབའ་ཞིག་འཚོགས་ན་དཔའ་མོའི་སྟོན་མོ་ཞེས་བྱའོ། །
དེ་ནས་དཀྱིལ་འཁོར་བསྡུ། ལྷག་གཏོར་གཏང༌། ཡི་གེ་བརྒྱ་པ་བརྗོད་དེ་དམ་ཚིག་ཆགས་ཉམས་བཤགས། བཀྲ་ཤིས་ཀྱི་ཚིགས་བཅད་བརྗོད། རྡོ་རྗེའི་གླུ་བླང༌། སྨོན་ལམ་གདབ་བོ། ། དེ་ནས་ལྷག་གཏོར་སྒོ་དྲུང་དུ་གཏང༌། འཇིག་རྟེན་པའི་གཏོར་མ་འབུད་དཀྲོལ་དང་བཅས་པས་ཕྲིན་ལས་བཅོལ་ཏེ་གཤེགས་སུ་གསོལ། འདས་པའི་གཏོར་མ་རྩ་བའི་སྔགས་ཀྱིས་བསྟོད་པ་དང་བཅས་པས་གཤེགས་སུ་གསོལ་ལོ། ། བརྒྱད་པ་འདུལ་བའི་ལེའུ་ལ་གསུམ་སྟེ།
དབང་གི་ལེའུ་དང༌། དེ་ཁོ་ན་ཉིད་ཀྱི་ལེའུ་དང༌། རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་ལེའུར་དངོས་གྲུབ་ཀྱི་རྟེན་ཕྱག་རྒྱ་ཆེན་པོའི་མཚན་ཉིད་གསལ་བར་མ་གསུངས་པས་དེ་གསལ་བར་བཤད་པ་དང༌། ལེའུ་གསུམ་པ་དང༌། བཞི་པ་དང༌། ལྔ་པ་དང༌། བརྒྱད་པ་དང༌། བརྟག་པ་གཉིས་པའི་ལེའུ་ལྔ་པར་རིམ་པ་གཉིས་ཀྱི་དོན་བསྒོམ་པ་ཙམ་ཞིག་གསུངས་ཀྱི། སྨོན་ལམ་གདབ་པ་མ་གསུངས་པས། དེ་ཁ་བསྐང་བའི་ཚུལ་གྱིས་བཤད་པ་དང༌།
ལེའུ་བཅུ་གཅིག་པར་ལྟ་སྟངས་ཀྱིས་འདུལ་བ་ཙམ་གསུངས་ཀྱི། བསླབ་པས་འདུལ་བ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པའོ། ། དང་པོ་ལ་ཞུས་པ། དེ་ནས་ཞེས་པ་ལ་སོགས་པས་ཏེ། ཕྱག་རྒྱ་ཆེན་པོ་ཇི་ལྟ་བུ། ། ཞེས་པ་ནི། དངོས་པོ་ཐམས་ཅད་ལ་རྒྱས་འདེབས་པས་རང་བཞིན་ལྷན་ཅིག་སྐྱེས་པའི་ཡེ་ཤེས་ཡིན་ལ། དེའི་མཚོན་བྱེད་ཞུ་བདེ་ལྷན་སྐྱེས་ཡིན་ཞིང༌། དེའི་རྟེན་ཕྱག་རྒྱ་ཡིན་པས་བཏགས་སོ། ། ཀུན་རྫོབ་རྣམ་པའི་གཟུགས་ཀྱིས་ནི། །
ཞེས་པ་ནི་ཁ་དོག་དང་དབྱིབས་ལ་སོགས་པ་མཚོན་པའོ། ། ལན། བཅོམ་ལྡན་འདས་ཀྱིས་བཀའ་སྩལ་པ། ཞེས་པ་ལ་སོགས་པ་སྟེ། ལེའུ་ལྔ་པ་ལ་སོགས་པས་བྲམ་ཟེའི་རིགས་ཀྱི་བུ་མོ་ལ་སོགས་པ་མུ་དྲཱ་ལྔ་གསུངས་ལ།

དེ་ལྟ་བུ་རེ་རེ་ལའང༌། རི་དྭགས་ཅན་མ། དུང་ཅན་མ། གླང་པོ་ཅན་མ། རི་མོ་ཅན་མ། པདྨ་ཅན་མ་ལྔ་ལྔ་ཡོད་པ་ལས། འདིར་ཁྱད་པར་འཕགས་པ་པདྨ་ཅན་མའི་མཚན་ཉིད་བསྟན་པའོ། ། གཉིས་པ། དེ་ལ་ཞེས་པ་ཞུས་པ་དང༌། བཅོམ་ལྡན་འདས་ལ་སོགས་པས་ལན་བསྟན་ཏོ། ། གསུམ་པ་ཞུས་པ།
དེ་ནས་ལྷ་མོ་ཞེས་པ་སྟེ། སྐལ་མེད་སེམས་ཅན་གདུལ་དཀའ་བ་ནི་དང་པོ་རྡོ་རྗེ་ཐེག་པ་ལ་མི་འཇུག་པའོ། ། གང་གིས་འདུལ་བར་འགྱུར་བ་ལགས། ། ཞེས་པ་ལྟ་སྟངས་ཀྱིས་འདུལ་བ་གོང་དུ་གསུངས་ཀྱང༌། རིམ་གྱིས་བསླབ་པས་འདུལ་བ་མ་གསུངས་པས་སོ། ། ལན། ། བཅོམ་ལྡན་འདས་ལ་སོགས་པ་སྟེ། སྤྱོད་པ་ལ་རིམ་གྱིས་བསླབ་པ་ནི། དང་པོར་གསོ་སྦྱོང་སྦྱིན་པར་བྱ། ། ཞེས་པ་བསྙེན་གནས་ཡིན་ལ།
དེས་དགེ་བསྙེན་མཚོན་ནོ། ། བསླབ་པའི་གནས་བཅུ་ནི་དགེ་ཚུལ་ཡིན་ལ། དེས་དགེ་སློང་དང་བྱང་ཆུབ་སེམས་དཔའི་སྡོམ་པ་མཚོན་ནོ། ། ལྟ་བ་ལ་རིམ་གྱིས་བསླབ། དེ་ནས་བྱེ་བྲག་སྨྲ་བ་བསྟན། ། ཞེས་པ་ལ་སོགས་པའོ། ། སྔགས་ཀྱི་རིམ་པ་ནི། བྱ་བའི་རྒྱུད་ནས་རྣལ་འབྱོར་བླ་ན་མེད་པའི་རྒྱུད་འདུས་པ་ལ་སོགས་པའི་བར་རོ། ། སློབ་མས་གུས་པས་བླངས་ནས་ནི། ། ཞེས་པ་ནི་རིམ་གྱིས་བློ་སྦྱངས་པས་གུས་ཤིང་ལེན་པས་སོ། །
ལེའུ་དགུ་པ་ལ་གསུམ་སྟེ། བརྡའི་ལེའུར་གདུག་པ་ཅན་གཞུག་པར་གསལ་བར་མ་གསུངས་པས་དེ་གསལ་བར་བཤད་པ་དང༌། དགུ་པ་རྣམ་པར་དག་པའི་ལེའུར་དག་པ་གཞན་གསུངས་ཀྱང༌། སྤྱན་ལ་སོགས་པའི་དག་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པ་དང༌། སྔགས་ཀྱི་ལེའུར་སྔགས་ཉིད་གསུངས་ཀྱང༌། སྔགས་ཀྱི་ལྷག་ཆད་སྤང་བའི་ཕྱིར་སྔགས་ཀྱི་བཏུ་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། དང་པོ་ལ་བཤད་པར་དམ་བཅའ་བ་དེ་ནས་ཞེས་པ་སྟེ། ཁ་སྦྱོར་དབྱེ་བ་ནི།
ལུས་དང་རྣམ་པར་ཤེས་པ་རྟེན་དང་བརྟེན་པའི་ཚུལ་དུ་ཡོད་པ་འབྲལ་བའོ། ། ལན་གྱི་དོན་ཕ་རོལ་པོ་བསྒྲལ་བའི་ཡུལ་དུ་གྱུར་པ། བསམ་པའི་ཐབས་ལ་མཁས་པ་སྙིང་རྗེ་ཆེན་པོ་དང་ལྡན་པས། བདག་ཉིད་ཧེ་རུ་ཀ་བཞི། བདག་མེད་མ་དང་ལྔ་གང་རུང་གི་རྣལ་འབྱོར་ལ་སེམས་བརྟན་པ་ཐོབ་པས་མདུན་དུ་ཡྃ་ལས་རླུང་གི་དཀྱིལ་འཁོར། རྃ་ལས་མེ་བསམ། བདག་གི་ཐུགས་ཀ་ནས་གཽ་རཱི་ལྕགས་ཀྱུ་ཐོགས་པ་ལ་སོགས་པས་བསྒྲུབ་བྱ་བཀུག་སྟེ། སྐྲ་བཤིག་པ། གོས་དང་བྲལ་བ། ལུས་ཏིལ་མར་གྱིས་བྱུགས་པ།
བྲེད་ཅིང་འདར་བ། མེའི་ནང་དུ་སྤྱིའུ་ཚུགས་སུ་བཞག་པར་བསམ་མོ། ། དེ་ནས་དེ་ཉིད་ཀྱི་བཤང་ལམ་ནས་མེ་ཁབ་ལྟ་བུ་རྣོ་བ་འབར་བས། སྙིང་གར་རྃ་བསམས་པ་ལ་ཕོག་པས་དེ་ཡང་འབར་བས་སེམས་ཀྱི་རྟེན་སྙིང་གའི་ཧཱུྃ་བསྲེག་གོ ། ཡང་བདག་གི་ཐུགས་ཀའི་ཧཱུྃ་ལས་འབྱུང་པོ་བརྒྱད་གསུམ་ཉི་ཤུ་རྩ་བཞི་སྤྲོས་པས། བསྒྲུབ་བྱའི་སྲོག་པ་རྩ། སྤྱི་གཙུག་ནས་ལྟེ་བའི་བར་ཡོད་པ་བཅད་ཅིང་བཏོན་པར་བསམ་སྟེ། དབང་པོ་རབ་བསམ་གཏན་ཙམ་གྱིས་འགྲུབ་པའི་ལུགས་སོ། ། གཞུང་བསྒྲུབ་བྱའི་ལྟེ་བ་ཞེས་པ་ལ་སོགས་པ་དང་སྦྱར་རོ། ། གཉིས་པ་ལ་མཉན་པར་གདམས་པ།
རྟོག་མེད་ནི་ལྷའི་རྣལ་འབྱོར་དང་ལྡན་པས་ཐ་མལ་པའི་རྟོག་པ་མེད་པའོ། ། སྲིད་པ་སྦྱོང་བའང་ཐ་མལ་པའི་སྲིད་པ་ལྷར་ཤེས་པས་སྦྱོང་བའོ། ། དོན་དངོས། སྙིང་རྗེའི་སྤྱན་ནི་དམར་པོ་ལ། ། ཞེས་པ་ལ་སོགས་པའོ། ། གསུམ་པ་ལ་བདག་མེད་ཅེས་པས་ཞུས་ནས། བཅོམ་ལྡན་འདས་ཞེས་པས་ལན་ནོ།། །། ལེའུ་བཅུ་པ་སྔགས་ཀྱི་ལེའུར། ལས་ཀྱི་བྱེ་བྲག་གིས་བཟླས་པའི་ཡུལ་གྱི་བྱེ་བྲག་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་དང༌། ཡང་དེ་ཉིད་ལས།
ལས་ཀྱི་བྱེ་བྲག་གིས། བཟླས་པའི་དུས་ཀྱི་ཁ་ཟས་ཀྱི་བྱེ་བྲག་མ་གསུངས་པས་དེ་ཁ་བསྐང་བའི་ཚུལ་གྱིས་བཤད་པ་གཉིས་ལས། དེ་ནས་ཞེས་པ་དང༌། དབང་ལ་ཞེས་པ་རིམ་པ་བཞིན་ཏེ། གོང་དུ་བཤད་པའི་དྲག་པོའི་སྔགས་བདུན་དང་འབྲེལ་པ་གཙོར་བྱས་པའོ།། །། ལེའུ་བཅུ་གཅིག་པ་ལ་གཉིས་ཏེ། དེ་ཁོ་ན་ཉིད་ཀྱི་ལེའུར་རིགས་ཀྱི་མཚན་མ་མ་གསུངས་པས་དེ་ཁ་བསྐང་བ་དང༌། ལེའུ་དེ་ཉིད་དུ་རིགས་རྣམས་མཆོད་པའི་ཚུལ་རྒྱས་པར་མ་གསུངས་པས་དེ་གསལ་བར་བཤད་པའོ། ། དང་པོ་ལ་གཉིས་ཀྱི་ཕྱི་ནང་གི་རྗེས་སུ་ཆགས་པས་མཆོད་ནས་ཞུས་པ། ཀྱེའི་རྡོ་རྗེ་ལ་ཞེས་པ་ལ་སོགས་པའོ། །
ལན་ལ་གཉིས་ཀྱི་དང་པོ། བྷ་གར་ཞེས་པའོ། ། གཉིས་པ་དོན་དངོས། བུད་མེད་དམ་ནི་སྐྱེས་པ་ཡི། ། ཞེས་པ་ལ་སོགས་པ། ཕྱག་མཚན་གྱིས་ཚན་མ་ཕྱོགས་གཅིག་ཏུ་བསྟན་ལ། རྣལ་འབྱོར་པ་གང་ནག་པོ་ཉིད། ། ལ་སོགས་པ་ཁ་དོག་གི་མཚན་མ་རྣལ་འབྱོར་པ་ལ་སྦྱར་ཏེ་བུད་མེད་ལ་དེས་བསྒྲེས་ཏེ་བསྟན་ཏོ། ། གཉིས་པ་ལ་གཉིས་ཀྱི་དང་པོ་ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་མཉན་པར་གདམས་པ། བྷ་གར་ལིངྒ་ཞེས་པའོ། །
གཉིས་པ་དོན་དངོས། ཚལ་དང་སྐྱེ་བོ་མེད་གནས་དང༌། ། ཞེས་པ་ལ་སོགས་པའོ། ། བདག་གི་ཁྱིམ་ནི་གནས་འགའ་ཞིག་ཏུ་གནས་ན། ནད་གཞི་མི་སྐྱེད། ། བར་ཆད་མི་འབྱུང༌། འཚོ་བའི་ཡོ་བྱད་སླ། ཏིང་ངེ་འཛིན་སྐྱེ་བའོ། ། གཅེར་བུ་ཕྱག་རྒྱ་ཆེར་བྱས་ནས། ། ཞེས་པ་ལྷའི་སྐུ་ཕྱག་རྒྱ་ཆེན་པོ་སྟེ་ལྷའི་འདུ་ཤེས་སོ། །
རྣལ་འབྱོར་རིག་པས་ཞེས་པ་འདུ་ཤེས་གསུམ་དང་ལྡན་པའོ། ། འོ་དང་འཁྱུད་པ་བྱས་ནས་ནི། ། ཞེས་པ་རྣམ་པ་སྣ་ཚོགས་པའི་སྐད་ཅིག་སྟེ། དགའ་བ་ལ་སློབ་པའི་དུས་སོ། ། དེ་བཞིན་བྷ་གར་རེག་པ་ཉིད། ། རྣམ་པ་སྨིན་པའི་སྐད་ཅིག་སྟེ་མཆོག་དགའི་དུས་སོ། ། སྐྱེས་པའི་སྣ་ནི་གཞིབ་པ་ཉིད་ནི་བསྲུབ་པ་དང་སྲུབ་པའི་སྦྱོར་བ་ལ་གནས་པ་རྣམ་པར་ཉེད་པའི་སྐད་ཅིག་མ་སྟེ། དགའ་བྲལ་གྱི་དུས་སོ། ། མ་མཆུའི་སྦྲང་རྩི་བཏུང་བ་ཉིད་ཀྱང་སྐད་ཅིག་མ་དང་པོ་དང་སྦྱར་རོ། ། རྟག་ཏུ་མྱོང་བའི་མཚན་མ་ལས། །
ཞེས་མཚན་ཉིད་དང་བྲལ་བའི་སྐད་ཅིག་མ་སྟེ་ལྷན་སྐྱེས་ཀྱི་དུས་སོ། ། བོལླ་ལྡན་པས་ལག་པས་བྱ། ། ཞེས་པ་ནི་བྱ་བ་བྱེད་པས་ལག་པ་དང་འདྲ་བས། བོལླ་ཉིད་ཀྱིས་བྱ་བའོ། ། དེ་ལྟ་བུའི་དུས་སུ་སྦྱོར་ཐབས་ཀྱི་ཡན་ལག་བཞི་བྱ་བ་སྟེ། ཁྱོགས་ནི། ཐབས་ཤེས་རབ་ཐག་པ་བརྒྱད་ལ་སོགས་པའི་ཁྲིའི་སྟེང་དུ་གནས་པའོ། ། བླ་ཞེས་བྱ་བ་སྙོམས་པར་འཇུག་པ་དངོས་ལ་བྱའོ། ། བར་འདིར་བཀལ་བ་ཞེས་པ་དོན་གྱིས་ཤེས་པར་བྱ་སྟེ། ཤེས་རབ་ཀྱི་རྐང་པས་ཐབས་ཀྱི་གྲུ་མོ་ནས་འཁྱུད་པའོ། །
ཤིན་ཏུ་བཀལ་བ་ནི་ཐབས་ཀྱི་རྐང་པས་ཀྱང་ཤེས་རབ་ཀྱི་གྲུ་མོའི་གོང་ནས་འཁྱུད་པའོ། ། ཡང་ཡང་རྡོ་རྗེ་འདོད་པ་བྱ། ། ཞེས་པ་སྲུབ་པའི་སྦྱོར་བ་ལ་གནས་པ་ཉིད་དོ། ། སྟེང་དང་འོག་ཏུ་བལྟ་བ་ཉིད་ནི་ཐག་པ་རེས་མོས་ཀྱིས་འདེགས་པའི་སྦྱོར་བས་ཐབས་ཤེས་རབ་སྟེང་འོག་ཏུ་འཕོ་བའོ། ། དེ་ལྟར་ལྷན་སྐྱེས་གོམས་པའི་ཕན་ཡོན། དངོས་གྲུབ་རྒྱས་པ་འཐོབ་པ་སྟེ། ། སངས་རྒྱས་ཀུན་དང་མཉམ་པར་འགྱུར་བའོ། ། དེའི་སྔོན་དུ་ལུས་ཟུངས་རྒྱས་པའི་ཆོ་ག དེ་ལ་ག་པུར་རྒྱུ་ཡི་ཕྱིར། ། ཞེས་རྐང་པ་གསུམ་མོ། །
ལེའུ་བཅུ་གཉིས་པ་དབང་བསྐུར་བའི་ཚིག་བསྟན་པ་ལ་གཉིས་ཏེ། དབང་གི་ལེའུར་དབང་གི་དོན་གསུངས་ཀྱང༌། དེ་རྣམས་ཇི་ལྟར་བསྐུར་བའི་ཚིག་མ་གསུངས་པས་དེ་ཁ་བསྐང་བ་དང༌། ཡང་དེ་ཉིད་དུ་གསང་བའི་དབང་ལ་སོགས་པ་བསྐུར་བའི་དུས་སུ། སྔགས་ཀྱི་བྱིན་གྱིས་བརླབ་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། དང་པོ་ནི་དེ་ནས་ཞེས་པ་ལ་སོགས་པ་སྟེ། བུམ་དབང་གི་གཙོ་བོ་རྡོ་རྗེ་སློབ་དཔོན་གྱི་དབང་བསྐུར་བའི་ཚིག་ནི། དམ་ཚིག་གསུམ་བྱིན་ནས་བརྗོད་པར་བྱ་བ་སྟེ། རྡོ་རྗེ་རབ་གནས་ཞེས་པ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང༌།
བརྗོད་བྱ་སེམས་ཉིད་གཉིས་སུ་མེད་པའི་ཡེ་ཤེས་རང་བཞིན་གྱིས་རྣམ་རྟོག་གིས་མི་ཕྱེད་པས་རྡོ་རྗེ་ཡིན་ལ། དེ་ཉིད་མི་རྟོག་པས་འདིར་རབ་ཏུ་གནས་སོ། ། དེས་མཚོན་བྱེད་དབང་རྫས་ཀྱི་རྡོ་རྗེ་སྟེ་རྡོ་རྗེ་ཉིད། ཆེ་དང་ཞེས་པ་ཐུགས་ཀྱི་དམ་ཚིག་གོ ། དེའི་རྗོད་བྱེད་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་མཚོན་པར་བྱེད་པའི་དྲིལ་བུ་ཆེན་པོ་ཟུང་ཞེས་པ་སྟེ་གསུང་གི་དམ་ཚིག་གོ ། སྐུའི་དམ་ཚིག་རྡོ་རྗེ་སེམས་དཔའ་ཡབ་ཡུམ་དུ་བསྒོམ་པ་སྟེ། དམ་ཚིག་གསུམ་བྱིན་པས། དེ་རིང་རྡོ་རྗེ་སློབ་དཔོན་གྱུར། ། ཞེས་པའོ། ། གསང་བའི་དབང་བསྐུར་བའི་དམ་ཚིག་ནི།
རྫས་བསྒྲུབ་སྟེ་སྦྱིན་ལུགས་གསུམ་གང་ཡང་རུང་བས་སྟེར་བ་ན་བརྗོད་པ་སྟེ། ཇི་ལྟར་ཞེས་པ་ལ་སོགས་པ་སྟེ། དོན་སྔོན་སངས་རྒྱས་རྣམས་ཀྱི་སྲས་བྱང་ཆུབ་སེམས་དཔའ་ལ་དབང་བསྐུར་བ་བཞིན་དུ། བདག་གིས་ཀྱང་བྱང་ཆུབ་སེམས་ཀྱིས་སློབ་མ་ལ་དབང་བསྐུར་རོ། ། ཞེས་པའོ། ། ཤེས་རབ་ཡེ་ཤེས་ཀྱི་དབང་བསྐུར་བའི་ཚིག་ནི་ཤེས་རབ་ཕྱག་རྒྱ་གཏད་པ་སྟེ། ལྷ་མོ་ནི་ཕྱག་རྒྱའོ། ། དགའ་སྦྱིན་ཞེས་པ་ནི་དེ་ལ་བརྟེན་ནས་དགའ་བ་བཞི་སྐྱེ་བས་སོ། ། གནས་སྦྱིན་མ་ནི་དགའ་བ་བཞི་སྐྱེ་བའི་དུས་སྐད་ཅིག་མ་བཞིའོ། ། སྣ་ཚོགས་གཟུགས་ཅན་ནི།
རིང་བ་མ་ཡིན་ཞིང་ཐུང་བའང་མ་ཡིན་པ་ལ་སོགས་པའི་མཚན་ཉིད་དང་ལྡན་པའོ། ། བཞི་པ་བསྐུར་བའི་ཚིག་ནི་ཚིག་གི་སྒོ་ནས་འབྲས་བུ་སྟོན་པ་སྟེ། དབང་གསུམ་པའི་དུས་སུ་མྱོང་བའི་ལྷན་སྐྱེས་དང་ཆོས་ཀྱི་སྐུ་ཁྱད་པར་མེད་པར་བསྟན་པའོ། ། དེའང་ཡེ་ཤེས་འདི་ནི་ཞེས་པ། དབང་གསུམ་པའི་དུས་སུ་མྱོང་བའི་ལྷན་སྐྱེས་སོ། ། ཆེས་ཕྲ་ཞིང་ཞེས་པ། དེ་ཉིད་རྟོགས་པར་དཀའ་བའོ། ། རྡོ་རྗེ་ནི་རྟོག་པ་གློ་བུར་པས་མི་ཕྱེད་པས་སོ། ། དེ་ཉིད་རྟོག་པའི་རྡུལ་དང་བྲལ་བས་ནམ་མཁའི་དཀྱིལ་ལྟ་བུར་རྡུལ་བྲལ། དེ་ཉིད་རྟོག་པའམ་འཁོར་བ་ལས་ཐར་པས་མཐར་ཕྱིན་ནོ། །
ཞི་བ་ཉིད་ཀྱང་རྟོག་པ་ཞི་བ་ཉིད་དོ། ། ཁྱོད་རང་ཡང་ནི་དེ་ཡི་ཕ། ། ཞེས་པ་ད་ལྟར་བླ་མས་མངོན་པར་རྟོགས་པའི་རིམ་པ་བསྟན་པ་ལས་བརྟེན་ནས། ཉམ་མྱོང་བསྐྱེད་པ་བཞིན་དུ། ཕྱིས་རང་གིས་གོམས་པར་གྱིས་ཤིག་པའོ། ། གཉིས་པ་ནི་གཙོ་བོར་དབང་དུས་དང་འབྲེལ་པ་ཡིན་ལ། ལམ་གྱི་དཀྱིལ་འཁོར་འཁོར་ལོའི་ཐབས་བསྒོམ་པ་དང༌། འཁོར་གྱི་ལྷ་མོ་དབྱུང་བ་ལ་སོགས་པ་དང་ཡང་འབྲེལ་ལོ། ། སྤྱི་བོར་ཨོཾ་གྱི་རྣམ་པ་ལ་སོགས་པ་སྐུ་གསུང་ཐུགས་བྱིན་གྱིས་བརླབ་པ་ཡང་ཕྱག་རྒྱ་བསྟེན་པའི་དུས་དང༌། བསྐྱེད་རིམ་དང་གཉིས་ག་དང་ཡང་འབྲེལ་ལོ། །
ཟེའུ་འབྲུ་ལ་ནི་མགྲིན་པའི་པདྨའོ། ། རྒྱུད་ཀྱི་རྒྱལ་པོ་ཆེན་པོ་ཞེས་པ་མཚན་དོན་གྱི་སྐབས་སུ་བཤད་ཟིན་ལ། རྣལ་འབྱོར་མས་ཞུས་ཤིང་བུད་མེད་འདུལ་བའི་དོན་དུ་གསུངས་པས་སྒྱུ་མའི་བརྟག་པ་སྟེ། བརྟག་པ་ནི་ཆོ་ག་སྣ་ཚོགས་བསྟན་པའོ། ། བརྟག་པ་སུམ་ཅུ་རྩ་གཉིས་པ་ལས་ཕྱུང་བ་ཞེས་པ། རྡོ་རྗེ་སྙིང་པོ་མངོན་བྱང་ཆུབ། ། ཅེས་པ་ནས། བརྟག་པ་སུམ་ཅུ་པར་ཡང་བཤད། ། ཅེས་པའི་བར་རྒྱུད་རྒྱས་པ་ཡིན་ལ། དེའི་དོན་བསྡུས་པ།
མཁའ་འགྲོ་མཁའ་འགྲོ་མ་རྣམས་ཀྱི། ། དག་པའི་སྙིང་པོ་ཡོངས་བཟུང་བ། ། ཞེས་པ་གཉིས་ཡིན་པ་ལས་ཐ་མ་གཉིས་ཕྱུང་བའོ། ། ཀྱེའི་རྡོ་རྗེ་བརྗོད་བྱ་རྒྱུད་གསུམ་ཀའང་ཐབས་ཤེས་རབ་གཉིས་མེད་ཡིན་པ་གོང་དུ་བཤད་ཟིན་ལ། ཁྱད་པར་དུ་སྤྲུལ་པའི་སྐུ་བུད་མེད་ཀྱི་རྣམ་པས་གཞན་གྱི་དོན་སྒྲུབ་པའི་མཁའ་འགྲོ་མའི་དྲྭ་བ་སྟེ། དྲྭ་བ་ནི་མང་པོའི་ཚོགས་ལ་བྱའོ་གསུངས། སྡོམ་པ་ནི་དེ་ཐམས་ཅད་ཀྱང་གཉིས་སུ་མེད་པའི་ཡེ་ཤེས་གཅིག་གིས་བསྡུས་པའོ། ། རྫོགས་སོ།། །། རིན་ཆེན་ལྟ་བུའི་རྒྱུ་ལམ་འབྲས་བུ་རྡོ་རྗེའི་ཚིག་གི་སྒྲོམ་དུ་རྒྱས་བཏབ་བློ་དམན་ཡུལ་མིན་ཡང༌། ། བླ་མའི་གསུང་གི་ལྡེ་མིག་གིས་ཕྱེ་བ་བདག་གིས་ཅུང་ཟད་ཐོབ་པ་གཞན་ལ་བགོ་ཕྱིར་ཡི་གེར་བཀོད། །
གནང་བ་མ་ཐོབ་སྦྱངས་སྟོབས་ཆུང་བས་འཁྲུལ་ན་བླ་མ་བདེ་གཤེགས་མཁའ་འགྲོས་བརྩེ་བས་བཟོད་པར་མཛོད། ། དགེ་བའི་མཐུ་ཡིས་འགྲོ་རྣམས་སྨིན་གྲོལ་ཏིང་ངེ་འཛིན་མཐར་ཕྱིན་མི་ཕྱེད་ཕྱག་རྒྱ་ཆེན་པོ་མངོན་གྱུར་ཤོག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
