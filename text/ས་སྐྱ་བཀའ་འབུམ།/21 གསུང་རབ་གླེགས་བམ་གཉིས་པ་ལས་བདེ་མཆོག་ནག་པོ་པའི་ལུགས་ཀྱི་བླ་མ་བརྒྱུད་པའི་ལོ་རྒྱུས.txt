ས་སྐྱ་བཀའ་འབུམ།
པོད ༢༡
གསུང་རབ་གླེགས་བམ་གཉིས་པ་ལས་བདེ་མཆོག་ནག་པོ་པའི་ལུགས་ཀྱི་བླ་མ་བརྒྱུད་པའི་ལོ་རྒྱུས།
༼ཁ༽ ༄༅། །ཡོགེཤྭརཤྲཱིབྷཱུམཱིཔཱཎྜརྻོམཧཱཀྲྀཔཱནནྡགརྦྷསྱཔྲཝཙནཾཔུསྟཀོདཱིཏཱིཡབྷྱཾསམྦརདཀྲྀཥྞཀདྷརྨ སྱགུརྭཝལིཀྲམསྱཔྲཀྲིཡཾབིཛཧཱར།། ༄༅། །རྣལ་འབྱོར་གྱི་དབང་ཕྱུག་དཔལ་ས་སྐྱ་པ་བརྩེ་བ་ཆེན་པོ་ཀུན་དགའ་སྙིང་པོའི་གསུང་རབ་གླེགས་བམ་གཉིས་པ་ལས་བདེ་མཆོག་ནག་པོ་པའི་ལུགས་ཀྱི་བླ་མ་བརྒྱུད་པའི་ལོ་རྒྱུས་བཞུགས་སོ།། ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། སློབ་དཔོན་བརྟུལ་ཞུགས་སྤྱོད་པ་པས་མཛད་པའི་དཀྱིལ་འཁོར་གྱི་ཆོ་ག་འདི། རྩ་བའི་རྒྱུད་དང་བཤད་པའི་རྒྱུད་གཉིས་ལས། བཤད་པའི་རྒྱུད་ལ་བརྟེན། བཤད་རྒྱུད་ལྔ་ལས། རྡོ་རྗེ་སློབ་དཔོན་གྱི་ལས་གཙོ་བོར་སྟོན་པ་ཧེ་རུ་ཀ་མངོན་འབྱུང་གི་རྒྱུད་ལ་བརྟེན་ཏེ།
དེའི་ལེའུ་བཅུ་བཞི་པ་ནས་སའི་ཆོ་ག་བསྟན། བཅོ་ལྔ་པ་ནས་ཚོགས་དང་དབང་བསྟན། བཅུ་དྲུག་པ་ནས་དམ་ཚིག་དང་སྡོམ་པ་བསྟན་ཏེ། དེ་དག་ལ་བརྟེན་ནས་མཛད་དོ། ། དེ་ཡང་སློབ་དཔོན་ཀརྞ་པ་ཞེས་བྱ་བ། ཡུལ་ལྷོ་ཕྱོགས་ཀརྞ་ཌའི་རྒྱལ་ཁམས་སུ་སྐྱེས་པས་ཀརྞ་པ་ཞེས་ཟེར། ཡང་ཀརྞ་ཞེས་པ་རྣ་བ་ལ་ཟེར་ཏེ། སྙན་རིང་བས་ཀྱང་ཀརྞ་པ་ཞེས་ཟེར། སྐུ་མདོག་ནག་པས་ཀྲྀཥྞ་པ་ཞེས་གྲགས་སོ། ། འདིའི་སློབ་དཔོན་ཤྲཱི་ཛཱ་ལནྡྷ་ར་པ་ཞེས་བྱ་བ་ལུས་ཛཱ་ལནྡྷ་རར་ཙཀྲ་སཾ་བ་རའི་གྲུབ་པ་བརྙེས་པ་དེ་ཡིན་ཏེ།
དེའི་གདམས་ངག་ལ་བརྟེན་ནས་སྒྲུབ་པ་མཛད་ནས། ནུས་པ་ཅུང་ཟད་བརྙེས་ནས། འཁོར་རྣལ་འབྱོར་ཕོ་མོ་མང་པོས་བསྐོར་ནས་བཞུགས་པ་ལ། སྤྱོད་པ་བྱ་སྙམ་ནས་སློབ་དཔོན་ལ་ཞུས་པས། སློབ་དཔོན་ན་རེ་སྤྱོད་པ་ལ་ནུས་པ་ཐོབ་དགོས་ན། ཁྱོད་ལ་ནུས་པ་ཡོད་དམ་གསུང་བ་ལ། ང་ལ་ནུས་པ་ཡོད་གསུང༌། འོ་ན་སྟོན་དང་གསུངས་པས། དང་པོར་ཀྲྀཥྞ་པས་རི་དྭགས་ཀྲྀཥྞ་སཱ་རི་ལ་དགུག་པའི་ལྟ་སྟངས་མཛད་པས་མདུན་དུ་ཁུགས། སྟག་ལ་རེངས་པའི་ལྟ་སྟངས་བྱས་པས་རེངས།
མ་ཧེ་ལ་དབང་གི་ལྟ་སྟངས་མཛད་པས་མདུན་དུ་འོངས་ནས་སྤྱི་བོས་བཏུད། ཤིང་ལྗོན་པའི་ཡལ་ག་ལ་མེ་ཏོག་ཡོད་པ་ལ་ལྟུང་བའི་ལྟ་སྟངས་མཛད་པས་ལྷུང་ནུས་པ་ལ། བླ་མའི་ཞལ་ནས། དེ་ནི་ཚར་གཅད་པ་བྱ་བ་རྣམ་པར་ཤེས་པའི་ལས་ཡིན་གྱིས། ད་ཡེ་ཤེས་ཀྱི་ལས་རྗེས་སུ་གཟུང་བ་བྱ་བ་དགོས་པས་དེ་རྣམས་ཁྲོལ་ཅིག་གསུང་བ་ལ། དགྲོལ་བར་མ་ནུས་སོ། ། དེར་བླ་མའི་ཞལ་ལས་སྤྱོད་པ་བྱེད་པའི་དུས་བྱ་བ་རྣམ་ཤེས་དང་ཡེ་ཤེས་ཀྱི་རླུང་ཆ་མཉམ་པས་ཚར་གཅད་པ་དང༌། རྗེས་སུ་གཟུང་བ་གཉིས་ཀ་ནུས་པའི་དུས་སུ་བྱེད་པ་ལ། ཁྱོད་ཀྱིས་རྗེས་སུ་གཟུང་མི་ནུས་པར་འདུག་པས། ད་དུང་སྤྱོད་པའི་དུས་ལ་མ་བབ་བོ་གསུངས་ནས།
དུད་འགྲོ་དེ་རྣམས་སློབ་དཔོན་གྱིས་བཀྲོལ་ནས་བཏང་ངོ༌། ། དེ་ལྟར་སློབ་དཔོན་གྱི་མ་གནང་བཞིན་དུ་སྤྱོད་པ་བྱེད་དོ་ཞེས་ང་རྒྱལ་སྐྱེས་པ་ལས། སློབ་དཔོན་ན་རེ། དི་ཝཱི་ཀོ་ཊ་སྟེ་ལྷ་མོའི་མཁར་དུ་མ་འགྲོ། མཁའ་འགྲོས་བར་ཆད་བྱེད་དོ་གསུང༌། དེ་ནས་ཀྲྀཥྞ་པ་འཁོར་དང་བཅས་པས་ཤར་ཕྱོགས་བྷཾ་ག་ལ་རུ་བྱོན་ནས་ཆུ་ཁ་ཅིག་ཏུ་བཞུགས་པ་ན། མཛེ་མོ་ཞིག་ང་སྒྲོལ་ཟེར་བ་ལ། འདི་ཁུར་ན་མཛེ་འགོས་པས་དངོས་གྲུབ་ཚེ་གཅིག་གིས་བསྒྲུབ་པའི་བར་ཆད་དུ་འགྲོ་སྙམ་ནས་མ་བསྒྲལ་ལོ། ། འཁོར་ཀུ་ས་ལི་པ་ཅིག་གིས་བསྒྲལ་བས། ཀུ་ས་ལི་པ་དེ་ཧེ་རུ་ཀར་བྱས།
མཛེ་མོ་དེ་རྣལ་འབྱོར་མར་བྱས་ཏེ་མཁའ་སྤྱོད་དུ་སོང་ངོ༌། ། དེ་ནས་ཕར་ཕྱིན་པས་ཞིང་རྨོད་པ་ཅིག་དང་ཕྲད་པས། རྨོད་པ་དེས་ཐུག་ཆང་ས་འོག་ཏུ་སྦས་ནས་འདུག་པ་ལ་བསླངས་པས་མ་སྟེར། མ་ཟད་ན་རྡོ་ཞིག་གི་བར་ནས་ཆུ་བག་ཙམ་འཛག་པ་ཅིག་འདུག་པ་ལ་འཐུངས་ཟེར། དེས་ང་མི་ངོམས་བྱས་པས། འཐུང་ནུས་པར་གྱིས་ཤིག་ངོམས་པར་བྱའི་ཟེར། དེར་སློབ་དཔོན་གྱིས་འཐུངས་པས་ཆུ་ཟད་པར་མ་གྱུར་ཏོ། ། དེར་ཆང་མ་བྱིན་པ་ལ་གླང་ལ་སྡིགས་མཛུབ་བསྟན་པས་གླང་དེ་ཤི་བ་ལ། རྨོད་པ་དེ་ན་རེ་ཁྱེད་ནང་པ་སངས་རྒྱས་པའི་རྣལ་འབྱོར་པར་འདུག་པས། ད་འདི་རྗེས་སུ་གཟུང་དགོས་ཀྱིས་གསོས་ཤིག་ཟེར་བ་ལ་གསོ་བར་མ་ནུས་སོ། །
དེར་རྨོད་པ་དེ་རང་གིས་གསོས་ཏེ་སློབ་དཔོན་སྐྱེངས་པར་གྱུར་ཏོ། ། ཡང་དེ་ནས་ཕར་ཕྱིན་པ་དང་སྐྱེད་མོས་ཚལ་ཞིག་ན། ན་ཆུང་གཞོན་ནུ་ཞིག་འདུག་པ་ལ་ཤིང་ཐོག་སྐྱུར་མོ་འཛམ་བུ་ཞེས་བྱ་བ་ཆུ་འབྱུང་བ་ཞིག་ཡོད་པ་བསླངས་པས། ཁྱོད་རང་ནུས་པ་དང་ལྡན་པར་རློམ་པ་ཅིག་འདུག་པ། ནུས་པས་ལོང་ཟེར། དེར་སློབ་དཔོན་གྱི་ཤིང་ཐོག་ལ་ལྟུང་བའི་ལྟ་སྟངས་བྱས་པས་མར་ལྷུང་གིན་བྱུང་བ་ལ། མོས་མིག་གི་རྫི་མ་བཏེག་བྱས་པ་ཙམ་གྱིས་སླར་ཡང་འབྱར་ཞིང་སོང་སྟེ་སློབ་དཔོན་སྐྱེངས་སོ། ། ཡང་ཕར་ཕྱིན་པ་ན་ལྷ་ཁང་ཞིག་ན་མི་ཞིག་བརྒྱད་སྟོང་པ་ཅིག་ཀློག་གིན་འདུག་པ་ལ། ཁྱོད་པཎྜི་ཏའམ་རྣལ་འབྱོར་པའམ། རབ་ཏུ་བྱུང་བའམ་ཅིས་གནས་བྱས་པས།
དེ་ན་རེ། རྣལ་འབྱོར་པའི་ཆ་ལུགས་ཀྱིས་གནས་སོ་ཟེར་བ་ལ། སློབ་དཔོན་གྱིས་འོ་ན་ཁྱོད་རྣལ་འབྱོར་པ་ཀློག་བྱེད་པ་ཨང་གསུངས་པས། འོ་ན་ཁྱོད་ཀྱིས་ཀློགས་དང་ཟེར། བཀླགས་པས་མ་ཤེས་ཏེ་སློབ་དཔོན་ཕམ་མོ། ། དེ་ནས་སློབ་དཔོན་གྱིས་ཤར་ཕྱོགས་བྷཾ་ག་ལར་རྒྱལ་པོ་ཤི་རི་སུ་ཙནྡྲ་དང༌། བློན་པོ་ཀུ་ཤ་ལ་ནཱ་ཐའི་གྲོང་དང་ཉེ་བར་བྱོན་པ་ན། རྒྱལ་པོ་མུ་སྟེགས་པ་ཡིན། བློན་པོ་སངས་རྒྱས་པ་ཡིན་པས། བློན་པོས་སློབ་དཔོན་ཀརྞ་པ་གྲོང་དུ་བྱོན་པ་ཐོས་ནས།
བསུ་རུ་ཕྱིན་པས། སློབ་དཔོན་ན་རེ་ཁྱོད་ང་ལ་བསུ་བ་དང་བསྙེན་བཀུར་བྱེད་པ་འདི་ཅི་དོན་དུ་གཉེར་བྱས་པས། གཞན་ཅི་ཡང་དོན་དུ་གཉེར་རྒྱུ་མེད་ལྷ་ཁང་ཞིག་ན་ལོ་ཀི་ཤྭ་རིའི་སྐུ་ཞིག་ཏིར་ཏི་ཀ་དང་མཐུན་པར་བྱས་ཡོད་པས་དེ་ལ་རབ་གནས་ཤིག་ཞུའོ་ཟེར། བྱ་གསུང་ནའང་ཡུན་རིང་པོ་བྱེད་དུ་མ་འདོད། ལན་ཅིག་གི་ཚེ་དེ་རིང་བྱའོ་གསུང༌། འོ་ན་རབ་གནས་ལ་འཚོགས་ཆས་བསྒྲུབ་བོ་ཞུས་པས། ཅི་ཡང་མི་དགོས་གསུངས་ནས་མེ་ཏོག་ཅིག་སྐུའི་སྤྱི་བོར་བཞག་སྟེ། སུ་པྲ་ཏིཥྛ་བཛྲ་ཧོཿ པྲ་ཏི་ཞེས་གསུངས་ནས་རབ་གནས་ཟིན་ནོ་གསུངས་པས། བློན་པོ་ཡིད་མ་ཆེས་སོ། །
དེར་སློབ་དཔོན་གྱིས་སྐུའི་སྤྱི་བོའི་མེ་ཏོག་བསྡུས་ནས། སྐུ་དེ་སློབ་དཔོན་གང་འགྲོ་བའི་ཕྱི་ལ་ཁྲིད་པས། ད་གཟོད་བློན་པོ་ཡིད་ཆེས་ནས། ད་བདག་ཡིད་ཆེས་པས་གཞག་པར་ཞུ་ཞེས་ཞུ་ཕུལ་བས། ཡང་མེ་ཏོག་སྐུའི་སྤྱི་བོར་བཞག་ནས། སུ་པྲ་ཏིཥྛ་བཛྲ་ཞེས་གསུངས་པས་དེ་རང་དུ་བཞུགས་ཏེ་མི་མང་པོས་ནང་དུ་གདན་དྲངས་ཀྱང་མ་དྲངས་པར། དེ་ཉིད་དུ་ལྷ་ཁང་ཞིག་བརྩིགས་སོ། ། སྔར་གྱི་ལྷ་ཁང་གི་སྐུའི་ཤུལ་དུ་མཆོད་རྟེན་ཞིག་བཞེངས་སོ། ། དེ་ནས་སློབ་དཔོན་ལ་ནང་པའི་རས་བྲིས་ཤིག་མཛད་པར་ཞུས་པས་གནང་ནས། སློབ་དཔོན།
བློན་པོ། འབྲི་མཁན་དང༌། གསུམ་ལས་གཞན་ལ་གསང་སྟེ། རྒྱལ་པོའི་ལྷ་འཇིགས་བྱེད་དང༌། དུས་མཚན་གདན་དུ་བཏིང་བ་ཅིག་དྲིས་པ་ལས། གཅིག་ནས་གཅིག་ཏུ་གཏམ་འཛག་སྟེ་རྒྱལ་པོས་བློན་པོ་གཞན་ལས་ཐོས་པས། བློན་པོ་འདི་ངའི་སྙིང་དང་འདྲ་བས་འདི་མི་བདེན་མི་སྲིད་ཟེར་རོ། ། དེ་ལྟར་ཟེར་ཀྱང་ཡང་ཡང་གྲགས་པས་རྒྱལ་པོའང་ཐེ་ཚོམ་དུ་གྱུར་འདུག་པ་ལ། བློན་པོ་གྲོགས་ཤིག་གིས་ཐང་སྐུ་འདི་སྤོངས་ཁྱོད་རང་འཁོར་དང་བཅས་པ་ལ་རྒྱལ་པོས་ཆད་པ་ཆེན་པོ་གཅོད་པར་འདུག་གོ་ཟེར། དེ་ལྟར་བྱའོ་ཟེར་ཏེ་རས་མང་པོས་གྲིལ་རྒྱས་བཏབ་ནས་ལྷོ་ཕྱོགས་ན་ཕར་བསྐུར་བཏང་བས།
རྒྱལ་པོའི་ཁབ་ཀྱི་ཕྱོགས་བཞི་ན་སྒོ་བ་བཞི་ཡོད་པའི་སྒོ་བ་ཀུན་ན་རེ་འདི་ཙམ་དུ་ངོ་མཚར་བའི་རྒྱས་འདེབས་པ་ཅི་ཡོད་ཟེར་ནས་གཡེངས་པས་བྲིས་སྐུ་དེ་བྱུང་བ་རྒྱལ་མཚན་གྱི་རྩེ་མོ་ལ་བཏགས་ཏེ། རྒྱལ་པོའི་ཕོ་བྲང་དུ་ཁྱེར་བས། རྒྱལ་པོའི་འཁོར་ཐམས་ཅད་ན་རེ་འདི་སྲོག་དང་ཕྲལ་ལ་ནོར་ཐམས་ཅད་བླང་ངོ་ཞེས་ཟེར་བ་ལ། བྱ་བ་ཐམས་ཅད་བརྟགས་ནས་བྱེད་པས། གཅིག་ཏུ་ཆད་པས་མི་གཅོད་ཀྱིས་འུ་རང་ཡང་བདེ་མཆོག་གདན་དུ་བཏིང་བའི་འཇིགས་བྱེད་དང་དུས་མཚན་མ་བྲིས་ལ། བདེན་པའི་བྱིན་རླབས་འགྲན་ནོ་ཟེར་ནས། མུ་སྟེགས་ཀྱི་རྡེའུ་ལའི་ནང་དུ་བཅུག་ནས་ཁྱེད་རང་གི་ལྷ་ཡང་མཆོད་ཅིག ངེད་ཀྱི་ལྷ་ཡང་མཆོད་དོ་ཟེར་ནས་ཞག་བདུན་ན་ཆོ་འབྱེད་པ་ལ། བློན་པོ་ཀུ་ཤ་ལ་ནཱ་ཐས། སློབ་དཔོན་ལ་ད་ནི་ཞག་བདུན་ན་ཆོ་འབྱེད་པས་ནུས་པ་བསྟན་འཚལ་ལོ་བྱས་པས།
ནུས་པ་བསྟན་ནོ་གསུང༌། དེ་ནས་ནམ་ཕྱེད་ན་ཏིར་ཏི་ཀའི་མཚན་མ་འཛིན་པའི་མི་སྔོན་པོ་ཐོད་པ་ཅན་ཅིག་བྱུང་ནས་ངས་ཚོགས་དཔོན་བྱའོ་ཟེར་བ་ལ། སློབ་དཔོན་གྱིས་ཁྱེད་ཀྱིས་ཚོགས་དཔོན་མི་བྱེད་དོ་བྱས་པས། ཧེ་རུ་ཀར་བྱས་ཏེ་ནམ་མཁའ་ལ་འཕུར་ནས་སོང༌། བདག་རྗེས་སུ་གཟུང་དུ་གསོལ་བྱས་པས་ཧེ་རུ་ཀའི་ཞལ་ནས་མཛེ་མོ་དེ་ཡང་མཛེ་མོ་མ་ཡིན་ཏེ་རྡོ་རྗེ་ཕག་མོའི་རྣམ་འཕྲུལ་ཡིན་ལ་སོགས་པའི་སྒོ་ནས་ཁྱོད་ལ་ཚེ་འདི་ལ་ཕྱག་རྒྱ་ཆེན་པོ་འགྲུབ་པའི་སྐལ་བ་མི་འདུག་པས་གཞུང་དྲུག་རྩོམས་ཤིག བར་དོར་མཆོག་གི་དངོས་གྲུབ་ཐོབ་བོ་ཞེས་གནང་བ་བྱིན་ཞིང་ལུང་བསྟན་ནས། གཞུང་དྲུག་མཛད་དེ་བཞི་ཐུན་མོང་མ་ཡིན་པ། གཉིས་ཐུན་མོང་པའོ། ། དེ་ནས་སློབ་དཔོན་གྱིས། ཁྱོད་ཀྱི་ཞབས་ཀྱི་ལྗིད་ཀྱིས་མནན་ན་འོག་གི་རླུང་ཡང་འཇིག་འགྱུར་ལ་སོགས་པས་བསྟོད་པ་མཛད་གསུང༌།
དེ་ནས་བློན་པོ་ན་རེ། འོ་སྐོལ་གྱི་ལྷ་འཇིག་རྟེན་པའི་ཞབས་ཀྱི་འོག་ན་ཡོད་ན་བྱས་པས། སློབ་དཔོན་ན་རེ། བཅོམ་ལྡན་འདས་རྣམ་པ་ཐམས་ཅད་དུ་འཇིག་རྟེན་པས་བརྫི་བར་མི་ནུས་ཀྱིས་གསུང་ངོ༌། ། དེ་ནས་ཞག་བདུན་ན་བལྟས་པས་འཇིགས་བྱེད་དང་དུས་མཚན་མནན་པའི་བཅོམ་ལྡན་འདས་འོད་དང་བཅས་པར་སོང་འདུག་པ་མཐོང་བས་ཐམས་ཅད་ངོ་མཚར་དུ་གྱུར་ཏེ། སློབ་དཔོན་རྒྱལ་པོའི་ཕོ་བྲང་དུ་སྤྱན་དྲངས་ནས་དབང་བསྐུར་བ་ནོད་དེ། རྫས་ལ་སོགས་པ་མང་དུ་ཕུལ་ནས། རྒྱལ་པོའི་མངའ་འོག་བྷཾ་ག་ལ་ཙམ་སངས་རྒྱས་པའི་བསྟན་པ་ལ་བཀོད་དོ་གསུང༌། དེ་ནས་སློབ་དཔོན་གྱིས་གཞུང་དྲུག་པོ་བརྩམས་གསུང་ངོ༌། ། དེ་ནས་ཛཱ་ལནྡྷ་རར་དགོན་པ་བྱེད་གསུང་བ་ལ་བསྙུང་བས་ཐེབས་ནས།
གཡོག་པོ་རྣམས་གནས་ཉི་ཤུ་རྩ་བཞིར་སྨན་ལེན་དུ་བཏང་སྟེ། བླ་མའི་བཀའ་བཅག་པ་ལ་བཤགས་པ་བྱ་དགོས་གསུང༌། དེ་རྣམས་ཀྱི་མེ་ཏོག་དང་སྨན་བླངས་འོངས་པའི་ལམ་ཀ་ན། ཁྲུས་ཀྱི་རྫིང་བུ་ཡོད་པ་ན་བུད་མེད་མང་པོ་ཁྲུས་བྱེད་ཀྱིན་འདུག ཁྱེད་ཀྱང་ཁྲུས་ཀྱིས་ཟེར་བ་ལ། ལོང་མེད་ཨཱ་ཙརྻ་ན་བས་ངེད་རིངས་བྱས་པས། སློབ་དཔོན་དྭངས་ཡོད་ཟེར། དེར་ཁྲུས་བྱེད་ཅིང་བསྡད་པས་སྨན་རྣམས་བུད་མེད་ཀྱིས་ཁྱེར་ནས། བུད་མེད་རྣམས་གར་སོང་ཆ་མེད། དེར་ཁྱིམ་དུ་ཕྱིན་ཙ་ན་སློབ་དཔོན་མ་དྭངས་པར་འདུག
ལོ་རྒྱུས་བསྙད་པས་ང་ལ་བླ་མའི་བཀའ་བཅག་པའི་ཉེས་པས་མཁའ་འགྲོའི་བར་ཆད་བྱུང་བ་ཡིན་ཏེ་འོང༌། ད་ཚེ་འདི་ལ་ཕྱག་རྒྱ་ཆེན་པོ་ཐོབ་པའི་སྐལ་བ་མེད་པས། བར་དོར་རྟེན་འདི་ལ་ཞུགས་ནས་ཕྱག་རྒྱའི་དངོས་གྲུབ་མངོན་དུ་བྱེད་པས་ངའི་ལུས་འདི་ཞག་བདུན་དུ་མ་སྲེགས་ཤིག་གསུངས་ནས་སྐུ་ནོངས་སོ། ། དེ་ནས་ཞག་བདུན་དུ་གསང་ཐུབ་ཏུ་རེ་བ་ལ་ལྔ་ན་རྒྱལ་པོའི་རྩིས་པས་ཚོར་ནས། ཡུལ་ཕྱོགས་ན་རོ་ཡོད་པས་ཡུལ་པ་ཐམས་ཅད་འཚོགས་ཤིག་ཅེས་དིང་དིང་དུ་གྲགས་ནས་བསྲེགས་པས་གདུགས་དང་རྒྱལ་མཚན་དང༌། མེ་ཏོག་གི་ཆར་ལ་སོགས་པ་ལུས་མི་སྣང་བའི་མཆོད་རྫས་དུ་མ་དང༌། ཌཱ་མ་རུ་དང༌། ཏིང་ཏིང་ཤག་ལ་སོགས་པ་བཀྲོལ་མཁན་མེད་པའི་རོལ་མོ་དུ་མ་དང༌། ལྷའི་བདུག་སྤོས་དྲི་ཞིམ་པོ་རྒྱ་ཆེར་བྱུང་ངོ༌། ། ལོ་རྒྱུས་ཁ་ཅིག་ལས་ནི།
གྲོངས་ནས་ཞག་བདུན་ན་གདུགས་དང་ཌཱ་མ་རུའི་སྒྲ་དང་བཅས་ཏེ་རྟེན་ལ་འཇུག་ཏུ་བྱུང་ཞེས་གྲག་གོ ། དེ་ནས་གཞན་དུ་སྐུ་འཁྲུངས་པ་ན་ཡང༌། བླ་མས་མ་གནང་བཞིན་སྤྱོད་པ་མཛད་པ་དང༌། མཁའ་འགྲོ་མའི་བར་ཆད་ཀྱི་སྐུ་འགྱུར་བ་ལ་སོགས་པ་དྲན་ཏེ། ད་ནི་སྤྱོད་པའི་དུས་ལ་བབ་པ་ན་ལུས་ལ་རུས་པའི་རྒྱན་ཆས་སུ་ཤོག་ཅིག་ཅེས་སྨོན་ལམ་བཏབ་ནས་རྡོ་རྗེ་ཐེག་པའི་སྒྲུབ་པ་མཛད་པས་དུས་ལ་བབ་པ་ན་རྒྱན་རང་ཆས་སུ་བྱུང་ནས་སྤྱོད་པ་མཛད་དེ་སངས་རྒྱས་སོ། ། ཞེས་གྲགས་ལ། ཁ་ཅིག་ནི་བར་དོ་ཉིད་དུ་མྱ་ངན་ལས་འདས་སོ་ཞེས་གསུངས་ཏེ་ཧེ་རུ་ཀའི་ལུང་དང་ཡང་དེ་མཐུན་ནོ། ། དེ་ལྟ་བུའི་སློབ་དཔོན་ཁྱད་པར་ཅན་དེས་ཧེ་རུ་ཀས་གནང་བ་བྱིན་ནས་བརྩམས་སོ། ། གནང་བ་ཇི་ལྟར་ཐོབ་ཅེ་ན། དུར་ཁྲོད་ན་ཚོགས་འཁོར་བྱེད་པའི་དུས་སུ་ཏིར་ཏི་ཀའི་རྣལ་འབྱོར་པའི་ཆ་བྱད་དུ་བྱོན་པའི་ཚེ།
སློབ་དཔོན་ལ་ཚིགས་སུ་བཅད་པས་གསུངས་པ། མཛེ་མོ་དེ་ཡང་མཛེ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཞིང་རྨོད་དེ་ཡང་ཞིང་རྨོད་མ་ཡིན་ཧེ་རུ་ཀ་ཡི་རྣམ་འཕྲུལ་ལོ། ། མཛེས་ལྡན་དེ་ཡང་བུ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཀློག་མཁན་དེ་ཡང་ཀློག་མཁན་མ་ཡིན་ཧེ་རུ་ཀ་ཡི་རྣམ་འཕྲུལ་ལོ། ། འདི་རུ་མཆོག་མིན་དངོས་གྲུབ་གཞན་འགྲུབ་གཞུང་རྣམས་རྩོམས་ཤིག་བར་དོར་ཡང་ནི་སངས་རྒྱས་འགྱུར། ། ཞེས་གསུངས་པ་ལ་སློབ་དཔོན་གྱིས། ཁྱོད་ཀྱི་ཞབས་ཀྱི་ལྗིད་ཀྱི་མནན་ན་འོག་གི་རླུང་ཡང་འཇིག་འགྱུར་ཞེས་ཏེ་ཐུགས་རྗེས་ཞབས་གཡོན་བསྐུམ་པར་མཛད། ། ཁྱོད་ཀྱི་ཕྱག་རྣམས་དྲང་པོར་བསྲང་ན་ཕྱོགས་སྐྱོང་རྣམས་ཀྱང་སྐྲག་འགྱུར་ཞེས་ཏེ་བྱམས་པས་ཕྱག་རྣམས་བསྐུམ་པར་མཛད། ། དབུ་ཡི་གཙུག་ཏོར་དྲང་པོར་བསྲང་ན་ཚངས་པའི་འཇིག་རྟེན་འཇིག་འགྱུར་ཞེས་ཏེ་ཐུགས་རྗེས་ཅུང་ཟད་ཡོ་བར་གནས། །
རྗེ་བཙུན་ཁྱོད་ཀྱི་སྐུ་ཡི་གར་ནི་དགོས་པ་དང་ལྡན་མཐོང་བས་དད་དེ་མཆོག་ཏུ་གུས་པས་ཁྱོད་ལ་བསྟོད། ། སྲིད་པ་གསུམ་འབར་སྐུ་ནི་རྗེས་ཆགས་དུལ་བར་ལྡན། ། འོད་ཟེར་སྔོན་པོ་སྟོང་འབར་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་དཔར་ལྡན། ། ཧེ་རུ་ཀ་དཔལ་དེ་དང་སྔགས་པས་ལྷན་ཅིག་གར་བྱེད་ཤོག ། ཅེས་བསྟོད་ཅིང་སྨོན་ལམ་བཏབ་པས། ཧེ་རུ་ཀའི་ཞལ་ནས། ཧ་ཧ་ཧ། ཧོ་ཧོ་ཞེས་གསུངས་ནས་མི་སྣང་བར་གཤེགས་སོ། ། དེ་ལྟ་བུའི་སློབ་དཔོན་བརྟུལ་ཞུགས་ནག་པོ་སྤྱོད་པ་པའི་བཞེད་པས།
དཔལ་འཁོར་ལོ་བདེ་མཆོག་གི་རྩ་བ་དང་བཤད་པའི་རྒྱུད་རྣམས་ཀྱི་དོན་མཐའ་དག་བསྡུ་ན་གསུམ་དུ་འདུས་པར་བཞེད་དེ། སྦྱིན་བྱ་དབང་བཞི་བྱིན་པའི་གང་ཟག་ལ། བསླབ་བྱ་རིམ་པ་གཉིས་ལ་བསླབས་ནས་གྲོགས་སྤྱོད་པ་གསུམ་མམ་བཞིས་མཚམས་སྦྱར་བས། འབྲས་བུ་སྐུ་གསུམ་ཡེ་ཤེས་ལྔའི་བདག་ཉིད་འགྲུབ་པའོ། ། དེ་ལ་ཐོག་མར་དབང་རྣམ་པ་བཞིས་སློབ་མའི་རྒྱུད་ཡོངས་སུ་སྨིན་པར་བྱ་བའི་ཕྱིར། རྩ་བའི་རྒྱུད་བདེ་མཆོག་ཉུང་ངུ་དང༌། བཤད་པའི་རྒྱུད་ཧེ་རུ་ཀ་མངོན་བྱུང་དང༌། རྡོ་རྗེ་མཁའ་འགྲོ་དང༌། བླ་མའི་མན་ངག་ལ་བརྟེན་ནས་དང་པོར་དཀྱིལ་འཁོར་གྱི་ཆོ་ག་མཛད་དོ། ། དེ་ནས་བསླབ་བྱ་རིམ་པ་གཉིས་ལ་སློབ་པ་ལ་ཐོག་མར་བསྐྱེད་པའི་རིམ་པའི་དབང་དུ་བྱས་ཏེ།
ལྷ་མ་གྲུབ་པ་གྲུབ་པར་བྱེད་པ་ནི། རྩ་རྒྱུད་དང་ཨ་བྷི་དྷ་ན་དང༌། རྡོ་རྗེ་མཁའ་འགྲོ་ལ་བརྟེན་ནས། ནག་པོ་མངོན་རྟོགས་མཛད་ཅིང༌། དེ་ཡང་ཏིང་ངེ་འཛིན་གསུམ་མམ་བསྙེན་སྒྲུབ་བཞིས་བསྡུས་པ་ཡིན་ལ། སྔགས་མ་གྲུབ་པ་གྲུབ་པར་བྱེད་པ་ནི་རིན་ཆེན་བཞི་ཡིན་ལ། དེ་སྒྲུབ་པའི་བར་ཆད་སེལ་བ་ནི་སུམ་བྷ་ནིའོ། ། ཐུན་མོང་གི་དངོས་གྲུབ་ལ་དགོངས་ནས་གྲུབ་པའི་འབྲས་བུ་མྱུར་དུ་འབྱིན་པའི་ཐབས་སྦྱིན་སྲེག་ནི། རྩ་རྒྱུད་དང༌། སཾ་པུ་ཊ་དང༌།
རྡོ་རྗེ་མཁའ་འགྲོ་ལ་བརྟེན་ནས་མཛད་དོ། ། གཉིས་པ་རྫོགས་རིམ་གྱི་དབང་དུ་བྱས་ནས་གཞུང་གསུམ་དུ་འབྱུང་བའི་རྒྱུ་མཚན་ནི། དང་པོ་རྣལ་འབྱོར་ཆེན་པོའི་ཐབས་ཀྱི་རྒྱུད་གསང་བ་འདུས་པ་དང༌། ཤེས་རབ་ཀྱི་རྒྱུད་འཁོར་ལོ་བདེ་མཆོག་གཉིས་གླེང་གཞི་རྗོད་བྱེད་ཀྱི་སྒྲ་དང་ཡི་གེ་ཐ་དད་ཀྱང༌། བརྗོད་བྱའི་དོན་གཅིག་པར་བསྟན་པའི་ཕྱིར། དེ་གཉིས་ཀྱི་གླེང་གཞི་ལ་བརྟེན་ནས་གསང་བའི་དེ་ཉིད་རབ་ཏུ་གསལ་བ་མཛད་དོ། ། རྣལ་འབྱོར་མའི་རྒྱུད་ཉིད་ལ་ཡང༌། སྙིང་པོ་ཀྱེའི་རྡོ་རྗེ་དང༌། འཁོར་ལོ་བདེ་མཆོག་ལ་སོགས་པ་རྗོད་བྱེད་ཀྱི་སྒྲ་ཐ་དད་ཀྱང༌། བརྗོད་བྱའི་དོན་གཅིག་པར་བསྟན་པའི་ཕྱིར་འཁོར་ལོ་སྡོམ་པའི་རྩ་བ་དང་བཤད་པའི་རྒྱུད་རྣམས་དང༌།
ཀྱེའི་རྡོ་རྗེའི་རྒྱུད་གསུམ་རྡོ་རྗེ་གདན་བཞི་ལ་སོགས་པ་ལ་བརྟེན་ནས་ཨོ་ལ་པ་ཏི་མཛད་དོ། ། འཁོར་ལོ་སྡོམ་པ་ཉིད་ལ་ཡང་བརྗོད་པར་བྱ་བའི་དོན་དེ་རིམ་པ་བཞི་ལས་མེད་དོ། ། ཞེས་བསྟན་པའི་ཕྱིར་རྩ་རྒྱུད་དང༌། སཾ་པུ་ཊའི་བརྟག་པ་དྲུག་པ་ལ་སོགས་པ་ལ་བརྟེན་ནས། དཔྱིད་ཀྱི་ཐིག་ལེ་མཛད་དོ། ། གྲོགས་སྤྱོད་པ་གསུམ་མམ་བཞི་དང༌། འབྲས་བུ་རྣམ་པ་གཉིས་ནི་གཞུང་དྲུག་པོ་དེ་དག་གིས་གསེབ་ཚགས་ནས་སྟོན་པ་ཡིན་གསུང་ངོ༌།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
