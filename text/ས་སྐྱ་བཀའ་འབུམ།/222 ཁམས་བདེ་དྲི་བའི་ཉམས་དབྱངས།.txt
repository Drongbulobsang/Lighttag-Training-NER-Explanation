ས་སྐྱ་བཀའ་འབུམ།
པོད ༢༢༢
ཁམས་བདེ་དྲི་བའི་ཉམས་དབྱངས།
༼ཏ༽ ༄༅། །ཁམས་བདེ་དྲི་བའི་ཉམས་དབྱངས་བཞུགས།། ༄༅། །རྗེ་བླ་མ་རྣམས་ཀྱི་ཞབས་ལ་འདུད། ། གནས་སྐབས་ཀྱི་ལོ་རྒྱུས་བཤད་ཙམ་ན། ། བདག་ལས་ཀྱི་འབྲེལ་བ་མང་ལགས་པས། ། ནང་ནུབ་ཏུ་ཕྲད་ཀྱང་ཁམས་བདེ་འདྲི། ། ཡུལ་གཞན་དུ་ཕྱིན་ཀྱང་ཁམས་སོ་འདྲི། ། ཡུལ་གཞན་ནས་ལོག་ཀྱང་ཁམས་སོ་འདྲི། ། ཁམས་སོ་བདེ་ན་དགའ་ལགས་ཏེ། ། ཁམས་བདེ་བའི་རྟེན་འབྲེལ་ཉུང་བར་གདའ། །
སྒྱུ་མའི་ལུས་ལ་ནད་གཞི་མང༌། ། བརྗོད་པའི་ངག་ལ་འཛར་འཛེར་མང༌། ། གསལ་བའི་སེམས་ལ་སྡུག་བསྔལ་མང༌། ། ཡུལ་ཆགས་སྡང་གཉིས་ཀྱིས་ལུས་སེམས་ཕྲོགས། ། རྣམ་རྟོག་གི་ལས་ལ་ཟིན་དུས་མེད། ། དེ་འཁོར་བར་སྐྱེས་པས་ཉེས་པ་ཡིན། ། འཁོར་བ་ལས་ཐར་ན་དགའ་ལགས་ཏེ། ། འཁོར་བ་ལས་ཐར་པའི་རྟེན་འབྲེལ་ཉུང༌། ། དངོས་པོ་གཤིས་ཀྱི་གནས་ལུགས་ལ། ། སྐྱེ་མེད་སྟོང་པ་ཡིན་མོད་ཀྱང༌། །
འཁྲུལ་པའི་བག་ཆགས་མཐུག་པ་དང༌། ། དངོས་འཛིན་རྩད་ནས་མ་ཆོད་པས། ། ཁམས་གསུམ་འཁོར་བའི་ཁོང་སྟོང་དུ། ། དུག་ལྔ་དུག་གསུམ་གྱི་འཚུབ་མ་ལངས། ། ལས་ངན་སྣ་ཚོགས་ཀྱི་བུད་ཤིང་ལ། ། སྡུག་བསྔལ་སྣ་ཚོགས་ཀྱི་མེ་ཆེན་འབར། ། གཉུག་མ་རང་སེམས་ཀྱི་སྡོང་པོ་ཚིག ། བྱང་ཆུབ་ཀྱི་མྱུ་གུ་ཐལ་བར་བཏང༌། ། རིགས་དྲུག་སྡུག་བསྔལ་གྱི་འཁོར་ལོ་དེ། ། མགལ་མེ་བཞིན་དུ་རྒྱུན་དུ་འཁོར། །
སྐྱེ་རྒ་ན་འཆིའི་དཔྱངས་ཐག་ལ། ། དུས་ཡང་ནས་ཡང་དུ་འཇུ་ཡིན་གདའ། ། ཐར་དུས་མེད་པའི་བརྩོན་དོང་ན། ། རང་སེམས་བཅིངས་པའི་བཙོན་རེ་སྡུག ། ཐར་པའི་དུས་མེད་སྙིང་རེ་རྗེ། ། སྙིང་རེ་རྗེ་སྟེ་བྱ་ཐབས་མེད། ། བྱ་ཐབས་ཡོད་དེ་བྱེད་མཁན་མེད། ། ཨེ་མའོ་འགྲོ་བ་ཉོན་རེ་མོངས། ། དཔལ་ལྡན་ས་སྐྱའི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་མགུར་ཨི་ཐི།། །། སངས་རྒྱས་ཀུན་གྱི་རང་བཞིན་སྐུ། །
རྗེ་བླ་མས་བྱིན་གྱིས་བརླབ་ཏུ་གསོལ། ། བདག་དབེན་པར་བསྡད་ནས་བསམ་མནོ་བཏང༌། ། ད་ཅི་ཡི་བསམ་མནོ་འཁྲུལ་ནས་འདུག ། བདག་མི་བདེ་མ་མཆིས་བདེ་མོར་གདའ། ། དལ་འབྱོར་རྙེད་དཀའ་ཐོབ་སྟེ་བདེ། ། ཐེག་ཆེན་གྱི་ཆོས་དང་མཇལ་ཏེ་བདེ། ། ཡང་དག་གི་བླ་མ་བསྟེན་ཏེ་བདེ། ། གསང་སྔགས་ཀྱི་ཆོས་དང་ཕྲད་དེ་བདེ། ། རྒྱུད་ཚུལ་བཞིན་དུ་སྨིན་པར་བགྱིས་ཏེ་བདེ། ། དམ་ཚིག་དང་སྡོམ་པ་བསྲུངས་ཏེ་བདེ། །
ལམ་རིམ་གཉིས་ཀྱི་རྣལ་འབྱོར་བསྒོམས་ཏེ་བདེ། ། ཟབ་མོའི་སྤྱོད་པ་བསྒྲུབས་ཏེ་བདེ། ། ཡུལ་སྣང་བས་སེམས་ལ་གནོད་པ་མེད། ། ཡུལ་སྙིང་པོ་མེད་དེ་བརྫུན་པར་འདུག ། གཟུགས་མེ་ལོང་གྱི་གཟུགས་བརྙན་འདྲ་བ་ལ། ། ཞེན་པ་བརྩམས་ཀྱང་སྙིང་པོ་མེད། ། ཡུལ་གསུམ་ཀྱང་དེ་དང་འདྲ་བར་འདུག ། སྒྲ་ཐོས་ཚད་བྲག་ཅ་འདྲ་བ་ལ། ། ཆགས་སྡང་བརྩམས་ཀྱང་སྙིང་པོ་མེད། ། ཅི་བསམས་ཀྱང་སྒྱུ་མར་བློ་ཐག་ཆོད། །
སྒྱུ་མའི་ངང་ལ་བདེ་བར་འདུག ། སྒྱུ་མ་བཙལ་བས་བརྗོད་དུ་མེད། ། བརྗོད་བྲལ་གྱི་ངང་ལ་བདེ་མོར་འདུག ། འཁོར་བ་བཙལ་ཀྱང་མ་རྙེད་པ། ། དེ་མྱ་ངན་ལས་འདས་པའི་རང་བཞིན་ཡིན། ། གཉིས་མེད་ཀྱི་ངང་ལ་བདེ་མོར་འདུག ། སྡུག་བསྔལ་བཙལ་ཀྱང་མ་རྙེད་པ། ། བདེ་བ་ཆེན་པོའི་རང་བཞིན་ཡིན། ། ཟུང་འཇུག་གི་ངང་ལ་བདེ་མོར་འདུག ། འཁོར་བ་སྤང་དུ་མེད་པ་ལ། །
སྤང་བློ་མ་སྐྱེས་རྣལ་འབྱོར་པ། ། སངས་རྒྱས་བསྒྲུབ་ཏུ་མེད་པ་ལ། ། བསྒྲུབ་བློ་མ་སྐྱེས་རྣལ་འབྱོར་པ། ། འཁོར་འདས་མེད་པར་གོ་བ་དེ། ། འཁོར་འདས་དབྱེར་མེད་ཀྱི་ལྟ་བ་ཡིན། ། དབྱེར་མེད་ཀྱི་ངང་ལ་བདེ་མོར་གདའ། ། འདི་ལྟར་ཤེས་པའི་རྣལ་འབྱོར་པས། ། བསྒྲུབ་རྒྱུ་མེད་ཀྱང་བསྒྲུབ་ལ་བརྩོན། ། བསྒོམ་རྒྱུ་མེད་ཀྱང་བསྒོམ་ལ་བརྩོན། ། བསྲུང་རྒྱུ་མེད་ཀྱང་དམ་ཚིག་བསྲུང༌། །
དེ་ལྟར་ཤེས་ན་བདེ་སྟེ་མཆིས། ། མི་བདག་ཀྱང་དེ་གའི་ངང་ལ་གདའ། ། བུ་ཁྱོད་ཀྱང་དེ་གའི་ངང་ལ་ཞོག ། ཐོབ་མེད་བྱང་ཆུབ་ཐོབ་ནས་མཆིས། ། བསྒྲུབ་རྒྱུ་མེད་པའི་སངས་རྒྱས་དེ། ། རང་གི་སེམས་ལ་ཡོད་པ་ཡིན། ། བློ་མི་བདེ་མ་མཆིས་བདེ་མོར་མཆིས། ། རྗེ་བཙུན་གྱི་མན་ངག་དམ་པ་འདི། ། ཡེ་ཤེས་རྡོ་རྗེས་བསྐུལ་ནས་ཀྱང༌། ། བདག་གིས་འབད་དེ་བྲིས་པ་ཡིན། །
བླ་མེད་བྱང་ཆུབ་ཐོབ་པར་ཤོག ། ལྕགས་མོ་ཡོས་ལོ་དབྱར་ཟླ་འབྲིང་པོ་ལ། དཔལ་ས་སྐྱའི་གཙུག་ལག་ཁང་དུ་རྗེ་བཙུན་གྲགས་པ་རྒྱལ་མཚན་གྱིས་ཁམས་བསངས་ལ་མཛད་དོ།། །། བདག་ཅག་དམ་པའི་ལྷ་ཆོས་བྱེད་པ་ལ། ། རྒྱབ་རྟེན་དུ་དཀོན་མཆོག་གིས་ཆོག་པར་བྱུང༌། ། སྡོད་ས་རུ་སྤྱིལ་བུས་ཆོག་པར་བྱུང༌། ། སྡོད་གྲོགས་སུ་ཡི་དམ་གྱིས་ཆོག་པར་བྱུང༌། ། སྨྲ་གྲོགས་སུ་བཟླས་པས་ཆོག་པར་བྱུང༌། ། འཇིགས་གྲོགས་སུ་ཡི་དམ་གྱིས་ཆོག་པར་བྱུང༌། ། ཆོག་པ་དྲུག་རྗེ་བཙུན་རིན་པོ་ཆེའི་གསུང་ངོ༌། །
ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
