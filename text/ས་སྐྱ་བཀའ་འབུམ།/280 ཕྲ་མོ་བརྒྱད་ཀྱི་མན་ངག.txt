ས་སྐྱ་བཀའ་འབུམ།
པོད ༢༨༠
ཕྲ་མོ་བརྒྱད་ཀྱི་མན་ངག
༼ན༽ ༄༅། །ཕྲ་མོ་བརྒྱད་ཀྱི་མན་ངག་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། ཕྲ་མོ་བརྒྱད་ལས་དང་པོ་གཟའ་རིགས་བསྲུང་བ་ནི། སྤྱིར་ནི་གནམ་ལྕགས་འབབ་པ་དང༌། ལྐུགས་པ་དང༌། ཞ་བ་དང༌། འཁུམས་པ་དང༌། ཡོ་འཆུས་དང༌། གྲུམ་ཐེང་དང༌།
འོན་ལོང་སྐྲ་སྨིན་བྱི་བ། སྨྱོ་འབོག ཤེས་པ་མི་གསལ་བ་ཐམས་ཅད་གཟས་བརྒྱབ་པའི་ནད་ཡིན་ཏེ། དེ་བསྲུང་བ་ནི་རྣལ་འབྱོར་གྱི་དབང་ཕྱུག་ཆེན་པོ་ཉི་མ་གཏོད་ལ་གནོན་པའི་ཕྱག་རྒྱ་དང་གངྒཱ་གྱེན་ལ་བཟློག་པའི་ལྟ་སྟངས་བྱས་ཏེ། དེ་ཉིད་དུ་གསལ་བར་བསྒོམས་ལ། ཕྱག་རྒྱ་དེ་ཉིད་ཀྱིས་སྤྱི་བོའི་ཐད་དུ་ཐོག་རིས་རྩེ་ལྔ་པ་བྲིས་ལ། དམིགས་ཏེ་དེའི་དབུས་སུ་ཨོཾ། ཟུར་ལྔ་ལ་གཡོན་སྐོར་དུ། ན་སོཿབྷོཿཧཱུྃ་ཕཊ་རྣམས་ཁ་དོག་སེར་པོ་ཡིག་འབྲུ་མགོ་ཕྱི་རུ་བསྟན་པ་གསལ་བར་དམིགས་ལ། ཨོཾ་ན་སོཿབྷོཿཧཱུྃ་ཕཊ་ཅེས་པ་སྟོང་ཕྲག་གཅིག་བཟླས་ལ་འཁོར་ལོ་སྤྱི་བོར་ཐིམ་པར་བསམ།
དེ་ནས་སྡིགས་མཛུབ་ཀྱི་རྩེ་མོ་ལ་རིན་པོ་ཆེ་ཟུར་བརྒྱད་པ་ཅིག་བསམས་ཏེ། དེའི་ཟུར་རྣམས་ལ་ཧཱུྃ་ཧཱུྃ་ཧ་ཧི་ཧུ་ཧེ་ཧོ་ཧ། ཞེས་པ་མགོ་ནང་དུ་བསྟན་པ་ཁ་དོག་སེར་པོ་དམིགས་ལ་སྔགས་སྟོང་ཕྲག་གཅིག་བཟླས་ཏེ། སྟ་ཟུར་གཡས་པ་ལ་ཐིམ་པར་བསམ། དེ་ནས་འཁོར་ལོ་དང༌། རིན་པོ་ཆེ་དེའི་རྩེ་མོར་ཐོག་རིས་རྩེ་མོ་ལྔ་པ་བྲིས་ཏེ། ཡིག་འབྲུ་དང་བཅས་པ་དར་ལེ་བརྒན་ལ་གསེར་གྱིས་བྲིས་ཏེ་སྤྱི་བོར་བཅིང་ངོ༌། ། དུས་རྒྱུན་དུ་རང་རྣལ་འབྱོར་གྱི་དབང་ཕྱུག་གི་ང་རྒྱལ་བྱའོ། ། དེ་ལྟར་རེ་རེ་བྱས་ཏེ་ལོ་རེ་བསྲུང་ངོ༌། ། གཉིས་པ་བགེགས་རིགས་བསྲུང་བ་ནི།
གནས་ཁང་ངམ་ས་ཕྱོགས་འདྲེ་ཅན་དུ་སྡོད་པ་འམ། རང་ལ་གདོན་གྱི་བར་ཆད་བྱུང་གིས་དོགས་པ་ལ། རྣལ་འབྱོར་གྱི་དབང་ཕྱུག་ཆེན་པོ་ལྷ་རྟེན་འགས་པའི་ཕྱག་རྒྱ་བཅས་ཏེ་དེ་ཉིད་དུ་གསལ་བར་དམིགས་ལ་རྒན་པོས་མིང་མེད་མནན་ཏེ། འདྲེ་རྩ་དབང་དུ་འདུས་ལ། ར་ག་ཊ་ཛ་ཊ་ར་ག་ཏ་ཕཊ། བིརྺ་པ་ཀ་ཎི་ལ་ཊ་མོ་ན་ཐི་བྷ་ཡེ་ཞེས་བརྒྱ་རྩ་གཅིག་བཟླས་ཏེ་དེ་ནས་ཕྱག་རྒྱ་དེ་མ་བཤིག་པར་འདྲེ་རྩ་གཅིག་ལ་གཅིག་བརྡེབ་པ་ནི། ཐལ་མོ་གཡོན་པ་ལ་གཡས་པས་ལན་གསུམ་མོ། ། དེ་ནས་ལག་པའི་སོར་མོ་ལན་གསུམ་སྤྲུག་གོ ། རྒྱུན་དུ་རྣལ་འབྱོར་གྱི་དབང་ཕྱུག་ཆེན་པོའི་ང་རྒྱལ་བྱའོ། ། དེས་འདྲེ་རྩར་རྒྱུ་བའི་རླུང་མི་འཇུག་པས་བགེགས་ཀྱི་བར་ཆད་གང་གིས་ཀྱང་མི་ཚུགས་པ་དང༌།
རྒྱ་གར་ན་ཕར་ལ་སྐྱེ་བོ་ཐམས་ཅད་ཀྱི་ཁྱིམ་ན་ཡང་རྣལ་འབྱོར་གྱི་དབང་ཕྱུག་ཆེན་པོའི་སྐུ་རེ་བྲིས་ནས་འདྲེ་གདོན་ཐུབ་པ་ཡིན། རྨི་ལམ་དུ་བསེན་མོས་ཐིག་ལེ་ཁྱེར་བ་ཡང་ཐུབ་གསུང༌། གསུམ་པ་རླུང་སེམས་ཀྱི་འགྱུ་བ་བཙན་ཐབས་སུ་དགག་པ་རྐྱལ་པ་ཁ་བཅིང་བའི་གདམས་ངག་ནི། འཁྲུལ་འཁོར་སྐྱིལ་ཀྲུང་དུ་གནས་ལ། ལག་པ་མཉམ་གཞག་ལྟེ་བའི་འོག་ཏུ་དམ་དུ་བཙིར། མགྲིན་པ་ཅུང་ཟད་གཅུས་པའི་ཨོལ་བ་དཔུང་པ་གཡོན་དུ་བཞག་ལ་སྟེང་རླུང་དྲག་ཏུ་བཟུང་སྟེ། གཡས་ཀྱི་མགྲིན་པ་དཔུང་མགོ་ལ་མ་རེག་པར་དལ་བུས་གཅུས་པས་མཇུག་ཏུ་ཨོལ་བ་གཡོན་དུ་དལ་བུས་གཞག་གོ ། དེ་ལྟར་མང་དུ་བྱས་པས་རླུང་སེམས་ཟིན་ཚེ། ལམ་འབྲས་ནས་སྟེང་རླུང་རྣམ་པར་འགོག་པའི་སྦྱོར་བ་ཞེས་གསུངས་པའི་ལག་ལེན་ལུགས་གཅིག་འདི་ཡིན་ནོ། ། བཞི་པ་མིག་གི་རབ་རིབ་བསལ་བ་ནི།
རྐང་པ་སྐྱིལ་ཀྲུང་བྱ། ལག་པ་བསྣོལ་པའི་མཐེ་བོང་གིས་མིག་གི་མ་མཆུ་འཐེན་ལ། རླུང་དྲག་ཏུ་བཟུང་སྟེ་མིག་ཐད་ཀར་འབྲུ་ཚུགས་སུ་བལྟས་ལ། མིག་འབྲས་ལ་བུ་ག་ཆགས་མའི་མི་གུ་ལྟ་བུ་བརྒྱ་སྟོང་སང་ངེ་བ་ནས་རླུང་ཕྱི་རུ་སི་རི་རི་འཐོན་པར་བསམ་ཞིང༌། མཇུག་ཏུ་སྣང་བ་ཐམས་ཅད་སྟོང་པར་སང་གིས་སོང་བར་བསམ་མོ། ། དེ་ལྟར་མང་དུ་བྱས་པས་མིག་གི་རབ་རིབ་སེལ་ཏེ། མིག་རྣོ་བའི་མཆོག་ཏུ་འགྱུར་རོ། ། ལམ་འབྲས་ནས་རྒྱུ་བའི་མིག་གི་རླུང་ལོག་བསལ་བའི་རྣམ་པ་གཅིག་གོ ། ལྔ་པ་ལྕེ་དིག་པ་བསལ་བ་ནི་ནང་པར་སྔ་མོར་ལངས་ཏེ་ལྕེའི་བུད་དང་ལྗན་ལྗིན་ལེགས་པར་བཞར་ལ་ལྕེའི་སྟེང་དུ་པི་པི་ལིང་རྩི་བཞིན་བཏགས་པ་བླུགས་ཏེ། སོར་མོས་ལེགས་པར་ཡུན་རིང་དུ་མཉེ།
དེ་ནས་རླུང་བཟུང་ལ་རས་སམ་དར་གྱིས་ལྕེ་ཡུན་རིང་དུ་འཐེན། ཕྱོགས་བཞིར་གཅུ། དེ་ལྟར་མང་དུ་བྱས་པས་ལྕེ་ཤིན་ཏུ་བདེ་བར་འགྱུར་རོ། ། གཞུང་ནས་བཤད་པའི་དམིགས་པ་དེ་འང་བསྒོམས་ན་ལེགས་གསུངས་སོ། ། ལྕེ་དང་སྙིང་འབྲེལ་པས་ད་ལྟ་ཡང་ཤེས་པ་འཁྱར་ཙ་ན་ལྕེ་དོར་དུ་འགྲོ་བའོ། ། འདི་ལམ་འབྲས་ནས་རབ་ཏུ་རྒྱུ་བའི་རླུང་ལོག་བསལ་བའི་ཁྱད་པར་གྱི་གདམས་པ་ཡིན་ནོ། ། དྲུག་པ་སྙིང་རླུང་བསལ་བ་ནི། རང་རྣལ་འབྱོར་གྱི་དབང་ཕྱུག་ཆེན་པོ་སོ་ཝ་ནཱ་ཐ་ན། དེང་སང་བཞུགས་པ་དེའི་འཁྲུལ་འཁོར་བྱ་སྟེ། དེའི་སྙིང་གི་དཀྱིལ་དུ་ཟླ་བའི་སྟེང་དུ་ཨ་དཀར་པོ་ཅིག་བསམ་སྟེ།
སེམས་གནད་ལ་རླུང་འཇམ་པོ་བཟུང་ལ་དགའ་སེང་ངེ་དགའ་ཡ་ལེ་བསྒོམ། དེ་ལྟར་མང་དུ་བསྒོམས་པའི་རྗེས་ལ། ཨ་རིང་འདོན་ཅིང་ཉི་ཟླ་ཁ་སྦྱོར་གྱི་ལུས་སྦྱོང་མང་དུ་བྱའོ། ། ཟས་བཅུད་ཅན་མང་དུ་བསྟེན་ནོ། ། སྲོག་འཛིན་རེངས་པ་བཅོས་ཐབས་ཤིན་ཏུ་ཟབ་བོ། ། བདུན་པ་རླུང་གཏུམ་མོའི་དྲོད་སྔར་མ་སྐྱེས་པ་བསྐྱེད་པའམ། སྐྱེས་པ་བོགས་དབྱུང་བ་ནི་ལུས་ཆ་གསུམ་ཆ་རུ་སྙོམས་པའི་འཁྲུལ་འཁོར་བྱ་སྟེ། རླུང་དྲག་ཏུ་བཟུང་ལ་ཆ་གསུམ་གྱི་མཚམས་ན་རས་ཀྱི་ཤགས་མ་ཕྲ་མོས་རན་ཚད་དུ་བསྡམ་མོ། ། དེས་འཕྲལ་ཉིད་དུ་དྲོད་སྐྱེ་སྟེ། ཁྱད་པར་གྱི་ཙཎྜཱ་ལཱིའི་གདམས་ངག་གོ །
བརྒྱད་པ་དགེ་མི་དགེའི་ལྟས་བརྟག་པ་ནི། རྟེན་འབྲེལ་བརྩི་བ་ལ་གསུམ། རླུང་ལ་བརྟག་པ། འབྱུང་ཡིག་ལ་བརྟག་པ། སྒྲ་གཅན་ལ་བརྟག་པའོ། ། དང་པོ་ནི་བྱ་བ་གང་དུ་གང་བསྒྲུབ་པའི་དུས་ན་ཁ་ཤར་དང་བྱང་དུ་བལྟས་ཏེ། རླུང་ཐབས་ཀྱི་རྒྱུ་བ་ཆུའམ་རླུང་གི་རྒྱུ་བ། རྩོལ་བར་རྒྱུ་ཞིང་འདུག་ན་བྱ་བ་གང་བསྒྲུབ་པ་དེ་རང་གཞན་གཉིས་ཀ་ལ་གཟན་ནེ་བ་ཅིག་འགྲུབ་བོ། ། ཡང་ཁ་ལྷོ་དང་ནུབ་ཏུ་བལྟས་ཏེ། རླུང་ཤེས་རབ་ཀྱི་རྒྱུ་བ་ས་རླུང་མེ་རླུང་རྒྱུ་བ།
སྲོག་ནས་རྒྱུ་ཞིང་འདུག་ན། བྱ་བ་གང་བསྒྲུབ་པ་དེ་ཚེགས་མེད་པར་འགྲུབ་བོ། ། ཡང་ཁ་ཤར་དང་བྱང་དུ་བལྟས་ཏེ་རླུང་ཤེས་རབ་ཀྱི་རྒྱུ་བ། ཆུ་འམ་རླུང་གི་རླུང་རྒྱུ་བ། སྲོག་ནས་རྒྱུ་ན་འགྲུབ་མི་འགྲུབ་འབྲིང་ཙམ་ཡིན། ཡང་ཁ་ལྷོ་དང་ནུབ་ཏུ་བལྟས་ཏེ་རླུང་ཐབས་ཀྱི་རྒྱུ་བ་ས་རླུང་མེ་རླུང་རྒྱུ་བ། རྩོལ་བ་ནས་རྒྱུ་ནའང་འབྲིང་ཡིན་དེ་རྣམས་ཕྱོགས་དང་འབྱུང་བའི་རླུང་མ་མཐུན་ན། འབྲིང་སྨད་དེ་ཕལ་ཆེར་མི་འགྲུབ། ཐབས་ཤེས་རབ་ཀྱི་རྒྱུ་བ་སྲོག་རྩོལ་མ་མཐུན་ནའང་འབྲིང་སྨད་དེ་ཕལ་ཆེར་མི་འགྲུབ། ཡང་ཤར་དང་བྱང་དུ་བལྟས་རླུང་ཤེས་རབ་ཀྱི་རྒྱུ་བ།
ས་རླུང་མེ་རླུང་རྒྱུ་བ་རྩོལ་བ་ནས་རྒྱུ་ཤིན་ཏུ་ངན་ཏེ་མི་འགྲུབ། དེ་བཞིན་དུ་ཁ་ལྷོ་དང་ནུབ་ཏུ་བལྟས་རླུང་དང་རླུང་གི་རླུང་རྒྱུ་བ། ཤེས་རབ་སྲོག་ནས་རྒྱུ་ན་ངན་ཏེ་མི་འགྲུབ་ཕྱོགས་དང་འབྱུང་ཡིག་མཐུན་པ་འམ། ཐབས་ཤེས་རབ་སྲོག་རྩོལ་གང་རུང་དང་མཐུན་ན་འབྲིང་སྨད་དེ། གཉིས་ཀ་མཐུན་ན་འབྲིང་ངོ༌། གཉིས་པ་འབྱུང་ཡིག་ལ་བརྟེན་པ་ནི། ཕོ་ཤིང་གཉིས་དང་མོ་ཤིང་གཉིས་སྤྲད། དེ་གྲུ་བཞིར་བཟོས་ལ། འབྱུང་བ་བཞི་ཁ་དོག་དང་བཅས་པ་བྲི། ཕོ་ཤིང་གཉིས་ལ་ས་དང་རླུང་མོ་ཤིང་གཉིས་ལ་ཆུ་དང་མེ།
རས་དཀར་པོ་ཅིག་ལ་གི་ཝང་དང་རྒྱ་སྐྱེགས་ཀྱི་པད་མིག་བཞི་ལ་ས་བཞི་བྲི། གཡོན་སྐོར་དུ་འབྱུང་བཞིའི་མིང་ཁ་དོག་དང་བཅས་པ་བྲིའོ། ། དེའི་སྟེང་དུ་སྒྲིལ་ཏེ། ས་ས། ཆུ་ཆུ། མེ་མེ། རླུང་རླུང༌། བཟང་སྟེ་ཀུན་དུ་དགེ་ཞིང་བྱ་བ་གང་ཡང་འབད་མེད་མྱུར་དུ་འགྲུབ་པ་ཡིན། ས་མེ། ཆུ་རླུང༌།
རླུང་ས། མེ་ཆུ། འདི་ཡང་དགེ་ཞིང་བཟང་སྟེ་ཅུང་ཟད་ཕྱི་དལ་ཆེ་ཙམ་ཡིན། ཆུ་ས། རླུང་ཆུ། མེ་རླུང༌། ས་རླུང༌། འབྲིང་སྟེ། རང་དང་ལོངས་སྤྱོད་འཁོར་ལ་གཟན། ཆུ་མེ།
ས་ཆུ། མེ་རླུང༌། མེ་ས། ངན་ཅིང་ཀུན་དུ་མི་དགེ་བ། ། རང་གཞན་ཀུན་ལ་མི་ཤིས་སོ། ། ལན་གསུམ་བརྩིས་ཏེ་བཟང་གསུམ་བཟང༌། འབྲིང་གསུམ་འབྲིང་སྟེ། བྱ་བ་བསྒྲུབ་པས་ཆོག ངན་གསུམ་ཀུན་དུ་སྤང་བར་བྱ། ། བཟང་ངན་བཟང་བ་བསྒྲུབ་ཏེ་བཏུབ། །
བཟང་འབྲིང་བཟང་ངན་ཀུན་དུ་བསྒྲུབ། ། འབྲིང་བཟང་འབྲིང་ངན་འབྲིང་བཟང་ངན། ། བར་མར་ཤེས་ཏེ་དོར་བར་བྱ། ། ངན་འབྲིང་བཟང་དང་འབྲིང་ངན་བཟང༌། ། འབྲིང་དུ་ཤེས་བྱ་ངན་བཟང་འབྲིང༌། ། བཟང་ངན་འབྲིང་ཀུན་དོར་བར་བྱ། ། བརྩི་བ་ནམ་མཁའ་མཐོང་བའི་སར། ། སྔ་དྲོའི་དུས་སུ་བརྩི་བར་བྱ། ། སྒྲ་གཅན་གྱི་རྩིས་གཞན་དུ་ཤེས་པར་བྱའོ། ། ལྟས་ངན་ཡང་བྱ་བ་དེ་ཅིས་ཀྱང་བསྒྲུབ་དགོས་ན།
ས་རླུང་སྲོག་ཏུ་སྤོ། ཤེར་ཤིང་གི་ཕུར་པ་སོར་བཞི་པ་ཅིག་ལུས་ལ་བཅང་ངོ༌། ། ཨོཾ་ཤྲཱི་ཁེ་ད་ན་མ། ཞེས་པ་བརྒྱ་རྩ་བརྒྱད་བཟླས་སོ། ། ལམ་དུ་འཇུག་ཁར་རྐང་པ་གཡོན་པ་གདོང་ལ་དོར་རོ། ། གོམ་པ་བདུན་འདས་འདས་ཕྱི་མིག་མི་བལྟའོ། ། ཐུན་མོང་གི་གྲུབ་ཆེན་བཅུ་པ་དང༌། ཕྲན་ཚེགས་བརྒྱད་དང་བཅས་པ། དཔལ་ལྡན་ས་སྐྱ་པཎྜི་ཏའི་ཐུན་མོང་མ་ཡིན་པའི་གདམས་ངག་གོ ། རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
