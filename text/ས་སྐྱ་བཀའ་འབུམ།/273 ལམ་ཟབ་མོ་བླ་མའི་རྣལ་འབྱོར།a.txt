ས་སྐྱ་བཀའ་འབུམ།
པོད ༢༧༣
ལམ་ཟབ་མོ་བླ་མའི་རྣལ་འབྱོར།a
༼ན༽ ༄༅། །ལམ་ཟབ་མོ་བླ་མའི་རྣལ་འབྱོར་བཞུགས་སོ།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། གང་གིས་བསྐལ་པ་དུ་མར་དཀའ་སྤྱད་པ། ། དཀའ་བའི་འབྲས་བུ་ཚེ་འདིར་སྒྲུབ་པའི་ཐབས། ། བླ་མ་བསྒྲུབ་ཕྱིར་དེ་ལ་ཕྱག་འཚལ་ནས། ། དེ་ཡི་སྒྲུབ་པ་མདོར་བསྡུས་བདག་གིས་བཤད། ། དབང་བསྐུར་བ་ཕྱིན་ཅི་མ་ལོག་པ་ཐོབ་པའི། བླ་མ་དམ་པ་ལ་གསོལ་བ་བཏབ་ན། ཚེ་འདིར་རྡོ་རྗེ་འཆང་ཆེན་པོ་ཉིད་འགྲུབ་པར་འགྱུར་བས།
བླ་མའི་རྣལ་འབྱོར་ལ་འབད་པར་བྱའོ། ། དེའང་བརྟག་པ་གཉིས་པ་ལས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བརྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་བྱ་བ་དང༌། སཾ་པུ་ཊ་ལས། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། །
བླ་མ་དམན་པའི་སེམས་ཅན་གྱིས། ། སྔགས་དང་དངོས་གྲུབ་ཐོབ་མི་འགྱུར། ། ཞེས་བྱ་བ་དང༌། བླ་མར་གསོལ་བ་འདེབས་ལ་བརྩོན། ། ཞེས་གསུངས་ལ། བདེ་མཆོག་དང༌། གསང་བ་འདུས་པ་དང༌། དུས་ཀྱི་འཁོར་ལོ་ལ་སོགས་པ་ལས་ཀྱང༌། བླ་མ་ལ་གསོལ་བ་འདེབས་པར་གསུངས། ལམ་འབྲས་ལས་ཀྱང༌།
ལམ་ཟབ་བླ་མ་ཞེས། ཤིན་ཏུ་གསང་བའི་ཚུལ་གྱིས་གསུངས་ལ། སློབ་དཔོན་ཀླུ་སྒྲུབ་ཀྱིས་ཀྱང༌། རིམ་ལྔ་ལས། མཆོད་པ་ཐམས་ཅད་སྤངས་ནས་ནི། ། བླ་མའི་མཆོད་པ་རབ་ཏུ་བརྩམ། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་བྱ་བ་དང༌། རི་དབང་རྩེ་ལས་འགའ་ཞིག་ལྟུང་གྱུར་ན། །
ལྟུང་བར་མི་འགྱུར་སྙམ་ཡང་ལྟུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་གསུངས་ཤིང༌། སློབ་དཔོན་རྡོ་རྗེ་དྲིལ་བུ་པས་ཀྱང༌། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། འཁོར་ལོ་སྡོམ་པར་སྦས་པ་ཡི། ། བྱིན་རླབས་རིམ་པ་བཤད་པར་བྱ། ། ཞེས་གསུངས།
བླ་མ་ལྔ་བཅུ་པ་ལས་ཀྱང༌། སངས་རྒྱས་ཀུན་དང་བླ་མ་མཉམ། ། ཞེས་བྱ་བ་དང༌། དངོས་གྲུབ་སློབ་དཔོན་རྗེས་འབྲང་བར། ། ཤེས་ནས་དངོས་པོ་ཐམས་ཅད་ཀྱིས། ། བླ་མ་ཡོངས་སུ་མཉེས་པར་བྱ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། སྡུད་པ་ལས་ཀྱང༌། བླ་མ་མཁས་པ་རྣམས་ནི་རྟག་ཏུ་བསྟེན་བྱ་སྟེ། ། ཞེས་བྱ་བ་ལ་སོགས་པ་དང༌།
སངས་རྒྱས་ཕལ་པོ་ཆེ་ལས་ཀྱང༌། དགེ་བའི་བཤེས་གཉེན་གྱིས་ཡོངས་སུ་ཟིན་པའི་བྱང་ཆུབ་སེམས་དཔའ་ནི། ངན་སོང་དུ་མི་འགྲོ་བ་དང༌། མྱུར་དུ་མངོན་པར་རྫོགས་པར་འཚང་རྒྱ། ཞེས་བྱ་བ་ལ་སོགས་པ། མདོ་རྒྱུད་ཀྱི་ལུང་མང་དུ་ཡོད་དེ་ཡི་གེ་མངས་ཀྱིས་དོགས་པས་མ་བྲིས་སོ། ། དེ་ལྟ་བུའི་བླ་མ་མཉེས་ན། ཚེ་འདིར་དངོས་གྲུབ་ཐོབ་པར་འགྱུར་བས། དེའི་ཆོ་ག་ལ་གསུམ་སྟེ། སྦྱོར་བ་དོན་ཡོད་པ་བཞིས་བླ་མ་མཉེས་པར་བྱ་བ།
དངོས་གཞི་རྟེན་བཅའ་བ་ཁྱད་པར་ཅན་གྱིས་བྱིན་རླབས་ཀྱི་སྒོ་དབྱེ་བ། རྗེས་མཛད་པ་ཐམས་ཅད་སངས་རྒྱས་ཀྱི་ཕྲིན་ལས་སུ་བསམས་ལ། གསོལ་བ་གདབ་བོ། ། དང་པོ་ནི། ལུས་ཀྱི་སྒོ་ནས་བསྒྲུབ་པའི་མཎྜལ་གཅིག་ལ། དབུས་སུ་བླ་མ་ལ། བླ་མ་བརྒྱུད་པ་ཐམས་ཅད་ཀྱིས་བསྐོར་བ། ཤར་དུ་ཡི་དམ། ལྷོར་སངས་རྒྱས། ནུབ་དུ་ཆོས།
བྱང་དུ་དགེ་འདུན་རྣམས་བཞུགས་པར་བསམ། དེ་ལ་མཎྜལ་ཚོམ་བུ་བདུན་པ་ལ་སོགས་པ་ཡང་ཡང་དབུལ་ཞིང༌། འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཀྱིས་མཆོད་པར་བསམ། དེ་ནས། གང་གི་དྲིན་གྱིས་བདེ་ཆེན་ཉིད། ། ཅེས་བྱ་བ་ལ་སོགས་པ་དང༌། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ངོ་བོ་བླ་མ་རིན་པོ་ཆེས་བདག་ལ་བྱིན་གྱིས་བརླབ་ཏུ་གསོལ། ཞེས་ལུས་ངག་ཡིད་གསུམ་རྩེ་གཅིག་ཏུ་མ་ཡེངས་པར་རྐང་གི་ཁོང་ནས་གསོལ་བ་གདབ། དེ་ལྟར་སྔ་དྲོ་ཕྱི་དྲོ་སྲོད་ཐོ་རངས་ཐུན་བཞི་ལ་འབད་དེ་བྱ། ཐུན་མཚམས་སུ་ལུས་དོན་ཡོད་པར་བྱ་བའི་ཕྱིར།
བླ་མ་ལ་དགོས་པའི་ས་རྡོ་ལེན་པ་དང༌། ཞིང་ལས་ཚོང་ལས་ཆུ་ཤིང་བསྒྲུབ་པ་ལ་སོགས་པ། ལུས་དུབ་པ་རྔུལ་ཐོན་པའི་བྱ་བ་བྱས་ན་བཟང་གསུང༌། ངག་དོན་ཡོད་པར་བྱ་བའི་ཕྱིར། བླ་མ་ལ་བསྟོད་ཅིང་གསོལ་བ་གདབ་པ་དང༌། བླ་མའི་ཡོན་ཏན་ཐམས་ཅད་བརྗོད་པ་དང༌། བླ་མ་སངས་རྒྱས་དངོས་ཡིན། ཞེས་ཕྱོགས་ཀུན་དུ་སྙན་པ་བསྒྲག དབེན་པར་སོང་ཞིང་སྐད་གསང་མཐོན་པོས་གསོལ་བ་བཏབ་ན་བཟང་གསུང༌། སེམས་དོན་ཡོད་པར་བྱ་བའི་ཕྱིར།
བླ་མ་འདི་སངས་རྒྱས་དངོས་ཡིན། ང་རང་གི་བསམ་པ་མ་དག་པས་མིར་མཐོང་བ་བས། སྔོན་དྲང་སྲོང་སྐར་མ་ལ་དགའ་བས། སངས་རྒྱས་མུ་སྟེགས་ཀྱི་དྲང་སྲོང་དུ་མཐོང༌། སློབ་དཔོན་ཐོགས་མེད་ཀྱིས། མགོན་པོ་བྱམས་པ་སྤྱི་བོར་བཞག་ནས་བསྟན་པས། སུས་ཀྱང་མ་མཐོང༌། རྒན་མོ་ཞིག་ཅུང་སྣང་བ་དག་པས། ཁྱི་མོར་མཐོང༌། སློབ་དཔོན་མཚོ་སྐྱེས་ཀྱིས་ཡན་ལག་མེད་པའི་རྡོ་རྗེ་རྟ་རྫི་དང༌།
ཕག་རྫིར་མཐོང༌། སློབ་དཔོན་སངས་རྒྱས་ཡེ་ཤེས་ཞབས་ཀྱིས། འཕགས་པ་འཇམ་དཔལ་ཁྱིམ་བཙུན་ཉོས་ཆང་དང༌། ཞིང་ལས་བྱེད་པར་མཐོང༌། ཇོ་བོ་ན་རོ་ཏ་པས། སློབ་དཔོན་ཏི་ལོ་པ་ཉ་གསོན་པོ་སྲེག་པ་ལ་སོགས་མི་འཚམ་པར་བྱེད་པའི་སྨྱོན་པ་ལྟ་བུར་མཐོང༌། སློབ་དཔོན་མེ་ཏྲཱི་པས་རྣལ་འབྱོར་གྱི་དབང་ཕྱུག་ཤ་བ་རི་པ། རི་དྭགས་དང༌། བྱ་ལ་སོགས་པའི་རྔོན་པ་བར་མཐོང༌། དེས་ན་རང་གི་སྣང་བ་དག་མ་དག་གིས་སངས་རྒྱས་ལ་བཟང་ངན་སྣ་ཚོགས་སུ་མཐོང་སྟེ།
སངས་རྒྱས་ཉི་མ་གདུལ་བྱ་ཡི། ། རི་ལ་ཇི་ལྟར་འོས་པར་འབབ། ། ཅེས་གསུངས་པ་ལྟར་རོ། ། དེས་ན་ངས་ཀྱང་བླ་མ་སངས་རྒྱས་ལ་མི་ཕལ་པར་མཐོང་བ་རང་ཡང་འབྲིང་ཡིན་སྙམ་དུ་བསམས་ལ། མོས་གུས་ཞེ་ཐག་པ་རུས་པའི་གཏིང༌། རྐང་གི་ཁོང་ནས་བྱ། སྤྱིར་བསོད་ནམས་བསགས་ན། བླ་མ་ལ་མོས་གུས་སྐྱེ་སླ། བསོད་ནམས་མ་བསགས་ན། མོས་གུས་སྐྱེ་དཀའ།
དེའི་ཕྱིར་བསོད་ནམས་བསགས་ཤིང༌། འབད་ནས་གསོལ་བ་བཏབ་པས། མོས་གུས་བཅོས་མ་མ་ཡིན་པ་ནམ་སྐྱེས་པ་ན་རྟེན་འབྲེལ་ཐམས་ཅད་རང་འགྲིག་ལ་གཟོད་འགྲོ། དབང་བསྐུར་མ་ཐོབ་པར་བླ་མ་ལ་གསོལ་བ་བཏབ་ཀྱང༌། ཚེ་འདིར་བདེ་སྐྱིད་ལ་སོགས་པ། བྱིན་རླབས་ཕྲ་མོ་འབྱུང་སྲིད་ཀྱི། འཚང་རྒྱ་མི་ནུས། དེས་ན་བླ་མ་སངས་རྒྱས་ལ་གསོལ་བ་འདེབས་ཟེར་བ་གསང་སྔགས་ཀྱི་ལུགས་ཡིན། དབང་བསྐུར་མ་ཐོབ་ན་གསང་སྔགས་ཀྱི་ཐ་སྙད་མི་འཇུག་སྟེ། སྡོམ་པ་མ་ཐོབ་ན།
དགེ་སློང་གི་ཐ་སྙད་མི་འབྱུང་བ་བཞིན་ནོ། ། ལོངས་སྤྱོད་དོན་ཡོད་པར་བྱ་བའི་དོན་དུ། ཟས་གོས། གསེར་དངུལ། ཞིང་ཁང༌། རྟ་ཕྱུགས་ལ་སོགས་པ། བླ་མ་ལ་ཉེ་བར་མཁོ་བ། རང་གིས་གཏང་དཀའ་བ། འཇིག་རྟེན་ན་རིན་ཆེ་ཞིང་བཟང་བ་ལྟོས་པ་མེད་པར་དབུལ། དེ་མ་འབྱོར་ན།
ཆུ་རྫིའུ་རེ་ཙམ། འབྲུ་སྤར་རེ་ཙམ། རྩྭ་ཤིང་ཅི་འབྱོར་པ་དབུལ། ལག་སྟོང་དུ་མི་མཇལ་བ་གདམས་ངག་ཡིན། དེ་ལྟར་བྱེད་པ་ཡུན་རིང་ན་རྟེན་འབྲེལ་འགྲིག ཇོ་བོ་ནཱ་རོ་ཏ་པས། ལོ་བཅུ་གཉིས་སུ་བླ་མའི་ཕྱོགས་སུ་དཀའ་བ་སྤྱད། སློབ་དཔོན་མེ་ཏྲཱི་པས། ལོ་གཅིག་ལྷག་པར་སྤྱད། སློབ་དཔོན་མཚོ་སྐྱེས་ཀྱིས་ཀྱང༌།
ལོ་གཅིག་གི་བར་དུ། བླ་མས་ལུས་ཀྱི་བརྡུང་གཏག་གིས་ཚོགས་ཀྱི་དབུས་སུ་ཡང་སྨ་ཕབ་པས། ཕྱིས་བླ་མའི་བྱིན་རླབས་ཞུགས། དེ་ལ་སོགས་པའི་དཀའ་བ་སྤྱད་པའི་གཏམ་རྒྱུད་ཡི་གེ་མངས་ཀྱིས་དོགས་ནས་མ་བྲིས། དེ་ལྟ་བུའི་བླ་མ་མཉེས་པར་བྱེད་པ་ལ་བྱིན་རླབས་འཇུག་གིས། དེང་སང་བླ་མས་བརྡུང་གཏག་ཅི་དགོས། ཚིག་མ་ལེགས་པ་ཅིག་བརྗོད་ན་ཁོན་དུ་འཛིན། ཟ་མ་ཅིག་སྟེར་འཕྱིས་ནའང༌། ཀོ་ལོང་སྡོམ་འདུག ས་མཐོན་དམན་ལ་ཡང་ཁྲོ།
ལོའི་བར་གྱི་དཀའ་བ་སྤྱོད་པ་ལྟ་སྨོས་པ་ཅི་དགོས། ཟླ་བ་སྐྱོལ་བའི་བླ་མའི་ཞབས་ཏོག་མི་ནུས་པ་ལ་བླ་མའི་རྣལ་འབྱོར་གྱི་བྱིན་རླབས་འཇུག་པར་དཀའ་གསུང༌། ཁོ་བོ་ཡང་གཞོན་པའི་དུས་སུ་བླ་མའི་བྱིན་རླབས་ཞུས་པས། ཁྱོད་ཀྱིས་སངས་རྒྱས་ཀྱི་འདུ་ཤེས་མི་སྐྱེ། ཁུ་བོའི་འདུ་ཤེས་སྐྱེ། ལུས་ལོངས་སྤྱོད་ཀྱིས་བླ་མའི་ཕྱོགས་སུ་དཀའ་ཐུབ་མི་ནུས། གསུངས་ནས་མ་གནང༌། ཕྱིས་འཆི་ལྟས་འཇིགས་པ་ཞིག་བྱུང༌། ཁམས་ཀྱང་མ་བདེ། དེའི་སྐབས་སུ།
ཆོས་རྗེ་རིན་པོ་ཆེ་ལ་སྐུ་ཁམས་མ་བདེ་བ་འགའ་བྱུང༌། དེར་ཉིན་མཚན་རྒྱུན་མི་འཆད་པར་གཉིད་དང༌། ཁ་ཟས་ཀྱི་འདུ་ཤེས་མ་བྱས་པར་ཞབས་ཏོག་བྱས། དེས་སྡིག་པ་ཅུང་ཟད་དག་པ་འདྲ། དེ་ནས་བླ་མའི་རྣལ་འབྱོར་འདི་གནང་བས། བླ་མ་ལ་སངས་རྒྱས་ཀྱི་འདུ་ཤེས་སྐྱེས། སངས་རྒྱས་ཐམས་ཅད་ཀྱི་ངོ་བོ། འཕགས་པ་འཇམ་དཔལ་དུ་མཐོང༌། མོས་གུས་ཐུན་མོང་མ་ཡིན་པ་སྐྱེས། དེ་ཉིད་ཀྱིས་འཆི་ལྟས་ལས་གྲོལ།
ཁམས་ཤིན་དུ་བདེ། དེ་ནས་སྒྲ། ཚད་མ། སྙན་ངག་སྡེབ་སྦྱོར། ཚིག་གི་རྒྱན། གསང་སྔགས་ཕ་རོལ་ཏུ་ཕྱིན་པ། མངོན་པ། འདུལ་བ་ལ་སོགས་པ། ལུང་དང་རིགས་པའི་གནས་ཐམས་ཅད་ཕྱིན་ཅི་མ་ལོག་པར་གཟོད་གོ ། སྡེ་སྣོད་ཐམས་ཅད་ལ་མི་འཇིགས་པའི་སྤོབས་པ་ཐོབ།
ལྷ་འདྲེ་མི་གསུམ་ཡང་བྱམས་པར་བྱུང༌། རྒྱ་གར་གྱི་རྒྱལ་པོ་ལ་སོགས་པ་ང་རྒྱལ་ཅན་ཐམས་ཅད། ངེད་ལ་ཆོས་ཞུ་ཟེར་ནས་གཙིགས་བྱེད་པའང་གཟོད་བྱུང༌། ནང་དུའང་ཡང་དག་པའི་རྟོགས་པ་ཅུང་ཟད་སྐྱེས། དེའི་ཚེ། ཁོ་བོ་ལ་ཕན་པར་བྱ་བའི་དོན་དུ་རྟེན་འབྲེལ་འགྲིགས་པའི་ཕྱིར། བསྙུང་བའི་ཚུལ་བསྟན་པ་ཡིན་གྱི། བསྙུང་བ་དངོས་མ་ཡིན་པར་འདུག གཞན་གྱིས་ཀྱང་དེ་ལྟར་བྱས་ན། རྟེན་འབྲེལ་ཕྱིན་ཅི་མ་ལོག་པ་འགྲིག་པར་འགྱུར་བ་ལ་ཐེ་ཚོམ་མི་ཟ།
དང་པོ་སྦྱོར་བའི་ཆོ་ག་བསྟན་ཟིན་ཏོ།། །། གཉིས་པ་དངོས་གཞི་ནི། དེ་ལྟར་དོན་ཡོད་པའི་སྒོ་ནས། སྡིག་པ་སྦྱང༌། བསོད་ནམས་བསགས་ཏེ། ལུང་ངག་ཡིད་གསུམ་གསེར་སྦྱངས་པ་ལྟར་ལས་སུ་རུང་བར་གྱུར་པ་དང་བྱིན་རླབས་ཀྱི་སྒོ་དབྱེ་བ་དངོས་ལ་གསུམ། ཕྱི་ནང་གི་མཁའ་འགྲོ་མཉེས་པར་བྱ་བ་དང༌། སློབ་མས་མཎྜལ་ཕུལ་ཏེ་གསོལ་བ་གདབ་པ་དང༌། བླ་མས་རྟེན་འབྲེལ་བསྒྲིགས་ཏེ། བྱིན་གྱིས་བརླབ་པའོ། །
དང་པོ་ནི་གནས་དབེན་པར་མཁའ་འགྲོ་ལྔ་མཉེས་པར་བྱ་བ་ལག་ལེན་བཞིན་བྱ། གཉིས་པ་སློབ་མས་ཞེ་ཐག་པ་ནས་གསོལ་བ་གདབ་པ་ནི། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། བླ་མ་མཆོག་ལ་བདག་གསོལ་འདེབས། ། ཞེས་བྱ་བ་དང༌། ཀུན་མཁྱེན་ཡེ་ཤེས་ཕུང་པོ་ཅན། །
སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གྱིས། ། གཙོ་བོ་བདག་ལ་བཀའ་དྲིན་སྐྱོབས། ། ཁྱོད་ཞབས་པདྨ་སྤངས་ནས་ནི། ། གཙོ་བོ་གཞན་ལ་སྐྱབས་མ་མཆིས། ། འགྲོ་བའི་དཔའ་བོ་ཐུབ་ཆེན་གྱིས། ། བློ་མཆོག་བདག་ལ་གནང་བར་མཛོད། ། ཅེས་པ་ལན་གསུམ་དང༌། བླ་མ་རིན་པོ་ཆེས་བདག་ལ་དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌།
ཐུགས་དང༌། ཡོན་ཏན་དང༌། ཕྲིན་ལས་ཀྱི་བྱིན་གྱིས་བརླབ་ཏུ་གསོལ། ཞེས་ལན་གསུམ་དུ་གསོལ་བ་གདབ་བོ།། །། གསུམ་པ་བླ་མས་རྟེན་འབྲེལ་བསྒྲིགས་ཏེ། བྱིན་གྱི་བརླབ་པ་ལ་གཉིས། བླ་མ་སངས་རྒྱས་སུ་ངེས་ཤེས་བསྐྱེད་པ་དང༌། ངེས་ཤེས་སྐྱེས་པའི་སློབ་མ་ལ་བྱིན་གྱིས་བརླབ་པའོ། ། དང་པོ་ནི་གསང་བ་འདུས་པ་ལས། རྡོ་རྗེ་སློབ་དཔོན་ལུས་འདི་ལ། །
རྒྱལ་བའི་སྐུ་ནི་རིམ་བཞིན་གནས། ། འདི་ཡི་གཟུགས་ཀྱི་ཕུང་པོ་ནི། ། བཅོམ་ལྡན་སངས་རྒྱས་རྣམ་སྣང་མཛད། ། ཅེས་བྱ་བ་ལ་སོགས་པ་གསུངས་པ་ལྟར། བླ་མའི་གཟུགས་ཀྱི་ཕུང་པོ་རྣམ་པར་སྣང་མཛད། ཚོར་བ་རིན་ཆེན་འབྱུང་ལྡན། འདུ་ཤེས་འོད་དཔག་མེད། འདུ་བྱེད་དོན་ཡོད་གྲུབ་པ། རྣམ་པར་ཤེས་པ་མི་བསྐྱོད་པ། དེ་ཐམས་ཅད་བསྡུས་པ་དྲུག་པ་རྡོ་རྗེ་འཆང་ཆེན་པོ། །
སའི་ཁམས་སངས་རྒྱས་སྤྱན། ཆུ་མཱ་མ་ཀཱི། མེ་གོས་དཀར་མོ། རླུང་གི་ཁམས་སྒྲོལ་མ། ནམ་མཁའི་ཁམས་ཆོས་ཀྱི་དབང་ཕྱུག་མ། བླ་མའི་སྤྱན་བྱང་ཆུབ་སེམས་དཔའ་སའི་སྙིང་པོ། རྣ་བ་ཕྱག་ན་རྡོ་རྗེ། སྣ་ནམ་མཁའི་སྙིང་པོ། ལྗགས་འཇིག་རྟེན་དབང་བྱུག ལུས་སྒྲིབ་པ་རྣམ་སེལ།
ཡིད་འཕགས་པ་འཇམ་དཔལ། ཚིགས་ཀུན་ཏུ་བཟང་པོ། རྩ་བྱམས་པ། ཕྱག་གཡས་པ་གཤིན་རྗེ་གཤེད། གཡོན་པ་གཞན་གྱིས་མི་ཐུབ་པ། ཞལ་རྟ་མགྲིན། རྡོ་རྗེ་བདུད་རྩི་ཐབ་སྦྱོར། དཔུང་པ་གཡས་པ་མི་གཡོ་བ། གཡོན་པ་འདོད་པའི་རྒྱལ་པོ། རྗེ་ངར་གཡས་པ་དབྱུག་སྔོན་ཅན།
གཡོན་པ་སྟོབས་པོ་ཆེ། སྤྱི་གཙུག་འཁོར་ལོས་སྒྱུར་བ། རྐང་མཐིལ་གནོད་མཛེས་རྒྱལ་པོ། གཞན་ཡུལ་རྣམས་གཟུགས་རྡོ་རྗེ། སྒྲ་རྡོ་རྗེ། དྲི་རྡོ་རྗེ། རོ་རྡོ་རྗེ། རེག་བྱ་རྡོ་རྗེ། ཆོས་ཀྱི་དབྱིངས་ཀྱི་རྡོ་རྗེ་མ། དེ་དག་ཀྱང་སངས་རྒྱས་དང་བྱང་ཆུབ་སེམས་དཔའ་ལ།
མཆོད་པ་བྱེད་པའི་ལྷ་མོ་ཡིན། དེ་ལྟར་ན་རྡོ་རྗེ་སློབ་དཔོན་གྱི་ཡུལ་ཡུལ་ཅན་ཐམས་ཅད་གདན་གསུམ་ཚང་བའི་དཀྱིལ་འཁོར་ཡིན་པས། བླ་མ་ལ་སངས་རྒྱས་ཐམས་ཅད་འདུས་པའི་སྐུ་ཟེར་བའི་རྒྱུ་མཚན་ཐམས་ཅད་དེ་ཡིན་ཏེ། རྡོ་རྗེ་གུར་ལས། དཔལ་ཀྱེའི་རྡོ་རྗེའི་དཀྱིལ་འཁོར་དུ་དབང་བསྐུར་བའི་སློབ་དཔོན་ཇི་ལྟར་བལྟ་བར་བགྱི། དེ་བཞིན་གཤེགས་པས་བཀའ་སྩལ་པ། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། འདི་ཉིད་ཡིད་ལ་བསམ་པར་བྱ། །
ཞེས་པ་དང༌། གང་ཕྱིར་ཡེ་ཤེས་རྡོ་རྗེ་ནི། ། མཉེས་པར་མྱུར་དུ་ཐོབ་པར་འགྱུར། ། དེ་ཕྱིར་སློབ་དཔོན་དྲུང་གཤེགས་ཏེ། ། དེ་བཞིན་གཤེགས་རྣམས་ཕྱག་མཛད་དོ། ། རྡོ་རྗེ་སེམས་དཔའ་གཅིག་པུ་ཡི། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་གཟུང་དམིགས་ནས། ། ཕལ་པའི་གཟུགས་སུ་གནས་པའོ། ། ཞེས་བྱ་བ་དང༌།
བླ་མ་ལྔ་བཅུ་པ་ལས། དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པས། ། དུས་གསུམ་དུ་ནི་མངོན་ཕྱག་འཚལ། ། ཞེས་བྱ་བ་དང༌། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། བླ་མ་དཔལ་ལྡན་ཧེ་རུ་ཀ ། ཀུན་གྱི་བྱེད་པོ་བླ་མ་ཡིན། །
ཞེས་བྱ་བ་དང༌། བླ་མ་སངས་རྒྱས་ཆོས་འགྱུར་ཞིང༌། ། དགེ་འདུན་ཡང་ནི་དེ་བཞིན་ཉིད། ། དེ་ཡི་དྲིན་གྱིས་རྟོགས་གྱུར་པས། ། དེ་བས་དཀོན་མཆོག་གསུམ་ཡིན་ཏེ། ། ཞེས་བྱ་བ་དང༌། གལ་ཏེ་ལྷ་ནི་མཉེས་འདོད་ན། ། འབད་པས་བླ་མ་མཉེས་པར་བྱ། ། ཞེས་བྱ་བ་དང༌། དབང་བསྐུར་ཐོབ་པའི་སློབ་དཔོན་ལ་ཇི་ལྟར་བལྟ་བར་བྱ།
བཅོམ་ལྡན་འདས་ཀྱིས་བཀའ་སྩལ་པ། དུས་གསུམ་གྱི་སངས་རྒྱས་ཐམས་ཅད་མཆོད་པ་བས། བླ་མའི་བ་སྤུའི་བུ་ག་གཅིག་ལ་མཐོང་ནས། དུས་གསུམ་གྱི་སངས་རྒྱས་ཐམས་ཅད་བླ་མ་ལ་མཆོད་པ་བྱེད་པ་མཐོང་ངོ༌། ། ཞེས་བྱ་བ་ལ་སོགས་པ་དང༌། གང་གི་ཕྱིར་རྫོགས་པའི་སངས་རྒྱས་དང༌། བྱང་ཆུབ་སེམས་དཔའི་བསོད་ནམས་གང་ཞིག བླ་མའི་བ་སྤུའི་བུ་ག་ལ་མཐོང་བ་དེའི་ཕྱིར། བྱང་ཆུབ་སེམས་དཔས་སློབ་དཔོན་ལ་སངས་རྒྱས་ཀྱི་མཆོད་པ་བྱེད་པ་མཐོང་ངོ༌། ། ཞེས་བྱ་བ་དང༌།
བདེ་མཆོག་རྩ་རྒྱུད་ལས། དེ་ནས་སྒྲུབ་པོས་དངོས་ཀུན་གྱིས། ། དང་པོར་སློབ་དཔོན་མཉེས་པར་བྱ། ། གྲུབ་འདོད་ཀུན་དུ་མཉམ་གཞག་པས། ། ཅི་ནུས་པས་ནི་བླ་མར་མཆོད། ། ཅེས་བྱ་བ་ལ་སོགས་པ་རྒྱས་པར་གསུངས་པ་ལྟར་རོ། ། དེས་ན་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་ན། སངས་རྒྱས་ཀྱི་བྱིན་རླབས་འཇུག དེ་བཞིན་དུ་བྱང་ཆུབ་སེམས་དཔའ་དང༌། རང་སངས་རྒྱས་དང༌།
ཉན་ཐོས་སུ་གོ་ནའང་དེ་དང་མཐུན་པའི་བྱིན་རླབས་འཇུག་པ་ཡིན། སོ་སོ་སྐྱེ་བོར་མཐོང་ན། རང་ལ་ཡང་དེ་དང་མཐུན་པའི་བྱིན་རླབས་འཇུག་པ་ཡིན། སྤྱིར་སངས་རྒྱས་དང༌། བྱང་ཆུབ་སེམས་དཔའི་བྱིན་རླབས་བསམ་གྱིས་མི་ཁྱབ་ཀྱང༌། བྱིན་རླབས་འཇུག་པ་དཀའ། དེའི་བྱིན་རླབས་བླ་མ་ལ་བསྡུས་ནས། དེ་ལ་གསོལ་བ་བཏབ་ན། བྱིན་རླབས་མྱུར་དུ་འཇུག དཔེར་ན་ཉི་མའི་འོད་ཟེར་ཇི་ལྟར་ཚ་ཡང༌།
སྤྲ་བ་ལ་མེ་མི་ཕྱིན། ཉི་མའི་འོད་མེ་ལོང་ལ་བསྡུས་ཏེ། སྤྲ་བ་ལ་བསྡུས་ན། མེ་མྱུར་དུ་ཟིན་པ་དང་འདྲ། དེ་ལ་སྤྲ་བ་རླན་མེད་ཅིང་དུལ་བ་དགོས་པ། དེ་ལྟར་སློབ་མ་ཡང་རྣམ་རྟོག་དང་ཐེ་ཚོམ་གྱི་རླན་མེད་ཅིང༌། སེམས་དུལ་བ་ལ་བྱིན་རླབས་འཇུག་པས། དེ་ལྟར་ངེས་ཤེས་བསྐྱེད་ནས། སློབ་མ་བྱིན་གྱིས་བརླབ་པ་ལ་གསུམ་སྟེ། ཞེན་པ་སྤང༌།
དངོས་གྲུབ་བླང༌། དེ་ཁོ་ན་ཉིད་ལ་བློ་གཞག་པའོ། ། དང་པོ་ནི་ཐོག་མར་བདག་ཏུ་གཟུང་བའི་ལོངས་སྤྱོད་གོས་ཀྱི་བར་དུ་དབུལ། དེ་ནས་དགྲ། དེ་ནས་གཉེན་རྣམས་དབུལ། དེ་ནས་མདུན་འདིར་ཐོད་པའི་སྒྱེད་པོ་བློས་འཁྱུད་ཚད་གསུམ་གྱི་སྟེང་དུ། རང་གི་ཐོད་པ་བཅད་དེ། དཔྲལ་བ་རང་ལ་བསྟན་ནས་བཞག ། དེའི་ནང་དུ་རང་གི་རྐང་པ་གཡས་པ་བཅད་ལ་བསྐྱུར། དེ་ནས་རིམ་པ་བཞིན་དུ་ཐམས་ཅད་བཅད་ལ།
མཇུག་ཏུ་ལག་པ་གཡས་པ་དེའི་ནང་དུ་བསྐྱུར། དེ་ནས་དེའི་ནང་དུ་ཟླ་བའི་དཀྱིལ་འཁོར་དང༌། ཤ་ལྔ་བདུད་རྩི་ལྔ་བསམས་ལ། ཐམས་ཅད་འདྲེས་པ་གཏོར་མ་བཞིན་བྱིན་གྱིས་བརླབ། དེའི་ཕུད་རྩ་བའི་བླ་མ་ལ་དབུལ་ལོ། ། དེ་ནས་བླ་མ་བརྒྱུད་པ། ཡི་དམ། སངས་རྒྱས་དང༌། བྱང་ཆུབ་སེམས་དཔའ་དང༌། འཕགས་པ་ཉན་ཐོས་དང༌།
རང་སངས་རྒྱས་ཐམས་ཅད་ལ་དབུལ། དེ་ནས་ཁམས་གསུམ་གྱི་སེམས་ཅན་ཐམས་ཅད་ཀྱང༌། ཡི་དམ་གྱི་ལྷར་བྱས་ལ་དབུལ། ཞེན་པ་སྤང་བའོ།། །། དེ་ནས་གཉིས་པ་དངོས་གྲུབ་བླང་བ་ནི། བླ་མའི་ཐུགས་རྣམ་པར་མི་རྟོག་པ་ཆོས་སྐུ། སྐུ་ཡི་དམ་ལྷ་དང་དབྱེར་མེད་པ་ལོངས་སྐུ། མཛད་པ་ཕྲིན་ལས་ཐམས་ཅད་སྤྲུལ་སྐུ། དེ་རྣམས་ངོ་བོ་དབྱེར་མེད་པ་ངོ་བོ་ཉིད་ཀྱི་སྐུ་ཡིན་ནོ། ། ཞེས་ངོ་སྤྲད།
དེ་ནས་བླ་མའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། དེ་ཐམས་ཅད་འོད་དང་གཟི་བརྗིད་དང་བཅས་པ། པདྨ་དང་ཉི་མའི་གདན་ལ་བཞུགས་པར་བསྒོམ། དེ་ནས་བླ་མའི་དཔྲལ་བ་ནས། ཨོཾ་ལས་འོད་ཟེར་ཁ་དོག་དཀར་པོ་ཨོཾ་གྱི་ཡི་གེའི་རྣམ་པར་ཅན་སྤྲོས། སློབ་མའི་དཔྲལ་བར་ཞུགས་ལུས་ཐམས་ཅད་དཀར་མེར་གྱུར། ལུས་ཀྱི་དྲི་མ་དག སྐུའི་དངོས་གྲུབ་སྩལ།
བུམ་པའི་དབང་ཐོབ་སྙམ་དུ་སྒོམ། བླ་མའི་མགྲིན་པའི་ཨཱཿལས་འོད་ཟེར་དམར་པོ་ཨཱཿའི་རྣམ་པ་ཅན་བྱུང༌། སློབ་མའི་མགྲིན་པར་ཞུགས། ངག་གི་དྲི་མ་དག་གསུང་གི་དངོས་གྲུབ་སྩལ། གསུང་གི་དབང་ཐོབ་སྙམ་དུ་བསམ། བླ་མའི་ཐུགས་ཀའི་ཧཱུྃ་ལས་འོད་ཟེར་སྔོན་པོ་ཧཱུྃ་གི་རྣམ་པ་ཅན་སྤྲོས། སློབ་མའི་སྣ་སྒོ་གཡོན་ནས་ཞུགས། སྙིང་གའི་ཡི་གེ་ཧཱུྃ་གི་རྣམ་པར་གཞག ཡིད་ཀྱི་དྲི་མ་དག ཐུགས་ཀྱི་དངོས་གྲུབ་སྩལ།
ཤེས་རབ་ཡེ་ཤེས་ཀྱི་དབང་ཐོབ་སྙམ་བསམ། ཡང་སྐུ་གསུང་ཐུགས་རྣམས་ལས། འོད་ཟེར་འཇའ་ཚོན་གྱི་རྣམ་པར་སྤྲོས། སློབ་མའི་ལུང་ངག་ཡིད་གསུམ་ལ་ཁྱབ་པར་ཞུགས། ལུས་ངག་ཡིད་གསུམ་གྱི་བག་ཆགས་དང་བཅས་པའི་དྲི་མ་ཐམས་ཅད་དག་པས། ཕྱིར་མི་ལྡོག་པར་བྱ། སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་བྱིན་རླབས་ཞུགས། དབང་བཞི་པ་ཐོབ་པར་བསམ། དངོས་གྲུབ་བླང་བའོ།། །། དེ་ནས་གསུམ་པ་དེ་ཁོ་ན་ཉིད་ལ་བློ་གཞག་པ་ནི།
སློབ་མའི་ལུས་སྐྱིལ་ཀྲུང༌། ལག་པ་མཉམ་གཞག སྒལ་ཚིགས་དྲང་པོར་བསྲང༌། བླ་མའི་སྨིན་མཚམས་སུ་མིག་མི་འཛུམས་པའི་ཚུལ་གྱི་ཧད་དེ་བལྟ། སེམས་གང་ལ་ཡང་འཛིན་པ་མེད་པར། ནམ་མཁའ་ལ་དུ་བ་ཡལ་བ་ལྟར་རང་ཡལ་དུ་གཞག དེ་ནས་བླ་མས་ལུས་ཀྱིས་རྡོ་རྗེ་དྲིལ་བུ་དཀྲོལ། ངག་ཏུ་ཡི་དམ་ལྷའི་སྙིང་པོ་དང༌། རྗེ་བཙུན་རྡོ་རྗེ་བདག་མེད་ཨཱ་ལིའི་སྔགས་བཟླས། སེམས་ཀྱིས་བླ་མ་དང་དཀོན་མཆོག་གསུམ་ལ་དབྱེར་མི་ཕྱེད་པའི་དད་པ་བྱས་ལ།
སློབ་མའི་རྒྱུད་ལ་ཡང་དག་པའི་ཡེ་ཤེས་སྐྱེ་བ་དང༌། འཕེལ་ཞིང་མི་ཉམས་པར་མཛད་དུ་གསོལ། ཞེས་གསོལ་བ་བཏབ་ལ། བླ་མས་ཀྱང་རྣམ་པར་མི་རྟོག་པའི་ཏིང་ངེ་འཛིན་ལ་མཉམ་པར་གཞག དེ་ལྟ་བུའི་རྟེན་འབྲེལ་གྱིས་མོས་གུས་རབ་འབྲིང་ལ་རྟོགས་པ་རབ་འབྲིང་དུ་སྐྱེ། རབ་ལུས་ངག་ཡིད་གསུམ་ལ་རྫུ་འཕྲུལ་དང༌། ལུང་སྟོན་པ་དང༌། མངོན་པར་ཤེས་པ་དང༌། རྣམ་པར་མི་རྟོག་པའི་ཏིང་ངེ་འཛིན་ལ་སོགས་པ་དང༌། མཐོང་ལམ་ལ་སོགས་པའི་འཕགས་པའི་ས་ཐོབ་པའང་སྲིད་གསུང༌།
འབྲིང་ལ་འཕར་བ་དང༌། གཡོ་བ་དང༌། སྨྲ་བ་དང༌། དགོད་པ་དང༌། སེམས་གཟུང་འཛིན་ལས་གྲོལ་བ་ལ་སོགས་པ་ཅི་རིགས་སུ་འབྱུང༌། ཐ་མ་ལའང་སེམས་ལ་ཏིང་ངེ་འཛིན་གྱི་བྱེ་བྲག་འགའ་ངེས་པར་འབྱུང་ངོ༌། ། དེ་ངོས་ཟིན་པར་བྱས་ནས། ཉམས་སུ་བླངས་པས་ཏིང་ངེ་འཛིན་གོང་ནས་གོང་དུ་འཕེལ། སྤངས་པ་དང༌། རྟོགས་པའི་ཡོན་ཏན་དཔག་ཏུ་མེད་པ་འབྱུང༌།
དེ་ནས་མཚོན་བྱེད་དཔེའི་ཡེ་ཤེས་སྐྱེ། དེ་ལ་མཚོན་བྱ་དོན་གྱི་ཡེ་ཤེས། མཐོང་བའི་ལམ་ཚེ་འདི་འམ། འཆི་ཁ་འམ། བར་དོ་ཚུན་ཆོད་ལ་ངེས་པར་སྐྱེ། དེའང་ཡོན་ཏན་དང་བཅས་པའི་མཐོང་ལམ་ཆོས་ནས་བཤད་པ་ལྟར་སྐྱེའོ། ། དངོས་གཞིའོ།། །། རྗེས་མཛད་སྤྱོད་ཐམས་ཅད་སངས་རྒྱས་ཀྱི་ཕྲིན་ལས་སུ་བསམས་ནས་གསོལ་བ་གདབ་པའི་ཆོ་ག་ལ་གཉིས་ཏེ། བསྲུང་བྱའི་དམ་ཚིག་བསྟན་པ་དང༌། བསྒྲུབ་བྱའི་བསླབ་པ་ལ་གདམས་པའོ། །
དང་པོ་ནི་བླ་མའི་སྐུ་གསུང་ཐུགས་ཡོན་ཏན་ཕྲིན་ལས་ལ་སྐྱོན་དུ་མི་གཟུང༌། བླ་མས་སྲོག་བཅད་པ་དང༌། མ་བྱིན་པར་ལེན་པ་དང༌། འདོད་བས་ལོག་པར་གཡེམ་པ་མཐོང་བ་དང༌། བླ་མའི་ངག་གི་བརྫུན་དང༌། ཕྲ་མ་དང༌། ཚིག་རྩུབ་མོ་ལ་སོགས་པ་གསུངས་པ་དང༌། བླ་མའི་ཐུགས་ལ་བརྣབ་སེམས་གནོད་སེམས་ལོག་པར་ལྟ་བ་ལ་སོགས་པའི་རྣམ་འགྱུར་དང༌། ཡོན་ཏན་མི་མཁས་པ་དང༌། མ་བསླབས་པ་དང༌།
མ་རྫོགས་པ་ལ་སོགས་པའི་སྐྱོན་དང༌། ཕྲིན་ལས་ལ་སོགས་པའི་སྤྱོད་པ་ཕྱིན་ཅི་ལོག་ཆོས་དང་མི་མཐུན་ཞིང༌། འཇིག་རྟེན་པ་དང་འགལ་བ་སྣ་ཚོགས་མཛད་ཀྱང༌། བླ་མ་སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ལ་སྤྱོད་པ་ཕྱིན་ཅི་ལོག་ག་ལ་མངའ། ང་རང་གི་ལས་ངན་གྱི་སྒྲིབ་པས་སྣང་བ་ཕྱིན་ཅི་ལོག་ཡིན། ཚུལ་འདིས་བདག་དང་སེམས་ཅན་ཐམས་ཅད་ལ་ཕན་པའི་རྟེན་འབྲེལ་མཛད་ངེས་སྙམ་དུ་བསམ། སྔོན་ཚོང་དཔོན་གྱི་བུ་ནོར་བཟངས་ཀྱི་བླ་མ་འགའ་ཞིག་གིས་ཀྱང༌། ལ་ལ་རྒྱལ་པོའི་རྣམ་ཐར་གྱིས་མི་བཟོད་པ། ལ་ལ་དྲང་སྲོང་གི་རྣམ་ཐར་གྱི་ལྕེབ་པའི་རྣམ་ཐར་སྟོན་པ། ལ་ལ་ལུས་འཚོང་མ་ལ་སོགས་པའི་ཆ་བྱད་འཛིན་པ་ལ་སོགས་པ།
སྤྱོད་པ་ཕྱིན་ཅི་ལོག་བྱེད་པ་མང་དུ་བྱུང༌། མི་མོས་པ་མ་བྱས་པས་འཕགས་པའི་ཆོས་ཟབ་མོ་དཔག་ཏུ་མེད་པ་རྟོགས་པའི་རྟེན་འབྲེལ་དུ་འགྱུར་སྙམ་དུ་བསམ། གཞན་ཡང་སློབ་དཔོན་ཡན་ལག་མེད་པའི་རྡོ་རྗེ་ཕག་རྫིའི་སྤྱོད་པ་ཕྱིན་ཅི་ལོག་བྱེད་པར་མཛད། འཕགས་པ་འཇམ་དཔལ་ཁྱིམ་བཙུན་ཉོས་ཆང་གིས་བཟི་བ་སྤྱོད་པ་ཕྱིན་ཅི་ལོག་སྣ་ཚོགས་མཛད་པ་དང༌། ཏི་ལོ་བ་ཉ་གསོན་པོར་སྲེག་པ་ལ་སོགས་པ་ངན་སྤྱོད་སྣ་ཚོགས་མཛད་པ་དང༌། རི་ཁྲོད་མགོན་པོ། ཉ་དང༌། སྲོག་ཆགས་དཔག་ཏུ་མེད་པ་གསོད་པ་དང༌། སློབ་དཔོན་རྒྱལ་བའི་རྡོ་རྗེ་ཐགས་མཁན་མཛད་པ་དང༌། གོ་རཀྵ་པ་བ་ལང་རྫི་མཛད་པ་དང༌།
ག་རུ་ཌི་པ་བ་ལང་རྫི་མཛད་པ་དང༌། གུནྡྷི་རི་བྱ་བཤོར་བ་ལ་སོགས་པ་སྤྱོད་པ་ཕྱིན་ཅི་ལོག་མཛད་པ་ལ། སློབ་མ་དད་པ་ལོག་པ་ཐམས་ཅད་གྲོལ་མ་ནུས། མོས་པ་བྱས་པའི་སློབ་མ་ཐམས་ཅད་གྲུབ་པ་ཐོབ་པ་ཡིན། དེ་ནས་སངས་རྒྱས་དང༌། བྱང་ཆུབ་སེམས་དཔའི་རྣམ་འཕྲུལ་བསམ་གྱིས་མི་ཁྱབ། ངས་ཤེས་པར་མི་ནུས་སྙམ་དུ་བསམ། དེ་ལྟ་མ་ཡིན་ན། བླ་མའི་རྣམ་ཐར་གང་མི་ལེགས་སྙམ་ན། རང་ལ་མི་ལེགས་པ་འབྱུང༌།
ལེགས་སྙམ་ན། གང་ལེགས་པ་འབྱུང༌། འདི་རྒྱུ་མཐུན་པའི་འབྲས་བུར་འགྲོ་བ་ཡིན། མདོ་ལས། མཁན་པོའི་ཟ་ལུགས་བ་ལང་དང་སྤྲེའུ་འདྲ། ཞེས་བརྗོད་པས་སྐྱེ་བ་ལྔ་བརྒྱར་བ་ལང་དང་སྤྲེའུར་སྐྱེས་པ་ལ་སོགས་པ་ཐམས་ཅད་དྲན་པར་བྱས་ལ། བླ་མའི་མཛད་སྤྱོད་ཐམས་ཅད་ལེགས་པ་འབའ་ཞིག་ཏུ་བསྒྲུབ་བོ། ། གཞན་ཡང་དབང་བསྐུར་བའི་བླ་མའི་བཀའ་བཞིན་བསྒྲུབས་པས། དཔལ་ལྡན་འབྲས་ཕུང་གི་འབྲས་ཀྱི་ཆར་འབེབས་ནུས་པའི་བླ་མ་བས། བཀའ་བཞིན་བསྒྲུབས་པའི་ཉེ་གནས་ལོ་བཅུ་གཉིས་ཀྱི་སྔོན་དུ་སངས་རྒྱས་སྔ་བ་དང༌།
བལ་པོའི་དཔེ་དཀར་བི་ཧ་རར། བླ་མ་གྲུབ་པ་ཐོབ་པའི་ཉིན་པར་ཉིད། ཉེ་གནས་ནི་ལོ་གཅིག་གི་གོང་དུ་གྲུབ་པ་ཐོབ་པ་དང༌། ཇོ་བོ་རྗེའི་ཉེ་གནས་དགོན་པ་གོང་མ་ན་བསྒྲུབ་པ་བྱས་པའི་སློབ་མ་གཞན་པས་ཁོང་གིས་བླ་མའི་ཞབས་ཏོག་འབའ་ཞིག་བྱས་པ་རྟོགས་པ་བཟང་བར་གྱུར་པ་དང༌། ཆོས་རྗེ་ས་སྐྱ་པ་ཆེན་པོའི་སློབ་མ་དགེ་བཤེས་གཙུག་གཏོར་རྒྱལ་པོ་འདས་པའི་ཚེ། རིན་པོ་ཆེའི་ཁྲི་དང་གདུགས་དང༌། མེ་ཏོག་གི་ཆར་བབ་ནས། མཁའ་སྤྱོད་དུ་གཤེགས་པ་ཡུལ་པ་ཐམས་ཅད་ཀྱིས་མཐོང་བ་དང༌། དགེ་བའི་བཤེས་གཉེན་ཉི་མ་འོད་ལ་རྫུ་འཕྲུལ་དང༌། མངོན་ཤེས་བྱུང་བ་ལ་སོགས་པ་གཏམ་རྒྱུད་ཐམས་ཅད་དྲན་པར་བྱའོ།། །།
གཉིས་པ་བསྒྲུབ་པའི་བསླབ་བྱ་ལ་གདམས་པ་ནི། བླ་མ་དགྱེས་པའི་རྡོ་རྗེའམ། འཁོར་ལོ་བདེ་མཆོག་ལ་སོགས་པ་དང་དབྱེར་མི་ཕྱེད་པ་ལ། བླ་མ་བརྒྱུད་པ་དང༌། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བར་བསྒོམས་པ་ལ། བླ་མའི་རྣལ་འབྱོར་ཐུན་བཞི་ལ་སོགས་པ་འབད་ན། ཚེ་འདི་ཉིད་ལ་འཚང་རྒྱ་བར་འགྱུར། གནས་སྐབས་ཕྲིན་ལས་བཞི་བསྒྲུབ་པ་ནི། ཞི་བའི་དངོས་གྲུབ་འདོད་ན་བླ་མ་རྣམ་པར་སྣང་མཛད་དུ་བསྒོམས་ཏེ།
འཁོར་བྱང་ཆུབ་སེམས་དཔའ་སའི་སྙིང་པོ་ལ་སོགས་པ་དཔག་ཏུ་མེད་པས་བསྐོར་བར་བསམས་ནས། གསོལ་བ་བཏབ་ན། ནད་ཞི་བ་ལ་སོགས་པ་ཞི་བའི་དངོས་གྲུབ་ཐོབ། བླ་མ་མི་བསྐྱོད་པ་ལ་འཁོར་བྱང་ཆུབ་སེམས་དཔའ་ཕྱག་ན་རྡོ་རྗེ་དང༌། དཔལ་མགོན་པོ་ལྷ་མོ་ལ་སོགས་པས་བསྐོར་བར་བསམས་ལ། གསོལ་བ་བཏབ་ན། དགྲ་བགེགས་ཚར་གཅོད་པ་ལ་སོགས་པ་དྲག་པོའི་ལས་འགྲུབ། བླ་མ་འོད་དཔག་ཏུ་མེད་པ་ལ་འཁོར་བྱང་ཆུབ་སེམས་དཔའ་སྤྱན་རས་གཟིགས་དང༌། ཀུ་རུ་ཀུལླེ་ལ་སོགས་པས་བསྐོར་བར་བསམས་ཏེ། གསོལ་བ་བཏབ་ན།
མི་ནོར་ལ་སོགས་པ་དབང་དུ་འདུ། བླ་མ་རིན་ཆེན་འབྱུང་ལྡན་ལ། འཁོར་བྱང་ཆུབ་སེམས་དཔའ་ནམ་མཁའ་མཛོད་དང༌། རྣམ་ཐོས་སྲས་དང༌། འཕགས་པ་ཛམྦྷ་ལ་དང༌། ལྷ་མོ་ནོར་རྒྱུན་མ་དང༌། གནོད་སྦྱིན་ཨ་པ་རཱ་ཙི་ཏ་དང༌། ཚོགས་ཀྱི་བདག་པོ་ལ་སོགས་པས་བསྐོར་བར་བསམས་ལ། གསོལ་བ་བཏབ་ན། དཔལ་དང༌།
གྲགས་པ་དང༌། འབྱོར་བ་ལ་སོགས་པ་ཐམས་ཅད་རྒྱས་པར་འགྱུར་རོ། ། བླ་མ་དོན་ཡོད་གྲུབ་པ་ལ་འཁོར་བྱང་ཆུབ་སེམས་དཔའ། མཐོང་བ་དོན་ཡོད་དང༌། རྡོ་རྗེ་རྣམ་འཇོམས་དང༌། རྗེ་བཙུན་སྒྲོལ་མ་སོགས་པས་བསྐོར་བར་བསམས་ལ། གསོལ་བ་བཏབ་ན། ཕྲིན་ལས་བཞིའི་དངོས་གྲུབ་ཐམས་ཅད་ཐོབ་པར་འགྱུར་རོ།། །། དེ་ལྟར་གདམས་ནས། སློབ་མས་ཐལ་མོ་སྦྱར་ཏེ།
འདི་སྐད་ཅེས་བརྗོད་པར་བྱའོ། ། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་བྱ་བ་དང༌། དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ཉིད་འབུལ་ལགས་ན། ། ཁྱོད་ཀྱིས་སློབ་མར་གཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་ལན་གསུམ་བརྗོད་ལ། ཇི་ལྟར་ཡོད་པའི་ཡོན་ཕུལ་ལ།
ཇི་ལྟར་མཉེས་པའི་བྱ་བ་རྣམས་བྱའོ། ། དེ་ལྟར་བཤད་པ་དེ་དག་ཀྱང་ཆོ་གའི་དངོས་གཞི་ལ་རྒྱས་བསྡུས་ཀྱི་འཕེལ་འགྲིབ་གང་ཡང་མ་མཛད། རྟོགས་པ་བསྐྱེད་པའི་ལུང་དང༌། བླ་མའི་ལོ་རྒྱུས་རྣམས། སློབ་མའི་བསམ་པ་དང་བསྟུན་ནས། རྒྱས་བསྡུས་བག་རེ་གསུངས་པ་དང༌། རང་ཉིད་ལ་ཇི་ལྟར་གདམས་པའི་ཚུལ་མདོ་ཙམ་བྲིས་པའོ།། །། དཔལ་མགྲིན་གོས་སེར་མེ་ཏོག་མདའ་འཇོམས་པའི། ། བུ་རམ་ཤིང་པའི་གསུང་རབ་དྲི་མེད་འཛིན། ། དཔལ་ལྡན་བླ་མའི་སྒྲུབ་པ་འདི་བྲིས་པའི། །
དགེ་བས་འགྲོ་ཀུན་བདུད་ལས་རྒྱལ་གྱུར་ཅིག ། བྱིན་རླབས་ཀྱི་རིམ་པ་བླ་མའི་རྣལ་འབྱོར། བླ་མ་ཐམས་ཅད་ཀྱི་བྲན་དུ་གྱུར་པ། ས་སྐྱ་པཎྜི་ཏས་སྦྱར་བའོ། ། ཉེས་པའི་ཚོགས་ཐམས་ཅད་བླ་མ་ལ་བཟོད་པར་གསོལ། དགེ་བའི་རྩ་བ་སེམས་ཅན་ཐམས་ཅད་བླ་མ་དམ་པ་མཉེས་པར་བྱེད་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
