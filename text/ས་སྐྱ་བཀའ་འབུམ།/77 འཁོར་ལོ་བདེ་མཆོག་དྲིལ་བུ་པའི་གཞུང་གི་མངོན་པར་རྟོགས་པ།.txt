ས་སྐྱ་བཀའ་འབུམ།
པོད ༧༧
འཁོར་ལོ་བདེ་མཆོག་དྲིལ་བུ་པའི་གཞུང་གི་མངོན་པར་རྟོགས་པ།
༼ཅ༽ ༄༅། །འཁོར་ལོ་བདེ་མཆོག་དྲིལ་བུ་པའི་གཞུང་གི་མངོན་པར་རྟོགས་པ་བཞུགས་སོ།། ༄༅། །ཨོཾ་སིདྡྷི་རསྟུ། བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། དངོས་ཀུན་དེ་ཉིད་སྡོམ་གཅིག་པུ། ། དཔལ་ལྡན་ཁྲག་འཐུང་དཔའ་བོ་ཆེ། ། ཡེ་ཤེས་མངའ་བདག་གཉིས་མེད་སྦྱོར། ། བདེ་མཆོག་འཁོར་ལོ་ལ་ཕྱག་འཚལ། ། རྣལ་འབྱོར་དབང་ཕྱུག་རྣལ་འབྱོར་ཆེ། ། དངོས་གྲུབ་ཆེན་པོ་ལེགས་སྩོལ་བ། །
བསྐྱེད་པའི་རིམ་པའི་སྦྱོར་བ་ཡི། ། ཆོ་ག་བླ་མའི་རིམ་བརྟེན་བཤད། ། ཆོ་ག་སྣ་ཚོགས་ཉམས་དགའ་བ། ། ཇི་ལྟར་སེམས་ཅན་བསམ་པ་ཡི། ། ཁྱད་པར་ཇི་བཞིན་བཟུང་བའི་རྒྱུ། ། རྡོ་རྗེ་འཆང་གིས་གསུངས་པའོ། ། དང་པོར་རེ་ཞིག་སེམས་ཅན་གྱི་དོན་ལ་བརྩོན་པའི་བློ་ཅན་གྱིས། རྗེ་བཙུན་བླ་མ་ལ་གསོལ་བ་བཏབ་སྟེ། རིམ་པ་ཇི་ལྟ་བ་བཞིན་དུ་དབང་བསྐུར་བ། ཇི་སྐད་གསུངས་པའི་དམ་ཚིག་ལ་གནས་པའི་རྣལ་འབྱོར་པས།
ནང་པར་སད་པ་དང༌། དཔལ་འཁོར་ལོ་བདེ་མཆོག་འཆད་པར་འགྱུར་བའི་ཁ་དོག་དང་མཚོན་ཆ་ཅན་གྱི་རྣམ་པར་ལངས་ཏེ། གདོང་བཀྲུ་བ་བྱས་ལ་ཕྱིའི་མཆོད་པ་དང་གཏོར་མ་ཆོ་ག་ཇི་ལྟ་བ་བཞིན་དུ་བཤམས་ནས། བསམ་གཏན་གྱི་ཁང་པ་སྟན་བདེ་བ་ལ་འདུག་ལ། བདུད་རྩི་རིལ་བུ་ཁར་བཅུག་སྟེ། ཤྲཱི་ཧེ་རུ་ཀ་ཨ་ཧྃ་ཞེས་བྱ་བའི་དོན་དྲན་པར་བྱས་ལ། རང་གི་སྙིང་གར་ཨ་ལས་བྱུང་བའི་ཟླ་བའི་དཀྱིལ་འཁོར། དེའི་སྟེང་དུ་ཐ་མལ་པའི་ཕུང་པོ་ལྔ་སྦྱོང་བར་བྱེད་པའི་ཡེ་ཤེས་ལྔའི་རང་བཞིན་ཅན་གྱི་ཡི་གེ་ཧཱུྃ་སྔོ་སྐྱ་འོད་ཟེར་འབར་བ་བསམ་མོ། ། དེའི་འོད་ཀྱིས་རང་གི་ལུས་མཐའ་དག་གང་བས་ཐོག་མ་མེད་པ་ནས་བསགས་པའི་ལུས་དང་ངག་ལས་བྱུང་བའི་སྡིག་པའི་དྲི་མ་དག་པས། རང་གི་ལུས་ཤེལ་དག་པ་ལྟར་དྲི་མ་མེད་པར་བསམས་ལ།
སླར་ཡང་འོད་ཟེར་དེ་བ་སྤུའི་བུ་ག་ལས་བྱུང་བས་སེམས་ཅན་གྱི་ལུས་གསལ་བར་བྱས་པས་དེ་རྣམས་ཀྱི་སྒོ་གསུམ་གྱི་དྲི་མ་དག་པར་བྱས་ནས། འོད་ཟེར་གྱི་ཚོགས་དེས་མདུན་གྱི་ནམ་མཁར་བཅོམ་ལྡན་འདས་འཆད་པར་འགྱུར་བའི་སྐུ་མདོག་དང་ཕྱག་མཚན་ཅན་ནམ། ཕྱིའི་དཀྱིལ་འཁོར་ལྟར་དམིགས་ལ། དེའི་སྟེང་གི་ཆ་ལ་བླ་མ་མི་བསྐྱོད་པའི་རྣམ་པ་ཅན་བལྟས་ཏེ། དེ་དག་ལ་དངོས་སུའམ། ཡིད་ཀྱིས་ཕྱག་དང་མེ་ཏོག་ལ་སོགས་པས་ཡང་དག་པར་མཆོད་ལ་དེ་དག་རང་གི་ལུས་ལ་གཞུག་པར་བྱ་སྟེ། དཔལ་བླ་མས་ནི་སྤྱི་བོར་དབུ་བརྒྱན་ནོ། ། བཅོམ་ལྡན་འདས་དཀྱིལ་འཁོར་གྱི་འཁོར་ལོ་སྨིན་མཚམས་སུ་བསྟིམ་པར་བྱའོ། ། དེ་ནས་སྲུང་བའི་འཁོར་ལོ་གསལ་གདབ་པ་ནི། སྤྱི་བོ་སྣ་ཚོགས་རྡོ་རྗེ།
རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ། པགས་པ་རྡོ་རྗེའི་གུར། བ་སྤུ་མདའི་དྲྭ་བ། སེན་མོ་མེ་རི་རབ་ཏུ་འབར་བའོ། ། དེའི་རྗེས་ལ་རང་གི་ལུས་ཀྱི་དཀྱིལ་འཁོར་གསལ་བར་བྱ་སྟེ། རྐང་པ་གཞུའི་དབྱིབས་ནི་རླུང་ངོ༌། ། སུམ་མདོ་གྲུ་གསུམ་ནི་མེའོ། ། ལྟོ་བ་ཟླུམ་པོ་ནི་ཆུའོ། ། སྙིང་ག་གྲུ་བཞི་པ་སའོ། །
སྒལ་ཚིགས་དབྱི་གུའི་གཟུགས་ནི་རི་རབ་བོ། ། ཕན་ཚུན་དང་ཡན་མན་དུ་འདོམ་གང་བ་ནི་གྲུ་བཞིའོ། ། སྙིང་གའི་རྩ་བཞི་ནི་སྒོ་བཞིའོ། ། མིག་དང༌། རྣ་བ་དང༌། སོ་དང༌། སྣ་ལ་སོགས་པ་ཏོ་ར་ཎ་དང༌། དྲྭ་བ་དྲྭ་ཕྱེད་དང༌། རིན་ཆེན་ཕ་གུ་ལ་སོགས་པ་སྟེ་དེ་ལྟར་ལུས་ཀྱི་དཀྱིལ་འཁོར་དུའང༌། དཔལ་ཁ་སྦྱོར་ཐིག་ལེའི་བརྟག་པ་དྲུག་པ་ལས།
རྐང་པའི་མཐིལ་དུ་གནས་པའི་རླུང༌། ། ཞེས་བྱ་བ་ནས་བརྩམས་ཏེ། ལུས་ཀྱི་དཀྱིལ་འཁོར་ཉིད་དུ་བརྗོད། ། ཅེས་བྱ་བའི་བར་དུ་གསུངས་ཏེ། དེ་བས་བདག་ཉིད་ཧེ་རུ་ཀ་ཞལ་བཞི་པ་ཕྱག་བཅུ་གཉིས་པའི་དཀྱིལ་འཁོར་ཏེ་རྟེན་ནོ། ། བརྟེན་པ་ནི་སྙིང་གར་རྩ་ཀུན་འདར་ཧཱུྃ་གི་རྣམ་པ་ནི་བཅོམ་ལྡན་འདས་སུ་གསལ་བར་བྱས་ཏེ། ནག་པོ་ཞལ་བཞི་པ། ཕྱག་བཅུ་གཉིས་པ། སྤྱན་གསུམ་པ། གཡོན་བསྐུམ་གཡས་བརྐྱང་བའི་གནས་པས་འཇིགས་བྱེད་དང་དུས་མཚན་ཞབས་ཀྱིས་མནན་ཏེ་བཞུགས་པ།
ཕྱག་དང་པོ་གཉིས་རྡོ་རྗེ་ཕག་མོ་ལ་འཁྱུད་པས་རྡོ་རྗེ་དང་དྲིལ་བུ་འཛིན་པ། གཞན་གཉིས་ཀྱིས་གླང་པོ་ཆེའི་པགས་པ་ན་བཟར་བཟུང་བ། གཡས་གསུམ་པ་ན་ཌཱ་མ་རུ། བཞི་པ་ན་དགྲ་སྟ། ལྔ་པ་ན་གྲི་གུག དྲུག་པ་ན་མདུང་རྩི་གསུམ་པའོ། ། གཡོན་གསུམ་པ་ན་ཁ་ཊྭཱཾ་ག བཞི་པ་ན་ཁྲག་གིས་གང་བའི་ཐོད་པ། ལྔ་པ་ན་རྡོ་རྗེའི་ཞགས་པ། དྲུག་པ་ན་ཚངས་པའི་མགོ་བོ་བསྣམས་པའོ། །
རལ་པའི་ཐོར་ཚུགས་དང༌། ཐོད་པའི་ཕྲེང་བ་དང༌། ཟླ་བ་ཕྱེད་པ་དང༌། སྣ་ཚོགས་རྡོ་རྗེས་དབུར་བརྒྱན་པ། ཞལ་རྣམ་པར་འགྱུར་བ། མཆེ་བ་གཙིགས་པ། ཞལ་དང་པོ་ནག་པོ། གཡས་པ་གསེར་གྱི་ཁ་དོག རྒྱབ་མ་ནི་པདྨ་རཱ་གའི་ཁ་དོག གཡོན་པ་ནི་མརྒད་ཀྱི་མདོག་ཅན།
སྟག་གི་པགས་པའི་ཤམ་ཐབས་ཅན། མི་མགོ་རློན་པའི་ཕྲེང་བ་འཕྱང་བ། འཁོར་ལོ་དང་རྣ་ཆ་དང༌། མགུལ་རྒྱན་དང༌། ལག་གདུབ་དང༌། སྐ་རགས་དང༌། མཆོད་ཕྱིར་ཐོགས་དང་ཐལ་བ་སྟེ་ཕྱག་རྒྱ་དྲུག་གིས་བརྒྱན་པའོ། ། བཅོམ་ལྡན་འདས་མ་ནི་དམར་མོ། ཞལ་གཅིག་མ། སྤྱན་གསུམ་པ།
ཕྱག་གཉིས་པ། སྐྲ་གྲོལ་བ་གཅེར་བུ་དུམ་བུའི་སྐ་རགས་ཀྱིས་བརྒྱན་པ། ཕྱག་གཡོན་པས་ཁྲག་གིས་གང་བའི་ཐོད་པ་འཛིན་པ་འཁྱུད་པ། གཡས་པ་གྲི་གུག་རྡོ་རྗེས་མཚན་པ་འཛིན་ཅིང་སྡིགས་མཛུབ་བྱེད་པ། བྱིན་པ་གཉིས་ཀྱིས་འཁྱུད་པ་བཅོམ་ལྡན་འདས་དང་གཉིས་སུ་མེད་པར་སྦྱོར་བའོ། ། དེའི་ཕྱོགས་ཀྱི་འདབ་མ་བཞི་ལ། མཁའ་འགྲོ་མ་དང༌། ལཱ་མཱ་དང༌། ཁཎྜ་རོ་ཧཱ་དང༌། གཟུགས་ཅན་མ་རྣམས་ནི།
ནག་པོ་དང༌། ལྗང་གུ་དང༌། དམར་པོ་དང༌། སེར་པོ་དང༌། ཞལ་གཅིག་པ་སྤྱན་གསུམ་པ། སྐྲ་གྲོལ་བ། ཕྱག་བཞི་པ། གཡོན་ན་ཁ་ཊྭཱྃ་ག་དང་ཐོད་པ། གཡས་ན་ཌཱ་མ་རུ་དང་གྲི་གུག་བསྣམས་པ། གཡས་བརྐྱང་པའི་གནས་པས་བཞུགས་པ།
གཅེར་བུ་ཕྱག་རྒྱ་ལྔས་བརྒྱན་པ་དགོད་པར་བྱའོ། ། མཚམས་བཞིར་ནི་བདུད་རྩི་ལྔས་གང་བའི་སྣོད་བཞི་པོ་རྣམས་སོ། ། མགོ་བོ་པུལླཱི་ར་མཱ་ལ་ཡར་ཁཎྜ་ཀ་པཱ་ལཱི་དང་རབ་ཏུ་གཏུམ་མོའོ། ། སྤྱི་གཙུག་ཛཱ་ལནྡྷ་རར་མ་ཧཱ་ཀཾ་ཀ་ལཱ་དང་གཏུམ་པའི་མིག་ཅན་མའོ། ། རྣ་བ་གཡས་པ་ཨཽ་ཌྱན་དུ་ཀཾ་ཀ་ལཱ་དང་འོད་ལྡན་མའོ། ། སྤྱི་བོའི་རྒྱབ་ཨརྦུ་ཏར་མཆེ་བ་རྣམ་པར་གཙིགས་པ་དང་སྣ་ཆེན་མའོ། ། རྣ་བ་གཡོན་པ་གོ་དཱ་བ་རིར་སུ་ར་བེ་རི་དང་བརྟན་པའི་བློ་ཅན་མའོ། ། སྨིན་མའི་མཚམས་ར་མེ་ཤྭ་རིར་འོད་དཔག་ཏུ་མེད་པ་དང་མིའུ་ཐུང་མའོ། ། མིག་དེ་ཝི་ཀོ་ཊར་རྡོ་རྗེའི་འོད་དང་ལཾ་ཀའི་དབང་ཕྱུག་མའོ། ། ཕྲག་པ་མཱ་ལ་བར་རྡོ་རྗེའི་སྐུ་དང་ཤིང་གྲིབ་མ་སྟེ།
ཐུགས་ཀྱི་འཁོར་ལོ་ནམ་མཁའ་ལ་སྤྱོད་པ་སྟེ། དཔའ་བོ་དང་རྣལ་འབྱོར་མ་རྣམས་ནག་པོའོ། ། མཆན་ཁུང་ཀཱ་མ་རཱུ་པར་ཨཾ་གུ་རི་དང་ཨེ་ར་བ་ཏིའོ། ། ནུ་མ་ཨོ་ཏྲེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོའོ། ། ལྟེ་བ་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མའོ། ། སྣ་རྩེ་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་མའོ། ། ཁ་ཀ་ལིངྒར་རབ་ཏུ་བཟང་མོ་དང་ཤྱཱ་མ་དེ་བཱིའོ། ། མགྲིན་པ་ལཾ་པ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོའོ། ། སྙིང་ཀཱཉྩིར་འཇིགས་བྱེད་ཆེན་པོ་དང་རྟ་རྣ་མའོ། ། འདོམ་བར་ཧི་མཱ་ལ་ཡར།
མིག་མི་བཟང་དང་ཁ་གཱ་ན་ན་སྟེ་གསུང་གི་འཁོར་ལོ་ས་ལ་སྤྱོད་པ་སྟེ་དཔའ་བོ་དང་རྣལ་འབྱོར་མ་རྣམས་ནི་དམར་པོའོ། ། མཚན་མ་པྲེ་ཏ་པུ་རིར། སྟོབས་པོ་ཆེ་དང་འཁོར་ལོའི་ཤུགས་ཅན་མའོ། ། བཤང་ལམ་གྲྀ་ཧ་དེ་བར་རིན་ཆེན་རྡོ་རྗེ་དང་ཁཎྜ་རོ་ཧཱའོ། ། བརླ་སཽ་རཱཥྚར་རྟ་མགྲིན་དང་ཤཽཎྜི་ནཱིའོ། ། བྱིན་པ་སུ་ཝ་རྞ་དྭཱི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མའོ། ། སོར་མོ་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོའོ། ། རྐང་པའི་བོལ་གོང་སིནྡྷཱུར་པདྨ་གར་གྱི་དབང་ཕྱུག་དང་སྟོབས་ཆེན་མའོ། ། མཐེ་བོང་མ་རོར་རྣམ་པར་སྣང་མཛད་དང་འཁོར་ལོས་སྒྱུར་མའོ། ། པུས་མོ་ཀུ་ལུ་ཏར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ།
སྐུའི་འཁོར་ལོའི་ས་འོག་ན་གནས་པ་དཔའ་བོ་དང་རྣལ་འབྱོར་མ་རྣམས་ནི་དཀར་པོའོ། ། ཐོད་པའི་དུམ་བུ་ལ་སོགས་པའི་དཔའ་བོ་རྣམས་ནི་ཞལ་གཅིག་ཕྱག་གཉིས་པ། སྤྱན་གསུམ་པ་རལ་པའི་ཐོར་ཚུགས་ཀྱིས་བརྒྱན་པ། ཕྱག་གཉིས་འཁྱུད་པས་རྡོ་རྗེ་དང་དྲིལ་བུ་འཛིན་པ། སྐུ་ལ་ཕྱག་རྒྱ་དྲུག་གིས་བརྒྱན་པ། གཡས་བརྐྱང་པས་བཞུགས་པའོ། ། རབ་གཏུམ་ལ་སོགས་པ་རྣམས་ནི་ཞལ་གཅིག་པ་ཕྱག་གཉིས་པ། གཡོན་ཐོད་པ་བསྣམས་པས་འཁྱུད་པ། གཡས་སྡིགས་མཛུབ་དང་གྲི་གུག་འཛིན་པ་སྐྲ་གྲོལ་བ་གཅེར་བུ་གཉིས་སུ་མེད་པར་སྦྱོར་བ། ཕྱག་རྒྱ་ལྔས་བརྒྱན་པའོ། །
ཐུགས་ཀྱི་འཁོར་ལོའི་མཁའ་འགྲོ་མ་ལ་སོགས་པ་རྣམས་ཀྱི་ཕྱི་རོལ་དུ། ཤར་དང་བྱང་དང་ནུབ་དང་ལྷོ་དང༌། ཤར་ལྷོ་དང་ལྷོ་ནུབ་དང་ནུབ་བྱང་དང་བྱང་ཤར་རྣམས་སུ་རིམ་པ་ཇི་ལྟ་བར། ཁྭ་གདོང་དང་འུག་གདོང་དང་ཁྱི་གདོང་དང་ཕག་གདོང་ཅན་དང༌། ཡ་མ་དཱ་དྷི་དང༌། གཤིན་རྗེ་ཕོ་ཉ་མོ་དང༌། གཤིན་རྗེ་མཆེ་བ་ཅན་དང༌། གཤིན་རྗེ་འཇོམས་མ་སྟེ། ཇི་ལྟར་མཁའ་འགྲོ་མ་ལ་སོགས་ཇི་ལྟར་ཁྭ་གདོང་ཅན་ལ་སོགས་པ་ཡང་དེ་ལྟར་རོ། ། མཚམས་ན་བཞུགས་པའི་ལྷ་མོ་རྣམས་ནི་ཡིད་འཕྲོག་པའི་གཟུགས་གཉིས་མའོ། །
རྣལ་འབྱོར་མ་ཐམས་ཅད་ཀྱང་སྐྲ་གྲོལ་བ། རྐང་པ་གཡོན་པ་བརྐྱང་པས་ཡི་དྭགས་ཀྱི་གདན་ལ་བཞུགས་པའོ། ། དཔའ་བོ་དང་རྣལ་འབྱོར་མ་འདི་ཐམས་ཅད་མེ་ལོང་ཡོངས་སུ་དག་པ་ལ་བཞིན་གྱི་རྣམ་པ་གསལ་བ་ལྟར་བལྟ་བར་བྱའོ། ། གལ་ཏེ་དེ་ལྟར་མ་ནུས་པའམ་གསལ་བར་མ་གྱུར་ན་ཐུགས་སུ་ནང་སྐོར་དུ་མྃ་ལྃ་པྃ་ཏཱྃ་རིམ་པ་བཞིན་མཁའ་འགྲོ་མ་ལ་སོགས་པར་མོས་པ་བྱའོ། ། དེའི་ཕྱི་སྐོར་བརྒྱད་ལ་ཧཱུྃ་རིང་པོ་བརྒྱད་ནི་སྒོ་མཚམས་མ་བརྒྱད་དོ། ། དཔའ་བོ་དང་རྣལ་འབྱོར་མ་རྣམས་ནི་ལུས་ཀྱི་ཆ་ཤས་ཉི་ཤུ་རྩ་བཞིར་པུ་ལ་སོགས་པ་ཉི་ཤུ་རྩ་བཞིར་གནས་པ་སྟེ། པུ་ཛཱ་ཨོ་ག་ཨ་གོར་དེ་མ་ཐུགས། ཀ་ཨོ་ཏྲི་ཀོ་ལ་ཀཱ་ཧི་གསུང༌། པྲེ་གྲྀ་སུ་ན་སི་མ་ཀུ་སྐུ། དཔའ་བོ་དང་རྣལ་འབྱོར་མ་རྣམས་དེར་མོས་པ་བྱ།
གལ་ཏེ་དེ་ལྟར་དེའང་མ་འབྱོར་པའམ། མི་གསལ་བར་གྱུར་ན་དེ་དང་དེའི་གནས་སུ། རྩ་གཟུགས་མཛེས་པར་གནས་པ་དཔའ་བོ་དང༌། རྣལ་འབྱོར་མའི་ཚོགས་སུ་མོས་པ་བྱ། དེ་ནི་སློབ་དཔོན་ཉིད་ཀྱིས་ཀྱང༌། ། དེ་ནས་གནས་དང་ཉེ་གནས་སོ། ། བདུད་རྩི་དཀྱིལ་འཁོར་ལུས་དཀྱིལ་འཁོར། ། ལ་གནས་བྱང་ཆུབ་ཕྱོགས་ཀྱི་ཆོས། ། སུམ་ཅུ་རྩ་བདུན་རང་བཞིན་ཏེ། ། རྩ་ནི་སུམ་ཅུ་རྩ་བདུན་པའོ། །
ལྷ་ཡི་འཁོར་ལོའི་དཀྱིལ་འཁོར་པ། ། ཞེས་སོ། ། དེ་ནས་བདག་ཉིད་ལ་གོ་ཆ་གཉིས་དགོད་པར་བྱ་སྟེ། སྙིང་གར་ཨོཾ་ཧ་རྡོ་རྗེ་སེམས་དཔའ་སྟེ་དཀར་པོའོ། ། མགོ་བོ་ལ་ན་མ་ཧི་སྟེ་རྣམ་པར་སྣང་མཛད་སེར་པོའོ། ། སྤྱི་གཙུག་ཏུ་སྭཱ་ཧཱ་ཧཱུ་པདྨ་གར་གྱི་དབང་ཕྱུག་སྟེ་དམར་པོའོ། ། ཕྲག་པ་གཉིས་ལ་ནི་བཽ་ཥཊ་ཧེ་དཔལ་ཧེ་རུ་ཀ་སྟེ་ནག་པོའོ། ། མིག་གཉིས་ལ་ཧཱུྃ་ཧཱུྃ་ཧོ་རྡོ་རྗེ་ཉི་མ་སྟེ་སེར་པོའོ། ། ཡན་ལག་ཐམས་ཅད་ལ་ཕཊ་ཧྃ་རྟ་མཆོག་སྟེ་ལྗང་གུའོ། ། ལྟེ་བར་ཨོཾ་བྃ་རྡོ་རྗེ་ཕག་མོ་སྟེ་དམར་མོའོ། །
སྙིང་གར་ཧྃ་ཡོཾ་ཡ་མི་ནི་སྟེ་སེར་མོའོ། ། ཁར་ཧྲིཾ་མྃ་རྨོངས་བྱེད་མ་སྟེ་དཀར་མོའོ། ། མགོ་བོ་ལ་ཧྲེཾ་ཧྲིཾ་སྦྱིན་བྱེད་མ་སྟེ་སྔོན་མོའོ། ། སྤྱི་གཙུག་ཏུ་ཧཱུྃ་ཧཱུྃ་སྐྲག་བྱེད་མ་སྟེ་དུད་ཁའོ། ། ཡན་ལག་ཐམས་ཅད་ལ་ཕཊ་ཕཊ་ཙཎྜི་ཀ་སྟེ་ལྗང་གུའོ། ། ཐམས་ཅད་ཟླ་བའི་གདན་ལ་དགོད་པར་བྱའོ། ། མཛུབ་མོ་མདུད་བྱས་གུང་མོ་ངེས་པར་སྦྱར། ། མཐེ་བོ་རབ་སྦྱར་འདི་ནི་དཔྲལ་བ་ཡི། ། གནས་བཞག་ནས་ནི་གཡོན་ནས་གཅུ་ཞིང་བསྐོར། ། རྐང་མནན་གྱེན་དུ་བལྟ་བྱ་ཕཻཾ་སྒྲ་བསྒྲགས། །
སྙིང་གའི་ས་བོན་འོད་ཟེར་ཚོགས་ཀྱིས་ནི། ། མཁའ་དབྱིངས་དག་པར་ཡེ་ཤེས་སྤྱན་དྲངས་ཏེ། ། ཇི་བཞིན་མཆོད་ནས་ཛཿཧཱུྃ་བྃ་ཧོཿཡིས། ། རང་གི་ལུས་ལ་གནས་རྣམས་སོ་སོར་གཞུག ། དེའི་རྗེས་ལ་རྣམ་ལྔ་འདོད་པས་བསྐོར་ཞིང༌། ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅་ཧཾ། ཞེས་བརྗོད་པས་འཁྱུད་པའི་ཚུལ་བྱའོ། ། གོ་ཆ་ནི་སྔོན་དུ་བྱེད་པའམ་ཡང་ན་དེའི་རྗེས་ལ་དགོད་པ་དེ་ནི་མི་འབྲལ་བར་བྱེད་པའོ། ། དེ་ནས་ཡང་སྙིང་གའི་ས་བོན་གྱི་འོད་ཟེར་གྱི་ཚོགས་ཀྱིས་དེ་བཞིན་གཤེགས་པ་དང༌། བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ་ཡིད་ལས་བྱུང་བའི་མཆོད་པས་མཆོད་དེ།
བཅོམ་ལྡན་དེ་བཞིན་གཤེགས་པ་རྣམས། ། བཅོམ་ལྡན་བདག་ཉིད་ཆེན་པོ་ཀུན། ། ཐུགས་རྗེའི་བདག་ཉིད་ཅན་རྣམས་ཀྱིས། ། བདག་ལ་དབང་བསྐུར་སྩལ་དུ་གསོལ། ། ཞེས་བྱ་བས་གསོལ་བ་བཏབ་པ་དང༌། བདུད་རྩི་ལྔས་གང་བའི་བུམ་པ་བཟུང་སྟེ། ཇི་ལྟར་བལྟམས་པ་ཙམ་གྱིས་ཀྱང༌། ། དེ་བཞིན་གཤེགས་ཀུན་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བྱའོ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་བརྗོད་ཅིང་དབང་བསྐུར་བར་བསམས་ཏེ་མཐར་ཆུ་ལུད་པ་ལས་ལྷ་ཐམས་ཅད་ཀྱི་དབུ་ལ་ཐོད་པ་ལྔ་ལྔའི་སྟེང་དུ་རྡོ་རྗེ་རྩེ་གཅིག་པ་རེ་རེས་མཚན་པར་བསམ་པར་བྱ་བའམ། ཡང་ན་བཅོམ་ལྡན་འདས་ཡབ་ཡུམ་ལ་མི་བསྐྱོད་པའོ། ། སྙིང་པོའི་རྣལ་འབྱོར་མ་བཞི་ལ་རིན་ཆེན་འབྱུང་ལྡན། འཁོར་ལོ་གསུམ་ལ་སོ་སོའི་རིགས་ཀྱི་བདག་པོ། སྒོ་མཚམས་མ་བརྒྱད་ལ་དོན་ཡོད་གྲུབ་པས་དབུར་བརྒྱན་པར་བྱའོ། ། ཡིག་འབྲུའམ་རྩ་ལ་མོས་པ་བྱས་ན་ནི་འདི་ལའང་མོས་པ་ཙམ་གྱིས་བྱའོ། ། དེ་ནས། ཨོཾ་ན་མོ་བྷ་ག་ཝ་ཏེ་ཝཱི་རེ་ཤཱ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་ཀལྤཱགྣི་སནྣི་བྷཱ་ཡ་ཧཱུྃ་ཧཱུྃ་ཕཊ།
ཨོཾ་ཛཱ་ཊ་མུ་ཀུ་ཊོཏྐ་ཊཱ་ཡ་ཧཱུྃ་ཧཱུྃ་ཕཊ། ཨོཾ་དཾཥྚཱ་ཀཱ་ར་ལོ་གྲ་བྷི་ཥ་ཎ་མུ་ཁཱ་ཡ་ཧཱུྃ་ཧཱུྃ་ཕཊ། ཨོཾ་ས་ཧ་སྲ་བྷུ་ཛ་བྷ་སུ་རཱ་ཡ་ཧཱུྃ་ཧཱུྃ་ཕཊ། ཨོཾ་པ་ར་ཤུ་པཱ་ཤོ་དྱ་ཏ་ཤཱུ་ལ་ཁ་ཊྭཱཾ་ག་དྷཱ་རི་ཎི་ཧཱུྃ་ཧཱུྃ་ཕཊ། ཨོཾ་བྱཱ་གྷྲ་ཛི་ནཱམྦ་ར་དྷ་རཱ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་དྷཱུམ་བྲཱནྡྷ་ཀ་ར་ཝ་པུ་ཥཱ་ཡ་ཧཱུྃ་ཧཱུྃ་ཕཊ། ཅེས་བྱ་བའི་སྔགས་ཀྱི་མཆོད་པ་བསྡུས་པའོ། ། རྒྱས་པར་བྱེད་ན་རྩ་སྔགས་གཉིས་གཉིས་སུ་མེད་པ། སྙིང་པོ་གཉིས་དང༌། ཉེ་སྙིང་གཉིས་དང༌།
ཞལ་བཞི་པའི་དང༌། སྙིང་པོའི་རྣལ་འབྱོར་མ་བཞིའི་གཉིས་སུ་མེད་པ་དང༌། འཁོར་ལོ་གསུམ་གྱི་ཡབ་ཡུམ་གཉིས་གཉིས་སུ་མེད་པ་དང༌། རྐང་པ་བརྒྱད་པ་དང༌། སྒོ་མཚམས་མ་བརྒྱད་ཀྱི་གཉིས་སུ་མེད་པ་སྟེ་འདི་ནི་གཞན་དུ་བལྟའོ། ། དེ་ནས་བདུད་རྩིའི་མཆོད་པ་བྱའོ། ། དེ་ནས་མཉེས་མཆོད་དང་ཡིད་མཆོད་བྱའོ། ། སྤྲོས་པ་ལ་དགའ་ན་བསྟོད་པས་ཀྱང་བསྟོད་དེ་དེ་དག་ཀྱང་གཞན་དུ་བཙལ་ལོ། ། ཡང་ན་སྔགས་ཀྱི་མཆོད་པ་ནི་མཉེས་མཆོད་ཀྱི་རྗེས་ལ་བྱས་ཀྱང་འགལ་བ་མེད་དོ། ། དེ་ནས་ལྷ་རྣམས་ལ་སེམས་འཛིན་ན་གང་འདོད་པ་དེ་ལ་དམིགས་ཏེ་བསྒོམ་པར་བྱའོ། །
མི་འདོད་ན་བདག་གི་སྙིང་གའི་ས་བོན་ལས་སྔགས་ཀྱི་ཕྲེང་བ་ལས་བཞིའི་ཁ་དོག་ཅན་དུ་བྱུང་སྟེ་ཡབ་ཀྱི་ཞལ་ནས་ཡུམ་གྱི་ཞལ་དུ་ཞུགས་པདྨ་ནས་རྡོ་རྗེ་འཁོར་བར་རྒྱུན་མི་ཆད་པར་དམིགས་ལ། དེ་ལ་མ་ཡེངས་པར་ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ་ཌཱ་ཀི་ནཱི་ཛཱ་ལ་སཾ་བ་རཾ་སྭཱ་ཧཱ། ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ་ཅེས་བྱ་བ་སྙིང་པོ་གཉིས་སམ། ཨོཾ་ཧྲཱི་ཧ་ཧ་ཧཱུྃ་ཧཱུྃ་ཕཊ། ཨོཾ་སརྦ་བུདྡྷ་ཌཱ་ཀི་ནཱི་བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ། ཅེས་བྱ་བ་ཉེ་སྙིང་གཉིས་ཏེ། མ་ཡེངས་པའི་སེམས་ཀྱིས་ཇི་སྲིད་སྐྱོ་བར་མ་གྱུར་བར་དེ་སྲིད་དུ་བཟླས་སོ། ། དེ་ལ་སྐྱོ་ན་ལྷ་རྣམས་སོ་སོའི་གནས་སུ་ཐིམ་པར་བསམས་ལ་རྫོགས་པའི་རིམ་པ་ལྔ་ལས་གང་ཡང་རུང་བ་བསྒོམ་མོ། ། མཉམ་པར་གཞག་པའི་རྣལ་འབྱོར་རིམ་པ་གཉིས་སོ། ། དེ་ལའང་སྐྱོ་ན་ཧེ་རུ་ཀའི་གཟུགས་སུ་ལངས་ལ་མཁའ་འགྲོའི་ཚོགས་ལ་གཏོར་མས་མཆོད་པར་བྱ་སྟེ།
ལྷག་ཆད་ཁ་བསྐང་བའི་ཕྱིར་ཡི་གེ་བརྒྱ་པ་བརྗོད་ལ། བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། ཞེས་བརྗོད་དེ། དཔའ་བོའི་གོ་ཆ་དང་དཔའ་མོའི་གོ་ཆ་དང༌། གོ་ཆ་ཆེན་པོ་བགོ་བར་བྱའོ། །
དེ་ནས་སྤྱོད་ལམ་གྱི་དུས་སུ་དཔལ་ཧེ་རུ་ཀའི་དགའ་བ་དང༌། གསུང་གི་དགའ་བ་དང༌། འཇིགས་པ་མེད་པ་དང༌། ཡུལ་གྱི་དུག་གིས་མ་ཕྲོགས་པར་གནས་པར་བྱའོ། ། ཁ་ཟས་ཀྱི་དུས་སུ་ཁ་ཟས་ཆོ་ག་ཇི་ལྟ་བ་བཞིན་བྱིན་གྱིས་བརླབས་ཏེ། ལྷ་མཆོད་པའི་བསམ་པས་ལྕེ་ལ་རྡོ་རྗེ་ཧཱུྃ་གིས་མཚན་པ་བསམས་ཏེ། གཡོན་གྱི་ཀུན་ཏུ་སྤྱོད་པས་བཟའ་བར་བྱའོ། ། དཔལ་ལྡན་བདེ་མཆོག་འཁོར་ལོའི་རྣལ་འབྱོར་མཆོག་ལུགས་ཀྱི། ། བསྐྱེད་པའི་རིམ་པ་མངོན་བརྗོད་བླ་མ་ལས་བྱུང་བ། ། དྲིལ་བུའི་ཞབས་ཀྱིས་ལེགས་བཏུས་པ་ཡི་གཞུང་དེ་ཡི། །
མངོན་རྟོགས་བློ་དམན་གཟུང་ཕྱིར་བརྩེ་ཆེན་བླ་མས་གསུངས། ། དེ་ཉིད་རྒྱས་པར་བཤད་པ་འདི་ནི་བསོད་ནམས་རྩེ། ། བདག་འདྲའི་ཡུལ་མིན་མོད་ཀྱང་དཔལ་ལྡན་བླ་མ་དེའི། ། གསུང་གི་གཟེགས་མ་བརྟེན་བྱས་ལས་དགེ་གང་བསགས་པ། ། དེས་ནི་འགྲོ་ཀུན་རྡོ་རྗེ་འཛིན་པར་འགྲོ་བར་ཤོག ། སློབ་དཔོན་རྡོ་རྗེ་དྲིལ་བུ་བའི་གཞུང་གི་མངོན་པར་རྟོགས་པའི་རིམ་པ་ཅུང་ཟད་རྒྱས་པར་བྲིས་པ། དཔལ་བརྩེ་བ་ཆེན་པོ་དང་ལྡན་པའི་ཞབས་ཀྱི་པདྨོ་རྙོག་པ་མེད་པ་ལ་སྤྱི་བོས་གཏུགས་པའི་རྣལ་འབྱོར་པ་བསོད་ནམས་རྩེ་མོས་བྲིས་པའོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
