ས་སྐྱ་བཀའ་འབུམ།
པོད ༧
བླ་མ་ས་ཆེན་གྱིས་མཛད་པའི་ཀྱེ་རྡོ་རྗེའི་རྩ་རྒྱུད་བརྟག་གཉིས་ཀྱི་དཀའ་འགྲེལ།
༼ཀ༽ ༄༅། །བླ་མ་ས་ཆེན་གྱིས་མཛད་པའི་ཀྱེ་རྡོ་རྗེའི་རྩ་རྒྱུད་བརྟག་གཉིས་ཀྱི་དཀའ་འགྲེལ་བཞུགས།། ༄༅། །བཅོམ་ལྡན་འདས་དཔལ་ཀྱེའི་རྡོ་རྗེ་ལ་ཕྱག་འཚལ་ལོ། ། བློ་གྲོས་མཚུངས་མེད་འཇིག་རྟེན་ཀུན་གྱི་མིག ། གྲགས་པ་བསམ་ཡས་ནམ་མཁའི་མཐར་སོན་པ། ། དེ་ཉིད་དོན་གཟིགས་གྲོལ་བའི་སྤོབས་པ་ཅན། ། འདྲེན་པའི་བསྟན་པ་གཅེས་འཛིན་དེ་ལ་འདུད། ། དེ་ལྟ་བུའི་བླ་མ་དམ་པ་རི་གངས་ཅན་གྱི་ཁྲོད་དུ་སྐུ་འཁྲུངས་པ། དུས་དེང་སང་རྩོད་དུས་ལྔ་བརྒྱའི་ཐ་མ་ལ་གསང་སྔགས་སྤྱོད་པ་རྣམས་ཀྱི་གཙུག་གི་ནོར་བུ་ལྟ་བུར་གྱུར་པ། བདག་ཅག་ལ་སོགས་པ་སྐྱེ་བོ་མང་པོ་དག་གི་བླ་མར་གྱུར་པ།
དེའི་ཞབས་ལ་གུས་པས་ཕྱག་འཚལ་ཞིང༌། སྐྱེ་བོ་བློ་དམན་པ་དག་ལ་ཕན་པར་བྱ་བའི་ཕྱིར་དང༌། རང་ཉིད་ཀྱི་དྲན་པ་གསོས་གདབ་པའི་ཕྱིར། མཚན་མོ་རིའི་སྤོ་ལ་མེ་འབར་བས་ཀླུང་ཁམས་ལ་སོགས་པ་གསལ་བར་བྱས་པ་བཞིན། གཉིས་སུ་མེད་པའི་རྒྱུད་ཀྱི་དཀའ་བའི་གནས་ཅུང་ཞིག་གསལ་བར་བྱའོ། ། དེ་ལ་གང་ཟག་གི་དབང་པོའི་རིམ་པ་དང་སྦྱར་ནས། དབང་པོ་རྣོན་པོས་ནི་གླེང་བཞི་བཞུགས་ཚུལ་དུ་རྒྱུད་ཀྱི་དོན་མཐའ་དག་ཁོང་དུ་ཆུད་པར་ནུས་ལ། འབྲིང་གིས་མཚན་དུ་གོ་བར་ནུས་ཤིང༌། ཐ་མས་རྒྱས་པར་བཤད་པས་ཁོང་དུ་ཆུད་པ་ཡིན་པ་ལས་མཚན་གྱི་བཤད་པ་དང༌། བཤད་ཐབས་ཀྱི་ཡན་ལག་ཇི་ལྟ་བུས་རྒྱུད་འདི་འཆད་པ་ནི་གཞན་དུ་གོ་བར་བྱའོ། །
གང་ཟག་དབང་པོ་རབ་ཀྱིས་རྟོགས་པར་བྱ་བའི་དོན་གླེང་གཞི་ལ་གཉིས་ཏེ། སྒྲའི་དང༌། དོན་གྱི་གླེང་གཞིའོ། ། དེ་ལ་སྒྲའི་གླེང་གཞི་ནི། སྡུད་པ་པོ་ལ་སྟོན་པ་རྡོ་རྗེ་འཆང་གིས་རྒྱུད་འདི་གསུངས་པའི་སྣང་བ་གཅིག་བྱུང་བ་དེ་ཉིད། ནི་དཱ་ན་ཞེས་པ་གདུལ་བྱ་མ་འོངས་པ་རྣམས་ངེས་པ་བསྐྱེད་པའི་ཕྱིར། གཞུང་དུ་བཀོད་པ་སྟེ། གཞུང་དུ་བསྡུད་པ་པོ་འདིས། དུས་དེའི་ཚེ། སྟོན་པ་འདི་ལས།
ཆོས་འདི་ཐོས་ཞེས་ཉེ་བར་བཀོད་པས། མ་འོངས་པ་རྣམས་དེ་ལྟ་བུ་སྡུད་པ་པོ་འདིས། སྟོན་པ་རྡོ་རྗེ་འཆང་ལ་དངོས་སུ་ཐོས་པར་འདུག་སྙམ་ནས་འཇུག་ཅིང་ངེས་པ་བསྐྱེད་པའི་དགོས་པ་ཡོད་དོ། ། དོན་གྱི་གླེང་གཞི་ནི། ཆོས་འབྱུང་བའི་གཞིའམ་རྒྱུར་གྱུར་པ་སྟེ། སྟོན་པ་ལ་སོགས་པ་གང་རུང་ཞིག་མ་ཚང་ནའང་ཆོས་དེ་མི་འབྱུང་བས། མེད་ན་མི་འབྱུང་བ་འབྱུང་བའི་འབྲེལ་པ་ཡོད་པའི་ཕྱིར་རྒྱུར་གྱུར་པའོ། ། དེ་ལའང་གླེང་གཞི་དང༌། དེས་གསུངས་པའི་ཆོས་སུ་སྦྱར་ཏེ་བཤད་པ་དང༌། ལུས་རྣམ་པར་གཞག་པ་དང༌།
ཡན་ལག་རྒྱས་པར་དབྱེ་བའི་ཚུལ་བཤད་པ་གཉིས་ལས། གླེང་གཞི་དང་ཆོས་སུ་སྦྱར་ཏེ། འཁོར་དང་སྟོན་པ་ཐ་དད་པའི་དབང་དུ་བྱས་ནས་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་དུ་བཤད་ན། གང༌། གང་གིས། གང་གི་ཚེ། གང་ལས། གང་དུ་ཐོས་པ་ཞེས་ཚིག་རྣམ་པར་སྦྱར་རོ། ། དེ་ལ་འདི་སྐད་ཅེས་པ་ནི་གང་ཐོས་པ་སྟེ། འདི་ཁོ་ན་སྐད་ཐོས་བྱ་བས་སྒྲོ་སྐུར་དང་བྲལ་བར་སྟོན་པའོ། །
བདག་གིས་ཞེས་པ་ནི་གང་གིས་ཐོས་པ་སྟེ། ལྷག་པའི་དབང་དུ་བྱས་ནས་གཞན་ལས་བརྒྱུད་པ་རྣམ་པར་འགེགས་ལ། འཇུག་པའི་དབང་དུ་བྱས་ནས་བདག་ཉིད་ཀྱིས་དངོས་སུ་ཐོས་ཞེས་ཉེ་བར་མངོན་སུམ་གྱི་ཚིག་ཏུ་སྦྱར་རོ། ། ཐོས་པ་ཞེས་བྱ་བ་ནི་རྣ་བའི་དབང་པོས་ཐོས་པའོ། ། དེ་ལྟར་ཡིན་པར་ཡང་བཤད་པའི་རྒྱུད་ལས། བདག་གིས་ཐོས་པ་ཞེས་བྱ་བ་ནི། བདག་ཉིད་ཀྱིས་ཐོས་པའི་ཕྱིར་རྣ་བའི་ཡེ་ཤེས་ཀྱིས་ཐོས་པ་ཡིན་གྱིས་བསླབ་པས་ནི་མ་ཡིན་ནོ། ། ཞེས་པ་ལ་སོགས་པ་གསུངས་སོ། ། དུས་གཅིག་ཅེས་པ་ནི་གང་གི་ཚེ་ཐོས་པ་སྟེ། དེ་ཡང་དུས་ཀྱི་སྤྱི་ཉེ་བར་བཟུང་ནས།
ཆོས་འཆད་ཅིང་བཞུགས་པ་ལས་ཐོས་བྱ་བ་ཙམ་སྦྱར་དུ་རུང་གི བྱེ་བྲག་ཏུ་སྟོན་དང་དཔྱིད་ལ་སོགས་པའི་དུས་འདི་ན་ཐོས་ཞེས་བྱར་མི་རུང་སྟེ། སྟོན་པས་དུས་གཅིག་གི་ཚེ་ཁོ་ན་གསུངས་ཀྱང་གདུལ་བྱ་ལ་དུས་ཐ་དད་པར་གསུང་བའི་སྣང་བ་འབྱུང་བས་སོ། ། ཡང་དུས་གཅིག་གི་ཚེ་ཁོ་ན་འདི་ཐོས་ཀྱི་གཞན་དུ་མ་ཐོས་ཀྱི་བྱ་བས། རྒྱུད་འདི་འབྱུང་དཀའ་བར་སྟོན་ཏེ། བཤད་བྱ་ཆོས་ཀྱི་ཆེ་བར་ཡང་འགྲོ་ལ། ཡང་དུས་གཅིག་གི་ཚེ་འདི་ཐོས་ཀྱི། གཞན་དུ་གཞན་ཡང་ཐོས་བྱས་པས་སྡུད་པ་པོ་ཐོས་པ་མང་བར་སྟོན་པས། སྡུད་པ་པོ་དེས་རྣམ་འཕྲུལ་བསམ་གྱིས་མི་ཁྱབ་པ་ལ་མངའ་བརྙེས་པར་སྟོན་ལ། ཡང་དུས་སྐད་ཅིག་མ་གཅིག་ཁོ་ན་ལ་རྟོགས་ཤིང་ཁོང་དུ་ཆུད་བྱས་པས་སྡུད་པ་པོ་ཤེས་རབ་ཆེ་བར་སྟོན་ཏེ།
དེ་ལྟར་ན་ཉན་པ་པོ་འཁོར་གྱི་ཆེ་བར་འགྲོ་སྟེ། དེ་སྐད་དུ་བཤད་པའི་རྒྱུད་ལས་ཀྱང༌། གཅིག་ན་ཞེས་བྱ་བ་ནི་སྐད་ཅིག་ཉིད་ལའོ། ། ཞེས་གསུངས་སོ། ། བཅོམ་ལྡན་འདས་ཞེས་པ་ནི་གང་ལས་ཐོས་པའི་སྟོན་པ་སྟེ། དེ་ཡང་ཡི་གེའི་དོན་དུ་བཤད་ན། བྷ་ག་ཝཱཉྫ་ན། བཅོམ་ལྡན་འདས་ཏེ། སངས་རྒྱས་དེས་སྒྲིབ་པ་བག་ཆགས་དང་བཅས་པ་སྤངས་ཏེ། ཉོན་མོངས་པ་ལ་སོགས་པའི་བདུད་བཞི་བཅོམ་པས་ན་བཅོམ་ལྡན་འདས་ཏེ།
དེ་ཉིད་ལས། ཡང་ན་ཉོན་མོངས་ལ་སོགས་བདུད། ། བཅོམ་ཕྱིར་བཅོམ་ལྡན་འདས་ཞེས་བྱ། ། ཞེས་གསུངས་སོ། ། ཡང་བྷ་ག་ཨཾ་སའི་སྒྲ་ལས་དྲངས་ན་དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པས་ན་ལྡན་པ་སྟེ། དེ་ལ་དཔལ་ཕུན་སུམ་ཚོགས་པ་ནི། སངས་རྒྱས་དེའི་སྐུ་ཚེ་དང༌། སྐུ་བོང་གི་ཚད་དང༌། འཁོར་དང་ཞིང་ཁམས་ལ་སོགས་པ་སོ་སོའི་སྐྱེ་བོ་རྣམས་ཀྱིས་ཚད་གཟུང་བར་མི་ནུས་ཤིང༌། བསམ་པའི་ཡུལ་ལས་འདས་པས་ན་དཔལ་ཏེ།
དེ་ནི་སྦྱིན་པའི་ཕ་རོལ་ཏུ་ཕྱིན་པའི་འབྲས་བུའོ། ། གྲགས་པ་ཕུན་སུམ་ཚོགས་པ་ནི་སངས་རྒྱས་དེ་གླིང་གཅིག་དང་གཉིས་ལ་སོགས་པ་ན་གྲགས་པ་མ་ཡིན་གྱི། མི་མཇེད་ཀྱི་འཇིག་རྟེན་གྱི་ཁམས་ཐམས་ཅད་ལ་གྲགས་ཤིང་བསྙེན་བཀུར་བས་སོ། ། དེ་ནི་ཚུལ་ཁྲིམས་ཀྱི་འབྲས་བུའོ། ། ཡེ་ཤེས་ཕུན་སུམ་ཚོགས་པ་ནི། ཤེས་བྱའི་དངོས་པོ་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་བཞིན་དུ་མངོན་སུམ་དུ་རྟོགས་པའོ། ། དེ་ནི་བསམ་གཏན་གྱི་འབྲས་བུའོ། ། དབང་ཕྱུག་ཕུན་སུམ་ཚོགས་པ་ནི་སངས་རྒྱས་དེ་ལ་དགེ་སྦྱོང་ངམ་བྲམ་ཟེ་ལ་སོགས་པ་གཞན་སུས་ཀྱང་ཆོས་དང་མཐུན་པའི་གྲོལ་བས་ཚར་གཅད་པར་མི་ནུས་པ་སྟེ། དེ་ནི་ཤེས་རབ་ཀྱི་འབྲས་བུའོ། ། གཟུགས་བཟང་བ་ཕུན་སུམ་ཚོགས་པ་ནི་སངས་རྒྱས་དེའི་བ་སྤུའི་བུ་ག་གཅིག་ཀྱང་ལྷ་དང་བཅས་པའི་འཇིག་རྟེན་ཐམས་ཅད་ཀྱིས་བལྟ་བས་མི་ངོམས་པས་སོ། །
དེ་ནི་བཟོད་པའི་འབྲས་བུའོ། ། བརྩོན་འགྲུས་ཕུན་སུམ་ཚོགས་པ་ནི་སངས་རྒྱས་དེ་ལྷ་དང་བཅས་པའི་འཇིག་རྟེན་ཐམས་ཅད་ལ་སུ་ནི་དར། སུ་ནི་རྒུད། སུ་ནི་ཉོན་མོངས་པ་ཆེ། སུ་ནི་ཆུང༌། སུ་ནི་འདུལ་བའི་དུས་ལ་བབ། ཅེས་སོ་སོར་རྟོག་པའོ། ། དེ་ཡང་སཾ་པུ་ཊའི་བརྟག་པ་དང་པོ་དངོས་ལས། འདི་ལྟ་སྟེ། དབང་ཕྱུག་ཕུན་སུམ་ཚོགས་པ་དང༌།
ཞེས་པ་ནས་བྷ་ག་དྲུག་ཅེས་གསུངས། ཞེས་པའི་བར་གྱིས་གསུངས་སོ། ། དེ་བཞིན་གཤེགས་པ་ཞེས་པ་གཟུགས་སྐུ་གཉིས་ནི་དེ་བཞིན་ཉིད་དུ་གཤེགས་ཤིང༌། ཆོས་ཀྱི་སྐུ་ནི་དེ་བཞིན་ཉིད་ལས་གཤེགས་པས་ན་སྟེ། ཡན་ལག་གི་དོན་གྱསི་བཤད་ལ། སྐུ་ནི་མཚན་དཔེ་འབར་བ། གསུང་ནི་གསུང་དབྱངས་ཡན་ལག་དྲུག་ཅུ་དང་ལྡན་པ། ཐུགས་ནི་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་སོ། ། སྙིང་པོ་ནི་རྒྱུད་འཆད་པ་པོའི་སྟོན་པ་རྡོ་རྗེ་འཆང་དེ་ལ། སྐུ་གསུང་ཐུགས་ཀྱི་ཡོན་ཏན་ཐམས་ཅད་ཡར་ལྡན་དུ་མངའ་བས་སོ། །
རྡོ་རྗེ་བཙུན་མོའི་བྷ་ག་ནི་གང་དུ་ཐོས་པའི་གནས་ཏེ། དེ་ཡང་རང་གི་ངོ་བོའི་དབང་དུ་བྱས་པ་དང༌། རྣམ་པའི་དབང་དུ་བྱས་པ་གཉིས་ལས། དང་པོ་ལྟར་ན་ས་བཅུ་གཅིག་པས་བསྡུས་པའི་རྣམ་པར་ཐར་པའི་སྒོ་གསུམ་པོ་དེ་མཚན་མ་དང་རྣམ་པར་རྟོག་པས་མི་ཕྱེད་པས་ན་རྡོ་རྗེ། དེ་ཉིད་དུས་གསུམ་གྱི་སངས་རྒྱས་ཐམས་ཅད་ཀྱིས་བསྟེན་ཅིང་འདྲིས་པར་བྱས་པ་ཡིན་པས་ན་བཙུན་མོའོ། ། དེ་ཉིད་མཚན་མ་དང་རྣམ་པར་རྟོག་པ་འཇོམས་པས་ན་བྷ་གའོ། ། རྣམ་པའི་དབང་དུ་བྱས་ན་ལོངས་སྤྱོད་རྫོགས་པའི་སྐུའི་བཞུགས་གནས་ཆོས་འབྱུང་གྲུ་གསུམ་པ་ནང་དམར་ལ་ཕྱི་དཀར་བ་གདེངས་ཁ་གྱེན་ལ་ཕྱོགས་པ། དེ་ལྟ་བུ་ན་བཞུགས་པ་ལས་ཐོས་ཞེས་སྦྱར་རོ། ། དེ་ཡང་ཆོས་འབྱུང་རྐྱང་པ་ན་བཞུགས་སམ་ཞེ་ན་མ་ཡིན་ཏེ། རྟེན་ཆོས་འབྱུང་གི་ནང་ན་རྟེན་གྱི་དཀྱིལ་འཁོར་རྒྱ་དང་ཚད་མ་ཆད་པའི་ནང་ན་བཞུགས་ཏེ།
དཔེར་ན་རྒྱལ་པོ་གྲོང་ན་བཞུགས་ཟེར་ཡང་སྲང་བར་ལ་སོགས་པ་ན་མེད་ཀྱི་ཁང་བཟངས་མཆོག་ན་བཞུགས་པ་བཞིན་ནོ། ། དེ་ཡང་འདི་ཉིད་ལས། དེ་བཞིན་གཤེགས་པ་ཐམས་ཅད་ཀྱི་སྐུ་དང༌། ཞེས་པ་ནས་དེའི་བྷ་ག་དེ་ལ་བཞུགས་སོ། ། ཞེས་པའི་བར་གྱིས་བསྟན་ཏོ། ། འོ་ན་དེ་ལྟ་ན། སཾ་གྲ་ཧ་ལྟར་རི་རབ་ཀྱི་རྩེ་མོ་ཁང་བུ་བརྩེགས་པ་ན་བཞུགས་ཞེས་མི་ཟེར་བ་ཅི་ཞེ་ན། དེ་ནི་རྣམ་པ་ལ་དགོངས་པ་དང༌། གདུལ་བྱ་ལ་དགོངས་པ་གཉིས་ཏེ། དང་པོ་ནི་ཆོས་ཀྱི་དབྱིངས་རྣམ་པར་ཐར་པའི་སྒོ་གསུམ་པོ་དེ་དང༌།
རིག་པ་ཡེ་ཤེས་གཉིས་རོ་གཅིག་པ་ལས་ཆོས་ཀྱི་དབྱིངས་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་སྐུ་དང་ཡེ་ཤེས་ཀྱི་སྣང་བ་འབྱུང་བ་མཚོན་ལ། ཡང་ཆོས་འབྱུང་ཡོངས་སུ་དག་པ་ན་བཞུགས་བྱས་པས་གདུལ་བྱ་ཆགས་ཅན་ཁ་ཅིག་འཇུག་པར་འགྱུར་བས་སོ། ། དེ་ཡང་གང་དང་ལྷན་ཅིག་བཞུགས་པ་ལས་ཐོས་ན་བྱང་ཆུབ་སེམས་དཔའ་བྱེ་བ་ཕྲག་བརྒྱད་ཅུ། རྣལ་འབྱོར་མ་རི་རབ་ཀྱི་རྡུལ་ཕྲ་རབ་དང་མཉམ་པ། དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ་རྣམས་དང་ལྷན་ཅིག་ཐོས་སོ། ། འོ་ན་དཔའ་བོ་བྱེ་བ་ཕྲག་བརྒྱད་ཅུ་ཁོ་ནར་ངེས་ལ། རྣལ་འབྱོར་མ་དང་དེ་བཞིན་གཤེགས་པའི་འཁོར་ནི་རི་རབ་ཀྱི་རྡུལ་དང་ཏིལ་གྱི་གང་བུས་ཚོད་འཛིན་པ་ཅི་ལ་དགོངས་སྙམ་ན། དང་པོས་ནི་རྩ་འཁོར་ལོ་བཞི་མཚོན་ལ། གཉིས་པས་ནི་རྩའི་ཡན་ལག་རྣམས་མཚོན་ཞིང༌། གསུམ་པས་ནི་རྩ་དེ་དག་ན་གནས་པའི་ཁམས་བདུད་རྩིའི་དྭངས་མ་མཚོན་ནོ་ཞེས་བྷ་རོ་ཧཾ་དུ་གསུངས་ལ།
བླ་ཆེན་པའི་བརྒྱུད་པས་ནི། དང་པོས་ནི་རྩ་མཚོན་ལ། གཉིས་པས་ནི་རླུང་མཚོན་ཞིང༌། གསུམ་པས་ནི་དེ་ན་གནས་པའི་བྱང་ཆུབ་ཀྱི་སེམས་མཚོན་པར་འདོད་དོ། ། དེ་དག་གིས་ནི་ཡན་ལག་གི་དོན་གཙོ་ཆེ་བས་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་དུ་བཤད་ནས། ད་ནི་བུམ་དབང་ཐོབ་པ་ལ་ལུས་དང་ཡན་ལག་གི་ཚུལ་གྱིས་བསྐྱེད་པའི་རིམ་པ་དབྱིབས་སུ་བཤད་ན། འདི་སྐད་བདག་གིས་ཐོས་པའི་དུས་གཅིག་ན་ཞེས་པ་ལ་དུས་གཅིག་ཅེས་པས་ཡེ་ཤེས་ཀྱི་ཚོགས་བསག་པ་སྟོང་པ་ཉིད་མཚོན་ལ། དེའི་ཡང་སྔོན་དུ་ཚད་མེད་བསྒོམ་པ་དང༌། བདུན་རྣམ་དག་དང༌། མཆོད་པ་ལ་སོགས་པ་འགྲོ་བས་བསོད་ནམས་ཀྱི་ཚོགས་བསགས་པ་ཡང་མཚོན་ལ།
དེས་ན་ཚོགས་གཉིས་བསག་པ་མཚན་ནོ། ། རྡོ་རྗེ་བཙུན་མོའི་བྷ་ག་ནི་གནས་ཏེ། ཆོས་འབྱུང་ནང་དུ་གཞལ་ཡས་ཁང་བསྒོམ་པ་ཡིན་ལ། བཞུགས་ཞེས་པ་ནི། གཞི་དེར་རྒྱུ་འབྱུང་བ་རིམ་བརྩེགས་ལ་རྐྱེན་རྣམ་པར་ཤེས་པ་ཞུགས་པ་ལ་བརྟེན་ནས་གཞལ་ཡས་ཁང་ཇི་ལྟ་བ་བཞིན་བསྒོམ་པ་དེར། སྟོན་པ་ཧེ་རུ་ཀ་བཞི་བཞུགས་ཞེས་པའོ། ། འཁོར་ནི་གཽ་རཱི་ལ་སོགས་པ་བཅུ་དྲུག་གོ ། འདི་སྐད་ཅེས་པ་ནི་མངོན་པར་རྟོགས་པ་འདི་ཁོ་ན་སྐད་བསྒྲུབ་པའོ། ། བདག་གིས་ཐོས་ཞེས་སྦྱར་ཏེ་སྤྱིའི་དོན་དུ་ཡན་ལག་གི་དོན་གྱིས་བཤད་དོ། ། བྷ་ག་ཝཱན་ལ་སོགས་པ་ནི་གོ་སླའོ། །
ད་ནི་གསང་དབང་ཐོབ་པ་ལ་ཙཎྜཱ་ལཱི་སྔགས་སུ་བཤད་ན། ཨེ་ཝཾ་མ་ཡ་ནི་ལྟེ་བ་ལ་སོགས་པ་རྩ་འཁོར་ལོ་བཞི་རིམ་པ་བཞིན་དུ་མཚོན་ལ། དེའང་ཨེ་ཞེས་པ་འཁོར་ལོ་ན་ལྟེ་བ་སྤྲུལ་པའི་འཁོར་ལོ། ཡི་གེ་ན་ཨེ། དབྱིབས་ན་གྲུ་གསུམ་སྟེ། བཤད་པའི་རྒྱུད་ལས། གྲུ་གསུམ་དག་པ་ཨེ་ཡི་དབྱིབས། ། དབུས་སུ་རྒྱས་པའི་ཨེ་ཝཾ་ལ། ། ཟེར་བས་ལྟེ་བ་ན་རྩ་མདུད་གྲུ་གསུམ་པ་སྦྲུལ་འཁྱིལ་པ་ལྟ་བུའི་དབྱིབས་སུ་གནས་པའོ། ། འབྱུང་པ་ན་ས་རྣམ་པར་དག་པ་སྟེ།
ཨེ་ནི་ས་རུ་ཤེས་པར་བྱ། ། ཞེས་པས་སོ། ། ལྷ་མོ་ནས་རྣམ་པར་དག་པ་སངས་རྒྱས་སྤྱན་ནོ། ། ཚད་མེད་པ་ན་སྙིང་རྗེ་ཚད་མེད་པ། ཕ་རོལ་ཏུ་ཕྱིན་པ་ན་ཐབས་ཀྱི་ཕ་རོལ་ཏུ་ཕྱིན་པའོ། ། ཕྱག་རྒྱ་ན་ལས་ཀྱི་ཕྱག་རྒྱ་སྟེ་བདུན་ནོ། ། དེའི་སྟེང་དུ་ཡང་སྐད་ཅིག་མ་བཞི་ལས་ནི་རྣམ་པར་སྨིན་པའི་སྐད་ཅིག་མ། དགའ་བ་བཞི་ལས་དགའ་བ་དང་པོ། བདེན་པ་བཞི་ལས་སྡུག་བསྔལ་གྱི་བདེན་པ། དེ་ཁོ་ན་ཉིད་བཞི་ལས་བདག་གི་དེ་ཁོ་ན།
སྡེ་པ་བཞི་ལས་གནས་བརྟན་པའི་སྡེ་པ། སྐུ་བཞི་ལས་སྤྲུལ་པའི་སྐུ། འབྲས་བུ་བཞི་ལས་རྣམ་པར་སྨིན་པའི་འབྲས་བུ་སྟེ། དེ་ལྟར་ན་ཆོས་ཀྱི་ཁྱད་པར་རམ། ལྡོག་པ་མི་འདྲ་བ་བཅུ་བཞིས་གཏན་ལ་དབབ་སྟེ། འཁོར་ལོ་བཞི་ཀ་ལ་དེ་ལྟར་བསྒྲེས་ཏེ་ཤེས་པར་བྱའོ། ། བདག་གིས་ཐོས་པ་ལ་སོགས་པ་ནི་གཞན་དུ་གོ་བར་བྱ་སྟེ། འདི་ལའང་རྗོད་བྱེད་ནི་གསུམ་ཆར་འཇུག་ལ། བརྗོད་བྱ་ནི་སྦས་དོན་ཁོ་ནའོ། ། ཤེས་རབ་ཡེ་ཤེས་དང་བཞི་པ་ཐོབ་པ་ལ་དབང་དང་མཐར་ཐུག་ཆོས་སུའང༌།
རྗོད་བྱེད་ནི་གསུམ་ཀ་འཇུག་ལ་བརྗོད་བྱ་ནི་སྦས་པ་ཁོ་ནའོ། ། དེ་ལ་མཐར་ཐུག་གི་དབང་དུ་བྱས་ན་བཞུགས་སོ་ཞེས་པ་ལ། སྐུ་གསུམ་གྱི་བྱེ་བྲག་གིས་བཞུགས་ཚུལ་མི་འདྲ་བ་གསུམ་སྟེ། དེ་ལ་སྟོན་པ་ཆོས་ཀྱི་སྐུ་ནི་བཙུན་མོའི་བརྡས་བསྟན་པ་ཆོས་ཀྱི་དབྱིངས་རྣམ་པར་ཐར་པའི་སྒོ་གསུམ་དང༌། རིག་པ་ཡེ་ཤེས་དེ། དབྱིངས་དང་ཡེ་ཤེས་རོ་གཅིག་པའི་ཚུལ་གྱིས་བཞུགས་སོ། ། འོག་མིན་གྱི་ལོངས་སྐུའི་བཞུགས་ཚུལ་ནི་འོག་མིན་གྱི་གནས་ཆོས་ཀྱི་དབྱིངས་ཀྱི་ཕོ་བྲང་ཆོས་འབྱུང་གི་ནང་ན་ཡེ་ཤེས་ཀྱི་སྣང་བརྟེན་གྱི་དཀྱིལ་འཁོར་གྲུ་བཞི། སྒོ་བཞིན་པའི་ནང་ན་སྟོན་པ་ལོངས་སྐུ་དེ། རྒྱུ་ལམ་གྱི་དུས་ན་འདོད་ཡོན་སྤྱད་པའི་རྒྱུ་མཐུན་པ་རྗེས་སུ་འབྲང་མ་དང་ལྷན་ཅིག་སྤྱོད་མ་ལ་སོགས་པའི་ལྷ་མོ་རྣམས་ཀྱི་ནང་ན་བདེ་ཆེན་གྱི་ཡན་ལག་ལ་སོགས་པ་ཡན་ལག་བཞི་ལྡན་གྱི་སྐུ་དེ་ཡབ་ཡུམ་ཞལ་སྦྱོར་དུ་བཞུགས་སོ། ། སྤྲུལ་པའི་སྐུ་ནི་གདུལ་བྱ་ཐ་དད་པ་རྣམས་ལ་གང་ལ་ཅིས་འདུལ་བ་དེ་ལ་དེའི་སྐུར་སྟོན་ཅིང་བཞུགས་ཏེ།
ལ་ལ་ལ་ནི་ཕྱག་གཉིས་པར་སྟོན་པ་ནས་ཕྱག་བཅུ་དྲུག་པའི་བར་དུ་སྟོན་ལ། ཡང་གདུལ་བྱ་བུད་མེད་ཀྱིས་འདུལ་བ་རྣམས་ལ། བདག་མེད་མ་ལྷ་མོ་བཅོ་ལྔའི་དཀྱིལ་འཁོར་དུ་སྟོན་ཏེ། གདུལ་བྱའི་བསམ་པ་དང་མཐུན་པར་དོན་མཛད་ཅིང་བཞུགས་སོ། ། དེ་ལྟར་ན་དེ་ཡན་ཆད་ཀྱིས་གླེང་གཞི་ཕུན་སུམ་ཚོགས་པས་རྒྱུད་ཀྱི་ལུས་རྣམ་པར་གཞག་པ་བསྟན་ནས། ད་ནི་ཡན་ལག་རྒྱས་པར་དབྱེ་བ་ལ་གསུམ་སྟེ། ཐོག་མར་འབྲས་བུ་གང་ལ་དམིགས་ཏེ་བསྒྲུབ་པ་ཧེ་རུ་ཀ་བཞིའི་དངོས་གྲུབ་བསྟན་པ་དང༌། དེ་ཐོབ་པར་བྱེད་པའི་ཐབས་ཀྱི་རྒྱུད་དང༌། ཐབས་དེ་ཉམས་སུ་ལེན་པའི་གང་ཟག་གི་མཚན་ཉིད་བསྟན་པའོ། ། དེ་ཡང་ཐོག་མར་འབྲས་བུ་སྟོན་པ་ནི།
དཔེར་ན་ཚོང་པ་ཁེ་མཐོང་ནས་ཚོང་གི་ལས་ལ་འཇུག་པ་བཞིན་དུ། འབྲས་བུ་ལ་བྲོད་པ་སྐྱེས་ནས་རྒྱུ་ལ་ནན་ཏན་སྐྱེད་པས་སོ། ། ཡང་ཐབས་གཉིས་པར་སྟོན་པ་ནི། འབྲས་བུ་དེ་ལྟ་བུ་ཐོབ་པར་བྱེད་པ་ལ་ཐབས་དགོས་པས་ལེའུ་དགུས་ཐབས་ཀྱི་རྒྱུད་བསྐྱེད་རྫོགས་གཉིས་བསྟན་ཏོ། ། ཐབས་དེ་ཉམས་སུ་ལེན་པ་ལ་གང་ཟག་དགོས་པས། ལེའུ་བཅུ་པར་རྟེན་གྱི་གང་ཟག་གི་མཚན་ཉིད་དབང་བསྐུར་བསྟན་ཏེ་གསུམ་པར་རོ། ། དེ་ལས་ཀྱང་དང་པོ་ལ་གཉིས་ཏེ། གླེང་གཞིའི་ཚིག་དེ་ཉིད་མཐར་ཐུག་འབྲས་བུའི་རྒྱུད་དང་སྦྱར་ཏེ་ཞུས་པ་དང༌། མཐར་ཐུག་སྦྱར་ཏེ་ཞུས་པ་ལས་ངོ་མཚར་བའི་ཚུལ་གྱིས་གཏང་རག་གི་ཚུལ་དུ་གནང་བ་བྱིན་པའོ། ། དེ་ལ་ཞུ་བའི་དོན་ནི་སྟོན་པ་རྡོ་རྗེ་འཆང་གིས།
ཁྱད་པར་གྱི་དོན་ཞུ་བ་ལ་སྤོབས་པ་བསྐྱེད་པར་བྱ་བའི་ཕྱིར། སྨིན་མཚམས་ཀྱི་མཛོད་སྤུ་དང༌། ཐུགས་དཔལ་གྱི་བེའུ་ལས་ཀྱང་འོད་ཟེར་ཕྱུང་སྟེ། ཞལ་འཛུམ་པ་མཛད་ནས། རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་ཞུ་བ་པོ་ངེས་པར་བྱ་བའི་ཕྱིར། རྡོ་རྗེ་སྙིང་པོ་ལ་ཞུས་ཤིག་པར་གནང་བ་བྱིན་པ་དང༌། དེ་ཉིད་ཀྱི་མདོ་ལ། རྡོ་རྗེ་སྙིང་པོ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། ཐལ་མོ་སྦྱར་ནས་འདི་སྐད་ཅེས་གསོལ་ཏོ། །
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ། རྗེ་བཙུན་གསང་བྱ་ལས་ཆེས་ཤིན་ཏུ་གསང་བའང་བཤད་དུ་གསོལ། ཞེས་ཞུས་པའོ། ། དོན་ནི་སྐུ་གསུང་ཐུགས་གསང་བའང་བཤད་དུ་གསོལ་ཞེས་པ་དང༌། སྙིང་པོ་ཕྱག་བཅུ་དྲུག་པ་སྟེ། ཤིན་ཏུ་ཆེས་གསང་བའང་བཤད་དུ་གསོལ་ཞེས་སོ་སོར་སྦྱར་རོ། ། སྙིང་པོ་རྗེ་བཙུན་ཞེས་པ་ནི་བླ་མར་གྱུར་པས་ནའོ། ། གསང་བ་ནི་རྣལ་འབྱོར་གྱི་རྒྱུད་དུའང་གསང་བའོ། ། ཤིན་ཏུ་ཆེས་གསང་བ་ནི་ཕར་ཕྱིན་པ་ལ་གསང་བའོ། ། ལན་གྱི་སྐབས་ན་ཨེ་མའོ་ཞེས་པ་ནི་ངོ་མཚར་བའོ། །
བྱང་ཆུབ་སེམས་དཔའ་ནི་དམིགས་པ་བྱང་ཆུབ་དང༌། སེམས་དཔའ་ལ་དམིགས་པས་སོ། ། སེམས་དཔའ་ཆེན་པོ་ནི་བསྣན་པའོ། ། རྡོ་རྗེ་སྙིང་པོ་ནི་མིང་ངོ༌། ། སྙིང་རྗེ་ཆེན་པོ་ནི་ཡོན་ཏན་གྱི་སྒོ་ནས་བོད་པའོ། ། ལེགས་སོ་གཉིས་ནི་བསྣན་པའོ། ། དེ་དག་ནི་རྡོ་རྗེ་སེམས་དཔའ་དང་ཞེས་པ་ལ་སོགས་པས་ནི་ཕྱག་གཉིས་པ་ནས། བཅུ་དྲུག་པའི་བར་དུ་ཉོན་ཅིག་ཅེས་པའོ། ། ཐུན་མོང་གི་འབྲས་བུ་ལ་ཞུས་པ་དང་ལན་གྱི་སྐབས་ན། རྡོ་རྗེ་མི་ཕྱེད་ཅེས་བྱར་བརྗོད། །
སེམས་དཔའ་སྲིད་པ་གསུམ་གཅིག་པ། ། ཞེས་པ་ལ་དོན་ནི། སྐུ་རྡོ་རྗེ་དེ་ལ་རྒྱུ་མཚན་ཅིའི་ཕྱིར་རྡོ་རྗེ་སེམས་དཔའ་ཞེས་བྱ། ཞེས་པའོ། ། དེ་ལ་རྡོ་རྗེ་ནི་ཆོས་ཐམས་ཅད་ཀྱི་ཆོས་ཉིད་དེ་བཞིན་ཉིད་དེ། དེ་ལ་མཚན་མ་དང་རྣམ་རྟོག་གམ་གཟུང་འཛིན་གྱིས་མི་ཕྱེད་པས་ན། རྡོ་རྗེ་མི་ཕྱེད་ཅེས་བྱར་བརྗོད། ། ཅེས་སོ། ། སེམས་དཔའ་སྲིད་པ་གསུམ་ནི་ཁམས་གསུམ་སྟེ། ཆོས་ཅན་སོ་སོ་བ་དེ་དག་ཀྱང་ཆོས་ཉིད་དེ་བཞིན་ཉིད་དུ་རོ་གཅིག་ཅིང་དེས་ཁྱབ་པས་སོ། །
འདིས་ནི་ཟེར་ཡང་དེ་བཞིན་ཉིད་དེས་ཀུན་ལ་ཁྱབ་ཅིང༌། མི་ཕྱེད་པ་ཞེས་པའི་ཤེས་རབ་ཀྱི་རིགས་པ་འདི་ཡིས་ནི། ཞེས་སྦྱར་རོ། ། འོ་ན་རྡོ་རྗེ་སེམས་དཔའ་དེ་ལ་མཚན་གྱི་རྣམ་གྲངས་ཀྱི་སྒོ་ནས་སྐུ་རྡོ་རྗེ་ཞེས་ཅི་སྟེ་བྱ་ཞེ་ན། ཆོས་ཀྱི་དབྱིངས་དེས་སངས་རྒྱས་ཀྱི་ཡོན་ཏན་མ་ལུས་པའི་རྟེན་བྱེད་པས་ན་སྐུའོ། ། འོ་ན་སྐུ་རྡོ་རྗེ་གདུལ་བྱ་ལ་ཅིའི་རྣམ་པར་སྣང་ཞེ་ན་ཐུན་མོང་གི་རྣམ་པ་ནི་མཚན་དཔེ་འབར་བར་སྣང་ལ། ཐུན་མོང་མ་ཡིན་པའི་རྣམ་པ་ཕྱག་གཉིས་པར་སྣང་ངོ༌། ། ཐུན་མོང་མ་ཡིན་པའི་རྣམ་པ་དེ་ལྟར་སྣང་བ་ཅིས་ཤེ་ན། དེས་ནི་ཆོས་ཅན་དག་པ་དང་མ་དག་པ་ལ་ཡོད་པའི་དེ་བཞིན་ཉིད་གཉིས་མཚོན་པའོ། ། གསུང་རྡོ་རྗེ་དེ་ལ་ཇི་ལྟར་ན་སེམས་དཔའ་ཆེན་པོ་ཞེས་བྱ་ཞེ་ན།
ཡེ་ཤེས་ཆེན་པོའི་རོས་གང་བས། ། ཞེས་ཏེ་ཡེ་ཤེས་ལྔ་པོ་དེ་ཉིད་ཇི་ལྟར་ཐུགས་སུ་ཆུད་པ་བཞིན་གཞན་ལ་སྟོན་པའི་གསུང་འབྱུང་བ་མཚོན་པས་ན་ཡེ་ཤེས་ཆེན་པོའོ། ། རོས་གང་བ་ནི་རོ་དང་གསུང་དེ་ལ་མགྲིན་པར་ཐིམ་པ་དང༌། མགྲིན་པ་ལས་འབྱུང་བ་དང་ཆོས་མཐུན་ཡོད་པས་ན་རོས་གང་བའོ། ། སེམས་དཔའ་ཆེན་པོ་དེ་ལ་གསུང་རྡོ་རྗེ་ཞེས་ཅི་སྟེ་བྱ་ཞེ་ན། མ་དག་པའི་གནས་སྐབས་ན་འབྱུང་བ་བཞིའི་རླུང་སྦྱངས་པ་ལས། འབྲས་བུའི་དུས་ན་ཟག་པ་མེད་པའི་རླུང་བཞི་ལ་བརྟེན་ནས། སེམས་ཅན་སྣ་ཚོགས་ཀྱི་སྐད་དུ་ཆོས་གསུང་བ་མཚོན་ལ། མཚོན་བྱེད་དེ་ཉིད་ཀྱིས་གདུལ་བྱ་ལ་ཕྱག་བཞི་པའི་རྣམ་པར་འབྱུང་ངོ༌། ། ཐུན་མོང་གི་རྣམ་པ་ནི་གསུང་དབྱངས་ཡན་ལག་དྲུག་ཅུ་དང་ལྡན་པ་འབྱུང་ངོ༌། །
ཐུགས་རྡོ་རྗེ་དེ་ལ་ཅི་དམ་ཚིག་སེམས་དཔའ་ཞེས་བྱ་ཞེ་ན། མ་དག་པ་རྣམ་པར་ཤེས་པའི་ཚོགས་དྲུག་པོ་དེས། རྒྱུ་ལམ་གྱི་དུས་ན་བཟའ་བསྲུང་གི་དམ་ཚིག་ལ་རྟག་ཏུ་ལོངས་སྤྱོད་པའི་ཕྱིར། དམ་ཚིག་སེམས་དཔའ་འོ། ། ཐུགས་རྡོ་རྗེ་ཕྱག་དྲུག་པའི་རྣམ་པར་འབྱུང་བ་ཅིས་ཤེ་ན། མ་དག་པའི་ཚོགས་དྲུག་གནས་གྱུར་པ་ལས་ཡེ་ཤེས་ལྔ་འབྱུང་བ་མཚོན་པའོ། ། ཐུན་མོང་གི་རྣམ་པ་ཇི་ལྟ་བ་དང༌། ཇི་སྙེད་པ་མཁྱེན་པའི་ཐུགས་སུ་སྣང་ངོ༌། ། ཐུན་མོང་མ་ཡིན་པའི་འབྲས་བུ་སྙིང་པོ་ཀྱེའི་རྡོ་རྗེ་ནི། མིང་བསྡུས་པས་ནི་ཇི་ལྟ་བུ། །
ཞེས་པ་ལ་སོགས་པ་སྟེ། ཧེས་ནི་སྙིང་རྗེ་ཆེན་པོ་ཉིད། ། ནི་དམིགས་པ་མེད་པའི་སྙིང་རྗེའོ། ། བཛྲའང་ཤེས་རབ་ནི་དམིགས་པ་མེད་པའི་ཤེས་རབ་བོ། ། འོ་ན་སྙིང་རྗེ་དང་ཤེས་རབ་ལམ་མིན་ནམ་སྙམ་ན། དམིགས་པ་དང་བཅས་པའི་སྙིང་རྗེ་དང་ཤེས་རབ་ནི་ལམ་ཡིན་ལ། འདིར་ནི་དམིགས་པ་མེད་པའི་སྙིང་རྗེ་དང༌། ཤེས་རབ་ལ་འབྲས་བུ་སཾ་པུ་ཊ་ལས་བཤད་དོ། ། སྙིང་པོ་ཀྱེའི་རྡོ་རྗེ་དེ། ཕྱག་བཅུ་དྲུག་པ།
ཞལ་བརྒྱད་པ། ཞབས་བཞི་པའི་རྣམ་པར་འབྱུང་བ་ཅི་ཞེ་ན། སྟོང་པ་བཅུ་དྲུག་དང༌། རྣམ་ཐར་བརྒྱད་དང༌། བསྡུ་དངོས་བཞིས་མཚོན་པའི་བརྡར་བྱུང་བའོ། ། ཐུན་མོང་གི་རྣམ་པ་ནི་དབྱིངས་དང་ཡེ་ཤེས་གཉིས་སུ་མེད་པ་མཐར་ཐུག་པ་ས་བཅུ་གསུམ་པའི་རྣམ་པར་སྣང་ངོ༌། ། དེ་ལྟར་ན་འབྲས་བུ་དེ་དག་ཀྱང་རང་གི་ངོ་བོའམ་སྒྲ་འཇུག་པའི་རྒྱུ་མཚན་དང༌། མཚན་གྱི་རྣམ་གྲངས་ཀྱིས་ཡོན་ཏན་གྱི་ཁྱད་པར་གཞན་བསྟན་པ་དང༌། ཐུན་མོང་བའི་རྣམ་པ་དང༌། ཐུན་མོང་མ་ཡིན་པའི་རྣམ་པ་དང་བཞི་བཞིས་ཤེས་པར་བྱའོ། །
འབྲས་བུ་དེ་དག་ཀྱང་བརྗོད་བྱ་ནི་སྤྱི་དང་སྦས་པའི་མཐར་ཐུག་གཉིས་སྟོན་ལ། རྗོད་བྱེད་ནི་ཡན་ལག་གི་དོན་ནོ། ། ཐབས་དང་ཤེས་རབ་བདག་ཉིད་རྒྱུད། ། ཅེས་པས་མཉན་པར་གདམས་པའི་དོན་ནི་རྒྱུད་གསུམ་དང་སྦྱར་ཏེ། བློས་ཞིབ་ཏུ་དབྱེ་བར་བྱའོ། ། ལུས་རྣམ་པར་གཞག་པ་ཚིག་རྐང་བཅུ་དྲུག་ཡོད་པ་ལས། ལྟ་སྟངས་ནི་འོག་གི་ལྟ་སྟངས་ཀྱི་ལེའུའི་མདོར་བསྟན་ནོ། ། དགུག་དང༌། དོན་བྱེད་རྣམ་མང་བརྗོད་པ་དང༌། རེངས་པར་བྱེད་པ་དང༌།
སྐྲོད་པ་དང༌། སྡེ་རེངས་དང༌། མངོན་སྤྱོད་དང༌། དོན་བྱེད་དང༌། རྣམ་ཤེས་ཏེ། དེ་ལྟར་ཚིག་རྐང་བརྒྱད་ནི་སྔགས་ཀྱི་ལེའུའི་མདོར་བསྟན་ཏེ། དོན་བྱེད་ནི་དེ་བཞིན་གཤེགས་པ་ལྔའི་བསྐྱེད་པའི་ས་བོན་གྱི་ལུས་རྣམ་གཞག་ཡིན་ལ། རྣམ་ཤེས་ནི་རྐུན་པོ་ངོས་བཟུང་གིའོ། ། དོན་བྱེད་རྣམ་པ་མང་པོ་ནི་ཆར་དབབ་ཀྱི་ལུས་སོ། ། བརྡ་ཆེན་ནི་བརྡའི་ལུས་སོ། །
ཇི་ལྟར་རིགས་པར་རྣལ་འབྱོར་མའི། ། བསྐྱེད་དང་གནས་དང་བྱེད་རྒྱུ་ནི། ། ལྷའི་ལེའུ་དང༌། རྣལ་འབྱོར་མའི་འཁོར་ལོ་འདུ་བའི་མདོར་བསྟན་ནོ། ། ལྷ་རྣམས་ཇི་ལྟར་འབྱུང་བ་ནི། ལྷའི་ལེའུ་དང༌། ལྷ་དབང་བསྐུར་བ། རྣལ་འབྱོར་མའི་འཁོར་ལོ་འདུ་བའི་བསྐྱེད་རིམ། གསུམ་ཀའི་ལུས་རྣམ་གཞག་ཏུ་འགྲོ་ལ། ཡེ་ཤེས་ནི་རྡོ་རྗེ་རིགས་ཀྱི་ལེའུ་དང༌།
ལེའུ་ལྔ་པ་དང༌། བརྒྱད་པའི་རྫོགས་རིམ་གྱི་ཕྱོགས་ཀྱི་ལུས་སུ་འགྲོའོ། ། སྤྱོད་པའི་ལེའུ་ནི་རིམ་པ་གཉིས་ཀྱི་དྲོད་ཐོབ་ནས་སྤྱོད་པ་བྱེད་པ་ཡིན་ལ། བསྐྱེད་རྫོགས་གཉིས་ཀྱི་ཤུགས་ལས་བསྟན་པས་ལུས་རྣམ་གཞག་ལོགས་པ་མེད་ཅེས་སྔ་མ་དག་གསུངས་ལ། བདག་ཅག་གི་དགེ་བའི་བཤེས་གཉེན་ནི། སྤྱོད་པ་ལ་གྲོགས་དགོས་ལ། གྲོགས་རྡོ་རྗེ་རྣལ་འབྱོར་མ་རྣམས་དང༌། མཚོན་ཞིང་འདྲིས་པར་བྱེད་པ་ལ་བརྡ་དགོས་པས་ན། བརྡ་ཆེན་སྤྱོད་པའི་མདོར་བསྟན་དུའང་འགྲོའམ་སྙམ་གསུང༌། བླ་ཆེན་པའི་ཡི་གེ་གཅིག་ན་དོན་བྱེད་སྤྱོད་པའི་ལུས་སུ་བྱས་ནས་འདུག་གསུང༌།
ཡང་རྣམ་པར་དག་པའི་ལེའུ་ནི་རིམ་པ་གཉིས་ཀྱི་དག་བྱ་སྦྱང་གཞི་དང༌། སྦྱོང་བྱེད་རིམ་པ་གཉིས་ཀ་བསྒོམ་པའང་སྟོན་པས། གོང་མ་ཚོའི་ཤུགས་ལས་ཤེས་པར་བྱའི། ལུས་རྣམ་གཞག་ལོགས་པ་མེད་དོ། ། དབང་གི་ལེའུ་ནི་ཐབས་ཉམས་སུ་ལེན་པའི་གང་ཟག་ཡིན་གྱི། ཐབས་དངོས་མ་ཡིན་པས་ལུས་རྣམ་གཞག་གི་ཁོངས་སུ་མ་འདུས་སོ། ། དེ་ལ། ཇི་ལྟར་རིགས་པའི་རྣལ་འབྱོར་མའི། ། ཞེས་པ་ལ་སོགས་པ་ནི། རྣལ་འབྱོར་མ་ཡི་བསྐྱེད་དང་ཞེས་སྦྱར།
བསྐྱེད་ན་ཇི་ལྟར་བསྐྱེད་སྙམ་ན། བྱེད་རྒྱུ་དང་ཞེས་པ་སྟེ། མངོན་བྱང་ལྔའི་རིམ་པས་བསྐྱེད་པའོ། ། གང་དུ་བསྐྱེད་ན་གནས་དང་སྟེ། རྟེན་གྱི་དཀྱིལ་འཁོར་གྱི་ནང་དུའོ། ། གཞལ་ཡས་ཁང་རང་ཇི་ལྟར་བསྐྱེད་ན། ཇི་ལྟར་རིགས་པ་སྟེ། གཞིའི་ཡན་ལག་ཆོས་འབྱུང་དང༌། རྒྱུའི་འབྱུང་བ་རིམ་བརྩེགས་དང༌། རྐྱེན་རྣམ་ཤེས་ཞུགས་པ་ལས་རིམ་གྱིས་བསྐྱེད་པའོ། །
ཐབས་རྒྱུད་ཐོག་མར་བསྟན་པའི་འཐད་པ་ནི། ཧེ་རུ་ཀ་ཞེས་པ་ནི་འབྲས་བུའི་ཧེ་རུ་ཀའོ། ། དེ་བསྐྱེད་པ་ཡི་རྒྱུ་དང་པོར། རེ་ཞིག་གཅིག་ནི་བསྒོམ་པར་བྱ། ། ཞེས་པ་སྟེ། དེ་ལའང་སྔོན་དུ་འགྲོ་བའི་རིམ་པ་གཉིས་ལས། སྒོམ་པའི་གོ་རིམ་ལས་བསྐྱེད་རིམ་སྔོན་དུ་སོང་ཡང༌། སྟོན་པའི་གོ་རིམ་ལ་སྔོན་ལ་རྫོགས་པ་སྟོན་པ་འགལ་བ་མེད་པས་རྫོགས་རིམ་བསྒོམ་པའོ། ། དེ་ལའང་རང་བྱིན་བརླབ་དང་དཀྱིལ་འཁོར་འཁོར་ལོ་གཉིས་ལས། དང་པོ་ལའང་རྟེན་རྩའི་འཁོར་ལོ་དང༌།
སྡོམ་པའི་རབ་ཏུ་དབྱེ་བ་གཉིས་ལས་རྩའི་འཁོར་ལོ་བསྒོམ་པའོ། ། ཡང་ན་ཧེ་རུ་ཀ་ནི་རང་བྱུང་གི་ཡེ་ཤེས་སོ། ། དེ་བསྐྱེད་པའི་རྟེན་ནམ་རྒྱུ་ནི་རྩའི་འཁོར་ལོ་སྟེ་བསྒོམ་པའོ། ། ཡང་ན་ཧེ་རུ་ཀ་ནི་འབྲས་བུའི་ཧེ་རུ་ཀའོ། ། དེ་བསྐྱེད་པའི་རྒྱུ་ནི་མངོན་བྱང་ལྔའི་རིམ་པས་བརྟེན་པ་ལྷ་བསྐྱེད་པ་སྟེ། རྟེན་དང་བརྟེན་པར་བཅས་པའི་གཞལ་ཡས་ཁང་བསྐྱེད་པའོ། ། འོ་ན་གོང་དུ། ལྷ་རྣམས་ཇི་ལྟར་འབྱུང་བ་ཉིད། ། ཧེ་རུ་ཀ་ནི་བསྐྱེད་པའི་རྒྱུ། ། དང་པོར་གཅིག་ནི་བསྒོམ་པར་བྱ། །
ཞེས་རྟེན་དང་བརྟེན་པའི་དཀྱིལ་འཁོར་གྱི་འཁོར་ལོ་ཐོག་མར་བསྒོམ་པ་ལ་འཇོག་ན། གཞུང་འདིར་ཐོག་མར་བསྐྱེད་རིམ་སྒོམ་པའི་གཞུང་གསལ་བ་མི་གདའ་བ་ཞུས་པས། བརྗེད་གསུང་ལོ། ། བདག་ཅག་གི་དགེ་བའི་བཤེས་གཉེན་པ་ནི། དངོས་པོ་ཉིད་ཀྱིས་རྣམ་གྲོལ་ཞིང༌། ། ཞེས་ཟེར་བས་ཐོག་མར་བསྐྱེད་རིམ་བསྒོམ་པ་འདིས་གསལ་ལམ་སྙམ་གསུང་ངོ༌། ། དེ་ལ། དངོས་པོ་ཉིད་ཀྱིས་རྣམ་གྲོལ་ཞིང༌། ། ཞེས་པ་ནི་ལྷའི་འཁོར་ལོ་བསྒོམ་པ་སྟེ། ཐ་མལ་གྱི་རྣམ་རྟོག་སྤངས་ནས་གྲོལ་ཞེས་པའོ། །
ཐ་མལ་གྱི་རྣམ་རྟོག་མ་སྤངས་ན་མི་གྲོལ་བས། དངོས་པོའི་འཆིང་བས་འཆིང་བར་འགྱུར། ། ཞེས་སོ། ། དེ་ཡོངས་ཤེས་པས་གྲོལ་བ་ཡིན། ། ཞེས་པ་ནི་ལྷའི་རྣམ་པར་བསྒོམ་པས་སོ། ། ལྷར་བསྐྱེད་ཀྱང་གཟུང་འཛིན་ཡོད་པས་མི་གྲོལ་ལམ་སྙམ་ན། དངོས་པོ་མེད་པའང་ཡོངས་ཤེས་པ་སྟེ། དེ་བཞིན་ཉིད་ཀྱི་དག་པ་སྟོང་པ་ཉིད་བསྒོམ་པ་སྟེ། རྟོགས་པས་དངོས་པོ་སྟེ། ལྷའི་སྐུ་སྒོམ་གྱུར་ཤེས་རབ་ཅན་ནོ། །
དངོས་པོ་མེད་པར་ཡོངས་ཤེས་པས། ། དེ་ལྟར་ཧེ་རུ་ཀ་བསྒོམ་བྱ་སྟེ། ། རྫོགས་པའི་རིམ་པ་གཉིས་ཀྱིས་རྒྱས་ཐེབས་པར་བྱས་ལ་བསྐྱེད་རིམ་བསྒོམས་ན་གྲོལ་ཞེས་པའོ། ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བསྟན་པ་ལ། རང་བཞིན་ལྷན་ཅིག་སྐྱེས་པ་ལྟར་སྦྱར་ན། ལུས་ནི་རིགས་དྲུག་གི་སེམས་ཅན་ཐམས་ཅད་ཀྱི་ལུས་ལ་གཉིས་སུ་མེད་པའི་ཡེ་ཤེས་ཆེན་པོ། རང་གི་ངང་གིས་རང་ཆས་སུ་དུས་སམ་གནས་སྐབས་ཐམས་ཅད་དུ་གནས་པའོ། ། ཡེ་ཤེས་དེའི་མཚན་ཉིད་ཇི་ལྟ་བུ་སྙམ་ན། རྟོག་པ་ཐམས་ཅད་ཡང་དག་སྤང༌། ། ཞེས་པ་སྟེ།
རང་བཞིན་གྱིས་མཚན་མ་དང་རྣམ་པར་རྟོག་པ་ཐམས་ཅད་དང་བྲལ་བའོ། ། ཡེ་ཤེས་དེས་སེམས་ཅན་ཀུན་ལ་ཁྱབ་ཅིང་གནས་པས་ན། དངོས་པོ་ཀུན་ལ་ཁྱབ་པ་པོ། ། དེའང་ཆོས་དང་ཆོས་ཅན་གྱི་ཚུལ་གྱིས་ལུས་ལ་གནས་ཀྱང༌། བསྐྱེད་བྱ་སྐྱེད་བྱེད་ཀྱི་རྒྱུ་འབྲས་ལྟར་མ་སྐྱེས་པས་སོ། ། ལྷན་ཅིག་སྐྱེས་པས། ལྷན་ཅིག་སྐྱེས་པའི་ཡེ་ཤེས་ལྟར་སྦྱར་ན། ལུས་ནི་སྒྲུབ་པ་པོ་ཀྱེའི་རྡོ་རྗེར་བསྐྱེད་པའི་ལུས་སོ། ། ལུས་དེ་ལ་རྩ་གནས། རྩ་ལ་བྱང་སེམས་གནས།
དེ་ལ་བདེ་བའམ་མི་རྟོག་པ་གནས་པས་ན་སྟེ། བདེ་བ་ལ་མི་རྟོག་པས་བརྒྱན་པའོ། ། དེ་ཉིད་ཀྱི་མཚན་ཉིད། རྟོག་པ་ཐམས་ཅད་ཡང་དག་སྤང་སྟེ། གློ་བུར་གྱི་དྲི་མ་དང་ཡང་བྲལ་བས་སོ། ། རང་ལ་ནང་དུ་རྟོགས་པ་བཟང་པོ་སྐྱེས་ན། སྣང་བ་ཐམས་ཅད་བདེ་སྟོང་དུ་འཆར་བས། དངོས་པོ་ཀུན་ལ་ཁྱབ་པའོ། ། དེ་ཡང་ལུས་ལ་རྩ་དང་རླུང་དང་བྱང་སེམས་གནས་ལ། རྒྱུ་འབྲས་ཀྱི་ཚུལ་དུ་མ་སྐྱེས་པས།
ལུས་གནས་ལུས་ལས་མ་སྐྱེས་པའོ། ། བརྗོད་བྱ་ནི་སྦས་པ། རྗོད་བྱེད་ནི་ཡན་ལག་གི་དོན། མངོན་པར་རྟོགས་པ་ནི་ཐབས་ཀྱི་རྒྱུད་ལ་གནས་པ། དེས་ཇི་ལྟར་གནས་པའི་དབང་དུ་བྱས་ནས་རྟོགས་པའི་ལྟ་བ་བསྟན་པ་སྟེ། བསྐྱེད་རིམ་སྒོམ་པ་དང་འབྲེལ་བས་མཆོག་གི་མངོན་རྟོགས་སོ། ། རྒྱུད་སྡེ་གཞན་གྱི་གང་ཡིན་ན། ཁ་སྦྱོར་གྱི་བརྟག་པ་དང་པོའི་དང་པོ་ལས། ལུས་སོགས་སྟོང་པའི་ས་གཞི་ལ། ། བློ་དང་ལྡན་པས་ས་བོན་གདབ། །
ཅེས་པ་དང༌། ཡང༌། དང་པོར་སྟོང་ཉིད་བསམས་ནས་ནི། ། ལུས་ཅན་རྣམས་ཀྱི་དྲི་མ་འཁྲུད། ། ཅེས་སོགས་གསུངས་སོ། ། ཡང་དང་པོའི་གཉིས་པར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ནང་དོན་དུ་བཤད་པས་ཀྱང་ཤེས་ལ། ཡང་བརྟག་པ་དྲུག་པ་ལས་ཀྱང་ཤེས་སོ། ། རྡོ་རྗེའི་ལུས་ཞེས་པ་ནི། ཀྱེའི་རྡོ་རྗེར་བསྐྱེད་པའི་ལུས་སོ། ། རྩ་རྣམས་སུམ་ཅུ་རྩ་གཉིས་ཏེ། །
ཞེས་པ་མིང་གི་དབྱེ་བའོ། ། བྱང་སེམས་སུམ་ཅུ་རྩ་གཉིས་འབབ། ། ཅེས་པ་བྱེད་པའི་ལས་ཏེ། སྒྲུབ་པ་པོས་ལམ་དུ་བྱས་ན་ལུས་ལ་བདེ་བ་སྐྱེ་བས་ན། བདེ་བ་ཆེན་པོའི་གནས་སུ་འཛག་པ་སྟེ། སྐྱེ་བའི་གནས་མཐའ་དག་གི་དབང་དུ་བྱས་ན་འཁོར་ལོ་བཞིར་འཛག་པའོ། ། སྐྱེ་བའི་གནས་གཙོ་བོ་ནི་ལྟེ་བའོ། ། དཀྱིལ་འཁོར་འཁོར་ལོའི་ཐབས་ཀྱི་དབང་དུ་བྱས་ནས། བདེ་བ་ཆེན་པོའི་གནས་ནི་མཆོག་གི་རྩ་གསུམ་སྟེ། འཁོར་ལོ་འདི་ན་རྐྱང་མ་ནས་མི་བསྐྱོད་པ་འབབ་པ་དང༌།
རོ་མ་ནས་ཁྲག་འབབ་པ་དང༌། ཀུན་འདར་མ་ནས་བྱང་སེམས་འབབ་པར་བཤད་ལ། ཡང་རོ་རྐྱང་གཉིས་ནས་དྲི་ཆེན་དང༌། དྲི་ཆུ་འབབ་པར་བཤད་པ་དང༌། ཀུན་འདར་མ་ནས་ཁུ་ཁྲག་གཉིས་ཀ་འབབ་པར་བཤད་པའང་མི་འགལ་ཏེ། རོ་རྐྱང་གཉིས་ནས་ཁྲག་དང་ཁུ་བ་འབབ་པར་གསུངས་པ་ནི། ལྟེ་བ་ཡན་ཆད་ལུས་ཀྱི་སྟོང་ནས་འབབ་པ་ཡིན་ལ། དྲི་ཆེན་དང་དྲི་ཆུ་འབབ་པར་བཤད་པ་ནི། ལུས་ཀྱི་སྨད་ནས་འབབ་པས་མི་འགལ་གསུང༌། ཡང་དབུ་མ་ནས་ཁུ་ཁྲག་གཉིས་ཀ་འབབ་པར་བཤད་པ་ནི།
སྨན་ན་ཁྲག་མོད་ལ་སྟོད་ནས་ཐིག་ལེ་འབབ་པས་མི་འགལ་གསུང༌། རྐྱང་མ་ཤེས་རབ་རང་བཞིན་གྱིས། ། ཞེས་པ་ལ། སྒྲ་པ་རྣམས་ཀྱི་དེ་ཉིད་ལ། གཡོན་པ་ཤེས་རབ་བུད་མེད། ཅེས་བྱ་སྟེ། བདེ་བའམ་མི་རྟོག་པ་སྐྱེད་པས་སམ། ཁ་འོག་ཏུ་བརྐྱང་པས་ན་རྐྱང་མའོ། ། ཐབས་ཀྱིས་རོ་མ་ཡང་དག་གནས། ། ཞེས་པ་ནི་ཐབས་རོ་མ་སྐྱེས་པ།
ཞེས་སྒྲ་པ་རྣམས་ཐ་སྙད་འདོགས་ཏེ། རོ་མ་ནས་མེ་སྦར་བས་རྐྱང་མ་ནས་བྱང་སེམས་ཕབ་པས་བདེ་བའམ་མི་རྟོག་པ་བསྐྱེད་པའི་ཐབས་སུ་འདུག་པས་ནའོ། ། ཀུན་འདར་མ་ནི་དབུས་གནས་སོ། ། ཞེས་པ་གནས་ལུས་ཀྱི་བར་ན་གནས་ལ། བདེ་སྟོང་ཟུང་དུ་ཆུད་པར་སྐྱེ་བས་ནའོ། ། མི་ཕྱེད་མ་དང་ཞེས་པ་ལ་སོགས་རྩ་འདི་རྣམས་ལ་དོན་བཞི་སྟེ། འདི་རྣམས་ཀྱི་མིང་ཅི་ཡིན་པ་དང༌། གནས་གང་ན་གནས་པ་དང༌། ལྷ་མོ་གང་གང་རྣམ་པར་དག་པ་ཡིན་པ་དང༌། བྱེད་པའི་ལས་སོ། །
དེ་ལ་མིང་ནི་གཞུང་ཉིད་ན་གསལ་ལོ། ། གནས་ནི་སྤྱི་བོ་དང༌། སྤྱི་གཙུག་དང༌། ལྟག་པ་ལ་སོགས་པ་ན་གནས་སོ། ། ཞེས་སྦྱར་རོ། ། ལྷ་མོ་གང་དག་པ་ཡིན་ན། མི་ཕྱེད་མ་དང་ཕྲ་གཟུགས་མ། ། རྒྱལ་བས་རྡོ་རྗེ་མ་རུ་གསུངས། ། ཞེས་པ་ལ་སོགས་པ་སྦྱར་རོ། ། བྱེད་པའི་ལས་ནི་ལམ་དུ་མ་བྱས་ན་འཁོར་བའི་ཆོས་བུ་ཚ་ལ་སོགས་པའི་སོ་དང་སེན་མོ་ལ་སོགས་པ།
ལུས་ཀྱི་ཆ་ཤས་རྣམས་སྐྱེད་པར་བྱེད་ཅིང༌། ལམ་དུ་བྱས་ན་བདེ་བའམ་མི་རྟོག་པ་སྐྱེད་པར་བྱེད་དོ། ། རྩ་སུམ་ཅུ་རྩ་གཉིས་པོ་འདི་རྣམས་ཇི་ལྟ་བུ་ལགས། ཞེས་པ་ནི་སྤྱིའི་མཚན་ཉིད་ཇི་ལྟ་བུ་ལགས་ཞེས་དྲིས་པའོ། ། སྲིད་གསུམ་ཡོངས་གྱུར་ཞེས་པ་ནི་སྤྱིའི་དོན་དུ་བཤད་ན། འདོད་པ། གཟུགས། གཟུགས་མེད་གསུམ་མོ། ། བསྐྱེད་པའི་རིམ་པ་དང་སྤྱིའི་དོན་དུ་བཤད་ན་སྐུ་གསུང་ཐུགས་བསྡུས་པའི་དོན་གསུམ་མོ། ། སྦས་དོན་དུ་བཤད་ན།
རྩ་གསུམ་མམ། ཞུ་བདེ་མི་རྟོག་པ་གསུམ་མོ། ། ཡོངས་གྱུར་ཏེ། དེ་དག་ལམ་དུ་བྱས་ན་བདེ་བའམ་མི་རྟོག་པ་སྐྱེ་སྟེ། དེ་ཐམས་ཅད་ཀྱང་ནུབ་ཅིང་སྤངས་པས་རང་བཞིན་ལྷན་སྐྱེས་ལ། གཟུང་དང་འཛིན་པ་རྣམ་པར་སྤངས། ། ཞེས་བྱའོ། ། ལམ་དུ་མ་བྱས་ན་འཁོར་བའི་ཆོས་བུ་ཚ་ལ་སོགས་པ་སྐྱེད་པར་བྱེད་པས་ན། ཡང་ན་ཐབས་ནི་ཐམས་ཅད་ཀྱིས། ། དངོས་པོའི་མཚན་ཉིད་དུ་ནི་བརྟགས། །
ཞེས་པའོ། ། བརྗོད་བྱ་ནི་སྦས་པ། རྗོད་བྱེད་ཡན་ལག་གི་དོན། མངོན་པར་རྟོགས་པ་ནི་བསྐྱེད་རིམ་སྔོན་དུ་སོང་ནས། རྫོགས་པའི་རིམ་པ་རང་བྱིན་བརླབ་བསྒོམ་པ་སྟེ། མཆོག་གི་མངོན་རྟོགས་དང་འབྲེལ་ལོ། ། བཤད་པའི་རྒྱུད་གང་གིས་ཤེས་ཤིང་ཁོང་དུ་ཆུད་ན། ཁ་སྦྱོར་ཐིག་ལེའི་བརྟག་པ་དང་པོའི་གཉིས་པ་ལས། ཡེ་ཤེས་ཆེན་པོ་རང་ལུས་གནས། ། ཞེས་པས་སོགས་པ་གསུངས་པ་དང༌།
ཡང༌། རྩ་རྣམས་སུམ་ཅུ་རྩ་གཉིས་མཆོག ། ཅེས་པ་ནས། སྲིད་གསུམ་ཡོངས་གྱུར་ཐམས་ཅད་ནི། ། གཟུང་དང་འཛིན་པ་རྣམ་པར་སྤངས། ། ཞེས་པའི་བར་གྱིས་བསྟན་ཏོ། ། ཡང་བརྟག་པ་དྲུག་པ་ལས། མི་ཕྱེད་མ་དང་ཕྲ་གཟུགས་མ། ། སོ་དང་སེན་མོ་འབབ་པར་བརྗོད། ། ཅེས་པ་དང་སྦྱར་རོ། །
སྡོམ་པའི་རབ་ཏུ་དབྱེ་བ་ཞེས་པ་ནི་བཞི་སྟེ། གང་བསྡམ་པ་དང༌། གང་དུ་བསྡམ་པ་དང༌། ཐབས་གང་གིས་སྡོམ་པ་དང༌། སྡོམ་པ་རང་གི་ངོ་བོའོ། ། གང་བསྡམ་ན་ཇི་སྙེད་པའི་ཆོས་ཇི་ལྟ་བ་བཞིན་དུ་སྡོམ་པའམ། མཚན་མ་དང་རྣམ་རྟོག་སྡོམ་པས་སྡོམ་པའོ། ། གང་དུ་བསྡམ་ན་སྐྱེ་བའི་གནས་མཐའ་དག་ནི་འཁོར་ལོ་བཞི་དང༌། རྩ་སུམ་ཅུ་རྩ་གཉིས་ཡིན་ལ། གནས་གཙོ་བོ་ནི་ལྟེ་བའོ། །
ཐབས་གང་གིས་སྡོམ་ན་ཐེག་ལེ་འབར་འཛག་གིས་སོ། ། སྡོམ་པ་རང་གི་ངོ་བོ་ནི། ཕྱི་རོལ་ཏུ་ཉན་ཐོས་བཅས་པ་དང་རང་བཞིན་གྱི་ཁ་ན་མ་ཐོབ་སྡོམ་པའམ། བྱང་སེམས་མི་དགེ་བ་བཅུ་འཁོར་དང་བཅས་པ་སྡོམ་པ་ལ་སྡོམ་པ་ཟེར་ལ། འདིར་ནི་མཚན་མ་དང་རྣམ་རྟོག་སྡོམ་པ་ལ་བྱའོ། ། དེ་ལ་ཨཱ་ལི་དང་ཀཱ་ལི་ནི་ཟླ་བ་དང་ཉི་མ་ཞེས་བྱ་བ་ལ། ཨཱ་ལིའི་བརྡས་བསྟན་པ་ཕ་ལས་ཐོབ་པའི་བྱང་སེམས་ཟླ་བ་ལྟར་དཀར་བ་ནི་ཟླ་བ་ཡིན། ཀཱ་ལིའི་བརྡས་བསྟན་པའི་ཡུམ་ལས་ཐོབ་པའི་རཀྟ་ཉི་མ་ལྟར་དམར་བ་ནི་ཉི་མའོ། ། ཤེས་རབ་དང་ཐབས་ཞེས་པ་རྐྱང་མ་དང་རོ་མའོ། ། ཆོས་དང་ལོངས་སྤྱོད་རྫོགས་པ་དང༌།
སྤྲུལ་པ་ནི་རྩ་གསུམ་སྟེ། དེ་ཡང་ཆོས་དང་ཞེས་པ་དབུ་མར་རླུང་སེམས་ཆུད་ཙམ་ན། མཚན་མ་དང་རྣམ་རྟོག་ཐམས་ཅད་ནུབ་པས་ཆོས་སྐུའོ། ། རྐྱང་མ་ནས་ཐིག་ལེ་འབབ་པས་བདེ་བ་ལ་ལོངས་སྤྱོད་པས་ན་ལོངས་སྤྱོད་རྫོགས་པའོ། ། རོ་མ་ནས་མེ་སྦར་ཞིང་སྤྲུལ་པས་ན་སྤྲུལ་པའི་སྐུའོ། ། སྐུ་གསུང་ཐུགས་ནི་ཞུ་བ་བདེ་བ་མི་རྟོག་པ་གསུམ་མོ། ། བསྡུས་པའི་དོན་གྱིས་བཤད་པའོ། ། ཨེ་ཝཾ་མ་ཡ་ནི། ཨེ་ཡི་རྣམ་པས་ལྷ་མོ་སྤྱན། ། ཞེས་པ་ལ།
དེ་ཉིད་ཡི་གེ་ན་ཨེ། འབྱུང་བ་ནས། ལྷ་མོས་རྣམ་པར་དག་པ་སངས་རྒྱས་སྤྱན་བསྒོམ་པའོ། ། འོག་མ་གསུམ་ལའང་དེས་བསྒྲེའོ། ། རྟེན་འཁོར་ལོབ་ཞི་ཡོད་པས་དེ་ལ་བརྟེན་པའང་བཞིར་བཞག ཅེས་པ་ནི། འཁོར་ལོའི་གྲངས་ཀྱི་རིམ་པས་རྣམ་པར་གཞག ། ཅེས་པའོ། ། རྣམ་པར་སྨིན་པ་དང༌། ཞེས་པ་ནི།
ཐོག་མར་ལྟེ་བར་ཐིག་ལེ་འབར་འཛག་བྱེད་པ། དེ་བྱ་བ་མང་བས་ན་རྣམ་པ་སྣ་ཚོགས། སྐད་ཅིག་གཉིས་པ་ཉམས་མྱོང་ཆེ་ལ་བྱ་བ་ཆུང་བས་ན་རྣམ་པར་སྨིན་པའོ། ། སྐད་ཅིག་གསུམ་པ་ལ་བདེ་བ་ལ་མི་རྟོག་པས་བརྒྱན་པས་ན་རྣམ་པར་ཉེད་པའོ། ། སྐད་ཅིག་མ་བཞི་པ་ལ་བདེ་སྟོང་ཟུང་དུ་ཆུད་དེ་དབྱེར་མི་ཕྱེད་པར་སྐྱེ་བས་ན་མཚན་ཉིད་དང་བྲལ་བའོ། ། ཐོག་མར་ལྟེ་བའི་གནས་སུ་རླུང་སེམས་དབུ་མར་འཛུད་པ་ལ་ཐབས་སྣ་ཚོགས་དགོས་པས་སྡུག་བསྔལ་ལོ། ། ཆོས་ཐམས་ཅད་སྙིང་ངམ་སེམས་ལས་བྱུང་བས་ན་ཀུན་འབྱུང་ངོ༌། ། མགྲིན་པ་དེ་རོ་འགོག་པའི་གནས་ཡིན་པས་ནའམ། རྣམ་རྟོག་འགགས་པས་ན་འགོག་པའོ། ། སྤྱི་བོ་དེ་རྟེན་ཐིག་ལེ་འབྱུང་བའི་ལམ་ཡིན་པས་ན་ལམ་མོ། །
བདག་གི་དེ་ཁོ་ན་ཉིད་ཅེས་པ་ལྟེ་བའི་གནས་སུ་ཙཎྜཱ་ལཱི་བསྒོམ་པའོ། ། སྔགས་ཀྱི་དེ་ཁོ་ན་ཉིད་ཅེས་པ་མགྲིན་པར་ཙཎྜཱ་ལཱི་འབར་འཛག་བྱེད་པ་དེས་མཚན་མ་དང་རྣམ་རྟོག་ལས་ཡིད་སྐྱོབ་པས་སྔགས་སོ། ། དེ་ཉིད་མགྲིན་པར་མངོན་དུ་བྱས་ཙམ་ན། བདེ་བ་ལ་རོལ་ཞིང་ལུས་ལས་འབྱུང་བས་ལྷའོ། ། དེ་ཉིད་སྤྱི་བོར་མངོན་དུ་བྱས་ཙམ་ན་བདེ་སྟོང་དབྱེར་མི་ཕྱེད་པས་ན། ཡེ་ཤེས་ཀྱི་དེ་ཁོ་ནའོ། ། དགའ་བ་བཞི་ནི་སྐད་ཅིག་མ་བཞི་དང་སྦྱར་རོ། ། གནས་བརྟན་ཞེས་པ་ནི་ལྟེ་བ་སྤྲུལ་པའི་འཁོར་ལོ་དེ། ལམ་དུ་བྱས་ན། ཙཎྜཱ་ལཱིའི་ཡེ་ཤེས་བསྐྱེད་པའི་ཐོག་མར་ཡང་འགྲོ་ལ།
ལམ་དུ་མ་བྱས་ཙ་ན་ལུས་འགྲུབ་པའི་ཐོག་མར་རྟེན་ནམ་གནས་སུ་འགྲོ་བས་སོ། ། ཆོས་ཐམས་ཅད་སྙིང་ངམ་སེམས་ལ་ཐ་སྙད་འདོགས་པས་ན་སྙིང་ག་ཐམས་ཅད་ཡོད་པར་སྨྲ་བ་ཞེས་བྱའོ། ། མགྲིན་པ་དེ་རོ་ཀུན་གྱིས་བཀུར་བས་ན་ཀུན་བཀུར་རོ། ། རྟེན་བྱང་སེམས་ཕལ་ཆེར་སྤྱི་བོ་ན་གནས་པས་ན་ཕལ་ཆེན་སྡེ་པའོ། ། ཟླ་བ་དང་ཉི་མ་ཞེས་པ་བྱང་ཆུབ་སེམས་ཀྱི་དཀྱིལ་འཁོར་གྱི་དབང་དུ་བྱས་ནས། གཡོན་རྐྱང་མ་ནས་བྱང་སེམས་ཟླ་བ་ལྟར་དཀར་བ་འབབ་པས་ཟླ་བ། གཡས་རོ་མ་ནས་རཀྟ་ཉི་མ་ལྟར་དམར་བ་གནས་པའམ་འབབ་པས་ཉི་མའོ། ། ཨཱ་ལི་དང་ཀཱ་ལི་ཞེས་པ་ནི། ལྟེ་བའི་རྩ་འདབ་དྲུག་ཅུ་རྩ་བཞི་ལ་ཨཱ་ལི་ཕྲག་གཉིས་དང༌། ཀཱ་ལི་སོ་གཉིས་གཡོན་སྐོར་དང༌།
གཡས་སྐོར་དུ་བཀོད་པའོ། ། དབྱུ་གུ་དྲུག་ཅུ་རྩ་བཞི་ནི་ཆུ་ཚོད་སུམ་ཅུ་རྩ་གཉིས་ལས། ཆུ་ཚོད་རེ་རེ་ལ་དབྱུ་གུ་གཉིས་གཉིས་བརྡེག་པས་ན། དབྱུ་གུ་དྲུག་ཅུ་རྩ་བཞིར་འཇོག་སྟེ། དེ་ཡང་ཕྱི་རོལ་ན་རྒྱལ་པོའི་ཕྱིའི་ཉིན་ཞག་གི་དུས་ཚོད་འཛིན་པའི་དབང་དུ་བྱས་ན་བ་རུ་ར་འབྲིང་པོ་རེའི་ལྗིད་དང་མཉམ་པ་ནི་གསེར་ཞོ་རེ་ཡིན་ལ། དེ་ལྟ་བུ་བརྒྱད་ལ་སྲང་གཅིག་བྱས་པའི་ཟངས་སྲང་བཅུ་གཉིས་ལ། དཔངས་སུ་སོར་བཞི་བརྩིགས་པ་ཅིག་ལ། ལྕགས་ར་ཏི་བདུན་དང་མཉམ་པའི་ཟངས་མ་ལ། སོར་དྲུག་ཏུ་བསྙད་པའི་ཐུར་མ་དེ་ཤོང་བའི་བུག་པ་ཕུག་སྟེ། ཟངས་ལ་སོགས་པའི་ནང་དུ་བཞག་ནས་ཁེངས་པ་དང༌།
ཟག་པ་གཉིས་ཀ་ལ་དབྱུག་པ་རེ་བརྡེག་པས་ཆུ་ཚོད་ནི་གཅིག དབྱུ་གུ་ནི་གཉིས་སོ། ། ཡང་ཆུ་ཚོད་གཉིས་ལ་རླུང་གཡས་ནས་གཡོན་དུ་འཕོ་བ་ནི་གཅིག་གོ ། འཕོ་བ་གཉིས་ལ་ཐུན་ཆུང་གཅིག་གོ ། ཐུན་ཆུང་གཉིས་པ་ཐུན་གཅིག་ཏུ་བྱས་པས་དེ་ལྟར་ན་ནང་གི་དབང་དུ་བྱས་ན་ཉིན་ཞག་གཅིག་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རྒྱུ་ལ། ཐུན་གཅིག་ལ་ནི་དེའི་བཞི་ཆ་གཅིག་རྒྱུ་ལ། དབྱུ་གུ་གཅིག་ལ་ནི་སུམ་བརྒྱ་དྲུག་ཅུ་རྩ་ཕྱེད་དང་བརྒྱད་རྒྱུའོ། ། ཞེས་བྱ་བའི་བར་དུ་བསྒྲེས་ཏེ་ཤེས་པར་བྱའོ། ། ཐབས་གང་གིས་སྡོམ་པའི་དབང་དུ་བྱས་ནས། ལྟེ་བར་གཏུམ་མོ་འབར་བ་ཡིས། །
ཞེས་པ་ལ་སོགས་པ་སྟེ། དེ་ལ་མངོན་པར་རྟོགས་པ་ནི། ཐོག་མར་འཁོར་ལོ་བཞི་དང༌། ལས་བྱེད་པའི་འཁོར་ལོ་གཉིས་དང༌། རྩ་གསུམ་གསལ་གདབ་སྟེ། དེ་ལ་ལྟེ་བ་སྤྲུལ་པའི་འཁོར་ལོ་ནི། ཕྱི་སྐོར་ལ་འདབ་མ་དྲུག་ཅུ་རྩ་བཞི། ནང་སྐོར་ལ་བརྒྱད་དེ། དེ་དག་ཀྱང་ཁ་དོག་དམར་པོ་ཕྱི་སྐོར་གྱི་འདབ་མ་ལ་ཨཱ་ལི་ཕྲག་གཉིས་གཡོན་སྐོར། ཀཱ་ལི་སུམ་ཅུ་རྩ་བཞི་ལས།
ཧ་ནི་སྤྱི་བོ་ན་གནས་ལ། ཀྵ་ནི་ཀྵ་ཡིག་རབ་ཏུ་འབར་བ་ཞེས་བྱ་བ། སུམ་མདོའི་གནས་ན་ཡོད་པས་སུམ་ཅུ་རྩ་གཉིས་པོ་དེ་གཡས་སྐོར་དུ་འགོད་དོ། ། ནང་སྐོར་གྱི་འདབ་མ་ལ་སྡེ་ཚན་བརྒྱད་ཀྱི་ཡི་གེ་འགོད་དོ། ། ལྟེ་བ་ལ་ཨྃ་དགོད། ཆོས་ཀྱི་འཁོར་ལོའི་འདབ་མ་བརྒྱད་ལ། ཕྱོགས་ཀྱི་འདབ་མ་དབུས་དང་ལྔར། དེ་བཞིན་གཤེགས་པ་ལྔའི་ས་བོན་གྱི་ཡི་གེ མཚམས་ཀྱི་འདབ་མ་ལ་ལྷ་མོ་བཞིའི་ས་བོན། ལྃ་མྃ་པྃ་ཏཱྃ་བཞི།
འཁོར་ལོ་དང་ཡི་གེ་དེ་དག་ཀྱང་ཁ་དོག་ནག་པོར་གསལ་གདབ་བོ། ། འཁོར་ལོའི་ལྟེ་བ་ལ་ཧཱུྃ་ཁ་ཐུར་ལ་བསྟན་པ་འགོད་པའམ་གསལ་གདབ་བོ། ། མགྲིན་པའི་འདབ་མ་ལ་ཕྱོགས་བཞིར་ཡ་ར་ཝ་ལ་བཞི། མཚམས་སུ་གསུམ་གསུམ་པོར་ཏེ་དགོད། དབུས་སུ་ཨྃ་ཁ་གྱེན་ལ་བལྟས་པ། དེ་དག་ཀྱང་ཁ་དོག་དམར་པོར་གསལ་གདབ་བོ། ། སྤྱི་བོ་ནི་ཁ་དོག་དཀར་བ། དབུས་ན་ཧྃ་ཁ་ཐུར་ལ་བསྟན་པ་འདབ་མ་སུམ་ཅུ་རྩ་གཉིས་ལ་ཨཱ་ལི་ཕྲག་གཉིས་དགོད་པའམ། ཡང་ན་ཡི་གེ་དང་བྲལ་བར་གསལ་གདབ་པའོ། ། ལས་བྱེད་པའི་འཁོར་ལོ་གཉིས་ནི།
བཤང་སྒོར་ཨྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ལྟ་བུ་གཡོ་བའི་བ་དན་གྱི་མཚན་པ་གསལ་གདབ། སུམ་མདོའི་གནས་སུ་རྃ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། ཀྵ་ཡིག་རབ་ཏུ་འབར་བས་བརྒྱན་པ་གསལ་གདབ། ཡང་རྩ་གསུམ་ནི་གཡས་རོ་མ་ནི་ཁ་དོག་དམར་པོ་འབར་བའི་རྣམ་པ། གཡོན་རྐྱང་མ་ནི་ཁ་དོག་དཀར་པོ་འཛག་པའི་རྣམ་པ། དབུས་ཀུན་འདར་མ་ནི་ཁ་དོག་སྣ་ཚོགས་པའམ། ཡང་ན་རྒྱ་སྐྱེགས་ཀྱི་མེ་ཏོག་ལྟར་དམར་བ། པདྨའི་སྐུད་པ་ལྟར་ཕྲ་བ། ཆུ་ཤིང་གི་སྡོང་པ་ལྟར་དྲང་བ། འབྲུ་མར་གྱི་མར་མེ་ལྟར་གསལ་བར་གསལ་གདབ།
ལུས་ཙོག་པུར་གནད་ལ་ཕབ་སྟེ། བཤང་སྒོའི་ཨ་ལང་འབྱེད་འཛུམ་གྱི་སྦྱོར་བས། སུམ་མདོའི་ཀྵ་ཡིག་བསྐྱོད་དེ་མེ་སྦར་བས་ལྟེ་བའི་ཨྃ་ལ་ཕོག་སྟེ། ཨྃ་འབར་བ་ལས་མེ་ལྕེ་དེས། རྐྱང་མ་འཛག་པའི་ལམ་ཡིན་པས་སྦར་བ་མི་ནུས་ལ། ཀུན་འདར་མ་ཡང་ཁ་དབྱེ་བར་མ་ནུས་པས། གཡས་རོ་མ་འབར་བའི་ལམ་ནས་སོང་སྟེ། སྙིང་གར་སོང་བ་དང༌། འཁོར་ལོའི་འདབ་མ་ལ་རྩ་ཡི་གེའི་དབྱིབས་སུ་གནས་པའི་ནང་ན། བྱང་ཆུབ་ཀྱི་སེམས་ཀྱི་ཐིག་ལེ་གནས་པ་དེ་དག་སྐམ་ཞིང་བསྲེག
ཡང་མགྲིན་པར་སོང་བ་ལས། མགྲིན་པ་ན་རྩ་སུམ་སྐོར་མ་ཞེས་བྱ་བ་ཡོད་པས། རྩ་མདུད་དེ་དགྲོལ་བར་མ་ནུས་ཏེ། ལྟེ་བའི་གནས་སུ་མེ་ལན་གསུམ་ལོག་པ་ལས། ལན་གསུམ་གྱི་ཐ་མལ་རྩ་མདུད་གྲོལ་ཏེ། འབར་བ་སྟོབས་ཆེ་བས་འཁོར་ལོའི་ལྟེ་བ་དང༌། འདབ་མ་ལ་རྩ་ཡི་གེའི་དབྱིབས་སུ་གནས་པའི་ནང་ན་ཁམས་བདུད་རྩིའི་དྭངས་མ་ཡོད་པ་རྣམས་ཀྱང་སྐམ་སྟེ། གཡས་ནས་ཞུགས་ནས་སྤྱི་གཙུག་གནད་ཀྱི་སྒོ་ཕྱེ་སྟེ། སྣ་གཡས་ནས་ཞུགས་ནས། ཕྱོགས་བཅུའི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་འཁོར་ལོ་བཞི་བཞུས་ཏེ།
དེ་བཞིན་གཤེགས་པ་དེ་དག་གི་སྣ་གཡོན་ནས་མེ་ཞུགས་པ་ལས། གཡས་ནས་ཐིག་ལེ་ཞུ་སྟེ། བདག་གི་སྣ་བུག་གཡོན་དུ་ཞུགས་ཏེ། དེ་བཞིན་དུ་སྤྱི་གཙུག་གི་འཁོར་ལོ་ཁེངས་ཁེངས་སུ་འབར་འཛག་ལ་བཞུ་བཏུལ་བྱའོ། ། སྤྱི་གཙུག་ཁེངས་པ་དང་འབར་འཛག་རྒྱུན་བཅད་དེ། རོ་མའི་མེ་དེ་ཡར་ཧྃ་ལ་ཕོག་པས་རྫིང་ཁེངས་པ་བཏང་བ་ལྟར་ཐིག་ལེ་བབ་སྟེ། གཡས་འབར་བའི་ལམ་བསད་པར་མ་ནུས་ཤིང༌། ཀུན་འདར་མའི་ཁ་འོག་ཏུ་བལྟས་པས་དབྱེ་བར་མ་ནུས་ལ། གཡོན་རྐྱང་མ་ནས་ཞུགས་མགྲིན་པའི་འཁོར་ལོ་གསོས་བཏབ། དེ་ནས་སྙིང་གར་སླེབ་སྟེ།
དེ་ནས་རྐྱང་མ་ལ་ལན་གསུམ་དཀྲིས་ནས་ཡོད་པས་དགང་དཀའ་བས། ཅུང་ཞིག་ཡུན་རིང་དུ་ཟག་པ་ལས་སྙིང་གའི་རྩ་དང་ཡི་གེ་ཐམས་ཅད་གསོས་བཏབ་སྟེ། ལྟེ་བའི་ཨྃ་ཡིག་གི་མེ་ལྕེ་ལ་ཐིག་ལེ་བབས་པས་ཀུན་འདར་མ་དྲོས་ཏེ། ཁ་བྱེ་བ་ལ་དེའི་ནང་བུ་གློག་གི་ཟེར་མ་ལྟ་བུ་མེ་ཆ་ཕྲ་བ་ཉུག་ཉུག་སོང་སྟེ། དེ་སྐད་དུ་སཾ་པུ་ཊའི་བརྟག་པ་དྲུག་པ་དངོས་ལས། སྐྲ་ཡི་རྩེ་མོ་བརྒྱ་སྟོང་ཚད། ། གློག་གི་ཟེར་མ་མཉམ་པའི་འོད། ། ཅེས་པའི་དོན་ནོ། ། ཧྃ་ལ་ཕོག་པས་ཐིག་ལེའང་ཧ་ལས་བབས་ཏེ། གཡས་གཡོན་གཉིས་ཀྱི་འབར་འཛག་རྒྱུན་བཅད་ནས།
སྟེང་རླུང་ཅུང་ཞིག་མནན་ཏེ། དབུ་མའི་གནས་སུ་འབར་འཛག་ལ་བློ་གཏད་ནས་སྒྲིམ་ལྷོད་རན་པར་བསྒོམ་པའོ། ། དེ་ཡང་ལུས་ཀྱི་སྟོད་དུ་བློ་གཏད་དེ་འབར་འཛག་བྱས་ན་མི་རྟོག་པ་ཤས་ཆེ་ལ། སྨད་དུ་འབར་འཛག་ལ་བློ་གཏད་ན་བདེ་བ་ཤས་ཆེ་གསུང་ངོ༌། ། ཚིག་གི་དོན་ནི། ལྟེ་བར་གཏུམ་མོ་འབར་བ་ཡིས། ། ཞེས་སུམ་མདོའི་མེས་ལྟེ་བའི་ཨྃ་དྲག་ཏུ་འབར་བས། གཡས་རོ་མར་ཞུགས་ཏེ། སྙིང་གར་དེ་བཞིན་གཤེགས་པ་ལྔའི་ས་བོན་རྩ་ཡི་གེའི་དབྱིབས་སུ་ཡོད་པ་དེ་བསྲེགས་པས་ན། དེ་བཞིན་གཤེགས་པ་ལྔ་བསྲེགས་ཤིང༌། །
ཞེས་པའོ། ། ལྷ་མོ་བཞིའི་ས་བོན་གྱི་ཡི་གེ་ཡང་བསྲེགས་པས་ན། སྤྱན་ལ་སོགས་པ་ཡང་བསྲེག་པའོ། ། རི་བོང་ཅན་ནི་ཟླ་བ་ཡིན་ལ། དེའི་བརྡས་བསྟན་པའི་ཐིག་ལེ་ཧཾ་ལས་འཛག་ཅེས་པའོ། ། ལེའུའི་མིང་ནི་རྡོ་རྗེ་རིགས་ཀྱི་ལེའུ་སྟེ། རྡོ་རྗེ་ནི་རྫོགས་རིམ་གཉིས་ཀྱིས་རྟོགས་པར་བྱ་བའི་རང་བྱུང་དང་ལྷན་ཅིག་སྐྱེས་པའི་ཡེ་ཤེས་རྣམ་པ་གཉིས་ཡིན་ལ། རིགས་ནི་རྒྱུ་སྟེ། ཡེ་ཤེས་དེ་གཉིས་རྟོགས་པའི་རྟེན་ནམ་ཐབས་སམ་རྒྱུར་གྱུར་པའི་རྩའི་འཁོར་ལོ་དང༌། རླུང་དང་བྱང་ཆུབ་ཀྱི་སེམས་རྣམས་སོ། །
ད་ནི་སྔགས་ཀྱི་ལེའུ་སྟོན་པ་ལས། དེ་ལ་མཚམས་སྦྱར་བ་ནི་གཉིས་གསུངས་ཏེ། སྤྱི་དོན་གྱི་མཚམས་སྦྱོར་ནི། རྒྱུད་འདིས་ཐོབ་པར་བྱ་བའི་འབྲས་བུའི་གཙོ་བོ་ནི་ས་བཅུ་གསུམ་པ་རྡོ་རྗེ་འཆང་ཆེན་པོའི་གོ་འཕང་ཡིན་ལ། དེ་ཐོབ་པར་བྱེད་པའི་ཐབས་རྒྱུའི་གཙོ་བོ་ནི། རང་བྱུང་གི་ལྷན་ཅིག་སྐྱེས་པའི་ཡེ་ཤེས་ཡིན་ལ། ཡེ་ཤེས་དེ་གཉིས་ཀའང་ལེའུ་དང་པོ་འདིར་བསྟན་ལ། ཡང་དེ་འབའ་ཞིག་ཀྱང་མ་ཡིན་ཏེ། སྔགས་ཀྱི་བཟླས་པས་ཀྱང་འགྲུབ་པར་གསུངས་པས། དེའི་རྗེས་ལ་བསྟན་གསུངས་ཏེ།
དེ་ཡང་སཾ་པུ་ཊ་ལས། རྡོ་རྗེ་སེམས་དཔའི་བཟླས་པ་སོགས། ། འབུམ་དུ་བཟླས་པས་རབ་ཏུ་འགྲུབ། ། ཅེས་གསུངས་སོ། ། ནང་དོན་གྱི་འབྲེལ་ནི། རྒྱུད་འདིའི་བརྗོད་པར་བྱ་བའི་དོན་གྱི་གཙོ་བོ་ནི་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ཉིད་དང་དེ་སྐྱེ་བའི་རྟེན་རྩའི་འཁོར་ལོ་དང་བཅས་ཏེ། ལེའུ་དང་པོར་བསྟན་ལ། རྩ་དེ་དག་ཏུ་རླུང་དང་བྱང་ཆུབ་ཀྱི་སེམས་མངོན་དུ་བྱས་པས་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པར་བྱེད་པས་ན་སྔགས་བསྟན་གསུང་ངོ༌། ། སྔགས་ཞེས་པའི་སྤྱི་དོན་ནི་རྣམ་པ་ལྔར་རིགས་པར་བྱ་སྟེ།
ངོ་བོ་དང༌། དབྱེ་བ་དང༌། ངེས་ཚིག་དང༌། དགོས་པ་དང༌། སྔགས་ཚན་དུར་གནས་པའོ། ། དེ་ལ་ངོ་བོ་ནི་སེམས་རང་བཞིན་གྱི་འོད་གསལ་བ་ལ་འཇོག་སྟེ། བཤད་པའི་རྒྱུད་ལས། སྔགས་ཀྱི་བཟླས་པའི་ཆོ་ག་རིམ་ཡང༌། སེམས་ཀྱི་རྣམ་འཕྲུལ་ཡིན་པར་གསུངས་ཞེས་སོ། ། དབྱེ་ན་དོན་དམ་པའི་སྔགས་དང༌།
བརྡར་བཏགས་པའོ། ། དང་པོ་ནི་སྟོང་པ་ཉིད་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་སྔགས་འབྱུང་བའོ། ། གཉིས་པ་ནི་ཀཱ་ལིས་ཁོག་པ་བྱས། ཨཱ་ལིས་ཡན་ལག་བྱས་ཏེ་བརྗོད་པ་རྣམས་སོ། ། ངེས་ཚིག་ནི་རྣམ་རྟོག་ལས་ཡིད་སྐྱོབ་པས་སྔགས་ཏེ། དཔལ་གསང་བ་འདུས་པ་ལས། མན་ནི་དེ་བཞིན་ཡིད་ཡིན་ཏེ། ། ཏྲ་ནི་སྐྱོབ་པར་བྱེད་པར་བརྗོད། ། ཅེས་ཏེ། སྔགས་ལ་ནི་མནྟྲ་ཟེར་བས་སོ། །
དགོས་པ་ནི་གུར་ལས། སངས་རྒྱས་བྱང་ཆུབ་སེམས་དཔའ་དང༌། ། མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། ཅེས་པའི་དོན་ནོ། ། སྡེ་ཚན་ནི་སོ་སོ་བར་འགྲོ་བ་བདུན། ཐུན་མོང་དུ་འགྲོ་བ་གཅིག་དང་བརྒྱད་དོ། ། གཞན་ཡང་ལྷག་ཆད་ཁ་བསྐང་བར་བྱ་བའི་ཕྱིར་སྔགས་བཏུ་བ་དང༌། བཏུས་པའི་སྔགས་ཉིད་ཇི་ལྟ་བུ་ཡིན་པ་དང༌།
ཆེད་དུ་བྱ་བའི་ཁྱད་པར་དང༌། སྔགས་ཀྱི་བཟླས་པའི་ཕྲེང་བའི་ཡུལ་བསྟན་པ་དང༌། དེའི་དུས་ཀྱི་ཁ་ཟས་ཀྱི་ཁྱད་པར་ཇི་ལྟ་བུ་བཟའ་བ་ལ་སོགས་པ་ཤུགས་ལས་ཤེས་པར་བྱ་གསུང་ངོ༌། ། ཨ་ཀཱ་རོ་ཞེས་པ་ལ་སོགས་པའི་སྔགས་ལ། ཨ་ཀཱ་རོ་མུ་ཁཾ་ནི། སྒོའམ་ཐོག་མའམ། དང་པོའམ། འབྱུང་ཁུངས་ཞེས་པའི་དོན་ཏོ། ། འོ་ན་གང་གི་སྒོའམ་འབྱུང་ཁུངས་ཡིན་ཞེ་ན། སརྦ་དྷརྨཱ་ཎཱ་ཞེས་པ་སྟེ།
ཆོས་ཐམས་ཅད་ཀྱི་སྒོའམ། ཨཱ་དྱ་ནུད་པནྣ་ཏྭཏ་ཅེས་པ་ནི་མ་སྐྱེས་ཤིང་སྐྱེ་བ་མེད་པའོ། ། ཨོཾ་ཨཱཿཧཱུྃ་ནི་སྐུ་གསུང་ཐུགས་ཀྱི་ས་བོན་ནོ། ། དེ་ལྟ་བུའི་ཨ་དེ་ལའང་བཞི་སྟེ། ཕྱི་དབྱིབས་ཀྱི་ཨ་ནི་ཨ་ཤད་ལྟ་བུ་སྟེ། ཡི་གེ་ཐམས་ཅད་ཀྱི་ཐོག་མའམ་འབྱུང་ཁུངས་སུ་འདུག་པས་སོ། ། བརྗོད་པ་སྒྲའི་ཨ་ནི། ཀ་ཞེས་བརྗོད་ཀྱང་ཁོང་ན་ཨ་ཉེ་བར་གནས་ཏེ། ངག་ཐམས་ཅད་ཀྱི་འབྱུང་ཁུངས་སུ་འདུག་པས་སོ། ། ནང་སྦས་དོན་གྱི་ཨ་ནི་ཀུན་འདར་གྱི་སྣ་རྩེ་ན་ཨ་ཤད་ལྟ་བུ་ཡོད་པ་སྟེ།
འདི་ནི་ལུས་ཐམས་ཅད་ཀྱི་ཐོག་མར་འགྲོ་བས་སོ། ། དོན་དམ་པ་སྟོང་པ་ཉིད་ཀྱི་ཨ་ནི། དངོས་པོ་ཐམས་ཅད་གདོད་མ་ནས་ཀྱང་མ་སྐྱེས་ལ་མཐར་ཡང་གང་དུའང་མི་འགག་པས། རང་བཞིན་གྱིས་སྟོང་པར་འདུག་པ་སྟེ། དངོས་པོ་ཐམས་ཅད་ཀྱི་སྒོའམ། ཐོག་མའམ། འབྱུང་ཁུངས་སུ་འདུག་པས་སོ། ། བྷྲཱུྃ་ཨཱྃ་ལ་སོགས་པ་ནི་དེ་བཞིན་གཤེགས་པའི་བསྐྱེད་སྔགས་སུ་བྱ་བའམ། ཡང་ན་ཨོཾ་ཨཱཿཧཱུྃ་སྭཱ་ཧཱ་མཐའ་རྟེན་དུ་བཅུག་སྟེ། བཟླས་པའི་སྔགས་སུ་བྱས་ན་རུང་ངོ༌། །
གྲོང་ཁྱེར་དཀྲུགས་པ་ནི་ཕྱི་རོལ་དུ་བྱེད་ན་ཧེ་རུ་ཀ་རྣམ་པ་བཞིའམ། བདག་མེད་མའི་བསྙེན་པ་འབུམ་ཕྲག་བཞི་ལ་སོགས་པ་སྔོན་དུ་སོང་བས། པདྨ་འདབ་མ་བརྒྱད་པ་དུག་དང་རྒྱ་སྐྱེགས་ཀྱིས་གྲོ་ག་ལ་སོགས་པ་ལ་བྲིས་ཏེ། འདབ་མ་བརྒྱད་ལ། ཨ་ཀ་ཙ་ཊ་སོགས་བརྒྱད་བཀོད་ལ། དབུས་སུ་གྲོང་ཁྱེར་ཆེ་གེ་མོ་འཁྲུག་པར་གྱུར་ཅིག ཅེས་བྲིས་ཏེ། ལས་སྦྱོར་ལ་འཁོར་ལོ་ལག་ཏུ་ཐོགས་ནས་སྦར་མོ་བརྡབས་ཏེ། དབུགས་ཕྱིར་མ་ཤོར་བར་སྔགས་བཟླས་ཏེ། འཁོར་ལོ་དེ་ཡུལ་དེ་ལ་བསྟན་པ་ཙམ་གྱིས་ནང་འཁྲུགས་སུ་འགྱུར་རོ། །
ནང་དོན་དུ་བཤད་ན་ལྟེ་བའི་ནང་སྐོར་གྱི་འདབ་མ་བརྒྱད་ལ་སྡེ་ཚན་བརྒྱད་བཀོད་དེ། བཤང་སྒོའི་རླུང་བསྐྱོད་པས་སུམ་མདོའི་སྦར་ཏེ། གཡས་རོ་མ་ནས་ཞུགས་པས་སྙིང་གའི་དེ་བཞིན་གཤེགས་པ་ལྔ་དང༌། ལྷ་མོ་བཞིའི་ཡིག་འབྲུ་རྣམས་བསྲེག་པ་ལ་གསུང་ངོ༌། ། ཨ་ཕུཿའི་རྣམ་པ་ཞེས་པ་ནི་ཕྱག་བཅུ་དྲུག་པ་ལ་སྔོན་དུ་བསྙེན་པ་འབུམ་ཕྲག་བཞི་ལ་སོགས་པ་སོང་ནས། སྒྲུབ་པ་ལ་ནམ་མཚན་མ་ཐོབ་ཐོབ་ཏུ་བྱས་ཏེ། དངོས་གྲུབ་ཀྱི་དོན་དུ་བྱེ་བ་ཕྲག་གཅིག་ཙམ་བཟླས་པས་ཆར་དབབ་པར་འདོད་ན། ནུབ་བྱང་གི་ཕྱོགས་སུ་ཀླུ་གནས་པའི་ཆུ་མིག་དངོས་སུ་ཡོད་ན་རབ། མེད་ན་བཅོས་མའི་རྫིང་བུ་བྱ་སྟེ། དེའི་འགྲམ་དུ་དཀྱིལ་འཁོར་ཁྲུ་གསུམ་པའི་ཚད་ཀྱིས་ཡོངས་སུ་བཅད་ལ་སའི་ཆོ་ག་ཇི་ལྟ་བ་བཞིན་དུ་བྱས་ཏེ།
དེ་ནས་ལྷ་དང་བུམ་པ་སྟ་གོན་དུ་གནས་པ་བྱས་ལ། སློབ་མ་སྟ་གོན་དུ་གནས་པའི་དོད་དུ། ཀླུ་གནས་པའི་རྫིང་བུའི་འཇིམ་པ་དང༌། ཉ་ལྕིབས་དང༌། འབྲུ་སྣ་ཚོགས་པ་ལས་ཀླུ་མཐའ་ཡས་ཀྱི་གཟུགས་བརྙན་རོ་སྟོད་མི་ལ་རོ་སྨད་སྦྲུལ་དུ་བྱས་པ་གདེངས་ཀ་བདུན་དང་ལྡན་པ་བྱས་ལ། ཀླུ་འདུལ་བར་བྱེད་པ་སྟེ། སྲོ་ལོ་བའམ། མཁན་པས་བྱུགས་ལ། ཡང་གླང་པོ་ཆེའི་ཆང་གིས་བྱུགས་པ་ནི། གླང་པོ་ཆེའི་རྣ་བའི་རྡུལ་ལོ། །
དེ་ལྟར་གཉིས་ཀྱིས་བྱུགས་ཏེ་གཞོན་ནུ་མ་ནག་མོས་བཀལ་བའི་སྐུད་པས་མཐའ་ཡས་ཀྱི་གཟུགས་དེ་དཀྲིས་ལ་ཁམ་ཕོར་སོ་མ་བཏང་བའི་ནང་དུ་བཞག་ལ། བ་ནག་མོའི་འོ་མས་གཏོར་བ་ཙམ་བྱས་ལ་མཐའ་ཡས་ཀྱི་གཟུགས་བརྙན་དེ་ལ་དམ་ཚིག་པ་ཇི་ལྟ་བ་བཞིན་བསྐྱེད། ཡེ་ཤེས་པ་རང་བཞིན་གྱི་གནས་ནས་སྤྱན་དྲངས་ལ། དམ་ཚིག་པ་ལ་བསྟིམ་ལ། སྐུ་གསུང་ཐུགས་དང་སྐྱེ་མཆེད་བྱིན་ཀྱིས་བརླབས་ལ། དབང་བསྐུར་བའི་དུས་སུ་མེ་ལོང་ལ་བདུད་རྩི་བླུགས་ཏེ་ཁྲུས་བྱས་ལ་མཐར་རིགས་བདག་ལ་རྣམ་སྣང་གིས་དབུར་བརྒྱན་པར་བསམས་ཤིང་སྟ་གོན་ལ་གནས་པར་བྱའོ། ། ཡང་དེ་ལ་མེ་ཏོག་ནག་པོ་ལ་སོགས་པས་མཆོད་པ་དང་བསྟོད་པའང་བྱའོ། ། དེ་ནས་དངོས་གཞི་དུས་སུ་དཀྱིལ་འཁོར་ཆེན་པོ་ཐིག་དང་ཚོན་གྱིས་བྲིས་ལ་དེའི་སྟེང་དུ་མཐའ་ཡས་ཀྱི་གཟུགས་བརྙན་དེ་སྟ་གོན་གྱི་དུས་ཇི་ལྟ་བ་བཞིན་བསྐྱེད་ལ། ཁམ་ཕོར་དེ་བ་ནག་མོའི་འོ་མས་སྔར་བས་བཀང་ལ་མཐའ་ཡས་དེར་གཞག་གོ ། ལྷ་དགོད་པ་ནི་མཐའ་ཡས་མནན་པའི་ཀྱེའི་རྡོ་རྗེའི་སྐུ།
ཙ་ཀ་ལི་ལ་སོགས་པ་དཀྱིལ་འཁོར་གྱི་དབུས་དེར་བཞག་ལ། ཨ་ཕུཿལས་དམ་ཚིག་པར་བསྐྱེད་དེ། ཡེ་ཤེས་པ་བཀུག་པ། སྐུ་གསུང་ཐུགས་དང་སྐྱེ་མཆེད་བྱིན་གྱིས་བརླབ། དབང་བསྐུར་ཏེ་འོད་དཔག་མེད་ཀྱིས་དབུར་བརྒྱན་པར་བསྐྱེད་ལ། དེ་ནས་དཀྱིལ་འཁོར་ཆེན་པོ་སྒྲུབ་ཅིང་མཆོད་པའང་བྱས་ཏེ། བདག་ཉིད་འཇུག་པའང་བྱས་ལ། བདག་ཉིད་ཀྱེའི་རྡོ་རྗེ་དང་ཐ་མི་དད་དུ་བསྐྱེད་ལ། མཐའ་ཡས་དེ་ཡན་ལག་བཞི་རྫོགས་སུ་བསྐྱེད་དེ། གཟིར་ལ་ཆར་དབབ་སྙམ་པའི་མ་རུངས་པའི་སེམས་ཀྱིས་སྔགས་བཟླའོ། །
གལ་ཏེ་མ་ཕེབས་ན་སྔགས་ཚན་བཟློག་ལ་བཟླའོ། ། ཡང་ཧེ་རུ་ཀ་རྣམ་པ་བཞི་ལ་སྔོན་དུ་བསྙེན་པ་སོང་བའི་སྒྲུབ་པ་པོས། པྲ་དབབ་པར་འདོད་ན། ཚེས་ཉི་ཤུ་དགུའམ་ཉེར་གསུམ་ལ་བྱེད་པ་ལས། དེ་ཉིད་ཀྱི་ཉིན་པར་བུ་མོ་ལ་སྙན་གསན་ཕབ་ལ། མཎྜལ་དང་མཆོད་པ་བཤམ་པ་དང༌། ཚོགས་ཀྱི་འཁོར་ལོ་ཡང་བཤམས་ལ། ཚོགས་ལ་ལོངས་སྤྱོད་པའི་རྣལ་འབྱོར་པ་འགའ་ཡང་སྤྱན་དྲངས་ལ་བཞག བུམ་རྫས་དང་མགུལ་ཆིངས་དང་ཁ་རྒྱན་དང་ལྡན་པའི་བུམ་པ་བཤམ། དེའི་སྟེང་དུ་ཞུན་ཆེན་ལས་བྱས་པའི་མར་མེ།
དུར་ཁྲོད་ཀྱི་རས་ལ་སྦར་ལ། བདག་ཉིད་ཀྱི་མཐེ་བོང་རྒན་པོ་ལ་རྒྱ་སྐྱེགས་ཀྱི་ཁུ་བས་བྱུགས་ཏེ། བུ་མོ་ལ་བུམ་པའི་ཆུས་མེ་ལོང་གི་ངོས་ལ་ཁྲུས་བྱས་ཏེ། བུ་མོ་དེ་རས་གཙང་མའི་སྟེང་དུ་བཞག་ལ། བདག་ཉིད་ཀྱི་མཐེ་བོང་རྒན་པོ་དང༌། བུ་མོའི་མིག་ལ་བརྒྱ་རྩ་རེ་ཙམ་བཟླས་ལ། བདག་གི་མཐེ་བོང་རྒན་པོ་དེ་བུ་མོ་ལ་བསྟན་ཏེ། ངའི་ནོར་སུས་ཁྱེར་སྨྲོས་ཞེས་བྱས་པས་ངེས་པར་སྨྲ་བར་འགྱུར་ཏེ། རྡོ་རྗེ་རྩིས་སྐར་མ་ཞེས་པ་ནི་མི་འཁྲུལ་བར་འོང༌། ། ཞེས་པའོ། །
དྲག་པོའི་ལས་རྣམ་པ་བདུན་ནི་ཧེ་རུ་ཀ་བཞི་ལ་སྔོན་དུ་བསྙེན་པ་སོང་བས། རྡོ་རྗེ་མ་ལ་སོགས་པའི་རྣལ་འབྱོར་གྱིས། རྡོ་རྗེ་ཆོ་ག་བཞི་ལས་ཡན་ལག་བཞི་རྫོགས་སུ་བསྐྱེད་ལ་བྱའོ་གསུང༌། ལེའུ་དེ་དག་གི་དོན་ཡང་བརྗོད་བྱ་ནི་བསྐྱེད་པའི་རིམ་པ་དང་སྤྱི་ཡིན་ལ། རྗོད་བྱེད་ནི་གསུམ་ཀ་འཇུག་ཅིང་གཙོ་བོར་ཡན་ལག་གི་དོན་གྱིས་བཤད་དོ། ། མངོན་པར་རྟོགས་པ་ནི་དངོས་གྲུབ་མཐའ་དག་སྒྲུབ་པའི་མངོན་པར་རྟོགས་པ་དང་འབྲེལ་ལོ། ། རྒྱུད་སྡེ་གཞན་གྱི་གང་ཡིན་ན། སཾ་པུ་ཊའི་བརྟག་པ་བདུན་པ་དང༌། གུར་གྱི་ལེའུ་དྲུག་པ་ལས། དགོས་པ་དང་བཅས་པ་གསུངས་སོ།། །།
ལྷའི་ལེའུ་བཤད་པར་བྱ་སྟེ། ཞེས་པས་མཚམས་སྦྱར་བ་ནི། ཕྱིའི་དོན་གྱི་མཚམས་སྦྱོར་བ་ནི། སྔགས་ཟློས་པ་ལ་ལྷར་མ་བསྐྱེད་ན་ནུས་པ་ཆུང་བས་སོ། ། ནང་གི་མཚམས་སྦྱོར་ནི་རྩ་སུམ་ཅུ་རྩ་གཉིས་ན་རླུང་དང་བྱང་སེམས་རྒྱུ་བ་དེ་ལུས་ལས་འབྱུང་ཞིང་བདེ་བ་ལ་རོལ་པའི་དོན་གྱིས་ན་ལྷའོ། ། དེས་ན་གསུམ་པར་བསྟན་ཏོ། ། དེ་ལ་འདིར་མངོན་པར་རྟོགས་པ་ནི་ཐོག་མར་རང་གི་སྙིང་གར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསམ། དེ་ལས་འོད་ཟེར་ཁ་དོག་ལྔ་པ་ལམ་སྣ་གཡས་ནས་སྤྲོས་ཏེ། ཕྱག་གཉིས་པ་ལ་སོགས་པ་གང་བསྒོམ་པར་འདོད་པའི་ལྷ་དེས་གཙོ་བོ་བྱས་པའི་ལྷ་དགུའི་རྣམ་པ་སྤྱན་དྲངས་པ་བླ་མ་ནི་སྟེང་གི་ཆ་ལ་སྒོམ་པའམ། ཡང་ན་མདུན་ནམ།
ཡང་ན་བྱང་ཤར་གྱི་དུར་ཁྲོད་དུ་སྤྱན་དྲངས་ལ། ཡང་སྙིང་གའི་ཧཱུྃ་ལས་ལྷ་མོ་བརྒྱད་སྤྲོས་ཏེ། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཆོད་ལ། དེ་ནས་གུར་ལས། བླ་མ་རྡོ་རྗེ་རྣམ་མཆོད་ཅིང༌། ། བདུན་པོ་ཡོངས་སུ་དག་པར་བྱ། ། ཞེས་ཟེར་བས་བདུན་པོ་རྣམ་དག་བྱ། དེ་ནས་ཚད་མེད་པ་བཞི་བསྒོམས་ཏེ། བསོད་ནམས་ཀྱི་ཚོགས་བསག་བྱ། དེ་ནས་ཡེ་ཤེས་ཀྱི་ཚོགས་བསག
ཤཱུ་ནྱ་ཏཱའི་སྔགས་ཀྱིས་དངོས་པོ་ཐམས་ཅད་སྟོང་པར་བསྒོམ། དེ་ནས་སྟོང་པའི་ངང་ལས་ཧཱུྃ་བསྒོམས་ཏེ། ཧཱུྃ་དེ་ལས་སྣ་ཚོགས་རྡོ་རྗེ། དེའི་ལྟེ་བ་ལ་ཧཱུྃ་གིས་མཚན་པ་བསྒོམས་ཏེ། ཕྱོགས་དང་མཚམས་སུ་རྡོ་རྗེ་དེ་འཕྲོས་པས། རྡོ་རྗེའི་རྭ་བ་དང༌། སྟེང་དུ་འཕྲོས་པས་རྡོ་རྗེའི་གུར་དང་བཅས་པ་བསྒོམས་ལ། དེའི་ནང་དུ་ཉི་མའི་དཀྱིལ་འཁོར་གྱི་སྟེང་དུ་རོའི་གདན་བསྒོམས་ཏེ། དེའི་སྟེང་དུ་ཨཱ་ལི་ཕྲག་གཉིས་གཡོན་སྐོར་དུ་བཀོད་པ་ལས་མཚན་སུམ་ཅུ་རྩ་གཉིས་སུ་མོས་པ་བྱ། དེ་ཡོངས་སུ་གྱུར་པ་ལས་རྣམ་པ་ཟླ་བའི་དཀྱིལ་འཁོར།
རང་གི་ངོ་བོ་མེ་ལོང་ལྟ་བུའི་ཡེ་ཤེས་སུ་མོས་པ་བྱ། དེའི་སྟེང་དུ་ཀཱ་ལི་བཞི་བཅུ་ཕྲག་གཉིས་གཡས་སྐོར་དུ་བཀོད་པ་ལས་དཔེ་བྱད་བཟང་པོ་བརྒྱད་ཅུར་མོས་པ་བྱ། དེ་ཡོངས་སུ་གྱུར་པ་ལས་རྣམ་པ་ཉི་མའི་དཀྱིལ་འཁོར། རང་གི་ངོ་བོ་མཉམ་པ་ཉིད་ཀྱི་ཡེ་ཤེས་སུ་མོས་པ་བྱ། ཉི་ཟླ་གཉིས་ཀྱི་བར་ན་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ་བསྒོམ་པ་ནི། རྣམ་པ་རང་གི་ངོ་བོ་སོ་སོར་རྟོག་པའི་ཡེ་ཤེས་སུ་མོས་པ་བྱ། དེ་ནས་ས་བོན་དང་རྟེན་དང་ཕྱག་མཚན་རྣམས་ཆུ་དང་འོ་མ་བཞིན་དུ་འདྲེས་པ་ནི་རྣམ་པ་རང་གི་ངོ་བོ་བྱ་བ་ནན་ཏན་དུ་མོས་པ་བྱའོ། ། དེ་ནས་སྐད་ཅིག་གིས་ཕྱག་གཉིས་པའི་སྐུ་ཡོངས་སུ་རྫོགས་པར་བསྐྱེད་ལ། རང་གི་ངོ་བོ་ཆོས་ཀྱི་དབྱིངས་ཀྱི་ཡེ་ཤེས་སུ་མོས་པ་བྱ། དེ་ནས་རང་གི་སྙིང་གར་ཧཱུྃ་ལུས་ཚད་ཙམ་བསྒོམས་ཏེ།
ངག་ཏུ་ཧཱུྃ་ཞེས་བརྗོད་ཅིང་ཕྱོགས་བཅུར་སྤྲོས་པ་ལས་འཁོར་གྱི་ལྷ་མོ་རྣམས་རྫུས་སྐྱེས་ཀྱི་ཚུལ་དུ་ཧཱུྃ་ཙམ་ལས་བསྐྱེད་པ་ནི་བསྙེན་པའོ། ། དེ་ལ་ཡེ་ཤེས་པ་གཞུག་པ་ཉེ་བར་སྒྲུབ་པ། སྐུ་གསུང་ཐུགས་སྐྱེ་མཆེད་བྱིན་གྱིས་བརླབ་པ་སྒྲུབ་པ། དབང་བསྐུར་ཏེ་རྒྱས་གདབ་པ་ནི་སྒྲུབ་པ་ཆེན་པོ་སྟེ། དེ་ལྟར་ཡན་ལག་བཞི་རྫོགས་སུ་བསྐྱེད་ལ་བཟླས་པ་བྱའོ། ། ཕྱག་བཞི་པ་དང་དྲུག་པ་གཉིས་ཀྱིས་གཙོ་བོ་བྱས་པའི་དཀྱིལ་འཁོར་བསྒོམས་ན། མངོན་བྱང་དང་པོ་གཉིས་འདྲ་ལ་མངོན་བྱང་གསུམ་པའི་སྐབས་སུ་ཧཱུྃ་དང་ཨྃ་ལས་ཐོད་པ་དང་གྲི་གུག་ལ་ཧཱུྃ་དང་ཨྃ་གིས་མཚན་པ་བསྒོམ་པ་ནི་ཁྱད་པར་རོ། ། དེ་ལྟར་མངོན་བྱང་ལྔས་སྐུ་རྫོགས་པར་བསྐྱེད་དེ། ཐབས་ཤེས་རབ་སྙོམས་པར་ཞུགས་པ་ལས། གསང་གནས་ནས་མངལ་སྐྱེས་ཀྱི་ཚུལ་དུ་འཁོར་གྱི་ལྷ་རྣམས་བྱུང་སྟེ།
ཕྱོགས་མཚམས་བརྒྱད་དུ་གདན་རོའི་སྟེང་དུ་བསྒོམ་པ་ནི་ཁྱད་པར་རོ། ། གཞུང་གི་དོན་ནི་འཁྲུགས་ཀྱི་ཚུལ་དུ་སྦྱར་ཏེ། དེ་ལ་ཐོག་མར་རང་གི་སྙིང་གར་ཧྲཱིཿལས་པདྨའི་སྟེང་དུ། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པ་སྟེ། ཧཱུྃ་དེ་ཡང་ཧ་ཁོག་པ་ཀཱ་ལི་ལས་གྲུབ་པས་ཐབས་ཡིན་ལ། ཞབས་སྐྱེད་ཨུ་དང༌། ཀླད་ཀོར་ཨཾ་གཉིས་ཨཱ་ལི་ལས་གྲུབ་པས་ཤེས་རབ་བོ། ། དེས་ན། ཐབས་དང་ཤེས་རབ་རང་བཞིན་ཅན། ། ཞེས་པའོ། །
དེ་ནས། ནམ་མཁར་རྗེ་བཙུན་བལྟས། ། ཞེས་ལྷ་མོ་བརྒྱད་ཀྱིས་མཆོད་པའོ། ། དེ་ནས་ཚད་མེད་པ་བཞི་བསྒོམ། དེ་ནས་ཡང་ནི་སྟོང་པའི་བྱང་ཆུབ་སྟེ། ཞེས་པ་ཤཱུ་ནྱ་ཏཱས་སྟོང་པར་བསྒོམས་ལ་སྲུང་བའི་འཁོར་ལོ་བསྒོམ་པ་ནི། གཉིས་པ་ལ་ནི་ས་བོན་བསྡུ། ། ཞེས་པ་ལ་སོགས་པ་སྟེ། གཉིས་པ་ལ་ནི་ས་བོན་བསྡུ། ། ཞེས་པ་སྟོང་པའི་ངང་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པའོ། །
ཧཱུྃ་ལས་སྣ་ཚོགས་རྡོ་རྗེ་བསྒོམ་པ་ནི། གསུམ་པ་ལ་ནི་གཟུགས་བརྙན་རྫོགས། ། ཞེས་པའོ། ། རྡོ་རྗེའི་ལྟེ་བ་ལ་ཧཱུྃ་གིས་མཚན་པ་ནི། བཞི་པ་ལ་ནི་ཡིག་འབྲུ་དགོད། ། ཅེས་པའོ། ། དེ་ཉིད་ཀྱི་དོན་གསལ་བར་འཆད་པ་ནི། རྃ་ལས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྃ་བྱུང༌། ཞེས་སོགས་ཚིགས་བཅད་གཅིག་གིས་གསལ་བར་འཆད་དོ། །
དེའི་ནང་དུ་ཆོས་ཀྱི་དབྱིངས་ཀྱི་རང་བཞིན་ནམ་ངོ་བོ་མཚོན་པའི་བརྡར་གདན་རོ་བསྒོམ་པ་ནི། དང་པོར་ཞེས་པ་ལ་སོགས་པའོ། ། དེ་སྟེང་རྣལ་འབྱོར་པ་གནས་ནས། ། ཧེ་རུ་ཀ་ཉིད་རྣམ་པར་བསྒོམ། ། ཞེས་པའོ། ། འོ་ན་ཚུལ་ཇི་ལྟར་བསྒོམ་ཞེ་ན། ཨཱ་ལི་ཟླ་བ་ཀཱ་ལི་ཉི། ། ཞེས་པ་སྟེ། ཨཱ་ལི་ཕྲག་གཉིས་ལས་ཟླ་བ་དང༌། ཀཱ་ལི་ཕྲག་གཉིས་ལས་ཉི་མའི་དཀྱིལ་འཁོར་དུ་བསྐྱེད་པའོ། །
ས་བོན་ནང་དུ་སོན་ཞེས་པ་ནི། ཉི་ཟླ་གཉིས་ཀྱི་བར་དུ་ཧཱུྃ་བསྒོམ་པའོ། ། དེ་ཉིད་སེམས་དཔའ་ཞེས་བྱར་བརྗོད། ། ཅེས་པ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་བསྒོམ་པའོ། ། མཆོག་ཏུ་དགའ་བའི་རང་བཞིན་ཅན། ། ཞེས་པ་ནི་ཡི་གེའི་དོན་དུ་བཤད་ན། ཧཱུྃ་དེ་ཉིད་ལ་ཞབས་སྐྱེད་དང༌། ཀླད་ཀོར་བོར་ཏེ། ཧའི་སྒྲཾ་ལས། ཧ།
གྲ་ཧ་ཀ་ཞེས་པ་ནི་གཟུང་བ། ཧ། གྲ་ཧ་ཙ་ནི་འཛིན་པ་ཡིན་ལ། ཞབས་སྐྱེད་ཨུ་དེ་ཤ་ལ་བྱིན་པས། ཤཱུ་ནྱ་ཏཱ་སྟེ། ཤཱུ་ནྱ་ཏཱ་སྟོང་པ་ཉིད་ཡིན་ལ། ཀླད་ཀོར་མ་ལས། མ། མ་ནོ་པ་ཏ་ན་ཡིད་དེ། དེ་ལྟ་ན་གཟུང་འཛིན་གྱིས་སྟོང་པའི་ཡིད་ཙམ་ཞེས་བྱའོ། །
དེ་ནས། ཧཱུྃ་ལས་བྱུང་བའི་རྡོ་རྗེ་ནི། ཞེས་སོགས་སུ་སྦྱར་ཏེ། ཉི་ཟླ་ཁ་སྦྱོར་གྱི་བར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསྒོམ་པ་ནི་སོ་སོར་རྟོག་པ་སྟེ། དེ་ཡང༌། རྡོ་རྗེ་ལྟེ་བའི་དབུས་གནས་པར། ། ཡང་ནི་ཧཱུྃ་གི་དེ་ཉིད་བསྒོམ། ། ཞེས་པའི་དོན་ཏོ། ། ས་བོན་དང་ཕྱག་མཚན་དེ་དག་གཅིག་ཏུ་འདྲེས་ཤིང༌། ཆུ་དང་འོ་མ་ལྟར་གྱུར་པ་ནི་བྱ་བ་ནན་ཏན་ཏེ།
ཧཱུྃ་གི་རྣམ་པར་གྱུར་བལྟས་ནས། ། ཞེས་སོགས་སོ། ། དེ་ལྟར་གྱུར་པ་ལས་སྐུ་ཡོངས་སུ་རྫོགས་པ་བསྒོམ་པ་ནི། ཞེ་སྡང་བདག་ཉིད་རྣམ་པར་བསྒོམ་པ་སྟེ། ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ཉིད་དོ། ། རྡོ་རྗེ་སྐྱེ་བ་ནག་པོ་ཆེ། ། ལ་སོགས་པ་ནི་སྐུ་མདོག་གི་ཁྱད་པར་རོ། ། དེ་ནས། སྔོ་དང་ཉི་མ་མཚུངས་པའི་མདོག ། ཅེས་སོགས་སུ་སྦྱར་ཏེ།
དེ་ལྟར་ཧེ་རུ་ཀ་ཕྱག་གཉིས་པར་མངོན་བྱང་ལྔ་ལས་བདག་ཉིད་བསྒོམ་པའི་ཐུགས་ཀར་ཧཱུྃ་ལུས་ཚད་ཙམ་བསྒོམས་ཏེ། ཕྱོགས་བཅུར་སྤྲོས་པ་ལས་ལྷ་མོ་བརྒྱད། ཧཱུྃ་ཙམ་ལས་ཕྱོགས་མཚམས་བརྒྱད་དུ་བསྒོམ་པ་ནི། ནམ་མཁའི་དཀྱིལ་འཁོར་ཁྱབ་པ་ཡི། ། རང་གི་ལུས་མཚུངས་རྣམ་པར་སྤྲོ། ། བསྡུས་ནས་སྙིང་གར་དགུག་པ་ན། ། རྣལ་འབྱོར་ཞེ་སྡང་བདག་ཉིད་གྱུར་ཏེ། ལྷ་མོ་བརྒྱད་ཀྱི་འཁོར་དང་བཅས་པར་འགྱུར་པའོ། ། དེ་ནས། རྣལ་འབྱོར་མ་བརྒྱད་ཡོངས་བསྐོར་ཏེ།
ཕྱོགས་མཚམས་བརྒྱད་དུ་རོ་བརྒྱད་ཀྱི་སྟེང་དུ་ལྷ་མོ་བསྒོམ་པའོ། ། དུར་ཁྲོད་ནི་རོ་གནས་པ་སྟེ། ཡི་གེའི་སྒྲ་ལས་དྲངས་ན། ས། སད་ཏི་ནི་དུར་ཁྲོད་ཡིན་ལ། ས། ཝ་ནཾ་བ་སད་ཏི་ཞེས་བྱས་ན། སྲོག་རབ་ཏུ་སོང་བ་ཞེས་བྱ་བའོ། ། ཚིག་གི་དོན་ཕལ་ཆེར་ནི་གོ་སླ་བས་རྣམ་པར་མ་ཕྱེའོ། ། འདིའི་བརྗོད་བྱ་ནི་བསྐྱེད་པའི་རིམ་པ་དང་སྤྱི་ཡིན་ལ།
རྗོད་བྱེད་ནི་གསུམ་ཀ་འཇུག་ཅིང༌། མངོན་པར་རྟོགས་པ་ནི་མཆོག་གི་མངོན་རྟོགས་ཏེ། རྫོགས་པའི་རིམ་པ་སྒོམ་པའི་རྟེན་ཡིན་པས། བསྐྱེད་པའི་རིམ་པ་སྒོམ་པ་ཞེས་བྱ་བའོ། ། རྒྱུད་སྡེ་གཞན་གྱི་གང་ཡིན་ན། གུར་ལེའུ་བཅུ་བཞི་པ་ལས། ཕལ་པའི་རྣམ་པ་གཞོམ་པའི་ཕྱིར། ། སྒོམ་པ་ཡང་དག་རབ་ཏུ་བཤད། ། ཅེས་པའི་དོན་དང་སྦྱར་རོ། ། སཾ་པུ་ཊའི་བརྟག་པ་གསུམ་པ་དང༌།
བཞི་པ་ལས་ཀྱང་བསྟན་ཏོ། ། ལུས་རྣམ་པར་གཞག་པ་དང་སྦྱར་ན། ལྷ་རྣམས་ཇི་ལྟར་འབྱུང་བའི་རྒྱས་བཤད་དོ། ། དེ་ལྟར་ལྷ་བསྐྱེད་ཀྱང་དབང་མ་བསྐུར་ན། ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཀྱི་བྱ་བ་བྱེད་མི་ནུས་པས་ལྷ་དབང་བསྐུར་བའི་ལེའུ་བཤད་ཅེས་པ་སྟེ། ཕྱི་དོན་གྱི་མཚམས་སྦྱོར་རོ། ། ནང་དོན་གྱི་མཚམས་སྦྱོར་ནི། དེ་ལྟར་རླུང་དང་བྱང་ཆུབ་ཀྱི་སེམས་རྩ་སུམ་ཅུ་རྩ་གཉིས། གང་གཡོ་ཞིང་རྒྱུ་བ་དེ་ཉིད་ལུས་ལས་བྱུང༌། བདེ་བ་ལ་རོལ་པའི་དོན་གྱིས་ན་ལྷ་ཡིན་ལ།
དེ་ཉིད་མཚན་མ་དང་རྣམ་པར་རྟོག་པ་འཁྲུད་པར་བྱེད་པས་ན། དབང་གི་ལེའུ་བཤད་པར་བྱའོ། ། ཚིག་གི་དོན་ཕལ་ཆེར་ནི་གོ་སླའོ། ། དབང་བསྐུར་ནས་སྤྱི་བོར་རང་གི་རིགས་ཀྱི་བདག་པོར་འགྱུར་རོ། ། ཞེས་པ་ནི་གོང་དུ་མཆོད་ཅིང་གསོལ་བ་གདབ་པས། དེ་བཞིན་གཤེགས་པ་དེ་དག་གིས་ཡེ་ཤེས་ཀྱི་བུམ་པའི་བདུད་རྩིའི་ཆུས་དབང་བསྐུར་ཏེ། སྤྱི་གཙུག་ནས་སྨིན་མཚམས་སུ་སླེབ་པ་དང་བུམ་དབང་ཐོབ་པར་བསམ། མགྲིན་པར་སླེབ་པ་དང་གསང་དབང་ཐོབ་པར་བསམ། དེ་ནས་སྙིང་གར་སླེབ་པས་དབང་གསུམ་པ་ཐོབ་པར་མོས། དེ་ནས་ལུས་མཐའ་དག་ལ་ཁྱབ་སྟེ་ཆུའི་ལྷག་མ་ཡར་ལུད་པ་ལས།
རང་གི་རིགས་ཀྱི་བདག་པོ་མི་བསྐྱོད་པས་དབུར་བརྒྱན་པར་བསྒོམ་པའོ། ། རིགས་ཀྱི་བདག་པོར་འགྱུར་རོ་ཞེས་པ་ནི། ལུས་ལ་སེམས་དང༌། སེམས་ལ་ལུས་དང༌། རྒྱུ་ལ་འབྲས་བུ་དང༌། འབྲས་བུ་ལ་རྒྱུས་རྒྱས་འདེབས་པ་དང༌། ངོ་བོ་ཉིད་ལ་ངོ་བོ་ཉིད་ཀྱིས་རྒྱས་འདེབས་པ་སྟེ། ཕྱག་རྒྱ་བསྡུས་པ་ལྟར་འདིར་ཡང་ཤེས་པར་བྱའོ། ། འདིས་ནི་ཞེས་པ་ནི་དབང་བསྐུར་བ་འདིས་སོ། ། ཧེ་རུ་ཀ་རྫོགས་པ་ཉིད་དོ་ཞེས་པ་ནི་ཡན་ལག་བཞི་རྫོགས་པ་སྟེ།
དང་པོ་དམ་ཚིག་པ་བསྐྱེད་པ་བསྙེན་པ་དང༌། ཡེ་ཤེས་ཀྱི་འཁོར་ལོ་གཞུག་པ་ཉེ་བར་སྒྲུབ་པ་དང༌། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་སྒྲུབ་པ་དང༌། དབང་བསྐུར་ཞིང་རྒྱས་གདབ་པ་སྒྲུབ་པ་ཆེན་པོ་སྟེ། དེ་ལྟར་བཞི་རྫོགས་པའོ། ། ཐུན་གསུམ་དུ་ཞེས་པ་ནི། བརྩོན་འགྲུས་ཅན་ཉིན་ཞག་གཅིག་ལ་ཉིན་ལན་གསུམ། མཚན་ལན་གསུམ་དུ་ཐུན་དྲུག་ཏུ་སྒོམ་པའི་དབང་དུ་བྱས་པ་སྟེ། ཐུན་གྱི་གྲངས་བསྟན་པའོ། ། ལངས་ཏེ་ལྷའི་གཟུགས་སུ་བཞག་ཅེས་པ་ནི་སྤྱོད་ལམ་གྱི་རྣལ་འབྱོར་ཏེ།
བདག་ཉིད་ཕྱག་བཅུ་དྲུག་པའི་ང་རྒྱལ་དུ་བྱས་ལ། སྣང་བ་ཐམས་ཅད་ལྷའི་རྣམ་པར་བྱ་བའམ། ཡང་ན་མིག་ཐམས་ཅད་གཏི་མུག་རྡོ་རྗེ། སྒྲ་ཐམས་ཅད་ཚོམ་རྐུན་མར་བསྒོམ་པ་ལ་སོགས་པ་ལྷ་སོ་སོའི་དག་པ་བསྒོམ་པ་སྟེ་གང་ཡང་རུང་བའོ། ། བརྗོད་བྱའི་དོན་ལ་སོགས་པ་ནི་ལྷའི་ལེའུ་དང་མཐུན་ནོ། ། དེ་ལྟར་ལྷར་བསྐྱེད་ཅིང་དབང་བསྐུར་ཡང་དེ་ཁོ་ན་ཉིད་མ་རྟོགས་ན་གྲོལ་བར་མི་འགྱུར་བས། ལྷ་ཡེ་ཤེས་སུ་རྟོགས་པར་བྱ་བའི་རྫོགས་པའི་རིམ་པའི་དེ་ཁོ་ན་ཉིད་ལྔ་པར་བསྟན་པ་ནི་ཕྱི་དོན་གྱི་མཚམས་སྦྱོར་རོ། ། ནང་དོན་གྱི་མཚམས་སྦྱོར་ནི་མི་རྟོག་པའི་དོན་གྱིས་ན་དེ་ཁོ་ན་ཉིད་བསྟན་ཞེས་སྦྱོར་རོ། ། དེ་ལ་དེ་ཁོ་ན་ཉིད་ཅེས་པ་ནི་བཞི་སྟེ། མ་བཅོས་པའི་དོན་གྱིས་ན་དེ་ཁོ་ན་ཉིད་དེ།
དེ་བཞིན་ཉིད་དེ། སུས་ཀྱང་བྱས་པ་མེད་པར་རང་བཞིན་གྱིས་འོད་གསལ་བའི་ངོ་བོར་གནས་པར་བྱ་སྟེ། དེ་ཉིད་ལ་རྒྱུ་རྒྱུད་ཀྱི་དབང་དུ་བྱས་ནས། སློབ་དཔོན་སེམས་ཀྱི་རྒྱལ་པོ་ཞེས་ཀྱང་བྱ་སྟེ། སཾ་པུ་ཊ་ལས་ཀྱང༌། བསྐལ་པ་ཀུན་གྱི་སྔོན་གྲུབ་པས། ། སློབ་དཔོན་ཆེན་པོར་གདོད་ནས་གྲུབ། ། ཆོ་ག་འདིས་ནི་སེམས་ཅན་རྣམས། ། རྒྱལ་བར་འགྱུར་བ་ཐེ་ཚོམ་མེད། ། ཅེས་གསུངས་པ་དང་སྦྱར་རོ། །
མི་འགྱུར་བའི་དོན་གྱིས་ན་དེ་ཁོ་ན་ཉིད་ཅེས་བྱ་སྟེ། རྒྱུའི་རྒྱུད་དངོས་པོའི་གནས་ལུགས་ཀྱི་དབང་དུ་བྱས་ནས་སེམས་རང་བཞིན་གྱིས་འོད་གསལ་བ། དེ་དང་པོ་སེམས་ཅན་གྱི་གནས་སྐབས་དང༌། བར་དུ་ལམ་སྒོམ་པའི་རྣལ་འབྱོར་གྱི་དུས་དང༌། མཐར་ཐུག་འབྲས་བུའི་དུས་གསུམ་ཀར་འགྱུར་བ་མེད་པས་ན་དེ་ཁོ་ན་ཉིད་ཅེས་བྱའོ། ། ཡང་མི་བསླུ་བའི་དོན་གྱིས་ན་དེ་ཁོ་ན་ཉིད་ཅེས་བྱ་སྟེ། རྣལ་འབྱོར་པས་ལམ་ཉམས་སུ་ཇི་ལྟར་བླངས་པ་བཞིན་འབྲས་བུའི་དུས་སུའང་མྱོང་བས་སོ། ། གྲུབ་པ་ལས་མི་ཉམས་པའི་དོན་གྱིས་ན་དེ་ཁོ་ན་ཉིད་ཅེས་བྱ་སྟེ། འབྲས་བུ་མཐར་ཐུག་པ་ས་བཅུ་གསུམ་པ་དེ་ཐོབ་ནས་ཡང༌། ས་བཅུ་ལ་སོགས་པར་མི་ལྡང་བས་ན་གྲུབ་པ་ལས་མི་ཉམས་པས་དེ་ཁོ་ན་ཉིད་ཅེས་བྱའོ། །
འདིའི་བརྗོད་བྱའི་དོན་ནི་དེ་ཁོ་ན་ཉིད་ཀྱི་མཚན་ཉིད་དངོས་འདི་འོག་གི་དེ་ཁོ་ན་ཉིད་རྟོགས་པའི་ཐབས་དང་འབྲེལ་ན་སྦས་པ། མ་འབྲེལ་ན་ཕ་རོལ་ཏུ་ཕྱིན་པའི་ཐེག་པ་དང་སྤྱིའོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་ཆེ་བས་སྤྱི་དང་སྦས་པའི་དོན་དུ་བཤད་ལ། དེ་ཁོ་ན་ཉིད་རྟོགས་པར་བྱེད་པའི་ཐབས་ནས་བཟུང་སྟེ། རྫོགས་རྫོགས་ཀྱི་བར་གྱི་དོན་ནི་རྗོད་བྱེད་གསུམ་ཀའང་འཇུག་གོ ། བརྗོད་བྱ་ནི་སྦས་པ་ཁོ་ནའོ། ། མངོན་པར་རྟོགས་པ་ནི་བསྐྱེད་པའི་རིམ་པ་སྔོན་དུ་སོང་ནས། དེ་ཁོ་ན་ཉིད་རྫོགས་པའི་རིམ་པ་བསྒོམ་པ་ཞེས་བྱ་སྟེ། མཆོག་གི་མངོན་རྟོགས་དང་འབྲེལ། རྒྱུད་སྡེ་གཞན་གྱི་གང་ཡིན་ན།
སཾ་པུ་ཊའི་བརྟག་པ་དང་པོ་ལས། མིག་གི་རང་བཞིན་སྟོང་པ་ཡི། ། ནང་དུ་རྣམ་ཤེས་ཇི་ལྟར་ལགས། ། ཞེས་པ་ལ་སོགས་པ་དང་སྦྱར་རོ། ། ལུས་དང་ཡན་ལག་གི་འབྲེལ་ནི། ཡེ་ཤེས་དང་ཞེས་ལུས་རྣམ་གཞག་ཏུ་གསུངས་པ་དེའི་རྒྱས་བཤད་དོ། ། ཚིག་གི་དོན་ནི་དེ་ཁོ་ན་ཉིད་ཅེས་པ་ཆོས་ཅན་ཁམས་བཅོ་བརྒྱད་ལ་ཡོད་པའི་ཆོས་ཉིད་དེ་བཞིན་ཉིད་དོ། ། ངོ་བོས་གཟུགས་མེད་ཅེས་པ་ནི་གདོད་མ་ནས་རང་བཞིན་གྱིས་གྲུབ་པའམ། རྟེན་ཅིང་འབྲེལ་པར་འབྱུང་བ་ལ་མ་བརྟེན་པར་འབྱུང་བའི་གཟུགས་མེད་ཅེས་བྱ་སྟེ། ཅིས་ཤེ་ན་རྒྱུ་རྐྱེན་གློ་བུར་པ་ལ་བརྟེན་ནས་འབྱུང་བའི་ཕྱིར་ཞེས་བྱ་སྟེ།
དེ་ལྟ་ན་ངོ་བོ་ཉིད་ཀྱིས་གྲུབ་པའི་གཟུགས་མེད་དོ། ། ཡུལ་གཟུགས་དེ་མེད་ཅིང་མ་གྲུབ་པས། ཡུལ་ཅན་མིག་གི་རྣམ་ཤེས་ཀྱང་མེད་པས་ན་མཐོང་བ་པོ་མེད་ཅེས་བྱའོ། ། རྣ་བ་ལ་སོགས་པ་ལའང་བསྒྲེས་ཏེ་ཤེས་པར་བྱའོ། ། ཡུལ་དང་དབང་པོ་གཉིས་ལ་བརྟེན་ནས་སྐྱེས་པའི་སེམས་མེད་ཅིང༌། དེའི་ཁྱད་པར་སེམས་ལས་བྱུང་བའང་མེད་ཅེས་བྱའོ། ། དེ་ཁོ་ན་ཉིད་དེ་རྟོགས་པར་བྱེད་པའི་ཐབས་ནི། སྐྱེད་བྱེད་ཅེས་པ་ལ་སོགས་པ་སྟེ། འོག་གི་ཕྱག་རྒྱ་ལྔ་པོ་དེ་ཉིད་ཀྱིས། ལྷན་ཅིག་སྐྱེས་པའི་ཡེ་ཤེས་ཀྱི་རྟོགས་པ་སྐྱེད་པར་བྱེད་པས་ན།
སྐྱེད་བྱེད་མ་ཞེས་ཕྱག་རྒྱ་ལྔ་པོ་དེ་ཉིད་ལ་བྱའོ། ། རིགས་རྣམ་པ་ལྔའམ། ལྷན་ཅིག་སྐྱེས་པའི་ཡེ་ཤེས་ཀྱི་ཆའམ། སྐལ་བ་སྟོན་པར་བྱེད་པས་ན་ཕྱག་རྒྱ་ལྔ་པོ་དེ་ཉིད་ལ་སྲིང་མོ་ཞེས་ཀྱང་བྱའོ། ། ཡང་ཕྱག་རྒྱ་རྣམ་པ་ལྔ་པོ་དེས་གསང་དབང་གི་དུས་ན་རྡོ་རྗེ་སློབ་དཔོན་གྱི་རྒྱུད་ལ་ལྷན་སྐྱེས་ཀྱི་རྟོགས་པ་སྐྱེད་པར་བྱེད་པས་ན་མ། ཤེས་རབ་ཡེ་ཤེས་ཀྱི་དུས་སུ་སྒྲུབ་པ་པོ་བདག་ཉིད་ལ་ལྷན་སྐྱེས་ཀྱི་རྟོགས་པ་སྐྱེད་པར་བྱེད་པས་ན། ཕྱག་རྒྱ་ལྔ་པོ་དེ་ཉིད་ལ་སྲིང་མོ་ཞེས་བྱའོ། ། ཡང་བརྡ་རབ་ཏུ་གྲགས་པའི་དབང་དུ་བྱས་ན། བུ་མོ་གཡུང་མོར་ཤེས་པར་བྱ། ། དེ་བཞིན་མ་ནི་བྲམ་ཟེ་མོ། །
ཤེས་རབ་གར་མར་བརྗོད་པར་བྱ། ། ཟེར་བས་ན། བརྡ་གྲགས་པའི་དབང་དུ་བྱས་ན། བྲམ་ཟེ་མོ་དང་གར་མ་གཉིས་ལ་ཡང་མ་དང་སྲིང་མོ་ཞེས་བྱའོ། ། རྣལ་འབྱོར་རིགས་པས་རྟག་ཏུ་མཆོད། ། ཅེས་པ་ནི་འདུ་ཤེས་གསུམ་དང་ཁྱད་པར་བཞི་ལྡན་དུ་བསྟེན་ཞེས་པའོ། ། དེ་ལ་འདུ་ཤེས་གསུམ་ནི་བདག་དང་ཕྱག་རྒྱ་གཉིས་ལྷར་བསྐྱེད་པ་སྟེ་ལྷའི་འདུ་ཤེས་དང༌། ཡབ་ཀྱི་གསང་བའི་གནས་མི་དམིགས་ཏེ་སྟོང་པ་ལས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ། རྩེ་མོ་ལ་ཧཱུྃ་གིས་མཚན་པར་བསྐྱེད་ལ། ཡང་ཡུམ་གྱི་མཁའ་མི་དམིགས་ཏེ་སྟོང་པ་ལས།
ཨ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པར་བསྒོམས་ལ། རྡོ་རྗེ་དང་པདྨ་བྱིན་གྱིས་བརླབ་པའི་སྔགས་བརྗོད་པ་ནི་སྔགས་ཀྱི་འདུ་ཤེས་སོ། ། ཐ་མལ་གྱི་རྗེས་སུ་ཆགས་པ་སྤངས་ཏེ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་སྙམ་པ་ནི་ཆོས་ཀྱི་འདུ་ཤེས་སོ། ། དེ་ཉིད་ཀྱིས་ཡན་ལག་བཞི་དང་ལྡན་པར་བསྟེན་པའང་མཚོན་ཏེ། བདག་དང་ཕྱག་རྒྱ་ལྷར་བསྐྱེད་པ་ནི་འདུ་ཤེས་བསྒྱུར་བའི་ཁྱད་པར་རོ། ། མཁའ་གསང་བྱིན་གྱིས་བརླབ་པ་ནི་བྱིན་གྱིས་བརླབ་པའི་ཁྱད་པར་རོ། ། ཆོས་ཀྱི་འདུ་ཤེས་ལྷན་སྐྱེས་རྟོགས་པར་བྱ་སྙམ་པ་ནི་ཆེད་དུ་བྱ་བའི་ཁྱད་པར་རོ། ། བྱང་ཆུབ་ཀྱི་སེམས་ཀྱི་ཐེག་ལེ་དབབ་པ་གཟུང་བ་བཟློག་པ་ལུས་ཀུན་ལ་ཁྱབ་པར་བྱ་བ་ནི་ཐབས་ལ་མཁས་པའི་ཁྱད་པར་རོ། ། གར་མ་ཞེས་པ་འོད་དཔག་མེད་ཀྱི་རྣལ་འབྱོར་པས། གར་མཁན་གྱི་བུ་མོ་གོས་དཀར་མོར་བསྐྱེད་པའོ། །
ཚོས་མ་ནི་དོན་ཡོད་གྲུབ་པའི་རྣལ་འབྱོར་པས་ཚོས་མའི་བུ་མོ་སྒྲོལ་མར་བསྐྱེད་པའོ། ། རྡོ་རྗེ་མ་ནི་མི་བསྐྱོད་པའི་རྣལ་འབྱོར་པས་ལྷྭམ་མཁན་གྱི་བུ་མོ་མཱ་མ་ཀཱིར་བསྐྱེད་པའོ། ། བྲམ་ཟེ་མོ་ནི་དེ་བཞིན་གཤེགས་པའི་རིགས་ཀྱི་རྣལ་འབྱོར་པས་བྲམ་ཟེའི་རིགས་ཀྱི་བུ་མོ་སྤྱན་མར་བསྐྱེད་པའོ། ། ཐབས་དང་ཤེས་རབ་ཅེས་པ་ལ། ཐབས་ནི་སྒྲུབ་པ་པོ་རིགས་ལྔར་བསྐྱེད་པའོ། ། ཤེས་རབ་ནི་ཕྱག་རྒྱ་སྤྱན་མ་ལ་སོགས་པ་རིགས་ཀྱི་ཡུམ་ལྔར་བསྐྱེད་པའོ། །

ཡང་ཐབས་ནི་ཡབ་ཀྱི་གསང་བའི་གནས་མི་དམིགས་ཏེ། སྟོང་པ་ལས་རྡོ་རྗེ་སྔོན་པོ་རྩེ་ལྔ་པར་བསྐྱེད་པ་དང༌། ཤེས་རབ་སྟེ་ཡུམ་གྱི་མཁའ་མི་དམིགས་ཏེ་སྟོང་པ་ལས་ཨ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པར་བསྒོམ་པའོ། ། དེ་ཉིད་རིག་པས་ཞེས་པ་ནི་ཐ་མལ་གྱི་རྗེས་ཆགས་སྤངས་ཏེ་ལྷན་སྐྱེས་མངོན་དུ་བྱ་བའི་ཕྱིར་ཕྱག་རྒྱ་བསྟེན་ཞེས་པའོ། ། ཇི་ལྟར་བྱེ་བར་མི་འགྱུར་བར། ། ཞེས་པ་ནི་གཞན་གྱིས་མ་ཚོར་བར་བསྟེན་ཞེས་པའོ། ། འབད་པ་ནི་གསང་བ་བསྟེན་པ་སྟེ། གསང་བའི་ཐབས་ལ་འབད་པས་སོ། ། ཡང་ན་བྱེ་བར་མི་འགྱུར་བ་ནི་ཐིག་ལེ་གཟུང་བའི་ཐབས་ལ་མཁས་པས་འཆོར་བར་མི་འགྱུར་རོ། ། རབ་ཏུ་འབད་པས་ཏེ་གཟུང་བའི་ཐབས་ལ་འབད་པས་སོ། ། དེ་ལྟར་གཞན་གྱིས་གོ་བར་བསྟེན་པའམ།
ཐིག་ལེ་ཤོར་ན་ཅི་ཉེས་སྙམ་ན། མ་གསང་སྦྲུལ་དང་ཞེས་པ་ལ་སོགས་པ་ནི་མ་གསང་བའི་ཉེས་པའོ། ། དེ་ལྟར་ཕྱག་རྒྱ་བསྟེན་ནས་རང་ཅི་བྱེད་སྙམ་ན། རིགས་ལྔའི་ཕྱག་རྒྱ་ཞེས་བྱ་བ། ། ཐར་བའི་རྒྱུར་ནི་བརྗོད་པར་བྱ། ། ཞེས་པ་སྟེ། ཐར་པའི་རྒྱུ་ནི་རིགས་ལྔའི་དངོས་གྲུབ་ཀྱི་རྒྱུར་བརྗོད་པར་བྱའོ། ། སྤྱིར་རིགས་སྤང་བྱ་ལ་བཞག་པ་དང༌། རང་གི་ངོ་བོ་ཉིད་དམ་དེའི་ངོ་བོ་ལ་རིགས་སུ་བཞག་པ་དང༌། གཉེན་པོ་ལ་རིགས་སུ་བཞག་པ་དང༌།
རྒྱུ་ལ་རིགས་སུ་བཞག་པ་ཡོད་པ་ལས། འདིར་ནི་མཆོག་གི་དངོས་གྲུབ་ཀྱི་ཉེ་བའི་རྒྱུ་བྱེད་པ་ལ་རིགས་ཞེས་བྱའོ། ། རྡོ་རྗེ་འདིས་ནི་གདབ་པ་ཉིད། ། ཅེས་པ་ནི། འདེབས་པར་བྱེད་པའི་དོན་གྱིས་ན་རྒྱ་ཞེས་རིགས་ལྔ་ལ་བྱ་ལ། གདབ་པར་བྱ་བའི་དོན་གྱིས་ན་ཕྱག་རྒྱ་ཞེས་སྤྱན་ལ་སོགས་པར་བསྐྱེད་པའི་ལས་ཀྱི་ཕྱག་རྒྱ་ལ་བྱ་ལ། འདའ་བར་མི་བྱ་བའི་དོན་གྱིས་ན་ཕྱག་རྒྱ་ཞེས་ཀྱང་བྱ་སྟེ་དཔེར་ན་རྒྱལ་པོའི་བཀའ་རྟགས་ཀྱི་ཕྱག་རྒྱ་ཟེར་བ་བཞིན་ནོ། ། མཚོན་པར་བྱེད་པའི་དོན་གྱིས་ན་ཕྱག་རྒྱ་ཞེས་བྱ་སྟེ། ལྷན་སྐྱེས་མཚོན་པར་བྱེད་པས་སམ། ཡང་ན་རང་གི་རིགས་ཀྱི་བདག་པོས་དབུར་བརྒྱན་ཞེས་པ་རང་གི་རིགས་མཚོན་ཞིང་གོ་བར་བྱེད་པས་ན་རིགས་བདག་གིས་དབུར་བརྒྱན་པ་ལ་བྱའོ། །
འོ་ན་ཕྱག་རྒྱ་རྣམ་པ་ལྔར་འོང་བ་ཅི་སྙམ་ན། ཡབ་རྒྱལ་བ་རིགས་ལྔ་ཡོད་པས་ཕྱག་རྒྱ་ཡང་ལྔར་བཞག་པ་ནི། རྡོ་རྗེ་པདྨ་ཞེས་པ་ལ་སོགས་པ་ལ། ཕྱག་མཚན་རྡོ་རྗེ་ལས་སྐྱེས་པས་ན་རྡོ་རྗེའི་རིགས། པདྨ་ལས་སྐྱེས་པས་ན་པདྨའི་རིགས། རལ་གྲིའམ་སྣ་ཚོགས་རྡོ་རྗེ་ལས་སྐྱེས་པས་ལས་ཀྱི་རིགས། འཁོར་ལོ་ལས་སྐྱེས་པས་དེ་བཞིན་གཤེགས་པའི་རིགས། རིན་པོ་ཆེ་ལས་སྐྱེས་པས་རིན་པོ་ཆེའི་རིགས། ཞེས་བྱ་སྟེ། དེ་ལྟར་ན་རིགས་ལྔར་བཞག་གོ །
དེ་ལྟར་ཀུན་རྫོབ་རྣམ་པར་གཞག་པ་ལས་རིགས་ལྔ་ཡིན་ཡང༌། དོན་དམ་པར་དེ་དག་ཀྱང་བདེ་བ་རྣམ་པར་དག་པ་རྡོ་རྗེ་འཆང་ཆེན་པོའི་རིགས་ཡིན་པས་ན། འདི་རྣམས་དེ་བཞིན་གཤེགས་པའི་རིགས། ། མདོར་བསྡུས་པས་ནི་བརྗོད་པར་བྱ། ། ཞེས་པའོ། ། དཔལ་ལྡན་དེ་བཞིན་ཉིད་གཤེགས་ཞེས་པ་ནི། གཟུགས་སྐུ་རྣམ་པ་གཉིས་པོ་དེ་དེ་བཞིན་དུ་གཤེགས་པས་ནའོ། ། དེ་བཞིན་སླར་ཡང་གཤེགས་པ་ཉིད། ། ཅེས་པ་ནི་ཆོས་ཀྱི་སྐུ་དེ། དེ་བཞིན་གཤེགས་པ་ཉིད་ལས་སེམས་ཅན་གྱི་དོན་དུ་སླར་གཤེགས་པས་ནའོ། །
འདིས་ནི་ཟེར་ཡང༌། དེ་བཞིན་ཉིད་དུ་གཤེགས་ཤིང་དེ་ཉིད་ལས་གཤེགས་པ་ཞེས་བྱ་བའི་ཤེས་རབ་ཀྱི་རིགས་པ་འདི་ཡིས་ནི། དེ་བཞིན་གཤེགས་ཞེས་བརྗོད་ཅེས་སྦྱར་རོ། ། དེ་ལྟར་རིགས་ལྔའི་སྟེང་དུ་བདེ་བ་རྣམ་པར་དག་པ་རྡོ་རྗེ་འཆང་ཆེན་པོའི་རིགས་དང་དྲུག་བརྗོད་ཅིང༌། བདེ་བ་རྣམ་པར་དག་པ་དེ་སྤྱི་ཁྱབ་ཏུ་སོང་བས་ན། མདོར་བསྡུས་པ་ནི་རྣམ་པ་ལྔ། ། ཞེས་བྱའོ། ། རིགས་ལྔ་པོ་དེ་དག་ཀྱང་སྐུའི་རིགས་རྣམ་པར་སྣང་མཛད་དང༌། ཐུགས་ཀྱི་རིགས་མི་བསྐྱོད་པ་དང༌། གསུང་གི་རིགས་འོད་དཔག་མེད་དང་གསུམ་དུ་འདུས་ཏེ།
དོན་ཡོད་གྲུབ་པ་ནི་ཕྲིན་ལས་ཀྱི་རིགས་དང༌། རིན་ཆེན་འབྱུང་ལྡན་ནི་ཡོན་ཏན་གྱི་རིགས་ཏེ་གཉིས་ནི་སྤྱི་ཁྱབ་ཏུ་དེ་གསུམ་ལ་ལྡན་པས་ན། སྐུ་གསུང་ཐུགས་སུ་དབྱེ་བ་ཡིས། ། ཕྱི་ནས་རྣམ་པ་གསུམ་དུ་འགྱུར། ། ཞེས་བྱའོ། ། རིགས་དང་འབྱུང་བ་ལྔ་རྣམས་དང༌། ། ཞེས་པ་ནི་རིགས་ལྔ་པོ་དེ་འབྱུང་བ་ལྔ་རྣམ་པར་དག་པའི་ངོ་བོ་ཉིད་ཡིན་ཏེ། ས་རྣམ་པར་དག་པ་རྣམ་པར་སྣང་མཛད་ཡིན་ལ། ཆུ་རྣམ་པར་དག་པ་མི་བསྐྱོད་པ། རླུང་རྣམ་པར་དག་པ་དོན་ཡོད་གྲུབ་པ།
མེ་རྣམ་པར་དག་པ་འོད་དཔག་མེད། ནམ་མཁའ་རྣམ་པར་དག་པ་རིན་ཆེན་འབྱུང་ལྡན་ཡིན་པས་སོ། ། ཕུང་པོ་ལྔ་ཡི་རང་བཞིན་གྱིས། ། རིགས་དང་བགྲང་བྱ། ཞེས་པ་ལ་གཟུགས་ཕུང་ནི་རྣམ་པར་སྣང་མཛད། ཚོར་བ་རྡོ་རྗེ་ཉི་མ། ། འདུ་ཤེས་པདྨ་གར་དབང༌། འདུ་བྱེད་ཀྱི་ཕུང་པོ་རྣམ་པར་དག་པ་རྟ་མཆོག་དོན་ཡོད་གྲུབ་པ། རྣམ་ཤེས་ཀྱི་ཕུང་པོ་རྣམ་པར་དག་པ་མི་བསྐྱོད་པ་ཡིན་པས་རིགས་ཞེས་བརྗོད་པར་བྱ་སྟེ། དེ་དེའི་ངོ་བོ་ཉིད་ཡིན་པ་ལ་རིགས་ཞེས་བྱའོ། །
འོ་ན་དོན་དམ་པར་དེ་བཞིན་གཤེགས་པའི་རིགས་ཞེས་གཅིག་པུ་ལས་མེད་པས་ན་རིགས་ལྔར་བཞག་པ་མི་འཐད་དོ་སྙམ་ན། སྒོམ་པ་པོ་མེད་ཅེས་པ་ལ་སོགས་པ་གསུངས་ཏེ། སྒོམ་པ་པོ་མེད་ཅེས་པ་ནི། དོན་དམ་པར་ན་སྒོམ་པ་པོ་ཕྱག་རྒྱ་རྣམ་པ་ལྔ་ཡང་མེད་ལ། སྒོམ་པ་སྟེ་རིགས་ལྔའི་བསྒོམ་བྱ་མེད་ཅེས་པའོ། ། ལྷ་མེད་དེ་རིགས་ལྔ་དང༌། སྔགས་ཏེ་བྷཱུྃ་ཨཱྃ་ཛྲཱིྃ་ཁྃ་ལ་སོགས་པའི་སྔགས་ཀྱང་ཡོད་པ་མ་ཡིན་ལ། འོན་ཀྱང༌། སྤྲོས་པ་མེད་པའི་རང་བཞིན་ལ། བྷཱུྃ་སོགས་སྔགས་དང༌།
རྣམ་སྣང་ལ་སོགས་ལྷ་ནི་ཡང་དག་གནས། ། ཞེས་བྱའོ། ། དོན་དམ་པར་དེ་དག་མ་གྲུབ་ཀྱང་ཀུན་རྫོབ་ཏུ་མཚན་གྱི་རྣམ་གྲངས་ཀྱི་སྒོ་ནས་ཡོན་ཏན་གྱི་ཁྱད་པར་གཞན་རྟོགས་པར་བྱ་བའི་ཕྱིར་རྣམ་པར་སྣང་མཛད་ལ་སོགས་པ་རིགས་དྲུག་པོ་དེ་ལ། ཚངས་པ་དང་ཁྱབ་འཇུག་ཅེས་བྱ་བ་ལ་སོགས་པའི་མིང་གིས་ཀྱང་བཏགས་ཏེ་བརྗོད་པ་ནི། རྣམ་སྣང་དེ་ལ་ཅིས་ཚངས་པ་ཞེས་བྱ་ཞེ་ན། རྣམ་པར་སྣང་མཛད་དེ། མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཉིད་ཡིན་ལ། ཡེ་ཤེས་དེ་སྒྲིབ་པའི་དྲི་མ་མ་ལུས་པ་དག་ཅིང་ཚངས་པས་ན། ཚངས་པ་སྒྲིབ་བྲལ་ཞེས་བྱའོ། ། མི་བསྐྱོད་པ་དེ་ལ་ཅིའི་ཕྱིར་ན་ཁྱབ་འཇུག་ཅེས་བྱ་ཞེ་ན།
མི་བསྐྱོད་པ་དེ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ཉིད་ཡིན་ལ་ཡེ་ཤེས་དེས་སྣོད་བཅུད་ཀྱི་དངོས་པོ་ཐམས་ཅད་ལ་ཁྱབ་པར་འཇུག་པས་ན། འཇུག་པའི་ཕྱིར་ཁྱབ་འཇུག་བརྗོད་པར་བྱའོ། ། དོན་ཡོད་གྲུབ་པ་དེ་ལ་ཅིས་ཞི་བ་ཞེས་བྱ་ཞེ་ན། དོན་ཡོད་གྲུབ་པ་དེ་བྱ་བ་ནན་ཏན་གྱི་ཡེ་ཤེས་ཀྱི་ངོ་བོ་ཉིད་ཡིན་ལ། ཡེ་ཤེས་དེ་སེམས་ཅན་གྱི་དོན་ལ་རྟག་ཏུ་ཞི་ཞིང་དུལ་བས་འཇུག་པས་ན། རྟག་ཏུ་དགེ་བས་ཞི་བ་ཉིད། ། ཅེས་བྱའོ། ། རིན་ཆེན་འབྱུང་ལྡན་དེ་ལ་ཐམས་ཅད་ཅེས་ཅི་སྟེ་བྱ་ཞེ་ན། རིན་ཆེན་འབྱུང་ལྡན་དེ་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ཉིད་ཡིན་ལ། ཡེ་ཤེས་དེ་དངོས་པོ་ཐམས་ཅད་ལ་རོ་གཅིག་པའི་ཚུལ་དུ་མཉམ་པར་གནས་པས་ན།
ཐམས་ཅད་ཀུན་གྱི་རང་བཞིན་གནས། ། ཞེས་བྱའོ། ། འོད་དཔག་མེད་དེ་ལ་ཅིའི་ཕྱིར་སངས་རྒྱས་ཞེས་བྱ་ཞེ་ན། འོད་དཔག་མེད་དེ་སོ་སོར་རྟོག་པའི་ཡེ་ཤེས་ཀྱི་ངོ་བོ་ཉིད་ཡིན་ལ། ཡེ་ཤེས་དེས་དངོས་པོའི་གནས་ལུགས་ཇི་ལྟ་བ་བཞིན་རྟོགས་ཤིང་ཁོང་དུ་ཆུད་པས་ན། དམ་པའི་བདེ་བས་དེ་ཉིད་དེ། ། ཞེས་བྱའོ། ། ཡང་སེམས་དཔའ་རིགས་དྲུག་པ་རྡོ་རྗེ་འཆང་དེ་ལ་ཅིའི་ཕྱིར་དེ་ཉིད་ཅེས་བྱ་ཞེ་ན། ས་བཅུ་གསུམ་པ་འབྲས་བུ་རྡོ་རྗེ་འཆང་དེ་དབྱིངས་དང་ཡེ་ཤེས་གཉིས་སུ་མེད་པའི་ངོ་བོ་ཉིད་ཡིན་པའི་ཕྱིར། ཟག་པ་མེད་པའི་བདེ་བ་ཁྱད་པར་ཅན་རྟོགས་པས་ན།
བདེ་བ་རྟོགས་ཕྱིར་རྣམ་སངས་རྒྱས། ། ཞེས་བྱའོ། ། རིགས་ལྔ་པོ་དེ་ཉིད་ལ་ལྷ་ཞེས་བྱ་སྟེ། ཅིས་ཤེ་ན། གང་ཕྱིར་ལུས་ལས་བྱུང་བ་ཉིད། ། ཅེས་སྨོས་ཏེ། རཱུ་པ་ཞེས་པའི་སྒྲ་ལས། གཟུགས་སམ་ལུས་སུ་འགྲོ་བས་ན། རྣམ་པར་སྣང་མཛད་དེ། གཟུགས་ཀྱི་ཕུང་པོའི་རང་བཞིན་ནམ།
ལུས་ཡིན་པ་ནས། མཐར་མི་བསྐྱོད་པ་དེ་རྣམ་ཤེས་ཀྱི་ཕུང་པོའི་ལུས་སམ་ངོ་བོ་ཉིད་ཅེས་བྱའོ། ། སྒྲའི་དབང་དུ་བྱས་ན་རིགས་ལྔ་ལ། དེ་ཧ་ཟེར་ལ། ཧ་དེ་ཕྱིས་པས་ཝ་བཅུག་པས་དེ་ཝ་ན་ལྷ་ཞེས་བྱའོ། ། ཡང་རིགས་ལྔ་པོ་དེ་ཉིད་ལ་སངས་རྒྱས་སམ། བཅོམ་ལྡན་འདས་ཞེས་ཀྱང་བྱ་སྟེ། ཅིས་ཤེ་ན། སངས་རྒྱས་འདི་ལ་བྷ་ག་མངའ་བའི་ཕྱིར་ཏེ། བྷ་ག་ཞེས་པ་ཡི་གེའི་སྒྲ་ལས་དྲངས་ན།
བྷ་ག་ཝཱན་ན། བཅོམ་ལྡན་འདས་ཏེ། ཡང་ན་ཉོན་མོངས་ལ་སོགས་བདུད། ། འཇོམས་ཕྱིར་བཅོམ་ལྡན་འདས་ཞེས་བྱའོ། ། བྷ་ག་ཨྃ་ས་ཞེས་པ་སྐལ་བ་དང་ལྡན་པ་སྟེ། བྷ་ག་རྣམ་པ་དྲུག་ཏུ་བརྗོད། ། དབང་ཕྱུག་ལ་སོགས་ཡོན་ཏན་ཀུན། ། ཞེས་སོ། ། གང་ཕྱིར་སྐྱེ་འགྲོ་བསྐྱེད་པའི་ཕྱིར། ། ཞེས་པ་ནི་ཕྱག་རྒྱ་ལྔ་པོ་དེས།
རིགས་ལྔའི་དངོས་གྲུབ་ཀྱི་ཆ་ཤས་སམ། སྐལ་བ་སྟོན་པར་བྱེད་པས་ན་གར་མཁན་གྱི་བུ་མོ་ལ་སོགས་པ་དེ་ལ་སྲིང་མོ་ཞེས་བྱའོ། ། ཕྱག་རྒྱ་ལྔ་པོ་དེས་ལྷན་སྐྱེས་ཀྱི་རྟོགས་པ་སྐྱེད་པར་བྱེད་པས་ན་སྐྱེད་བྱེད་མ་ཞེས་བྱའོ། ། ཡང་ཕྱག་རྒྱ་ལྔ་པོ་དེས་ལྷན་སྐྱེས་ཀྱི་རྟོགས་པ་རྒྱུད་ལ་བསྐྱེད་པས་ཐ་མལ་གྱི་རྣམ་པར་རྟོག་པ་ལས་ལྷན་སྐྱེས་སུ་བསྒྱུར་བའམ། ཐ་མལ་གྱི་རྣམ་རྟོག་འཚེད་པར་བྱེད་པས་ན། གར་མཁན་མ་དང་བཙོ་བླག་མ། ། ཞེས་པའོ། ། ཡང་ཕྱག་རྒྱ་ལྔ་པོ་དེ་ལ་བུ་མོ་ཞེས་ཀྱང་བྱ་སྟེ། དུ་ཧཱི་ཏི་ཞེས་པའི་སྒྲ་ལས་བུ་མོར་འགྲོ་བས། སྤངས་པ་དང༌།
ཡེ་ཤེས་ལ་སོགས་པའི་ཡོན་ཏན་འཇོ་ཕྱིར་ཤེས་རབ་སྟེ། ཕྱག་རྒྱ་དེ་ལ་བུ་མོ་ཞེས་བྱའོ། ། ཡང་སྙིང་རྗེའི་སྒོ་ནས་སེམས་ཅན་གྱི་དོན་ལ་གཡོ་ཞིང་འཇུག་པའི་ཕྱིར་ཕྱག་རྒྱ་ལྔ་པོ་དེ་ལ་གར་མཁན་མ་ཞེས་ཀྱང་བྱའོ། ། གཡུང་མོ་ལ་རེག་པ་སྤང་བ་ལྟར། ལྷན་ཅིག་སྐྱེས་པའི་ཡེ་ཤེས་དེ་ལ་མཚན་མ་དང་རྣམ་པར་རྟོག་པས་མི་རེག་པས་ན། གཡུང་མོ་ཞེས་བྱའོ། ། གཞན་ཡང་ནང་དུ་ལྷན་ཅིག་སྐྱེས་པའི་ཡེ་ཤེས་ཀྱི་རྟོགས་པས་ཟིན་ན། ཅི་སྨྲས་པ་ཐམས་ཅད་བཟླས་པར་འགྱུར་པས་ན། བརྗོད་པ་བཟླས་པར་ཡང་དག་བཤད། ། ཅེས་བྱའོ། །
བརྗོད་ཚད་བཟླས་པར་འགྱུར་བ་རང་ཅི་སྙམ་ན། ཨཱ་ལི་ཀཱ་ལི་རབ་བརྟགས་པས། ། ཞེས་སྨོས་ཏེ། བརྗོད་པ་ཐམས་ཅད་ལ་ཨཱ་ལིའམ་ཀཱ་ལི། དེ་གཉིས་འདུས་པ་ལས་བཏུས་པ་མ་གཏོགས་པའི་བརྗོད་པ་མེད་པས་སོ། ། ནང་དུ་ལྷན་སྐྱེས་ཀྱི་རྟོགས་པ་ཁྱད་པར་ཅན་ཡོད་ན་རྐང་པའི་རྗེས་ཐམས་ཅད་དཀྱིལ་འཁོར་དུ་འགྱུར་ལ་འདེགས་པ་དང་བསྐྱོད་པ་ལ་སོགས་པ། ཉེད་ཕྱིར་དཀྱིལ་འཁོར་བརྗོད་པར་བྱའོ། ། ནང་དུ་རྟོགས་པ་ཁྱད་པར་ཅན་ཡོད་ན་ལག་པས་བསྒྱུར་བ་དང༌། བསམ་པ་ཐམས་ཅད་ཀྱང་དེ་བཞིན་དུ་ཤེས་པར་བྱའོ། ། ཇི་ལྟར་ཕ་ལས་བདེ་ཐོབ་པ། །
དེ་ཡིས་བདེ་བ་རང་གིས་བཟའ། ། ཞེས་པ་ནི་གསང་བའི་དབང་གི་དུས་སུ། སློབ་དཔོན་གྱི་མཆོག་གི་ཟེ་བར་མངོན་དུ་བྱས་པའི་བདེ་བ་དེ་ཉིད། དབང་གསུམ་པའི་དུས་སུ་སློབ་མས་ཀྱང་ཉམས་སུ་མྱོང་བས་ན། དེ་ཡི་བདེ་བ་རང་གིས་བཟའ། ། ཞེས་བྱའོ། ། ཡང་བུམ་དབང་ཐོབ་པས་བདུད་རྩིའི་རིལ་བུ་ལ་ལོངས་སྤྱོད་པས་ཚིམ་ལ། གསང་དབང་ཐོབ་པས་རླུང་དང་ཧྃ་ལས་བབས་པའི་བྱང་ཆུབ་ཀྱི་སེམས་ལ་ལོངས་སྤྱོད་པས་ཚིམ་པར་བྱེད་ལ། དབང་གསུམ་པ་ཐོབ་པས་མཆོག་གི་ཟེ་བར་མངོན་དུ་བྱས་པའི་ལྷན་སྐྱེས་དེ་ལམ་དུ་བྱེད་པའི་བཞི་པས་ལམ་དུ་བྱས་པ་ནི་དེའི་བདེ་བ་ཟ་བའོ། ། དབང་གསུམ་པའི་དུས་སུ་རྣལ་འབྱོར་པས་ལམ་དུ་བྱས་ཙམ་ན་མྱོང་བའི་བདེ་བ་དེ་ཉིད་ཇི་ལྟ་བ་བཞིན་ཐ་མལ་གྱི་སེམས་ཅན་ཐམས་ཅད་ལ་འཆི་ཁའི་གནས་སྐབས་སུ་འབྱུང་བས་ན།
བདེ་བ་གང་གིས་འཆི་བ་འདིར། ། ཞེས་བྱ་ལ། དེ་ཉིད་ལམ་དུ་བྱེད་པའི་བཞི་པ། རྣལ་འབྱོར་པས་ཉམས་སུ་བླངས་ན་མི་རྟོག་པ་སྐྱེད་པར་བྱེད་པས། དེ་ཡི་བདེ་བ་བསམ་གཏན་བརྗོད། ། ཅེས་བྱའོ། ། དེ་ལྟར་རིམ་པ་གཉིས་ཀྱི་དྲོད་ཐོབ་པ་དེས་སྤྱོད་པ་མ་སྤྱད་ན་མི་གྲོལ་བས་སྤྱོད་པ་བསྟན་ཞེས་པ་ནི་ཕྱི་དོན་གྱི་མཚམས་སྦྱོར་རོ། ། ནང་དོན་གྱི་མཚམས་སྦྱོར་ནི། རྩ་སུམ་ཅུ་རྩ་གཉིས་ན་རླུང་དང་བྱང་ཆུབ་ཀྱི་སེམས་མགོ་ཟུག་པ་དང༌། ལོངས་སྤྱོད་པ་དང་ཐིམ་པའི་ཚུལ་གྱིས་གཡོ་ཞིང་རྒྱུ་བས་ན་སྤྱོད་པ་བསྟན་ཞེས་སྦྱར་རོ། །
དེ་ལ་ཚིག་གི་དོན་ནི། གང་གིས་ཞེས་པ་སྤྱོད་པ་ལ་བྱ་བའམ། ཡང་ན་རིམ་པ་གཉིས་ཀྱི་དྲོད་ཐོབ་པའི་གང་ཟག་གིས་སོ། ། དངོས་གྲུབ་ཀྱི་མཐའ་ནི་སྤྲུལ་པའི་སྐུ་ཞིང་སྐྱེས་ཀྱི་མཁའ་འགྲོ་མ་ཡུལ་སུམ་ཅུ་རྩ་བཞི་ལ་སོགས་པ་ན་གནས་པ་ནི་དངོས་གྲུབ་ཀྱི་མཐའ་ཡིན་ལ། དེར་འགྲོ་བས་ན་དངོས་གྲུབ་ཀྱི་མཐར་འགྲོ་བའོ། ། དེའང་ཀྱེའི་རྡོ་རྗེའི་རྣལ་འབྱོར་དང་ལྡན་པས་འགྲོ་བས་ན། ཀྱེ་ཡི་རྡོ་རྗེའི་དངོས་གྲུབ་རྒྱུས། ། ཞེས་བྱའོ། ། དེ་ལྟར་སྤྱོད་པ་བྱེད་པའི་གང་ཟག་དེའི་རྒྱན་གྱི་ཁྱད་པར་ནི། སྒོམ་པ་པོ་ཡིས་རྣམ་འཛིན་ཅིང༌། །
ལ་སོགས་པ་སྟེ། རྒྱལ་བ་རིགས་དྲུག་གི་བདག་ཉིད་དུ་མོས་པ་བྱེད་པའོ། ། དེ་ཡང་ཀུན་བཟང་གི་སྤྱོད་པའི་དུས་ཀྱི་རྒྱན་ཡིན་ཏེ། ཀུན་འདར་ནི་གསང་ནས་བྱེད་པས་སོ་གསུང༌། བགོ་བ་སྟག་གི་པགས་པ་ཉིད། ། ཅེས་པ་ནི། དེའི་དུས་ཀྱི་བགོ་བ་སྟེ། ཐ་མལ་གྱི་རྣམ་རྟོག་སྤངས་པའི་རྟགས་སོ། ། དེའི་དུས་ཀྱི་བཟའ་བ་ནི་མི་འཆི་སྟེ་བདུད་རྩི་ལྔའོ། ། ཧེ་རུ་ཀ་སྦྱོར་སྐྱེས་བུ་ནི།
དེའི་དུས་ཀྱི་ལྷའི་རྣལ་འབྱོར་ཏེ། ཧེ། ཧེ་རུ་ན་རྒྱུས་སྟོང་པ་ཡིན་ལ། རུ། རུ་ཏི་ན་རང་གི་ངོ་བོས་སྟོང་ལ། ཀ ཀ་རུ་ན་འབྲས་བུས་སྟོང་པའོ། ། ཁ་དོག་ལྔ་ལ་མཉམ་པར་གནས། ། ལ་སོགས་པ་ནི་གྲོགས་ཀྱི་ཁྱད་པར་ཏེ། དེ་ལ་ཁ་དོག་ཅེས་པ་ནི་ཝརྞའི་སྒྲ་ལས་རིགས་དང་ཁ་དོག་དང་ཡི་གེ་ལ་འཇུག་པས།
འདི་ལའང་འགྲོ་སྟེ། ཁ་དོག་ལྔ་ལ་རྣམ་པར་གནས། ། ཞེས་པ་ནི་རིགས་ཏེ། རྒྱལ་བ་ལྔའོ། ། རིགས་ལྔ་དག་དང་མཉམ་ལྡན་པ་ནི་ཡུམ་ལྔ་དང་ངོ༌། ། རིགས་གཅིག་ནི་དེ་བཞིན་གཤེགས་པའི་རིགས་ཀྱི་ཡུམ་སྟེ་བྲམ་ཟེ་མོར་བརྟག་པའོ། ། ཁ་དོག་དུ་མ་ཉིད་ཀྱིས་ཏེ། ། རིགས་ཀྱི་བདག་པོ་ཐ་དད་པས། ། གང་ཕྱིར་དབྱེ་བ་སྟེ། ཕྱག་རྒྱ་ཐ་དད་པར་མི་བརྟག་ཅེས་པའོ། །
ཤིང་གཅིག་ལ་སོགས་པ་ནི། ཕྱི་དོན་དུ་བཤད་ན་ཤིང་གཅིག་ནི། གཅིག་གི་གྲི་མ་གཅིག་ལ་མི་ཕོག་པའོ། ། དུར་ཁྲོད་ནི་རོ་གནས་པའོ། ། མ་མོའི་ཁྱིམ་ནི་དུས་མཚན་མ་རྒྱུ་བའོ། ། དབེན་པ་ནི་ཉིན་མོ་སྐྱེ་བོ་རྒྱུ་བ་ལ་སོགས་ཀྱིས་དབེན་ལ། མཚན་མོ་གདོན་དང་འབྱུང་པོ་ལ་སོགས་པས་དབེན་པའོ། ། བས་མཐའ་ནི་གྲོང་ཟད་པའོ། ། ནང་དོན་དུ་སྦྱར་ན། ཤིང་ཡང་ཡིན་ལ་གཅིག་ཀྱང་ཡིན་པས་ན་ཤིང་གཅིག་སྟེ་ཙཎྜཱ་ལཱིའི་ཡེ་ཤེས་སོ། །
དེ་ཤིང་ཇི་ལྟར་ཡིན་ན་ཤིང་དང་ཆོས་མཐུན་པས་ཏེ། ཤིང་གིས་ནི་ལོ་མ་དང་མེ་ཏོག་དང་འབྲས་བུ་གསུམ་བསྐྱེད་ལ། ཡེ་ཤེས་འདིས་ཀྱང་ལོ་མ་ལྟ་བུའི་དངོས་གྲུབ་ལས་སྣ་ཚོགས་དང༌། མེ་ཏོག་ལྟ་བུ་གྲུབ་ཆེན་བརྒྱད་དང༌། འབྲས་བུ་ལྟ་བུ་མཆོག་གི་དངོས་གྲུབ་འགྲུབ་པར་བྱེད་པས་སོ། ། དུར་ཁྲོད་ནི་དབུགས་རྒྱུ་བས་ན་རྟེན་ལུས་ལ་བྱའོ། ། མ་མོའི་ཁྱིམ་ནི་རྩ་སུམ་ཅུ་རྩ་གཉིས་སོ། ། མཚན་མོ་ནི་དྷཱུ་ཏཱི་སྟེ་རྟོག་པ་མི་རྒྱུ་བས་སོ། ། མཚན་མ་དང་རྣམ་པར་རྟོག་པས་དབེན་པས་ན་དབེན་པའོ། ། བས་མཐའ་ནི་མཚན་མ་དང་རྣམ་པར་རྟོག་པ་ཟད་པས་སོ། །
ཡང་སྤྱི་བོ་བདེ་ཆེན་གྱི་འཁོར་ལོ་དེ་ལ་མཚན་མ་དང་རྣམ་རྟོག་གིས་དབེན་པས་ན་དབེན་པའོ། ། ལྟེ་བ་སྤྲུལ་པའི་འཁོར་ལོ་དེ་རྟེན་ཐིག་ལེ་ཐམས་ཅད་དེངས་ཤིང་ཟད་པའི་གནས་ཡིན་པས་བས་མཐའོ། ། དེར་ལྷན་སྐྱེས་ཀྱི་རྟོགས་པ་ཁྱད་པར་དུ་འགྱུར་བས་ན། སྒོམ་པ་བཟང་པར་བརྗོད་པར་བྱ། ། ཞེས་སོ། ། ཅུང་ཟད་དྲོད་ཐོབ་པ་ནི་ཆོས་བརྒྱད་ཀྱི་རྣམ་རྟོག་ནུབ་པའོ། ། འགྲུབ་འགྱུར་འདོད་ཡོད་ནི། མཆོག་གི་དངོས་གྲུབ་འཐོབ་པར་འདོད་པའོ། ། ཤིན་ཏུ་བཞིན་བཟང་མ་ནི་ལྷན་ཅིག་སྐྱེས་པའི་ཡེ་ཤེས་སྐྱེ་བའི་རྟེན་དུ་རུང་བའོ། ། མིག་ཡངས་མ་ནི་མིག་དཀྱུས་རིང་བ་སྟེ།
རི་དྭགས་ཀྱི་མིག་འདྲ་བའོ། ། དེ་ཡང་སྒྲུབ་པ་པོ་རང་ཉིད་ཀྱིས་དབང་བསྐུར་བ། སྙིང་རྗེ་ཆེ་བ། རྡོ་རྗེའི་རིགས་ཀྱི་བུ་མོ་སྟེ་ལྷྭམ་མཁན་གྱི་བུ་མོ་དང་ལྷན་ཅིག་སྤྱོད་པ་བྱ་བ་ཡིན་ལ། དེ་ལྟ་བུ་མེད་ནའང༌། རང་འདོད་ལྷ་ཡི་རིགས་ཀྱིས་བྱ། ། ཞེས་འབྲེལ་ལོ། ། ཡང་ན་ཇི་ལྟར་གང་རྙེད་དེ། ། ཞེས་པ་ནི་སྒྲུབ་པ་པོ་ལས་ཀྱི་རིགས་ཡིན་པ་ལ། དེའི་ཕྱག་རྒྱ་པདྨའི་རིགས་ལྟ་བུ་བསྟེན་ལའང་སྤྱོད་པ་སྤྱད་དོ། །
དེ་ལ་སྤྱིར་རྒྱུད་འདིར་གཞུང་གི་མཐར་ཐུག་འབྲས་བུའི་ཉེ་རྒྱུའི་ཚུལ་མི་འདྲ་བ་བཞི་སྣང་ཞེས་གསུངས་ཏེ། དང་པོ་དབང་དུས་དང༌། བར་དུ་ལམ་གྱི་དུས་དང༌། མཐར་སྤྱོད་པའི་དུས་གསུམ་ཀ་ཕྱག་རྒྱ་ལ་བརྟེན་པ་དང༌། དང་པོ་དང་བར་དུ་མི་བསྟེན་ལ་མཐར་སྤྱོད་པའི་དུས་སུ་བསྟན་པ་དང༌། དང་པོ་དང་ཐ་མར་བསྟེན་ལ། བར་ལམ་དུས་སུ་རང་བྱིན་བརླབ་ལ་བསྟེན་པ་གཅིག་དང་བཞིར་གསུངས་ལ། སེང་ཀར་ཤཱཀྱ་འོད་ནི་དང་པོ་དང༌། བར་རང་ཐ་མ་གསུམ་ཀར་མ་བསྟེན་པར་གྲོལ་བའི་ལམ་ཅིག་བླ་ཆེན་པ་གསུང་ཟེར་སྐད་ན། ཇོ་བོ་མངའ་རིས་པ་ནི་དེ་ལྟ་བུའི་ལམ་ཅིག་རྒྱུད་འདིའི་གཞུང་གང་ནས་ཀྱང་གསུངས་པ་མེད་ཅེས་གསུང་སྐད།
དེ་ལ་དུས་གསུམ་ཀར་བསྟེན་པའི་དབང་དུ་བྱས་ནས། དང་པོ་གསང་བའི་དབང་གི་དུས་སུའང་ཕྱག་རྒྱ་མ་བསྟེན་ཏེ། ཡུམ་གྱི་མཁའ་ལས་བྱང་སེམས་ལྕེས་ལེན་པས་སོ། ། བར་ལམ་དུས་སུ་དཀྱིལ་འཁོར་འཁོར་ལོའི་ཐབས་ལ་བརྟེན་པས་སོ། ། མཐར་སྤྱོད་པའི་དུས་སུའང་ཕྱག་རྒྱ་དང་ལྷན་ཅིག་སྤྱོད་པ་བྱེད་པས་སོ། ། དང་པོ་གསང་བའི་དབང་གི་དུས་སུ་གྲོལ་བའི་སྟོབས་ལས་ཐོབ་ལ། བར་དུ་ལམ་དུས་སུའང་རང་བྱིན་གྱིས་བརླབ་པའི་ལམ་ལ་བརྟེན་པས་ན། དུས་དེ་གཉིས་ཀར་ནི་མི་བསྟེན་ལ་མཐར་སྤྱོད་པའི་དུས་སུ་བསྟེན་ནོ། ། དང་པོ་གསང་དབང་ཡང་ཡུམ་གྱི་མཁའ་ལས་ལེན། མཐར་སྤྱོད་པའང་དེ་དང་ལྷན་ཅིག་བྱེད་ལ།
བར་དུ་ལམ་དུས་སུ་ནི་རང་བྱིན་བརླབ་བསྒོམ་པའོ། ། གསུམ་ཀར་མ་བསྟེན་ཡང༌། གྲོལ་བར་འདོད་པ་ནི་དང་པོ་གསང་དབང་གི་དུས་སུ། ལོངས་སྤྱོད་ཀྱི་རླབས་ལས་བླང་བར་ཡང་གསུངས་པ་ཡོད་པས། དེས་མཚོན་ནས་དུས་གསུམ་ཀར་མ་བསྟེན་ཡང་གྲོལ་བའི་ལམ་ཞིག་འདོད་ཀྱི། དེ་ལྟ་བུའི་གཞུང་ནི་གསལ་བ་མེད་དོ། ། སྤྱིར་ནི་ཕྱག་རྒྱ་ལ་མ་བསྟེན་པར་སྦས་པའི་རྣམ་པ་གཉིས་རྟོགས་པ་མེད་པར་བཞེད་དེ། ཕྱག་རྒྱའི་ཆོས་ཀྱི་འབྱུང་གནས་ཀྱི་སྙིང་པོར་ཁམས་གསུམ་གྱི་དངོས་པོ་ཐམས་ཅད་དང༌། མྱ་ངན་ལས་འདས་པ་ས་བཅུ་གསུམ་པའི་སྟོང་པ་དང་སྙིང་རྗེ་དབྱེར་མེད་ཀྱི་རྟོགས་པའང་འཆར་བར་བཞེད་དོ། ། བྱང་ཆུབ་ས་བོན་གདབ་པ་དང༌། །
སྦྱངས་པ་ཡིས་ནི་གཟུང་བར་བྱ། ། ཞེས་པ་ལ་བྱང་ཆུབ་ས་བོན་བཏབ་པ་ནི་བུམ་དབང་གི་དུས་སུ། བྱང་ཆུབ་ཀྱི་སེམས་ཀྱི་ཆུ་རྒྱུན་སྤྱི་གཙུག་ནས་སྨིན་མཚམས་ཀྱི་བར་དུ་བླུགས་པ་ལ་བཏབ་པ་ཞེས་བྱ་ལ། གསང་དབང་གི་དུས་སུ་བྱང་སེམས་ལྕེ་ལ་འཇོག་པ་དང༌། དབང་གསུམ་པའི་དུས་སུ་མཆོག་གི་ཟེ་བར་མངོན་དུ་བྱས་པ་ནི་བཏབ་པའོ། ། དེ་དག་གིས་རིམ་པ་བཞིན་དུ་ལུས་དང༌། ངག་དང༌། སེམས་ཀྱི་དྲི་མ་དག་པར་བྱེད་པ་དང༌། ལམ་དུ་བྱེད་པའི་བཞི་པས་གསུམ་པའི་ཉམས་མྱོང་དེ་ཉིད་ལམ་དུ་བྱས་པས་ཐམས་ཅད་ཀྱི་དྲི་མ་དག་པ་ནི་སྦྱང་བའོ། ། རྟེན་ཐིག་ལེ་མི་ཉམས་པར་བསྲུང་བ་ནི་བཟུང་བའོ། །
གལ་ཏེ་དགའ་བས་གླུ་བླངས་ཏེ། ། ཞེས་པ་ཀོལླ་ཨི་རི་ཌིཋ་ལ་སོགས་པ་གཉིས་སུ་མེད་པའི་རྟོགས་པས་ཟིན་པའི་རྡོ་རྗེའི་གླུ་བླང་བར་བྱའོ། ། བདེ་སྟོང་གིས་ཟིན་པའི་གླུ་ཡིན་པས་ན། དེ་ཚེ་རྡོ་རྗེ་མཆོག་ལྡན་པའོ། ། དེ་ལྟར་རྡོ་རྗེའི་གླུ་བླངས་པ་ལས། གལ་ཏེ་དགའ་བ་སྐྱེས་པ་ན། ཐར་པ་སྟེ་མཆོག་འདོད་པའི་བསམ་པས་གར་བྱའོ། ། འཁོར་ལོའི་གཟུགས་ཀྱིས་མི་བསྐྱོད་པ། ། ཞེས་པ་ལ་སོགས་པ་ནི། དེ་དང་དེའི་རྣམ་པར་མོས་པ་བྱེད་པའོ། །
ཁ་ཊྭཱཾ་ག་འཛིན་པ་ནི་སྟོང་པ་ཉིད་རྣམ་པར་ཐར་པའི་སྒོ་གསུམ་མཚོན་པ་སྟེ། ཤེས་རབ་མཚོན་ལ། ཅང་ཏེའུ་ནི་ཐབས་ཏེ། ཟབ་མོའི་ཆོས་ཀྱི་སྒྲ་སྒྲོགས་པ་མཚོན་ལ། ཞེ་སྡང་འཇོམས་པའི་གཉེན་པོ་ཡིན་པས་སམ། ཞེ་སྡང་རྣམ་པར་དག་པའི་ལྷ་ཡིན་པས་ན། ཞེ་སྡང་རྣམ་དག་རྣལ་འབྱོར་པ། གླུ་ནི་རྡོ་རྗེའི་ཡིན་ལ། རྣམ་པར་དག་པ་ནི་བདེ་སྟོང་གིས་ཟིན་པའོ། ། ཡང་ནང་དུ་ལྷན་སྐྱེས་ཀྱི་རྟོགས་པ་ཁྱད་པར་ཅན་གྱིས་ཟིན་ན་གར་བྱས་ཀྱང་བསྒོམ་པ་བྱས་པར་འགྲོའོ། །
ནང་ན་རྟོགས་པ་ཁྱད་པར་ཅན་ཡོད་ན་གླུ་གར་བྱས་ཀྱང་བསྒོམ་བཟླས་སུ་འགྲོ་བ་དེའི་ཕྱིར་ནའོ། ། རྐུན་མའི་སྐྲ་ལས་ཅོད་པན་བྱས། ། ཞེས་པ་ནི་ཀྱེའི་རྡོ་རྗེའི་རྣལ་འབྱོར་པས་ནི་རྐུན་མའི་སྐྲ་ལས་མཐུད་མ་བྱས་ཏེ། སྤྱི་བོར་བཅིངས་ལ། དེའི་གསེབ་ཏུ་ཧཱུྃ་བྱུང་སྟེ་རྡོ་རྗེ་དང་དྲིལ་བུ་ལ་སོགས་པའོ། ། ཐོད་པ་སོར་ལྔ་པ་ཡི་ཚད། ། བྱས་པས་ཅོད་པན་ཏེ་མགོ་ལ་ཐོད་དུ་བཅིངས་བའོ། ། ཐབས་དང་ཤེས་རབ་མི་འབྲལ་བའི་བརྡར། རྐུན་མའི་སྐྲའི་སྐ་རགས་ཉིས་སྐོར་བྱེད་པའོ། ། ལྷན་སྐྱེས་ཀྱིས་ལུས་ཐམས་ཅད་ལ་ཁྱབ་པའི་བརྡར།
ཐལ་བ་སྐྲ་ཡི་མཆོད་ཕྱིར་ཐོགས། ། ཞེས་བྱའོ། ། རྡོ་རྗེ་ནི་སྟོང་པ་ཉིད་དོ། ། ཐོད་པ་ནི་བདེ་བའོ། ། ཡང་ན་རྡོ་རྗེ་ནི་ཐབས་ཀྱི་གསང་བའི་རྡོ་རྗེའོ། ། ཐོད་པ་ནི་ཕྱག་རྒྱའི་ཆོས་འབྱུང་སྟེ། ཐོད་པ་ནི་ཀ་པཱ་ལ་སྟེ། ཀ སུ་ཀ་ན་བདེ་བ་ཡིན་ལ། པཱ།
པཱ་ལ་སྐྱོང་བ་སྟེ། བདེ་བ་སྐྱོང་བའོ། ། བརྐམ་པ་ནི་འདོད་ཡོན་ལྔ་ལ་ལྷག་པར་ཆགས་པའོ། ། རྨོངས་པ་ནི་དེ་ཁོ་ན་མི་ཤེས་པ། འཇིགས་པ་ནི་བག་ཚབ་སྟེ། དེ་དག་དང༌། ངོ་ཚ་བའང་སྤངས་ལ། འདི་བྱ་བའམ་མི་བྱ་བ་ལ་སོགས་པའི་ཐེ་ཚོམ་སྤངས་ལ་སྤྱོད་པ་བྱའི། བརྐམ་པ་ལ་སོགས་པ་དང་བཅས་པས་ལྟོ་དགང་བའི་དཔུང་གཉེན་གྱི་སྤྱོད་པར་འགྱུར་བས་སོ། ། ལུས་ཀྱི་སྦྱིན་པ་བྱིན་ནས་ནི། །
ཞེས་པ་ཀུན་འདར་གྱི་སྤྱོད་པའི་དུས་སུའོ། ། དེ་ཚེ་སེམས་ཅན་ཐམས་ཅད་ལ་ལུས་འདི་ཐུན་མོང་དུ་སྟེར་བས་ཅི་དགར་ལོངས་སྤྱོད་ཅེས་ཁས་བླངས་པའོ། ། ཕྱི་ནས་ཏེ་ཀུན་བཟང་གི་སྤྱོད་པའི་དུས་སུ་ཕ་རོལ་པོ་སློང་དུ་བྱུང་ན་སྐལ་དང་སྐལ་མིན་ཏེ། བདག་ཉིད་ཀྱི་ལུས་ལ་གནོད་པར་འགྱུར་མི་འགྱུར་དང༌། གཞན་གྱི་དོན་དུ་འགྱུར་མི་འགྱུར་དཔྱད་དེ་སྦྱིན་གྱི། མི་བརྟགས་པར་མི་སྟེར་བས་ན། དེ་ཕྱིར་སྦྱིན་པ་སྦྱིན་མི་བྱ། ། ཞེས་པའོ། ། འབྲས་ཆེན་ལ་སོགས་བཟའ་བ་དང༌། རྒུན་ཆང་ལ་སོགས་བཏུང་བ་རྣམས་ཇི་ལྟར་རྙེད་པ་བཟའི།
འདི་ནི་བཟང་བས་བཟའ་འོ། ། འདི་ནི་ངན་པས་མི་བཟའ་ཞེས། ཡིད་འོང་མི་འོང་རྣམ་རྟོག་ཕྱིར། ། ཞེན་པར་མི་བྱའོ། ། དེ་བཞིན་དུ་འདི་བཟང་བས་བཟའ་ཞེས་པ་ལ་སོགས་པའོ། ། བགྲོད་པ་སྟེ་རྒྱལ་རིགས་དང༌། རྗེའུ་རིགས་ལ་སོགས་པ། བགྲོད་མིན་ཏེ་གཡུང་མོ་ལྷྭམ་མཁན་གྱི་བུ་མོ་ལ་སོགས་པའང་ཐ་དད་དུ་མི་བརྟག བཟང་ངན་དུ་མི་བརྟག་གོ ། འོ་ན་སྤྱོད་པ་བྱེད་པའི་གང་ཟག་དེས་བླ་མར་འཛིན་པའང་སྤོང་ངམ་ཞེ་ན།
དངོས་གྲུབ་རྙེད་པ་སྟེ། ཅུང་ཟད་དྲོད་ཐོབ་པ། ཡང་དག་ཡེ་ཤེས་སྣང་བ་ནི་ཚར་གཅད་དང་རྗེས་གཟུང་གཉིས་ཀ་ནུས་པ་སྟེ། དྲོད་ཆེན་པོ་ཐོབ་པས། བླ་མ་མངོན་ཕྱག་འཚལ་ཞེས་སྦྱར། ། ཕྱག་འཚལ་ནས་རང་ཅི་བྱེད་སྙམ་ན། མནར་མེད་སྤང་བའི་རྒྱུ་ཡི་ཕྱིར། ། ཞེས་དགོངས་པའོ། ། བསླབ་པ་ནི་སོ་སོར་ཐར་པ་ལ་སོགས་པའི་སྡོམ་པའོ། ། དབང་ནི་དབང་དུ་བྱ་བ་ལ་སོགས་པ་ལས་བཞིའམ།
ཡང་ན་བུམ་པའི་དབང་ལས་རྣམ་པར་གྲོལ། ། དེ་བཞིན་ངོ་ཚའི་འབྲས་བུ་སྟེ། ། ངོ་ཚ་བ་ཡི་རྟོག་པ་སྤང༌། ། དངོས་པོ་ཀུན་གྱི་རང་བཞིན་ཞེས་པ་ནི། དངོས་པོ་ཀུན་བདེ་སྟོང་དུ་ཤེས་པའི་རྣལ་འབྱོར་གྱིས་དཔྱད་ན་སྐྱེ་མེད་དུ་འདུག་པའོ། ། ནང་དུ་ལྷན་སྐྱེས་ཀྱི་རྟོགས་པ་ཁྱད་པར་ཅན་ཡོད་ན། ཕྱི་རོལ་གྱི་སྦྱིན་སྲེག་དང་ལྷ་མཆོད་པ་ལ་སོགས་པའི་མཆོད་སྦྱིན་དང༌། སྦྱངས་པའི་ཡོན་ཏན་བཅུ་གཉིས་ལ་སོགས་པའི་དཀའ་ཐུབ་འདས་ཏེ་མི་དགོས་ལ། རང་གི་ལྷའི་རྣལ་འབྱོར་བསྒོམ་པ་ལ་སོགས་པ་བསམ་གཏན་ཡང་སྤངས་ལ། བཟའ་བའི་དམ་ཚིག་དང་རྩ་ལྟུང་བཅུ་བཞི་ལ་སོགས་པ་སྲུང་བ་སྟེ་སྡོམ་པ་ལས་རྣམ་པར་གྲོལ་ལ།
ཀྱེའི་རྡོ་རྗེའི་རྣལ་འབྱོར་དང་ལྡན་པས་སྤྱོད་པ་བྱའོ། ། སེམས་ཅན་ཀུན་གྱི་དོན་གྱི་ཕྱིར། ། སྙིང་རྗེའི་སྒོ་ནས་ཅུང་ཟད་བཏུང་བར་བྱ་ཞིང་རྣལ་འབྱོར་བཏུང་དགའ་སྟེ། རྣལ་འབྱོར་པ་དེས་ལྷན་ཅིག་སྐྱེས་པའི་དགའ་བ་ལ་ལོངས་སྤྱོད་པར་བྱའི། གཞན་གྱི་བཏུང་བས་བཟི་བ་མེད། ། ཅེས་པ། རྟོགས་པའི་འགལ་རྐྱེན་དུ་གྱུར་ན་ཆང་ལ་སོགས་པའི་བཏུང་བ་མི་བཏུང་ཞེས་བྱའོ་གསུང༌། ཕྱིས་ཆང་ཉུང་ཟད་ཙམ་བཏུང་ཞིང༌། ། གཞན་གྱི་བཏུང་བས་བཟི་བ་མེད། ། ཅེས་པས་ར་རོ་བར་མི་བཏུང་བའོ། །
དེ་ལྟར་ལེའུ་དེ་དག་གི་བརྗོད་བྱའི་དོན་ནི་སྦས་པའོ། ། རྗོད་བྱེད་ནི་གསུམ་ཀ་འཇུག་ལ། ཡན་ལག་གི་དོན་གཙོ་ཆེ་བས་སྦས་པར་བཤད་དོ། ། མངོན་པར་རྟོགས་པ་ནི་རིམ་པ་གཉིས་ལ་གནས་པ་དེས། དྲོད་ཐོབ་ནས་སྤྱོད་པ་བྱེད་པ་ཞེས་བྱ་བ་སྟེ། མཆོག་གི་མངོན་རྟོགས་སོ། ། རྒྱུད་སྡེ་གཞན་གྱི་གང་ཡིན་ན། སཾ་པུ་ཊའི་བརྟག་པ་ལྔ་པའི་རབ་བྱེད་གཉིས་པ་དང་སྦྱར་རོ། ། འདིའི་ལུས་རྣམ་གཞག་ལ་སོགས་པ་མེད་པས། ལུས་དང་ཡན་ལག་གི་འབྲེལ་ནི་མི་བརྩིའོ། །
དེ་ལྟར་སྤྱོད་པ་བྱེད་པ་ལ་གྲོགས་རྡོ་རྗེ་རྣལ་འབྱོར་མ་རྣམས་དང་ངོ་ཤེས་པར་བྱ་བའི་ཕྱིར་བརྡ་དགོས་པས། བརྡ་བསྟན་ཏོ་ཞེས་པ་ཕྱིའི་དོན་གྱི་མཚམས་སྦྱོར་རོ། ། ཡང་རྩ་སུམ་ཅུ་རྩ་གཉིས་ན་རླུང་དང་བྱང་སེམས་གཡོ་ཞིང་རྒྱུ་བའི་ཚུལ་གྱིས་ལོངས་སྤྱོད་པ་དེ་ཉིད་ཀྱིས་མི་རྟོག་པ་ལ་རེག་པའི་དོན་གྱིས་བརྡ་བསྟན་གསུང་ངོ༌། ། ཙྪོ་མ་ཞེས་པ་ནི་བརྡ་འདིས་སོ་སོ་སྐྱེ་བོ་ཐ་མལ་བ་རྣམས་ཐེ་ཚོམ་སྐྱེད་ཅིང༌། དམ་ཚིག་ལྡན་པའི་སྐྱེ་བོ་རྣམས་ཕན་ཚུན་རྟོགས་པ་སྐྱེད་པར་བྱེད་པས་ན་ཙྪོ་མའོ། ། གང་གིས་ཞེས་པ་ནི་བརྡ་གང་གིས་སོ། ། རྣལ་འབྱོར་པ་ནང་ཕན་ཚུན་ཕྲད་ན་ནི་སྤུན་དུ་ངོ་ཤེས་པར་བྱེད་ལ། རྣལ་འབྱོར་མ་དང་ཕྲད་ན་སྲིང་མོར་ངོ་ཤེས་པར་བྱེད་པའོ། ། འདིའི་བརྗོད་བྱ་ནི་ཚོགས་ཀྱི་དུས་སུ་སྐལ་བ་དང་ལྡན་མི་ལྡན་གྱི་སྐྱེ་བོ་རྣམ་པར་དབྱེ་བ་ལ་སོགས་པའི་དོན་དུ་བརྡ་བྱེད་ན་བསྐྱེད་པའི་རིམ་པ་དང་སྤྱི་ཡིན་ལ། སྤྱོད་པའི་དུས་སུ་བརྡ་བྱེད་ན་སྦས་པའོ། །
གནས་ལ་སོགས་པ་ས་དང་པོ་ལ་སོགས་པ། ས་བཅུ་གཉིས་དང་སྦྱར་ན་མཐར་ཐུག་ཏུའང་འགྲོའོ། ། རྗོད་བྱེད་ནི་གསུམ་ཀ་ཡིན་ལ། བསྡུས་པའི་དོན་གཙོ་ཆེ་བས་འཆད་དེ། སཾ་པུ་ཊ་ལས། གནས་ལ་སོགས་པ་ཀླ་ཀློའི་སྐད་ཀྱིས་བཤད་དོ་ཟེར་བས་སོ། ། མངོན་པར་རྟོགས་པ་ནི་སྤྱོད་པའི་གྲོགས་ངོ་ཤེས་པར་བྱ་བའི་ཕྱིར་བརྡ་བྱེད་པ་སྟེ། མཆོག་གི་མངོན་རྟོགས་སུ་འགྲོ་ལ། ཚོགས་ཀྱི་འཁོར་ལོའི་དུས་སུ་བྱེད་ན་དམ་ཚིག་དང་སྡོམ་པར་འགྲོ། རྒྱུད་སྡེ་གཞན་གྱི་གང་ཡིན་ན།
བརྟག་པ་བཞི་པ་དང་ལྔ་པའི་དང་པོ་དང་སྦྱར་རོ། ། ལུས་དང་ཡན་ལག་གི་དབང་དུ་བྱས་ནས་བརྡ་ཆེན་གྱི་རྒྱས་བཤད་དོ། ། ཚིག་གི་དོན་ནི། གལ་ཏེ་ཕྲེང་བའི་ལག་སྟོན་ན། ། ཞེས་པ་ནི་རྣལ་འབྱོར་མ་དེ་ཁྱོད་དང་ལྷན་ཅིག་སྤྱོད་པ་དང༌། ཚོགས་འཁོར་ལོ་སོགས་པ་ལ་འདུ་བར་བྱའོ་ཞེས་པའོ། ། ཕྲེང་བ་མངོན་པར་བཏང་བྱས་ཏེ། གནས་སམ་ས་གང་དུ་འདུ་བར་བྱ་བ་སྟེ་ལན་ནོ། ། དམ་ཚིག་སྤང་བར་མི་བྱ་སྟེ། ཇི་ལྟར་ཆད་བྱས་པ་བཞིན་གནས་དེར་འདུ་བས་སོ། །
དེ་ལ་ཕྱི་རོལ་ཞེས་པ་ནི་ཕྱི་རོལ་གྱི་འདུ་བའི་གནས་ཞེས་བྱའོ། ། བཟང་པོ་ནི་མཐུའམ་ནུས་པ་ཐོབ་པ་སྟེ། དེ་ལྟ་བུའི་དཔའ་བོ་དང་རྣལ་འབྱོར་མ་རྣམས་སྤྱོད་པ་བྱེད་པའི་གནས་ནི་བཟང་པོའི་སྤྱོད་ཡུལ་གྱི་གནས་པའོ། ། ཀྱེ་བཅོམ་ལྡན་འདས་འདུ་བའི་གནས་དུ་ལགས། ཞེས་པ་ནི་བརྡས་མཚོན་པའི་གྲོགས་རྡོ་རྗེ་རྣལ་འབྱོར་མ་དང་འདུ་བའི་གནས་དུ་ལགས། ཞེས་པའོ། ། སྤྱིར་གནས་འདི་ལ་བཤད་པ་གསུམ་སྟེ། ཕྱི་དང་འབྲེལ་པར་བཤད་པའི་ཚེ། འཛམ་བུའི་གླིང་ན་སྤྲུལ་པའི་སྐུ་ཞིང་སྐྱེས་ཀྱི་བཞུགས་གནས། དབྱེ་ན་ཡུལ་སུམ་ཅུ་སོ་གཉིས་ཡིན་ལ།
ནང་དོན་དུ་སྤྱི་བོ་ལ་སོགས་པའི་ལུས་ཀྱི་ཆ་ཤས་སོ་གཉིས་ན། སུམ་ཅུ་སོ་གཉིས་མཁའ་འགྲོའི་གཟུགས་ཀྱིས་གནས་པ་ཡིན་ལ། རེ་ཞིག་མཐར་ཐུག་བཤད་ན་དྲང་དོན་གྱི་ས་དང་ངེས་དོན་གྱི་ས་རྣམ་པ་གཉིས། དེ་ལ་དྲང་དོན་དུ་ས་དང་པོ་ལ་སོགས་པ་ཐོབ་པའི་ཚུལ་འཛིན་པ་དཔའ་བོ་དང་རྣལ་འབྱོར་མ་རྣམས་ཀྱི་བཞུགས་གནས་ལ་བྱས་ལ། དངོས་སུ་ངེས་དོན་ལུས་ཀྱི་ཆ་ཤས་ཀྱི་རྩ་དེ་དག་ཏུ་རླུང་དང་བྱང་སེམས་ཀྱི་ཐིག་ལེ་སྟོང་བརྒྱད་བརྒྱ་བ་རེ་མགོ་ཟུག་པ་དང༌། ལོངས་སྤྱོད་དང་ཐིམ་པའི་ཚུལ་དུ་དབང་དུ་གྱུར་པས་ས་དང་པོ་ལ་སོགས་པའི་རྟོགས་པ་སྐྱེ་བར་འགྱུར་བ་ཁོ་ན་ཡིན་ནོ། ། འདི་རྣམས་ཞེས་པ་ནི་གནས་ལ་སོགས་པ་ས་བཅུ་གཉིས་པོ་འདི་རྣམས་སོ། ། ངེས་དོན་དུ་ས་དང་པོ་ལ་སོགས་པ་ས་བཅུ་གཉིས་ཡིན་ལ། ས་བཅུའི་དབང་ཕྱུག་ནི། བྱང་ཆུབ་ཆེན་པོའི་ས་སྟེ།
མགོན་པོ་སངས་རྒྱས་ཀྱི་ས་དང་བཅུ་གསུམ་མོ། ། འདིས་ནི་གཞན་གྱིས་བརྗོད་མི་བྱ། ། ཞེས་གནས་ལ་སོགས་པ་བཅུ་གཉིས་པོ་དེས། ས་བཅུ་གཉིས་བརྗོད་ཀྱིས་གཞན་མ་བརྗོད་ཅེས་པའོ། ། ཡང་བྱང་ཆུབ་སེམས་དཔའི་ས་དང༌། སངས་རྒྱས་ཀྱི་ས་གཉིས་བརྗོད་ཀྱིས། གཞན་མ་བརྗོད་ཅེས་པའོ། ། སེམས་ཅན་ཀུན་གྱི་དོན་གྱི་ཕྱིར། ། ཞེས་པ་དེ་དག་མཆོག་གི་དངོས་གྲུབ་ལ་དགོད་པའི་ཕྱིར་རོ། ། རྣལ་འབྱོར་མ་ཡི་ལེགས་འདུ་བ། །
ཞེས་པ་ལ་སོགས་པ་ནི། ཕྱི་དོན་དུ་བཤད་ན་ཡུལ་ཉི་ཤུ་རྩ་བཞི་ན་གནས་པའི་ཞིང་སྐྱེས་སྤྲུལ་པའི་མཁའ་འགྲོ་མ་རྣམས་སོ། ། ལེགས་འདུ་ནི་སྤྱོད་པའམ་ཚོགས་འཁོར་ལ་འདུ་བའོ། ། ཉིན་པར་ནི་དུས་ཏེ། ནམ་འདུ་བར་བྱ་ཞེས་དྲིས་པའོ། ། ཡི་དྭགས་ཞེས་པ་ནི་ཡི་དྭགས་རྒྱུ་བའི་དུས་ཡིན་པས་ན་སྟེ། མར་ངོའི་ཟླ་ཕྱེད་གནམ་སྟོང་ངོ༌། ། བཅུ་བཞི་ནི་ཉར་དགུའོ། ། བརྒྱད་ནི་ཉེར་གསུམ་དང་བརྒྱད་རང་ངོ༌། ། རྒྱལ་མཚན་ནི་རྐུན་པོ་གསལ་ཤིང་གི་རྩེ་ལ་བཙུགས་ཏེ་བསད་པའོ། །
མཚོན་བསྣུན་ནི་དཔའ་བོ་ཡུལ་དུ་བསད་པའི་ཤའོ། ། ལན་བདུན་པ་ནི་སྐྱེ་བ་བདུན་པའོ། ། ནང་དོན་དུ་བཤད་ན། སེམས་ཅན་ནི་སྤྱོད་པ་བྱེད་པའི་རྣལ་འབྱོར་པའོ། ། རྣལ་འབྱོར་མ་རྩ་སུམ་ཅུ་སོ་གཉིས་སོ། ། ལེགས་འདུ་ནི་རླུང་དང་བྱང་སེམས་མགོ་ཟུག་པ་དང༌། ལོངས་སྤྱོད་པ་དང༌། ཐིམ་པའི་ཚུལ་གྱིས་གཡོ་ཞིང་རྒྱུ་བས་ན་འདུ་བའོ། ། ཉིན་པར་ནི་ཡི་གེའི་དོན་དུ་བཤད་ན། བྷོ་ཞེས་པ་ཉི་མ་ཡིན་ལ།
དྷཽ་སོ་ཀ་ན་མཐོ་རིས་སོ། ། དྷཽ་སུ་ཀ་ན་བདེ་བའོ། ། དྷཽ་སཾ་ཀ་ན་སྨོད་པ་སྟེ། དེ་ལྟ་ན་མཐོ་རིས་ཀྱི་བདེ་བ་སྨོད་པའོ། ། དེ་གང་ཡིན་ན་ལྷན་ཅིག་སྐྱེས་པའི་ཡེ་ཤེས་དགའ་བ་བཅུ་དྲུག་པ་སྟེ། དེས་མཐོ་རིས་ཀྱི་བདེ་བ་སྨོད་པའོ། ། ཡི་དྭགས་ནི་ཡི་གེའི་དོན་དུ་བཤད་ན་པྲེ་ཏ་སྟེ། པྲ་ཨེ་ཏ་ཞེས་པ་སྲོག་རབ་ཏུ་སོང་བ་ཡིན་ཏེ། ལྷན་ཅིག་སྐྱེས་པའི་ཡེ་ཤེས་དགའ་བ་བཅུ་དྲུག་པ་དེས། མཚན་མ་དང་རྣམ་པར་རྟོག་པའི་སྲོག་རབ་ཏུ་སོང་བས་ན་ཡི་དྭགས་ཞེས་བྱའོ། །
ཟླ་ཕྱེད་ནི་ཡང་ངོའི་བཅོ་ལྔ་སྟེ་ལྷན་སྐྱེས་དགའ་བ་བཅུ་དྲུག་པའི་མཚོན་བྱེད་དོ། ། བཅུ་བཞི་ནི་ལྷན་སྐྱེས་དགའ་བྲལ་གྱི་དུས་ཏེ། ཚེས་བཅུ་བཞི་པ་དང༌། བཅོ་ལྔ་མ་རྫོགས་པ་དང་འདྲ་བར་དགའ་བ་བཅུ་དྲུག་པར་མ་ཕྱིན་པས་སོ། ། འདིའི་དུས་སུ་ཆོས་གསུམ་གྱིས་དགའ་བ་བཅུ་དྲུག་པར་མ་ཕྱིན་པ་ཡིན་ཏེ། གནས་མ་གང་བ་དང༌། དུས་མ་ཕྱིན་པ་དང༌། ཉམས་མྱོང་མ་རྫོགས་པས་སོ། ། བརྒྱད་པ་ནི་ཕའི་བྱང་སེམས་འབྱུང་བ་བཞིའི་དྭངས་མ། ཕྱག་རྒྱའི་འབྱུང་བ་བཞིའི་བྱང་སེམས་ཀྱི་དྭངས་མ་བཞི་སྟེ་བརྒྱད་དོ། །
རྒྱལ་མཚན་དང་འདྲ་བས་རྒྱལ་མཚན་ཏེ། མཆོག་གི་ཟེ་བའི་སྟེང་ན་གནས་པའི་ཁམས་བདུད་རྩིའི་དྭངས་མའོ། ། མཚོན་བསྣུན་ནི་མཚན་མ་དང་རྣམ་རྟོག་ལ་བསྣུན་ཞིང་གསོད་པར་བྱེད་པས་ན་ལྷན་སྐྱེས་ཀྱི་ཡེ་ཤེས་སོ། ། ལན་བདུན་པ་ནི། ཁམས་བདུད་རྩི་ལྔ་དང༌། དེའི་བདེ་བ་དང༌། དེ་ལ་བརྟེན་པའི་མི་རྟོག་པ་དང་བདུན་ནོ། ། འབད་པས་སྙིང་རྗེ་བསྐྱེད་པ་ཡིས། ། གསད་པར་བྱ་བ་བརྗོད་པ་ཉིད། ། ཅེས་པ་ལ་སོགས་པའི་དོན་ནི་གསུམ་དུ་ཤེས་པར་བྱ་སྟེ།
ཕ་རོལ་བསྒྲལ་བའི་ཞིང་དུ་གྱུར་པ་དང༌། བདག་ལ་སྒྲོལ་བའི་ནུས་པ་ཡོད་པ་དང༌། ཐབས་ལ་མཁས་པས་ཟིན་པའོ། ། དེ་ལ་ཕ་རོལ་བསྒྲལ་བའི་ཞིང་དུ་གྱུར་པ་ནི། རྡོ་རྗེ་སློབ་དཔོན་བརྙས་བྱེད་ལ་སོགས་པ་གདུག་པ་ཅན་ནོ། ། བདག་ལ་སྒྲོལ་བའི་ནུས་པ་ཡོད་པ་སྟེ། མཐུ་འམ་ནུས་པ་ཁྱད་པར་ཅན་ཐོབ་པས་གསད་པ་གསོ་ནུས་པའོ། ། ཐབས་མཁས་པས་ཟིན་པ་ནི་བསམ་པའི་ཐབས་ལ་མཁས་པ་སྟེ། སྙིང་རྗེ་ཆེན་པོ་བསྐྱེད་ནས་ཏེ། སྙིང་རྗེ་མེད་ན་མི་འགྲུབ་སྟེ།
གདུག་པ་ཅན་གྱི་དོན་ནོ། ། སྦྱོར་བའི་ཐབས་ལ་མཁས་པ་ནི་ཁོས་མ་ཚོར་བའོ། ། སྔགས་དང་འཁྲུལ་འཁོར་ལ་སོགས་པས་སྒྲོལ་བར་ནུས་པ་ཡིན་གྱི། ཆོ་གའི་གཙོ་བོ་སྟེ་མཚོན་ཆས་དངོས་སུ་གསོད་པ་ནི་དག་སྟེ་མི་བྱའོ། ། དེ་ལྟར་སྤྱོད་པ་བྱེད་པའི་གང་ཟག་དེས། ལྷའི་རྣལ་འབྱོར་གང་གི་ང་རྒྱལ་གྱིས་བྱེད་ཅེ་ན། ཉིན་མོའི་བརྡས་བསྟན་པ་བཅོམ་ལྡན་འདས་ཏེ། ཡབ་ཧེ་རུ་ཀའི་ང་རྒྱལ་དུ་བྱ་བ་དང༌། མཚན་མོའི་བརྡས་བསྟན་པ་སྤྱོད་པའི་གྲོགས་ལས་ཀྱི་ཕྱག་རྒྱ་དེ་ཤེས་རབ་སྟེ། ཡུམ་བདག་མེད་མར་བསྐྱེད་པའོ། །
དེ་ལྟ་བུའི་རྣལ་འབྱོར་དང་ལྡན་པའི་གང་ཟག་དེ་ལ་འདི་བྱ་འདི་མི་བྱ་མེད་པས་ན། མི་བྱ་བ་ཅུང་ཟད་དུ་ཡོད་པ་མ་ཡིན་ལ། འདི་བཟའ་འདི་མི་བཟའ་འོ་ཞེས། བཟའ་མི་བཟའི་རྣམ་རྟོག་མེད་པས་ན། རྟག་ཏུ་མི་བཟའ་ཡོད་མ་ཡིན། ། འདི་ནི་བསམ་པར་བྱའོ་སོགས་མེད་པས་ན། འདི་ལ་མི་བསམ་ཡོད་མ་ཡིན། ། འདི་ནི་བཟང་པོར་བརྗོད་བྱར་འདུག་པས་སྨྲའོ། ། འདི་ནི་མི་སྨྲའོ་སྙམ་པ་མེད་པས་ན། བཟང་ངན་མི་སྨྲ་གང་ཡང་མེད། །
བདག་གཞན་དུ་འཛིན་པའི་རྣམ་རྟོག་མེད་པས་ན། ཇི་ལྟར་བདག་ཉིད་ང་མཆོག་ཉིད། ། ཅེས་བྱའོ། ། དེ་ལྟར་སེམས་པའི་རྣལ་འབྱོར་པ། ། ཡན་ལག་ཇི་སྙེད་ཅི་བསྒྱུར་བ། ། དེ་སྙེད་ཕྱག་རྒྱ་ཡིན་ཞེས་སྦྱར། ། ཡང༌། ཚིག་རྣམས་རབ་ཏུ་རྒྱས་པ་ཉིད། ། དེ་སྙེད་སྔགས་ཡིན་ཞེས་སྦྱར་ཏེ། ། ཅིས་ཤེ་ན།
ཧེ་རུ་ཀ་དཔལ་གནས་བཞུགས་པས། ། ཞེས་ཏེ། དོན་དམ་པའི་ཧེ་རུ་ཀ་བདེ་སྟོང་གི་རྣལ་འབྱོར་དང་ལྡན་པས་སོ། ། དོན་དམ་པའི་ཧེ་རུ་ཀ་དེ་ཉིད་རྒྱས་པར་བཤད་པ་ནི། ཤྲཱི་ནི་གཉིས་མེད་ཡེ་ཤེས་ཏེ། ། ལ་སོགས་པ་སྟེ། བདེ་སྟོང་གཉིས་སུ་མེད་པ་དེས་མི་ཤེས་པའི་རི་བོ་འདྲལ་བར་བྱེད་པས་ཡེ་ཤེས་སོ། ། ཧེ་ནི་རྒྱུ་སོགས་སྟོང་པ་ཞེས་པ་སྟེ། རྣམ་པར་ཐར་པའི་སྒོ་མཚན་མ་མེད་པའོ། ། ཀ་ནི་གང་དུའང་མི་གནས་ཞེས་པ།
ཀ་ན་ཀུ་ཙི་ཏ་ན་འབྲས་བུ་སྟོང་པ་སྟེ། རྣམ་པར་ཐར་པའི་སྒོ་སྨོན་པ་མེད་པའོ། ། རྡོ་རྗེ་ནི་གཉིས་སུ་མེད་པའི་ཡེ་ཤེས་སོ། ། ཐོད་པ་ནི་ཀ་པཱ་ལ་སྟེ། ཀ སུ་ཀན་བདེ་བ། པཱ། པཱ་ལ་ན་སྐྱོང་བ་སྟེ། གཉིས་སུ་མེད་པའི་བདེ་བ་སྐྱོང་བའི་སྦྱོར་བའམ། ཡང༌།
རྡོ་རྗེ་ནི་ཐབས་ཀྱི་རིགས་ཀྱི་བདག་པོའི་ཁ། ཐོད་པ་ནི་ཤེས་རབ་ཀྱི་ཆོས་འབྱུང་སྟེ། དེ་གཉིས་སྦྱར་བ། སྐྱེ་བོ་གང་དང་གང་རྣམས་ནི། ཕྱི་དང་ནང་གིས་བསྡུས་པའི་ཕུང་པོ་ཁམས་དང་སྐྱེ་མཆེད་དོ། ། ཤ་ནི་ཕུང་ཁམས་སུ་འཛིན་པའི་རྟོག་པའོ། ། མཁས་པ་སྟེ་བདེ་སྟོང་གི་རྣལ་འབྱོར་དང་ལྡན་པས་ཕུང་ཁམས་ལ་སོགས་པར་འཛིན་པའི་རྣམ་རྟོག་དེ་ཟོས་ཤིང་སྤངས་ན། སེམས་ཅན་དེ་དེ་སྟེ། རྣམ་རྟོག་དེ་དེ་དབང་དུ་འགྱུར་ཏེ། སྤོང་ཞེས་པའོ། །
བརྡ་ནི་གང་གི་ལུས་བརྡ་རྣམས་ཡིན་ལ། གནས་ནི་ཡུལ་ཉི་ཤུ་རྩ་བཞི་དང༌། སུམ་ཅུ་རྩ་གཉིས་ལ་སོགས་པའོ། ། གཏན་ལ་དབབ་པ་ནི་ངེས་པར་བྱེད་པའོ། ། མཚམས་སྦྱར་བ་ནི་ཕྱི་དོན་གྱི་དབང་དུ་བྱས་ནས་བརྡས་མཚོན་པའི་གྲོགས་རྡོ་རྗེ་རྣལ་འབྱོར་མ་དེ་རང་གང་ཡིན་ཞེས་པའི་ལན་དུ་བསྟན་པའོ། ། ནང་དོན་གྱི་མཚམས་སྦྱོར་ནི། དེ་ལྟར་རྩ་སུམ་ཅུ་རྩ་གཉིས་ན་རླུང་དང༌། བྱང་སེམས་གཡོ་ཞིང་རྒྱུ་བ་དེས་མི་རྟོག་པའམ། དེ་ཁོ་ན་ཉིད་ལ་རེག་ཅིང་མཚོན་པར་བྱེད་པས་ན། བརྡ་ཡིན་ལ།
རྩ་སུམ་ཅུ་རྩ་གཉིས་པོ་དེ་རང་གི་ངོ་བོ་ཉིད་གང་ཡིན་ཞེས་པ་ལ་རྣམ་པར་དག་པ་དང་སྦྱར་ནས་ལྷ་མོ་བཅོ་ལྔའི་ངོ་བོ་ཉིད་ཡིན། ཞེས་སྟོན་པས་ནའོ། ། དེ་ནས་ཞེས་པ་ནི་བརྡ་བསྟན་པའི་རྗེས་ལ་བརྡས་མཚོན་པའི་གྲོགས་རྡོ་རྗེ་རྣལ་འབྱོར་མ་འཆད་པས་ན། དེ་ནས་ཞེས་བྱ་བའམ། ཡང་རྩ་སུམ་ཅུ་རྩ་གཉིས་གོང་དུ་བསྟན་པ་དེའི་རྣམ་པར་དག་པའི་དབང་དུ་བྱས་ནས། དེ་ནས་ཞེས་པ་རྩ་སུམ་ཅུ་རྩ་གཉིས་བསྟན་པའི་རྗེས་ལ། དེའི་རྣམ་པར་དག་པ་ལྷ་མོ་རྣམས་སྟོན་པས་ནའོ། ། ཡང་ན་སྤྱོད་པའི་མཐར། ལྷན་སྐྱེས་ཀྱི་ཉེ་བའི་རྒྱུ་ཨཱ་ལིའི་བདག་ཉིད་ཀྱི་བྱང་ཆུབ་ཀྱི་སེམས་བསྒོམ་པ་སྟོན་པས་ན་དེ་ནས་ཞེས་སྦྱར་རོ། ། རྣལ་འབྱོར་མ་ཞེས་པ་ནི་ལྷ་མོ་བཅོ་ལྔའོ། །
འཁོར་ལོ་ནི་རྟེན་གྱི་དཀྱིལ་འཁོར་རོ། ། འདུ་བ་ནི་གཞལ་ཡས་ཁང་གྲུ་བཞི་སྒོ་བཞི་པ་ཅིག་གི་ནང་དུ་འདུ་བས་སོ། ། ཡང་རྣལ་འབྱོར་མ་ནི་སུམ་ཅུ་རྩ་གཉིས་སོ། ། འཁོར་ལོ་ནི་སྒྲུབ་པ་པོའི་ལུས་ཀྱི་དཀྱིལ་འཁོར་རོ། ། འདུ་བ་ནི་རྟེན་ལུས་ཀྱི་དཀྱིལ་འཁོར་གཅིག་ལ་ཚང་བས་སོ། ། ཡང་དབང་ལྟར་བཤད་ན། རྣལ་འབྱོར་མའི་འཁོར་ལོ་ནི་དགའ་བ་བཅོ་ལྔ་ཡིན་ལ། འདུ་བ་ནི་དགའ་བ་བཅུ་དྲུག་པར་བདེ་སྟོང་ཟུང་དུ་ཆུད་ཙམ་ན་དེ་ཐམས་ཅད་འདུ་བས་སོ། ། ལེའུ་ནི་གཞུང་དུམ་བུར་བྱས་པའོ། ། འདིའི་བརྗོད་བྱ་ནི་བསྐྱེད་རིམ་དང་འབྲེལ་བའི་སྤྱི་དང་སྦས་པ་གཉིས་སོ། །
རྗོད་བྱེད་ནི་གསུམ་ཀ་འཇུག་ལ་གཙོ་ཆེར་ཡན་ལག་གི་དོན་གྱིས་འཆད་དོ། ། མངོན་པར་རྟོགས་པ་ནི་མཆོག་གི་མངོན་རྟོགས་ཏེ། རྫོགས་རིམ་བསྒོམ་པའི་རྟེན་ཡིན་པས། དེ་ཁོ་ན་ཉིད་རྫོགས་པའི་རིམ་པ་གཉིས་ཀ་སྟོན་ཏོ། ། རྒྱུད་སྡེ་གཞན་གྱི་གང་ཡིན་ན། སཾ་པུ་ཊའི་བསྡུས་པའི་དཀྱིལ་འཁོར་རྡོ་རྗེ་དབྱིངས་ལས། གཙོ་མོ་ཕྱག་བཞི་མ་ཚང་བ་ཁ་བསྐང་བའི་ལྷ་མོ་རྣམས་སྐུ་མདོག་སྣ་ཚོགས་པར་ཁ་བསྐང༌། ཡང་གུར་དུ་སྲུང་བའི་འཁོར་ལོ་ཐུན་མོང་མ་ཡིན་པ་ཁྲོ་བོ་བཅུའི་སྲུང་འཁོར་ཁ་བསྐང༌། སྟོང་པ་ཉིད་དུ་བསྒོམ་པའི་སྔགས་ཤཱུ་ནྱ་ཏཱ་དང༌། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང༌།
བདུན་རྣམ་དག་དང༌། བླ་མ་མཆོད་པ་ལ་སོགས་པ་ཁ་བསྐངས་སོ། ། ནམ་མཁའི་ཁམས་སུ་བྷ་ག་བསམ། ། ཞེས་པ་ནི་གཞིའི་ཡན་ལག་ཆོས་འབྱུང་བསྒོམ་སྟེ། དང་པོར་ལྡང་བའི་རྣལ་འབྱོར་གྱིས་བདག་མེད་མའི་ང་རྒྱལ་གྱིས་ལངས་ཏེ། སྙིང་གའི་ཨཾ་ཡིག་ལས་འོད་ཟེར་སྣ་གཡོན་ནས་སྤྲོས་ཏེ། ལྷ་མོ་བཅོ་ལྔ་དང་བླ་མ་མདུན་གྱི་ཆ་ལ་སྤྱན་དྲངས་ལ་ལྷ་མོ་བརྒྱད་ཀྱི་མཆོད་པས་མཆོད། བདུན་རྣམ་དག་གུར་ལས་འབྱུང་བ་བཞིན་བྱ། ལྷའི་ལེའུ་ལས་འབྱུང་བའི་ཚད་མེད་བཞི་བསྒོམ། དེ་ནས་ཡེ་ཤེས་ཀྱི་ཚོགས་བསག་སྟོང་པ་ཉིད་བསྒོམ།
དེ་ནས་ཚོགས་གཉིས་བསགས་པ་རྫོགས་པ་དང༌། སྲུང་བའི་འཁོར་ལོ་ཇི་ལྟ་བ་བཞིན་བསྒོམས་ལ་དེའི་ནང་དུ་གཞིའི་ཡན་ལག་ཆོས་འབྱུང་གྲུ་གསུམ་པ་གདེངས་ཁ་གྱེན་ལ་ཕྱོགས་པ། ནང་དམར་ལ་ཕྱི་དཀར་བ་བསྒོམ་པ་ནི། ནམ་མཁའི་ཁམས་སུ་བྷ་ག་བསམ། ཞེས་པའོ། ། དབུས་སུ་རྣམ་པར་བསྒོམ་པ་ནི། ། ཞེས་པ་དེའི་ནང་དུ་རྒྱུའི་ཡན་ལག་འབྱུང་བ་རིམ་བརྩེགས་བསྒོམ་པ་སྟེ། དེ་ཡང་དང་པོར། རླུང་ཆེན་དང་ཞེས་སྦྱར་ཏེ། ཐོག་མར་ཡྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ལྟ་བུ་གཡོ་བའི་བ་དན་གྱིས་མཚན་པ་བསྒོམ་པའོ། །
དེའི་སྟེང་དུ་བྱིན་ཟ་སྟེ་རྃ་ལས་མེའི་དཀྱིལ་བསྒོམ་པའོ། ། དེའི་སྟེང་དུ་ཆུ་ནི་སྔོ་སྟེ། ཝྃ་ལས་ཆུའི་དཀྱིལ་འཁོར་བསྒོམ་པའོ། ། དེའི་སྟེང་དུ་ལྃ་ལས་སའི་དཀྱིལ་འཁོར་གྲུ་བཞི་ལྃ་གྱིས་མཚན་པ་བསྒོམ་པའོ། ། འོ་ན་ཐོག་མར་རླུང་གི་དཀྱིལ་འཁོར་བསྒོམ་པའི་དགོས་པ་ཇི་ལྟར་ཡིན་ལ། ལེའུ་བཅུ་པར་ནི་ཐོག་མར་སའི་དཀྱིལ་འཁོར་བསྒོམ་པ་གསུངས་སྙམ་ན། འདིར་ནི་རྒྱུད་སཾ་པུ་ཊའི་རྗེས་སུ་འབྲང་ནས། ལུས་ཀྱི་དཀྱིལ་འཁོར་ལ་ཇི་ལྟར་གནས་པའི་དབང་དུ་བྱས་ནས་བསྟན་པ་ཡིན་ལ། ལེའུ་བཅུ་པར་ནི་བྱང་ཆུབ་སེམས་ཀྱི་དཀྱིལ་འཁོར་ལ་དགོངས་ནས། རེག་པ་སྲ་བའི་བག་ཆགས་ཀྱིས། །
ས་ནི་དེ་ལས་སྐྱེ་བར་འགྱུར། ། ཞེས་པ་ལ་སོགས་པ་གསུངས་པ་ཡིན་ནོ། ། རྒྱུའི་ཡན་ལག་དེ་དག་གྱུར་པ་ལས། རྐྱེན་གྱི་ཡན་ལག་རྣམ་པར་ཤེས་པ་ཞུགས་པ་ནི། རང་གི་སེམས་ཉིད་ཡི་གེ་ཨོཾ་དཀར་པོ་དང༌། ཨཱཿདམར་པོ་དང༌། ཧཱུྃ་སྔོན་པོ་སྟེ། ཡི་གེ་འབྲུ་གསུམ་གྱི་རྣམ་པར་ཧོ་དམར་པོ་གཉིས་ཀྱིས་མཐའ་བརྟན་ནས་ནམ་མཁའ་ལ་ཡོད་པའོ། ། དེ་དག་ཐམས་ཅད་ཡོངས་སུ་གྱུར་པ་ལས་རྟེན་གྱི་དཀྱིལ་འཁོར་གཞལ་ཡས་ཁང་བསྒོམ་པ་ནི་འཁོར་ལོ་ཞེས་པས་བསྟན་ཏོ། ། སྔོན་དུ་ཅི་རིགས་པར་ཞེས་པ་ནི།
གཞལ་ཡས་ཁང་བསྒོམ་པའི་སྔོན་དུ་འགྲོ་བ་ཅི་རིགས་པར་ཏེ། སྲུང་བའི་འཁོར་ལོ་དང་གཞིའི་ཡན་ལག་དང༌། རྒྱུའི་ཡན་ལག་ལ་སོགས་པ་ཅི་རིགས་པར་བསྒོམ་པའོ། ། ལྷ་རྣམས་ཇི་ལྟར་འབྱུང་བ་ཉིད། ། ཅེས་པ་ནི་བརྟན་པ་ལྷ་བསྐྱེད་པ། ། ཇི་ལྟར་བསྒོམ་པ་བདེ་འབྱུང་བ། ། ཞེས་པས་བསྟན་པ་སྟེ། ། པྃ་ལས་པདྨ། རྃ་ལས་ཉི་མའི་དཀྱིལ་འཁོར་གྱི་སྟེང་དུ་རོ་བཅོ་ལྔ་ལ་གནས་པའི་ལྷ་མོ་བསྒོམ་པའོ། ། འཕར་མ་གཉིས་ཞེས་པ་ནི།
ནང་གི་འཕར་མ་ལ་རྡོ་རྗེ་རྭ་བ་དང༌། མེ་འོད་ཅིག་ཡོད་པ། ཕྱི་ལའང་དེ་བཞིན་དུ་ཡོད་པར་བསྒོམ་པའོ། ། དག་པ་ནི་ཕྱི་ནས་བལྟས་ན་ནང་གསལ། ནང་ནས་བལྟས་ན་ཕྱི་གསལ་བའོ། ། སྐྱོན་མེད་པ་ནི་ཡོན་པོ་དང་འཆུས་པ་ལ་སོགས་པ་མེད་པའོ། ། དེ་ལྟར་འཕར་མ་གཉིས་སུ་འོང་བའང་དགོངས་གཞི་གཉིས་ལ་དགོངས་པ་སྟེ། ནང་གི་འཕར་མ་ནི་རྩ་མཛེས་པའི་སྤྱི་བོ་ལ་དགོངས་པ་ཡིན་ལ། ཕྱིའི་འཕར་མ་ནི་ཕྱིའི་ཆོས་ཀྱི་འབྱུང་གནས་ལ་དགོངས་པ་སྟེ། ཟེའུ་འབྲུ་ལས་ནི་གཅིག་གྱུར་ཏེ། །
གྲུ་གསུམ་གྱི་ནི་ཕྱི་མར་བརྗོད། ། ཅེས་པའི་དོན་ཏོ། ། དེ་དབུས་ཤི་བ་ཞེས་པ་ནི། རོ་སྟེ་པྃ་ལས་པདྨ། རྃ་ལས་ཉི་མའི་དཀྱིལ་འཁོར་གྱི་སྟེང་དུ། རྣམ་རྟོག་མེད་པས་ཆོས་ཀྱི་དབྱིངས་མཚོན་པའི་བརྡར་རོ་བཅོ་ལྔ་བསྒོམ་པའོ། ། དེ་ཡི་སྟེང་དུ་ཟླ་བ་ཡིན། ། ཞེས་པ་ནི་རོའི་སྟེང་དུ་ཨཱ་ལི་ཕྲག་གཉིས་ལས་ཟླ་བའི་དཀྱིལ་འཁོར་བསྒོམ་པའོ། ། ཟླ་བའི་སྟེང་དུ་ས་བོན་ཉིད། ། ཅེས་པ་ནི་དེའི་སྟེང་དུ་ཨཱ་ལི་བཅོ་ལྔ་བསྒོམ།
དེ་ལས་གྲི་གུག་བཅོ་ལྔ་ལ་ཨཱ་ལི་བཅོ་ལྔས་མཚན་པ་བསྒོམ་པའོ། ། དེ་ཡི་སྟེང་དུ་ཉི་མས་མནན་ཏེ། ཀཱ་ལི་སོ་བཞིའི་སྟེང་དུ། ཡ་ར་ལ་ཝ་བཞི་དང༌། ཌ་ཌྷ་གཉིས་བསྣན་ཏེ། བཞི་བཅུ་ཕྲག་གཉིས་ལས་ཉི་མའི་དཀྱིལ་འཁོར་བསྒོམ་པའོ། ། གཉིས་འདུས་པ་སྟེ་ཉི་ཟླ་དང་བར་གྱི་ས་བོན་དང་ཕྱག་མཚན་དེ་དག་གཅིག་ཏུ་འདྲེས་པ་ནི། རྣམ་པ་ངོ་བོ་བྱ་བ་ནན་ཏན་ནོ། ། དེ་ལྟར་ཐམས་ཅད་འདྲེས་ཤིང་གཅིག་ཏུ་གྱུར་པ་ལས་སྐུ་རྫོགས་པ་སྟེ་བདེ་བ་ཆེན་པོ་ཞེས་པའོ། ། དེས་ནི་ཨུ་དེ་ཤ་མདོར་བསྟན་པའོ། །
ནིར་དེ་ཤ་རྒྱས་པར་བཤད་ན། འོ་ན་གོང་གི་ཟླ་བ་དེ་རང་རྒྱུ་ཅི་ལས་བསྐྱེད་སྙམ་ན། ཨཱ་ལི་ཟླ་བའི་གཟུགས་ཀྱིས་གནས་ཏེ། ཕྲག་གཉིས་ལས་ཟླ་བའི་དཀྱིལ་འཁོར་བསྐྱེད་པའོ། ། ཉི་མའི་དཀྱིལ་འཁོར་དེ་རྒྱུ་ཅི་ལས་བསྐྱེད་སྙམ་ན། ཀཱ་ལིའི་གཟུགས་ཀྱིས་སྣང་བྱེད་དེ། ཕྲག་གཉིས་ལས་ཉི་མའི་དཀྱིལ་འཁོར་བསྐྱེད་པའོ། ། ཟླ་བ་ཉི་མ་འདུས་པ་ལས། ། ཞེས་པ་ནི་དེ་གཉིས་ཀྱི་བར་དུ་ས་བོན་ཨཱ་ལི་ལས་ཕྱག་མཚན་ས་བོན་གྱིས་མཚན་པ། དེ་དག་ཡོངས་སུ་གྱུར་པ་ལས།
གདན་རོ་བཅོ་ལྔའི་སྟེང་དུ་ལྷ་མོ་བཅོ་ལྔ་བསྒོམ་པ། དཀར་མོ་ལ་སོགས་རབ་ཏུ་གྲགས་པ་ནི་བསྒོམ་ཞེས་པ་སྟེ། འོ་ན་གཽ་རཱི་ལ་སོགས་རབ་ཏུ་གྲགས། ། ཞེས་འཁོར་གྱི་གཙོ་མོ་ནས་མི་སྨོས་པར། དཀར་མོ་ལ་སོགས་རབ་ཏུ་གྲགས། ། ཞེས་ཟེར་བ་ཅི་ལ་དགོངས་སྙམ་ན། རྒྱུད་འདིའི་བརྗོད་པར་བྱ་བའི་གཙོ་བོ་ལྷན་ཅིག་སྐྱེས་པའི་ཡེ་ཤེས་ཡིན་ལ། ལྷ་མོ་དཀར་མོ་འདི་ཡང་ཚོར་བའི་ཕུང་པོ་རྣམ་པར་དག་པ་ཡིན་པས། ཚོར་བའང་བདེ་བའི་ངོ་བོ་ཡིན་ལ་ལྷན་སྐྱེས་ཀྱང་བདེ་བ་ཡིན་པས་དེ་ལྟར་སྨོས་ཞེས་གསུང་ངོ༌། ། ད་ནི་པྲ་ཏི་ནིར་དེ་ཤ་ཤིན་ཏུ་རྒྱས་པར་བཤད་པ་སྟེ།
ཟླ་བ་མེ་ལོང་ཡེ་ཤེས་ལྡན། ། ཞེས་པ་སྟེ། རྣམ་པ་ཟླ་བར་བསྒོམ་པ་ནི་ལས་དང་པོ་པས་བསྒོམ་སླ་ལ་རང་གི་ངོ་བོ་མེ་ལོང་ལྟ་བུའི་ཡེ་ཤེས་སུ་མོས་པ་བྱས་པས། གསང་སྔགས་འབྲས་བུ་ལམ་དུ་བྱས་པར་འགྱུར་རོ། ། འོ་ན་མེ་ལོང་ལྟ་བུའི་ཡེ་ཤེས་དེ་ཟླ་བའི་རྣམ་པར་བསྒོམ་པ་ཙམ་ཡིན་ནམ་སྙམ་ན། མེ་ལོང་ལྟ་བུའི་ཡེ་ཤེས་དེ་མི་ཤེས་པའི་དྲི་མ་ཐམས་ཅད་དང་བྲལ་བ་ལྟར་ཟླ་བ་དེ་ཡང་མུན་པའི་ཚོགས་ཐམས་ཅད་དང་བྲལ་བས་ན། དེ་གཉིས་ཀའང་མུན་པ་དང་བྲལ་བ་ཙམ་དུ་ཆོས་མཐུན་ཡོད་པས་གསུང་ངོ༌། ། འོ་ན་ཟླ་བའི་དཀྱིལ་འཁོར་དེ་ཁ་དོག་དཀར་པོར་ཡོང་བ་ཅིས་ཤེ་ན། མེ་ལོང་ལྟ་བུའི་ཡེ་ཤེས་དེ་མི་ཤེས་པའི་དྲི་མ་དང་བྲལ་བ་ལྟར། ཟླ་བ་དེ་ཡང་མུན་པའི་ཚོགས་དང་བྲལ་བས་ན་དཀར་པོར་བསྒོམ་པའོ། །
ཡང་ཡེ་ཤེས་དེ་ལ་མེ་ལོང་ལྟ་བུའི་ཞེས་ཅི་སྟེ་བྱ་ཞེ་ན། མེ་ལོང་གི་ནང་དུ་བཞིན་གྱི་རྐྱེན་གྱིས་བཞིན་གྱི་དཀྱིལ་འཁོར་ཇི་ལྟ་བ་བཞིན་སྣང་བ་ལྟར། ཡེ་ཤེས་དེ་ལ་ཡང་ཡེ་ཤེས་ལྷག་མ་བཞིའི་གཟུགས་བརྙན་འཆར་བའི་རྟེན་དུ་འདུག་པའམ། འཁོར་འདས་སྣོད་བཅུད་ཀྱི་དངོས་པོ་ཐམས་ཅད་མེ་ལོང་གི་ནང་ན་བཞིན་གྱི་རྣམ་པ་སྣང་བ་བཞིན་སྣང་བས་ན་མེ་ལོང་ལྟ་བུའི་ཡེ་ཤེས་ཞེས་བྱའོ། ། འོ་ན་ཟླ་བའི་དཀྱིལ་འཁོར་དེ། རྒྱུ་ཨཱ་ལི་ཕྲག་གཉིས་ཁོ་ན་ལས་བསྐྱེད་པ་ཅིས་སྙམ་ན། མེ་ལོང་ལྟ་བུ་ནི་སངས་རྒྱས་ཀྱི་སྐུའི་ཡོན་ཏན་ཡིན་ལ། སྐུའི་ཡོན་ཏན་ཐམས་ཅད་མཚན་བཟང་པོ་སུམ་ཅུ་རྩ་གཉིས་ཀྱིས་བསྡུས་ལ། མཚན་བཟང་པོ་སོ་གཉིས་པོ་རྒྱུ་ཨཱ་ལི་ཕྲག་གཉིས་ལས་བྱུང་བས་སམ། དེས་བསྐྱེད་པས་སོ་གསུང་ངོ༌། །
རྟ་བདུན་པའམ། བདུན་གྱི་བདུན་པ་ཞེས་པ་ནི་ཉི་མ་སྟེ། ཉི་མ་དེ་ཤིང་རྟ་བདུན་གྱི་འཁོར་ལོ་བདུན་གྱིས་འདྲེན་པས་སོ། ། མཉམ་ཉིད་ལྡན་ཞེས་པ་རྣམ་པ་ཉི་མའི་དཀྱིལ་འཁོར་དུ་བསྒོམས་པས་ལས་དང་པོ་པས་བསྒོམ་སླ་ལ། རང་གི་ངོ་བོ་མཉམ་པ་ཉིད་ཀྱི་ཡེ་ཤེས་སུ་མོས་པ་བྱེད་པ་ནི་གསང་སྔགས་འབྲས་བུ་ལམ་དུ་བྱས་པར་འགྱུར་རོ། ། འོ་ན་ཡེ་ཤེས་དེ་རྣམ་པ་ཉི་མའི་དཀྱིལ་འཁོར་དུ་བསྒོམ་པ་ཅིས་ཤེ་ན། ཆོས་མཐུན་གྱི་སྒོ་ནས་འཇོག་པ་སྟེ། ཉི་མ་དེ་ལ་ཡང་མུན་པ་འཇོམས་པའི་ནུས་མཐུ་ཡོད་པ་ལྟར། ཡེ་ཤེས་དེ་ལའང་མ་རིག་པའི་མུན་པ་འཇོམས་པའི་ནུས་མཐུའམ། ཉི་མ་དེ་ལ་ཡང་འཇིག་རྟེན་གྱི་ཁམས་ཐམས་ཅད་འོད་ཟེར་གྱིས་ཁྱབ་པར་བྱའོ་སྙམ་པའི་བློ་སྔོན་དུ་གཏོང་བའི་གཡོ་བ་མེད་ཀྱང༌།
ཉི་མའི་འོད་ཟེར་དེས་དངོས་པོ་ཀུན་ལ་ཁྱབ་པ་ལྟར། ཡེ་ཤེས་དེ་ལ་ཡང་བློ་སྔོན་དུ་གཏོང་བའི་གཡོ་བ་མེད་ཀྱང༌། དངོས་པོ་ཐམས་ཅད་ལ་རང་བཞིན་གྱིས་མཉམ་པར་གནས་པས་སོ། ། འོ་ན་ཡེ་ཤེས་དེ་ལ་མཉམ་པ་ཉིད་ཅེས་ཅི་སྟེ་བྱ་ཞེ་ན། འཁོར་འདས་ཀྱི་ཆོས་ཐམས་ཅད་མི་མཉམ་པ་མེད་པར་ཐུགས་སུ་ཆད་པས་དེ་སྐད་ཅེས་བྱའོ། ། ཉི་མའི་དཀྱིལ་འཁོར་དེ་ཁ་དོག་དམར་པོར་འོང་བ་ཅིས་ཤེ་ན། རཱ་ག་ཞེས་པའི་སྒྲ་ལས་དམར་པོར་འགྲོ་ལ། ར། ཨ་ནུ་རཱ་ག་ཞེས་བྱ་བ་ན་རྗེས་སུ་ཆགས་པར་འགྲོ་བས་ན། སེམས་ཅན་གྱི་དོན་རྒྱ་ཆེན་པོ་ལ་རྒྱུད་མི་འཆད་པར་རྗེས་སུ་འཛིན་པ་ཞེས་བྱ་བའི་བརྡར་འབྱུང་ངོ༌། །
རྒྱུ་ཀཱ་ལི་ཕྲག་གཉིས་ལས་བསྐྱེད་པ་ཅིས་ཤེ་ན། མཉམ་པ་ཉིད་ཀྱི་ཡེ་ཤེས་ནི་སངས་རྒྱས་ཀྱི་ཐུགས་ཀྱི་ཡོན་ཏན་ཡིན་ལ། ཐུགས་ཀྱི་ཡོན་ཏན་ཐམས་ཅད་དཔེ་བྱད་བཟང་པོ་བརྒྱད་ཅུས་བསྡུས་པས་ན་རྒྱུ་ཀཱ་ལི་ཕྲག་གཉིས་ཁོ་ན་ལས་བསྐྱེད་དོ། ། རང་ལྷའི་ས་བོན་ཕྱག་མཚན་ནི། ། སོ་སོར་རྟོག་པར་བརྗོད་པར་བྱ། ། ཞེས་པ་ནི་ས་བོན་དང་ཕྱག་མཚན་དང༌། ས་བོན་གྱིས་ཕྱག་མཚན་ལ་མཚན་པར་བསྒོམ་པ་ནི་རྣམ་པ་སྟེ། ལས་དང་པོ་པས་བསྒོམ་སླ་ལ། རང་གི་ངོ་བོ་སོ་སོར་རྟོག་པའི་ཡེ་ཤེས་སུ་མོས་པ་བྱས་པས། གསང་སྔགས་འབྲས་བུ་ལམ་དུ་བྱས་པར་འགྱུར་བས།
ཡེ་ཤེས་དེས་ཆོས་ཅན་སོ་སོ་བ་ལ་ཡོད་པའི་ཆོས་ཉིད་སོ་སོར་རྟོག་པས་ན་སོ་སོར་རྟོག་པ་ཡིན་ལ། འདིར་ས་བོན་དང་ཕྱག་མཚན་སོ་སོ་བ་ལས་བསྐྱེད་ཅིང་སོ་སོར་རྟོག་པ་ཙམ་དུ་ཆོས་མཐུན་པས་སོ། ། འོ་ན་ལྷ་ཉིད་ས་བོན་ཕྱག་མཚན་ནི། ། ཞེས་མི་ཟེར་བར། རང་ལྷའི་ས་བོན་ཟེར་བ་ཅིས་སྙམ་པ་ལ། ལྷ་མོ་དེ་དག་ཕྱག་མཚན་གྲི་གུག་ཏུ་ཐམས་ཅད་མཐུན་ཡང་ས་བོན་གྱི་ཡི་གེ་ཨཱ་ལི་བཅོ་ལྔ་ཐ་དད་པ་ལས་བསྐྱེད་པས་ན། རང་ལྷའི་ས་བོན་ཞེས་སྨོས་སོ། ། ཐམས་ཅད་གཅིག་གྱུར་ཞེས་པ་ནི་རྣམ་པ་སྟེ། ས་བོན་དང་ཕྱག་མཚན་དང་གདན་ཐམས་ཅད་འདྲེས་པ་ནི་རྣམ་པ་སྟེ་བསྒོམ་སླ་ལ། རང་གི་ངོ་བོ་ནི་བྱ་བ་ནན་ཏན་ཏེ།
འབྲས་བུ་ལམ་དུ་བྱས་པར་འགྱུར་བས་སོ། ། ཡེ་ཤེས་དེས་ལུས་ངག་ཡིད་གསུམ་གྱི་བྱ་བ་ལ་ཞེན་པ་མེད་པར་འཇུག་པ་ལ་ནན་ཏན་དུ་བྱེད་པས་ནའོ། ། རྫོགས་པ་ནི་སྐུ་ཡོངས་སུ་རྫོགས་པའོ། ། ཆོས་ནི་སངས་རྒྱས་ཀྱི་སྟོབས་དང་མི་འཇིགས་པ་ལ་སོགས་པའོ། ། དབྱིངས་ནི་དྷཱ་ཏུའི་སྒྲ་ལས་རྒྱུར་འགྲོ་སྟེ་ཟག་པ་མེད་པའི་ཕུང་པོ་ལྔའོ། ། སྐུ་ཡོངས་སུ་རྫོགས་པ་ལ་ཆོས་ཀྱི་དབྱིངས་ཟེར་བ་ཅི་སྟེ་སྙམ་ན། མངོན་བྱང་ལྔའི་རིམ་པས་སྐུ་ཡོངས་སུ་རྫོགས་པར་བསྐྱེད་པའང་ཆོས་ཀྱི་དབྱིངས་ཏེ། ཟག་མེད་ཀྱི་ཆོས་ཐམས་ཅད་ཀྱི་རྟེན་ནམ་རྒྱུ་བྱེད་པས་སོ། ། མཁས་པས་ཏེ་སྒྲུབ་པ་པོ་བདག་མེད་མའི་དཀྱིལ་འཁོར་བསྐྱེད་པའི་ཆོ་ག་གསུངས་པས་མངོན་བྱང་རྣམ་པ་ལྔ་པོ་བསྒོམ་པ་ཉིད་ཅེས་སྦྱར་རོ། ། དེ་ལྟར་རྒྱུད་འདིས་གཞུང་གི་ཡབ་ཧེ་རུ་ཀ་རྣམ་པ་བཞིའི་མངོན་བྱང་ལྔ་དང་བདག་མེད་མའི་མངོན་བྱང་ལྔ་ནི་འདྲ་བ་ཡིན་ལ།
རིགས་དྲུག་པ་རྒྱུ་རྡོ་རྗེ་འཆང་གི་མངོན་བྱང་ནི་ཚུལ་མི་འདྲ་བའི་སྒོ་ནས་སྟོན་པ་ནི། ཨཱ་ལི་ཀཱ་ལི་མཉམ་སྦྱོར་བ། ། ཞེས་པ་ལ་སོགས་པ་སྟེ། ཨཱ་ལི་ཕྲག་གཉིས་ལས་ཟླ་བའི་དཀྱིལ་འཁོར་གྲུ་གསུམ་དུ་བསྒོམ་པ་ཡིན་ལ། ཀཱ་ལི་ཕྲག་གཉིས་ལས་ཀྱང་ཟླ་བའི་དཀྱིལ་འཁོར་གྲུ་གསུམ་བསྐྱེད་པས་ན། འདིར་ནི་ཨཱ་ལི་ཀཱ་ལི་མཉམ་པར་སྦྱོར་བ་ཡིན་ལ། བདག་མེད་མའི་སྐབས་སུ་ནི། ཨཱ་ལི་ལས་ཟླ་བ། ཀཱ་ལི་ལས་ཉི་མ་བསྒོམས་པས། མི་མཉམ་པར་སྦྱོར་བ་ཡིན་ལ།
ཡང༌། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཟླ་བའི་དཀྱིལ་འཁོར་གྱི་སྟེང་དུ་བསྒོམ་པ་ཡིན་ལ། བདག་མེད་མའི་སྐབས་སུ་ནི་ཉི་ཟླའི་བར་དུ་གྲི་གུག་ལ་ཨཱ་ལིས་མཚན་པ་བསྒོམས་པས་སོ། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པས་འདོད་མི་བྱ། ། ཞེས་པ་ནི། འདིར་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཁོ་ན་ལ་ལྟེ་བ་ལ་ཧཱུྃ་གིས་མཚན་པ་དང༌། བུ་ག་ལ་ཕཊ་དགོད་པ་མི་འདོད་དེ། ཡི་གེ་གཉིས་དགོད་པའི་དགོས་པ་ནི་བྱང་སེམས་ཀྱི་འགྱུར་བ་འགགས་པ་ཡིན་པ་ལས།
འདིར་གསང་དབང་གི་དུས་སུ་བྱང་སེམས་དབབ་དགོས་པས་སོ། ། བདག་མེད་མའི་སྐབས་སུ་ནི་གྲི་གུག་གི་ལྟེ་བ་ལ་ཨྃ་དང་རྩ་བ་ལ་ཕཊ་དགོད་པས་ན་མི་མཐུན་ནོ། ། སེམས་དཔའི་གཟུགས་བརྙན་ལས་བྱུང་བས། ། ཞེས་པ་ནི་ཧཱུྃ་ལས་བསྐྱེད་པའི་རྡོ་རྗེ་དཀར་པོ་རྩེ་ལྔ་པ་ལས་བྱུང་བའོ། ། དཀྱིལ་འཁོར་བདག་པོ་སྟེ། རྒྱུ་རྡོ་རྗེ་འཆང་ཞལ་གསུམ་ཕྱག་དྲུག་པ་བསྒོམ་པའོ། ། ཕྱག་མཚན་ཞལ་སོགས་གོང་མ་བཞིན། ། ཞེས་པ་ནི་རྒྱུ་རྡོ་རྗེ་འཛིན་པ་ཞལ་བརྒྱད་ཕྱག་བཅུ་དྲུག་པར་བསྒོམ་པ་དང༌། ཞལ་གསུམ་ཕྱག་དྲུག་པར་བསྒོམ་པ་ལུགས་གཉིས་ལས་དང་པོ་ལྟར་ན་ལེའུ་གཉིས་པའི་ཆར་དབབ་པའི་སྐབས་སུ། སྙིང་པོ་ཀྱེའི་རྡོ་རྗེ་ཞལ་བརྒྱད་ཕྱག་བཅུ་དྲུག་པར་བསྟན་པ་བཞིན་གསུངས་ལ།
གཉིས་པ་ལྟར་ན་ལྷའི་ལེའུར་བསྟན་པ་བཞིན་ཞལ་གསུམ་ཕྱག་དྲུག་པར་བསྒོམ་པའོ། ། འོ་ན་ཐམས་ཅད་དུ་དེ་དང་འདྲའམ་ཞེ་ན། ཟླ་བ་ཆུ་ཤེལ་ནོར་བུའི་འོད། ། ཅེས་པས་འདིར་སྐུ་མདོག་དཀར་པོ་ཡིན། ཡ་གིར་བསྟན་པ་ནི་ནག་པོ་ཡིན་པས་སོ། ། འོ་ན་རྒྱུ་རྡོ་རྗེ་འཆང་གི་མངོན་བྱང་དང་པོ་ལ་ཟླ་བའི་དཀྱིལ་འཁོར་གྲུ་གསུམ་དུ་འོང་བ་ཅི་ལ་དགོངས་པ་ཡིན་ཞེ་ན། བྷ་གའི་དཀྱིལ་འཁོར་ལ་དགོངས་པ་སྟེ། གསང་བའི་དབང་གི་དུས་སུ་ཡུམ་གྱི་བྷ་ག་ལས་ལེན་པས་ན་བྷ་གའམ་ཆོས་འབྱུང་གྲུ་གསུམ་པ་མཚོན་པའོ། ། གཉིས་པ་ཟླ་བའི་དཀྱིལ་འཁོར་ཉིས་བརྩེགས་སུ་འོང་བ་ཅི་ལ་དགོངས་སྙམ་ན། དེ་ནི་བྱང་ཆུབ་སེམས་ཀྱི་དཀྱིལ་འཁོར་ལ་དགོངས་པ་ཡིན་ཏེ།
ཤེས་རབ་ཡེ་ཤེས་ཀྱི་དབང་གི་དུས་སུ། ཕ་ལས་ཐོབ་པའི་བྱང་སེམས་དང༌། མ་ལས་ཐོབ་པའི་བྱང་སེམས་གཉིས་ཀ་ཟླ་བ་ལྟར་དཀར་བར་འབྱུང་བས་དེ་ལ་དགོངས་ཞེས་གསུངས་ལ། བདག་མེད་མའི་སྐབས་སུ་ཟླ་བའི་དཀྱིལ་འཁོར་ཟླུམ་པོར་འོང་བ་ནི། དེས་ཤེས་རབ་ཡེ་ཤེས་ཀྱི་དུས་སུ། ཕ་ལས་ཐོབ་པའི་བྱང་ཆུབ་ཀྱི་སེམས་དེ་མཚན་མ་དང་རྣམ་པར་རྟོག་པའི་གྲྭ་ཟུར་ཐམས་ཅད་དང་བྲལ་བ་མཚོན་ལ། ཀཱ་ལི་ལས་ཉི་མར་བསྐྱེད་པ་ནི་མ་ལས་ཐོབ་པའི་རཀྟ་ཉི་མ་ལྟར་དམར་བ་མཚོན་གསུང་ངོ༌། ། ཐབས་དང་ཤེས་རབ་ཅེས་པ་ནི། ཀཱ་ལི་ལས་ཐབས་ཏེ་ཉི་མར་བསྐྱེད་པ་དང༌། ཨཱ་ལི་ལས་ཤེས་རབ་སྟེ་ཟླ་བར་བསྐྱེད་པའོ། །
དེ་གཉིས་ཀྱི་བར་དུ་ས་བོན་བཅོ་ལྔ་ལས་གྲི་གུག་བཅོ་ལྔ་སྟེ་ཐམས་ཅད་འདྲེས་ཤིང་གཅིག་ཏུ་གྱུར་པ་ལས། སྐུ་ཡོངས་སུ་རྫོགས་པར་བསྐྱེད་པ་ནི། འདི་ལྟར་ཐམས་ཅད་རྫོགས་པ་ཉིད། ། ཅེས་པའོ། ། ཟླ་བ་ཉི་མ་རབ་དབྱེ་བས། ། ཞེས་པ་ནི་ཟླ་བ་དང་ཨཱ་ལི་སྟེ་ཤེས་རབ་ཏུ་སྦྱར་བ། ཉི་མ་དང་ཀཱ་ལི་སྟེ་ཐབས་སུ་སྦྱར་རོ། ། འདི་ལས་ཞེས་པ་རྒྱུ་རྡོ་རྗེ་འཆང་འདི་ལས་སོ། ། དཀར་མོ་ལ་སོགས་པ། ཁ་དོག་དབྱེ་བས་སོ་སོ་སྟེ།
རྒྱུ་རྡོ་རྗེ་འཆང་ནི་དཀར་པོ་ཡིན་ལ། འཁོར་གྱི་ལྷ་མོ་རྣམས་ནི་ནག་མོ་ཡིན་པས་སོ། ། ཡང་ན་འདི་ལ་ཞེས་པ་ནི་བདག་མེད་མའི་དཀྱིལ་འཁོར་འདི་ལའོ། ། དཀར་མོ་ལ་སོགས་ཁ་དོག་དབྱེ་བ་སོ་སོ་ཡིན་ཞེས་པ་ནི་ཁ་དོག་ནི་ཝརྞ་སྟེ། ཡི་གེ་ལ་འགྲོ་བས་ཡི་གེའི་དབྱེ་བས་སོ་སོ་སྟེ། ཨཱ་ལི་དང་པོ་བདག་མེད་མ། ། ཞེས་པ་ལ་སོགས་པ། ཨཱ་ལི་ཐ་དད་པ་ལས་བསྐྱེད་པས་སོ། ། ཞེས་པ་ནི་འཐད་པ་དང་བཅས་པའོ། ། འོག་ལྡན་མ་དང་སྟེང་ལྡན་མ། །
ཞེས་པ་ནི་འོག་ན་གནས་པས་འོག་ལྡན་མ་ཡིན་ལ། སྟེང་ན་གནས་པས་སྟེང་ལྡན་མའོ། ། སྲིད་དང་ཞི་བའི་རང་བཞིན་གྱིས། ། ཞེས་པ་སྲིད་པ་དང༌། ཞི་བ་རྣམ་པར་དག་པའི་བརྡར་འབྱུང་བའོ། ། ཚིག་གི་དོན་གཞན་ནི་གོ་སླའོ། ། འདིས་ནི་ཞེས་པ་དེ་ལྟར་མངོན་པར་བྱང་ཆུབ་པ་ལྔའི་རིམ་པས་བདག་མེད་མའི་དཀྱིལ་འཁོར་བསྒོམས་ན་མཆོག་གི་དངོས་གྲུབ་མྱུར་དུ་འཐོབ་པར་འགྱུར། ཞེས་སྦྱར་རོ། ། དང་པོར་ནག་པོ་ཞེས་པ་ལ་སོགས་པ་ཁ་དོག་གི་སྒོ་ནས་རྒྱལ་བ་རིགས་དྲུག་ཏུ་སྟོན་ཏེ། དེའང་ཐོག་མར་ལྷ་མོ་འདི་རྣམས་རིགས་དྲུག་པ་རྡོ་རྗེ་འཆང་གི་ངོ་བོ་ཉིད་ཡིན་ཞེས་མཚོན་པར་བྱེད་པ་ནི།
དང་པོར་ནག་པོ་རབ་ཏུ་བསྒོམ། ། ཞེས་པའོ། ། གསུང་གི་རིགས་འོད་དཔག་མེད་མཚོན་པར་བྱེད་པའི་བརྡར་དམར་པོར་བསྒོམ་པའོ། ། རིན་ཆེན་འབྱུང་ལྡན་གྱི་ངོ་བོ་ཉིད་དུ་མཚོན་པར་བྱེད་པ་ནི་སེར་པོའོ། ། དོན་ཡོད་གྲུབ་པའི་ངོ་བོ་ཉིད་མཚོན་པར་བྱེད་པ་ནི་ལྗང་གུའོ། ། ཐུགས་ཀྱི་རིགས་མི་བསྐྱོད་པར་མཚོན་པའི་ཕྱིར་སྔོན་པོའོ། ། ཡང་ལྷ་མོ་དེ་དག་སྐུའི་རིགས་རྣམ་པར་སྣང་མཛད་ཀྱི་ངོ་བོ་ཉིད་མཚོན་པར་བྱེད་པའི་བརྡར། དྲུག་པར་དཀར་པོའི་ལུས་ཅན་ཏེ། ། ཞེས་པའོ། ། ཡང་ན་ལྷ་མོ་འདི་དག་གིས་རྣལ་འབྱོར་གྱི་ལས་བཞི་ཆར་ཡང་འགྲུབ་པར་བསྟན་པའི་ཕྱིར།
དང་པོར་ནག་པོ་ཞེས་པ་ལ་སོགས་པ་གསུངས་ཏེ། དྲག་པོ་དང༌། དབང་དང༌། རྒྱས་པ་དང༌། ལས་ཐམས་ཅད་པ་དང༌། ཞི་བའི་ལས་འགྲུབ་པའི་བརྡར་བསྟན་པ་སྟེ་རིམ་པ་བཞིན་སྦྱར་རོ། ། ནག་པོ་དང་སྔོན་པོ་གཅིག་ཏུ་བྱའོ། ། ཡང་ན་ལྷ་མོ་འདི་རྣམས་ཁ་དོག་ནག་མོ་ཁོ་ན་ཡིན་སྙམ་དུ་ཁ་དོག་ལ་མངོན་པར་ཞེན་པ་སྤང་བའི་ཕྱིར། ཁ་དོག་དུ་མར་བསྟེན། ཡན་ལག་དྲུག་བསྒོམ་རྣལ་འབྱོར་པས། །
དགའ་བྲལ་མཐར་ཡང་དེ་བཞིན་ནོ། ། ཞེས་པ་ནི་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ལ་སོགས་པ་བསྐྱེད་པའི་རིམ་པ་ཡན་ལག་དྲུག་ཏུ་བསྒོམ་པའི་རྣལ་འབྱོར་པས། དགའ་བྲལ་གྱི་མཐའ་ལྷན་སྐྱེས་ཀྱི་དུས་སུའང་ཁ་དོག་གི་སྒོ་ནས་རྒྱལ་བ་རིགས་དྲུག་ཏུ་སྒོམས་ཤིག་པ་ཡིན་སྙམ། བསྐྱེད་རྫོགས་གཉིས་ཀྱི་གོ་དོན་ནི། སྤྱིར་འདོད་པའི་ལུགས་མང་ཡང༌། ཀླུ་སྒྲུབ་རྗེས་འབྲང་དང་བཅས་པ་ནི་སྦྱང་གཞིའི་དབང་དུ་བྱས་ནས། ཐོག་མར་སེམས་ཅན་རྣམས་ཀྱི་ཐ་མལ་གྱི་ལུས་གྲུབ་པ་ནི་བསྐྱེད་པ་ཡིན་ལ། མངལ་གྱི་གནས་སྐབས་བརྒྱད་ལ་སོགས་པ་ནི་རིམ་པའོ། ། སྦྱོང་བྱེད་ནི་མངོན་བྱང་ལྔའི་རིམ་པས་ལྷར་བསྐྱེད་པའོ། ། རྫོགས་པ་ནི་མཐར་སེམས་ཅན་རྣམས་འཆི་བ་ཡིན་ལ།
རིམ་པ་ནི་དེའི་སྔོན་དུ་ས་ཆུ་ལ་ཐིམ་པ་དང༌། ཆུ་མེ་ལ་ཐིམ། མེ་རླུང་ལ། རླུང་རྣམ་པར་ཤེས་པ་ལ། རྣམ་པར་ཤེས་པ་འོད་གསལ་དུ་ཐིམ་པ་འབྱུང་བའོ། ། སྦྱོང་བྱེད་ནི་ལུས་དབེན་དང༌། ངག་དབེན་དང༌། སེམས་དབེན་བསྒོམ་པའོ། ། ཌོཾ་བི་པ་རྗེས་འབྲང་རྣམས་ནི་བསྐྱེད་པ་ཞེས་བྱ་བ་སྒྲུབ་པ་པོ་ལྷར་བསྐྱེད་པ་ལ་ཟེར་ལ། རིམ་པ་ནི་སྔོན་དུ་འགྲོ་བའི་རིམ་པ་ཚོགས་གཉིས་བསག་པ་དང༌།
སྲུང་བའི་འཁོར་ལོ་ལ་སོགས་པ་དང༌། རྗེས་ལ་བྱ་བའི་རིམ་པ་སྐུ་གསུང་ཐུགས་དང་སྐྱེ་མཆེད་བྱིན་གྱིས་བརླབ་པ་དང༌། དབང་བསྐུར་བ་དང༌། བདུད་རྩི་མྱོང་བ་ལ་སོགས་པ་རྣམས་སོ། ། རྫོགས་པ་ནི་རང་བྱུང་གི་ཡེ་ཤེས་དང༌། ལྷན་ཅིག་སྐྱེས་པའི་ཡེ་ཤེས་གཉིས་སོ། ། རིམ་པ་ནི་ཡེ་ཤེས་དེ་གཉིས་རྟོགས་པར་བྱེད་པའི་ཐབས། རང་བྱུང་གི་ཡེ་ཤེས་ཙཎྜཱ་ལཱི་སྦར་བ་དང༌། དཀྱིལ་འཁོར་འཁོར་ལོའི་ཐབས་ཕྱག་རྒྱ་བསྟེན་པའོ། ། དེ་དག་ནི་བར་སྐབས་ཀྱི་བསྡུ་ཚིག་སྟེ།
ཡར་གྱི་མཇུག་སྡུད་དང༌། མར་གྱི་མགོ་འདྲེན་གཉིས་ཀར་འགྲོ་གསུང༌། ད་ནི། ནམ་མཁའི་ཁམས་སུ་བྷ་ག་བསམ། ། ཞེས་པ་ལ་སོགས་པའི་ངག་གིས་མདོར་བསྟན་ཚིགས་བཅད་གཅིག་པུ་དེ་ཉིད་ཀྱི་དོན། ནང་སྦས་དོན་དུ་བཤད་ན། ནམ་མཁའི་ཁམས་ཀྱི་པདྨ་ལ། ། ཞེས་པ་ནི་གར་མཁན་གྱི་བུ་མོ་ལ་སོགས་པ། སྤྱན་མ་ལ་སོགས་པར་བསྐྱེད་པ་འདུ་ཤེས་གསུམ་དང་ལྡན་པར་བསྟེན་པའི་ཕྱག་རྒྱའི་ཆོས་ཀྱི་འབྱུང་གནས་སོ། ། བྷ་ག་ཞེས་བྱ་ཡེ་ཤེས་བརྗོད། །
ཅེས་པ་དེར་མངོན་དུ་བྱས་པའི་ཡེ་ཤེས་དེས་མཚན་མ་དང་རྣམ་པར་རྟོག་པ་ཐམས་ཅད་འཇོམས་པར་བྱེད་པས་ནའམ། ལྷན་ཅིག་སྐྱེས་པའི་ཡེ་ཤེས་བདེ་བ་ཆེན་པོའི་སྐལ་བ་དང་ལྡན་པས་ན་ཡེ་ཤེས་བརྗོད་ཅེས་བྱའོ། ། འདིར་བཤད་པ་མེད་ཀྱང་དབུས་ཞེས་པ་ཐབས་ཀྱི་གསང་རྩ་དང༌། ཤེས་རབ་ཀྱི་གསང་རྩ་གཉིས་འཛོམ་པའི་མཆོག་གི་ཟེ་བའོ། ། དེ་གཉིས་ཐབས་གང་གིས་འཛོམ་པར་བྱེད་ཅེ་ན། བསྒོམ་པ་ཞེས་བྱ་སྙོམས་འཇུག་ཉིད། ། ཅེས་པ་སྟེ། སྙོམས་འཇུག་གི་སྦྱོར་བས་མཆོག་གི་ཟེ་བར་ལྷན་སྐྱེས་མངོན་དུ་བྱེད་ཅེས་པའོ། ། དེའི་བདེ་བ་སྟེ་སྙོམས་འཇུག་གི་བདེ་བའོ། ། དེ་ཉིད་མཚན་མ་དང་རྣམ་རྟོག་གཅོད་ཅིང་འཇོམས་པས་འཁོར་ལོ་ཞེས་བྱའོ། །
ཡེ་ཤེས་དེ་ཉིད་བེམ་པོ་ལས་ལོག་ནས་གསལ་བའི་ངོ་བོར་སྐྱེས་པས་ན་རང་རིག་ཉིད་དོ། ། རིམ་པ་ཇི་བཞིན་དགའ་བ་ཞི་འབྱུང་བའི་རིམ་པའོ། ། དེ་ཉིད་ལུས་ལས་འབྱུང་ཞིང་བདེ་བ་ལ་རོལ་པས་ལྷ་ཞེས་བྱ་བ་ལ་སོགས་པའོ། ། དེ་ལྟར་བསྟན་པའི་ལྷན་ཅིག་སྐྱེས་པའི་ཡེ་ཤེས་དེ་ཡང་ཆོས་བཞིན་དང་ལྡན་པར་བསྟན་ཏེ། རྟེན་བྱང་ཆུབ་ཀྱི་སེམས་ཀྱི་ཐིག་ལེ་ཞུ་བ་ནི་ལྷ་ཞེས་བྱ་བ་ནས། ཇི་ལྟར་འབྱུང་བ་ཁུ་བ་ཡིན་གྱི་བར་གྱིས་བསྟན་ལ། དེ་ལ་བརྟེན་པའི་བདེ་བ་ནི། ། དེ་ཡི་བདེ་བ་འཁོར་ལོ་བརྗོད། ། ཅེས་པས་བསྟན་ལ། མི་རྟོག་པ་ནི།
བྷ་ག་ཞེས་བྱ་ཡེ་ཤེས་ཀྱིས་བསྟན་ལ། རང་རིག་པ་གསལ་བ་ནི། རིམ་པ་ཇི་བཞིན་རང་རིག་ཉིད། ། ཅེས་པས་བསྟན་ཏོ། ། དེ་ལྟར་ལྷན་ཅིག་སྐྱེས་པ་དེ་ཡང་རྟེན་སྐྱེས་པ་དང་བུད་མེད་ཀྱི་བྱེ་བྲག་གིས་རྣམ་པ་གཉིས་སུ་འགྱུར་བས་ན། རེ་ཞིག ལྷན་ཅིག་སྐྱེས་པ་རྣམ་པ་གཉིས། ། ཞེས་སོ། ། རྟེན་རེ་རེ་ལའང་ཞུ་བ་དང༌། བདེ་བ་དང༌།
མི་རྟོག་པ་དང༌། རང་རིག་པ་གསལ་བ་དང༌། བཞི་ཡོད་པས་ན་རྟེན་གྱི་བྱེ་བྲག་གིས་ལྷན་སྐྱེས་དེ་བརྒྱད་དུ་འགྱུར་ཏེ། རེ་ཞིག་བཙུན་མོ་ཤེས་རབ་སྟེ། ། སྐྱེས་བུ་ཐབས་སུ་བརྗོད་པར་བྱ། ། ཞེས་པའི་དོན་ནོ། ། ཡང་ལྷན་སྐྱེས་དེ་ཉིད་ཀུན་རྫོབ་དང་དོན་དམ་པའི་སྒོ་ནས་དབྱེ་ན་གཉིས་སུ་འགྱུར་ཏེ། རྟེན་བྱང་ཆུབ་ཀྱི་སེམས་ཀྱི་ཐིག་ལེ་དེ་ཁ་དོག་དང་དབྱིབས་ཀྱི་སྒོ་ནས་རྟོགས་པར་ནུས་པས་ཀུན་རྫོབ་ཅེས་བྱ་ལ། དེ་ལ་བརྟེན་པའི་བདེ་བ་དེ་ཁ་དོག་ལ་སོགས་པའི་སྒོ་ནས་རྟོགས་པར་མི་ནུས་པས་དོན་དམ་པ་ཞེས་བྱའོ། ། དེ་ནི།
ཀུན་རྫོབ་དོན་དམ་དབྱེ་བ་ལས། ། ཞེས་པའི་དོན་ནོ། ། ཕྱི་ནས་དེ་ཡི་རྣམ་པ་གཉིས། ། ཞེས་པ་ནི་ཀུན་རྫོབ་ཀུནྡ་ལྟ་བུ་དེ་ལའང་ཕ་ལས་ཐོབ་པ་དང༌། མ་ལས་ཐོབ་པ་རྣམ་པ་གཉིས་རེ་རེ་ལ་ཡང༌། ཞུ་བདེ་གཉིས་གཉིས་ཡོད་པས་བཞིར་འགྱུར་ཟེར་བ་ནི། རེ་ཞིག་སྐྱེས་བུ་རྣམ་པ་གཉིས། ། དེ་ཡི་ཁུ་བའམ་བདེ་བ་ཉིད། ། སྐྱེས་པ་ཇི་བཞིན་ཤེས་རབ་ལའང༌། ། དེ་ཡི་ཁུ་བའམ་བདེ་བ་ཉིད། །
ཅེས་པས་བསྟན་ཏོ། ། དེ་ཉིད་ཕྱིར་ན་ཞེས་པ། རྟེན་ཞུ་བདེ་ལ་རྟེན་གྱི་བྱེ་བྲག་གིས་བཞི་ཡོད་པ་དེ་ཉིད་གྱི་ཕྱིར་ན། དེ་ལ་བརྟེན་པའི་དགའ་བའང་བཞི་ཡོད་ཅེས་པའོ། ། འོ་ན་དགའ་བ་བཞི་པོ་དེ་བསྐྱེད་པའི་རིམ་པའི་ཕྱོགས་ལ་ཡོད་པ་ཡིན་ནམ། རྫོགས་པའི་རིམ་པའི་ཕྱོགས་ལ་ཡོད་པ་ཡིན་ཞེ་ན། སྐྱེ་མེད་རིམ་པ་སྟེ། རྫོགས་པའི་རིམ་པའི་ཕྱོགས་ལ་དགའ་བ་བཞིར་གཞག ཅེས་པའོ། ། འདི་ལྟར།
ལྷན་ཅིག་སྐྱེས་པ་རྣམ་པ་བཞི། ཞེས་པ་ནི། ལྷན་ཅིག་སྐྱེས་པའི་ཡེ་ཤེས་ཀྱི་དགའ་བ་དང༌། མཆོག་དགའ་དང༌། དགའ་བྲལ་དང༌། ལྷན་ཅིག་སྐྱེས་པའི་ལྷན་སྐྱེས་ཏེ་བཞིའོ། ། དེ་ཡང་ཐབས་ཤེས་རབ་གཉིས་ལྷན་ཅིག་སྐྱེས་པ། ཞུ་བདེ་གཉིས་ལྷན་ཅིག་སྐྱེས་པ། རྩ་དང་རླུང་གཉིས། རླུང་དང་བྱང་སེམས་ལྷན་ཅིག་སྐྱེས་པས་ལྷན་སྐྱེས་སོ། །
སྤྱིར་ལྷན་ཅིག་སྐྱེས་པའི་ཡེ་ཤེས་ནི་སྤྱིར་འགྲོ་སྟེ་ཁྱབ་ཆེ་ལ། ལྷན་ཅིག་སྐྱེས་པའི་དགའ་བ་ནི་བྱེ་བྲག་ཡིན་པས་ཁྱབ་ཆུང་བ་ཡིན་ནོ། ། ཞེས་ཀྱང་ཁོང་དུ་ཆུད་པར་བྱའོ། ། དགའ་བ་དང་པོ་དཔའ་བོ་ཞེས་པ་ལ་སོགས་པ་ནི་དཔེའི་སྒོ་ནས་བསྟན་པ་སྟེ། དགའ་བ་དང་པོ་དཔའ་བོ་ཉིད། ། ཅེས་པ་དེ་ཙམ་ན་འོ་དང་འཁྱུད་པ་ལ་སོགས་པ་སྦྱོར་ཐབས་ཀྱི་བྱེ་བྲག་ཏུ་དགོས་པས་ན། དཔའ་བོ་ཡིན་ལ་ཉམས་མྱོང་ཆུང་ངོ༌། ། མཆོག་ཏུ་དགའ་བ་རྣལ་འབྱོར་མ། ། ཞེས་པ་གོང་མ་བས་བདེ་བ་ཆེ་ལ་བྱ་བ་ཉུང་བས་རྣལ་འབྱོར་མའོ། ། ཤིན་ཏུ་བདེ་དགའ་སྟེ་གོང་མ་གཉིས་པས་བདེ་བ་ཁྱད་པར་དུ་འགྱུར་ཏེ།
ཕྱི་བྱད་གཟུགས་སུ་འཛིན་པ་དང་བྲལ་ལ་ནང་བདེ་བ་ལ་འདོད་པ་ཡོད་པ་སྟེ། བདེ་བ་ལ་མི་རྟོག་པས་བརྒྱན་པས་སོ། ། དེ་བདེ་སྟེ་ཐབས་གསུམ་པོ་དེ་ལས་སོ། ། ཐམས་ཅད་རིག་སྟེ་ལྷན་ཅིག་སྐྱེས་པའི་ཡེ་ཤེས་མངོན་དུ་འགྱུར་ཞེས་པའོ། ། ད་ནི་དགའ་བ་དེ་ཉིད་ཉམས་སུ་མྱོང་བ་བདེ་བ་ཆེ་ཆུང་གི་སྒོ་ནས་དབྱེ་ན་བཞི་སྟེ། དགའ་བའི་བདེ་བ་ཅུང་ཟད་དེ། ། ཞེས་པ་རྣམ་པ་སྣ་ཚོགས་པའི་སྐད་ཅིག་མ་ལ་བྱ་བ་མང་ལ་བདེ་བ་ཆུང་བས་ཅུང་ཟད་དོ། ། མཆོག་ཏུ་དགའ་བ་དེ་བས་ལྷག་སྟེ། རྣམ་པར་སྨིན་པའི་སྐད་ཅིག་མ་ལ་ཉམས་མྱོང་ཆེ་ལ་བྱ་བ་ཆུང་བས་སོ། ། དགའ་བྲལ་དགའ་བ་ཆགས་བྲལ་ཏེ། །
ཕྱི་བྱད་གཟུགས་སུ་འཛིན་པ་དང་བྲལ་བས་སོ། ། ལྷག་མ་ལྷན་ཅིག་སྐྱེས་པ་སྟེ་གྲངས་གོང་མ་གསུམ་ལས་ལྷག་པའམ། ཡོན་ཏན་ལྷག་པ་སྟེ་བདེ་སྟོང་ཟུང་དུ་ཆུད་པས་སོ། ། ད་ནི་དགའ་བ་བཞི་པོ་དེ་ཉིད་རྣམ་པར་རྟོག་པ་ཆེ་ཆུང་གི་སྒོ་ནས་དབྱེ་བ་ནི། དང་པོར་རེག་པ་འདོད་པ་སྟེ། ། འོ་དང་འཁྱུད་པ་ལ་སོགས་པ་བྱེད་པའོ། ། གཉིས་པ་བདེ་བ་འདོད་པ་སྟེ། ། རྡོ་རྗེ་དང་པདྨ་མཉམ་པར་སྦྱར་བའི་དུས་སུའོ། ། གསུམ་པ་འདོད་ཆགས་འཇིག་པ་སྟེ། ། ཕྱི་བྱད་གཟུགས་སུ་འཛིན་པ་དང་བྲལ་ཏེ།
བདེ་བ་ལ་ཆགས་པ་ཡོད་པས་སོ། ། དེས་ནི་བཞི་པ་བརྗོད་པར་བྱ། ། ཞེས་པ་སྟེ་དེ་གསུམ་ཀའང་རྟོག་བཅས་སུ་འདུག་པ་དེས་ནའོ། ། དགའ་བ་བཞི་པོ་དེ་ཉིད་རང་གི་ངོ་བོའི་སྒོ་ནས་དབྱེ་ན་གསུམ་ཡོད་པ་ལས། མཆོག་ཏུ་དགའ་བ་སྲིད་མཐར་བརྗོད། ། ཅེས་པ་ནི་ཕྱི་འདོད་ཡོན་ལ་ཆགས་པ་དང་བྲལ་ལ་ནང་གི་བདེ་བ་ལ་མཆོག་ཏུ་ཞེན་པའོ། ། དགའ་བྲལ་ལས་ནི་མྱ་ངན་འདས། ། ཞེས་པ་ཕྱི་བྱད་གཟུགས་ལ་སོགས་པར་འཛིན་པའི་གདུང་བའམ་མྱ་ངན་དང་བྲལ་བས་སོ། ། དབུ་མ་དགའ་བ་ཙམ་ཉིད་དེ། ། ཞེས་པ་བདེ་བ་འབའ་ཞིག་ལས་མཆོག་དགའི་དུས་ན་མི་རྟོག་པ་མེད་པས་སོ། །
འདིས་ནི་ལྷན་ཅིག་སྐྱེས་པ་སྤོང༌། ། ཞེས་པ་དགའ་བ་གསུམ་པོ་དེའི་དུས་ནའང་ལྷན་སྐྱེས་མེད་ལ་ལྷན་སྐྱེས་ཀྱི་དུས་ན་དགའ་བ་གསུམ་པོ་མེད་པས་སོ། ། ལྷན་སྐྱེས་ཀྱི་མཚན་ཉིད་སྟོན་ཏེ། འདོད་ཆགས་མེད་ཅེས་པ་དགའ་བའི་རྟོག་པ་དང༌། ཆགས་བྲལ་ཏེ་དགའ་བྲལ་གྱི་རྟོག་པ་དང༌། དབུ་མ་སྟེ་མཆོག་དགའི་རྟོག་པ་ཡང་ལྷན་སྐྱེས་འདི་ལ་མེད་ལ་ཐབས་སྒྲུབ་པ་པོར་སྣང་བ་དང༌། ཤེས་རབ་ཕྱག་རྒྱར་འཛིན་པའི་རྟོག་པ་ཡང་མེད་ཅེས་པའོ། ། ཡང་དག་ཡེ་ཤེས་སྣང་བ་པོ། ། ཞེས་པ་ནི་ལྷན་སྐྱེས་ཀྱི་དུས་ན་དངོས་པོ་རྣམས་ཀྱི་དེ་ཁོ་ན་ཉིད་ཇི་ལྟ་བ་བཞིན་རྟོགས་པ་སྟེ། སངས་རྒྱས་ཀྱི་ཡེ་ཤེས་རང་ཉིད་ཡིན།
འདི་ལས་ལྷག་པའི་ཡེ་ཤེས་གཞན་མེད་སྙམ་དུ་རྟོག་པ་སྟེ། ལྷན་སྐྱེས་དོན་གྱི་ཡེ་ཤེས་སུའང་འདི་གསལ་གསུང༌། འོ་ན་ཡེ་ཤེས་དེ་གང་གིས་མཚོན་པར་བྱ་བ་ཡིན་ཞེ་ན། གཞན་གྱིས་བརྗོད་མིན་ཏེ་སྒྲ་དང་རྣམ་པར་རྟོག་པའི་ཡུལ་ལས་འདས་པའོ། ། ལྷན་སྐྱེས་དེ་དུས་སམ་གནས་སྐབས་གང་དུའང༌། མཚོན་བྱེད་གང་གིས་ཀྱང་ཡང་དག་མི་རྙེད་དེ། འོ་ན་ཐབས་གང་གིས་ལྷན་སྐྱེས་དེ་མངོན་དུ་འགྱུར་ཞེ་ན། བླ་མའི་དུས་ཐབས་བསྟན་པ་སྟེ། བླ་མ་དམ་པའི་བཀའི་གནང་བ་ཐོབ་པ་དང༌། དུས་ཐབས་ཏེ་ཙཎྜཱ་ལཱིའི་ཡེ་ཤེས་དང་དཀྱིལ་འཁོར་འཁོར་ལོའི་ཐབས་བྱང་སེམས་དབབ་པ་དང༌།
གཟུང་བ་དང༌། བཟློག་པ་དང༌། ཁྱབ་པར་བྱ་བ་ལ་མཁས་པ་དང༌། བདག་གི་བསོད་ནམས་ཏེ་སྔོན་དུ་ཚོགས་གཉིས་བསགས་པ་དང༌། བྱང་སེམས་སྒྲུབ་པའི་རིམ་གྲོ་བྱས་པ་ཡོད་ན་རྟོགས་ཞེས་པའོ། ། ལྷན་སྐྱེས་དེ་རང་ཚུལ་ཇི་ལྟར་བསྒོམ་པ་ནི། དམན་པ་ཞེས་པ་ལ་སོགས་པ་སྟེ། དེ་ལ་རོ་མཉམ་དེ་ཉིད་ཅེས་པ་ནི། མི་རྟོག་པའི་ཡེ་ཤེས་མངོན་དུ་བྱས་པའི་སྒོ་ནས་དམན་པ་འབྲིང་ལ་སོགས་པའི་ཆོས་དྲུག་པོ་དེ་དག་ངང་ངམ་ཚུལ་གཅིག་ཏུ་རྟོགས་པའོ། ། དེ་ཉིད་བསྒོམ་པ་ནི་ལྷན་སྐྱེས་དེ་ཉིད་དོ། །
འདི་ཀུན་ཏེ་གོང་གི་ཆོས་དྲུག་གོ ། དེ་ཐམས་ཅད་ཀྱང་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་མཚུངས་ཤིང་རོ་གཅིག་པས་ན་མཉམ་པ་ཉིད་དོ། ། དམན་པ་ནི་ཕྲ་བ་སྟེ་གཟུགས་ཆུང་བའོ། ། མཆོག་ནི་དངོས་པོ་སྟེ་གཟུགས་རགས་པའོ། ། དབུ་མ་གཉིས་ཀྱིས་སྤངས་པ་སྟེ། བར་མར་གྱུར་པའོ། ། འདི་ཀུན་ནི་དམན་པ་སོགས་པའོ། ། ང་ཉིད་མེད་དེ། ལྷན་སྐྱེས་ཀྱི་རང་བཞིན་ཡིན་པས་གཅིག་པུ་མེད་ཅེས་པའོ། ། དེ་ཐམས་ཅད་ས་ཧ་ཛར་མཚུངས་པས་ན་མཉམ་ཉིད་མཚུངས་པའོ། །
རོ་མཉམ་དེ་ཉིད་ནི་ཐམས་ཅད་ལྷན་སྐྱེས་སུ་ངང་ངམ་ཚུལ་གཅིག་ཅིང་མཚུངས་པར་བསྒོམ་པའོ། ། དེ་ལྟར་གོང་དུ་བསྟན་པའི་ཚིག་འདིས་ནི་དོན་གྱིས་བརྗོད་པར་བྱ་སྟེ། ལྷན་སྐྱེས་སུ་དོན་གྱིས་བརྗོད་པར་བྱ། ཞེས་པའོ། ། ད་ནི་རང་བཞིན་ལྷན་སྐྱེས་དང་ཞུ་བདེ་གཉིས་རྣམ་པར་མ་ཕྱེ་བའི་དབང་དུ་བྱས་ནས། ང་ལས་འགྲོ་བ་ཐམས་ཅད་བྱུང༌། ཞེས་པ་ལ་སོགས་པ་གསུངས་པ་སྟེ། སྣང་ལུགས་ཀྱི་དབང་དུ་བྱས་ནས་ང་ལྷན་སྐྱེས། དེ་ལས་འགྲོ་བ་ཐམས་ཅད་དང༌། ས་འོག
ས་བླ། ས་སྟེང་གསུམ་ཡང་བྱུང་བས་ན། གནས་གསུམ་པོ་ཡང་བྱུང་ཞེས་པའོ། ། ཡང་དངོས་པོ་ཐམས་ཅད་ལ་བདག་ཉིད་གཅིག་པའི་ཚུལ་གྱིས་ལྷན་སྐྱེས་དེས་ཁྱབ་པས་ན། ང་ཡིས་འདི་ཀུན་ཁྱབ་པའོ། ། གྲུབ་ལུགས་ཀྱི་དབང་དུ་བྱས་ནས་ལྷན་ཅིག་སྐྱེས་པའི་ཡེ་ཤེས་ཉིད་ལས་མ་གཏོགས་པའི། འགྲོ་བའི་རང་བཞིན་གཞན་མ་མཐོང་སྟེ། ཐམས་ཅད་ལྷན་སྐྱེས་ཀྱི་རྣམ་འཕྲུལ་དུ་འདུག་པས་སོ། ། དེ་ལྟར་རྣལ་འབྱོར་པས་ཤེས་ནས་ཞེས་པ། དངོས་པོ་ཐམས་ཅད་ས་ཧ་ཛའི་རྣམ་འཕྲུལ་ལམ་ངོ་བོ་ཉིད་དུ་ཤེས་པའི་རྣལ་འབྱོར་པས་སོ། །
ཤིན་ཏུ་མཉམ་གཞག་གང་གོམས་པས། ། ཞེས་པ་ནི་མཉམ་རྗེས་ཁྱད་མེད་པར་ཏིང་ངེ་འཛིན་རྩེ་གཅིག་ཏུ་སྐྱེ་བས་སོ། ། བསོད་ནམས་ཆུང་བ་ནི་སྔོན་བྱང་ཆུབ་ཀྱི་སེམས་སྒྲུབ་པའི་རིམ་གྲོ་མ་བྱས་པ་དང༌། ཚོགས་གཉིས་མ་བསགས་པའོ། ། དེ་ལྟ་བུས་ཀྱང་མཉམ་གཞག་ལ་གོམས་ན་ལྷན་སྐྱེས་འགྲུབ་ཅེས་བྱའོ། ། འོ་ན་ལྷན་སྐྱེས་དེ་དུས་ནམ་བསྒོམ་ཞེ་ན་རྒྱུན་དུ་སྒོམས་ཤིག་པར་བསྟན་པ་ནི། བཟའ་དང་བཏུང་ཞེས་པ་ལ་སོགས་པ་སྟེ། བླུགས་པ་ནི་ཁྲུས་བྱེད་པའི་དུས་ཐམས་ཅད་དུ་ལྷན་སྐྱེས་ཀྱི་རྟོག་པ་དང་མ་བྲལ་ན་ཕྱག་རྒྱ་ཆེན་པོ་མངོན་འདོད་པ་སྟེ་མཆོག་ཐོབ་པའོ། ། དེས་ན་མངོན་དུ་འགྲོ་བར་འགྱུར་བ་དུས་རྒྱུན་དུ་བསྒོམ་པ་དེས་ནའོ། ། མངོན་དུ་ནི་ཟག་མེད་དམ།
ལྷན་སྐྱེས་ཀྱི་ཡེ་ཤེས་འགྲོ་བར་འགྱུར། ། ཞེས་བྱའོ། ། དེས་ན་སྟེང་དུ་འགྲོ་བར་འགྱུར། ། ཞེས་ཟེར་ན། སྟེང་དུ་ནི་འོག་མིན་དུ་འགྲོ་བར་འགྱུར་ཞེས་སྦྱར་རོ། ། གང་ཕྱིར་ཡིད་ཀྱིས་མི་བསྒོམ་པར། ། ཞེས་པ་ནི་བསྒོམ་བྱའི་ཡུལ་གཅིག་ལ་སྒོམ་བྱེད་ཀྱི་ཤེས་པ་གཅིག་གིས་བསྒོམ་པ་ཞེས་བྱ་བའི་བསྒོམ་རྒྱུ་གཅིག་མེད་དེ། མཐའ་གསུམ་གྱིས་མ་རེག་པར་བསྒོམ་པའོ། ། དེ་ལྟར་བརྟན་གཡོ་ཐམས་ཅད་རང་བཞིན་ལྷན་སྐྱེས་ཀྱི་ངོ་བོ་ཉིད་དུ་ཤེས་ནས། ། འགྲོ་བ་ཐམས་ཅད་བསྒོམ་པར་བྱ། །
ཞེས་པ་གང་དུའང་ཡིད་ལ་མི་བྱེད་པའི་ཚུལ་གྱིས་བསྒོམ་པའོ། ། ཐམས་ཅད་ཆོས་ཉིད་ཡོངས་ཤེས་ནི། མཐའ་གསུམ་གྱིས་མ་རིག་པའི་ཚུལ་གྱིས་བརྟན་གཡོ་ཐམས་ཅད་རང་བཞིན་ལྷན་སྐྱེས་ཀྱི་ངོ་བོ་ཉིད་དུ་ཤེས་ནའོ། ། བསྒོམ་པ་ཉིད་ནི་བསྒོམ་པ་མིན། ། ཞེས་པ་མཐའ་གསུམ་དུ་རྟོགས་པའི་བསྒོམ་པ་དེ་བཅོས་མ་ཡིན་ཞེས་པའོ། ། འོ་ན་རང་བཞིན་ལྷན་སྐྱེས་དེས་དངོས་པོ་ཐམས་ཅད་ལ་ཁྱབ་པར་ཡོད་དམ་ཞེ་ན། བརྟན་དང་གཡོ་ཞེས་པ་ལ་སོགས་པས་ཐམས་ཅད་ལ་ཁྱབ་པར་བསྟན་ཏོ། ། རང་བཞིན་ལྷན་སྐྱེས་དེ་གང་གིས་རྟོགས་པར་བྱེད་ཅེ་ན། བདག་གི་དངོས་པོའི་རང་བཞིན་ལས་ཏེ། རིགས་དྲུག་གི་སེམས་ཅན་ཐམས་ཅད་ཀྱི་རྒྱུད་ལ་རང་བཞིན་ལྷན་སྐྱེས་ཡོད་པས་ན།
དམ་པའི་དེ་ཉིད་དེ། རྒྱུའི་རྒྱུད་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་དེས་བསྒོམ་བྱ། ། ཞེས་པའོ། ། འོ་ན་སེམས་ཅན་ཐམས་ཅད་ཀྱི་རྒྱུད་ལ་རང་བཞིན་ལྷན་སྐྱེས་ཀྱི་རྟོགས་པ་ཡོད་པས་སེམས་ཅན་ཐམས་ཅད་འབད་པ་མེད་པར་གྲོལ་བར་ཐལ་ལོ་ཞེ་ན། དེ་རྣམས་དམ་པ་གཅིག་ཡོད་མིན། ། ཞེས་པ་བརྟན་གཡོའི་དངོས་པོ་དེ་རྣམས་ལ་རང་བཞིན་ལྷན་སྐྱེས་ཀྱིས་ཁྱབ་ཀྱང༌། རང་བཞིན་ལྷན་སྐྱེས་རྟོགས་པ་མེད་པས་ན། དམ་པ་གཅིག་ཡོད་མིན་ཏེ། རང་རིག་བདེ་བ་ཆེན་པོ་ཉིད། ། རྟོགས་པ་མེད་པས་ཞེས་སྦྱར་རོ། །
མི་རྟོག་པ་རང་ཅིས་ཤེ་ན་མ་བསྒོམས་པས་སོ། ། མི་བསྒོམ་པ་རང་ཅི་ཞེ་ན། བསྒོམ་པའང་རྟོགས་པའི་རྐྱེན་དང་མ་ཕྲད་པས་སོ། ། རྐྱེན་གང་ཡིན་ན། བླ་མ་དམ་པའི་བཀའི་གནང་བ་ཐོབ་པ་དང༌། ཐབས་ལ་མཁས་པའི་ཁྱད་པར་ཅན་གྱིས་ཟིན་པ་སྟེ། དེ་ལྟ་བུ་མེད་པས་མ་རྟོགས་པའོ། ། རྟོགས་པའི་རྐྱེན་དང་ཕྲད་ཅིང་བསྒོམས་ན་གྲོལ་བར་འགྱུར་བས་ན། རང་རིག་ནས་ནི་བྱང་ཆུབ་འགྱུར། ། ཞེས་བྱའོ། །
རང་རིག་ནས་ནི་བསྒོམ་པ་ཉིད། ། ཅེས་པ་ནི། འོ་ན་སེམས་ཅན་ཐམས་ཅད་ལ་རང་བྱུང་གི་ཡེ་ཤེས་ཡོད་བཞིན་དུ་འཁོར་བར་འགྱུར་བ་རང་མི་རིགས་སོ་ཞེ་ན། རང་གི་རིག་པའི་འགྱུར་པ་ལས། ། ཞེས་པ་རང་བྱུང་གི་ཡེ་ཤེས་རྒྱུད་ལ་ཡོད་ཀྱང་ཐབས་ལ་མཁས་པས་མ་ཟིན་ན་ཚུལ་བཞིན་མ་ཡིན་པའི་ཡིད་ལ་བྱེད་པ་འབྱུང་ལ། གནས་པ་ལ་ནི་ལས་སྐྱེས་ཏེ། ། ཞེས་པ་སྟེ། ལས་བསགས་པ་ལས་འཁོར་བ་སྐྱེད་པར་བྱེད་དེ།

ཀུན་ནས་ཉོན་མོངས་པ་གསུམ་གྱི་འཁོར་ལོ་རྒྱུན་མ་ཆད་པར་འབྱུང་ལ། ཡང་ཐབས་ལ་མཁས་པ་ལ་སོགས་པའི་རྐྱེན་དང་ཕྲད་ན། རང་བྱུང་གི་ཡེ་ཤེས་དེ་ཉིད་ཀུན་ནས་ཉོན་མོངས་པའི་འཁོར་བ་སྤོང་བར་བྱེད་པས་ན། རང་གིས་འཕྲོག་ཅིང་རང་གིས་བྱེད། ། ཅེས་བྱའོ། ། རང་བྱུང་གི་ཡེ་ཤེས་དེ་ཉིད་ཀྱིས་མ་རྟོགས་ཤིང་ཐབས་ལ་མཁས་པས་མ་ཟིན་ན་འཁོར་བར་སྐྱེད་པར་བྱེད་ལ། དེ་ཉིད་ཐབས་ལ་མཁས་པས་ཟིན་ན་འཁོར་བ་སྤོང་བའི་གཉེན་པོར་འདུག་པས་ན། རང་རིག་རྒྱལ་པོ་རང་གཙོ་བོ། ། ཞེས་བྱའོ། ། འདོད་ཆགས་ནི་གཟུགས་སྡུག་པ་ལ་བརྟེན་ནས་སྐྱེས་པ། ཞེ་སྡང་ནི་སྒྲ་སྙན་པ་ལ།
རེག་བྱ་འཇམ་པོ་ལ་ཕྲག་དོག དྲི་ཞིམ་པོ་ལ་གཏི་མུག གཟུགས་དང་ཁ་དོག་སྡུག་པ་ལས་ང་རྒྱལ་སྐྱེ་བའོ། ། དེ་ཀུན་ཞེས་པ་ཡུལ་ལྔ་ལ་བརྟེན་ནས་སྐྱེས་པའི་ཉོན་མོངས་པ་ཀུན་ནོ། ། གནས་ནི་ཉམས་དགའ་སྟེ། ཡུལ་ལྔ་ལ་བརྟེན་པའི་བདེ་བའོ། ། བཅུ་དྲུག་ཆར་ཡང་མི་ཕོད་ཅེས་པ། གོང་གི་བདེ་བ་དེས་ལྷན་སྐྱེས་ཀྱི་བཅུ་དྲུག་ཆར་ཡང་མི་ཕོད་ཅེས་པའོ། ། ཆོས་འབྱུང་ལས་སྐྱེས་ཡེ་ཤེས་ནི། ། མཆོག་གི་ཟེ་བར་མངོན་དུ་བྱས་པའི་ཞུ་བདེ་ལྷན་སྐྱེས་སོ། །
མཁའ་མཉམ་ཞེས་པ། ནམ་མཁའ་རྟག་པ་དང༌། མཐའ་ཐུག་པ་མེད་ལ། རྡུལ་དང་བྲལ་བ་ལྟར། ཡེ་ཤེས་དེ་ཡང་མི་འགྱུར་བས་རྟག་ཅིང་རྟོགས་པར་དཀའ་ལ་མཚན་མ་དང་རྣམ་རྟོག་གི་རྡུལ་དང་བྲལ་བས་སོ། ། ལྷན་ཅིག་ཅེས་པ་རྣམ་པར་རྟོག་པ་དང་མི་འགྲོགས་པས་ནའོ། ། ཐབས་དང་བཅས་ཞེས་པ། བྱང་སེམས་དབབ་པ། གཟུང་བ། བཟློག་པ།
ཁྱབ་པར་བྱ་བའི་ཐབས་ལ་མཁས་པའོ། ། ཐབས་དང་ཤེས་རབ་ནི་ཞུ་བ་དང་བདེ་བའོ། ། རང་བཞིན་ལས་ཞེས་པ་མི་རྟོག་པའོ། ། འཇིག་རྟེན་གསུམ་པོ་དེ་ལས་སྐྱེས། ། ཞེས་པ་ཞུ་བདེ་དེ་ལམ་དུ་བྱས་པའི་ཚེ། སྐུ་གསུང་ཐུགས་གསུམ་བསྐྱེད་པས་ནའོ། ། ཐབས་ཀྱིས་མ་ཟིན་ན་བུ་ཚ་ལ་སོགས་འཁོར་བའི་ཆོས་སྐྱེད་པར་བྱེད་པས་ན། འཇིག་རྟེན་གསུམ་ཁམས་གསུམ་སྟེ། དེ་གསུམ་སྐྱེད་པར་བྱེད་པའོ། ། ཁུ་བའི་རྣམ་པ་བཅོམ་ལྡན་ཏེ། །
ཡབ་མཚོན་ལ། དེ་ཡི་བདེ་བ་འདོད་མ་སྟེ། ། ཡུམ་མཚོན་པའོ། ། ལྷན་ཅིག་སྐྱེས་པའི་ཡེ་ཤེས་དེའི་རང་བཞིན་ནམ་ངོ་བོ་ཉིད་ནི། གཅིག་དང་དུ་མ་བྲལ་བ་དེ། ། ཞེས་པའོ། ། སྐད་ཅིག་ལ་ནི་ཞེས་པ་མཚན་ཉིད་དང་བྲལ་བའི་སྐད་ཅིག་ལའོ། ། མཆོག་དགའ་ཞེས་པ་ལྷན་སྐྱེས་ཀྱི་རྟོགས་པ་འཆར་བས་སོ། ། རང་གི་རིགས་པའི་ཡེ་ཤེས་འདི། ། ཞེས་པ་རང་བྱུང་གི་ཡེ་ཤེས་དང༌།
ཞུ་བདེ་ལྷན་སྐྱེས་མ་ཕྱེ་བའི་དབང་དུ་བྱས་པའོ། ། ངག་གི་ལམ་འདས་ཞེས་པ་སྒྲ་དང་རྣམ་རྟོག་གི་ཡུལ་ལས་འདས་པའོ། ། འདི་ནི་བྱིན་བརླབ་རིམ་པའི་ཕྱིར། ། ཞེས་པ་ཙཎྜཱ་ལཱི་འབར་འཛག་དང༌། ཕྱག་རྒྱ་བསྟེན་པའི་ཐབས་ཀྱི་རིམ་པ་སྔོན་དུ་སོང་བ་ལ། ཀུན་མཁྱེན་ཡེ་ཤེས་ཏེ། སངས་རྒྱས་ཀྱི་ཡེ་ཤེས་དེ་རང་དགའ་བ་འདི་ཡིན་སྙམ་པའི་ལྷན་སྐྱེས་ཀྱི་རྟོགས་པ་འཆར་བའོ། ། ས་དང་ཆུ་དང་ཞེས་པ་ལ་སོགས་པ་དང༌། རང་གཞན་རིག་པའི་ཚོར་བར་འཛིན་པའི་རྣམ་རྟོག་གིས་སོ། ། དེ་ཐམས་ཅད་ཀྱིས་ལྷན་ཅིག་སྐྱེས་པའི་ཡེ་ཤེས་དེ་ཟིལ་གྱིས་མནན་པར་མི་ནུས་པས་ན།
ཀུན་གྱིས་སྐད་ཅིག་མི་ནོན་ཏེ། ། ཞེས་པའོ། ། མཐོ་རིས་ཏེ། ལྷ་དང༌། མི་ཡུལ་དང༌། རྐང་འོག་ནི་ངན་སོང་རྣམས་སོ། ། སྐད་ཅིག་ལས་ནི་ཞེས་པ་མཚན་ཉིད་དང་བྲལ་བའི་སྐད་ཅིག་ལའོ། ། གཟུགས་གཅིག་འགྱུར་ཞེས་པ་ཐམས་ཅད་ལྷན་སྐྱེས་ཀྱི་རང་བཞིན་དུ་འགྱུར་ཞེས་པའོ། ། རང་གཞན་ཆ་ཡི་རྣམ་རྟོག་སྟེ། ། རང་གཞན་དུ་འཛིན་པའི་རྣམ་རྟོག་གིས་གནོད་པའམ་ཟིལ་གྱིས་གནོན་པར་མི་ནུས་ཞེས་པའོ། །
ཐམས་ཅད་རིག་བྱེད་གྲུབ་མཐའ་དང༌། ། ཞེས་ཟེར་ཡང༌། རིག་བྱེད་ཀྱི་གྲུབ་མཐའ་ཐམས་ཅད་ཅེས་བྱའོ། ། དེ་བཞིན་ལས་རྒྱལ་ནི། གསང་བ་འདུས་པ་དང༌། སཾ་གྲ་ཧ་ལ་སོགས་པའོ། ། དེ་དག་ལ་མཆོག་གི་དངོས་གྲུབ་ཀྱི་ཉེ་རྒྱུ་ལྷན་ཅིག་སྐྱེས་པའི་ཡེ་ཤེས་རྟོགས་པའི་ཐབས་མེད་པས་ན། སྲིད་པ་དག་པའི་དངོས་གྲུབ་མིན། ། ཞེས་པའོ། ། དེ་ལྟར་མཆོག་མ་ཐོབ་ན།
ལས་བཞི་དང༌། གྲུབ་པ་ཆེན་པོ་བརྒྱད་ལ་སོགས་པ་ཐོབ་ཀྱང༌། ཡང་ནི་སྲིད་མཐར་སྐྱེ་བར་འགྱུར། ། ཞེས་བྱའོ། ། དེ་མེད་ན་ཞེས་པ་མཆོག་གི་དངོས་གྲུབ་ཀྱི་ཉེ་བའི་རྒྱུ་ལྷན་ཅིག་སྐྱེས་པའི་ཡེ་ཤེས་དེ་མེད་པས་ན་མཆོག་གི་དངོས་གྲུབ་མེད་ཅེས་པའོ། ། གང་གིས་ཏེ། སྒྲུབ་པ་པོ་གང་གིས། ཀྱེ་རྡོར་ཏེ། ཐབས་ཤེས་རབ་བམ། བདེ་སྟོང་མི་ཤེས་པ་དེའི་ངལ་བའམ་འབད་པ་དོན་མེད་པའོ། །
ཆུ་བོའི་རྒྱུན་ནི་རབ་འབབ་ཅེས་པ་ལྷན་ཅིག་སྐྱེས་པའི་ཡེ་ཤེས་རྒྱུན་མི་ཆད་པར་སྒོམས་ཤིག ། ཅེས་པའོ། ། མར་མེའི་རྩེ་མོ་རབ་བཅིངས་ཞེས་པ། གསལ་ལ་མི་རྟོག་པར་སྒོམས་ཤིག་པའོ། ། རྟག་ཏུ་དེ་ཉིད་རྣལ་འབྱོར་ཏེ་དུས་རྒྱུན་དུ་ལྷན་ཅིག་སྐྱེས་པའི་ཡེ་ཤེས་བདེ་སྟོང་གི་རྣལ་འབྱོར་ལ་གནས་པར་གྱིས་ཤིག་པའོ། ། དེ་ནས་མཆོག་ཏུ་རྣམ་པར་དག་པའི་ལེའུ་བཤད་པར་བྱ་སྟེ། ཞེས་པ་ལ་ཕྱི་དོན་གྱི་མཚམས་སྦྱོར་ནི། ལྷ་མོ་བཅོ་ལྔ་པོ་དེ་དག་གི་རྣམ་པར་དག་པ་རྟོགས་པར་བྱ་བའི་ཕྱིར། རྣམ་པར་དག་པའི་ལེའུ་བསྟན་ལ། ནང་དོན་གྱི་མཚམས་སྦྱོར་ནི།
གང་གི་རྩ་སུམ་ཅུ་རྩ་གཉིས་སུ་རླུང་དང་བྱང་ཆུབ་ཀྱི་སེམས་གཡོ་ཞིང་རྒྱུ་བ་དེས། མཚན་མ་དང་རྣམ་པར་རྟོག་པའི་དྲི་མ་ལས་རྣམ་པར་དག་པས་ན། རྣམ་པར་དག་པའི་ལེའུ་བསྟན་གསུང་ངོ༌། ། རྣམ་པར་དག་པ་ཞེས་པའི་དོན་ནི་གསུམ་སྟེ། དེ་བཞིན་ཉིད་ཀྱི་དག་པ་དང༌། ལྷ་སོ་སོའི་དག་པ་དང༌། རང་རིག་པའི་དག་པའོ། ། དེ་དག་ཀྱང་གནས་སྐབས་རྣམ་པ་གསུམ་གྱི་དབང་དུ་བྱས་ནས་དག་པ་གསུམ་དུ་བཞག་སྟེ། རང་བཞིན་གྱིས་གནས་པའི་དག་པ་གསུམ་དང༌། རྣལ་འབྱོར་ལམ་པས་ཉམས་སུ་བླང་བའི་དག་པ་གསུམ་དང༌།
མཐར་ཐུག་འབྲས་བུའི་དབང་དུ་བྱས་པའི་དག་པ་རྣམ་པ་གསུམ་མོ། ། དེ་ལ་རང་བཞིན་གྱིས་གནས་པའི་དེ་བཞིན་ཉིད་ཀྱི་དག་པ་ནི་སེམས་རང་བཞིན་གྱིས་འོད་གསལ་བ་དེ་གློ་བུར་དུ་དྲི་མ་དང་བཅས་ཀྱང༌། རང་བཞིན་གྱིས་མཚན་མ་དང༌། རྣམ་པར་རྟོག་པའི་དྲི་མ་དང༌། ཀུན་ཏུ་བརྟགས་པའི་དྲི་མ་དང་བྲལ་བས་ན་དེ་བཞིན་ཉིད་ཅེས་པའོ། ། རང་རིག་པའི་དག་པ་ནི་རང་གི་སེམས་དེ་བརྟག་ཅིང་དཔྱད་ན། དང་པོ་གང་ནས་ཀྱང་མ་བྱུང༌། བར་དུ་གང་དུ་ཡང་མི་གནས། མཐར་གང་དུའང་མི་འགགས་ཏེ། བཙལ་ན་མི་རྙེད་པས་རྟོག་པའི་དྲི་མས་སྟོང་པའོ། །
ལྷ་སོ་སོའི་དག་པ་ནི་གདོད་མ་ནས་སེམས་ཅན་ཐམས་ཅད་ལ་ལྷའི་སྐུ་མདོག་ཕྱག་མཚན་ལ་སོགས་པ་རང་བཞིན་གྱིས་གནས་པ་སྟེ། འདི་ཉིད་ལས། བཞིན་ལག་ཁ་དོག་གནས་པ་ནི། ། ཞལ་ཕྱག་རྣམ་པའི་གཟུགས་ཅན་ཉིད། ། ཅེས་པའི་དོན་ཏོ། ། རྣལ་འབྱོར་ལམ་པའི་དག་པ་གསུམ་ནི། ཐོས་བསམ་གྱིས་སྒྲོ་འདོགས་བཅད་པ་ལ་བརྟེན་ནས་ཆོས་ཐམས་ཅད་སྟོང་པ་ཉིད་དུ་བསྒོམ་པའམ། ཤཱུ་ནྱ་ཏཱའི་སྔགས་ཀྱིས་སྟོང་པར་བསྒོམས་པ་ལས་གང་ཡང་རུང་བ་ལ་དེ་བཞིན་ཉིད་ཀྱི་དག་པ་ཞེས་བྱ་སྟེ། ཀུན་ཏུ་བརྟགས་པའི་དྲི་མ་ཐམས་ཅད་དང་བྲལ་བའོ། ། ལྷ་སོ་སོའི་དག་པ་ནི།
མ་དག་པ་རེ་རེ་ལ་དག་བྱེད་ཀྱི་ལྷ་རེ་རེ་ཡོད་པས་ན། ལྷ་སོ་སོའི་དག་པ་ཞེས་བྱའོ། ། དེས་ནི་ཐ་མལ་གྱི་རྣམ་པར་རྟོག་པ་ལས་གྲོལ་བར་བྱེད་དོ། ། རང་རིག་པའི་དག་པ་གྱ་ནོམ་པ་ལྷ་རུ་མངོན་པར་ཞེན་པ་སྤོང་བའི་ཕྱིར། བདག་བྱིན་གྱིས་བརླབ་པའི་དག་པ་དང༌། དཀྱིལ་འཁོར་འཁོར་ལོའི་ཐབས་ལ་བརྟེན་ནས་རྫོགས་པའི་རིམ་པའི་དེ་ཁོ་ན་ཉིད་རང་བྱུང་དང་ལྷན་སྐྱེས་ཀྱི་ཡེ་ཤེས་གཉིས་རྟོགས་པ་ལ་བྱའོ། ། མཐར་ཐུག་འབྲས་བུའི་དག་པ་གསུམ་ནི། ལྷ་སོ་སོའི་དག་པ་བསྒོམས་པ་ལས་སྤྲུལ་པའི་སྐུ་འཐོབ་ལ། དེ་བཞིན་ཉིད་ཀྱི་དག་པ་བསྒོམས་པས་ཆོས་སྐུ་འཐོབ་ཅིང༌། རང་རིག་པའི་དག་པ་བསྒོམས་པས་ལོངས་སྐུ་འཐོབ་པར་འགྱུར་རོ། །
སྤྱིར་དག་པ་ཞེས་བྱ་བའི་གོ་བ་ནི་གསུམ་སྟེ། ངོ་བོ་ཉིད་ལ་དག་པར་བཞག་པ་དང༌། རྟགས་སམ་མཚོན་བྱེད་ལ་དག་པར་བཞག་པ་དང༌། དྲི་མ་གཅིག་དག་པ་ལ་དག་པར་བཞག་པའོ། ། དེ་ལ་དང་པོ་ནི་དེ་དེའི་ངོ་བོ་ཉིད་དུ་འདུག་པ་སྟེ། གཟུགས་ཀྱི་ཕུང་པོ་ནི་རྣམ་པར་སྣང་མཛད་དོ། ། ཚོར་བ་ནི་རྡོ་རྗེ་ཉི་མའོ། ། ཞེས་པ་ལ་སོགས་པའོ། ། རྟགས་སམ་མཚོན་བྱེད་ལ་དག་པར་འཇོག་པ་ནི། སྤྱན་དམར་བ་ནི་སྙིང་རྗེས་སེམས་ཅན་རྗེས་སུ་འཛིན་པ་ཡིན།
ཞབས་བཞི་ནི་བསྡུ་པའི་དངོས་པོ་བཞི་དག་པ་ཡིན། ཕྱག་བཅུ་དྲུག་གིས་སྟོང་པ་བཅུ་དྲུག་མཚོན་ཞེས་པ་ལྟ་བུ་སྟེ། རྟགས་ལ་དག་པར་བཤད་པའོ། ། གསུམ་པ་ནི་འདོད་ཆགས་དག་པ་ནི་འོད་དཔག་མེད་དོ། ། ཞེ་སྡང་དག་པ་ནི་མི་བསྐྱོད་པ། གཏི་མུག་ནི་རྣམ་པར་སྣང་མཛད་དོ། ། ཞེས་པ་ལ་སོགས་པ་དྲི་མ་དག་པའམ། སྤང་བྱ་དག་པ་ལ་དག་པར་བཤད་པའོ། ། དེ་ལ་ལེའུ་འདིའི་བརྗོད་བྱ་ནི་གསུམ་དུ་འགྲོ་སྟེ། དེ་བཞིན་ཉིད་ཀྱི་དག་པ་ནི་ཕ་རོལ་ཏུ་ཕྱིན་པའི་ཐེག་པ་དང་སྤྱི་ཡིན་ལ།
ལྷ་སོ་སོའི་དག་པ་ནི་བསྐྱེད་པའི་རིམ་པ་དང་སྤྱི་ཡིན་ལ། རང་རིག་པའི་དག་པ་ནི་སྦས་པའོ། ། རྗོད་བྱེད་ནི་ཡན་ལག་གི་དོན་གྱིས་འཆད་དོ། ། མངོན་པར་རྟོགས་པ་ནི་མཆོག་གི་མངོན་རྟོགས་ཀྱི་ཁོངས་སུ་འགྲོའོ། ། རྒྱུད་སྡེ་གཞན་གྱི་གང་ཡིན་ན། སཾ་པུ་ཊའི་བརྟག་པ་གཉིས་པའི་དང་པོ་དང༌། ལྔ་པའི་དང་པོ་དང་སྦྱར། ལུས་རྣམ་གཞག་ལ་སོགས་པ་མེད་པས་ཐབས་རྒྱུད་ཀྱི་ཁོངས་སུ་འདུ་བའི་ལུས་དང་ཡན་ལག་གི་འབྲེལ་མི་བརྩིའོ། ། ཚིག་གི་དོན་ནི། དེ་ནས་མཆོག་ཏུ་རྣམ་པར་དག་པའི་ལེའུ་བཤད་པ་བྱ་སྟེ།
ཞེས་པ་ལྷ་སོ་སོའི་དག་པས་ཐ་མལ་གྱི་རྣམ་རྟོག་དག་ལ། དེ་བཞིན་ཉིད་ཀྱི་དག་པས་བརྟགས་པའི་དྲི་མ་ལས་དག་ལ། རང་རིག་པའི་དག་པས་ཀུན་ཏུ་རྟོག་པའི་དྲི་མ་ལས་དག་པས་ན། དེ་སྐད་ཅེས་བྱའོ། ། ངེས་པར་ཞེས་པ་དེ་ཁོ་ན་ཉིད་དམ། མ་བཅོས་པའམ་མི་བསླུ་བའི་དོན་ནོ། ། དངོས་པོ་ཐམས་ཅད་ནི་ཆོས་ཅན་མ་དག་པ་ཁམས་བཅོ་བརྒྱད་དང༌། སྐྱེ་མཆེད་བཅུ་གཉིས་ཀྱིས་བསྡུས་པ་རྣམས་སོ། ། དེ་དག་ཐམས་ཅད་ཀྱང་གློ་བུར་དུ་དྲི་མ་དང་བཅས་ཀྱང་རང་བཞིན་གྱིས་རྣམ་པར་དག་པས་ན། དག་པ་དེ་བཞིན་ཉིད་དུ་བརྗོད། །
ཅེས་པའོ། ། ཕྱི་ནས་ཞེས་པ་ཡེ་ཤེས་ཀྱི་ཚོགས་བསགས་སྔོན་དུ་སོང་བའི་རྗེས་ལའམ། རྟོགས་པའི་ལྟ་བ་སྔོན་དུ་སོང་བའི་རྗེས་ལ་བསྒོམས་པས་ན་ཕྱི་ནས་སོ། ། རེ་རེའི་དབྱེ་བ་ཡིས་ཞེས་པ་མིག་ལ་སོགས་པ་མ་དག་པ་རེ་རེ་ལ། གཉེན་པོ་དག་བྱེད་གཏི་མུག་རྡོ་རྗེ་ལ་སོགས་པ་རེ་རེ་ཡོད་པས་སོ། ། སྦྱང་གཞི་ཕུང་པོ་ལྔ་ལ་སོགས་པ་དེ་དག་གློ་བུར་གྱི་དྲི་མ་དང་བཅས་ཀྱང༌། རང་བཞིན་གྱིས་དྲི་མ་དང་བྲལ་བས་ན། རང་བཞིན་གྱིས་ནི་རྣམ་པར་དག ། ཅེས་བྱའོ། ། ཉོན་མོངས་ནི་ཐ་མལ་རྣམ་རྟོག་གོ །
ཤེས་བྱའི་སྒྲིབ་པ་ནི་ལྷ་རུ་མངོན་པར་ཞེན་པའོ། ། སྒྲིབ་པ་དེ་གང་གིས་སྤོང་ན། རྫོགས་པའི་རིམ་པའི་དེ་ཁོ་ན་ཉིད་ཀྱིས་སྤོང་གི གཞན་གྱིས་མི་སྤོང་བ་ནི། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་གྲོལ་མིན། ། ཞེས་བྱའོ། ། ཡུལ་གྱི་དངོས་པོ་དག་པའི་ཕྱིར། ། ཞེས་པ་ནི་ཐ་མལ་པའི་གཟུགས་ལ་སོགས་པ་ལྷའི་ངོ་བོ་ཉིད་དུ་དག་པའོ། ། གྱ་ནོམ་པ་ལྷ་རུ་མངོན་པར་ཞེན་པ་དེ་རང་ཡང་རང་རིག་པའི་དག་པ་སྤོང་བས་ན།
རང་གིས་རེག་པའི་བདེ་བ་མཆོག ། ཅེས་བྱའོ། ། གཞན་ཡང་གཟུགས་ལ་སོགས་པའི་ཡུལ་རྣམས་དང༌། གཞན་ཡང་རྣལ་འབྱོར་པས་དངོས་པོ་ཅི་དང་ཅི་མཐོང་ཞིང་ཉམས་སུ་མྱོང་བ་ཐམས་ཅད་དེ་བཞིན་ཉིད་ཀྱི་དག་པས་རང་བཞིན་རྣམ་དག་ཏུ་བསྒོམ། ལྷ་སོ་སོའི་དག་པས་ལྷའི་རྣམ་པར་བསྒོམ། རང་རིག་པའི་དག་པས་བདེ་སྟོང་གི་རྣམ་པར་བསྒོམས་པས་ན། དངོས་པོ་ཀུན་ལ་དག་པ་སྟེ། ། ཞེས་བྱ་ལ། དེ་ལྟར་དག་པ་གསུམ་རྟོགས་ནས་སངས་རྒྱས་ཐོབ་པར་འགྱུར་བས་ན། འདི་ལྟར་འགྲོ་བ་སངས་རྒྱས་བདག །
ཅེས་བྱའོ། ། གཟུགས་ལ་སོགས་པའི་ཡུལ་དེ་དག་རང་བཞིན་གྱིས་རྣམ་པར་དག་ཀྱང་གློ་བུར་གྱི་དྲི་མ་དང་བཅས་པས་མ་དག་པ་ཞེས་བྱའོ། ། གློ་བུར་བའི་དྲི་མ་འོང་བ་ཅི་ཞེ་ན། གཟུང་བ་དང་འཛིན་པའི་ཕྱིར་ཏེ། ཡུལ་དང་དབང་པོ་རིམ་པ་བཞིན་ནོ། ། དེ་ལྟར་མིག་གིས་གཟུགས་བཟུང་ནས། འཛིན་བྱེད་ཡིད་ཀྱིས། ཡུལ་བདེ་སྡུག་དང་བཏང་སྙོམས་སུ་འཛིན་པ་ནི་མ་དག་པའོ། ། དག་པས་དུག་མེད་ཅེས་པ་ལྷ་སོ་སོའི་དག་པས། ཐ་མལ་གྱི་རྣམ་པར་རྟོག་པའི་དུག་མེད་པར་བྱས་ནས་ནི།
བསྟེན་བྱ་མ་དག་པ་ཕུང་པོ་ལ་སོགས་པ་འདི་དག་བསྟེན་པ་ཉིད་ཅེས་བྱ་བའམ། ཡང་ན་དེ་བཞིན་ཉིད་ཀྱི་དག་པས་ཀུན་ཏུ་བརྟགས་པའི་དུག་མེད་པར་བྱས་ནས། བསྟེན་བྱ་གཟུགས་ལ་སོགས་པ་འདི་དག་བསྟེན་པ་ཉིད་ཅེས་བྱའོ། ཡང་རང་རིག་པའི་དག་པས་གྱ་ནོམ་ལྷར་ཞེན་པའི་དུག་མེད་པར་བྱས་ནས། བསྟེན་བྱ་ལྷར་ཞེན་པ་འདི་དག་བསྟེན་པ་ཉིད་ཅེས་གསུང་ངོ༌། ། ཞེ་སྡང་ཞེས་བཤད་འཁོར་ལོ་ཅན། ། ཟེར་བའི་དཔེ་ཡོད་ཀྱང༌། ཞེ་སྡང་ཞེས་བཤད་རྡོ་རྗེ་མ། ། ཞེས་བྱ་སྟེ། ཉོན་མོངས་པ་ན་ཞེ་སྡང༌།
ཕུང་པོ་ན་གཟུགས་ཀྱི་ཕུང་པོ། དབང་པོ་ན་རྣ་བའི་དབང་པོ་རྣམ་པར་དག་པའོ། ། ཆུའི་རྣལ་འབྱོར་མ་ནི་འདོད་ཆགས་དང༌། འདུ་ཤེས་ཀྱི་ཕུང་པོ་དང༌། ལྕེའི་དབང་པོ་རྣམ་པར་དག་པའོ། ། རྡོ་རྗེ་མཁའ་འགྲོ་མ་ནི་ཕྲག་དོག་དང༌། ལུས་ཀྱི་དབང་པོ་དང༌། འདུ་བྱེད་ཀྱི་ཕུང་པོ་རྣམ་པར་དག་པའོ། ། གསང་བའི་དཀར་མོ་ནི་སེར་སྣ་དང༌། ཚོར་བའི་ཕུང་པོ་དང༌།
རྣ་བའི་དབང་པོ་རྣམ་པར་དག་པའོ། ། གཏི་མུག་རྡོ་རྗེ་མ་ནི་གཏི་མུག་དང༌། རྣམ་ཤེས་ཀྱི་ཕུང་པོ་དང༌། མིག་གི་དབང་པོ་རྣམ་པར་དག་པ་སྟེ། དེ་ལྟར་སྦྱོང་བྱེད་རེ་རེས་སྦྱང་གཞི་གསུམ་གསུམ་དག་པར་བྱེད་པའོ། ། བསྐྱེད་པའི་རིམ་པའི་ཕྱོགས་ལས་འདིས་ནི་ལྷ་སོ་སོའི་དག་པ་འདིས་སོ། ། ཕུང་པོ་སྦྱང་བར་བྱ་ཟེར་ཡང༌། དེས་མཚོན་ནས་ཁམས་དང་སྐྱེ་མཆེད་ཀྱང་སྦྱོང་བར་རྟོགས་པར་བྱའོ། ། གང་དང་གང་གིས་ཏེ། ཐ་མལ་གྱི་རྣམ་རྟོག་གོ །
དེ་དང་དེས་ནི་ཞེས་པ་ཐ་མལ་གྱི་རྣམ་རྟོག་དེ་ཉིད་ལྷའི་ངོ་བོར་བསྒྱུར་བས་གྲོལ་ཞེས་བྱའོ། ། ཡང་རང་རིག་པའི་དག་པ་དང་སྦྱར་ན་ལྷ་རུ་མངོན་པར་ཞེན་པ་གང་དང་གང་གིས་སོ། ། དེ་དང་དེས་ནི་ཞེན་པ་དེ་ཉིད་བདེ་སྟོང་གི་ངོ་བོར་བསྒྱུར་ནས་གྲོལ་བས་ནི། དེ་དང་དེས་ནི་བཅིངས་པ་སྟེ། མངོན་པར་ཞེན་པ་ལས་གྲོལ་ཞེས་བྱའོ། ། དེ་ཉིད་མི་ཤེས་ན་ནི་རང་རིག་པའི་དག་པ་བདེ་སྟོང་ངོ༌། ། དེ་ཉིད་རྣམ་སྤངས་ནི་བདེ་སྟོང་དང་བྲལ་ན་མཆོག་གི་དངོས་གྲུབ་མི་འཐོབ་པའོ། ། དེ་ཕྱིར་དྲི་མེད་ཅེས་པ་ལ་སོགས་པ་ནི་ལྷ་སོ་སོའི་དག་པ་དང་སྦྱར་ན། ཐ་མལ་པའི་དྲི་མ་རུ་མངོན་པར་ཞེན་པ་མེད་ཅེས་པ་ལ་སོགས་པ་དང་སྦྱར་རོ། ། རང་རིག་པའི་དག་པ་དང་སྦྱར་ན།
དྲི་རུ་རྟོག་པ་མེད། སྒྲ་རུ་རྟོག་པ་མེད་ཅེས་པར་སྦྱར་རོ། ། དེ་བཞིན་ཉིད་ཀྱི་དག་པ་དང་སྦྱར་ན། གློ་བུར་པའམ་ཀུན་ཏུ་བརྟགས་པའི་དྲི་མེད། སྒྲ་མེད། གཟུགས་མེད། རོ་མེད་ཅེས་སོགས་སྦྱར་རོ། ། རང་བཞིན་དག་པའི་གྲོལ་བ་ནི། ལྷ་སོ་སོའི་དག་པ་དང་སྦྱར་ན། ཐ་མལ་གྱི་རྣམ་པར་རྟོག་པའི་དྲི་མ་དང་བྲལ་བས་ན་གྲོལ་བའོ། །
རང་རིག་པའི་དག་པ་དང་སྦྱར་ན། ལྷ་རུ་མངོན་པར་ཞེན་པའི་དྲི་མ་དང་བྲལ་བས་ནའོ། ། དེ་བཞིན་ཉིད་ཀྱི་དག་པ་དང་སྦྱར་ན། གློ་བུར་གྱིས་བརྟགས་པའི་དྲི་མ་དང་བྲལ་བས་ན་རང་བཞིན་དག་པའོ། ། དེ་ལྟར་དེ་ཡན་ཆད་ཀྱིས་ཐབས་ཀྱི་རྒྱུད་རྣམ་པར་དག་པ་དང་བཅས་པ་བསྟན་ནས། ད་ནི་ཐབས་དེ་ཉམས་སུ་ལེན་པ་ལ་གང་ཟག་དགོས་པས། རྟེན་གྱི་གང་ཟག་གི་མཚན་ཉིད་དབང་བསྐུར་སྟོན་ཞེས་བྱའོ། ། ཡང་ཚིག་གི་དེ་མ་ཐག་པའི་དབང་དུ་བྱས་ནས། གོང་དུ་བདག་མེད་མའི་དཀྱིལ་འཁོར་བཤད་པ་དེར་དབང་བསྐུར་བ་སྟོན་པས་ན། དེ་ནས་ཇི་ལྟར་དཀྱིལ་འཁོར་གྱི། །
རིམ་པ་ཡང་དག་རབ་ཏུ་བཤད། ། འདིའི་བརྗོད་བྱ་ནི་གསུམ་ཀ་འཇུག་སྟེ། བུམ་དབང་ནི་བསྐྱེད་པའི་རིམ་པ་དང་སྤྱི་ཡིན་ལ། གསང་དབང་དང་ཤེས་རབ་ཡེ་ཤེས་ནི་སྦས་པ། བཞི་པ་རྣམ་པ་བཞི་ལས་གསུམ་ནི་སྦས་པ། འབྲས་བུ་མངོན་དུ་བྱེད་པའི་བཞི་པ་ནི་མཐར་ཐུག་གོ ། རྗོད་བྱེད་གསུམ་ཀ་འཇུག་ལ། ཡན་ལག་གི་དོན་གཙོ་ཆེ་བས་འཆད་དོ། ། མངོན་རྟོགས་ནི་མཆོག་གི་མངོན་རྟོགས་སོ། ། རྒྱུད་སྡེ་གཞན་གྱི་གང་ཡིན་ན།
སཾ་པུ་ཊའི་བརྟག་པ་གཉིས་པའི་དང་པོ་གཉིས་དང༌། གུར་ལེའུ་བཅུ་བཞི་པ་དང༌། བཅུ་གཉིས་པ་དང་སྦྱར་རོ། ། སྙིང་པོའི་སའི་ཆའི་ཁ་དོག་གུར་ལེའུ་བཅུ་གཉིས་པ་ལས། མིང་གི་དབང་ལེའུ་གསུམ་པ་ལས་བསྟན་ཏེ། གུར་གྱི་དབང་བསྐུར་བའི་ལེའུ་ཐམས་ཅད་དང་སྦྱར་གསུང༌། དེ་ལ་དཀྱིལ་འཁོར་གྱི་རིམ་པ་ནི། སའི་ཆོ་ག་དང༌། ཐིག་གདབ་པ་དང༌། ཚོན་གྱིས་བྲི་བ་ལ་སོགས་པའོ། །
གང་གིས་སློབ་མ་དབང་བསྐུར་བ། ། ཞེས་པ་ནི། སློབ་དཔོན་གང་གིས་སམ། དཀྱིལ་འཁོར་ཆོ་ག་གང་གིས་སོ། ། དབང་བསྐུར་བའི་ཆོ་ག་ནི་ཐོག་མར་སྔོན་དུ་བསྙེན་པ་དང༌། སའི་ཆོ་ག་དང༌། ལྷ་དང༌། བུམ་པ་དང༌། སློབ་མ་སྟ་གོན་དུ་གནས་པར་བྱ་བ་དང༌། ཐིག་གདབ་ནས་དཀྱིལ་འཁོར་ཆེན་པོ་བྲིས་ཏེ་བསྒྲུབ་པ་བྱས་ནས།
དབང་གི་རིམ་པ་ཇི་ལྟ་བ་བཞིན་བསྐུར་བའོ། ། དང་པོར་ལྷ་ཡི་བདག་ཉིད་ཀྱི། ། ཞེས་པ་ནི་ཧེ་རུ་ཀ་བཞིའམ་བདག་མེད་མ་ལ་སྔོན་དུ་བསྙེན་པ་སོང་བས། དཀྱིལ་འཁོར་གྱི་འཁོར་ལོ་རྫོགས་པར་བསྒོམ་སྟེ། ཧཱུྃ་ཙམ་ལས་བདག་ཉིད་ཕྱག་གཉིས་པའི་ང་རྒྱལ་དུ་བྱས་ཏེ། མདུན་དུ་སའི་ལྷ་མོ་ལ་མཎྜལ་བྱས། མེ་ཏོག་དགྲམ་སྟེ། དེའི་སྟེང་དུ་བྃ་ལས་སའི་ལྷ་མོ་སྐུ་མདོག་སེར་མོ་ལག་ན་གཏེར་གྱི་བུམ་པ་ཐོགས་པ་བསྐྱེད་ལ། དེ་ལ་རང་བཞིན་གྱི་གནས་ནས་ཡེ་ཤེས་པ་སྤྱན་དྲངས་ལ་དམ་ཚིག་པ་ལ་བསྟིམ་པ་སྟེ། སྐུ་གསུང་ཐུགས་དང་སྐྱེ་མཆེད་བྱིན་གྱིས་བརླབ་པ་དང༌།
དབང་བསྐུར་ཞིང་རྒྱས་གདབ་པ་བྱས་ཏེ། ཡན་ལག་བཞི་རྫོགས་སུ་བསྐྱེད་ལ། དེ་ལ་མཆོད་པ་དང་བསྟོད་པ་བྱས་ཏེ། ས་བསླང་བ་བྱས་ལ། དེ་ནས་ས་ཡོངས་སུ་བཟུང་སྟེ། སྦྱོང་བ་ནི་སྐྱོན་སྦྱང་བ་དང༌། བགེགས་སྦྱང་བ་གཉིས་ལས། དང་པོ་ནི་སའི་སྐྱོན་གྱོ་མོ་དང་གསེག་མ་ལ་སོགས་པ་བསལ་ཏེ། པུས་མོའམ། རྐེད་པའམ།
ལྟེ་བ་ནུབ་ཙམ་བརྐོས་ལ། གཏིང་གི་ས་དང་འདྲེས་པར་བྱས་ཏེ་འཐས་ཤིང་འཐས་པར་བཅགས་ལ། ཙནྡན་ལ་སོགས་པའི་དྲིས་བྱུག་པ་བྱེད་པ་ནི། རྣལ་འབྱོར་པས་ནི་ནོར་འཛིན་སྦྱང༌། ། ཞེས་པའི་དོན་ནོ། ། དེ་ནས་བགེགས་སྦྱང་བ་ནི། བདག་ཉིད་ཀྱི་སྙིང་གར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསམས་ལ། དེ་ལས་སྣ་ཚོགས་རྡོ་རྗེ་དང༌། དེའི་སྟེང་དུ་འཕྲོས་པས་གུར་དང༌། འོག་ཏུ་འཕྲོས་པས་རྡོ་རྗེའི་ས་གཞི་དང༌།
ཕྱོགས་སུ་འཕྲོས་པས་རྡོ་རྗེའི་རྭ་བར་བསྒོམ་ཞིང་ངག་ཏུ་རཀྵ་ཞེས་བརྗོད་པ་ནི་བགེགས་སྦྱང་བ་སྟེ། འབད་པས་ཧཱུྃ་ལས་རྡོ་རྗེ་ཅན། ། ཞེས་པའི་དོན་ཏོ། ། དེའི་གོང་དུ་ཡང་གནས་བཙལ་དགོས་ཏེ། བྲི་བའི་གོང་དུ་གནས་ནི། ཚལ་དང་ཞེས་པ་ལ་སོགས་པ་སྟེ། ཚལ་ནི་ནགས་ཚལ་ལམ། སྐྱེད་མོས་ཚལ་ལོ། ། སྐྱེ་བོ་མེད་པ་ནི་བས་མཐའོ། ། བྱང་ཆུབ་སེམས་དཔའི་ཁྱིམ་ནི་སྔོན་ཕྱག་ན་རྡོ་རྗེ་དང༌།
སྤྱན་རས་གཟིགས་ལ་སོགས་པ་བཞུགས་པའི་སའོ། ། དཀྱིལ་འཁོར་ཁང་པ་ནི་སྔར་དཀྱིལ་འཁོར་བྲིས་པའི་ས་ཕྱོགས་སོ། ། དཀྱིལ་འཁོར་དམ་པ་སྟེ་མི་བསྐྱོད་པ་ཐུགས་ཀྱི་དཀྱིལ་འཁོར་བཞེངས་པར་བྱ་ཞེས་པའོ། ། རྡུལ་ཚོན་དམ་པ་ནི། རིན་ཆེན་ལྔའི་ཕྱེ་མའོ། ། འབྲིང་པོ་ནི་འབྲས་ལ་སོགས་པ་སྟེ། འབྲས་ཅུང་ཞིག་སྦངས་ཏེ་རྨོངས་པ་ལ་སྡོང་རོས་ལ་སོགས་པས་ཁ་དོག་བསྒྱུར་ལ་བྱའོ། ། དེ་ནས་དཀྱིལ་འཁོར་ཁྲུ་གསུམ་དང༌། ། ཞེས་པ་མི་བསྐྱོད་པ་ཐུགས་ཀྱི་དཀྱིལ་འཁོར་ཏེ། ཁྲུ་གསུམ་གྱིས་ནི་བྷ་གའི་དཀྱིལ་འཁོར་རྣམ་པར་ཐར་པའི་སྒོ་གསུམ་མཚོན་པའི་བརྡར་ཁྲུ་གསུམ་དུ་གནས་པ་མཚོན་ལ།
མཐེ་བོང་གསུམ་ནི་ལྷག་པར་བྱ། ། ཞེས་པ་ནི་ཐབས་ཀྱི་གསང་བའི་རྡོ་རྗེ་མཐེ་བོང་གསུམ་གྱི་ཚད་དུ་གནས་པ་མཚོན་པའམ། ཡང་ན་དེར་མངོན་དུ་བྱས་པའི་ཞུ་བདེ་མི་རྟོག་པ་གསུམ་མཚོན་པའོ། ། དེར་ནི་རིགས་ལྔ་ལས་བྱུང་བའི། ། རིག་མ་བཟང་མོ་རྣམ་པར་གཞུག ། ཅེས་པ་མི་བསྐྱོད་པའི་རིགས་ཀྱི་རྣལ་འབྱོར་པས། ལྷྭམ་མཁན་གྱི་བུ་མོ་མཱ་མ་ཀཱིར་བསྐྱེད་པ་ལ་སོགས་པའོ། ། བཟང་མོ་ནི་ལྷན་ཅིག་སྐྱེས་པའི་ཡེ་ཤེས་སྐྱེ་བའི་རྟེན་དུ་རུང་བ་སྟེ། དེ་ལྟ་བུའི་རིག་མ་དང་ལྷན་ཅིག་པའོ། ། ཡང་ནི་ཇི་ལྟར་གང་རྙེད་དེ། །
རང་གི་རིགས་དང་རྗེས་སུ་མཐུན་པ་མ་རྙེད་ནའོ། ། བཅུ་དྲུག་ལོན་པ་ནི་ན་ཚོད་དེ། དབང་དུས་སུ་ན་ཚོད་གཙོ་ཆེ་བ་ཡིན་ལ། ལམ་དུས་སུ་རིགས་གཙོ་བོར་གྱུར་པ་ཡིན་ཞིང༌། མཐར་སྤྱོད་པའི་དུས་སུ་ནི་རྟོགས་པ་གཙོ་ཆེ་བ་ཡིན་གསུང༌། ཇི་སྲིད་ཁུ་བ་ལྡན་གྱུར་པ། ། ཞེས་པ་ནི་གསང་བའི་རྫས་བཙལ་བར་བྱ་བའི་དོན་དུ་འདུ་ཤེས་གསུམ་དང་ལྡན་པས་བསྟེན་པའོ། ། གསང་བའི་རྫས་ལེན་པར་བྱེད་ཙམ་ན། ངོ་ཚ་བའི་རྣམ་པར་རྟོག་པ་སྤང་བར་བྱ་བའི་དོན་དུ་ཕྱག་རྒྱ་དང་ཐབས་སློབ་མ་གཉིས་ཀྱི་གདོང་རས་ཀྱིས་བཅིངས་ཏེ། སློབ་མ་རྣམ་རྟོག་ཤས་ཆེ་ན་ཉ་ཕྱིས་ལ་སོགས་པས་བླང་ཞིང༌།
རྣམ་པར་རྟོག་པ་ཤེས་ཆུང་ན་ལྕེས་དངོས་སུ་བླངས་ཏེ་མགྲིན་པའི་གནས་སུ་གཞག་པར་བྱའོ། ། གསང་དབང་གི་དུས་སུ་སློབ་དཔོན་གྱིས་ཇི་ལྟར་ཉམས་སུ་མྱོང་པ་བཞིན་དུ། དབང་གསུམ་པའི་དུས་སུ་སློབ་མས་ཀྱང་མྱོང་བས་ན། རོ་མཉམ་སློབ་མའི་སྤྱོད་ཡུལ་ཉིད། ། ཅེས་པ་ནི་འདུ་ཤེས་གསུམ་དང་ལྡན་པས་སྙོམས་པར་ཞུགས་པ་ལས་ལྷན་སྐྱེས་མངོན་དུ་འགྱུར་བའོ། དབང་གསུམ་པའི་དུས་སུ་སློབ་དཔོན་གྱིས་སློབ་མ་ལ་ཕྱག་རྒྱ་གཏད་པའི་དབང་གནང་སྟེ། རིག་མ་དེ་ཉིད་སློབ་མ་ལ་བྱིན་ནས། ངག་ཏུ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། །
ཁྱེར་ལ་མཆོད་པ་རྟག་ཏུ་གྱིས། ། ཞེས་པ་ལ་སོགས་པའི་ཚིགས་སུ་བཅད་པ་དང་བཅས་པས་གཏད་དེ། དེ་བཞིན་དུ་སློབ་མས་ཀྱང་རིག་མ་དེ་ཉིད་བསྟེན་པར་བྱ་བ་ནི། དེ་ཉིད་ལ་ཡང་བྱེད་པར་བྱ། ། ཞེས་པའི་དོན་ནོ། ། དབང་གསུམ་པ་དེའི་མཚན་ཉིད་བསྟན་པ་ནི། རང་རིག་ཡེ་ཤེས་ཉིད་དུ་འགྱུར། ། ཞེས་བྱ་བ་ལ་སོགས་པ་སྟེ། དེ་ལ་རང་ནི་གཞན་པ་དགག་པ་ཙམ་ཡིན་ལ། རིག་པ་ནི་གསལ་བའི་ངོ་བོར་སྐྱེས་པ།
ཡེ་ཤེས་ཉིད་ཅེས་པ་རྣམ་པ་ཐམས་ཅད་མཁྱེན་པའི་ཡེ་ཤེས་རང་ཉིད་ཡིན་སྙམ་དུ་རྟོགས་པ་སྟེ། སྤྲིན་གསེབ་ཀྱི་ཉི་མ་དང་འདྲ་བར་དོན་གྱི་ཡེ་ཤེས་སུ་འདོད་པ་ནི། པདྨ་བཛྲའི་ལུགས་ཡིན་ལ། ཌོཾ་བིའི་རྗེས་འབྲང་དང་བཅས་པ་ནི་དབང་གསུམ་པའི་དུས་སུ་ཉམས་སུ་མྱོང་བ་དེ་དཔེའི་ཡེ་ཤེས་སུ་འདོད་ལ། བཀའ་གདམས་ཀྱིས་གང་ཟག་གི་དབང་པོའི་རིམ་པ་དང་སྦྱར་ན་གཉིས་ཀ་མི་འགལ་ཏེ། གང་ཟག་དབང་པོ་འབྲིང་དང༌། ཐ་མ་ལ་ནི་དབང་གསུམ་པའི་ཉམས་མྱོང་དེ་ཉིད་དོན་དུ་ངེས་ཤིང་སྣང་སྟེ། ཡང་དག་ཡེ་ཤེས་སྣང་བ་པོ། ། ཞེས་པ་འདི་ཉིད་ལས་ཀྱང་དོན་གྱི་ཡེ་ཤེས་སུ་གསལ་ལ། ཡང་དབང་པོ་རབ་ལ་དཔེ་རུ་སྣང་གི
དོན་དུ་སྣང་ན་དབང་གསུམ་པའི་དུས་ཉིད་ན་གྲོལ་བར་འགྱུར་བས་ན། ཀུན་མཁྱེན་ཡེ་ཤེས་དེ་ལྟ་བུ། ། ཞེས་དཔེ་རུ་འདི་ཉིད་ལས་གསུངས་སོ། ། རང་གཞན་ཡང་དག་རིག་པ་ནི་རང་སྒྲུབ་པ་པོ་དང་གཞན་ཕྱག་རྒྱར་འཛིན་པ་ཡང་སྤང་ཞེས་བྱའོ། ། ཡེ་ཤེས་དེ་རྟག་ཅིང་མཐར་ཐུག་པ་མེད་པས་མཁའ་མཉམ། མཚན་མ་དང་རྣམ་པར་རྟོག་པའི་རྡུལ་དང་བྲལ་བས་ན་རྡུལ་བྲལ་ལོ། ། དངོས་དང་ནི་ཞུ་བ། དངོས་མེད་བདེ་བ། བདག་ཉིད་ནི་རང་རིག་གསལ་བ། མཆོག་ནི་མི་རྟོག་པའོ། །
ཐབས་ཞུ་བ། ཤེས་རབ་བདེ་བ། འདྲེས་པ་ནི་མི་རྟོག་པའོ། ། ཡང་ན་ཐབས་ནི་ཕ་ལས་ཐོབ་པའི་བྱང་སེམས། ཤེས་རབ་ནི་མ་ལས་ཐོབ་པའི་རཀྟ་ཉི་མ་ལྟར་དམར་བ། འདྲེས་པ་ནི་གཉིས་གཅིག་ཏུ་གྱུར་པའོ། ། ཆགས་དང་ཞེས་པ་དགའ་བ། ཆགས་བྲལ་མཆོག་དགའ། རྣམ་པར་འདྲེས་པ་ནི་དགའ་བྲལ་ལོ། ། དབང་གསུམ་པའི་དུས་སུ་མྱོང་བའི་ལྷན་སྐྱེས།
དེ་ཉིད་སྲོག་ཆགས་རྣམས་ཀྱི་སྲོག ། ཅེས་བྱའོ། ། ཨཀྵ་ར་ཞེས་པའི་སྒྲ་ལས་ཉམས་མྱོང་དེ་ཉིད་ལ་མི་འགྱུར་བའི་དོན་གྱིས་ན་ཡི་གེ་ཞེས་བྱའོ། ། དབང་གསུམ་པའི་ཉམས་མྱོང་དེ་ཉིད་སྣང་ལུགས་ཀྱི་ཆ་ནས་འགྲོ་བའི་བདག་ཉིད་ཅེས་བྱ་ལ། གྲུབ་ལུགས་ཀྱི་ཆ་ནས། དེ་ཉིད་ཐམས་ཅད་ཁྱབ་པ་དང༌། ། ཐམས་ཅད་ལུས་ལ་རྣམ་པར་གནས། ། ཞེས་བྱའོ། ། དངོས་དང་དངོས་མེད་ནི་ཞུ་བདེའོ། ། དེ་ལས་བྱུང་བ་ནི་མི་རྟོག་པའོ། །
རྣམ་པར་ཤེས་པ་ཀུན་གྱི་ཚུལ། ། ཞེས་པ་ནི་ཡེ་ཤེས་དེ་ཉིད་མིག་ལ་སོགས་པའི་རྣམ་ཤེས་དུ་མར་ཡང་སྣང༌། ཞེས་པའོ། ། ཡང་ལྷན་ཅིག་སྐྱེས་པའི་ཡེ་ཤེས་དེ་ཉིད། མུ་སྟེགས་པའི་ཀུན་ཏུ་བརྟགས་པའི་གང་ཟག་རྣམས་སུ་ཡང་སྣང་བས་ན། སྐྱེས་བུ་སྔོན་རབ་ཅེས་པ་ལ་སོགས་པ་གསུངས་སོ། ། སྣང་ལུགས་ཀྱི་ངོས་ནས་དངོས་པོ་ཀུན་གྱི་རང་བཞིན་ནམ་བདག་པོར་སྣང་ལ། སྣང་ཙམ་ཉིད་ནས་ལྷན་ཅིག་སྐྱེས་པའི་ཡེ་ཤེས་དེ་རང་དུ་ཡང་གྲུབ་པ་མེད་པས་ན། སྒྱུ་མའི་གཟུགས་ཀྱིས་ཡང་དག་གནས། ། ཞེས་བྱའོ། །
དང་པོ་དགའ་བ་ཙམ་ཉིད་དེ། ། ཞེས་པ་རྣམ་པ་སྣ་ཚོགས་པའི་སྐད་ཅིག་མ་ལ། ནང་ནས་ཉམས་མྱོང་བདེ་བ་ཆུང་བས་སོ། ། གཉིས་པའི་གྲངས་ནི་སྐད་ཅིག་གཉིས་པ་རྣམ་པར་སྨིན་པའི་སྐད་ཅིག་མའོ། ། གོང་མ་བས་ཉམས་མྱོང་བདེ་བ་ཆེ་བས་ན་མཆོག་དགའོ། ། གསུམ་པ་ནི་སྐད་ཅིག་གསུམ་པ་རྣམ་པར་ཉེད་པའི་སྐད་ཅིག་མ་ལའོ། ། དགའ་བྲལ་བཤད་ཅེས་པ་ཕྱི་བྱད་གཟུགས་སུ་ཞེན་པ་དང་བྲལ་བས་སོ། ། བཞི་པ་ནི་སྐད་ཅིག་མ་བཞི་པ་མཚན་ཉིད་དང་བྲལ་བའི་སྐད་ཅིག་མ་ལའོ། ། དེའི་དུས་སུ་ཐབས་ཤེས་སམ། ཞུ་བདེའམ།
རླུང་དང་བྱང་སེམས་ལྷན་ཅིག་སྐྱེས་པས་ན་ལྷན་སྐྱེས་སོ། ། རྡོ་རྗེ་སྙིང་པོ་ལ་སོགས་ཀུན། ། མཁས་པས་དེ་སྐད་དེས་ཐོས་ནས། ། བརྒྱལ་ཞིང་ས་ལ་འགྱེལ་བར་གྱུར། ། ཞེས་པ་ནི་དགའ་བ་བཞིའི་མཐར་ལྷན་སྐྱེས་སྐྱེ་བ་ལ་ངོ་མཚར་བའོ། ། དང་པོ་དགའ་བ་འགྲོ་བའི་གཟུགས། ། ཞེས་པ་ནི་སྐད་ཅིག་དང་པོ་ལ་ཕྱི་བྱད་གཟུགས་སུ་འཛིན་པ་ལ་སོགས་པའི་རྣམ་པར་རྟོག་པ་ཡོད་པས་ན་འགྲོ་བའི་གཟུགས་ཏེ། དེ་ཡང་རྟོག་བཅས་སུ་འདུག་ལ། མཆོག་དགའི་དུས་ན་ནང་གི་བདེ་བ་ལ་འདོད་པ་ཡོད་པས། དེ་བཞིན་མཆོག་དགའ་འགྲོ་བ་ཉིད། །
ཅེས་བྱ་སྟེ། དེ་ཡང་རྟོག་བཅས་སུ་འདུག་ལ། དགའ་བྲལ་གྱི་དུས་ན་ཕྱི་བྱད་གཟུགས་སུ་འཛིན་པ་དང་བྲལ་ཡང༌། ནང་དུ་བདེ་བ་ལ་འདོད་པ་ཡོད་པས་ན། དེ་ཡང་འགྲོ་བ་སྟེ། རྟོག་བཅས་སུ་འདུག་པ་དེ་གསུམ་གྱི་དུས་ན་ལྷན་སྐྱེས་ཀྱི་རྟོགས་པ་མེད་པས་ན། གསུམ་པ་ལྷན་ཅིག་སྐྱེས་པ་མེད། ། ཅེས་བྱའོ། ། སངས་རྒྱས་ཐམས་ཅད་སྐུ་གཅིག་པ། ། ཞེས་པ་ནི་དུས་གསུམ་གྱི་སངས་རྒྱས་ཐམས་ཅད་ཆོས་ཀྱི་སྐུའི་ངོ་བོ་ཉིད་དུ་ངང་ངམ་ཚུལ་གཅིག་པས་ནའོ། །
འདོད་ཆགས་ནི་དགའ་བ། ཆགས་བྲལ་ནི་དགའ་བྲལ། དབུ་མ་ནི་མཆོག་དགའ་སྟེ། དེ་གསུམ་གྱི་དུས་ན་ཡང་ལྷན་སྐྱེས་མེད་ལ། ལྷན་སྐྱེས་ཀྱི་དུས་ན་ཡང༌། གསུམ་པོ་སྤངས་པ་ཉིད་ཀྱི་ཕྱིར། ། ལྷན་ཅིག་སྐྱེས་པ་བྱང་ཆུབ་བརྗོད། ། ཅེས་བྱའོ། ། ཡང་ན་དེ་ཉིད་ཐམས་ཅད་དེ། ། ལྷན་ཅིག་སྐྱེས་པའི་ཡེ་ཤེས་དེ་སྣང་ལུགས་ཀྱི་ངོས་ནས་ཐམས་ཅད་དུ་སྣང་བས་ན།
ཡང་ན་དེ་ཉིད་ཐམས་ཅད་དེ། ། གང་དུ་ཡང་གྲུབ་པ་མེད་པས་ན། ཡང་ན་ཀུན་གྱིས་རྣམ་པར་སྤངས། ། ཞེས་བྱའོ། ། ལྷན་སྐྱེས་དེ་རང་དུས་ནམ་སྐྱེ་སྙམ་ན། དེ་ཡང་དགའ་བྲལ་དང་པོར་མཚོན། ། ཞེས་བྱ་སྟེ། དགའ་བྲལ་ནི་འདིར་རྟེན་ཐིག་ལེ་ཤོར་བ་ལ་བྱའོ། ། དགའ་བ་གསུམ་པོ་རྣམ་པར་སྤངས། ། ཞེས་པ་ལྷན་སྐྱེས་ཀྱི་དུས་ན།
དེ་གསུམ་གྱི་རྟོག་པ་མེད་པས་སོ། ། ལྷན་ཅིག་སྐྱེས་པའི་ཡེ་ཤེས་དེ་བསྒོམས་པ་ལས་འབྲས་བུའམ་རྟགས་ཅི་འབྱུང་སྙམ་ན། དང་པོར་སྤྲིན་དང་འདྲ་བ་སྟེ། ། དངོས་པོ་ཐམས་ཅད་བན་བུན་དུ་སྣང་བ་སྟེ། མི་གསལ་བར་འབྱུང་ལ། གྲུབ་པ་སྒྱུ་མ་ལྟ་བུ་ཞེས་པ་ནི་གསལ་ཡང་དོན་བྱེད་མི་ནུས་པས་སོ། ། གཉིད་ལོག་སད་པ་མི་ཕྱེད་པ། ། ཞེས་པའམ། ཉལ་དང་ལོག་པའི་ཁྱད་པར་ལས་ཏེ། རྟགས་རབ་མཉམ་རྗེས་མེད་པར་དངོས་པོ་ཐམས་ཅད་རྨི་ལམ་གྱི་སྣང་བ་བཞིན་དུ་གསལ་ལ་མ་ཞེན་པའི་རྟོགས་པ་རྒྱུད་ལ་སྐྱེ་བའོ། །
དངོས་གྲུབ་མཚན་ཉིད་མི་ཕྱེད་པ། ། ཞེས་པ་མཐར་ཐུག་ས་བཅུ་གསུམ་པའི་སྐུ་དང༌། ཡེ་ཤེས་ཟུང་དུ་ཆུད་པའམ། སྟོང་པ་དང་སྙིང་རྗེ་དབྱེར་མེད་དོ། ། དེ་གང་གིས་འགྲུབ་ན། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་བྱ་སྟེ། རྟེན་ལས་ཀྱི་ཕྱག་རྒྱ་ལ་མི་བརྟེན་པར་འབྲས་བུ་མཐར་ཐུག་ས་བཅུ་གསུམ་པ་རྟོགས་པ་མེད་པར་བཞེད་དོ། ། སྟོན་པས་ཏེ། རྒྱུད་འཆད་པ་པོའི་སྟོན་པ་ཞལ་བརྒྱད་ཕྱག་བཅུ་དྲུག་པས་སོ། །
གྲུ་བཞི་ནི་ཆོས་ཀྱི་དབྱིངས་ལ་མི་མཉམ་པ་མེད་པའི་བརྡའོ། ། བུམ་པ་བརྒྱད་ལ་སོགས་པར་ལྡན། ། ཞེས་པ་ནི་བུམ་པ་སྟ་གོན་ཏེ། ལྷ་དགུའི་བུམ་པ་དགུ། རྣམ་པར་རྒྱལ་བའི་བུམ་པ་དང༌། ལས་ཐམས་ཅད་པའི་བུམ་པ་གཉིས་ཏེ་བཅུ་གཅིག་བཅའོ། ། དེ་དག་ལ་ཡང་ཁ་རྒྱན་དང་མགུལ་ཆིངས་ལ་སོགས་དགོས་པས་ན། དེ་ཡང་ཡལ་ག་ལ་སོགས་ལྡན། ། ཞེས་སོགས་བྱའོ། ། རང་འདོད་ལྷ་ཡི་གཟུགས་ཀྱིས་ནི། །
ཕྱག་གཉིས་པའི་ང་རྒྱལ་གྱིས་སོ། ། སར་པ་ནི་དཀྱིལ་འཁོར་གཞན་དུ་ལོངས་མ་སྤྱད་པའོ། ། ཚད་མ་ནི་རིང་ཐུང་དུ་དཀྱིལ་འཁོར་གྱི་ཉིས་འགྱུར། སྦོམས་སུ་སྒོའི་ཉི་ཤུ་ཆར་བྱས་པའོ། ། མཛེས་པ་ནི་འཇུར་མདུད་མེད་པའོ། ། འཁོར་ལོའི་བདག་པོ་ནི་གཙོ་བོ་ཡིན་ལ། དཀྱིལ་འཁོར་ཅན་ནི་འཁོར་ཏེ། གཙོ་བོ་ཡབ་ཀྱི་རྩ་སྔགས་ལ་སྔོན་དུ་བསྙེན་པ་འབུམ་བསྐྱལ་ན། འཁོར་ལ་ཁྲི་ཁྲི་མི་དགོས་ལ། སྙིང་པོ་དེ་ཝ་པི་ཙུ་ལྟ་བུ་ལ་བསྙེན་པ་བསྐྱལ་ན།
འཁོར་ལ་ཁྲི་ཁྲི་བཟླས་སོ། ། ཡུམ་གྱི་དང་ཕྲེང་སྔགས་ལ་སྔོན་དུ་བསྙེན་པ་སོང་ན་འཁོར་ལ་ཁྲི་ཁྲི་མི་དགོས་ལ། རང་གི་སྙིང་པོ། ཨོཾ་ཨཱཿཨྃ་ཧཱུྃ་ཕཊ་སྭཱ་ཧཱ། ཞེས་པ་ལ་སྔོན་དུ་བསྙེན་པ་འབུམ་ཕྲག་གཅིག་སོང་ན་འཁོར་ལ་ཁྲི་ཁྲི་ཡིན་གསུང་ངོ༌། ། ཇི་ལྟར་བསམ་གཏན་དེ་བཞིན་འདིར། ། ཞེས་པ་ནི་རྒྱུད་གཞན་ལས། དཀྱིལ་འཁོར་སྒྲུབ་ཅིང་མཆོད་པ་དང༌། སྔོན་དུ་སྲུང་བའི་འཁོར་ལོ་ཇི་ལྟར་བཅིང་པ་ལ་སོགས་པ་གཞན་ནས་གསུངས་པ་བཞིན་འདིར་ཡང་བྱ་ཞེས་བྱའོ། ། གང་ཞིག་དབང་ནི་རབ་ཕྱེ་བ། །
ཞེས་པ་གུར་ལས་གསུངས་པ་བཞིན། དབང་བཅུ་གཅིག་དབྱེ་བའམ། ཡང་ཉེར་དྲུག་གམ། ཉེར་དགུར་ཕྱེ་བ་དེ་རྒྱུད་འདི་རང་གི་དཀྱིལ་ཆོག་ནས་ཇི་ལྟར་འབྱུང་བ་བཞིན་དབང་བསྐུར་བྱ་ཟེར་བའོ། ། མཆོད་དང་གསོལ་བ་གདབ་པ་ཉིད། ། ཇི་ལྟར་བཤད་པ་སྟེ། གུར་རམ་དཀྱིལ་ཆོག་འདི་ཉིད་ལས་ཇི་ལྟར་འབྱུང་བ་བཞིན། བསྙེན་པར་གསོལ་བ་གདབ་པ་དང༌། དབང་བསྐུར་བར་གསོལ་བ་གདབ་པ་བྱའོ། ། དེ་ལྟ་དེ་ལྟར་སྟེང་དང་འོག །
ཅེས་པ་ཕྱིའི་འཕར་མའི་ཤར་སྟོད་དང༌། ནུབ་སྨད་དུ་རིམ་པ་བཞིན་དགོད་དོ། ། རྡོ་རྗེ་སེམས་དཔའ་སྙེམས་བྱས་ནས། ། ཞེས་པ་རྡོ་རྗེ་སློབ་དཔོན་ཕྱག་གཉིས་པའི་ང་རྒྱལ་དུ་བྱའོ། ། སློབ་དཔོན་དཀྱིལ་འཁོར་འཇུག་པ་ཉིད། ། ཅེས་པ་སློབ་མ་ལ་ཇི་ཙམ་བསྐུར་ཚད་ཅིག་བདག་ཉིད་སྔོན་དུ་ལེན་པའོ། ། ཁྲུས་དང་ཞེས་པ་ལ་སོགས་པ་ནི་སློབ་དཔོན་གྱི་ལུས་ཀྱི་ཀུན་ཏུ་སྤྱོད་པ་སྟེ། ཁྲུས་བྱས་དྲི་ཞིམ་པོས་ལུས་ལ་བྱུགས། སྟོད་གཡོགས་དང་སྨད་གཡོགས་ལ་སོགས་པ་སྣ་ཚོགས་པའི་རྒྱན་གྱིས་ལུས་བརྒྱན་ཏེ། ངག་ཏུ་ཧཱུྃ་ཧཱུྃ་ཞེས་བརྗོད་ཅིང་དཀྱིལ་འཁོར་གྱི་དྲུང་དུ་སློབ་མ་ལ་དབང་བསྐུར་བར་བྱའོ། །
ཕྱི་ནས་ཏེ་དབང་གསུམ་པ་བསྐུར་བའི་རྗེས་ལའོ། ། དེ་ཉིད་ཅེས་པ་གསུམ་པའི་ཉམས་མྱོང་དེ་ཉིད་ཚིག་གི་སྒོ་ནས་གཞན་ལ་སྟོན་པས་ནའོ། ། རྣམ་དག་ཡེ་ཤེས་གཟུགས་ཅན་ཞེས་པ་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་རང་བཞིན་འོད་གསལ་དང༌། རྣལ་འབྱོར་པས་ལམ་དུ་བྱས་པའི་ལྷན་ཅིག་སྐྱེས་པའི་ཡེ་ཤེས་དང༌། མཐར་ཐུག་སངས་རྒྱས་ཀྱི་ཡེ་ཤེས་ལ་རང་བཞིན་རྣམ་དག་གི་ངོས་ནས་ཁྱད་པར་མེད་པར་འདུག་པའོ། ། དེ་ཉིད་ཀྱི་ཕྱིར་ན། འཁོར་བ་དང་ནི་མྱ་ངན་འདས། ། ཁྱད་པར་ཅུང་ཟད་ཡོད་མ་ཡིན། ། ཞེས་བྱའོ། ། མཆོག་དགའ་ནི་དགའ་བ་གསུམ་ལས་མཆོག་ཏུ་གྱུར་པས་ན་ལྷན་སྐྱེས་སོ། །
བསྒོམ་པ་མེད་ནི་བསྒོམ་བྱའོ། ། སྒོམ་པ་པོ་ནི་སྒོམ་བྱེད་ཀྱང་མེད་པའོ། ། ལུས་ཀྱང་མེད་ཅིང་ཞེས་རང་བཞིན་གྱིས་གྲུབ་པའི་ལུས་ལ་སོགས་པ་མེད་པ་སྟེ། རྒྱུ་རྐྱེན་གློ་བུར་པ་ལ་བརྟེན་ནས་སྐྱེས་པའི་ཕྱིར་རོ། ། ཡང་ན་ལུས་སུ་རྟོག་པ་མེད་ཅེས་སོགས་སུའང་སྦྱར་རོ། ། བསྒོམ་དང་སྒོམ་པ་པོ་མེད་ཅེས་བསྒོམ་བྱའི་ཡུལ་ཅིག་ལ་སྒོམ་བྱེད་ཅིག་གིས་བསྒོམ་པ་ཞེས་བྱ་བར་འཛིན་པ་མེད་པའོ། ། ཡང་ན་བྷ་ག་ཞེས་པའི་སྒྲ་ལས་དངོས་པོར་འགྲོ་བས་ན། དངོས་དང་ཡེ་ཤེས་མེད་ཅེས་ཀྱང་གསུང༌། ལྷན་ཅིག་སྐྱེས་པའི་ཡེ་ཤེས་དེ་ལ་བཤེས་དང་དགྲ་བོར་གྲུབ་པའམ། འཛིན་པ་མེད་ཅིང་རློམ་སེམས་སམ།
ང་བདག་ཏུ་འཛིན་པ་མེད་པའི་ལྷན་སྐྱེས་སྣ་ཚོགས་སུ་སྣང་བ་ཉིད་ཅེས་བྱའོ། ། འགྲོ་བ་རླུང་དུ་རབ་ཏུ་གྲགས། ། ཞེས་དལ་བར་རྒྱུ་བའི་རླུང་གིས་བྱང་ཆུབ་ཀྱི་སེམས་ཀྱི་ཐིག་ལེ་རྩ་གནས་ཐམས་ཅད་དུ་ཁྱབ་པར་བྱེད་པའོ། ། དེ་བས་ན་ནམ་མཁའ་སྟེ་འདུས་མ་བྱས་པ། ནམ་མཁའ་དེ་ཁ་དོག་དང་དབྱིབས་ཀྱི་བདག་ཉིད་དུ་མ་གྲུབ་པ་ལྟར་བདེ་བ་དེ་ཡང་ཁ་དོག་དང་དབྱིབས་སུ་གྲུབ་པ་མེད་པས་སོ། ། ལྔ་པོ་རྣམས་ཀྱིས་ཡོངས་སུ་བསྐོར། ། ཞེས་པ་བདེ་བ་ནམ་མཁའ་དང་འབྱུང་བ་ལྔ་པོ་དེ་རྟེན་དང་བརྟེན་པ་ཐ་མི་དད་དུ་རྟོགས་པའོ། ། དེ་ཕྱིར་བདེ་བ་དེ་ཉིད་མིན། ། ཞེས་པ་ནི་ཕྱག་རྒྱའི་འབད་རྩོལ་ལས་སྐྱེས་པའི་ཕྱིར་གདོད་མ་ནས་གྲུབ་པ་མིན་པས་ན། དེ་ཉིད་མིན་ཞེས་བྱའོ། །
དེ་ལྟར་ན་ལྷན་སྐྱེས་དེ་རང་ལ་གདོད་ནས་གྲུབ་པ་དང༌། གཞན་གྱི་རྐྱེན་གྱིས་གྲུབ་པ་གཉིས་ཡོད་དམ་ཞེ་ན། ལྷན་ཅིག་སྐྱེས་པས་གང་སྐྱེས་པ། ། དེ་ཕྱིར་ལྷན་ཅིག་སྐྱེས་ཞེས་བརྗོད། ། ཅེས་པ་ནི་ཞུ་བདེ་ལྷན་སྐྱེས་ཀྱི་མཚན་ཉིད་དེ། ཐབས་ཤེས་རབ་ལྷན་ཅིག་སྐྱེས་པས་སམ། ཞུ་བདེའམ། རླུང་དང་བྱང་སེམས་ལྷན་ཅིག་སྐྱེས་པས་ན། ལྷན་ཅིག་སྐྱེས་པ་ཞེས་བྱའོ། ། རང་བཞིན་ལྷན་སྐྱེས་ནི་རིགས་དྲུག་གི་སེམས་ཅན་ཐམས་ཅད་ལ་རང་བཞིན་འོད་གསལ་དེ།
དུས་སམ་གནས་སྐབས་ཐམས་ཅད་དུ་རང་གི་ངང་གིས་རང་ཆས་སུ་གནས་པས་ན། རང་བཞིན་ལྷན་ཅིག་སྐྱེས་ཞེས་བརྗོད། ། ཅེས་བྱའོ། ། མདོར་ན་དངོས་པོ་ཐམས་ཅད་ལ་རང་བཞིན་ལྷན་སྐྱེས་དེས་ཁྱབ་ཅིང༌། དེར་འདུས་པས་ན། རྣམ་པ་ཐམས་ཅད་སྡོམ་པ་གཅིག ། ཅེས་བྱའོ། ། ཕྱག་རྒྱ་ནི་དམིགས་པ་མེད་པའི་ཤེས་རབ་བོ། ། རྒྱུ་དང་བྲལ་བ་ནི་དམིགས་པ་མེད་པའི་སྙིང་རྗེ་སྟེ། ཡོ་གེ་སྙིང་རྗེ་ཐབས་སུ་འགྱུར། །
ཞེས་སྦྱར་རོ། ། སྔགས་ཀྱི་བཟླས་པ་མེད་ཅེས་པ་ལ་སོགས་པ་ནི། ལྷན་སྐྱེས་ཀྱི་རྟོགས་པས་མ་ཟིན་པའི་ཕྱི་རོལ་བཟླས་པ་དང་དཀའ་ཐུབ་ལ་སོགས་པ་མེད་པའོ། ། དེ་ནི་སྔགས་བཟླས་ཏེ། ལྷན་སྐྱེས་དེ་ཉིད་ཀྱིས་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པར་བྱེད་པས་ན་བཟླས་པ་ཡིན་ལ། དེས་རྣམ་རྟོག་བསྲེགས་པས་སྦྱིན་སྲེག་དང༌། ཡང་དཀྱིལ་འཁོར་ནི་མཎྜལ་ཡིན་ལ། མ། མ་ནུ་ས་ར་ན། སྙིང་པོ་སྟེ།
གཉིས་སུ་མེད་པའི་ཡེ་ཤེས་ཀྱི་བདེ་བ་ཡིན་ལ། ལ། ལ་ཏི་ནི་ལེན་ཅིང་གཅོད་པར་བྱེད་པ་སྟེ། མཚན་མ་དང་རྣམ་རྟོག་གཅོད་པར་བྱེད་པས་ན། དེ་ཉིད་ལ་དཀྱིལ་འཁོར་ཞེས་ཀྱང་བྱའོ། ། དེ་ནས་རྣལ་འབྱོར་ལམ་པ་ལ་དངོས་པོ་ཐམས་ཅད་སེམས་སུ་འདུས་པའི་ཚུལ་ཅན་ཞེས་བྱའོ། ། དེ་ལྟར་ཐབས་ཉམས་སུ་ལེན་པའི་གང་ཟག་དེ་ཡང་རྣམ་པ་བཞིར་རིག་པར་བྱ་སྟེ། རྒྱུ་ལ་ལྟོས་པ་དང༌། རིགས་ལ་ལྟོས་པ་དང༌། སྤང་བྱ་ལ་ལྟོས་པ་དང༌།
རྐྱེན་ལ་ལྟོས་པའི་གང་ཟག་བཞིའོ། ། དེ་ལ་རྒྱུ་ལ་ལྟོས་པའི་གང་ཟག་ནི་རིང་བའི་རྒྱུ་སྟེ། རིགས་དྲུག་གི་སེམས་ཅན་ཐམས་ཅད་ལ་གཉིས་སུ་མེད་པའི་ཡེ་ཤེས་ཆེན་པོ་རང་ཆས་སུ་གནས་པ་ལ་བྱ་སྟེ། རིང་ཞིག་ན་འགྲུབ་ཏུ་རུང་བ་ལ་དགོངས་ནས། ཕྱག་རྒྱ་བསྡུས་པ་ལས། ལྷ་དང་ལྷ་མིན་མི་རྣམས་དང༌། ། བཤང་བའི་སྲིན་བུ་ལ་སོགས་པ། ། ལྷ་དང་ལྷ་མ་ཡིན་གྱི་ཡང༌། ། བདེ་བ་གང་ཕྱིར་མི་ཤེས་པ། ། རྟག་ཏུ་རང་བཞིན་བདེ་བ་ཅན། །
ཞེས་གསུངས་པའི་དོན་ཡང་དེ་ཉིད་དོ། ། རིགས་ལ་ལྟོས་པ་ནི་ཉེ་བའི་རྒྱུ་སྟེ། སྒྲུབ་པ་པོའི་རིགས་གང་ཡིན་པ་ལ་རིགས་དེའི་ཁ་དོག་དང༌། སྲིན་ལག་གི་རྩ་བར་རིགས་གང་ཡིན་པ་དེའི་མཚན་མ་འོང་བ་སྟེ། ཕྱི་མའི་ལེའུ་བཅུ་པ་ལས། རྣལ་འབྱོར་པ་གང་ནག་པོ་ཆེ། ། ཞེས་སོགས་དང༌། གང་གི་སྲིན་ལག་རྩ་བ་ལ། ། རྡོ་རྗེ་རྩེ་དགུ་པར་གྱུར་པ། ། མི་བསྐྱོད་པ་ཡི་རིགས་མཆོག་ཉིད། །
ཅེས་པ་ལ་སོགས་པ་གསུངས་པའི་དོན་ཡང་དེ་ཉིད་དོ། ། སྤང་བྱ་ལ་ལྟོས་པ་ནི། འདོད་ཆགས་ཤས་ཆེ་བ་ལ་འོད་དཔག་མེད། ཞེ་སྡང་ཤས་ཆེ་བ་ལ་ཞེ་སྡང་གི་རིགས་མི་བསྐྱོད་པའི་རིགས་ཞེས་བྱ་བ་ལ་སོགས་པ། གཉེན་པོའི་རིགས་ཀྱི་མིང་གིས་སྤང་བྱ་ལ་བཏགས་པ་སྟེ། གུར་ལས། འདོད་ཆགས་ཞེ་སྡང་གཏི་མུག་དང༌། ། ཕྲག་དོག་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེའི་གཟུགས་ནི་དུ་མ་འཛིན། །
ཞེས་པའི་དོན་ཡང་དེ་ཉིད་དོ། ། རྐྱེན་ལ་ལྟོས་པ་ལ་གཉིས་ཏེ། རྒྱུད་སྦྱང་བ་མ་བྱས་པ་རིང་ཞིག་ན་འགྲུབ་ཏུ་རུང་བ་དང༌། རྒྱུད་སྦྱང་བ་བྱས་པས་འགྲུབ་པར་ངེས་པའོ། ། དེ་ལ་དང་པོའི་དོན་ནི་དུས་རིང་ཞིག་ན་འགྲུབ་པ་ལ་དགོངས་ནས། འདི་ཉིད་ལས། མཚམས་མེད་ལྔ་ནི་བྱེད་པ་དང༌། ། སྲོག་ཆགས་གསོད་ལ་དགའ་བ་དང༌། ། གཞན་ཡང་སྐྱེ་བ་དམན་གང་དང༌། ། རྨོངས་དང་མ་རུངས་ལས་བྱེད་པ། །
དེ་ཡང་རེ་ཞིག་ངེས་འགྲུབ་འགྱུར། ། ཞེས་པ་དང༌། ཡང་ཕྱག་རྒྱ་བསྡུས་པ་ལས་ཀྱང༌། གདོལ་པ་སྨྱིག་མ་མཁན་ལ་སོགས། ། གསོད་དོན་དོན་དུ་སེམས་པ་པོ། ། དེ་རྣམས་ཀྱེའི་རྡོ་རྗེར་ཤེས་ན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་འགྲུབ་ཏུ་རུང་བ་ལ་དགོངས་ནས་གསུངས་སོ། ། རྒྱུད་སྦྱང་བ་བྱས་པ་འགྲུབ་ངེས་པ་ལ་གཉིས་ཏེ། བསླབ་པས་རྒྱུད་སྦྱངས་པ་དང༌།
དབང་གིས་རྒྱུད་སྦྱངས་པའོ། ། དེའི་དང་པོའི་དོན་ཡང་འདི་ཉིད་ལས། དང་པོར་གསོ་སྦྱོང་སྦྱིན་པར་བྱ། ། ཞེས་པ་ལ་སོགས་པ་གསུངས་སོ། ། དེ་ལས་དབང་གིས་རྒྱུད་སྦྱངས་པ་ནི། དབང་རྣམ་པ་བཞིས་རིམ་པ་བཞིན། ལུས་དང༌། ངག་དང༌། ཡིད་དང༌། དེ་གསུམ་ཆར་གྱི་དྲི་མ་དག་པར་བྱས་པའོ། །
དེ་ལ་ཡང་ལེ་ལོ་ཅན་ཚོགས་གསོག་པར་འདོད་པ་དང༌། བརྩོན་འགྲུས་ཅན་ཚེ་འདི་ཉིད་ལ་སངས་རྒྱས་པར་འདོད་པ་གཉིས་ལས་དང་པོ་ནི། རིགས་སུ་སྐྱེ་དང་དམ་ཚིག་ཅན། ། ཞེས་པ་ལ་སོགས་པའི་དོན་ཡང་དེ་ཉིད་དོ། ། བརྩོན་འགྲུས་ཅན་ཚེ་འདི་ཉིད་ལ་འགྲུབ་པ་ལ་དགོངས་ནས། སཾ་པུ་ཊ་ལས། གང་གི་དམ་པའི་བདེ་བས་ཁྱོད། ། སྐྱེ་བ་འདིར་ནི་སངས་རྒྱས་ཉིད། ། ཅེས་པ་ལ་སོགས་པ་གསུངས་པའི་དོན་ཡང་དེ་ཉིད་དོ། ། དེ་ལྟར་ན།
རྒྱུ་རིགས་སྤང་བྱ་རྐྱེན་ལ་ལྟོས། ། གང་ཟག་རྣམ་པ་བཞིར་ཤེས་བྱ། ། ཞེས་པའི་དོན་དེ་དང་ཡང་མཐུན་པར་བྱས་པ་ཡིན་ནོ། ། དེ་ལྟར་བདག་མེད་མའི་དཀྱིལ་འཁོར་དུ་དབང་བསྐུར་བ་ཐོབ་པའི་གང་ཟག་དེས། ཧེ་རུ་ཀ་བཞིའམ། བདག་མེད་མ་ལ་སྔོན་དུ་བསྙེན་པ་སོང་བས། ལྟ་སྟངས་ལ་སོགས་པའི་ལས་ཚོགས་བྱ་བར་འབྲེལ་པས་ན་ལྟ་སྟངས་ཀྱི་ལེའུ་བསྟན་ཏེ། འདིའི་བརྗོད་བྱ་ནི་བསྐྱེད་པའི་རིམ་པ་དང་སྤྱི། རྗོད་བྱེད་ནི་གསུམ་ཀ་འཇུག་གོ ། མངོན་པར་རྟོགས་པ་ནི་ལས་མཐའ་དག་བསྒྲུབ་པའི་མངོན་པར་རྟོགས་པ་དང་འབྲེལ་ཏེ།
དམན་པ་ལ་མོས་པ་རྣམས་རྗེས་སུ་གཟུང་བའི་ཕྱིར་ལས་ཀྱི་ཚོགས་རབ་འབྱམས་དང་འབྲེལ་ལོ། ། རྒྱུད་སྡེ་གཞན་གྱི་གང་ཡིན་ན། སཾ་པུ་ཊའི་བརྟག་པ་བདུན་པ་དང་སྦྱར་རོ། ། ཚིག་དོན་ནི་ཧེ་རུ་ཀ་བཞིའམ། བདག་མེད་མ་ལ་སྔོན་དུ་གྲངས་ཀྱི་བསྙེན་པ་འབུམ་ཕྲག་བཞིའམ། དུས་ཀྱི་བསྙེན་པ་ཟླ་བ་དྲུག མཚན་མའི་བསྙེན་པ་ནམ་མཚན་མ་ཐོབ་ཐོབ་ཏུ་བསྐྱལ་བ་ཅིག་གིས། རྒྱལ་པོ་དང་བློན་པོ་ལ་སོགས་པ་ལྟུང་བར་བྱེད་པར་འདོད་ན། རླུང་ཕྱིར་འབྱུང་བ་དང་བསྟུན་ཏེ། ལྟུང་བར་བྱ་རྒྱུ་དེ་བདག་གི་མིག་གི་ཐད་ཀར་བསམས་ལ།
བདག་གི་མིག་འབྲས་རྣམ་པ་གཉིས་ཧཱུྃ་ལས་བྱིན་གྱིས་བརླབས་ཏེ། མིག་གཉིས་སྟེང་དུ་བལྟས་པས་ལྟུང་བར་བྱ་རྒྱུ་དེ་ལྟུང་བར་འགྱུར་རོ། ། དབང་གི་ལྟ་སྟངས་གཡོན་ན་གནས། ། ཞེས་པ་ནི་དབང་དུ་བྱ་རྒྱུ་དེ་བདག་གི་གཡོན་ངོས་སུ་བསམས་ལ། མིག་རྣམ་པ་གཉིས་ཧཱུྃ་ལས་བྱིན་གྱིས་བརླབས་ཏེ། དབུགས་ནང་དུ་རྔུབ་པ་དང་བསྟུན་ནས། མིག་གཡོན་ནས་གཡས་སུ་བཟློག་ན་དབང་དུ་བྱ་རྒྱུ་དེ་དབང་དུ་འགྱུར་ཏེ། གཡོན་པ་ནས་ནི་གཟུགས་བརྙན་གཉིས། ། ཞེས་པ་མིག་གཉིས་སུ་དབང་དུ་བྱ་རྒྱུ་དེའི་གཟུགས་བརྙན་འཆར་བའོ། ། གཡས་པའི་ཆ་ལ་དགུག་པ་ཉིད། །
སྟེང་ནས་ཀྱང་ནི་གཟུགས་བརྙན་གཉིས། ། ཞེས་པ་ནི་བདག་གི་གཡོན་ངོས་སུ་དགུག་པར་བྱ་རྒྱུ་དེ་བསམས་ལ། སྟེང་དུ་བཟློག་པ་ལས་སྟེང་དུ་གཟུགས་བརྙན་གཉིས་མིག་གི་ནང་དུ་འཆར་བའོ། ། སྟེང་རླུང་བུམ་པ་ཅན་དུ་བཟུང་བ་ལ་བརྟེན་པ་སྟེ། བུམ་པ་ཅན་ནི་འོག་ཏུ་རླུང་ཅུང་ཞིག་བསྡམས་ཏེ། སྟེང་རླུང་མནན་ནས་མགྲིན་པར་རླུང་བཟུང་ནས་འཇོག་པ་སྟེ་དགང་བ་དང་བསྟུན་པའོ། ། དེ་ལྟར་ན་དགུག་པར་བྱ་རྒྱུ་དེ་ཁུགས་པར་འགྱུར་རོ། ། དབུ་མ་རེངས་པའི་ལྟ་སྟངས་ཉིད། ། ཅེས་པ་ནི། རེངས་པར་བྱ་རྒྱུ་དེ་བདག་གི་མདུན་གྱི་སྟེང་དུ་བསམས་ལ་མིག་གཉིས་བྱིན་གྱིས་བརླབས་ཏེ་རླུང་ཞི་བར་བྱེད་པ་དང་བསྟུན་ནས་ཐད་ཀར་བལྟས་ན་རེངས་པར་འགྱུར་ཏེ།
སྣ་ཡི་རྩེ་མོའི་དབུས་སུ་གཉིས། ། ཞེས་པས་མིག་གཉིས་སྣའི་ཐད་ཀར་ལྟ་བའོ། ། རྡོ་རྗེའི་ཤིང་ལ་དགུག་པ་ཉིད། ། ཅེས་པ་རྡོ་རྗེའི་ཤིང་ནི་ཤི་རི་ཁཎྜ་ཞེས་པ་རྡོ་རྗེ་རྩེ་ལྔ་པ་བརྩེགས་པ་ལྟ་བུ་ཅིག་ཡོད་གསུང༌། ཟླ་དྲུག་བསྒོམས་ཞེས་པ་ནི། དུས་ཀྱི་བསྙེན་པ་སྟེ། སྔོན་དུ་བསྙེན་པ་ཟླ་བ་དྲུག་སོང་ན་ངེས་པར་འགྲུབ་ཅེས་པའོ། ། འདི་ལ་འཁྲུལ་པར་མི་བྱ་ཞེས་པ་ནི། འགྲུབ་བམ་མི་འགྲུབ་སྙམ་པའི་ཐེ་ཚོམ་མི་བྱའོ། ། སངས་རྒྱས་རྫུ་འཕྲུལ་བསམ་མི་ཁྱབ། །
ཅེས་པ་ནི་རྟེན་ཅིང་འབྲེལ་པར་འབྱུང་བའི་གསང་སྔགས་ཀྱི་ཆེ་བའོ། ། དེ་ལྟར་ལྟ་སྟངས་བཞི་བསྒྲུབ་པ་ལ་དགོས་པ་རང་ཅི་ཡོད་སྙམ་ན། མཁས་པས་སེམས་ཅན་གཞུག་པར་བྱ། ། ཞེས་པ་སྟེ་ལྟ་སྟངས་བཞིས་འདུལ་བའི་གདུལ་བྱ་ལ་ལྟ་སྟངས་ཀྱི་སྒོ་ནས་གདུག་པ་ཅན། བླ་མ་བརྙས་བྱེད་ལ་སོགས་པ་དེ་དག་ལྟ་སྟངས་ཀྱི་སྒོ་ནས་སངས་རྒྱས་ཀྱི་བསྟེན་པ་ལ་འཇུག་པར་བྱ་བའོ། ། གསད་པའི་ལྟ་སྟངས་མི་བྱའམ་ཞེ་ན། དངོས་སུ། གསད་པར་འདི་ལ་བྱ་མ་ཡིན། ། ཞེས་པ་སྟེ། དངོས་སུ་མཚོན་གྱིས་བསད་ན་རྩ་བའི་ལྟུང་བ་བཞི་པར་འགྱུར་བས་ན།
ཕ་རོལ་པོ་གདུག་པ་ཅན་བསྒྲལ་བའི་ཞིང་དུ་གྱུར་པ་དེ་ལ། བདག་ལ་བསྒྲལ་བའི་ནུས་པ་ཡོད་པ་ཅིག་གིས་སྦྱོར་བའི་ཐབས་ལ་མཁས་པས། ཁོས་མ་ཚོར་བ་དང༌། བསམ་པའི་ཐབས་ལ་མཁས་པས་སྙིང་རྗེ་ཆེན་པོ་བསྐྱེད་ནས་གདུག་པ་ཅན་དེ་ལྟ་སྟངས་ཀྱི་སྒོ་ནས་བསྒྲལ་བར་བྱའི། ཐབས་ལ་མཁས་པས་མ་ཟིན་ན་བྱང་སེམས་སྤངས་པའི་རྩ་ལྟུང་འབྱུང་བས་སོ། ། འོ་ན་གདུག་པ་ཅན་དེ་རང་ལྟ་སྟངས་ཀྱི་སྒོ་ནས། ཐབས་ལ་མཁས་པའི་ཁྱད་པར་གྱིས་མ་བསྒྲལ་ན་ཅི་སྟེ་སྙམ་ན། དམ་ཚིག་ངེས་པར་ཉམས་པར་འགྱུར། ། ཞེས་པ་དེ་ལྟར་བདག་ལ་སྒྲོལ་བའི་ནུས་པ་ཡོད་པ་ཅིག་གིས། བསམ་པ་དང་སྦྱོར་བའི་ཐབས་ལ་མཁས་པས་གདུག་པ་ཅན་དེ་མ་བསྒྲལ་ན་རྩ་ལྟུང་བཅུ་པ།
གདུག་ལ་རྟག་ཏུ་བྱམས་ལྡན་པར། ། བྱེད་པ་དེ་ནི་བཅུ་པར་བཤད། ། ཅེས་པ་དེར་འགྱུར་བས་སོ། ། འོ་ན་གདུག་པ་ཅན་མ་ཡིན་པ་དེ་བསྒྲལ་ན་དོན་དུ་འགྱུར་རམ་མི་འགྱུར་སྙམ་ན། སེམས་ཅན་བསླུ་བ་སྤངས་ནས་ནི། ། བྱ་བ་མ་ཡིན་ཐམས་ཅད་བྱ། ། ཞེས་པས། གདུག་པ་ཅན་མ་ཡིན་པ་དེ་བསྒྲལ་ན། ནང་གི་དོན་དུ་བྱ་བ་མ་ཡིན་པ་དེའི་དོན་དུ་འགྱུར་བས་ན་དེ་བསྒྲལ་བར་མི་བྱའོ། ། བྱ་བ་མ་ཡིན་ཐམས་ཅད་བྱ། །
ཞེས་པ་ནི་གདུག་པ་ཅན་དེ་བསྒྲལ་བར་ཐབས་ལ་མཁས་པའི་སྒོ་ནས་བྱ་ཞེས་བྱའོ། ། སེམས་ཅན་གནོད་པ་ཙམ་གྱིས་ནི། ། ཕྱག་རྒྱའི་དངོས་གྲུབ་རྙེད་མི་འགྱུར། ། ཞེས་པ་སེམས་ཅན་གནོད་པ་ཙམ་ནི། གདུག་པ་ཅན་མ་ཡིན་པ་ལ་གནོད་པ་བྱས་ནའོ། ། ན་དང་ཞེས་པ་ལ་སོགས་པ་ནི་དེའི་དུས་ཀྱི་བཟའ་བ་བསྟན་པ་སྟེ། ཡི་གེའི་དོན་གྱིས་སྤྱིའི་དོན་དུ་བཤད་པའོ། ། དགའ་བྲལ་དགའ་བ་ལ་སྨོད་པ། ། ཞེས་པ་ནི་ལྷན་ཅིག་སྐྱེས་པའི་དགའ་བའོ། ། དེ་ལྟ་བུ་དེ་ཡང་སྐྱེ་བ་བདུན་པའི་ཤ་ཟོས་ན་རྟོགས་པར་འགྱུར་ཞེས་བྱའོ། །
མཐོང་ནས་རྣལ་འབྱོར་པ་ཡིས་མཚོན། ། ཞེས་པ་ནི་སྐྱེ་བ་བདུན་པར་རྟོགས་ནས་སོ། ། དེའི་ཤ་ཟོས་པ་ལ་དགོས་པ་གཉིས་ཡོད་པ་ནི། སྐད་ཅིག་ལ་ནི་མཁའ་སྤྱོད་འགྱུར། ། ཞེས་བྱའོ། ། ཀུ་རུ་ཀུལླེ་ཞེས་པ་ནི། རི་ཀུ་རུ་ཀུལླེ་བྱ་བ་ལ་གནས་པས་སམ། སྒྲོལ་མ་སྐུ་མདོག་དམར་མོར་ཡོད་པའོ། ། གོང་དུ་བརྟག་པ་བཅུ་གཉིས་པར། ། རྒྱས་པར་གསུངས་པ་མདོ་རུ་བསྡུ། །
ཞེས་པའི་དོན་ནི་གཞན་དུ་ཤེས་པར་བྱའོ། ། ཧེ་རུ་ཀ་བཞིའམ་བདག་མེད་མ་ལ་སྔོན་དུ་བསྙེན་པ་སོང་བ་ཅིག་གིས། སྒྲོལ་མའི་རྣལ་འབྱོར་གྱིས་དབང་དུ་བྱ་བའི་ལས་སྒྲུབ་པར་འདོད་ན། ཧྲཱིཿལས་བྱུང་བའི་ལྷ་མོ་ནི། ། ཞེས་པའི་དོན། མངོན་རྟོགས་ནི། ཐོག་མར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿལས་ཨུཏྤ་ལ་ཧྲཱིཿས་མཚན་པ་བསམས་ལ། དེ་སྤྲོས་བསྡུས་གཅིག་ཏུ་གྱུར་པ་ལས། སྒྲོལ་མ་སྐུ་མདོག་དམར་མོ་ཕྱག་བཞི་མ་བསྐྱེད་ལ། དེ་ལ་ཡེ་ཤེས་པ་གཞུག་པ་ལ་སོགས་པ་ཡན་ལག་བཞི་རྫོགས་སུ་བསྐྱེད་ལ།
དེ་ལ་མཆོད་པ་དང་བསྟོད་པ་ལ་སོགས་པ་ཇི་ལྟ་བ་བཞིན་བྱའོ། ། འདི་ནི་བསྒོམས་པ་ཙམ་གྱིས་ནི། ། ཞེས་པ་ཧེ་རུ་ཀ་བཞི་ལ་བསྙེན་པ་སྔོན་དུ་སོང་བས་སྒྲོལ་མ་ཡན་ལག་བཞི་རྫོགས་སུ་བསྐྱེད་དེ། དབང་དུ་བྱ་རྒྱུ་དེ་དབང་དུ་བྱ་བར་འདོད་པ་ཙམ་གྱིས་སོ། ། འཇིག་རྟེན་གསུམ་ནི་ས་འོག ས་བླ། ས་སྟེང་གསུམ་དབང་དུ་བྱེད་ཅེས་སྤྱིར་བཤད་ལ། བྱེ་བྲག་ཏུ་སྒྲོལ་མའི་སྔགས་འབུམ་ཕྲག་གཅིག་ལ་སོགས་པས། རྒྱལ་པོ་དང་བློན་པོ་ལ་སོགས་པ་དབང་དུ་བྱེད་དོ་ཞེས་བྱའོ། ། དེ་ལ་ཕྱུགས་ནི་ཕྱུགས་བདག་ཆེན་པོའོ། །
ལྷ་མ་ཡིན་ནི་ཐག་ཟངས་རིས་སོ། ། ལྷ་ནི་བརྒྱ་བྱིན་གྱི་ཆུང་མ་ཐིག་ལེ་མཆོག་ལ་སོགས་པའོ། ། ཀྱེའི་རྡོ་རྗེ་ནི་བརྗོད་བྱ་རྒྱུད་གསུམ་མམ། སྐུ་དང་ཡེ་ཤེས་དབྱེར་མེད་དོ། ། མཁའ་འགྲོ་མ་ནི་ཆོས་ཀྱི་སྐུ་ཅིར་ཡང་མི་དམིགས་པའི་ཚུལ་གྱིས་ནམ་མཁའ་ལ་འགྲོ་ལ། གཟུགས་སྐུ་གཉིས་ནི་སེམས་ཅན་གྱི་དོན་དུ་རྫུ་འཕྲུལ་གྱི་སྟོབས་ཀྱིས་འགྲོ་བས་སོ། ། དྲྭ་བ་ནི་པཉྫར་སྟེ་བུད་མེད་དམ་སྒྱུ་མའི་རྣམ་གྲངས་སོ། ། སྡོམ་པ་ནི་མཚན་མ་དང་རྣམ་རྟོག་བསྡམས་པའོ། ། བརྟག་པ་ནི་དོན་དུ་མ་ཕྱོགས་གཅིག་ཏུ་བྱས་པའོ། ། རྒྱལ་པོ་ནི་རྒྱུད་གསུམ་དང་སྦྱར་ཏེ་བཤད་དོ། །
བརྟག་པ་དང་པོ་རྫོགས་སོ།། །། བརྟག་པ་ཕྱི་མ་ནི་བརྟག་པ་དང་པོ་ཉིད་ཀྱང་དོན་མི་གསལ་བ་གསལ་བ་དང༌། མ་ཚང་བ་ཁ་སྐོང་བར་བྱེད་པས་ན། བརྟག་པ་དང་པོ་ཉིད་ལས་དོན་ལོགས་པ་མེད་པས་ན། བརྗོད་བྱའི་དོན་གང་ཡིན་པ་ལ་སོགས་པ་དོན་གྱི་གནས་ཀྱང་གོང་མ་ཉིད་ཀྱིས་རྟོགས་པར་བྱ་བས་འདིར་མི་བརྩིའོ། ། དེ་ལ་འདི་ནི་བརྟག་པ་དང་པོའི་བཞི་པར་རང་ཉིད་དབང་བསྐུར་ཙམ་གསུངས་ཀྱི། སྐུ་གཟུགས་ལ་སོགས་པ་ལྷའི་བདག་ཉིད་དུ་རབ་ཏུ་གནས་པ་མ་གསུངས་པས། དེ་ཁ་བསྐང་བ་དང༌། ཡང་ཕྱི་མའི་ལེའུ་དྲུག་པར་རས་རིས་ལ་སོགས་པ་ཇི་ལྟར་བྲི་བའི་ཚུལ་ལམ་ཐབས་ཀྱི་ཆོ་ག་གསུངས་ཀྱང༌། དེ་དག་ལ་རབ་ཏུ་གནས་པ་ཇི་ལྟར་བྱ་བ་མ་གསུངས་པས་ན།
དེ་དག་མ་ཚང་བ་ཁ་སྐོང་བའི་དོན་དུ་རབ་གནས་བསྟན་གསུང་ངོ༌། ། དེ་ལ་ཚིག་གི་དོན་ནི་ཞུས་པའི་སྐབས་ན། བཅོམ་ལྡན་རྡོ་རྗེ་སྙིང་པོ་བདག ། ཅེས་པ་ནི་བདག་ལའོ། ། སངས་རྒྱས་ཐམས་ཅད་གཅིག་བསྡུས་པ། ། ཞེས་པ་ནི། དུས་གསུམ་གྱི་སངས་རྒྱས་ཐམས་ཅད་དམ། རིགས་ལྔའི་སངས་རྒྱས་ཐམས་ཅད་ས་བཅུ་གསུམ་པའི་སྟོང་པ་དང་སྙིང་རྗེ་དབྱེར་མེད་རྡོ་རྗེ་འཆང་ཆེན་པོའི་ངོ་བོར་གཅིག་པས་སོ། ། རབ་གནས་མཚན་ཉིད་བཟང་པོ་ཉིད། ། ཅེས་པ་དོན་དམ་པར་སྐུ་གཟུགས་ལ་སོགས་པ་རབ་ཏུ་གནས་པར་བྱ་རྒྱུ་དང༌།
རབ་ཏུ་གནས་པས་སྟོང་པར་འདུག་ཀྱང༌། ཀུན་རྫོབ་ཏུ་རབ་ཏུ་གནས་པར་བྱ་རྒྱུ་ལ་སོགས་པ་ཡོད་པས། དེ་ལྟར་བསྟན་པའི་དབང་དུ་བྱས་ནས་རྣམ་པར་གཞག་པ་སྟེ། དེ་ལ་བཟང་པོ་ཞེས་བྱ་བ་ནི་བཟང་པོ་དྲུག་དང་ལྡན་པ་སྟེ། དེ་ལ་རྟེན་ཡོངས་སུ་དག་པ་བཟང་པོ་ནི། ལྷ་བཟོའམ་རི་མོ་མཁན་གྱིས་བྱ་བ་ཐམས་ཅད་རྫོགས་པའོ། ། གནས་ཁང་བཟང་པོ་ནི་གཙང་ཁང་ལ་སོགས་པ་ས་གཞི་ཤིན་ཏུ་བསྟར་ཞིང་འཐས་པ་དང་ལྡན་པ་ལ། དྲི་བཟང་པོས་ཆག་ཆག་བཏབ་སྟེ། ཉམས་དགའ་བར་བྱས་པའོ། ། ཡོ་བྱད་བཟང་པོ་ནི་སློབ་དཔོན་ལ་མཁོ་བའི་ཡོ་བྱད་སྟོད་གཡོགས་དང༌།
དབུ་རྒྱན་དང༌། རྡོ་རྗེ་དང་དྲིལ་བུ་ལ་སོགས་པ་དང༌། རབ་ཏུ་གནས་པའི་ལྷ་ལ་མཁོ་བའི་ཡོ་བྱད་མཆོད་པའི་ཡོ་བྱད་ཁྱད་པར་ཆེན་པོ་བཤམ་པ་དང༌། རབ་གནས་ཀྱི་རྟེན་ལ་མཁོ་བའི་ཡོ་བྱད། སྤུ་གྲི་དང༌། སེན་གྲི་དང༌། སྤབས་བཞར་དང༌། ཐུར་མ་དང༌། མེ་ལོང་ལ་སོགས་པ་དང་ལྡན་པའོ། ། དུས་ཚོད་བཟང་པོ་ནི་ཡར་གྱི་ངོ་ལ་བྱ་བའམ།
ཡང་ན་བརྒྱད་གཉིས་སམ། ཚེས་བཅུ་གཉིས་ལ་སོགས་པ་སྐར་མ་རྒྱལ་གྱི་ཉིན་པར་བྱ་བའོ། ། སློབ་དཔོན་བཟང་པོ་ནི་སྔོན་ཆད་ལས་ཀྱི་ཆོ་ག་མཐོང་ཞིང་དེ་ཉིད་བཅུ་ཤེས་པ་སྟེ། རྡོ་རྗེ་སློབ་དཔོན་གྱི་བྱ་བ་ལ་མཁས་པའོ། ། ཆོ་ག་ཡོངས་སུ་དག་པ་བཟང་པོ་ནི་ལྷག་ཆད་མེད་པའོ། ། རིམ་པ་ཇི་ལྟར་བཤད་དུ་གསོལ་ཞེས་པ་ནི། སྐུ་གསུང་ཐུགས་ཀྱི་རྟེན་རབ་ཏུ་གནས་པའི་སྦྱོར་བ་དང༌། དངོས་གཞི་དང༌། རྗེས་གྱི་བྱ་བའི་རིམ་པ་བཤད་དུ་གསོལ་ཞེས་པའོ། ། ཅི་གསུངས་སྦྱིན་སྲེག་བྱས་ནས་ནི། །
ཞེས་པ་ནི་རབ་གནས་ཀྱི་སྔོན་དུ་སྦྱིན་སྲེག་གིས་ས་སྦྱང་བའོ། ། དཀྱིལ་འཁོར་དམ་པ་བཞེངས་པ་དང༌། ཞེས་པ་ནི་རབ་གནས་དང་སྤྱིན་སྲེག་དེ་དཀྱིལ་འཁོར་དང་འབྲེལ་བའི་ཕྱིར་རོ། ། སྔ་བར་སྐུ་གཟུགས་སྦྱངས་ནས་ནི། ། ཞེས་པ་དང་པོ་སྦྱོར་བའི་དུས་སུ། རྟེན་དེ་ལ་བགེགས་སྦྱང་བ་དང༌། སྐྱོན་སྦྱང་བ་གཉིས་བྱ་སྟེ། དེ་ལ་བགེགས་སྦྱང་བ་ནི། མེ་དང༌། ཆུ་དང༌།
ཡུངས་ཀར་ལག་ཏུ་ཐོགས་ནས་རྟེན་དེ་ལ་ལག་པ་གཉིས་ཀྱིས་སྣེ་སྣོལ་དུ་ལན་གསུམ་ཙམ་བསྐོར་ལ་ཕྱིར་དོར་རོ། ། དེ་ནས་རྟེན་དེ་འདག་ཆལ་གྱིས་བཀྲུ་བ་དང༌། བ་བྱུང་ལྔའམ། ཤུན་ལྤགས་ལྔས་བྱུགས་ཤིང་བཀྲུས་ལ་སྣུམ་གྱིས་ཅུང་ཟད་བྱུགས་ཏེ། དེ་དག་ལུགས་མ་ལ་སོགས་པ་ཡིན་ན་དངོས་སུ་བྱ། བྲིས་པའམ་པུ་སྟི་ལ་སོགས་པ་ཡིན་ན་མེ་ལོང་ལ་བྱའོ། ། དེ་ནི་རྟེན་སྟ་གོན་དུ་གནས་པའོ། ། དེ་ནས་རྟེན་དེ་དག་ངོ་ཤེས་པ་ཡིན་ན་གང་ཡིན་དེར་བསྐྱེད། ངོ་མི་ཤེས་པ་དང༌། མཆོད་རྟེན་ལ་སོགས་པ་ཡིན་ན།
སྐུའི་རྟེན་རྣམ་སྣང་དུ་བསྐྱེད། རྡོ་རྗེ་ལ་སོགས་པ་རབ་ཏུ་གནས་པར་བྱེད་ན་ཐུགས་ཀྱི་རྟེན་ཡིན་པས་མི་བསྐྱོད་པར་རོ། ། པུ་སྟི་ལ་སོགས་པ་ནི་གསུང་གི་རིགས་འོད་དཔག་ཏུ་མེད་པར་བསྐྱེད་དོ། ། ཡང་ན་དེ་ཐམས་ཅད་རྡོ་རྗེ་འཆང་ཆེན་པོའི་ངོ་བོར་བསྐྱེད་གསུངས་ཏེ། སྟ་གོན་དུ་གནས་པའོ། ། དེ་ནས་བུམ་པའི་སྟ་གོན་ནི། བུམ་པ་ལྷ་དགུའི་དང༌། ལས་ཐམས་ཅད་པའི་དང་བཅུ་ཇི་ལྟ་བ་བཞིན་བཅའ་བའོ། ། དེ་ནས་རྟེན་དེ་ལ་བསྐྱེད་པའི་ལྷ་དེ་བློས་ནམ་མཁའ་ལ་བཏེག་སྟེ། དངོས་གཞིའི་དུས་སུ་དཀྱིལ་འཁོར་ཆེན་པོ་ཚོན་གྱིས་བྲིས་ནས་སྔར་གྱི་བུམ་པ་རྣམས་དང༌།
མཆོད་པའི་ཡོ་བྱད་རྣམས་དཀྱིལ་འཁོར་གྱི་མདུན་དུ་བཀོད་ལ། རབ་ཏུ་གནས་པའི་རྟེན་སྤྱན་དྲངས་ཏེ་སྟ་གོན་གྱི་དུས་ཇི་ལྟ་བ་བཞིན་དུ་སྦྱང་བ་དང་བཀྲུ་བ་བྱས་ལ། སྔར་བློས་ནམ་མཁའ་ལ་བཏེག་པའི་ལྷ་དེ་དག་སྐུ་གཟུགས་ཀྱི་རྟེན་ལ་བློས་བཅུག་སྟེ་ཐ་མི་དད་པར་བསམས་པ་ནི། ནམ་མཁར་བཞུགས་པའི་སངས་རྒྱས་ཀུན། ། སྐུ་གཟུགས་སྙིང་གར་རབ་ཏུ་གཞུག ། ཅེས་པའི་དོན་ནོ། ། དེ་ནས་རྗེས་ཀྱི་དུས་སུ་རྟེན་དེ་རས་རིས་ལ་སོགས་པ་ཡིན་ན། གོང་ལག་ལ་སོགས་པ་ཐམས་ཅད་རྫོགས་པར་བྱ། ལུགས་མ་ལ་གདན་ཁྲི་དང༌། གདུགས་དང༌།
རྒྱབ་ཡོལ་ལ་སོགས་པ་ཐམས་ཅད་རྫོགས་པར་བྱ། གླེགས་བམ་ཡིན་ན་གླེགས་ཐག་དང༌། ན་བཟའ་ལ་སོགས་ཀུན་རྫོགས་པར་བྱ་སྟེ། རང་གི་ལྷ་གང་ཡིན་དེ་སྲུང་མའི་ཚུལ་དུ་བསྐོས་ལ་བཞག་གསུངས་སོ། ། རང་འདོད་ལྷ་མཉམ་ནི་རབ་གནས་བྱེད་པའི་རྡོ་རྗེ་སློབ་དཔོན་དེ་མཉམ་རྗེས་མེད་པར་ལྷའི་ང་རྒྱལ་བརྟན་པོ་དང་ལྡན་པའོ། ། རབ་མཐོང་སྔགས་ཀྱི་ཕ་རོལ་སོན་ནི་དེ་ཁོ་ན་ཉིད་བཅུ་ཤེས་ཤིང་སྔོན་ཆད་ལས་ཀྱི་ཆོ་ག་མཐོང་བའོ། ། ཨོཾ་བཛྲ་པུཥྤེ་ལ་སོགས་ནི་རབ་གནས་ཀྱི་ལྷ་ལ་མཆོད་པ་དབུལ་བའི་སྔགས་སོ། ། སྣ་ཚོགས་ཧཱུྃ་ནི་རྫོགས་པ་དང༌། ། མེ་ཏོག་ལ་སོགས་དབུལ་བ་ཉིད། ། ཅེས་པ་ནི་མེ་ཏོག་ལ་སོགས་པ་དེ་དག་ཐམས་ཅད་ཧཱུྃ་ལས་རྒྱ་ཆེ་སྟེ་ནམ་མཁའ་ལྟ་བུ།
ཟབ་སྟེ་ཆུ་ཟླ་ལྟ་བུར་དྭངས་ཤིང་ཐོགས་པ་མེད་པར་བསམས་ལ་དབུལ་བའོ། ། གོང་མའི་རྒྱུད་ཀྱི་ཆོ་ག་ནི་རྒྱུད་རྒྱས་པ་བརྟག་པ་སུམ་ཅུ་པ་ལས་སོ། ། སྦྱིན་སྲེག་གི་དོན་ནི་ཡི་གེ་ལོགས་སུ་བཀོད་པས་འདིར་མ་བྲིས་སོ། ། འདི་ཉིད་ལ་ནི་ལྷག་མ་བསྒྲུབ། ། ཅེས་པ་ནི་བསད་པའི་ཐབས་དེ་ཉིད་ལའོ། ། ལྷག་མ་ནི་བསྐྲད་པ་དང་རེངས་པར་བྱ་བ་ལ་སོགས་པ་ཡང་ཐབས་དེ་ཉིད་ཀྱིས་འགྲུབ་སྟེ། དེ་དག་ཀྱང་དྲག་པོ་མངོན་སྤྱོད་ཀྱི་ལས་སུ་གཅིག་པས་སོ། ། བསད་ལ་ཇི་ལྟར་ཞེ་སྡང་ཉིད། ། ཅེས་པ་ནི་དྲག་པོའི་སེམས་ཀྱིས་བྱ་བ་དང༌། ཞི་བ་ལ་ཞི་བའི་སེམས་ཀྱིས་བྱ་བའོ། །
ཞི་ལ་ཏིལ་དང་ཞེས་པ་ནི། བསྲེག་རྫས་ཀྱི་ཁྱད་པར་རོ། ། མ་མ་ཞེས་པ་ནི་སའི་ལྷ་མོ་དེ་འདོད་པ་ཁམས་ཀྱི་སེམས་ཅན་ཐམས་ཅད་ཀྱི་རྟེན་ནམ་སྐྱེད་བྱེད་ཡིན་པས་མ་དང་ཆོས་མཐུན་པས་སོ། ། རིན་ཆེན་སྣ་ཚོགས་འཛིན་པ་ནི། ། ཕྱག་ན་གཏེར་གྱི་བུམ་པ་ཡོད་པའོ། ། ཀྱེ་ཡི་རྡོ་རྗེ་ཁྲོས་མཆོད་པའི། ། ཞེས་པ་མི་བསྐྱོད་པ་ཐུགས་ཀྱི་དཀྱིལ་འཁོར་འདི་བྲི་བའི་ལྷ་མོ་ཁྱོད་ཀྱིས་དཔང་པོ་མཛད་ཅིག ཅེས་སའི་ལྷ་མོ་ཡན་ལག་བཞི་རྫོགས་སུ་བསྐྱེད་ལ་མཁྱེན་པར་གསོལ་བ་གདབ་པའོ། ། རྡོ་རྗེ་སྙིང་པོས་གསོལ་བ་ཞེས་པ་རྒྱུད་འཆད་པ་པོའི་སྟོན་པ་རྡོ་རྗེ་འཆང་ཆེན་པོ་དེ་ལ་རྡོ་རྗེ་སྙིང་པོས་རྡོ་རྗེ་རིགས་ཀྱི་ལེའུར། དངོས་པོ་ཉིད་ཀྱིས་གྲོལ་བར་འགྱུར། །
ཞེས་ལྷའི་རྣལ་འབྱོར་གྱིས་གྲོལ་བར་གསུངས་པ་ལ། ལྷ་གང་གིས་རྣལ་འབྱོར་གྱིས་གྲོལ་བ། གསལ་བར་མ་གསུངས་པས། དེ་ཉིད་གསལ་བར་ཞུ་བ་ནི། ནམ་མཁའ་ལྟ་བུའི་ཆོས་ཀུན་ལ། ། ཞེས་པ་ལ་སོགས་པ་སྟེ། ནམ་མཁས་མཚོན་ནས་སོ་སོར་བརྟག་པའི་འགོག་པ་དང༌། བརྟག་མིན་གཉིས་ཀྱང་བསྡུས་ཏེ། འདུས་མ་བྱས་གསུམ་པོ་དེ་དག་ངོས་བཟུང་ངམ་སྤྲོས་པ་ཐམས་ཅད་དང་བྲལ་ཞིང་མཐའ་ཐུག་པ་མེད་པ་ལྟར། ཆོས་ཉིད་དེ་བཞིན་ཉིད་དེ་ཡང་རང་བཞིན་གྱིས་སྤྲོས་པ་ཐམས་ཅད་དང་བྲལ་ཞིང་མཐའ་ཐུག་པ་མེད་པས་ན།
ནམ་མཁའ་ལྟ་བུའི་ཆོས་ཀུན་ལ། ། ཞེས་བྱའོ། ། རྒྱ་མཚོར་ཀུ་བ་ཇི་ལྟ་བ། ། ཞེས་བྱ་བ་ནི་དཔེ་གཉིས་པ་སྟེ། རྒྱ་མཚོ་གཏིང་དཔག་དཀའ་ཞིང་མཐའ་ཐུག་པ་མེད་པ་ལྟར། ཆོས་ཉིད་དེ་བཞིན་ཉིད་དེ་ཡང་དེ་དང་འདྲ་བས་སོ། ། ཀུ་བ་ཇི་ལྟ་བར་ཞེས་པ་ནི། ཀུ་བ་ཁ་དོག་ཅེས་བྱ་བ་རྒྱ་མཚོ་ཆེན་པོའི་ནང་དུ་རླབས་ཀྱིས་བདས་ནས་ཡུན་རིང་དུ་འཕྱོ་བར་འགྱུར་གྱི། གནས་པའམ་རྟེན་མི་རྙེད་པ་བཞིན། ཆོས་ཀྱི་དབྱིངས་སམ་ཆོས་ཉིད་རྒྱ་མཚོ་དང་འདྲ་བ་གཏིང་དཔག་དཀའ་ཞིང་མཐའ་ཐུག་པ་མེད་པ་དེ་ལ།
ཁ་དོག་དང་འདྲ་བའི། རང་འདོད་ལྷ་ཡི་གཟུགས་ཀྱིས་ནི། ། ཇི་ལྟར་སེམས་ཅན་འགྲུབ་པར་འགྱུར། ། ཞེས་ཆོས་ཉིད་དེ་བཞིན་ཉིད་དེ་ཇི་ལྟར་རྟོགས་པར་འགྱུར། ཞེས་པའམ། མཆོག་གི་དངོས་གྲུབ་ཇི་ལྟར་འགྲུབ་པར་འགྱུར། ། ཞེས་སྦྱར་རོ། ། ལན་དུ། བདག་མེད་རྣལ་འབྱོར་ལྡན་པའམ། ། ཞེས་པ་བདག་མེད་མ་ལས་གཞན་པའི་ཤེས་རབ་ཀྱི་རྣལ་འབྱོར་ཀུ་རུ་ཀུལླེ་ལ་སོགས་པའམ།
ཡང་ན་ཧེ་རུ་ཀ་དཔལ་བརྩོན་ཏེ། ཞལ་བརྒྱད་ཕྱག་བཅུ་དྲུག་པ་མིན་པའི་ཕྱག་གཉིས་པ་ལ་སོགས་པའི་ཐབས་ཀྱི་རྣལ་འབྱོར་གཞན་གྱིས་མཆོག་གི་དངོས་གྲུབ་མི་རྟོགས་ཏེ། གཞན་པའི་སེམས་ཀྱིས་ཞེས་པ། ལྷའི་རྣལ་འབྱོར་གཞན་གྱིའམ། ཐ་མལ་གྱི་སེམས་ཀྱིས་སྐད་ཅིག་ཀྱང་མཆོག་གི་དངོས་གྲུབ་འདོད་པས་མི་གནས་ཞེས་བྱའོ། ། འོ་ན་ལྷ་གཞན་གྱི་རྣལ་འབྱོར་གྱིས་མཆོག་གི་དངོས་གྲུབ་མི་འཐོབ་ཀྱི་ཞལ་བརྒྱད་ཕྱག་བཅུ་དྲུག་པ་ཡབ་ཡུམ་ཁོ་ནས་ཐོབ་པ་རང་ཅིས་སྙམ་པ་ལ། གཞན་དག་གིས་མི་འཐོབ་སྟེ། འབྲས་བུ་འབྱུང་བ་མེད་པའི་ཕྱིར་དང༌། དཔལ་གྱི་འོས་མ་ཡིན་པའི་ཕྱིར། ལྷ་གཞན་གྱི་རྣལ་འབྱོར་གྱིས་མཆོག་གི་དངོས་གྲུབ་མི་འཐོབ་ཅེས་བྱའོ། །
དེ་ལ་འབྲས་བུ་འབྱུང་བ་མེད་པ་ནི། རྒྱུད་འདི་འཆད་པའི་སྟོན་པ་ཕྱག་བཅུ་དྲུག་པ་ཁོ་ན་ཡིན་པས་རྒྱུ་འབྲས་རྗེས་སུ་མཐུན་པའི་འབྲས་བུ་ཕྱག་བཅུ་དྲུག་པ་ཁོ་ནས་འཐོབ་ཅེས་སྦྱར་རོ། ། དཔལ་གྱི་འོས་མ་ཡིན་པ་ནི། དཔལ་ནི་འདིར་ཆོས་ཀྱི་སྐུ་ཡིན་ཏེ། ཆོས་ཀྱི་སྐུ་ནི་སྟོང་པ་དང་སྙིང་རྗེ་གཉིས་སུ་མེད་པ་ཡིན་ལ། ཆོས་ཀྱི་སྐུའི་མཚོན་བྱེད་ཁྱད་པར་ཅན་ཕྱག་བཅུ་དྲུག་པ་ཁོ་ན་ལ་ཡོད་ཀྱི། གཞན་ལ་མེད་པས་སོ། ། འདི་ལ་ཇི་ལྟར་ཡོད་ན་ཆོས་ཀྱི་དབྱིངས་ཀྱི་ཆ་སྟོང་པ་བཅུ་དྲུག་ཕྱག་གིས་མཚོན་ལ། སྙིང་རྗེའི་ཆ་བསྡུ་བའི་དངོས་པོ་བཞི་ནི་ཞབས་ཀྱིས་མཚོན་པས་སོ་གསུང༌། ད་ནི་གནས་གང་དུ་བསྒྲུབ་པའི་གནས་གསལ་བར་མ་གསུངས་པས་དེ་གསལ་བར་བྱ་བའི་དོན་དུ་གསུངས་པ་ནི།
དང་པོ་གོམས་པར་བྱེད་དུས་ཀྱི། ། ཞེས་པ་ལ་སོགས་པ་སྟེ། དང་པོ་ནི་སེམས་བརྟན་པ་མ་ཐོབ་པ་རྣམས་ཀྱིའོ། ། གཅིག་ཏུ་མཉམ་གཞག་ནི་ལྷའི་རྣམ་པ་ལ་སེམས་བརྟན་པའོ། ། གནས་ནི་བཟང་པོ་ཞེས་པ་གནས་གང་དུ་གནས་ན་གདོན་དང་མི་མ་ཡིན་པའི་གནོད་པས་མི་ཚུགས་ཤིང་སྲོག་གི་བར་ཆད་དུ་མི་འགྱུར་བ་དང༌། བཀྲ་ཤིས་པ་དང༌། ཏིང་ངེ་འཛིན་མཆོག་སྐྱེ་བ་སྟེ། དེ་ལྟ་བུའི་གནས་དེ་ལ་རང་ཁྱིམ་ཞེས་བྱའོ། ། མཚན་དུས་ཀྱི་ཁྱད་པར་ཏེ། བརྟན་པ་མ་ཐོབ་པས་ནི་མཚན་མོ་རྣམ་རྟོག་ཤས་ཆུང་བས་བསྒོམས་ལ།
ཅུང་ཞིག་བརྟན་པ་ཐོབ་པས་ནི་ཉིན་མཚན་གཉིས་ཀར་བསྒོམ་ཞེས་བྱའོ། ། བདག་ཉིད་འགྲུབ་པའི་སེམས་ཀྱིས་ནི། ། ཞེས་པ་ཕྱག་རྒྱ་ཆེན་པོ་མཆོག་གི་དངོས་གྲུབ་འདོད་པའི་བསམ་པས་སོ། ། ཡང་གང་དུ་ལྷའི་རྣལ་འབྱོར་དེ་དུས་ཇི་སྲིད་དུ་བསྒོམ་པ་གསལ་བར་མ་གསུངས་པ་དེ་གསལ་བར་སྟོན་པ་ནི། རྐང་པ་འཁྲུད་དང་ལ་སོགས་པའོ། ། འབྱུང་དང་ཞེས་པ་ནི་ཕྱིར་འབྱུང་བའོ། ། བཅོམ་ལྡན་འདས་མ་བསྟེན་པ་དང༌། ཞེས་པ་ཐབས་ཤེས་སྙོམས་པར་འཇུག་པའི་དུས་སུ་ཡང་ལྷའི་རྣལ་འབྱོར་དང་མི་འབྲལ་བར་བསྒོམ་ཞེས་པའོ། ། རྣལ་འབྱོར་མ་ཉིད་རྣམ་པར་བསྒོམ། ། ཞེས་པ་དེས་མཚོན་ནས་ཡབ་ཧེ་རུ་ཀར་ཡང་བསྒོམ་པར་དོན་གྱིས་འབྲེལ་ལོ། །
གཞན་གྱི་ཚུལ་གྱིས་ལྷའི་རྣལ་འབྱོར་ལས། གཞན་ཐ་མལ་གྱི་རྣམ་རྟོག་གིས་སོ། ། གདུག་པ་སྟེ་ཞེ་སྡང་གི་སེམས་ཀྱིས་དངོས་གྲུབ་འདོད་པས་དངོས་གྲུབ་ཀྱི་ཕྱིར་རམ། ཆེད་དུ་མཁས་པ་སྟེ་ལྷའི་རྣལ་འབྱོར་ལ་སེམས་བརྟན་པས་མི་གནས་པར་བྱའོ། ། ད་ནི་སྤྱོད་པའི་ལེའུ་ལས། རིམ་པ་གཉིས་ཀྱིས་དྲོད་ཐོབ་པ་དེས་སྤྱོད་པ་སྤྱད་པ་ཙམ་གསུངས་ཀྱི། དྲོད་ཐོབ་པའི་དུས་དང་ཐབས་གང་གིས་དྲོད་ཐོབ་པར་བྱེད་པ་གསལ་བར་མ་གསུངས་པས། དེ་གསལ་བར་བསྟན་པ་ནི། བསམ་གཏན་ཉོན་མོངས་འཇིག་བྱེད་པ། ། ཞེས་པ་ལ་སོགས་པ་སྟེ།
དེ་ལ་བསམ་གཏན་ནི་དྲོད་ཀྱི་ཡེ་ཤེས་སོ། ། ཉོན་མོངས་འཇིག་བྱེད་པ་ཞེས་པ་ཐ་མལ་གྱི་རྣམ་རྟོག་ཆོས་བརྒྱད་དུ་ཞེན་པ་སྤོང་བའོ། ། ཕྱིས་གསུང༌། བསམ་གཏན་གང་ལ་མཉམ་པར་བཞག་ན། ཀུན་ནས་ཉོན་མོངས་པ་རྣམ་པ་གསུམ་སྤོང་ཞིང་འཇིག་པར་བྱེད་པའམ། ཐ་མལ་གྱི་རྣམ་རྟོག་སྤོང་བར་བྱེད་པ་ནི། བསམ་གཏན་ཉོན་མོངས་འཇིག་བྱེད་དོ། ། བརྩེ་བས་དངོས་གྲུབ་དོན་དུ་ཡང༌། ། ཞེས་པ་ནི་བསམ་པ་སྟེ། སེམས་ཅན་གྱི་དོན་ལ་ཐུགས་བརྩེ་བའམ།
འདོད་པའི་ལོངས་སྤྱོད་ཀྱིས་རྣམ་པར་བརྩེ་བས་སོ། ། དངོས་གྲུབ་དོན་དུ་ནི་དྲོད་ཀྱི་ཡེ་ཤེས་ཀྱི་དོན་དུའོ། ། ཟླ་བ་ཕྱེད་དུ་ནི་དུས་ཏེ་ཉི་མ་གཅིག་ཀྱང་མ་ཆད་པར། ཟླ་བ་ཕྱེད་དུ་ཡོངས་སུ་རྟོགས། ། ཞེས་པ་སྟེ། དྲོད་ཐོབ་པའི་དུས་སུའོ། ། བསམ་པ་ཐམས་ཅད་ཡོངས་སྤངས་ནི། རང་བྱིན་གྱིས་བརླབ་པ་ཙཎྜཱ་ལཱིའི་ཡེ་ཤེས་མངོན་དུ་བྱ་སྙམ་པ་ལས་གཞན་པའི་འོ། ། ལྷའི་གཟུགས་སུ་སེམས་པ་ཞེས་པ་ལུས་ལས་བྱུང་ཞིང་བདེ་བ་ལ་རོལ་པའི་དོན་གྱིས་ན་ལྷ་ཞེས། ཙཎྜཱ་ལཱིའི་ཡེ་ཤེས་དེ་ཉིད་ལ་བྱའོ། །
བསྒོམས་པས་ཡོངས་སུ་བརྟག་པར་གྱིས། ། ཞེས་པ་ཙཎྜཱ་ལཱི་བསྒོམས་པས་དྲོད་ཐོབ་པར་བརྟག་པར་གྱིས་ཤིག་པའོ། ། ད་ནི་དཀྱིལ་འཁོར་འཁོར་ལོའི་ཐབས་སྟོན་པ་ལས། རང་གཞན་དོན་ནི་རབ་བསྒྲུབ་ཕྱིར། ། ཞེས་པ་ནི་རང་ནི་སྒྲུབ་པ་པའོ། ། གཞན་ནི་ཤེས་རབ་ལས་ཀྱི་ཕྱག་རྒྱའོ། ། དོན་ནི་རབ་བསྒྲུབ་ཕྱིར། ། ཞེས་པ་དྲོད་ཐོབ་པར་བྱ་བའི་ཕྱིར་རོ། ། འཁོར་བར་ཐབས་གཞན་ཡོད་མ་ཡིན་ཏེ། དྲོད་ཐོབ་པར་བྱེད་པ་ལ་ཉེ་བའི་རྒྱུད་དཀྱིལ་འཁོར་འཁོར་ལོའི་ཐབས་ལས་གཞན་མེད་ཅེས་པའོ། །
རིག་མ་ལྷན་ཅིག་གོམས་བྱས་པས། ། ཞེས་པ་སྟེ། ལས་ཀྱི་ཕྱག་རྒྱ་འདུ་ཤེས་གསུམ་དང་ལྡན་པར་བསྟེན་ན། འཕྲལ་དུ་མངོན་དུ་བྱེད་པ་སྟེ། དྲོད་ཐོབ་ཅེས་བྱའོ། ། ཡང་ན་རིག་མ་ལན་ཅིག་གོམས་པས་ཟེར་ན་ལན་ཅིག་འདུ་ཤེས་གསུམ་ལྡན་དུ་བསྟེན་པས་དྲོད་འཐོབ་ཅེས་སྦྱར་རོ། ། ད་ནི་དྲོད་ཐོབ་ཅེས་བྱ་བའི་གོ་བ་རང་གསལ་བར་མ་གསུངས་པས། དེ་གསལ་བར་སྟོན་པ་ནི། འཇིགས་སྨྱོ་ཞེས་པ་ལ་སོགས་པའོ། ། ཕན་དང་གནོད་པའི་འབྲས་འབྱུང་བ། །
ཞེས་པ་ནི་དྲོད་ཆེན་པོ་ཐོབ་པ་སྟེ། ཚར་གཅད་རྗེས་གཟུང་གཉིས་ཀ་ནུས་པའོ། ། དེ་ལྟར་ངེས་པར་ཤེས་བྱས་ནས། ། ཞེས་པ་དྲོད་ཆེན་པོ་ཐོབ་ནས་སོ། ། སྐད་ཅིག་ཀྱང་རྣལ་འབྱོར་པ་དེ་ངུ་འབོད་དུ་མི་གནས། མི་སྐྱེས་ཞེས་བྱའོ། ། ད་ནི་རྒྱུད་སྦྱང་བ་མ་བྱས་པ་རིང་ཞིག་ནས་འགྲུབ་པའི་དབང་དུ་བྱས་ནས། མཚམས་མེད་ལྔ་ནི་བྱེད་པ་དང༌། ། ལ་སོགས་པ་གསུངས་ཏེ། སྐྱེ་བ་དམན་པ་ནི།
གདོལ་པའམ་སྨྱིག་མ་མཁན་ལ་སོགས་པའོ། ། རྨོངས་པ་ནི་མ་རིག་པ་སྟེ་ལས་རྒྱུ་འབྲས་དང༌། དེ་ཁོ་ན་ཉིད་ལ་རྨོངས་པའོ། ། མ་རུང་ལས་བྱེད་ནི། བླ་མ་བརྙས་བྱེད་ལ་སོགས་པའོ། ། ད་ནི་རྒྱུད་སྦྱང་བ་བྱས་པ་འགྲུབ་པར་ངེས་པའི་དབང་དུ་བྱས་ནས། དགེ་བ་བཅུ་ལ་གོམས་པ་དང༌། ཞེས་པ་ལ་སོགས་པ་སྟེ། དགེ་བ་བཅུ་ལ་གོམས་པ་ནི་ཕ་རོལ་ཏུ་ཕྱིན་པའི་བསླབ་པས་བཅིངས་པའོ། ། རྟག་ཏུ་གོམས་པའི་རྣལ་འབྱོར་གྱིས། །
ཞེས་པ་རྫོགས་རིམ་རྣམ་པ་གཉིས་ལའོ། ། དངོས་གྲུབ་ཐོབ་པ་ནི་དྲོད་ཀྱི་དངོས་གྲུབ་ཐོབ་པའོ། ། ད་ནི་གོང་དུ་རྣམ་པ་གཉིས་ཀྱིས་དྲོད་ཐོབ་ནས་སྤྱོད་པ་བྱ་བར་གསུངས་པ་ལ། སྤྱོད་པའི་སྔོན་དུ་གསང་སྤྱོད་དུས་ཇི་སྲིད་ཅིག་ཏུ་བྱ་བ་དང༌། གྲོགས་དུ་ཞིག་དང༌། སྤྱོད་པ་སྤྱད་པ་དང༌། མཐར་དུས་ཇི་སྲིད་ཅིག་གིས་གྲོལ་བར་འགྱུར་བ་དང༌། སྤྱོད་པའི་དགོས་པ་གསལ་བར་མ་གསུངས་པས་དེ་དག་རིམ་པ་བཞིན་དུ་གསལ་བར་བཤད་པ་ནི། ཟླ་བ་གཅིག་ཏུ་གསང་ལ་སྤྱད། ། ཅེས་པ་ཀུན་འདར་གྱི་སྤྱོད་པའི་དུས་སུ་བཟའ་བྱ་དང༌།
བཟའ་བྱ་མ་ཡིན་པ་དང༌། བགྲོད་བྱ་དང་བགྲོད་བྱ་མ་ཡིན་པ་ལ་སོགས་པའི་རྟོག་པ་ཐམས་ཅད་སྤངས་ཏེ། སྨོན་པ་ལྟ་བུར་འཇིག་རྟེན་པ་རྣམས་སྐྲག་པར་འགྱུར་བའི་སྤྱོད་པ་བྱེད་པས་ན། འཇིག་རྟེན་པ་རྣམས་ཀྱི་མངོན་དུ་མི་བྱེད་ཀྱི། གསང་ནས་སྤྱོད་པ་བྱེད་དོ། ། དེ་ལྟར་གསང་སྤྱོད་ཟླ་བ་གཅིག་བྱས་པ་དང༌། ཡུལ་ཉི་ཤུ་རྩ་བཞི་ན་གནས་པའི་མཁའ་འགྲོ་མ་རྣམས་ཀྱིས་ལུང་བསྟན་པའི་ཕྱག་རྒྱ་མ་འབྱུང་སྟེ། ཡུལ་འདི་ན་ཕྱག་རྒྱ་མ་འདི་ལྟ་བུ་ཡོད་ཀྱི་དེ་དང་ལྷན་ཅིག་སྤྱོད་པ་གྱིས་ཤིག ཅེས་ལུང་སྟོན་པ་འབྱུང་སྟེ། ཇི་སྲིད་ཕྱག་རྒྱ་མ་རྙེད་པར། །
སྣང་བ་རྙེད་འགྱུར་སྔགས་པ་ལ། ། ཞེས་པ་ལ་སོགས་པའི་དོན་ནོ། ། རྙེད་པ་དེ་ཡང་མིག་ཡངས་མ། ། ཞེས་པ་ལ་སོགས་པ་ལ། མིག་ཡངས་པ་ནི་དཀྱུས་རིང་བའོ། ། གཟུགས་ནི་ལྷན་ཅིག་སྐྱེས་པའི་ཡེ་ཤེས་སྐྱེ་བའི་རྟེན་དུ་རུང་བའོ། ། ལང་ཚེ་བཅུ་དྲུག་མའམ་ཉི་ཤུ་མའོ། ། གཞན་ཡང་བྱང་ཆུབ་ཀྱི་སེམས། བདེ་བ་སྐྱེ་བའི་རྒྱུ། སིཧླ་དང་ག་པུར་ལྡན་པ་སྟེ་དེ་ཉིད་རྒྱས་པའོ། །
དེ་ནི་རང་བཞིན་ནམ་ངོ་བོ་ཉིད་ཀྱི་ཡོན་ཏན་ནོ། ། སྦྱངས་པ་ལས་བྱུང་བའི་ཡོན་ཏན་བྱང་ཆུབ་ཀྱི་སེམས་རྣམ་པར་སྦྱངས་པ་ལ་སོགས་པ་སྟེ། བྱང་ཆུབ་སེམས་ཀྱིས་རྣམ་པར་སྦྱངས་པ་ནི་གསང་དབང་གི་དུས་སུ་བྱང་སེམས་ལྕེ་ལ་འཇོག་པའོ། ། དེའི་ཡང་སྔོན་དུ་བུམ་དབང་དགོས་ལ། གསང་དབང་བསྐུར་བ་ལ་དབང་གསུམ་པ་དགོས་ཤིང༌། གསུམ་པའི་ཉམས་མྱོང་དེ་ཉིད་ལམ་དུ་བྱེད་པའི་བཞི་པས་གོམས་པར་བྱེད་པས་ན་དོན་གྱིས་དབང་བཞི་ཀ་ལ་བྱའོ། ། ལྷ་ཡི་གཟུགས་ཀྱི་སེམས་དང་ནི་ཟེར་ཡང༌། ལྷ་ཡི་གཟུགས་ཀྱང་གཅིག་པ་ཉིད། ། དམ་ཚིག་སེམས་ཀྱང་གཅིག་པ་ཉིད། ། ཅེས་སྦྱར་ཏེ།
ལྷའི་གཟུགས་ཀྱི་སེམས་གཅིག་པ་ནི་བདག་དང་ཕྱག་རྒྱ་གཉིས་ཀ་ལྷར་བསྐྱེད་པའོ། ། དམ་ཚིག་སེམས་གཅིག་པ་ནི་དེ་གཉིས་ཀའང་མཁའ་དང་གསང་བ་བྱིན་གྱིས་བརླབ་པ་སྔགས་ཀྱི་འདུ་ཤེས། ཐ་མལ་གྱི་ཆགས་པ་སྤངས་ཏེ་ལྷན་སྐྱེས་མངོན་དུ་བྱ་བར་འདོད་པས། གཉིས་ཀའང་ཆོས་ཀྱི་འདུ་ཤེས་སུ་གཅིག་པའོ། ། ཡང་ན་ཐབས་ལ་བཟའ་བསྲུང་གི་དམ་ཚིག་ཇི་སྙེད་ཡོད་པ་དེ། ཤེས་རབ་ཀྱིས་ཀྱང་བསྲུང་དགོས་པས་སོ། ། ཟླ་བ་གཅིག་གིས་སྐལ་ལྡན་པར། ། འགྱུར་བ་འདི་ལ་ཐེ་ཚོམ་མེད། ། ཅེས་པ་ནི་སྤྱོད་པའི་མཐར་འཇིག་རྟེན་པའི་མངོན་དུ་སྤྱོད་པ་ཟླ་བ་གཅིག་བྱེད་པ་སྟེ། འདི་ནི་ཀུན་བཟང་གི་སྤྱོད་པའི་དུས་སོ། །
སྤྱིར་དྲོད་ཀྱི་མཐའ་ནི་ཟླ་བ་ཕྱེད་ཡིན་ལ། སྤྱོད་པའི་མཐའ་ནི་ཟླ་བ་གཅིག་ཡིན་ཞིང༌། སྙོམས་འཇུག་གི་མཐའ་ནི་ཞག་རྣམ་པ་ལྔ་ཡིན་ཞིང༌། དུས་ཀྱི་མཐའ་ནི་སྐྱ་རེངས་འཆར་ཀ་སྟེ། གུར་ལས་ཀྱང༌། ཉི་མ་གཅིག་གི་སྦྱོར་བ་དང༌། ། ཞེས་པ་ནས། ཉི་མ་ལྔ་ཡི་སྦྱོར་བ་ཡིས། ། འགྲུབ་འགྱུར་ཞེས་པ་དང༌། ཡང༌།
སྐྱ་རེངས་འཆར་ཀའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་སོ། ། དེ་ལྟར་ལུང་བསྟན་པའི་བུ་མོ་མ་རྙེད་ན། མཆོག་ཐོབ་པ་ཡི་བུད་མེད་གང༌། ། ཞེས་པ་དྲོད་ཐོབ་པའི་རྣལ་འབྱོར་མ་རྟོགས་པ་མཆོག་ཏུ་གྱུར་པ། གཙང་མི་གཙང་ལ་སོགས་པའི་རྟོག་པ་ཐམས་ཅད་སྤངས་པ། དེ་ལྟ་བུ་དང་ལྷན་ཅིག་སྤྱོད་པ་བྱ་བའམ། ཡང་ན་བདག་གི་ནུས་པའི་མཐུས་ལྷ་དང་སྟེ། བརྒྱ་བྱིན་གྱི་ཆུང་མ་ཐིག་ལེ་མཆོག་དང༌།
ལྷ་མིན་གྱི་བུ་མོ་ལེགས་སྨིན་དང༌། མི་རྣམས་ཏེ་མིའི་བུ་མོ་རྒྱུད་ཡོངས་སུ་སྦྱངས་པ་མཐུས་བཀུག་ལ་སྤྱོད་པ་བྱ་བར་འབྲེལ་ལོ། ། བདག་གི་དལ་བ་མངོན་དུའི་ཕྱིར། ། ཞེས་པ་ནི་དགོས་པ་གསལ་བར་བཤད་པ་སྟེ། དལ་བ་ནི་རང་གི་སེམས་བརྟན་གཡོ་བརྟག་པའི་ཕྱིར་རོ། ། གང་བཤད་འཇིགས་པའི་གཟུགས་ཅན་ཏེ། ། འཇིག་རྟེན་པ་རྣམས་སྐྲག་པར་འགྱུར་བའི། ། གཙང་བཙོག་ལ་སོགས་མེད་པར་སྨྱོན་པའི་བརྟུལ་ཞུགས་ཀྱིས་སྤྱོད་པ་སྤྱད་ཀྱི། སྤྱོད་པ་ལོངས་སྤྱོད་ཕྱིར་མ་གསུངས། ། ཞེས་པ་ལྟོ་བ་དགང་བའི་དཔུང་གཉེན་གྱི་སྤྱོད་པ་ཐ་མལ་གྱི་འདོད་ཡོན་ལ་ཆགས་པས་མི་སྤྱོད་དེ།
དེ་ལྟར་སྤྱད་ན་ངུ་འབོད་ལ་སོགས་པ་སྐྱེད་པར་བྱེད་པས་སོ། ། ད་ནི་ལེའུ་བཅུ་པར། དངོས་གྲུབ་མཚན་ཉིད་མི་བྱེད་པ། ། ཕྱག་རྒྱའི་དངོས་གྲུབ་ཅེས་གྲགས་པ་དེ་ལ་བརྩད་པ་སྟོན་ཏེ། བདག་མེད་རྣལ་འབྱོར་ལྡན་པ་ཡིས། ། ཕྱག་རྒྱ་ཉིད་ཅེས་ཇི་ལྟར་བརྗོད། ། ཕྱག་རྒྱ་ཕྱག་རྒྱ་གཉིས་དག་གིས། ། ཕྱག་རྒྱའི་དངོས་གྲུབ་ཇི་ལྟར་འགྱུར། ། ཞེས་པའི་དོན་ནི། རྟེན་བུད་མེད་ཀྱིས་བདག་མེད་མའི་དཀྱིལ་འཁོར་དུ་རིམ་པ་གཉིས་ཀྱིས་དྲོད་ཐོབ་པ་གཅིག་གིས་སྤྱོད་པ་བྱེད་པ་ན།
གྲོགས་གང་དང་སྤྱོད་པ་བྱེད་དེ་བུད་མེད་ནང་ན་ཕྱག་རྒྱ་མ་བསྟེན་པ་ནི་མི་འཐད་ལ། ཕྱག་རྒྱ་མར་མ་བསྟེན་པར་ཡང་ཕྱག་རྒྱའི་དངོས་གྲུབ་ཅེས་ཇི་ལྟར་བྱ་སྙམ་དུ་དྲིས་པའོ། ། ལན་བུད་མེད་དང་རྟོགས་པ་མཉམ་པའི་ཐབས་སྒྲུབ་པ་པོ་དང་ཕྲད་ན་ནི་རྒྱུད་གཉིས་དུས་གཅིག་ཏུ་གྲོལ་བར་ཡང་རུང་ལ། དེ་ལྟ་བུའི་ཐབས་སྒྲུབ་པ་པོ་མ་རྙེད་ན་དྲོད་ཐོབ་པ་དེས་རང་གི་ལུས་སྐད་ཅིག་གིས་སྐྱེས་པར་བསྒྱུར་ནུས་པས་ན། བུད་མེད་ཀྱི་ལུས་སྤངས་ལ་སྐྱེས་པའི་ལུས་སུ་བསྒྱུར་ཏེ། ཕྱག་རྒྱ་དང་ལྷན་ཅིག་སྤྱོད་པ་སྤྱད་ན་ཕྱག་རྒྱའི་དངོས་གྲུབ་འཐོབ་ཅེས་བྱའོ། ། ཆགས་དང་འཇིག་པ་དག་གིས་ཀྱང༌། ། ཞེས་པ་ལ་སོགས་པས་ནི་ཕྱག་རྒྱའི་དངོས་གྲུབ་ཀྱི་མཚན་ཉིད་སྟོན་ཏེ། ཆགས་དང་ནི་ཟག་བཅས་ཀྱི་ལུས་སྐྱེ་བའོ། ། འཇིག་པ་ལུས་དེ་མཐར་རིམ་གྱིས་འགག་པའོ། །
ཐབས་དང་ཤེས་རབ་གནོད་མི་འགྱུར། ། ཞེས་པ་དམིགས་པ་མེད་པའི་སྙིང་རྗེ་དང་ཤེས་རབ་ལ་བྱ་བའམ། ཡང་ན་ཐབས་སྒྲུབ་པ་པོ་དང༌། ཤེས་རབ་ཕྱག་རྒྱ་ལ་གནོད་པར་མི་འགྱུར་ཏེ། དེ་དག་ལ་ཟག་བཅས་ཀྱི་སྐྱེ་འཇིག་མེད་ཅེས་པའོ། ། གང་ཕྱིར་ཐབས་ནི་འབྱུང་བ་ཉིད། ། ཅེས་སྟོབས་དང་མི་འཇིགས་པ་ལ་སོགས་པ་དང༌། གཟུགས་སྐུའི་སྣང་བ་ཉེ་བར་མ་འགགས་པའོ། ། དེ་ཉིད་ཀྱི་དུས་ན་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བར་འདུག་པས་ན། འཇིག་པ་ཤེས་རབ་སྲིད་མཐར་བརྗོད། །
ཅེས་བྱའོ། ། དེ་ནས་ཕྱག་རྒྱ་ཆེན་པོའི་མཚན་ཉིད་དེ་ལ་ཟག་བཅས་ཀྱི་སྐྱེ་འཇིག་ལྟ་བུ་མེད་པས། རབ་འཇིག་ཡོད་མ་ཡིན། དེ་ཉིད་ལ་ཟག་བཅས་ཀྱི་སྐྱེ་བ་ལྟ་བུ་མེད་པས་ཆགས་པ་མེད་ཅེས་བྱའོ། ། ལ་ལ་སྟེ་ཟག་བཅས་ཀྱི་དངོས་པོ་རྣམས་འཇིག་པས་འཇིག་པར་འགྱུར། ཞེས་བྱའོ། ། ཕྱག་རྒྱའི་དངོས་གྲུབ་དེ་ལ་ཟག་བཅས་ཀྱི་སྐྱེ་འཇིག་དང་བྲལ་བས་ན། འཇིག་པའི་དངོས་མེད་ཟག་པ་མེད། ། ཅེས་བྱའོ། ། སྤྲོས་པ་རྨི་ལམ་ལྟར་བྱས་ནས། །
ཞེས་སྣང་བ་ལ་མ་ཞེན་པར་རོ། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་ཆུའི་ཟླ་བ་ལྟར་སྣང་ལ་རང་བཞིན་མེད་པར་བྱའོ། ། ཇི་ལྟར་སྒྱུ་མ་རྨི་ལམ་དང༌། ། ཞེས་པ་སྣང་ཡང་རང་བཞིན་མེད་པའོ། ། བར་མའི་སྲིད་ཡིན་ཞེས་པ་བར་དོའི་ལུས་ལྟར་ཐོགས་རྡུགས་དང་བྲལ་བར་བསྒོམ་པའོ། ། རྟག་ཏུ་གོམས་པའི་རྣལ་འབྱོར་པ་སྟེ། ལྷའི་འཁོར་ལོ་དེ་སྣང་ལ་རང་བཞིན་མེད་པར་རྒྱུན་དུ་གོམས་པ་ལས། དཀྱིལ་འཁོར་ཉིད་ནི་དེ་བཞིན་འདོད་དེ། ཆུའི་ཟླ་བ་ལྟར་རོ། །
ཕྱག་རྒྱ་ཆེན་པོའི་དབང་བསྐུར་བར། ། ཞེས་པ་ཕྱག་རྒྱ་ལ་བརྟེན་ནས་དགའ་བ་བཞིའི་མཐར་ལྷན་སྐྱེས་མངོན་དུ་བྱས་པ་ལས། དཀྱིལ་འཁོར་གྱི་འཁོར་ལོ་སྣང་ལ་རང་བཞིན་མེད་པར་ཤེས་པའི་རྟོགས་པ་འབྱུང་བས་ན། ཇི་ལྟར་ཤེས་པའི་བདེ་ཆེན་པོ། ། ཞེས་བྱ་སྟེ། དཀྱིལ་འཁོར་གྱི་རྣམ་པ་སྣང་ལ་རང་བཞིན་མེད་པར་ཤེས་པའོ། ། དེ་ནི་འདི་ཡི་བྱིན་རླབས་ཡིན། ། ཞེས་པ་སྣང་ལ་རང་བཞིན་མེད་པ་དེ་ཕྱག་རྒྱ་ལ་བརྟེན་ནས། དགའ་བ་བཞིའི་མཐར་ལྷན་སྐྱེས་མངོན་དུ་བྱས་པའི་བྱིན་རླབས་ཡིན་ཞེས་བྱའོ། ། གཞན་ལས་དཀྱིལ་འཁོར་འབྱུང་བ་མེད། །
ཅེས་པ་ཕྱག་རྒྱ་ལ་བརྟེན་ནས་དགའ་བ་བཞིའི་མཐར་ལྷན་སྐྱེས་མངོན་དུ་མ་བྱས་པར་དཀྱིལ་འཁོར་སྣང་ལ་རང་བཞིན་མེད་པ་ཆུའི་ཟླ་བ་ལྟར་རྟོགས་པ་མེད་ཅེས་བྱའོ། ། ད་ནི་རྡོ་རྗེ་རིགས་ཀྱི་ལེའུར་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་གསུངས་པ་ལ། དེས་དངོས་པོ་ཀུན་ལ་ཇི་ལྟར་ཁྱབ་པ་དང་གནས་པ་གསལ་བར་མ་གསུངས་པས་དེ་གསལ་བར་སྟོན་པ་ནི། བདེ་བ་གནག་ཅིང་ཞེས་པ་ལ་སོགས་པ་སྟེ། དེ་ལ་ཡང་རང་བཞིན་ལྷན་སྐྱེས་ཀྱི་དབང་དུ་བྱས་ནས། དངོས་པོ་ཐམས་ཅད་ལ་དེ་ལས་བྱུང་བའི་ཚུལ་དུ་ཁྱབ་པ་དང༌། ཞུ་བདེ་ལྷན་སྐྱེས་ཀྱི་དབང་དུ་བྱས་ནས་བདག་ཉིད་གཅིག་པའི་ཚུལ་དུ་ཁྱབ་པའོ། ། དེ་ལ་དང་པོའི་དབང་དུ་བྱས་ནས་བདེ་བ་སྟེ། རང་བཞིན་ལྷན་སྐྱེས་སེམས་གཉུག་མ་དེ་ཉིད་ནག་པོར་ཡང་སྣང་ཞེས་པ་ནས། དེ་ཉིད་སྔོན་པོར་ཡང་སྣང་ཞེས་སྦྱར་རོ། །
བདེ་བ་རྒྱུ་དང་སྟེ་བཅུད་དང༌། མི་རྒྱུ་བ་སྣོད་དུ་ཡང་རང་བཞིན་ལྷན་སྐྱེས་དེ་ཉིད་སྣང་ཞེས་བྱའོ། ། ཡེ་ཤེས་བདེ་བ་སྟེ་ལྷན་སྐྱེས་དེ་ཉིད་ཤེས་རབ་ཡུམ་དུ་ཡང་སྣང་ལ། ཐབས་ཡབ་ཏུ་ཡང་སྣང༌། དེ་བཞིན་ཀུན་དུ་རུ་སྐྱེས་བདེ་སྟེ།

རང་བཞིན་ལྷན་སྐྱེས་དེ་ཉིད་ཀུན་དུ་རུའི་རྣམ་པར་ཡང་སྣང་ཞེས་བྱའོ། ། བདེ་བ་དངོས་པོ་སྟེ་གཟུགས་སུ་ཡང་རང་བཞིན་ལྷན་སྐྱེས་དེ་ཉིད་སྣང་ལ། དངོས་མེད་མིང་བཞིའི་ཕུང་པོར་ཡང་ལྷན་སྐྱེས་དེ་ཉིད་སྣང་བའོ། ། ཡང་ན་དངོས་པོ་ནི་སྣང་བའི་ཆའོ། ། དངོས་མེད་ནི་སྟོང་པའི་ཆའོ། ། དེས་ན། རྡོ་རྗེ་སེམས་དཔའ་བདེ་བའི་མཆོག ། ཅེས་བྱའོ། ། བདེ་བ་གནག་ཅིང་ནི་མི་བསྐྱོད་པར་སྣང་བའོ། ། སྔོ་བ་ནི་ཡབ་ཧེ་རུ་ཀར་ཡང་སྣང་བའོ། ། བདེ་བ་སྔོ་བའི་བར་ནི་བསྐྱེད་པའི་རིམ་པའི་དབང་དུ་བྱས་ནས།
རིགས་དྲུག་དང་ཡང་སྦྱར་བའོ། ། ཡང་ཞུ་བདེ་ལྷན་སྐྱེས་ཀྱི་དབང་དུ་བྱས་ནས། དཔེར་ན་གསེར་འགྱུར་གྱི་རྩི་སྲང་གཅིག་གིས་ལྕགས་སྲང་སྟོང་གསེར་དུ་བསྒྱུར་བ་ལྟར། ཞུ་བདེ་ལྷན་ཅིག་སྐྱེས་པའི་ཡེ་ཤེས་དེས་དངོས་པོ་ཐམས་ཅད་བདེ་སྟོང་གི་རྣམ་པར་བསྒྱུར་ནུས་ཏེ། དངོས་པོ་ཐམས་ཅད་ལ་བདག་ཉིད་གཅིག་པའི་ཚུལ་གྱིས་ཁྱབ་པའོ། ། བདེ་བ་གནག་ཅིང་ལ་སོགས་པ་དངོས་པོ་ཐམས་ཅད་ཞུ་བདེ་ལྷན་སྐྱེས་སུ་བསྒྱུར་ནུས་པའོ། ། བདེ་བ་རྒྱུ་དང་མི་རྒྱུ་སྟེ། སྣོད་བཅུད་ཀྱི་དངོས་པོ་ཐམས་ཅད་ཀྱང་ལྷན་ཅིག་སྐྱེས་པའི་ཡེ་ཤེས་སུ་བསྒྱུར་བར་ནུས་ལ། བདེ་བ་སྟེ་ཞུ་བདེ་ལྷན་སྐྱེས་དེས་ཤེས་རབ་ཡུམ་དང༌། ཐབས་ཡབ་ཏུ་སྣང་བ་ཡང་བདེ་སྟོང་གི་ངོ་བོར་སྒྱུར་བར་བྱེད་ལ།
བདེ་བ་དངོས་པོ་ཞུ་བ་དང༌། དངོས་མེད་བདེ་བར་སྣང་ཡང་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་སྒྱུར་བར་བྱེད་པའོ། ། ཡང་བསྐྱེད་པའི་རིམ་པའི་དབང་དུ་བྱས་ནས་བདེ་བ་གནག་ཅིང་ལ་སོགས་པ་རྒྱལ་བ་རིགས་དྲུག་ཏུ་སྣང་བ་དེ་ཡང༌། ཞུ་བདེ་ལྷན་སྐྱེས་ཀྱི་ངོ་བོར་བསྒྱུར་ནུས་པའོ། ། ད་ནི་བསྐྱེད་རྫོགས་གཉིས་ཀ་བསྒོམ་དགོས་པའི་འཐད་པ་སྟོན་པ་ལས་དྲི་བའི་དོན་ནི་གོ་སླའོ། ། ལན་ལ་ཨེ་མའོ་ཞེས་པའང་རངས་པའོ། ། དད་པའི་ཤུགས་ཀྱིས་ཉམས་པ་ནི། བསྐྱེད་རིམ་ལ་དད་པའི་ཤུགས་ཉམས་པའོ། ། ལུས་ཀྱི་དངོས་མེད་གང་ལས་བདེ། ། ཞེས་པ་བསྐྱེད་རིམ་གྱི་ལུས་ལ་རྫོགས་རིམ་གྱི་བདེ་བ་གནས་པ་སྟོན་ཏེ།
ལུས་ལྷར་བསྐྱེད་པ་ལས་བདེ་བ་འབྱུང་སྟེ། ལུས་ལ་རྩ་གནས། རྩ་ལ་བྱང་སེམས་གནས་ཤིང༌། དེ་ལ་བདེ་བ་གནས་པས་ན། ལུས་ཀྱི་དངོས་པོ་མེད་ན་གང་ལས་བདེ་སྟེ། བདེ་བའི་ཡུལ་མེད་པས། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། ཞེས་པ་ཁྱབ་པར་བྱ་བའི་དོན་གྱིས་ན་ཁྱབ་པ། སྐྱེད་པར་བྱེད་པའི་དོན་གྱིས་ན་ཁྱབ་པ།
རྫོགས་རིམ་གསུངས། ལུས་ལྷར་བསྐྱེད་པ་ཡོད་ན་བདེ་བ་འབྱུང༌། མེད་ན་མི་འབྱུང་བས་སོ། ། དེས་ན་བདེ་བས་འགྲོ་བ་སྟེ། ལུས་ཡོད་ཚད་ལ་བདེ་བས་ཁྱབ་པ་ཉིད་ཅེས་བྱའོ། ། ཇི་ལྟར་མེ་ཏོག་ལ་གནས་དྲི། ། ལ་སོགས་པ་ནི་བསྐྱེད་རྫོགས་གཉིས་ཀ་བསྒོམ་དགོས་པའི་དཔེའོ། ། དངོས་དང་དངོས་མེད་ང་མ་ཡིན། ། ཞེས་པ་དངོས་པོ་སྟེ་ཁུ་བ། དངོས་མེད་དེ་བདེ་བ།
དེ་གཉིས་ཀའང་ལྷན་ཅིག་སྐྱེས་པའི་ཡེ་ཤེས་ང་མ་ཡིན་ཞེས་བྱའོ། ། དངོས་པོ་རྟོགས་ཕྱིར་སངས་རྒྱས་ང༌། ། ཞེས་པ་གཟུགས་ལ་སོགས་པའི་དངོས་པོ་ཐམས་ཅད་བདེ་སྟོང་གི་ངོ་བོར་རྟོགས་པས་སོ། ། གང་ཞིག་ལེ་ལོས་བསྣུན་པ་ནི། ཚོགས་མ་བསགས་པ་དང་བསྐྱེད་རིམ་ལ་མ་དད་པའོ། ། རྨོངས་པ་ནི་དེ་ཁོ་ན་ཉིད་ལ་རྨོངས་པ་སྟེ། དེ་ལྟ་བུའི་ལྷན་ཅིག་སྐྱེས་པའི་ཡེ་ཤེས་མི་ཤེས་ཞེས་པའོ། ། འོ་ན་ལྷན་སྐྱེས་དེ་དུས་ནམ་གྱི་ཚེ་རྟོགས་སྙམ་ན། མཆོག་མཐའ་དགའ་བྲལ་དང་པོ་ཞེས་ཏེ། འདི་ལ་བཤད་པ་གསུམ་ཡོད་པ་ལས་དང་པོ་ནི།
རྒྱུད་ཤེས་རབ་ཀྱིས་རློམ་པའི་གང་ཟག་སློབ་དཔོན་ལ་རག་ལུས་སུ་གཞུག་པར་བྱ་བའི་ཕྱིར་མཆོག་མཐའ་སྟེ། མཆོག་དགའི་མ་ཐ། དགའ་བྲལ་གྱི་ཡ་ཐ་སྟེ། དུས་གསུམ་པར་སྐྱེ་བར་བཤད་ཀྱི། དོན་གྱི་བཞི་པར་སྐྱེ་བར་འདོད་གསུང༌། ཡང་བཤད་པ་གཉིས་པའི་དབང་དུ་བྱས་ན། དགའ་བྲལ་ནི་རྟེན་བྱང་ཆུབ་ཀྱི་སེམས་ཀྱི་ཐིག་ལེ་ཉམས་པ་ལ་ཟེར་ལ། དེའི་ཡ་ཐར་སྐྱེ་བས་དགའ་བྲལ་དང་པོར་ཞེས་བྱ་སྟེ། འདི་ཉིད་ཀྱིས་ལྷན་སྐྱེས་བཞི་པར་སྐྱེ་བར་གསལ་གསུང༌། བཤད་པ་གསུམ་པ་ནི་སྤྱིར་དགའ་བ་བཅུ་དྲུག་ཡོད་པ་ལས།
སྤྱི་བོ་ནས་མགྲིན་པའི་བར་དུ་དགའ་བས་བསྡུས་པའི་དགའ་བ་བཞི་སྐྱེ་ལ། མགྲིན་པ་ནས་སྙིང་གའི་བར་ལ་མཆོག་དགས་བསྡུས་པའི་དགའ་བ་བཞི་སྐྱེ་ལ། སྙིང་ག་ནས་ལྟེ་བའི་བར་ལ་དགའ་བྲལ་གྱིས་དུས་པའི་དགའ་བ་བཞི་སྐྱེ་ལ། གསང་གནས་ནས་རྡོ་རྗེ་ནོར་བུའི་བར་དུ་ལྷན་ཅིག་སྐྱེས་པའི་དགའ་བ་བཞི་སྐྱེ་ལ། དགའ་བ་བཞི་པོ་དེའི་དགའ་བ་དང་མཆོག་དགའ་གཉིས་ཡར་སོང༌། དགའ་བྲལ་མར་ལུས་པའི་དབུས་ན་བྱང་ཆུབ་ཀྱི་སེམས་གཟུང་བའི་གནས། འབར་འཛག་གི་རྟོག་པ་མེད་པའི་རྩ་བྱ་བ་ཡོད་པས། གནས་དེར་ལྷན་སྐྱེས་མངོན་དུ་བྱེད་པ་ལ་དགོངས་ནས། ལྷན་སྐྱེས་གསུམ་པར་སྐྱེ་བར་བཤད་པ་སྟེ། ནང་ལྟར་བཤད་པ།
མ་ནིང་གི་དབང་ལ་དགོངས་པ་ཡིན་གསུང་ནའང་དཔྱད་དུ་ཡོད། མུན་པ་ལ་ནི་མར་མེ་བཞིན། ། ཞེས་པ་གསལ་བར་བྱས་པའི་དཔེའོ། ། རྡོ་རྗེ་ནི་སྟོང་པ་ཉིད་དོ། ། བཙུན་མོ་ནི་དུས་གསུམ་གྱི་སངས་རྒྱས་ཐམས་ཅད་ཀྱིས་བསྟེན་ཞིང་འདྲིས་པར་བྱ་བས་ནའོ། ། བྷ་ག་ནི་དེའི་ཆོས་ཀྱི་འབྱུང་གནས་ཏེ། མཚན་མ་དང་རྣམ་རྟོག་འཇོམས་པས་སོ། ། ཨེའི་རྣམ་པ་ནི་དབྱིབས་ཏེ་གྲུ་གསུམ་དུ་ཡོད་པའོ། ། སངས་རྒྱས་ནི་དེ་ན་གནས་པའི་ཁམས་བདུད་རྩིའི་དྭངས་མའོ། ། དེ་ཉིད་ཡོན་ཏན་ཐམས་ཅད་ཀྱི་ངོ་བོར་འདུག་པས་རིན་པོ་ཆེ།
ཡང་ཟ་མ་ཏོག་ཏུ་ནོར་འཛུད་པ་ལྟར་དུས་གསུམ་གྱི་སངས་རྒྱས་ཐམས་ཅད་ཀྱི་བཞུགས་གནས་སུ་འདུག་པས། ཆོས་འབྱུང་དེ་ལ་ཟ་མ་ཏོག་ཅེས་བྱའོ། ། བདེ་བ་ཅན་ཏེ། ཆོས་འབྱུང་དེར་སྟོན་པ་ལྷན་ཅིག་སྐྱེས་པའི་ཡེ་ཤེས་ང་རྟག་ཏུ་བཞུགས་ཞེས་བྱའོ། ། ད་ནི་འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ནས། འཆད་པ་པོ་ང་ཞེས་པ་ལ་སོགས་པ་གསུངས་སོ། ། འཇིག་རྟེན་སྟོན་པ་བསྒྲུབ་བྱ་སྟེ། མཐར་ཐུག་འབྲས་བུ་ས་བཅུ་གསུམ་པ་ཞེས་བྱ་བའི་ཐོབ་བྱ་དེ་ཉིད་ལྷན་སྐྱེས་ང་རང་ཡིན་ཞེས་པའོ། ། འཇིག་རྟེན་ཏེ་སྣང་སྲིད་སྐྱེ་འཇིག་སྣ་ཚོགས་སུ་སྣང་བ་ཡང་ལྷན་སྐྱེས་ཉིད་ཀྱི་རྣམ་འཕྲུལ་ཡིན་ལ། འཇིག་རྟེན་འདས་པ་སྟེ།
མཚན་མ་དང་རྣམ་རྟོག་ཐམས་ཅད་དང་བྲལ་བའི་ངོ་བོ་ཉིད་མཐར་ཐུག་འབྲས་བུ་དེ་ཡང་ལྷན་ཅིག་སྐྱེས་པའི་ཡེ་ཤེས་ཉིད་ཡིན་ཞེས་བྱའོ། ། བཙུན་མོའི་བྷ་ག་བདེ་ཅན་དུ། ། ཞེས་པ་བདེ་བ་སྐྱེ་བའི་གནས་ཡིན་པས་ཆོས་འབྱུང་ལ་བྱའོ། ། སྟོན་པ་སུམ་ཅུ་རྩ་གཉིས་མཚན། ། ཞེས་པ་བྷ་ག་དེ་ན་བྱང་ཆུབ་ཀྱི་སེམས་ཨཱ་ལི་ཕྲག་གཉིས་ཀྱི་རྣམ་པར་གནས་ལ། དེ་མཚན་བཟང་པོའི་ངོ་བོ་ཉིད་ཡིན་པས་སོ། ། གཙོ་བོ་དཔེ་བྱད་བརྒྱད་ཅུར་ལྡན། ། ཞེས་པ་བྱང་སེམས་ཀཱ་ལི་ཕྲག་གཉིས་ཀྱི་རྣམ་པར་གནས་ལ། ཀཱ་ལི་ཡོངས་སུ་གྱུར་པ་ནི་དཔེ་བྱད་བཟང་པོ་བརྒྱད་ཅུའི་ངོ་བོ་ཡིན་པས་སོ། ། ཁུ་བ་ཞེས་བྱ་རྣམ་པར་གནས། །
ཞེས་པ་ཆོས་འབྱུང་ནང་ན་བྱང་སེམས་ཐིག་ལེའི་ངོ་བོར་ཨཱ་ལི་ཀཱ་ལིའི་རྣམ་པར་མཚན་དང་དཔེ་བྱད་ཀྱི་བདག་ཉིད་དེ་གནས་ཞེས་པའོ། ། དེ་མེད་པས་ན་ཞེས་པ་རྟེན་ཐིག་ལེ་དེ་མེད་ན་བདེ་མེད་འགྱུར་ཏེ་རྩིག་པ་མེད་པའི་རི་མོ་བཞིན་ནོ། ། བདེ་བ་མེད་པར་ཡང་ཞུ་བ་མི་འབྱུང་སྟེ། ཕན་ཚུན་ལྟོས་པའི་ཕྱིར་རོ། ། ལྷ་ཡི་རྣལ་འབྱོར་ལས་བདེ་བ། ། ཞེས་པ་བདག་དང་ཕྱག་རྒྱ་གཉིས་ཀ་ལྷར་བསྐྱེད་དེ་འདུ་ཤེས་གསུམ་དང་ལྡན་པར་ཕྱག་རྒྱ་བསྟེན་པ་ལས་ཞུ་བདེ་ལྷན་ཅིག་སྐྱེས་པའི་ཡེ་ཤེས་རྟོགས་པར་འགྱུར་བས་ནའོ། ། དེ་ཕྱིར་སངས་རྒྱས་དངོས་པོ་མིན། ། ཞེས་པ་བསྐྱེད་རིམ་གྱིས་རྟོགས་པ་མིན་ཞེས་པའོ། ། ཕྱག་རྒྱ་བསྟེན་པའི་དུས་ཉིད་ནའང་ལྷའི་རྣལ་འབྱོར་དང་མི་འབྲལ་བས། དེ་ཉིད་དངོས་མེད་ཚུལ་ཡང་མིན། །
ཞེས་བྱའོ། ། ད་ནི་རྒྱུའི་རྒྱུད་དངོས་པོའི་གནས་ལུགས་དང་སྦྱར་ནས་ལུས་དང་སེམས་རྫོགས་པའི་སངས་རྒྱས་སུ་བཞག་པ་ནི། རིམ་པ་ལྟར་ཞལ་ཕྱག་རྣམ་པ་ལ་སོགས་པའོ། ། རྣམ་དག་རྣམ་པས་ཞེས་པས། གློ་བུར་དྲི་མ་དང་བཅས་ཀྱང་རང་བཞིན་གྱིས་རྣམ་པར་དག་པས་ན། རང་བཞིན་མྱ་ངན་འདས་པ་ཉིད། ། ཅེས་བྱའོ། ། ལྷ་ཡི་རྣམ་པའི་གཟུགས་ཀྱིས་ནི། ། ཞེས་པ་ལ་སོགས་པའི་ཆོས་མཐུན་ཡོད་པ་ཙམ་གྱི་སྒོ་ནས་ལུས་སེམས་རྫོགས་པའི་སངས་རྒྱས་སུ་བསྟན་པའོ། ། འོ་ན་སེམས་ཅན་ཐམས་ཅད་རང་གི་ངང་གིས་གྲོལ་བར་འགྱུར་བས་འབད་པ་དོན་མེད་དོ་སྙམ་ན།
རང་བཞིན་གྱིས་དག་ཀྱང་དྲི་མ་གློ་བུར་བས་བསྒྲིབས་ཟེར་བ་ནི། འོན་ཀྱང་བག་ཆགས་ཕལ་པས་སོ། ། ཞེས་བྱའོ། ། ད་ནི་དྲི་མ་སེལ་བར་བྱེད་པའི་ཐབས་སྟོན་པ་ལས་རིགས་མཐུན་གཉེན་པོར་ཆེ་བ་ནི། དུག་གི་དུམ་བུ་གང་ཉིད་ཀྱིས། ། ཞེས་པ་ལ་སོགས་པ་སྟེ། འགྲོ་བའི་དུག་མཁལ་ཁྲག་དང༌། གནས་པའི་དུག་བོང་ང་ལ་སོགས་པའོ། ། དུག་གི་དེ་ཉིད་སྨན་དང་སྔགས། ། ཞེས་པའོ། །
ཇི་ལྟར་རླུང་གིས་ཟིན་པ་ལ་སོགས་པ་ནི། བཟློག་པ་གཉེན་པོར་ཆེ་བའོ། ། རྣམ་རྟོག་ལས་ནི་ཞེས་པ་ཐ་མལ་གྱི་རྣམ་རྟོག་གོ ། རྣམ་པ་ལྷ་རུ་འཛིན་པའི་རྣམ་རྟོག་དག་ཅེས་བྱའོ། ། སྲིད་པ་ཉིད་ཀྱིས་ཏེ། ལྷའི་སྲིད་པའམ། དམ་པའི་སྲིད་པས་ཐ་མལ་གྱི་དྲི་མ་དག་ཅེས་བྱའོ། ། ཇི་ལྟར་རྣ་བར་ཆུ་ཞུགས་པ། ། ལ་སོགས་པ་ནི། བསྣན་པ་གཉེན་པོར་ཆེ་བའོ། །
སྐྱེ་བོ་མི་བཟད་པ་ཡི་ལས། ། ཞེས་པ་འཁྲིག་པ་སྤྱོད་པ་ལ་སོགས་པའོ། ། གང་དང་གང་གིས་འཆིང་གྱུར་པ་སྟེ། འདོད་ཆགས་ཀྱིས་ཀུན་ནས་ཉོན་མོངས་པ་གསུམ་གྱིས་འཁོར་བར་འཁོར་བར་བྱེད་པས་སོ། ། ཐབས་ལ་མཁས་པས་ཟིན་ན་འདུ་ཤེས་གསུམ་ལྡན་དང་མ་བྲལ་བའི་ཆགས་པ་ཉིད་ཀྱིས་གྲོལ་བར་འགྱུར་ཞེས་བྱའོ། ། ཆགས་པས་འཇིག་རྟེན་འཆིང་བར་འགྱུར། ། ཞེས་པ་ཐ་མལ་པའི་ཆགས་པས་སོ། ། དེ་ཉིད་འདུ་ཤེས་གསུམ་གྱི་ཐབས་ལ་ཁམས་པས་ཟིན་ན་གྲོལ་བར་འགྱུར་བས་ན། ཆགས་པ་ཉིད་ཀྱིས་རྣམ་གྲོལ་འགྱུར་ཞེས་བྱའོ། ། བཟློག་པའི་སྒོམ་པ་ནི་སྤངས་བྱ་དེ་ཉིད་གཉེན་པོར་འགྱུར་པས་སོ། །
སངས་རྒྱས་ཀྱི་མུ་སྟེགས་ནི་གནས་མ་བུའི་སྡེ་པ་ལ་སོགས་པ་ཐེག་པ་ཆེན་པོ་སངས་རྒྱས་ཀྱི་བཀར་མི་འདོད་པ་རྣམས་སོ། ། འབྱུང་བ་ལྔ་ཡི་རང་བཞིན་གྱིས། ། ཀུན་དུ་རུ་ལས་ལྔ་རུ་འགྱུར། ། ཞེས་པ་ཀུན་དུ་རུ་བསྟེན་པའི་བྱེ་བྲག་གིས་འབྱུང་བར་འགྱུར་བའོ། ། དགའ་བ་ཆེན་པོ་གཅིག་ཉིད་ལས། ། ཞེས་པ་ཞུ་བདེ་ལྷན་སྐྱེས་གཅིག་ཉིད་ལས་སོ། ། ཀུན་རྫོབ་ཏུ། ། འབྱུང་བ་ལྔ་ཡི་བྱེ་བྲག་གི ། དབྱེ་བས་ལྔ་རུ་འགྲོ་བར་འགྱུར། ། ཞེས་བྱའོ། །
ཇི་ལྟར་ལྔ་རུ་འགྲོ་བར་འགྱུར་སྙམ་ན། བོལླ་ཀཀྐོ་ལ་སྦྱོར་བས། ། ཞེས་པ་ལ་སོགས་པ་སྟེ། སྲ་བ་གཏི་མུག་ཆོས་ཀྱི་ཕྱིར། ། ཞེས་པ་སྲ་བ་སྟེ་ས་རྣམ་པར་དག་པ་སངས་རྒྱས་སྤྱན་ཡིན་ལ། གཏི་མུག་ཆོས་ཀྱི་ཕྱིར། ཞེས་པ་གཏི་མུག་རྣམ་པར་དག་པའམ། གཏི་མུག་སྦྱོང་བའི་གཉེན་པོ་ཡིན་པས་སོ། ། གཏི་མུག་རྣམ་པར་སྣང་མཛད་བརྗོད། ། ཅེས་པ་གཏི་མུག་རྣམ་པར་དག་པ་རྣམ་པར་སྣང་མཛད་ཡེ་ཤེས་ཀྱི་ཆ།
དེ་དང་དབྱིངས་ཀྱི་ཆ་ལྷ་མོ་སྤྱན་མ་དེ་དབྱེར་མེད་པ་ལམ་དུ་བྱ་བའི་ཕྱིར་རོ། ། གང་ཕྱིར་བྱང་སེམས་གཤེར་བ་ཉིད། ། ཅེས་པ་ཆུ་རྣམ་པར་དག་པ་མཱ་མ་ཀཱི་ཡིན་ལ། ཆུ་ནི་མི་བསྐྱོད་གཟུགས་ཀྱི་ཕྱིར། ། ཞེས་པ་དབྱིངས་ཀྱི་ཆ་ཆུ་རྣམ་པར་དག་པ་མཱ་མ་ཀཱི་དེ་དང་མི་བསྐྱོད་པ་ཡེ་ཤེས་ཀྱི་ཆ་དེ། དབྱིངས་དང་ཡེ་ཤེས་དབྱེར་མེད་དུ་ལམ་དུ་བྱ་བའི་ཕྱིར་རོ། ། ཞེས་སྡང་འདྲེན་པ་མི་བསྐྱོད་པ། ། ཞེས་པ་ཞེ་སྡང་སྦྱོང་བར་འདོད་པའི་གཉེན་པོ་ཡིན་པས་སོ། ། གཉིས་ཀྱིས་བསྐྱོད་པའི་སྦྱོར་བ་ལས། ། དྲོད་ནི་རྟག་ཏུ་སྐྱེ་བར་འགྱུར། །
ཞེས་པ་དྲོད་ནི་མེ་སྟེ། མེ་རྣམ་པར་དག་པ་ལྷ་མོ་གོས་དཀར་མོ་ཡིན་ལ། འདོད་ཆགས་དཔག་མེད་ནི། འདོད་ཆགས་རྣམ་པར་དག་པ་འོད་དཔག་མེད་ཡིན་པས་སོ། ། འདོད་ཆགས་དྲོད་ལས་འབྱུང་བར་འགྱུར། ། ཞེས་པ་མེ་རྣམ་པར་དག་པ་གོས་དཀར་མོ་དང༌། འདོད་ཆགས་རྣམ་པར་དག་པ་འོད་དཔག་མེད་དེ། དབྱིངས་དང་ཡེ་ཤེས་དབྱེར་མེད་དུ་མོས་པར་བྱ་བའི་ཕྱིར་རོ། ། ཀཀྐོ་ལར་ནི་གང་ཞིག་སེམས། ། ཞེས་པ་ཕྱག་རྒྱའི་ཆོས་ཀྱི་འབྱུང་གནས་ཀྱི་སྙིང་པོའོ། །
སེམས་ནི་བྱང་ཆུབ་ཀྱི་སེམས་དང་ཐ་མི་དད་པས་སོ། ། དེ་ནི་རླུང་གི་རང་བཞིན་ཅན། ། ཞེས་པ་ཐིག་ལེ་དེ་རླུང་གིས་འདྲེན་པར་བྱེད་པ་ལ་སྒྲོལ་མ་ནི་རླུང་རྣམ་པར་དག་པའི་ངོ་བོ་ཉིད་ཡིན་པས་སོ། ། ཕྲག་དོག་དོན་ཡོད་གྲུབ་པ་ཡིན། ། དོན་ཡོད་རླུང་ལས་འབྱུང་བ་ཉིད། ། ཅེས་པ་ཕྲག་དོག་རྣམ་པར་དག་པ་དོན་ཡོད་གྲུབ་པ་དེ་དང༌། ལྷ་མོ་སྒྲོལ་མ་རླུང་རྣམ་པར་དག་པའི་རང་བཞིན་དེ་གཉིས་ཐ་མི་དད་པས་སོ། ། བདེ་བ་འདོད་ཆགས་ཁྲག་ཏུ་འགྱུར། ། ཞེས་པ་རའི་སྒྲ་ལས། ར།
ར་ག་ཏ་ན། ཁྲག་ཏུ་འགྲོ་ལ། ར། རཱ་ག་ན་འདོད་ཆགས་སུ་འགྲོ་སྟེ་སྒྲ་མཐུན་པས་སོ། ། དགའ་བ་ནམ་མཁའི་མཚན་ཉིད་དེ། ། ཞེས་པ་ཐོགས་པར་བྱེད་པའི་རེག་བྱ་དང་བྲལ་བ་ཙམ་མོ། ། ནམ་མཁའ་སེར་སྣ་རྡོ་རྗེར་འགྱུར། ། ཞེས་པ་ལྷ་མོ་སྤྱན་མ་དེ་དང༌། སེར་སྣ་རྣམ་པར་དག་པ་རིན་ཆེན་འབྱུང་ལྡན་དེ། དབྱིངས་དང་ཡེ་ཤེས་དབྱེར་མེད་དུ་མོས་ནས་ལམ་དུ་བྱ་བའི་ཕྱིར་རོ། །
སེམས་ནི་ཆེན་པོ་གཅིག་ཉིད་ལ་ནི་ཞུ་བདེ་ལྷན་ཅིག་སྐྱེས་པའི་ཡེ་ཤེས་གཅིག་ཉིད་ལའོ། ། ལྔའི་གཟུགས་ཏེ་རིགས་ཞུ་བདེ་ལྷན་སྐྱེས་གཅིག་པ་དེ་ཉིད། ཀུན་རྫོབ་ཏུ་འབྱུང་བ་ལྔར་འགྱུར་ལ། དེ་ལས་རིགས་ལྔར་འགྱུར་བས་ན། ལྔ་ཡི་གཟུགས་ཀྱིས་རྣམ་པར་མཚོན། ། ཞེས་བྱའོ། ། རིགས་ནི་ལྔ་པོ་དེ་ཉིད་ལས། ། སྟོང་ཕྲག་དུ་མ་སྐྱེ་བ་ཉིད། ། ཅེས་པ་རིགས་རེ་རེ་ལ་ཡང༌། ། རྡོ་རྗེའི་རིགས་ཀྱི་ལས་ཀྱི་རིགས་དང༌།
པདྨའི་རིགས་ཞེས་བྱ་བ་ལ་སོགས་པ་དུ་མར་ཕྱེ་བས་སོ། ། རིགས་ལྷན་ཅིག་སྐྱེས་པའི་ཡེ་ཤེས་གཅིག་པུ་དེ་ཉིད་ལ་ལྔ་དང༌། སྟོང་ཕྲག་ལ་སོགས་པ་དུ་མར་ཡང་འགྱུར་ཞིང༌། དེ་ཐམས་ཅད་ཀྱང་བདེ་བ་རྣམ་པར་དག་པ་རྡོ་རྗེ་འཆང་གི་རིགས་སུ་གཅིག་པས་ན། དེ་ཕྱིར་འདི་དག་རང་བཞིན་གཅིག་སྟེ་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་གཅིག་པའོ། ། བདེ་ཆེན་མཆོག་ཏུ་ཕན་པ་ཉིད། ། ཅེས་པ་དེ་ཐམས་ཅད་ཀྱང་བདེ་བ་རྣམ་པར་དག་པ་རྡོ་རྗེ་འཆང་ཆེན་པོའི་རིགས་སུ་གཅིག་པས་སོ། ། འདོད་ཆགས་ལ་སོགས་སེམས་ལྔ་ཡི། ། དབྱེ་བས་ལྔ་རུ་འགྲོ་བར་འགྱུར། ། ཞེས་པ་སྦྱང་གཞི་སྤང་བྱ་རིགས་ལྔ་ཡོད་པས།
དེ་སྦྱོང་བྱེད་ཀྱང་ལྔར་བཞག་པའོ། ། རིགས་ལྔ་སོ་སོ་རེ་རེ་ལའང༌། ། བྱེ་མའི་ལམ་ནི་གཅིག་པུ་ལ། ། སངས་རྒྱས་སུ་ནི་མ་དག་མིན། ། ཞེས་པའི་ཚུལ་གྱིས་དུ་མར་ཕྱེ་བས་གང་གཱའི་ཀླུང་བཅུའི་བྱེ་མ་སྙེད་དུ་འགྱུར་རོ། ། རིགས་གཅིག་ལ་ནི་སྟེ་བདེ་བ་རྣམ་པར་དག་པའི་རིགས་ལའོ། ། དེ་ལས་ཕྱེ་བས་དེ་བཞིན་གཤེགས་པའི་ཚོགས་ཏེ་རིགས་ལྔར་འགྱུར་ལ། དེ་ལ་ཡང་ཕྱེ་བས་རིགས་ནི་རྣམ་པ་བརྒྱར་འགྱུར་ཞིང༌། དེ་རེ་རེ་ལ་ཡང་ཕྱེ་བས། དེ་རྣམས་ལས་བྱུང་འབུམ་ཕྲག་རིགས་ཆེན་རྣམས། །
དབྱེ་བའི་རིགས་ལས་གྲངས་ནི་མེད་པར་འགྱུར། ། ཞེས་བྱའོ། ། མཆོག་ཏུ་དགའ་བའི་རིགས་ལས་བྱུང་བ་རྣམས། ། ཞེས་པ་ལྷན་ཅིག་སྐྱེས་པའི་ཡེ་ཤེས་གཅིག་པུ་དེ་ཉིད་ལས་རིགས་དེ་རྣམས་འབྱུང་ཞེས་བྱའོ། ། ཀྱེའི་རྡོ་རྗེ་མཁའ་འགྲོ་མ་དྲྭ་བའི་སྡོམ་པའི་དོན་ནི་གཞན་དང་འདྲའོ། ། དངོས་གྲུབ་རྒྱུ་དང་བཅས་པ་ཞེས་ཁ་བསྐངས་ཏེ། དངོས་གྲུབ་ནི་ས་བཅུ་གསུམ་པའི་འབྲས་བུ། སྟོང་པ་དང་སྙིང་རྗེ་དབྱེར་མེད་ཟག་བཅས་ཀྱི་སྐྱེ་འཇིག་དང་བྲལ་བའོ། ། རྒྱུ་ནི་ཉེ་བའི་རྒྱུ་རྫོགས་རིམ་པ་རྣམ་པ་གཉིས་ཀྱིས་རྟོགས་པར་བྱ་བའི་ཀུན་རྫོབ་དང་དོན་དམ་བྱང་ཆུབ་ཀྱི་སེམས་སོ། ། གཏན་ལ་དབབ་པ་ནི་དེ་ངེས་པར་བྱེད་པའི་གཞུང་གི་ཚོགས་སོ། །
དེ་ནས་རྡོ་རྗེ་ཅན་ཏེ། འཆད་པའི་སྟོན་པ་རྡོ་རྗེ་འཆང་ཆེན་པོས། པརྞ་རི་ཁྲོད་མ་ལ་སོགས་པའི་རྣལ་འབྱོར་མ་རྣམས་ལ་རྣལ་འབྱོར་བླ་ན་མེད་པའི་རྒྱུད་དཔལ་གསང་བ་འདུས་པ་སོགས། ཐམས་ཅད་ཀྱི་གླིང་གཞི་ནི། ནི་ཏ་ན་སྟེ། འབྱུང་བར་ངེས་པ་ཡིན་ཏེ། ཨེ་ཝཾ་གྱི་དོན་རྗོད་པར་བྱེད་པའོ། ། ཐབས་ནི་དེ་རྟོགས་པར་བྱེད་པའི་གཞུང་ངོ༌། ། དེ་ལ་ཡང་མདོར་བསྟན་དོན་དྲུག་ཏུ་ཡོད་པ་ལས། སྡོམ་པ་དང་ནི་ཞེས་པ།
རྡོ་རྗེ་རིགས་ཀྱི་ལེའུར་གནས་གང་དུ་སྡོམ་པ་དང༌། ཐབས་གང་གིས་སྡོམ་པ་དང༌། སྤང་བྱ་གང་སྡོམ་པའི་ཚུལ་གྱིས། བདག་བྱིན་གྱིས་བརླབ་པའི་ཐབས་ཀྱི་སྡོམ་པའི་རབ་ཏུ་དབྱེ་བ་གསུངས་ཀྱང༌། དཀྱིལ་འཁོར་འཁོར་ལོའི་ཐབས་ཀྱི་དབང་དུ་བྱས་ནས་སྡོམ་པའི་རབ་ཏུ་དབྱེ་བ་མ་གསུངས་པས། དཀྱིལ་འཁོར་འཁོར་ལོའི་ཐབས་ལ་བརྟེན་ནས་སངས་རྒྱས་ཀྱི་སྡོམ་པ་དང༌། རྣལ་འབྱོར་མའི་སྡོམ་པ་གཉིས་སུ་མ་ཚང་པ་ཁ་བསྐངས་ཏེ་སྟོན་པའོ། ། དབང་དང་ཡང་ཞེས་པ་དབང་གི་ལེའུར། ཇི་ལྟར་དབང་ནི་རབ་ཕྱེ་བ། ། རང་གི་དཀྱིལ་འཁོར་ཆོ་གས་སྦྱིན། །
ཞེས་དབང་བཞི་གསུངས་ཀྱང༌། མདོ་དེར་བུམ་དབང་གི་སྐབས་སུ་རིག་པའི་དབང་ལྔ་བསྐུར་བའི་རྗེས་ལ་དྲུག་པ་རྡོ་རྗེ་སློབ་དཔོན་གྱི་དབང་བསྐུར་མ་གསུངས་པས་དེ་གསལ་བར་གསུང༌། ཡང་མདོ་དེར་གསང་དབང་གི་རྟེན་དང༌། ཇི་ལྟར་བསྐུར་ཚུལ་མ་གསུངས་པས། དེ་གསལ་བར་གསུངས། ཡང་གསང་དབང་དང་ཤེས་རབ་ཡེ་ཤེས་ཀྱི་དབང་གི་སྐབས་སུ། སྔོན་དུ་བླ་མ་ལ་མཆོད་ཅིང་བསྟོད་པ་བྱ་བ་མ་གསུངས་པས། དེ་ཁ་བསྐངས་སོ། ། དེ་བཞིན་དགོངས་པའི་སྐད་ཉིད་དང༌། ། ཞེས་པ་བདུན་པ་བརྡའི་ལེའུར་ལུས་བརྡ་ཙམ་གསུངས་ཀྱང༌།
ངག་བརྔ་གསལ་བར་མ་གསུངས་པས། ངག་གི་བརྡ་འདིར་ཁ་བསྐང༌། དགའ་དང་སྐད་ཅིག་དབྱེ་བ་དང༌། ། ཞེས་པ་རྡོ་རྗེ་རིགས་ཀྱི་ལེའུར་དགའ་བ་བཞི་ཙམ་གྱི་དབྱེ་བ་གསུངས་ཀྱང༌། མདོ་དེར་དགའ་བ་བཞི་མཚོན་པར་བྱེད་པའི་དབང་དང༌། དེའི་དག་པ་མ་གསུངས་པས་དེ་གསལ་བར་སྟོན་པའོ། ། དེ་བཞིན་བཟའ་བ་ལ་སོགས་པ། ། ཞེས་པ་ནི་སྤྱོད་པའི་ལེའུར་རིམ་པ་གཉིས་ཀྱིས་དྲོད་ཐོབ་ནས་སྤྱོད་པ་སྤྱད་པར་གསུངས་ཀྱང༌། ཀུན་འདར་གྱི་སྤྱོད་པའི་མཚན་ཉིད་བྱེ་བྲག་ཏུ་མ་གསུངས་པས་དེ་གསལ་བར་སྟོན་པའོ། ། སོགས་དང་ཞེས་པའི་སོགས་ཁོངས་སུ་རྣམ་པར་དག་པའི་ལེའུར།
མ་དག་པའི་ཡུལ་ཉེར་བཞི་གསུངས་པ་ལས། དེ་དག་གི་གཉེན་པོ་ཡང་ཕལ་ཆེར་གསུངས་པ་ལ། ཁྱད་པར་དུ་དབང་པོ་དྲུག་གི་དག་པ་མ་གསུངས་པས། དེ་མ་ཚང་བ་ཁ་བསྐངས་ཏེ་སྟོན་པའོ། ། ད་ནི་གོང་མ་དེ་ཉིད་ཀྱི་དོན་རྒྱས་པར་བཤད་པའི་དབང་དུ་བྱས་ནས། སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་རྣམ་པར་རབ་ཏུ་གནས། ། ཞེས་པ་ལ། ཨེ་ནི་ཐ་མལ་པའི་འདོམ་གྲུ་གསུམ་མོ། ། ཝཾ་ནི་ཐབས་ཀྱི་གསང་བའི་རྡོ་རྗེའོ། །
ཨེ་ཝཾ་རྣམ་པའི་བདེ་ཆེན་པོ། ། ཞེས་གནས་དེར་དགའ་བ་བཞིའི་མཐར་ལྷན་སྐྱེས་མངོན་དུ་བྱས་པའོ། ། དབང་ལས་ཡང་དག་ཤེས་པར་འགྱུར། ། ཞེས་པ་དབང་གསུམ་པ་དང་ལམ་དུ་བྱེད་པའི་བཞི་པའི་ཉམས་མྱོང་གིས་རྟོགས་ཞེས་པའོ། ། ད་ནི་རྣལ་འབྱོར་མའི་སྡོམ་པ་བསྟན་པ་ལས། བཅོམ་ལྡན་ཞེས་པ་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པའོ། ། སྟོན་པ་ནི་བདེ་བ་ཆེན་པོའི་ཡེ་ཤེས་སྟོན་པའོ། ། འགྲོ་བའི་བླ་མ་ཞེས་པ། ཚངས་པ་དང༌། ཁྱབ་འཇུག་ལ་སོགས་པ་འཇིག་རྟེན་པའི་བླ་མར་གྱུར་པས་སོ། །
མཁའ་འགྲོ་མ་ཡི་སྡོམ་པ་ཉིད། ། ཨེ་ཝཾ་རྣམ་པས་ཅི་ཞིག་བརྗོད། ། ཅེས་པ་སངས་རྒྱས་ཀྱི་སྡོམ་པའི་ཨེ་ཝཾ་དག་དེ་ལྟར་ཡིན་ན། རྣལ་འབྱོར་མའི་སྡོམ་པའི་ཨེ་ཝཾ་ཇི་ལྟར་ཡིན་ཞེས་དྲིས་པའོ། ། ཨེ་ཡི་ཆ་བྱད་བཟང་པོ་གང༌། ། ཞེས་པ་ཕྱག་རྒྱའི་ཆོས་ཀྱི་འབྱུང་གནས་སོ། ། དབུས་སུ་ཝཾ་གྱིས་རྣམ་པར་བརྒྱན་ཏེ། རྩ་མཛེས་པའི་སྤྱི་བོ་སྟེ་དབུས་ན་གནས་པའོ། ། བདེ་བ་ཐམས་ཅད་ཀྱི་ནི་གནས། ། ཞེས་པ་སྐྱེ་བའི་གནས་སམ།
རྟེན་ཀུན་འདར་གྱི་ཆ་ཤས་ཆོས་འབྱུང་ནང་ན་གནས་པའོ། ། སངས་རྒྱས་ནི་དྲི་ཆེན་གྱི་དྭངས་མ་རྣམ་པར་སྣང་མཛད་ལ་སོགས་པ། ཁམས་བདུད་རྩི་ལྔའི་དྭངས་མའོ། ། རིན་ཆེན་ནི་ཞུ་བདེ་དབྱེར་མེད་གནས་དེར་མངོན་དུ་བྱས་པའོ། ། ཟ་མ་ཏོག་ཅེས་པ། བདེ་བ་སྐྱེ་བའི་གནས་ཆོས་འབྱུང་ངོ༌། ། སྐད་ཅིག་དབྱེ་བས་ཕྱེ་བ་ཡིས། ། ཞེས་པ་ལ་སོགས་པའི་དོན་ནི། སྐད་ཅིག་བཞི་པོ་དེ་དགའ་བཞིའི་འཇལ་བྱེད་དམ་གོ་བྱེད་ཡིན་ལ། དགའ་བ་བཞི་ནི་གཞལ་བྱའམ་གོ་བྱར་འདུག་པས་སོ། །
ཨེ་ཝཾ་རྣམ་པར་རབ་ཏུ་གནས། ། ཞེས་པ་གནས་དེར་སྐད་ཅིག་བཞིས་མཚོན་པའི་དགའ་བ་བཞི་མངོན་དུ་བྱེད་ཅེས་བྱའོ། ། ད་ནི་དགའ་བ་རྣམ་པ་བཞི་པོ་དེ་འཇལ་བར་བྱེད་པའི་སྐད་ཅིག་མ་བཞི་གསལ་བར་འཆད་པ་ནི། སྣ་ཚོགས་དང་ནི་ཞེས་པ་ལ་སོགས་པའོ། ། བདེ་བའི་ཡེ་ཤེས་ཟ་བ་ཉིད། ། ཅེས་པ་ལུས་དང་སེམས་བརྟས་པར་བྱེད་པའོ། ། བདག་གིས་བདེ་བ་ཟོས་པ་ཡིས། ། ཞེས་པ་ཕྱི་བྱད་གཟུགས་སུ་འཛིན་པ་དང་བྲལ་ལ་ནང་གི་བདེ་བ་ལ་འདོད་པ་ཡོད་པས་སོ། ། གྲོས་ནི་རྣམ་པར་ཉེད་པར་བརྗོད། ། ཅེས་པ་དེའི་དུས་ན་བདེ་བ་ལ་མི་རྟོག་པས་བརྒྱན་པས་མཚན་མ་དང་རྣམ་རྟོག་ལས་ཡིད་སྐྱོབ་པར་བྱེད་པས་ན།
གྲོས་ཞེས་བྱའོ། ། མཚན་ཉིད་དང་བྲལ་བའི་སྐད་ཅིག་མ་ནི་ལྷན་ཅིག་སྐྱེས་པའི་དགའ་བའི་དུས་ཏེ། དེའི་དུས་ན་དགའ་བ་གསུམ་གྱི་རྟོག་པ་མེད་པས་གསུམ་ལས་གཞན་ཞེས་བྱའོ། ། ཆགས་དང་ཆགས་བྲལ་རྣམ་པར་སྤངས། ། ཞེས་པ་དགའ་བ་དང་དགའ་བྲལ་སྤངས་པའོ། ། སྣ་ཚོགས་དང་པོའི་དགའ་བ་ཉིད། ། ལ་སོགས་པས་ཉམས་མྱོང་དགའ་བ་བཞི་བསྟན་ཏོ། ། དགའ་བ་བཞི་པོ་དེ་རང་གང་གིས་མཚོན་པར་བྱེད་ཅེ་ན། གྲངས་དང་ཆོས་མཐུན་ཡོད་པའི་སྒོ་ནས་དབང་བཞིས་མཚོན་ཞེས་ཟེར་བ་ནི། སློབ་དཔོན་ཞེས་པ་ལ་སོགས་པའོ། །
འོ་ན་དབང་བཞི་པོ་དེ་རང་གི་དག་བྱ་གང་དག་པར་བྱེད་སྙམ་ན། དགོད་པ་དག་པ་སློབ་དཔོན་ཉིད། ། ཅེས་པ་ལ་སོགས་པས་བསྟན་ཏེ། གསང་སྔགས་ནི་ཕལ་ཆེར་ནི་འདོད་པའི་ཁམས་ཀྱི་སེམས་ཅན་གྱི་དོན་དུ་གསུངས་ལ། འདོད་པའི་ཁམས་ཀྱི་སེམས་ཅན་ལ་ཆགས་པ་རབ་འབྲིང་བཞི་ཡོད་པས། དེ་དག་པར་བྱེད་པ་ནི་རྒྱུད་སྡེ་བཞི་དང་བསྟུན་ནས་ཆགས་པ་ཆེ་འབྲིང་བཞིའི་གཉེན་པོར་དབང་བཞི་གསུངས་སོ། ། སེམས་ཅན་རྣམས་ཀྱི་དངོས་གྲུབ་ཕྱིར། ། ཞེས་པ་ནི་དགོངས་པ་སྟེ། དབང་རྣམ་པ་བཞིས་རིམ་པ་ལྟར་ཐ་མལ་པའི་ལུས་ངག་ཡིད་གསུམ་གྱི་དྲི་མ་དག་པར་བྱས་ནས་སྐུ་གསུང་ཐུགས་ཀྱི་ངོ་བོར་སྒྱུར་བར་བྱེད་པའོ། ། གཏོར་དང་བླུགས་པ་ཞེས་པ་ནི་ངེས་ཚིག་སྟེ།
བུམ་དབང་གི་དུས་སུ་བྱང་ཆུབ་སེམས་ཀྱི་ཆུ་རྒྱུན་གྱིས་སྤྱི་བོ་ནས་གཏོར་ཞིང་ལྡུགས་པར་བྱེད་ལ། གསང་དབང་གི་དུས་སུ་བྱང་ཆུབ་ཀྱི་སེམས་ལྕེ་ལ་ལྡུགས་གཏོར་ཞིང་བླུགས་པར་བྱེད་ལ། ཤེས་རབ་ཡེ་ཤེས་དང་ལམ་དུ་བྱེད་པའི་བཞི་པའི་དབང་གི་དུས་སུ་མཆོག་གི་ཟེ་བར་བྱང་སེམས་གཏོར་ཞིང་བླུགས་པར་བྱེད་པས་ན་དབང་ཞེས་བྱའོ། ། ད་ནི་བུམ་དབང་གི་དུས་སུ། རིག་པའི་དབང་ལྔའི་རྗེས་ལ། དྲུག་པ་རྡོ་རྗེ་སློབ་དཔོན་གྱི་དབང་བསྐུར་བར་འདོད་ནས། ཤེས་རབ་བཅུ་དྲུག་ལོན་པ་ལ། ། ཞེས་པ་ལ་སོགས་གསུངས་ཏེ། སློབ་དཔོན་གྱིས་དབང་གི་དུས་སུ་ནི་ཤེས་རབ་མ་དངོས་སུ་བསྟེན་པ་ནི་མིན་གྱི། རྡོ་རྗེ་སློབ་དཔོན་གྱིས་ཡུམ་རྡོ་རྗེ་སྙེམས་མ་ལ་འཁྱུད་པར་བསྒོམས་ནས།
སློབ་མའི་ལག་ཏུ་རྡོ་རྗེ་དང་དྲིལ་བུ་བྱིན་ཏེ། སོ་སོའི་ཚིགས་སུ་བཅད་པ་དང་བཅས་པས་བསྟོད་ནས། མཐར། དེ་རིང་རྡོ་རྗེ་སློབ་དཔོན་འགྱུར། ། སློབ་མ་བསྡུ་བ་དག་ཏུ་གྱིས། ། ཞེས་པ་ལ་སོགས་པ་བརྗོད་ནས་རྗེས་སུ་གནང་བ་ཡང་སྟེར་བའོ། ། ད་ནི་གསང་དབང་གི་རྟེན་དང་ཇི་ལྟར་བསྐུར་བའི་ཐབས་སྟོན་པ་ལས། ཤིན་ཏུ་བཞིན་བཟང་མ་ལ་སོགས་པ་ནི་རྟེན་ནོ། ། མཐེ་བོང་སྲིན་ལག་གིས། ། ཞེས་པ་ནི་ཇི་ལྟར་བསྐུར་བ་སྟེ།
དངོས་སུ་ལྕེས་ལེན་དུ་གཞུག་པའམ། རྟོག་པ་ཤས་ཆེ་ན། ཉ་ཕྱིས་ལ་སོགས་པས་བླངས་ལ། ལྕེ་ལ་བཞག་པའམ། ཡང་ན་ཉིན་པར་གྱི་ཐིག་ལེ་ཞེས་བྱ་བས་མགྲིན་པའི་ཕྱི་རོལ་དུ་མཐེབ་སྲིན་གྱིས་ཐིག་ལེ་བྱས་པ་བསྐུར་རོ། ། དེ་ནི་ཤེས་རབ་ཡེ་ཤེས་ཀྱི་དབང་སྟོན་པ་ལས། གསང་བ་དང༌། ཤེས་རབ་ཡེ་ཤེས་ཀྱི་དབང་སྟེ། དེ་གཉིས་ཀའི་སྔོན་དུ་བྱ་བ་ནང་གི་མཆོད་པ་ཚོགས་ཀྱི་མཆོད་པ་དང༌། ཕྱི་རྫས་ཀྱི་མཆོད་པ་དང༌།
དེ་ཁོ་ན་ཉིད་ཀྱི་མཆོད་པ་ཕྱག་རྒྱ་དབུལ་བ་དང༌། མཆོག་དབང་གཉིས་བསྐུར་བའི་དོན་དུ་སློབ་མས་སློབ་དཔོན་ལ་ཚིགས་སུ་བཅད་པའི་སྒོ་ནས་གསོལ་བ་གདབ་དགོས་པས། གཞུང་འདི་ཉིད་འཁྲུགས་ཀྱི་ཚུལ་དུ་སྦྱར་ན་དང་པོར། ཞིམ་པའི་བཟའ་བ་བཏུང་བ་དང༌། བ་ལ་ཆེ་མཆོག་མ་ད་ན། ། ཞེས་པས་ཚོགས་ཀྱི་འཁོར་ལོ་ནང་གི་མཆོད་པ་བསྟན་ཏེ། དེ་ལ་ཞིམ་པའི་བཟའ་བ་ནི། འབྲས་ཆེན་དང་སྟ་རུ་ལ་སོགས་པའོ། ། བདུག་པ་ལྷ་བཤོས་ཞེས་པ་ལ་སོགས་པ་ཚིགས་སུ་བཅད་པ་གཅིག་གིས། ཕྱི་རོལ་རྫས་ཀྱི་མཆོད་པ་བསྟན་ཏོ། །
དེ་ནས་གསོལ་བ་གདབ་པ་ནི། ཇི་ལྟར་དབང་བསྐུར་གསོལ་བཏབ་པའི། ། ཞེས་པ་སྟེ། མཆོག་དབང་རྣམ་པ་གཉིས་བསྐུར་བར་བྱ་བའི་ཆེད་དུ་གསོལ་བ་འདེབས་པའོ། ། སློབ་མའི་བྱ་བ་བཤད་པར་བྱ། ། ཞེས་པའི་སློབ་མའི་བྱ་བ་ནི་བླ་མ་མཆོད་པ་དང༌། དབང་བསྐུར་བར་གསོལ་བ་གདབ་པའོ། ། བླ་མ་ཕྱག་རྒྱར་ལྡན་མཐོང་ནས། ། ཞེས་པ་སློབ་མས་སོ། ། བསྟོད་དང་མཆོད་པ་ཟེར་ཡང༌། །
མཆོད་དང་བསྟོད་པ་ཇི་བཞིན་བྱ། ། ཞེས་སྦྱར་ཏེ། མཆོད་པ་ནི་གོང་གི་རྣམ་པ་གསུམ་མོ། ། བསྟོད་པ་ནི་གསོལ་བ་གདབ་པའི་ཚིག་འདི་རྣམས་ཀྱིས་བསྟོད་པ་སྟེ། དེ་ལ། བཅོམ་ལྡན་ཞི་བ་ཆེན་པོ་ནི། ། བདག་སློབ་མའི་ངོ་གང་ལ། བླ་མ་དེ་མཚན་མ་དང་རྣམ་རྟོག་ཞི་བར་འདུག་པས་སོ། ། རྡོ་རྗེ་རྣལ་འབྱོར་གཅིག་བཞེད་པ། ། ཞེས་པ་བླ་མ་སྟེ་ཕྱག་རྒྱ་དང་དབྱེར་མི་ཕྱེད་པར་དབང་གི་དོན་བསྒོམ་པར་བཞེད་པའོ། །
མི་ཕྱེད་ཕྱག་རྒྱ་སྒྲུབ་པ་པོ། ། ཞེས་པ་མཐར་ཐུག་གི་འབྲས་བུ་ས་བཅུ་གསུམ་པའི་སྟོང་པ་དང་སྙིང་རྗེ་དབྱེར་མེད་བསྒྲུབ་པའོ། ། རྡོ་རྗེ་རྣལ་འབྱོར་ལས་བྱུང་བ། ། ཞེས་པ་ཕྱག་རྒྱ་དང་ལྷན་ཅིག་དབང་གི་དོན་བསྒོམ་པ་ལས་དབང་གི་ཉམས་མྱོང་རྟོགས་པ་བྱུང་བས་ནའོ། ། ཇི་ལྟར་ཁྱོད་ནི་རྣལ་འབྱོར་ཆེ། ། ཞེས་པ་སློབ་མའི་ངོ་གང་ལ། བླ་མ་དེ་ཞི་གནས་དང་ལྷག་མཐོང་ཟུང་དུ་འབྲེལ་པར་མཐོང་བས་ནའོ། ། མངའ་བདག་ཅེས་བླ་མ་ལ་བོས་ནས་སློབ་མ་བདག་ལ་དབང་གསུམ་པའི་ཉམས་མྱོང་དེ་ལྟ་བུ་རྒྱུད་ལ་སྐྱེ་བར་མཛོད་ཅིག་ཅེས་པའོ། ། ཁྱོད་ལ་དེ་ལྟ་བུའི་རྟོགས་པ་བསྐྱེད་དགོས་སམ་སྙམ་པ་ལ། འཁོར་བའི་འདམ་གྱི་ཚོགས་ནང་དུ། །
ཞེས་སོགས་སྨོས་སོ། ། དེ་ལྟར་སློབ་མའི་བྱ་བ་རྫོགས་པ་དང༌། སྟོན་པས་ཤེས་རབ་རབ་ཏུ་མཆོད། ། ཅེས་པ་ལ་སོགས་པ་སྨོས་སོ། ། རབ་ཏུ་མཆོད་པ་ནི་ཀུན་དུ་རུའི་མཆོད་པས་སོ། ། བརྗོད་པར་བྱས་ནས་གཏད་པར་བྱ། ། ཞེས་སློབ་མ་ལ་ཕྱག་རྒྱ་གཏད་པའི་དུས་སུ། ལྷ་མོ་དགའ་སྦྱིན་གནས་སྦྱིན་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་རྟག་ཏུ་གྱིས། །
ཞེས་པའི་ཚིགས་སུ་བཅད་པ་དང་བཅས་པས་གཏད་པར་བྱའོ། ། ཕྱག་རྒྱ་བདེ་བ་ལྡན་པ་ཆེ། ། ཞེས་པ་སྒྲུབ་པ་པོའི་རྒྱུད་ལ་བདེ་བ་སྐྱེ་བར་བྱེད་པས་སོ། ། ད་ནི་མཆོག་དབང་གི་ངོ་བོ་ཉིད་བསྟན་པར་འདོད་ནས། སྟོན་པས་སྨྲས་པ་སེམས་དཔའ་ཆེ། ། མཆོག་ཏུ་དགའ་བ་ཡང་དག་ཐོབ། ། ཅེས་པ་ལ་སོགས་སྨོས་ཏེ། མཆོག་ཏུ་གྱུར་པ་ནི་དགའ་བ་གསུམ་ལས་མཆོག་ཏུ་གྱུར་པས་ན། ལྷན་ཅིག་སྐྱེས་པའི་དགའ་བའོ། ། དུས་ནམ་གྱི་ཚེ་སྐྱེ་སྙམ་ན།
སྣ་ཚོགས་སྤངས་པའི་སྐད་ཅིག་ལ། ། ཞེས་བྱ་སྟེ། དགའ་བ་གསུམ་གྱི་མཐར་སྐྱེ་བའོ། ། བདེ་བ་ཆེན་པོ་རྣམ་པར་ཟུང༌། ། ཞེས་པ་དབང་གསུམ་པའི་ཉམས་མྱོང་ཞུ་བདེ་ལྷན་སྐྱེས་དེ་དང་མི་འབྲལ་བར་གྱིས་ཤིག་པའོ། ། ད་ནི་ཚིག་ཉིད་རིན་པོ་ཆེ་བཞི་པ་འཆད་པར་འདོད་ནས། སློབ་མ་སྙིང་རྗེ་ཅན་མཐོང་ནས། ། ཞེས་པ་ལ་སོགས་པ་སྨོས་ཏེ། འདི་ཉིད་ཡེ་ཤེས་ཆེན་པོ་ཉིད། ། ཅེས་པ་དབང་གསུམ་པའི་ཉམས་མྱོང་འདི་ཉིད་དོ། །
རྒྱུའི་རྒྱུད་དངོས་པོའི་གནས་ལུགས་ཀྱི་དབང་དུ་བྱས་ནས། དབང་གསུམ་པའི་ཉམས་མྱོང་ལྷན་སྐྱེས་དེས་དངོས་པོ་གསུམ་ཀུན་ལ་ཁྱབ་པས་ན། ཐམས་ཅད་ལུས་ལ་རྣམ་པར་གནས། ། ཞེས་བྱའོ། ། གཉིས་དང་ཞེས་པ་ཞུ་བདེ་བའམ་གཟུང་འཛིན་གཉིས་སོ། ། གཉིས་སུ་མེད་པའི་ཚུལ་ཞེས་པ་དེ་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་གཅིག་པས་ནའོ། ། དངོས་དང་དངོས་མེད་ནི་ཞུ་བདེའོ། ། བདག་ཉིད་གཙོ་ཞེས་པ་དེ་གཉིས་ཀའང་ལྷན་སྐྱེས་གཅིག་གི་ངོ་བོ་ཡིན་པས་སོ། ། ཡང་ན་ལྷན་སྐྱེས་དེས་བརྟན་གཡོ་སྣོད་བཅུད་ཀྱི་དངོས་པོ་ཐམས་ཅད་ལ་ཁྱབ་པར་གནས་པས་ན། བརྟན་དང་གཡོ་བ་ཁྱབ་གནས་པའོ། །
སྒྱུ་མའི་གཟུགས་ཅན་ཉིད་དུ་འདོད། ། ཅེས་པ་ནི་སྣང་ལ་རང་བཞིན་མེད་པས་དོན་བྱེད་མི་ནུས་པའོ། ། དཀྱིལ་འཁོར་འཁོར་ལོ་ཅི་ཞེས་བརྗོད། ། སངས་རྒྱས་ཀུན་བདག་གྲོང་ཁྱེར་ལ། ། བཅོམ་ལྡན་བདག་ནི་འཁྲུལ་གྱུར་པས། ། ཞེས་གོང་དུ། དཀྱིལ་འཁོར་འཁོར་ལོའི་ཐབས་ཀྱིས་ནི། ། རྟག་ཏུ་ངེས་པར་གྲོལ་བར་འགྱུར། ། ཞེས་བཤད་པ་ལས་འགྲེའོ། ། སངས་རྒྱས་ཀུན་བདག་གྲོང་ཁྱེར་ལ། །
ཞེས་པ་རྟེན་གྱི་དཀྱིལ་འཁོར་གཞལ་ཡས་ཁང་ལ་ཟེར་རམ་སྙམ་ནས་ཐེ་ཚོམ་སྐྱེས་པའོ། ། དཀྱིལ་ནི་སྙིང་པོ་ཞེས་བརྗོད་དེ། ། ཞེས་པ་དཀྱིལ་འཁོར་ལ་མཎྜལ་ཟེར་ལ། མ། མ་ནུ་ས་ར་ན། དཀྱིལ་ལམ་སྙིང་པོ་ཡིན་ལ། འཁོར་ནི་ལའི་སྒྲ་ལས་དྲངས་ན། ལ་ལ་ཏི་གྲྀཧྣ་སྟེ་ལེན་ཅིང་གཅོད་པར་བྱེད་པ་ཡིན་ལ། གང་ལེན་ན། བྱང་ཆུབ་སེམས་ནི་བདེ་ཆེན་པོ། །
ཞེས་པ་བྱང་སེམས་ལེན་ཅིང་མངོན་དུ་བྱེད་པའོ། ། འོ་ན་ཐབས་གང་གིས་མངོན་དུ་འགྱུར་སྙམ་ན། བོལླ་ཀཀྐོ་ལ་སྦྱོར་བས། ། ཞེས་བྱ་སྟེ། དེའི་བདེ་བ་ནི་མཆོག་གི་ཟེ་བར་མངོན་དུ་བྱས་པའི་ཞུ་བདེ་ཐ་མི་དད་དོ། ། ད་ནི་དབང་གི་ལེའུ་དང༌། འདི་ཉིད་ཀྱི་འདས་མ་ཐག་པའི་ཤེས་རབ་ཡེ་ཤེས་ཀྱི་དབང་གསུངས་པ་དེའི་དམ་ཚིག་དང་སྡོམ་པ་མ་ཚང་བ་ཁ་བསྐང་བའི་ཕྱིར་གསུངས་པ། སྡོམ་པ་ཞེས་བྱ་གང་གིས་དང༌། ། དམ་ཚིག་གང་གིས་གནས་པར་བགྱི། ། ཞེས་པ་སྟེ།
དེ་ལ་སྡོམ་པ་ནི་སྤང་བྱ་སྤོང་བ་ཡིན་ལ། དམ་ཚིག་ནི་གཉེན་པོ་བསྐྱེད་པའམ། ཡང་ན་སྡོམ་པ་ནི་སྔར་ཐོབ་པ་ཡིན་ལ། དམ་ཚིག་ནི་ཕྱིས་སྲུང་བའམ་ཡང་ན་རྣམ་གྲངས་སུ་བྱ་གསུང༌། ཁྱོད་ཀྱིས་སྲོག་ཆགས་གསད་པར་བྱ། ། ལ་སོགས་པའི་དོན་ནི་གཉིས་ཏེ། ལས་དང་པོ་པ་ལ་སྒྲ་ཇི་བཞིན་མ་ཡིན་པར་བཤད་པ་དང༌། དྲོད་དམ་ཡེ་ཤེས་ཐོབ་པ་ལ་སྒྲ་ཇི་བཞིན་པར་བཤད་པའོ། ། དེ་ལ་དང་པོའི་དབང་དུ་བྱས་ན། ཁྱོད་ཀྱིས་སྲོག་ཆགས་གསད་པར་བྱ། །
ཞེས་པ་སྲོག་དང་འདྲ་བར་ཁམས་གསུམ་འཁོར་བར་ཁྲིད་ཅིང་གནས་པར་བྱེད་པས་ན་སྲོག་སྟེ། ང་བདག་ཏུ་འཛིན་པ་སྤོངས་ཤིག་པའོ། ། རྫུན་གྱི་ཚིག་སྨྲ་བ་ནི་ཁམས་གསུམ་གྱི་སེམས་ཅན་ཐམས་ཅད་སྒྲོལ་ལོ་ཞེས་བསྒྲལ་བར་མི་ནུས་བཞིན་དུ་ཁས་བླང་བའོ། ། ཁྱོད་ཀྱིས་མ་བྱིན་པར་ཡང་ལོང༌། ། ཞེས་པ་སངས་རྒྱས་ཀྱི་ཡོན་ཏན་སྟོབས་དང་མི་འཇིགས་པ་ལ་སོགས་པ་ཐོབ་པར་གྱིས་ཤིག་པའོ། ། ཕ་རོལ་བུད་མེད་བསྟེན་པར་གྱིས། ། ཞེས་པ་རང་གི་རིགས་ཀྱི་ཕྱག་རྒྱ་མ་རྙེད་ན། རིགས་གཞན་གྱི་ཕྱག་རྒྱ་ཡང་སྟེན་ཅིག་པའོ། ། དེ་ཉིད་དྲོད་དམ་ཡེ་ཤེས་ཐོབ་པ་ལ་སྒྲ་ཇི་བཞིན་པར་བཤད་ན། ཁྱོད་ཀྱི་སྲོག་ཆགས་གསད་པར་བྱ་ནི།
གདུག་པ་ཅན་བླ་མ་བརྙས་བྱེད་ལ་སོགས་པ་དེ། ཐབས་ལ་མཁས་པས་ཟིན་པར་བྱས་ལ་བསད་ཅེས་བྱའོ། ། རྫུན་གྱི་ཚིག་ཀྱང་སྨྲ་བར་བྱ། ། ཞེས་པ་ནང་ན་རྟོགས་པ་ཁྱད་པར་ཅན་ཡོད་ཅིང༌། དེ་ཁོ་ན་ཉིད་རྟོགས་པའི་འགལ་རྐྱེན་དུ་མི་འགྱུར་ན། དངོས་སུ་རྫུན་སྨྲ་བའོ། ། ཕ་རོལ་པོ་སེར་སྣའི་ཀུན་ནས་ཉོན་མོངས་དང་བྲལ་བའི་ཕྱིར་དང༌། ལེན་པ་པོའི་བསམ་པ་ཚིམ་པར་བྱ་བའི་ཕྱིར་དང༌། བདག་ཉིད་རྟོགས་པའི་འགལ་རྐྱེན་དུ་མི་འགྱུར་ན་དངོས་སུ་མ་བྱིན་པར་ཡང་ལོང་ལ། གཞན་གྱི་བུད་མེད་ཀྱང་བསྟེན་ཞེས་བྱའོ། །
སེམས་གཅིག་སྲོག་ཆགས་གསོད་པ་ཉིད། ། ཅེས་པ་ལ་སོགས་པ་ནི་དེ་ཉིད་ཀྱི་དོན་རྒྱས་པར་འཆད་པའོ། ། ད་ནི་རྣམ་པར་དག་པའི་ལེའུ་དང༌། ལེའུ་འདི་ཉིད་ཀྱི་འདས་མ་ཐག་པ། ཡུལ་ལ་སོགས་པ་རྣམ་སྦྱོང་བྱེད། ། ཅེས་གསུངས་པའི་དོན་གསལ་བར་འཆད་པ་ནི། དེ་ནས་རྣལ་འབྱོར་མ་ཐམས་ཅད་ཅེས་པ་ལ་སོགས་པས་སྟོན་ཏོ། ། དེ་ལ་རང་བཞིན་གདོད་ནས་མ་སྐྱེས་པས། ། རྫུན་མིན་བདེན་མིན་དེ་བཞིན་དུ། ། ཞེས་པ་ནི་ཆོས་ཅན་ཁམས་བཅོ་བརྒྱད་པོ་དེ།
གློ་བུར་དུ་རྒྱུ་རྐྱེན་ལས་སྐྱེས་པས་ན་རྫུན་མིན་ནོ། ། རང་བཞིན་གྱིས་གྲུབ་པ་མེད་པས་ན་བདེན་མིན་ཞེས་བྱའོ། ། ཐམས་ཅད་ཆུ་ཡི་ཟླ་བ་ལྟར་ཏེ། སྣང་ལ་རང་བཞིན་མེད་པར་རོ། ། འདི་ལྟ་སྟེ་གཙུབ་ཤིང་དང༌། ཞེས་པ་ལ་སོགས་པ་ནི། གློ་བུར་བའི་རྒྱུ་རྐྱེན་ལས་བྱུང་བས་རྫུན་མིན་གྱི་དཔེའོ། ། མེ་འདི་གཙུབ་ཤིང་ལ་ཡང་མི་གནས་ཞེས་པ་ལ་སོགས་པས། རང་བཞིན་གྱིས་གྲུབ་པ་མེད་པའི་དཔེའོ། ། དེ་ལྟར་ཆོས་ཐམས་ཅད་རྣལ་འབྱོར་མས་ཡིད་ལ་གྱིས་ཤིག
ཅེས་པ་ནི་གློ་བུར་དུ་རྒྱུ་རྐྱེན་ལས་སྐྱེ་ཡང་རང་བཞིན་གྱིས་གྲུབ་པ་མེད་པར་ཡིད་ལ་གྱིས་ཤིག་པའོ། ། ད་ནི་ཀུན་འདར་གྱི་སྤྱོད་པའི་མཚན་ཉིད་བཤད་པར་འདོད་པས་ན། རྣལ་འབྱོར་མ་བདག་མེད་མ་ལ་སོགས་པ་མཁའ་འགྲོ་མ་ཐམས་ཅད་ཅེས་པ་ལ་སོགས་སྨོས་ཏེ། དེ་ལ་བདུད་རྩི་ལྔ་ཐོགས་ཤིང༌། ། ཞེས་པ་ལ་སོགས་པ་ནི་གསང་བའི་མཆོད་པའོ། ། ཀུན་དུ་རུའི་སྦྱོར་བས་རྗེས་སུ་ཆགས་པར་བྱེད་ཅེས་པ་དེ་ཁོ་ན་ཉིད་ཀྱི་མཆོད་པ། བདུད་རྩི་ལྔའི་རོ་ལ་ཡང་འཐུང་བར་བྱེད་ཅེས་པ། ཆང་བདུད་རྩི་དང་བཅས་ཏེ་ནང་གི་མཆོད་པས་མཆོད་པའོ། ། དེ་ནས་བཅོམ་ལྡན་འདས་དགྱེས་ནས། ། ཞེས་པ་མཆོད་པ་གསུམ་གྱིས་མཉེས་པའོ། །
དེ་ཉིད་བདག་གི་གསང་མཛད་པ། ། ཞེས་པ་བདག་བྱིན་གྱིས་བརླབ་པའི་རིམ་པ་དེ་ཉིད་དོ། ། རྡོ་རྗེ་མཆོད་པའི་བྱིན་རླབས་ཀྱིས། ། ཞེས་པ་དབང་གི་དོན་བསྒོམ་པའི་སྟོབས་ཀྱིས་སོ། ། དགའ་བ་དང་རངས་པ་ནི་རྣམ་གྲངས་སམ། ཡང་ན་དང་པོ་དགའ། དུས་ཕྱིས་རངས་པར་འགྱུར་ཞེས་སྦྱར་རོ། ། བཟའ་བཏུང་ཇི་ལྟར་རྙེད་པ་སྟེ། ། འདི་ནི་བཟའ་བས་བཟའ་བའོ། ། འདི་ནི་མི་བཟའ་སྙམ་པའི་རྣམ་རྟོག་སྤངས་པའོ། །
འགྲོ་དང་འགྲོ་མིན་ཏེ། རྒྱལ་པོ་དང༌། རིགས་ངན་ལ་སོགས་པའི་ཁྱིམ་ལ་བཟང་ངན་དུ་མི་འཛིན་པའོ། ། འདི་བྱར་མི་རུང་སྙམ་པ་ལ་སོགས་པའི་དོགས་པ་མེད་པའི་སེམས་ཀྱིས་སྤྱོད་པ་སྤྱད་ཅེས་པའོ། ། གྲོང་གི་ཆོས་ནི་རབ་ཏུ་སྤང་སྟེ། ངོ་ཚ་ལ་སོགས་པའི་རྟོག་པ་སྤང་བའོ། ། བློ་ལྡན་སྔགས་ནི་མི་བཟླ་ཞིང༌། ། ཞེས་པ་དེ་ཉིད་ལ་མཆོག་ཏུ་ཞེན་པའི་ཚུལ་གྱིས་མི་བཟླ། དེ་ཁོ་ན་ཉིད་རྟོགས་པའི་འགལ་རྐྱེན་དུ་འགྱུར་ན་མི་བཟླ་ཐ་མལ་པའི་རྣམ་རྟོག་ཏུ་འགྲོ་ན་མི་བཟླའོ། ། བསམ་གཏན་ཏེ།
ལྷའི་རྣལ་འབྱོར་ཡང་སྐྱོན་གོང་མ་གསུམ་དང་ལྡན་ན་མི་བྱའོ། ། ཡང་ནང་ན་དེ་ཁོ་ན་ཉིད་ཀྱི་རྟོགས་པ་བཟང་པོ་ཡོད་ན། གཉིད་ནི་སྤང་བར་མི་བྱ་བ་ལ་སོགས་པ་ཐམས་ཅད་བྱའོ། ། ནང་ན་ལྷན་ཅིག་སྐྱེས་པའི་ཡེ་ཤེས་ཀྱི་རྟོགས་པ་ཁྱད་པར་ཅན་ཡོད་ན། རྡོ་ཤིང་འཇིམ་པའི་བདག་ཉིད་ཀྱི། ། ལྷ་འདི་རྣམས་ལ་ཕྱག་མི་བྱ། ། ཞེས་འབྲེལ། བུ་བཙས་སྐྱེས་ནི་ཤ་མ། སྐྱུར་བ་ནི་རཀྟ། མངར་བ་ནི་དྲི་ཆེན།
བསྐ་བ་ནི་ཤ་ཆེན། ཁ་བ་དང༌། ཚ་བ་དྲི་ཆུའི་རོའོ། ། ལན་ཚྭ་ཐིག་ལེའི་རོའོ། ། ད་ནི་རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པས། དེ་ཁ་བསྐངས་ཏེ་འཆད་པ་ནི། དེ་ནས་ཞེས་པ་ལ་སོགས་པའོ། ། མིག་ལ་གཏི་མུག་རྡོ་རྗེ་མ། ། ཞེས་པ་མཉམ་གཞག་གི་དུས་སུ་མྃ་ལས་གཏི་མུག་རྡོ་རྗེར་བསྐྱེད་པའོ། ། རྗེས་སྤྱོད་ཀྱི་དུས་སུ་མིག་གཏི་མུག་རྡོ་རྗེར་སྐད་ཅིག་གིས་བསྐྱེད་ལ།
གཟུགས་ཐམས་ཅད་གཽ་རཱིར་ཡིད་ལ་བྱའོ། ། རྣ་བར་ཌྃ་ལས་ཞེ་སྡང་རྡོ་རྗེ་མའོ། ། སྣར་པྃ་ལས་སེར་སྣ་རྡོ་རྗེ་མའོ། ། རྃ་ལས་ཁ་ལ་འདོད་ཆགས་རྡོ་རྗེ་མའོ། ། ཨྃ་ལས་ལུས་ལ་ཕྲག་དོག་རྡོ་རྗེ་མའོ། ། མཐར་ནྃ་ལས་ཡིད་ལ་བདག་མེད་རྣལ་འབྱོར་མར་བསྐྱེད་དོ། ། རྗེས་ཀྱི་དུས་སུ་འདི་ཐམས་ཅད་ལ་དྲན་པ་ཙམ་བྱའོ། ། དེ་ལྟར་སྐྱེ་མཆེད་བྱིན་གྱིས་བརླབ་པ་ལ་དགོས་པ་གསུམ་སྟེ། ཐ་མལ་གྱི་རྣམ་རྟོག་ལྡོག་པ་དང༌། བར་ཆད་མི་འབྱུང་བ་དང༌།
ལུས་ཀྱི་བསྲུང་བར་འགྱུར་བའི་དགོས་པ་ཡོད་གསུངས། ད་ནི་བརྡའི་ལེའུར་ངག་བརྡ་མ་གསུངས་པས་དེ་ཁ་བསྐངས་ཏེ་སྟོན་པ་ནི། དགོངས་པའི་སྐད་ཅེས་པ་དོན་གཞན་དུ་གནས་པ་ལ་ཚིག་གཞན་གྱིས་སྟོན་པའོ། ། སྐད་ཆེན་པོ་ནི་དོན་ཆེན་པོ་སྟོན་པས་སོ། ། དམ་ཚིག་བརྡ་ནི་རྒྱས་པར་རུ། ། ཞེས་པ་ཚོགས་ཀྱི་འཁོར་ལོ་ལ་སོགས་པའི་དུས་སུ། དམ་ཚིག་དང་དབང་བསྐུར་ཐོབ་པ་རྣམས་བརྡའི་སྒོ་ནས་སྨྲ་བར་བྱ་བ་ལས་མི་འདའ་བས་སོ། ། བརྡ་འདི་དག་ཀྱང་ཚོགས་ཀྱི་འཁོར་ལོ་ལ་སོགས་པའི་དུས་སུ་བྱེད་ན་ནི་བསྐྱེད་པའི་རིམ་པ་དང་སྤྱི་ཡིན་ལ། སྤྱོད་པའི་དུས་སུ་བྱེད་ན་སྦས་པའོ། ། ཕྱག་རྒྱ་འདི་རྣམས་དངོས་གྲུབ་སྦྱིན། །
ཞེས་པ་སྒྲུབ་པ་པོ་ལ་ལྷན་སྐྱེས་ཀྱི་རྟོགས་པ་བསྐྱེད་པས་སོ། ། འདི་རྣམས་ཁུ་བ་རྡོ་རྗེར་འགྱུར། ། ཞེས་པ་ཞུ་བདེ་ཐ་མི་དད་དུ་འགྱུར་བའོ། ། བརྟུལ་ཞུགས་ཅན་གྱིས་མཆོད་ནས་བཏུང༌། ། ཞེས་པ་བྱང་སེམས་དྲང་བའི་ནུས་པ་ཡོད་པས་སྔར་ཕབ་པའི་ལམ་དེ་ཉིད་ནས་ཡར་འདྲེན་པའོ། ། འཚེ་བ་དང་ནི་ལ་སོགས་པ། ། འདིའི་དབང་དུ་བྱས་པའོ། ། གནས་བཞི་ལས་སྐྱེས་མཁའ་འགྲོ་མ། ། ཞེས་པ་ལ་ཞིང་ལས་སྐྱེས་པའི་མཁའ་འགྲོ་མ་ནི་ཞིང་དང་ཉེ་བའི་ཞིང་ལ་སོགས་པ་ལ་གནས་པ་ཞིང་སྐྱེས་སྤྲུལ་སྐུའི་མཁའ་འགྲོ་མ་རྣམས་སོ། ། གནས་ལས་སྐྱེས་པ་ནི་གནས་དང་ཉེ་བའི་གནས་ལ་སོགས་པ་ཡུལ་ཉི་ཤུ་རྩ་བཞི་ན་གནས་པ་རྣམས་སོ། །
རིགས་ལས་སྐྱེས་པ་ནི། མཁའ་འགྲོ་མར་ཡོད་པ་དེའི་བུ་མོ་དང་ཚ་མོ་ལ་སོགས་པ་ཐམས་ཅད་མཁའ་འགྲོ་མར་སོང་བའོ། ། སྔགས་ལས་སྐྱེས་པ་ནི་སྔགས་འགའ་ཞིག་བཟླས་པའི་སྟོབས་ཀྱིས་མཁའ་འགྲོ་མར་སོང་བའོ།། །། དེ་ནས་ཞེས་པ་ལེའུར་གསུམ་པའི་རྗེས་ལའོ། ། རྡོ་རྗེ་སྙིང་པོ་ལ་སོགས་པ་དཔའ་བོའི་འཁོར་དང༌། རི་ཁྲོད་མ་ལ་སོགས་པ་རྣལ་འབྱོར་མའི་འཁོར་རི་རབ་ཀྱི་རྡུལ་དང་མཉམ་པ་ཐམས་ཅད་གླུ་གར་ལ་སོགས་པའི་དོན་ལ། དང་པོར་ཐེ་ཚོམ་དུ་གྱུར། ཕྱིས་ཡིད་གཉིས་སུ་གྱུར་པའོ། ། ཡང་ན་དོན་ལ་ཐེ་ཚོམ་དུ་གྱུར། ཚིག་ལ་ཡིད་གཉིས་སུ་གྱུར་ནས་སོ། །
སྤྱོད་པའི་ལེའུར། གླུ་ནི་རྣམ་དག་སྔགས་སུ་བཤད། ། གར་ནི་བསྒོམ་པར་བྱ་བ་ཉིད། ། ཅེས་པ་ལ་སོགས་པ་གླུ་གར་ཇི་ལྟར་བྱ་བ་གསུངས་པ་ལ་གླུ་གར་གྱི་དགོས་པ་མ་གསུངས་པས། ལྷ་གང་གི་རྣལ་འབྱོར་གྱིས་བྱ་བ་དང༌། དུས་ནམ་གྱི་ཚེ་བྱ་བ་དང༌། གླུ་ཉིད་ངག་ཏུ་ཇི་ལྟར་བླང་བའི་ཚིག་མ་གསུངས་པས། དེ་གསལ་བར་འཆད་པའོ། ། ཡང་ལྷ་དབང་བསྐུར་བའི་ལེའུར་དབང་བསྐུར་ནས་རང་གི་རིགས་ཀྱི་བདག་པོས་མཚོན་ཏོ། ། ཞེས་བྱ་བ་ཙམ་གསུངས་ཀྱི།
ལྷ་མོ་གང་གི་ཕྱག་རྒྱའམ་རིགས་ཀྱི་བདག་པོ་གང་ཡིན་པ་དང༌། རིགས་ཀྱི་བདག་པོའི་རྒྱས་བཏབ་པའི་ཕན་ཡོན་མ་གསུངས་པས། དེ་གསལ་བར་སྟོན་པའོ། ། ཡང་སྔགས་ཀྱི་ལེའུར་ཨ་ཀཱ་རོ་ལ་སོགས་པའི་སྔགས་གསུངས། དབང་གི་ལེའུར། གོང་གི་ཨ་སོགས་སྔགས་ཀྱིས་ནི། ། དེ་ལ་གཏོར་མ་རྣམ་པར་སྦྱིན། ། བྱ་བ་ཙམ་གསུངས་ཀྱང༌། གཏོར་མའི་དགོས་པ་དང༌། སྔགས་ཉིད་ཀྱང་རྒྱས་པར་མ་གསུངས་པས།
དེ་གསལ་བར་སྟོན་པའོ། ། ཡང་སྔགས་ཀྱི་ལེའུར་ལྷ་མོ་བཅོ་ལྔའི་ཕྲེང་སྔགས་ཙམ་གསུངས་ཀྱང༌། ལྷ་མོ་བཅོ་ལྔ་པོ་དེ་དག་ཨཱ་ལི་གང་གི་ངོ་བོ་ཉིད་ཡིན་པ་མ་གསུངས་པས། དེ་གསལ་བར་འཆད། ཡང་རྡོ་རྗེ་རིགས་ཀྱི་ལེའུར། རྩ་རྣམས་ནི་སུམ་ཅུ་རྩ་གཉིས་ཏེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པའོ། ། ཞེས་པས། ལས་ཀྱི་སྒོ་ནས་གྲངས་ཙམ་གསུངས་ཀྱང༌། དེ་ཉིད་ལྷ་མོ་གང་གི་ངོ་བོར་དག་པ་མ་གསུངས་པས།
དེ་གསལ་བར་སྟོན་པའོ། ། དེ་ལ། དྲན་པ་མི་འཕྲོགས་རྣལ་འབྱོར་ལས། ། ཞེས་པ་ཐ་མལ་གྱི་རྣམ་རྟོག་གིས་མི་འཕྲོགས་པའོ། ། ཧེ་རུ་ཀ་ཡི་གཟུགས་ཀྱིས་གར། ། ཞེས་པ་ནི། གླུ་གར་གྱི་ལྷའི་རྣལ་འབྱོར་ཏེ། དེ་ལྟར་མདོར་བསྟན་ནས་རྒྱས་པར་བཤད་པ་ནི། ཆགས་བྲལ་མིན་གོམས་ལ་སོགས་པའོ། ། དེ་ལ་རྡོ་རྗེ་ཆོས་དང་ཞེས་པ་སྣང་བ་མཐའ་ཡས་སོ། །
སངས་རྒྱས་ནི་རྣམ་པར་སྣང་མཛད་དེ། གླུ་གར་ལྷ་གང་གི་རྣལ་འབྱོར་གྱིས་བྱ་བའོ། ། རྣལ་འབྱོར་མ་དང་མ་མོ་ཡིས། ། ཞེས་པ་སྣང་བ་མཐའ་ཡས་ཀྱི་ཡུམ་གོས་དཀར་མོ་དང༌། རྣམ་སྣང་གི་ཡུམ་སྤྱན་མའི་རྣལ་འབྱོར་གྱིས་གླུ་གར་བྱ་བར་འབྲེལ་ལོ། ། གང་དུ་གུས་པར་གླུ་ལེན་ལ་སོགས་པ་ནི། དུས་སམ་གནས་གང་དུ་གླུ་གར་བྱ་བའོ། ། གླུ་ཡི་མཐའ་ནས་ཞེས་པ་ནི། གླུ་ཡི་རྗེས་ལའོ། ། བ་ལང་ཚེའི་སྒྲ་ནི་ཅེ་སྤྱང་གི་སྒྲའོ། །
ཕྱི་རོལ་ཚལ་དུ་ནི་དུར་ཁྲོད་དུའོ། ། ད་ནི་ལྷ་དབང་བསྐུར་བའི་ལེའུར་རིགས་ཀྱི་བདག་པོས་མཚན་པར་གསུངས་པའི་དོན་གསལ་བར་སྟོན་པར་འདོད་ནས། ཕྱག་རྒྱ་རྟགས་དང་ཞེས་པ་ལ་སོགས་པ་སྨོས་ཏེ། གདབ་པར་བྱ་བའི་དོན་གྱིས་ན་རྒྱའོ། ། མཚོན་ཅིང་གོ་བར་བྱེད་པས་ན་རྟགས་སོ། ། རང་གི་རིགས་མཚོན་ཅིང་མ་ནོར་བར་བྱེད་པས་ན་མཚན་མའོ། ། འདིས་ནི་ཞེས་པ་རང་རང་གི་རིགས་ཀྱི་བདག་པོས་མཚན་པ་འདིས་སོ། ། རིགས་ནི་མཚོན་པར་བྱ། ཞེས་པ་རང་རང་གི་རིགས་གང་ཡིན་པ་མཚོན་ཅིང་ངོ་ཤེས་པར་བྱེད་པའོ། ། རིགས་ཀྱི་བདག་པོས་མཚན་པར་མ་བྱས་ན་ཅི་ཉེས་སྙམ་ན།
རིགས་འཆོལ་སྒོམ་པའི་སྦྱོར་བ་ལས། ། རིགས་ལྔའི་དངོས་གྲུབ་མེད་ཅིང༌། རིགས་ལྔ་པོ་དེ་སྒྲུབ་པའི་སྒྲུབ་པ་པོ་མེད་ཅེས་བྱའོ། ། ད་ནི་རིགས་གང་གིས་ཕྱག་རྒྱ་གང་ཡིན་པ་གསལ་བར་སྟོན་པ་ནི། ཞེ་སྡང་ཕྱག་རྒྱས་བདག་མེད་མ། ། ཞེས་བྱ་སྟེ། མི་བསྐྱོད་པ་དང་བདག་མེད་མ་གཉིས་ཀ་འབྱུང་བ་ན་ཆུ་ཁམས་རྣམ་པར་དག་པ་ཡིན་ལ། ཕུང་པོ་ནི་རྣམ་པར་ཤེས་པའི་ཕུང་པོ་རྣམ་པར་དག་པའི་ངོ་བོ་ཉིད་ཡིན་པས་སོ། ། གཏི་མུག་ཕྱག་རྒྱས་རྡོ་རྗེ་མ། ། ཞེས་པ་གཏི་མུག་རྣམ་པར་དག་པའི་ལྷ་རྣམ་སྣང་དེ་དང༌།
རྡོ་རྗེ་མ་གཉིས་ཀ་འབྱུང་བ་ན་ས་དང༌། ཕུང་པོ་ན་གཟུགས་ཀྱི་ཕུང་པོ་རྣམ་པར་དག་པའི་ངོ་བོ་ཉིད་ཡིན་པའི་ཕྱིར། ཆོས་མཐུན་ཙམ་གྱི་སྒོ་ནས་རྣམ་པར་གཞག་པའོ། ། སེར་སྣ་སྟེ་རིན་ཆེན་འབྱུང་ལྡན་གྱི་ཕྱག་རྒྱས་ལྷ་མོ་དཀར་མོ་ལ་གདབ་ཅིང་མཚོན་ཏེ། དེ་གཉིས་ཀ་ཡང་འབྱུང་བ་ན་ནམ་མཁའ་དང༌། ཕུང་པོ་ན་ཚོར་བའི་ཕུང་པོ་རྣམ་པར་དག་པའི་ངོ་བོ་ཡིན་པའི་ཕྱིར་རོ། ། ཆགས་པ་སྟེ་འདོད་ཆགས་རྣམ་པར་དག་པ་འོད་དཔག་མེད་ཀྱིས། ཆུ་མ་ལ་ཕྱག་རྒྱས་གདབ་སྟེ། དེ་གཉིས་ཀའང་འབྱུང་བ་ན་མེའི་ཁམས་དང༌། འདུ་ཤེས་ཀྱི་ཕུང་པོ་རྣམ་པར་དག་པའི་ངོ་བོ་ཉིད་ཡིན་པའི་ཕྱིར་རོ། །
ཕྲག་དོག་སྟེ་ཕྲག་དོག་རྣམ་པར་དག་པ་དོན་ཡོད་གྲུབ་པ་དེས་མཁའ་འགྲོ་མ་ལ་ཕྱག་རྒྱས་གདབ་སྟེ། དེ་གཉིས་ཀའང་འབྱུང་བ་ན་རླུང་དང༌། ཕུང་པོ་ན་འདུ་བྱེད་ཀྱི་ཕུང་པོ་རྣམ་པར་དག་པའི་ངོ་བོ་ཉིད་ཡིན་པའི་ཕྱིར་རོ། ། ད་ནི་སྔགས་ཀྱི་ལེའུར་གསུངས་པའི་དོན་གསལ་བར་སྟོན་པ་ནི། ཨཱ་ལི་དང་པོ་བདག་མེད་མ། ། ཞེས་པ་འཕར་མ་གཉིས་ཡོད་པའི་ནང་མའི་དབུས་སུ་ཉི་ཟླ་གཉིས་ཀྱི་བར་དུ། ཨཾ་ལས་གྲི་གུག་ཨཾ་གིས་མཚན་པ་བསྐྱེད་ལ། དེ་ལས་བདག་མེད་མའི་སྐུར་བསྐྱེད་པ་སྟེ་དེས་འགྲེ། ད་ནི་རྡོ་རྗེ་རིགས་ཀྱི་ལེའུར་རྩ་རྣམས་ཀྱི་རྣམ་པར་དག་པ་གསུངས་པ་དེའི་དོན་གསལ་བར་སྟོན་པ་ལས། རྡོ་རྗེ་རིགས་ཀྱི་ལེའུར་རྩ་སུམ་ཅུ་རྩ་གཉིས་གསུངས་པ་དེའི་རྣམ་པར་དག་པ་སྟོན་པ་ནི།
རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་གནས་སོ། ། ཞེས་གསུངས་པ་ལ་རྩ་སུམ་ཅུ་སོ་གཉིས་པ་རྩ་བདུད་འདྲལ་མ་དེའི་རྣམ་པར་དག་པ་མ་གསུངས་པས། དེའི་རྣམ་དག་མི་གསུང་བའི་འཐད་པ་བསྟན་པ་ནི། གང་ཕྱིར་ཞེས་པ་ལ་སོགས་པ་སྟེ། དམ་ཚིག་རྡོ་རྗེ་རྗེས་འབྲང་དང་བཅས་པ་ནི། རྩ་བདུད་འདྲལ་མ་དེ་སྟེང་གི་མཁའ་སྤྱོད་མས་བསྡུས་པར་བཞེད་གསུངས། གང་ཕྱིར་ཞེས་པ་ནི་རྒྱུའམ།
གཏན་ཚིགས་གང་གི་ཕྱིར། ཨཱ་ལི་བཅུ་དྲུག་པ། ཨཿཚེག་དྲག་ཅན་དེ་ལྷ་མོ་བསྐྱེད་པའི་ས་བོན་དུ་མི་བཞག་ཅེ་ན། ཞེས་དྲིས་པའི་ལན་དུ། གང་ཕྱིར་བཅུ་དྲུག་ཆ་མེད་པས། ། ཞེས་པ་ཨཱ་ལི་བཅུ་དྲུག་པ་དེས་ལྷ་མོ་སྐྱེད་པར་མི་བྱེད་པས་ན། བཅུ་དྲུག་ཆ་མེད་པའམ། ཡང་ན་སྔགས་སུ་བཤད་ན། རྩ་སུམ་ཅུ་རྩ་གཉིས་པ། རྩ་བདུད་འདྲལ་མ་དེས་བུ་ཚའི་སོ་དང་སེན་མོ་ལ་སོགས་པ་འཁོར་བའི་ཆོས་བསྐྱེད་པའི་བྱ་བ་མི་བྱེད་པས་ནའོ། །
ཡང་དབང་ལྟར་བཤད་ན། དགའ་བ་རྣམ་པ་བཅུ་དྲུག་གི་མཐའ་བཅུ་དྲུག་པ། ལྷན་སྐྱེས་ཀྱི་ལྷན་ཅིག་སྐྱེས་པ་དེས། རྣམ་རྟོག་བསྐྱེད་པའི་བྱ་བ་མི་བྱེད་པས་ནའོ། ། ཡང་དཔེའི་དབང་དུ་བྱས་ན་ཚེས་བཅོ་ལྔ་མན་ཆད་ཀྱིས་ཟླ་བ་འཕེལ་བའི་བྱ་བ་བྱེད་ལ། ཚེས་བཅུ་དྲུག་པ་དེས་ཟླ་བ་འཕེལ་བའི་བྱ་བ་མི་བྱེད་པས། བཅུ་དྲུག་ཆ་མེད་པས་ཞེས་བྱའོ། ། དེ་ལྟར་ན། འབད་པ་ཀུན་གྱི་ལྷག་མ་སྟེ། ཨཱ་ལི་བཅོ་ལྔ་ལས་ལྷག་མ་བཅུ་དྲུག་པ་དེ་སྤང༌།
རྩ་སུམ་ཅུ་སོ་གཅིག་ལས་ལྷག་མ་སོ་གཉིས་པ། བདུད་འདྲལ་མ་དེ་སྤང༌། དགའ་བ་བཅུ་དྲུག་པ་དེ་སྤང༌། དཔེའི་དབང་དུ་བྱས་ན་ཚེས་བཅོ་ལྔ་ལས་ལྷག་པའི་བཅུ་དྲུག་པ་དེ་སྤངས་ཏེ། ཟླ་བ་འཕེལ་བའི་བྱ་བ་མི་བྱེད་པས་ཞེས་བྱའོ། ། དེ་ཅིའི་སླད་དུ་ཞེ་ན། ཞེས་པ་བཅུ་དྲུག་པའི་ལྷ་མོ་བསྐྱེད་པའི་ས་བོན་དུ་མི་འཆད་པའི་རྒྱུ་མཚན་འདྲི་བའོ། ། དོན་གྱི་བྱ་བ་མི་བྱེད་ཕྱིར། ། ཞེས་པ་ཨཱ་ལི་བཅུ་དྲུག་པ་དེས་ལྷ་མོ་བསྐྱེད་པའི་བྱ་བ་མི་བྱེད་ལ། དགའ་བ་བཅུ་དྲུག་པ་དེས།
རྟོག་པ་བསྐྱེད་པའི་བྱ་བ་མི་བྱེད་ལ། ཚེས་བཅུ་དྲུག་པ་དེས་ཟླ་བ་འཕེལ་བའི་བྱ་བ་མི་བྱེད་པས་སོ། ། འོ་ན་ཨཱ་ལི་བཅོ་ལྔ་པོ་དེ་རྣམས་ཀྱིས་དོན་གྱི་བྱ་བ་བྱེད་དམ་ཞེ་ན། བཅོ་ལྔ་ཆ་ཡི་བདག་ཉིད་ཀྱིས། ། ཟླ་བ་བྱང་ཆུབ་སེམས་སུ་འགྱུར། ། ཞེས་སྨོས་ཏེ། བཅོ་ལྔ་པོ་དེས་ལྷ་མོ་བསྐྱེད་པའི་བྱ་བ་བྱེད་ཅེས་པའོ་གསུངས། ། ཕྱིས་འོ་ན་ཨཱ་ལི་བཅུ་དྲུག་པ་དེས་བྱ་བ་ཅི་ཡང་མི་བྱེད་དམ་སྙམ་ན། ཡབ་ཧེ་རུ་ཀ་སྐྱེད་པར་བྱེད་ཟེར་བ་ནི། བཅོ་ལྔ་ཆ་ཡི་བདག་ཉིད་ཀྱི། །
ཟླ་བ་སྟེ། བཅོ་ལྔའི་ཆ་ནི་བཅུ་དྲུག་པ་ཡིན་པས་ཨཿཚེག་དྲག་ཅན་དེའི་ཟླ་བ་སྟེ། རྩ་བདུད་འདྲལ་མ་དེའི་ནང་ན་གནས་པའི་བྱང་ཆུབ་ཀྱི་སེམས་ཨཿཚེག་དྲག་ཅན་གྱི་རྣམ་པར་གནས་པ་དེའོ། ། བདེ་བ་ཆེན་པོ་ཨཱ་ལིའི་གཟུགས། ། ཞེས་པ་ཡབ་ཧེ་རུ་ཀའི་ངོ་བོ་ཉིད་དུ་འགྱུར་ཞེས་བྱའོ། ། ཡང་རྩ་བདུད་འདྲལ་མ་དེ། ཀུན་འདར་གྱི་ཆ་ཤས་ཡིན་པས་ན་ཡང༌། བདེ་བ་ཆེན་པོ་ཨཱ་ལིའི་གཟུགས་ཏེ། མི་རྟོག་པ་བསྐྱེད་པས་སོ། ། དགའ་བ་བཅུ་དྲུག་པ་དེ་རྟོག་བཅས་ཀྱི་དགའ་བ་བཅོ་ལྔས་བསྒྲུབས་པའི་འབྲས་བུ་ཡིན་པས་ན་ཡང༌།
བདེ་བ་ཆེན་པོ་ཨཱ་ལིའི་གཟུགས། ། ཞེས་བྱའོ། ། ཡང་ན་ཚེས་བཅུ་དྲུག་པ་དེ་བཅོ་ལྔ་མན་ཆད་ཀྱིས་བསྐྱེད་པའི་འབྲས་བུ་ཡིན་པས་ན་ཡང༌། བདེ་བ་ཆེན་པོ་ཨཱ་ལིའི་གཟུགས་སོ། ། རྣལ་འབྱོར་མ་རྣམས་དེ་ཡི་ཆ། ། ཞེས་པ་ཨཱ་ལི་བཅོ་ལྔས་བསྐྱེད་པའི་རྣལ་འབྱོར་མ་བཅོ་ལྔ་པོ་དེ། བཅུ་དྲུག་པ་དེས་བསྐྱེད་པའི་ཡབ་ཧེ་རུ་ཀ་དེའི་ཆ་ཤས་སམ་འཁོར་ཡིན་ཞེས་པའམ། ཡང་ནི་རྩ་སུམ་ཅུ་རྩ་གཅིག་པོ་དེ་བདུད་འདྲལ་མའི་སྐྱེད་བྱེད་དམ་ཆ་ཤས་ཡིན་ཞེས་བྱའོ། ། དབང་ལྟར་བཤད་ན་དགའ་བ་བཅུ་དྲུག་པ་དེ་སྐྱེད་བྱེད་དམ་ཆ་ཤས་ནི། བཅོ་ལྔ་པ་ཡིན་ཞེས་བྱའོ། །
འོ་ན་ལྷའི་ལེའུར་ཡབ་ཧེ་རུ་ཀ་ནི་ཧཱུྃ་ལས་བསྐྱེད་པར་བཤད་ན། ཨཱ་ལི་བཅུ་དྲུག་གི་ཐ་མ་ཨཿཚེག་དྲག་ཅན་ལས་བསྐྱེད་པ་མི་རིགས་སོ་སྙམ་པ་ལ། ཨཿཚེག་དྲག་ཅན་དེའི་ཚེག་དྲག་གཉིས་ཞབས་སྐྱེད་དང༌། ཐིག་ལེར་བྱིན་པས་སྟོབས་ཀྱི་ཧཱུྃ་དུ་འགྲོ་ལ། དེ་ལས་བསྐྱེད་གསུང་ངོ༌། ། རྣལ་འབྱོར་མ་ཀུན་ལས་བྱུང་བ། ། ཞེས་པ་རྣལ་འབྱོར་མ་ནི་རྩ་སུམ་ཅུ་རྩ་གཉིས་པོ་དེ་ལས་བྱང་ཆུབ་ཀྱི་སེམས་བྱུང་བས་ན། རྣལ་འབྱོར་མ་ཀུན་ལས་བྱུང་བའོ། ། ལྷན་ཅིག་སྐྱེས་དགའི་རང་བཞིན་ཉིད། ། ཅེས་པ་རྟེན་བྱང་ཆུབ་སེམས་ཀྱི་ཐིག་ལེ་ཆོས་བཞི་ལྡན་ནོ། །
འགྲིབ་མེད་ནི་རྟེན་ཐིག་ལེ་དེ་ལ་བརྟེན་ནས་སྐྱེས་པའི་རང་རིག་པ་གསལ་བ་ལ་བྱ་སྟེ། མཚན་མ་དང་རྣམ་པར་རྟོག་པས་མི་འགྲིབ་པས་སོ། ། བཏུང་བ་མཆོག་ནི་བྱང་ཆུབ་ཀྱི་སེམས་ཞུ་བའོ། ། ནམ་མཁའ་ནི་དེ་ལ་བརྟེན་པའི་མི་རྟོག་པའོ། ། དེས་ན་ག་བུར་ཏེ་ཐིག་ལེ་ཆོས་བཞི་ལྡན་དེ་ཐིག་ལེ་བཟུང་བའི་ནུས་པ་ཡོད་པས་ཅི་ནས་ཀྱང་མི་སྤང་ཞེས་བྱའོ། ། ཀུན་རྫོབ་ཀུནྡ་ལྟ་བུ་སྟེ། ། ཞེས་པ་ནི་རྟེན་ཐིག་ལེ་དཀར་ལ་གསལ་བའི་རྣམ་པར་ཡོད་པ་སྟེ། དེ་ཡང་ཕྱག་རྒྱའི་འབད་རྩོལ་ལ་བརྟེན་ནས་སྐྱེ་བ་དང༌། རང་གི་ངོ་བོ་ཡང་མིག་གི་ཡུལ་དུ་བྱར་ཡོད་པས་ན། ཀུན་རྫོབ་ཀྱི་ཐབས་དཀྱིལ་འཁོར་འཁོར་ལོའི་ཐབས་ལ་བརྟེན་ནས་སྐྱེས་པའི་ཞུ་བདེ་དེ་ལ་བྱའོ། །
དོན་དམ་བདེ་བའི་གཟུགས་ཅན་ཉིད། ། ཅེས་པ་རང་བྱིན་རླབས་ཀྱི་ཐབས་ལ་བརྟེན་པའི་བྱང་ཆུབ་ཀྱི་སེམས་དེ་ཕྱག་རྒྱའི་རྩོལ་སྒྲུབ་ལ་ལྟོས་མི་དགོས་ཤིང༌། རང་བྱུང་གི་ཡེ་ཤེས་དེའི་རང་གི་ངོ་བོ་ཡང་མིག་གི་ཡུལ་དུ་བྱར་མེད་པས་དོན་མ་ཞེས་བྱའོ། ། འོ་ན་དཀྱིལ་འཁོར་འཁོར་ལོའི་ཐབས་ལ་བརྟེན་པའི་ཀུན་རྫོབ་བྱང་ཆུབ་ཀྱི་སེམས་དེ་རང་གནས་གང་དུ་མངོན་དུ་བྱེད་སྙམ་ན། བུད་མེད་ཀོལླ་བདེ་བ་ཅན། ། ཞེས་པ་སྟེ་བདེ་བ་སྐྱེ་བའི་གནས་ཡིན་པས་ཆོས་འབྱུང་ངོ༌། ། ཨེ་ཝཾ་རྣམ་པའི་རང་བཞིན་ཅན། ། ཞེས་པ་ཨེ་ནི་ཕྱག་རྒྱའི་ཆོས་འབྱུང་ངོ༌། ། ཝཾ་ནི་དེའི་ནང་ན་གནས་པའི་ཀུན་འདར་གྱི་ཆ་ཤས་རྩ་མཛེས་པའི་སྤྱི་བོའོ། ། བདེ་བ་སྲུང་བ་ཉིད་ཀྱི་ཕྱིར། །
ཞེས་བྱ་བ་ནི་རྟེན་ཐིག་ལེ་མི་ཉམས་པར་བསྲུང་བའི་གནས་ཡིན་པས་ཆོས་འབྱུང་ཉིད་ལ་དེ་སྐད་ཅེས་བྱའོ། ། དེ་ཡང་སངས་རྒྱས་གཅིག་ལྟ་བུས་བགྲོད་པའི་གནས་ཡིན་ནམ་སྙམ་ན་མ་ཡིན་ཏེ། དུས་གསུམ་གྱི་སངས་རྒྱས་ཐམས་ཅད་ཀྱི་གནས་དེ་ལ་བརྟེན་ནས་སངས་རྒྱས་པ་ཡིན་པས་ན། སངས་རྒྱས་བྱང་ཆུབ་སེམས་དཔའ་དང༌། ། ཞེས་སོགས་སྨོས་ཏེ། སངས་རྒྱས་ནི་ཁམས་བདུད་རྩི་ལྔའི་དྭངས་མའོ། ། བྱང་ཆུབ་སེམས་དཔའ་ནི་དབང་པོ་དྲུག་གི་དྭངས་མའོ། ། འདི་ཉིད་འཁོར་བ་ཞེས་བྱ་སྟེ། ། ཞེས་པ་ནི་ཆོས་འབྱུང་གི་ནང་དུ་མངོན་དུ་བྱས་པའི་ཞུ་བདེ་དེ་ཉིད་ཐབས་ཀྱིས་མ་ཟིན་ན་འཁོར་བ་སྐྱེད་པར་བྱེད་པས་སོ། ། དེ་ཉིད་ཐབས་ལ་མཁས་པ་ཁྱད་པར་ཅན་གྱིས་ཟིན་ན་འཁོར་བ་སྤོང་བའི་གཉེན་པོར་ཡང་འགྲོ་བས་ན།
འདི་ཉིད་མྱ་ངན་འདས་པ་ཉིད། ། ཅེས་བྱའོ། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་པ་ནི་རྟེན་ཐིག་ལེ་སྤངས་ན་མྱ་ངན་ལས་འདས་པའི་ཉེ་རྒྱུ་ཟད་པས་གསུངས། འཁོར་བ་ཇི་ལྟ་བུ་སྙམ་ན། འཁོར་བ་གཟུགས་དང་ཞེས་པ་ལ་སོགས་པའོ། ། འདི་རྣམས་ཆོས་ནི་མྱ་ངན་འདས། ། ཞེས་པ་ཐབས་ཀྱིས་ཟིན་ནའོ། ། ཐབས་ཀྱིས་མ་ཟིན་ན་འཁོར་བར་སྐྱེ་བའི་རྒྱུ་བྱེད་པས་ན།
རྨོངས་ཕྱིར་ཞེས་སྨོས་སོ། ། རྨོངས་མེད་དེ། ཐབས་ལ་མཁས་པ་ཁྱད་པར་ཅན་གྱིས་ཟིན་ནའོ། ། འཁོར་བ་དག་པ་ནི་ཐ་མལ་གྱི་རྣམ་རྟོག་གི་དུག་མེད་པའོ། ། དེ་ལྟར་ན་འཁོར་བ་ལ་སོགས་པ་སྨོས་སོ། ། བྱང་ཆུབ་སེམས་ནི་མྱ་ངན་འདས། ། ཞེས་པ་རྟེན་ཐིག་ལེ་དེ་ཐབས་ཀྱིས་ཟིན་ན་མྱ་ངན་ལས་འདས་པ་འཐོབ་པའི་ཉེ་བའི་རྒྱུ་ཐུན་མོང་མ་ཡིན་པ་བྱེད་པས་སོ། ། ད་ནི་གོང་གི་དཀྱིལ་འཁོར་འཁོར་ལོའི་རྟེན་ཉིད་གསལ་བར་སྟོན་པ་ནི། ཤིན་ཏུ་བཞིན་བཟང་ལ་སོགས་པའོ། ། དེ་ལ་གཟུགས་བཟང་བ་ནི་རི་དྭགས་ཀྱི་སྐེད་འདྲ་བ་ལ་སོགས་པའོ། །
སྔོ་བསངས་ནི་ཁ་དོག་གི་ཁྱད་པར་རོ། ། དལ་མ་ནི་རང་བཞིན་གྱིས་ཤེས་པའམ་རྒྱུད་དལ་བའོ། ། སྐྲ་བཟང་བ་ནི་གསང་རྩ་ཁྱད་པར་དུ་འཕགས་པའོ། ། སིཧླ་ག་པུར་འབྱུང་བའི་གནས། ། ཞེས་པ་རྟེན་ཐིག་ལེ་རྒྱས་པ་སྟེ། ལང་ཚོ་དར་ལ་བབ་པའོ། ། དེ་དག་གིས་རང་བཞིན་གྱི་ཡོན་ཏན་བསྟན་ནས། ད་ནི་སྦྱངས་པ་ལས་བྱུང་བའི་ཡོན་ཏན་སྟོན་པ་ནི། རང་གིས་དབང་བསྐུར་ཞེས་སོགས་སོ། ། སྐྲ་བཟང་བ་ནི་ལི་བ་སྟེ།
མུར་ཁོངས་ཀྱི་མཐའ་རྣམ་པར་མཛེས་པ་དེ་ནི་བྱང་ཆུབ་ཀྱི་སེམས་སྒྲུབ་པའི་རིམ་གྲོ་རྒྱས་པར་བྱ་བ་སྟོན་པ་ལས། དེར་ནི་ཆང་ཡང་བཏུང་བ་ཉིད། ། ཅེས་པ་ཕྱག་རྒྱ་མའོ། ། དེ་ནས་རང་ཡང་བཏུང་བ་ཉིད། ། ཅེས་པ་ནི་རང་གི་ལུས་བརྟས་ཤིང་ཐིག་ལེ་རྒྱས་པར་བྱ་བའི་ཕྱིར་རོ། ། རང་བཞིན་དོན་ནི་རབ་བསྒྲུབ་ཕྱིར། ། ཞེས་པ་རང་སྒྲུབ་པ་པོ་དང༌། གཞན་ཕྱག་རྒྱ་གཉིས་ཀས་མཆོག་གི་དངོས་གྲུབ་ཐོབ་པར་བྱ་བའི་ཕྱིར་རོ། ། ཕྱི་ནས་ཕྱག་རྒྱ་རྗེས་ཆགས་བྱ། ། ཞེས་པ་འདུ་ཤེས་གསུམ་དང་ལྡན་པར་ཐབས་ཤེས་རབ་སྙོམས་པར་འཇུག་པའོ། །
དེ་ལ་སྤྱིར་ཕྱག་རྒྱ་ཆེན་པོ་ཞེས་པ་ལྷའི་སྐུ་རྣམ་པར་མཛེས་པ་ཕྱག་རྒྱ་ཆེན་པོ་ལ་ཡང་ཕྱག་རྒྱ་ཆེན་པོ་ཞེས་ཟེར་ལ། ཡང་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་རྟེན་མིའི་བུ་མོ་རྒྱུད་ཡོངས་སུ་དག་པ་ལ་ཡང་ཕྱག་རྒྱ་ཞེས་བྱ་ཞིང༌། ཡང་རང་བྱུང་གི་ཡེ་ཤེས་སྐྱེ་བའི་རྟེན་གྱི་དབང་དུ་བྱས་ནས་ལྟེ་བ་སྤྲུལ་པའི་འཁོར་ལོ་ན། རྩ་ཀུན་འདར་གྱི་ཆ་ཤས་ཨ་ཤད་ལྟ་བུའི་རྣམ་པར་ཡོད་པ་དེ་ལའང་ཕྱག་རྒྱ་ཆེན་པོ་ཟེར་ལ། མཐར་ཐུག་གི་འབྲས་བུ་ས་བཅུ་གསུམ་པའི་སྐུ་དང་ཡེ་ཤེས་དབྱེར་མེད་དེ་ལ་ཡང་ཕྱག་རྒྱ་ཆེན་པོ་ཞེས་ཟེར་བས་ན་དོན་གཅིག་ལ་མངོན་པར་འཆོལ་བའི་ཉེས་པ་སྤང་བར་བྱའོ། ། དེར་ནི་སྦྱོར་བ་ལས་བྱུང་བ། ། ཞེས་པ་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བྱང་སེམས་དེ། མཁས་པ་སྟེ་བྱང་སེམས་བཟུང་བའི་ཐབས་ཁྱད་པར་ལྔ་ལ་མཁས་པས་སོ། ། མི་སྤང་བ་ནི་མི་ཉམས་པར་སྲུང་བའོ། ། གལ་ཏེ་ཤོར་ནའང་དངོས་སུ་ལྕེས་བླང་གི་ལག་པ་ལ་སོགས་པས་བླང་བར་བྱ་བ་མ་ཡིན་པའོ། །
བྱང་སེམས་གཟུང་བའི་དགོས་པ་ནི། ངེས་པར་བློ་དང་སྟོབས་ཀྱི་ཕྱིར། ། ཞེས་པ་ཟག་པ་མེད་པའི་ཤེས་རབ་དང༌། སྟོབས་དང༌། མི་འཇིགས་པ་ལ་སོགས་པའི་ཡོན་ཏན་རྒྱུད་ལ་སྐྱེ་བར་བྱ་བའི་ཕྱིར་རོ། ། མི་འཆི་ལྕེ་ཡིས་བླང་བ་ཉིད། ། ཅེས་པ་རྟེན་ཐིག་ལེ་དེ་ཐོག་མར་མི་ཉམས་པར་བསྲུང༌། ཉམས་ན་ལྕེས་ལེན་པ་རང་ཅིས་སྙམ་ན། ག་བུར་ཉིད་ནི་བདག་མེད་མ། ། བདེ་བ་བདག་མེད་ཚུལ་ཅན་ཉིད། །
ཅེས་སྨོས་ཏེ། ཕྱི་དབྱིབས་ཀྱི་བདག་མེད་མ་ནི་སྐུ་མདོག་སྔོན་མོ་ཐོད་པ་དང་གྲི་གུག་ཐོགས་པ་དེ་ལ་ཟེར་ལ། སྔགས་སུ་བཤད་ན་ལྟེ་བ་སྤྲུལ་པའི་འཁོར་ལོའི་དབུས་ན་རྩ་ཀུན་འདར་གྱི་ཆ་ཤས་ཨ་ཤད་ལྟ་བུའི་རྣམ་པར་གནས་པ་ལ་ཟེར་ལ། དབང་ཆོས་སུ་བཤད་ན་མཆོག་གི་ཟེ་བར་མངོན་དུ་བྱས་པའི་རྟེན་ཐིག་ལེ་ཉིད་ལ་ནང་ལྟར་བཤད་པའི་བདག་མེད་མ་ཞེས་ཟེར་བས་ན། ག་པུར་ཉིད་ནི་བདག་མེད་མ། ། བདེ་བ་བདག་མེད་ཚུལ་ཅན་ཉིད། ། ཅེས་པ་ཞུ་བདེ་ཐ་མི་དད་དུ་སྐྱེ་བའོ། ། མཐར་ཐུག་དེ་ཁོ་ན་ཉིད་ཀྱི་བདག་མེད་མ་ནི། ཆོས་ཀྱི་སྐུ་སྟོང་པ་དང་སྙིང་རྗེ་དབྱེར་མེད་ལ་བྱའོ། ། ད་ནི་རང་བྱུང་གི་ཡེ་ཤེས་དོན་དམ་བྱང་ཆུབ་ཀྱི་སེམས་དེ་སྐྱེ་བའི་རྟེན་གྱི་དབང་དུ་བྱས་ནས།
དེ་ཡི་བདེ་བ་ཞེས་པ་ལ་སོགས་པ་གསུངས་ཏེ། དེ་ཡི་བདེ་བ་ཟེར་ཡང༌། བདེ་བ་དེ་ཡི་ཞེས་བྱ་སྟེ་ལྟེ་བའི་ཨ་ཤད་ལྟ་བུ་དེར། མངོན་དུ་བྱས་པའི་དོན་དམ་པ་བྱང་ཆུབ་ཀྱི་སེམས་རང་བྱུང་གི་ཡེ་ཤེས་དེ་ཉིད་ལ་ཡང་ཕྱག་རྒྱ་ཆེན་པོ་ཞེས་བྱའོ། ། དོན་དམ་བྱང་ཆུབ་སེམས་དེ་སྐྱེ་བའི་གནས་གཙོ་བོའི་དབང་དུ་བྱས་ནས། ལྟེ་བའི་དཀྱིལ་འཁོར་དུ་ནི་བརྟག ། ཅེས་བྱ་སྟེ། ལྟེ་བ་ན་རྩ་མདུད་གྲུ་གསུམ་ཨེའི་དབྱིབས་སུ་གནས་པ་དེའི་ནང་ན་རྩ་ཀུན་འདར་གྱི་ཆ་ཤས་ཨ་ཐུང་གི་དབྱིབས་སུ་གནས་པ་དེ། རང་བྱུང་གི་ཡེ་ཤེས་སྐྱེ་བའི་གནས་ཡིན་པས་སོ། ། དང་པོའི་དབྱངས་ཡིག་ནི་ཨ་ཐུང་གི་དབྱིབས་སུ་གནས་པའོ། །
དེ་ཉིད་ལ་བློའམ་ཤེས་རབ་ཅེས་དུས་གསུམ་གྱི་སངས་རྒྱས་རྣམས་ཀྱིས་བཏགས་ཤིང་བརྗོད་དོ། ། ཕྱི་དབྱིབས་སུ་བཤད་ན། བདག་མེད་མའི་ས་བོན་ཨ་ཐུང༌། དེ་ཉིད་རྫོགས་པའི་རིམ་པའི་དབང་དུ་བྱས་ན་བཅོམ་ལྡན་ཤེས་རབ་མ་སྟེ། དེ་ཉིད་ལ་ནང་གསང་སྔགས་སུ་བཤད་ན་དུས་གསུམ་གྱི་སངས་རྒྱས་ཐམས་ཅད་བསྐྱེད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་ཞེས་བྱའོ། ། དེ་ཉིད་བདེ་ཆེན་ནས་ལྟེ་བའི་ཨཾ་གི་བར་དུ་གནས་པས་རིང་མིན་ཐུང་མིན་ཞེས་སོ། ། ཨ་ཤད་ལྟ་བུ་ཀུན་འདར་གྱི་ཆ་ཤས་དེ། བ་ཐག་ལྟ་བུར་ཕྲ་བ་ཡིན་པས་ཕྱི་རོལ་གྱི་རགས་པའི་གྲུ་བཞི་སོགས་མིན་ཞེས་སྦྱར་རོ། ། ལྟེ་བའི་གནས་སུ་མྱོང་བའི་བདེ་བ་དེ་ཡུལ་དྲུག་ཏུ་རྟོགས་པ་དང་བྲལ་བས་ན། དྲི་དང་ཞེས་སོགས་སྨོས་སོ། །
ལྷན་ཅིག་སྐྱེས་དགའ་བྱེད་པ་ཅན། ། ཞེས་པ་ཤུ་ཀྲ་དང་བདེ་བ་ལྷན་ཅིག་སྐྱེས་པས། ལྷན་ཅིག་སྐྱེས་པའི་བདེ་བ་སྐྱེད་པར་བྱེད་པས་ན། བྱེད་པ་ཅན་ཞེས་བྱའོ། ། དེ་ལས་སྐྱེས་པ་ནི་ཨ་ཤད་ལྟ་བུ་དེ་ལས་སོ། ། སྐྱེས་པའི་བདེ་བ་རྣལ་འབྱོར་པས་བཟའ་ཞེས་བྱའོ། ། དེ་དང་ལྷན་ཅིག་སྟེ། བདེ་བ་དེ་དང་ཕྱག་རྒྱ་ཆེ། ། ཞེས་པ་ལྟེ་བའི་ཨའོ། ། ལྟེ་བའི་ཨ་དེ་ཉིད་བདེ་བ་སྐྱེ་བའི་གནས་ཡིན་པས་ན།
ཟག་མེད་ཀྱི་བདེ་བ་སྦྱིན་པའི་དངོས་གྲུབ་འགྱུར། ། ཞེས་བྱའོ། ། ཨ་ཤད་ལྟ་བུར་མྱོང་བའི་བདེ་བ་དང་ཡུལ་དྲུག་བསྲེས་ནས་ཐ་མི་དད་དུ་བསྒོམས་པས་ན། གཟུགས་སྒྲ་ཞེས་སོགས་སྨོས་སོ། ། ཤེས་རབ་ཀྱིས་ནི་སྤྱད་པར་བྱ། ། ཞེས་པ་ནི་དེ་ཐམས་ཅད་བདེ་སྟོང་གི་ངོ་བོ་ཉིད་དུ་རྟོགས་པར་བྱ་བའོ། ། རྟེན་ཐིག་ལེ་དང་བདེ་བ་ལྷན་ཅིག་ལྟེ་བའི་གནས་དེར་སྐྱེ་བས་ན། དེ་ཉིད་ལྷན་ཅིག་སྐྱེས་པའི་གཟུགས། ། ཞེས་བྱའོ། ། དེ་ཉིད་བདེ་བ་ཆེན་པོ་སྐྱེད་པར་བྱེད་པས་ན།
བདེ་ཆེན་བཟང་པོའི་རྣལ་འབྱོར་མ། ། ཞེས་བྱའོ། ། དེ་ཉིད་སྙིང་པོ་དམ་པ་ལེན་ཅིང༌། མཚན་མ་དང་རྣམ་རྟོག་གཅོད་པར་བྱེད་པས་ན་དཀྱིལ་འཁོར་འཁོར་ལོ་ཞེས་བྱའོ། ། དེ་ནི་མེ་ལོང་ཡེ་ཤེས་གཟུགས། ། ཞེས་པ་ཡེ་ཤེས་དེ་ལ་འཁོར་འདས་ཀྱི་ཆོས་ཐམས་ཅད་ཀྱི་གཟུགས་བརྙན་འཆར་བའི་རྟེན་བྱེད་པས་སོ། ། མཉམ་ཉིད་ཡེ་ཤེས་དངོས་པོ་ཅན། ། ཞེས་པ། འཁོར་འདས་ཀྱི་ཆོས་ཐམས་ཅད་མི་མཉམ་པ་མེད་པར་ཐུགས་སུ་ཆུད་པའོ། ། ཡང་དག་གྱུར་པ་སོ་སོར་རྟོག །
ཅེས་པ་ཆོས་ཅན་གྱི་དངོས་པོ་ཐམས་ཅད་སོ་སོར་མ་འདྲེས་པར་ཐུགས་སུ་ཆུད་པའོ། ། དེ་ཉིད་བྱ་བ་ནན་ཏན་ཏེ། ། ཞེས་པ་ལུས་ངག་ཡིད་གསུམ་ཞེན་པ་དང་བྲལ་བའི་བྱ་བ་ནན་ཏན་དུ་བྱེད་པས་སོ། ། ཟག་མེད་ཀྱི་ཕུང་པོ་ལྔ་པོ་དེས་ཟག་མེད་འཕགས་པའི་ཆོས་ཐམས་ཅད་ཀྱི་རྒྱུ་བྱེད་པས་ན། ཆོས་དབྱིངས་ཤིན་ཏུ་རྣམ་དག་མ། ། ཞེས་བྱའོ། ། དེ་ཉིད་ལྟེ་བའི་ཨ་དེ། དཀྱིལ་འཁོར་བདག་པོ་སྟེ། ཡབ་ཧེ་རུ་ཀ་ཡང་དེ་ཉིད་ཡིན། ། ཞེས་སྦྱར་རོ། །
ཨ་དེ་ཉིད་ལ་ཆོས་དང་གང་ཟག་ཏུ་འཛིན་པ་མེད་པས་ན། དེ་ཉིད་བདག་མེད་རྣལ་འབྱོར་མ། ། ཆོས་ཀྱི་དབྱིངས་ཀྱི་རང་བཞིན་ཅན་གྱི་བདག་མེད་མ་ཞེས་སྦྱར་རོ། ། འཁོར་ལོ་སྒོམ་པའི་ལམ་ནི་རྟེན་གྱི་དཀྱིལ་འཁོར་གཞལ་ཡས་ཁང་ངོ༌། ། ཐམས་ཅད་བཅོམ་ལྡན་འདས་གསུངས་ན། ཞེས་པ་ལེའུ་བརྒྱད་པར་རོ། ། དེའི་རྫོགས་རིམ་སྡོམ་པའི་རབ་ཏུ་དབྱེ་བ་ཡང་བཤད་དུ་གསོལ། ། ཞེས་བྱ་སྟེ། སྡོམ་པའི་དབྱེ་བའང་བཤད་པར་བྱ། ། ཞེས་པ་དེའི་གསལ་བྱེད་དོ། །
ཨ་ཡི་རྣམ་པ་སྡོམ་པའི་གནས། ། ཞེས་པ་ཨ་ཤད་ལྟ་བུར་མངོན་དུ་བྱས་པའི་བདེ་བའོ། ། དེས་མཚན་མ་དང་རྣམ་རྟོག་སྡོམ་པར་བྱེད་པས་སྡོམ་པའོ། ། ཇི་ལྟར་ཕྱི་རོལ་དེ་བཞིན་ནང༌། ། ཞེས་པ་ཕྱི་རོལ་དུ་ཉན་ཐོས་ལུས་ངག་གི་བཅས་པ་དང་རང་བཞིན་གྱི་ཁ་ན་མ་ཐོ་བ་བསྡམས་པ་ལ་སྡོམ་པར་འཇོག་པ་བཞིན། འདིར་ཡང་རྣམ་རྟོག་བསྡམས་པ་ལ་སྡོམ་པར་འཇོག་པས་ན། ཕྱི་རོལ་དེ་བཞིན་ནང༌། ཞེས་བྱའོ། ། སྡོམ་པའི་དེ་ཉིད་རབ་ཏུ་དབྱེ། ། ཞེས་པ་གང་དུ་སྡོམ་པ་དང༌།
གང་གིས་སྡོམ་པ་དང༌། གང་སྡོམ་པར་དབྱེ་བའོ། ། བོལླའི་བདེ་བ་ནི་ཨ་ཤད་ལྟ་བུར་མངོན་དུ་བྱས་པའི་བདེ་བ་དེས། མཚན་མ་དང་རྣམ་པར་རྟོག་པ་ལ་རྒྱས་འདེབས་པར་བྱེད་པས་ན། ཕྱག་རྒྱ་ཆེ་ཞེས་བྱའོ། ། རྡོ་རྗེ་སྐྱེ་མཆེད་ཅེས་པ་ནི་ལྟེ་བའི་ཨཾ་གི་གནས་སུ་བདེ་བ་ཆེན་པོའི་ཡེ་ཤེས་སྐྱེ་ཞིང་མཆོད་པར་བྱེད་པས་ནའོ། ། ཐམས་ཅད་བདག་ཉིད་ཅེས་པ་ལྟེ་བའི་ཨཾ་དེ་བདེ་བ་བསྐྱེད་པའི་གནས་ཡིན་པས་སོ། ། འདི་ནི་གསང་བའི་སྙོམས་འཇུག་པས། ། ཞེས་པ་རྩ་ཀུན་འདར་གྱི་ཆ་ཤས་ཨ་ཤད་ལྟ་བུ་ཤེས་རབ། དེ་དང་བདེ་བ་སྟེ་ཐབས་དེ་གཉིས་སྙོམས་པར་ཞུགས་པའོ། །
ཕྱི་རོལ་གཉིས་གཉིས་བསྟན་པ་མེད། ། ཅེས་པ་ཐབས་ཤེས་རབ་ཀྱི་བོལླ་དང་ཀཀྐོ་ལ་སྦྱར་བ་མེད་ཅེས་པའོ། ། ཕྱི་རོལ་གཉིས་གཉིས་བཀག་པའོ། ། བྱ་བའི་འགྱུར་ཡང་ཡོད་གསུངས། ། སྐུ་གསུམ་འདུས་ཀྱི་ནང་དུ་ནི། ། ཞེས་པ་ལྟེ་བ་དང༌། སྙིང་ག་དང༌། མགྲིན་པའོ། ། འཁོར་ལོའི་གཟུགས་ཀྱིས་བརྗོད་པར་བྱ། ། ཞེས་པ་ལྟེ་བ་སྤྲུལ་པའི་འཁོར་ལོ་སྤྲུལ་པའི་སྐུ།
སྙིང་ག་ཆོས་ཀྱི་སྐུ། མགྲིན་པ་ལོངས་སྤྱོད་རྫོགས་པའི་སྐུ་ཞེས་བྱའོ། ། སྐུ་གསུམ་ཡོངས་སུ་ཤེས་པ་ནི། ། བདེ་བ་ཆེན་པོའི་འཁོར་ལོར་བརྗོད། ། ཅེས་པ་སྐུ་གསུམ་ན་གནས་པའི་བྱང་སེམས་དེ་ཐམས་ཅད་ཀྱང་བདེ་བ་ཆེན་པོའི་འཁོར་ལོ་ན་གནས་པར་གཅིག་པས་སྐུ་གསུམ་པོ་དེ་ཡང་བདེ་ཆེན་གྱི་འཁོར་ལོར་འདུས་པས་སོ། ། མ་ལུས་པའི་སེམས་ཅན་ནི། འདོད་ཁམས་ཀྱི་སེམས་ཅན་རྣམས་ཀྱིའོ། ། སྐྱེ་བའི་གཞིའམ་གནས་སུ་གང་ལ་བརྗོད་པར་བྱ། ། ཞེས་པའོ། ། གང་ཕྱིར་སྤྲུལ་པ་གནས་བརྟན་ཕྱིར། །
ཞེས་པ་བུ་ཚ་ལ་སོགས་པ་འཁོར་བའི་ཆོས་སྐྱེད་པར་བྱེད་པས་སོ། ། གང་གིས་བསྐྱེད་དང་སྤྲུལ་བྱེད་པ་ནི། ནི་རམ་དེར་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་བ་དང་རྣམ་བྱང་སྤྲུལ་ཞིང་སྐྱེད་པར་བྱེད་པས་ནའོ། ། དེས་ན། སྐུ་ནི་སྤྲུལ་པ་ཅན་ཞེས་བརྗོད། ། ཅེས་བྱའོ། ། སེམས་ནི་ཆོས་ཀྱི་རང་བཞིན་ཏེ། ། ཟེར་ཡང༌། ཆོས་ནི་སེམས་ཀྱི་རང་བཞིན་ཏེ། ། ཞེས་བྱ་སྟེ།
ཆོས་ཐམས་ཅད་སྙིང་ངམ་སེམས་ལས་བྱུང་བའི་ཕྱིར། ཆོས་ཀྱི་སྐུ་ཡང་སྙིང་གར་འགྱུར། ། ཞེས་བྱའོ། ། རོ་རྣམ་དྲུག་གི་གཟུགས་ཅན་གྱི། ། བཟའ་བ་ངེས་པར་ལོངས་སྤྱོད་ཕྱིར། ། ཞེས་པ་མགྲིན་པ་དེ་རོ་དྲུག་པོ་ཀུན་ལ་ལོངས་སྤྱོད་པའི་གནས་ཡིན་པས་དེ་སྐད་ཅེས་བྱའོ། ། སྤྱི་བོ་བདེ་བ་ཆེན་པོའི་གནས། ། ཞེས་པ་བྱང་སེམས་ཕལ་ཆེར་དེ་ན་གནས་པས་སོ། ། ཨེ་ཝྃ་རྣམ་པ་རྒྱུ་མཐུན་ཉིད། ། ཅེས་པ་ལྟེ་བའི་ཨེ་གྲུ་གསུམ་དང༌།
ཝྃ་སྟེ་ཀུན་འདར་གྱི་ཆ་ཤས་སོ། ། རྒྱུ་མཐུན་པའི་རྒྱུ་ཡང་སུ་ཁ་བསྐྱེད་པའི་ཕྱིར་སྦར་བ་ལ་སོགས་པ་བྱེད་ལ། འབྲས་བུ་ཡང་བདེ་བ་འབྱུང་བས་ན་རྒྱུ་མཐུན་པའོ། ། རྣམ་སྨིན་ཆོས་ཀྱི་འཁོར་ལོ་ཉིད། ། ཅེས་པ་རྣམ་པར་སྨིན་པ་ནི་རྒྱུ་དང་མི་འདྲ་བ་སྨིན་པ་སྟེ། གཏུམ་མོ་སྦར་བ་ལ་སོགས་པའི་ལས་བྱ་མི་དགོས་ལ། འབྲས་བུ་བདེ་བ་མྱོང་བས་སོ། ། རོ་དྲུག་ལ་ལོངས་སྤྱོད་པས་ན་མགྲིན་པར་ཙཎྜཱ་ལཱིའི་ཡེ་ཤེས་ཀྱིས་སླེབ་ཙམ་ན། ལོངས་སྤྱོད་སྐྱེས་བུས་བྱེད་པ་ཉིད། ། ཅེས་བྱའོ། །
བདེ་བའི་འཁོར་ལོ་དྲི་མེད་ཉིད། ། ཅེས་པ་ནི་དེར་མངོན་དུ་བྱས་པའི་བདེ་བ་དེ་རྟོགས་པའི་དྲི་མ་དང་བྲལ་བས་ནའོ། ། ད་ནི་སྔ་མ་དེ་ཉིད་ཀྱི་མཇུག་བསྡུ་བ་ནི། རྒྱུ་མཐུན་སོགས་པས་རབ་ཕྱེ་བའི། ། ཞེས་སོགས་སྨོས་སོ། ། ལས་ཀྱི་རླུང་ནི་བཤང་སྒོའི་རླུང་ངོ༌། ། བསྐུལ་བ་ནི་སུམ་མདོའི་མེ་བསྐུལ་བའོ། ། ལས་ལ་བཅོམ་ལྡན་ཤེས་རབ་མ། ། ཞེས་པ་ནི་ལས་ཀྱི་རླུང་གིས་བསྐུལ་བའི་བྱང་ཆུབ་ཀྱི་སེམས་དེ་ཀུན་འདར་གྱི་ཆ་ཤས་ཨ་ཤད་ལྟ་བུའི་རྣམ་པར། ལྟེ་བའི་གནས་ན་ཡོད་པ་དེར་ཉམས་སུ་མྱོང་བས་ན་དེ་སྐད་ཅེས་བྱའོ། །
ད་ནི་གོང་གི་འབྲས་བུ་བཞི་པོ་ཉིད་རྒྱས་པར་སྟོན་པ་ནི། ཇི་ལྟར་བྱས་པ་དེ་བཞིན་ནི། ། རྒྱུ་འབྲས་རྗེས་མཐུན་པའོ། ། རྣལ་འབྱོར་ནི་ཞུ་བདེའོ། ། དག་ཕྱིར་དྲི་མེད་ཉིད། ཅེས་པ་སུ་ཙཀ་ཏུ་མྱོང་བའི་བདེ་བ་དེ་མཚན་མ་དང་རྣམ་པར་རྟོག་པའི་དྲི་མ་དག་པས་ནའོ། ། བསྐྱེད་པ་སྐྱེས་བུས་བྱེད་པ་ཉིད། ། ཅེས་པ་སྐྱེས་བུའི་དོན་བྱེད་པས་ནའོ། ། སྡེ་པ་ཞེས་བྱ་སྐུ་རུ་བརྗོད། ། ཅེས་པ་ཀའི་སྒྲ་ལས་ཀ་ནི་ཀ་ན།
སྡེ་པའམ། དགེ་འདུན་ཡིན་ལ། ཀ་ཀཱ་ཡ་ན་སྐུར་འགྲོ་བས་སྟེ། རིགས་དྲུག་གི་སེམས་ཅན་ཐམས་ཅད་ལ་རྒྱུའི་རྒྱུད་ཀྱི་དབང་དུ་བྱས་ནས་རང་བཞིན་ལྷུན་གྲུབ་ཀྱི་སངས་རྒྱས་ཡིན་ལ། དེའི་རྟེན་ཡིན་པས་ལུས་འདི་ལ་སངས་རྒྱས་སུ་སྟོན་པའོ། ། ད་ནི་ལུས་དང་སེམས་རང་བཞིན་གྱིས་སངས་རྒྱས་ཡིན་པའི་དབང་དུ་བྱས་ནས། ལྟོ་བ་གནས་སུ་བརྗོད་པ་ལ་སོགས་པ་གསུངས་ཏེ། དེ་ཡང༌། སྔགས་འདོན་སྐྱེས་པ་དགེ་སློང་ཉིད། ། ཅེས་པའི་རྗེས་ལ།
ཟླ་བ་བཅུ་ཡང་ས་རྣམས་ཉིད། ། སེམས་ཅན་ས་བཅུའི་དབང་ཕྱུག་གོ ། ཞེས་ཡར་བླངས་ལ། དེ་ནས་འདི་དག་རྐྱེན་གྱིས་ཞེས་སྨོས་ཏེ། མངལ་གྱི་ཕྲུ་མ་ཆོས་གོས་ཉིད། ། ཡིན་པ་ལ་སོགས་པ་ཆོས་མཐུན་ཡོད་པའི་སྒོ་ནས། འདི་དག་རྐྱེན་གྱིས་སེམས་ཅན་རྣམས། ། རང་བཞིན་གྱི། སངས་རྒྱས་ཉིད་དུ་ཐེ་ཚོམ་མེད། ། ཅེས་བྱའོ། །
རྣལ་འབྱོར་མ་རྣམས་ཚིག་འདི་དག་ཐོས་ནས། ཞེས་བྱ་བ་ནི་ཆོས་མཐུན་ཙམ་གྱི་སྒོ་ནས་རང་བཞིན་གྱི་ལུས་དང་སེམས་རྫོགས་པའི་སངས་རྒྱས་ཡིན་ནོ། ། ཞེས་པའི་ཚིག་ཐོས་པའོ། ། ངོ་མཚར་བ་ལ་སོགས་པ་གསུམ་ནི་སེམས་ཀྱིས་སོ། ། ས་ལ་འགྱེལ་བ་དང་འདར་བ་ནི་ལུས་ཀྱི་སྒོ་ནས་སོ། ། ས་དང་ནི་ས་རྣམ་པར་དག་པ་སངས་རྒྱས་སྤྱན་ནོ། ། ཆུ་དང་ནི་ཆུ་རྣམ་པར་དག་པ་མཱ་མ་ཀཱིའོ། ། རླུང་དང་ནི་རླུང་རྣམ་པར་དག་པ་སྒྲོལ་མའོ། ། བྱིན་ཟ་ནི་མེ་རྣམ་པར་དག་པ་གོས་དཀར་མོའོ། ། དེ་ཁོ་ན་ཉིད་བསྟན་པའི་སྣོད་དུ་རུང་བས་ན་སྣོད་ཅན་ནོ། །
གང་ཞིག་སུས་ཀྱང་མི་ཤེས་པ་ནི། རང་བཞིན་གྱིས་ལུས་དང་སེམས་རྫོགས་པའི་སངས་རྒྱས་ཡིན་པར་རོ། ། དེ་ཉིད་ང་ཡིས་ཏེ། རྡོ་རྗེ་འཆང་གིས་སོ། ། སེམས་ཅན་རྣམས་ནི་སངས་རྒྱས་ཉིད། ། ཅེས་པ་རང་བཞིན་གྱིས་སྒྲིབ་པ་དང་བྲལ་བས་སོ། ། གློ་བུར་དུ་དྲི་མ་དང་བཅས་པས་སེམས་ཅན་དུ་མི་འགལ་ལོ། ། དེ་ཉིད་བསལ་ན་སངས་རྒྱས་ཉིད། ། ཅེས་པ་བསྐྱེད་པའི་རིམ་པ་དང་རྫོགས་པའི་རིམ་པའི་ཐབས་ལ་མཁས་པ་གཉིས་ཀྱིས་གློ་བུར་གྱི་དྲི་མ་དེ་བསལ་ན་སངས་རྒྱས་ཉིད་འཐོབ་ཅེས་བྱའོ། ། བདེན་པ་མ་མཆིས་ཤིང་ཞེས་པ་གློ་བུར་དུ་དྲི་མ་དང་བཅས་པས་སོ། །
རྫུན་པ་མ་མཆིས་པ་ནི་རང་བཞིན་གྱི་དྲི་མ་དང་བྲལ་བས་སོ། ། འོ་ན་དེ་ལྟ་བུའི་གློ་བུར་གྱི་དྲི་མ་དེ་ཐབས་གང་གིས་སྤོང་ཞེ་ན། བཅོམ་ལྡན་འདས་ཀྱིས་ཞེས་པ་ལ་སོགས་པ་གསུངས་ཏེ། དེ་ལ་གང་ཞིག་མི་ཤེས་པ་ནི། དུག་གི་དེ་ཁོ་ན་ཉིད་སྨན་དང་སྔགས་མི་ཤེས་པའོ། ། དེས་བཙན་དུག་ཟོས་ན་བརྒྱལ་བར་འགྱུར་ལ། རྨོངས་སྤངས་ནི་དུག་གི་དེ་ཁོ་ན་ཉིད་ལ་རྨོངས་པ་སྤངས་པ་སྟེ་སྨན་དང་སྔགས་ཤེས་པའོ། ། དེ་ཡིས་དེ་ཉིད་ཡོངས་སུ་གཅོད་པ་ནི། དུག་གི་སྐྱོན་ལས་རྒྱལ་བར་སྤྱོད་པའོ། ། དེ་བཞིན་ཞེས་པ་དོན་དེ་འཁོར་བའི་རྣམ་པར་རྟོག་པ་ཞི་ཞིང་མྱ་ངན་ལས་འདས་པ་འཐོབ་པའི་ཐབས་ཤེས་པའོ། །
ཀྱེ་ཡི་རྡོ་རྗེར་ངལ་བསོ་བ་ནི་བསྐྱེད་རྫོགས་གཉིས་ཀྱི་ཐབས་ལ་མཁས་པ་ཤེས་པའོ། ། མ་རིག་སོགས་པས་མི་འཛིན་པ་ནི། དེ་དག་གི་ཉེས་པས་མི་གོས་པའོ། ། གཏི་མུག་ལ་སོགས་བཅིང་བ་མིན། ། ཞེས་པ་ཀུན་ནས་ཉོན་མོངས་པ་གསུམ་གྱི་འཁོར་ལོར་མི་འཁོར་བའོ། ། ཀྱེ་ཡི་རྡོ་རྗེ་རྡོ་རྗེ་འཛིན། ། ཞེས་པ་ཆོས་སྐུ་སྟོང་པ་དང་སྙིང་རྗེ་དབྱེར་མེད་དོ། ། སྙོམས་འཇུག་གནས་པ་ནི་དངོས་སུ་ཡབ་ཡུམ་ཞལ་སྦྱོར་དུ་གནས་པའོ། ། ཨེ་ཝྃ་རྣམ་པར་བཞུགས་ནས་ནི། ། ཞེས་པ་ཐབས་ཤེས་རབ་གཉིས་མེད་དམ་ཡབ་ཡུམ་ཞལ་སྦྱོར་དུ་བཞུགས་ནས་སོ།། །།
ད་ནི་ལྷའི་ལེའུར་ཧེ་རུ་ཀ་གསུམ་གྱི་སྐྱེད་ཆོག་གསུངས་ཀྱང༌། ཕྱག་བཅུ་དྲུག་པ་སྐྱེད་པའི་ཆོ་ག་མ་གསུངས་པས། དེ་སྐྱེད་པའི་ཆོ་ག་གསལ་བར་སྟོན་པ་ལས། འདིར་བསྐྱེད་པའི་རིམ་པ་ཡན་ལག་དྲུག་ཏུ་བསྒོམ་པར་བཞེད་དེ། དེ་ལ། དཀྱིལ་འཁོར་ཇི་སྐད་སྔར་གསུངས་པ། ། ཞེས་པ་ལེའུ་བརྒྱད་པར་རོ། ། དོ་ཤལ་ནི་ཧཱ་ར་ནི་དྲྭ་བའོ། ། དོ་ཤལ་ཕྱེད་པ་ཨརྡྷ་ཧཱ་རའི་སྒྲ་ལས་དྲྭ་ཕྱེད་དོ། ། མཚམས་བཞི་ནི་ཟུར་བཞི་པ་སྟེ་གྲུ་བཞིར་ཡོད་པའོ། །
རྡོ་རྗེ་སྲད་བུས་ཡང་དག་བརྒྱན། ། ཞེས་པ་ནི་ཐིག་བཞིས་མཛེས་པར་བྱས་པའོ། ། བསྒོམས་པའི་དཀྱིལ་འཁོར་གྱི་དབང་དུ་བྱས་ནས་གཞལ་ཡས་ཁང་བསྒོམ། དེའི་སྔོན་དུ་ཚོགས་གཉིས་བསག་པ་དང༌། སྲུང་བའི་འཁོར་ལོ་བསྒོམ་པ་དང༌། དེའི་ནང་དུ་གཞིའི་ཡན་ལག་ཆོས་འབྱུང་བསྒོམ་པ་དང༌། དེའི་ནང་དུ་འབྱུང་བ་རིམ་བརྩེགས་རྒྱུའི་ཡན་ལག་བསྒོམ་པ་དང༌། དེ་ཡོངས་སུ་གྱུར་པ་ལས་རྟེན་གྱི་དཀྱིལ་འཁོར་གཞལ་ཡས་ཁང་རྒྱ་དང་ཚད་ཡོངས་སུ་མ་ཆད་པ་བསྒོམས་ལ། དེ་ཐམས་ཅད་ཀྱང་སེམས་ཀྱི་རྣམ་འཕྲུལ་ལམ་ངོ་བོ་ཉིད་དུ་གོ་བར་བྱ་བའི་རྐྱེན་གྱི་ཡན་ལག་རྣམ་པར་ཤེས་པ་གཞུག་པ་ནི། རང་གི་སེམས་ཉིད་ཡི་གེ་འབྲུ་གསུམ་ཧོ་དམར་པོ་ཁྲག་དང་འདྲ་བ་གཉིས་ཀྱིས་མཐའ་བརྟེན་ནས་ཡོད་པ་ལས་དེ་ཐམས་ཅད་སེམས་ཀྱི་རྣམ་འཕྲུལ་དུ་བསྒོམ་པའོ། །
དེ་ནས་གཞལ་ཡས་ཁང་དེའི་དབུས་སུ་པད་ཉིའི་སྟེང་དུ་གཙོ་བོ་ལ་བདུད་བཞི་བརྩེགས་པའི་གདན། ཕྱོགས་མཚམས་བརྒྱད་དུ་ཡང་གདན་བརྒྱད་བསྒོམ་པ་ནི། ཚངས་པ་ཞེས་པ་ནས། གཽ་རཱི་ལ་སོགས་པ་ཡི་གདན། ། ཞེས་པས་བསྟན་ཏེ། དེ་ཡན་ཆད་ཀྱིས་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་གོ ། ད་ནི་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་སྟོན་ཏེ། དེ་ནས་གཞལ་ཡས་ཁང་དེར་མངོན་པར་བྱང་ཆུབ་པ་ལྔའི་རིམ་པས། རྒྱུ་རྡོ་རྗེ་འཆང་གཙོ་བོ་ཡབ་ཡུམ་སྐུ་རྫོགས་པར་བསྐྱེད་ནས་ཡབ་ཡུམ་ཐབས་ཤེས། ལྷན་སྐྱེས་མངོན་དུ་བྱ་བའི་ཕྱིར་སྙོམས་པར་ཞུགས་པ་ནི།
འདོད་ཆགས་ཆེན་པོ་རྗེས་ཆགས་པ་ནས། དེ་ལ་དབུས་སུ་ང་ཡོད་དེའི་བར་གྱིས་བསྟན་ལ། ཡང་དེ་ལྟར་ཐབས་ཤེས་རབ་སྙོམས་པར་ཞུགས་པ་ལས་འཁོར་གྱི་ལྷ་མོ་དབྱུང་བ་ནི། གྲོང་ཁྱེར་ཉམས་དགར་ཁྱོད་དང་ང༌། ། དགའ་བས་ཤིན་ཏུ་རོལ་བ་ལས། ། ཞེས་སྦྱར་ཏེ། གྲོང་ཁྱེར་ཉམས་དགར་རྟེན་གཞལ་ཡས་ཁང་ངོ༌། ། ཁྱོད་དང་ང་ཞེས་པ་ཡུམ་བདག་མེད་མ་དང༌། དགའ་བས་ཤིན་ཏུ་རོལ་པ་ནི་ཡབ་ཡུམ་གཉིས་ལྷར་བསྐྱེད་པ་དང༌། མཁའ་གསང་བྱིན་གྱིས་བརླབ་པ་དང༌།
འཁོར་གྱི་ལྷ་མོ་དབྱུང་སྙམ་པའི་བསམ་པས། ཐབས་ཤེས་རབ་སྙོམས་པར་ཞུགས་པའི་སྒྱུ་མའི་བདེ་བའི་སྒྲ་གསང་གནས་ནས་གྲགས་པ་དེས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་བཞུ། བདག་གི་སྣ་གཡོན་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཐོན་ཡུམ་གྱིས་མཁར་བབས་པ་ལས། རྟེན་ཐིག་ལེ་བརྒྱད་དུ་གྱུར་ལ། ཐིག་ལེ་བརྒྱད་པོ་དེ་དག་གསང་གནས་ནས་ཕར་སྤྲོས་པས། གྃ་ལ་སོགས་པ་ལྷ་མོ་བརྒྱད་ཀྱི་ས་བོན་དུ་གྱུར་པ་ནི། གྃ་ཙྃ་ཞེས་པ་ནས།
འདི་ཡི་ས་བོན་ཕྱུང་བ་དང༌། ། ཞེས་པའི་བར་གྱིས་བསྟན་ཏོ། ། གྃ་ལ་སོགས་པའི་ཡི་གེ་བརྒྱད་པོ་དེ་ལས་ཅིར་འགྱུར་སྙམ་ན། དཀར་མོ་དབང་པོའི་ཕྱོགས་ཕྱུང་ནས། ། ཞེས་པ་ནས། རླུང་གི་མཚམས་སུ་གཡུང་མོ་ཉིད། ། ཅེས་པའི་བར་དང་སྦྱར་རོ། ། དེ་ལྟར་ཕྱོགས་མཚམས་བརྒྱད་དུ་ཕྱུང་བའི་ལྷ་མོ་དེ་དག་ཁ་དོག་ཇི་ལྟ་བུ་སྙམ་ན། གཽ་རཱི་ཁ་དོག་ནག་མོར་འགྱུར། ། ཞེས་པ་ནས།
གཡུང་མོ་སྣ་ཚོགས་པ་ཞེས་པའི་བར་གྱིས་བསྟན་ཏོ། ། དེ་དག་གི་ཕྱག་མཚན་དང་བཞུགས་ཚུལ་དང་རྒྱན་ཆ་ཇི་ལྟ་བུ་སྙམ་ན། དཀར་མོ་གཡས་ན་གྲི་གུག་སྟེ། ། ཞེས་པ་ནས། ཕྱག་རྒྱ་ལྔ་ཡིས་རྣམ་པར་བརྒྱན། ། ཞེས་པའི་བར་གྱིས་བསྟན་ཏོ། ། དེ་ནས་འཁོར་གྱི་ལྷ་མོ་ཕྱུང་བའི་རྗེས་ལ། རང་གི་སེམས་ཉིད་ཟླ་བའི་དཀྱིལ་འཁོར་གྱི་སྟེང་ན་ཡི་གེ་འབྲུ་གསུམ་ཧོ་དམར་པོ་གཉིས་ཀྱིས་མཐའ་བརྟེན་ནས་གནས་པ་ལས། ཐབས་ཤེས་རབ་སྙོམས་པར་འཇུག་གོ་སྙམ་དུ་དྲན་པ་ཙམ་ལས་རྒྱུ་རྡོ་རྗེ་འཛིན་པ་ཡབ་ཡུམ་འོད་དུ་ཞུ་སྟེ། བ་སྤུའི་བུ་ག་ཐམས་ཅད་དང༌།
རྩ་ཕྲན་སྟོང་ཕྲག་བརྒྱད་ཅུ་པོ་ཐམས་ཅད་ཀྱང་ཐིག་ལེས་གང་ནས་འོད་དུ་ཞུ་བ་ནི། ཆོས་སྐུ་ལམ་དུ་བྱ་བའི་ཕྱིར་ཏེ། དེ་ཡང༌། དེ་ནས་རྡོ་རྗེ་ཆགས་ཆེན་ལས། ། རིག་མར་བཅས་པ་ཞུ་བར་གྱུར། ། ཞེས་པས་བསྟན་ཏེ། དེ་ནས་ཞུ་བ་ལས་ཚད་མེད་བཞི་རྣམ་པར་དག་པའི་ངོ་བོ་ཉིད་ཀྱི་མཚམས་ཀྱི་ལྷ་མོ་བཞིས་གླུས་བསྐུལ་བ་ནི།

སྣ་ཚོགས་གླུ་ཡིས། ། ཞེས་པ་ནས། སྙིང་རྗེའི་རྒྱུན་ཆད་མ་མཛད་ཅིག་གིས་བར་གྱིས་བསྟན་ཏོ། ། དེ་ལྟར་གླུས་བསྐུལ་བ་ལས། ཁུ་བའི་གཟུགས་ལས་བཞེངས་ནས་ནི། ། ཨྃ་དང་ཧཱུྃ་གི་ཞེས་པ་ནས། བསྡིགས་པར་མཛད་ཀྱི་བར་གྱིས་བསྟན་ཏོ། ། དེ་ནས། བདག་པོའི་ས་བོན་དག་གིས་ནི། ། ཨྃ་ཧཱུྃ་ཞེས་པ་ནས། གཙོ་བོ་འདི་ལྟར་བསྒོམ་པ་ཉིད། །
ཅེས་པའི་བར་དང་སྦྱར་རོ། ། འདི་ལྟར་བསྒོམ་ན་གང་ལྟར་བསྒོམ་སྙམ་ན། ཞལ་བརྒྱད་པ་ལ་ཞབས་བཞི་པ། ། ཞེས་པ་ནས། ལྷག་མའི་ཞལ་ནི་བུང་བ་བཞིན། ། ཞེས་པའི་བར་གྱིས་བསྟན། དེ་ལྟར་བསྒོམས་པའི་གཙོ་བོ་དེ་ལ་ཕྱག་མཚན་ཇི་ལྟ་བུ་ཡོད་སྙམ་ན། གཡས་ཀྱི་ཐོད་པ་བརྒྱད་ན་ནད་བརྒྱད་སེལ་བའི་རྟགས་སུ། གླང་པོ་ལ་སོགས་བརྒྱད་བསྣམས་པ། ། གཡོན་གྱི་ཐོད་པ་བརྒྱད་ན།
སའི་ལྷ་སེར་པོ་ལ་སོགས་བརྒྱད་བསྣམས་པའོ། ། སྒེག་ཅིང་ཞེས་པ་ལ་སོགས་པ་ནི་ཉམས་དགུ་སྟེ། བཞུགས་ཚུལ་གྱི་བྱེ་བྲག་གོ ། དེ་ནས་འབྲས་བུ་རྡོ་རྗེ་འཛིན་པ་ཡབ་ཡུམ་མངོན་བྱང་ལྔའི་རིམ་པས་སྐུ་རྫོགས་པ་དང༌། གནས་གསུམ་བྱིན་གྱིས་བརླབ་པ་བྱ། སྐྱེ་མཆེད་བྱིན་གྱིས་བརླབ། ཡེ་ཤེས་དགུག་གཞུག་བྱ། དབང་བསྐུར་ནས་རང་གི་རིགས་ཀྱི་བདག་པོས་མཚན་པར་བསམ། དེ་ནས་མཆོད་པ་དང་བསྟོད་པ་བྱ། བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་བྱ་སྟེ།
དེ་ལྟར་ན་འདིར་བསྐྱེད་པའི་རིམ་པ་ཡན་ལག་དྲུག་བསྒོམ་པར་བཞེད་དོ། ། ཡང་འདིའི་ལུགས་ཀྱི་མངོན་པར་རྟོགས་པ་ཚར་གཅིག་ལ་སྐྱེ་གནས་བཞི་ཀ་ཚང་བར་བཞེད་དེ། རྒྱུ་རྡོ་རྗེ་འཛིན་པ་ཡབ་ཡུམ་ནི་མངོན་བྱང་ལྔའི་རིམ་པ་དྲོད་གཤེར་ལས་སྐྱེས་པ་ཡིན་ལ། འཁོར་གྱི་ལྷ་མོ་ནི་མངལ་སྐྱེས་ཡིན་ཞིང༌། འབྲས་བུ་རྡོ་རྗེ་འཛིན་པ་ཡབ་ཡུམ་ཐིག་ལེ་ལས་བཞེངས་པ་ནི་སྒོང་སྐྱེས་ཡིན་ལ། སྐྱེ་མཆེད་ཀྱི་ལྷ་རྣམས་ནི་བརྫུས་སྐྱེས་སུ་བཞེད་དོ། ། གུར་གྱི་དགོངས་པས་སེམས་དཔའ་སུམ་བརྩེགས་སུ་བསྒོམ་པར་བཞེད་དོ། ། དེ་ལྟར་སེམས་དཔའ་སུམ་བརྩེགས་སུ་བསྐྱེད་པ་དེ་ལ། གར་དགུ་ཞེས་པ་གོང་གི་ཉམས་དགུ་པོ་དེ་ཉིད་དང་ལྡན་པའོ། ། དེ་ལ།
དེ་ལས་ག་པུར་བཏུང་བ་ཉིད། ། དེས་ནི་དཀྱིལ་འཁོར་བསང་གཏོར་བྱ། ། ཞེས་པ་སྤྱིར་བྱང་ཆུབ་ཀྱི་སེམས་བཏང་བའི་དུས་རྣམ་པ་ལྔ་ཡིན་གསུངས་ཏེ། སློབ་མ་ལ་གསང་དབང་བསྐུར་བའི་དུས་དང༌། དཀྱིལ་འཁོར་གྱི་ལྷ་ལ་བསང་གཏོར་བྱ་བའི་དུས་དང༌། དམ་ཚིག་གི་རྫས་བདུད་རྩི་རིལ་བུ་བྱ་བའི་དུས་དང༌། དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་དུས་དང༌། རང་ཉིད་ཀྱིས་དཀྱིལ་འཁོར་རྒྱལ་མཆོག་སྤྲུལ་པའི་དུས་དང་ལྔར་དགོས་གསུངས། དབང་ནི་ཇི་ལྟར་གསུངས་པ་ཉིད། ། ཅེས་པ་གུར་ལས་ཏེ།
དེ་ལ་དབང་གི་སྔོན་དུ་འགྲོ་བ་བཅུ་བཞི་དང༌། གོང་གི་དངོས་གཞི་བཅུ་བཞི་སྟེ་ཉེར་བརྒྱད་དུ་དབྱེ་བའམ། ཡང་ན་ཉེར་དྲུག་ཏུ་དབྱེ་བའམ། ཡང་ན་སོ་གཉིས་སུ་དབྱེ་གསུངས། དེ་ལ་དང་པོའི་དབང་དུ་བྱས་ན། བསྙེན་པ་ལ་དུས་དང༌། གྲངས་དང༌། མཚན་མའི་བསྙེན་པ་གསུམ། སའི་ཆོ་ག་ལ་སྦྱང་གཟུང་གཉིས། ། སྟ་གོན་ལ་ལྷ་དང༌།
བུམ་པ་དང༌། སློབ་མ་སྟ་གོན་གསུམ་སྟེ། སའི་ལྷ་མོ་སྟ་གོན་དུ་གནས་པ་ནི་ས་ཆོག་ཏུ་འདུས་པས་སོ། ། དེ་ནས་ཐིག་གིས་བྲི་བ། ཚོན་གྱིས་བྲི་ཞིང་ལྷ་དགོད་པ། དཀྱིལ་འཁོར་བསྒྲུབ་པ། དེ་ལ་མཆོད་པ། བདག་འཇུག་བྱ་བ། སློབ་མ་གཞུག་པ་དང་བཅུ་བཞིའོ། ། དངོས་གཞི་ལ་རིག་པའི་དབང་ལྔ།
དྲུག་པ་རྫོགས་པའི་སངས་རྒྱས་ཀྱི་དབང་དང༌། བདུན་པ་བུམ་པའི་དབང་དང་བདུན། དེའི་སྟེང་དུ་མཆོག་དབང་གསུམ་སྟེ་བཅུ་ཐམ་པ། དེ་ནས་དབང་གི་མཐའ་རྟེན། ལུང་བསྟན། རྗེས་གནང༌། དབུགས་དབྱུང༌། གཟེངས་བསྟོད་བཞི་སྟེ། དེ་ལྟར་བཅུ་བཞི་པོ་དེས་ན་ཉེར་བརྒྱད་དུ་དབྱེ་བའམ། ཡང་ན་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་གཉིས་གཅིག་ཏུ་བྱས།
དབང་བཞི་པ་དེ་དངོས་སུ་བསྟན་པར་ཡང་མི་ནུས་ལ། གཞུང་གིས་གྲུབ་པའང་མེད་པས་ན། དེ་ཡང་ཕྲི་བས་དེ་ལྟར་ཉེར་དྲུག་གོ ། ཡང་སྟ་གོན་ལ་སའི་ལྷ་མོ་སྟ་གོན་དུ་གནས་པ། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་དུ་གནས་པ་དང་རྣམ་པ་བཞི། དཀྱིལ་འཁོར་བྲི་བ་དང་ལྷ་དགོད་པ་གཉིས་སོ་སོར་བྱས། དེ་ནས་བུམ་པ་དགོད་པ་དང༌། དཀྱིལ་འཁོར་གྱི་རྒྱན་དགྲམ་པ་གཉིས་ཏེ་དབང་གི་དངོས་གཞི་དེ་སིལ་བུར་བགྲང་ན།
བུམ་དབང་ལ་རིག་པའི་དབང་ལྔ་དང༌། རྫོགས་པའི་སངས་རྒྱས་དང༌། བདུན་པ་བུམ་པའི་དབང་དང་བདུན་དུ་འགྱུར་ལ། གསང་དབང་ལ་རྗེ་བཙུན་ཡབ་ལས་ཐོབ་པ། ཡུམ་ལས་ཐོབ་པ། གྲོལ་བའི་སྟོབས་ལས་ཐོབ་པ་གསུམ་ཡིན་ལ། དེ་ཉིད་ལ་ཡང་དྲི་བཟང་པོ་དང་བསྲེས་ཏེ། ཉ་ཕྱིས་དང་དུང་ཆོས་ལ་སོགས་པའི་སྣོད་དུ་སྦྱིན་པ་དང༌། མཐེབ་སྲིན་གྱིས་བླངས་ཏེ་ལྕེ་ཐོག་ཏུ་བཞག་པ་དང༌། ཤིན་ཏུའང་རྣམ་རྟོག་ཤས་ཆེ་བ་ལ།
མགྲིན་པའི་གནས་སུ་མཐེབ་སྲིན་གྱིས་ཐེག་ལེ་བྱ་བ་དང་གསུམ་སྟེ། དེ་ལྟར་ན་གསང་དབང་ལ་ལྔའོ། ། ཤེས་རབ་ཡེ་ཤེས་ལ་ཕྱག་རྒྱ་གཏད་པ་དང༌། ཉམས་མྱོང་དགའ་བ་བཞིའི་མངོན་པར་རྟོགས་པ་བསྟན་པ་གཉིས་སོ། ། བཞི་པ་ལ་རྣམ་པ་ལྔ་སྟེ། ཚིག་གི་བཞི་པ་དང༌། ལམ་དུ་བྱེད་པའི་བཞི་པ་དང༌། དོན་གྱི་བཞི་པ་དང༌། འབྲས་བུ་མངོན་དུ་བྱེད་པའི་བཞི་པ་དང༌། བཞི་པ་རྟེན་ཅན་དང་ལྔ།
དབང་བཞི་ནུབ་གཅིག་ལ་རྫོགས་པར་བསྐུར་བའི་དབང་དུ་བྱས་ནས། བུམ་དབང་གི་རྗེས་ལ་རྗེས་གནང་སྦྱིན་ཞིང༌། གསང་དབང་ལ་ལུང་བསྟན། ཤེས་རབ་ཡེ་ཤེས་ལ་དབུགས་དབྱུང༌། དབང་བཞི་པ་ལ་གཟེངས་བསྟོད་མཐའ་རྟེན་དུ་སྤྱིན་གསུང༌། དབང་གི་ལེའུར། ཇི་ལྟར་དབང་ནི་རབ་ཕྱེ་བས། ། ཞེས་པའི་སྐབས་སུ་ཡང་དེ་བཞིན་དུ་ཤེས་པར་བྱའོ། ། དེ་ཉིད་དེ་ལ་བསྟན་པ་ནི། ། ཞེས་པ་དབང་གསུམ་པའི་ཉམས་མྱོང་དེ་ཉིད་ཚིག་གི་བཞི་པས་སྟོན་པའོ། །
དབང་གསུམ་པའི་དུས་སུ་མྱོང་བའི་ཞུ་བདེ་ལྷན་ཅིག་སྐྱེས་པའི་ཡེ་ཤེས་དེ་དུས་ནམ་རྟོགས་སྙམ་ན། དགའ་བྲལ་དང་པོ་མཆོག་མཐའ་ཅན། ། ཞེས་པ་སྟེ། དགའ་བྲལ་གྱི་རྟེན་ནི་ཐིག་ལེ་ཉམས་པ་ལ་ཟེར་པས། དེའི་ཐོག་མར་སྐྱེ་ཞིང༌། མཆོག་དགའ་རྗེས་ལ་སྐྱེ་བའོ། ། དེ་ལྟ་བུའི་ལྷན་སྐྱེས་དེ་རྟོགས་པར་བྱེད་པའི་ཐབས། དཔལ་གསང་བ་འདུས་པ་ལ་སོགས་པ་ཐབས་ཀྱི་རྒྱུད་དུ་ཡང་མ་གསུངས་པས་ན་ཐམས་ཅད་རྒྱུད་དུ་སྦས་པའོ། ། འོ་ན་ཞུ་བདེ་ལྷན་སྐྱེས་དེ་གནས་གང་དུ་མངོན་དུ་བྱེད་སྙམ་ན། མཐའ་ཡི་མཐའ་ཡིས་ཕྱེ་བ་ཉིད། །
ཅེས་པ་རིགས་ཀྱི་བདག་པོའི་ཁ་དང་ཤེས་རབ་ཀྱི་རྩ་མཛེས་པའི་སྤྱི་བོ་གཉིས་འཛོམ་པ་མཆོག་གི་ཟེ་བར་མངོན་དུ་བྱེད་ཅེས་པའོ། ། ཡང༌། དེ་ཡི་སྐད་ཅིག་ཇི་ལྟར་ལགས། ། ཞེས་པ་ནི་མཆོག་གི་ཟེ་བར་མངོན་དུ་བྱས་པའི་ཞུ་བདེ་དེའི་འོ། ། གཞོན་ནུའི་དགའ་བ་ནི་ཐབས་ཤེས་རབ་སྙོམས་པར་ཞུགས་པའི་བདེ་བའོ། ། ལྐུགས་པའི་རྨི་ལམ་ནི་གསལ་བར་ཉམས་སུ་མྱོང་ཡང་བརྗོད་པར་མི་ནུས་པའོ། ། སྲིད་མེད་མྱ་ངན་འདས་པ་མེད་པ་ནི། བྱང་ཆུབ་ཀྱི་སེམས་ཀྱི་ས་བོན། ཕྱེད་ཕྱི་རོལ་དུ་གནས་པའང་མ་ཡིན། ཕྱེད་ནང་དུ་གནས་པའང་མ་ཡིན་པའོ། །
འདི་ནི་སྟེ་ལྷན་སྐྱེས་འདིའོ། ། མཆོག་ཏུ་བདེ་ཆེན་ཉིད། ། ཅེས་དགའ་བ་གསུམ་པོ་བས་མཆོག་ཏུ་གྱུར་པས་ན། མཆོག་ཏུ་བདེ་ཆེན་ཉིད། ཅེས་བྱའོ། ། བདག་མེད་ནི་ཐབས་སྒྲུབ་པ་པོའོ། ། གཞན་ནི་ཤེས་རབ་ལས་ཀྱི་ཕྱག་རྒྱ་ཡང་མེད་པའོ། ། ད་ནི་མ་ནིང་དང་དགེ་སློང་བསླབ་པས་བཅིངས་པ་དང༌། རྒན་པོ་ནུས་པ་མེད་པ་ལ། ཤེས་རབ་ཡེ་ཤེས་ཀྱི་དབང་བསྐུར་བའི་དབང་དུ་བྱས་ནས།
ལོངས་སྤྱོད་ཀྱི་ནི་རླབས་གཉིས་ལ། ཞེས་པ་ལ་སོགས་གསུངས་སོ། ། མཆོག་མཐའ་ནི་མཆོག་དགའི་མཐའོ། ། དགའ་བྲལ་དབུས་ཏེ་དེ་གཉིས་ཀྱི་བར་དུ་སྐྱེ་བའོ། ། སྟོང་དང་ནི་བདེ་བ། སྟོང་མིན་ནི་ཞུ་བའོ། ། ཡང་ན་མི་རྟོག་པ་དང་བདེ་བ་རིམ་པ་བཞིན་ནོ། ། ཧེ་རུ་ཀ་ཞེས་པ་དོན་གྱི་ཧེ་རུ་ཀ་བདེ་སྟོང་དབྱེར་མེད་དོ། ། ཀྱེའི་རྡོ་རྗེ་མངོན་པར་འབྱུང་བ་ཞེས་བྱ་བ། སྐུ་མངོན་པར་འབྱུང༌།
གསུང་མངོན་པར་འབྱུང༌། དབང་བསྐུར་བ་མངོན་པར་འབྱུང་བས་ན་མངོན་པར་འབྱུང་བའོ། ། དེ་ལ་སྐུ་མངོན་པར་འབྱུང་བ་ནི་ཕྱག་བཅུ་དྲུག་པ་བསྐྱེད་པའི་ཆོ་ག་གསུངས་པས་སོ། ། གསུང་མངོན་པར་འབྱུང་བ་ནི་རྐང་པ་བརྒྱད་པའི་སྔགས་གསུངས་པས་སོ། ། དབང་བསྐུར་བ་མངོན་པར་འབྱུང་བ་ནི་ཧེ་རུ་ཀའི་དཀྱིལ་འཁོར་དུ་དབང་བསྐུར་བ་གསུངས་པས་སོ། ། ཕྱག་རྒྱ་ཆེན་པོ་ཇི་ལྟ་བུ། ཞེས་པ་ལ། འདི་ནི་དབང་གི་ལེའུར། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། །
ཅེས་ཕྱག་རྒྱ་ཆེན་པོའི་མཚན་ཉིད་གསུངས་པ་དང༌། ཡང་ཕྱག་རྒྱ་བསྡུ་པར་ཤིན་ཏུ་བཞིན་བཟང་མ་ལ་སོགས་པས་ཕྱག་རྒྱ་ཆེན་པོ་དེ་མངོན་དུ་འགྱུར་བའི་ཐབས་སམ། རྟེན་ལས་ཀྱི་ཕྱག་རྒྱའི་མཚན་ཉིད་གསུངས་པ་ལ། བུ་མོ་པདྨ་ཅན་གྱི་མཚན་ཉིད་བྱེ་བྲག་ཏུ་ཕྱེ་སྟེ་གསལ་བར་མ་གསུངས་པས། དེ་གསལ་བར་འཆད་པའོ། ། དེ་ལ། ཕྱག་རྒྱ་ཆེན་པོ་ཇི་ལྟ་བུ། ། ཞེས་པ་ལ། དོན་ཕྱག་རྒྱ་ཆེན་པོ་ནི་རང་བཞིན་ལྷན་སྐྱེས་སམ། སེམས་རང་བཞིན་འོད་གསལ་ལ་ཟེར་ལ།
དེ་རྟོགས་པའི་རྟེན་ནམ་མཚོན་བྱེད་དུ་འདུག་པས་མིའི་བུ་མོ་རྒྱུད་ཡོངས་སུ་དག་པ་པདྨ་ཅན་དེ་ལ་ཡང་ཕྱག་རྒྱ་ཆེན་པོ་ཞེས་བྱའོ། ། དེ་ནས་ཁ་སྦྱོར་དབྱེ་བ་ཡི། ། ཞེས་པ་ལ། འདི་བརྡའི་ལེའུར། འབད་པས་སྙིང་རྗེ་བསྐྱེད་པ་ཡིས། ། གསད་པར་བྱ་བ་བརྗོད་པ་ཉིད། ། ཅེས་པ་ལ་སོགས་པས་བསམ་པའི་ཐབས་ལ་མཁས་པ་ཟུར་ཙམ་གསུངས་ཀྱི། ཆོ་ག་ལ་མཁས་པ་དང༌། བདག་ལ་སྒྲོལ་བའི་ནུས་པ་ཡོད་པ་དང༌། ཕ་རོལ་པོ་བསྒྲལ་བའི་ཡུལ་དུ་གྱུར་པའི་དོན་བྱེ་བྲག་ཏུ་ཕྱེ་སྟེ་གསལ་བར་མ་གསུངས་པས།
ཐབས་ལ་མཁས་པ་གསུམ་ཉིད་བྱེ་བྲག་ཏུ་ཕྱེ་སྟེ་གསལ་བར་སྟོན་ཏེ། དེ་ལ། ཧེ་རུ་ཀ་མཉམ་རྣལ་འབྱོར་གྱིས། ། ཞེས་པ་དེའི་དུས་ཀྱི་ལྷའི་རྣལ་འབྱོར་ཏེ། མཉམ་རྗེས་མེད་པར་ལྷའི་ང་རྒྱལ་བརྟན་པོ་དང་ལྡན་པ་སྟེ། བདག་ལ་བསྒྲལ་བའི་ནུས་པ་ཡོད་པས་ཡོད་པར་སྟོན། སྙིང་རྗེས་གསད་པར་བྱ་བ་ཉིད། ། ཅེས་པས་བསམ་པའི་ཐབས་ལ་མཁས་པ་བསྟན། ཇི་ལྟར་ཕྱུགས་ཀྱི་གཟུགས་མཐོང་ནས། ། ཞེས་པས་ཕ་རོལ་པོ་བསྒྲལ་བའི་ཡུལ་དུ་གྱུར་པར་བསྟན་ཏེ།
བསྒྲུབ་བྱ་དེ་མཁའ་འགྲོ་མ་རྣམས་ཀྱིས་བཤའ་ཕྱུགས་ལྟ་བུར་མཐོང་བའོ། ། ཁྲག་ནི་སྐྱུགས་པ་ཉིད་དང་ཡང༌། ། ཞེས་པ་ལ་སོགས་པས་སྦྱོར་བའི་ཐབས་ལ་མཁས་པ་སྟོན་ཏེ། དེ་ཡང་སྐུའི་སྦྱོར་བས་བསྒྲུབ་བྱ་དེ་རླུང་གི་དཀྱིལ་འཁོར་གྱི་སྟེང་དུ་ཚུར་བཀུག་ལ། གསུང་གི་སྦྱོར་བས་ཞགས་པས་སྐེ་ནས་བཏབ་ནས། ཐུགས་ཀྱི་སྦྱོར་བས་སྙིང་ག་ནས་ལྕགས་ཀྱུས་ཕུག་ནས། གདུག་པ་ཅན་བླ་མ་བརྙས་བྱེད་ལ་སོགས་པ་དེའི་ལུས་དང་རྣམ་ཤེས་འབྲལ་བར་བྱེད་པའོ། ། དེ་ཡི་ལམ་དུ་ཁབ་ནི་མེའི། ། ཞེས་པ་ལ་སོགས་པས་རྡོ་རྗེ་མེ་ཁབ་ཀྱི་སྦྱོར་བས་གདུག་པ་ཅན་ཚར་བཅད་པའི་ཆོ་ག་བསྟན། སྔགས་ཀྱི་ལེའུར་སྔགས་གསུངས་ཀྱང་ལྷག་ཆད་ཁ་བསྐང་བའི་ཕྱིར་སྔགས་བཏུ་བ་མ་གསུངས་པ་སྟེ།
མ་ཚང་བ་ཁ་བསྐང་དུ་སྔགས་བཏུ་བ་གསུངས་པ་ལ་གསུམ། གཞི་གང་ལས་བཏུ་བ་དང༌། ཇི་ལྟར་བཏུ་བའི་ཐབས་དང༌། བཏུས་པའི་དགོས་པའོ། ། དེ་ལ་གཞི་ནི་ཨཱ་ལི་དང་ཀཱ་ལི་ལས་སོ། ། ཐབས་ནི་ཆོས་འབྱུང་དཀར་པོ་གྲུ་གསུམ་པའི་ནང་དུ་པདྨ་འདབ་བརྒྱད་བྲིས་ཏེ། འདབ་མ་བརྒྱད་ལ་སྡེ་ཚན་བརྒྱད་ཀྱི་ཡི་གེ་ཨཱ་ལི་ལས་བརྩམ་སྟེ་དགོད་དོ། ། དགོས་པ་ནི་སྔགས་ཀྱིས་ལྷག་ཆད་སྤང་བའི་ཕྱིར་བཏུ་བའོ། ། ཀྱེའི་རྡོ་རྗེའི་དཀའ་འགྲེལ་བླ་མ་ས་སྐྱ་པ་ཆེན་པོས་མཛད་པའོ། ། ཧེ་བཛྲ་ན་མའི་རྒྱུད་དྲུག་ལས་ཀྱེའི་རྡོ་རྗེའོ། །
དེ་ལ་རྩ་བ་དང་བཤད་པའི་རྒྱུད་གཉིས་ལས། ལྟོས་པ་གང་ལ་ལྟོས་ནས་རྩ་བ་དང་བཤད་པའི་རྒྱུད་དུ་འཇོག་ན། བཀའ་ཡིན་པར་མཉམ་པ་ལ་ལྟོས་པ་གཉིས་པ་ལྟོས་ནས་འཇོག་གོ ། དེ་ཡང་བརྗོད་བྱ་དོན་གྱི་རྒྱུད་ལ་ལྟོས་ནས་རྩ་བ་དང་བཤད་པའི་རྒྱུད་དུ་མི་འཇོག རྗོད་བྱེད་སྒྲའི་རྒྱུད་ལ་ལྟོས་ནས་འཇོག་པ་ལ། དང་པོར་བྱུང་ཞིང་བཤད་གཞིའམ། བསྟན་རྒྱུ་ལྟ་བུར་འདུག་པ་ལ་རྩ་བ་བྱ། ཕྱིས་འབྱུང་ཞིང་སྟོན་བྱེད་དམ་འཆད་བྱེད་དུ་འདུག་པ་ལ་བཤད་རྒྱུད་དུ་བྱ་སྟེ། སྐབས་ཁ་ཅིག་ཏུ་མི་གསལ་བ་གསལ། སྐབས་ཁ་ཅིག་ཏུ་མ་ཚང་བ་ཁ་བསྐང༌།
སྐབས་ཁ་ཅིག་ཏུ་འཁྲུགས་པ་བསྡེབས་པའི་ཚུལ་གྱིས་གསལ་བར་འཆད་དེ། དེ་ལ་ཐུན་མོང་གི་ཆ་བཤད་པའི་རྒྱུད་དུ་འགྲོ་བ། སཾ་པུ་ཊ་དང༌། ཐུན་མོང་མ་ཡིན་པའི་བཤད་པའི་རྒྱུད་དུ་འགྲོ་བ་མཁའ་འགྲོ་མ་རྡོ་རྗེ་གུར་ཏེ། དེ་ལྟར་ན་བཤད་རྒྱུད་གཉིས་སུ་བཞེད་དོ། ། རྩ་བའི་རྒྱུད་ལ་ཡང་གཉིས་ཏེ། རྒྱུད་རྒྱས་པ་ལ་ཤླཽ་ཀ་འབུམ་ཕྲག་ལྔ། བརྟག་པ་སུམ་ཅུ་རྩ་གཉིས་བཞུགས་སོ། ། བསྡུས་པ་ལ་བརྟག་པ་ན་གཉིས། ཤླཽ་ཀ་བདུན་བརྒྱ་ལྔ་བཅུ་ཐམ་པའོ། །
དེ་ལས་འདི་རྩ་བའི་རྒྱུད་བསྡུས་པའོ། ། འདི་ཇི་ལྟ་བུའི་རྒྱུད་བསྡུས་པ་ཡིན་ན། མངའ་བདག་མེ་ཏྲཱི་བའི་བརྒྱུད་པ་འཛིན་པ། བླ་མ་རྒྱ་གར་བའི་བརྒྱུད་པས་བརྟག་པ་སུམ་ཅུ་རྩ་གཉིས་ཀྱི་དང་པོ་གཉིས་ཕྱུང་བ་ལ་བཞེད་དེ། རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་ཡིན། ། གསུངས་པ་དང༌། འདི་ནས་ཀྱང༌། རྡོ་རྗེ་སྙིང་པོ་མངོན་པར་བྱང་ཆུབ་པ་སྟེ། བརྟག་པ་དང་པོ་རྫོགས་སོ་ཟེར།
མཁའ་འགྲོ་མ་སྒྱུ་མ་དྲྭ་བའི་བརྟག་པ་སྟེ། གཉིས་པའོ་ཟེར་བས་དང་པོ་གཉིས་ཕྱུང་བ་ལ་ཐེ་ཚོམ་མི་ཟའོ་ཟེར་ལ། རྒྱུད་འདི་རང་དང་བསྟུན་པའི་དུས་སུ་དེའང་མི་འཐད་དམ་གསུངས་ཏེ། བརྟག་པ་དང་པོའི་ལྟ་སྟངས་ཀྱི་ལེའུ་ལས། གོང་དུ་བརྟག་པ་བཅུ་གཉིས་ལས། ། རྒྱས་པར་གསུངས་པ་མདོ་རུ་བསྡུ། ། ཞེས་གསུངས་པས་ཀྱང་གོང་ན་གཅིག་ཡོད་པར་གོ་ལ། ། ཡང་བརྟག་པ་ཕྱི་མའི་རབ་གནས་ཀྱི་ལེའུ་ལས། གོང་མའི་རྒྱུད་ཀྱི་ཆོ་ག་རིམ་པས། མཆོད་ཡོན་ཞབས་བསིལ་གོང་མ་བཞིན། །
ཟེར་བས་བརྟག་པ་གཉིས་པ་འདིའི་གོང་ན་གཅིག་ཡོད་པར་གསུངས་པས། དེ་ཡང་མི་འཐད་དམ་གསུང་ངོ༌། ། ནཱ་རོ་པའི་བརྒྱུད་པ་བཤེས་གཉེན་མར་པ་བས། བསྡུས་པའི་རྒྱུད་ལོགས་མར་བཞེད་པ་ལ། དེ་ཡང་མི་འཐད་དེ། བརྟག་པ་སུམ་ཅུ་རྩ་གཉིས་པ་ལས་ཕྱུང་བ་ཟེར་བས་སོ། ། བླ་མ་ཏ་ཐཱ་ག་ཏ་རཀྵི་ཏ་ནས་བརྒྱུད་པའི་བླ་མ་ཁམས་པ་བ། རྒྱུད་རྒྱས་པ་ལ་བརྟག་པ་སུམ་ཅུ་སོ་གཉིས་པ་ལས་བཏུས་པ་བརྟག་པ་བཅུ་གཉིས་པ་གཅིག དེ་ལས་བཏུས་པ་དགུ་པ་གཅིག དེ་ལས་བཏུས་པ་གཉིས་པ་འདི་ཡིན་པར་བཞེད་དོ། །
དེ་ཡང་བརྟག་པ་སུམ་ཅུ་རྩ་གཉིས་པ་ལས་ཕྱུང་བ་ཞེས་པ། དེས་གནོད་པས། དེ་ཡང་མི་འཐད་པར་བཞེད་དོ། ། འོ་ན་ཇི་ལྟ་བུའི་བསྡུས་པའི་རྒྱུད་ཡིན་ན། ཌོཾ་བི་བའི་བཞེད་པས་འདིར་རྒྱུད་རྒྱས་པའི་བརྟག་པ་སུམ་ཅུ་རྩ་གཉིས་པའི་ཐ་མ་གཉིས་ཕྱུང་བར་བཞེད་དེ། དེ་ཡང་རྡོ་རྗེ་སྙིང་པོ་མངོན་བྱང་ཆུབ། ། ཅེས་པ་ནས། སུམ་ཅུར་གཅིག་མེད་སུམ་ཅུ་པ། ། བརྟག་པ་སུམ་ཅུ་པ་ཞེས་བཤད། ། ཅེས་པས་བརྟག་པ་ཐམས་ཅད་ཀྱི་མ་ཚང་བ་ཁ་བསྐང་བ།
བརྟག་པ་སུམ་ཅུ་པ་སྟེ། སུམ་ཅུ་ལས་མེད་པ་ལ། དེ་གང་གི་ཕྱོགས་ལ་ཞེ་ན། འབུམ་ཕྲག་ལྔ་ཡི་རྒྱ་མཚོ་ཆེ། ། ཀྱེ་ཡི་རྡོ་རྗེ་རྡོར་འཆང་གིས། ། སྟོང་ཕྲག་སུམ་ཅུའི་གྲངས་ཀྱིས་ནི། ། ཨེ་མ་རྒྱུད་ནི་རྒྱས་བསྟན་པ། ། ཞེས་རྒྱུད་རྒྱས་པའི་ཕྱོགས་ལ་བརྟག་པ་སུམ་ཅུ་པར་གསུངས་ལ། འོ་ན་དེ་ལས་མེད་དམ་ཞེ་ན། མཁའ་འགྲོ་མཁའ་འགྲོ་མ་རྣམས་ཀྱི། །
དག་པའི་སྙིང་པོ་ཡོངས་བསྡུས་པ། ། ཞེས་བརྟག་པ་ཐམས་ཅད་ཀྱི་དོན་བསྡུས་ཀྱི་བརྟག་པ་གཉིས་གསུངས་ལ། འོ་ན་དེ་ལས་གཞན་པ་ཅིག་ཡོད་དམ་ཞེ་ན། རྡོ་རྗེ་མཁའ་འགྲོ་ལས་གསུངས་པ་སྟེ། འདི་ནི་རྒྱུད་ཀྱི་ངེས་པའོ། ། ཞེས་སོ། ། དེས་རྒྱུད་རྒྱས་པ་ལས་བསྡུས་པ་རང་ལ་དགོས་པ་ཅི་ཡོད་ཅེ་ན། མ་འོངས་པ་སྙིགས་མ་ལྔ་ལྡན་གྱི་དུས་སུ་སྐྱེས་པའི་སོ་སོ་སྐྱེ་བོ་རྣམས་ཚེ་ཐུང་ཞིང༌། ཤེས་རབ་ཞན་པས་རྒྱུད་རྒྱས་པ་ལ་ལྟ་མི་ནུས་པས། དེའི་དོན་དུ་བསྡུས་སོ། །
དེའང་གུར་ལས་ཤེས་ཏེ། བཅོམ་ལྡན་འདས་ཇི་ལྟར་ན་རྒྱུད་ཀྱི་བསྟན་པ་རྒྱས་པ་མ་ལགས་བྱས་པས། སོ་སོ་སྐྱེ་བོ་གང་ཡིན་པ་དེ་ཡང་སྲོག་གཅོད་པ་ལ་དགའ་བ་དང༌། རྡོ་རྗེ་སློབ་དཔོན་གང་ཡིན་པ་དེ་ལ་ཡང་རྩ་བའི་ལྟུང་བ་ཕལ་ཆེར་འབྱུང་བ་དང༌། གང་དག་སྤྱོད་པ་དེ་དག་ཀྱང་མི་དགེ་བ་བཅུ་ལ་ལྷག་པར་སྤྱོད་པ་དང༌། མ་མོའི་ཚོགས་རྣམས་ཀྱང་ཤ་ཁྲག་ལ་དགའ་བས་རྒྱུད་ཀྱི་བསྟན་པ་རྒྱས་པ་མ་ཡིན་ནོ། ། ཞེས་པ་རྒྱུད་རྒྱས་པ་ལ་ལྟོས་ནས་བཏུས་པའི་རྒྱུད་ཀྱང་ཡིན། བརྟག་པ་སུམ་ཅུ་རྩ་གཉིས་པ་ལ་ལྟོས་ནས་ཕྱུང་བའི་རྒྱུད་ཀྱང་ཡིན་ནོ། ། འོ་ན་ཕྱུང་བ་ཡིན་ན་གླིང་གཞི་འོང་བ་ཇི་ལྟར་ཡིན་ན། རང་དབང་ཅན་གྱི་རྒྱུད་དུ་གྲུབ་པར་བྱ་བའི་ཕྱིར་རོ། །
བླ་མ་དམ་པའི་ཞབས་ལ་གུས་པས་འདུད། མའི་རྒྱུད་ལ་རྩ་བ་དང་བཤད་པ་གཉིས་སུ་བཞུགས་ཏེ། དེ་ལ་སྔོན་བྱུང་ཞིང་བསྟན་བྱར་འདུག་པ་ལ་རྩ་བའི་རྒྱུད་དུ་བྱ། ཕྱིས་བྱུང་ཞིང་སྟོན་བྱེད་དུ་འདུག་པ་ལ་བཤད་པའི་རྒྱུད་བྱ་སྟེ། འཇུག་ལུགས་དེའི་ཕྱོགས་ལ་ནི་ཕན་ཚུན་ལྟོས་ནས་བཞག་པར་བཞེད་དེ། དེ་ཡང༌། ཀྱེ་ཡི་རྡོ་རྗེ་རྣལ་འབྱོར་རྒྱུད། ། དང་པོར་རྒྱལ་བ་རྣམས་ཀྱིས་བཤད། ། ཕྱི་ནས་རྣལ་འབྱོར་མ་ཡི་རྒྱུད། ། ཅེས་གསུངས་པས་དེའི་ལུགས་ལྟར་ན།
རྒྱུད་ཕྱི་མ་ཡན་ཆད་བཤད་པའི་རྒྱུད་དོ། ། འཇོག་ལུགས་གཉིས་པ་ལྟར་ན། དེ་རྩ་བར་ཁས་བླངས་ནས་དེའི་མ་ཚང་བ་ཁ་བསྐང༌། མི་གསལ་བ་གསལ་བར་བྱེད་པ་ལ་སོགས་པ་ལ་རྒྱུད་ཕྱི་མ་སྟེ། དེ་གཉིས་ཀ་བཤད་གཞིར་ཁས་བླངས་ནས་ཚུལ་གཉིས་ཀྱིས་བཤད་པ་ནི་ཕྱི་མའི་ཕྱི་མ། དེ་གསུམ་ཀ་བཤད་གཞི་མཁས་བླངས་ན། ཚུལ་གསུམ་གྱི་ཐོག་ཏུ་ཡང་ཚིག་དོན་རྣམ་པར་ཕྱེ་སྟེ་བསྟན་པ་ལ་བཤད་རྒྱུད་ཅེས་བྱ་བར་བཞེད་དེ། དེ་ལ་རྒྱུད་གསུམ་པོ་འདིའི་དབང་དུ་བྱས་ན། རྩ་བའི་རྒྱུད་བརྟག་པ་གཉིས་པ་ལ། ཐུན་མོང་མ་ཡིན་པའི་ཚུལ་གྱིས་བཤད་པ་དང༌།
ཐུན་མོང་གི་ཚུལ་གྱིས་བཤད་པའོ། ། ཇི་ལྟ་བུའི་རྩ་བའི་རྒྱུད་ཡིན་ཞེ་ན། རྗེ་མེ་ཏྲཱི་ཞབས་པའི་བརྒྱུད་པས། རྒྱས་པ་ལ་བརྟག་པ་སྟེ་ལེའུ་སོ་གཉིས། ཤླཽ་ཀ་ནི་འབུམ་བཞུགས་པའི་དང་པོ་གཉིས་ཕྱུང་བར་བཞེད་དེ། བརྟག་པའི་རྒྱལ་པོ་དང་པོ་ཡིན། ། སྒྱུ་མའི་བརྟག་པ་གཉིས་པ་སྟེ། ། གསུངས་པ་ན་ཐེ་ཚོམ་མི་ཟ་གསུངས་པ་ལ། དེའི་ཕྱོགས་ལ་འགལ་བ་སྣང་སྟེ། བརྟག་པ་དང་པོའི་བཅུ་གཉིས་པ་ལས་རྒྱས་པའི་སྐབས་ནས།
གོང་དུ་བརྟག་པ་བཅུ་གཉིས་ལས། རྒྱས་པར་གསུངས་པ་མདོ་རུ་བསྡུ། ། ཞེས་གསུངས་པ་དང་འགལ་ཏེ། བརྟག་པ་དང་པོ་གཉིས་ཕྱུང་བར་བཞེད་ན་གོང་དུ་བསྡུ་རྒྱུའི་བརྟག་པ་བཅུ་གཉིས་པ་མེད་པས་སོ། ། ཡང་འགལ་བ་གཉིས་པ་རབ་གནས་ཀྱི་སྐབས་ནས། གོང་མའི་རྒྱུད་ཀྱི་ཆོག་རིམ་པ། ། ཞེས་གསུངས་པ་ལ་བརྟག་པ་དང་པོར་མ་གསུངས་སོ། ། བླ་མ་རྡོ་རྗེ་གདན་པའི་བརྒྱུད་པའི་བཞེད་ཀྱིས་རྒྱུད་རྒྱས་པ་བརྟག་པ་སུམ་ཅུ་པ། བཅུ་གཉིས་པ། དགུ་པ།
འདི་བརྟག་པ་གཉིས་པ་བཀོལ་བ་དུམ་བུའི་རྒྱུད་དུ་བཞེད་པ་དང༌། དཔལ་ནཱ་རོ་བའི་བརྒྱུད་པས། རྒྱས་པ་སུམ་ཅུ་རྩ་གཉིས་པ་ལས་ཕྱུང་བར་བཞེད་པའི་རྒྱུད་ཆུང་ངུ་རྩ་རྒྱུད་དུ་བཞེད་པ་དེ་གཞུང་དང་འགལ་བར་སྣང་སྟེ། བརྟག་པ་སུམ་ཅུ་རྩ་གཉིས་པ་ལས་ཕྱུང་བ་ཞེས་པའོ། ། རྗེ་ཌོཾ་བི་ཧེ་རུ་ཀའི་བརྒྱུད་པས་ནི་བརྟག་པ་སུམ་ཅུ་པོ་ཡན་ཆད་ཀྱི་བརྟག་པར་གསུངས་པ་ལ། རྒྱུད་རྒྱས་པ་མ་འོངས་པ་ལ་མཁོ་བའི་ཡན་ལག་ཏུ་མ་གྱུར་ནས། རྩོད་དུས་སུ་མཁོ་བའི་ཡན་ལག་ཏུ་རྒྱུད་བསྡུས་པ་ཞུས་པ་དེ་དག་གི་དོན་སུམ་ཅུ་རྩ་གཉིས་པ་ལས་གང་གཅེས་པ་བསྡུས་པ་བརྟག་པ་གཉིས་པ་འདི་ཡིན་ཏེ། དང་པོ་གླེང་གཞི་གསུངས་པ་དང༌། རྒྱས་པར་གསུངས་པ་མདོ་རུ་བསྡུ། ། ཞེས་གསུངས་པ་དང༌།
གོང་མའི་རྒྱུད་ཀྱི་ཆོག་རིམ་པས། ། ཞེས་གསུངས་པ། མཁའ་འགྲོ་མཁའ་འགྲོ་མ་རྣམས་ཀྱི། ། འབུམ་ཕྲག་ལྔ་ཡི་རྒྱ་མཚོ་ཆེ། ། ཀྱེ་ཡི་རྡོ་རྗེ་རྡོར་འཆང་གིས། ། ཨེ་མ་རྒྱུད་ཀྱི་རྒྱས་བསྟན་པ། ། དག་པའི་སྙིང་པོ་ཡོངས་བཟུང་བ། ། ཞེས་རྒྱས་པ་ལས་བསྡུས་པར་གསུངས་པའི་རྒྱུད་དུ་བརྟག་པ་གཉིས་པ་གསལ་ཏེ། ཀྱེ་ཡི་རྡོ་རྗེ་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བཤད། །
ཕྱི་ནས་རྣལ་འབྱོར་མ་རྒྱུད་ནི། ། དེ་ཉིད་བུད་མེད་གཟུང་ཕྱིར་རོ། ། སུམ་ཅུར་གཅིག་མེད་སུམ་ཅུ་པ། ། ཞེས་པ་གཉིས་པོ་དེ་དང་བརྟག་པ་སོ་གཉིས་སུ་གྲངས་ཀྱང་ཚང་བར་བྱས་སོ། ། འོ་ན་རྒྱུད་རྒྱས་པ་ལ་བརྟག་པ་སུམ་ཅུ། བསྡུས་པ་ལ་གཉིས་སུ་འོང་བ་ཅིས་སྙམ་ན། འདི་ཡི་རྒྱུད་ཀྱི་ངེས་པའོ། ། ཞེས་བྱའོ། ། རྒྱུད་རྒྱས་པ་ལས་བསྡུས་པའི་དགོས་པ་ནི། འཆད་པ་དང༌།
ཉན་པ་པོ་ཉོན་མོངས་པའི་དབང་དུ་འགྱུར་ལ། དེས་ཕྱིས་བགེགས་འཕེལ། བར་ཆད་ལ་སོགས་པ་འབྱུང་བས་སོ། ། ཐ་མ་གཉིས་ཕྱུང་བས་ན་ཕྱུང་བ་ཞེས་ཀྱང་འཐད་དོ། ། དེ་ལྟ་བུ་དེ་རྒྱུད་ཀྱི་རིམ་པས་ནི་གང་ཟག་གཞུག་པའི་གོ་རིམ་ལ་དགོངས་ནས། འབྲས་བུ། གང་ཟག ཐབས་དང་གསུམ་དུ་གནས་ཏེ། འབྲས་བུ་ལ་བྲོད་པ་སྐྱེས་པས་རྒྱུ་དང་ཐབས་ལ་ནན་ཏན་བྱེད་པ་ལ་དགོངས་སོ། ། སྟོན་ལུགས་འདི་བརྟག་པ་དང་པོ་རྩ་བའི་རྒྱུད་དུ་སྟོན།
བརྟག་པ་ཕྱི་མ་ནི་མི་གསལ་བ་གསལ་བ་དང༌། མ་ཚང་བ་ཁ་བསྐང་བར་བྱེད་པས་བཤད་པའི་རྒྱུད་ཀྱི་ཚུལ་དུ་སྟོན་གསུངས། གོང་དུ་བརྟག་པ་བཅུ་གཉིས་ལས། རྒྱས་པར་གསུངས་པ་མདོ་རུ་བསྡུ། ། ཞེས་པ་ལ་བཞེད་ལུགས་དུ་མ་སྣང་སྟེ། པདྨ་བཛྲ་ནི་བརྟག་པ་ཞེས་བྱ་བ་ལེའུ་ལ་ཟེར་ལ། བརྟག་པ་དང་པོ་འདི་ཉིད་ལ། ལེའུ་བཅུ་གཅིག་ཡོད་པ་ལས་འདིའི་གོང་ཡན་ཆད་ལེའུ་བཅུ་ཐམ་པ། རྡོ་རྗེ་རིགས་ཀྱི་ལེའུ་ལ་གཉིས་འབྱེད་པས་བཅུ་གཅིག སྔགས་ཀྱི་ལེའུ་དང་བཅུ་གཉིས་ཡོད་པ་ལས།
བཅུ་གཉིས་པ་སྔགས་ཀྱི་ལེའུ་ལས་རྒྱས་པར་གསུངས་པ་ལེའུ་དགུ་པ་འདིར་མདོ་རུ་བསྡུ། ཞེས་ཏེ། སྔགས་ཀྱི་ལེའུ་ན་རྒྱས་པར་གསུངས་པ་མེད་པས་དེ་ཡང་མི་འཐད་ལ་འགྲེལ་བར། ཀུ་རུ་ཀུལླེའི་བརྟག་པ་བཅུ་གཉིས་པར་བྱས་ནས་འདུག་གསུངས་ཏེ། དེ་ལྟ་བུ་ཡང་གཞུང་གཞན་དུ་བཅུ་གཉིས་པར་གྲུབ་པ་མེད་པས་མི་འཐད་དོ། ། དམ་ཚིག་རྡོ་རྗེ་རྗེས་འབྲང་དང་བཅས་པ་ནི། གོང་དུ་བརྟག་པ་བཅུ་གཉིས་པ། ཞེས་བྱ་བ་ནི་བརྟག་པ་བཅུ་གཉིས་ལས་གསུངས་པས་ཟེར་ཏེ། དེ་ལ་གོ་བ་མི་འདུག་གསུངས། སྨན་ལུང་པ་ནི་སྤྱིར་རྒྱུད་རྒྱས་བསྡུས་ལྔར་བཞུགས་ཏེ་རྒྱུད་རྒྱས་པ་ལ་བརྟག་པ་སོ་གཉིས་པ་དང༌།
སུམ་ཅུ་པ་དང༌། བཅུ་གཉིས་པ་དང༌། བརྟག་པ་དགུ་པ་དང༌། བསྡུས་པ་བརྟག་པ་གཉིས་པ་འདི་ཉིད་དང་ལྔར་བཞུགས་པ་ལས། རྒྱུད་བརྟག་པ་བཅུ་གཉིས་པ་ཀུ་རུ་ཀུལླེའི་སྒྲུབ་ཐབས་རྒྱས་པར་གསུངས་པ་དེ། ལེའུ་དགུ་པ་འདིར་མདོ་རུ་བསྡུ། གསུངས་ཏེ། བཤད་པའི་རྒྱུད་ལས་རྒྱས་པ་ལ་བརྟག་པ་སོ་གཉིས་དང༌། བསྡུས་པ་ལ་བརྟག་པ་གཉིས་སུ་གསུངས་ཀྱི། རྒྱས་བསྡུས་ལྔར་གྲུབ་པ་མེད་པས་དེ་ཡང་མི་འཐད་ལ།
མར་པས། གོང་དུ་གསུངས་ཞེས་འདི་ཉིད་ཀྱི་སྔགས་ཀྱི་ལེའུ་ལ་བྱ་ལ། བརྟག་པ་བཅུ་གཉིས་ལས་རྒྱས་པར་གསུངས་ཞེས་བྱ། ཀུ་རུ་ཀུལླེ་ཡན་ཆད་དགུ་དང༌། དངོས་གྲུབ་བརྟག་པ་ཡན་ཆད་བཅུ་གཉིས་ལས་རྒྱས་པར་གསུངས་པ། དགུ་པ་འདིར་མདོ་རུ་བསྡུ། ཞེས་གསུང་སྐད། བླ་ཆེན་པའི་ལུགས་ཀྱི། གོང་དུ་བརྟག་པ་བཅུ་གཉིས་ལས་ཟེར་ཡང་རུང་སྟེ། བཤད་པའི་རྒྱུད་ལས།
མཁའ་འགྲོ་ཀུ་རུ་ཀུལླེ་དགུ་ཟེར་བས་བརྟག་པ་དགུ་པར་བཤད། དངོས་གྲུབ་བརྟག་པ་བཅུ་གཉིས་པ། ། ཞེས་བཅུ་གཉིས་པ་དངོས་གྲུབ་ཀྱི་བརྟག་པར་བཤད་ཀྱང༌། བཅུ་གཉིས་པ་དེར་ཀུ་རུ་ཀུལླེའི་ལས་ཚོགས་རྒྱས་པར་གསུངས་པ་དེ། ལེའུ་དགུ་པ་འདིར་མདོ་རུ་བསྡུ་གསུངས། ཡང་ཀུ་རུ་ཀུལླེ་འདིས་དགོས་པ་གསུམ་འགྲུབ་སྟེ། དབང་དུ་བྱ་བའི་ལས་འགྲུབ་པ་དང༌། དུག་གིས་མི་ཚུགས་པ་དང༌། ཤེས་རབ་འཕེལ་བར་བྱེད་པའོ། ། ས་བཅུ་གཅིག་པ་སྤྱིའི་དོན་གྱི་མཐར་ཐུག་ལས་ཁྱད་པར་དུ་འཕགས་པ་སྦས་པའི་དོན་གྱི་མཐར་ཐུགས་བཅུ་གསུམ་པ་དེ་ལ།
སྤང་བྱ་དང༌། ཐོབ་བྱ་དང་སྦྱང་གཞི་ཁྱད་པར་དུ་འཕགས་པ་ཡོད་དམ་ཞེ་ན། གདམས་ངག་དང་ལུང་རྣམས་ཀྱིས་ཡོད་པར་བཞེད་དེ། ས་བཅུ་གཅིག་པའི་དུས་སུ། ཕ་རོལ་ཏུ་ཕྱིན་པའི་ཐེག་པ་ནས་འཁོར་དང་ཞིང་ཁམས་ལ་སོགས་པ་ཐ་དད་པའི་ཚུལ་དུ་བཤད་དེ། ཤེས་རབ་ཀྱི་ཕ་རོལ་ཏུ་ཕྱིན་པས་བཤད་དེ་གསུངས་སོ། ། དེ་བས་ན་ཡོན་ཏན་ཐམས་ཅད་གཞན་སྣང་ཐ་དད་པའི་ཚུལ་དུ་སྣང་བ་ནི་ཤེས་བྱའི་སྒྲིབ་པ་ཕྲ་མོ་ཡིན་པས་ན། སྤང་བྱ་མ་སྤངས་སོ། ། ཐོབ་བྱ་ཡང་མ་ཐོབ་སྟེ་འཁོར་འདས་ཀྱི་ཆོས་ཐམས་ཅད་རང་གི་སེམས་བསམ་གྱིས་མི་ཁྱབ་པའི་དབྱིངས་སུ་རོ་གཅིག་པར་མ་ཤེས་ཏེ། བསམ་གྱིས་མི་ཁྱབ་པའི་གནས་མངོན་དུ་བྱས་པ་མེད་དོ། །
སྦྱང་གཞི་ཡང་ལུས་ཀྱི་རྩ་སུམ་ཅུ་རྩ་གཉིས་ཀྱི་ནང་ན་རླུང་དང་བྱང་སེམས་སུམ་ཅུ་རྩ་གཉིས་དབུ་མའི་གནས་སུ་ཐིམ་པ་ལས་ས་བཅུ་གསུམ་གྱི་རྟོགས་པ་འཆར་བ་ལས། ཕ་རོལ་ཏུ་ཕྱིན་པའི་ཐེག་པ་ལས་ཐབས་དེ་དང་བྲལ་བས་དེའི་རྟེན་འབྲེལ་མ་འཛོམ་པས་སོ། ། དེ་རྣམས་མེད་པ་ཅིས་ཤེ་ན། ཉེ་བའི་རྒྱུ་ཐུན་མོང་མ་ཡིན་པ་བྱང་ཆུབ་ཀྱི་སེམས་ཆོས་བརྒྱད་དམ་དྲུག་འཛོམ་པའི་རྟེན་འབྲེལ་མེད་པས། ཕྱག་རྒྱའི་སྐྱེ་གནས་ཀྱི་སྙིང་པོར་ས་བཅུ་གཉིས་པ་ཁམས་གསུམ་མཐོང་བ་མེད། དེ་མེད་པས་བསམ་གྱིས་མི་ཁྱབ་པ་འཁོར་འདས་ཀྱི་ཆོས་ཀུན་ནས་ཉོན་མོངས་དང་རྣམ་པར་བྱང་བ་ཟག་མེད་ཀྱི་ཡེ་ཤེས་སུ་སྣང་བ། ཐམས་ཅད་རང་གི་སེམས་སུ་ཤེས་པའི་ཐོབ་བྱ་མེད་དོ། ། མ་བླ་ན་མེད་པའི་ཐོབ་བྱ་འདིས་ཕྱི་རོལ་གྱི་ཕྱག་རྒྱ་ལ་བརྟེན་ནས་སྤྱོད་པའི་མཐར། ཉེ་བའི་རྒྱུ་ཐུན་མོང་མ་ཡིན་པའི་དུས་སུ་རྩ་སུམ་ཅུ་རྩ་གཉིས་ཀྱི་ནང་ན། བྱང་སེམས་དང་རླུང་སུམ་ཅུ་སོ་གཉིས།
ཆོས་བརྒྱད་དམ་དྲུག་གི་བདག་ཉིད་མངོན་དུ་བྱས། བྱང་སེམས་སོ་གཉིས་དབུ་མར་ཐིམ་པས། སྦྱང་གཞི་ཁྱད་པར་དུ་འཕགས་པའང་ཡོད་ལ་རྟེན་འབྲེལ་གྱི་ཆེ་བས་ན་ས་བཅུ་གཉིས་པ་ལ་ནི་ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་མཐོང་བ་ཡོད་དེ། དེ་ལ་བརྟེན་ནས་ས་བཅུ་གསུམ་པ་ལ་འཁོར་འདས་ཀྱི་ཆོས་ཐམས་ཅད་ཐ་དད་དུ་འཛིན་པ་མེད་པས། སྦྱང་གཞི་དང་ཡང་ཁྱད་པར་མེད་དོ། ། ཆོས་ཐམས་ཅད་རང་གི་སེམས་སུ་ཤེས་པ་སྐྱེ་བས་ཐོབ་བྱ་ལ་ཡང་ཁྱད་པར་ཡོད་དེ། དེ་བས་ན་རྒྱུ་ལ་ཁྱད་པར་ཡོད་པས་འབྲས་བུ་ལ་ཡང་ཁྱད་པར་ཡོད་དོ། ། དེ་བས་ན་ཕ་རོལ་ཏུ་ཕྱིན་པ་ཐམས་ཅད་དང་རྒྱུད་རྣམས་སུ་རྒྱུའི་ཐབས་དེ་དང་བྲལ་བའི་ཕྱིར་རོ། ། དེ་ཉིད་ལུང་གིས་བཤད་པ། ཡང་དག་པར་སྦྱོར་བའི་ཐིག་ལེ་ནས།
གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་དག་ནི་བདེ་བར་གཤེགས་པ་སྟེ། སངས་རྒྱས་ཉིད་ཡིན་ལ། མཚན་གཞི་ཡང་དག་པར་མཚོན་པ་ནི། རྡོ་རྗེ་སེམས་དཔའ་ཡང་དག་པའོ། ། ཡང་དེ་ཉིད་ལས། གཞན་དུ་བསྐལ་པ་གྲངས་མེད་པ། ། བྱེ་བས་སངས་རྒྱས་གང་ཐོབ་པ། ། གང་གི་དམ་པའི་བདེ་བས་ཁྱོད། ། སྐྱེ་བ་འདིར་ནི་སངས་རྒྱས་ཉིད། ། ཡང་ན་རྡོ་རྗེ་སེམས་དཔའ་འཐོབ། །
ཅེས་གསུངས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
