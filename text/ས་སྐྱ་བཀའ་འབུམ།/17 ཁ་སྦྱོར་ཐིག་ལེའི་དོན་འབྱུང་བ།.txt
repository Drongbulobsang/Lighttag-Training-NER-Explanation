ས་སྐྱ་བཀའ་འབུམ།
པོད ༡༧
ཁ་སྦྱོར་ཐིག་ལེའི་དོན་འབྱུང་བ།
༼ཀ༽ ༄༅། །ཁ་སྦྱོར་ཐིག་ལེའི་དོན་འབྱུང་བ་བཞུགས།། ༄༅། །དཔལ་ཡང་དག་པར་སྦྱོར་བའི་རྒྱུད་ཆེན་པོ་ལས་ཁ་སྦྱོར་ཐིག་ལེའི་དོན་འབྱུང་བ་ནི། བརྟག་པ་དང་པོའི་དང་པོ་ནས། བཅུ་གཉིས་མཐའ་ཞེས་པ་ལ་སོགས་པས། ལྷན་ཅིག་སྐྱེས་པའི་རྟེན། རྩ་ཨ་ཝ་དྷཱུ་ཏཱིའི་མཚན་ཉིད་དང༌། བྱང་ཆུབ་ཀྱི་སེམས་ཀྱི་འགྱུར་བ་དགག་པའི་ཡིག་འབྲུ་རྣམས་བསྟན། ཡང་དེ་ཉིད་ལས་མ་དང་སྲིང་མོ་ཞེས་བྱ་བ་ལ་སོགས་པས། ཡེ་ཤེས་སྐྱེ་བའི་རྟེན་ཕྱག་རྒྱའི་རབ་ཏུ་དབྱེ་བ་དང༌།
རིགས་གང་གིས་ཕྱག་རྒྱ་གང་བསྟེན་པ་བསྟན། ཡང་དེ་ཉིད་ལས་རྡོ་རྗེ་རིན་ཆེན་ཞེས་བྱ་བ་ལ་སོགས་པས་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བསྟན། དེ་ལྟར་བརྟག་པ་དང་པོའི་དང་པོས་ཁ་སྦྱོར་ཐིག་ལེའི་དོན་བཞི་བསྟན་ཏོ། ། དང་པོའི་གཉིས་པ་ནས་བྱང་ཆུབ་སེམས་སྤྲོ་བ་དང་བསྡུ་བའི་རྟེན་རྩ་སོ་གཉིས་བསྟན། ཡང་དང་པོའི་གསུམ་པ་ནས། ཇི་ལྟར་ནང་དུ་རྣམ་གནས་པ། ། ཞེས་བྱ་བ་ལ་སོགས་པའི་ཚིག་རྐང་པ་གཉིས་ཀྱིས་ལྷན་ཅིག་སྐྱེས་པའི་རྟེན་རྩ་མཛེས་པའི་སྤྱི་བོ་དེ་བླ་མའི་མན་ངག་ལས་ཤེས་པར་བྱ་བ་བསྟན། དང་པོ་དངོས་ལས། སེམས་ཅན་ཀུན་ལ་མཉམ་པའི་ཕྱིར། ། ལ་སོགས་པས་ཕྱག་རྒྱའི་ཆོས་ཀྱི་འབྱུང་གནས་ཀྱི་མཚན་ཉིད་དང༌།
དེ་ལ་བརྟེན་ནས་སྐྱེས་པའི་ཡེ་ཤེས་ཀྱི་མཚན་ཉིད་དང༌། དེའི་ཕན་ཡོན་བསྟན་པའོ། ། ཡང་དེ་ཉིད་ལས། ཨེ་ནི་ཤེས་རབ་བརྗོད་པར་བྱ། ། ཞེས་པ་ལ་སོགས་པས། ཁ་སྦྱོར་ཐིག་ལེའི་དོན་དེ་ཐབས་ཤེས་རབ་སྙོམས་པར་འཇུག་ཅིང་ཁ་སྦྱོར་ཡིན་པར་བསྟན། ཡང་དེ་ཉིད་ལས། བདག་གིས་ཐོས་པ་ཞེས་བྱ་བ་ལ་སོགས་པས། ལྷན་ཅིག་སྐྱེས་པའི་ཡེ་ཤེས་ཞུ་བདེ་ཐ་མི་དད་ཀྱི་མཚན་ཉིད་བསྟན། ཡང་དེ་ཉིད་ལས།
འདོད་ཆགས་མེད་ཅིང་ཆགས་བྲལ་མེད། ། ཅེས་བྱ་བ་ལ་སོགས་པས་ཕྱག་རྒྱ་ལ་བརྟེན་ནས་དགའ་བ་བཞི་སྐྱེ་བའི་རིམ་པ་བསྟན་ཏོ། ། ཡང་དེ་ཉིད་ལས། ཚིག་འབྲུ་འདི་རྣམས་ཞེས་བྱ་བ་ལ་སོགས་པས་ཐབས་ཀྱིས་ཟིན་པས་ཕྱག་རྒྱ་བསྟེན་པའི་ཕན་ཡོན། ཐབས་ཀྱིས་མ་ཟིན་པར་བསྟེན་པའི་ཉེས་དམིགས་བསྟན་པའི་སྒོ་ནས་བསྟེན་པར་བྱ་བ་ཉིད་དུ་གདམས་པ་བསྟན། དེ་ལྟར་ན་བརྟག་པ་དང་པོར་ཁ་སྦྱོར་ཐིག་ལེའི་དོན་བཅུ་གཅིག་བསྟན་ཏོ། ། ཡང་དེ་ཉིད་ལས། རིང་མཉམ་ཞེས་བྱ་བ་ལ་སོགས་པས། ཕྱག་རྒྱ་ལས་མཛེས་པའི་སྤྱི་བོར་ལྷན་ཅིག་སྐྱེས་པ་མྱང་བར་བྱ་ཞིང༌། ཡེ་ཤེས་ནི་དེའི་མཚན་ཉིད་རང་བཞིན་ལྷན་ཅིག་སྐྱེས་པ་དང་གཅིག་པའི་ཚུལ་གྱིས་བཤད་པ་དང༌།
དེ་ལ་ཡང་དགའ་བ་བཞིའི་མངོན་པར་རྟོགས་པ་སྐྱེ་དགོས་པས། དགའ་བ་བཞི་སྐྱེ་ཚུལ་དང་བཅས་ཏེ་བསྟན་པའོ། ། གཉིས་པའི་གཉིས་པར། རིའི་རྩེ་མོ་ཞེས་བྱ་བ་ལ་སོགས་པས་ཕྱག་རྒྱ་མཚན་ཉིད་དང་ལྡན་པ་རྙེད་ནས། བསྒྲུབ་པར་བྱ་བའི་གནས་དང༌། དང་པོ་དང་བར་དང་ཐ་མ་ཐམས་ཅད་དུ་ཕྱག་རྒྱ་བསྟེན་པས་དངོས་གྲུབ་འབྱུང་གི མ་བསྟེན་པར་མ་ཡིན་པས། དུས་ཐམས་ཅད་དུ་ཐུན་བཞིར་བསྟེན་པར་བྱ་བ་ཡིན་ལ། གལ་ཏེ་རང་གི་རིགས་དང་མཐུན་པ་མ་རྙེད་ན་ཡང༌། དེ་ལྟར་བསྟེན་པར་བྱའོ། །
དེ་ཡང་དུས་ཐམས་ཅད་དུ་མ་འབྱོར་ན་ཡང་ཟླ་བའམ་ལོ་ལ་ལན་བཞིར་བསྟེན་པར་བྱ་སྟེ། རྩ་བའི་ལྟུང་བ་བཅུ་གསུམ་པས་འཇིགས་པའི་ཕྱིར་རོ། ། བསྟེན་པ་ལས་ནི་དངོས་གྲུབ་མཆོག་ཏུ་འགྱུར་རོ། ། ཡང་དེ་ཉིད་ལས་ཕྱག་རྒྱའི་དབྱེ་བ་བསྟན་ཏོ། ། གཉིས་པའི་གསུམ་པ་ལས་ནི། བྷ་ག་ཉིད་དུ་སྒྲུབ་པ་པོས། ། ཞེས་བྱ་བ་ལ་སོགས་པས་ཕྱག་རྒྱ་གང་ཡང་རུང་བ་བསྟེན་པའི་དུས་པདྨ་བྱིན་གྱིས་བརླབ་པ་དང༌། རྡོ་རྗེ་བྱིན་གྱིས་བརླབ་པ་དང་ལྡན་པས་བྱང་ཆུབ་ཀྱི་སེམས་མངོན་དུ་བྱས་ཏེ་བདེ་བ་བསྒོམ་ལ། རླུང་འཛིན་པའི་ནུས་པ་མེད་པས་སྟོབས་འཕེལ་བར་བྱ་བའི་ཕྱིར་ལྕེས་བཟའ་བ་བསྟན་ཏོ། ། དེ་ལྟར་བརྟག་པ་གཉིས་པ་ལས་ཁ་སྦྱོར་གྱི་ཐིག་ལེ་བཞི་བསྟན་ཏོ། །
བརྟག་པ་བཞི་པའི་རབ་ཏུ་བྱེད་པ་གཉིས་པས། རིགས་དྲུག་གི་སྒྲུབ་བ་པོས་སེམས་བརྟན་པ་ཐོབ་པས་དངོས་གྲུབ་ཀྱི་མཐར་ཕྱག་རྒྱ་བསྟེན་པར་བྱ་བའི་ཕྱིར། དེ་ཡང་དུས་ཐམས་ཅད་དུ་མཁའ་འགྲོ་མ་བདུན་གྱི་མཚན་ཉིད་བསྟན་ཏོ། ། ཡང་བཞི་པའི་གསུམ་པ་ལས། དེ་ནས་ལཱ་མཱའི་མཚན་ཞེས་པ་ལ་སོགས་པས། རིགས་དྲུག་གི་སྒྲུབ་པ་པོས་ཕྱག་རྒྱའི་རིགས་རྣམས་ཀྱི་བྱེ་བྲག་བསྟེན་པར་བྱ་བའི་ཕྱིར། ཕྱག་རྒྱ་སོ་སོའི་མཚན་ཉིད་བསྟན་ཏོ། ། དེ་ལྟར་ན་བརྟག་པ་བཞི་པ་ལས་ཁ་སྦྱོར་ཐིག་ལེ་གཉིས་བསྟན་ཏོ། ། བརྟག་པ་ལྔ་པའི་དང་པོའི་མཐར་ཕྱག་རྒྱ་བསྟེན་པའི་གནས་དང༌། དུས་དང༌།
མཉེས་པའི་ཐབས་བསྟན་ཏོ། ། ལྔ་པའི་གཉིས་པར་གསང་བའི་པདྨ་ཞེས་པ་ལ་སོགས་པས། ཡེ་ཤེས་ཀྱི་གནས་ཕྱག་རྒྱའི་ཟ་མ་ཏོག་དང༌། ཡེ་ཤེས་ཀྱི་མཚན་ཉིད་ཞུ་བདེ་ཐ་མི་དད་པ་དང༌། ཡེ་ཤེས་ཀྱི་དབྱེ་བ་དགའ་བ་བཞི་རྣམས་བསྟན་ཏོ། ། ལྔ་པ་དངོས་ལས། དེ་ལྟར་མི་ཤིགས་ཞེས་བྱ་བ་ལ་སོགས་པས་ནུས་པ་ཐོབ་པའི་རྣལ་འབྱོར་པ་མཐར་ཡང་ཕྱག་རྒྱ་བསྟེན་པའི་ཕྱིར། ཕྱག་རྒྱ་ཁྱད་པར་ཅན་གྱི་རྣམ་གྲངས་བསྟན་ཏོ། ། ཡང་དེ་ཉིད་ལས། ཤིན་ཏུ་བཞིན་བཟང་ཞེས་བྱ་བ་ལ་སོགས་པས།
མིའི་ཕྱག་རྒྱ་གཙོར་བྱས་པའི་མཚན་ཉིད་དང་མཉེས་པར་བྱ་བའི་ཚུལ་བསྟན་ཏོ། ། ཡང་དེ་ཉིད་ལས། རིགས་ལྔ་ལ་ནི་གནས་པར་བྱ། ། ཞེས་བྱ་བ་ལ་སོགས་པས་རིགས་དུ་མ་ཡང་གཡུང་མོ་འབའ་ཞིག་ཏུ་བརྟག་ཅིང་ཤེས་པར་བྱ་བ་དང༌། བསྟན་པའི་ཐབས་འདི་ལྟ་བུ་ཤིན་ཏུ་གསང་བར་གདམས་པ་དང་བཅས་ཏེ་བསྟན་ཏོ། ། དེ་ལྟར་བརྟག་པ་ལྔ་པས་ཁ་སྦྱོར་ཐིག་ལེའི་དོན་ལྔ་བསྟན་ཏོ། ། དྲུག་པའི་དང་པོར་ཕྱག་རྒྱ་བསྟེན་པ་ལས་བྱུང་བའི་ཀུན་རྫོབ་བྱང་ཆུབ་ཀྱི་སེམས་ཁམས་བཅོ་ལྔའི་བདག་ཉིད་བསྟན་ཏོ། ། ཡང་དེ་ཉིད་ལས། སྐྱེས་བུ་བྱེད་པ་ཅན་ཞེས་བྱ་བ་ལ་སོགས་པ་དང༌། མེ་ཉིད་དང་ནི་རླུང་ཉིད་དང༌། །
ཞེས་བྱ་བ་ལ་སོགས་པས་ཐམས་ཅད་རླུང་རྣམ་པ་བཞིས་བསྟན། ཐམས་ཅད་ཀྱི་གནད་འདིས་བསྟན། བདུན་པའི་དང་པོར་བཅུད་ལེན་རྣམས་ཀྱིས་བྱང་ཆུབ་ཀྱི་སེམས་བསྒྲུབ་པའི་རིམ་གྲོ་བསྟན། བདུན་པ་དངོས་ནས་གདོལ་པ་ལ་སོགས་པ་མིའི་བུ་མོ། ། ཞེས་བྱ་བ་ལ་སོགས་པས། ཕྱག་རྒྱ་ལྷའི་འདུ་ཤེས་སུ་བྱིན་གྱིས་བརླབས་པ་དང༌། སྔགས་ཀྱི་བྱིན་གྱིས་རློབ་པ་གནས་ལྔར་ཡི་གེ་དགོད་པས་བསྟན། བརྒྱད་པ་ལས་བསྟན་པ་མེད། དགུ་པའི་དང་པོ་ལས་ལྟེ་བའི་དབུས་གནས། ཞེས་བྱ་བ་ལ་སོགས་པས།
ཉེ་བའི་རྒྱུ་ཕྱག་རྒྱའི་མཆོད་པ་དང༌། བྱང་ཆུབ་ཀྱི་སེམས་སྒྲུབ་པའི་རིམ་གྲོ་དང༌། བུ་མོ་བསྟེན་པ་བསྟན། བཅུ་པའི་དང་པོ་ལས། གཏི་མུག་བདག་ཉིད་ཅེས་པ་ལ་སོགས་པས་རིགས་སོ་སོའི་སྒྲུབ་པ་པོས་འབྲས་བུ་མངོན་དུ་བྱེད་པའི་བཞི་པའི་མཚན་ཉིད་བསྟན། ཕྱག་རྒྱ་སོ་སོ་ལས་འབྲས་བུ་སོ་སོ་འགྲུབ་པ་གཟུགས་སྐུའི་དབང་དུ་བྱས་ནས་བསྟན་པ་ལ་སོགས་པ་གསུངས་སོ། ། བཅུ་པ་དངོས་ལས་དང་པོ་གཉིས་ནི། ཞེས་པ་ལ་སོགས་པས། ཕྱག་རྒྱ་བསྟེན་པ་ན་དུས་ཐམས་ཅད་དུ་འདུ་ཤེས་གསུམ་གྱིས་ཟིན་པར་བྱས་པས་སྐུ་གསུམ་ཐོབ་པར་བྱ་བ་བསྟན། དེ་ལྟར་བརྟག་པ་བཅུས་ཁ་སྦྱོར་ཐིག་ལེ་སུམ་ཅུ་རྩ་གཉིས་བསྟན་ཀྱང༌།
རྒྱུད་དུ་བླ་མ་ལ་རག་ལས་པར་བྱ་བའི་ཕྱིར། འཐོར་བ་དང་འཁྲུགས་པར་བསྟན་པ་ཡིན་གྱིས། ཉམས་སུ་བླང་པ་ནི་བླ་མའི་ཞལ་ལས་ཤེས་པར་བྱ་བ་ཡིན་ནོ། ། ཡེ་ཤེས་ཉམས་སུ་བླངས་པའི་མན་ངག་ལྔར་ཤེས་པར་བྱའོ། ། དབང་པོ་རབ་དང་ཐ་མས་བསྟེན་པར་བྱ་བའི་ཐབས་ཀྱིས་གསུམ་དུ་ཤེས་པར་བྱའོ། ། ཉམས་སུ་བླང་བའི་མན་ངག་སྔར་བླ་མའི་ཞལ་ལས་ཤེས་པར་བྱའོ། ། སམཱ་པྟ།། །། སྤྱིར་རང་བྱིན་གྱིས་བརླབ་པ་ལ་བརྟེན་པའི་ཞུ་བདེ་གཉིས་ལ། ཨའི་བདག་ཉིད་དོན་དམ་པ་བྱང་ཆུབ་ཀྱི་སེམས་ཞེས་བྱ་ལ། དཀྱིལ་འཁོར་འཁོར་ལོའི་ཐབས་ལ་བརྟེན་པའི་ཞུ་བདེ་གཉིས་ཀའི་བདག་ཉིད་ཀུན་རྫོབ་བྱང་ཆུབ་ཀྱི་སེམས་ཞེས་བྱ།
འདི་ཟླ་བ་ལ་ཨཱ་ལི་བསྟན། ཉི་མ་ལ་ཀཱ་ལི་བསྟན། དེར་ཨཱ་ལི་དང་ཀཱ་ལིས་བསྟན་པའི་ཁུ་བ་དང་རཀྟ་གཉིས་ཀ་ལ་ཟླ་བའི་སྟེང་དུ་ཨ་དམར་པོ་བསྒོམས་པས་ཤེས་རབ་ཀྱི་རང་བཞིན་དབྱིངས་སུ་བྱིན་གྱིས་བརླབ། ཧཱུྃ་བསྒོམས་ཏེ་ཐིམ་པ་ལས་ཐབས་ཀྱི་རང་བཞིན་ཡེ་ཤེས་སུ་བྱིན་གྱིས་བརླབ། དེ་དག་སོ་སོའི་དབུ་མ་ནས་ཡར་ཐིམ་པའི་དུས་སུ་བྱང་སེམས་འབྱུང་བ་ལྔའི་དྭངས་མ། ཡིག་འབྲུ་ལྔ་དང༌། རིགས་ལྔ་ལ་སོགས་པར་བྱིན་གྱིས་རློབ་པར་བྱེད་དོ། ། དེ་ཡང་མེའི་དྭངས་མ་ཀྵུྃ་གིས་འོད་དཔག་མེད་སོ་སོར་རྟོག་པ། ཆུའི་སུྃ་གྱིས་མི་བསྐྱོད་པ། རླུང་གི་ཡུྃ་གྱིས་དོན་གྲུབ།
ཧྃ་ངམ་ཧཱུྃ་གིས་རྣམ་སྣང༌། བདེ་བ་ནམ་མཁའ་ཧཱུྃ་རིན་འབྱུང་ངམ་མཉམ་ཉིད་དུ་བྱིན་གྱིས་བརླབ་བོ། ། དེ་ཡང་བསྒོམས་པའམ་མ་བསྒོམས་ཀྱང་ངོ་བོ་ཉིད་ཀྱིས་རློབ་པ་གང་རུང་འོང་གསུང༌། ཨི་ཐི། བླ་མ་ས་ཆེན་གྱིས་མཛད་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
