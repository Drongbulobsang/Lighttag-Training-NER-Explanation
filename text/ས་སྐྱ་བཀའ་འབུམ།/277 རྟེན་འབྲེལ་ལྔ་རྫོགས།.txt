ས་སྐྱ་བཀའ་འབུམ།
པོད ༢༧༧
རྟེན་འབྲེལ་ལྔ་རྫོགས།
༼ན༽ ༄༅། །རྟེན་འབྲེལ་ལྔ་རྫོགས་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། རྟེན་ཅིང་འབྲེལ་བར་འབྱུང་བ་ལྔས་ལམ་ཡོངས་སུ་རྫོགས་པའོ། ། ཞེས་བྱ་བའི་དོན་ནི། སྤྱིར་རྟེན་འབྲེལ་ལྔའི་དགོངས་པ་སོ་སོར་བཤད་ན། བསམ་གྱིས་མི་ཁྱབ་པ་ཡོད་ཀྱང་བསྡུ་ན་གསུམ་སྟེ། རྒྱུའི་རྟེན་འབྲེལ་དང༌། ལམ་གྱི་རྟེན་འབྲེལ་དང༌། འབྲས་བུའི་རྟེན་འབྲེལ་ལོ། །
དེ་ལ་རྒྱུའི་རྟེན་འབྲེལ་ལྔ་ནི། ཕྱིའི་རྟེན་འབྲེལ་ཕྱི་རོལ་གྱི་ཡུལ་ལས་འབྱུང༌། ནང་གི་རྟེན་འབྲེལ་ལུས་རྩ་ལ། གསང་བ་རྟེན་འབྲེལ་རྩ་ཡི་གེ་ལ། དེ་ཁོ་ན་ཉིད་རྟེན་འབྲེལ་ཁམས་བདུད་རྩི་ལ། མཐར་ཐུག་རྟེན་འབྲེལ་རླུང་ལ་བརྩིའོ། ། གཉིས་པ་སེམས་ལ་རྟེན་འབྲེལ་ལྔར་བརྩི་ན། སྒོ་ལྔའི་རྣམ་ཤེས་ཕྱིའི་རྟེན་འབྲེལ། ཡིད་ཀྱི་རྣམ་ཤེས་ནང་རྟེན་འབྲེལ། ཉོན་མོངས་པ་ཅན་གྱི་ཡིད་གསང་བ་རྟེན་འབྲེལ།
ཀུན་གཞིའི་རྣམ་པར་ཤེས་པ། དེ་ཁོ་ན་ཉིད་རྟེན་འབྲེལ། ཆོས་ཀྱི་དབྱིངས་མཐར་ཐུག་རྟེན་འབྲེལ་ལོ། ། ལམ་ལ་གཉིས་ལས། སྨིན་པར་བྱེད་པ་དབང་ལ་བརྩི་ན། སྟ་གོན་གྱི་གནས་སྐབས་ཀྱི་བྱང་ཆུབ་ཀྱི་སེམས་བསྐྱེད་པ་ཕྱིའི་རྟེན་འབྲེལ། བུམ་དབང་ནང་རྟེན་འབྲེལ། གསང་དབང་གསང་བ་རྟེན་འབྲེལ། ཤེས་རབ་ཡེ་ཤེས་དེ་ཁོ་ན་ཉིད་རྟེན་འབྲེལ། དབང་བཞི་པ་མཐར་ཐུག་རྟེན་འབྲེལ་ལོ། །
ལམ་གྱི་གཉིས་པ་བསྐྱེད་རིམ་ལ་སྦྱར་ན། ཕྱི་རོལ་དེ་བཞིན་གཤེགས་པའི་དཀྱིལ་འཁོར་མཐོང་བ་ཕྱི་རྟེན་འབྲེལ། ལུས་ལ་སངས་རྒྱས་སུ་གོ་བ་ནང་རྟེན་འབྲེལ། ངག་ཏུ་བརྗོད་ཚད་སྔགས་སུ་ཤེས་པ་གསང་བ་རྟེན་འབྲེལ། སེམས་ཡེ་ཤེས་སུ་ཤེས་པ་དེ་ཁོ་ན་ཉིད་རྟེན་འབྲེལ། དེ་ཐམས་ཅད་དབྱེར་མེད་པའི་ཡེ་ཤེས་སུ་ཤར་བ་མཐར་ཐུག་རྟེན་འབྲེལ་ལོ། ། རྫོགས་པའི་རིམ་པ་ལ་གསུམ་ལས། རང་བྱིན་བརླབ་ལ་སྦྱར་ན། ལུས་ཀྱི་འཁྲུལ་འཁོར་ཕྱི། རྩིའི་འཁོར་ལོ་ནང་རྟེན་འབྲེལ།
རྩ་ཡི་གེ་གསང་བ། ཁམས་བདུད་རྩི་དེ་ཁོ་ན་ཉིད། སྙིང་པོ་ཡེ་ཤེས་རླུང་སྒོམ་པ་མཐར་ཐུག་རྟེན་འབྲེལ་ལོ། ། དཀྱིལ་འཁོར་འཁོར་ལོ་ལ་སྦྱར་ན། ལས་ཀྱི་ཕྱག་རྒྱ་ཕྱི་རྟེན་འབྲེལ། བདག་གི་ལུས་ཀྱི་འཁྲུལ་འཁོར་ནང༌། མཁའ་གསང་བྱིན་གྱིས་བརླབ་པ་གསང་པ། ཡས་འབབ་ཀྱི་དགའ་བ་དེ་ཁོ་ན་ཉིད། སྙིང་པོ་ཡེ་ཤེས་རླུང་མས་བརྟན་གྱི་དགའ་བ་མཐར་ཐུག་རྟེན་འབྲེལ་ལོ། ། རྡོ་རྗེ་རྦ་རླབས་ལ་སྦྱར་ན།
ལམ་ཐམས་ཅད་མངོན་དུ་སོང་བ་ཕྱི། ལུས་ཀྱི་རྦ་རླབས་ནང༌། ངག་གི་རྦ་རླབས་གསང་བ། སེམས་ཀྱི་རྦ་རླབས་དེ་ཁོ་ན་ཉིད། དེ་དག་གི་ཡེ་ཤེས་མཐར་ཐུག་རྟེན་འབྲེལ་ལོ། ། ཕ་རོལ་ཏུ་ཕྱིན་པ་དང་སྒོ་བསྟུན་ན། ལམ་ལྔ་ལ་རྟེན་འབྲེལ་ལྔར་སྦྱར་བ་ནི་ཤེས་པར་སླའོ། ། ཏིང་ངེ་འཛིན་གྱི་ཉེ་རྒྱུ་ལ་སྦྱར་ན། རླུང་ལོག་ལ་སོགས་པ་ཕྱི། ནང་གི་མཁའ་འགྲོ་ལྔ་སྟེ་རླུང་ལྔ་ནང༌།
དེ་བཞིན་གཤེགས་པའི་སྐུ་ལྔ་སྟེ་ཁམས་བདུད་རྩི་གསང་བ། དེའི་རྟེན་འབྲེལ་གྱིས་དངོས་གྲུབ་རྣམས་རང་ལས་འབྱུང་བ་ཤེས་པ་ནི། དེ་ཁོ་ན་ཉིད། དེའི་སྟོབས་ཀྱིས་རེ་དོགས་དང་བྲལ་བ་ནི་མཐར་ཐུག་གོ ། དེ་ཉིད་རྡོ་རྗེ་ཚིག་རྐང་ལས། སྒོམ་པ་མི་འཆོར་བའི་ཕྱི་རྟེན་འབྲེལ། རླུང་ལོག་ལ་སོགས་གསུམ་གསུམ་ནི་ཞེས་བྱ་བའི་རིམ་པ་ལ་སོགས་པའི་རིམ་པ་ལྟར་སྦྱར་རོ། ། འབྲས་བུ་ལ་གཉིས་ལས། གནས་སྐབས་ཀྱི་འབྲས་བུ་ལ་སྦྱར་ན། ལམ་ཚོགས་སྦྱོར་གཉིས་ཕྱི་རྟེན་འབྲེལ།
བུམ་པའི་དབང་ས་དྲུག་ནང༌། གསང་དབང་ས་བཞི་གསང་བ། ཤེས་རབ་ཡེ་ཤེས་ས་གཉིས་དེ་ཁོ་ན་ཉིད། དབང་བཞི་པ་ས་ཕྱེད་མཐར་ཐུག་རྟེན་འབྲེལ་ལོ། ། ས་སོ་སོ་ལ་རྟེན་འབྲེལ་སྦྱར་ན། འཇིག་རྟེན་པའི་ས་ལ་ཚོགས་ལམ་ཕྱི། སྦྱོར་ལམ་དྲོད་ནང༌། རྩེ་མོ་གསང་བ། བཟོད་པ་དེ་ཁོ་ན་ཉིད། འཇིག་རྟེན་ཆོས་མཆོག་མཐར་ཐུག་རྟེན་འབྲེལ་ལོ། །
ཚོགས་ལམ་ལའང་ཕྱི་དབྱིབས་ཀྱི་ཚོགས་ལམ་ལ་སོགས་པ་ཤེས་པར་སླའོ། ། འཇིག་རྟེན་ལས་འདས་པའི་ས་སོ་སོ་ལ་སྦྱར་ཏེ་ས་དང་པོ་ལ་མཚོན་ན། རྒྱལ་བ་སྤྲུལ་སྐུ་ལས་དབང་བཞི་ལེན་པ་ཕྱི། རྩའི་དཀྱིལ་འཁོར་མཐོང་བ་ནང༌། ཡི་གེའི་དཀྱིལ་འཁོར་མཐོང་བ་གསང་བ། ཁམས་བདུད་རྩིའི་དཀྱིལ་འཁོར་མཐོང་བ་དེ་ཁོ་ན་ཉིད། སྙིང་པོ་ཡེ་ཤེས་རླུང་གི་དཀྱིལ་འཁོར་མཐོང་བ་ནི་མཐར་ཐུག་རྟེན་འབྲེལ་ལོ། ། བུམ་དབང་གི་ཕྱི་རྟེན་འབྲེལ་སྤྲུལ་སྐུ་ལས་དབང་བཞི་ལེན། གསང་དབང་གི་ལོངས་སྐུ། ཤེས་རབ་ཡེ་ཤེས་ཀྱི་ཆོས་སྐུ།
དབང་བཞི་པ་ངོ་བོ་ཉིད་ཀྱི་སྐུ་ལས་དབང་བཞི་ལེན་པའོ། ། བུམ་དབང་ལ་གཙོ་བོར་རྩའི་ལྡོག་པ་མཐོང༌། གསང་དབང་ལ་ཡི་གེའི་ལྡོག་པ་མཐོང༌། ཤེས་རབ་ཡེ་ཤེས་ལ་ཁམས་བདུད་རྩི། དབང་བཞི་པ་ལ་སྙིང་པོ་ཡེ་ཤེས་རླུང་གི་ལྡོག་པ་མཐོང༌། འཇིག་རྟེན་པའི་ལམ་དུ་ཕྱི་རྟེན་འབྲེལ་གཙོར་འགྲིག བུམ་དབང་ས་དྲུག་པ་ལ་ནང་རྟེན་འབྲེལ་གཙོར་འགྲིག གསང་དབང་ས་བཞི་པ་ལ་གསང་བ་རྟེན་འབྲེལ་འགྲིག ཤེས་རབ་ཡེ་ཤེས་ས་གཉིས་ལ་དེ་ཁོ་ན་ཉིད་རྟེན་འབྲེལ་འགྲིག དབང་བཞི་པ་ས་ཕྱེད་ལ་མཐར་ཐུག་རྟེན་འབྲེལ་འགྲིག་གོ །
མཐར་ཐུག་འབྲས་བུ་ལ་རྟེན་འབྲེལ་ལྔ་བཞག་ན། ཕྱི་རྟེན་འབྲེལ་ལ་རྒྱལ་བ་སྤྲུལ་སྐུ། ནང་དང་གསང་བ་རྟེན་འབྲེལ་གཉིས་ལ་ལོངས་སྐུ། དེ་ཁོ་ན་ཉིད་ལ་ཆོས་སྐུ། མཐར་ཐུག་རྟེན་འབྲེལ་ལ་ངོ་བོ་ཉིད་ཀྱི་སྐུ་འགྲུབ་བོ། ། ཡང་ན་རྟེན་འབྲེལ་ལྔ་པོ་སྐུ་ལྔ་ལ་སྦྱར་ན་ཡང་འགྲུབ་བོ། ། དེ་དག་ཀྱང་རྡོ་རྗེ་ཚིག་རྐང་ལས། ཕྱི་ནང་རྟེན་ཅིང་འབྲེལ་པར་འབྱུང་བའི་ལམ་གྱིས་ཞེས་བྱ་བ་ལས། མཐར་ཐུག་རྟེན་འབྲེལ་གྱིས་མཐར་ཐུག་དག་པར་བྱེད་ཅེས་བྱ་བ་དང༌། བཅུ་གསུམ་རྡོ་རྗེ་འཛིན་པར་རྟེན་འབྲེལ་འགྲིག་པ་ལྟར་སྣང་ཞེས་བྱ་བ་ལ་སོགས་པའི་དགོངས་པ་ཡིན་ནོ། །
རྒྱུ་དུས་ཀྱི་རྟེན་འབྲེལ་ལྔ་ཅུང་ཟད་ཙམ་བརྗོད་ན། ཕྱི་རྟེན་འབྲེལ་ཕྱི་རོལ་རགས་པ་ལ་བསྒྲིགས་པས་གང་འདོད་པ་འགྲུབ། དེ་བཞིན་དུ་ནང་རྟེན་འབྲེལ་ལུས་རྩ་ལ་བསྒྲིག གསང་བ་རྟེན་འབྲེལ་ངག་དང་ཡེ་གེ་ལ་བསྒྲིག དེ་ཁོ་ན་ཉིད་རྟེན་འབྲེལ་སེམས་དང་ཁམས་བདུད་རྩི་ལ་བསྒྲིག མཐར་ཐུག་རྟེན་འབྲེལ་ཡེ་ཤེས་དང་རླུང་ལ་བསྒྲིགས་པས་ཇི་ལྟར་འདོད་པའི་དོན་འགྲུབ། དཔེར་ན་ནད་གང་ཡང་རུང་བ་གསོ་བ་ལ་ཡང༌། ཕྱི་རྟེན་འབྲེལ་སྨན་དཔྱད་དང་འཁྱུག་དཔྱད་ཀྱིས་ཀྱང་སོས། ནང་གི་རྟེན་འབྲེལ་ལུས་ཀྱི་འཁྲུལ་འཁོར་དང་རྩའི་དམིགས་པས་སོས། གསང་བ་རྟེན་འབྲེལ་རྩ་ཡི་གེ་དང༌།
གཏུམ་མོའི་མེ་དང༌། ངག་འདྲེན་པའི་དམིགས་པ་དང༌། དེ་ཁོ་ན་ཉིད་ཀྱི་རྟེན་འབྲེལ་ཁམས་བདུད་རྩི་དང༌། སེམས་ཀྱི་དམིགས་པ་སྣ་ཚོགས་དང༌། མཐར་ཐུག་རྟེན་འབྲེལ་ལ་རླུང་གི་དམིགས་པ་དང༌། ཕྱག་རྒྱ་ཆེན་པོའི་གནད་འགའ་ཞིག་གིས་ཀྱང་སོས་པ་ཡོད་དོ། ། དཔེར་ན་ནད་མཛེ་ལྟ་བུ་ལ་དངུལ་ཆུའི་བཅུད་ལེན་དང༌། ཨ་རིཥྚའི་སྨན་སྦྱོར་ལ་སོགས་པ་ཕྱི་རྟེན་འབྲེལ། ཡི་དམ་གྱི་ལྷ་བསྒོམ་པ་དང༌། སྔགས་ཀྱི་བཟླས་པ་དང༌།
བྱམས་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་བསྒོམ་པ་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ལ་གསོལ་བ་འདེབས་པ་དང༌། བླ་མ་ལ་མོས་གུས་ལ་སོགས་ཀྱི་སྒོ་ནས་ནད་ལས་གྲོལ་ནས་འགྲོ་བ་ཡོད་པ་ནི་ནང་རྟེན་འབྲེལ་ལོ། ། རྩ་ཡི་གེ་སྣ་ཚོགས་ཀྱི་གནད་དང༌། གཏུམ་མོ་མེའི་དམིགས་པ་སྣ་ཚོགས་དང༌། ངག་འདྲེན་པ་ཞི་དྲག་དང་ཧཱུྃ་རིངས་ཧུཾ་ཐུང་དང་ཧག་དང་ཧིག་དང་ཕཊ་ལ་སོགས་པ་འདོན་པའི་གདམས་ངག་གིས་ཀྱང་ནད་ཐམས་ཅད་ལས་གྲོལ་བ་ཡོད་དེ། དེ་གསང་བ་རྟེན་འབྲེལ་ཡིན། ཁམས་བདུད་རྩི་སྣ་ཚོགས་ཀྱི་དམིགས་པ་དང༌།
ཐིག་ལེའི་རྣལ་འབྱོར་དང༌། ཡུལ་ལྔ་ལ་སེམས་འཛིན་པའི་ཐབས་དང༌། ཡི་དམ་གྱི་ལྷ་དང་བླ་མ་ལ་སེམས་འཛིན་པའི་དམིགས་པ་ལ་སོགས་པའི་སྒོ་ནས་ཀྱང་ནད་གདོན་ལས་གྲོལ་བ་འང་ཡོད་དེ། དེ་ཁོ་ན་ཉིད་རྟེན་འབྲེལ་ཡིན། རླུང་གི་སྦྱོར་བ་བདུན་དང༌། ཡན་ལག་གི་རླུང་ཕྲ་མོའི་དམིགས་པ་སྣ་ཚོགས་དང༌། བུ་ག་མང་པོའི་སྦྱོར་བ་དང༌། སྟེང་འོག་གི་འཁོར་ལོ་མེད་པ་དང༌། རླུང་རྔན་དག་བྱིན་པ་ལ་སོགས་པའི་གནད་སྣ་ཚོགས་དང་སེམས་སྣང་བ་དང༌། སྟོང་པ་ཟུང་དུ་འཇུག་པའི་གནད་དང༌།
བདེ་བ་དང་སྟོང་པའི་ཏིང་འཛིན་སྐྱེད་པའི་ཐབས་དང༌། མི་རྟོག་པའི་རྟེན་འབྲེལ་སྐྱེད་པའི་ཐབས་དང༌། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་ཏིང་ངེ་འཛིན་ལ་སོགས་པའི་རྟེན་འབྲེལ་སྣ་ཚོགས་ཀྱི་ཀྱང་ནད་དང་གདོན་ཐམས་ཅད་ལས་གྲོལ་བ་ཡོད་དེ། དེ་མཐར་ཐུག་རྟེན་འབྲེལ་ཡིན་ནོ། ། པདྨའི་མཚོ་ལ་ངང་པ་འདུ། ། དྲི་ལྡན་མེ་ཏོག་བུང་བ་སྡུད། ། ཤ་ཡི་དྲི་ལ་ཤ་སྦྲང་འདུ། ། འབྲོག་བཟང་དུ་ནི་རི་དྭགས་འདུ། ། བཟའ་བཏུང་མང་སར་སྐྱེ་བོ་འཚོགས། ། གལ་ཏེ་དེ་དག་མི་ལྡན་ན། །
བསྡུས་ཀྱང་སྐྱེ་བོ་ཕལ་ཆེར་འབྲོས། ། དྲོ་ཞིང་བརླན་སར་ནགས་ཚལ་སྐྱེ། ། དེ་སོགས་ཕྱི་ཡི་རྟེན་འབྲེལ་ཡིན། ། མཆོད་ལ་བརྩོན་ན་མཆོད་པར་འགྱུར། ། བྱམས་པ་བྱས་ན་གླགས་ཀྱིས་བྱམས། ། བདག་གིས་བླ་མ་མཆོད་བྱས་ན། ། སེམས་ཅན་ཀུན་གྱིས་བདག་མཆོད་འགྱུར། ། དམ་པའི་ཆོས་ལ་གུས་བྱས་ན། ། སངས་རྒྱས་ཀུན་གྱི་ཆོས་མཛོད་འཛིན། ། དགེ་འདུན་རྣམས་ནི་མཉེས་བྱས་ན། །
དེ་འདུན་དམ་པ་རྣམས་ནི་སྡུད། ། འཁོར་རྣམས་བསམ་པ་དག་པ་ཡིས། ། འཁོར་གྱི་དཀྱིལ་འཁོར་འདུ་བར་འགྱུར། ། མདོར་ན་བསམ་པ་དག་པ་ཡིས། ། གང་དང་གང་ལ་འདོད་སེམས་ཡོད། ། ཤེས་ན་དེ་དང་དེ་དག་འདུ། ། བསམ་ངན་རྣམས་ཀྱིས་མ་ཤེས་ན། ། གང་འདོད་དེ་ལས་བཟློག་པ་འབྱུང༌། དེ་སོགས་ནང་གི་རྟེན་འབྲེལ་ཡིན། ། རྩ་ཡིག་གསལ་དང་མི་གསལ་ལས། །
རྗོད་པ་གསལ་དང་མི་གསལ་འབྱུང༌། ། སེམས་ཀྱི་འཕེན་པ་དྲག་ཞན་ལས། ། ངག་གི་ནུས་པ་ཆེ་ཆུང་འབྱུང༌། ། ལས་ཀྱི་འཕེན་པ་བཟང་ངན་ལས། ། བརྗོད་པའི་རྟེན་འབྲེལ་བཟང་ངན་སྲིད། ། དྲང་སྲོང་དཀའ་ཐུབ་གྲུབ་པ་དང༌། ། འཕགས་པའི་བདེན་པ་གྲུབ་པ་དང༌། ། ནང་གི་རྟེན་འབྲེལ་གྲུབ་པ་ཡིས། ། ཇི་ལྟར་སྨོན་པ་བརྗོད་ཙམ་གྱིས། ། དེ་དང་དེ་ནི་འགྲུབ་པར་འགྱུར། །
རྣལ་འབྱོར་དབང་ཕྱུག་བིརྺ་པས། ། གསང་བ་དབང་གི་རབ་བྱེད་དུ། ། ཨཱ་ལི་ཀཱ་ལི་མདོར་གསུངས་པ། ། རྒྱས་པར་གཞན་དུ་གསུངས་ཞེས་གྲགས། ། དེ་བཞིན་གཙུག་གི་ནོར་བུ་སོགས། ། ཡི་གེ་རིང་ཐུང་བསྡེབས་པ་ལས། ། འཇིག་རྟེན་ཀུན་གྱི་བདེ་ལེགས་འབྱུང༌། ། དེ་སོགས་གསང་བའི་རྟེན་འབྲེལ་ཡིན། ། ཆོས་ཀུན་གདོད་ནས་སྐྱེ་བ་མེད། ། སྐྱེ་བ་ཉིད་ཀྱང་མ་སྐྱེས་པ། །
སྐྱེ་མེད་ཉིད་ཀྱི་སྐྱེ་བ་སྟོན། ། དེས་ན་སྐྱེས་དང་མ་སྐྱེས་པ། ། སྣང་བ་དང་ནི་སྟོང་པ་དང༌། ། རྟོག་པ་དང་ནི་རྟོག་མེད་དང༌། ། འཁོར་དང་མྱ་ངན་འདས་པ་ཡང༌། ། དམ་པའི་དོན་དུ་དབྱེ་བ་མེད། ། དབྱེ་བ་མེད་ལ་དབྱེ་བ་འབྱུང༌། ། དབྱེ་བ་མེད་པའི་དབྱེ་ཤེས་ན། ། འཁོར་འདས་ཀུན་གྱི་དེ་ཉིད་རྟོགས། ། ཤེས་བྱ་ཀུན་གྱི་དེ་ཉིད་གོ །
བཟང་ངན་ཀུན་གྱི་དེ་ཉིད་ཤེས། ། རྟོགས་རྒྱུ་མེད་པའི་དོན་རྟོགས་པས། ། གྲོལ་རྒྱུ་མེད་པའི་སེམས་ཉིད་གྲོལ། ། ཤེས་བྱ་མེད་པའི་ཤེས་བྱ་ཤེས། ། བཤད་རྒྱུ་མེད་པའི་བཤད་ལ་མཁས། ། འདོད་པ་མེད་པར་འདོད་དོན་འགྲུབ། ། ཤེས་བྱ་ཀུན་ལ་བཟོ་བྱེད་པས། ། ཆོས་རྣམས་ཀུན་གྱི་རྒྱལ་པོར་འགྱུར། ། དེ་སོགས་དེ་ཉིད་རྟེན་འབྲེལ་ཡིན། ། དངོས་པོའི་མཐའ་ནི་གཟུགས་ཀྱི་སྐུ། །
དངོས་མེད་མཐའ་ནི་ཆོས་ཀྱི་སྐུ། ། འཁོར་བའི་མཐའ་ནི་སྲིད་པའི་རྩ། ། མྱ་ངན་འདས་མཐའ་ལྷག་མེད་དབྱིངས། ། ཟུང་འཇུག་མཐའ་ནི་རྡོ་རྗེ་འཆང༌། ། སྤང་བྱའི་མཐའ་ནི་གནས་ངན་ལེན། ། གཉེན་པོའི་མཐའ་ནི་ཉེ་བའི་རྒྱུ། ། ཡེ་ཤེས་མཐའ་ནི་ཆོས་ཀྱི་དབྱིངས། ། ཐབས་ལམ་ཀུན་གྱི་མཐར་ཐུག་པ། ། རྡོ་རྗེ་ཐེག་པ་ཡིན་ཞེས་བྱ། ། དེ་ལ་སོགས་པ་མཐའ་ཡས་པ། །
མཐར་ཐུག་པ་ཡི་རྟེན་འབྲེལ་ཡིན། ། ཆོས་ཀུན་རྟེན་ཅིང་འབྲེལ་འབྱུང་ཞེས། ། རྒྱལ་བའི་གསུང་གི་གཅེས་མཛོད་ཡིན། ། ཉན་ཐོས་རང་རྒྱལ་སེམས་ཙམ་དང༌། ། དབུ་མ་པ་ཡང་རྟེན་འབྲེལ་བཞེད། ། འོན་ཀྱང་རྟེན་འབྲེལ་བཅུ་གཉིས་ལ། ། བཤད་པའི་དབྱེ་བ་ཐ་དད་ཡོད། ། གསང་སྔགས་རྡོ་རྗེ་ཐེག་པ་ནི། ། རྟེན་འབྲེལ་ལམ་དུ་བྱེད་པར་གསུངས། ། རྒྱུད་རྣམས་ཀུན་གྱི་དགོངས་པ་ཡང༌། །
རྟེན་ཅིང་འབྲེལ་པར་འབྱུང་བར་སྣང༌། ། འོན་ཀྱང་རྟེན་འབྲེལ་ལམ་བྱེད་པའི། ། ཟབ་མོའི་གནད་ནི་འདི་ཡིན་ཞེས། ། གསང་སྔགས་ལམ་འབྲས་མ་ཡིན་པ། ། གཞན་དུ་གསལ་བར་གསུངས་པ་མེད། ། དེས་ན་ལམ་འབྲས་མི་ཤེས་ན། ། རྟེན་འབྲེལ་ཟབ་མོ་ཤེས་མི་ནུས། ། དང་པོའི་སྒོམ་ཆེན་ཐམས་ཅད་ལའང༌། ། རྟེན་འབྲེལ་ཞེས་བྱའི་ཁ་སྐད་མེད། ། ཕྱི་ནས་ལམ་འབྲས་འཕེལ་བའི་རྒྱུས། །
རྟེན་འབྲེལ་ཞེས་བྱའི་ཁ་སྐད་བྱུང༌། ། འོན་ཀྱང་ཕྱི་ནང་རྟེན་འབྲེལ་གནད། ། ད་དུང་གཞན་གྱིས་ཤེས་པ་མེད། ། གླེགས་བམ་ཙམ་ལ་བརྟེན་པ་ཡི། ། ལམ་འབྲས་པ་ཡིས་འདི་མ་ཤེས། ། བླ་མའི་གསུང་ལ་གུས་པ་ཡི། ། ཉན་པ་གོམས་པའི་སྦྱོར་བ་དང༌། ། སྙན་བརྒྱུད་གཞན་དུ་མ་བཅོས་པའི། ། ཁྲིད་རྣམས་ལེགས་པར་ཚར་བ་དང༌། ། བླ་མ་ལེགས་པར་མཉེས་པ་ལས། །
བྱུང་བའི་བྱིན་རླབས་ཞུགས་པ་དང༌། ། དབང་གི་ཆུ་བོ་མ་ནུབ་པར། ། ལེགས་པར་ཐོབ་ཅིང་ལམ་དུས་ཀྱི། ། དབང་བཞི་ཐུན་བཞིར་བསྒོམས་པ་ལས། ། དྲོད་གཤེར་འཛོམ་པའི་ས་ཕྱོགས་སུ། ། རྩི་ཤིང་མེ་ཏོག་སྐྱེ་བ་ལྟར། ། སྙན་བརྒྱུད་བཞི་པོ་འགྲིག་པ་ལས། ། རྟེན་འབྲེལ་ཟབ་མོ་ནང་ནས་འཆར། ། ལམ་འབྲས་རྡོ་རྗེ་ཚིག་རྐང་ལས། ། རྟེན་འབྲེལ་ལྔ་ཡིས་ལམ་རྫོགས་ཞེས། །
གསུངས་པའི་དགོངས་པ་མདོ་ཙམ་ཞིག ། བླ་མའི་དགོངས་པ་བདག་གིས་བྲིས། ། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ། ། བཟང་པོར་གྲགས་པ་དེ་ལ་རིང་མོ་ནས། ། ཡང་ཡང་གསོལ་བ་འདེབས་པའི་བློ་གྲོས་ཅན། ། སྡོམ་བརྩོན་མང་ཐོས་བླ་མ་ལ་གུས་པ། ། དེ་ཡིས་གསོལ་བ་བཏབ་ནས་འདི་བཤད་དོ། ། ལམ་འབྲས་རྡོ་རྗེ་ཚིག་རྐང་ལས། རྟེན་འབྲེལ་ལྔས་ལམ་ཡོངས་སུ་རྫོགས་པའོ། ། ཞེས་བྱ་བའི་དགོངས་པ་ཕྱོགས་ཙམ་ཞིག
མདོ་སྨད་རྩེ་སྒབ་ཀྱི་སྡོམ་བརྩོན་སེངྒེ་རྒྱལ་མཚན་ལེགས་ཀྱིས་གུས་པས་ཡང་ཡང་གསོལ་བ་བཏབ་ནས། དྲུག་པ་རྡོ་རྗེ་འཆང་ཆེན་པོ། དཔལ་ལྡན་ས་སྐྱ་པཎྜི་ཏ་ཆེན་པོས་སྦྱར་བའོ། ། སེམས་ཅན་ལ་ཕན་པ་རྒྱ་ཆེན་པོ་བྱེད་པར་གྱུར་ཅིག ། ས་མཱཔྟ་མི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
