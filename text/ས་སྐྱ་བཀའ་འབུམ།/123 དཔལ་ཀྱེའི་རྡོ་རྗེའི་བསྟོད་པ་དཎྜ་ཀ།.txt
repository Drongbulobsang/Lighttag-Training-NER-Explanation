ས་སྐྱ་བཀའ་འབུམ།
པོད ༡༢༣
དཔལ་ཀྱེའི་རྡོ་རྗེའི་བསྟོད་པ་དཎྜ་ཀ།
༼ཇ༽ ༄༅། །དཔལ་ཀྱེའི་རྡོ་རྗེའི་བསྟོད་པ་དཎྜ་ཀ་ཞེས་བྱ་བ་བཞུགས།། ༄༅། །བདག་གིས་ཐལ་མོ་སྤྱིར་སྦྱར་ནས། ། དང་བས་བླ་མ་ལ་བཏུད་དེ། ། དཔལ་ལྡན་ཀྱེ་ཡི་རྡོ་རྗེ་ལ། ། སྡེབ་སྦྱོར་དཎྜ་ཀས་བསྟོད་བགྱི། ། ཉི་མ་དང་ནི་སྣ་ཚོགས་རྡོ་རྗེ་ཧཱུྃ་ཡིག་ལས་བསྒྲུབས་རྡོ་རྗེའི་ས་དང་རྭ་བ་དྲྭ་བ་གུར་དང་བླ་རེ་འབར་བའི་མེ་ཡི་ནང་དུ་ཕྱོགས་བདག་ཞིང་སྐྱོང་ལྟོ་འཕྱེའི་དབང་པོ་མཆོད་རྟེན་ཆུ་དང་མེ་དང་ཆུ་འཛིན་དང་ནི་འདྲེ་དང་སྲིན་པོ་མཁའ་འགྲོ་དང་ནི་མཁའ་འགྲོ་མ་དང་རོ་ལངས་རོ་དང་རོ་ནི་མདུང་གིས་ཕུབ་དང་དུམ་བུ་དང་ནི་ཚིལ་དང་ཀླད་པ་སེར་སྐྱ་ལུག་ཅིང་ཁྲག་དང་སྐྲ་ཡི་དུམ་དང་དེ་དག་འཐོར་དང་རུས་པས་གང་ཞིང་ཀེང་རུས་གར་བྱེད་ཅེ་སྤྱང་ཕཻཾ་ཞེས་སྒྲོགས་ཤིང་བྱ་ཡི་ཚོགས་ཀྱིས་གང་བའི་ཁྲོད་ན་རྣལ་འབྱོར་མ་དང་རྣལ་འབྱོར་དབང་ཕྱུག་ཚོགས་ཀྱིས་གང་བའི་དབུས་སུ་ཆོས་ཀྱི་འབྱུང་གནས་དམར་སྐྱའི་མདོག་ཅན་གདེངས་ཁ་གྱེན་དུ་ཕྱོགས་པའི་ནང་ན་ཐར་པ་ཆེན་པོའི་གྲོང་ཁྱེར་ཡེ་ཤེས་ལྔ་ཡི་རིན་ཆེན་ལས་གྲུབ་གྲུ་བཞི་དང་ནི་སྒོ་བཞིས་མཛེས་ཤིང་རིན་ཆེན་ཀ་བ་རྡོ་རྗེའི་གདུང་དང་རྟ་བབས་རི་དྭགས་ཆོས་ཀྱི་འཁོར་ལོ་གདུགས་དང་བཅས་ཤིང་ཕ་གུ་མདའ་ཡབ་རིན་ཆེན་དུ་མའི་དྲྭ་བ་དང་ནི་དྲྭ་བ་ཕྱེད་པ་ཟླ་བ་རླུང་གིས་བསྐྱོད་དང་མེ་ཏོག་ཕྲེང་བ་དྲིལ་བུ་དང་ནི་གཡེར་ཀའི་ཕྲེང་དང་རྒྱལ་མཚན་ཆེ་དང་བ་དན་མཛེས་བཅས་རྔ་ཡབ་དར་གྱི་ལྡ་ལྡིས་བརྒྱན་ལ་མཆོད་སྣམ་སྟེང་ན་ལྷ་མོའི་ཚོགས་རྣམས་མཆོད་རྫས་དུ་མས་ལག་བྲེལ་མཛེས་པའི་རྒྱན་ཅན་འཛུམ་པའི་བཞིན་དང་གླུ་ཡི་དབྱངས་ཅན་ཟུར་མིག་ལྟ་དང་བཅས་པ་དུ་མས་གང་ཞིང་ཕོ་བྲང་རྩེ་མོར་རྡོ་རྗེ་དང་ནི་ནོར་བུ་རིན་ཆེན་ལས་བསྒྲུབས་ཆེས་མཐོ་མཛེས་པའི་དབུས་སུ་སྣ་ཚོགས་པདྨའི་ལྟེ་བར་གདོང་བཞི་དང་ནི་དབང་པོ་དང་བཅས་འཇུག་སེལ་དག་དང་དྲག་པོ་རྣམས་ནི་རྟབས་ཤིང་འགྱེལ་ལ་ལག་ཆ་ཤོར་ནས་ཐལ་མོ་སྦྱར་ཞིང་གདོང་གིས་གྱེན་དུ་ལྟ་བ་རྣམས་ཀྱི་སྙིང་གའི་སྟེང་དུ་ཚ་ཟེར་ཅན་གྱི་དབུས་ན་བཞུགས་པའི་བཅོམ་ལྡན་རབ་དགྱེས་སྲིད་ཞི་མཉམ་པར་འཇོམས་པ་དེ་ནི་ཆོས་ཉིད་རང་བཞིན་ནམ་མཁའི་མདོག་དང་ཅུང་ཟད་ཆར་སྤྲིན་མདོག་ལ་ཨུཏྤལ་སྔོ་དང་བཻཌཱུརྻ་ལྟར་སྔོ་ལ་རྣམ་ཐར་རང་བཞིན་ཞལ་བརྒྱད་པ་སྟེ་གཡས་ནི་ཆུ་ཤེལ་མདོག་ལ་པདྨ་རཱ་གའི་མདོག་ཏུ་གཡོན་པ་སྣང་ཞིང་ལྷག་མ་རྣམས་ནི་དུ་བའི་མདོག་ལ་རལ་པ་དམར་སེར་གྱེན་དུ་ལངས་ཤིང་ཞལ་རྣམས་རེ་རེར་སྤྱན་གསུམ་དམར་ལ་ཟླ་ཕྱེད་འདྲ་བའི་མཆེ་བས་བདུད་རྣམས་སྐྲག་མཛད་སྟོང་ཉིད་ངོ་བོ་དྲུག་ལྷག་བཅུ་ཡི་ཕྱག་ན་བཏུང་བའི་སྣོད་མཆོག་ཟླ་བ་རྒྱས་པ་ཟིལ་གནོན་ལྟ་བུར་དཀར་བའི་ནང་ན་གཉིས་འཐུང་མྱུར་འགྲོ་སྒྲ་ཆེན་ཁྱུ་མཆོག་མགྲིན་རིངས་མི་དང་རི་དྭགས་རྒྱལ་པོ་བྱི་ལ་རྣམས་ནི་གཡས་ཡིན་གཅིག་ཤོས་རྣམས་ན་གཞི་དང་རླན་བྱེད་གནས་མེད་དྲོད་དང་རི་བོང་ཅན་དང་ཉིན་མོར་བྱེད་པ་མཐར་བྱེད་དང་ནི་ནོར་གྱི་བདག་པོ་འཛིན་ཅིང་བསྡུ་དངོས་རང་བཞིན་ཞབས་བཞིའི་གར་གྱི་བརྗིད་ཀྱིས་ས་གཞི་གྲུམ་ནས་བྱིང་བའི་སྟོབས་ཀྱིས་རྒྱ་མཚོ་འཁྲུགས་ནས་གྱེན་དུ་བསྐྱོད་པའི་རྦ་རླབས་འཐོར་ཞིང་སྲིད་པ་གསུམ་པོ་གཡོ་བར་མཛད་པའི་རང་བཞིན་ཅན་ལ་ཐལ་ཆེན་གྱིས་བྱུགས་སྐུ་དེའི་རྒྱན་ནི་ཁ་བ་དུང་དང་ཀུ་མུ་ཏ་ལྟར་དཀར་བའི་མི་རུས་ཕྲེང་དང་མི་མགོའི་ཅོད་པན་ཁྲག་འཛག་མགོ་ཕྲེང་དོ་ཤལ་བཅས་ཤིང་རྒྱུ་མའི་ལྡ་ལྡིས་བརྒྱན་ལ་སྣ་ཚོགས་རྡོ་རྗེས་དབུ་སྟེང་མཛེས་ཤིང་དྲིལ་བུ་དང་ནི་དྲིལ་བུ་གཡེར་ཀ་རིན་ཆེན་མཆོག་དང་དུག་སྦྲུལ་གདེངས་ཀ་དང་བཅས་འཇིགས་པའི་ལྕེ་བརྐྱང་དྲག་པོའི་ཕུད་སྒྲ་དང་བཅས་ལ་སོགས་དུ་མས་བརྒྱན་བྱས་སྟག་ལྤགས་དང་ནི་མི་ཡི་པགས་པས་སྣམ་དཀྲིས་ཧ་ཧ་ཧི་ཧི་ལ་སོགས་འཇིགས་པའི་བཞེད་སྒྲ་དྲག་པོས་དྲེགས་པ་ཅན་རྣམས་བཏུལ་ཞིང་བརླག་པར་མཛད་ནས་སླར་ཡང་གསོ་བར་མཛད་ལ་ཉམས་དགུ་དང་ནི་ལྡན་པའི་བཅོམ་ལྡན་བདེ་བ་ཆེན་པོའི་ཡེ་ཤེས་རང་བཞིན་ཉིད་ལ་དབྱིངས་ཀྱི་རང་བཞིན་རྡོ་རྗེ་བདག་མེད་མ་དཔལ་དག་དང་གཉིས་མིན་གཉིས་ནི་སྤངས་ཤིང་གཉིས་མེད་ངོ་བོ་གང་ཡིན་དེ་ནི་ལྷ་མོའི་ཚོགས་ཀྱི་དབུས་ན་བཞུགས་ཤིང་འགྲོ་བ་མ་ལུས་པ་རྣམས་སྲིད་པའི་འཇིགས་དང་མྱ་ངན་འདས་པའི་འཇིགས་པ་རྣམས་ལས་སྐྱོབ་པར་མཛད་པའི་ཧེ་རུ་ཀ་དཔལ་མགོན་པོ་དུ་མར་སྣང་ཞིང་རང་བཞིན་གཉིས་མེད་དེ་ཡི་ཞབས་ལ་བདག་ནི་རྟག་ཏུ་གུས་པས་ཕྱག་འཚལ་ལོ།། ༈ །།གང་ཞིག་ཧེ་རུ་ཀ་ཡི་བསྟོད་པའི་རྒྱལ་པོ་འདི། འགྲོ་བ་གང་ཞིག་འཛིན་ནམ་བསྟོད་པར་བྱེད་ཀྱང་རུང༌། ། ཉན་ནམ་ཅུང་ཞིག་སེམས་པར་བྱེད་པ་དེ་དག་ནི། །
གསང་བ་གསུམ་བདག་ཧེ་རུ་ཀ་དང་མཉམ་པར་འགྱུར། ། དུས་དགྲའི་རྡོ་རྗེ་སེམས་དཔའ་ལ། ། རྒྱུན་ཆགས་ཞེས་བྱའི་སྡེབ་སྦྱོར་དུ། ། བསྡེབས་པའི་བསྟོད་པའི་རྒྱལ་པོ་འདི། ། གྲགས་པ་རྒྱལ་མཚན་བདག་གིས་བགྱིས། ། འདི་བགྱིས་པ་ལས་ངལ་བར་གྱུར་པ་ཡི། ། དགེ་བ་དྲི་མེད་གངས་རི་ལྟར་དཀར་བ། ། བདག་གི་རྒྱུད་ལ་སྐྱེས་པ་དེ་དག་གིས། ། འགྲོ་ཀུན་དཔལ་ལྡན་རྡོ་རྗེ་འཛིན་འགྱུར་ཤོག ། རྒྱུན་ཆགས་ཤིང་འགྲན་ཟླ་མེད་པའི་བསྟོད་པ་ཞེས་བྱ་བ་བསྟོད་པ་དངོས་ལ་ཡི་གེ་བདུན་བརྒྱ་བདུན་ཅུ་རྩ་བདུན་བགྱིས་སོ། །
ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
