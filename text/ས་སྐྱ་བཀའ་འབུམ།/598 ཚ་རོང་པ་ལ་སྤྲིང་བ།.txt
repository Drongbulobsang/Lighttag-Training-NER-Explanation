ས་སྐྱ་བཀའ་འབུམ།
པོད ༥༩༨
ཚ་རོང་པ་ལ་སྤྲིང་བ།
༼བ༽ ༄༅། །ཚ་རོང་པ་ལ་སྤྲིང་བ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། དམིགས་མེད་ཐུགས་རྗེའི་དཀྱིལ་འཁོར་རྒྱ་ཆེ་ཞིང༌། ། ཇི་བཞིན་ཇི་སྙེད་མཁྱེན་པའི་འོད་ཟེར་ཅན། ། འགྲོ་བའི་ཡིད་ལ་ཀུན་ཏུ་མཉམ་འཇུག་པ། ། སངས་རྒྱས་སྐྱེ་དགུའི་སྒྲོན་མར་ཕྱག་འཚལ་ལོ། ། དཔལ་ས་སྐྱའི་ཆོས་གྲྭ་ཆེན་པོ་ནས། འཕགས་པས་ཚུལ་ཁྲིམས་རྣམ་པར་དག་ཅིང༌།
སྤང་བ་དང༌། བསྒྲུབ་པའི་བརྟུལ་ཞུགས་དམ་པ་དང་ལྡན་པ། དགེ་བའི་བཤེས་གཉེན་ཚ་རོང་བའི་ཕྱག་དུ་སྤྲིང་བ། ཆོས་ཀྱི་འབྲེལ་པར་འགྱུར་བའི་ཡི་གེ་ཞིག་སྤྲིང་བར་ཞུ་གསུང་བ་དེ་བསྒྲུབ་པའི་ཕྱིར་ཚིགས་སུ་བཅད་དེ་བརྗོད་པ། ཚེ་འདིའི་སྣང་བ་རྨི་ལམ་ཇི་བཞིན་དུ། ། གཡོ་ཞིང་མི་རྟག་བདེ་སྡུག་གང་མྱོང་བ། ། དྲན་པའི་ཡུལ་ཙམ་འགྱུར་ཞིང་ཡུད་ཙམ་པས། ། ཚེ་འདི་ལ་ནི་བློ་ལྡན་སུ་ཞིག་ཆགས། ། བདེ་བར་སྣང་བ་གཡན་པ་ཕྲུག་འདྲ་ཞིང༌། ། སྡུག་བསྔལ་རང་བཞིན་གློ་བུར་སྡུག་བསྔལ་གྱིས། །
ཀུན་ཏུ་གདུང་ཞིང་རྒྱུན་མི་འཆད་པ་ཡི། ། སྲིད་པ་འདི་ལ་མཁས་པ་སུ་ཞིག་དགྱེས། ། རང་གི་ཡོན་ཏན་ཡོངས་སུ་མ་རྫོགས་ཤིང༌། ། གཞན་གྱི་དོན་ཡང་ཀུན་ནས་ཉམས་གྱུར་ལ། ། ཟད་ཅིང་ཡོངས་སུ་གཏུགས་པའི་ཆོས་ཉིད་ཅན། ། མྱ་ངན་འདས་ལ་བརྩེ་ལྡན་སུ་ཞིག་སྨོན། ། ཡོད་པར་འཛིན་པས་འཇིག་ཚོགས་ལྟ་བ་འཕེལ། ། མེད་པར་ཞེན་པས་ངན་འགྲོའི་རྒྱུ་བསྒྲུབ་ལ། ། གཉིས་ཀར་ལྟ་བས་ལྟ་ངན་རྣམ་འཕེལ་བའི། ། མཚན་མ་ཉིད་དུ་ཤེས་ལྡན་སུ་ཞིག་ཞེན། །
དེ་ལྟར་ཤེས་པས་ཞེན་པ་ཀུན་སྤངས་ཀྱང༌། ། བརྩེ་བ་ཆེན་པོས་སྲིད་པ་མི་གཏོང་ཞིང༌། ། ཐབས་ལ་མཁས་པས་ཚོགས་གཉིས་སྡུད་བྱེད་པ། ། འདི་ནི་མ་འོངས་པ་ཡི་སངས་རྒྱས་ཡིན། ། ཞེས་བྱ་བའི་ཚིགས་སུ་བཅད་པ་ལྔ་པོ་འདི་ཆོས་ཀྱི་སྐྱེས་སུ་འབུལ་བ་ལགས། ཤེས་ནས་དད་པའི་ཡིད་དང་ལྡན་གྱུར་པ། ། ཁྱོད་ཀྱི་ཐུགས་དགོངས་དགེ་བ་རྫོགས་བགྱིའི་སླད། ། དེ་སྐད་བརྗོད་ལ་ནོངས་གང་བཟོད་པར་གསོལ། ། དགེ་བས་འགྲོ་ཀུན་བྱང་ཆུབ་ཐོབ་པར་ཤོག ། མེ་མོ་ཡོས་བུའི་ལོ་དབྱར་ཟླ་ཐ་ཆུངས་ལ་བྲིས་པའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
