ས་སྐྱ་བཀའ་འབུམ།
པོད ༢༥༥
བདེ་མཆོག་ལོ་ཧི་པའི་འབྲུ་འབུམ།
༼ད༽ ༄༅། །བདེ་མཆོག་ལོ་ཧི་པའི་འབྲུ་འབུམ་བཞུགས།། ༄༅། །བདེ་མཆོག་མགོན་དང་བླ་མ་མཆོག ། དེ་ལ་གུས་པས་ཕྱག་འཚལ་ཏེ། ། མངོན་པར་རྟོགས་པའི་ཚིག་གི་དོན། ། དཀའ་བའི་གནས་རྣམས་བྲི་བར་བྱ། ། ཐེག་པ་ཆེན་པོ་ལ་གཉིས་ཏེ། ཕ་རོལ་ཏུ་ཕྱིན་པའི་སྡེ་སྣོད་དང༌། རིག་པ་འཛིན་པའི་སྡེ་སྣོད་དོ། ། དེ་ལ་སློབ་དཔོན་ལྭ་བ་པའི་དགོངས་པས་རྒྱུད་སྡེ་དྲུག་ཏུ་བཞེད་དེ།
དེ་ཡང་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་ན་མེད་པ་དང༌། རྣལ་འབྱོར་མ་བླ་ན་མེད་པ་དང༌། མའི་ཡང་མ་བླ་ན་མེད་པའི་རྒྱུད་དོ། ། དེ་ལ་བྱ་བའི་རྒྱུད་ནི་ལེགས་པར་གྲུབ་པ་ལ་སོགས་པ་སྟེ། བྱ་བའི་རྒྱུད་བསམ་གཏན་ཕྱི་མའི་འགྲེལ་པ་སློབ་དཔོན་སངས་རྒྱས་གསང་བས་མཛད་པ་ལས། འདི་ནི་ཕྱིའི་བྱ་བ་གཙོ་བོར་སྟོན་པ་ཡིན་ནོ། ། ཞེས་བཤད་དོ། །
སྤྱོད་པའི་རྒྱུད་ནི། རྣམ་པར་སྣང་མཛད་བྱང་ཆུབ་པའི་རྒྱུད་ལ་སོགས་པ་སྟེ། སློབ་དཔོན་སངས་རྒྱས་གསང་བས་བྱ་བའི་རྒྱུད་ཀྱི་བསྡུས་དོན་མཛད་པ་ལས། འདི་ནི་ཕྱི་དང་ནང་གཉིས་ཀ་ལས་ཐུན་མོང་དུ་གྱུར་པ་ཡིན་ནོ། ། ཞེས་བཤད་དོ། ། རྣལ་འབྱོར་གྱི་རྒྱུད་ནི། དེ་ཁོ་ན་ཉིད་བསྡུས་པ་ལ་སོགས་པ་སྟེ། དེ་ཡང་དེ་ཁོ་ན་ཉིད་སྣང་བར་བྱེད་པའི་འགྲེལ་པ་ལས། རྒྱུད་འདི་ནི་བསྒོམ་པ་གཙོ་བོར་གྱུར་པ་ཡིན་པས། འདིར་བསྒོམ་པ་ཉིད་ལ་འབད་པར་བྱའི།
གྲངས་ཀྱི་བཟླས་པ་ནི་མ་ཡིན་ནོ། ། ཞེས་བཤད་དོ། ། རྣལ་འབྱོར་བླ་ན་མེད་པའི་རྒྱུད་ནི། དཔལ་གསང་བ་འདུས་པ་ལ་སོགས་པ་སྟེ། དེ་ཡང་རྒྱུད་སྡེ་འོག་མ་རྣམས་ནས་མི་སྟོན་པའི་རྩ་དང༌། རླུང་དང༌། ཐིག་ལེ་ལ་སོགས་པ་སྟོན་པས་སོ། ། རྣལ་འབྱོར་མ་བླ་ན་མེད་པའི་རྒྱུད་ནི། སྙིང་པོ་ཀྱེའི་རྡོ་རྗེ་ལ་སོགས་པ་སྟེ། བརྗོད་བྱ་ཐབས་དང་ཤེས་རབ་གཉིས་སུ་མེད་པ་སྟོན་པའོ། །
མའི་ཡང་མ་བླ་ན་མེད་པའི་རྒྱུད་ནི། དཔལ་འཁོར་ལོ་སྡོམ་པ་སྟེ། དེ་ཡང་རྩ་བའི་རྒྱུད་རྒྱས་པ་སྦས་ནས། མིའི་ཡུལ་ན་མི་སྤྱོད་པས། མའི་ཡང་མ་བླ་ན་མེད་པའི་རྒྱུད་དུ་གཞག་གོ ། དེ་ལ་ཡང་རྒྱུད་ལུགས་གཉིས་ཏེ། བླ་མ་ཕམ་ཐིང་པ་ནི། རྒྱུད་རྒྱས་པ་འབུམ་ཕྲག་གསུམ་པ་བྷ་ག་ཝཱན་རྡོ་རྗེ་འཆང་ཆེན་པོས་གསུངས་པ་དེ་འཁོར་རྣམས་ཀྱིས་ཐེག་པ་ཆེན་པོའི་ཆོས་ཀྱི་ལོངས་སྤྱོད་ཉམས་སུ་མྱོང་བ་ཙམ་མཛད་ནས། དེ་རྣམས་ཀྱི་གཞུང་དུ་སྡུད་མ་ནུས་ཤིང༌། མ་འོངས་པ་སྙིགས་མ་ལྔ་ལྡན་གྱི་དུས་ཀྱི་གང་ཟག་རྣམས་ཀྱི་མཁོ་བའི་ཡན་ལག་ཏུ་མ་གྱུར་པས།
སྒྲ་ནམ་མཁའ་ལ་དེངས་ཏེ་སོང་བས་ནམ་མཁའ་ལ་རྒྱས་བཏབ་ཅེས་བྱའོ། ། པཎྜི་ཏ་ཐ་ཆུ་བའི་བླ་མ་རྒྱ་གར་དཱ་རི་ཀ་པ་དང༌། བླ་མ་བལ་པོ་ཐུགས་རྗེ་ཆེན་པོ་ལ་སོགས་པ་ལ་ལ་ན་རེ། རྒྱུད་རྒྱས་པ་བསྡུས་པས་གཞུང་འབུམ་ཕྲག་གསུམ་དུ་བྱུང་སྟེ། དེ་ཡང་བཻ་ཌཱུརྻ་ལ་གསེར་ཞུན་མས་བྲིས་ཏེ། མ་འོངས་པ་སྙིགས་མ་ལྔ་ལྡན་གྱི་དུས་ཀྱི་སེམས་ཅན་རྣམས་ལ་མི་མཁོ་བས། ནུབ་ཕྱོགས་ཨོ་ཌེ་བི་ཤར་རྒྱས་བཏབ་སྟེ་གཞག་གོ ། ཞེས་གསུངས་སོ། ། དེ་ནས་ཡང་དཔའ་བོ་དང་རྣལ་འབྱོར་མ་གྲངས་མེད་པ་འདུས་ཏེ། རྒྱུད་རྒྱས་པ་དེ་མ་འོངས་པའི་སྙིགས་མ་ལྔ་ལྡན་གྱི་སེམས་ཅན་རྣམས་ཀྱི་མཁོ་བའི་ཡན་ལག་ཏུ་མ་གྱུར་པས།
རྒྱུད་བསྡུས་པ་བཤད་པར་ཞུས་པས། དཔལ་བདེ་མཆོག་ཉུང་ངུ་རྩ་བའི་རྒྱུད་ལེའུ་ལྔ་བཅུ་རྩ་གཅིག་པ་གསུངས་སོ། ། དེ་གཞུང་ཉུང་ཡང་དོན་ཤིན་ཏུ་ཟབ་ཅིང་རྟོགས་པར་དཀའ་བར་གྱུར་པས། ཡང་དཔའ་བོ་དང་རྣལ་འབྱོར་མ་རྣམས་ཀྱིས་རྩ་བའི་རྒྱུད་ཀྱི་དོན་གསལ་བར་བྱ་བའི་ཕྱིར། བཤད་པའི་རྒྱུད་བཤད་པར་ཞུས་པ་དང༌། བཤད་པའི་རྒྱུད་རྣམས་ཀྱི་དང་པོར་ངེས་བརྗོད་བླ་མའི་རྒྱུད་གསུངས་ཏེ། དེ་ཡང་རྩ་བའི་རྒྱུད་དུ་ཧེ་རུ་ཀ་ཕྱག་གཉིས་པ་ནས། འབུམ་པའི་བར་དུ་བསྒོམ་པར་གསུངས་པ་དེ་མི་གསལ་བ་གསལ་བར་བྱ་བའི་ཕྱིར་མངོན་པར་བརྗོད་པའི་རྒྱུད་བླ་མ་གསུངས། བདེ་མཆོག་ཉུང་ངུའི་ལེའུ་དང་པོར་དཀྱིལ་འཁོར་བྲི་བའི་གནས་གསུངས། ལེའུ་གཉིས་པ་དང་གསུམ་པ་ལ་སོགས་པར་དཀྱིལ་འཁོར་བྲི་བ་ལ་སོགས་པ་གསུངས་ཀྱང༌།
སློབ་དཔོན་གྱི་ལས་ཀྱི་ཆོ་ག་གསལ་བར་མ་གསུངས་པས། དེ་གསལ་བར་བྱ་བའི་ཕྱིར། ཧེ་རུ་ཀ་མངོན་པར་འབྱུང་བའི་རྒྱུད་གསུངས་སོ། ། ཡང་བདེ་མཆོག་ཉུང་ངུ་ལས། ལས་ཆེན་བཅུ་གཉིས་འདི་དག་ནི། ། ཞེས་པ་ལ་སོགས་པ་ལས་བཅུ་གཉིས་ཀྱི་མིང་ཙམ་གསུངས་པ་ལས། སུམྦྷ་ནི་ལ་བརྟེན་པའི་ལས་བཅུ་གཉིས་གསལ་བར་མ་གསུངས་བ། གསལ་བར་བྱ་བའི་ཕྱིར། རྡོ་རྗེ་མཁའ་འགྲོ་གསུངས་སོ། ། ཡང་བདེ་མཆོག་ཉུང་ངུ་ལས།
ལས་དང་པོ་པའི་ཆོ་གའི་ཡན་ལག་ཏུ་གྱུར་པ་ལག་པའི་མཆོད་པ་དང༌། གཏོར་མའི་ཆོ་ག་ལ་སོགས་པ་ཟུར་ཙམ་གསུངས་ཀྱང་གསལ་བར་མ་གསུངས་པས། དེ་གསལ་བར་བྱ་བའི་ཕྱིར། རྣལ་འབྱོར་མ་ཀུན་ཏུ་སྤྱོད་པའི་རྒྱུད་གསུངས་སོ། ། ཡང་བདེ་མཆོག་ཉུང་ངུ་ལས། ལེའུ་དང་པོར། མཆོད་བཞི་དཔའ་བོ་ཆེན་པོ་ནི། ། ཞེས་པ་དང༌། ལེའུ་སུམ་ཅུ་རྩ་བཞི་པ་ལ་སོགས་པར། རྫོགས་པའི་རིམ་པ་གསུངས་ཀྱང༌།
གསལ་བར་མ་གསུངས་པས། དེ་གསལ་བར་བྱ་བའི་ཕྱིར། ཀུན་ཏུ་ཁ་སྦྱོར་གྱི་རྒྱུད་གསུངས་ཏེ། དེ་ལྟར་བཤད་པའི་རྒྱུད་ལྔར། བླ་མ་ཕམ་ཐིང་པ་ལ་སོགས་པ་སློབ་དཔོན་རྒྱ་གར་ཟླ་བའི་རྗེས་སུ་འབྲངས་ཏེ་བཞེད་དོ། ། བླ་མ་ནཱ་རོ་ཏ་པའི་སློབ་མ་རྒྱ་གར་དཱ་རི་ཀ་པ་ནི་ལྔ་པོ་དེའི་སྟེང་དུ་རྣལ་འབྱོར་མ་བཞི་ཁ་སྦྱོར་གྱི་རྒྱུད་ཅེས་བྱ་བས། སཾ་པུ་ཊ་ལས་ཀྱང༌། རྫོགས་པའི་རིམ་པ་རྒྱས་པར་སྟོན་པ་དང༌། མཁའ་འགྲོ་རྒྱ་མཚོའི་རྒྱུད་ཅེས་བྱ་བ། ལས་ཆེན་བཅུ་གཉིས་ལ་འཁོར་ལོ་བཅུ་གཉིས་སུ་བྱས་ཏེ།
རྡོ་རྗེ་མཁར་འགྲོ་བས་ལས་ཚོགས་རྒྱས་པར་སྟོན་པའི་རྒྱུད་གཅིག་ཡོད་དེ། བཤད་པའི་རྒྱུད་བདུན་ཡིན་པར་བཞད་དོ། ། དེ་ལ་མངོན་པར་རྟོགས་པ་འདི་ནི་ཀུན་ཏུ་སྤྱོད་པའི་རྒྱུད་ལ་བརྟེན་པའི་སྒྲུབ་ཐབས་ཡིན་ནོ། ། ཀུན་ཏུ་སྤྱོད་པའི་རྒྱུད་ལ་ཡང་རྟོག་པ་དྲུག་ཅུ་རྩབ་ཞི་བཞུགས་པ་ལས། ཉི་ཤུ་པ་རིག་འཛིན་གྲུབ་པའི་རྟོག་པ་སོང་ནས། ཉི་ཤུ་རྩ་གཅིག་པ་འཁོར་ལོ་གསུམ་བཀོད་པའི་རྟོག་པ་ལ་བརྟེན་ནས། སློབ་དཔོན་ལོ་ཧི་པས་མངོན་པར་རྟོགས་པ་འདི་མཛད་དོ། ། འཁོར་ལོ་གསུམ་བཀོད་པའི་རྟོག་པ་འདི་ནི། སློབ་དཔོན་ཤྲཱི་དཱ་རི་ཀ་པས། སློབ་དཔོན་ལོ་ཧི་པས་མཛད་པའི་སྒྲུབ་ཐབས་འདི་ལུང་བསྟན་པར་བྱ་བའི་ཕྱིར།
རྟོག་པ་དྲུག་ཅུ་རྩ་བཞིའི་ནང་ནས་ལོགས་སུ་སྟོན་པ་ཡིན་ཏེ། དེ་ཡང་རང་གི་བླ་མ་ལ། གང་གི་དྲིན་གྱིས་བདེ་ཆེན་ཉིད། ། ཅེས་པ་ལ་སོགས་པས་ཕྱག་འཚལ་ནས། གནང་བ་མནོས་ཏེ་སྟོན་པ་ཡིན་གསུང་ངོ༌། ། དེ་ལ་སློབ་དཔོན་ལོ་ཧི་པའི་ལོ་རྒྱུས་ནི་འདི་སྐད་གསུང་ངོ༌། ། དང་པོ་དྲུག་པ་སངས་རྒྱས་རྡོ་རྗེ་འཆང་ཆེན་པོས་སྡུད་པ་པོ་ཕྱག་ན་རྡོ་རྗེ་ལ་དབང་བསྐུར་བ་དང་རྗེས་སུ་གནང་བ་བྱིན། དེས་སློབ་དཔོན་ཆེན་པོར་ས་ར་ཧ་ཆེན་པོ་ལ་དབང་བསྐུར་ནས་གསང་བ་འདུས་པ་དང་འཁོར་ལོ་སྡོམ་པ་ལ་སོགས་པ་བཤད་དོ། ། སློབ་དཔོན་དེ་ད་ལྟ་ཡང་ལྷོ་ཕྱོགས་དཔལ་གྱི་རི་ལ་འཇིག་རྟེན་དུ་ཉི་མ་དང་ཟླ་བ་གནས་ཀྱི་བར་དུ་བཞུགས་ནས་འཇའ་ཚོན་ལྟ་བུ་དྭངས་ཤིང་ཐོགས་པ་མེད་པའི་ལུས་ཀྱིས་ལོངས་སྤྱོད་རྫོགས་པའི་སྐུར་གཤེགས་པ་ཡིན་གསུང་ངོ༌། ། དེས་སློབ་དཔོན་ཀླུ་སྒྲུབ་ལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་ནས།
གསང་བ་འདུས་པ་དང༌། བདེ་མཆོག་འཁོར་ལོ་ལ་སོགས་པ་བཤད། སློབ་དཔོན་ཀླུ་སྒྲུབ་ཀྱིས་འཛམ་བུའི་གླིང་དུ་ལོ་དྲུག་བརྒྱ་བཞུགས་ཏེ། མཆོད་རྟེན་བྱེ་བ་ཕྲག་གཅིག་གསེར་འགྱུར་གྱི་རྩི་ལ་སོགས་པ་བྱས་ཏེ། སེམས་ཅན་རྣམས་ལ་ཕན་པ་དཔག་ཏུ་མེད་པ་མཛད་དོ། ། དེས་སློབ་དཔོན་ས་ར་ཧ་པ་ཆུང་ངུ་ལ་དབང་བསྐུར་ཞིང་རྗེས་སུ་གནང་བ་བྱིན་ནས། སློབ་དཔོན་དེས་ཛཱ་ཏ་སུ་ཁེ་བྱ་བ་ཅིག་བདེ་བར་མཛད་དོ། ། གྲོང་དང་གྲོང་མ་ཡིན་པ་དང༌། ནགས་ཁྲོད་ནས་ནགས་ཁྲོད་དུ་རྒྱུ་ཞིང་གླུ་ལེན་པ་ནི། གང་ལ་ཞེན་པ་ཡོད་ན་དེ་ཡང་ཐོང༌། །
རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་ཤེས་མི་འགྱུར། ། བླ་མས་བསྟན་པ་བརྗོད་མིན་ཞིང༌། ། སློབ་མས་གོ་བ་མ་ཡིན་ཏེ། ། ལྷན་ཅིག་སྐྱེས་པ་བདུད་རྩིའི་རོ། ། གང་གིས་ཇི་ལྟར་བསྟན་པར་བྱ། ། གཞོན་ནུ་མ་ཡི་བདེ་བ་སྙིང་ལ་ཞེན་པ་ལྟར། ། དབང་ཕྱུག་དང་པོ་དམ་པ་དེ་ནི་སུ་ལ་བསྟེན་ནུས་སམ། ། མདའ་བསྣུན་འོ་དོད་དྲག་ཏུ་འབོད་བྱེད་ཀྱང༌། ། བྱོལ་སོང་འཇིག་རྟེན་མི་གོ་ཇི་ལྟར་བྱ། །
ཞེས་གླུ་ལེན་ཅིང་གྲོང་དང་གྲོང་མ་ཡིན་པར་རྒྱུ་བའི་ཚེ། སློབ་དཔོན་ལོ་ཧི་པ་འདི་དེའི་རྒྱ་གར་ཤར་ཕྱོགས་བྷཾ་ག་ལའི་རྒྱལ་པོ་ཆེན་པོ་ཤྲཱི་དྷརྨ་པཱ་ལ་ཞེས་བྱ་བ་ཡོད་པ་དེའི་ཀ་ཡ་ཏ་པ་ཞེས་བྱ་བ་རྟག་ཏུ་རྒྱལ་པོ་དེའི་མདུན་ན་གནས་ཏེ། རྒྱལ་པོ་དེ་ལ་རྒྱལ་པོ་གཞན་དང་བློན་པོ་ལ་སོགས་པས་བསྐུར་ནས་བྱུང་བའི་ཡི་གེ་ཀློག་པ་དང༌། རྒྱལ་པོ་དེས་ཡུལ་གཞན་གྱི་རྒྱལ་པོ་ལ་སོགས་པ་ལ་བསྐུར་བའི་ཡི་གེ་འདྲི་བའི་ཡི་གེ་པ་ཡིན་ལ། དེ་དང་སློབ་དཔོན་འཕྲད་པའི་ཚེ། སློབ་དཔོན་གྱི་མངོན་པར་ཤེས་པས་ཡི་གེ་པ་དེ་འཁོར་ལོ་བདེ་མཆོག་གི་དངོས་གྲུབ་ཐོབ་པའི་སྐལ་བ་དང་ལྡན་པར་གཟིགས་ནས། ངས་ཁྱོད་ལ་ཡང་དག་པའི་གདམས་ངག་སྦྱིན་གྱི། ཁྱོད་སྒྲུབ་པ་སྙིང་པོར་བྱེད་ནུས་སམ། ཞེས་གསུངས་ནས། ཀ་ཡ་ཏ་པ་ན་རེ།
སྒྲུབ་པ་སྙིང་པོར་བྱེད་ནུས་པ་ལ། ང་ལ་འབྱོར་པ་མེད་ཟེར། སློབ་དཔོན་གྱི་ཞལ་ནས། ཁྱོད་ཀྱིས་ཚོགས་ཀྱི་འཁོར་ལོ་གཅིག་གི་ཡོ་བྱད་ཁྱེར་ལ་ཤོག ངས་ཁྱོད་ལ་གདམས་ངག་སྦྱིན་གྱི་གསུངས། དེ་ནས་ཀ་ཡ་ཏ་པས་ཚོགས་ཀྱི་འཁོར་ལོའི་ཡོ་བྱད་བཙལ་ནས། སློབ་དཔོན་གྱི་སྤྱན་སྔར་ཕྱིན་པས། དེར་སློབ་དཔོན་གྱིས་ཏིང་ངེ་འཛིན་གྱི་དཀྱིལ་འཁོར་སྤྲུལ་པ་དང༌། ཀ་ཡ་ཏ་པས་ལྷ་དྲུག་ཅུ་རྩ་གཉིས་ལག་མཐིལ་གྱི་རི་མོ་ལྟར་མཐོང་ངོ༌། ། དེ་ནས་དེར་བཅུག་ནས་དབང་རྫོགས་པར་བསྐུར་ནས་ཡང་དག་པའི་གདམས་ངག་བསྟན་ནས་སློབ་དཔོན་གར་སོང་ཆ་མེད་པར་སོང་ངོ༌། །
དེ་ནས་ཀ་ཡ་ཏ་པ་སྒྲུབ་པ་སྙིང་པོར་བྱ་བར་འདོད་པ་ལ་དེ་ལ་འཚོ་བ་དགོས་པས་རྒྱལ་པོའི་ཡི་གེ་པ་བྱས་ན་སྒྲུབ་པ་སྙིང་པོར་བྱེད་པ་འཆོར་ལ། ཡི་གེ་པའི་བྱ་བ་བཏང་ན་འཚོ་བ་མེད་པས་ཁམ་གྱི་ཟས་ལ་བརྟེན་དགོས་པས་ན་གང་གིས་འཚོ་བར་འགྱུར་སྙམ་སྟེ། མནོ་བསམ་བཏང་བས། ཤིང་ཐོག་ལ་སོགས་པ་འཚོ་བ་དག་པ་ཡིན་པ་ལ། དེ་དབྱར་དང་སྟོན་འོང་ཡང་དགུན་སྨད་དང་དཔྱིད་མི་འོང་བར་འདུག རྩྭའི་རྩ་བ་ལ་སོགས་པ་ཟོས་ཤིང་བསྒྲུབས་ན་འཚོ་བ་དག་པ་ལ། དེ་ཡུལ་ལ་ལ་ན་ཡོད་ཀྱང༌། ལ་ལ་ན་མེད་པས། དེས་ཀྱང་མི་འཚོ་བར་འདུག ཡང་བསོད་སྙོམས་བྱས་ན་ཡང་བྱིན་པ་ལ་རྗེས་སུ་ཆགས་པ་སྐྱེ་ལ།
མི་སྟེར་བ་ལ་ཞེ་སྡང་སྐྱེ་བས་དེ་ཡང་འཚོ་བ་མ་དག་པར་མཐོང་ནས། ད་ཇི་ལྟར་བྱ་སྙམ་དུ་བསམ་ཞིང་བྷཾ་ག་ལ་དང་ཉེ་བར་ཆུ་བོ་གངྒཱ་ཡོད་པའི་ཆུ་འགྲམ་ན་ཉ་བའི་གྲོང་ཁྱེར་ཆེན་པོ་ཡོད་པར་བྱོན་པ་དང༌། དེ་ན་ཉའི་ལྟི་ལྟོ་མང་པོ་སྤུངས་པ་བྱ་དང་ཁྱི་མི་འདོད་པ་རྟག་ཏུ་འོང་བ་མཐོང་ནས། འདི་ལ་རིན་ནི་མི་དགོས། ཉ་བ་ལ་ནི་མི་གནོད། ཁོང་རང་གི་འཚོ་བ་ཡང་ཡིན་པས་ང་ལ་དེ་ལས་བཟློག་པའི་ནུས་པ་ནི་མེད་པས་ན། འདིས་འཚོ་བ་བྱས་ཏེ་སྒྲུབ་པ་སྙིང་པོར་བྱ་དགོས་སྙམ་ནས། ཉའི་ལྟི་ལྟོ་ཟོས་ཤིང་བསྒོམས་པས་ཞུར་མ་འདོད་པ་ལ། སློབ་དཔོན་ལོ་ཧི་པའི་བསམ་པས་ངས་བླ་མའི་མན་ངག་གི་མཚན་མ་དང༌། རྟོག་པ་ཐམས་ཅད་འཇོམས་པར་འདོད་པ་ཡིན་ན།
འདི་འདྲ་བ་ཅི་སྟེ་མི་འཇུ་སྙམ་ནས་ཐ་མལ་པ་དང༌། འོད་ཀྱི་གཏུམ་མོ་ཁ་སྦྱར་ནས། ལྟེ་བར་ཀྵ་དམར་ནག་བསྒོམས་པས་ཇི་ཙམ་ཟོས་པ་ཐམས་ཅད་ཞུ་སྟེ། དེས་འཚོ་བ་བྱས་ནས་བསྒྲུབས་པས་ལོ་དགུའམ། བཅུ་གཉིས་ན་དྲོད་དམ་མངོན་ཤེས་སྐྱེས་ཏེ། གྲུབ་པ་ཐོབ་པ་དང་ཉའི་ལྟི་ལྟོ་ཟོས་པས་མཚན་ཡང་ལོ་ཧི་པ་བྱ་བར་གྲགས་སོ། ། དེའི་ཚེ་བྷཾ་ག་ལའི་ཡུལ་པ་རྣམས་ལ་སྔར་གྱི་རྒྱལ་པོའི་ཀ་ཡ་ཏ་པ་དེ། ད་ལྟ་གྲུབ་པ་ཐོབ་ནས་འདུག་གོ་བྱ་བར་གྲགས་པས་དེ་རྒྱལ་པོས་གསན་ནས། དཔལ་ལྡན་ཆོས་སྐྱོང་ན་རེ། དེ་སྤྱན་དྲངས་ལ་མཆོད་གནས་བྱ་གསུངས་ནས།
རྒྱལ་པོས་ཕོ་ཉ་བཀྱེ་ནས་བྷཾ་ག་ལ་དང་བྷ་ལེནྡྲ་དང༌། ཀཱ་མ་རཱུ་པར་བཙལ་ནས་སློབ་དཔོན་རྙེད་དེ། དེ་ནས་སློབ་དཔོན་གྱིས་རྒྱལ་པོ་ཤྲཱི་དྷརྨ་པཱ་ལ་གདུལ་བའི་སྐབས་ལ་བབ་བམ་མ་བབ་པ་སྙམ་དུ་མངོན་ཤེས་ཀྱིས་གཟིགས་པས། འདུལ་བའི་དུས་ལ་བབ་ཅིང༌། དུས་དེའི་ཚེ་རྒྱལ་པོ་ཆེན་པོ་དེ་ལ་ཡུལ་གཞན་གྱི་རྒྱལ་ཕྲན་ཅིག་ཕྱག་ལ་མཇལ་དུ་འོངས་པར་འདུག་པ་མཁྱེན་ནས། དེ་ནས་རྒྱལ་ཕྲན་བྷཾ་ག་ལའི་རྒྱལ་པོའི་སྤྱན་སྔར་ཕྱིན་པའི་ཚེ། དེ་ལ་བྲམ་ཟེ་མདུན་ན་འདོན་ཅིག་ཡོད་པ་དེ་སྔོན་དུ་སོང་ནས། ས་ཕྱོགས་གཙང་མི་གཙང་དང༌། བཀྲ་ཤིས་པར་འདུག་མི་འདུག་ལྟ། མི་རྣམས་ལ་ཤིས་པ་བརྗོད་པར་བྱེད་པ་དེས་འགྲོ་བ་རྣམས་ལ་འདིར་རྒྱལ་པོ་བྱོན་ནོ་བྱས་པས།
གྲོང་པ་རྣམས་ཀྱིས་སྲང་ཐམས་ཅད་ཕྱག་དར་བྱས། སྲང་ཐམས་ཅད་དུ་སྤོས་དྲི་ཞིམ་པ་སྣ་ཚོགས་བསྲེགས། རིན་པོ་ཆེའི་ཁྲི་བཤམས། སོ་སོར་གདུགས་དང་དར་སྣ་ཚོགས་ཀྱི་ལྡ་ལྡིས་བརྒྱན་ནས་བཞག་པ་དང༌། སློབ་དཔོན་ལོ་ཧི་པ་སྐུ་ལུས་ཉི་མ་དང་ལྷགས་བས་གདུངས་པ་ཤིན་ཏུ་སྔོ་བ། དབུ་སྐྲ་སེར་པོར་སོང་སྟེ་སྐུ་ལས་ཉའི་དྲི་མ་མནམ་པ། འདོམ་དཀྲིས་ཀྱི་ཀ་ཆོད་ཀའི་རས་ཀྱི་སྣ་ཅིག་ལ་ཉ་རློན་པ་འགའ་བཏགས་ནས། ཤིན་ཏུ་བཙོག་པའི་ཆ་ལུགས་སུ་བྱས་ཏེ། རྒྱལ་པོའི་ཁྲིའི་རྩར་བསྡད་དོ། ། དེ་ནས་རྒྱལ་པོ་ཤྲཱི་དྷརྨ་པཱ་ལ་ཕྱིར་ཕྱག་མཇལ་ལ་བྱོན་པའི་ཚེ།
བྲམ་ཟེ་མདུན་ན་འདོན་ཅིག་ཀུ་ཤའི་ཆུན་པོ་དང༌། བུམ་པ་གཅིག་ཁྱེར་ནས་ཤིས་པ་བརྗོད་ཅིང་བཏང་བ་ལས། དེ་རྒྱལ་པོའི་ཁྲིའི་རྩར་ཕྱིན་ཙ་ན་མི་མདོག་སྔོ་བ་ཉི་ལྷགས་ཀྱིས་ཁྱེར་བ་ཅིག་ཉའི་རྒྱུ་མ་ཟ་བ། ལུས་ལ་ཉའི་དྲི་ཤིན་ཏུ་མི་ཞིམ་པ་མནམ་པ་ཅིག་འདུག་པ་མཐོང་བས་མདུན་ན་འདོན་དེ་ནང་དུ་ལོག་ནས་བྱུང་བས་ཁོ་ན་རེ། རྒྱལ་པོ་སྲང་དུ་གཤེགས་སུ་མི་འདོད་པར་གདའ། ཁྲིའི་རྩ་ན་མི་འདི་འདྲ་བ་བཙོག་པ་ཅིག་འདུག་གོ ། ཞེས་ལོ་རྒྱུས་ཞིབ་ཏུ་བསྙད་དོ། ། རྒྱལ་པོས་དེ་ཕྱིར་ཐོན་གསུངས་ནས། བྲམ་ཟེས་བཏོན་པས་མ་ཐོན། བྲམ་ཟེའི་གཡོག་མི་མང་པོས་འཇུས་ཏེ་བཏོན་པས་ཀྱང་ཤིང་སྡོང་ལ་རེག་པ་ལྟར་བསྒུལ་བར་མ་ནུས་སོ། །
སླར་ཡང་སློབ་དཔོན་གྱིས་མདུན་ན་འདོན་ལ་གླུ་བླངས་པ། འཇིག་རྟེན་གསུམ་ནི་ཇི་ཙམ་ཡིན། ། ཞི་བ་མ་ལུས་པ་འདི་ཇི་ཙམ་ཡིན། ། དེ་ཆ་ཉིད་ཀྱི་ཆ་གཅིག་མི་དག་གཞན་གྱི་དེའི་གཡོག་ཡིན་ན། ། བློ་བཟང་དེ་ཡང་དམ་པ་གཞན་གྱི་སྤྱོད་ལ་བཞད་གད་དུ་བྱེད་པ། ། ཨེ་མ་འོ་འཁོར་བ་ངོ་མཚར་ཆེ། ། མང་སྨྲས་གཞན་གྱིས་ཅི་ཞིག་བྱ། ། ཞེས་པའི་གླུ་བླངས་པས་བྲམ་ཟེ་སྐྱེངས་ནས་ནང་དུ་ལོག་སྟེ། རྒྱལ་པོ་ལ་མི་དེ་འདི་སྐད་ཟེར་རོ། ། ཞེས་ཞིབ་ཏུ་བསྙད་པས་རྒྱལ་པོའི་ཞལ་ནས་དེ་བལྟ་བའི་ཕྱིར་འགྲོ་དགོས་སོ་གསུང༌།
རྒྱལ་པོ་དང་བློན་པོ་ལ་སོགས་པ་ཤིང་རྟ་ལ་ཞོན་ནས་ཁྲི་མཐོང་བའི་སྲང་དུ་ཕྱིན་པ་དང༌། སློབ་དཔོན་གྱིས་དེ་དག་ལ་སྡང་མིག་གིས་གཟིགས་པ་དང༌། རྒྱལ་པོ་འཁོར་དང་བཅས་པ་ལུས་རེངས་སེམས་མྱོས་པར་གྱུར་ཏོ། ། དེ་ནས་བློན་པོ་རིག་པ་ཅན་ཅིག་གིས་སློབ་དཔོན་རྣལ་འབྱོར་པ་ཆེན་པོ་གྲུབ་པ་ཐོབ་པ་ཅིག་ཡིན་པར་རིག་ནས། གུས་པ་བསྐྱེད་དེ་སྐྱབས་འགྲོ་བྱས་པས་ལུས་རེངས་པ་དང་སེམས་མྱོས་པ་ལས་གྲོལ་བར་གྱུར་ཏོ། ། དེས་རྒྱལ་པོ་ལ་ཡང་རྣལ་འབྱོར་པ་འདི་ལ་ཡིད་ཀྱིས་སྐྱབས་འགྲོ་གྱིས་ཤིག་ཅེས་བརྗོད་པ་དང༌། རྒྱལ་པོས་ཀྱང་གུས་པས་སྐྱབས་འགྲོ་བྱས་པས་རེངས་པ་ལས་གྲོལ་བར་གྱུར། གཞན་རྒྱལ་པོའི་གཡོག་ལ་སོགས་པ་རྣམས་ཀྱང་དད་པ་སྐྱེས་པས་རེངས་པ་ལས་གྲོལ་ལོ། ། དེ་ནས་རྒྱལ་པོ་དང་བློན་པོ་གཡོག་དང་བཅས་པ་སློབ་དཔོན་གྱི་དྲུང་དུ་ཕྱིན་ནས་ཤིང་རྟ་ལས་བབས་ནས་སློབ་དཔོན་ལ་ཕྱག་བྱས་ཏེ། དེ་ནས་སློབ་དཔོན་ཤིང་རྟ་ལ་བསྐྱོན་ནས་བཞུད་པ་ལ།
རྒྱལ་པོ་སློབ་དཔོན་ལ་ཁྱོད་སུ་ཡིན་བྱས་པ་ལ། སློབ་དཔོན་གྱི་ཞལ་ནས་རྒྱལ་པོ་ལ་ཁྱོད་སུ་ཡིན་གསུང༌། རྒྱལ་པོས་ང་རྒྱལ་པོ་ཡིན་བྱས་པས། སློབ་དཔོན་གྱི་ཞལ་ནས། ཁྱོད་རྒྱལ་པོ་མ་ཡིན་ཏེ། རཱ་ཛ་ཧཾ། རྒྱལ་པོ་ང་ཡིན་ཞེས་གསུངས་པས། རྒྱལ་པོ་ན་རེ། ཁྱོད་ལ་རྒྱལ་པོའི་ལོངས་སྤྱོད་མེད་པས། སློབ་དཔོན་ལ་ཁྱོད་རྒྱལ་པོ་མ་ཡིན་ཟེར།
སློབ་དཔོན་གྱིས། རྒྱལ་པོའི་ལོངས་སྤྱོད་གང་ཞེ་ན་བྱས་པས། རྒྱལ་པོ་ན་རེ། རྒྱལ་པོའི་ལོངས་སྤྱོད་མལ་བསྟན་དང༌། སྔས་དང༌། གློ་རྟེན་དང༌། སྣང་བ་དང༌། བླ་རེ་དང༌། བཙུན་མོ་ལ་སོགས་པ་རྒྱལ་པོའི་ལོངས་སྤྱོད་ཡིན་ཟེར་བ་ལ། སློབ་དཔོན་གྱིས་ཁྱོད་ལ་རྒྱལ་པོའི་ལོངས་སྤྱོད་མེད་པས་རྒྱལ་པོ་ང་ཡིན་ཞེས་གླུ་བླངས་པ་ནི།
ས་གཞི་མལ་སྟན་ཆེན་པོ་ལ། ། ལག་པའི་སྔས་ནི་འབོལ་ཞིང་འཁྲིལ། ། ཟླ་བའི་སྒྲོན་མ་བསིལ་ཡབ་རྗེས་སུ་མཐུན་པའི་རླུང༌། ། ནམ་མཁའི་ཆགས་པ་ལས་གྲོལ་སྟོང་པའི་བུད་མེད་ལ་སྤྱོད་དེ། ། ཀྱེ་མ་རྒྱལ་ལྟར་སྲིད་ན་འཇིགས་མེད་རྣལ་འབྱོར་བདེ་ཉལ་རྒྱལ་པོ་ཡིན། ། ཞེས་གླུ་བླངས་པས། རྒྱལ་པོ་དང་བློན་པོ་གཉིས་དད་པ་སྐྱེས་ནས་སློབ་དཔོན་གྱི་ཞབས་ལ་འཇུས་ཏེ། བདག་ཅག་ལ་ཡང་དག་པའི་གདམས་ངག་ཞུ་བྱས་པས། སློབ་དཔོན་གྱི་ཞལ་ནས། ཁྱེད་གཉིས་ནི་རིགས་སྙེམས་པའི་གང་ཟག་ཡིན་པས་གསང་སྔགས་ཀྱི་གདམས་ངག་བསྟེན་པའི་སྣོད་དུ་མི་རུང་བ་ཞེས་གསུངས།
རྒྱལ་བློན་གཉིས་ན་རེ། ངེད་རྒྱལ་བློན་གྱི་བྱ་བ་དང་སྙེམས་པ་བཏང་ནས་ཁྱེད་ཀྱི་ཞབས་ལ་འཇུའོ་ཞེས་ཟེར་བས། དེར་སློབ་དཔོན་གྱིས་གནང་ནས་རྒྱལ་བློན་གཉིས་འཁོར་ལོ་བདེ་མཆོག་གི་དཀྱིལ་འཁོར་དུ་བཅུག་ནས་དབང་བསྐུར་ཏེ་ཡང་དག་པའི་གདམས་ངག་བསྟན་ནས། རྒྱལ་པོ་ལ་ཁྱོད་ཟས་གང་ལ་གདའ་ཞེས་གསུངས་པ་ལ། རྒྱལ་པོ་ན་རེ། ང་ནུབ་མོ་ཆང་འཐུང་བ་ལ་དགའ་ཟེར་བས། འོ་ན་ཁྱོད་རྒྱ་གར་ནུབ་ཕྱོགས་ཀྱི་ཡུལ་ཨོ་ཌེ་ཡ་ན་ཞེས་བྱ་བ་ན། གྲོང་གི་མིང་ཙ་རི་ཏ་པ་ལ་བྱ་བ་ཡོད་པས། དེར་སོང་ལ་དེའི་ཁྱིམ་བདག་ཕྱུག་མོ་ཞིག་གི་འབྲས་རྡུང་བ་གྱིས་ལ་དེ་ལ་འཚོ་བ་གྱིས་ཤིག་གསུངས་ནས་རྒྱལ་པོ་འབྲས་རྡུང་བར་རིགས་ཕབ་བོ། ། བློན་པོ་ལ་ཁྱོད་ཅི་ལ་དགའ་ཞེས་དྲིས་བས།
ང་གོ་ལ་ཟ་བ་ལ་དགའ་ཟེར་རོ། ། འོ་ན་ཁྱོད་ཡུལ་གྱི་མིང་ཌེཾ་གི་ན་པ་ཏ་བྱ་བ་ན་གྲོང་གི་བྱེ་བྲག་པའི་ཐ་སུ་ར་བྱ་བ་ཡོད་པས་དེར་སོང་ལ་སྨད་འཚོང་མའི་གཡོག་པོ་གྱིས་ལ་སྒོམས་ཤིག་གསུངས་ནས། བློན་པོ་ཡང་རིགས་ཕབ་བོ། ། དེའི་ཚེ་སློབ་དཔོན་གྱིས། རྒྱལ་བློན་གཉིས་པོས་རང་རྐྱ་མ་ཐུབ་ཀྱི་དགོས་ནས། བཅོམ་ལྡན་འདས་དཔལ་བདེ་མཆོག་གི་མངོན་པར་རྟོགས་པའི་སྒྲུབ་ཐབས་བརྩམས་ནས་རྒྱལ་བློན་གཉིས་ལ་བྱིན་པ་ཡིན་གསུང༌། དེ་ནས་རྒྱལ་པོས་ནུབ་ཕྱོགས་ཨོ་ཌེ་ཡ་ནའི་ཅ་རི་ཏ་པ་ཏྲའི་གྲོང་ཁྱེར་དུ་ཕྱིན་ནས་ཁྱིམ་བདག་ཕྱུག་མོ་ཞིག་གི་འབྲས་རྡུང་བ་བྱེད་ཅིང་བསྒོམས་པ་དང༌། ལན་ཅིག་འབྲས་དྲུ་བའི་ཚེ། འབྲས་ཀྱི་ཕྱིའི་སོ་བ་དང༌། ཕུབ་མ་ཇེ་ཉུང་ཇེ་སྲབ་ཏུ་སོང་བ་ལ།
ནང་གི་འབྲས་མཁར་མ་ཇེ་གསལ་ཇེ་གསལ་དུ་འོངས་པས། དེ་ལ་བརྟེན་ནས་ནང་དུ་རྟོགས་པ་སྐྱེས་ཏེ། དེ་ཡང༌། དཔེ་ཕུབ་མ་ལྟ་བུའི་རྣམ་རྟོག་དེ། འབྲས་དྲུ་བ་ལྟ་བུའི་བླ་མའི་མན་ངག་གིས་སྦྱངས་པས། ནང་གི་འབྲས་མཁར་མ་ལྟ་བུའི་རང་རིག་གཉུག་མ་ཇེ་གསལ་ཇེ་གསལ་དུ་སོང་སྙམ་དུ་བསམས་པས། དེ་ལ་སེམས་ཡེངས་པས་བར་དུ་ཕུག་རོན་གྱིས་འབྲས་ཐམས་ཅད་ཟོས། དེ་ནས་རྟོགས་པ་དེ་ལས་སད་དེ་བལྟས་ཙ་ན་འབྲས་མི་འདུག་པས། ཇོ་མོས་རྒོལ་གྱིས་དོགས་ནས་གྲོང་གི་སྲང་ན་འབྲས་མང་པོ་ཡོད་པ་ལ་རྐུར་ཕྱིན་པ་ལས་ནམ་མཁའ་ལས་དངོས་གྲུབ་ལོ་དང་ཟླ་བས་རིང་དུ་སོང་ངོ་ཞེས་པའི་སྒྲ་བྱུང་བས། ལན་ཅིག་གིས་ཚེ་ཌེ་གི་སྒོམ་ཞིང་ཡོད་ཙ་ན་ཇོ་མོ་འབྲས་ལེན་དུ་ཕྱིན་པས་ལུས་ཐམས་ཅད་ལ་འོད་ཀྱིས་བསྐོར་ནས་འདུག་པ་མཐོང༌།
དེ་ནས་ཇོ་མོ་དད་པ་སྐྱེས་ནས། ཇོ་མོ་ན་རེ། ཌེཾ་གི་པ་ལ་ཁྱོད་རྣལ་འབྱོར་པ་ནུས་པ་ཅན་དུ་འདུག་པས། ངས་ཁྱོད་ཀྱི་འཚོ་བ་སྦྱར་གྱི་འབྲས་རྡུང་བ་མ་བྱེད་པར་སྤྱིལ་པོ་གྱིས་ལ་སྒྲུབ་པ་མཛོད། ཡང་ན་གཞན་དུ་གཤེགས་པར་ཞུ་ཞེས་ཞུས་པས། མིས་ཚོར་གྱིས་དོགས་ནས། ཌེཾ་གི་པ་ན་རེ། ང་ལ་ནུས་པ་དང་དངོས་གྲུབ་ཅི་ཡང་མེད། ཁྱོད་ཉིད་འཁྲུལ་པ་ཡིན་གསུངས་ནས་གཞན་དུ་གཤེགས་མ་འདོད། ཕྱིས་འོད་དེ་ཏིང་ངེ་འཛིན་གྱིས་བརྟུལ་བས་ཞག་འགའ་འོད་མེད་པར་སོང་ངོ༌། །
དེ་ནས་ཡང་ལན་ཅིག་གི་ཚེ་གླུ་འདི་སྐད་ལེན་ཏེ། གང་ཞིག་ཡིད་ལ་མི་བྱེད་སོ་བ་ནི། ། ཡིད་རྨོངས་བྱེད་པའི་སོ་བའི་ཕྱེ་མ་དག ། དེ་བཞིན་འབྲས་ནི་དྲུས་པས་སོ་ཕྱེ་དེ་སེལ་བྱེད། ། དེ་བཞིན་ལྷན་ཅིག་སྐྱེས་པའི་འདོད་པ་དག ། ཇི་ལྟར་འཇུག་པ་གསལ་བར་བྱས་པ་སྟེ། ། རིང་དུ་འགྲོ་འདོད་ང་ཡི་འབྲས་བརྡུང་ལ། ། ཕབས་མེད་ཆུ་ཡང་མེད་ཅིང་ཤིང་འབྲས་རྩ་བ་མེད། ། ཡེ་ཤེས་ཆེན་པོ་འདིས་ནི་འགྲམ་གཉིས་འཐོབ་འགྱུར་ཏེ། ། ཡུལ་རྣམས་བསྡུས་ནས་ང་ཡིས་གཅིག་ཏུ་བྱས། །
རླུང་གི་ཐག་པར་རོ་མཉམ་དྲང་བར་བྱས། ། སོ་བ་འབྲས་མེད་འབྲས་བརྡུང་མེད་ཀྱང་ནི། ། དུས་ཀུན་ཏུ་ནི་ང་ནི་འབྲས་རྡུང་བ། ། ཞེས་གླུ་བླངས་སོ། ། དེ་ནས་ཙ་རི་ཏ་པ་ཏྲའི་གྲོང་གི་མི་ཐམས་ཅད་ཀྱིས་སློབ་དཔོན་གྲུབ་པ་ཐོབ་པའི་རྣལ་འབྱོར་པར་ཤེས་ནས། བསྙེན་བཀུར་མང་པོ་བྱས་པས། སློབ་དཔོན་དང་གྲོང་ཁྱེར་དེའི་མི་ཐམས་ཅད་དུས་གཅིག་ལ་མཁའ་སྤྱོད་ཀྱི་དངོས་གྲུབ་ཐོབ་སྟེ། རྒྱལ་པོ་ཌེཾ་གི་བའི་རྒྱུད་པ་མེད་དོ། ། བློན་པོས་སྔར་སྡང་གི་ན་པ་ཏའི་ཡུལ་པའི་ཐ་སུ་རའི་གྲོང་ཁྱེར་དུ་སྨད་འཚོང་མའི་གཡོག་པོ་བྱས་ནས། རྒྱལ་པོའི་བུ་ལ་སོགས་བསྐྱེལ་བསུ་བྱེད་པས་བྱིན་པའི་གོ་ལ་ཟ་ཞིང་བསྒྲུབས་པས་གྲུབ་པ་ཐོབ།
རྟོགས་པ་སྐྱེས་ནས། ལུས་འོད་ཀྱིས་བསྐོར་ནས་འདུག་པ་གཞན་གྱིས་མཐོང་ནས། གྲོང་དེའི་ཧ་དེར་འཚོགས་པའི་མི་ཟོང་འཚོང་བ་ཐམས་ཅད་ཀྱིས་བསྙེན་བཀུར་བྱས་པས་ཟོང་འཚོང་བའི་སྲང་གི་ཧ་དེ་གང་གི་མི་ཐམས་ཅད་མཁའ་སྤྱོད་ལ་གཤེགས་སོ། ། སློབ་དཔོན་འདིས། སློབ་དཔོན་ལོ་ཧི་པས་མཛད་པའི་མངོན་པར་རྟོགས་པ་ལུང་བསྟན་པར་བྱ་བའི་ཕྱིར། འཁོར་ལོ་གསུམ་བཀོད་པའི་རྟོག་པ་ལོགས་སུ་ཕྱུང་བ་ཡིན་གསུང༌། དེའི་སློབ་མ་ཨནྟར་པ་ཡིན་ཏེ། དེས་ཀྱང་ཕྱག་རྒྱ་ཆེན་པོའི་དངོས་གྲུབ་ཐོབ་པ་ཡིན་གསུངས་སོ། ། དེའི་སློབ་མ་ཏི་ལོ་པ་ཡིན་ཏེ། འདི་ཡང་རྒྱལ་པོའི་རིགས་ཡིན་པས།
ཕྱིས་རབ་ཏུ་བྱུང་བའི་མཚན་ཤེས་རབ་བཟང་པོ་བྱ་བ་ཡིན། དེ་ནས་ཨནྟར་པ་དང་འཕྲད་ནས། འཁོར་ལོ་བདེ་མཆོག་གི་དཀྱིལ་འཁོར་དུ་དབང་བསྐུར་ནས། གདམས་ངག་བསྟན་ཏེ་བསྒོམས་པས་རྟོགས་པ་སྐྱེས་ནས་ཏིལ་བརྡུང་བའི་ཁ་མཁན་དུ་རིགས་ཕབ་ནས་ཨནྟར་པའི་གདམས་ངག་ལ་བརྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། དེའི་མཚན་ཏེ་ལོ་པ་དང་ཏྲེ་ལོ་པ་བྱ་བ་མ་ཡིན་ཏེ་ཏི་ལོ་པ་བྱ་བ་ཡིན་གསུངས། དེའི་སློབ་མ་ནི་ཁ་ཆེའི་ཡུལ་དུ་སྐུ་འཁྲུངས་པ་དཔལ་ནཱ་རོ་པ་ཏ་པ་ཞེས་བྱ་བ་བྲམ་ཟེའི་རིགས། བྲམ་ཟེ་རིན་ཆེན་རྡོ་རྗེ་དང་དུས་མཉམ་དུ་བྱུང་བ་ཆོས་མཉམ་པོར་བསླབས་པ་ཡིན་པ་ལ། སློབ་དཔོན་ནཱ་རོ་ཏ་པས་བསམས་པ་ངས་རིག་པའི་གནས་ལྔ་ལ་མཁས་པར་བསླབས་ཀྱང༌། རང་གི་སེམས་རྣམ་པར་རྟོག་པ་སྣ་ཚོགས་ལ་འཕྲོ་བ་འདི་དུས་ཡུན་ཐུང་དུ་ཡང་རྟོག་མེད་དུ་གནས་པར་མི་ནུས་པར་འདུག་པས། སེམས་གནས་པའི་ཐབས་ཤིག་བཙལ་སྙམ་ནས་གྲུབ་པ་ཐོབ་པའི་རྣལ་འབྱོར་པ་གང་ན་བཞུགས་དྲིས་བས།
རྒྱ་གར་ན་སློབ་དཔོན་ཏི་ལོ་པ་བྱ་བ་བཞུགས་སོ་བྱ་བ་ཐོས་ནས། གྲོགས་པོ་བྲམ་ཟེ་རིན་ཆེན་རྡོ་རྗེའི་དྲུང་དུ་ཕྱིན་ནས། རིག་པའི་གནས་ལྔ་ལ་མཁས་པར་བསླབས་ཀྱང༌། རང་གི་སེམས་རྟག་ཏུ་རྣམ་པར་རྟོག་པའི་རྗེས་སུ་འབྲང་བ་ལས་བཟློག་པར་མི་ནུས་པར་འདུག ད་ལྟ་རྒྱ་གར་གྱི་ཡུལ་ན་སློབ་དཔོན་ཏི་ལོ་པ་བྱ་བ་གྲུབ་པ་ཐོབ་པའི་རྣལ་འབྱོར་པ་ཅིག་བཞུགས་པར་འདུག་པས། དེ་ལ་གདམས་ངག་ཞུར་འདོང་ངམ་ཞེས་དྲིས་པ་ལས། བྲམ་ཟེ་རིན་ཆེན་རྡོ་རྗེའི་ཞལ་ནས། ང་རིག་པའི་གནས་ལྔ་ལ་མཁས་པའི་པཎྜི་ཏར་གྱུར་ནས་ཀུ་ས་ལིའི་རྐང་པ་ལ་ཕྱག་འཚལ་མི་ནུས། ཁྱེད་རང་འགྲོ་ན་སོང་གསུངས་ནས་འགྲོ་བར་མ་བཞེད། དེ་ནས་སློབ་དཔོན་ནཱ་རོ་པ་རྒྱ་གར་དུ་བྱོན་ནས་བླ་མ་ཏི་ལོ་པ་རྒྱ་གར་གྱི་ཡུལ་ཇི་སྐད་བྱ་བ་ན་བཞུགས་གཞན་དག་ལ་དྲིས་པས།
རེས་འགའི་ཚེ་རྒྱ་གར་ཤར་ཕྱོགས་ཕུལླ་བི་ཧ་རའི་གཙུག་ལག་ཁང་ན་བཞུགས། རེས་འགའི་ཚེ་རྒྱ་གར་ནུབ་ཕྱོགས་ཛྭ་ར་བི་ཧ་རའི་གཙུག་ལག་ཁང་ན་བཞུགས་ཟེར་རོ། ། དེ་ནས་སློབ་དཔོན་ནཱ་རོ་ཏ་པས་དང་པོ་ནུབ་ཕྱོགས་ཛྭ་ར་བྷི་ཧ་རའི་གཙུག་ལག་ཁང་དུ་བྱོན་ནས། བླ་མ་ཏི་ལོ་པ་འདི་ན་བཞུགས་སམ་ཞེས་དགེ་འདུན་ལ་དྲིས་པ་ན། རེས་འགའ་འདིར་བྱོན་ཞིང་འདུག་སྟེ་ད་ལྟ་མི་བཞུགས་ཟེར་ནས་ཁུངས་མ་ཆོད་དོ། ། འོ་ན་བླ་མ་ཆ་ལུགས་ཇི་ལྟར་བཞུགས་དྲིས་པ་ལ། ལ་ལ་ན་རེ། རབ་ཏུ་བྱུང་བའི་ཆ་ལུགས་སུ་བཞུགས་ཟེར། ལ་ལ་ན་རེ། རྣལ་འབྱོར་པའི་ཆ་ལུགས་སུ་བཞུགས་ཟེར་རོ། །
དེ་ནས་བླ་མ་ནཱ་རོ་ཏ་པས་རྒྱ་གར་ཤར་ཕྱོགས་ཀྱི་ཕུལླ་བི་ཧ་རའི་གཙུག་ལག་ཁང་དུ་བྱོན་ནས། ཞག་འགའ་རེ་བཞུགས་ནས་ཡོད་པ་ལ། ཉི་མ་གཅིག་དགེ་འདུན་གྱི་གནས་ཀྱི་ནང་ན་མི་སྔོ་བ་རིད་པ་ཉི་ལྷགས་ཀྱིས་ཁྱེར་བ་ཅིག་གཅེར་བུར་བྱས་ཏེ། འདོམ་དཀྲིས་ཀྱི་རས་ཀྱི་སྣ་ལ་ཉ་རློན་པ་འགའ་བཏགས་པ་ཅིག་འདུག་པ་ལས། དེས་དགེ་འདུན་ལས་མེ་བླངས་དགེ་འདུན་གྱི་སོལ་བ་བླུགས་པའི་ཁང་པ་ཅིག་ན་སོལ་བ་ལ་མེ་བཏང་ནས། ཉ་མ་ཤི་བ་རྣམས་བསྲེག་པ་མཐོང་ནས། དེ་ཟློག་པར་འདོད་པ་ལ་དགེ་འདུན་ཆོས་སྟོན་གསོལ་བས་སྒོ་བཅད་ནས་འདུག་པས། ཆོས་སྟོན་གསོལ་ནས་སྒོ་ཕྱེའོ། ། དེ་ནས་བླ་མ་ནཱ་རོ་ཏ་པས་སོལ་བའི་ཁང་པ་དེར་ཕྱིན་ནས་རྣལ་འབྱོར་པ་ཉ་གསོན་པོ་མ་བསྲེག་བྱས་པ་དང༌། བླ་མ་ཏི་ལོ་པས་ཉ་བསྲེགས་པ་རྣམས་ལ།
ཕུར་བྱས་པས་ཉ་གསོན་པོར་གྱུར་ཏེ། དེ་རྣམས་ཆུར་བཅུག་ནས་ཆུའི་ནང་ན་ཕར་ཀྱུག་ཀྱུག་སོང་ངོ༌། ། དེ་ནས་སློབ་དཔོན་ན་རོ་ཏ་པའི་བསམ་པ་ལ་འདི་ནུས་པ་ཐོབ་པའི་རྣལ་འབྱོར་པ་ཅིག་འདུག་པས། བླ་མ་ཏི་ལོ་པ་ཡིན་ནམ་སྙམ་ནས་དེའི་རྗེས་སུ་འབྲང་བ་ལས། རེས་འགའི་ཚེ། རེས་འགའ་སྔོ་ཐམས་ཅད་ཟ། རེས་འགའ་སྤྱི་གཙུག་བྱེད་ཅིང་འདུག་པ་ལས། བླ་མ་ཏི་ལོ་པ་མིན་ནམ་སྙམ་པ་བྱུང་བས། ང་ཏི་ལོ་པ་མ་ཡིན་ཟེར། རེས་འགའ་མཉམ་པར་འཇོག་པ་འདྲ་བར་འདུག་པས་ན་བླ་མ་ཏི་ལོ་པ་ཡིན་ནམ་སྙམ་ཙ་ན་ང་ཏི་ལོ་པ་ཡིན་ཟེར།
དེ་ནས་ལན་ཅིག་གི་ཚེ་མི་ཅིག་གིས་བླ་མ་ཏི་ལོ་པ་ལ་རས་ཀྱི་སྟོད་གཡོགས་ཅིག་ཕུལ་ཏེ་སྲང་གི་ཐད་ཀར་ཐུར་མས་གཟེར་ནས་བཞག་པ་ལ། བླ་མ་ཏི་ལོ་པས་ཐུར་མ་དེ་བཏོན་ནས། སློབ་དཔོན་ནཱ་རོ་ཏ་པའི་རྡོ་རྗེའི་བུ་ག་ན་ཡར་བཅུག་པས། རྡོ་རྗེ་ཐམས་ཅད་སྐྲངས་ནས་འགྲོ་མི་ཤེས་པར་དེ་ཉིད་དུ་ལུས་སོ། ། དེ་ནས་ཕྱིས་ཡུན་རིང་པོ་ལོན་པ་ནས་བླ་མ་ཏི་ལོ་པ་བྱོན་ཏོ། ། ནཱ་རོ་ཏ་པ་མི་ནའམ་ཞེས་གསུངས་པ་ལ། བླ་མ་ནཱ་རོ་ཏ་པས་ང་ཤིན་ཏུ་སྡུག་བསྔལ་ལོ་ཞེས་བྱས་པས། བླ་མ་ཏི་ལོ་པས་ཐུར་མ་བཏོན་ནས། ནཱ་རོ་པ་ནད་མེད་དོ། ། ཞེས་གསུངས་པས་སྡུག་བསྔལ་མེད་པར་ཤིན་ཏུ་བདེ་བར་གྱུར་ཏོ། །
དེ་ནས་ཡང་བླ་མ་ཏི་ལོ་པ་དང་ནཱ་རོ་པ་གཉིས་ལམ་གཅིག་ལ་ཞུགས་ཏེ་ཕྱིན་ཙ་ན། ཆུ་ཞེང་དུ་འདོམ་གང་པ་ཙམ་ཡོད་པ་ཅིག་གི་ནང་ན། སྲིན་བུ་པད་པ་མང་པོ་འདུག་པས་བླ་མ་ཏི་ལོ་པ་དེ་ལ་གཤེགས་སུ་མ་འདོད་པར་ཆུ་འདི་ལ་རང་གི་ལུས་ཀྱིས་ཟམ་པ་བྱེད་ནུས་པ་སུ་ཡོད་གསུང་ངོ༌། ། བླ་མ་ནཱ་རོ་ཏ་པའི་བསམ་པ་ལ་འདི་ང་ལ་གསུང་བར་འདུག་སྙམ་ནས། ངས་ཟམ་པ་བྱའམ་ཞེས་གསུངས་པས། འོ་ན་གྱིས་གསུངས་ནས། ནཱ་རོ་ཏ་པས་ལུས་ཀྱི་ཟམ་པ་བྱས་ཏེ་སྟེང་ནས་ཕར་བླ་མ་ཏི་ལོ་པ་གཤེགས་སོ། ། བླ་མ་ནཱ་རོ་ཏ་པས། བླ་མ་ཏི་ལོ་པ་སླར་མ་བྱོན་གྱི་བར་དུ་ཆུ་དེ་ལ་བསྡད་པས་ཆུའི་ནང་གི་སྲིན་བུ་པད་པ་རྣམས་ཀྱིས་ལུས་ཐམས་ཅད་ཕུག་པས་གསུས་པ་ཆུ་བུར་དུ་སོང་ནས་ཡོད་པ་ལ། ཡང་བླ་མ་ཏི་ལོ་པ་བྱོན་ནས།
ནཱ་རོ་པ་ཅི་ཉེས་གསུང༌། ངའི་ལུས་ཐམས་ཅད་སྲིན་བུ་པད་པས་ཕུག་པས་སྡུག་བསྔལ་ལོ་བྱས་པས། ནཱ་རོ་ཏ་པ་ནད་མེད་དོ་བྱས་པས་དེ་ཉིད་དུ་སོས་སོ། ། དེ་ནས་ཡང་དཔོན་སློབ་གཉིས་སྔར་གྱི་གཙུག་ལག་ཁང་དེར་སོང་བ་དང༌། ནཱ་རོ་པ་རྒྱ་ཕུབ་ཀྱི་རྩེ་མོར་འདོང་གསུངས་ནས་རྒྱ་ཕུབ་དགུ་ཐོག་པའི་རྩེ་མོར་དཔོན་སློབ་གཉིས་ཀྱིས་ཕྱིན་པ་དང༌། འདི་ན་མར་མཆོངས་ནུས་པའི་སྐྱེས་བུ་སྟོབས་དང་ལྡན་པ་དག་ཡོད་དམ། ཞེས་ཡང་ཡང་གསུངས་པ་ལས། ནཱ་རོ་ཏ་པའི་བསམ་པ་ལ། འདི་ན་ང་ལས་སུ་ཡང་མི་འདུག ང་ལ་གསུངས་པ་ཡིན་སྙམ་ནས།
རྒྱ་ཕུབ་ཀྱི་རྩེ་མོ་ནས་མཆོངས་པས། ས་ལ་ལྷུང་ཙ་ན་མི་ཐམས་ཅད་ཀྱིས་མི་འདི་སྨྱོ་བ་ཅིག་འདུག་ཟེར་ནས་འཛིན་དུ་བྱུང་བ་ལ། རྒྱ་ཕུབ་གྱི་རྩེ་མོའི་མི་ཡ་གི་འོངས་འོངས་སུ་ང་ཞོག་ཅིག་བྱས་ནས་དེར་བསྡད་པས་ཞག་འགའ་སོང་ངོ༌། ། ཡང་བླ་མ་ཏི་ལོ་པ་བྱོན་ནས་ཁྱོད་མི་ནའམ་གསུངས་པ་ལ། ནཱ་རོ་ཏ་པས་སྡུག་བསྔལ་ལོ་བྱས་པས་རྐང་ལག་གི་ཚིགས་བུད་པ་ཀུན་བཅུག་སྟེ། ནཱ་རོ་ཏ་པ་ནད་མེད་དོ་གསུངས་པ་ཙམ་གྱིས་སྔ་མ་བཞིན་དུ་གྱུར་ཏོ། ། ཡང་གཉིས་པོ་ལམ་གཅིག་ལ་ཕྱིན་ཙ་ན། རྒྱལ་པོ་རྒྱལ་མོ་དང་བཅས་པ་འབྲོག་ཏུ་གཤེགས་པའི་དཔུང་བྱོན་པ་ལ། བླ་མ་ཏི་ལོ་པ་ན་རེ། རྒྱལ་པོའི་བཙུན་མོ་ལ་སེན་མོས་འདེབས་ནུས་པ་ཡོད་དམ་གསུངས་པ་ལ།
ནཱ་རོ་པས། བྲམ་ཟེར་བཅོས་ནས་ཤིས་པ་བརྗོད་ཅིང་རྒྱལ་པོའི་བཙུན་མོའི་མདུན་དུ་ཕྱིན་ནས། མེ་ཏོག་གི་ཕྲེང་བ་རྒྱལ་པོའི་བཙུན་མོའི་མགོ་ལ་བཞག་ནས། ནུ་མ་ལ་སེན་མོ་བཏབ་པས་རྒྱལ་པོའི་འཁོར་རྣམས་ཀྱིས་ནཱ་རོ་པ་བརྡུངས་ཏེ་དེར་ལུས་སོ། ། དེ་ནས་ཡང་ཡུན་རིང་མོ་ནས་ཏི་ལོ་པ་བྱོན་ནས། ནཱ་རོ་པ་ཅི་ཉེས་གསུང༌། ང་ལ་རྒྱལ་པོའི་གཡོག་པོས་བརྡུངས་པས་སྡུག་བསྔལ་ལོ་ཞེས་གསུངས་པ་དང༌། བླ་མ་ཏི་ལོ་པའི་ཕྱག་གིས་རེག་སྟེ། ནཱ་རོ་པ་ནད་མེད་དོ་གསུངས་པས་སླར་སོས་སོ། ། ཡང་གཉིས་པོ་ལམ་གཅིག་ན་ཕྱིན་ཙ་ན་བློན་པོ་ཆུང་མ་དང་བཅས་པ་བྱུང་བ་ལ།
བླ་མ་ཏི་ལོ་པས། འདི་ལ་འོ་བྱེད་ནུས་པ་ཡོད་དམ་གསུངས་པས། ནཱ་རོ་པས་བྲམ་ཟེར་བཅོས་ཏེ། བློན་པོའི་ཆུང་མ་ལ་འོ་བྱས་པས། བློན་པོའི་གཡོག་པོས་ནཱ་རོ་པ་བརྡུངས་པས་དེ་ཉིད་དུ་ལུས་སོ། ། དེ་ནས་ཡང་ཏི་ལོ་པ་བྱོན་ནས། ནཱ་རོ་པ་ཅི་ཉེས་གསུང༌། བློན་པོའི་གཡོག་པོས་བརྡུངས་པས་སྡུག་བསྔལ་ལོ་བྱས་པས། ཕྱག་གིས་རེག་ནས་ནད་མེད་དོ་གསུངས་པས་ཡང་སླར་སོས་སོ། ། དེ་ནས་ལན་ཅིག་གི་ཚེ་གཉིས་པོ་ལམ་གཅིག་ན་ཕྱིན་ཙ་ན།
གྲོང་ཁྱེར་ཅིག་ན་ཁྱིམ་བདག་ཕྱུག་པོ་ཅིག་མི་རིགས་བཞི་ལ་དགའ་སྟོན་བྱེད་པ་ཅིག་འདུག་ནས། ནཱ་རོ་པས་དེར་ཕྱིན་པ་དང༌། ཚོད་མ་རོ་མཆོག་ཉི་ཤུ་དང་ལྡན་པ་ཅིག་བྱིན་པ་ལ། འདི་ངས་བཟའ་བར་ཕོངས། བླ་མ་ཏི་ལོ་པ་ལ་དྲང་དགོས་སྙམ་ནས། དེ་བླ་མ་ལ་དྲངས་པས། བླ་མ་མཉེས་ཏེ་ཨ་ཏི་མི་ཏྲ་ཞེས་ཡང་ཡང་གསུངས་པས། ད་དུང་བཞེས་པར་འདུག་སྙམ་ནས། ད་དུང་ངས་སླངས་ལ་འོང་ངམ་བྱས་པས། སློངས་ལ་ཤོག་གསུངས་ནས།
ནཱ་རོ་པས་ཡ་ངེད་ཉིད་དུ་སློང་དུ་ཕྱིན་པས། ཁྱོད་ལ་ཞིམ་པའི་ཆ་འདུག་གི་ཟེར་ནས་མ་བྱིན་པ་ལ། ནཱ་རོ་པས་ཁྱིམ་དུ་བཟའ་ཟས་ནས་ཕྱིན་པ་དང༌། ཟངས་ལ་ཚོད་མ་འབྱར་ནས་འདུག་པ་དེ་ཟངས་ཀྱི་ཁ་རང་གི་ལུས་ལ་གླན་ཏེ་བྲོས་པ་ལས། མི་ཐམས་ཅད་ཀྱིས་བདས་ཏེ་བརྡུངས་པ་ལ་ཡང་ཟངས་མ་ཤོར་བར་འཐེན་པ་ལ། ཆགས་ཅན་ཁྱོད་ད་ཚོད་མ་ཁྱེར་ལ་ཟངས་ཚུར་ཐོང་ཟེར་བས། ཚོད་མ་ལབ་ཏིར་གཏུམས་ནས། ཟངས་གཏད་དེ་ཚོད་མ་ཏི་ལོ་པ་ལ་གཏད་པས་གསོལ་ལོ། ། དེ་ནས་ལན་ཅིག་གི་ཚེ། བླ་མ་ཏི་ལོ་པ་ན་རེ།
ནཱ་རོ་པ་ལ་ཤིང་མང་པོ་ཐུས་ཤིག་གསུངས་ནས། ནཱ་རོ་པས་ཤིང་མང་པོ་བཏུས་པ་དང༌། ད་ཁྱོད་ཀྱིས་མེ་སྒྱེད་དགའ་བ་ཅིག་ཐོང་ཞིག་གསུངས་ནས་མེ་བཏང་བས། ད་ཁྱོད་ཀྱི་ལུས་མེ་སྒྱེད་གསུམ་གྱི་བར་དུ་གདུངས་ཤིག་གསུངས་ནས། དེ་ལྟར་བྱས་པས། ལུས་ཐམས་ཅད་མེས་ཚིག་ནས་དེ་ཉིད་དུ་ལུས་སོ། ། ཡང་བླ་མ་ཏི་ལོ་པ་བྱོན་ནས། ནཱ་རོ་པ་ཅི་ཉེས་གསུངས་ནས། ངའི་ལུས་ཐམས་ཅད་མེས་ཚིག་པས་སྡུག་བསྔལ་ལོ་བྱས་པས། བླ་མ་ཏི་ལོ་པས།
ཕྱག་གིས་རེག་ནས་ནཱ་རོ་པ་ནད་མེད་དོ་གསུངས་པས་སླར་སོས་སོ། ། དེ་ནས་ཡང་ལན་ཅིག་གི་ཚེ་གཉིས་པོ་ལམ་གཅིག་ནས་ཕྱིན་ཏེ། ཐང་ཞིག་ལ་ཕྱིན་པ་དང༌། བླ་མ་ཏི་ལོ་པའི་ཞལ་ནས། ནཱ་རོ་པ་ཁྱོད་དེ་ཙམ་དུ་སྡུག་བསྔལ་སྤྱོད་པ་ཅི་འདོད་པ་ཡིན་གསུངས་པ་ལ། ནཱ་རོ་པས། བདག་ལ་གཞན་ཅི་ཡང་མི་འཚལ། རང་གི་སེམས་འདི་མཚན་མ་དང་རྣམ་པར་རྟོག་པ་ལས་བཟློག་སྟེ། མི་རྟོག་པ་ལ་གནས་པའི་གདམས་ངག་ཅིག་ཞུ་བྱས་པ་ལ། འོ་ན་ཁྱོད་ཀྱིས་མཎྜལ་གྱིས་ཤིག་གསུངས་ནས་གདམས་ངག་བསྟན་ནོ་གསུངས་པ་ལ།
འདི་ལ་མཎྜལ་བྱེད་པའི་ཆུ་མེད་བྱས་པས། རང་གི་དྲི་ཆུས་གྱིས་གསུངས་ནས། ནཱ་རོ་པས་རང་གི་དྲི་ཆུས་བྱུགས་ཏེ། མེ་ཏོག་བཀྲམ་པ་དང༌། བླ་མ་ཏི་ལོ་པས་མཎྜལ་གྱི་འདག་པ་དུམ་བུ་ཅིག་བླངས་ཏེ་ནཱ་རོ་པའི་གདོང་དུ་རྒྱབ་སྟེ་བྱིན་རླབས་མཛད་པས། དེ་ཉིད་དུ་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས་ཏེ་ལམ་ཐམས་ཅད་བླ་མ་ལས་རྫོགས་སོ། ། དེ་ལྟར་བླ་མ་ནཱ་རོ་པས། བླ་མ་ཏི་ལོ་པའི་སྤྱན་སྔར་དཀའ་བ་ལོ་དགུའི་བར་དུ་མཛད་པས། རྩ་དང༌། རླུང་དང༌།
བྱང་ཆུབ་ཀྱི་སེམས་ལ་སོགས་པ་མཚོན་བྱེད་ཀྱི་གདམས་ངག་ཐམས་ཅད་བསྟན་ནས། ད་བདག་ལ་མཚོན་བྱ་དོན་གྱི་གདམས་ངག་ཅིག་ཞུ་བྱས་པས། བླ་མ་ཏི་ལོ་པའི་ཞལ་ནས། ཀྱེ་མ་ཧོ་འདི་ནི་རང་རིག་པ་ཡིན་ཏེ། ། ངག་གི་ལམ་འདས་ཚིག་གི་སྤྱོད་ཡུལ་མིན། ། ཏི་ལོ་པ་ཡིས་ཅི་ཡང་བསྟན་དུ་མེད། ། རང་གིས་རང་ལ་བརླན་ཏེ་ཤེས་པར་གྱིས། ། ཞེས་གླུ་བླངས་ནས་དམ་ཚིག་ཕོག་པ་ནི། ད་ཁྱོད་པཎྜི་ཏའི་ང་རྒྱལ་གྱི་སྤྱོད་པ་ཞོག་ལ། གཞན་དང་རྩོད་པ་མ་བྱེད།
རྩོད་པ་བྱས་ན་རང་དང་གཞན་གྱི་གྲུབ་པའི་མཐའ་ལ་སྨོད་པའི་ལྟུང་བ་འབྱུང་བ་ཡིན་པས། རྣལ་འབྱོར་པའི་རྟགས་ཟུང་ལ་སྒོམས་ཤིག་ཅེས་གསུང་ངོ༌། ། དེ་ནས་ནཱ་རོ་པས། ཕུལླ་བི་ཧ་རའི་གཙུག་ལག་ཁང་གི་ཤར་ཕྱོགས་དང་ཉེ་བར་དགོན་པ་ཅིག་ན་བྲམ་ཟེའི་བུ་མོ་ཅིག་གིས་གཡོག་བྱས་ཏེ་བསྒོམ་ཞིང་ཡོད་པ་ལ། དེའི་ཚེ་ཡུལ་དབུས་ཐམས་ཅད་དུ་མུ་སྟེགས་གཅེར་བུ་པ་བྱུང་ནས་སངས་རྒྱས་པ་ཐམས་ཅད་ཕམ་པར་བྱས་ཏེ། ཁོ་རྒྱལ་ཏེ་སངས་རྒྱས་པའི་བསྟན་པ་འཇིག་ལ་ཁད་གནས་པ་ལ། ཕུལླ་བི་ཧ་རའི་རྒྱལ་པོས་ནང་པ་སངས་རྒྱས་པའི་པཎྜི་ཏ་བཞི་བརྒྱ་ལ་གསེར་གྱི་མེ་ཏོག་ཕུལ་ནས། གཅེར་བུ་པ་དང་རྩོད་པ་བྱ་བར་ཞུ་བ་ཕུལ་བ་ལ། པཎྜི་ཏ་སུས་ཀྱང་མ་ནུས་ལ། རྒྱལ་པོའི་ཞལ་ནས།
ཁྱེད་ད་དུང་གྲོས་གྱིས་ཤིག ཁྱེད་སུས་ཀྱང་རྩོད་པར་མི་ནུས་ན། ངས་གཙུག་ལག་ཁང་གཅེར་བུ་པ་ལ་འབུལ་ལོ་ཟེར་བ་ལ། དགེ་འདུན་ཐམས་ཅད་གྲོས་བྱས་ནས། བླ་མ་ནཱ་རོ་ལ་བསྟན་པ་འཇིག་པ་ཁད་ལ་ཐུག་པས། གཅེར་བུ་པ་དང་རྩོད་པ་མཛད་པར་ཞུ། ཞེས་གསོལ་བ་བཏབ་པ་དང༌། བླ་མ་ནཱ་རོ་པའི་ཞལ་ནས། བསྟན་པ་འཇིག་ལ་ཁད་དམ་གསུང༌། འཇིག་ལ་ཁད་ཡོད་དོ་བྱས་པས།
གཅེར་བུ་པ་ང་ཡོད་པའི་སར་ཡོང་བ་ཕམ་པར་བྱའོ་གསུངས་ནས། གཅེར་བུ་པ་ལ་རྩོད་པ་ལ་ཤོག་བྱས་པས། ཁོ་འོང་དུ་མ་བཏུབ་པས། སློབ་དཔོན་ནཱ་རོ་པས་དབུ་མཛད་པའི་ནང་པ་སངས་རྒྱས་པའི་པཎྜི་ཏ་ཐམས་ཅད་གཅེར་བུ་པའི་གཙུག་ལག་ཁང་གི་རྩར་བྱོན་ཏེ། དེ་ནས་ཁོང་གི་ལྷ་རྟེན་གྱི་རྩར་རྒོལ་བ་དང༌། ཕྱིར་རྒོལ་བ་དང༌། རྒྱལ་པོ་དང་གསུམ་གྱི་ཁྲི་བཤམས་ནས། དེར་རྩོད་པ་བྱས་པས། བླ་མ་ནཱ་རོ་པ་རྒྱལ་བར་གསལ་བ་མ་བྱུང་ནས། བླ་མ་ནཱ་རོ་པའི་བསམ་པ་ལ།
ང་འདྲ་བའི་སྨྲ་བའི་དབང་ཕྱུག་ལ་རྩོད་པ་རྒྱལ་བ་མ་བྱུང་བ་འདི་ཅིས་ལན་པ་སྙམ་དུ་བསམས་ནས། སྔར་བླ་མ་ཏི་ལོ་པའི་ཞལ་ནས་ཁྱོད་གཞན་དང་རྩོད་པ་མ་བྱེད་ཅིག་གསུངས་པ་ཡིན་པ་ལ། བླ་མའི་བཀའ་བཅག་སྟེ་རྩོད་པ་བྱས་པས་ལན་པ་ཡིན་ནམ་སྙམ་དུ་དྲན་ཏེ་འགྱོད་པ་སྐྱེས་པ་དང༌། སློབ་དཔོན་ཏི་ལོ་པ་ཕྱག་གཡོན་པས་ཐོད་པ་ཁྲག་ཅན་ཅིག་ཐོགས། གཡས་པས་ཏྲི་ཤཱུ་ལ་ཅིག་ཐོགས་ཏེ་བྱོན་པ་དང༌། སློབ་དཔོན་ནཱ་རོ་པས་ཕྱག་བྱས་ནས་ཞབས་ལ་འཇུས་ཏེ། མུ་སྟེགས་པ་རྣམས་ན་རེ། ཁྱེད་རྩོད་པ་ཕམ་གྱི་སྟེང་དུ་སྲིན་པོའི་གཟུགས་ཅན་འདི་ལ་བསྙེན་བཀུར་བྱས་པ་རང་གིས་ཀྱང་ཁྱེད་ཕམ་པའི་གནས་སུ་གྱུར་ཏོ། ། ཞེས་ཀྱིས་དེར་གྱིས་བསྒྲགས་པ་དང༌། སློབ་དཔོན་ཏི་ལོ་པའི་ཞལ་ནས།
ནཱ་རོ་པ་ལ་ཁྱོད་རྩོད་པ་ཕམ་མམ། ཞེས་ལན་གཉིས་གསུངས་ནས། མུ་སྟེགས་པའི་ལྷ་ཁང་སུམ་བརྩེགས་ཡོད་པ་ལ་སྡིགས་མཛུབ་ལན་གསུམ་བྱས་པས། ལྷ་ཁང་སུམ་ཐོག་རིམ་པ་བཞིན་དུ་འགྱེལ་པར་གྱུར་ཏོ། ། དེ་ནས་གཅེར་བུ་པ་རྣམས་ལ་སྡིགས་མཛུབ་གདེངས་པས་འདིས་བདག་ཅག་བསད་པར་ཡོང་ཟེར་ནས་སླར་སློབ་དཔོན་ཉིད་ལ་སྐྱབས་བཙལ་བ་དང༌། དེ་ནས་རྒྱལ་པོས་མུ་སྟེགས་པ་ཐམས་ཅད་མེད་པར་བྱས་ནས། སངས་རྒྱས་པའི་སྡེ་པ་ཅིག་ཏུ་གནས་པར་བྱས་སོ། ། དེ་ནས་བླ་མ་ནཱ་རོ་པས་རྣལ་འབྱོར་པས་བྱས་ཏེ་བསྒོམས་པས་རྟོགས་པ་སྐྱེས་ནས་གླུ་བླངས་པ་ནི། འཆར་བ་མེད་ཅིང་ནུབ་པ་མེད། ། ཉིན་མོ་མེད་ཅིང་མཚན་མོ་མེད། །
བླ་མའི་རྟོགས་པས་རྨོངས་པ་ཆད་ནས་སོང༌། ། གར་གནས་གར་འགྲོ་མ་ཤེས་ཏེ། ། བདེ་ཆེན་གྱིས་ནི་དབང་པོའི་གྲོང་འདི་བཅོམ། ། བསམ་དུ་མེད་པའི་རྣལ་འབྱོར་གྱིས། ། དེ་ལ་བདག་གིས་ཅི་ཞིག་བསམ། ། ཕྱོགས་རྣམས་སྟོང་ཞིང་རང་ཡང་རྣམ་པར་བྲལ། ། གང་དང་གང་བལྟས་དེ་ནི་རྟག་ཏུ་དེ་ཡིན་ཏེ། ། གཉུག་མའི་ཡིད་ནི་གདོད་ནས་སྟོང་པར་སོང༌། ། རྒྱུ་དང་འབྲས་བུ་བཏང་སྙོམས་དག་ཏུ་དོར། ། འདི་ཡི་ཁྱད་པར་ཏི་ལོ་པ་དབང་ངོ༌། །
ཞེས་གསུངས་སོ། ། དེ་ལྟ་བུའི་བླ་མ་ནཱ་རོ་པས་ཀྱང༌། རྒྱལ་པོའི་དཔུང་དང་བཅས་པ་ཐམས་ཅད་རེངས་པར་བྱེད་པ་དང༌། ཚོགས་ཀྱི་འཁོར་ལོའི་དུས་སུ་ཆང་འགུགས་པ་དང༌། སྦྱིན་སྲེག་མཛད་པའི་དུས་སུ་ཐབ་ཀྱི་ནང་དུ་བདེ་མཆོག་གི་ལྷ་དྲུག་ཅུ་རྩ་གཉིས་དངོས་སུ་ཞལ་གཟིགས་པ་ལ་སོགས་པའི་ཡོན་ཏན་དཔག་ཏུ་མེད་པ་མངའ་བའི་གྲུབ་པ་ཐོབ་པ་ཡིན་གསུངས། དེའི་སློབ་མ་བླ་མ་ཕམ་ཐིང་པ་མཆེད་བཞི་དང༌། བླ་མ་ཁ་ཆེ་བྱང་ཆུབ་བཟང་པོ་ཡིན་ནོ། ། སློབ་དཔོན་པྲཛྙཱ་རཀྵི་ཏས་ཀྱང་ལོ་བཅུ་གཉིས་སུ་བླ་མ་ནཱ་རོ་པའི་སྤྱན་སྔར་བཞུགས་ཏེ། ཚོགས་བཤད་ལས་སློབ་མ་ལ་བཤད་པའི་གདམས་ངག་མ་ཐོབ་གསུང་ངོ༌། ། བླ་མ་ཕམ་ཐིང་པས་ཀྱང་རྒྱལ་པོའི་བཙུན་མོ་ལ་སོགས་པ་རེངས་པར་བྱེད་པའི་ནུས་པ་དཔག་ཏུ་མེད་པ་མངའ་བ་ཡིན་གསུངས།
དེའི་སློབ་མ་དགེ་བཤེས་ཀློག་སྐྱ་ལོ་ཙཱ་བ་ཡིན། དེ་ལ་གུང་ཐང་གི་ལོ་ཙཱ་བས་བདེ་མཆོག་མང་དུ་གསན་ནས། དེ་ནས་དགེ་བཤེས་ཀློག་སྐྱ་ལོ་ཙཱ་བ་རྒྱ་གར་དུ་གཤེགས་པས་རྒྱ་གར་དུ་གྲོངས། དེ་ནས་བླ་མ་གུང་ཐང་བ་བལ་པོར་བྱོན་ནས། བླ་མ་ཕམ་ཐིང་པ་ལ་འཁོར་ལོ་སྡོམ་པའི་དབང་བསྐུར་ཞུས། མངོན་པར་རྟོགས་པའི་སྒྲུབ་ཐབས་འདི་གསུངས། དེ་ནས་བླ་མ་ནཱ་རོ་པའི་སློབ་མ་བླ་མ་དུས་འཁོར་བ་དང༌། ཐང་ཆུ་བ་དང༌། ཇོ་བོ་ཁ་ཆེ་བྱང་ཆུབ་བཟང་པོ་དང༌། ནཱ་རོ་པའི་སློབ་མ་བཞི་ལ་འཁོར་ལོ་སྡོམ་པ་གསན།
བླ་མ་གུང་ཐང་པ་ལ་བདག་གི་བླ་མ་བདག་ཉིད་ཆེན་པོ། གཙང་ལ་སྟོད་གྲོམ་པའི་ཡུལ་དུ་སྐུ་འཁྲུངས་པ། འཕགས་པ་འཇམ་པའི་དབྱངས་ཀྱི་བྱིན་གྱིས་བརླབས་པ་བློ་གྲོས་བསམ་གྱིས་མི་ཁྱབ་པ་མངའ་བ་དེས་གསན་པ་ཡིན་ནོ། ། སྒྲུབ་པའི་ཐབས་འདིའི་མཚན་ནི། ལོ་ཙཱ་བ་རིན་ཆེན་བཟང་པོས་བསྒྱུར་བའི་དུས་སུ་ལོ་ཙཱ་བས་བཅུག་པ་ཡིན་ཏེ། དེ་ཡང་རྒྱ་གར་ཁུངས་བཙུན་པ་ལ་དགོངས་པ་ཡིན་ནོ། ། སྒྲུབ་ཐབས་འདི་ལ་གཞུང་ལ་གསུམ་ལས། དང་པོ་བྱ་བ་བསྒྲུབ་པ་ནི། འབྲས་བུ་བསྒྲུབ་བྱ་མཆོག་གི་དངོས་གྲུབ་དང༌། ཐུན་མོང་གི་དངོས་གྲུབ་གཉིས་སོ། །
གཉིས་པ་བྱེད་པ་བསྒྲུབ་པ་ནི། སྒྲུབ་པའི་ཐབས་བསྐྱེད་རྫོགས་གཉིས་རྣལ་འབྱོར་བཞིའི་བདག་ཉིད་དུ་གནས་པའོ། ། གསུམ་པ་ནི། དེ་གཉིས་ཀ་ལ་བྱེད་པ་པོ་རྟེན་གྱི་གང་ཟག་ཅིག་དགོས་པས་དེ་བསྟན་པ་ནི། རྣལ་འབྱོར་པའི་དབང་ཕྱུག་གི ། ཞེས་སྨོས་ཏེ། དེས་ནི་བསྒྲུབ་བྱ་འདི་ཉམས་སུ་ལེན་པའི་རྟེན་གྱི་གང་ཟག་དེ་ཁྱད་པར་ཅན་དུ་བསྟན་ཏོ། ། འདི་ལ་བཤད་པ་གསུམ་དུ་གསུངས་པ་ལས། དང་པོ་ནི། རྣལ་འབྱོར་པའི་ཞེས་པ་ནི།
སློབ་པའི་རྣལ་འབྱོར་དང༌། མི་སློབ་པའི་རྣལ་འབྱོར་པ་གཉིས་སོ། ། དེ་ལ་དང་པོ་ནི། རྣལ་འབྱོར་ཏེ། དང་པོ་འཁོར་ལོ་བདེ་མཆོག་གི་དཀྱིལ་འཁོར་དུ་དབང་ཐོབ་ནས། མཉམ་པར་གཞག་པའི་རྣལ་འབྱོར་བསྐྱེད་རྫོགས་གཉིས་ལ་སྐུ་གསུམ་ལམ་དུ་བྱེད་པ་བསྒོམ་པ་དང༌། ཐུན་མཚམས་སུ་གཏོར་མ་གཏོང་བ་གཏོར་མའི་རྣལ་འབྱོར་དང༌། ཁ་ཟས་ཀྱི་རྣལ་འབྱོར་ནང་གི་སྦྱིན་སྲེག་དང༌། དུས་ཐམས་ཅད་དུ་ལྷའི་ང་རྒྱལ་དང་མི་འབྲལ་བའི་སྤྱོད་ལམ་གྱི་རྣལ་འབྱོར་ཏེ་རྣལ་འབྱོར་བཞི་ཡིན་ལ། པའི་ཞེས་པ་ནི་བཞི་པོ་དེ་དང་ལྡན་པའི་རྣལ་འབྱོར་པའོ། །
དབང་ཕྱུག་ནི་བཞི་པོ་དེ་ལ་ཐུན་བཞིའི་རིམ་གྱིས་གོམས་པར་བྱས་པས་དེ་ལ་དབང་དུ་གྱུར་པའོ། ། ཡང་བཤད་པ་གཉིས་པ་ནི། མི་སློབ་པའི་རྣལ་འབྱོར་གྱི་དབང་དུ་བྱས་ན། རྣལ་འབྱོར་ནི་ཆོས་ཐམས་ཅད་བསམ་གྱིས་མི་ཁྱབ་པ་ཐབས་ཤེས་གཉིས་སུ་མེད་པ་ཡིན་ལ། པའི་ནི་དེ་དང་ལྡན་པའོ། ། དབང་ཕྱུག་གི་ནི་མཚོན་བྱེད་ཀྱི་རྫོགས་པའི་རིམ་པ་ལ་མི་ལྟོས་པར་བསམ་གྱིས་མི་ཁྱབ་པ་ལ་དབང་ཐོབ་པ་སྟེ། དེ་ཡང་དང་པོ་དཀྱིལ་འཁོར་ལ་ཞུགས་ཏེ། ལྷ་དང་སྐལ་བ་མཉམ་པར་བྱས་པའི་རྣལ་འབྱོར་པས་ཞག་གཅིག་ལ་ཐུན་བརྒྱད་དུ་བགོས་པའི་བཞི་ཆའམ། བརྒྱད་ཆ་གཅིག་གི་བར་དུ་ཆོས་ཐམས་ཅད་བསམ་གྱིས་མི་ཁྱབ་པ་ལ་རང་གི་ངང་གིས་མཉམ་པར་འཇོག་པར་ནུས་པ་ནི། རབ་ཀྱི་ཡང་རབ་སྟེ།
དེ་ནི་མི་སློབ་པའི་རྣལ་འབྱོར་ཞེས་བྱའོ། ། གང་ཟག་དེའི་བསྐྱེད་པའི་རིམ་པའི་དོད་ནི། བླ་མའི་ཕྱག་གཉིས་རང་གི་སྤྱི་བོར་བསམ། བླ་མ་སངས་རྒྱས་བླ་མ་ཆོས། ། ཞེས་པ་ལ་སོགས་པ་མོས་གུས་བྱེད་པའོ། ། དེ་བསྐྱེད་པའི་རིམ་པར་ཅི་སྟེ་འགྲོ་སྙམ་ན། བསྐྱེད་རིམ་བསྒོམས་པས་ཀྱང་རང་གི་རྒྱུད་ལ་ཚོགས་རྫོགས་ཤིང་སྒྲིབ་པ་སྦྱོང་བར་བྱེད་པ་བཞིན་དུ། སྔ་མ་དེས་ཀྱང་རང་གི་རྒྱུད་ལ་ཚོགས་བསོག་ཅིང་སྒྲིབ་པ་སྦྱོང་བར་བྱེད་པར་མཉམ་པའི་ཕྱིར་རོ། ། འདི་ཡི་རྫོགས་པའི་རིམ་པ་ནི། སྔར་སློབ་པའི་རྣལ་འབྱོར་ལ་སློབ་པའི་དུས་སུ་མཚོན་བྱེད་ལ་ལྟོས་པའི་རྫོགས་པའི་རིམ་པ་རྡོ་རྗེ་སེམས་དཔའ་བསྡུ་བ་ལ་སོགས་པ་ལ་གོམས་པར་བྱས་ཟིན་པ་ཡིན་པས།
མི་སློབ་པའི་རྣལ་འབྱོར་བསྒོམ་པའི་དུས་སུ་མཚོན་བྱེད་ལ་མི་ལྟོས་པར་ཆོས་བསམ་གྱིས་མི་ཁྱབ་པ་གསལ་ལ་མི་རྟོག་པ་དེ་བསྒོམ་པའོ། ། ཡང་བཤད་པ་གསུམ་པ་ནི། བདེ་མཆོག་ཉུང་ངུ་དང༌། རྣལ་འབྱོར་མ་ཀུན་ཏུ་སྤྱོད་པའི་རྒྱུད་ཀྱི་དགོངས་པས། རྒྱུད་སྡེ་དྲུག་ཏུ་གནས་པ་ཡིན་པས་ན། དེ་ཡང༌། རྣལ་འབྱོར་པའི་ཞེས་པ་ནི། བྱ་བའི་རྒྱུད་ལ་སོགས་པའི་ཆོ་ག་ཉམས་སུ་ལེན་པའི་གང་ཟག་ལ་བྱ་བའི་རྒྱུད་ཀྱི་རྣལ་འབྱོར་པ་ཞེས་པ་ལ་སོགས་པར་མིང་འདོགས་པ་ཡིན་ལ། རྒྱུད་འདི་རྒྱུད་སྡེ་དྲུག་པ་མའི་ཡང་མ་བླ་ན་མེད་པའི་རྒྱུད་ཡིན་པས། རྒྱུད་འདིའི་ལམ་ཉམས་སུ་ལེན་པའི་སྒྲུབ་པ་པོ་ལ་ཡང་མིང་རྣལ་འབྱོར་པའི་དབང་ཕྱུག་ཅེས་བྱ་སྟེ།
དཔེར་ན་འཇིག་རྟེན་ན་བཙུན་མོ་རྣམས་ཀྱི་ཁྱོ་གྲལ་གྱི་གོ་རིམ་མམ། ག་པུར་ལ་སོགས་པའི་སྨན་གྱི་སྣོད་ཀྱི་གོ་རིམ་ཡིན་ནོ། ། དེས་ན་འདིར་ནི་རྟེན་གྱི་གང་ཟག་ཁྱད་པར་ཅན་དུ་བསྟན་པ་འདིས་ནི། གང་ཟག་བཞི་ལས་རབ་ཀྱི་ཡང་རབ་ཀྱིས་ཉམས་སུ་བླང་བྱ་ཡིན་པར་ཤུགས་ལས་བསྟན་ནོ། ། དེའི་ཕྱིར་བླ་མ་ཕམ་ཐིང་པ་ནི་སྒྲུབ་པའི་ཐབས་འདི་ཉམས་སུ་ལེན་པའི་གང་ཟག་ཡང་རབ་བཞིར་བཞེད་ལ། བླ་མ་དུས་འཁོར་བ་དང༌། བླ་མ་ཁ་ཆེ་བྱང་ཆུབ་བཟང་པོ་ནི་འདིར་རབ་ཀྱི་རབ་མི་སློབ་པའི་རྣལ་འབྱོར་གྱི་ཉམས་བླང་ཕར་བོར་ནས། སློབ་པའི་རྣལ་འབྱོར་ཉམས་སུ་ལེན་པ་ལ་སྒྲུབ་ཐབས་རྒྱས་བསྡུས་གསུམ་དུ་བཞེད་དེ། དེ་ཡང་མངོན་པར་རྟོགས་པ་རྒྱས་པ་ལ་དགའ་བས་གཞུང་འདི་ལས་བཤད་པའི་ཚད་མེད་པ་བཞི་བསྒོམ་པ་མན་ཆད་ཀྱི་ཇི་སྙེད་ཡོད་པ་རྣམས་མ་ཕྲི་མ་བསྣན་པར་བསྒོམ་པ་དང༌། འབྲིང་ལ་དགའ་བས་ཇི་ལྟ་བ་བཞིན་དུ་ཡོད་པ་སྟེ།
རྒྱས་པ་དང་གཉིས་ཆོ་གའི་ཡན་ལག་སྣ་ཚང་བ་ཙམ་དུ་འདྲ་ཡང་ཆོ་ག་རང་རྒྱས་པ་བས་ཉུང་བར་བསྒོམ་པ་དང༌། བསྡུས་པ་ལ་དགའ་བས་རང་གི་ལུས་ལ་ཇི་ལྟར་གྲུབ་པ་ཙམ་དུ་བསྒོམ་པའོ། ། དེས་ནི་སྤྱི་དོན་གསུམ་གྱི་དང་པོ་རྣལ་འབྱོར་གྱི་དབང་ཕྱུག་ཏུ་བསྒྲུབས་པས་རྟེན་གྱི་གང་ཟག་བསྟན་པའོ། ། རྟེན་གྱི་གང་ཟག་དེས་ཉམས་སུ་ལེན་པའི་མངོན་པར་རྟོགས་པ་ལ་གཉིས་ཏེ། བསྐྱེད་རྫོགས་ཀྱི་ཏིང་ངེ་འཛིན་བསྒོམ་པ་དང༌། དེ་བརྟན་པར་བྱེད་པའི་སྤྱོད་པའོ། ། དང་པོ་ལ་བཞི་ལས། མཉམ་པར་གཞག་པའི་རྣལ་འབྱོར། དེ་ལ་གཉིས་ལས། བསྐྱེད་པའི་རིམ་པ།
དེ་ལ་གཉིས་ལས། དང་པོ་རྒྱུ་ཚོགས་བསགས་པ། དེ་ལ་ལྔ་ལས། བསོག་པར་འགྱུར་པའི་དགེ་བ་ཐམས་ཅད་གཞན་དོན་ཁོ་ནར་འགྱུར་བར་བྱ་བའི་ཕྱིར་དང་པོ་ཉིད་དུ་ཚངས་པའི་གནས་བཞི་བསྒོམ་པ་ནི། དང་པོ་ཁོ་ནར་ཚངས་པའི་གནས་བཞི་བསྒོམ་པར་བྱའོ། ། ཞེས་སྨོས་ཏེ། དེ་ཡང་རྣལ་འབྱོར་པའི་དབང་ཕྱུག་གིས། མཚན་ཉིད་དང་ལྡན་པའི་གནས་སུ་མཆོད་པ་ལ་སོགས་པའི་ཡོ་བྱད་དང་ལྡན་པས། ནུབ་མོ་ཆོས་ཐམས་ཅད་བསམ་གྱིས་མི་ཁྱབ་པའི་ངང་དུ་ཉལ་བ། ཐོ་རངས་ཀྱི་དུས་སུ་ཌཱ་མ་རུའི་སྒྲ་ཀ་ར་ཀ་ར་ལ་སོགས་པའི་སྒྲ་གྲགས་པས་བསྐུལ་བར་བསམ་སྟེ།
དེ་ནས་བདེ་མཆོག་ཕྱག་བཅུ་གཉིས་པ་ཡུམ་གྱི་ང་རྒྱལ་གྱིས་མལ་ནས་ལངས་ལ། འོག་ནས་འབྱུང་བའི་ལུས་ལྷར་ལྡང་བ་དང༌། སེམས་ཡེ་ཤེས་སུ་བྱིན་གྱིས་བརླབས་པ་དང་ལྡན་པས་ཕ་རོལ་ཏུ་ཕྱིན་པའི་ཚད་མེད་པ་བཞི་བསྒོམ་པ་ལས་ཁྱད་པར་བྱས་པའི་ཕྱིར། སྐུ་དང་གསུང་དང་ཐུགས་བྱིན་གྱིས་བརླབ་པ་གསུམ་གསུམ་གྱིས་བསྒོམ་པར་བྱ་སྟེ། དེའི་མངོན་པར་རྟོགས་པ་བསྒོམ་པའི་རིམ་པ་ནི། འདི་ཉིད་ཀྱི་མངོན་པར་རྟོགས་པའི་ཡི་གེར་ཤེས་པར་བྱའོ། ། ཡི་གེའི་དོན་ནི། དང་པོ་ཁོ་ནར་ཞེས་པ་སྟེ། མངོན་རྟོགས་འདིའི་དང་པོར། སྒྲུབ་ཐབས་གཞན་ནས་བཤད་པ་ལྟར་བསོད་ནམས་ཀྱི་ཚོགས་བདུན་རྣམ་དག་ལ་སོགས་པའི་ཆོ་ག་གཞན་མི་བསྒོམ་པར་ཚད་མེད་པ་བཞི་ཁོ་ན་བསྒོམ་པ་ཡིན་ནོ། །
ཚངས་པ་ནི་ཡང་དག་པར་རྫོགས་པའི་སངས་རྒྱས་ཡིན་ན། དེའི་གནས་ནི་རིང་བའི་རྒྱུ་སྟེ་ཚད་མེད་པ་བཞིའོ། ། ཡང་ན་ཚངས་པ་ནི། གཟུགས་ཁམས་ཀྱི་ཚངས་པའི་འཇིག་རྟེན་གྱི་ལྷ་ཡིན་ལ། དེའི་གནས་ནི་དེར་སྐྱེ་བའི་ཉེ་བའི་རྒྱུ་ཚད་མེད་པ་བཞིའོ། ། དེ་ལྟ་བུའི་ཚད་མེད་པ་བཞི་བསྒོམ་པ་རང་ལ་དགོས་པ་ཅི་ཡོད་ཅེ་ན། དགོས་པ་གཉིས་ཏེ། ཚད་མེད་པ་བཞི་བསྒོམ་པའི་དགོས་པ་དངོས་དང༌། དང་པོ་ཁོ་ནར་བསྒོམ་པའི་དགོས་པའོ། ། དེའི་དང་པོ་ལ་ཡང་གཉིས་ཏེ།
འབྲས་བུ་ཡང་དག་པར་རྫོགས་པའི་སངས་རྒྱས་ཀྱི་རིང་བའི་རྒྱུར་འགྱུར་བར་བྱ་བ་དང༌། གཟུགས་ཁམས་ཀྱི་བསམ་གཏན་དང་པོའི་ཚངས་པའི་འཇིག་རྟེན་དུ་སྐྱེ་བའི་ཉེ་བའི་རྒྱུར་འགྱུར་བ་ཡིན་ཏེ། དེ་ཡང་གཟུགས་ཁམས་ཀྱི་ལྷ་ཚངས་པ་དེ་སེམས་ཅན་ཐམས་ཅད་ཁོས་བསྐྱེད་པར་ཁོ་རང་རློམ་པས། སེམས་ཅན་ཐམས་ཅད་སྡུག་བསྔལ་ན་ཁོ་མི་དགའ། བདེ་ན་ཁོ་དགའ་བ་བཞིན་དུ། རྣལ་འབྱོར་པས་ཀྱང་ཚད་མེད་པ་བཞི་བསྒོམ་པས། ལྷ་ཚངས་པ་ཐོབ་པའི་ཉེ་བའི་རྒྱུར་གྱུར་པ་ཡིན་གསུང་ངོ༌། ། གཉིས་པ་ཚད་མེད་པ་བཞི་པོ་ནི། མངོན་པར་རྟོགས་པ་འདིའི་དང་པོ་ཁོ་ནར་བསྒོམ་པའི་དགོས་པ་ནི། འོག་ནས་འབྱུང་བའི་ཕུང་པོ་དང༌།
ཁམས་དང་སྐྱེ་མཆེད་ལྷའི་ང་རྒྱལ་དུ་བསྒོམས་ནས་སྤྱོད་ལམ་གྱི་རྣལ་འབྱོར་གྱི་བར་གྱིས། བསོག་པར་འགྱུར་བའི་དགེ་བའི་རྩ་བ་ཐམས་ཅད་གཞན་དོན་ཁོ་ནར་འགྱུར་བར་བྱ་བའི་ཕྱིར་ཡིན་ཏེ། དཔེར་ན་མ་ན་པའི་བུས་སྨན་དང་སྨན་པ་ལ་སོགས་པ་ཚོལ་བ་ན། དང་པོ་མའི་དོན་དུ་དམིགས་པའི་བསམ་པ་དེས་འཕངས་པས་ཕྱིས་ངལ་དུབ་དང་ཟས་ཟ་བ་ལ་སོགས་པའི་ཚེ། མ་ལ་ཕན་པར་འདོད་པའི་བསམ་པ་མེད་ཀྱང་དང་པོའི་འཕེན་པས་འགྲོ་བ་ལ་སོགས་པ་ཐམས་ཅད་མའི་དོན་དུ་བྱས་པར་འགྲོ་བ་བཞིན་ནོ། ། དེ་ལྟར་ཚངས་པའི་གནས་བཞི་བསྒོམ་པ་འཐད་པ་དང་བཅས་པ་བསྟན་ནས། ད་ནི་ཚོགས་བསོག་པའི་རྟེན་ཁྱད་པར་ཅན་བསྒྲུབ་པའི་ཕྱིར། ཕུང་པོ་དང་སྐྱེ་མཆེད་ལྷའི་ང་རྒྱལ་དུ་བསྒོམ་པ་བསྟན་པའི་ཕྱིར། དེ་ནས་ཕུང་པོ་ལྔའི་ང་རྒྱལ་བསྐྱེད་པར་བྱ་སྟེ། ཞེས་པ་ལ་སོགས་པ་སྨོས་ཏེ།
འདི་ལ་གདམས་པའི་ལུགས་གཉིས་ལས། དང་པོ་རྣལ་འབྱོར་མ་ཀུན་ཏུ་སྤྱོད་པའི་རྒྱུད་ཀྱི་དགོངས་པ་ནི། གཞི་སྦྱོང་བ་དང༌། བསྒྱུར་བ་གཉིས་ཀྱིས་ཕུང་པོ་ལ་སོགས་པ་བཅུ་བདུན་པོ་དེ་ལྷའི་རྣམ་པར་མི་བསྒོམ་པར་ལྷར་ང་རྒྱལ་བྱེད་པ་ཙམ་ཡིན་ལ། གཉིས་པ་ངེས་པར་བརྗོད་པ་རྒྱུད་བླ་མའི་དེ་དགོངས་པ། སློབ་དཔོན་ཀཾ་པ་ལས་བཀང་པ་ནི། ལྷའི་རྣམ་པ་རང་དུ་བསྒོམ་པ་ཡིན་ཏེ། དེ་གཉིས་ཀྱི་མངོན་པར་རྟོགས་པ་ནི་འདི་ཉིད་ཀྱི་མངོན་རྟོགས་སུ་ཤེས་པར་བྱའོ། ། དེ་ཡང་ཁྱད་པར་དུ་ཕུང་པོའི་དག་པ་ལ་ཐ་མལ་པའི་ཕུང་པོ་ལྔ་སངས་རྒྱས་ལྔར་བྱས་པས་ཕུང་པོར་འཛིན་པ་ལས། དབུགས་འབྱིན་པ་ནི་དེ་བཞིན་གཤེགས་པའི་དབུགས་དབྱུང་བ་ཡིན་ལ།
དེ་བཞིན་གཤེགས་པ་ལྔ་རང་དུ་ཡང་ཞེན་ན་ཡང་རྟོག་པ་ཡིན་ལ། དེ་སྦྱོང་བའི་དོན་དུ་དེའི་ཆོས་ཉིད་སྟོང་པ་ཉིད་རྡོ་རྗེ་འཆང་དུ་ང་རྒྱལ་བྱ་བ་ནི། རྡོ་རྗེ་འཆང་གི་དབུགས་དབྱུང་ཡིན་ནོ། ། སྐྱེ་མཆེད་ཀྱི་དག་པ་བསྒོམ་པ་ལ། བྱང་ཆུབ་སེམས་དཔའ་གཏི་མུག་རྡོ་རྗེ་ལ་ཚངས་པའི་མགོ་བོ་དང་པགས་པ་དང༌། ཚངས་པ་ཕོ་མོ་ཁོ་ན་གདན་དུ་འོངས་པའི་རྒྱུ་མཚན་ནི། ཆོས་མཐུན་པ་ཡོད་པ་ཡིན་ཏེ། དེ་ཡང་ཚངས་པས་འབྱུང་བ་བཞི་གར་འགགས་བལྟས་པས། འབྱུང་བ་བཞི་གཟུགས་མེད་པ་བཞིར་འགག་པ་ཡིན་པ་ལ་ཁོས་གར་འགགས་མ་ཤེས་པས། ཚངས་པ་ལ་གཏི་མུག་ཅན་དུ་གྲགས་པ་ཡིན་ནོ། །
དེ་བཞིན་དུ་ཞེ་སྡང་རྡོ་རྗེ་ལ་ཁྱབ་འཇུག་གི་མགོ་བོ་ལ་སོགས་པ་འོང་བ་ནི་ཆོས་མཐུན་པ་སྟེ། དེ་ཡང་ཁྱབ་འཇུག་ནི་ཐམས་ཅད་ལ་འཐབ་ཅིང་ཞེ་སྡང་ཆེ་བས་སོ། ། སེར་སྣ་རྡོ་རྗེ་ལ་དབང་ཕྱུག་ཆེན་པོའི་མགོ་བོ་ལ་སོགས་པ་འོང་བ་ནི། དབང་ཕྱུག་ཆེན་པོ་བཙུན་མོ་མང་ཡང་གཞན་གྱིས་ཁྱེར་དུ་མི་བཏུབ་སྟེ། བཙུན་མོ་ལ་སེར་སྣ་བྱེད་པ་ལ་ལྷ་མ་ཡིན་གྱིས། ལྷ་མོ་ཨུ་མ་བརྐུས་པ་དང༌། མ་ཧཱ་དེ་བས་ཁྱབ་འཇུག་བཀུག་ནས་ཁྱོད་ཀྱིས་ཨུ་མ་ཁུག་ལ་ཤོག་བྱས་པས། ཁྱབ་འཇུག་ན་རེ། མདེའུ་ཆེན་པོ་གཅིག་དགོས་ཟེར་ནས་མ་ཧཱ་དེ་བས་མདེའུ་ཆེན་པོ་ཅིག་བྱས་ནས་བྱིན་པ་དང༌། དེ་ལས་གྲི་གུག་གཅིག་བྱས་ནས་དེས་ས་འོག་རིམ་པ་བདུན་ཕུག་སྟེ།
ཨུ་མ་བླངས་ནས་མ་ཧཱ་དེ་བ་ལ་ཕུལ་ལོ། ། ཞེས་གྲགས་སོ། ། འདོད་ཆགས་རྡོ་རྗེ་ལ་གཞན་འཕྲུལ་དབང་བྱེད་ཀྱི་ལྷའི་མགོ་བོ་ལ་སོགས་པ་འོང་བ་ནི། གཞན་འཕྲུལ་གྱི་ལྷ་ལ་འདོད་ཆགས་ཅན་དུ་གྲགས་ཏེ། དེ་ཡང་གཞན་གྱིས་སྤྲུལ་པའི་ལྷ་མོ་དང་ལོངས་སྤྱོད་ཐམས་ཅད་ལ་རང་གིས་སྤྱོད་པ་ལས། ཁོ་རང་གི་འཁོར་གྱི་བཙུན་མོ་ལ་ཤིན་ཏུ་ཆགས་ཤིང་ཞེན་ནས་སྐད་ཅིག་ཀྱང་བཙུན་མོ་དང་འབྲལ་བར་མི་ནུས་པ་ལ། བཅོམ་ལྡན་འདས་ཤཱཀྱ་ཐུབ་པས། ཁོ་འདུལ་བའི་ཕྱིར། གཞན་འཕྲུལ་དབང་བྱེད་ཀྱི་གནས་སུ་བྱོན་ནས་ཁོ་ལ་མ་ཆགས་པའི་ཆོས་བཤད་དེ། བཙུན་མོའི་འཁོར་ལ་ཆགས་པ་སྤོངས་ལ།
དཀོན་མཆོག་གསུམ་ལ་སྐྱབས་སུ་འགྲོ་བགྱིས་ཤིག་ཅེས་གསུངས་པས་ཁོ་དེ་ལས་བཟློག་དུ་མ་འདོད་པ་ལ། དེ་ནས་བཅོམ་ལྡན་འདས་ཀྱིས་གཞན་འཕྲུལ་དབང་བྱེད་ཀྱི་བཅོམ་ལྡན་འདས་རྡོ་རྗེ་སེམས་དཔའ་ལ་ལྷ་མོ་བཅུ་དྲུག་གི་འཁོར་གྱིས་བསྐོར་བ་སྤྲུལ་པ་དང༌། གཞན་འཕྲུལ་དབང་བྱེད་ཀྱི་ལྷ་མོ་རྣམས། དཔེར་ན་གསེར་གྱི་མཆོད་སྡོང་གི་རྩར་སོལ་བའི་སྡོང་པོའམ། ལྕགས་ཀྱི་སྡོང་པོ་བཞག་པ་ལྟར་ནག་པ་སྡུག་བསྔལ་བསྐྱེད་པའི་ཡུལ་དུ་གྱུར། བཅོམ་ལྡན་འདས་ཀྱི་འཁོར་གྱི་ལྷ་མོ་རྣམས་གསེར་གྱི་མཆོད་སྡོང་ངམ། ལྷ་མོ་ལྟར་འདོད་པ་བསྐྱེད་པའི་ཡུལ་དུ་གྱུར་ནས། ཁོ་ན་རེ། བཅོམ་ལྡན་འདས་ཀྱི་འཁོར་ཕུན་སུམ་ཚོགས་པ་འདི་བདག་གིས་ཇི་ལྟར་ཐོབ་པར་འགྱུར་ཟེར་བ་ལ། དེ་ནས་གདོད་བཅོམ་ལྡན་འདས་ཀྱིས་ཁོ་སྐྱབས་སུ་འགྲོ་བ་དང༌།
བྱང་ཆུབ་ཏུ་སེམས་བསྐྱེད་པ་ལ་སོགས་པ་བྱས་ཏེ་ས་བརྒྱད་པ་ལ་བཀོད་དོ། ། ཕྲག་དོག་རྡོ་རྗེ་ལ་བི་ནཱ་ཡ་ཀའི་མགོ་བོ་ལ་སོགས་པ་འོང་བ་ནི། བི་ནཱ་ཡ་ཀ་ལ་ཕྲག་དོག་ཅན་དུ་གྲགས་ཏེ། ཁོའི་ལོག་པར་རྟོག་པ་ལ་འདོད་ཁམས་ཐམས་ཅད་གཞན་འཕྲུལ་དབང་བྱེད་ཀྱི་འཁོར་ཡིན་ལ། ཁོ་རང་ཡང་དེའི་འཁོར་ཡིན་པས། གཞན་དཀར་པོའི་ཕྱོགས་ལ་འཇུག་པ་ཐམས་ཅད་ལ་ཁོའི་གོང་དུ་ཤོར་གྱིས་དོགས་ནས། ཕྲག་དོག་བྱེད་ཅིང་བར་ཆད་བྱེད་དོ། ། དབང་ཕྱུག་རྡོ་རྗེ་ལ་བརྒྱ་བྱིན་གྱི་མགོ་བོ་ལ་སོགས་པ་འོང་བའི་རྒྱུ་མཚན་ཆོས་མཐུན་པ་སྟེ། བརྒྱ་བྱིན་ནི་བཙུན་མོ་ཐམས་ཅད་ལ་ལོངས་སྤྱོད་པ་ཡིན་ནོ་སྙམ་དུ་ང་རྒྱལ་བྱེད་པས། ཁོས་ནུབ་བྱང་གི་རིག་པ་འཛིན་པའི་ཆུང་མ་འཕྲོགས་སོ། །
དེ་ནས་རིག་པ་འཛིན་པས་བཅོམ་ལྡན་འདས་ལ་བརྒྱ་བྱིན་གྱིས་ལྷའི་ཆུང་མ་ཁྱེར་བས་བཅོམ་ལྡན་འདས་ཀྱིས་ཁོ་ལ་གྲོས་ཐོབ་ཅིག་ཅེས་ཞུས་སོ། ། དེ་ནས་བཅོམ་ལྡན་འདས་ཀྱིས་བརྒྱ་བྱིན་ལ་གྲོས་བཏབ་པས་ཁོ་མ་ཉན་ནས་བཅོམ་ལྡན་འདས་ཀྱིས་ཁོའི་ལུས་ལ་མོའི་མཚན་མ་སྟོང་སྤྲུལ་པ་དང༌། ཁོ་ངོ་ཚ་ནས་ཁོ་རང་གི་ཁོང་པ་ནས་ཕྱིར་འབྱུང་མ་ནུས་ནས། བཅོམ་ལྡན་འདས་ལ་ངའི་ལུས་ཀྱི་མཚན་མ་འདི་རྣམས་མེད་པ་ཅིག་ཞུ། ངས་རིག་པ་འཛིན་པའི་ཆུང་མ་གཏང་ངོ་ཞེས་ཞུ་བ་ཕུལ་བས། བཅོམ་ལྡན་འདས་ཀྱིས་དེ་བཞིན་དུ་བགྱིའོ་ཞེས་གསུངས་པས། བརྒྱ་བྱིན་གྱིས་རིག་པ་འཛིན་པའི་ཆུང་མ་བཏང་བ་དང༌། བཅོམ་ལྡན་འདས་ཀྱིས་རྗེས་སུ་གཟུང་བ་མཛད་དེ་མཚན་མ་སྟོང་པོ་དེ་མིག་སྟོང་དུ་བསྒྱུར་རོ། ། དེ་དག་གི་ཡི་གེའི་དོན་དཀའ་བ་བཤད་པ་ནི། དེ་ནས་ཕུང་པོ་ལྔའི་ང་རྒྱལ་བསྐྱེད་པར་བྱ་སྟེ།
ཞེས་པ་ལ། དེ་ནས་ཏེ་ཚད་མེད་པ་བཞི་བསྒོམས་པའི་རྗེས་ལའོ། ། ཕུང་པོ་ལྔའི་ཟེར་ཡང་ཕུང་པོ་ལྔ་ལ་སོགས་པའི་ཞེས་བྱ་སྟེ། དེ་ཡང་མ་དག་པའི་ཕུང་པོ་ལྔ་དེའི་ཆོས་ཉིད་དང་དྲུག སྐྱེ་མཆེད་དྲུག ཁམས་ལྔ་སྟེ་བཅུ་བདུན་ནོ། ། དེའི་ང་རྒྱལ་བསྐྱེད་པར་བྱ་སྟེ་ནི། རྣལ་འབྱོར་མ་ཀུན་ཏུ་སྤྱོད་པའི་རྒྱུད་ལྟར་ན། མ་དག་པའི་ཕུང་པོ་ལ་སོགས་པ་བཅུ་བདུན་པོ་དེ་ལྷ་བཅུ་བདུན་དུ་ང་རྒྱལ་བྱེད་པ་ཙམ་ཡིན་ལ་ངེས་པར་བརྗོད་པ་རྒྱུད་བླ་མ་ལྟར་ན། རང་རང་གི་གནས་སུ་ལྷའི་རྣམ་པ་རང་དུ་བསྒོམ་པ་སྟེ་དེ་ནི་མདོར་བསྟན་པའོ། །
དེ་ཉིད་རྒྱལ་པར་བཤད་པ་ནི། གཟུགས་ཀྱི་ཕུང་པོ་ནི་རྣམ་པར་སྣང་མཛད་དོ། ། ཞེས་པ་ལ་སོགས་པ་སྟེ། དེ་ཡང་ཀུན་ཏུ་སྤྱོད་པའི་རྒྱུད་ལྟར་ན། གཞི་མ་སྦྱངས་ཤིང་མ་བསྒྱུར་བའི་དུས་ཀྱི་ཐ་མལ་པའི་གཟུགས་ཀྱི་ཕུང་པོ་དེ་ཉིད་ནི། གཞི་སྦྱང་ཞིང་བསྒྱུར་བའི་ཚེ་ཐ་མལ་པའི་གཟུགས་ཀྱི་ཕུང་པོ་མ་ཡིན་ཏེ། དེ་ཉིད་རྣམ་པར་སྣང་མཛད་ཡིན་སྙམ་དུ་ང་རྒྱལ་བྱའོ། ། ངེས་པར་བརྗོད་པའི་རྒྱུད་བླ་མ་ལྟར་ན། གཟུགས་ཀྱི་ཕུང་པོ་ནི་སྦྱང་གཞི་ཐ་མལ་པའི་གཟུགས་ཀྱི་ཕུང་པོ་ཡིན་ལ། དེ་སྦྱོང་བྱེད་ཀྱི་གཉེན་པོ་ནི།
རྣམ་པར་སྣང་མཛད་དོ། ། ཞེས་པ་རང་གི་སྤྱི་བོར་ཟླ་བའི་སྟེང་དུ་རྣམ་པར་སྣང་མཛད་བསྒོམ། དེ་བཞིན་དུ་འོག་མ་ཀུན་ལ་ཤེས་པར་བྱའོ། ། སྐྱེ་མཆེད་ཀུན་གྱི་དག་པ་ནི་ཐབས་ཀྱི་རྒྱུད་གསང་བ་འདུས་པ་ལ་སོགས་པར་སའི་སྙིང་པོ་ལ་སོགས་པ་བྱང་ཆུབ་སེམས་དཔར་གྲགས་ལ། ཤེས་རབ་ཀྱི་རྒྱུད་དུ་ནི་གཏི་མུག་རྡོ་རྗེ་ལ་སོགས་པའི་མིང་གིས་བཏགས་པ་སྟེ། དོན་ནི་གཅིག་པ་ཡིན་པར་ཤེས་པར་བྱའོ། ། དེ་དག་ལ་རྡོ་རྗེའི་མིང་གིས་བཏགས་པ་ནི་ཐ་མལ་པའི་གཏི་མུག་ལ་སོགས་པས་ཚུར་ལ་མི་ཆོམས་ཤིང༌། ཕར་ལ་ཐ་མལ་པའི་གཏི་མུག་ལ་སོགས་པ་འཇོམས་པས་ཕྱི་རོལ་གྱི་རྡོ་རྗེ་དང་འདྲ་བས་ན་ཐམས་ཅད་ལ་རྡོ་རྗེའི་མིང་གིས་བཏགས་པ་ཡིན་ནོ། ། ལྟུང་བར་བྱེད་པ་མ་ལ་སོགས་པ་བཞི་ནི་གསང་བ་འདུས་པ་ལ་སོགས་པར་སངས་རྒྱས་སྤྱན་མ་ལ་སོགས་པ་བཞི་ཡིན་ལ། འདིར་ནི་ཕྲིན་ལས་བཞིའི་ངོས་ནས་མིང་བཏགས་པས་ལྟུང་བར་བྱེད་པ་མ་ལ་སོགས་པ་ཡིན་ཞིང༌།
དོན་ནི་མཁའ་འགྲོ་མ་ལ་སོགས་པ་བཞི་པོ་ཉིད་ཡིན་ལ། པདྨའི་དྲ་བ་ཅན་ནི་འདིར་རྡོ་རྗེ་ཕག་མོ་ཡིན་ནོ། ། དེ་དག་ནི་ཞེས་པ་ལ་སོགས་པ་ནི་སྔ་མའི་གཞུང་བསྡུ་བ་ཡིན་ཏེ། དེའང་ཀུན་སྤྱོད་ལྟར་ན། དེ་དག་ནི་དག་བྱ་ཕུང་པོ་ལྔ་དེའི་ཆོས་ཉིད་དང་དྲུག ཁམས་ལྔ་སྐྱེ་མཆེད་དྲུག་པོ་རྣམས་དག་བྱེད་ལྷ་བཅུ་བདུན་པོར་ང་རྒྱལ་བྱས་པའི་སྒོ་ནས་རྣམ་པར་དག་པའོ། ། ངེས་པར་བརྗོད་པའི་རྒྱུད་ལྟར་ན། དེ་དག་ནི་སྦྱང་གཞི་དང༌། ཕུང་པོ་དང་ཁམས་དང་སྐྱེ་མཆེད་མ་དག་པ་བཅུ་བདུན་པོ་དེ་རྣམས་སྦྱོང་བྱེད་ཀྱི་གཉེན་པོ་ལྷ་བཅུ་བདུན་པོ་དེ་དག་རང་རང་གི་གནས་སུ་བསྒོམས་པས་རྣམ་པར་དག་པར་བྱེད་དོ། ། དེ་ལྟར་ཕུང་པོ་དང་ཁམས་དང་སྐྱེ་མཆེད་ལྷའི་རྣམ་པར་དག་པ་བསྒོམ་པའི་དགོས་པ་ནི་གསུམ་སྟེ།
བདག་ཉིད་ཚོགས་བསག་པའི་རྟེན་ཁྱད་པར་ཅན་དུ་བསྒྲུབ་པ་དང༌། ཐ་མལ་པའི་རྟོག་པ་སྦྱང་བ་དང༌། ལྷ་ཉེ་བར་བསྙེན་དུ་རུང་བར་བསྒྱུར་བའོ། ། དང་པོ་ནི་སྒྲུབ་པ་པོ་རང་ཉིད་ཀྱི་དབང་དུ་བྱས་པ་ཡིན་ཏེ། དཔེར་ན་སྨྱིག་མ་མཁན་པོ་ལ་སོགས་པའི་རིགས་ངན་ཕྱུག་པོར་སོང་བ་དེས། བྲམ་ཟེ་དང་དགེ་སློང་ལ་སོགས་པའི་རིགས་བཞི་ལ། དགའ་སྟོན་ལ་སོགས་པ་བྱེད་པ་ལ་མི་དབང་བ་ཡིན་པ་ལ། ཁོ་གལ་ཏེ་དེ་དག་ལ་དགའ་སྟོན་བྱེད་པར་འདོད་ན། བྲམ་ཟེ་ལ་གསེར་རྔན་པ་བྱིན་ནས། བྲམ་ཟེས་ཤིང་གི་ཁང་པ་ཆེན་པོ་བྱས་ཏེ།
དེའི་མདུན་དུ་ས་ཕག་ལས་བྱས་པའི་བ་ལང་གི་གཟུགས་ཆེན་པོ་ཅིག་བྱས་ནས། དེའི་ལྟོ་བར་བའི་རྣམ་ལྔའི་རྫིང་བྱས་ཏེ། རིགས་ངན་རྣམས་རྒན་རིམ་གྱིས་དེའི་ཁ་ནས་ཞུགས་ཁོག་པར་ཁྲུས་བྱས་ནས། དེའི་མཚན་མའི་བུ་ག་ནས་མར་སྐྱེ་བའི་ཚུལ་དུ་ཡང་ནས་ཡང་དུ་བྱས་ལ། དེ་ནས་བྲམ་ཟེས་རིགས་ངན་རྣམས་རྒན་རིམ་གྱིས་བུམ་པའི་ཆུས་བཀྲུས་ནས་རས་དཀར་པོ་གསར་པ་བསྐོན། སྔར་གྱི་ཁོང་རང་གི་ཁང་པ་བཤིག་སྟེ། ཤིང་ཁང་གསར་པ་བྱས་ནས་དེའི་ནང་དུ་ཟས་མང་པོ་སྦྱར་ནས། དགའ་སྟོན་དང་དགེ་འདུན་གྱི་སྟོན་མོ་ཟླ་བ་དྲུག་ལ་སོགས་པ་བྱར་རུང་བ་དང་འདྲ་སྟེ། སྔར་རང་གི་ཕུང་པོ་ལ་སོགས་པ་ཐ་མལ་པར་ཡོད་པ་དེ་ལས་ཕྱིས་ཕུང་པོ་ལ་སོགས་པ་ལྷའི་ང་རྒྱལ་དུ་བྱས་པས། རང་གི་རྒྱུད་དག་སྟེ།
ཚོགས་བསག་ཏུ་རུང་བར་བྱས་པར་གྱུར་པའོ། ། ཡང་དཔེ་གཉིས་པ་རྒྱལ་པོའི་ཕྱག་ཚང་པ་ལག་པ་བཀྲུས་པས་ཕྱག་ཚང་བྱར་བཏུབ་པ་དང་འདྲའོ། ། ཡང་དགོས་པ་གཉིས་པ་ཐ་མལ་པའི་རྣམ་རྟོག་སྦྱང་བ་ནི་སྤང་བྱའི་དབང་དུ་བྱས་པ་སྟེ། དཔེར་ན་སྣང་བ་དང་མུན་པ་ལ་སོགས་པ་ལྟར་ཐ་མལ་པར་འཛིན་པའི་སེམས་དང་ལྷར་བསྒོམ་པ་གཉིས་འགལ་བའི་ཕྱིར་རོ། ། དགོས་པ་གསུམ་པ་ལྟར་ཉེ་བར་བསྙེན་དུ་རུང་བ་ནི་དཀྱིལ་འཁོར་གྱི་ལྷའི་དབང་དུ་བྱས་པ་སྟེ། དེ་ཡང་ཐ་མལ་པའི་ལུས་མི་གཙང་བས་གང་བ་ལ། ལྷས་བྱིན་གྱིས་མི་རློབ་ལ། ལྷའི་ང་རྒྱལ་དང་ལྡན་པ་ལ་བྱིན་གྱིས་རློབ་ཅིང་དངོས་གྲུབ་སྩོལ་བར་རྡོ་རྗེ་གདན་བཞི་ལས་གསུངས་ཏེ། དེའི་དཔེ་ནི་དབྱར་ལ་སོགས་པའི་ཆུ་རྙོག་མ་ཅན་ལ་གཟུགས་བརྙན་མི་འཆར་ལ། སྟོན་ལ་སོགས་ཆུ་དྭངས་པ་ལ་གཟུགས་བརྙན་འཆར་བ་དང༌།
ཡང་དཔེ་གཉིས་པ་རིགས་ཅན་གྱི་ཁྱིམ་བྲམ་ཟེས་ཀུ་ཤའི་མེས་བསྲེགས་ཏེ་ཕྱགས་པའི་ནང་དུ་རྒྱལ་པོ་ལ་སོགས་པ་གཤེགས་པ་དང༌། ཟས་ཟ་རུང་བ་དང་འདྲའོ། ། དེ་ལྟར་ཕུང་པོ་དང་ཁམས་དང་སྐྱེ་མཆེད་ལྷའི་ང་རྒྱལ་དུ་བསྒོམས་པས་བདག་ཉིད་ཚོགས་རྫོགས་པའི་རྟེན་ཁྱད་པར་ཅན་དུ་བསྒྲུབས་ནས། ད་ནི་ཚོགས་བསགས་པ་དངོས་དང་འབྲེལ་བར་བསྟན་པའི་ཕྱིར། དེ་ནས་རང་གི་སྙིང་གར། ཞེས་པ་ལ་སོགས་པ་དང་འབྲེལ་ཏེ། དེ་ཡང་ས་མནྟ་ཞེས་དོན་མ་འཁྲུགས་ཀྱང་སྒྲ་འཁྲུགས་པ་བླ་མའི་གདམས་ངག་འཁྲུགས་བསྡེབས་ཏེ་བཤད་པར་བྱའོ། ། དེ་ཡང་དེ་ནས་ཞེས་པ་འདི་གཞུང་བཤད་པའི་གོ་རིམ་ལ་ཕུར་བུ་བརྡུང་བའི་སྔགས་སོ། ། ཞེས་པའི་རྗེས་ལ་ཡིན་ཡང་དོན་ཉམས་སུ་ལེན་པ་ལ་བདག་ཉིད་ཚོགས་བསག་པའི་རྟེན་ཁྱད་པར་ཅན་དུ་བསྒྲུབས་པའི་རྗེས་ལའོ། ། རང་གི་སྙིང་ག་ནི་རང་གི་ལུས་ལྷར་བྱིན་གྱིས་བརླབ་པ་ཧེ་རུ་ཀ་ཕྱག་བཅུ་གཉིས་པ་ཡབ་ཡུམ་དུ་ང་རྒྱལ་བྱས་པའི་སྙིང་སྒོ་ང་སྟོང་པ་ལྟ་བུར་བསམས་པའི་ནང་དུ་སེམས་ཀྱི་རྟེན་གྱི་སྙིང་ག་བྱིན་གྱིས་བརླབས་པས།
སེམས་ཡེ་ཤེས་སུ་བྱིན་གྱིས་བརླབ་པ་ནི། ཨ་ལས་ཟླ་བའི་དཀྱིལ་འཁོར་ཏེ། སྙིང་གི་ནང་དུ་ཡི་གེ་ཨ་དཀར་པོ་ནི་དངོས་གཞི་རྣམ་པར་མི་རྟོག་པའི་ཡེ་ཤེས་མཚོན་པ་ཡིན་ལ། དེ་གྱུར་པ་ལས་ཟླ་བའི་དཀྱིལ་འཁོར་ནི་རྗེས་དག་པ་འཇིག་རྟེན་པའི་ཡེ་ཤེས་མཚོན་པའོ། ། དེའི་སྟེང་དུ་ཡི་གེ་ཧཱུྃ་འོད་ཟེར་ཁ་དོག་སྣ་ཚོགས་འཕྲོ་བ་བསམ་པ་ནི་དག་པ་འཇིག་རྟེན་པའི་ཡེ་ཤེས་རྒྱུན་མཚོན་པ་སྟེ། ཁ་དོག་སྣ་ཚོགས་པ་ནི་ཧཱུྃ་སྔོ་སྐྱ་ལས་ཡེ་ཤེས་ལྔའམ་སངས་རྒྱས་ལྔའི་རང་བཞིན་གྱི་འོད་ཟེར་འཕྲོ་བའོ། ། དེ་ལྟ་བུའི་ལུས་ལྷར་བྱིན་གྱིས་བརླབ་པ་དང༌། སེམས་ཡེ་ཤེས་སུ་བྱིན་གྱིས་བརླབ་པའི་གཞུང་འདིས། འདིར་བསྟན་ཀྱང་དོན་ཉམས་སུ་ལེན་པ་ནི། ཚད་མེད་བཞི་བསྒོམ་པའི་གོང་དུ་འབྱུང་བར་ཤེས་པར་བྱའོ། །
དེ་ལྟར་ལུས་དང་སེམས་བྱིན་གྱིས་བརླབས་ནས། བསོད་ནམས་ཀྱི་ཚོགས་བསག་པ་དངོས་ལ་འཇུག་པར་བྱ་སྟེ། དེ་ཡང་ཚོགས་བསོག་པའི་ཞིང་བླ་ན་མེད་པ་སྤྱན་འདྲེན་པ་དང༌། སྔགས་དང་ཕྱག་རྒྱས་སྤྲུལ་པ་ལ་སོགས་པ་ལུགས་དུ་མ་ཡོད་ཀྱང་འདིར་ནི་ཡེ་ནས་ཡོད་པ་གསལ་འདེབས་པའི་ལུགས་ཡིན་པས། སྙིང་གའི་ཧཱུྃ་ལས་འོད་འཕྲོས་ཏེ་དེའི་སྣང་བ་ལས་མདུན་དུ་སྟེ། མདུན་གྱི་ནམ་མཁའ་ལ་ཡང་དག་པར་རྫོགས་པའི་སངས་རྒྱས་ནི་གཙོ་བོ་ཡབ་ཡུམ་གྱིས་མཚོན་པའི་ལྷ་སུམ་ཅུ་རྩ་བདུན་འོག་གི་ཆ་ལ་བསམ། དེའི་སྟེང་གི་ཆ་ལ་རིན་པོ་ཆེའི་ཁྲི་ཆེན་པོའི་སྟེང་དུ། བླ་མ་ནི་རང་གི་རྩ་བའི་བླ་མ་ཡིན་ཏེ། དེ་ཡང་གཞན་དུ་རྡོ་རྗེ་རིགས་ཀྱི་དམ་ཚིག་ཡིན་པས་མི་བསྐྱོད་པ་བསྒོམ་པར་བཤད་ཀྱང༌། འདིར་བདག་ལ་གདམས་ངག་གསུངས་པའི་རང་བཞིན་ཡིན་པས་རྡོ་རྗེ་ཆོས་སྣང་བ་མཐའ་ཡས་ལོངས་སྤྱོད་རྫོགས་པ་སྐུའི་རྣམ་པར་བསམ།
སོགས་པས་བལྟས་ལ་ཞེས་པ་ནི། བླ་མ་བརྒྱུད་པ་མཐའ་དག་གསལ་བར་བལྟས་ལ། དེ་ལ་ཚོགས་བསག་པ་དངོས་ནི། ཕྱག་བྱས་ལ་མཆོད་པ་བྱའོ། ། ཞེས་པས་ཕྱག་དང་མཆོད་པ་གཉིས་བསྟན། དེ་ནས་དཀོན་མཆོག་གསུམ་ལ་སྐྱབས་སུ་འགྲོ་བར་བྱའོ། ། ཟེར་ཡང་དཀོན་མཆོག་གསུམ་ལ་སྐྱབས་སུ་འགྲོ་བ་ལ་སོགས་པ་བྱའོ་ཞེས་བྱ་བར་དོན་གྱིས་ཤེས་པར་བྱ་སྟེ། མཆོད་པའི་རྗེས་ལ་སྡིག་པ་བཤགས་པར་བྱ། དེའི་རྗེས་ལ་སྐྱབས་སུ་འགྲོ་བ་དང༌། དམ་ཚིག་དང་སྡོམ་པ་ཁས་བླང་བ་དང༌།
རྗེས་སུ་ཡི་རང་བ་དང༌། སེམས་བསྐྱེད་པ་དང༌། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་གདབ་པ་དང༌། ལམ་ལ་གནས་པ་དང༌། དགེ་བའི་རྩ་བ་བསྔོ་བ་དང༌། རྗེས་སུ་གནང་བ་བསྒྲུབ་པ་དང༌། ཚོགས་བསགས་པའི་ཞིང་གཤེགས་སུ་གསོལ་བ་དང་བཅུ་གསུམ་པོ་བྱའོ། ། དེ་ལྟར་བསོད་ནམས་ཀྱི་ཚོགས་བསགས་པ་བསྟན་ནས། ད་ནི་དོན་ཆེན་པོ་བསྒོམ་པ་སྟོང་པ་ཉིད་ལ་འཇུག་པ་ལ་བར་ཆད་མི་འབྱུང་བར་བྱ་བའི་ཕྱིར་སྲུང་བའི་འཁོར་ལོ་བསྒོམ་པ་ནི།
དོན་འབྲེལ་པའི་དབང་དུ་བྱས་ནས། དེ་ནས་ཞེས་པ་ལ་སོགས་པ་སྨོས་ཏེ། དེའི་མངོན་པར་རྟོགས་པ་བསྒོམ་པའི་རིམ་པ་ནི། མངོན་པར་རྟོགས་པའི་ཡི་གེར་ཤེས་པར་བྱས་ལ། གཞུང་ནི་འཁྲུགས་སུ་ཤེས་པར་བྱ་སྟེ། དེ་ནས་སུམྦྷ་ནི་ལ་སོགས་པའི་སྔགས་བརྗོད་དེ་བགེགས་ཐམས་ཅད་བསྐྲད་ལ། དེ་ནས་ས་གཞི་བགེགས་དང་བྲལ་བ་དེར་སྲུང་བའི་འཁོར་ལོ་བསྒོམ་པ་ནི། ས་གཞི་ལ་ནི་ཡི་གེ་ཧཱུྃ་ལས། ཞེས་པ་ལ་སོགས་པས་འོག་ཏུ་ཉི་མའི་སྟེང་དུ་སྣ་ཚོགས་རྡོ་རྗེ་དང་རྡོ་རྗེའི་ས་གཞིར་བྱིན་གྱིས་བརླབ་པ་བསྟན། དེའི་འོད་ཀྱིས་སྣང་བ་ལས་རྡོ་རྗེའི་རྭ་བ་དང༌།
ཞེས་པས་ཕྱོགས་མཚམས་ཐམས་ཅད་དུ་རྡོ་རྗེའི་རྭ་བ་དང་དྲྭ་བ་བསྒོམ་པ་བསྟན། དེ་ནས་འོག་གི་རྡོ་རྗེ་རྭ་བ་བསམ་པར་བྱ་སྟེ། ཞེས་པ་ནི་དྲྭ་བ་འདི་སཾ་སྐྲྀ་ཏའི་སྐད་ལ་པཉྩ་ར་བྱ་བར་ཡོད་པ་དེ་དྲྭ་བར་ཡང་འགྲོ། གུར་ལ་ཡང་འགྲོ། གཟེར་ལ་ཡང་འགྲོ། གཟེབ་ལ་ཡང་འགྲོ་བ་ལས་འདིར་དོན་གྱིས་རྡོ་རྗེའི་གུར་བསམ་པར་བྱ་སྟེ། བྱ་བ་ཡིན་པས་སྟེང་དུ་རྡོ་རྗེའི་གུར་བསྒོམ་པའོ། ། དེ་ནས་རྡོ་རྗེའི་བླ་རེ་སྟེ། ཞེས་པས་གུར་གྱི་འོག་བླ་རེ་བསྒོམ་པ་བསྟན། དེ་ནས་སྟེང་དུ་ནི་མདའི་དྲྭ་བ་བསྟན།
ཞེས་པ་རྡོ་རྗེ་རྭ་བའི་ཕྱི་རོལ་དུ་མདའི་དྲྭ་བ་བསྒོམ་པ་བསྟན། དེའི་ཕྱི་རོལ་དུ་མེའི་རྭ་བ་བསྒོམ་པ་ནི། འདིར་དངོས་སུ་མ་བསྟན་ཀྱང་དོན་གྱི་ཤུགས་ལས་ཤེས་པར་བྱ་སྟེ། ངེས་པར་བརྗོད་པའི་རྒྱུད་བླ་མར་བཤད་དོ། ། སྲུང་བའི་འཁོར་ལོའི་སྔགས་འདི་ན་མེད་ཀྱང་རྒྱུད་བླ་མ་ནས་བཤད་དེ་སྔགས་རྣམས་གསུམ་གསུམ་བརྗོད་ཅིང་སེ་གོལ་ལན་གསུམ་གསུམ་གདབ། སེམས་བརྟན་པའི་རྣལ་འབྱོར་པ་ནི་སྔགས་བརྗོད་མི་དགོས་གསུང་ངོ༌། ། དེ་ལྟར་སྲུང་བའི་འཁོར་ལོས་བར་ཆད་མེད་པར་བྱས་ནས། ད་ནི་བསྲུང་བའི་རྣམ་པ་དེ་ཉིད་སེམས་སུ་རྟོགས་པར་བྱ་བའམ་དོན་ཆེན་པོ་ཡེ་ཤེས་ཀྱི་ཚོགས་སྟོང་པ་ཉིད་བསྒོམ་པ་ལ་འཇུག་པར་བྱ་བ་དངོས་དང་འབྲེལ་པར་བསྟན་པ་ནི། དེ་ནས་ཞེས་པ་ལ་སོགས་པ་སྨོས་ཏེ། དེ་ཡང་ཨོཾ་བཀྲ་ཤིས་པའམ།
མཆོད་པ་དང་མཆོད་པ་པོ་དང་མཆོད་པ་ལ་སོགས་པ་ཐམས་ཅད་རང་གི་སེམས་ཙམ་ཡིན་ཞེས་པའི་དོན་ཡིན་ལ། སྭ་བྷཱ་ཝ་ནི་རང་བཞིན། ཤུདྡྷ་ནི་དག་པ་སྟེ་གང་དག་ཞེ་ན། སརྦ་དྷརྨཱཿནི་ཆོས་ཐམས་ཅད་དེ། དེ་ཡང་ཕྱི་གཟུང་བའི་ཡུལ་དྲུག་གིས་བསྡུས་པའི་ཆོས་ཐམས་ཅད་རང་བཞིན་གྱིས་དག་ཅིང་སྟོང་ཞེས་པའོ། ། ཡང་སྭ་བྷཱ་ཝ་ནི་རང་བཞིན། ཤུདྡྷ་ནི་དག་པ་སྟེ། ནང་འཛིན་པའི་ཤེས་པ་དྲུག་གིས་བསྡུས་པའི་ཆོས་ཐམས་ཅད་ཀྱང་རང་བཞིན་གྱིས་དག་ཅིང་སྟོང་ཞེས་པའི་དོན་ཏོ། ། ཧྃ་ཞེས་པ་ནི། སྒྲ་པ་ལ་ཨ་དང་ཨུའི་བར་དུ་ཨོཾ་འབྱུང་ལ།
དེའི་ཨ་སྟོན་པས་ཨ་ཧྃ་ཞེས་པ་སྟེ་དེ་ཡང་གཟུང་འཛིན་གཉིས་ཀྱིས་སྟོང་པའི་ཤེས་པ་ང་ཡིན་ཞེས་པའི་དོན་ཏེ། དེ་ཡང་སྔགས་དང་པོས་ནི་སྔར་གྱི་བགེགས་བསྐྲད་པ་ལ་སོགས་པ་གཟུང་འཛིན་གྱི་རྣམ་པ་དུ་མ་དང་བྲལ་བ་སྟེ། སྲུང་བའི་འཁོར་ལོ་རང་ཡང་རང་གི་སེམས་རིག་པ་ཙམ་གྱི་ངོ་བོ་ཡིན་སྙམ་དུ་བསྒོམ་པ་བསྟན་ལ། དེ་ཡང་སྔགས་དང་པོ་བརྗོད་ནས་དེའི་དོན་ཕྱི་ནས་བསྒོམ་པའམ། ཡང་ན་སྔགས་ཀྱི་དོན་བསྒོམས་ནས་སྔགས་ཕྱི་ནས་བརྗོད་པས་བརྟན་པར་བྱའོ། ། དེའི་རྗེས་ལ་སྔོན་ལ་འོག་གི བྱང་ཆུབ་ཀྱི་ཚོགས་བསྒོམས་པས་རང་གི་སེམས་ཉིད་ཙམ་ལ་གནས་ཤིང༌། ཞེས་པས་འབྲེལ་ཏེ། འདིས་ནི་སྔར་གྱི་འཁྲུགས་སློང་བ་ཡིན་གསུང་ངོ༌། ། དེ་ཡང་བྱང་ཆུབ་ཀྱི་ཚོགས་ནི་སྔར་གྱི་ཚད་མེད་པ་བཞི་དང༌།
ཕུང་པོ་ལ་སོགས་པའི་དག་པ་དང༌། ཚོགས་བསགས་བཅུ་གསུམ་དང༌། སྲུང་བའི་འཁོར་ལོ་རྣམས་བསྒོམས་པས། རང་གི་སེམས་ཙམ་ཉིད་ལ་གནས་ཤིང་ཞེས་པ་ནི། དེ་ཐམས་ཅད་ཀྱི་ཕྱི་རོལ་ན་རྫས་སུ་གྲུབ་པ་མེད་དེ། རང་གི་སེམས་ཀྱི་སྣང་བ་ཡིན་པར་ཤེས་པ་ཉིད་ལ་གནས་ཤིང་ངོ༌། ། འོ་ན་སེམས་ཙམ་པོ་དེ་ཡང་དག་པར་ཡོད་དམ་ཞེ་ན། སེམས་དེ་རང་ཡང༌། ཡང་དག་པར་མ་གྲུབ་སྟེ། རྒྱུ་རྐྱེན་ལས་བྱུང་བས་ན།
སྒྱུ་མའམ་མིག་ཡོར་ཙམ་དུ་མོས་པ་བྱས་ལ། ཡང་སྟོང་པ་ཉིད་བསམ་པར་བྱ་སྟེ། ཞེས་པ་སྨོས་ཏེ། ཡང་ནི་གཟུང་འཛིན་གྱིས་སྟོང་པར་བསྒོམ་པ་ལ་ལྟོས་ནས་སོ། ། སྟོང་པ་ཉིད་བསམ་པར་བྱ་བ་ནི། སྔར་གྱི་སྒྱུ་མའམ། མིག་ཡོར་ཙམ་དེ་ཡང་བརྟགས་ན་མ་གྲུབ་པར་དམིགས་ལ། སྟོང་པ་ཉིད་ཙམ་དུ་ཡང་མི་བརྟག་པར་གང་དུའང་དམིགས་པ་མེད་པར་བྱས་ལ། ཨོཾ་ཤཱུ་ནྱ་ཏཱ་ལ་སོགས་པའི་སྔགས་བརྗོད་པ་བྱའོ། ། དེ་ལ་འགའ་ཞིག་འདི་སྙམ་དུ་སེམས་ཏེ།
ཅི་རྡོ་རྗེ་རྭ་བ་ལ་སོགས་པ་བསྒོམས་མ་ཐག་ཉིད་དུ་སྟོང་པ་ཉིད་བསྒོམས་པས། སྔར་གྱི་སྲུང་བའི་འཁོར་ལོ་བསྒོམས་པ་དེ་དོན་མེད་པ་ཉིད་དུ་འགྱུར་རོ་སྙམ་དུ་སེམས་ན། དེ་སྐད་དུ་སྨྲ་བར་མི་བྱ་སྟེ། གང་གི་ཕྱིར་སྟོང་པར་བསྒོམས་པ་སྲུང་འཁོར་གྱི་རྣམ་པ་ནི་མ་ཞིག་སྟེ། ཡང་དག་པར་བརྟགས་པས་སྟོང་པར་བྱས་པ་ཡིན་པའམ། ཡང་ན་རྒྱུད་འདི་ནི་ཤེས་རབ་ཁྱད་པར་ཅན་གྱི་དབང་དུ་བྱས་པའི་ཕྱིར། སྲུང་བ་གོ་འཕོ་བ་ཡིན་ཏེ། སྔར་གྱི་སྲུང་བའི་འཁོར་ལོའི་རྣམ་པ་མེད་ཀྱང༌། སྟོང་པ་ཉིད་ཁོ་ན་སྲུང་བའི་མཆོག་ཡིན་པའི་ཕྱིར་རོ། ། དེ་ནི་དེ་ལྟ་ཡིན་མོད་ཀྱི།
དེ་ལྟར་ན་ཕྱི་རོལ་གྱི་མཚོན་གྱི་དཀྱིལ་འཁོར་ལ་ཅིའི་ཕྱིར་རྡོ་རྗེའི་རྭ་བས་བསྐོར་ཞེ་ན། དེ་ནི་མ་ཡིན་ཏེ། གང་གི་ཚེ་བཅོམ་ལྡན་འདས་ཉིད་རྫོགས་པར་བསྐྱེད་པ་དེ་ཉིད་ཀྱི་ཚེ། དམ་ཚིག་གི་འཁོར་ལོ་ཞེས་ཡོངས་སུ་བཅད་པའི་ཕྱིར། རྡོ་རྗེའི་ཕྲེང་བས་ཡོངས་སུ་བསྐོར་བ་ཡིན་ནོ། ། དེ་ལྟར་རྒྱུ་ཚོགས་བསགས་པ་བསྟན་ནས། ད་ནི་འབྲས་བུ་ལྷ་བསྐྱེད་པ་བསྟན་པ་ལ་གསུམ་ལས། དང་པོ་རྟེན་བསྐྱེད་པ་སྟོན། དེ་ལ་གསུམ་ལས། དང་པོ་སྟོན་པ་ནི།
དེ་ལས་ལངས་ནས་རྟེན་དང་བརྟེན་པའི་ཚུལ་དུ་གནས་པར་ཞེས་སྨོས་ཏེ། དེ་ལས་ཏེ་སྔར་སྟོང་པ་ཉིད་བསྒོམས་པ་དེ་ལས་སོ། ། ལངས་ནས་ཞེས་པའམ། འགྱུར་ཕྱི་མ་ལ་རྣམ་པར་སད་ནས་ཞེས་བྱ་བ་ཡོད་དེ། དེ་ཡང་ཚད་མེད་པ་བཞི་བསྒོམས་པ་དང༌། སེམས་བསྐྱེད་པའི་སྐབས་ཀྱིས་སེམས་ཅན་གྱི་དོན་བྱ་སྙམ་པའི་འཕེན་པའི་སྟོབས་ཀྱིས་སྟོང་པ་ལས་ལངས་པའམ། རྣམ་པར་སད་ནས་སྟོང་པ་ཉིད་ཀྱི་ངང་ལས་གཟུགས་ཀྱི་སྐུ་སྒྱུ་མ་ལྟ་བུར་ལངས་ལ། སེམས་ཅན་ཐམས་ཅད་ཀྱི་དོན་བྱའོ་སྙམ་དུ་བསམ་མོ། ། དེ་ལ་རྟེན་ཞེས་པ་ནི་རླུང་ལ་སོགས་པ་སྔ་མ་སྔ་མ་ཡིན་ལ། བརྟེན་པ་ནི་མེ་ལ་སོགས་པ་ཕྱི་མ་ཕྱི་མའི་ཚུལ་དུ་བསྐྱེད་དོ། །
གཉིས་པ་དེ་ཉིད་བཤད་པ་ནི། བེ་རཾ་པ་ལ་སོགས་པར་གནས་པ་ལ། ཞེས་སྨོས་ཏེ། དེ་ཡང་བེ་རཾ་པ་ནི་སྐད་སོར་བཞག་པ་སྟེ་རླུང་ཡིན་ལ། སོགས་ཀྱི་མེ་ལ་སོགས་པ་གོང་མ་རྣམས་ཀྱང་བསྡུའོ། ། གསུམ་པ་དེའི་སོ་སོར་བཤད་པ་ནི། ཡི་གེ་ཡྃ་ཡོངས་སུ་གྱུར་པ་ལས། ཞེས་པ་ལ་སོགས་པ་སྨོས་པ་ལ། འབྱུང་བ་བཞི་རི་རབ་དང་བཅས་པ་ལྔ་ལ། དོན་ལྔ་ལྔར་རྟོགས་པར་བྱ་སྟེ།
བསྐྱེད་པའི་ས་བོན་གང་ཡིན་དང༌། དངོས་པོའི་མིང་དང༌། དབྱིབས་དང༌། གང་གིས་མཚན་པ་དང༌། ཁ་དོག་གང་ཡིན་པའོ། ། དེ་ལ་རིན་པོ་ཆེ་སྣ་བཞིའི་རང་བཞིན། ཞེས་པ་ཤར་ཤེལ། བྱང་གསེར། ནུབ་པདྨ་རཱ་ག ལྷོ་བཻ་ཌཱུརྻ་ལས་གྲུབ་པའོ། །
རྩེ་མོ་བརྒྱད་ཀྱིས་ཉེ་བར་མཛེས་པར་བྱས་པ། ཞེས་པ་འདི་ལ་འདོད་པ་མི་མཐུན་པ་མང་ཡང་བླ་མ་ནཱ་རོ་པའི་དགོངས་པ་སྐོང་བའི་བླ་མ་ཕམ་ཐིང་པ་ལ་སོགས་པ་རྣམས་རི་རབ་ཀྱི་ཟུར་བཞི་ན་ལྕོག་བཞི་ལས་མེད་ཀྱང་ཕྱོགས་བཞི་ནས་བལྟས་ཙ་ན། ཕྱོགས་རེ་རེ་ན་ལྕོག་གཉིས་གཉིས་སུ་མངོན་པས་རྩེ་མོ་བརྒྱད་ཅེས་བྱ་ཞེས་བཞེད་དོ། ། སྣ་ཚོགས་རྡོ་རྗེ་ཞེས་པའི་ཁ་དོག་ནི། དབུས་ཀྱི་ལྟེ་བ་དཀར་པོ། ཤར་གྱི་ར་སྔོན་པོ། ལྷོའི་ར་སེར་པོ། ནུབ་ཀྱི་ར་དམར་པོ། བྱང་གི་ར་ལྗང་གུར་གསུངས། དེའི་སྟེང་དུ་པྃ་ལས་བྱུང་བའི་སྣ་ཚོགས་པདྨ་འདབ་མ་བརྒྱད་པ་ནི།
སློབ་དཔོན་པྲཛྙཱ་རཀྵི་ཏས་འགྲེལ་པར་ཕྱོགས་བཞིའི་པདྨ་འདབ་མ་དམར་པོ། རླུང་དང་མེའི་འདབ་མ་གཉིས་སེར་པོ། བདེན་བྲལ་གྱི་ལྗང་གུ། དབང་ལྡན་གྱི་འདབ་མ་ནག་པོར་བཤད་ལ། པཎྜི་ཏ་བགྲེས་པོ་རྣམས་ནི། ཤར་སྔོ། ལྷོ་སེར། ནུབ་དམར། བྱང་ལྗང་གུ། མཚམས་བཞི་གང་མཛེས་སུ་བསྒོམ་ཞེས་གསུང་ངོ༌། །
རྡོ་རྗེ་མཁའ་འགྲོ་དང་སྡོམ་པ་འབྱུང་བ་གཉིས་སུ་ཤར་དཀར་པོ།

ལྷོ་སེར་པོ། ནུབ་དམར་པོ། བྱང་ལྗང་གུ། དབུས་ནག་པོར་གསུངས་པས། བཤད་པ་གཞན་རྣམས་ནི་ནོར་བར་ཤེས་པར་བྱའོ། ། དེ་ནས་རྟེན་དང་བརྟེན་པ་གཉིས་ཀ་བསྐྱེད་པ་ནི། དེའི་སྟེང་དུ་ཞེས་པ་ལ་སོགས་པ་སྨོས་ཏེ། ལྷ་བསྐྱེད་པ་ལ་རྒྱུད་བླ་མར། སྤྱིར་སེམས་ཅན་ལ་སྐྱེ་གནས་བཞི་ཡོད་པས་དེ་དང་བསྟུན་ནས། ལྷ་བསྐྱེད་པའི་ཆོ་ག་ཡང་སྒོང་སྐྱེས་དང༌། མངལ་སྐྱེས་དང༌།
དྲོད་གཤེར་ལས་སྐྱེས་པ་དང༌། རྫུས་སྐྱེས་ལྟར་བསྐྱེད་པ་བཞིར་གསུངས་པ་ལས། མངོན་པར་རྟོགས་པ་འདི་ལྷ་སྒོང་སྐྱེས་སུ་བསྐྱེད་པའི་ལུགས་སོ། ། འདིར་སྔོན་དུ་གཞལ་ཡས་ཁང་བསྐྱེད་ནས། དེ་ནས་ཕྱིས་ནི་ལྷ་བསྐྱེད་པའི་ལུགས་ནི་མ་ཡིན་ཏེ། ལྷ་དང་གཞལ་ཡས་ཁང་དུར་ཁྲོད་དང་བཅས་པ་དུས་གཅིག་ལ་བསྐྱེད་པ་ཡིན་ནོ། ། དེའི་ཆོ་ག་ནི་བྱང་ཆུབ་པ་ལྔ་ལས་བསྐྱེད་པ་སྟེ། དེའི་སྟེང་དུ་ཞེས་པ་ནི་སྣ་ཚོགས་པདྨའི་ལྟེ་བའི་སྟེང་དུའོ། ། ཨཱ་ལི་དང་ཀཱ་ལི་སྦྱོར་བ་ནི་ཨཱ་ལི་བཅུ་དྲུག་ཉིས་འགྱུར་གཡོན་སྐོར་དུ་བསམས་པ་དེ་མཚན་བཟང་པོ་སུམ་ཅུ་རྩ་གཉིས་སུ་མོས་པ་བྱས་པ་དེ་གྱུར་པ་ལས་བྱུང་བའི་ཟླ་བ་དེ་བྱང་ཆུབ་པ་དང་པོ་དང་མེ་ལོང་ལྟ་བུའི་ཡེ་ཤེས་སོ། ། དེའི་སྟེང་དུ་ཀཱ་ལི་སུམ་ཅུ་རྩ་བཞིའི་སྟེང་དུ་ཡི་གེ་དྲུག་བསྣན་པས་བཞི་བཅུ་ཕྲག་གཉིས་གཡས་སྐོར་དུ་གནས་པ་དེ་དཔེ་བྱད་བཟང་པོ་བརྒྱད་ཅུར་མོས་པ་བྱས་ཏེ།
དེ་གྱུར་པ་ལས་བྱུང་བའི་ཉི་མ་དེ་བྱང་ཆུབ་པ་གཉིས་པ་དང་མཉམ་པ་ཉིད་ཀྱི་ཡེ་ཤེས་སོ། ། དེའི་དབུས་སུ་ཡི་གེ་ཧཱུྃ་རྡོ་རྗེ་སེམས་དཔའི་རང་བཞིན་ཅན། ཞེས་པ་ནི་ཉི་མ་དང་ཟླ་བ་ཁ་སྦྱར་བའི་བར་གྱི་ཡི་གེ་ཧཱུྃ་ནི་རྒྱུའི་རྡོ་རྗེ་འཆང་གི་རང་བཞིན་ཅན་ནོ། ། དེ་ཡང་ཟླ་བ་དང་ཉི་མ་ཁ་སྦྱར་བ་ནི་སྒོ་ངའི་དོན་ཡིན་ལ། ཡི་གེ་ཧཱུྃ་ནི་སྒོ་ངའི་བཅུད་ཀྱི་ཚུལ་ཏེ། དེ་ལས་ལྷ་བསྐྱེད་པས་ན་ལྷ་སྒོང་སྐྱེས་ཞེས་བྱའོ། ། དེ་ནི་བྱང་ཆུབ་པ་གསུམ་པ་དང་སོ་སོར་རྟོག་པའི་ཡེ་ཤེས་སོ། ། ཉི་མ་དང་ཟླ་བ་ཁ་སྦྱར་བ་ནི་བྱང་ཆུབ་པ་བཞི་པ་དང་བྱ་བ་གྲུབ་པའི་ཡེ་ཤེས་སོ། ། ཡང་རེས་འགའི་ཚེ། ཐམས་ཅད་གཅིག་ཏུ་གྱུར་པ་ལས་བྱ་བ་གྲུབ་པའི་ཡེ་ཤེས་ཞེས་ཀྱང་གསུང་ངོ༌། །
དེ་ནས་ལྷ་རྣམས་ཀྱི་སྐུ་ཡོངས་སུ་རྫོགས་པར་བྱང་ཆུབ་པ་ལྔ་པ་དང་ཆོས་ཀྱི་དབྱིངས་ཀྱི་ཡེ་ཤེས་སོ། ། དེ་ཡང་མངོན་པར་རྟོགས་པ་དང་སྦྱར་ན། པདྨའི་ལྟེ་བའི་ཉི་ཟླའི་བར་དུ་ཡི་གེ་ཧཱུྃ་བསྒོམ་པ་ནི་ཚུལ་ཡིན་ལ། དེའི་འོད་ཀྱིས་ཉི་ཟླ་ཁ་སྦྱོར་གྱི་སྟེང་དུ་མས་རིམ་གྱིས་ལུས་ངག་སེམས་གསུམ་གྱི་དོད། ཨོཾ་ཨཱཿཧཱུྃ་གསུམ་རིམ་པ་བཞིན་དུ། དཀར་པོ་དང༌། དམར་པོ་དང༌། སྔོན་པོར་བསམ། དེའི་སྟེང་དུ་ཆགས་པས་མ་གོས་པའི་བརྡ་དང༌། ཡུམ་གྱི་པདྨའི་དོད་པདྨ་དམར་པོ།
དེའི་སྟེང་དུ་རང་བཞིན་གྱིས་འོད་གསལ་བ་དང༌། ཕའི་བྱང་ཆུབ་ཀྱི་སེམས་མཚོན་པ་ཟླ་བ། དེ་དག་ནི་བར་དོའི་ཤེས་པ་ཁུ་ཁྲག་གི་ནང་དུ་ཞུགས་པའི་དོད་དོ། ། ཟླ་བའི་སྟེང་དུ་བར་དོའི་ཤེས་པའི་དོད་ཡི་གེ་ཧཱུྃ་བསམས་ལ། དེ་ནས་ཨོཾ་ནས་མས་ཀྱི་རིམ་པས་ཐིམ་ནས་ཧཱུྃ་ལ་ཞུགས། ཧཱུྃ་ཡང་ནཱ་དར་འདུས་པ་ནི་སྒྲ་ཞེས་བྱའོ། ། དེ་ཉི་ཟླའི་བར་གྱི་ཧཱུྃ་ལ་ཞུགས་ཏེ། དེ་ཐམས་ཅད་གཅིག་ཏུ་གྱུར་པ་ལས་རྟེན་དང་བརྟེན་པ་ཐམས་ཅད་དུས་གཅིག་ལ་རྫོགས་པར་བསྒོམ་པར་བྱ་སྟེ། དེ་ཡང་རྩ་བའི་རྒྱུད་ལེའུ་དང་པོ་ལས། སྒྲའི་ཚུལ་ལ་ངེས་འབྱུང་ཞིང༌། །
ཞེས་པའི་དོན་ངེས་པར་བསྟན་ནོ། ། དུར་ཁྲོད་བརྒྱད་ཀྱི་བཤད་པ་ནི། དེ་ནུས་དུར་ཁྲོད་བརྒྱད་བཤད་པར་བྱ་སྟེ། ཞེས་པ་ལ་སོགས་པ་འདི། སློབ་དཔོན་ལཱུ་ཧི་པས་མཛད་པའི་རྒྱ་དཔེར་དྷ་མ་ལ་མེད་དེ། སློབ་དཔོན་ཕྱོགས་གཡོན་སྐོར་མཚམས་གཡས་སྐོར་དུ་བཞེད་པ་ཡིན་ལ། འདིར་བྱང་ཤར་ནས་བཟུང་ནས་བཤད་པས་སོ། ། ད་ལྟ་བོད་ཀྱི་དཔེ་ལ་ཡོད་པ་ནི། ཁ་ཆེའི་ཡུལ་གྱི་དཔེ་ལས་བསྒྱུར་བ་ལས་བྱུང་བ་ཡིན་ལ། ཁ་ཆེའི་དཔེ་ལ་ཡོད་པ་ནི།
ཁ་ཅིག་ན་རེ། བླ་མ་ནཱ་རོ་པས་བཅུག་པ་ཡིན་ཞེས་ཀྱང་གྲགས། ལ་ལ་ན་རེ། ཁ་ཆེ་བྱང་ཆུབ་བཟང་པོས་བཅུག་པ་ཡིན་ཞེས་ཟེར་རོ། ། གཞལ་ཡས་ཁང་གི་ཕྱི་རོལ་ཏུ་དུར་ཁྲོད་བརྒྱད་བསྒོམ་པ་རང་ལ་དགོས་པ་ཅི་ཡོད་ཅེ་ན། དགོས་པ་བཞི་སྟེ། རྟེན་དང་བརྟེན་པའི་དཀྱིལ་འཁོར་གྱི་འཁོར་ལོ་ཐམས་ཅད་ཆོས་བདག་མེད་པའི་ངོ་བོ་ཡིན་པའམ། དེ་ལས་བྱུང་བ་ཡིན་ནོ། ། ཞེས་བྱ་བ་མཚོན་པར་བྱ་བའི་ཕྱིར་དང༌། གཙོ་བོ་བཅོམ་ལྡན་འདས་བདེ་མཆོག་དེ་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་འཕྲུལ་བྱེད་ཡིན་པར་བསྟན་པ་དང༌།
དམ་ཚིག་ཅན་ལ་གཏོར་མ་སྦྱིན་པའི་རྟེན་དུ་གྲུབ་པར་བྱ་བའི་ཕྱིར་དང༌། རྣམ་པར་ཤེས་པ་ཚོགས་བརྒྱད་བདག་མེད་པའི་རང་བཞིན་དུ་རྟོགས་པར་བྱ་བའི་ཕྱིར་རོ། ། དང་པོ་དུར་ཁྲོད་ནི། རྒྱ་སྐད་ལ་ས་བ་ན་བྱ་བ་ཡོད་པ་དེ། ས་བ་ཏི་ན་རོ་གནས་པར་བྱ་བ་ཡིན་ཏེ། དེ་ཡང་དུར་ཁྲོད་ན་ནི་རོ་ཡོད་པ། རོ་ལ་དབུགས་འབྱུང་རྔུབ་དང་རྟོག་པ་མེད་པ་ལྟར་གཞལ་ཡས་ཁང་གི་ཕྱི་རོལ་དུ། དུར་ཁྲོད་བསྒོམས་པས་ཀྱང་དཀྱིལ་འཁོར་གྱི་འཁོར་ལོ་ཐམས་ཅད་ཆོས་བདག་མེད་པར་རྟོགས་པར་བྱ་བའམ། སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་བྱུང་བ་ཡིན་ནོ། ། ཞེས་མཚོན་པར་བྱ་བའི་ཕྱིར་རོ། །
གཉིས་པ་གཙོ་བོ་བཅོམ་ལྡན་འདས་བདེ་མཆོག་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་འཕྲུལ་བྱེད་དུ་བསྟན་པ་ནི། དེ་ནི་གཙོ་བོ་གཟུགས་ཀྱི་སྐུ་ལ་མི་བྱ་སྟེ། ཆོས་ཀྱི་སྐུ་དབྱིངས་དང་ཡེ་ཤེས་སམ། སྟོང་པ་དང་སྙིང་རྗེ་གཉིས་སུ་མེད་པར་བྱས་ལ། ཆོས་ཀྱི་སྐུ་ཐོག་མ་དང་ཐ་མ་མེད་པའི་བྱང་ཆུབ་ཀྱི་ཡེ་ཤེས་དེ་རྟོགས་པའི་ཚེ། ཡེ་ཤེས་ཀྱི་ཆོ་འཕྲུལ་དག་པའི་སྣང་བ་གཞལ་ཡས་ཁང་དང་ལྷ་རྣམས་སུ་སྤྲུལ་པ་དེ་འཁོར་བ་དང་མྱ་ངན་ལས་འདས་པ་ཐམས་ཅད་གཙོ་བོའི་སེམས་ལས་སྤྲུལ་པ་ཡིན་ལ། དབྱིངས་དེ་མ་རྟོགས་པའི་ཚེ། སེམས་ཅན་ཐམས་ཅད་ལ་ཡོད་པས་དེ་མ་རྟོགས་པའི་ཚེ་འཁོར་བར་བྱུང་བ་ཡིན། དེ་དུར་ཁྲོད་བརྒྱད་ན་གནས་པའི་ཀླུའི་དབང་པོ་ལ་སོགས་པ་དང༌། རོ་ལ་སོགས་པ་རྣམས་ཀྱིས་མཚོན་པས་ཡེ་ཤེས་མ་རྟོགས་པའི་ཚེ།
འཁོར་བར་སྣང་བ་དུར་ཁྲོད་ཀྱིས་མཚོན་པ་ཡིན་ནོ། ། གསུམ་པ་ནི། སྒྲུབ་པ་པོས་ཉམས་སུ་ལེན་པའི་དབང་དུ་བྱས་ན། འཁོར་ལོ་བདེ་མཆོག་གི་རྣལ་འབྱོར་པ་ལ་ལས་སུ་བྱ་བ་གཉིས་ལས་མེད་དེ། སངས་རྒྱས་ལ་མཆོད་པ་དང༌། དམ་ཚིག་ཅན་ལ་གཏོར་མ་སྦྱིན་པའོ། ། དེ་ལ་ལྷ་སུམ་ཅུ་རྩ་བདུན་ནི། སངས་རྒྱས་ལ་མཆོད་པའི་རྟེན་ཡིན་ལ། དུར་ཁྲོད་བརྒྱད་ཀྱི་ཞིང་སྐྱོང་ལ་སོགས་པ་ནི། དམ་ཚིག་ཅན་གྱི་གཏོར་མ་སྦྱིན་པའི་རྟེན་ཡིན་ཏེ།
གཞན་དུ་བཤད་པ་ལྟར་གཏོར་མའི་མགྲོན་ལོགས་ནས་སྤྱན་དྲང་བ་དང༌། བསྐྱེད་པ་ལ་སོགས་པ་མི་དགོས་པའི་ཕྱིར་རོ། ། བཞི་པ་དུར་ཁྲོད་བརྒྱད་ཁོ་ན་བསྒོམ་པ་ནི། རྣམ་པར་ཤེས་པའི་ཚོགས་སྟོང་པ་ཉིད་ཡིན་པར་རྟོགས་པར་བྱ་བའི་ཕྱིར་ཡིན་ནོ། ། དེ་ལྟར་རྟེན་དང་བརྟེན་པ་དུས་གཅིག་ལ་བསྐྱེད་ནས། གསལ་འདེབས་པ་ནི། དཔེར་ན་མེ་ལོང་ལ་རང་གི་བཞིན་ལྟ་བ་ལྟར། ནང་གི་གཙོ་བོ་ནས་སྲུང་འཁོར་གྱི་བར་དུའམ། ཡང་ན་ཕྱི་ནས་གཙོ་བོའི་བར་དུ་གསལ་བཏབ་བོ། ། གཞལ་ཡས་ཁང་གི་གནས་ལུགས་ནི་མཆོད་རྟེན་གྱི་དབྱིབས་ལྟ་བུར་བཞེད་དེ།
དབུས་ཀྱི་གཙོ་བོའི་བཞུགས་གནས་མཐོ་བ་སྲོག་ཤིང་གི་ཚུལ་དུ་གནས། པདྨ་འདབ་བརྒྱད་གྲི་གུག་གི་རྭ་བས་བསྐོར་བ་དེ་བས་དམའ་བར་ཡོད། དེ་བས་དམའ་བར་ཐུགས་ཀྱི་འཁོར་ལོ་སྔོན་པོ་རྩིབས་བརྒྱད་ལ་རྡོ་རྗེའི་ཕྲེང་བས་བསྐོར་བ། དེ་བས་དམའ་བར་གསུང་གི་འཁོར་ལོ་དམར་པོ་རྩིབས་བརྒྱད་ཀྱི་ཕྱི་རོལ་ན་པདྨའི་ཕྲེང་བས་བསྐོར་བ། དེ་བས་དམའ་བར་སྐུའི་འཁོར་ལོ་དཀར་པོ་རྩིབས་བརྒྱད་ཀྱི་ཕྱི་རོལ་ན་འཁོར་ལོའི་ཕྲེང་བས་བསྐོར་བ། དེ་བས་དམའ་བར་དམ་ཚིག་གི་འཁོར་ལོ་ཕྱོགས་བཞི་ཕྱོགས་ཚོན་གྱི་ཁ་དོག་ཏུ་ཡོད་པ། སྒོ་དང་རྟ་བབས་ལ་སོགས་པ་རིམ་པས་གསལ་གདབ་པར་བྱའོ། ། བརྟེན་པ་ལྷ་རྣམས་ཀྱི་སྐུ་མདོག་ལ་སོགས་པ་ནི་གཞུང་ཉིད་ན་གསལ་ལ། དེ་དག་གི་རྣམ་པར་དག་པ་ནི་འགྲེལ་པ་དང་མཐུན་པར་གསུང་ངོ༌། ། དེ་ལྟ་བུའི་སྔགས་སྐྱེས་ཀྱི་ལྷ་དེ་རྣམས་བསྒོམས་པས་རྫོགས་པའི་སངས་རྒྱས་ཐོབ་པའི་ལམ་དུ་མི་འགྱུར་རམ་སྙམ་ན།
དེའི་ཤར་གྱི་རྩིབས་ལ་པུལླཱི་ར་མཱ་ལ་ཡ་ཁཎྜ་ཀ་པཱ་ལི་དང་རབ་ཏུ་གཏུམ་མོའོ། ། ཞེས་པ་ལ་སོགས་པས་ནི་བསྐྱེད་པའི་རིམ་པ་སྔགས་སྐྱེས་ཀྱི་ལྷ་བསྒོམས་པས། སྒྲིབ་པ་འདག་ཅིང་ལམ་དུ་འགྱུར་བར་སྟོན་ཏེ། དེ་ཡང་ལམ་དུ་ཞེན་པས་ཞུགས་པས་འབྲས་བུའི་དུས་སུ་འབྲེལ་པས་མི་སླུ་བར་འབྱུང་བས་ན། སྒྲུབ་པ་པོའི་རྣམ་རྟོག་བློ་ལ་སྣང་བའི་ཐུགས་ཀྱི་འཁོར་ལོའི་ཤར་རྩིབས་ལ་སོགས་པའི་འཁོར་ལོ་རྩིབས་ཉི་ཤུ་རྩ་བཞི་པོ་དེ་འཛམ་བུ་གླིང་ན་དང་པོ་ནས་གྲུབ་ནས་ཡོད་པའི་པུལླཱི་ར་མཱ་ལ་ཡ་ལ་སོགས་པའི་ཡུལ་ཉི་ཤུ་རྩ་བཞི་པོ་དེ་དང་དེར་མོས་པ་བྱ། འཁོར་ལོའི་རྩིབས་ཉི་ཤུ་རྩ་བཞིའི་སྟེང་གི་རང་གི་བློ་ལ་སྣང་བའི་དཔའ་བོ་དང་དཔའ་མོ་ཉི་ཤུ་རྩ་བཞི་པོ་དེ་འཛམ་བུ་གླིང་གི་ཡུལ་ཉི་ཤུ་རྩ་བཞི་ན་བཞུགས་པའི་ཁཎྜ་ཀ་པཱ་ལི་དང་རབ་ཏུ་གཏུམ་མོ་ལ་སོགས་པ་དང་ཐ་མི་དད་པར་ཞེན་པ་བྱ། དེ་ཡང་འོག་མིན་གྱི་ལོངས་སྤྱོད་རྫོགས་པའི་སྐུ་ལྷན་ཅིག་སྐྱེས་པ་རྣམས་དང་ཐ་མི་དད་པར་ཞེན་པ་བྱ། ལོངས་སྐུ་ལྷན་ཅིག་སྐྱེས་པ་དང་ཡང་ཆོས་སྐུ་དང་ཐ་མི་དད་པར་ཞེན་པ་བྱ། དེ་ལྟར་བྱས་པས་དངོས་སུ་སྔགས་སྐྱེས་བསྒོམས་པ་དེ་ཉིད་སྒྲུབ་པ་པོ་ལ་ཚོགས་བསོག་ཅིང་སྒྲིབ་པ་སྦྱོང་བའི་ལམ་དུ་འགྲོ་བ་ཡིན་ནོ། ། དེ་ལྟར་སུམ་ཅུ་རྩ་བདུན་པོ་འདི་སྤྱིར་གསུམ་དུ་གནས་པ་ཡིན་ཏེ།
མངོན་པར་རྟོགས་པར་རྫོགས་པ་གཅིག་ལ་ཕོ་ཉ་གསུམ་བཞག་པ་དང༌། གང་ཟག་གཅིག་གི་བློའི་སྤྱོད་ཡུལ་རྫོགས་པ་གཅིག་ལ་ཕོ་ཉ་གསུམ་ཚང་བར་བཞག་པ་དང༌། ཡང་དཀྱིལ་འཁོར་གྱི་འཁོར་ལོ་གཅིག་ལ་ཕོ་ཉ་གསུམ་ཚང་བར་བཞག་པའོ། ། དང་པོ་ནི་སྔགས་ལས་སྐྱེས་པ་སྟེ་ཨཱ་ལི་ཀཱ་ལིའམ་སྒྲ་ཚུལ་གཉིས་ལས་སྐྱེས་པ་སྟེ་སྒྲུབ་པ་པོས་བསྒོམ་པའི་རྣམ་རྟོག་གི་བློ་ལ་སྣང་བའི་དཔའ་བོ་དང་དཔའ་མོ་རྣམས་དང༌། ཞིང་ལས་སྐྱེས་པ་སྟེ་སྤྲུལ་སྐུ་འཛམ་བུ་གླིང་ན་ད་ལྟ་བཞུགས་པ་དང༌། ལྷན་ཅིག་སྐྱེས་པ་སྟེ་ལོངས་སྐུ་འོག་མིན་ན་བཞུགས་པ་བདེ་བ་ཆེན་པོའི་འཁོར་ལོའི་ལྷ་ལྔ་པོ་ཡིན་གསུང༌། དེ་ཡང་ཆོས་ཀྱི་སྐུ་དབྱིངས་དང་ཡེ་ཤེས་གཉིས་སུ་མེད་པ་ལས་བྱུང་བའོ། ། ཡང་གཉིས་པ་ནི། རྣལ་འབྱོར་པའི་བློ་ལ་སྣང་བའི་ལྷ་སུམ་ཅུ་རྩ་བདུན་པོ་ཐམས་ཅད་སྔགས་སྐྱེས་བསྡུ་བྱ་སྡུད་བྱེད་ཀྱི་འཛམ་བུ་གླིང་གི་ལྷ་སུམ་ཅུ་རྩ་བདུན་པོ་ཐམས་ཅད་ཞིང་སྐྱེས། ཡང་འོག་མིན་གྱི་ལྷ་སུམ་ཅུ་རྩ་བདུན་པོ་ཐམས་ཅད་ལྷན་ཅིག་སྐྱེས་པའོ། །
ཡང་གསུམ་པ་ལྟར་ན་སྙིང་པོའི་རྣལ་འབྱོར་མ་བཞི་དང༌། གཙོ་བོ་ཧེ་རུ་ཀ་ཡབ་ཡུམ་ལོངས་སྐུ་ཡིན་པས་ལྷན་ཅིག་སྐྱེས་པ། དཔའ་བོ་དང་དཔའ་མ་ཉི་ཤུ་རྩ་བཞི་སྤྲུལ་སྐུ་ཡིན་པས་ཞིང་སྐྱེས། སྒོ་མཚམས་མ་བརྒྱད་པོ་ལ་ཞིང་སྐྱེས་མེད་དེ། སྒྲུབ་པ་པོའི་བློ་ལ་སྣང་བ་ཙམ་ཡིན་པས་སྔགས་སྐྱེས། ཡང་ན་སྒོ་མཚམས་མ་བརྒྱད་ཀྱང་འཛམ་བུ་གླིང་གི་དུར་ཁྲོད་བརྒྱད་ན་བཞུགས་པའི་ཕྱིར་ཞིང་སྐྱེས་ཡིན་ཏེ། དེས་ན་མངོན་པར་རྟོགས་པ་འདི་སྐུ་གསུམ་ལམ་དུ་བྱེད་པ་ཡིན་ནོ། ། དེ་ཡང་བསྒོམ་པའམ་ཞེན་པ་ནི། སྔགས་སྐྱེས་ནས་མས་རིམ་གྱིས་འཇུག་པ་ཡིན་ལ། ལན་ཅིག་རྟོགས་པའི་ཚེ།
འབྲས་བུ་ཡས་འཆར་བ་ཡིན་ཏེ། དང་པོའི་ཆོས་ཉིད་རྟོགས་པས། ཆོས་སྐུ་སྟོང་པ་དང་སྙིང་རྗེ་གཉིས་སུ་མེད་པ་འཆར། དེ་ནས་དེ་ལས་ལོངས་སྐུ་འབྱུང༌། དེ་ལས་སྤྲུལ་སྐུ་འབྱུང་སྟེ། དེ་སྐད་དུ་ཡང༌། མྱ་ངན་འདས་འབྱུང་དཔའ་བོ་རྣམས། ། ཞེས་པ་ལ་སོགས་པ་འོག་ཏུ་འབྱུང་བའི་ཕྱིར་རོ། ། ད་ལྟ་ཤར་གྱི་རྩིབས་ལ་སོགས་པ་ལ་པུལླཱི་ར་མཱ་ལ་ཡ་ལ་སོགས་པར་བསྒོམ་པ་ནི་དངོས་སུ་སྔགས་སྐྱེས་ཡིན་ཡང༌། ཞེན་པས་འཛམ་བུ་གླིང་ན་ཡོད་པའི་ཞིང་སྐྱེས་ཀྱི་དཔའ་བོ་དང་དཔའ་མོ་ཡིན་སྙམ་དུ་སྒྲུབ་པ་པོའི་སེམས་ཀྱིས་ཞེན་པ་སྟེ།
དངོས་སུ་སྔགས་སྐྱེས་བསྒོམ་པ་ལ་འཇུག་པ་དེ། དེ་གཉིས་ཐ་མི་དད་པར་བྱས་པས་འབྲེལ་པས་མི་སླུ་སྟེ། སྔགས་སྐྱེས་ཀྱང་ཞིང་སྐྱེས་ཀྱི་བྱིན་རླབས་ལས་བྱུང་བས་ན་དེ་གཉིས་ཐ་མི་དད་པས་དེ་ལས་བྱུང་བའི་འབྲེལ་པ་ཡོད་པའི་ཕྱིར་རོ། ། རྒྱུ་མཚན་དེས་ན་སྔགས་སྐྱེས་བསྒོམས་པས་སྒྲུབ་པ་པོའི་རྒྱུད་ལ་ཚོགས་བསོག་ཅིང་སྒྲིབ་པ་བྱང་བར་འགྱུར་ལ། ཡང་ཞིང་སྐྱེས་ལ་ཡང་ལྷན་སྐྱེས་སུ་ཞེན་པས་ཞུགས་པས་འབྲེལ་པས་མི་སླུ་སྟེ། ལྷ་སུམ་ཅུ་རྩ་བདུན་པོ་ཐམས་ཅད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དུ་འཆད་པས་ཀྱང་ལྷན་སྐྱེས། ཡང་གཙོ་བོ་ལྷན་སྐྱེས་ཡིན་པས། ལྷ་ཐམས་ཅད་ཀྱང་གཙོ་བོའི་ཡན་ལག་ཡིན་པས་ཀྱང་ལྷན་སྐྱེས་ཞེས་བྱའོ། ། དེ་ལྟར་ན་ཞིང་སྐྱེས་ཀྱང་ལྷན་སྐྱེས་ལས་བྱུང་བས་ན་དེ་གཉིས་ཐ་མི་དད་པས་དེ་ལས་བྱུང་བའི་འབྲེལ་པ་ཡོད་པའི་ཕྱིར་ཚོགས་བསོག་ཅིང་སྒྲིབ་པ་སྦྱོང་བར་འགྱུར་རོ། ། ལོངས་སྐུ་ཡང་ཆོས་སྐུ་ལས་བྱུང་བས་ཚོགས་བསོག་ཅིང་སྒྲིབ་པ་སྦྱོང་བར་འགྱུར་རོ། །
དེ་ལྟར་ཞེན་པ་བྱེད་ན་སྒོ་མཚམས་མ་བརྒྱད་ལ་ཞིང་སྐྱེས་དང་ལྷན་སྐྱེས་མེད་པས། ཞེན་པ་མི་བཏུབ་བོ་ཞེ་ན། དེ་ལྟར་ནི་མིན་ཏེ། སྔགས་སྐྱེས་སུམ་ཅུ་རྩ་བདུན་ལ། ཞིང་སྐྱེས་སུམ་ཅུ་རྩ་བདུན་དུ་ཞེན་པ་བྱེད་པ་དེ་སྒོ་མཚམས་མ་བརྒྱད་ཀྱི་སྡུད་བྱེད་དམ་སྤྲུལ་བྱེད་ནི་འཛམ་བུ་གླིང་གི་ཞིང་སྐྱེས་ཉི་ཤུ་རྩ་བཞི་པོ་ཡིན་པས་དཔེར་ན་རྒྱལ་པོ་འཁོར་དང་བཅས་པ་སྤྱན་འདྲེན་པ་ནས་འཁོར་དེ་རྣམས་ཀྱི་འཕྲུལ་བྱེད་དམ་སྡུད་བྱེད་རྒྱལ་པོ་ཡིན་པས་རྒྱལ་པོ་གཅིག་པུ་སྤྱན་དྲངས་པས་ཆོག་པའམ། ཡང་དེ་རྣམས་ཀྱི་སྡུད་བྱེད་དམ་འཕྲུལ་བྱེད་བདེ་བ་ཆེན་པོའི་འཁོར་ལོ་ཡིན་པས། རྒྱལ་པོ་སྤྱན་འདྲེན་པ་ན་བློན་པོ་བོས་པས་གོ་ཆོད་པ་བཞིན་ནམ། ཡང་དཔའ་བོ་དང་དཔའ་མོ་ཉི་ཤུ་རྩ་བཞི་པོ་ནི་གཙོ་བོའི་སྐུའི་ཆ་ཤས་ཀྱིས་བསྡུས་པས། སྒོ་མཚམས་མ་བརྒྱད་གཙོ་བོའི་ཕྱག་གིས་བསྡུས་པས། ཞིང་སྐྱེས་སུམ་ཅུ་རྩ་བདུན་གྱི་ལྷན་ཅིག་སྐྱེས་པ་སུམ་ཅུ་རྩ་བདུན་དུ་ཞེན་པ་བཏུབ་གསུང༌།
དེ་ལྟ་བུ་ནི་ཕྱིའི་དཀྱིལ་འཁོར་གྱི་དབང་དུ་བྱས་པའི་ལམ་གྱི་རིམ་པའི་འབྲེལ་པ་ཡིན་པས། དེ་བཞིན་ལུས་ཀྱི་དཀྱིལ་འཁོར་ལ་ཡང་སྐུ་གསུམ་དུ་ཞེན་པས་འཇུག་པ་དང་འབྲེལ་པས་མི་སླུ་བ་གོང་དུ་བཤད་པ་ལྟར་ཤེས་པར་བྱའོ། ། འོ་ན་སྙིང་པོའི་རྣལ་འབྱོར་མ་བཞི་དང་ཧེ་རུ་ཀ་བཞི་ཞིང་སྐྱེས་ཡིན་ནམ་མ་ཡིན་སྙམ་པ། ཞིང་སྐྱེས་ཀྱི་སྡུད་བྱེད་ཧེ་རུ་ཀ་ཡིན་པས། ལྔ་པོ་དེ་ལ་ཡང་ཞིང་སྐྱེས་ཞེས་བྱའོ། ། ཞིང་སྐྱེས་ལ་ལྷན་སྐྱེས་སུ་ཞེན་པ་བྱས་པའི་ཚེ། སྔར་གཙོ་བོ་སྡུད་བྱེད་ཀྱི་སྒོ་ནས་ཞིང་སྐྱེས་སུ་གྲུབ་པས། སྒོ་མཚམས་མ་བརྒྱད་གཙོ་བོའི་ཡན་ལག་ཡིན་པས་དེའི་ཕྱིར་ཞིང་སྐྱེས་སུ་བསྡུ་གསུང༌། སྒྲུབ་པ་པོའི་བློ་ལ་གནས་པ་འདི་དག་སྔགས་སྐྱེས་ཡིན་ལ། དེ་ཞིང་སྐྱེས་ལས་བྱུང་བས་ཞིང་སྐྱེས་སུ་བསྡུ།
ཡང་བསྒོམ་པའི་དུས་སུ་སྒོ་མཚམས་མ་བརྒྱད་དང་སྙིང་པོའི་རྣལ་འབྱོར་མ་ལྔ་ལ་ཡུལ་དེར་མོས་པ་བྱ་བའི་དོད་མེད་ལ། ལྷར་མོས་པ་བྱ་བ་ཡང་བཅུ་གསུམ་པོ་དེ་ལ་ཞིང་སྐྱེས་དང་ལྷན་སྐྱེས་ཐམས་ཅད་ཀྱི་ངོ་བོ་འདི་ཀ་ཡིན་པར་ཤེས་པར་བྱ་བ་ལས་འཛམ་བུ་གླིང་ན་གནས་པ་དང་འོག་མིན་ན་གནས་པ་ལ་དངོས་པོ་ཐ་དད་པར་བསྒོམ་དུ་མེད་དོ། ། དེ་ལྟར་ཕྱིའི་དཀྱིལ་འཁོར་བསྒོམ་པ་བསྟན་ནས། ད་ནི་རྣམ་པ་ལ་མངོན་པར་ཞེན་པ་རྣམས་སྤང་བ་དང༌། ཐམས་ཅད་མཁྱེན་པ་ཉིད་ཐོབ་པའི་རྒྱུར་འགྱུར་བར་བྱ་བའི་ཕྱིར། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་དག་པ་དྲན་པ་བསྒོམ་པར་བྱ་སྟེ། དེ་ཡང་བྱང་ཆུབ་ཀྱི་ཕྱོགས་ཀྱི་དག་པ་འདི་རྣམས་ལ་ཀུན་ཏུ་སྤྱོད་པའི་རྒྱུད་རང་ལ་ཡང་རྒྱ་དཔེ་གསུམ་དུ་སྣང་སྟེ། ལྷའི་དག་པ་བྱང་ཆུབ་ཀྱི་ཕྱོགས་སུ་བྱས་པ་དང༌། བྱང་ཆུབ་ཀྱི་ཕྱོགས་ཐ་མལ་པ་དེ་ལྷའི་དག་པར་བྱ་བ་དང༌། བྱང་ཆུབ་ཀྱི་ཕྱོགས་རྐྱང་པ་རང་ལས་མེད་པ་གཅིག་དང་གསུམ་མཐོང་གསུང་ངོ༌། །
དེ་ལ་དང་པོ་ལྟར་ན་མངོན་པར་ཞེན་པ་སྤང་བའི་ཕྱིར་ཚུལ་དག་ཏུ་བྱེད་པའི་དབང་དུ་བྱས་ནས། དེ་ནས་ཏེ་ཕྱིའི་དཀྱིལ་འཁོར་བསྟན་པའི་རྗེས་ལའོ། ། གཞན་ཡང་ནི་སྔར་གྱི་ཕྱིའི་དཀྱིལ་འཁོར་བསྒོམས་པ་ལས་གཞན་དུ་གྱུར་པའོ། ། བྱང་ཆུབ་ནི་འབྲས་བུ་སྤངས་པ་དང༌། ཡེ་ཤེས་ཕུན་སུམ་ཚོགས་པ་ཡིན་ལ། དེའི་ཕྱོགས་ནི་རྒྱུ་སྟེ་དེ་ཡང་ལུས་རྗེས་སུ་དྲན་པ་ལ་སོགས་པའི་ཆོས་སུམ་ཅུ་རྩ་བདུན་ནོ། ། ཡང་ལྷའི་རྣམ་པ་སྦྱོར་བས་སྦྱར་བར་བྱ་སྟེ། ཞེས་པ་ནི་སྔར་བསྟན་པ་ལྟར། ལྷ་རྣམས་ཀྱི་ཞལ་ཕྱག་ལ་སོགས་པ་ལ་སེམས་གཏད་ཅིང་ཐུན་བཞི་ལ་སོགས་པས་ཤིན་ཏུ་གསལ་བར་གྱུར་པའི་ཚེ། ལྷ་དེ་དག་རྡུལ་ཕྲ་རབ་ལས་རྫས་སུ་གྲུབ་པ་རང་ཡིན་ནམ།
སྙམ་པའི་མངོན་པར་ཞེན་པ་སྐྱེ་ན་ལྷར་ཞེན་པས་ཀྱང་འཁོར་བར་འཆིང་བས་ན་དེ་སྤང་བའི་ཕྱིར། བྱང་ཆུབ་ཀྱི་ཕྱོགས་རྣམས་ལྷའི་ངོ་བོར་སྦྱོར་བས་ཚུར་སྦྱར་བར་བྱ་སྟེ། དེ་དག་ཀྱང་གང་ཞེ་ན། ལུས་རྗེས་སུ་དྲན་པ་ནི། ཞེས་པ་ལ་སོགས་པ་སྨོས་ཏེ། དེ་ཡང་ལྷའི་རྣམ་པ་ཡིན་པ་ཁོ་ནར་མ་ཟད་དེ། མཁའ་འགྲོ་མ་སྐུ་མདོག་ནག་མོ་ཕྱག་བཞི་པ་དེ་ནི་མཁའ་འགྲོ་མ་ཁོ་ན་མ་ཡིན་ཏེ། དེ་ཉིད་ལུས་རྗེས་སུ་དྲན་པ་ཡིན་ཞེས་དག་པ་དྲན་པས་མཁའ་འགྲོ་མར་ཞེན་པ་དེ་སྤངས་པ་ཡིན་ནོ། ། དེས་འོག་མ་ཀུན་ལ་ཤེས་པར་བྱའོ། ། གཉིས་པ་བྱང་ཆུབ་ཀྱི་ཕྱོགས་ཐ་མལ་པ་དེ་ལྷའི་དག་པར་བྱེད་པའི་ཕར་དག་ལྟར་ན་ལམ་ལ་ཐེ་ཚོམ་ཟ་བ་དང༌།
བྱང་ཆུབ་ཀྱི་ཕྱོགས་ལ་ཐ་མལ་པར་འཛིན་པ་དང༌། ལྷ་རྣམས་ལས་ལོགས་སུ་ལྷའི་རྣམ་པ་མིན་པའི་བྱང་ཆུབ་ཀྱི་ཕྱོགས་བྱ་བའི་ལམ་ཐ་དད་པ་ཅིག་ཡོད་དམ་སྙམ་པའི་ཐེ་ཚོམ་སྤངས་པའོ། ། དང་པོ་ནི། ཕ་རོལ་ཏུ་ཕྱིན་པའི་ཐེག་པ་ལ་ཐོས་བསམ་བྱས་པ་འགའ་ཞིག་གི་བསམ་པ་ལ། འབྲས་བུ་རྫོགས་པའི་སངས་རྒྱས་ཐོབ་པར་བྱེད་པ་ལ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་རིམ་གྱིས་བགྲོད་གདོས་པ་ཡིན་པ་ལ། གསང་སྔགས་ཀྱི་ལམ་བསྐྱེད་པའི་རིམ་པ་ལྷ་བསྒོམ་པ་ལ་དེ་མེད་པས་ལམ་དུ་མི་འགྲོའམ་སྙམ་པའི་ཐེ་ཚོམ་ཡོད་པ་ལ། ལྷ་སུམ་ཅུ་རྩ་བདུན་བསྒོམ་པ་རང་ལ་བྱང་ཆུབ་ཀྱི་ཕྱོགས་ཐམས་ཅད་ཚང་བྱས་པས་ལམ་ལ་ཐེ་ཚོམ་ཟ་བའི་ཐེ་ཚོམ་ཆོད་པར་འགྱུར་རོ། ། གཉིས་པ་ནི། ཕ་རོལ་ཏུ་ཕྱིན་པའི་ཐེག་པར་བྱང་ཆུབ་ཀྱི་ཕྱོགས་ཀྱི་ཆོས་རྣམས་རིམ་གྱིས་བགྲོད་དགོས་པ་ཡིན་ལ།
འདིར་ལྷ་སུམ་ཅུ་རྩ་བདུན་བསྒོམས་པས་རང་གི་བྱང་ཆུབ་ཀྱི་ཕྱོགས་དང་ལྷ་ཐ་མི་དད་པས་ན། བྱང་ཆུབ་ཀྱི་ཕྱོགས་རྣམས་ཅིག་ཅར་དུ་བསྒོམས་པར་སོང་བས་སྔགས་ཀྱི་ལམ་ཕ་རོལ་ཏུ་ཕྱིན་པའི་ལམ་བས་ཉེ་བ་ཡིན་ཏེ། དེས་ནི་ལམ་འདི་ཁྱད་པར་ཅན་དུ་བསྒྲུབ་པ་ཡིན་ལ། དེ་བས་ན་བྱང་ཆུབ་ཀྱི་ཕྱོགས་ཐ་མལ་པ་མ་ཡིན་ཏེ། མཁའ་འགྲོ་མ་ལ་སོགས་པ་ཡང་ཡིན་ནོ། ། ཞེས་དེ་ལྟར་ལྷར་དག་པར་བསྒོམ་པའོ། ། གསུམ་པ་ནི། ཡང་ཁ་ཅིག་ལྷ་རྣམས་ལས་ལོགས་སུ་ལྷའི་རྣམ་པ་ཡིན་པ་བྱང་ཆུབ་ཀྱི་ཕྱོགས་བྱ་བའི་ལམ་ལོགས་པ་ཐ་དད་པ་ཅིག་ཡོད་དམ་སྙམ་པའི་ཐེ་ཚོམ་ཟ་བ་དེ་སྤང་བའི་ཕྱིར། ལུས་དྲན་པ་ཉེར་གཞག་སོགས་རང་མཁའ་འགྲོ་མ་ལ་སོགས་པ་ཡིན་པར་བསྟན་པས་ཐེ་ཚོམ་ལྡོག་པའོ། ། འོ་ན་བྱང་ཆུབ་ཀྱི་ཕྱོགས་རང་ཀ་བསྟན་པས་ཆོག་མོད། །
འདིར་ལྷར་བསྟན་པ་ལ་དགོས་པ་ཅི་ཡོད་སྙམ་ན། འདི་ནི་ལམ་ཁྱད་པར་ཅན་དུ་བསྒྲུབ་པར་བྱ་བའི་ཕྱིར་ཏེ། བྱང་ཆུབ་ཀྱི་ཕྱོགས་ལྷར་བྱིན་གྱིས་བརླབས་པས་དངོས་གྲུབ་མྱུར་དུ་ཐོབ་པ་ཡིན་ནོ། ། དེ་ལྟ་བུའི་བྱང་ཆུབ་ཀྱི་ཕྱོགས་ཀྱི་དོན་བསྒོམ་པ་འདི་ལྷ་ལ་མངོན་པར་ཞེན་པ་ལ་སོགས་པ་སྔར་བཤད་པ་དེ་དག་མེད་པ་རྣམས་ཀྱིས་བསྒོམ་མི་དགོས་ཏེ། གང་ཟག་གི་བློ་ཚོད་དང་སྦྱར་ལ་བསྒོམ་གསུང་ངོ༌། ། ཡང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་འདི་ལ་བྱང་ཆུབ་ཀྱི་ཕྱོགས་རང༌། གོ་རིམ་གྱི་དབང་དུ་བྱས་ན། དྲན་པ་ཉེ་བར་བཞག་པ་བཞིའི་རྗེས་ལ་ཡང་དག་པར་སྤོང་བ་བཞི་འོང་བ་ཡིན་པ་ལ། དེ་བཞི་འོག་ཏུ་ཕྱི་དག་ལ་བསྟན་པ་དང༌། ཡང་དཔལ་ཧེ་རུ་ཀ་རྡོ་རྗེ་གཙོ་བོ་ཡིན་པས།
ཐམས་ཅད་ཀྱི་སྔོན་དུ་འོང་བའམ། ཡང་ན་ཕྱི་དག་ལ་འོང་བར་རིགས་པ་ལས། ཡང་དག་པར་སྤོང་བ་བཞིའི་གོང་དུ་བྱུང་བ་དང༌། ཡང་དཔའ་བོ་རྣམས་ཀྱི་དག་པ་ཧེ་རུ་ཀ་གཅིག་པོ་ལ་སྦྱར་ཏེ། དག་པ་གཞན་ཐམས་ཅད་དཔའ་མོ་ལ་སྦྱར་བའི་རྒྱུ་མཚན་གསུམ་བསམ་དགོས་པ་ལས། དང་པོ་ཡང་དག་པར་སྤོང་བ་བཞི་འོག་ཏུ་བསྟན་པ་ནི། སྤྱིར་བྱང་ཆུབ་ཀྱི་ཕྱོགས་ཀྱི་གོ་རིམ་དབང་བཙན་དུ་བྱས་པ་དང༌། ལྷའི་གོ་རིམ་དབང་བཙན་དུ་བྱས་པ་གཉིས་ལས། འདིར་ལྷའི་གོ་རིམ་མ་འཁྲུགས་པར་བྱ་བའི་དོན་དུ། ། ལྷའི་གོ་རིམ་དབང་བཙན་དུ་བྱས་ནས་ཡང་དག་སྤོང་བ་བཞི་འོག་ཏུ་བསྟན་པ་ཡིན་ལ།
གཙོ་བོ་ཧེ་རུ་ཀའི་དག་པ་ཡང་དག་པའི་ཏིང་ངེ་འཛིན་ཕག་གི་གདོང་ཅན་གྱི་རྗེས་ལ་བསྟན་པ་ནི། བྱང་ཆུབ་ཀྱི་ཕྱོགས་ཀྱི་གོ་རིམ་དབང་བཙན་དུ་བྱས་ནས་བསྟན་པ་ཡིན་ནོ། ། དག་པ་གཞན་ཐམས་ཅད་དཔའ་མོ་ལ་སྦྱར་ནས་འདིར་ཡང་དག་པའི་ཏིང་ངེ་འཛིན་གཅིག་པུ་དཔའ་བོ་ཧེ་རུ་ཀ་ལ་སྦྱར་བ་ནི། ཡང་དག་པའི་ཏིང་ངེ་འཛིན་དཔལ་ཧེ་རུ་ཀའི་དག་པ་ཡིན་ལ། རྡོ་རྗེ་ཕག་མོའི་དག་པ་ཡང་དེ་ཡིན་པས། དེ་ཉིད་ལས་སྔར་གྱི་དཔའ་མོ་རྣམས་ཀྱི་དག་པ་དེ་ཉིད་དཔའ་བོ་རྣམས་ཀྱི་དག་པ་ཡང་ཡིན་བྱ་བར་གཅིག་པར་བསྟན་པའི་དོན་ཡིན་ལ། དག་པ་གཞན་ཐམས་ཅད་དཔའ་མོ་རྣམས་ལ་སྦྱར་བ་ནི། རྒྱུད་འདི་རྣལ་འབྱོར་མའི་རྒྱུད་ཡིན་པ་ལ་དགོངས་པའོ། ། དེས་བྱང་ཆུབ་ཀྱི་ཕྱོགས་ཀྱི་ཆོས་རྣམས་བསྐྱེད་པའི་རིམ་པ་བསྒོམ་པ་ལ་སྦྱར་བ་བསྟན་ནས། ཡང་རྫོགས་པའི་རིམ་པ་བསྒོམ་པའི་སྐབས་སུ་རླུང་དང་བྱང་ཆུབ་ཀྱི་སེམས་ཐམས་ཅད་རྩ་དབུ་མར་ཚུད་པའི་ཉམས་མྱོང་ལ།
བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཡོན་ཏན་སྐྱེ་བ་ཡིན་ཏེ། དེ་ཡང་ཇི་ལྟར་ཞེ་ན། སྒྲུབ་པ་པོ་དང་པོ་ཁ་ཟས་ཆ་མཉམ་སྟེ་བསམ་གཏན་གྱི་ཁང་པ་མཚན་ཉིད་དང་ལྡན་པར་ཁ་ཤར་དུ་བལྟས་ཏེ་འདུག་ལ། ཉིན་མོ་ལ་ཐུན་ཆུང་བཅོ་ལྔ། མཚན་མོ་ལ་ཐུན་ཆུང་བཅོ་ལྔར་བྱས་ཏེ་འཇམ་རླུང་ལ་ཟླ་བ་ཕྱེད་མན་ངག་བཞིན་དུ་བསླབས་པས། འབྱུང་བ་བཞིའི་རླུང་ཐ་མལ་པ་ཙ་ན་པ་དང་ཆུ་ཤས་ཆེ་བ་ལ་ཡོད། འཇམ་རླུང་ལ་བསླབས་པས་རླུང་དང་མེའི་ནུས་པ་ཤས་ཆེར་བསྐྱེད་པ་དང༌། ཆུའི་ནུས་པ་ཤས་ཆེར་བསྐྱུངས་པས་འབྱུང་བ་བཞིའི་རླུང་ཆ་མཉམ་པར་གྱུར་པ་ལས། དེའི་ཕན་ཡོན་ལུས་རས་བལ་གྱི་གཟེག་མ་ལྟར་ལྡང་བ་ཡང་བ་དང༌། ཟོ་མདོག་བདེ་བ་འབྱུང་བ་ནི།
ལུས་དྲན་པ་ཉེ་བར་བཞག་པ་བསྒོམ་པའོ། ། དེ་ནས་རླུང་ཨ་ཝ་དྷཱུ་ཏཱིར་ཆུད་པར་འགྱུར་བས། ལུས་དང་སེམས་ལ་བདེ་བ་སྐྱེ་བ་ནི་ཚོར་བ་ཉེ་བར་བཞག་པ་དེ་ནས་ཆོས་གང་ཡང་ཡིད་ལ་མི་བྱེད་ཅིང་མི་རྟོག་པ་ནི། སེམས་དྲན་པ་ཉེ་བར་གཞག་པའོ། ། དེ་བཞིན་དུ་ཡང་དག་པར་སྤོང་བ་བཞི་ཡང་ལས་དང་པོ་པ་ནས་སངས་རྒྱས་ཀྱི་སའི་གནས་སྐབས་ཀྱི་བར་གྱི་ཆོས་ལ་སྦྱར་ཏེ། དེ་ཡང་མི་དགེ་བའི་ཆོས་མ་སྐྱེས་པ་རྣམས་མི་སྐྱེད་པ་ལ་སོགས་པ་གཉིས་ནི། ལས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་མ་སྐྱེས་པ་རྣམས་མི་སྐྱེད་པ་དང༌། སྔར་སྐྱེས་པ་རྣམས་སྤོང་བའོ། ། དགེ་བའི་ཆོས་མ་སྐྱེས་པ་རྣམས་སྐྱེད་པ་ལ་སོགས་པ་གཉིས་ནི། ཡེ་ཤེས་ཀྱི་རླུང་མ་སྐྱེས་པ་སྐྱེད་པ་དང༌།
སྐྱེས་པ་རྣམས་གོང་ནས་གོང་དུ་འཕེལ་བར་བྱེད་པའོ། ། དེ་བཞིན་དུ་རྟོག་པ་གོང་ནས་གོང་དུ་འཕེལ་བར་རྫུ་འཕྲུལ་གྱི་གཞིར་རྩི་བའམ། རེས་འགའི་ཚེ་ནི་ལས་ཀྱི་རླུང་འགག་པ་དང༌། ཡེ་ཤེས་ཀྱི་རླུང་སྐྱེ་བ་ལ་འདུན་པ་དང༌། རྩོལ་བ་དང༌། དཔྱོད་པ་དང༌། སེམས་པ་དང༌། མཚུངས་པར་ལྡན་པའི་ཏིང་ངེ་འཛིན་བཞི་ལ་གསུང་ངོ༌། ། དེ་བཞིན་དུ་དབང་པོ་ལྔ་ནི་ཡེ་ཤེས་ཀྱི་རླུང་ཅུང་ཟད་དབུ་མར་དབང་དུ་གྱུར་པ་ལ་བཞག སྟོབས་ལྔ་ནི་ཡེ་ཤེས་ཀྱི་རླུང་སྟོབས་ཆེ་སྟེ་ལས་ཀྱི་རླུང་འཇོམས་པར་ནུས་པ་ལ་བྱའོ། །
བྱང་ཆུབ་ཀྱི་ཡན་ལག་བདུན་ནི། ཁྱིམ་བཅུ་གཉིས་ཀྱི་ཁྱིམ་བཅུ་གཅིག་གི་རླུང་དགུ་བརྒྱ་ཕྲག་གཉིས་དབུ་མར་འགགས་པས་ས་དང་པོ་ཐོབ་པ་ལ་བྱའོ། ། དེ་བཞིན་དུ་ས་བཅུ་གསུམ་པའི་བར་དུ་ཁྱིམ་བཅུ་གཉིས་ཀྱི་རླུང་དགུ་བརྒྱ་པ་ཕྲག་གཉིས་གཉིས་པ་བཅུ་གཅིག་དབུ་མར་འགགས་པ་ནི་འཕགས་པའི་ལམ་ཡན་ལག་བརྒྱད་དོ། ། དེ་ལྟ་བུའི་རྫོགས་པའི་རིམ་པ་དང་སྦྱར་བ་དེ་ནི་འདིར་ཉམས་སུ་ལེན་པ་ལ་མི་དགེས་ལ། སྐབས་འདིར་ཉམས་སུ་བླང་བ་ནི་གོང་མ་ལྟར་ཤེས་པར་བྱའོ། ། དེ་ལྟར་ཕྱིའི་དཀྱིལ་འཁོར་དག་པ་དང་བཅས་པ་སྤྲུལ་སྐུ་ལམ་དུ་བྱེད་པ་བསྟན་ནས། ད་ནི་ལུས་ཀྱི་དཀྱིལ་འཁོར་ལ་སྔགས་ཀྱི་བྱིན་གྱིས་རློབ་པ་དང་བཅས་པ་ལོངས་སྐུ་ལམ་དུ་བྱེད་པ་བསྟན་པ་ནི། དེ་ནས་ཞེས་པ་ལ་སོགས་པ་སྨོས་ཏེ། དེའི་མངོན་པར་རྟོགས་པ་ནི་མངོན་རྟོགས་ཀྱི་ཡི་གེར་ཤེས་པར་བྱའོ། ། ཡི་གེའི་དོན་ནི།
དེ་ནས་ཏེ་ཕྱིའི་དཀྱིལ་འཁོར་བསྟན་པའི་རྗེས་ལའོ། ། གཞན་ཡང་སྔར་གྱི་ཕྱིའི་དཀྱིལ་འཁོར་ལས་གཞན་དུ་གྱུར་པ་སྐུའི་དཀྱིལ་འཁོར་ནི། ལུས་ལ་རང་བཞིན་གྱིས་གནས་པའི་དཀྱིལ་འཁོར། མཆོག་ནི་ཕྱིའི་དཀྱིལ་འཁོར་ལ་ལྟོས་ནའོ། ། གནས་ཀྱི་རིམ་པའི་སྦྱོར་བ་ནི་ནང་རང་གི་ལུས་ལ་གནས་པ་ལ་སོགས་པ་ཉི་ཤུ་རྩ་བཞི་རང་བཞིན་གྱིས་གནས་པའོ། ། ས་བཅུ་ཡོངས་སུ་དག་པ་ནི་ལུས་ཀྱི་ཆ་ཤས་ཉི་ཤུ་རྩ་བཞི་ལ་ས་བཅུར་བཏགས་པ་ཡིན་ཏེ་དེ་ཡང་དེ་རྣམས་ན་གནས་པའི་རླུང་དང་བྱང་ཆུབ་ཀྱི་སེམས་དབུ་མར་དབང་དུ་འདུས་པ་ལས་ས་བཅུའི་རྟོགས་པ་བྱུང་བས་དེ་སྐད་ཅེས་བྱའོ། ། པུ་ཛཱ་ལ་སོགས་པའི་ཡི་གེ་རྣམས་ནི་རང་གི་དཔྲལ་བ་ནས་པུས་མོའི་བར་གྱི་ལུས་ཀྱི་ཆ་ཤས་རྣམས་ལ་ཡི་གེ་བཀོད་པ། དེ་དག་ལ་འཛམ་བུ་གླིང་གི་ཡུལ་དེ་དང་དེར་མོས་པ་བྱ་སྟེ། དེ་ཡང་བླ་མ་སུ་མ་ཏི་ཀཱིརྟི་ནི་འོད་ཀྱི་སྤྱིལ་པོ་ལྟ་བུར་བསྒོམ་གསུང༌། བླ་མ་ཐང་ཆུང་བས་ལུས་རང་ལ་བསྒོམ་གསུང༌།
བླ་མ་ལོ་ཙཱ་བ་ནི་ཡི་གེ་དེ་དག་ལ་ཡུལ་དེ་དང་དེར་མོས་པ་བྱས་པས་ཆོག་སྟེ། དཔྲལ་བ་ཉིད་འཛམ་བུ་གླིང་ན་ཡོད་པའི་ཡུལ་པུལླཱི་ར་མཱ་ལ་ཡར་མོས་པ་བྱ་ཞིང༌། དེ་ན་ཡོད་པའི་རྩ་ལ་པུལླཱི་ར་མཱ་ལ་ཡ་ན་བཞུགས་པའི་དཔའ་མོ་རབ་ཏུ་གཏུམ་མོར་མོས་པ་བྱ། རྩའི་ནང་གི་བྱང་ཆུབ་ཀྱི་སེམས་ལ་ཞིང་སྐྱེས་ཀྱི་དཔའ་བོར་མོས་པ་བྱའོ། ། གཞུང་ལ་དཔའ་མོ་སྨོས་པ་ནི། འདིར་རྣལ་འབྱོར་མའི་རྒྱུད་ཡིན་པ་ལ་དགོངས་པ་ཡིན་གྱི། དོན་གྱི་དཔའ་བོ་དང་དཔའ་མོ་ཁ་སྦྱོར་མེ་ལོང་གི་ནང་ན་གཟུགས་བརྙན་སྣང་བ་ལྟ་བུར་བསྒོམ་མོ། ། དེ་ལྟར་ན་ཕྱིའི་དཀྱིལ་འཁོར་དང་ལུས་ཀྱི་དཀྱིལ་འཁོར་གཉིས་ཀ་ལ་ལྷ་སུམ་ཅུ་རྩ་བདུན་བཞུགས་པ་དེ་རྣམས་ཀྱི་ནང་ནས་སྒྲུབ་པ་པོ་ལ་བྱིན་གྱིས་རློབ་བྱེད་གང་ཡིན་ཞེ་ན། བླ་མ་ལ་ལ་བདེ་བ་ཆེན་པོའི་འཁོར་ལོ་ཡིན་ཟེར། ལ་ལ་བདེ་ཆེན་དང་དམ་ཚིག་གི་འཁོར་ལོ་གཉིས་ཀྱི་ལྷ་བཅུ་གསུམ་པོ་ཡིན་ཟེར་ཡང༌།
བླ་མ་ལོ་ཙཱ་བ་ནི་ཀུན་ཏུ་སྤྱོད་པའི་རྒྱུད་ལས། འཁོར་ལོ་གསུམ་བདག་འདིས་སྒྲོལ་བྱེད། ། ཅེས་གསུངས་པས་འཁོར་ལོ་གསུམ་གྱི་ལྷ་རྣམས་ཡིན་ཏེ། ད་ལྟ་འཛམ་བུ་གླིང་ན་བཞུགས་པས་སོ་གསུང་ངོ༌། ། དེ་ཡང་ཞེས་པ་ལ་སོགས་པའི་ཀུན་ཏུ་སྤྱོད་པའི་རྒྱུད་ཀྱི་ཚིག་དྲངས་པ་འདི་ནི་རང་གི་ལུས་ཀྱི་སྟོད་དང་བར་དང་སྨད་གསུམ་དུ་འཁོར་ལོ་གསུམ་བསྒོམ་པ་དང༌། དེ་ཡང་བསྐྱེད་པའི་ཆོ་ག་སྒྲ་ཚུལ་གཉིས་ལས་སྐད་ཅིག་ཙམ་གྱིས་བསྐྱེད་པའི་ལུང་ཡིན་ཏེ། དེ་ཡང་སྐུའི་འཁོར་ལོ་དང༌། གསུང་གི་འཁོར་ལོ་དང༌། ཐུགས་ཀྱི་འཁོར་ལོའི་དབྱེ་བས། དེའི་བརྡ་དང་ནི་ལུས་ཀྱི་ཡི་གེ་གསུམ་གྱི་ངོ་བོ་ཉིད་ཀྱིས་གནས་ཏེ།
དེ་ཡང་ལྟེ་བ་ནས་ཨྃ་གྱི་སྟེང་ན་ཨོཾ་གྱི་ཐིག་ལེ་ཡོད་པ་དེ་སྐུའི་འཁོར་ལོའི་བརྡ། སྙིང་ག་ན་ཨཱཿའི་ཐིག་ལེ་བརྒྱ་བྱིན་གྱི་མིག་ལྟ་བུ་ཡོད་པ་དེ་གསུང་གི་འཁོར་ལོ་བརྡ། སྣ་རྩེ་ན་ཧཱུྃ་གི་ཐིག་ལེ་ཧཱུྃ་ཁ་སྦྱོར་ཡོད་པ་དེ་ལུས་ཀྱི་སྟོད་ཀྱི་ཆ་ལ་ཐུགས་ཀྱི་འཁོར་ལོ་ངོ་བོ་ཉིད་ཀྱིས་གནས་པའི་བརྡའོ། ། མཐོ་རིས་ནི་ལུས་ཀྱི་སྟོད་ཀྱི་ཆ་སྟེ་ཐུགས་ཀྱི་འཁོར་ལོ་གནས་པའོ། ། མི་ཡུལ་ནི་ལུས་ཀྱི་བར་གྱི་ཆ་ལ་གསུང་གི་འཁོར་ལོ་གནས་པའོ། ། ས་འོག་ནི་ལུས་ཀྱི་སྨད་ཀྱི་ཆ་ལ་སྐུའི་འཁོར་ལོ་གནས་པའོ། ། དེ་ལྟ་བུའི་དཀྱིལ་འཁོར་དེ་བསྐྱེད་པའི་ཚེ། ཕྱིའི་དཀྱིལ་འཁོར་ལྟར་བྱང་ཆུབ་པ་ལྔ་ལ་སོགས་པ་རིམ་གྱིས་བསྐྱེད་པ་ཡིན་ནམ་ཞེ་ན། མ་ཡིན་ཏེ། སྐད་ཅིག་གཅིག་ནི་རྒྱུ་སྒྲ་ཚུལ་གྱི་སྐད་ཅིག་གིས།
སྐུ་གཅིག་གྱུར་ནི་འཁོར་ལོ་ལྔའི་ལྷ་རང་གི་ལུས་ལ་ཅིག་ཅར་དུ་བསྐྱེད་པའམ། ཡང་ན་རང་གི་ལུས་ཧེ་རུ་ཀ་ཡབ་ཡུམ་གྱི་རྟེན་དུ་བསྒོམ་པའོ། ། སྐད་ཅིག་ཙམ་གྱིས་རྣལ་འབྱོར་བདག་ནི་ཕྱིའི་དཀྱིལ་འཁོར་གྱི་ལྷ་རྣམས་དང་དབྱེར་མེད་པར་མོས་པ་བྱ་བའམ། ཡང་ན་ཡི་གེ་ཙམ་ལས་ཡུལ་བསྐྱེད་ནས། དེར་ལྷ་རྣམས་སྐད་ཅིག་གིས་བསྐྱེད་པའམ། ཡང་ན་རྒྱུ་སྒྲ་ཚུལ་གཉིས་ཀྱིའམ། རྟེན་གྱི་སྐད་ཅིག་ཙམ་གྱིས་སོ། ། སྐད་ཅིག་ནི་བརྟེན་པའི་ལྷའམ་འབྲས་བུ་ལྷ་བསྐྱེད་པ་ཡིན་ལ། དེ་ཉིད་གང་ཞེ་ན། སྔགས་ཏེ་དཔའ་བོ་དང༌།
ཕྱག་རྒྱ་ཅན་ནི་རྣལ་འབྱོར་མ་སུམ་ཅུ་རྩ་བདུན་ནོ། ། ཀུན་ནས་ཏེ། རྒྱུ་སྒྲ་ཚུལ། ཀུན་ཏུ་སྟེ། འབྲས་བུ་ལྷ་བསྐྱེད་པ། སྐད་ཅིག་སྟེ་ནི་རྟེན་དང་བརྟེན་པ་ཐམས་ཅད་ཐ་མི་དད་དུ་མོས་པ་བྱའོ། ། སྐད་ཅིག་གིས་གསང་སྔགས་འདོན་པ་ནི། འོག་གི་ཨོཾ་ལ་སོགས་པ་བརྗོད་པའོ། ། ཡང་ན་སྐད་ཅིག་གཅིག་ནི་ལྷན་ཅིག་སྐྱེས་པའི་དགའ་བའི་ཚུལ་གྱིས་སྐད་ཅིག་ཙམ་གྱི་ཡི་གེ་དང་མཚན་མ་ལ་སོགས་པ་ལ་མི་ལྟོས་པའི་ཕྱིར་རོ། ། རྣལ་འབྱོར་བདག་ནི་བཅོམ་ལྡན་འདས་མ་དང་ལྷན་ཅིག་པའི་བཅོམ་ལྡན་འདས་པའམ་དུས་གཅིག་ཏུ་འགྲུབ་པར་འགྱུར་བའོ། །
སྐད་ཅིག་སྔགས་ནི་དཔའ་བོ་རྣམས་ཡིན་ལ། ཕྱག་རྒྱ་ཅན་ནི་དཔའ་མོ་རྣམས་དང་དུས་མཉམ་པ་ཉིད་དུ་ཤེས་རབ་དང་ལྡན་པའོ། ། ཀུན་ནས་ཏེ་གཞལ་མེད་ཁང་དང་ཀུན་ཏུ་སྟེ་དཔའ་བོ་དང་དཔའ་མོའི་དབང་ཕྱུག་རྣམས་སོ། ། སྐད་ཅིག་ནི་ལྷན་ཅིག་ཏུ་རྫོགས་པའོ། ། སྐད་ཅིག་གིས་ནི་གསང་སྔགས་འདོན་ནི་སྔགས་བརྗོད་པ་ཙམ་གྱིས་དུས་མཉམ་དུ་རྫོགས་པར་བསྒོམ་པའོ། ། ཞེས་སློབ་དཔོན་པྲཛྙཱ་རཀྵི་ཏས་བཤད་དོ། ། ཡང་ཀུན་ཏུ་སྤྱོད་པའི་རྒྱུད་དྲངས་པའི་ཚིགས་བཅད་གཉིས་པོ་འདི་ལ་བརྟེན་ནས་སྒྲུབ་ཐབས་རྒྱས་བསྡུས་གསུམ་གྱི་སྒོམ་ཁོག་གི་རྣམ་གཞག་མཛད་དེ། དེའི་མངོན་པར་རྟོགས་པ་ནི་མངོན་རྟོགས་ཀྱི་ཡི་གེར་ཤེས་པར་བྱའོ། ། ཡི་གེའི་དོན་ནི་སྔར་བཤད་པ་ཉིད་དང་ཁྱད་པར་མེད་དོ། ། ཨོཾ་ལ་སོགས་པའི་སྔགས་ཀྱི་དོན་ནི།
ཨོཾ་ལ་སོགས་པའི་ཡི་གེ་གསུམ་བརྗོད་པས་གནས་གསུམ་གྱི་འཁོར་ལོ་གསུམ་དྲན་པར་བྱ་སྟེ། དེའི་དོན་ནི་མངོན་པར་རྟོགས་པའི་ཡི་གེར་ཤེས་པར་བྱའོ། ། སརྦ་བཱི་ར་ནི་དཔའ་བོ་ཐམས་ཅད། ཡོ་གི་ནཱི་ནི་རྡོ་རྗེ་ཕག་མོ་ལ་སོགས་པའི་རྣལ་འབྱོར་མ་སྟོང་ཕྲག་ཉི་ཤུ་རྩ་གཅིག་ལ་སོགས་པའོ། ། ཀཱ་ཡ་ཝཱ་ཀ་ཙིཏྟ་ནི་དེ་རྣམས་ཀྱི་སྐུ་དང༌། གསུང་དང༌། ཐུགས། བཛྲ་ནི་རྡོ་རྗེ། སྭ་བྷ་ཝ་ནི་རང་བཞིན། ཨཱཏྨ་ཀོ྅་ཧཾ་ནི།
ངའམ་བདག་ཡིན་ཞེས་པ་སྟེ། དེ་ཡང་ཕྱིའི་དཀྱིལ་འཁོར་དེ་དང་སྐུའི་འཁོར་ལོའི་ལྷ་རྣམས་ཀྱི་སྐུ་གསུང་ཐུགས་དང་ཞིང་སྐྱེས་དང་ལྷན་སྐྱེས་ཀྱི་དཔའ་བོ་དང་རྣལ་འབྱོར་མ་རྣམས་ཀྱི་སྐུ་གསུང་ཐུགས་དབྱེར་མི་ཕྱེད་པའི་རང་བཞིན་ང་ཡིན་ཞེས་བྱ་བའི་ང་རྒྱལ་བྱ་བའི་དོན་ཏོ། ། དེར་མ་ཟད་སྣོད་བཅུད་ཀྱི་དངོས་པོ་ཐམས་ཅད་ཀྱང་འཁོར་ལོ་ལྔའི་ལྷར་མོས་པ་བྱས་ལ། དེ་རྣམས་དང་བདག་གི་ལུས་ཀྱི་ལྷ་ཐ་མི་དད་པས་མོས་པ་བྱ་ཞིང༌། དེ་ཡང་སྟོང་པ་ཉིད་དང་སྒྱུ་མ་ཙམ་གྱིས་རང་བཞིན་དུ་མོས་པ་བྱ་བ་ནི། ཨོཾ་བཛྲ་ཤུདྡྷཿཞེས་པ་ལ་སོགས་པ་བརྗོད་པས་སོ། ། དེ་ཡང་བཛྲ་ནི་རྡོ་རྗེ། ཤུདྡྷཿདག་པ། སརྦ་དྷརྨཱཿནི་ཆོས་ཐམས་ཅད། ཡང་བཛྲ་ནི་རྡོ་རྗེ།
ཤུདྡྷཿདག་པ། ཨ་ཧཾ་ནི་ང་ཡིན་ཞེས་པ་སྟེ། དེའི་དོན་ནི་སྐུ་གསུང་ཐུགས་རྡོ་རྗེར་དག་པའི་ཆོས་ཐམས་ཅད་དབྱེར་མི་ཕྱེད་པར་དག་པ་ང་ཡིན་ཞེས་པའི་དོན་ཏོ། ། དེ་ལྟར་ལུས་ཀྱི་དཀྱིལ་འཁོར་ལ་སྔགས་ཀྱི་བྱིན་གྱིས་བརླབས་པ་དང་བཅས་པ་བསྟན་ནས། རྫོགས་པར་བྱེད་པའི་ཡན་ལག་གི་ཆོ་ག་ལ་བཞི་ལས། དང་པོ་གོ་ཆ་བཅིང་བ་ནི། མངོན་པར་རྟོགས་པ་རྒྱས་པ་དང་འབྲིང་གཉིས་ཀྱི་ཐུན་མོང་གི་ཆོ་ག་སྟེ། དེ་ཡང་གཙོ་ཆེར་ལོངས་སྐུ་བརྟན་པར་བྱེད་པའི་ཡན་ལག་གོ ། གཉིས་པ་ཡེ་ཤེས་སེམས་དཔའ་སྤྱན་དྲང་བ་ནི། རྒྱས་པ་དང་འབྲིང་གི་ཐུན་མོང་སྟེ།
ཕྱིའི་དཀྱིལ་འཁོར་དང་སྐུའི་དཀྱིལ་འཁོར་གཉིས་ཀའི་ཡན་ལག་གོ ། གསུམ་པ་དབང་བསྐུར་བ་ནི། རྒྱས་པ་དང་འབྲིང་གཉིས་ཀའི་ཐུན་མོང་སྟེ། དེ་ཡང་གཙོ་ཆེར་ཕྱིའི་དཀྱིལ་འཁོར་བརྟན་པར་བྱེད་པའི་ཡན་ལག་གོ ། བཞི་པ་སྔགས་ཀྱིས་མཆོད་པ་ནི། མངོན་པར་རྟོགས་པ་རྒྱས་བསྡུས་གསུམ་ཀའི་ཐུན་མོང་གི་ཡན་ལག་ཡིན་ནོ། ། དེ་ལ་གཞུང་ལས་སྔོན་དུ་གོ་ཆ་བཅིངས་ནས། དེ་ནས་ཡེ་ཤེས་སེམས་དཔའ་གཞུག་པར་བཤད་པ་ནི། སློབ་དཔོན་མེད་པར་རང་དགར་འཇུག་པ་དགག་པའི་དོན་ཡིན་ལ། མངོན་པར་རྫོགས་པ་ཉམས་སུ་ལེན་པ་ལ་སྔོན་དུ་ཡེ་ཤེས་སེམས་དཔའ་བཅུག་ནས།
དེ་ནས་དམ་ཚིག་སེམས་དཔའ་དང་ཡེ་ཤེས་སེམས་དཔའ་མི་འབྲལ་བར་བྱེད་པ་ལ་གཟེར་འདེབས་པའི་ཚུལ་དུ་གོ་ཆ་འཆིང་བ་ཡིན་ཏེ། དེ་དག་གི་འབྲེལ་ནི་མངོན་པར་རྟོགས་པ་རྒྱས་པའི་དབང་དུ་བྱས་ནས། དེ་ཡན་ཆད་ཀྱིས་དམ་ཚིག་སེམས་དཔའ་བསྐྱེད་པས་རྒྱུད་དག་པར་བྱས་ནས། དེ་ལ་ཡེ་ཤེས་སེམས་དཔའ་བཅུག་པས་བདག་གི་རྒྱུད་བྱིན་གྱིས་རླབས། དེ་ལ་གོ་ཆ་བཅིངས་པས་དམ་ཚིག་སེམས་དཔའ་དང་ཡེ་ཤེས་སེམས་དཔའ་མི་འབྲལ་བར་བྱས། དེ་བརྟན་པར་བྱ་བའི་ཕྱིར་དབང་བསྐུར་བར་བྱ་བ་ཡིན་ཏེ། དེ་ལྟར་ན་གཞུང་འཁྲུགས་ཀྱང་སཾ་བྷ་ཏ་ཞེས་པ་དོན་འབྲེལ་པ་ཡིན་ནོ། ། ཡི་གེའི་དོན་ནི། དེ་ནས་ཏེ་གཞུང་བཤད་པ་ལ་སྔགས་ཀྱི་བྱིན་གྱིས་བརླབས་པའི་རྗེས་ལ་ཡིན་ཡང༌། མངོན་པར་རྟོགས་པ་ཉམས་སུ་ལེན་པ་ལ།
ཡེ་ཤེས་སེམས་དཔའ་བཅུག་པའི་རྗེས་ལའོ། ། གོ་ཆ་གཉིས་ནི་ཡབ་ཡུམ་གཉིས་ཀྱིའོ། ། དེའི་ཡང་སྔོན་དུ་ཡེ་ཤེས་སེམས་དཔའ་གཞུག་པ་ནི། ཡེ་ཤེས་འཁོར་ལོ་སྟེ། ཕྱོགས་བཅུ་ན་རང་བཞིན་གྱིས་བཞུགས་པའི་དཔའ་བོ་དང་རྣལ་འབྱོར་མ་རྣམས་རྣམ་པར་བསྒོམ་པ་ནི་དམ་ཚིག་པ་ལ་གཞུག་པའོ། ། དེའི་སྦྱོར་བ་གང་ཞེ་ན། སྔགས་ཏེ་ཕེཾ་དང༌། ཕྱག་རྒྱ་ནི་འབར་བའི་ཕྱག་རྒྱ་སྟེ་དེ་གཉིས་ཀྱི་སྦྱོར་བ་ཤེས་པས་སོ། ། དེ་གང་ལ་གཞུག་ཅེ་ན། དམ་ཚིག་གི་འཁོར་ལོ་སྟེ་ཕྱིའི་དཀྱིལ་འཁོར་དང་སྐུའི་དཀྱིལ་འཁོར་ལ།
མྱུར་དུ་སྟེ་དེ་མཆོད་པ་ལ་སོགས་པ་ལ་མི་ལྟོས་པར་རམ། ཡང་ན་སྤྱན་དྲངས་ཏེ། མཆོད་པའི་རྗེས་ཁོ་ན་ལ་གཞུག ། ཅེས་པའི་དོན་ཏོ། ། གོ་ཆ་བཅིང་བ་ལ་བཤད་པའི་རྒྱུད་ཀྱི་དགོངས་པ་གཉིས་ཡོད་པ་ལས། ཀུན་ཏུ་སྤྱོད་པའི་རྒྱུད་ལྟར་ན་སྔགས་དང་ལྷ་རྣམས་ནི་དབྱེར་མེད་པ་ཡིན་པའི་ཕྱིར། ཡབ་ཡུམ་གཉིས་ཀྱི་གནས་སོ་སོར་ཟླ་བའི་སྟེང་དུ་སྔགས་ཁ་དོག་སོ་སོར་བསྒོམས་ནས་ལྷར་ང་རྒྱལ་བྱེད་པ་ཙམ་ཡིན་ལ། ངེས་པར་བརྗོད་པའི་རྒྱུད་བླ་མའི་དགོངས་པ་སློབ་དཔོན་ཀཾ་པ་ལས་བསྐངས་པ་ལྟར་ན་ཟླ་བའི་སྟེང་དུ་སྔགས་རྣམས་གྱུར་པ་ལས་ཆོ་ག་གསུམ་གྱིས་ལྷའི་སྐུར་བསྐྱེད་པ་ཡིན་ཏེ། གཉིས་པོ་དེའི་བསྒོམ་པའི་རིམ་པ་ནི། མངོན་པར་རྟོགས་པའི་ཡི་གེ་ལས་ཤེས་པར་བྱའོ། །
དེ་དག་གི་གནས་ནི། སྙིང་ག དཔྲལ་བ། སྤྱི་གཙུག ཕྲག་པའི་སྟེང་གཉིས། མིག་གཉིས། ཡན་ལག་ཐམས་ཅད་ལ་ནི་སློབ་དཔོན་པྲཛྙཱ་རཀྵི་ཏས་ཤ་དང་པགས་པའི་བར་ཐམས་ཅད་ལ་བཤད་ལ། བླ་མ་བགྲེས་པོ་རྣམས་ནི། དཔུང་པ་གཉིས། བརླ་གཉིས།
དཔྲལ་བ་དང་ལྔ་ལ་བཞེད་དོ། ། ཡེ་ཤེས་སེམས་དཔའ་སྤྱན་དྲང་བའི་ཡི་གེ་ནི་རྟོགས་པར་སླ་ལ། སྔགས་ཀྱི་མཆོད་པ་ནི་མཆོད་སྔགས་དང་བཟླས་པའི་སྔགས་གཉིས་སུ་ཇི་ལྟར་བཟླས་པ་མངོན་པར་རྟོགས་པའི་ཡི་གེར་ཤེས་པར་བྱའོ། ། དེ་ཡང་གཙོ་བོ་ཡབ་ཡུམ་གྱི་སྔགས་ལ་ནི་མཆོད་སྔགས་དང་བཟླས་སྔགས་གཉིས་ཀ་ལ་ཁྱད་པར་མེད་ལ། སྙིང་པོའི་རྣལ་འབྱོར་མ་བཞིའི་སྔགས་གཞུང་འོག་ཏུ་བྱུང་ཡང་ཉམས་ལེན་ལ། གཙོ་བོ་ཡབ་ཡུམ་གྱི་སྔགས་ཀྱི་རྗེས་ལ་ཞལ་བཞི་པའི་སྔགས་དང་སྦྲེལ་ལ་བཟླས། སྒོ་མཚམས་མ་བརྒྱད་རྐང་པ་བརྒྱད་དང་སྦྲེལ་ལ་བཟླས། དེ་ཡང་མཆོད་སྔགས་ལ་ནི་བཅད་པ་མེད་ལ། བཟླས་པའི་སྔགས་ལ་སྙིང་པོའི་རྣལ་འབྱོར་མ་བཞི་མན་ཆད་ལ་ཡབ་ཀྱི་ཧཱུྃ་ཕཊ་བཅད། ཡུམ་རྣམས་ཀྱི་ཨོཾ་བཅད་ལ་བཟླས་སོ། །
དབང་བསྐུར་བ་ནི་མངོན་པར་རྟོགས་པའི་ཡི་གེར་བསྟན་པས་འདིར་རྟོགས་པར་སླའོ། ། གཏོར་མའི་རྣལ་འབྱར་ཡང་མངོན་པར་རྟོགས་པའི་ཡི་གེར་ཤེས་པར་བྱའོ། ། དེ་ལྟར་གཏོར་མའི་རྣལ་འབྱོར་བྱས་པའི་རྗེས་ལ་རྫོགས་པའི་རིམ་པ་གང་རུང་ཅིག་བསྒོམ། དེ་ནས་བཟླས་པ་བྱའོ། ། དེ་ནས་སྤྱོད་ལམ་གྱི་རྣལ་འབྱོར་བྱ་བ་ནི། མཉམ་པར་བཞག་པའི་རྗེས་ལ་དག་པ་དྲན་པར་བྱ་བ་དང༌། ཞལ་བཞི་པའི་སྔགས་བརྗོད་དེ། སྲུང་བའི་འཁོར་ལོ་བྱ་བ་དང༌། བསྐྱེད་པའི་རིམ་པ་བརྟེན་པར་བྱ་བའི་ཕྱིར། རྗེས་སྤྱོད་ལམ་གྱི་གནས་སྐབས་སུ་རེས་འགའ་རུས་པའི་རྒྱན་དྲུག་བཏགས་ཏེ་སྤྲོས་བཅས་ཀྱེ་སྤྱོད་པ་བྱ་བ་དང༌།
གནས་སྐབས་ཐམས་ཅད་དུ་རྐྱང་པ་བརྒྱད་པའི་སྔགས་བརྗོད་ཅིང་རང་ལྷའི་ང་རྒྱལ་བརྟན་པར་བྱས་ལ། གཟུགས་ལ་སོགས་པའི་འདོད་པའི་ལོངས་སྤྱོད་ཐམས་ཅད་ལྷར་དམིགས་ལ་བདག་ཉིད་ལ་མཆོད་པའི་བསམ་པས་ལོངས་སྤྱད་པའོ། ། དེའི་དང་པོ་ལ་གཉིས་ཏེ། ཁམས་ཀྱི་དག་པ་དྲན་པ་དང༌། རྒྱན་ཆའི་དག་པ་དྲན་པའོ། ། དང་པོ་ལ་གཉིས་ལས། དག་བྱེད་ལྷའི་དག་བྱ་ཁམས་དག་པར་བྱ་བ་ནི། སེན་མོ་དང་པོ་དག་ལ་ནི། ། ཞེས་པ་ལ་སོགས་པ་སྨོས་ཏེ། དེ་ཡང་བཟླས་པ་བྱ་བའི་རྗེས་ལ་དག་པ་རྗེས་སུ་དྲན་པ་བསྒོམ་པའི་ཚེ།
སྔར་བསྐྱེད་རིམ་རྒྱས་བསྡུས་གསུམ་པོ་གང་བསྒོམས་པའི་ལྷ་རྣམས་གསལ་བར་བྱས་ལ། རང་གི་ཐ་མལ་པའི་སེན་མོ་དང་སོ་དག་ནི་ཐ་མལ་པའི་སེན་མོ་དང་སོ་མ་ཡིན་ཏེ། ཁཎྜ་ཀ་པཱ་ལ་དང་རབ་ཏུ་གཏུམ་མོ་ཡིན་ཞེས་པ་ལ་སོགས་པ་དྲན་པར་བྱའོ། ། དེ་ལ་འདིར་ཁམས་ཀྱི་དག་པ་དཔའ་མོ་ལ་མ་སྦྱར་བར་དཔའ་བོ་ལ་སྦྱར་བ་ནི། དཔའ་བོ་རྣམས་རགས་པ་ཡིན་པ་དང༌། ཁམས་ཀྱང་རགས་པ་ཡིན་པས་ཁམས་ཀྱི་དག་པ་དང་སྦྱར་བ་ཡིན་ལ། དཔའ་མོ་རྣམས་ནི་གཙོ་བོར་ཕྲ་བ་རྩའི་རྣམ་པར་དག་པ་ཡིན་པས་འདིར་མ་སྨོས་ཀྱང་དཔའ་མོ་རྣམས་ཀྱང་དོན་གྱིས་ཤེས་པར་བྱའོ། ། གཉིས་པ་དག་བྱེད་སྔགས་ཀྱིས་དག་བྱ་ཁམས་དག་པར་བྱ་བ་ནི། དཔའ་བོ་ཉི་ཤུ་རྩ་བཞི་ཡིས། ། ལུས་ཀྱི་ཁམས་ལ་སོགས་པར་བརྟག །
ཅེས་སྨོས་ཏེ། དཔའ་བོ་ཉི་ཤུ་རྩ་བཞི་ནི་དག་བྱེད་སྔགས་ཉི་ཤུ་རྩ་བཞི་ཡིན་ལ། ལུས་ཀྱི་ཁམས་ལ་སོགས་པ་བརྟག་པ་ནི། སྔར་གྱི་ལུས་ཀྱི་ཁམས་རྣམས་ལྷར་དྲན་པར་བྱ་བ་ཡིན་ལ། འདིར་ནི་ལུས་ཀྱི་ཁམས་རྣམས་དག་བྱེད་སྔགས་ཉི་ཤུ་རྩ་བཞིར་དྲན་པར་བྱའོ། ། རྒྱན་ཆའི་དག་པ་དྲན་པ་ནི། བསྒོམ་པ་དང་དངོས་སུ་བརྟགས་པ་གཉིས་ཀའི་དག་པ་དྲན་པ་ཡིན་ཏེ། རྩ་བའི་སྔགས་ནི་བཅོམ་ལྡན་འདས་ཀྱི་རྐང་པ་བརྒྱད་པའོ། ། སོགས་ཀྱིས་ཀ་ར་ཀ་ར་ལ་སོགས་པ་ཡང་བསྡུས་ཏེ་དེ་ནི་དག་བྱེད་དོ། ། མཆོད་ཕྱིར་ཐོགས་ལ་སོགས་པ་དག་བྱ་སྟེ།
དེ་ཡང་མཆོད་ཕྱིར་ཐོགས་ནི་རྩ་བའི་སྔགས་ཀྱི་ངོ་བོར་མོས་པ་བྱས་ལ། སོགས་ཀྱིས་བསྡུ་བ་རྒྱན་ཆ་གཞན་ཡང་རྐང་པ་བརྒྱད་པ་དང་ཀ་ར་ཀ་ར་ལ་སོགས་པ་ཡིན་ནོ། ། ཞེས་སྤྱིར་བསྟན་པ་ཙམ་ཡིན་ཏེ། འདི་གྲུབ་ན་ཕྱག་རྒྱ་དྲུག་ལ་ལེན་དྲུག་ཏུ་མོས་པ་བྱ་གསུང༌། གོ་ཆའི་དཔའ་བོ་དྲུག་ཅེས་པ་སྦྱར་ལ་དེ་ཡང་བཅོམ་ལྡན་འདས་ཀྱི་སྔགས་དྲུག་སྟེ་དག་བྱེད་དོ། ། ཕྱག་རྒྱ་དྲུག་ཅེས་པ་ནི་དག་བྱ་སྟེ་རུས་པའི་རྒྱན་ཆ་དྲུག་སྔགས་དྲུག་ཏུ་མོས་པ་བྱེད་པ་སྟེ། དེ་ཡང་སྤྱི་བོའི་རུས་པའི་འཁོར་ལོ་ཨོཾ་ཧྃ་ཡིན་ཞེས་བྱ་བ་ནས། ཐལ་བ་དང༌། ཚངས་པའི་སྐུད་པ་ཕཊ་ཧྃ་ཡིན་ཞེས་པའི་བར་དུ་མོས་པ་བྱེད་ཅིང་དངོས་སུ་ངག་ཏུ་ཡང་བརྗོད་གསུང༌། དེ་ལྟ་བུའི་རུས་པའི་རྒྱན་ཆ་དྲུག་དཔའ་བོའི་གོ་ཆའི་སྔགས་དྲུག་ཏུ་མོས་པ་བྱས་པ།
འདི་ཡིས་རང་གི་ལུས་མཛེས་ཏེ། ། ཞེས་པ་སྔ་མའི་མཇུག་སྡུད་དོ། ། ཡང་ན་འདི་འོག་མ་དང་འབྲེལ་བའི་དབང་དུ་བྱས་ན། རུས་པའི་རྒྱན་དྲུག་པོ་གོ་ཆ་དྲུག་དག་པ་ཡང་ཡིན་ལ། ཡང་ཡུམ་གྱི་རྩ་བའི་སྔགས་ལ་སོགས་པ་དག་པ་ཡང་ཡིན་པས། ཕྱག་རྒྱ་འདི་ཡིས་ལུས་མཛེས། ཞེས་པ་རུས་པའི་རྒྱན་དྲུག་རང་ལ་བྱ་ཡང་གསུང་སྟེ་སྔ་མ་གཟུང་ངོ༌། ། རྡོ་རྗེ་ཕག་མོའི་སྔགས་ནི་རྩ་བའི་སྔགས་ཏེ་དག་བྱེད་དོ། ། མགྲིན་པའི་རུས་པའི་མགུལ་དོ་ནི་དག་བྱ་མགྲིན་པའི་རུས་པའི་མགུལ་དོ་སྟེ་ཡུམ་གྱི་རྩ་བའི་སྔགས་སུ་མོས་པ་བྱའོ། ། སྙིང་པོའི་སྔགས་ནི་ཡབ་ཀྱི་སྙིང་པོ་སྟེ་དག་བྱེད་དེ།
དེའི་དག་བྱ་ནི་དཔའ་བོ་ཟེར་ཡང་དཔའ་བོ་དང་དཔའ་མོ་རྣམས་ཀྱི་སྐུ་ལ་ཡོད་པའི་ཕྲེང་བ་ནི། མི་མགོ་རློན་པ་བརྒྱའི་ཕྱེད་ནི་ལྔ་བཅུ་སྟེ་དེས་དོ་ཤལ་དུ་བརྒྱན་པ་དེ་སྙིང་པོའི་སྔགས་ཀྱི་ངོ་བོར་མོས་པ་བྱའོ། ། གསང་སྔགས་ཡི་གེ་བདུན་ནི་ཡབ་ཀྱི་སྙིང་པོ་ཡི་གེ་བདུན་པ་སྟེ་དག་བྱེད་དོ། ། རུས་པའི་རྒྱན་ཆ་ཡིས་ནི་རྣ་བར་བརྒྱན་ནི་དག་བྱ་སྟེ། རུས་པའི་རྒྱན་ཆ་དེ་སྔགས་དེར་མོས་པ་བྱའོ། ། སངས་རྒྱས་ཀུན་གྱི་མཁའ་འགྲོ་མ་ནི། ཡུམ་གྱི་ཉེ་བའི་སྙིང་པོའོ། ། ཨོཾ་སརྦ་ཤུདྡྷ་ལ་སོགས་པ་སྟེ་དག་བྱེད་དོ། ། པགས་པའི་གོས་ནི་དག་བྱ་སྟེ། གླང་པོ་ཆེའི་པགས་པ་དང༌།
སྟག་གི་པགས་པའི་ཤམ་ཐབས་ཏེ་ཡུམ་གྱི་ཉེ་བའི་སྙིང་པོའི་སྔགས་སུ་མོས་པ་བྱའོ། ། རྣལ་འབྱོར་མ་དྲུག་ནི་རྡོ་རྗེ་ཕག་མོ་ལ་སོགས་པ་དྲུག་ཡིན་ལ། དེའི་སྔགས་ནི་དག་བྱེད་ཨོཾ་བྃ་ལ་སོགས་པ་ཡུམ་གྱི་ཆོ་གའི་སྔགས་སོ། ། སྐ་རགས་ནི་རུས་པའི་སྐ་རགས་ཏེ་དག་བྱ་ཡིན་ལ། དེ་དཔའ་མོའི་གོ་ཆ་དྲུག་ཏུ་མོས་པ་བྱས་པས་རྣམ་པར་བརྒྱན་པའོ། ། འཁོར་ལོ་ཀུན་ནི་འཁོར་ལོ་ལྔ་ཡིན་ལ། དེ་རྣལ་འབྱོར་མ་ནི་ཌཱ་ཀི་ལ་སོགས་པ་སུམ་ཅུ་རྩ་དྲུག དེ་དག་ནི་སྔགས། ཨོཾ་ཌཱ་ཀི་ནཱི་ཧཱུྃ་ཧཱུྃ་ཕཊ་ལ་སོགས་པ་སུམ་ཅུ་རྩ་དྲུག་སྟེ་དག་བྱེད་དོ། ། བཏུང་བའི་ཐོད་པ་ནི་ལྷ་ཐམས་ཅད་ཀྱི་ཕྱག་གཡོན་ན་ཡོད་པའི་ཐོད་པ་རྣམས་དག་བྱ་སྟེ།
དེ་དག་སྔགས་དེ་རྣམས་སུ་མོས་པ་བྱ་བ་ཡིན་ནོ། ། རྣམ་པར་སྣང་མཛད་ཀྱི་སྔགས་ནི་ཡུམ་གྱི་སྙིང་པོ་གང་ཡིན་པ་དེ་དག་བྱེད་དོ། ། ཐོད་པ་ནི་ཐོད་པ་སྐམ་པོ་ལྔ་ཡིན་ལ། དེས་ལྷ་ཐམས་ཅད་ཀྱི་མགོ་བོར་ཏེ་དཔྲལ་བའི་སྟེང་དུ་རྣམ་པར་བརྒྱན་པ་སྟེ། ཡུམ་གྱི་སྙིང་པོའི་སྔགས་སུ་མོས་པ་བྱའོ། ། འདི་དག་གི་འཕྲོ་ནི་འོག་ནས་འབྱུང་བའི་ཁ་ཊྭཱཾ་ག་ནི་ལྷའི་སྐུ་ཞེས་པ་ལ་སོགས་པ་སྟེ། དེ་དག་ཀྱང་འདིར་སྦྱངས་ལ་དག་པ་ཕྱོགས་གཅིག་ཏུ་དྲན་པར་བྱའོ། ། དེ་དག་ནི་བླ་མ་ཕམ་ཐིང་པ་ལ་སོགས་པ་རྣམས་ནི་མཉམ་པར་གཞག་པའི་རྗེས་ལ་དག་པ་དྲན་པར་བསྒོམ་པར་བཞེད། ། བླ་མ་ནཱ་རོ་པའི་སློབ་མ་རྒྱ་གར་དཱ་རི་ཀ་པ་ནི་མཉམ་གཞག་རང་དུ་འདོད། བླ་མ་ལོ་ཙཱ་བ་ནི་ཉམས་ལེན་མཛད་ཙ་ན་དག་པ་དྲན་པ་བརྗེད་ཀྱི་དོགས་ནས་བསྐྱེད་རིམ་མཉམ་གཞག་གི་རྗེས་རང་ལ་དག་པ་དྲན་པ་བསྒོམས་ནས་དེ་ནས་མཆོད་པ་ལ་སོགས་པ་མཛད་གསུང་ངོ༌། །
གཉིས་པ་ཞལ་བཞི་པའི་སྔགས་བརྗོད་དེ། སྲུང་བའི་འཁོར་ལོ་བྱ་བ་ནི། དེ་ལྟར་བདག་ཉིད་རྣམ་པར་བསམས་ཏེ་ཞེས་པ་ནི་སྔར་བསྟན་པ་དེ་ལྟར་བདག་ཉིད་མཉམ་པར་གཞག་པའི་རྗེས་ལ་དག་པ་དྲན་པ་དེ་རྣམས་ཇི་ལྟ་བ་བཞིན་དུ་རྣམ་པར་བསམས་ཏེ། དེ་ནས་སྟན་ལས་ལངས་ནས་སྤྱོད་ལམ་བྱེད་པའི་ཚེ། སྔར་བསྒོམས་པའི་སྲུང་བའི་འཁོར་ལོ་བཞག་པའི་དུར་ཁྲོད་ཚུན་ཆད་ཀྱི་རྟེན་དང་བརྟེན་པ་ཐམས་ཅད་རང་གཙོ་བོ་ཡབ་ཡུམ་ལ་བསྡུས་ལ། རང་ལ་དཔའ་བོ་དང་དཔའ་མོའི་གོ་ཆ་བཅིངས་ནས་སྟན་ལས་ལངས་ཏེ། ཚམ་ངམ་སྔགས་ནི་ཕྱག་བཅུ་གཉིས་པའི་ང་རྒྱལ་གྱིས་སེ་གོལ་གཏོགས་ཤིང༌། སུམྦྷ་ནི་ཕྱོགས་གཡོན་སྐོར་མཚམས་གཡས་སྐོར་དུ་བརྗོད་པ་སྔོན་དུ་འགྲོ་བས་ཤིན་ཏུ་བསྲུང་ནི་སྲུང་བའི་འཁོར་ལོ་ཇི་ལྟ་བ་བཞིན་དུ་བསྒོམས་ལ། དེ་ནས་འོག་ཏུ་འབྱུང་བའི་རང་ལྷག་པའི་ལྷ་སྦྱོར་བས། ། སེམས་ཅན་ཀུན་ལ་བརྟག་པར་བྱ། །
ཞེས་པའི་ཚིག་གཉིས་པོ་འདིར་སྦྱར་ལ། ། རྗེས་ཀྱི་སྤྱོད་ལམ་བྱེད་པའི་དུས་སུ་རང་ལྷའི་ང་རྒྱལ་དང་མི་འབྲལ་བར་བྱ་བ་ནི། རང་ལྷག་པའི་ལྷ་ཕྱག་བཅུ་གཉིས་པའི་ང་རྒྱལ་དུ་རྟག་ཏུ་སྦྱོར་ཞིང་བསྒོམ་པ་དེས། སེམས་ཅན་ཀུན་ལ་བརྟག་པར་བྱ། ། མིག་གིས་སེམས་ཅན་གང་མཐོང་བ་ཐམས་ཅད་བཅོམ་ལྡན་འདས་ཕྱག་བཅུ་གཉིས་པ་ཡབ་ཡུམ་གྱི་སྐུར་མོས་པ་བྱ། སྒྲ་ཐམས་ཅད་རྐང་པ་བརྒྱད་པའི་སྔགས་སུ་མོས་པ་བྱ། དེ་དང་ལྡན་པས་སྤྱོད་ལམ་བྱེད་པའི་ཚེ། ངག་དག་པ་རྐང་པ་བརྒྱད་པའི་སྔགས་བརྗོད་ཅིང་རང་ལ་མཆོད་པ་བྱ་བ་ནི། རྐང་པ་བརྒྱད་པའི་སྔགས་ཀྱིས་མཆོད་ཅེས་སྨོས་ཏེ། དེ་ཡང་འགྲོ་བ་ལ་སོགས་པའི་སྤྱོད་ལམ་ཐམས་ཅད་དུ་བཅོམ་ལྡན་འདས་ཀྱི་རྐང་པ་བརྒྱད་པའི་སྔགས་བརྗོད་ཅིང༌།
མཆོད་ཅེས་པ་ནི། ཏིང་ངེ་འཛིན་གྱིས་གཟུགས་ལ་སོགས་པའི་ལོངས་སྤྱོད་ཐམས་ཅད་ལྷར་དམིགས་ཏེ། དེ་རྣམས་ཀྱིས་བདག་ཉིད་ལ་མཆོད་པའི་བསམ་པས་ལོངས་སྤྱད་པའོ། ། དེའི་ཚེ་འཇིགས་པ་ཐམས་ཅད་རྣམ་སྤངས་ཏེ་ནི་བདག་ཉིད་ལྷའི་ང་རྒྱལ་དང་ལྡན་པ་དེ་ལ་ལྷའི་དབང་པོ་བརྒྱ་བྱིན་ལ་སོགས་པར་བསྟན་ནས། བར་ཆད་བྱེད་པ་བྱུང་ན་ཡང་འཇིགས་པ་མེད་པར་བྱ་བའམ། ཡང་ན་འཇིགས་པ་ཐམས་ཅད་འདོད་པའི་ལོངས་སྤྱད་ཐམས་ཅད་ལ་སྤྱད་དུ་རུང་ངམ་མི་རུང་སྙམ་པའི་འཇིགས་པ་སྟེ། དེ་སྤངས་ལ་ཐམས་ཅད་ལྷར་བྱས་ཏེ། འཇིགས་པ་དང་ཉམ་ང་བ་མེད་པར་ལོངས་སྤྱད་པར་བྱའོ། ། དེའི་དོན་བསྡུ་བ་ནི། དེ་ལྟར་གཟུགས་ལ་སོགས་པ་ཐམས་ཅད་ལྷར་བྱས་ཏེ་འཇིགས་པ་མེད་པར་ལོངས་སྤྱད་པར་རྣལ་འབྱོར་པ་བདག་ཉིད་ཀྱིས་བསམ་མོ། །
དེ་ལྟ་བུ་དེ་གང་གི་སྡོམ་པ་ཡིན་ཞེ་ན། འཁོར་ལོ་བདེ་མཆོག་སྡོམ་པ་ལ་ཞེས་པ་སྟེ། དེ་ནི་འཁོར་ལོ་བདེ་མཆོག་གི་རྣལ་འབྱོར་པའི་སྡོམ་པ་ཡིན་ནོ། ། དེ་ལྟ་བུ་དེ་ལ་བློ་སྟེ་སྒྲུབ་པ་པོ་ཤེས་རབ་དང་ལྡན་པ་ལམ་འདི་ལ་ཞུགས་པའི་སྒྲུབ་པ་པོ་དེས་སྤྱོད་ལམ་ཐམས་ཅད་དུ་དེ་ལྟར་རྣམ་པར་སྤྱོད་པ་ཡིན་ནོ། ། དེ་ཐམས་ཅད་བསྡུས་ནས་བསྟན་པ་ནི་ཚངས་པར་སྤྱོད་པ་རྟག་གྱུར་ནས། ཞེས་སྨོས་ཏེ། དེ་ཡང་ཚངས་པ་ནི་ཡང་དག་པར་རྫོགས་པའི་སངས་རྒྱས་ཡིན་ལ། དེ་ཐོབ་པར་བྱ་བའི་དོན་དུ་སྤྱོད་པ་ནི། རྣལ་འབྱོར་པ་རྣམ་པ་བཞི་ལ་རྟག་ཏུ་བརྟེན། རྒྱུན་དུ་གནས་ན་ཐ་མལ་པའི་ཉེས་པས་མི་གོས་པ་ནི།
ཚངས་པར་སྤྱོད་པ་རྟག་ཏུ་གྱུར་ནས་ཞེས་བྱའོ། ། རིགས་ལྔ་ལ་ནི་ཞེས་པ་ལ་སོགས་པས་བསྐྱེད་རྫོགས་བརྟན་པར་བྱེད་པའི་སྤྱོད་པ་སྟོན་ཏེ། དེ་ལ་སྤྱིར་སྦྱིན་བྱ་དབང་བཞི་བྱིན་ནས། བསླབ་བྱ་བསྐྱེད་རྫོགས་གཉིས་ལ་བསླབས་ཏེ་གྲོགས་སྤྱོད་པ་བཞིས་བརྟན་པར་བྱས་ནས། ཐོབ་བྱ་མཆོག་དང་ཐུན་མོང་གཉིས་ཐོབ་པ་ལས། དེ་ཡན་ཆད་ཀྱིས་བསྐྱེད་པའི་རིམ་པ་ཐམས་ཅད་རྫོགས་པར་བསྟན། རྫོགས་པའི་རིམ་པ་གཞུང་འོག་ནས་འབྱུང་ཡང་དོན་སྔར་བསྟན་པའི་དབང་དུ་བྱས་ནས་བསྐྱེད་རྫོགས་ཀྱི་ཏིང་ངེ་འཛིན་བསྟན་ནས། སྐབས་འདིར་སྤྱོད་པ་སྟོན་པ་ལ། དེ་ལ་གཉིས་ཏེ། རང་དོན་གྱི་སྤྱོད་པ་དང༌།
གཞན་དོན་གྱི་སྤྱོད་པའོ། ། དང་པོ་ལ་གསུམ་སྟེ། བསྐྱེད་རིམ་བརྟན་པར་བྱེད་པའི་སྤྱོད་པ་སྤྲོས་བཅས་དང༌། རྫོགས་རིམ་བརྟན་པར་བྱེད་པའི་སྤྲོས་མེད་དང༌། ཤིན་ཏུ་སྤྲོས་མེད་དོ། ། དང་པོ་ནི། རྗེས་སྤྱོད་ལ་རུས་པའི་རྒྱན་དྲུག་བཏགས་ནས་བསྐྱེད་རིམ་གསལ་འདེབས་པར་བྱེད་པ་སྟེ། འོག་གི་ཁ་ཊྭཱཾ་ག་ནི་ལྷའི་སྐུ། ཞེས་པ་ལ་སོགས་པའི་ཚིག་བཞི་དང༌། འཇིགས་པ་ཐམས་ཅད་རྣམ་སྤངས་ཏེ། །
ཞེས་པ་ལ་སོགས་པའི་ཚིགས་སུ་བཅད་པ་ཅིག་གིས་སྟོན་ཏོ། ། གཉིས་པ་རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་ནི། སྤྱིར་ཆོས་ཐམས་ཅད་བསམ་གྱིས་མི་ཁྱབ་པ་དེ་བླང་དོར་ཐམས་ཅད་དང་བྲལ་བ་ཡིན་པ་ལ། རྫོགས་པའི་རིམ་པ་བསྒོམ་པའི་རྣལ་འབྱོར་པ་དེ། དེའི་སྟེང་དུ་བློ་འགྲོར་མ་བཏུབ་པར་གྲོགས་ཕྱག་རྒྱ་བསྟེན་པ་ལ་རིགས་ལ་བཟང་ངན་དང་བཟའ་བཏུང་ལ་སོགས་པ་ལ་ཞིམ་མི་ཞིམ་དང་གཙང་མི་གཙང་ལ་སོགས་པའི་བླང་དོར་དང་འཇིག་རྟེན་གྱི་ཆོས་བརྒྱད་ལ་བླང་དོར་དང༌། རྗེས་ཀྱི་དུས་སུ་ཡུལ་གྱི་རྐྱེན་གྱིས་གནོད་ན་དེ་སྤང་བའི་ཕྱིར། ཉིན་མོ་བྲམ་ཟེ་ལ་སོགས་པ་རང་གི་སྤྱོད་པ་བྱེད་ཅིང༌། མཚན་མོ་གྲོགས་ཕྱག་རྒྱ་དང་ཟས་ཀྱི་ཁྱད་པར་ཤ་ལྔ་ལ་ལོངས་སྤྱོད་པ་དང་བཅས་པ་དང༌། རིགས་ལ་སོགས་པ་ལ་བླང་དོར་གྱི་རྟོག་པ་མེད་པར་གསང་སྤྱོད་བྱེད་པ་ནི། རིགས་ལྔ་ལ་ནི་ཀུན་སྤྱོད་པ། །
ཞེས་པ་ལ་སོགས་པའི་ཚིག་གཉིས་ཀྱིས་བསྟན་ཏོ། ། ཤིན་ཏུ་སྤྲོས་མེད་ཀྱི་སྤྱོད་པ་ནི། ཕྱིའི་ཡུལ་རྐྱེན་གྱིས་མི་གནོད་པའི་སྟེང་དུ་ཡུལ་བརྟན་པས་ལྷར་རྟོགས་པའི་གྲོགས་སུ་འགྲོ་བའི་ཚེ། ཤིན་ཏུ་སྤྲོས་མེད་ཀྱི་སྤྱོད་པ་བྱ་བ་ནི་རྣམ་པར་མི་རྟོག ཅེས་པ་ལ་སོགས་པའི་ཚིག་གཉིས་ཀྱིས་བསྟན་ཏོ། ། དེ་ལྟར་རང་དོན་གྱི་སྤྱོད་པ་གསུམ་རིམ་གྱིས་སྤྱད་པས་དྲོད་དང་ཡེ་ཤེས་ཁྱད་པར་ཅན་སྐྱེ་སྟེ། བསད་པ་གསོ་བ་ལ་སོགས་པའི་ནུས་པ་ཐོབ་པའི་རྣལ་འབྱོར་པ་དེས། གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པ་བྱ་བ་ནི། དོགས་པ་ཐམས་ཅད་རྣམ་སྤངས་ཏེ། ། དཔའ་བོ་སེང་གེ་བཞིན་དུ་སྤྱོད། །
ཅེས་པས་བསྟན་ཏེ། དེ་ཡང་སློབ་དཔོན་བིརྺ་པ་ལྟ་བུར་ཉམ་ང་མེད་པས་སེམས་ཅན་མང་པོ་གསོད་པར་སྣང་བ་དང༌། ཉི་མ་དང་ཟླ་བ་འཛིན་པར་སྣང་བ་དང༌། ཆུ་བོ་གྱེན་ལ་བཟློག་པ་ལ་སོགས་པ་གཞན་དོན་དུ་བྱེད་པའོ། ། ད་ནི་ཆོས་སྐུ་ལམ་དུ་བྱེད་པ་རྫོགས་པའི་རིམ་པ་བསྒོམ་པ་བསྟན་པའི་ཕྱིར། ཨཱ་ལི་ཀཱ་ལི་ཞེས་པ་ལ་སོགས་པ་སྨོས་ཏེ། དེ་ཡང་བསྐྱེད་པའི་རིམ་པ་རྒྱས་པ་དང༌། འབྲིང་དང༌། བསྡུས་པ་གསུམ་གང་རུང་ཅིག་ལ་གནས་ནས། རྫོགས་པའི་རིམ་པ་བསྒོམ་པ་ནི།
གསུམ་སྟེ། རྡོ་རྗེ་སེམས་དཔའ་བསྡུ་བ་དང༌། ཡི་གེ་བསྡུ་བ་དང༌། ཐིག་ལེ་བསྡུ་བའོ། ། དེ་དག་གི་མངོན་པར་རྟོགས་པ་བསྒོམ་པའི་རིམ་པ་ནི། མངོན་པར་རྟོགས་པའི་ཡི་གེར་ཤེས་པར་བྱ་ལ། ཡི་གེའི་དོན་ནི། རྡོ་རྗེ་སེམས་དཔའ་བསྡུ་བ་ལྟར་ན། རྫོགས་རིམ་གྱི་སྔོན་དུ་བསྐྱེད་རིམ་བསྒོམ་པ་ནི། ཨཱ་ལི་ཞེས་པ་ཨཱ་ལིའི་བརྡས་བསྟན་པ་རྣལ་འབྱོར་མ་སུམ་ཅུ་རྩ་བདུན།
ཀཱི་ལི་ནི་ཀཱ་ལིའི་བརྡས་བསྟན་པའི་དཔའ་བོ་ཉི་ཤུ་རྩ་ལྔ། མདུན་ཞེས་པ་ནི་པཱུརྺའི་སྒྲ་དོན་དུ་མ་ལ་འགྲོ་བ་ལ། འདིར་དང་པོའམ་སྔོན་དུ་བསམས་ནས་ཞེས་པའི་དོན་ཡིན་ནོ། ། རྣལ་འབྱོར་ཆེན་པོ་ནི། བསྐྱེད་པའི་རིམ་པ་ལ་གནས་ནས་རྫོགས་རིམ་བསྒོམ་པར་འདོད་པའི་རྣལ་འབྱོར་པ་དེས། ངལ་བསོ་སྟེ་ཞེས་པ་ནི་བསྐྱེད་པའི་རིམ་པ་ལ་གནས་ནས་རྫོགས་པའི་རིམ་པ་ལ་ངལ་བསོ་བའོ། ། དེ་ཡང་ཇི་ལྟར་ངལ་བསོ་ཞེ་ན། ཟླ་བའི་དཀྱིལ་འཁོར་རྫོགས་པ་ནི། དཔེ་ཟླ་བ་ཉ་གང་བ་ལྟ་བུ་ཞིག་ལྟེ་བའི་རྩ་བ་ནི། གཙོ་བོའི་ལྟེ་བའི་རྩ་བར་གནས་པར་བསམ་མོ། །
ཡི་གེ་རྣམས་ཀྱི་མཆོག་གྱུར་པ་ནི་ཨཱ་ལི་དང་ཀཱ་ལི་རྣམས་ཀྱི་ནང་ནས་མཆོག་ཏུ་གྱུར་པ་ནི་ཡི་གེ་ཧཱུྃ་ཡིན་ཏེ། དེས་རྡོ་རྗེ་སེམས་དཔའི་ཐུགས་མཚོན་པས་སོ། ། དེའི་དབུས་སུ་ནི་གཙོ་བོའི་ལྟེ་བར་ཟླ་བའི་དབུས་སུ་བསམ་མོ། ། དེ་ཡོངས་སུ་གྱུར་པ་ལས། རྡོ་རྗེ་སེམས་དཔའི་སྐུར་བསྒོམས་པ་ནི་སྐུ་སྟེ་མཚན་དང་དཔེ་བྱད་དང་ཞལ་ཕྱག་ལ་སོགས་པའི་རྣམ་པ་ཅན། གསུང་ནི་སེམས་ཅན་ཐམས་ཅད་ཆོས་ཀྱིས་ཚིམ་པར་བྱེད་པ། ཐུགས་ནི་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པར་བྱེད་པའོ། ། རྡོ་རྗེ་ནི་དེ་གསུམ་དབྱེར་མི་ཕྱེད་ཅིང་རོ་གཅིག་པའི་བདག་ཉིད་ཅན། དེ་ལྟ་བུའི་ལྷའི་སྐུ་ནི་རྡོ་རྗེ་སེམས་དཔའ་ཡབ་ཡུམ་སྟེ་དེ་བསྒོམ་པར་བྱའོ། ། དེ་ནས་དེའི་ཐུགས་ཀའི་ཧཱུྃ་གི་འོད་ཀྱིས་སྣོད་བཅུད་ལ་སོགས་པ་བདག་དང་རྟག་པ་ལ་སོགས་པ་མེད་པར་བྱས་ཏེ་བསྡུ་བ་ནི།
གོང་བུ་ལས་འདས་པ་སྟེ། དམ་ཚིག་སེམས་དཔའ་དང༌། ཡེ་ཤེས་སེམས་དཔའ་དང༌། ཡི་གེའི་གོང་བུ་ལས་འདས་ཏེ། ནཱ་དར་གནས་པའོ། ། དེའི་ཚེ་དངོས་པོ་མེད་པའི་སེམས་ཉིད་མིན། ། ཞེས་པ་ནི་ནཱ་ད་སྐྲའི་རྩེ་མོ་བརྒྱ་སྟོང་གི་ཚད་ཙམ་གྱི་རང་བཞིན་ལ་སེམས་གཏད་ལ་བསྒོམ། དེའི་ཚེ་ལྷག་མཐོང་བདེ་བ་ཤས་ཆེ་སྟེ། སེམས་རྒོད་པར་གྱུར་པ་དེའི་ཚེ་ཞི་གནས་ཤས་ཆེ་བར་འདོད་ན། དེ་ཡང་སྟེ།
ནཱ་ད་ཤིན་ཏུ་ཕྲ་བ་དེ་ཡང་ཇེ་ཕྲ་ཇེ་ཕྲ་ལན་ཚྭ་ཆུ་ལ་ཐིམ་པ་བཞིན་དུ་སྟོང་པ་ཉིད་བསམ་གྱིས་མི་ཁྱབ་པར་བསྒོམས་ཏེ། དེ་ནི་ཡུལ་ལོ། ། སེམས་ཉིད་ནི་ཡུལ་ཅན་ཏེ་དེ་ཡང་ཡོད་པ་དང་མེད་པ་ལ་སོགས་པ་གང་དུ་ཡང་བརྟག་པར་མི་བྱའོ། ། དེ་ལྟར་ཆོས་ཐམས་ཅད་སེམས་ཉིད་སྟོང་པར་རོ་གཅིག་ཏུ་ཐིམ་པའི་ཆོས་ཐམས་ཅད་བསམ་གྱིས་མི་ཁྱབ་པ་དེ་བསྒོམ་པར་བྱའོ། ། དེ་ལྟ་བུའི་བསམ་གྱིས་མི་ཁྱབ་པ་དེ་མཚན་ཉིད་ཅི་འདྲ་ཞེ་ན། ཡོད་མེད་ལ་སོགས་པ་མཐའ་བཞི་དང་བྲལ་པ་སྟེ། གང་ལྟར་ཡང་མ་གྲུབ་པ། དེ་ཡང་དང་པོ་ནས་མཐའ་བཞི་དང་བྲལ་བར་གནས་པ་དེ། དེ་ལྟར་རྟོགས་པ་སྟེ། དེ་ཡང་དཔེ་ཆུ་ལ་ཆུ་བཞག་པ་བཞིན་ནོ། །
དེ་ལྟར་ཡང་སློབ་དཔོན་ས་ར་ཧ་པས། ། ཀྱེ་ཧོ་འདི་ནི་རང་བཞིན་དག་པ་ཡིན། ། ཞེས་པ་ནས། ཆུ་ལ་ཆུ་བཞག་བཞིན་དུ་ཤེས་པར་བྱ། ། ཞེས་པ་དང༌། ཡང༌། ཆུ་དང་མར་མེ་རང་གསལ་ཅིག་ཏུ་ཞོག ། ཅེས་གསུངས་ཏེ། དེ་ལྟ་བུའི་བསམ་གྱིས་མི་ཁྱབ་པ་དེ་བསམས་ནས། ཞེ་ན་དེ་ལ་ཡང་དང་ཡང་དུ་གོམས་པར་བྱས་པ་ལས།
མཐར་དབང་གསུམ་པའི་དུས་ཀྱི་དཔེའི་ཡེ་ཤེས་དང་འདྲ་བའི་བདེ་སྟོང་ཁྱད་པར་ཅན་ཏེ། འདི་ནི་སྟོང་པ་སྔོན་དུ་སོང་བའི་བདེ་བ་བསྒོམ་པའོ། ། དེ་ལྟར་བསྒོམས་པའི་ཕན་ཡོན་ནི། དེ་ལས་གཟུངས་ནི་ཐོབ་པར་འགྱུར། ། ཞེས་སྨོས་ཏེ། དེ་ལས་ཏེ་ཆོས་ཐམས་ཅད་བསམ་གྱིས་མི་ཁྱབ་པ་གོམས་པར་བྱས་པ་དེ་ལས་གཟུངས་ནི་གཟུགས་བཞི་དང༌། སྐུ་བཞིའི་རང་བཞིན་གྱི་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་སོགས་པ་ལ་ཐོབ་པར་འགྱུར་རོ། ། ཡང་ན་དཔེ་ལ་ལ་ལས། དེ་ནས་འཛིན་པ་ཐོབ་པར་འགྱུར་བྱ་བའི་འགྱུར་ཡོད་དོ། ། དེ་ལྟར་ན་དེས་ནི་ཆོས་ཐམས་ཅད་བསམ་གྱིས་མི་ཁྱབ་པ་བསྒོམས་པས་མཐར་ཕྱིན་པའི་དེ་ནས་འཛིན་པ་སྟེ།
འཁོར་བ་ཇི་སྲིད་ཀྱི་བར་དུ་མི་འབྲལ་བའི་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། དེ་ལྟར་བསྟན་པའི་རྡོ་རྗེ་སེམས་དཔའ་བསྡུ་བའི་རྫོགས་པའི་རིམ་པ་དེ་ལ་དཔེ་བཅུ་ཐམ་པའི་སྒོ་ནས་རྟོགས་པར་བྱ་སྟེ། དང་པོ་རྩ་བའི་དཔེ་ལྔ་ནི། རྡོ་ཁབ་ལེན་གྱིས་ལྕགས་གཡོ་བའི་དཔེ་དང༌། ལྕི་བས་དངུལ་ཆུ་སྡུད་པ་དང༌། རུས་སྦལ་ཡན་ལག་འཁུམས་པ་དང༌། སྐར་མདའ་གཅིག་ལ་གཅིག་ཐིམ་པ་དང༌། ལན་ཚྭ་ཆུ་ལ་ཐིམ་པའི་དཔེའོ། ། ཡན་ལག་གི་དཔེ་ལྔ་ནི། ཉི་མ་དང་འོད་ཟེར་གྱི་དཔེ་དང༌།
མེ་ལོང་དང་གཟུགས་བརྙན་གྱི་དཔེ་དང༌། ན་མཁའ་དང་སྤྲིན་གྱི་དཔེ་དང༌། མཚོ་དང་རླབས་ཀྱི་དཔེ་དང༌། གར་མཁན་དང་གར་མཁན་གྱི་ཆ་ལུགས་གི་དཔེ་དང༌། དེ་ལྟ་བུའི་དཔེ་དུ་མས་གློ་བུར་དུ་སྣང་བའི་ཆོས་ཐམས་ཅད་སེམས་ཉིད་བསམ་གྱིས་མི་ཁྱབ་པ་ལས་མ་འདས་ཤིང༌། ཐམས་ཅད་དེའི་ངང་དུ་ཐིམ་པ་ཡིན་པ་ཤེས་པར་བྱའོ། ། ཡང་རྫོགས་རིམ་གཉིས་པོ་དེ་ལ་གཞན་སྔ་མ་དང་འདྲ་བ་ལས། ཁྱད་པར་དུ་ཟླ་བའི་སྟེང་དུ་པདྨ་འདབ་མ་བཞི་པ་ལྟེ་བ་དང་བཅས་པ་ཅིག་བསྒོམ་མོ། ། ཡི་གེ་རྣམས་ཀྱི་མཆོག་གྱུར་པ་ནི། ཡི་གེ་ནི་ཨ་ཀྵ་ར་ན་མི་འགྱུར་བས་ཡི་གེ་སྟེ།
ཆོས་ཀྱི་སྐུ་ཡིན་ལ། དེ་མཚོན་པའི་ཐིག་ལེ་དམར་པོ་བསྒོམ་པ་ལ་དེ་སྐད་ཅེས་བྱའོ། ། དེ་ཉིད་དེའི་དབུས་སུ་ནི་པདྨ་འདབ་མ་བཞི་བའི་ལྟེ་བའི་དབུས་སུ་བསྒོམ་མོ། ། སྐུ་ནི་ཤར་གྱི་འདབ་མའི་སྟེང་ཡི་གེ་བསྡུ་བ་ལ། སའི་རླུང་གི་ས་བོན་ལ་སེར་པོ་དང༌། ཐིག་ལེ་བསྡུ་བ་དང༌། ཐིག་ལེ་སེར་པོ་གཉིས་དང༌། བྱང་གི་འདབ་མའི་ཆུའི་རླུང་གི་ས་བོན་ཝྃ་དང༌། ཐིག་ལེ་དཀར་པོའོ། ། གསུང་ནི་ནུབ་ཀྱི་འདབ་མའི་སྟེང་གི་མེའི་རླུང་གི་ས་བོན་དང༌།
ཐིག་ལེ་དམར་པོ་གཉིས། ཐུགས་ནི་ལྷོའི་འདབ་མའི་སྟེང་གི་རླུང་གི་རླུང་གི་ས་བོན་ཡ་དང༌། ཐིག་ལེ་སྔོན་པོ་གཉིས། རྡོ་རྗེ་ཅན་གྱི་དབུས་ཀྱི་ལྟེ་བའི་ཐིག་ལེ་དམར་པོའོ། ། ལྷའི་སྐུ་ནི་ཡི་གེ་བཞི་དང་ཐིག་ལེ་ལྔ་པོ་དེ་ཆོས་ཀྱི་སྐུའི་ངོ་བོ་ཡིན་པས་དེ་སྐད་ཅེས་བྱ་ལ། གོང་བུ་ལས་འདས་པ་ནི་འབྱུང་བ་བཞིའི་རླུང་རིམ་པ་བཞིན་དུ་དབུ་མར་ཞུགས་པ་དང༌། ས་ཆུ་ལ་ཐིམ་པ་ལ་སོགས་པའི་རྟགས་བྱུང་བ་ན་གཅིག་ལ་གཅིག་རིམ་གྱིས་བསྡུས་ཏེ་རང་རང་གི་གོང་བུ་ལས་འདས་ནས། དབུས་ཀྱི་ཐིག་ལེ་དམར་པོ་ཡང་སྟོང་པར་ཐིམ་པ་ལས་ནམ་མཁའ་ལྟ་བུར་འབྱུང་བར་འགྱུར་རོ། ། དེའི་ཚེ་སེམས་རིག་པ་གསལ་བ་འདི་ཡང་རྒྱུན་ཆད་ནས་གནས་སམ་ཞེ་ན། དངོས་པོ་མེད་པའི་སེམས་ཉིད་མིན་ཏེ་སེམས་རིག་པ་གསལ་བ་ཙམ་གྱི་ངོ་བོར་གནས་པའོ། །
དེ་ལྟར་ན་སེམས་རིག་པ་གསལ་བ་ཙམ་དུ་གཟུང་ངམ་ཞེ་ན། དེ་ཡང་བསམ་གྱིས་མི་ཁྱབ་པར་བསམ་མོ། ། དེའི་ཕྱིར་སེམས་ཉིད་རིག་པ་གསལ་བ་ཙམ་དུ་ཡང་བརྟག་པར་མི་བྱ་སྟེ། དེ་ལྟ་བུའི་བསམ་གྱིས་མི་ཁྱབ་པ་དེ་བསམ་ཞིང་བསྒོམས་ན་དེའི་ཕན་ཡོན་དེ་ལས་གཟུངས་ཐོབ་པ་ནི་སྔ་མ་དང་འདྲའོ། དེའི་ཚེ་ཕ་རོལ་ཏུ་ཕྱིན་པའི་དབང་དུ་བྱས་ན། སྦྱོར་ལམ་གྱི་ཐད་ཀར་ཕྱིན་པ་ཡིན་ཞེས་བླ་མ་ཕམ་ཐིང་པ་ལ་སོགས་པ་གསུང༌། བླ་མ་དུས་འཁོར་བ་མཐོང་བའི་ལམ་གྱི་ཐད་སོར་ཕྱིན་པ་ཡིན་གསུང༌། དེ་དག་གིས་ནི་རྫོགས་པའི་རིམ་པ་ཆོས་སྐུ་ལམ་དུ་བྱེད་པ་བསྟན་ལ། སྤྱིར་མངོན་པར་རྟོགས་པ་འདི་སྐུ་གསུམ་ལམ་དུ་བྱེད་པ་ཡིན་པས་ཕྱིའི་དཀྱིལ་འཁོར་དག་པ་དང་བཅས་པ་སྤྲུལ་སྐུ་ལམ་དུ་བྱེད་པ། སྐུའི་དཀྱིལ་འཁོར་བསྒོམ་པ་ལོངས་སྐུ་ལམ་དུ་བྱེད་པ།
རྫོགས་པའི་རིམ་པ་བསྒོམ་པ་ཆོས་སྐུ་ལམ་དུ་བྱེད་པའོ། ། དེ་ལྟར་ཡང་ཀུན་ཏུ་སྤྱོད་པའི་རྒྱུད་ཀྱི་ཤེས་པ་ཡིན་ནོ། ། ཡང་སྐུ་གསུམ་ལམ་དུ་བྱེད་པ་ལུགས་གཅིག་ནི། བདེ་བ་ཆེན་པོའི་འཁོར་ལོ་ངོ་བོ་ཉིད་ཀྱི་སྐུའམ། བདེ་བ་ཆེན་པོའི་སྐུ། ཐུགས་ཀྱི་འཁོར་ལོ་ཆོས་སྐུ། གསུང་གི་འཁོར་ལོ་ལོངས་སྐུ། སྐུའི་འཁོར་ལོ་དང༌། དམ་ཚིག་གི་འཁོར་ལོ་སྤྲུལ་པའི་སྐུའོ། ། ཡང་རང་གི་བསྒོམ་པའི་སྔགས་སྐྱེས་ལ་ཞིང་སྐྱེས་སུ་ཞེན་པ་སྤྲུལ་སྐུ།
དེ་ལྷན་སྐྱེས་སུ་ཞེན་པ་བྱེད་པ་ལོངས་སྐུ། དེ་ཆོས་སྐུ་ལས་བྱུང་བར་ཞེན་པ་བྱེད་པ་ཆོས་སྐུ་སྟེ་དེ་ལྟར་སྐུ་གསུམ་ལམ་དུ་བྱེད་པའོ། ། དེ་ལྟར་ན་སྒྲུབ་ཐབས་བསྐྱེད་རྫོགས་འདི་སྟན་གཅིག་ལ་སྒོམ་པར་བྱེད་པའི་ལུགས་ཡིན་པས་དབང་བསྐུར་བའི་བར་གྱི་ལྷ་བསྐྱེད་པ་རྫོགས་ནས་མཆོད་པ་རྣམས་ཀྱིས་མཆོད་དེ་བསྟོད་ནས། རྫོགས་པའི་རིམ་པ་གསུམ་པོ་གང་རུང་ཅིག་བསྒོམ། དེ་ནས་བཟླས་པ་བྱས་ལ་དག་པ་དྲན་པ་བསྒོམས་ཏེ་སྤྱོད་ལམ་གྱི་རྣལ་འབྱོར་བྱའོ། ། ཡང་གལ་ཏེ་བསྐྱེད་རིམ་གཅིག་པུ་བསྒོམ་པ་ཡིན་ན། མཆོད་པ་དང༌། བསྟོད་པ་དང༌། གཏོར་མ་ཡན་ཆད་ཟིན་པའི་རྗེས་ལ་བཟླས་པ་བྱ་སྟེ། དེ་ནས་དཀྱིལ་འཁོར་གྱི་ལྷ་ཐམས་ཅད་རང་གཙོ་བོ་ལ་བསྡུས་ལ་དག་པ་དྲན་པར་བསྒོམ།
དེ་ནས་ཞལ་བཞི་པའི་སྔགས་ཀྱིས་བསྲུང་བ་བྱ་སྟེ། རང་ལྷའི་ང་རྒྱལ་དང་ལྡན་པས་དངོས་པོ་ཐམས་ཅད་ལྷར་བྱས་ལ་གཟུགས་ལ་སོགས་པ་ཐམས་ཅད་ལྷར་བྱས་ཏེ། རང་ཉིད་ལ་མཆོད་པའི་བསམ་པས་བརྟན་པར་བྱ་ཞིང༌། དེ་ལྟར་རྒྱུན་མི་འཆད་པར་ཐུན་བཞིར་བསྒོམ་པར་བྱའོ། ། ཁ་ཊྭཱཾ་ག་ནི་ལྷ་ཡི་སྐུ། ། ཞེས་པ་ལ་སོགས་པ་ཚིགས་སུ་བཅད་པ་འདི་ནི་དོན་ཉམས་སུ་ལེན་པའི་ཚེ། སྔར་གྱི་རྣམ་པར་སྣང་མཛད་གང་ཡིན་པ། ། ཐོད་པའི་མགོ་བོས་རྣམ་པར་བརྒྱན། ། ཞེས་པའི་རྗེས་སུ་དག་པ་དྲན་པར་ཉམས་སུ་ལེན་པ་ཡིན་ཡང་གཞུང་འདི་ཉིད་དུ་བཤད་པ་མཛད་དེ། འདི་དག་དངོས་སུ་ཐོགས་ནས་བསྐྱེད་རིམ་བརྟན་པར་བྱེད་པའི་སྤྲོས་བཅས་ཀྱི་འཕྲོས་ཡིན་གསུང༌།
དེ་ལ་ཁ་ཊྭཱཾ་ག་ཞེས་པ་ནི། ལག་པ་གཡོན་པའི་གྲུ་མོ་ན་མར་བཅུག་སྟེ་བསྣམས་པ་ཡིན་ལ། ལྷའི་སྐུ་ནི་དེ་ཉིད་རང་གི་ངོ་བོ་ཡབ་དཔལ་ཧེ་རུ་ཀར་དྲན་པར་བྱའོ། ། ཌ་མ་རུའི་སྒྲ་ནི་ལག་པ་གཡས་ཀྱིས་སྒྲོགས་པ་སྟེ་རྣམ་པ་ཡིན་ལ། རང་གི་ངོ་བོ་ཤེས་རབ་སྟེ་ཡུམ་ཕག་མོའམ་སྟོང་པ་ཉིད་དུ་བསྒོམ་པར་ཤེས་པར་བྱའོ། ། ཉིན་མོ་ནི་ཉིན་མོའི་སྣང་བ་སྟེ་རྣམ་པ་ཡིན་ལ། བཅོམ་ལྡན་རྡོ་རྗེ་ཅན་ནི་རང་གི་ངོ་བོ་སྟེ། ཉེ་བར་དམིགས་པའི་རང་བཞིན་ཅན་ནམ་ཡབ་དཔལ་ཧེ་རུ་ཀར་མོས་པ་བྱའོ། ། མཚན་མོ་རྣམ་པ་ཡིན་ལ། རྣལ་འབྱོར་མ་ནི་རང་གི་ངོ་བོ་སྟེ་མཚན་མོའི་སྣང་བ་ཐམས་ཅད་མི་དམིགས་པའི་རང་བཞིན་ཡུམ་རྡོ་རྗེ་ཕག་མོ་ཡིན་པར་ཤེས་པར་བྱའོ། །
མྱ་ངན་འདས་བྱུང་དཔའ་བོ་རྣམས། ། ཞེས་པ་ནས། ཀ་ནི་གང་དུ་ཡང་མི་གནས་པའོ། ། ཞེས་པའི་བར་འདི་མཉམ་ལངས་ལ་ཉམས་སུ་ལེན་པའི་ཚེ་དག་པ་དྲན་པར་ཡང་ཁྱེར་བར་བྱའོ། ། དེ་ལྟར་མངོན་པར་རྟོགས་པ་ཉམས་སུ་ལེན་པའི་ཚེ་རྟེན་གྱི་གང་ཟག་རབ་འབྲིང་བཞི་བསྡུ་བ་མ་དག་པ་དང་དག་པ་དང་འདྲེས་པ་བསྒོམ་པ་གསུམ་དུ་བསྡུས་པ་དང༌། དེས་ཉམས་སུ་བླང་བའི་ལམ་མངོན་པར་རྟོགས་པ་བསྟན་ནས། ད་ནི་མངོན་པར་རྟོགས་པ་ཉམས་སུ་བླངས་པ་ལས་བྱུང་བའི་ཕན་ཡོན་ནམ་འབྲས་བུ་བསྟན་པ་ནི། མྱ་ངན་འདས་བྱུང་ཞེས་པ་ལ་སོགས་པ་སྨོས་ཏེ། དེ་ཡང་སྔར་བསྟན་པའི་རིམ་པ་གཉིས་སྐུ་གསུམ་ལམ་དུ་བྱེད་པ་ལ་གོམས་པར་བྱས་པ་ལས་ཐོག་མར་ཆོས་ཀྱི་སྐུ་སྟོང་པ་དང་སྙིང་རྗེ་གཉིས་སུ་མེད་པའི་མཚན་ཉིད་ཅན་རྟོགས་པ་འབྱུང་ལ། དེ་ལས་གཟུགས་སྐུ་གཉིས་ཀྱི་དཀྱིལ་འཁོར་གྱི་འཁོར་ལོ་འཕྲུལ་ཞིང་སྣང་བ་འབྱུང་སྟེ།
དེ་ཡང་མྱ་ངན་འདས་ནི་མི་གནས་པའི་མྱ་ངན་ལས་འདས་པ་སྟེ། ཉོན་མོངས་པ་རྣམས་སྤངས་པ་ཆོས་ཀྱི་སྐུ་དབྱིངས་དང་ཡེ་ཤེས་གཉིས་སུ་མེད་པ་ཡིན་ལ། དེ་ལས་བྱུང་བ་ནི་ཡེ་ཤེས་ཀྱི་སྣང་བ་ལས་བྱུང་བའི་ཡབ་ཧེ་རུ་ཀ དེའི་ཡེ་ཤེས་ཀྱི་ཆ་ལས་བྱུང་བ་ཞེས་པ་འཕྲུལ་བ་ནི། དཔའ་བོ་རྣམས་ཏེ་དཔའ་བོ་ཉི་ཤུ་རྩ་བཞི་པོ་རྣམས་སོ། ། དེའི་འཕྲུལ་བྱེད་གང་ཡིན་ཞེ་ན། དྲུག་པ་ནི། སངས་རྒྱས་དྲུག་པ་རྡོ་རྗེ་འཆང་ཆེན་པོ་ཡིན་ལ། དེའི་སེམས་ནི་དབྱིངས་རྟོགས་པའི་ཡེ་ཤེས་ཏེ། དེ་ལས་སྤྲུལ་པའོ། །
འོ་ན་ཡུམ་ཕག་མོའམ། རྣལ་འབྱོར་མ་རྣམས་ཀྱིས་རྣམ་པར་སྣང་བ་དེ་གང་ལས་བྱུང་ཞིང་གང་གིས་འཕྲུལ་ཞེ་ན། འཕྲུལ་བྱེད་ཆོས་ཀྱི་སྐུ་ལ་དབྱིངས་དང་ཡེ་ཤེས་གཉིས་སུ་མེད་པ་ཡོད་པ་ལས་དབྱིངས་ལས་འཕྲུལ་པའི་དབང་དུ་བྱས་ཏེ་བསྟན་པ་ནི། དག་པའི་ཆོས་ཀྱི་སྤྲུལ་པ་ནི། ཞེས་པ་ལ་སོགས་པའི་ཚིག་གཉིས་མོས་ཏེ། དེ་ཡང་དག་པའི་ཆོས་ནི་ཆོས་ཀྱི་དབྱིངས་རྣམ་པར་ཐར་པའི་སྒོ་གསུམ་ཡིན་ལ། དེ་ལས་སྤྲུལ་ཞིང་བྱུང་བ་ནི་རྣམ་པ་ཡུམ་ཕག་མོའི་གཟུགས་སུ་བསྟན་པ་ཡིན་ལ། དེ་ལས་དཔའ་མོ་སུམ་ཅུ་རྩ་དྲུག་པོ་རྣམས་འཕྲུལ་པའོ། ། དཔའ་བོ་རྣམས་ཀྱི་འཕྲུལ་བྱེད་ཡེ་ཤེས་ཡིན་པས་ན་གཉིས་མེད་ཀྱི་ཡེ་ཤེས་ཉིད་བསྟན་པ་ནི། ཤྲཱི་ནི་གཉིས་མེད་ཡེ་ཤེས་ཏེ། །
ཞེས་པ་ནི་ཟག་པ་མེད་པའི་ཡེ་ཤེས་དང་དབྱིངས་རོ་གཅིག་པའི་གཉིས་སུ་མེད་པའི་ཡེ་ཤེས་ཡིན་ཏེ། དེ་ཡང་གཉིས་རང་གང་མེད་ཅེ་ན། ཧེ་ནེ་རྒྱུ་ཚོགས་རྣམ་སྤངས་པས། ཞེས་པ་རྒྱུ་དང་སོགས་ཀྱིས་འབྲས་བུ་ལ་སོགས་པའི་གཉིས་ཐམས་ཅད་རྣམ་པར་སྤངས་པ་སྟེ། རྣམ་པར་ཐར་པའི་སྒོ་མཚན་མ་མེད་པའོ། ། དེ་ལྟར་གཉིས་ཐམས་ཅད་མེད་པར་ཅི་སྟེ་ཞེ་ན། རུ་ནི་ཚོགས་དང་བྲལ་བ་ཉིད། ། ཅེས་སྨོས་ཏེ། རུ་ནི་རྒྱུ་དུ་མའི་ཚོགས་པ་ཐམས་ཅད་དང་བྲལ་བ་ཡིན་པའི་ཕྱིར་རོ། ། དེ་ནི་རྣམ་པར་ཐར་པའི་སྒོ་སྟོང་པ་ཉིད་དོ། །
རྒྱུ་དུ་མའི་ཚོགས་པ་དང་བྲལ་བ་ཅི་སྟེ་ཞེ་ན། ཀ་ནི་གང་དུའང་མི་གནས་པ། ། ཞེས་སྨོས་ཏེ། དེ་ནི་རྒྱུ་དང་བྲལ་བས་རིགས་པས་བརྟགས་ན་འབྲས་བུའི་དམིགས་པའང་གང་དུ་ཡང་མི་གནས་པའི་ཕྱིར་ཏེ། རྣམ་པར་ཐར་པའི་སྒོ་སྨོན་པ་མེད་པའོ། ། སེམས་ལ་རྣམ་གནས་ཞེས་པ་ལ་སོགས་པ་ནི་གོང་དུ་བསྟན་པ་རྣམས་ཀྱི་སྐུ་གསུམ་ལམ་དུ་བྱེད་པའོ། ། རྣལ་འབྱོར་བཞི་ལམ་དུ་བྱེད་པའི་རྣལ་འབྱོར་པ་ཚེ་གཅིག་གིས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་བོ་ཞེས་སྟོན་པ་ཡིན་ཏེ། དེ་ཡང་སེམས་མ་རྣམ་གནས་ཟེར་ཡང་སྐུ་གསུམ་ལམ་དུ་བྱེད་པ་ལ་རྟག་ཏུ་སེམས་རྣམ་པར་གནས་པའི་རྣལ་འབྱོར་པ་དེ། མྱ་ངན་ལས་འདས་པ་སྟེ། དམན་པའི་མྱ་ངན་ལས་འདས་པ་ཐ་མལ་པའི་འཆི་བ་མི་སྟོན་ཏེ།
ཚེ་གཅིག་གིས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། གལ་ཏེ་ཚེ་གཅིག་གིས་ཕྱག་རྒྱ་ཆེན་པོ་མཆོག་གི་དངོས་གྲུབ་མ་ཐོབ་ཀྱང་འཆི་བའི་ཚེ་ཐུན་མོང་གི་དངོས་གྲུབ་མཁའ་སྤྱོད་ཐོབ་པར་སྟོན་པ་ནི། འཕོ་བའི་ཚེ་ན་ཞེས་པ་ལ་སོགས་པ་སྨོས་ཏེ། དེའི་འཕོ་བའི་ཚེ་ནི། འཆི་བའི་དུས་ནའོ། ། རྣལ་འབྱོར་པ་ནི་སྐུ་གསུམ་ལམ་དུ་བྱེད་པ་བསྒོམ་པའི་རྣལ་འབྱོར་པའི། དེ་ལྟ་བུའི་རྣལ་འབྱོར་པ་དེ་ཉིད་ཀྱི་ཤེས་པའི་སྣང་བ་ལ་རང་གིས་སྔར་བསྒོམས་པའི་ཚེ། སྔགས་སྐྱེས་དང་དབྱེར་མེད་པར་ཞེན་པ་བྱས་པའི་ལྷན་ཅིག་སྐྱེས་པ་དང་ཞིང་སྐྱེས་ཀྱི་དཔལ་ཁྲག་འཐུང་ལ་སོགས་པའི་དཔའ་བོ་དང་རྣལ་འབྱོར་མ་དཔག་ཏུ་མེད་པ་རྣམས་ཀྱིས་མེ་ཏོག་ལག་ན་ཐོགས་པ་དང༌། དེ་བཞིན་དུ་སྣ་ཚོགས་པའི་རྒྱལ་མཚན་དང༌། བ་དན་དང་ཌ་མ་རུ་ལ་སོགས་པའི་རོལ་མོའི་སྒྲ་སྣ་ཚོགས་དང༌།
གླུའི་མཆོད་པ་སྣ་ཚོགས་པ་ལ་སོགས་པ་དང་བཅས་པས་མདུན་དུ་བསུ་ནས། མཁའ་སྤྱོད་གནས་སུ་འཁྲིད་པར་བྱེད་ཅེས་སྦྱར་རོ། ། དེ་ཡང་མཁའ་སྤྱོད་ལ་མཆོག་གི་མཁའ་སྤྱོད་དང༌། ཐུན་མོང་གི་མཁའ་སྤྱོད་གཉིས་ལས་འདི་ཕྱི་མ་ཡིན་ཏེ། རྣལ་འབྱོར་པ་རང་ཉིད་མཁའ་སྤྱོད་ལ་ཐོགས་པ་མེད་པར་སྤྱོད་ཅིང་སྤྲུལ་པའི་སྐུ་ཐམས་ཅད་ལ་ཆོས་ཉན་པའི་གནས་སུ་འཁྲིད་པར་བྱེད་དེ། དེ་ནི་འཁོར་ལོ་བདེ་མཆོག་དངོས་མ་ཡིན་ཡང༌། དེ་དང་འདྲ་བའི་དངོས་གྲུབ་ཡིན། ། འཆི་བ་ཞེས་བྱ་རྣམ་རྟོག་སྟེ། ། ཞེས་པ་ནི་རྣལ་འབྱོར་པ་རང་མཁའ་སྤྱོད་ཀྱི་གནས་སུ་ཁྱིམ་ནས་ཁྱིམ་མེད་པར་བགྲོད་པ་བཞིན་དུ་འགྲོ་བ་དེ་ལ་འཇིག་རྟེན་ཐ་མལ་པ་རྣམས་རྣལ་འབྱོར་པ་འཆི་བ་ཞེས་བྱ་བའི་རྣམ་པར་རྟོག་པ་ཟད་པར་བྱེད་དོ། ། མངོན་པར་རྟོགས་པའི་ཚིག་དོན་རྣམས། །
བླ་མའི་དྲིན་གྱིས་དྲི་མེད་བྲིས་པ་ལས། ། དགེ་བ་གང་དེས་འཁོར་བའི་སེམས་ཅན་རྣམས། ། ཆུ་བོ་བཞི་རྒལ་བདེ་མཆོག་གནས་ཐོབ་ཤོག ། བཅོམ་ལྡན་འདས་འཁོར་ལོ་བདེ་མཆོག་གི་མངོན་པར་རྟོགས་པའི་ཚིག་གི་དོན་དཀའ་བ་རྣམས་གསལ་བར་བྱེད་པའི་བཤད་པ་དྲི་མ་མེད་པའི་སྒྲོན་མ་ཞེས་བྱ་བ། བྱང་ཕྱོགས་ཁ་བ་ཅན་གྱི་རིའི་རྒྱུད་དུ་སྐྱེས་པ་ཤཱཀྱའི་སྲས་ཀྱི་དགེ་སློང་སུ་བཛྲ་ཞེས་བྱ་བས་དཔལ་ཕུག་པོ་ཆེ་ཡོན་ཏན་འབྱུང་གནས་ཀྱི་གྲུབ་པ་བརྙེས་པའི་གནས་ཕུག་ཆུང་གི་དགོན་པར་སྦྱར་བ་རྫོགས་སོ།། །། མངྒ་ལཾ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
