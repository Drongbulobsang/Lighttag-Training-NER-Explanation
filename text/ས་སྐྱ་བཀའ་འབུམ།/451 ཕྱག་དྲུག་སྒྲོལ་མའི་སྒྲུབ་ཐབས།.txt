ས་སྐྱ་བཀའ་འབུམ།
པོད ༤༥༡
ཕྱག་དྲུག་སྒྲོལ་མའི་སྒྲུབ་ཐབས།
༼ཕ༽ ༄༅། །ཕྱག་དྲུག་སྒྲོལ་མའི་སྒྲུབ་ཐབས་བཞུགས།། ༄༅། །ཕྱག་དྲུག་སྒྲོལ་མའི་སྒྲུབ་ཐབས་ཞེས་བྱ་བ། རྗེ་བཙུན་མ་སྒྲོལ་མ་ལ་ཕྱག་འཚལ་ལོ། ། འགྲོ་བ་སྡུག་བསྔལ་ཆུ་བོ་ལས། ། སྒྲོལ་མཛད་སྒྲོལ་མར་ཕྱག་འཚལ་ནས། ། སྒྲོལ་མའི་སྒྲུབ་ཐབས་སྒྱུ་འཕྲུལ་གྱི། ། རྒྱུད་ཀྱི་རྗེས་སུ་འབྲང་སྟེ་བཤད། ། དེ་ལ་ཐོག་མར་སྔགས་པས་ཕྱི་དང་ནང་གི་བདག་ཉིད་ཀྱི་ཁྲུས་ཀྱིས་ལུས་དང་སེམས་དག་པར་བྱས་ནས། སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས་ཡན་ལག་བདུན་པ་དང་ཚད་མེད་པ་བཞིས་བསོད་ནམས་ཀྱི་ཚོགས་བསགས་ལ།
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ་གི་སྔགས་ཀྱིས་ཆོས་ཐམས་ཅད་མི་དམིགས་པའི་སྟོང་པར་བསྒོམས་ལ། སྟོང་པའི་ངང་ལས་པྃ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བསྒོམ་པར་བྱ་བ་ནི། ཏཱྃ་གི་ཡི་གེ་ལས་གྲུབ་པ། ། ལྷ་མོ་སྒྲོལ་མ་རྫུ་འཕྲུལ་ཆེ། ། འཇོ་སྒེག་ཆ་ལུགས་ཀྱིས་མཛེས་པ། ། ཞལ་རས་གསུམ་པ་སྤྱན་གསུམ་པ། ། ཕྱག་དྲུག་སེམས་དཔའི་སྐྱིལ་མོ་ཀྲུང༌། ། བཞད་པ་མརྒད་མདོག་དང་ལྡན། ། དང་པོ་མི་འཇིགས་སྦྱིན་པའི་ཕྱག ། གཉིས་པ་ན་ནི་རྡོ་རྗེ་བསྣམས། །
གསུམ་པ་ཡིས་ནི་མདའ་ཡང་གསོར། ། གཡོན་པས་སྡིགས་པའི་མཛུབ་མོ་སྟེ། ། གཉིས་པ་ན་ནི་ཨུཏྤལ་ཉིད། ། གསུམ་པ་ཡིས་ནི་གཞུ་ཡང་འཛིན། ། འོད་ཟེར་དམར་པོ་འབར་བ་ཅན། ། སངས་རྒྱས་འཕོ་བས་རྒྱས་མཛད་པ། ། དགའ་མཛད་སེམས་ཅན་ཀུན་གྱི་མ། ། རྟག་པར་རྒྱུན་དུ་བསྒོམ་པར་བྱ། ། སེམས་ཅན་ཐམས་ཅད་དབང་གྱུར་ཞིང༌། ། དགའ་བར་བྱེད་པའི་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །
དེའི་གནས་གསུམ་དུ། ཨོཾ་ཨཱཿཧཱུྃ་གསུམ་བཀོད་ནས་ཡེ་ཤེས་པ་དང་རོ་གཅིག་པར་བྱས་ལ་དབང་གི་ལྷ་སྤྱན་དྲངས་ནས་གསོལ་བ་བཏབ་པས་དབང་བསྐུར་ནས་རིགས་ཀྱི་བདག་པོ་དོན་ཡོད་གྲུབ་པའི་རྒྱས་གདབ་བོ། ། དེ་ནས་ལག་པ་གཉིས་ཐལ་མོ་སྙིང་གར་སྦྱར་ལ་མཛུབ་མོ་གཉིས་ཀྱི་རྩེ་མོས་གུང་མོའི་ཚིགས་དང་པོར་རེག་ནས་མཐེ་བོང་གཉིས་སྦྱར་ཏེ་དབུས་སུ་བཞག་པ་ཨུཏྤ་ལའི་ཕྱག་རྒྱ་བཅས་པས། དཔྲལ་བ། མགྲིན་པ། སྙིང་གར་གཏུག་ཅིང༌། ཨོཾ་སརྦ་ཏ་ཐཱ་ག་ཏ་ཏཱ་ར་ཀཱ་ཡ་ཨ་དྷི་ཏིཥྛ་ཨོཾ། ཨོཾ་སརྦ་ཏ་ཐཱ་ག་ཏ་ཏཱ་ར་ཝཱཀ་ཨ་དྷི་ཏིཥྛ་ཨཱཿ ཨོཾ་སརྦ་ཏ་ཐཱ་ག་ཏ་ཏཱ་ར་ཙིཏྟ་ཨ་དྷི་ཏིཥྛ་ཧཱུྃ། ཞེས་རིམ་པས་བརྗོད་ཅིང་བྱིན་གྱིས་བརླབ་བོ། །
དེ་ནས་ལྷའི་སྐུ་སྣང་ལ་རང་བཞིན་མེད་པ་ལ་སེམས་གཏད་དེ་མཉམ་པར་གཞག་གོ ། དེ་ནས་སྔགས་བཟླ་བར་འདོད་ན། སྙིང་གར་ཟླ་བའི་སྟེང་དུ་ཏཱྃ་གི་མཐའ་མར་སྔགས་ཀྱི་ཕྲེང་བས་བསྐོར་བའི་འོད་ཀྱིས་དེ་བཞིན་གཤེགས་པ་ཐམས་ཅད་ཀྱི་བྱིན་རླབས་སྤྱན་དྲངས་ཤིང་རང་ལ་བསྟིམ། རང་དང་གཞན་གྱི་དོན་གཉིས་བསྒྲུབ་པར་བསམ་ཞིང༌། བཟླ་བར་བྱ་བའི་སྔགས། ཕན་ཡོན་དང་བཅས་པ་ནི། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། དེ་ནས་འདི་ནི་གསུངས་ཙམ་གྱིས། ། སངས་རྒྱས་ཀུན་དང་སྲས་རྣམས་ཀྱིས། ། སྤྱན་ཕྱེ་རྣམ་པར་གདངས་ནས་སུ། །
ཡེ་ཤེས་རྡོ་རྗེ་ལྡན་པ་དྲན། ། ལྷ་མོ་བཟླས་བརྗོད་བྱས་ཙམ་གྱིས། ། སྐྱེ་དགུ་རྣམས་ནི་མངག་གཞུག་འགྱུར། ། དེ་ནས་དཀར་གཏོར་ཨོཾ་ཨཱཿཧཱུྃ་གིས་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ལ། རང་གིས་བསྒོམས་པ་ལྟ་བུའི་བཅོམ་ལྡན་འདས་མ་མདུན་དུ་སྤྱན་དྲངས་ལ་སྔགས་སྔ་མ་ཉིད་ཀྱི་དབུལ་ལོ། ། སླར་ཡང་མཆོད་ཅིང་བསྟོད་ལ་འདོད་པའི་དོན་ལ་གསོལ་བ་བཏབ་ནས། ཨོཾ་བཛྲ་མུཿས་གཤེགས་སུ་གསོལ། འདིའི་སྲུང་བའི་འཁོར་ལོ་དང༌། ལས་ཀྱི་ཚོགས་མང་པོ་ནི་སྒྲོལ་མའི་སྒྲུབ་པའི་ཐབས་ཀྱི་ཡན་ལག་གཞན་ལས་འབྱུང་བ་ལྟར་བསྒྲུབས་པས་འགྲུབ་པ་ཉིད་དོ། ། དེ་ལྟར་རྒྱུད་ཀྱི་རིམ་པ་བཞིན། །
སྒྲོལ་མའི་སྒྲུབ་ཐབས་བཤད་པ་ཡིས། ། འགྲོ་བ་སྲིད་པའི་རྒྱ་མཚོ་ལས། ། བརྒལ་ནས་བདེ་བ་སྦྱིན་པར་ཤོག ། ཕྱག་དྲུག་སྒྲོལ་མའི་སྒྲུབ་ཐབས་ཞེས་བྱ་བ། འཕགས་པས་ས་ཕོ་སྟག་གི་ལོ་དབྱར་ཟླ་ར་བའི་ཚེས་བརྒྱད་ལ་དཔལ་ས་སྐྱར་སྦྱར་བ་འདིའི་ཡི་གེ་པ་ནི་ངག་གི་དབང་ཕྱུག་གྲགས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
