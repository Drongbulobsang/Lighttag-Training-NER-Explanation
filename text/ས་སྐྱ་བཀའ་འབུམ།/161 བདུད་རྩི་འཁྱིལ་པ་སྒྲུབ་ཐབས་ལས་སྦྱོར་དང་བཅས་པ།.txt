ས་སྐྱ་བཀའ་འབུམ།
པོད ༡༦༡
བདུད་རྩི་འཁྱིལ་པ་སྒྲུབ་ཐབས་ལས་སྦྱོར་དང་བཅས་པ།
༼ཉ༽ ༄༅། །བདུད་རྩི་འཁྱིལ་པ་སྒྲུབ་ཐབས་ལས་སྦྱོར་དང་བཅས་པ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། དཔལ་གསང་བ་འདུས་པའི་རྗེས་སུ་འབྲང་བ། སློབ་དཔོན་སངས་རྒྱས་ཡེ་ཤེས་ཞབས་ཀྱི་བརྒྱུད་པའི་མན་ངག་བདུད་རྩི་འཁྱིལ་པའི་མངོན་པར་རྟོགས་པ་ནི། བསྒོམ་བཟླས་དང༌། གཏོར་མ་དང༌། འཁྲུལ་འཁོར་དང༌། སྦྱིན་སྲེག་དང༌།
ཕྲིན་ལས་གང་ལ་ཡང་སྦྱར་བ་སྟེ་ལྔས་རྟོགས་པར་བྱའོ། ། དེ་ལ་དང་པོ་བསྒོམ་བཟླས་ནི། རྣལ་འབྱོར་པས་ཁ་ལ་སོགས་པ་དག་པར་བྱས་ནས་སྟན་བདེ་བ་ལ་བསྡད་དེ། སྙིང་གར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསམ། དེ་ལས་འོད་བྱུང་བས་བླ་མ་དང་བགེགས་མཐར་བྱེད་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བ་སྤྱན་དྲངས། དེ་ལ་མེ་ཏོག་ལ་སོགས་པའི་མཆོད་པ་ལྔ་ཡིད་ཀྱིས་སྤྲུལ་ལ་སྔགས་ཀྱིས་དབུལ། དེའི་སྤྱན་སྔར་ཡན་ལག་བདུན་པ་བྱ་སྟེ། ཀུན་ཏུ་བཟང་པོ་ནས་འབྱུང་བ་བཞིན་དུ། གང་ཞིག་ཐོག་མེད་སྲིད་པའི་ཆུ་ཀླུང་དུ། ། ཞེས་བྱ་བའམ།
རྡོ་རྗེ་གུར་ལས། དཀོན་མཆོག་གསུམ་ལ་བདག་སྐྱབས་མཆི། ། ཞེས་བྱ་བ་ལ་སོགས་པ་གང་རུང་གིས་བྱ། དེ་ནས་གཞུང་གང་ལྟར་ཡང་རུང་བ་བཞིན་ཚད་མེད་བཞི་བསྒོམ་སྟེ་བསོད་ནམས་ཀྱི་ཚོགས་བསགས་པའོ། ། བསོད་ནམས་ཀྱི་ཚོགས་དེ་ཙམ་བསོག་པར་མི་ནུས་ན། མཆོད་པ་བྱས་པའི་རྗེས་ལ་བྱང་ཆུབ་ཀྱི་སེམས་བསྒོམས་པས་ཀྱང་བཏུབ་བོ། ། དེ་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་སྣང་བ་མི་དམིགས་པར་བསྒོམས་ལ། དེའི་ངང་ལས་པདྨ་དང་ཉི་མའི་དཀྱིལ་འཁོར་གྱི་སྟེང་དུ།
ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཕར་འཕྲོས། འཕགས་པ་མཆོད། སེམས་ཅན་གྱི་དོན་བྱས་ཏེ་ཚུར་འདུས་པ་ལས། བདག་ཉིད་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་ནག་ཞལ་གསུམ་ཕྱག་དྲུག་པ། ཞབས་གཡས་བསྐུམ་པས་བདུད་སྡིག་ཅན་ཆུང་མ་དང་བཅས་པ་མནན་ཅིང༌། གཡོན་བརྐྱང་པས་ཚོགས་བདག་མནན་པ། ཞལ་གཡས་དཀར་ཞིང་གཡོན་དམར་བ། སྐྲ་དམར་སེར་གྱེན་དུ་བརྫེས་ཤིང་སྨ་ར་སེར་པོ་དང་བཅས་པ། དམར་ཞིང་ཟླུམ་པའི་སྤྱན་གསུམ་དང་ལྡན་པ། ཁྲོ་གཉེར་དང་བཅས་ཤིང་མཆེ་བ་གཙིགས་པ།
ཕྱག་དང་པོ་ཕྱག་རྒྱ་ཆེན་པོའི་ཕྱག་གིས་ཡུམ་ལ་འཁྱུད་པ། གཡས་ཀྱི་གཉིས་པ་ན་རྡོ་རྗེ། གསུམ་པ་ན་རལ་གྲི། གཡོན་གྱི་གཉིས་པ་ན་རིན་པོ་ཆེ། གསུམ་པ་ན་པདྨའོ། ། གཟུགས་ཐུང་ཞིང་གསུས་ཁྱིམ་ཆེ་ལ་སྟག་གི་ཤམ་ཐབས་གྲོལ་བ། ཀླུ་ཆེན་པོ་བརྒྱད་ཀྱིས་བརྒྱན་པ་སྟེ། དེ་ཡང་སྤྱི་བོ་ལ་མཐའ་ཡས་སྔོན་པོ། རྣ་བ་ལ་འཇོག་པོ་དམར་པོ། དཔུང་པ་ལ་རིགས་ལྡན་ཁྲ་བོ།
ལག་པ་ལ་ནོར་རྒྱས་དཀར་པོ། སྐ་རགས་ལ་དུང་སྐྱོང་སེར་པོ། རྐང་པ་ལ་པདྨ་སྔོ་སྐྱ། མགྲིན་པར་པདྨ་ཆེན་པོ་སྔོ་སྐྱ། སེ་རལ་ཁར་ཀརྐོ་ཊ་ལྗང་གུའོ། ། ཡུམ་ནི་ཞལ་གསུམ་ཕྱག་དྲུག་མ། རང་འོད་ཀྱི་རིག་མ་སྟེ། སྐྱེས་པ་དང་བུད་མེད་ཀྱི་ཁྱད་པར་མ་ཡིན་པ་ཐམས་ཅད་ཡབ་དང་འདྲ་བའོ། ། མེ་རི་རབ་ཏུ་འབར་བའི་དབུས་ན་བཞུགས་པར་བསམས་ཏེ་བསྙེན་པའོ། ། སྐུ་གསུང་ཐུགས་ཀྱི་གནས་སུ་ཨོཾ་ཨཱཿཧཱུྃ་བསམ་ཞིང༌།
སྙིང་གར་རང་དང་འདྲ་བའི་ཡེ་ཤེས་སེམས་དཔའ་བསྒོམས་ལ། དེའི་ཐུགས་ཀར་ཏིང་ངེ་འཛིན་སེམས་དཔའ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསམས་ཏེ། གཉིས་པ་ཉེ་བར་སྒྲུབ་པའི་ཡན་ལག་གོ ། དེ་ནས་དེ་བཞིན་གཤེགས་པའི་ཚོགས་ཐམས་ཅད་བདུད་རྩི་འཁྱིལ་པའི་རང་བཞིན་དུ་སྤྱན་དྲངས་ལ། བདག་གི་ལུས་ལ་བསྟིམ་པ་ནི་སྒྲུབ་པའི་ཡན་ལག་གོ ། དེ་ནས་དེ་བཞིན་གཤེགས་པ་ཐམས་ཅད་སྤྱན་དྲངས་ལ་ཡིད་ཀྱིས་མཆོད་ལ། དབང་བསྐུར་བར་གསོལ་བ་བཏབ་ནས། དབང་བསྐུར་བའི་མཐར་སྤྱི་བོར་མི་བསྐྱོད་པས་བརྒྱན་པ་ནི་སྒྲུབ་པ་ཆེན་པོའི་ཡན་ལག་གོ ། དེ་ལྟར་སྐུ་བསྐྱེད་ལ། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ།
ཞེས་བྱ་བས། ལྷའི་ང་རྒྱལ་བརྟན་པར་བྱས་ལ་ཡུན་རིང་དུ་བསྒོམ་པར་བྱའོ། ། དེ་ནས་གསང་སྔགས་བཟླ་བར་བྱ་སྟེ་བསྙེན་པའི་དུས་སུ་ནི་སེམས་དཔའ་སུམ་བརྩེགས་ཀྱི་ལྷའི་ང་རྒྱལ་ལ་དམིགས་ནས་བཟླས་ལ། ཕྲིན་ལས་ཀྱི་དུས་སུ་རང་གི་བ་སྤུའི་བུ་ག་ནས་རང་འདྲ་བའི་ཁྲོ་བོ་དཔག་ཏུ་མེད་པས་གཏམས་ཤིང༌། དེ་དག་ལས་ཀྱང་རང་འདྲ་བའི་ཁྲོ་བོ་དཔག་ཏུ་མེད་པ་སྤྲོས་པས། འཇིག་རྟེན་གྱི་ཁམས་ཐམས་ཅད་བཀང་ནས་ཇི་ལྟར་འདོད་པའི་ཕྲིན་ལས་བྱེད་པར་བསམ་ཞིང༌། ཁྲོ་བོའི་བཟླས་པ་འབྲུག་ལྟ་བུའི་སྒྲས་བཟླ་བར་བྱའོ། ། དེ་ལ་སྔགས་ནི་འདི་ཡིན་ཏེ། ན་མསྶ་མནྟ། ཀཱ་ཡ་ཝཱཀྩིཏྟ།
བཛྲཱ་ནཱཾ། ན་མོ་བཛྲ་ཀྲོ་དྷཱ་ཡ། མ་ཧཱ་དཾཥྚྲོཏྐ་ཊ་བྷཻ་ར་ཝཱ་ཡ། ཨ་སི་མུ་ས་ལ་པ་ར་ཤུ་པཱ་ཤ་ཧསྟཱ་ཡ། ཨོཾ་ཨ་མྲྀ་ཏ་ཀུཎྜ་ལི། ཁ་ཁ། ཁཱ་ཧི་ཁཱ་ཧི། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན།
ད་ཧ་ད་ཧ། གརྫ་གརྫ། བི་སྥོ་ཊ་ཡ། བི་སྥོ་ཊ་ཡ། སརྦ་བིགྷྣཱན། བི་ནཱ་ཡ་ཀཱ་ཎཱཾ། མ་ཧཱ་ག་ཎ་པ་ཏི། ཛཱི་བི་ཏ་ཨནྟ་ཀ་རཱ་ཡ་སྭཱ་ཧཱ། ལེའུ་བཅུ་བཞི་པ་ནས་འབྱུང་བའི་རྩ་བའི་སྔགས་སོ། ། ན་མསྶ་མནྟ་ཀཱ་ཡ་ཝཱཀྩིཏྟཱ་ནཱཾ།
ཨོཾ་ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། གརྫ་གརྫ། བི་སྥོ་ཊ་ཡ། བི་སྥོ་ཊ་ཡ། སརྦ་བིགྷྣཱན། བི་ནཱ་ཡ་ཀཱ་ཎཱཾ།
མཧཱ་ག་ཎ་པ་ཏི། ཛཱི་བི་ཏ་ཨནྟ་ཀ་རཱ་ཡ་ཧཱུྃ་ཕཊ། ལེའུ་བཅོ་ལྔ་པ་ནས་འབྱུང་བ་སྟེ་སྙིང་པོའི་སྔགས་སོ། ། ཨོཾ་ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། ཨ་མྲྀ་ཏེ་ཧཱུྃ་ཕཊ། ལེའུ་བཅུ་བདུན་པ་ནས་འབྱུང་བ་ཉེ་བའི་སྙིང་པོའི་སྔགས་སོ། །
ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ལེའུ་དང་པོ་ནས་འབྱུང་བ་འབྱིན་པའི་སྔགས་ལ་ཡི་གེ་གསུམ་གྱིས་བརྒྱན་པ་སྟེ། ཉེ་བའི་སྙིང་པོའི་སྙིང་པོའི་སྔགས་སོ། ། དེ་དག་རྩ་བའི་སྔགས་ལ་མོས་ན་འབུམ་ཕྲག་བཞི། སྙིང་པོ་ཟློས་ན་འབུམ་ཕྲག་བརྒྱད། ཉེ་བའི་སྙིང་པོ་ཟློས་ན་འབུམ་ཕྲག་བཅུ་དྲུག ཉེ་བའི་སྙིང་པོའི་སྙིང་པོ་ཟློས་ན་འབུམ་ཕྲག་སུམ་ཅུ་སོ་གཉིས། སྔོན་དུ་བསྙེན་པས་ལས་ཐམས་ཅད་འགྲུབ་པར་གྱུར་རོ། ། སྔོན་དུ་བསྒོམ་བཟླས་བསྟན་ཟིན་ཏོ།། །། དེ་ནས་གཏོར་མ་ནི་ཅི་འབྱོར་བའི་རྫས་བཤམས་ལ།
ཉེ་བའི་སྙིང་པོ་ལན་གསུམ་གྱིས་སྦྱང༌། ཨོཾ་ཨཱཿཧཱུྃ་ཞེས་ལན་གསུམ་བཟླས་པས་འཇིག་རྟེན་གྱི་ཁམས་ཁེངས་པའི་སྣོད་ལྷ་རྫས་ཀྱི་བདུད་རྩིས་བཀང་བར་བསམ། དེ་ནས་བཅོམ་ལྡན་འདས་མདུན་དུ་གསལ་བར་དམིགས་ལ་དེ་ལ་ཡེ་ཤེས་པ་བསྟིམ་ལ་རྩ་བའི་སྔགས་ལན་གསུམ་བཟླས་པས་གཏོར་མ་གསོལ་ཏེ་མཉེས་པར་བསམ། ཡིད་ཀྱིས་མཆོད་པ་ལྔས་མཆོད། ཅི་འདོད་པའི་དོན་ལ་གསོལ་བ་བཏབ་ལ་ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ། གཏོར་མ་ཆེན་པོ་འབུལ་ཡང་འདིའི་ལུགས་བཞིན་བྱེད་གསུང༌། གཏོར་མ་བསྟན་ཟིན་ཏོ། ། དེ་ནས་འཁྲུལ་འཁོར་ནི་ལེའུ་བཅུ་བདུན་པ་ནས། གྲོ་ག་སོགས་ལ་འཁོར་ལོ་ནི། །
ལས་ཀྱི་རྡོ་རྗེ་ལ་གནས་པས། ། ཧྃ་ནི་དབུས་སུ་བཞག་ནས་སུ། ། མིང་ནི་དབུས་སུ་བྲི་བར་བྱ། ། སྔགས་ཀྱི་ཡི་གེ་ཚིག་རྣམས་ཀྱིས། ། བརྒྱན་ཏེ་རྟག་ཏུ་གཞག་པར་བྱ། ། ཞེས་འབྱུང་བའི་དོན་ནི་འདི་ཡིན་ཏེ། གྲོ་ག་ལ་སོགས་པའི་གཞི་ལ་སྐྱེས་པ་བསྲུང་བར་འདོད་ན་གུར་གུམ། བུད་མེད་བསྲུང་བར་འདོད་ན་གི་ཝང་གིས་བྲི། དེ་ལ་ལྟེ་བ་ཤིན་ཏུ་ཡངས་པ། དཀྱིལ་དུ་སྣ་ཚོགས་རྡོ་རྗེ།
ལྟེ་བ་དང་ཕྱི་རོལ་གཉིས་ཀ་ལ་མུ་ཁྱུད་དང་བཅས་པ། ལྟེ་བར་མགོ་གྲུ་གསུམ་ཆེན་པོ་དང་བཅས་པའི་ཧྃ། དེའི་མགོའི་ནང་དུ། ཨོཾ་ཨཱཿབིགྷྣཱནྟ་ཀྲྀ་ཏ་ཆེ་གེ་མོ་ལ་རཀྵ་རཀྵ་ཀུ་རུ་ཧཱུྃ། ཞེས་བྲི། དེའི་ཐ་མ་ཉེ་བའི་སྙིང་པོའི་སྤེལ་ཚིག་དང་བཅས་བས་བསྐོར། ལྟ་བའི་མུ་ཁྱུད་ལ་སྙིང་པོ་སྤེལ་ཚིག་དང་བཅས་པས་བསྐོར། ཕྱི་རོལ་གྱི་མུ་ཁྱུད་ལ་རྩ་བའི་སྔགས་སྤེལ་ཚིག་དང་བཅས་པས་བསྐོར། ཐམས་ཅད་མགོ་ཕྱིར་བསྟན་ལ་གཡས་སྐོར་དུ་བྲི་བར་བྱའོ། ། དེ་ནས་རབ་ཏུ་གནས་པ་གཞུང་གཞན་དང་བསྟུན་ཏེ་བྱས་ལ་དཔུང་པ་ལ་བཏགས་ན་སྲུང་བའི་མཆོག་ཏུ་འགྱུར་རོ། །
སྦྱིན་སྲེག་ནི་ལས་བཞི་སྟེ། ཞི་བ་ལ་ཁ་དོག་དཀར་ཞིང་ཟླུམ་པ། རྒྱས་པ་ལ་གྲུ་བཞི་སེར་པོ། དབང་ལ་དམར་པོ་ཟླ་གམ། དྲག་པོ་ལ་ནག་པོ་གྲུ་གསུམ་པ། ཐམས་ཅད་ཀྱང་ཁྲུ་གང་ལ་ཟབས་སུ་ཁྲུ་ཕྱེད་པ། མུ་རན་སོར་བཞི་བསྐྱེད་ནས་སོར་བཞི་དཔངས་སུ་བརྩིགས་ལ། ལྟེ་བ་དང་མུ་རན་ཐམས་ཅད་རྡོ་རྗེས་མཚན་པའོ། ། དེར་ཅི་རིགས་པའི་ཤིང་བརྩིགས་ལ་མཆོད་པ་ལྔ་གཡོན་དུ་བཤམ། ལས་དང་རྗེས་སུ་མཐུན་པའི་རྫས་དང་མར་མདུན་དུ་བཞག
བདག་གི་རྣལ་འབྱོར་གསལ་བཏབ། ཐབ་ཏུ་མེ་སྦར། ཉེ་བའི་སྙིང་པོས་བསང༌། མེ་ལྷ་ཕྱག་གཉིས་པ་ར་སྐྱེས་ལ་ཞོན་པ། དབྱུག་པ་དང་གུནྡྷེ་བསྣམས་པ་མེའི་ཕྱོགས་ནས་བཀུག་ལ་ཐབ་ཏུ་བཞག མཆོད་རྫས་དང་བསྲེག་རྫས་ཡང་སྙིང་གིས་སྦྱངས་ལ་བདུད་རྩིར་བསྒྲུབ། ཕུད་ཅི་རིགས་པ་དབུལ། འབར་བའི་རྣམ་པར་བསམས་ལ། བདག་གི་སྐྱེད་ཆོག་བཞིན་དུ་ཐབ་ཏུ་བཅོམ་ལྡན་འདས་བསྐྱེད། མཆོད་པ་ལྔ་དབུལ།
སྔགས་བཞི་པོ་གང་རུང་ལས་ཀྱི་སྤེལ་ཚིག་དང་བཅས་པས་རྫས་རྣམས་དབུལ། མཆོད་ལ་གསོལ་བ་བཏབ། བཟོད་པར་གསོལ་ཏེ་ཡེ་ཤེས་པ་གཤེགས་སུ་གསོལ་ལ་དམ་ཚིག་པ་བདག་ལ་བསྡུ། ཡང་ཐབ་ཏུ་མེ་ལྷ་གསལ་གདབ། ལྷག་མས་མཆོད་པ་བྱ། འདོད་པའི་དོན་ལ་གསོལ་བ་བཏབ། བཟོད་པར་གསོལ་ཏེ་གཤེགས་སུ་གསོལ། གཏོར་མ་བཏང་ལ་ཇི་ལྟར་བདེ་བའི་སྤྱོད་ལམ་བྱའོ། ། དེ་ལ་བསྲེགས་རྫས་ཀྱི་དངོས་གཞི་ནི། ཞི་བ་ལ་ཏིལ།
རྒྱས་པ་ལ་མེ་ཏོག་སེར་པོ་དང་ཟས་མཆོག དབང་ལ་སྦྲང་རྩི་དང་མེ་ཏོག་དམར་པོ། དྲག་པོ་ལ་ཁྲག་དང་ཡུངས་ཀར་ལིངྒའོ། ། བསྲེག་རྫས་གཞན་ཇི་ལྟར་འབྱོར་པ་རྣམས་ཀྱང་དབུལ་བར་བྱའོ། ། ཨོཾ་ཨགྣ་ཡེ་སྭཱ་ཧཱ། ཞེས་བྱ་བ་ནི་མེ་ལྷའི་སྔགས་ཡིན་ལ། ལས་བཞིའི་ནི་ཤཱནྟིཾ་ཀུ་རུ་སྭཱ་ཧཱ། པུཥྚིཾ་ཀུ་རུ་ཨོཾ། བ་ཤཾ་ཀུ་རུ་ཧོ། མཱ་ར་ཡ་ཕཊ།
ཅེས་བྱ་བས་ནད་ཞི་བ་དང༌། གདོན་ཞི་བ་དང༌། ཚེ་རྒྱས་པ་དང༌། ལོངས་སྤྱོད་རྒྱས་པ་དང༌། རྒྱལ་པོ་དང་བློན་པོ་དབང་དུ་བྱ་བ་དང༌། དགྲ་དང་བགེགས་ཚར་གཅད་པ་ལ་སོགས་པ་གང་ལའང་སྦྱར་བར་བྱའོ། ། སྦྱིན་སྲེག་བསྟན་ཟིན་ཏོ།། །། ཕྲིན་ལས་གང་ལ་ཡང་སྦྱར་བ་ནི། བསྙེན་པ་སྔོན་དུ་སོང་ནས་སེར་བ་བཟློག་པ་དང༌། སྲིའུ་གསོ་བ་ལ་སོགས་པ་རང་གི་བློས་དཔྱད་ཅིང་གང་ལའང་སྦྱར་བར་བྱའོ། །
གང་ལ་ཡང་སྦྱར་བ་བསྟན་ཟིན་ཏོ།། །། འཇམ་དཔལ་གྱིས་སངས་རྒྱས་ཡེ་ཤེས་ཞབས་ལ་རྗེས་སུ་གདམས། དེས་མར་མེ་མཛད་བཟང་པོ་ལ། དེས་དཔལ་སྡེ་ལ། དེས་བི་མ་ལ་གུཔྟ་ལ། དེས་རིན་ཆེན་གྲགས་པ་ལ། དེས་བེནྡ་པ་ལ། དེས་གཉན་ལོ་ཙཱ་བ་ལ། དེས་དགེ་བཤེས་ཁའུ་བ་ལ། གཉན་དང་ཁའུ་བ་གཉིས་ཀ་ལས་རྗེ་བཙུན་ས་སྐྱ་པས་གསན་ནོ། །
བདུད་རྩི་འཁྱིལ་པའི་མན་ངག་ཟབ་མོ། ཀཱིརྟི་དྷྭ་ཛས་ཡི་གེར་བྲིས་པ་རྫོགས་སོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
