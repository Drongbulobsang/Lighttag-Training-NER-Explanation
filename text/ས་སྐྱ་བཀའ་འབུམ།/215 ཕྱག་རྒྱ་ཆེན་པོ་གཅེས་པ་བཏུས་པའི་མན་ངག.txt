ས་སྐྱ་བཀའ་འབུམ།
པོད ༢༡༥
ཕྱག་རྒྱ་ཆེན་པོ་གཅེས་པ་བཏུས་པའི་མན་ངག
༼ཏ༽ ༄༅། །ཕྱག་རྒྱ་ཆེན་པོ་གཅེས་པ་བཏུས་པའི་མན་ངག་ཅེས་བྱ་བ་བཞུགས།། ༄༅། །བླ་མ་རྡོ་རྗེ་གདན་པའི་མན་ངག་ཕྱག་རྒྱ་ཆེན་པོ་གཉིས་སུ་མེད་པ་འོད་གསལ་བ་ཞེས་བྱ་བ། འདི་ལ་སྔོན་འགྲོ་མེད། ལུས་སྐྱིལ་ཀྲུང་བཅས་ཏེ། ལག་པ་མཉམ་གཞག་བྱས་ལ། མིག་སྣ་རྩེར་ཕབ་ལ། ཧཱུྃ་ཞེས་བརྗོད་པས། སྐད་ཅིག་གིས་ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་དཀར་མོ། ཕྱག་གཉིས་ཀས་ཨུཏྤ་ལའི་སྟེང་ན་པུསྟི་འཛིན་པ་ཆོས་འཆད་ཀྱི་ཕྱག་རྒྱ་ཅན།
དེའི་ཐུགས་ཀར་ཉི་མའི་སྟེང་དུ་ཧཱུྃ་དེ་ལས་འོད་ཟེར་དཀར་པོ་འཕྲོས། སྤྱི་བོ་ནས་སོང་བས་ལྷ་དང་ལྷ་མ་ཡིན་ལ་ཕོག་པས། དེ་རྣམས་རྣམ་པར་སྣང་མཛད་དུ་བྱས་ཏེ། དེ་དག་གནས་དང་བཅས་པ་སྤྱི་བོ་ནས་ཧཱུྃ་ལ་ཐིམ། ཡང་འོད་ཟེར་སྔོན་པོ་ཁ་ནས་འཕྲོས། མི་ལ་ཕོག་པས། མི་བསྐྱོད་པར་བྱས་ཏེ། དེ་དག་གནས་དང་བཅས་པ་ཧཱུྃ་ལ་ཐིམ། ཡང་འོད་ཟེར་སེར་པོ་ལྟེ་བ་ནས་འཕྲོས། བྱོལ་སོང་ལ་ཕོག་པས།
རིན་འབྱུང་དུ་བྱས་པ་གནས་དང་བཅས་པ་ལྟེ་བ་ནས་ཧཱུྃ་ལ་བསྡུ། ཡང་འོད་ཟེར་དམར་པོ་གསང་གནས་ནས་འཕྲོས། ཡི་དྭགས་ལ་ཕོག་པས། སྣང་མཐར་བྱས། གནས་དང་བཅས་པ་ཆོས་འབྱུང་ནས་ཧཱུྃ་ལ་བསྡུ། ཡང་འོད་ཟེར་ལྗང་གུ་བཤང་ལམ་ནས་འཕྲོས། དམྱལ་བ་ལ་ཕོག་པས། དོན་གྲུབ་ཏུ་བྱས་པ། གནས་དང་བཅས་པ་བཤང་ལམ་ནས་ཧཱུྃ་ལ་བསྡུའོ། ། དེ་ནས་རང་ཡང་ཧཱུྃ་ལ་བསྡུའོ། །
ཨཱུ་ཧ་ལ། ཧ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། ནཱ་ད་མི་དམིགས་པར་བྱས་ཏེ། སྤྲོས་པ་དང་བྲལ་བར་བསྒོམ། དེ་ལྟར་ཡང་ཡང་བསྒོམས་པས། རྟགས་ལུས་ཡང་བ་དང༌། དྭངས་པ་དང༌། སྲིན་བུ་མེད་པ་དང༌།
ཟོ་མདོག་བདེ་བ་ལ་སོགས་པ་ཡོན་ཏན་དུ་མ་འབྱུང༌། དེ་ནས་ས་རྣམས་ཐོབ་ནས་ཕྱག་རྒྱ་ཆེན་པོ་ཡང་ཚེ་འདི་ཉིད་ལ་ཐོབ་བོ། ། མཉམ་གཞག་ལ་ནུས་ཚད་དུ་སྤྲོས་བྲལ་ལ་བསླབ། རྗེས་སྤྱོད་ལ་ཡང་སྤྲོས་བྲལ་ལ་བསླབ་ཅིང་གོམས་པར་བྱའོ། ། སྤྲོས་བྲལ་ལ་གནས་མ་ནུས་ན་ཤེས་རབ་ཀྱི་ཕ་རོལ་ཏུ་ཕྱིན་མ་བསྐྱེད་པ་ནས་བསླབ། དབང་གསུམ་པའི་དུས་ལས་ཤེས་པར་བྱའོ། ། ཨི་ཐི།། །། ཤེས་རབ་ཀྱི་ཕ་རོལ་ཏུ་ཕྱིན་མའི་བསམ་མི་ཁྱབ་ཀྱི་མན་ངག་ལུགས་གཅིག་ནི། སྐད་ཅིག་གིས་རང་ཉིད་ཤེས་རབ་ཀྱི་ཕ་རོལ་ཏུ་ཕྱིན་མར་བྱས་ཏེ། སྙིང་ཁོང་སྟོང་དུ་ཟླ་བའི་དཀྱིལ་འཁོར་དཀར་ལ་འཚེར་ཞིང་དྭངས་པ་བསམས་ཏེ།
སྣང་སྲིད་ཀྱི་ཆོས་ཐམས་ཅད་རང་ལ་བསྡུ། རང་ཟླ་བ་ལ། ཟླ་བ་ཇེ་ཆུང་ཡུངས་ཀར་ཙམ་དུ། དེ་ནཱ་དའི་རྣམ་པར་གྱུར། དེའང་ཇེ་ཕྲ་པདྨའི་སྣལ་མ་ཙམ་དུ། དེའང་རྗེ་ཕྲ་མི་སྣང་བར་བསམས་ལ། སྟོང་པ་མཐའ་བརྒྱད་དང་བྲལ་བ། དབང་གསུམ་པའི་དུས་ཀྱི་བདེ་བ་དྲན་པར་ནུས་ཚད་དུ་བསྒོམ་མོ། ། གཏོང་ན་སྐད་ཅིག་གིས་ལྷར་བསམས་ཏེ། སྒྱུ་མ་ལྟ་བུས་རྒྱས་བཏབ་ལ།
ལུས་ངག་གི་དགེ་བ་བྱ། ཐུན་གཞན་ལ་ཡང་དེ་བཞིན་ནོ། ། བླ་མ་རྡོ་རྗེ་གདན་པའི་མན་ངག བླ་མ་བ་རི་བ་ལས་བརྒྱུད་པའོ།། །། ན་མོ་གུ་ར་ཝེ། སྟན་བདེ་བ་ལ་སྐྱིལ་ཀྲུང་གིས་གནས་ཏེ། བྱང་ཆུབ་ཀྱི་སེམས་མངོན་དུ་བྱ། དེ་ནས་ལྷའི་རྣལ་འབྱོར་རམ་ཐ་མལ་པས། སྒྱུ་མ་ལྟ་བུ་ཡིད་ལ་བྱ། དེ་ནས་རྣལ་འབྱོར་དངོས་ལ་འཇུག་པར་བྱ་སྟེ།
ལུས་ལ་རྩ་དཔག་ཏུ་མེད་པ་ཡོད་ཀྱང༌། རྩ་སུམ་ཅུ་རྩ་གཉིས་སུ་འདུ། དེ་དག་ཀྱང་རྩ་གསུམ་དུ་འདུའོ། ། དེའང་ལྟེ་བའི་སྟེང་འོག་ནས་རྩ་གསུམ་སོ་སོར་གྱེས། ལྟེ་བར་འདུས་པས་རྡོ་རྗེའི་རྣམ་པ་ལྟ་བུའོ། ། དེ་ལྟར་རྩ་གསུམ་དམིགས་ལ། སྟེང་རླུང་འོག་རླུང་ཁ་སྦྱར་ཏེ། ལྟེ་བའམ། དེ་བས་མཐོ་ཙམ་དུ་རྃ་ལས་མེ་འབར་བར་བསམ། དེས་ལྟེ་བའི་གནས་རྩ་གསུམ་འདུས་པ་དྲོས་པར་བསམ་ཞིང༌།
སྟེང་འོག་གི་རླུང་གཉིས་ཀྱང་ལྟེ་བར་ཁ་སྦྱར། དེས་རླུང་དང་བྱང་སེམས་ཐམས་ཅད་ལྟེ་བར་འདུས་ནས། རྩ་ཨ་ཝ་དྷཱུ་ཏཱིར་འཇུག་པར་བསམ། གཏུམ་མོའི་མེ་ནི་ལྟེ་བར་སྤྲོ་བ་ཙམ་ལས། རྩ་དབུ་མའི་ནང་དུ་འགྲོ་བའི་དམིགས་པ་མི་བྱ། དེ་ལྟར་བསྒོམས་པས་ལུས་ལ་དྲོད་དང་བདེ་བས་ཁྱབ་ཅིང༌། རྩའི་མདུད་པ་སོ་གཉིས་དྲལ་ཏེ། བྱང་སེམས་སུམ་ཅུ་སོ་གཉིས་ཀྱིས་སྤྱི་བོའི་བར་དུ་གང་བར་བསམ་མོ། ། སྤྱོད་ལམ་གྱི་དུས་སུ་རླུང་གསུམ་ཁ་སྦྱར་བར་བྱ་ཞིང༌། མཉམ་གཞག་གི་དུས་སུ་ཉམས་མྱོང་སྐྱེས་པ་དྲན་པར་བྱ་བའམ།
སྔར་དབང་གསུམ་པའི་དུས་སུ་ཉམས་མྱོང་སྐྱེས་པ་ཡོད་ན་དེའི་རྒྱུན་དྲན་པར་བྱའོ། ། རླུང་དང་བྱང་སེམས་ཐམས་ཅད་དབུ་མར་ཚུད་པར་འགྱུར་རོ། ། དཔལ་ནཱ་རོ་ཏ་པའི་མན་ངག་རྩ་གསུམ་ལ་བརྟན་པའི་ཙཎྜཱ་ལཱིའོ། ། ས་མཱཔྟ་མི་ཐི།། །། ན་མོ་གུ་ར་ཝེ། རྡོ་རྗེ་སྐྱིལ་ཀྲུང་ལག་པ་མཉམ་གཞག་སོགས་དང༌། སྔགས་དྲན་པ་སྔར་དང་འདྲ། སྟོང་པའི་ངང་ལས་དགྱེས་པ་རྡོ་རྗེ་ཡབ་ཡུམ་གྱི་སྐུར་སྐྱེད་དེ། པདྨ་དང་ཉི་མ་དང་རོའི་སྙིང་གར་གནས་པ། གཡས་རྡོ་རྗེ་གཡོན་ཐོད་པ་རྡོ་རྗེས་མཚན་པ།
ཡུམ་གྱི་གྲི་གུག་ཐོད་པ་ཅན། གཉིས་ཀའང་ཕྱག་རྒྱ་ལྔས་བརྒྱན་པ། མི་བསྐྱོད་པས་དབུར་བརྒྱན་པའི་ཡབ་ཀྱི་ཐུགས་ཀར་ཧཱུྃ། ཡུམ་གྱི་ལྟེ་བར་ཨཾ་བསམས་ལ་སྙོམས་པར་ཞུགས་པས། བདེ་བའི་སྟོབས་ཀྱིས་ཨཾ་ནོར་བུར་སོང༌། ཧཱུྃ་ཡང་ནོར་བུར་སོང་སྟེ། ཡི་གེ་གཉིས་འོད་དུ་ཞུ་བ་ལས། ཡབ་ཡུམ་གཉིས་ཀྱང་འོད་དུ་ཞུ་སྟེ། མར་མེ་གསལ་བ་ལྟར་བསམས་ལ་མཐར་མི་དམིགས་པར་བྱའོ། ། མི་དམིགས་པ་དེ་ཉིད་སྔོན་ཉམས་སུ་མྱོང་བ་དེ་ལྟ་བུའི་བདེ་བ་ཆེན་པོ།
ཁམས་གསུམ་པོ་ཐམས་ཅད་སྣང་བ་མེད་ལ། བདེ་བའི་རང་བཞིན་དུ་བྱས་ཏེ་བསྒོམ་མོ། ། དེ་ལྟར་རྟག་ཏུ་བསྒོམས་ན་ལུས་དྭངས་པར་སོང་སྟེ་སངས་རྒྱས་སུ་འགྱུར་རོ། ། ནོར་བུར་ཕྱིན་པའི་དུས་བདེ་བ་མྱོང་བ་ནི་ཤེས་རབ་ཡེ་ཤེས་སོ། ། ཕྱིས་བླ་མས་ཉམས་མྱོང་དེ། བདེ་ཆེན་མཚོན་བྱེད་ཡིན་ནོ། ། ཞེས་ངོ་སྤྲད་པ་ནི། བཞི་པ་ཡིན་ཟེར། ཡང་ན་དེ་ངོ་སྤྲོད་དང་བཅས་པ་ཤེས་རབ་ཡེ་ཤེས་ཕྱིས་བསྙེན་བཀུར་བྱས་ཏེ། བླ་མས་སྔོན་མྱོང་བ་དེ་ལུས་ཐམས་ཅད་དུ་བདེ་བས་གང་བར་བྱས་ཏེ།
བསྒོམས་ནས་མཐར་ཏྲི་དྷཱ་རུ་བདེ་བ་བསྒོམ་ཞིང་སྐྱེས་པ་ནི་བཞི་པའོ། ། ཐམས་ཅད་སེམས་སུ་བསྡུ་བྱས་ལ། སེམས་ནི་གང་དུའང་མི་རྟོག་གོ ། ཧེ་བཛྲའི་མན་ངག སཾ་བ་ར་དང་ཡང་ཐུན་མོང་ངོ༌། ། ཨི་ཐི།། །། ཨོཾ་སྭ་སྟི། འདོད་ཁམས་ཀྱི་སེམས་ཅན་ཕལ་ཆེ་བ་མངལ་ནས་སྐྱེ་བས། མོ་ནི་ཕ་ལ་ཆགས་མ་ལ་སྡང༌། ཕོ་ནི་དེ་ལས་བཟློག་པར་རོ། །
དེ་ལྟར་སེམས་ཅན་ཀུན་གྱི་དེ་ཉིད་མ་རྟོགས་པར་ཆགས་པས་བཅིངས་ལ། དེ་ཉིད་ཤེས་ན་ལམ་དུ་འགྱུར་ཏེ། འཁྱུད་པ་དང་ཙུམྦ་དང༌། དབང་པོ་སྦྱོར་ཙམ་ན་ཕྱིའི་དོན་ལོག ནོར་བུའི་རྩ་བར་ཕེབས་ཙམ་ན། དེས་སེམས་སུ་ཤེས། རྐེད་པར་སླེབ་ཙམ་ན་སྒྱུ་མ། རྩེ་མོར་ཕེབས་ཙམ་ན་རབ་ཏུ་མི་གནས་པར་ཤེས་ཏེ། དེ་ལྟར་སེམས་ཅན་ཀུན་ལ་འབྱུང་ཡང་ངོ་མ་ཤེས་པས། ཕྱིན་ཅི་ལོག་ཏུ་ཞེན་པས་འཆིང་བའི་རྒྱུར་འགྱུར་རོ། །
སྔགས་པ་ལ། བླ་མ་རྣམས་ཀྱིས་ངོ་ཤེས་པར་མཛད་པ་དང༌། ཆོས་ལྔས་རྟོགས་པར་བྱས་པས། དེ་ཉིད་ཀྱིས་གྲོལ་ཏེ། ཧེ་བཛྲ་ལས། ཇི་ལྟར་འཚེད་པས་ཚིག་པ་ལ། ། མེ་ཡིས་ཡང་ནི་གདུང་བར་བྱ། ། ཞེས་བྱ་བ་ལ་སོགས་པ་གསུངས་སོ། ། ཨི་ཐི།། །། རྗེ་བཙུན་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །
རྗེ་བཙུན་མ་བསྒྲུབ་པར་འདོད་པའི་རྣལ་འབྱོར་པས། དམ་ཚིག་དང་རྗེས་སུ་མཐུན་པའི་ཡོ་བྱད་མ་ཚང་བའམ། དམ་ཚིག་གི་ཉེས་པ་བྱུང་ན། དེའི་སྐྱོན་བསལ་བའི་ཕྱིར། དང་པོར་སྦྲང་རྩི། མར། ཏིལ་ནག་པོ་གསུམ་བསྲེས་ལ། སྡིག་པའི་གཟུགས་གསུམ་ལ་སོགས་པ་ཅི་རིགས་བྱ། དེ་ནས་སྲོད་ཀྱི་དུས་སུ་སྣོད་ཤིན་ཏུ་གཙང་མར། མར་དཀར་པོ་བཞུ་ལ།
རས་དཀར་པོ་དྲི་མ་མེད་པའི་སྡོང་བུ་ལ་མེ་སྦར་ཏེ། དེ་ཆང་གིས་བྱུགས་པའི་ཆོས་འབྱུང་གྲུ་གསུམ་གྱི་སྟེང་དུ་བཞག དེ་ནས་རང་ཉིད་རྣལ་འབྱོར་རྫོགས་པར་བསྒོམས་ལ། སྙིང་གར་སེམས་ཀྱི་རྟེན་ཧཱུྃ་གནས་པ་ལས། ཀཾ་ནག་པོའི་ཕྲེང་བ་ཀྲིག་ཀྲིག་བྱུང་བ། གཟུགས་བརྙན་ལ་བསྟིམ་པ་སྟེ། ཐོག་མེད་ནས་བསགས་པའི་སྡིག་སྒྲིབ་དང༌། དམ་ཚིག་གི་ཉེས་པའི་ངོ་བོར་དྲན་པར་བྱ། དེ་ནས་མར་མེ་དེ་རྗེ་བཙུན་མ། རང་གང་བྱེད་དུ་སྐད་ཅིག་གིས་མོས།
གཡོན་པའི་མཐེབ་མཛུབ་གཉིས་ཀྱིས། སྡིག་པའི་གཟུགས་དེའི་མགོ་བོ་ནས་དུམ་བུ་དུམ་བུར་བཅད་ཅིང༌། རྗེ་བཙུན་མའི་ཞལ་དུ་དབུལ་བར་དམིགས་ལ། སྔགས་རེ་བརྗོད་ཅིང་བསྲེག དེ་ལྟར་རྫས་ཟད་ཟད་བྱ། རྫས་ཟད་ཀྱང་མར་མེ་མ་མན་ལན། དེའི་བར་དུ་བསྒོམ་བཟླས་བྱ། ནང་པར་ཀོང་བུའི་ནང་གི་རྫས་ཀྱི་ཐལ་བ་རྣམས་ཆུ་བོར་དོར། ཀོང་བུ་ཕྱིས་ལ། ཡང་སྔར་བཞིན་བྱ།
མཚན་མ་བཟང་པོ་བྱུང་བྱུང་བྱའོ། ། དཔལ་ལྡན་རི་ཁྲོད་ཞལ་གྱི་གསུང་ངག སྒྲུབ་པ་པོ་ལ་ཕན་པར་བྱེད་པའོ། ། རི་ཁྲོད་པ། མེ་ཏྲཱི་པ། རྒྱ་གར་ཕྱག་ན། ཧང་དུ་དཀར་པོ། བླ་མ་ལོ་ཆུང་ལེགས་པའི་ཤེས་རབ། བླ་མ་ཨ་སེང༌། བླ་མ་ས་སྐྱ་པའོ།། །།
ཁྱད་པར་དུ་དབང་གི་སྦྱིན་སྲེག་བྱེད་པར་འདོད་ན། ས་ཕྱོགས་དབེན་པར་ཆང་དང་བདུད་རྩིས་མཎྜལ་བྱུགས་ལ། དེར་ལི་ཁྲི་ལ་སོགས་པས་ཐབ་གྲུ་གསུམ་དམར་པོ་བྱ། དེར་ཤིང་གང་རྙེད་བརྩིགས། དེ་ནས་ཀཎྜ་ཀ་རི། མེ་ཏོག་དམར་པོ། ལན་ཚྭ་དང༌། བུ་རམ་བསྲེས་པའི་རི་ལུ་སྲན་མ་ཙམ་པ་བྱ། གཡས་སུ་གཏོར་མ་དམར་པོ་ཁ་དོག་བསྒྱུར་ལ་བཞག རང་གི་མདུན་དུ་མཎྜལ་དམར་པོར་བྱུགས་པ་ལ།
མེ་ཏོག་ཚོམ་བུ་ལྔ་དགྲམ། ཉི་མ་ཕྱེད་དྲང་པོར་གྱུར་པ་ན། ལྷའི་བསྒོམ་བཟླས་སྔོན་དུ་སོང་བས་ལྷག་པའི་ལྷའི་སྙིང་པོའི་མཐར། ཆེ་གེ་མོ་ཝ་ཤ་མ་ན་ཡ་ཧྲཱིཿཛཿ ཞེས་ཅུང་ཟད་བཟླས། དེ་ནས་ཐབ་ཏུ་མེ་སྦར་ལ། བསྲེག་རྫས་གསུམ་པོ་རིམ་པ་བཞིན་མ་ནོར་བར་སྔར་གྱི་སྔགས་དེས། སྔགས་རེས་རྫས་རེས་མོས་སུ་ཇི་སྲིད་རྫས་ཟད་ཟད་བསྲེག་གོ ། སྦྱིན་སྲེག་འདི་ཞག་ཉེར་གཅིག་རྫོགས་པར་བྱ། སྒྲུབ་པའི་དུས་འདིར་ཁ་ཟས་མང་པོ་སྟེར་བ་བྱུང་ན་མྱུར་དུ་འགྲུབ་པ་ཡིན་ནོ། །
གཏོར་མ་ལ་བསྔོ་བ་མེད་དེ་འབུལ་ལོ། ། སྤོགས་ཆོག་ལན་གསུམ་གྱིས་མི་འགྲུབ་མི་སྲིད་དོ། ། དབང་གི་སྦྱིན་སྲེག་མདོར་བསྡུས། བླ་མ་ལོ་ཆུང་གི་མན་ངག་གོ ། ཨི་ཐི།། །། ཞི་བའི་སྦྱིན་སྲེག་མདོར་བསྡུས་ནི། ས་ཕྱོགས་དེ་དྲི་ཞིམ་པོའི་ཆུས་སྐྱང་ནུལ་བྱ། དེར་རེ་ཁ་དཀར་པོས་ཁྲུ་གང་བསྐོར། ཞི་བའི་ཤིང་ངམ། བ་ལང་གི་ལྕི་བ་སྲོག་ཆགས་མེད་པ་ལ།
རྩྭ་ལ་སོགས་པས་མེ་སྦར་ཏེ། མདུན་དུ་ཏིལ་ནག་པོ་བཞག་ལ། རང་ལྷའི་རྣལ་འབྱོར་སྐད་ཅིག་གིས་བསྒོམས་ལ། ལྷག་པའི་ལྷའི་སྙིང་པོའི་མཐར། སརྦ་པཱ་པཾ་ཤཱནྟིཾ་ཀུ་རུ་ཧཱུྃ་སྭཱ་ཧཱ། ཞེས་པ་ཤམ་བུར་བཏགས་ཏེ་ཏིལ་མེ་ལ་བསྲེག གྲངས་བཟུང༌། བསྲེག་རྫས་ཟད་པ་དང༌། སྟན་དེ་ལས་མ་ལངས་པར། སྙིང་པོ་ཅི་ནུས་གཅིག་བཟླས།
དེ་མ་ཐག་ཏུ་ཐལ་བ་ཆུ་བོར་དོར། རྨི་ལྟས་སུ་ཁྲག་སྐྱུགས་པ། འཁྲུ་བ། སྣ་ཁྲག་མང་དུ་བྱུང་བ། ཁྲུས་བྱེད་པ། ལུས་ལས་སྲོག་ཆགས་འཐོན་པ་ལ་སོགས་པ་སྡིག་པ་དག་པའི་རྟགས་དུ་མ་འབྱུང་ངོ༌། ། དུས་ལ་ངེས་པ་མེད། འདི་བྱས་ན་ཡིད་ཆེས་ཁྱད་པར་ཅན་སྐྱེའོ། ། ཨི་ཐི།། །། རྒྱས་པ་ལ།
ཚེའམ་ལོངས་སྤྱོད་རྒྱས་པར་འདོད་ན། ཐབ་ལ་ངེས་པ་མེད། མེ་གང་ཡང་རུང་བ་ལ་བཏུབ། ལྷག་པའི་ལྷའི་སྙིང་པོའི་མཐར། ལས་ཀྱི་ཤམ་བུ་སོ་སོར་གདགས་ཏེ། ཨཱ་ཡུཿཔུཥྚིཾ་ཀུ་རུ་ཨོཾ། དྷཱ་ན་པུཥྚིཾ་ཀུ་རུ། པུཎྱ་པུཥྚིཾ་ཀུ་རུ་ཨོཾ་ཞེས་པས། དང་པོ་ལ་དཱུར་བའི་མྱུ་གུ། གཉིས་པ་ལ་འབྲས།
སོ་བ་མ་ཉམས་པ་བསྲེག་གོ ། ཕྱི་ནས་བཟླས་པ་བྱ་བ་ལ་སོགས་པ་གོང་དང་འདྲའོ། ། དེ་དག་ཀྱང་རྒྱུད་ལས། ཏིལ་ནག་པོ་ཡི་སྦྱིན་སྲེག་གིས། ། སྡིག་པ་ཐམས་ཅད་ཞི་བར་བྱེད། ། དཱུར་བའི་མྱུ་གུའི་སྦྱིན་སྲེག་གིས། ། ཚེ་ཡི་རིག་པ་འཛིན་པར་བྱེད། ། སོ་བ་དག་གི་སྦྱིན་སྲེག་གིས། ། ནོར་གྱི་འབྱོར་པ་ཕུན་སུམ་ཚོགས། ། ཞེས་སོ། །
ཨཱ་ཡུརྡཱ་ཏེ་པུཥྚིཾ་ཀུ་རུ་སྭཱ་ཧཱ། ཚེའིའོ། ། དྷཱ་ན་པུཥྚིཾ་སྭཱ་ཧཱ། ལོངས་སྤྱོད་ཀྱིའོ། ། བླ་མ་དྷ་བྱང་ཆུབ་སེམས་དཔས་གནང་བའོ། ། འདིའི་བརྒྱུད་པ་ནི། རྡོ་རྗེ་འཆང༌། ཛེ་ཏཱ་རི། རྡོ་རྗེ་གདན་པ་ཆེ་བ། བླ་མ་དྷ།
བླ་མ་བ་རི་བ། བླ་མ་ཨ། བླ་མའོ། ། ཨི་ཐི།། །། གཞན་ཡང༌། སྣ་ཚོགས་པའི་སྦྱིན་སྲེག་ནི། ས་བདག་གི་གདོན་གནོད་ན། མར་དང༌། ཏིལ་དང༌། འབྲས་ཡོས་གསུམ་གྱི་སྦྱིན་སྲེག་བྱ།
ནད་གློ་བུར་བ་བྱུང་ན། མར་དང་བྲ་བོ་བསྲེས་པའི་སྦྱིན་སྲེག་བྱ། སྲིན་པོའི་གདོན་གནོད་ན། ཤ་སྣ་ཚོགས་མར་དང་བསྲེས་པའི་སྦྱིན་སྲེག་བྱ། བུད་མེད་ཀྱི་གདོན་གྱིས། བྱིང་བ་ལ་སོགས་པར་གྱུར་ན། ཁྲག་སྣ་ཚོགས་བསྐམས་པ་མར་དང་ལྡན་པའི་སྦྱིན་སྲེག་བྱ། གདོན་སྣ་ཚོགས་གནོད་ན། ིསབང་མ་དང༌། ལོ་མ་དང༌།
འབྲུ་སྣ་ཚོགས་དང༌། ཚྭ་དང༌། མར་བསྲེས་ཏེ་སྦྱིན་སྲེག་བྱ། རྟག་ཏུ་འདྲེས་གནོད་ན་རང་གི་གོས་ཀྱི་དུམ་བུ་དང༌། མར་བསྲེས་པའི་སྦྱིན་སྲེག་བྱ། འདི་དག་ནི་མེ་གང་ཡང་རུང་བ་ལ་བྱས་པས་བཏུབ་སྟེ། ལན་བདུན་བདུན་གྱིས་འགྲུབ་པར་འགྱུར་རོ། ། ཇོ་བོ་རྗེ་ལྷ་ཅིག་ལས་བརྒྱུད་པའོ། ། སློབ་དཔོན་ཆེན་པོ་ཨིནྟྲ་བྷཱུ་ཏིའི་མན་ངག བྱ་བ་བཏང་བའི་སེམས་བཞིན་དུ། །
ཇི་ལྟར་གནས་པ་དེ་ལྟར་གཞག ། ཅེས་པ་སྟེ། བྱ་བ་བཏང་བའི་སེམས་བཞིན་ཞེས་པ་ནི། ལུས་ངག་ཡིད་གསུམ་གྱི་ལས་སྔར་ཟིན་པ་རྣམས་བོར། ཕྱིས་འབྱུང་བ་ལ་མ་ཞུགས་པའི་བར་དེར། རྩོལ་བ་མེད་པར། རང་རྡོལ་གྱི་ཡེ་ཤེས་རྟོག་པ་མེད་པ། ལྷན་ཅིག་སྐྱེས་པ་ངང་གིས་སྐྱེ་བ་དེ་བཞིན་དུ། རྩོལ་བ་མེད་པའི་མི་རྟོག་པ་སྐྱེ་སྟེ། ཇི་ལྟར་སྐྱེ་ན་ཇི་ལྟར་གནས་པ་དེ་བཞིན་གཞག
ཅེས་པ་ཕྱི་ནང་གི་ཆོས་རྣམས་ཇི་ལྟ་གནས་ན། སྐྱེ་འགག་མེད་པ། རྩོལ་སྒྲུབ་མེད་པ་དེ་ལྟར་གནས། དེ་ལ་ཇི་ལྟར་བློ་འཇོག་ན། ། རྩོལ་བ་མེད་པར་སེམས་ལྷུག་པར་གཞག་གོ ། དེ་ལྟར་བཞག་པས། རང་རྡོལ་གྱི་ཡེ་ཤེས་རྟོག་པ་མེད་པ་འབྱུང་བས། དེ་ལ་འབད་པ་མེད་པར་གཞག་གོ ། དེ་ལྟར་མཉམ་པར་བཞག་པས། རྩོལ་བ་མེད་པར་མི་རྟོག་པའི་ཡེ་ཤེས་སྐྱེ་བ་ནི།
ཡེ་ཤེས་ཀྱི་ཚོགས། དགག་སྒྲུབ་མེད་པར་ཆོས་ཐམས་ཅད་མ་བཀག་པར་སྤྱོད་པ་ནི་བསོད་ནམས་ཀྱི་ཚོགས་སོ། ། དེ་ལྟར་ཚོགས་གཉིས་བསགས་པས་སྐུ་གསུམ་གྱིས་བསྡུས་པ། བདེ་བ་ཆེན་པོའི་འབྲས་བུ་ཐོབ་པར་འགྱུར་རོ། ། དེ་ལྟར་ཆོས་ཐམས་ཅད་མ་བཀག་པར་སྤྱོད་པ་ནི། ཟས་ལ་སྨེ་གཙང་མེད། གནས་ལ་གཙང་མི་གཙང་མེད། གྲོགས་ལ་བླང་དོར་མེད། དགེ་སྡིག་གི་རྟོག་པ་མེད། མོ་རིགས་ལ་དུས་རྟག་ཏུ་ཕྱག་འཚལ།
རྒྱལ་པོ་དང་ཕ་མ་ལ་སོགས་པ་ལ་རྡོ་རྗེ་འཛིན་པར་བསམས་ཏེ་ཕྱག་འཚལ་བ་དང༌། སེམས་ཅན་ཐམས་ཅད་ལ་ཟས་གོས་ལ་སོགས་པ་སྟེར་བ་ན། སངས་རྒྱས་ལ་མཆོད་པར་བསམ་མོ། ། ཡི་གེ་ཕྱེད་པའི་མན་ངག་རྫོགས་སོ། ། སེམས་ཅན་ཐམས་ཅད་རྒྱལ་བ་ཡིན་པས་གང་གིས་ཀྱང་གྲིབ་མ་ལ་འགོམ་པར་མི་བྱ་ཞིང༌། གང་ལ་ཡང་བརྙས་པར་མི་བྱའོ།། །། དཔལ་རྡོ་རྗེ་མཁའ་འགྲོ་མ་ལ་ཕྱག་འཚལ་ལོ། ། སློབ་དཔོན་དགའ་རབ་རྡོ་རྗེའི་བརྒྱུད་པ་སྟེ། རང་གི་ལྷག་པའི་ལྷ་མཉེས་པར་འདོད་ཅིང༌། དམ་ཚིག་དང་སྡོམ་པ་ལ་སོགས་པ་དག་པར་འདོད་པས།
ས་ཕྱོགས་དབེན་པར་བ་བྱུང་ལྔ་དང་དྲི་ཞིམ་པོས་བྱུགས་པར། གྲུ་མོ་ནས་མཐེའུ་ཆུང་གི་རྩེའི་ཚད་ཀྱི་རེ་ཁ་དཀར་པོ་ཟླུམ་པོ་ཞིག་བྱ། དེས་འོ་མ་ཅན་གྱི་ཤིང་ངམ། ནགས་ཀྱི་བ་ལང་གི་ལྕི་བ་སྲོག་ཆགས་མེད་པས་ཐབ་ཅི་རིགས་བརྩིག འབྱོར་ན་གཡོན་དུ་མཆོད་པ་ལྔ་བཤམ། མར་དང༌། ཏིལ་ནག་པོ་གཉིས་གཡས་སུ་བཤམ། རྡོ་རྗེ་དྲིལ་བུ་མདུན་དུ་གཞག དེ་ནས་རང་ཉིད་ལྷའི་རྣལ་འབྱོར་སྐད་ཅིག་ཙམ་གྱིས་བསྒོམ། བཟླས་པ་ཅུང་ཟད་བྱ།
དེ་ནས་མེ་སྦར་ཏེ། ཐབ་དབུས་སུ་མེ་ལྷ་ཞལ་གཅིག་ཕྱག་གཉིས་པ་སྐད་ཅིག་གིས་བསྐྱེད་དེ། སྐུ་མདོག་དམར་སེར། པད་ཟླ་ལ་སེམས་དཔའི་སྐྱིལ་ཀྲུང་གིས་བཞུགས་པ། གཡས་བགྲང་ཕྲེང༌། གཡོན་རིལ་པ་སྤྱི་བླུགས་བསྣམས་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པར་གསལ་གདབ་ཅིང༌། དངོས་སམ་ཡིད་ལས་བྱུང་བས་མཆོད་ནས། ཨོཾ་ཨགྣ་ཡེ་སརྦ་པཱ་པཾ་ཤཱནྟིཾ་ཀུ་རུ་སྭཱ་ཧཱ། ཞེས་པས་མར་དང་ཏིལ་ལན་གསུམ་གསུམ་འབུལ།
དེ་ནས་འདོད་དོན་གསོལ་བ་བཏབ་ལ། འབར་བར་ཐིམ་པར་བསམ། དེ་ནས་རང་གི་ལྷག་པའི་ལྷའི་དཀྱིལ་འཁོར་འཁོར་ལོ་བསྐྱེད་པའམ། སྐད་ཅིག་གིས་དམིགས་ལ། མཆོད་པ་ལྔས་མཆོད། ལྷའི་ཐུགས་ཀར་ས་བོན་དམིགས་ནས། དེ་ཉིད་སངས་རྒྱས་ཐམས་ཅད་ཀྱི་ངོ་བོར་མོས་པས། ལྷའི་སྙིང་པོའམ། ཉེ་སྙིང་གི་མཐར། སརྦ་པཱཾ་པཾ་ཤཱནྟིཾ་ཀུ་རུ་ཧཱུྃ་སྭཱ་ཧཱ།
ཞེས་བཏགས་པས་མར་དང་ཏིལ་གཉིས་ཀ་བརྒྱ་རྩ་ལ་སོགས་པ་འབྱོར་ཚད་བསྲེག་གོ ། དེ་ནས་མཆོད་པ་ལྔས་མཆོད་དེ། དམ་ཚིག་གི་ཉེས་པ་དང༌། སྡིག་སྒྲིབ་དག་པར་གསོལ་བ་གདབ། དེ་ནས་ཡི་དམ་རང་གི་ཐུགས་ཀར་བསྡུས་ལ། མེ་ལྷ་སྐད་ཅིག་མས་དམིགས་ཏེ། བསྲེག་རྫས་ལྷག་མ་ཅི་འབྱོར་པ་ཕུལ་ལ། མཆོད་ཅིང་བསྟོད་ལ་སྡིག་པ་དང་བར་ཆད་ཞི་བར་གསོལ་བ་གདབ། དེ་ནས་མི་དམིགས་པར་བྱའོ། ། འདི་ནི་ཆོ་ག་ཤིན་ཏུ་བསྡུས་པ་ཡིན་ཏེ།
མང་དུ་བྱས་ན་འཕྲལ་དུ་རྨི་ལྟས་བཟང་པོ་ལ་སོགས་པ་འབྱུང་བར་འགྱུར་རོ། ། རྫོགས་སོ།། །། ལྷག་པའི་ལྷ་ལ་ཕྱག་འཚལ་ལོ། ། གདུག་པ་ཅན་འགའ་ཞིག་ཚར་གཅད་པར་འདོད་པས། རོ་བསྲེགས་པའི་སར། རྡོ་གསུམ་ལ་སྒྱེད་པུ་བྱས་ལ། དེའི་ནང་དུ་ཡམ་ཤིང་ལས་ཐབ་གྲུ་གསུམ་བརྩིག དེའི་སྟེང་དུ་སླ་ང་གཟུགས། ཤ་ཁྲག་གིས་སྦགས་བའི་གཏོར་མ་གཅིག་གཡོན་དུ་བཞག གཡས་སུ་དང་པོར་ནས་ནག་པོ།
དེ་ནས་སྐེ་ཚེ། ཡུངས་ཀར། ཡུངས་ནག སལ་ཀ མར་རྣམས་གཞག མདུན་དུ་ཤོག་བུ་ལ་གནོད་བྱེད་ཀྱི་གཟུགས་བརྙན་བྲིས་ལ་གཞག དེ་ནས་རང་ཉིད་སྐད་ཅིག་གིས་བཅོམ་ལྡན་འདས་རྡོ་རྗེ་ཕུར་པ་ཞལ་གསུམ་གཡས་དཀར། གཡོན་དམར། དབུས་མཐིང༌། ཕྱག་དྲུག་ཀས་ཕུར་བུ་འདྲིལ་བ།
དུར་ཁྲོད་ཀྱི་ཆས་ཀྱིས་བརྒྱན་པར་བསམས་ལ། ཨོཾ་པ་ཏི་པ་ཤུ་ཧཱུྃ་ཕཊ། ཅེས་པ་སྟོང་བཟླས་ལ། མེ་སྦར་ལ་སླ་ང་དམར་ལྷང་གིས་བསྲེག དེ་ནས་རང་གི་སྙིང་གའི་ཧཱུྃ་ལས། ཁྲོ་བོ་རང་འདྲ་བ་དཔག་ཏུ་མེད་པ་སྤྲོས་ནས། རང་ངམ་གཞན་ལ་གནོད་པའི་བསྒྲུབ་བྱ་དེ་རང་དབང་མེད་པར་ལྕགས་ཀྱུས་སྙིང་ག་ནས་ཕུག ཞགས་པས་མགྲིན་པ་ནས་བཅིངས། ཐོ་བ་ལ་སོགས་པའི་མཚོན་ཆས་རྒྱབ་ནས་བརྡེག་ཅིང༌། ཁྲོ་བོ་ལ་ལས་རྐང་པ་ནས་བཏེག་ཅིང་བཀུག་སྟེ།
སྔར་གྱི་གཟུགས་བརྙན་ལ་བསྟིམ་པ་ཡང་ཡང་བྱས་ལ། དེ་ནས་སླ་ངའི་ནང་དུ། དབུས་སུ་རྡོ་རྗེ་ཕུར་པའི་ལྷ་རང་འདྲ་བ་གཅིག་བསམ། ཐབ་ཀྱི་ཟུར་གྱི་ཐད་ཀ་ལ། སྐུའི་ཁྲོ་བོ་དཀར་པོ། གསུང་གི་ཁྲོ་བོ་དམར་པོ། ཐུགས་ཀྱི་ཁྲོ་བོ་ནག་པོ། གསུམ་ཀའང་ཞལ་གཅིག་ཕྱག་གཉིས་པ། ཕྱག་གཉིས་ཀས་ཕུར་བུ་འདྲིལ་བ། དུར་ཁྲོད་ཀྱི་རྒྱན་གྱིས་བརྒྱན་པ་གསལ་བར་དམིགས་ལ།
དང་པོ་ལིངྒ་དེ་སླ་ངར་བསྐྱུར་ལ། ཁྲོ་བོ་བཞི་ཀའི་ཞལ་དུ་ཐིམ་པར་བསམ། དེ་ནས་དཔའ་ཟས་འདྲེན་པའི་ཚུལ་དུ། གཏོར་མ་དེ་འབྲུ་གསུམ་གྱིས་བདུད་རྩིར་བྱིན་གྱིས་བརླབས་ལ། ཨ་ཀཱ་རོའི་སྔགས་ཀྱིས་དབུལ། དེ་ནས། ནས་ནག་པོ་ནས་བཟུང་སྟེ། རྫས་རྣམས་བཤམས་པའི་གོ་རིམ་བཞིན་མ་ནོར་བར། ཨོཾ་པ་ཏི་པ་ཤུ་ཧཱུྃ་ཕཊ། གནོད་བྱེད་ཐམས་ཅད་མཱ་ར་ཡ་ཕཊ།
ཅེས་བཟླས་ཤིང༌། རེ་རེ་ནས་ཁྲོ་བོ་བཞི་པོའི་ཞལ་དུ་ཕུལ་བར་བསམ་ཞིང་བསྲེག དེ་བཞིན་དུ་ཡང་ནས་ནག་པོ་ནས་བཟུང་སྟེ་ལྡབས་ཤིང༌། རྫས་རྣམས་མ་ཟད་བར་དུ་དབུལ། བསྲེག་རྫས་ཟད་པ་དང་ཁྲོ་བོ་བཞི་པོ་རང་གི་སྙིང་གའི་ཧཱུྃ་ལ་བསྡུ། ཚོགས་ལ་ལོངས་སྤྱོད། དེ་ནས་སླ་ངའི་ཐལ་བ་སྦའོ། ། ནུབ་བདུན་ནམ། ཟླ་བ་ཕྱེད་ཀྱི་བར་དུ་ནུབ་རེ་ལ་ལན་རེ་བྱ། མཐར་ལས་ཀྱི་རྗེས་ཁྱིའམ་ཕྱི་བའི་ཐོད་པར་ཐལ་བ་རྣམས་བླུགས་ལ།
བུ་ག་ཐམས་ཅད་འདག་པས་བཀག་ལ། སྐྱེ་བོ་མང་པོ་འདྲུལ་བྱེད་པའི་ལམ་གྱི་འོག་ཏུ། མཚུལ་པ་ཕྱིར་བསྟན་ལ་སྦའོ། ། གནུབས་ནམ་མཁའི་སྙིང་པོའི་ནག་པོ་འབྲུ་བདུན་ཅེས་བྱ་བའོ།། །། ཨེ་ཀང་ཧེ་ཐཾ་ཧ་ཏེ། ཨ་པ་རེ་ཧ་ཐོང་ཙ་ཏི། ཨ་བྷ་ང་ཕཊ་མ། མེ་གྷ་ཕཊ་མ། སིནྡྷུ་ར་ན་མ། མེ་གྷཾ་ཕཊ་མ།
སི་གྷཾ་ཕཊ་ཕཊ། རེ་ཕཊ་ཕཊ། སེར་བ་དང་རླུང་དང་ཆར་གཅོད་པའོ། ། རང་ཉིད་ལྷག་པའི་ལྷར་བསམས་ཏེ། ལག་པ་གཡོན་པར་ཕུབ་ཀྱིས་ལོ་ཏོག་སྐྱོབ་པར་བསམ། གཡས་ཟོར་བས་སྤྲིན་གཤོག་ཅིང་གཅོད་པར་བསམ། དེ་ལྟར་བསྒོམ་ཞིང་བསྙེན་པ་མང་དུ་བྱས་ན་ལེགས། ཟློས་པའི་དུས་སུ། དམིགས་པ་སྔ་མ་ལྟར་བྱ་སྟེ། སྔགས་དྲག་ཏུ་བཟླ་ཞིང་དྲག་ཏུ་མཆོངས་ཤིང་ཕུས་གདབ།
དེས་ངེས་པར་ཟློག་གོ ། བསྙེན་པ་མ་སོང་ཡང་ཟློག་གོ ། ཨི་ཐི།། །། ན་མོ་གུ་ར་ཝེ། ཆོས་ཀྱི་བདེ་བ་ཆེན་པོའི་མན་ངག ངོ་བོ་གསུམ། དམ་ཚིག་བཞི། གོལ་ས་གསུམ། གཞག་ཐབས་བཞིའོ། ། ངོ་བོ་གསུམ་ནི་རྩོལ་སྒྲུབ་མེད་པ།
མ་བཅོས་པ། བྱུང་ཚོར་ཐམས་ཅད་རང་གི་སེམས་སུ་ཤེས་པའོ། ། དམ་ཚིག་བཞི་ནི། ཉོན་མོངས་པ་སྤང་དུ་མེད་དེ། རང་གི་སེམས་ཡིན་པའི་ཕྱིར་རོ། ། གཉེན་པོ་བསྟེན་དུ་མེད་དེ། སེམས་གཉིས་སུ་མེད་པ་ཡིན་པའི་ཕྱིར་རོ། ། དེ་ཁོ་ན་ཉིད་ལ་བསྒོམ་དུ་མེད་དེ། སེམས་ངོས་བཟུང་མེད་པའི་ཕྱིར་རོ། ། འབྲས་བུ་ལ་རེ་བ་མེད་དེ།
སེམས་རྟོགས་པ་ཉིད་སངས་རྒྱས་ཡིན་པའི་ཕྱིར་རོ། ། གོལ་ས་གསུམ་ནི། སངས་རྒྱས་ལ་རེ་ན་གོལ་ས། འཁོར་བ་ལ་དོགས་ན་གོལ་ས། དངོས་པོར་སྣང་བ་འདི་ལ་ཞེན་ན་གོལ་སའོ། ། གཞག་ཐབས་བཞི་ནི། ཆུ་མ་རྙོག་ན་དྭངས་པ་བཞིན། སེམས་མ་བཅོས་པར་ལྷུག་པར་གཞག བར་སྣང་གི་བྱའི་རྗེས་མེད་པ་བཞིན། ཤེས་པ་རྟེན་མེད་པར་གཞག
ཉི་མ་སྤྲིན་གྱིས་མ་བསྒྲིབས་པ་བཞིན། ཚོགས་དྲུག་ཡུལ་ལ་ལྷུག་པ། མི་འགག་པ་རང་ལུགས་སུ་གཞག ཆུ་བོ་རྟག་ཏུ་དབབ་པ་བཞིན། དུས་དང་སྤྱོད་ལམ་ཐམས་ཅད་མ་ཡེངས་པར་གཞག་གོ ། སློབ་དཔོན་ཆེན་པོ་ཌོཾ་བི་ཧེ་རུ་ཀའི་ཐུགས་ཀྱི་མན་ངག ཡི་གེ་བཞི་པ་ཞེས་བྱ་བའོ། ། རྫོགས་སོ།། །། ན་མོ་གུ་ར་ཝེ། ཕྱག་རྒྱ་ཆེན་པོ་དབུ་མར་འཇུག་པ་ལ།
རླུང་ལུས་ལ་གནས་པར་བྱ་བའི་ཐབས་ནི། རང་གི་མཛོད་སྤུར་ཆོས་ཀྱི་འབྱུང་གནས་དམར་སང་ངེ་བ་གཅིག་བསམ། དེའི་ནང་དུ་ཐིག་ལེ་ཁ་སྦྱོར་སྣ་ཚོགས་པ་གཅིག་བསམ། དེ་ལ་ཤེས་པ་གཏད་དེ་བསྒོམས་པས། མཛོད་སྤུར་བདེ་བ་སྐྱེ། དེ་ནས་རྩ་དབུ་མ་གྲོ་སོག་གི་སྦུབས་ཙམ་གྱི་ནང་ན་ཡར་ཐིག་ལེ་དེ་སོང་ནས། སྤྱི་གཙུག་ན་མར་འཁྱོག་པའི་མཚམས་སུ་ཐིག་ལེ་དེ་གཞག དེ་ལ་ཤེས་པ་གཏད། དེར་བདེ་བ་སྐྱེས་པ་དང༌། དབུ་མ་ན་མར་བ་བླའི་ཐག་པ་ཙམ་དུ་ནར་གྱིས་སོང་བས།
འོག་སྒོ་བདེ་བ་ཆེན་པོའི་ལམ་གྱི་ཆོས་འབྱུང་ལས་ཀྱང་ཐལ་ཏེ། ཕྱིར་སོར་ཕྱེད་དང་གསུམ་ཙམ་དུ་ཉུག་བྱུང་བ་ལན་འགས་མི་བཟོད་པའི་བདེ་བ་སྐྱེའོ། ། ཐིག་ལེ་འཛག་པ་སྙམ་བྱེད་པ་བྱུང་ན། སོར་ཕྱེད་ཕྲི་ལ་སོར་གཉིས་བསྒོམ། དེས་ཀྱང་མི་བཟོད་ན་ཡང༌། རན་ཚད་དབྲི། ད་རུང་མི་བཟོད་ན་ཕྱིར་ཉུག་ཙམ་བྱ། དེ་ལྟར་བྱས་པས་རླུང་ལུས་ལ་ཕོག་པ་ལ་སོགས་པའི་རྐྱེན་གང་གིས་ཀྱང་བདེ་བ་སྐྱེ་བར་འགྱུར་བས་ན། རླུང་ལུས་ལ་གནས་པ་ཡིན་ནོ། ། དེ་ནས་རླུང་སེམས་ལ་གནས་པར་བྱ་བ་ནི།
སྟེང་སྒོ་རྣམ་པར་གྲོལ་བའི་ལམ་གྱི་ཐིག་ལེ་རང་ལ་ཤེས་པ་གཏད་པས། ཅི་ཞིག་ན་ལུས་མེད་པ་སྙམ། གཞའ་ཚོན་ཡིན་པ་སྙམ་བྱེད་པ་འབྱུང་སྟེ། དེ་ནི་རླུང་སེམས་ལ་གནས་པ་ཡིན་ནོ། ། དེ་ནས་སྟོང་པ་ཉིད་ལ་སེམས་བཞག་པས། འོད་གསལ་མངོན་དུ་གྱུར་པ་ནི། ཕྱག་རྒྱ་ཆེན་པོ་དབུ་མར་ཞུགས་པ་ཡིན་ནོ། ། དཔལ་ནཱ་རོ་ཏ་པའི་མན་ངག་ཕྱག་རྒྱ་ཆེན་པོ་དབུ་མར་གཞུག་པ། ཨི་ཐི།། །། བླ་མ་དམ་པའི་ཞབས་ལ་ཕྱག་འཚལ་ལོ། །
རྣལ་འབྱོར་པ་ཆེན་པོ་སིངྷཱརྠ་ཞེས་པ་འདི་མཁའ་སྤྱོད་དུ་གཤེགས་པ་ཡིན་ཏེ། ཁོང་དཔོན་གཡོག་གཉིས་བཞུགས་པའི་ཚེ། ཡུལ་ལྷོ་ཕྱོགས་ཀྱི་རྒྱུད་ནས། ཤིང་རིང་པོ་གཅིག་གི་རྩེ་ནས་གཅིག་གི་རྩེར་འཛེགས་ཏེ། མཐར་མཁའ་སྤྱོད་དུ་གཤེགས་སོ། ། དེས་མན་ངག་འདི་གཡོག་པོ་ལ་བསྟན་པ་ཡིན་ཏེ། འདི་ནི་གང་ལ་ཞེན་པ་ཡོད་པ་གཏང་བའི་མན་ངག་སྟེ། དེའང་རང་གི་རྩ་བའི་བླ་མ་མདུན་གྱི་ནམ་མཁར་བསམས་ལ། དེ་ལ་ཞིང་དང་ཁང་པ་ལ་སོགས་པ་ཅི་ཡོད་ཀྱི་དངོས་པོ་རྣམས་དབུལ། དེ་ནས་དགྲ།
དེ་ནས་གཉེན། དེ་ནས་བུ་དང་ཆུང་མའང་བཏང་ལ། རང་མིན་པ་མ་ལུས་པར་བྱ། དེ་ནས་རང་གི་ལུས་ཀྱང་བཏང་སྟེ། དེའང་ཐོག་མར་རྐང་པ་གཡས་བཅད་ལ་དབུལ། དེ་ནས་གཡོན། དེ་ནས་ལག་པ་གཡས། དེ་ནས་གཡོན། དེ་ནས་མགོ མཐར་རྩེང་ཁོག་ཕུལ་ལ་གང་ལ་ཡང་ཆགས་ཞེན་མེད་པར་བྱ།
བདག་གི་བྱ་བ་ཐམས་ཅད་བླ་མ་མཁྱེན་པར་བསམ། དེ་ལྟར་ཡང་ཡང་བསྒོམས་པས། དང་པོ་སྙིང་མི་དགའ་བ་སྙམ་བྱེད། དེ་ནས་ཆགས་ཞེན་ཆུང༌། སྣང་བ་རྣམས་བུན་བུན་ལོང་ལོང་པོ་འབྱུང་ངོ༌། ། འདིས་སྙིང་རླུང་དང༌། གདོན་གྱི་བར་ཆད་ལ་ཡང་ཕན་པར་འགྱུར་རོ། ། ཕྱག་རྒྱ་ཆེན་པོ་བསྒོམ་པའི་མན་ངག རྣལ་འབྱོར་པ་ཆེན་པོ་སིདྡྷཱརྠས་གསུངས་པ། བོ་ཏ་རཱ་ཧུ་ལ་གནང་བ།
སློབ་དཔོན་རིན་པོ་ཆེས་བདག་ལ་གནང་བའོ།། །། བླ་མ་དམ་པ་རྣམས་ལ་ཕྱག་འཚལ་ལོ། ། སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་བསྐྱེད་པ་ལ་བཞི། རྨི་ལམ་ངོས་གཟུང༌། དེ་སྦྱང༌། སྤེལ། དེ་ཁོ་ན་ཉིད་བསྒོམས་ལ་རྟོགས་པ་ཕུལ་དུ་དབྱུང་བའོ། ། ཡང་གནད་རྣམས་པ་བཞི་སྟེ། འབྱམས་པ། འགོལ་བ།
ཉོན་མོངས་ལྡང་བའི་རོ། ། དེ་ཁོ་ནའི་ཡེ་ཤེས་སླེབ་པའི་ཚད། འཁོར་བ་ལྡོག་པའི་ཚད་དེ་བརྒྱད་པ་འདི་འདྲེ་ཞིང་ལམ་རྒྱུད་ལ་བསྐྱེད་དེ། དེ་ལ་དང་པོར་ཉམས་སུ་བླང་བ་ནི། གནས་དབེན་པར་ཕྱིན་ལ། ཁ་ཟས་ཅུང་ཟད་བཅུད་དབྲི་ཞིང་ཆ་སྙོམས། སྤྱོད་ལམ་དལ་བར་བྱ། སྨྲ་བ་བཅད། དུབ་ན་མི་ཟིན། དེ་ལྟར་ཞག་ཅི་རིགས་བྱས་ལ།
སྔ་དྲོ་ནས་བཟུང་སྟེ། ཕྱི་དྲོའི་བར་དུ་འདུན་པ་བཏང་བ་ནི། མདང་གི་རྨི་ལམ་ལ། རྨི་ལམ་དུ་ངོ་ཤེས་པར་བྱའོ། ། ཞེས་ཡང་ཡང་བསམ་པ་བཏང༌། སྲོད་དང་ཉལ་ཁར་འདུན་པ་མི་བཏང༌། དེ་ནས་ལུས་ཙོག་པུའམ། སྐྱིལ་ཀྲུང་དུ་བྱས་ལ། མགྲིན་པར་པདྨ་དམར་པོ་འདབ་མ་བཞི་པའི་ལྟེ་བ་དང་ལྔ་ལ། ཨོཾ་ཨ་ནུ་ཏ་ར།
ཞེས་པ་ཁ་དོག་དཀར་པོ་གཡོན་སྐོར་དུ་དགོད། ཨ་ནས་བཟུང་སྟེ་འདབ་མའི་ཡི་གེ་ལ་རིམ་པས་དམིགས་པ་གཏད། མཐར། ཨོཾ་ལ་གཏད། དེ་ནས་གཉིད་དུ་བཏང༌། དེས་རྨི་ལམ་ཟིན་ན་རྟགས་ནི། གཡང་ས་དང༌། ཆུས་ཁྱེར་བ་དང༌། རྦབ་ཏུ་འདྲིལ་བ་དང༌། གཞན་ཡང་སྔངས་སྐྲག་ལ་སོགས་པ་དུ་མ་འབྱུང༌།
ཤིན་ཏུ་ཟིན་ན། རྨི་ལམ་ཉིད་རྨི་ལམ་དུ་ངོ་ཤེས་པ་འབྱུང༌། སེམས་ལ་དགའ་བ་དང༌། ལུས་ལ་བདེ་བའི་ཏིང་ངེ་འཛིན་སྐྱེའོ། ། ཟིན་རུང་མ་ཟིན་རུང་དེ་འདྲ་ཞག་འགའ་བྱ། དེ་ལྟར་བྱས་ཀྱང་མ་ཟིན་ན་ཅུང་ཟད་འབྱམས་པ་ཡིན་པས། དེའི་སྐྱོན་བསལ་བ་ནི། གཉིད་ཆེས་ནས་རྨི་ལམ་གསལ་པོ་མི་ཡོང་ན། ཁ་ཟས་དབྲི། ཆུང་ནས་མི་ཡོང་ན།
ཕྱི་དྲོ་ཆང་རན་ཙམ་བཏང༌། ཉིན་མོ་སྔར་བཞིན་འདུན་པ་བཏང༌། ཉལ་ཁར་མཛོད་སྤུར་ཐིག་ལེ་ནག་པོ་དམིགས་ལ་སེམས་གཏད་ལ་ཉལ། དེས་ཟིན་ཏོ། ། གལ་ཏེ་དེས་ཀྱང་མ་ཟིན་ན། འདུན་པ་བཏང་ལ་སྔར་བཞིན་བྱའོ། ། ཉལ་ཁར་མཛོད་སྤུར་ཐིག་ལེ་ཕྱི་ནག་པོ་ནང་དུ་དཀར་པོ་ལ་བློ་གཏད་ལ་ཉལ་ལོ། ། དེས་ཟིན་ཏོ། ། དེ་ལྟར་ཟླ་བ་ཕྱེད་ལ་སོགས་པའི་བར་དུ་ཞག་གྲངས་ཅི་རིགས་བྱའོ། ། ཁ་ཅིག་ལ་རྨི་ལམ་མ་ཟིན་པར་ལུས་ལ་བདེ་བ་ཆེར་སྐྱེ་ཞིང༌།
ཉིན་པར་ཤེས་པ་མྱོས་པ་ལྟ་བུས་མི་རྟོག་པར་གྱུར་ན། མྱུར་དུ་རྨི་ལམ་ཟིན་པའི་རྟགས་ཡིན་པས་སྔར་བཞིན་བསྒོམ། དེས་ཀྱང་མ་ཟིན་ན། འབྱམས་པ་ཆེར་གོལ་བ་ཡིན་པས། ཉིན་མོ་ལུང་སྟོང་མི་མེད་པ་ཡ་ང་བའི་སར་ཕྱིན་ལ། གཅེར་བང་རྒྱུག འོ་དོད་སྣ་ཚོགས་འབོད། གོས་གྱོན་ལ་གཡང་སར་འདུག་པ་ལ་སོགས་བྱས་ལ་འདུན་པ་བཏང༌། ཡང་འདུན་པ་སྤོ། དེ་ནས་ལུས་ཙོག་པུ་ལ་སོགས་པ་ཅི་རིགས་པར་འདུག་སྟེ།
ལུས་འདི་ཕྱིར་ལོག་ཏུ་བསྒོམས་པས་ཏེ། ནང་གྲོལ་ལ་སོགས་པ་ཐམས་ཅད་ཕྱི་ན་གནས། པགས་པ་ངོས་ནང་ན་གནས་པར་བྱས་ལ། དེའི་མཛོད་སྤུར་ཐིག་ལེ་དཀར་པོ་གསལ་བ། ཆེ་ཆུང་ཉམས་དང་བསྟུན་པའི་གང་བདེ་གཅིག་བསམས་ལ། དེ་ལ་ཡིད་གཏད། དེ་ཉིད་དུ་ཉལ། དེས་རྨི་ལམ་མི་ཟིན་མི་སྲིད། ཏིང་ངེ་འཛིན་བདེ་སྟོང་ཡང་དེ་དང་ལྷན་ཅིག་སྐྱེའོ། ། གོལ་ས་སྤངས་པའོ། །
དེ་ནས་རྨི་ལམ་སྦྱང་བ་ནི། རྨི་ལམ་མམ་སྒྱུ་མ་དེ་ཉིད་ནི། རང་གི་སེམས་ཡིན་པས། རྨི་ལམ་དུས་ཀྱི་ལུས་དེས། ཉི་ཟླའི་སྟེང་དུ་འགྲོ་བ། རྡོག་པས་མནན་པ། རི་རབ་ཀྱི་སྟེང་དུ་འགྲོ་བ། སུམ་ཅུ་རྩ་གསུམ་བལྟ་བ། འོག་མིན་གྱི་སངས་རྒྱས་ཀྱི་ཞིང་བལྟ་བ། ཕྱོགས་བཅུའི་མཁའ་འགྲོའི་གནས་ཉེར་བཞི་བལྟ་བ་ལ་སོགས་པ་ཡང་དང་ཡང་དུ་བྱས་པས།
གཉིད་དང་རྨི་ལམ་གྱི་ཚེ། ཏིང་ངེ་འཛིན་མཆོག་ཏུ་འགྱུར་རོ། ། དེ་ནས་དེ་བས་ཀྱང་ཕུལ་དུ་བྱུང་བའི་རྨི་ལམ་སྤེལ་ཏེ། གཡང་ས་གཅིག་ལས་ཀྱང་གཡང་ས་ལོ་ཀའི་ཁམས་གང་བ་དང༌། ཉི་ཟླ་གཅིག་ལས་ཀྱང་ཉི་ཟླ་བྱེ་བ་ཕྲག་འབུམ་དང༌། རྨི་ལམ་དུ་བསྐྱེད་རིམ་བསྒོམས་ཏེ། ཌཱ་ཀི་ཁྱི་གདོང་མ་གཅིག་པུས་ཀྱང་ནམ་མཁའ་གང་བ་དུ་མ་སྤྲོས་ཏེ། སླར་གཅིག་ཏུ་བསྡུ་བ་ལ་སོགས་པ་ཆོ་འཕྲུལ་དུ་མ་བྱའོ། ། དེ་ལྟ་བུའི་ཏིང་ངེ་འཛིན་སྦྱང་བ་དང་སྤེལ་བ་བསྒོམས་ཀྱང༌། སླར་རྟོག་པ་མང་དུ་འགྱུར།
སྣང་བ་ལ་ཞེན་པ་ཆེ། བདེ་ཤུགས་ཆུང་ན། རྨི་ལམ་གྱི་དེ་ཁོ་ན་ཉིད་བསྒོམས་ཏེ། མཛོད་སྤུ་ཉམས་གསུམ་དང་ལྡན་པའི་ཐིག་ལེ། ཆེ་ཆུང་ཅི་རིགས་བསྒོམས་པས། མཛོད་སྤུའི་དབུ་མའི་གནས་སུ་བདེ་སྟོང་རྒྱུན་མི་ཆད་པར་འགྱུར་རོ། ། དབང་གསུམ་པའི་ཉམས་མྱོང་ཡང་ཅུང་ཟད་དྲན་པར་བྱའོ། ། དེས་ལུས་བདེ་བས་གང་བ་དང༌། སེམས་ལ་དགའ་བ་ཁྱད་པར་ཅན་སྐྱེ་ཞིང་གཉིད་ལོག་སད་པ་མི་ཕྱེད་པ་འབྱུང་ངོ༌། ། དེ་བཞིན་བསྒོམས་པ་ལས།
ཆོས་ཐམས་ཅད་སེམས་དང༌། སྒྱུ་མ་དང༌། བདེ་ཆེན་དུ་རྟོགས་པར་འགྱུར་རོ། ། དེ་ལྟར་རྟོགས་ཀྱང་སླར་བདེ་བ་ལ་ཞེན་ན། ཉོན་མོངས་པའི་རོ་ཞེས་བྱ་བ་ཡིན་ཏེ། དེ་ལས་སྲེད་པ་ལ་སོགས་པ་འཕེལ་བར་འགྱུར་རོ། ། དེའི་གཉེན་པོར་དེ་ཁོ་ན་ཉིད་བསྒོམ་པ་ནི། བདེ་བ་དེ་ཡང་སྣང་བ་ཙམ་ཡོད་ཀྱིས། བདེན་པར་མ་གྲུབ་པ། སྟོང་པ་ཉིད་སྤྲོས་པའི་མཚན་མ་དང་བྲལ་བར་བལྟས་ཏེ།
བདེ་བ་སྟོང་པ་ཉིད་ཀྱིས་རྒྱས་བཏབ་ནས་བསྒོམས་ལ། སྔར་ཐོས་བསམ་བྱས་པའི་ལྟ་བ་ཡོད་ནའང་རྗེས་སུ་དྲན། དེ་མིན་ན་མིག་དཔངས་བསྟོད་དེ། མིག་འབྲས་རྟེན་མེད་དུ་མི་འགྱུར་བར་བྱའོ། ། ཡང་ན་ཚངས་སྒོའི་བུ་ག་ཡངས་པར་བསམས་ལ། དེ་ནས་སྟེང་གི་ནམ་མཁའ་སྔོན་པོ་ལ་བལྟའོ། ། དེས་བདེ་སྟོང་ཟུང་དུ་ཆུད་པར་འགྱུར་ཞིང༌། རྗེས་ཀྱི་སྣང་བ་ཐམས་ཅད་ལ་ཡང་སྒྱུ་མ་དང༌། བདེ་སྟོང་གཉིས་རོ་གཅིག་ཏུ་མཉམ་རྗེས་མེད་པར་བསྐྱང་ངོ༌། ། དེ་ལྟ་བུའི་ཏིང་ངེ་འཛིན་མཆོག་སྐྱེས་ཀྱང༌།
ལུས་སྒྱུ་མ་ལྟ་བུར་མ་གྱུར་པས། བར་དོ་ལ་བརྟེན་ཏེ་ལུས་ལེན་ནོ། ། འདི་ནི་འཁོར་བ་ལྡོག་པའི་དུས་ཞེས་བྱ་སྟེ། དེ་ལ་མན་ངག་གི་གནད་ནི། སྔར་རྨི་ལམ་དུ་ཤེས་པར་བྱའོ། ། ཞེས་འདུན་པ་བཏང་བ་བཞིན་དུ། འཆི་ཁའི་བར་དུ། བར་དོ་སྒྱུ་ལུས་ལ་སྒྱུ་ལུས་སུ་ཤེས་པར་བྱའོ་སྙམ་དུ་འདུན་པ་ཡང་ཡང་བཏང་ཞིང༌། སྐབས་སྐབས་སུ་ལུས་ཕྱི་ལོག་གི་ལོག་གནོན་བསྒོམ་པ་ཤིན་ཏུ་གཅེས། གནད་དེ་ཉིད་ཀྱིས།
འཆི་ཁར་ཡ་ང་བ་དང་བྲལ་ཏེ། བར་དོར་སྐུ་གསུམ་མཆོག་ངེས་པར་འགྲུབ་པར་བཞེད་དོ། ། དེ་ལྟར་དོན་བརྒྱད་ཀྱིས་སྒྱུ་མ་ལྟ་བུའི་ཏིང་ངེ་འཛིན་ངེས་པར་འགྲུབ་པའི་ཐབས་གནད་ཀྱི་ཕྲེང་བ་བསྡུས་པའི་དབྲི་བསྣན་མེད་པར་རྫོགས་སོ། ། ཟབ་མོའི་གནད་ཡིན་ནོ། ། ཨི་ཐི།། །། ཛཱ་ལནྡྷ་རའི་ཞབས་བཏུད་ནས། ། ཙཎྜཱ་ལཱི་ཡི་མན་ངག་བྲི། ། བདེ་བའི་སྟན་ལ་འདུག་ནས་ནི། ། རྐང་པ་བསྣོལ་ཏེ་ལག་པ་ཡང༌། ། བསྣོལ་བར་བྱས་ལ་རྐང་པ་ཡི། །
མཐེ་བོང་གཉིས་ནི་སོ་སོར་གཟུང༌། ། ལུས་ཀྱི་གནད་ཡིན་ངག་ཀྱང་ནི། ། སོ་བཟུང་སེམས་ཀྱང་རྣལ་དུ་དབབ། ། དེ་ནས་སྐད་ཅིག་རྣལ་འབྱོར་གྱིས། ། རང་ཉིད་ལྷག་པའི་ལྷར་བསྐྱེད་དེ། ། ལྟེ་བའི་དབུས་སུ་ཨ་ཐུང་ནི། ། ཤད་ཀྱི་རྣམ་པ་གསལ་བར་བལྟ། ། དེ་ལས་མེ་འབར་ཀླད་པ་ཡི། ། དུང་ཁང་ནས་ནི་རྐང་མཐིལ་བར། ། མེ་ཡིས་ཡོངས་སུ་གང་བར་བསམ། །
སྲིན་པོའི་ལམ་ཡང་རབ་ཏུ་བསྡམས། ། སྲོག་དང་རྩོལ་བའང་བཀག་བྱས་ལ། ། ཁ་སྦྱོར་རླུང་གི་རྣལ་འབྱོར་བྱ། ། ལུས་ནི་གཡོ་ཞིང་གཅུ་བ་དང༌། ། གཞུ་སྲན་འགེངས་པ་ལྟར་ཡང་བྱ། ། དེ་ལྟར་བསྒྲིམས་ཏེ་འགའ་བྱས་ན། ། ལུས་ལ་དྲོད་དང་བདེ་བ་སྐྱེ། ། ཐིག་ལེ་ཡང་ནི་ཉམས་མི་འགྱུར། ། གོམས་ན་མཆོག་གི་དངོས་གྲུབ་ཐོབ། ། རྣལ་འབྱོར་བསྡུས་པ་ས་མཱཔྟ། །
མགོ་ན་ན་མགོ་སྤྲུག་ཅིང་གཡས་གཡོན་དུ་བལྟ། ལག་པ་དང་སྟོད་ན་བར་གྱུར་ན། མདའ་འཕེན་པ་ལྟར་བྱ་ཞིང༌། རྒྱུད་དང་ལྟོང་གི་ཕྱོགས་སུ་ཁ་གཅུ། དཔུང་པ་ན་ན། དཔུང་པ་གཡས་གཡོན་ན། ལག་པ་བསྣོལ་བས་འཇུ་ཞིང་བསྡམ་པར་བྱའོ། ། ལུས་ཀྱང་གཅུ་ཞིང་ཕྱོགས་ཕྱོགས་སུ་བལྟ་བར་བྱའོ། ། རྐང་པ་ན་ན་ལངས་ཏེ་རྐང་པ་དྲག་ཏུ་སྤྲུག་ཅིང༌། རྐང་མཐིལ་ས་ལ་བརྡབ།
དེས་སྐྱོན་ལས་གྲོལ་བར་འགྱུར་རོ། ། བདག་བྱིན་གྱིས་བརླབ་པའི་རིམ་པ། བླ་མ་འགོས་ལྷས་བཙས་ཀྱི་ཐུགས་དམ། དགེ་བཤེས་བླན་གྱིས་གནང་བའོ།། །། བླ་མ་དམ་པའི་ཞབས་ལ་ཕྱག་འཚལ་ལོ། ། རང་ཐ་མལ་པའི་གཞི་ལ་གནས་ལ། མདུན་གྱི་ནམ་མཁའ་ལ་བླ་མ་དམ་པ། པདྨ་དམར་པོའི་སྟེང་ན་བཞུགས་པ། ཡུམ་དང་གཉིས་སུ་མེད་པར་བསམས་ཏེ། སྙོམས་པར་ཞུགས་པའི་བྱང་ཆུབ་ཀྱི་སེམས་དང༌།
བླ་མ་ཡབ་ཡུམ་གྱི་མཛོད་སྤུ་ནས། གཉིས་སུ་མེད་པའི་རང་བཞིན་གྱི་འོད་བྱུང་བས། བདག་གི་མཛོད་སྤུ་ནས་ཞུགས་པས། ཐོག་མ་མེད་པ་ནས་ལུས་ཀྱི་དྲི་མ་ཐམས་ཅད་སྦྱངས། ལུས་ཤེལ་སྒོང་དག་པ་ལྟར་བསམ། ཡང་སྦྱོར་མཚམས་ནས་ཁུ་བ་དང༌། མགྲིན་པ་ནས་འོད་བྱུང་བས་བདག་གི་ཁ་ནས་ཞུགས། ཐོག་མེད་ནས་བསགས་པའི་ངག་གི་དྲི་མ་སྦྱངས། སྔ་མ་བཞིན་འགྱུར་བར་བསམ། ཡང་ཐུགས་ཀ་ནས་འོད་ཟེར་སྣ་ལྔ་གཞའ་ཡི་རྣམ་པ་ཡེ་ཤེས་ལྔའི་རང་བཞི་འཕྲོས་པས།
བདག་གི་སྙིང་ག་ནས་ཞུགས། ཐོག་མ་མེད་པ་ནས་བསགས་པའི་ཡིད་ལ་གནས་པའི་ལས་དང་ཉོན་མོངས་པའི་དྲི་མ་སྦྱངས། རྣམ་པར་དག་པའི་ཤེས་པ་རང་རིག་རང་གསལ་དུ་ཝལ་བསམས་ཏེ། སེམས་ཀྱི་འདུན་པ་ཁོང་ནས་ཀློད་པས། ཡོན་ཏན་གཉིས་འབྱུང་སྟེ། ལོག་འདྲེན་གྱིས་མི་ཚུགས་པ་དང༌། རིམས་དང༌། དུག་དང༌། རིག་སྔགས་ཀྱི་སྦོད་གཏོང་ཐམས་ཅད་ཀྱིས་མི་ཉམས་པ་རྡོ་རྗེའི་ལུས་སུ་འགྱུར་རོ། ། ཡུན་དུ་བྱས་ན།
བག་ཆགས་མ་ལུས་པ་བྱང་སྟེ། མཁའ་འགྲོ་མ་ཀུན་གྱིས་ཀྱང་ན་གྱིས་རློབ་པར་འགྱུར་རོ། ། དམ་ཚིག་གི་ཉེས་པ་ཏིང་ངེ་འཛིན་གྱིས་སྦྱངས་པའི་ཐབས་འདི་ཉིན་རེ་ལ་ལན་གསུམ་གསུམ་བྱས་ན། ངན་འགྲོ་ཐམས་ཅད་ལས་ཐར་ཏེ། རིག་པ་འཛིན་པའི་རྒྱུད་དུ་མི་འགྲོ་རེ་ཞེས་བླ་མ་ཆེན་པོས་ལན་གསུམ་དུ་དབུ་བསྙུང་བ་ཞེས་སོ། ། ས་མཱཔྟ། ཇོ་བོ་ནཱ་རོ་ཏ་པས། བླ་མ་བཙུན་མོ་ཅན་ལ་གནང༌། དེས་བླ་མ་འགོས་ལ་གནང༌། དེའང་ཁྱད་པར་ཅན་གྱི་ཆོས་གསུམ་གནང་སྟེ།
ལཱུ་ཧི་པ་རྒྱས་བསྡུས་གསུམ་གྱི་མན་ངག ཕག་མོ་མཁའ་སྤྱོད་བྱིན་རླབས། འདིའོ། ། འགོས་ཀྱིས་བླན་གྲགས་པ་དབང་ལ་གནང༌། དེས་བླ་མ་ཨ་ལ། འདི་དང་སེམས་འཛིན་བརྒྱ་པ་ལ་སོགས་པ་གནང༌། དེས་བླ་ཆེན་ལ་གནང་བ། ཁྱད་པར་ཅན་གྱི་གདམས་ངག་ཡིན་ནོ། ། སིདྡྷི། གཞན་ཡང་ཉིན་མོའི་དུས་སུ་སྤྱི་གཙུག་ཏུ་པད་ཉིར་བླ་མ་དམ་པ་བཞུགས།
མཚན་མོ་རིན་ཆེན་གཞལ་ཡས་ཁང༌། སྙིང་གའི་དཀྱིལ་དུ་བཞུགས་པར་བྱ། བླ་ཆེན་གྱི་གསུང་ངོ༌།། །། ཨོཾ་སྭ་སྟི་སིདྡྷཾ། ས་ར་ཧ་པ་གསུམ་ལས། འདི་ས་ར་ཧ་པ་ཆེན་པོ་སློབ་དཔོན་ཀླུ་སྒྲུབ་ཀྱི་སློབ་དཔོན་ཡིན། དེས་ཆོས་ཀྱི་སྒོ་བརྒྱད་ཁྲི་བཞི་སྟོང་གི་དོན་དཔྱད་པས། མུ་སྟེགས། ཉན་ཐོས། སེམས་ཙམ།
དབུ་མ་སྒྱུ་མ་ཙམ་དུ་སྣང་བ་མན་ཆད་ཀྱིས། དེ་ཁོ་ནའི་དོན་མི་རྟོགས་པར་གཟིགས་ནས། དབུ་མ་རབ་ཏུ་མི་གནས་པའི་སྒོ་ནས་དོན་དཔྱད་པ། རང་བྱིན་གྱིས་བརླབ་པ་ཞེས་ཀྱང་བྱ། སངས་རྒྱས་བྱང་ཆུབ་སེམས་དཔའི་བྱིན་རླབས་བསྒོམ་པ་ཞེས་ཀྱང་བྱ། འདི་བཻ་རོ་ཙ་ན་རཀྵི་ཏས། བླ་མ་བ་རི་ལ་གནང་བའོ། ། དེ་ལ་སྣང་སྲིད་ཀྱི་ཆོས་ཐམས་ཅད་དཔྱད་ཅིང༌། ཉམས་སུ་བླངས་པས། རང་གི་སྔར་ཡན་ཆད་ཅི་བྱས་ལ།
ད་ལྟར་དཔྱད་པས། དེ་གང་དུའང་མི་སྣང་མ་གྲུབ་པས། དེ་ཡོད་པ་གསལ་བ་ཡིན་ཏེ། མ་གྲུབ་པའི་སེམས་ཉིད་མཐའ་བརྒྱད་དང་བྲལ་བའི་ངོ་བོའོ། ། དེ་བཞིན་དུ་ད་ལྟར་གྱིས་སེམས་ཀྱང་མཐའ་བརྒྱད་དང་བྲལ་བར་གོམས་པར་བྱ། སྔར་གྱི་སེམས་སངས་རྒྱས། ད་ལྟར་གྱི་སེམས་བྱང་སེམས། བྱང་སེམས་སངས་རྒྱས་སུ་འགྲོའོ། ། དེ་ལྟར་གོམས་པ་ལས་མཐར་ལུས་ཡང་བ་དང༌། དྭངས་པ་འབྱུང་རིམ་གྱིས་ཚེ་འདི་ཉིད་ལ་མཆོག་འགྲུབ་བོ། །
ཤེས་རབ་ཡེ་ཤེས་ཀྱི་དབང་བསྐུར་བའི་དུས་ཀྱི་མྱོང་བ་དང༌། རྟོགས་པ་དེ་གཙོའོ།། །། བླ་མ་དམ་པ་རྣམས་ལ་ཕྱག་འཚལ་ལོ། ། བྲམ་ཟེ་ཆེན་པོ་ས་ར་ཧའི་གསུང་ངག་ལས་ལྷན་ཅིག་སྐྱེས་པའི་ཡེ་ཤེས། སྒྲུབ་པ་པོའི་རྒྱུད་ལ་བསྐྱེད་པའི་ཐབས་དཔག་ཏུ་མེད་པ་ཅིག་གསུངས་པ་ཡིན་པས། གཞུང་འདི་ལ་རྣལ་འབྱོར་གྱི་འཆིང་བ་བཅུ་ཞེས་བྱ་བ་ཡོད་པར་བཞེད་པ་ལས། རྗེ་བཙུན་རྒྱ་གར་ཕྱག་ན་ཉིད་ནི། དེ་དག་ཞིབ་ཏུ་ཕྱེ་སྟེ་མི་གསུང་ངོ༌། ། བསྡུ་ན་དཔེ་དོན་སྦྱར་ནས་སེམས་སྦྱོང་བར་བཞེད་པ་ལས། དཔེ་ནི་ཐག་ཉེ་ཞིང་མཚོན་སླ་བ།
གང་ཡང་རུང་བ་ཅིག་ལ་བསླབ་པས། ཕྱིས་དོན་ཐོག་ཏུ་བློ་སྐྱེ་ཞིང༌། མ་བཅོས་པའི་ཕྱག་རྒྱ་ཆེན་པོ་དཔེ་ལས་འདས་པའི་ཉམས་མྱོང་སྐྱེ་སྟེ། དཔེ་ཉིད་ནི་གཞུང་དུ་བརྟག་གོ ། དེ་ལ་ཉམས་སུ་བླང་བའི་མན་ངག་ནི། དང་པོར་ལུས་སྐྱིལ་ཀྲུང༌། སྒལ་ཚིགས་དྲང་པོར་བསྲངས་ཏེ་སེམས་ཅན་རྣམས་ཀྱི་སྡུག་བསྔལ་ཆེན་པོ་རྣམས་དྲན་པར་བྱས་ལ། སེམས་ཅན་ལ་སྙིང་རྗེ་ཆེན་པོ་བསྐྱེད། དེ་ནས་རང་ཐ་མལ་པའི་སྤྱི་བོར། བླ་མ་དར་ལ་བབ་པའི་ཆ་ལུགས་ཅན་དུ་བསམས་ལ་གུས་འདུད་དྲག་པོ་ཡང་ཡང་བྱ་སྟེ།
སྤྱི་བོ་ནས་རང་ལ་བསྟིམ། དེ་ནས་ལྷའི་རྣལ་འབྱོར་དྲན་པ་ཙམ་བྱ་བའམ། ཐ་མལ་པས་ཀྱང་རུང་སྟེ། དང་པོར་དཔེ་ཐོག་ཏུ། དཔེ་ལ་ངེས་ཤེས་བསྐྱེད་པ་ཉིད་ལ། སེམས་གནས་སུ་བཞེད་དེ། དེ་ཡང་དང་པོར་ཞི་གནས་ཚོལ་བ་མ་ཡིན་ནོ། ། དེ་ཡང་ཕྱོགས་གཅིག་ལ་མཚོན་ན། ཆུ་རླབས་རྒྱ་མཚོ་ལས་འབྱུང་ཞིང༌། འགག་པའང་རྒྱ་མཚོ་ཉིད་ལ་ཐིམ་པའི་ཚུལ་དུ་འགགས་པས།
སྐྱེ་འགག་གཉིས་ཀ་རྒྱ་མཚོ་ལས་ལོགས་ན་མེད་པ་ཡང་ཡང་བརྟགས་པས། རྣམ་རྟོག་ཆུ་རྒྱུན་དེ་བྲལ་ཞིང༌། རྟོག་པ་ཉིད་རྟོག་མེད་དུ་ལྷོད་པར་འགྱུར་རོ། ། དེ་ཉིད་ཀྱི་དོན་རང་རིག་པའི་སེམས་ཐོག་ཏུ་སྐྱེ་སྟེ། དེ་ལྟར་རྟོག་པ་སྣ་ཚོགས་སྐྱེ་ཡང༌། རང་གི་སེམས་ཉིད་ལས་སྐྱེས་པས། དེ་ཀ་ལ་འཁོར་བའི་ཐ་སྙད་གདགས། རྟོག་པ་དེ་ཐིམ་ཡང་སེམས་ཉིད་ལ་ཐིམ་པས། མྱ་ངན་ལས་འདས་པའི་ཐ་སྙད་གདགས་ཏེ། དེ་ལྟ་ནའང་ཕྱག་རྒྱ་ཆེན་པོར་རང་ཉིད་གཅིག་པ་ཡིན་ནོ། །
དེ་ལྟར་ངེས་ཤེས་བསྐྱེད་པས་དོན་ཕྱག་རྒྱ་ཆེན་པོ་རྟོགས་པ་ཤུགས་ལས་འཆར་གྱི། ལོགས་སུ་བསྒོམ་མི་དགོས་སོ། ། དེ་བཞིན་དུ་དེ་བརྟན་ཅིང་བོགས་དབྱུང་བའི་ཕྱིར། ལན་ཚྭ་ཆུ་ལ་ཐིམ་པ་ལ་སོགས་པ་ལའང་བསླབ་པའང༌། དེ་དག་ལ་བསླབ་མི་དགོས་པར་ཏིང་ངེ་འཛིན་དེ་བཞིན་དུ་བསྐྱང་བར་བྱའོ། ། རྗེས་ཐུན་མཚམས་སུ་འགྲོ་བའི་སྡུག་བསྔལ་དྲན་པར་བྱས་ལ། སྙིང་རྗེ་ཆེན་པོ་བསྒོམ། དེའང་ས་ར་ཧ་པ་ཉིད་ཀྱི་གཞུང་ལས། སྟོང་པའི་སྙིང་པོ་སྙིང་རྗེའི་ཡལ་འདབ་ཅན། ། མིང་ནི་གཞན་ལ་ཕན་པའི་འབྲས་བུ་འཛིན། །
ཞེས་པ་དང༌། གཉིས་མེད་སེམས་ཀྱི་ལྗོན་ཤིང་མཆོག ། རྒྱ་ཆེན་ས་གསུམ་དག་ཏུ་ཁྱབ། ། སྙིང་རྗེའི་མེ་ཏོག་འབྲས་བུ་ནི། ། མགོན་པོ་གཞན་གྱི་དོན་མཛད་པ། ། ཞེས་འབྱུང་བ་བཞིན་ནོ། ། དཔེ་ནི་དང་པོ་གང་ལ་བསླབ་ཀྱང་འདྲ། གོ་རིམ་ངེས་པ་མེད་དོ། ། ཇི་ལྟར་གཟིངས་ལས་འཕུར་བའི་བྱ་རོག་ནི། ། ཕྱིར་ལ་ལོག་ནས་དེ་ཉིད་དུ་ནི་ལྷུང༌། །
ཆུ་རླབས་གཞན་ལ་ཆུ་ནི་གཞན་ནམ་ཅི། ། སྲིད་དང་ཞི་བ་ནམ་མཁའི་རང་བཞིན་ནོ། ། གང་དུ་ཆུ་ལ་ཆུ་ཞུགས་པ། ། དེར་ནི་རོ་མཉམ་འགྱུར་བ་ཡིན། ། ཞེས་པ་ལ་སོགས་པའི། དོ་ཧ་མཛོད་ཀྱི་གླུའི་མན་ངག་རྒྱ་གར་ཕྱག་ནའིའོ། ། ས་མཱཔྟ།། །། ཨོཾ་སྭ་སྟི། དེ་ཁོ་ན་ཉིད་རྩ་བའི་སྒོམ་ཐབས་ནི། རང་འཁོར་ལོ་བདེ་མཆོག་གི་བསྐྱེད་རིམ་གྱི་ཏིང་ངེ་འཛིན་ལ་གནས་ཏེ།
སྙིང་གར་པདྨ་འདབ་བརྒྱད་ཀྱི་སྟེང་དུ། ཉི་མ། དེའི་སྟེང་དུ་ཟླ་བ། དེའི་སྟེང་དུ་ཐིག་ལེ་དམིགས་ལ་བསྒོམ་མོ། ། དེ་ནས་ཁམས་གསུམ་ཐིག་ལེ་ལ་བསྡུ། དེ་ནས་ལུས་སྟོད་སྨད་ཀྱང་བསྡུ། དེ་ནས་ཉི་ཟླ་བསྡུ། དེ་ནས་ཐིག་ལེ་ནཱ་དར་གྱུར། དེའང་སྟོང་པར་གྱུར་པར་བསམས་ལ། སྤྲོས་བྲལ་དེ་ལ་བློ་ཅུང་ཟད་གནས་པར་བྱས་ཏེ།
ཇི་ཙམ་དུ་གནས་པར་ནུས་ནུས་གཞག དེ་ནས་ཡང་ནཱ་དར་བྱུང༌། དེ་ལས་ཐིག་ལེ། དེ་ནས་ཉི་ཟླ། དེ་ནས་རང་གི་ལུས་པོ་འབྱུང་བར་བྱ་བ་སྟེ། དེ་ལྟར་དང་པོ་སྟོང་པར་བསྒོམ། དེ་ནས་གཟུགས་སུ་ལྡང་བ་དེ་ལྟ་བུ་ཐུན་རེ་ལ་གསུམ་གསུམ་བྱ། དེ་ལྟར་ཐུན་བཞིའི་རྣལ་འབྱོར་བྱའོ། ། རྗེ་བ་རི་ལོ་ཙཱ་བའི་མན་ངག ཨི་ཐི།། །།
ཨོཾ་སྭ་སྟི། ཕྱག་རྒྱ་ཆེན་པོའི་གོ་བ་བདུན་ལ་སྤྱིར་ལྷན་ཅིག་སྐྱེས་པའི་ཡེ་ཤེས་ཞེས་བྱ་བ་ནི། རང་གི་རིག་པ་གསལ་ལ་ངོས་བཟུང་མེད་པ་འདི་ཉིད་ཡིན། ཞེས་ངོ་ཤེས་པར་བྱ། དེ་ལས་འཁོར་འདས་ཀྱི་སྣང་བ་སྣ་ཚོགས་འདི་འཕྲོས་པ་ཡིན་ཏེ། གུད་ན་མེད་ཅེས་བྱ་བ་ནི་གོ་བ་དང་པོའོ། ། ཡང་སྣང་བ་སྣ་ཚོགས་འདི་རང་ཉིད་ལ་ཐིམ་པ་ཡིན་གྱིས། གཞན་དུ་སོང་བ་མེད་ཅེས་བྱ་བ་ནི་གོ་བ་གཉིས་པའོ། ། ཡང་འདས་མ་འོངས། ད་ལྟར་ཞེས་བྱ་བ་དུས་གསུམ་དུ་བཏགས་པ་འདི་ཡང་ཕྱི་ན་མེད་དེ།
རང་གི་རིག་པ་རྒྱུན་ཆགས་པ་འདི་ཉིད་ལ་དུས་གསུམ་མཉམ་པ་ཉིད་དུ་གནས་པ་ཡིན། ཞེས་བྱ་བ་ནི། གོ་བ་གསུམ་པའོ། ། ཡང་སེམས་ཅན་རྟོག་པ་འཁྲུལ་པའི་སྣང་བ་ལ། ཕྱོགས་བཅུར་སྣང་ཡང༌། ལོགས་ན་མེད་དེ། རིག་པ་ཉིད་ལ་ཤར་ཕྱོགས་ལ་སོགས་པར་སྣང་ཞིང་ཐིམ་པ་ནི་གོ་བ་བཞི་པའོ། ། ཡང་ཉོན་མོངས་པ་དང་རྣམ་རྟོག་འདི་དག་ཀྱང༌། རིག་པ་ཉིད་ལས་བྱུང་བ་ཡིན་པས། ལོགས་ན་མེད་ཅེས་པ་ནི་གོ་བ་ལྔ་པའོ། །
དེའང་ལོག་པར་འཛིན་ན། སྤང་བྱ་ལ་སྤྱོད་པའི་ཏིང་ངེ་འཛིན་ཞེས་བྱ་བ་ཤེས་བྱའི་སྒྲིབ་པར་འགྱུར་རོ། ། ཡང་ཉོན་མོངས་པའི་གཉེན་པོར་མི་སྡུག་པ་ལ་སོགས་པ་དང༌། རླུང་དང་ལྷ་སྐུ་ལ་སོགས་པ་ཐ་དད་དུ་མ་བསྒོམ་པར་འདོད་པ་ལོག་པ་སྟེ། རིག་པ་འདི་རྟོགས་ན་གཉེན་པོ་གཞན་མི་དགོས་ཏེ། རྟོགས་པ་ཉིད་གཉེན་པོར་གོ་བ་ནི་གོ་བ་དྲུག་པའོ། ། ཡང་རིག་པ་འདི་ལས་ལོགས་པ་དེ་ཁོ་ན་ཉིད་དམ། འབྲས་བུ་སྐུ་གསུམ་མེད་དེ། རིག་པ་རྟོག་པ་ཉིད་སངས་རྒྱས་ཡིན་པར་གོ་བ་ནི། གོ་བ་བདུན་པའོ། །
དེ་དག་ཀྱང་གོ་བ་གཉིས་སུ་འདུས་ཏེ། འཁོར་འདས་ཀྱི་སྣང་བ་ཐམས་ཅད་རིག་པ་འདི་ཉིད་ལས་འཕྲོས་ཞེས་པ་དང༌། དེ་ཐམས་ཅད་རིག་པ་ཉིད་དུ་ཐིམ་ཞེས་པའོ། ། ཡང་གོ་བ་གཅིག་ཏུ་འདུས་ཏེ། ཐམས་ཅད་རིག་པ་གཅིག་པོ་ཉིད་ཀྱི་ངང་ཡིན་ཞེས་ངོ་ཤེས་སྐྱེས་ན། ལག་མཐིལ་ན་གནས་པའི་རྡོ་རྗེ་འདྲ་ཞེས་པའོ། ། ཐ་མ་གསུམ་པོ་འདི་ལ། ཐབས་ཤེས་རབ་གཉིས་མེད་ཅེས་བྱ་བ་ལ་སོགས་པ་དུ་མར་བཏགས་ཀྱང་ལོག་པ་མེད་དོ། ། ཕྱག་རྒྱ་ཆེན་པོ་བརྡའི་མན་ངག་ནི། བླ་མས་བསྟན་པའི་བརྡ་གཅིག་ལ། །
རྟོག་པ་གསུམ་སྐྱེ་ངོ་མཚར་ཆེ། ། མ་སྐྱེས་དུས་དང་སྐྱེས་བ་དང༌། ། སྐྱེས་ནས་ཟུང་དུ་ཆུད་པའོ། ། སྣང་བ་སློབ་དཔོན་གྱུར་པ་ན། ། ཕྱག་རྒྱ་ཆེ་ལ་མཉམ་རྗེས་མེད། ། ཅེས་པ་ནི། བླ་མ་རྒྱ་གར་ཕྱག་ནའི་གསུང་ངོ༌། ། ཨི་ཐི།། །། དེ་ལ་ཕྱག་རྒྱ་ཆེན་པོ་བསྟན་པ་ནི། གནས་དབེན་པར་སློབ་མ་གྲངས་ཉུང་བར་བྱས་ལ།
ཅུང་ཟད་ཤེས་པ་ཡེངས་སུ་གཞུག དེ་ནས་སེམས་དུང་ལྟ་བུ་ཞིག་ལ་བཞག་ལ། དེ་ནས་བླ་མས་སློབ་མ་ལ། ད་ལྟའི་ཁྱོད་ཀྱི་དུང་གི་རྟོག་པ་དེ། སྔར་མ་སྐྱེས་པས་སྐྱེ་བ་མེད་པའི་དུས་ཞེས་བྱ་བ། ཆོས་ཀྱི་དབྱིངས་ཀྱི་དེ་ཁོ་ན་ཉིད་ཡིན་ལ། ད་ལྟ་དེ་ཉིད་རྣམ་རྟོག་དེར་སྐྱེ་བའི་དུས་ཞེས་བྱ་མོད། སྣང་བ་ཙམ་ཡོད་ཀྱིས་བདེན་དངོས་དང་བྲལ་ལོ། ། དུང་དེ་མི་སྣང་བར་བྱས་ཏེ། ད་ཅིའི་དུང་གི་སྣང་བ་དེ་ནུབ་པས་ན།
དེ་ཉིད་སྐྱེ་མེད་དུ་ཐིམ་པས་ཟུང་དུ་ཆུད་པའི་དུས་ཞེས་བྱ། དེ་ཉིད་ལ་ཐ་སྙད་དང་པོ་ལ་ཤེས་རབ། གཉིས་པ་ལ་ཐབས། གསུམ་པ་ལ་ཟུང་འཇུག་ཅེས་ལུང་རྣམས་ལས་གསུངས་སོ། ། སེམས་སྦྱོང་བའི་དུས་སུ། རྟོག་པ་དེ་ཉིད་ཀྱིས་སློབ་དཔོན་བྱས་ལ། དེ་སྔར་མ་སྐྱེས་ཞེས་ཉམས་མྱོང་གིས་གྲུབ་པ་དེ་ལ་གོམས་པར་བྱས་ན། སྐྱེ་མེད་ཀྱི་ཏིང་ངེ་འཛིན་སྐྱེ་སྟེ། རྟོག་པ་གློ་བུར་བ་ཐམས་ཅད་ལ་དེ་བཞིན་གོམས་པར་བྱའོ། ། དེ་ལ་ཅུང་ཟད་བརྟན་པ་དང༌།
སྐྱེས་པའི་དུས་ལ་བསླབ། དེ་ནས་ཟུང་དུ་ཆུད་པ་ལ་བསླབ་པར་བྱའོ། ། དེས་དུས་གསུམ་མཉམ་པ་ཉིད་དུ་འགྱུར་རོ། ། གཞན་ཡང་སྒྲ་དང་ངག་གི་བརྡ་ཐམས་ཅད་ལའང་དེ་བཞིན་བསླབ་པར་བྱའོ། ། མཐར་མཉམ་རྗེས་མེད་པར་འགྱུར་ཏེ། སྣང་བ་ཐམས་ཅད་སློབ་དཔོན་དུ་འཆར་རོ། ། དེ་སྐད་དུའང་སངས་རྒྱས་མཉམ་སྦྱོར་ལས། ཨེ་མ་སངས་རྒྱས་ཀུན་གྱི་གསུང༌། ། རྫོགས་པའི་སངས་རྒྱས་སྐྱེ་བ་མེད། ། སྐྱེ་བ་མེད་ལས་ཐམས་ཅད་སྐྱེས། །
སྐྱེས་ཙམ་ཉིད་ན་སྐྱེ་བ་མེད། ། ཅེས་གསུངས་སོ།། །། ཕུལླ་ཧ་རིའི་པཎྜི་ཏའི་མན་ངག་ལ། སྤྱིར་རྣལ་འབྱོར་གསུམ་སྟན་ཐོག་གཅིག་ཏུ་བསྒོམ་པ་ཡིན་གསུང༌། དེའང་རང་བྱིན་བརླབ། བསྐྱེད་རིམ། ལྷན་ཅིག་སྐྱེས་པའི་རྣལ་འབྱོར་གསུམ་བསྒོམས་པ་ལ་ལམ་ཅིག་ཅར་བ་ཡིན་གསུང༌། རང་བྱིན་བརླབ་ལ། རྩ་ལ་བརྟེན་པ། རླུང་ལ་བརྟེན་པ།
བྱང་ཆུབ་ཀྱི་སེམས་ལ་བརྟེན་པ། བསམ་གྱིས་མི་ཁྱབ་པ་ལ་བརྟེན་པ་བཞི་ལས། འདི་རྩ་ལ་བརྟེན་པ་ཡིན་གསུང༌། དེ་ལའང་འཁོར་ལོ་བཞི་ལ་བརྟེན་པ། གཉིས་ལ་བརྟེན་པ། གཅིག་ལ་བརྟེན་པ་གསུམ་ལས། འདི་གཉིས་ལ་བརྟེན་པའོ། ། དེ་ལ་གནད་གསུམ་སྟེ། རླུང་ལུས་ལ་གཟུད་པ། སེམས་ལ་གཟུད་པ།
འོད་གསལ་དུ་གཟུད་པའོ། ། དང་པོ་ནི་གནད་གསུམ་འཛོམ་པར་བྱས་ལ། སྟེང་རླུང་མནན། འོག་རླུང་དྲངས་ཏེ། ལྟེ་བའི་ཨ་ཐུང་ལ་བུས་པས་དྲོད་སྐྱེ་སྟེ། ཞག་གཉིས་སམ་གསུམ་ཙམ་དུའོ། ། དེ་ནས་རྩ་གཡས་གཡོན་གྱི་རླུང་གིས་དབུ་མ་ལ་བསྲུབས་ཏེ། ཨ་ཐུང་ལ་སོ་སོར་བསྲུབ་པར་བསམ་ཞིང༌། སྟེང་འོག་གི་རླུང་ཐུབ་ཚད་དུ་བསྡམ་མོ། ། དེས་ལུས་ཀྱི་ནང་སྟོང་པར་གཏུམ་མོའི་མེ་འོད་དམར་ལམ་ལམ་བསྒོམ།
དེས་དངོས་སུ་དྲོད་སྐྱེ་ཡང་སྐྱེ། སྐྱེ་བར་ཡང་བསྒོམ། དེ་ལ་ཞག་གསུམ་བཞིར་བསྒོམ། དེ་བཞིན་ཡང་ཡང་བསྒོམས་པས། རྩ་དབུ་མ་ཁ་ཕྱེ་སྟེ། ནང་ན་ཡང་མེ་སོར་བཞི་ཙམ་ནར་ནར་བསྒོམ། དེ་རླུང་ཁ་སྦྱར་དང་བསྟུན་ལ་ཞག་བཞི་ལྔར་བསྒོམ། དེ་ནི་ལུས་ལ་གཞུག་པའོ། ། དེ་གོམས་པ་ལས། ཡང་ཇེ་རིང་ཇེ་རིང་དམར་ནར་གྱིས་སོང༌།
རྩ་དབུ་མ་ན་ཡར་རླུང་ནང་དུ་འཇུག་པ་དང་བསྟུན་ཏེ། སྤྱིབོའི་ཧཾ་ལ་མེ་རེག་རེག་པ་ལ། ཞག་གསུམ་ཙམ་དུ་བསྒོམ། དེ་ལས་དྲོད་སྐྱེས་ནས་མེའི་རྩེ་མོས་ཧཾ་ཕུག་པ་ལས། བྱང་སེམས་དཀར་ཤར་བབས་པ། ལྟེ་བའི་ཨ་ལ་ཕོག་པས། སླར་ཡང་མེ་ཁྲོས་པ་བཞིན་འབར་ཏེ། བྱང་སེམས་ཧཾ་ལ་རེག་སྟེ། ཧཾ་ལས་སླར་བྱང་སེམས་དྲག་ཏུ་བབས་པ་ཨ་ལ་ཕོག་པས་མེ་ཆེར་འབར་བ་རྣམས། རླུང་དང་བསྟུན་ཏེ།
ཕྱིར་ལྡང་བ་དང་འབར་བ་བསྟུན། ནང་དུ་འཇུག་པ་དང༌། འཛག་པ་བསྟུན། གནས་པ་དང་འབར་འཛག་དབུ་མར་ཐིམ་པ་བསྟུན་ཏེ། ཡང་ཡང་བསྒོམས་པས་ལུས་ལ་བདེ་བའི་ཉམས་སྐྱེས། དེ་ཉིད་ལ་རླུང་སེམས་ལ་གཟུད་པའོ། ། གསུང༌། དེ་ལྟར་བསྒོམས་པས་ལྕི་བའམ། གྲང་སིལ་གྱིས་སོང་ན། ལྟེ་བ་ནས་བྱང་སེམས་ཡར་དེད་དེ།
སྤྱི་བོར་ལན་གསུམ་ཙམ་བསྐོར་ལ། ཧཱུྃ་གིས་དྲང་ཞིང་རྩ་མིག་ཏུ་དགྲམ་མོ། ། ལན་གསུམ་བཞི་བྱས་པས། ཡང་ཕྱེད་ཀྱིས་འོང་ངོ༌། ། དེ་ལྟར་བསྒོམས་པས་བདེ་བ་དངོས་སུ་སྐྱེ་ལ། མི་རྟོག་པ་ཤུགས་ལས་སྐྱེའོ། ། ཡང་ན་སྔར་ཐོས་བསམ་གྱིས་གཏན་ལ་ཕབ་པའི་དོན་བསྒོམ་མོ། ། རང་བྱིན་བརླབ་ཀྱི་དོན་ནི། དེ་ཁོ་ན་ཉིད་ལ་བློ་གཏད་པའི་ཐབས་ཡིན་གསུང༌། འདིའི་དམ་ཚིག་ནི།
མེ་དང་ཉི་མ་ལ་མི་བསྡད། གོས་མཐུག་པོ་མི་གོན། ཉི་མ་ལ་རྐང་པ་མི་བརྐྱང༌། མི་དང་གཏམ་མང་པོ་སྤངས་ལ། ཕལ་ཆེར་ཙོག་པུར་གནས་པར་བྱའོ། ། འགྲངས་ཐོག་དང་ནམ་ཕྱེད་དང༌། ཉིན་ཕྱེད་མི་བསྒོམ། སྔ་དགོངས་ཐུན་ཆུང་ལ་མང་བར་བསྒོམ་མོ། ། རླུང་ལུས་ལ་གཟུད་པའི་ལག་ལེན་ནི། ལུས་གནད་སྐྱིལ་ཀྲུང༌།
ལག་པའི་སོར་མོ་བསྣོལ་བ་ལ་མཉམ་གཞག་གི་ཕྱག་རྒྱ་རྒྱུ་ཞབས་ནས་བཅེར་ལ། ལྟེ་བ་ལག་པའི་སྟེང་དུ་འབོལ་གྱིས་གཏང༌། རླུང་གི་གནད། སྟེང་རླུང་རྔུབས་ལ་མནན། འོག་རླུང་དྲངས་ཏེ་ཁ་སྦྱར་ལ་ཐུབ་ཚད་མནན། མི་ཐུབ་ན་དལ་བུས་བཏང༌། སེམས་ཀྱི་གནད་ནི། ལྟེ་བའི་ཨ་ཐུང་ལ། རོ་རྐྱང་གཉིས་ཀྱིས་སྦུད་པས་བུས་པ་ལྟར་བྱས་ལ། མེ་དམར་ངར་ངར་བ་ལ་དམིགས་པ་གཏད་ལ།
ཞག་གསུམ་བཞི་བསྒོམ། དེ་ནས་མེ་སོར་བཞི་འབར་བ་དང༌། དེ་ནས་རོ་རྐྱང་གཉིས་པོས། དབུ་མའི་མར་སྣ་རྩ་སྣ་རིང་བ་ཨ་ཤད་ལྟ་བུ་ལ་བསྲུབ་ཅིང་བྲུས་པས། ལུས་ལ་དྲོད་དང་བདེ་བ་སྐྱེས་ཏེ། དེ་ཀ་ཙམ་ལ་རླུང་ལུས་ལ་ཚུད་པ་ཞེས་བྱའོ། ། སེམས་ལ་ཚུད་པ་ནི། ཇི་ལྟར་འདོད་པ་བཞིན་དུ་སེམས་བཀོལ་དུ་བཏུབ་པར་འགྱུར་རོ། ། འོད་གསལ་དུ་ཚུད་པ་ནི། ཇི་ལྟར་འདོད་བཞིན་བཏུབ་ལ།
བདེ་བ་སྐྱེས་པ་ཡང་སྟོང་པར་ལྷང་འཆར་བ་ལ་བྱའོ། ། ས་མཱཔྟ།། །། འདིར་སྒོམ་པ་པོ་ལ་ལུས་གནད་དུ་ཆེ་བ་རླུང་གི་རྣལ་འབྱོར་ལས། ཁྱད་པར་དུ་ཁ་སྦྱོར་བསྒོམ་པ་ནི། དང་པོར་ལུས་གཡས་སུ། དེ་ནས་མདུན་དུ། དེ་ནས་གཡོན་དུ། ཡང་མདུན་དུ་བཏུད་ལ་འོག་བསྡམ། དེ་ནས་སྟེང་གཞུག དེ་ནས་འོག་རླུང་དྲག་ཏུ་འཐེན།
བྲང་ཚ་ཞིང༌། མགོ་ན་ཀམ་བྱེད་ན་ཀློད་པར་བྱ། དེ་ལ་ཡང་ཕྱིར་གཏང་བའི་དུས་སུ་གནད་དུ་ཆེ་བ་གསུམ་སྟེ། སྔོན་ལ་སྟེང་རླུང་འགྲོ་ན་འཁྲུལ་པའི་གནད་ཡིན་པས་མྱུར་དུ་མགོ་བཏུད་དེ། མི་འཁྲུལ་བར་བྱ་བའི་ཕྱིར་ལུས་ཙོག་པུར་བྱ། དབུགས་སྣ་ནས་རྔུབས་ལ་ཐུབ་ཚད་དུ་མནན་པ་འགའ་བྱས་ལ། དེ་ནས་སྔ་མ་བཞིན་བསྒོམ། དེས་གནད་མ་འཁྲུལ་བར་འབྱུང་ངོ༌། ། མཉམ་པར་འགྲོ་ན་མ་འཁྲུལ་བའི་གནད། དང་པོར་འོག་རླུང་འགྲོ་ཞིང༌།
དེ་ནས་སྟེང་རླུང་འཇུག་ན། ཡོན་ཏན་འབྱུང་བའི་གནད་དོ། ། དེ་ལྟར་གོམས་པས་བགྲད་པའི་མཐའི་འགྱུར་བ་ཙམ་མམ། ཁུ་ཚུར་བཅངས་པ་ཙམ་གྱིས་རླུང་ཟིན་ཅིང༌། ཏིང་ངེ་འཛིན་སྐྱེ་ན་མཐར་ཕྱིན་པ་ཡིན་པས། དམིགས་པ་གང་ལ་གཏད་ཀྱང་གསལ་པོ་འབྱུང་ལ། ཡུལ་གྱིས་ཕན་འདོགས་སྲིན་བུ་སྤང༌། མངོན་ཤེས་དྲུག་དང༌། རྗེས་དྲན་དྲུག་ཤེས་སོ། ། དེ་ཙམ་ན་གགས་རགས་པ་ལས་ཐར་རོ། །
ངག་གནད་དུ་ཆེ་བ་ནི། ལུས་གར་བདེར་བྱས། ཁུ་ཚུར་གཉིས་བྲང་དུ་བསྣོལ་ཏེ། མིག་སྟེང་དུ་བལྟས་ལ། ཧྲིཾ། ཞེས་དྲག་ལ་རིང་བ་དྲང༌། ཡང་རྩོལ་བ་བཀག་སྟེ། ཧཱུྃ། དྲག་པོ་ལན་བདུན་ཙམ་དྲང་ངོ༌། ། དེ་ལྟར་བྱས་པས་རྣ་བའམ།
མིག་ནས་རླུང་པོའི་ཟེར་འགྲོ་བའང་སྲིད། ལུས་ཐམས་ཅད་བེར་ལངས་ནས་འོང་བ་ཡང་སྲིད་དེ། ལུས་ཐམས་ཅད་ལ་དྲོད་ཀྱི་ཕུང་པོ་མི་འབྱུང་མི་སྲིད་དོ། ། དེ་ནས་ངག་འདྲེན་པ་ཞི་བ་བྱ། དེ་ནས་དྲག་པོ་བྱ། དེ་རྣམས་ཀྱི་བ་སྤུའི་བུ་ག་ཐམས་ཅད་ཀྱི་རླུང་དབུ་མར་ཞུགས་པས། རྗེས་ལྟ་བ་སྐྱོང་བའི་དུས་སུ་བདེ་ལ་མི་རྟོག་པ་མཆོག་ཏུ་གྱུར་པ་སྐྱེའོ། ། དེ་ནས་སེམས་ཀྱི་གནད་དུ་ཆེ་བ་ནི། ཕྱག་རྒྱ་ཆེན་པོ་ཡི་གེ་མེད་པའི་དམིགས་པ་ལྟར་བྱ། ཁྱད་པར་དུ་པད་ཟླའི་སྟེང་དུ།
ཧཱུྃ་དཀར་པོ་ལས། བཅོམ་ལྡན་འདས་ཤཱཀྱ་ཐུབ་པ་བསྐྱེད་པའི་ཞལ་གྱི་སྒོར་ཨོཾ། དེ་ལས་འོད་ཟེར་འཕྲོས་པས། སངས་རྒྱས་ཐམས་ཅད་སྤྱན་དྲངས་པ་བསྟིམ་ནས། ཨོཾ་དེ་ཐུགས་ཀར་བསམ། དེ་ལས་འོད་ཟོར་འཕྲོས། སེམས་ཅན་ཐམས་ཅད་ལ་ཕོག་པས། སྡིག་སྒྲིབ་ཐམས་ཅད་སྦྱངས་པར་བསམ། རེས་ཉི་ཟླའི་སྟེང་དུ་འགྲོ་བ་ལ་སོགས་པའི་དམིགས་པ་ཐམས་ཅད་མྱུར་པོར་བྱ། དེ་ལྟར་དེ་དག་ལ་ཤེས་པ་གཏང་སར་འགྲོ་བ་ཅིག་བྱུང་ན།
བཞག་སར་སྡོད་པ་འོང་གསུང་ངོ༌། ། ཨི་ཐི།། །། བླ་མ་དམ་པའི་ཞབས་ལ་ཕྱག་འཚལ་ལོ། ། སྤྱིར་བསྒོམ་པའི་སྐྱོན་དང་ཡོན་ཏན་རྣམས་ལ། འབྱམས་པ་གོལ་བའི་ཚད། ཉོན་མོངས་ལྡང་བའི་རོ། ། འཁོར་བར་ལྡོག་པའི་ཚད། ཡེ་ཤེས་སློབ་པའི་ཚད་དང་བཞིའོ། ། དེ་ལ་དང་པོ་ནི། སེམས་ཟིན་ཀྱང་ཉོན་མོངས་པ་ཆུང་དུ་མ་སོང་བའོ། །
གཉིས་པ་ཏིང་ངེ་འཛིན་མི་བརྟན་པར་ཡུལ་ཉེ་བ་དང་ཕྲད་པའོ། ། གསུམ་པ་ནི་འདའ་ཀ་མའི་གདམས་ངག་མ་ཤེས་པའོ། ། བཞི་པ་ནི། གཉིད་དང་གདམས་ངག་བསྲེ་མ་ནུས་པའོ། ། དེ་ལ་དང་པོ་ལ་ཞེན་ཡུལ་སྒྱུ་མར་བསྟན། གཉིས་པ་ལ་ཡུལ་ཐག་བསྲིང༌། གསུམ་པ་ལ་འདའ་ཀ་མ་གོང་ནས་གོང་དུ་བསྒོམ། བཞི་པ་ལས་སྒྱུ་ལུས་བསྒོམ་མོ། ། སྒྱུ་ལུས་ཀྱི་མན་ངག་ལ། རྨི་ལམ་ཟིན་ཟིན་དུ་འདུ་འཛི་སྤང༌།
ལུས་ངག་དབེན་པ་གཅེས། དེ་ནས་འདུན་པ་དྲག་པོ་བཏང་སྟེ། བདག་གི་རྨི་ལམ་ལ་རྨི་ལམ་དུ་ཤེས་པར་བྱའོ་སྙམ་དུ་ཡང་ཡང་བསྒོམ་ཞིང་གོམས་པར་བྱ། ཞག་བདུན་ཙམ་སོང་བ་དང༌། དེ་ནས་ནུབ་དང་པོ་ལ་སྨྲ་བཅད་བྱས་ལ། མགྲིན་པར་པདྨ་དམར་པོ་འདབ་མ་བཞི་པ་བསམས་པའི་མདུན་གྱི་འདབ་མ་ལྕེ་ཡིན་པར་བསམ་མོ། ། དབུས་སུ་ཨོཾ་དཀར་པོ། ཡི་གེ་གཞན་ཚོ་དམར་པོ་སྟེ། མདུན་གྱི་འདབ་མ་ལ་ཨ། གཡས་སུ་ནུ།
རྒྱབ་ཏུ་ཏ། གཡོན་དུ་ར་བཀོད་ལ། ཨོཾ་ཨ་ནུ་ཏ་ར། ཞེས་དེས་དཔེ་བྱས་ནས་ཀློག་པ་ལྟར་བཟླས། གཉིད་བྲོ་ན་སྔ་མའི་ངང་ལ་ཉལ། དེས་རྨི་ལམ་ཟིན་པ་རབ་ནི་ཡི་དམ་གྱི་ལྷ་མཐོང་བ་དང༌། གཞལ་ཡས་ཁང་དང་ཡུལ་ཉེར་བཞི་ལ་སོགས་པ་དང༌། སུམ་ཅུ་རྩ་གསུམ་ལ་སོགས་པ་ལྷའི་གནས་མཐོང་བ་དང༌། ལུས་སེམས་བདེ་བས་ཡོངས་སུ་གང་བ་འབྱུང༌། འབྲིང་རྨི་ལམ་ལ་རྨི་ལམ་དུ་ཤེས་པ།
ཐ་མ་ལ་ཁྱིས་ཟ་བ་དང༌། བུད་མེད་ངུ་བ་དང༌། གཡང་སར་ལྷུང་བ་ལ་སོགས་པ་མི་འཚམ་པ་སྣ་ཚོགས་རྨི་ལམ་དུ་འོང་སྟེ། རྟགས་གསུམ་གང་ཟིན་ཡང་རྨི་ལམ་ཟིན་པ་ཡིན་ནོ། ། དེ་ལྟར་ཟིན་ནས་སྤེལ་བ་ནི། ཁྱི་གཅིག་རྨི་ན། གཅིག་ལས་གཉིས་སུ་སྤེལ། དེ་ལས་བརྒྱ་དང་སྟོང་གི་བར་དུ་སྤེལ། ཡང་གཅིག་ཏུ་བསྡུས་ལ་རྨི་ལམ་ཡིན་པར་ཤེས་པར་བྱ། ཡང་རྨི་ལམ་ཡིན་པའི་ཕྱིར།
ཉི་ཟླའི་སྟེང་དུ་འགྲོ། སུམ་ཅུ་རྩ་གསུམ་གྱི་ལྷ་གནས་སོགས་ལྟའོ། ། དེ་ལ་སོགས་པ་རྨི་ལམ་གྱི་རྫུ་འཕྲུལ་སྣ་ཚོགས་བྱ་བ་ནི། རྨི་ལམ་སྤེལ་བའོ། ། དེ་ནས་ཡ་ང་བ་སྤང་བ་ནི། རྨི་ལམ་ཡིན་པའི་ཕྱིར། གཡང་ས་ལ་སོགས་པ་འཇིགས་པ་ཐམས་ཅད་ལ་ཡ་ང་བར་མི་བྱ། ཆོས་ཐམས་ཅད་རྨི་ལམ་དང་འདྲ་བ་ཡིན་པའི་ཕྱིར། གཉིད་དུ་མ་སོང་བའི་སྐབས་ཀྱི་སྡུག་བསྔལ་དང་ཉོན་མོངས་ལ་འཇིགས་པ་དང༌། བག་ཚ་བ་མེད་པར་རྨི་ལམ་དང་ཁྱད་པར་མེད་པར་བསྒོམ་མོ། །
དེ་ནས་རྨི་ལམ་གྱི་དེ་ཁོ་ན་ཉིད་བསྒོམ་པ་ནི། ཉིན་མཚན་གཉིས་ཀ་ལ་སྨིན་མཚམས་སུ་ཐིག་ལེ་སྲན་མ་ཙམ་བསམས་ཏེ། དེ་ལ་ཤེས་པ་གཏད། གཏད་པ་ཙམ་ཉིད་ཀྱིས་བདེ་བ་ཆེར་འབར་བར་འགྱུར་རོ། ། དེ་ལྟར་བཟུང་བ། སྦྱང་ཞིང་སྤེལ་བ། ཡ་ང་བ་སྤང་བ། དེ་ཁོ་ན་ཉིད་སྤང་བ་སྟེ་བཞིར་བསྡུའོ། ། ས་མཱཔྟ་མི་ཐི།། །། ཡང་འཆི་ལྟས་ཀྱི་རིགས་ཁ་ཅིག་ནི།
མིག་གིས་སྣ་རྩེ་མི་མཐོང༌། རང་གི་མཁྲིག་མ་མི་མཐོང༌། ཉིན་མོ་སྐར་མ་མཐོང༌། མཚན་མོ་འཇའ་ཚོན་མཐོང༌། ཟླ་ཟེར་མེ་ལྟར་ཚ། ཉི་ཟེར་ཆུ་ལྟར་གྲང༌། ཉི་མའི་སྟེང་དུ་བུ་ག་མཐོང༌། རང་གི་ཁུ་བ་ནག་པོར་མཐོང༌། རང་མི་གཡོ་བར། གྲིབ་མ་གཡོ་བ་ལ་སོགས་པར་མཐོང་བའོ། །
དེ་ལ་རླུང་གིས་འཆི་བ་བསླུ་བ་ལ་གསུམ་ལས། དང་པོ་སྲོག་རྩོལ་གྱིས་བསླུ་བ་ནི། ཐོ་རངས་ཀྱི་དུས་ནས་རླུང་གང་ནས་རྒྱུ་བལྟས་ལ་གཡས་ནས་རྒྱུ་ན་ནུ་མ་གཅུད་ལ་བོར་བའི་ཐབས་ཀྱིས་གཡོན་དུ་བསྒྱུར། དེས་ཀྱང་མ་འགྱུར་ན། ཁུ་ཚུར་བྲང་དུ་བསྣོལ་ལ་མིག་སྟེང་དུ་བལྟ་ཞིང༌། ཤེས་པ་འདིར་བསམ་མེད་པར་བཞག་པས་འགྱུར་རོ། ། དེ་ནས་ཞག་ཉེར་གཅིག་ཏུ། ཐོ་རངས་སྲོག་རྩོལ་གྱི་རླུང་ཁུག་པ་ཉེར་གཅིག་ཉེར་གཅིག་བྱས་ན། ཟླ་བ་གཅིག་ཏུ་ནུར། ཟླ་བ་གཅིག་ཏུ་བརྒྱ་རྩ་བརྒྱད་བསྒོམས་ན་ལོ་གཅིག་ནུར།
ལོ་གཅིག་ཏུ་སྟོང་རྩ་བརྒྱད་བྱས་ན་ཚེ་ཚད་ཅི་ཡོད་ཙམ་ནུར་རོ། ། གཞན་ཡང་བདུད་རྩིས་གསོ་བས་བསླུ་བ་ནི། ལྟེ་བར་པདྨ་དཀར་པོ་འདབ་བརྒྱད། སྙིང་གར་ཟླ་བའི་དཀྱིལ་འཁོར་བསམས་ལ། ནང་པར་གཡོན་ནས་རྒྱུ་བའི་དུས་སུ། ནང་དུ་འཇུག་པའི་རླུང་དེ། བདུད་རྩིའི་རླུང་ཞེས་བྱ་སྟེ། སོག་མ་ཕྲ་མོ་ཙམ་ཁ་དོག་དཀར་པོར་ཞུགས་པས། སྙིང་གར་ཟླ་བའི་དཀྱིལ་འཁོར་ཐལ་བྱུང་ནས། ལྟེ་བའི་པདྨ་ལ་ཐིམ་པར་བསམས་ཏེ།
ཕྲེང་བ་གཅིག་བགྲང༌། དེ་འདྲ་བ་འབུམ་བཞག་བདུན་ལ་བགྲངས་ན། ཞག་བདུན་ནས་འཆི་བ་ལོ་ལྔར་བསྲིང༌། ཉིས་འབུམ་ཀྱིས་ལོ་བཅུ། སུམ་འབུམ་གྱིས་ལོ་བཅོ་ལྔ། བཞི་འབུམ་བགྲངས་ན་ལོ་ཉི་ཤུར་བསྲིངས་ཏེ། འབུམ་ཚོ་རེས་ལོ་ལྔ་ལྔ་བསྲིངས་པ་བསྒྲེས་ཏེ་ཤེས་པར་བྱའོ། ། གསུམ་པ་ནི། ནམ་མཁའ་ཟས་སུ་ཟ་བ་ཡིན་ནོ། ། དེ་ལྟར་གསུམ་ལ།
དང་པོའི་ཁུངས་ལ་བདེ་མཆོག་ལས། ཐབས་ལ་མཁས་པར་གྱུར་པ་ཡིས། ། རླུང་གི་བཟླས་པ་བརྩོན་པར་བྱ། ། ནང་པར་ལངས་ནས་སྟོང་ཕྲག་གཅིག ། རྟག་ཏུ་ལེགས་པར་བགྲངས་ན་ནི། ། ནད་ཀུན་ལས་ནི་རྣམ་གྲོལ་ཞིང༌། ། ཉི་ཟླ་གནས་ཀྱི་བར་དུ་འཚོ། ། ཞེས་སོ། ། གཉིས་པའི་ཁུངས་ཀྱང༌། འཇུག་པའི་རླུང་ནི་བགྲང་བྱ་ཞིང༌། །
རིམ་གྱིས་འབུམ་སོགས་གྲངས་ཀྱིས་ནི། ། རྩེ་གཅིག་སེམས་ཀྱི་ཆོ་ག་ནི། ། སྒྲ་མེད་པ་ཡི་བཟླས་པར་བཤད། ། སྒྲ་མེད་བཟླས་པ་འབུམ་དུ་ནི། ། ཆོ་ག་བཞིན་དུ་རྫོགས་གྱུར་ན། ། མི་དེ་ཚེ་ཉམས་གྱུར་པ་ཡང༌། ། ལོ་ལྔའི་བར་དུ་འཚོ་བར་ངེས། ། ཉིས་འབུམ་ལ་སོགས་བཟླས་པ་ཉིད། ། ཚེ་འཕེལ་བ་ནི་ཤེས་པར་བྱ། ། ཞེས་སོ། །
གསུམ་པའི་ཁུངས་ཀྱང༌། སོ་ནི་སོ་ལ་མ་རེག་པས། ། རྒྱུ་བའི་ནུས་པ་བསམ་མི་ཁྱབ། ། དད་པར་བྱས་ལ་འདི་ཙམ་བྱ། ། ཞེས་སོ།། །། མཚན་བཅས་མཚན་མེད་གང་ལ་སེམས་འཛིན་ཀྱང་མན་ངག་གི་གནད་རྣམ་པ་བཞིར་འདུས་ཏེ། སེམས་ཟིན་པའི་ཚད། མ་ཟིན་པའི་སྐྱོན། ཟིན་པའི་གོལ་ས། ལྡོག་པ་གཅོད་པའི་གནད་དང་བཞིའོ། །
དེ་ལ་ཟིན་པའི་ཚད་ནི། ། སེམས་ཟིན་པས་རླུང་ནང་དུ་ལྡོག ། ལུས་ལ་འཕར་གཡོ་ལ་སོགས་པ་རང་དབང་མེད་པ་འབྱུང༌། ལེ་ལོ་ཆེ། བྱ་བ་གཞན་ལ་འཇུག་སྙིང་མི་འདོད། ལུས་ཁོལ་བུར་ན། སྙིང་མི་བདེ། ཤུགས་རིངས་འདོན་འདོད། རེས་འགའ་ཉམས་ཤིན་ཏུ་དགའ། དགོད་སྙིང་འདོད།
རེས་ངུ་འདོད། མཆི་མ་འབྱུང༌། བརྗེས་ངས་ཆེ། གང་བསྒོམས་པའི་དམིགས་པ་དེ་གཏང་དུ་མི་འདོད་པ་ལ་སོགས་པ་གང་བྱུང་ཡང༌། སེམས་ཟིན་པའི་ཚད་ཡིན། མི་ཟིན་པའི་སྐྱོན་ནི། ལུས་ཀྱི་སྤྱོད་ལམ་ཉེས་པ། ཁ་ཟས་མི་མཐུན་པས་ཉམས་པ། ནང་གི་ནད་གཞི་དང་མི་མཐུན་པ། དུས་བཞིའི་སྦྱོར་བ་མ་ཤེས་པ།
ཐུན་དབྱེ་བསྐྱེད་ཀྱི་ཚད་མ་ཤེས་པ་ལས་འབྱུང་ངོ༌། ། དེ་ལ་ལུས་ཀྱི་སྤྱོད་ལམ་ནི། མ་བསྙེས་དྲང་ལ་བརྟན་པ་དང༌། ། ཕྱག་རྒྱ་ལྔ་དང་ལྡན་པར་བྱ། ། ཞེས་སོ། ། ཟས་ནི་ཕལ་ཆེར་ལྟོ་སྟོང་སྟེ། ། སུམ་ཆའི་ཚད་དུ་ཅི་རིགས་སྦྱར། ། ཕྱི་དྲོའི་ཟས་ལ་བརྟེན་པར་བྱ། ། དྲུག་ཕུལ་ཆང་གིས་ལུས་ཟུངས་བསྐྱེད། ། ཅེས་སོ། །
ནད་གཞི་དང་བསྟུན་ན། གཞི་དྲི་བ་གལ་ཆེ། གྲང་རླུང་ཅན་ལ་གཏུམ་མོ་སྦྱར། ། ཁྲག་ཤས་ཆེ་ན་བདེ་བ་བསྒོམ། ། བད་མཁྲིས་ཅན་ལ་ཐིག་ལེ་བསྟེན། ། སྐྱེ་མེད་མི་རྟོག་བསྒོམ་པ་ནི། ། བད་ཀན་ཅན་ལ་མྱུར་དུ་སྐྱེ། ། དུས་བཞི་དང་བསྟུན་ན། དགུན་གྱི་དུས་སུ་ཙཎྜཱ་ལཱི། ། དཔྱིད་དུས་སྐྱེ་མེད་མི་རྟོག་པ། །
དབྱར་གྱི་དུས་སུ་ཐིག་ལེ་བསྒོམ། ། སྟོན་དུས་བདེ་བ་སེམས་བོགས་ཆེ། ། དེ་ལས་བཟློག་ན་མི་ཟིན་སྐྱོན། ། ཐུན་ཚད་ནི། དང་པོ་སེམས་ཟིན་ཐུན་ཚོད་བསྐྱུངས། ། ཅུང་ཟད་གནས་ནས་ཐུན་ཡང་བསྐྱེད། ། སེམས་བརྟན་ཐུན་ཚད་བྱུང་རྒྱལ་བཏང༌། ། སེམས་ཉམས་ན་ནི་དྲོད་ཚད་བརྟག ། འདི་ལས་བཟློག་ནས་དང་པོར་ཆེས། ། ཕྱི་ནས་ཐུན་ཆུང་སེམས་མི་གནས། །
བོགས་མི་ཐོན་པས་སྤང་བར་བྱ། ། སེམས་ཟིན་པའི་གོལ་ས་རྣམས་ནི། ཏིང་ངེ་འཛིན་ངོ་མ་ཤེས་པས། བསམ་གཏན་གྱི་གེགས་ཞེས་བྱ་བ་སྟེ། ཉོན་མོངས་པ་རྒྱུན་ཆགས་སུ་སྐྱེ་ན། ཏིང་ངེ་འཛིན་གོལ་ས་དང་གཅིག རྣམ་རྟོག་རྒྱུན་ཆགས་སུ་སྐྱེ་ན་གཅིག གང་ལ་གཏད་པ་དེ་ལས་མི་གཡོ་བར་སྤོར་མི་རུང་བ་གོལ་ས་གཅིག་ཡིན་ཏེ། གོལ་ས་གསུམ་པོ་དེ་ཡང་ལམ་དུ་བྱས་ལ། ཉོན་མོངས་པའི་མཐར་ཡང་གསལ་ཞིང་ཡང་ལ་རང་བྱུང་གི་ཡེ་ཤེས་དེ་ཉིད་སྐྱེ་བས།
རྣམ་པར་རྟོག་པའི་ཏིང་ངེ་འཛིན་ཞེས་བྱ། དེ་ལྟར་ན་ཡིད་ཀྱི་ཀུན་བརྟགས་ཀྱི་དུག་ཐོན་པ་ཡིན་ནོ། ། མི་གཡོ་བའི་མཐར་ཡང༌། གསལ་ཞིང་ཡང་བ་དེ་ཉིད་སྐྱེས་ན། སྣྲེལ་ཞིའི་ཏིང་ངེ་འཛིན་ཞེས་བྱ་བ་ཡིན་པས་མ་རིག་པའི་དུག་ཐོན་ནོ། ། ལྡོག་པ་གཅོད་པའི་གནད་ནི། རྣམ་རྟོག་ཀུན་ཏུ་བཅོམ་པའི་བདུད། ། མི་གཡོ་བསམ་གཏན་བསྒོམ་པའི་བདུད། ། སྒོམ་འཕྲང་རྣམ་བཞི་བསྒོམ་པའི་བདུད། ། ཁྱབ་བྱེད་གྱེན་དུ་བཟློག་པ་བསྒོམ་པའི་བདུད། །
ཅེས་བྱ་སྟེ། དེ་ལ་རྣམ་རྟོག་ཀུན་དུ་ནི། བློས་འཆོར་བ་ཉིད་ཀྱིས་རང་ཞིར་འགྱུར་རོ། ། མི་གཡོ་བ་ནི་གསལ་ཆ་ཆུང་བ་ཡིན་ཏེ། རྫིང་ཆུས་བཀང་བ་དང་འདྲའོ། ། དེ་བཅོས་པ་ནི། མཐོང་སྣང་རྒྱ་ཆེན་པོ་ལ་བསླབ། ས་མི་བདེ་སར་བསྡད། ལུས་སེམས་བསྒྲིམ་མོ། ། སྒོམ་འཕྲང་བཞི་ལ།
རླུང་ལོག་དང་པོ་བསྒོམ་པའི་བདུད་ནི། ལ་དོར་བས་ཞི། མཐོང་སྣང་ཁྱད་པར་ཅན་གྱི་སྒོམ་འཕྲང༌། ཡི་གེ་ཧཱུྃ་གི་སྦྱོར་བས་ཞི། སྟོང་པ་དགྲར་ལངས་ཀྱི་སྒོམ་འཕྲང་ལ། བསྐྱེད་རིམ་སྣོད་བཅུད་སྦྱང་བ་དང་བཅས་པས་ཞི། བྱིང་བ་ཆེན་པོའི་སྒོམ་འཕྲང་ལ། སྤྱོད་ལམ་གྱི་སྒོ་ནས་བརྒྱལ་བ་བསླང་བས་ཞི། ཁྱབ་བྱེད་གྱེན་དུ་ཟློག་པ་ལ། ། མིད་སྟངས་ཡང་ཡང་བྱས་པས་ཞི། །
ཡང་ན་ཆུ་ཧུབ་གསུམ་ཙམ་ལ། ། ཧུབ་ཆུང་དུ་ཡང་ཡང་བྱས་པས་ཞི་གསུང༌། ཨི་ཐི།། །། གནས་སྦྱོང་སྐྱེས་ན། སྐྱེས་པ་ཉིད་ཀྱིས་སྦྱོང་ཞིང་འབྱམས་ན་གཅད། མ་སྐྱེས་ན་བསྐྱེད་ཅིང་སྦྱང༌། སྐྱེས་མ་སྐྱེས་གཉིས་ཀ་ལ་སྦྱིན་སྲེག་གིས་སྦྱང༌། ཡང་མ་སྐྱེས་པའི་ཚེ་ནི། སྦྱང་བའི་ཚུལ་གྱིས་སྦྱང་བ། ཞེས་བྱ་བ་ཡིན་ཏེ།
ལྷའི་ས་བོན་ཨ་ནས་བཟུང་སྟེ། རིགས་དྲུག་སོ་སོའི་ས་བོན་དུ། དང་པོར་ཧཱུྃ་གི་སྟོབས་ཀྱིས་དྲངས་ལ་སྦྱང༌། དེ་ནས་ངག་འདྲེན་པ་ཞི་བས་སྦྱང༌། དེ་ནས་ངག་འདྲེན་པ་དྲག་པོས་སྦྱངས་ཏེ། དེས་ཡི་གེ་དང་རྩ་མདུད་གྲོལ་ནས། རླུང་སེམས་དྲངས་པས་ཉམས་བདེ་སྟོང་ལ་སོགས་པ་མི་སྐྱེ་མི་སྲིད་དོ། ། དེས་ངེས་པར་དེ་དང་དེའི་གནས་འབྱོངས་པ་ཡིན་ནོ། ། དེ་ཡང་དང་པོ་ལྷའི་ཨ་ཡིག་གནས་སུ་སྦྱང༌། དེ་ནས་མིའི་ཎི་ཡིག་ཏུ།
དེ་ནས་ལྷ་མ་ཡིན་གྱི་སུ་ཡིག་ཏུ། དེ་ནས་ཡི་དྭགས་ཀྱི་པྲེ་ཡིག དེ་ནས་དུད་འགྲོའི་དུ་ཡིག དེ་ནས་དམྱལ་བའི་ཏྲི་ཡིག་གི་གནས་སུ། ཧཱུྃ་དང་ངག་འདྲེན་པ་ཞི་དྲག་གི་གནད་ཀྱིས་རླུང་སེམས་དྲངས་ཏེ་སྦྱོང་བ་ཡིན་ནོ། ། གནས་སྦྱོང་འདི་དག་འབྱོངས་ན། ཕྱི་ནང་གི་སྲིན་བུ་སྤོང༌། ངན་སོང་དུ་མི་འགྲོ་བའི་གདེངས་ཐོབ་པས། ཕ་རོལ་ཏུ་ཕྱིན་པའི་ལུགས་ཀྱི་སྦྱོར་ལམ་བཟོད་པའི་ཐད་སོར་སླེབ་པའོ། ། ཕྱག་རྒྱ་ཆེན་པོ་གཅེས་པ་བཏུས་པ་ཞེས་བྱ་བའི་མན་ངག
བླ་མ་གོང་མ་རྣམས་ཀྱི་ཐུགས་ཀྱི་བཅུད་སོ་སོ་ནས་བྱུང་བ་འདི། ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་ཕྱོགས་གཅིག་ཏུ་བསྡེབས་ཏེ་བྲིས་པའོ། ། འདིས་འགྲོ་བ་དཔག་ཏུ་མེད་པ་ལ་ཕན་ཐོགས་པར་གྱུར་ཅིག འདི་སྣོད་དང་མི་ལྡན་པ་དང་གདམས་ངག་ལ་གཅེས་སྤྲས་མི་བྱེད་པ་ལ་སྦྱིན་པར་མི་བྱའོ། ། དགེ་ཞིང་བཀྲ་ཤིས་པར་གྱུར་ཅིག། ཤུ་བྷཾ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
