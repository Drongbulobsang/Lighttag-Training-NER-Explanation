ས་སྐྱ་བཀའ་འབུམ།
པོད ༡༥
རྡོ་རྗེ་སྙིང་འགྲེལ་སྔ་འགྱུར་གྱི་ཡིག་སྣ།
༼ཀ༽ ༄༅། །རྡོ་རྗེ་སྙིང་འགྲེལ་སྔ་འགྱུར་གྱི་ཡིག་སྣ་བཞུགས།། ༄༅། །འཇིག་རྟེན་སྤྱོད་པ་ཞེས་པ་ན་མར་མཆོད་པར་བརྗོད་པ་བསྟན། སྤྱིར་མཆོད་པ་ལ་སོགས་པའི་དགོས་པ་གྲངས་ལས་ཤེས་པར་བྱའོ། ། མཆོད་པའི་ཡུལ་ནི་ངོ་བོ་ཉིད་ཀྱི་སྐུ་དང༌། གཟུགས་སྐུ་གཉིས། དེ་ཡང་སྤྱིར་ན་སྐུ་བཞི་སྟེ། དེ་ཡང་མཚན་མ་མེད་པའི་སྐུ་གཉིས་དང༌། མཚན་མ་དང་བཅས་པའི་སྐུ་གཉིས་དང་བཞིའོ། ། མཚན་མ་མེད་པ་ནི་རང་བཞིན་གྱིས་དག་པའི་ངོ་བོ་ཉིད་ཀྱི་སྐུ་དང༌།
དྲི་མ་དང་བྲལ་པ་དག་པ་ཆོས་ཀྱི་སྐུའོ། ། མཚན་མ་དང་བཅས་པ་ནི་ལོངས་སྤྱོད་དང་སྤྲུལ་པའོ། ། དེ་ཡང་སྐུ་གསུང་ཐུགས་ཡེ་ཤེས་བཞིའི་ངོ་བོ་ཡིན་ཏེ། རང་བཞིན་གྱི་དྲི་མ་མེད་པའི་ངོ་བོ་ཡིན་ཞིང༌། ཡེ་ཤེས་ཀྱི་ངོ་བོའི་ཆ་ནས་ཡེ་ཤེས་དེ་ལ་ངོ་བོ་ཉིད་ཀྱི་སྐུ་ཞེས་བྱའོ། ། སྒྲིབ་པ་གཉིས་སྤངས་ནས་དེ་དང་བྲལ་བའི་ཐུགས་ཀྱི་ཆ་ནས་ཆོས་སྐུ་ཞེས་བྱའོ། ། ཐོབ་པའི་སྟོབས་ཀྱིས་དང་སྨོན་ལམ་གྱིས་གདུལ་བྱ་ཇི་ལྟར་མོས་པ་བཞིན་དུ། གསུང་གི་སྒོ་ནས་ཆོས་སྟོན་པའི་གསུང་རྒྱུ་དང་བཅས་པ་ལོངས་སྤྱོད་རྫོགས་པའི་སྐུ་ཞེས་བྱའོ། ། གདུལ་བྱའི་མོས་པ་སྣ་ཚོགས་དང་མཐུན་པར་སྐུའི་བྱེ་བྲག་སྣ་ཚོགས་སྟོན་པ་ལ་སྤྲུལ་པའི་སྐུ་ཞེས་པའོ། ། དེ་སྐད་དུ་ཡང་ཐུན་མོང་གི་བཤད་རྒྱུད་ཁ་སྦྱོར་ཐིག་ལེ་ལས།
ངོ་བོ་མེད་ཅིང་འགྲོ་བ་མེད། ། རྟག་པ་མེད་ཅིང་ཆད་པ་མེད། ། སྤྲོས་པ་ཉེ་བར་ཞི་སྣང་བ། ། དེ་ནི་ཆོས་ཀྱི་སྐུ་ཡིན་ནོ། ། ཞེས་པ་དང༌། རང་བཞིན་གྱིས་ནི་དྲི་མེད་ཅིང༌། ། ལ་སོགས་པའི་སྒོ་ནས། ངོ་བོ་ཉིད་ཀྱི་སྐུ་ནི་གཞན། ། ཞེས་པ་དང༌། སྣ་ཚོགས་སྒྲ་དོན་སྟོན་མཛད་པ། །
སེམས་ཅན་ཀུན་སྐད་རྫུ་འཕྲུལ་གྱིས། ། བདག་ཉིད་སྟོན་པར་གང་བཞེད་པ། ། སྐུ་ནི་ལོངས་སྤྱོད་རྫོགས་པ་ཉིད། ། ཅེས་པ་དང༌། རྣམ་པ་ཀུན་གྱི་མཆོག་ལྡན་པ། ། སེམས་ཅན་མོས་པ་སྣ་ཚོགས་ལ། ། སྐུ་རྣམས་རབ་ཏུ་སྟོན་བྱེད་པ། ། དེ་ནི་སྤྲུལ་པའི་སྐུ་ཞེས་བྱ། ། ཞེས་གསུངས་པ་བཞིན་ནོ། ། དེ་ལྟར་སྐུ་བཞི་མཆོད་པའི་ཡུལ་ཡིན་པ་ལས།
ངོ་བོ་ཉིད་ལ་བསྟོད་པ་དངོས་སུ་བསྟན་པས་ནི་ཆོས་སྐུ་ཤུགས་ལས་སྟོན་པ་ཡིན་ཏེ། མདོར་ན་མཚན་མ་མེད་པའི་སྐུ་ལ་བསྟོད་པ་ནི་ཤླཽ་ཀ་དང་པོས་བསྟན་ཏེ། དེ་ཡང་ཕྱག་འཚལ་ཞེས་ཞབས་སུ་སྦྱར། སུ་ལ་ན། བུདྡྷ་ལ། ཞེས་ཁོངས་ནས་ཤེས་སོ། ། ཅིའི་ཆེད་དུ་ན། བུདྡྷ་རྣམས་ཀྱི་ངོ་བོ་ཉིད་ཀྱི་སྐུ་དེ་བདག་ཉིད་ཀྱིས་རྟོགས་པར་བྱ་བའི་ཕྱིར་རོ། ། དེ་རྟོགས་པར་བྱ་བའི་ཕྱིར་ཕྱག་འཚལ་བའི་སྐུ་དེ་ཡོན་ཏན་ཇི་ལྟ་བུ་དང་ལྡན་པ་ནི་རྐང་པ་དང་པོས་བསྟན་ཏེ། འཇིག་རྟེན་པའི་སྤྱོད་པ་སྤངས་བཞིན་དུ་ཡང༌།
འགྲོ་བའི་དོན་དུ་འཇིག་རྟེན་སྣང་བར་མཛད་པའི་ཡོན་ཏན་དང་གཉིས་པས་བསྟན་ཏེ། དེ་གཉིས་རྟོག་པ་ཐམས་ཅད་དང་བྲལ་ཞིང་འཇིག་རྟེན་པའི་བདེ་བ་སྤངས་ནས། འཇིག་རྟེན་ལས་འདས་པའི་མཆོག་དང་ལྡན་པའི་ཡོན་ཏན་ཡང་གསུངས་པས་བསྟན་ཏེ། སྒྲིབ་པ་གཉིས་སྤངས་པས་ཞི་བའི་ཐུགས་དང་ལྡན་པས། ཡེ་ཤེས་དེ་ཡང་དག་པ་མ་ཡིན་པའི་ཀུན་རྟོག་གི་སེམས་མ་ཡིན་ལ། དེ་ལྟ་བུའི་སེམས་མ་ཡིན་ཡང་བེམ་པོར་མ་སོང་སྟེ། མི་རྟོག་པའི་ཡེ་ཤེས་ཞི་བའི་ཐུགས་དང་ལྡན་པའི་ངོ་བོར་གནས་པའི་ཡོན་ཏན་དང་ལྡན་པ་སྟེ། དེ་ལྟ་བུའི་ཡོན་ཏན་གསུམ་དང་ལྡན་པའི་བུདྡྷ་དེ་ལ་ཕྱག་འཚལ་བའོ། ། དེས་ནི་ཕྱག་གི་ཡུལ་དེའི་ཁ་དོག་དང༌། མཚན་མ་མེད་པའི་སྐུའི་མཚན་ཉིད་བསྟན་པའི་གཞུང་བསྡེབས་པས་བསྟན་ནས།
ད་ནི་དེའི་ཚིག་གི་དོན་འཆད་དེ། འཇིག་རྟེན་སྤྱོད་པ་ཞེས་པ་ནི། སད་པའི་སད་པ་ཉིད་དང༌། སྟུག་པོའི་དང༌། རྨི་ལམ་གྱི་དང་ཏུརྻ་ཉིད་དེ་བཞི་ཡོད་པ་ལས། ཏུརྻའི་དུས་ཀྱི་གཉིད་ཀྱི་རིམ་པ་དང་འདྲ་བར་སྐྱེས་པ་རྣམས་ནི་ལོ་བཅུ་དྲུག་ན། བུད་མེད་ཀྱི་ནི་ལོ་བཅུ་གཉིས་ན་རང་བཞིན་ནམ་ཆོས་ཉིད་ཀྱི་བདེ་བ་ཉམས་སུ་མྱོང་བ་ཡིན་ལ། དེ་ལྟ་བུའི་བདེ་བ་ལ་སོགས་པ་རྣམས་ལ་ཞེན་པ་ནི། འཇིག་རྟེན་པའི་སྤྱོད་པ་ཡིན་པས་དེ་སྤང་བ་ཡིན་གསུང་ངོ༌། ། གཞན་བཞི་འོག་ནས་སྟོན་པ་ཀུན་ཡིན་ལ།
དེ་ལ་སོགས་པ་སྤངས་པས་སོ། ། དེ་རྣམས་ཀྱང་སྤངས་པའི་རྒྱལ་བའི་བདག་ཉིད་དེ། རྟག་ཏུ་ཐུགས་རྗེ་ཆེན་པོའི་འོད་ཟེར་གྱིས་སྣང་བར་མཛད་པ་ཡིན་ནོ། ། དེ་ལྟར་ཁྱབ་པར་མཛད་པའི་བུདྡྷའི་ངོ་བོ་ནི། གཉིས་འཛིན་ཐམས་ཅད་དང་བྲལ་བའི་བདེ་བ་དང་ལྡན་པའི་ཐམས་ཅད་མཁྱེན་པ་ཉིད་ཡིན་ཏེ། གཉིས་མེད་པས་ནི་གཅིག་ཡིན་པ་དང༌། བདེ་བའི་གོང་ན་གཞན་མེད་པས་མཆོག་ཡིན་པའོ། ། འོ་ན་བདེ་བ་ནི་ཐ་མལ་པའི་མིའི་བུ་མོ་ལས་ཀྱི་ཕྱག་རྒྱ་ལ་བརྟེན་པ་ལ་ཡང་ཡོད་ན། དེ་ཉིད་མཆོག་ཡིན་ནམ་ཞེ་ན། དབང་པོའི་བདེ་བ་སྤངས་པས་ཞེས་བྱ་སྟེ།
དབང་པོའི་བདེ་བ་ནི་མཚན་ཉིད་བརྒྱད་དམ་བཅུ་ལ་སོགས་པའི་ཡོན་ཏན་དང་ལྡན་པ། མིའི་བུ་མོ་ལས་ཀྱི་ཕྱག་རྒྱ་ལ་བརྟེན་པའི་བདེ་བ་དང༌། རང་སྣང་གཟུགས་བརྙན་གྱི་ལྷ་མོ་ཡེ་ཤེས་ཀྱི་ཕྱག་རྒྱ་ལ་བརྟེན་པའི་བདེ་བ་ཡིན་ཏེ། སྔ་མ་དེ་སྤངས་པའི་བདེ་བ་དེ་མཆོག་ཡིན་ནོ། ། དེ་ལྟ་བུའི་བདེ་བ་ཆེན་པོའི་ཐུགས་དེ་ནི་ཞི་བའོ། ། ཞི་བ་ཡིན་པས་ན་ཡང་དག་པ་མ་ཡིན་པའི་ཀུན་རྟོག་གི་རང་བཞིན་བདག་གི་སེམས་མ་ཡིན་པའོ། ། འོ་ན་སེམས་མ་ཡིན་ན་བེམ་པོ་མ་ཡིན་ནམ་ཞེ་ན། གཉིས་སུ་མེད་པའི་སེམས་དེ་ནི་བེམ་པོ་མ་ཡིན་ཞིང༌། ཐ་མལ་པའི་དབང་པོའི་གཡོ་འགུལ་དང་བྲལ་བ་ཡིན་ནོ། ། དེ་ལྟ་བུའི་ཡོན་ཏན་དང་ལྡན་པའི་མཚན་མ་མེད་པའི་སྐུ་དེ་ལ་ཕྱག་འཚལ་བའོ། །
ད་ནི་མཚན་མ་དང་བཅས་པའི་གཟུགས་སྐུ་སྟོན་པ་སྟེ། དེ་ཡང་སྤྲུལ་པའི་སྐུའི་ཡོན་ཏན་གྱི་སྒོ་ནས་བསྟོད་པ་ནི་དངོས་སུ་བསྟན་ལ། ལོངས་སྤྱོད་རྫོགས་པའི་སྐུ་ལ་བསྟོད་པ་ཤུགས་ལས་ཤེས་པར་བྱའོ། ། དེ་ལ་གཙོ་བོ་ལ་ཕྱག་འཚལ་ལོ་ཞེས་བྱའོ། ། གཙོ་བོ་ཞེས་པ་ནི་རིགས་ལས་གཙོ་བོར་གྱུར་པ་ཡིན་ཏེ། རྟག་པའི་རིགས་ཀྱི་ཧེ་རུ་ཀ་དང༌། རྡོ་རྗེའི་རིགས་ཀྱི་ཧེ་རུ་ཀ་དང༌། པདྨའི་རིགས་ཀྱི་དང༌། ལས་ཀྱི་རིགས་ཀྱི་དང༌། རིན་པོ་ཆེའི་རིགས་ཀྱི་ཧེ་རུ་ཀ་སྟེ།
རིགས་ལྔ་ལས་རྡོ་རྗེ་གཙོ་བོ་ཡིན་པས་ན་འདི་ལ་གཙོ་བོའོ། ། ཡང་རྡོ་རྗེའི་རིགས་དེ་རང་ལའང་གཙོ་བོ་དང་གཙོ་བོ་མ་ཡིན་པ་ཡོད་དེ་སྐུའི་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་དང༌། གསུང་གི་ཞལ་གསུམ་ཕྱག་དྲུག་པ་དང༌། ཐུགས་ཀྱི་ཞལ་གཅིག་ཕྱག་བཞི་པ་དང༌། ཡེ་ཤེས་ཀྱི་ཞལ་གཅིག་ཕྱག་གཉིས་པ་སྟེ། དེ་རྣམས་ལས་དཀྱིལ་འཁོར་སྤྲུལ་པར་བྱེད་པའི་ཧེ་རུ་ཀ་ནི་དང་པོ་ཡིན་པས་དེ་ལ་གཙོ་བོ་ཞེས་བྱའོ། ། ཡང་ཐུན་མོང་མ་ཡིན་པའི་འཁོར་གྱི་བྱེ་བྲག་ཏུ་བྱས་པ་ཡང་གཙོ་བོ་སྟེ། ཞལ་བརྒྱད་ཕྱག་བཅུ་དྲུག་པ་དེ་ནི་གཽ་རཱི་ལ་སོགས་པའི་ལྷ་མོའི་འཁོར་དང་བཅས་པས་ཁྱད་པར་དུ་འཕགས་པས་གཙོ་བོའོ། ། དེ་ལྟ་བུའི་གཙོ་བོ་དེའི་ཡོན་ཏན་འཆད་པ་ལ། དེ་ཡང་ཡོན་ཏན་འདི་རྣམས་ལ་ཕྱོགས་སྔ་མ་འཇིག་རྟེན་པའི་དབང་ཕྱུག་ལ་སོགས་པ་ལ་ཞེན་པ་དགག་པའི་ཕྱིར་བཤད་པ་དང༌།
སྤང་བྱ་ཁམས་དག་པའི་བརྡ་ཡིན་པ་དེ་བསྟན་པ་དང༌། དེ་སྤངས་པ་ལས་ཡོན་ཏན་གྱི་ཆོས་གང་དང་གང་ཐོབ་པའི་བརྡ་ཡིན་པ་གསུམ་དུ་ཤེས་པར་བྱའོ། ། དེ་ལ་རྐང་པ་དང་པོས་ཞལ་གྱི་ཡོན་ཏན་གྱི་སྒོ་ནས་བསྟོད་དེ། ཕྱོགས་སྔ་མ་ནི་དབང་ཕྱུག་ཆེན་པོ་ལ་སོགས་ལྷ་རྣམས་ཀྱིས་ཁོ་རང་གི་ཧེ་རུ་ཀ་ཞལ་བརྒྱད་པར་འདོད་དེ། སའི་ཞལ་དང༌། ཆུའི་དང༌། མེའི་དང༌། རླུང་གི་དང༌། ནམ་མཁའི་དང༌། ཟླ་བའི་དང༌།
ཉི་མའི་དང༌། དྲག་པོའི་ཞལ་ཏེ་བརྒྱད་དུ་འདོད་པའི་ང་རྒྱལ་དེ་གཞོམ་པའི་ཕྱིར་ཞལ་བརྒྱད་དུའོ། ། ཡང་འཇིག་རྟེན་སྐྱོན་བརྒྱད་ཅེས་པ་ནི། བསྟོད་པ་དང༌། སྨད་པ་དང༌། བདེ་བ་དང༌། སྡུག་བསྔལ་པ་དང༌། གྲགས་པ་དང༌། མ་གྲགས་པ་དང༌། ཡོད་པ་དང༌།
མེད་པ་ལ་སོགས་པ་འཇིག་རྟེན་ཆོས་བརྒྱད་སྤངས་པའི་བརྡར་ཡང་ཞལ་བརྒྱད་པའོ། ། ཡང་སྒྲ་གཅན་གྱི་དུས་ན་ནང་གི་ཁམས་སྒྲ་གཅན་གྱི་ཐེག་ལེ་གཉིས་དང༌། ཟླ་བའི་ཐེག་ལེ་གཉིས་དང༌། ཉི་མའི་ཐེག་ལེ་གཉིས་དང༌། མེའི་ཐིག་ལེ་གཉིས་ཏེ། ལྟེ་བ་གཉིས་ནས་གཏུམ་མོའི་མེ་དྲོད་ཀྱི་རང་བཞིན་གྱི་ཁྲག་གི་ཐིག་ལེའོ། ། དེ་རྣམས་དག་པའི་བརྡར་ཡང་ཞལ་བརྒྱད་དོ། ། ཡང་ན་རྣམ་པར་ཐར་པའི་སྒོ་བརྒྱད་ཀྱི་ཡོན་ཏན་དང་ལྡན་པས་ཞལ་བརྒྱད་དེ། དེ་ལ་རྣམ་ཐར་བརྒྱད་ལ་ཁ་ཅིག་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ནས་བཤད་པའི་རྣམ་ཐར་བརྒྱད་དང་ལྡན་པའི་བརྡ་ཡིན་གསུངས་ཏེ། འདི་ནི་འདི་ལྟར་བསམས་ཏེ།
རྣམ་པར་ཐར་པའི་སྒོ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་མི་བྱེད་པ་དང་སྟེ་ཡུལ་སྟོང་པ་ཉིད་དང༌། དེའི་ཡུལ་ཅན་མཚན་མ་མེད་པ་བཞི་སྟེ། བརྒྱད་པོ་དེ་ཡོངས་སུ་རྫོགས་པའི་བརྡར་ཞལ་བརྒྱད་དོ། ། དེ་ལྟ་བུའི་ཞལ་མངའ་བ་ཅན་གྱི་དགྱེས་པ་རྡོ་རྗེ་ལ་ཕྱག་འཚལ་ལོ། ། སྟོང་ཉིད་ཅེས་པའི་རྐང་པས་ཕྱག་གི་ཡོན་ཏན་གྱི་སྒོ་ནས་བསྟོད་དེ། ཕྱོགས་སྔ་མའི་དབང་དུ་བྱས་ན་དབང་ཕྱུག་ཆེན་པོ་ལ་སོགས་པ་རྣམས་ནི། འཇིག་རྟེན་ཐམས་ཅད་བྱེད་པ་རྣམ་པ་གསུམ་གྱིས་བྱེད་པ་ཡིན་ཏེ།
ཉིན་མོ་ཀུན་ཉི་མས་བྱེད་པ། ཟླ་བ་གཅིག་ལ་སོགས་པ་ཀུན་ཟླ་བ་འཕེལ་འགྲིབ་ཀྱིས་བྱེད། ཡང་རྒྱུ་སྐར་དང་ཉི་མ་གཉིས་ཀྱིས་མར་ངོར་བྱེད་པ་ཡིན་ནོ། ། དེ་ལྟར་ཡིན་པས་ཟླ་བ་ཡང་ངོར་འཕེལ་བ་དང༌། མར་ངོར་འགྲིབ་པ་ཀུན་ཀྱང༌། དངོས་པོ་ཀུན་ལ་གཅིག་གིས་འཕེལ་འགྲིབ་ཡོད་དེ་ཟེར་ནས་ཞེན་པ་ལ། ཞེན་པ་དེ་སྤངས་པའི་ཕྱིར་ནི་སྟོང་ཉིད་བཅུ་དྲུག་གི་བརྡར་ཕྱག་བཅུ་དྲུག་གོ ། སྙིང་རྗེ་བཅུ་དྲུག་གི་བརྡར་ཕྱག་བཅུ་དྲུག་གི་ཀ་པཱ་ལ་བཅུ་དྲུག་གོ ། དེ་དག་ཕྱི་དུས་ཀ་ཟླ་བ་འཕེལ་འགྲིབ་དང་སྦྱར་བ་ཡིན་ཏེ། ཚེས་བཅུ་དྲུག་གི་ཟླ་བ་དང་པོ་ནས་ཚེས་གཅིག་ལ་འཛེག་ལ་ཁད་པའི་བར་ན་སྟོང་པ་བཅུ་དྲུག་སྟེ།
བཅུ་དྲུག་པ་ནས་ཉི་ཤུའི་བར་ཞག་ལྔ་ལ་ཁམས་ལྔ་འགྲིབ་པས་ན་སྟོང་པ་ཉིད་ལྔ་དང༌། ཉེར་གཅིག་པ་ནས་ཉེར་ལྔ་པའི་བར་དུ་ཕུང་པོ་ལྔ་འགྲིབ་པས་ན་ཆེན་པོ་སྟོང་པ་ཉིད་ལྔའོ། ། ཉེར་དྲུག་པ་ནས་གནམ་སྟོང་གི་བར་དུ་དབང་པོ་ལྔ་འགྲིབ་པས་ན་དོན་དམ་པ་སྟོང་པ་ཉིད་ལྔའོ། ། དེ་ལྟར་ན་སྟོང་པ་བཅོ་ལྔའོ། ། གནམ་སྟོང་གི་ཞབས་དང་ཚེས་གཅིག་ལ་འཇིག་པ་སྟོང་པ་ཉིད་ཅེས་བྱ་སྟེ། དེ་དང་བཅུ་དྲུག་གི་བར་གྱི་ཡར་ངོ་ལ་ཐུགས་རྗེ་བཅུ་དྲུག་སྟེ། གཅིག་ནས་ལྔའི་བར་དུ་སེམས་ཅན་ལ་དམིགས་པའི་སྙིང་རྗེ་ལྔ། དྲུག་ནས་བཅུའི་བར་དུ་ཆོས་ལ་དམིགས་པའི་སྙིང་རྗེ་ལྔ། བཅུ་གཅིག་ནས་བཅོ་ལྔའི་བར་དུ་དམིགས་པ་མེད་པའི་སྙིང་རྗེ་ལྔའོ། ། བཅུ་དྲུག་པའི་སྔ་དྲོའི་ཆ་དེ་ནི་ཤིན་ཏུ་རྣམ་པར་དག་པའི་སྙིང་རྗེ་སྟེ།
ཐུགས་རྗེ་ནི་དེ་རྣམས་རིམ་གྱིས་འཕེལ་བ་ཡིན་ལ། ཟླ་བ་ཡང་རིམ་གྱིས་འཕེལ་ནས་བཅུ་དྲུག་པའི་ཆ་ནི་གང་བར་གནས་པས་དེ་དང་བསྟུན་ནོ། ། དེས་ནི་ཁྱོད་ཟེར་བ་ལྟ་བུ་ཟླ་བ་འཕེལ་འགྲིབ་བྱེད་པས་བྱས་པ་མ་ཡིན་ཏེ། ཀུན་རྫོབ་ཀྱི་གནས་ལུགས་ཡིན་ལ། དེ་དང་ཆོས་མཐུན་པར་ཕུང་པོ་ལ་སོགས་པ་འགྲིབ་པ་དང༌། ཐུགས་རྗེ་འཕེལ་བའི་བརྡར་ཕྱག་མཚན་ནོ། ། ཁམས་ཀྱི་དབང་དུ་བྱས་ན། སེམས་ཅན་རེག་བྱའི་བདེ་བ་མྱོང་བའི་དུས་ན། གཏུམ་མོ་ཉི་མ་གྱེན་དུ་རྒྱུ་བས་ན་སྤྱི་བོར་ཕྱིན་པ་བཅུ་དྲུག་ཉམས་སུ་མྱོང་བ་དེ་སྤངས་པའི་བརྡར་ཕྱག་བཅུ་དྲུག་ཡིན་ལ། བྱང་སེམས་ལྔ་ཐུར་དུ་རྒྱུ་བ་དང་ཐ་མི་དད་པའི་ཉམས་སུ་ང་བ་བདེ་བ་ཆ་བཅུ་དྲུག་ཡིན་ལ།
དེ་སྤངས་པའི་བརྡར་ཀ་པཱ་ལ་བཅུ་དྲུ་གོ ། ཡང་སྟོང་པ་ཉིད་བཅུ་དྲུག་རྫོགས་པའི་བརྡར་ཡང་ཕྱག་བཅུ་དྲུག་གོ ། དེ་ཡང་བཅོ་བརྒྱད་ཡོད་པ་ལས་རང་བཞིན་སྟོང་པ་ཉིད་དང་དོན་དམ་པ་སྟོང་པ་ཉིད་ནི་དོན་དམ་གྱི་ཆ་ཡིན་པས་མི་བརྩི་བས། ལྷག་མ་སྟོང་པ་བཅུ་དྲུག་ནི་ཀུན་རྫོབ་སྒྱུ་མའི་ཆ་ཡིན་ཏེ། དེ་རྣམས་རྣམ་པར་དག་པའི་བརྡར་ཕྱག་བཅུ་དྲུག་གོ ། ཡི་གེ་ལྔ་བཅུ་ཞེས་པ་རྐང་པ་གཉིས་ཀྱིས་ནི། རྒྱན་གྱི་ཡོན་ཏན་གྱི་སྒོ་ནས་བསྟོད་པ་བསྟན་ཏེ། དེ་ཡང་རྐང་པ་དང་པོས་མི་མགོ་ལྔ་བཅུའི་ཡོན་ཏན་འཆད་དེ། ཕྱོགས་སྔ་མའི་དབང་དུ་བྱས་ན། དབང་ཕྱུག་ཆེན་པོས་འཇིག་རྟེན་ཆགས་དང༌།
གནས་པ་འཇིག་པ་གསུམ་གྱི་བྱ་བ་བྱེད་པ་ལྔ་བཅུ་བྱེད་པའི་སྤྲུལ་པ་བྱེད་ཅིང༌། དེས་ང་རྒྱལ་བ་ལ། དེ་གཞིལ་བའི་དོན་དུ་སྦྲུལ་གྱི་ཐག་པ་དང༌། མི་མགོ་ལྔ་བཅུའི་དོ་ཤལ་འཆང་བ་ཡིན་ཏེ། དེའང་འཇིག་རྟེན་སྐྱེ་བར་བྱེད་པའི་སྤྲུལ་པ་བཅུ་བདུན་ས་འོག་ཏུ་འགྱེལ་ལ། གནས་པར་བྱེད་པའི་ལྷ་མོ་བཅུ་བདུན་ས་སྟེང་དུ་འགྱེད་ལ། འཇིག་པར་བྱེད་པའི་སྤྲུལ་པ་བཅུ་བདུན་ས་བླར་བཏོན་ཏེ། དེ་ལྟ་བུའི་སྤྲུལ་པའི་ཞེན་པ་ཅན་གྱི་ལྷ་དེ་རྣམས་ཀྱི་མགོ་བོ་ཡང་ངའི་རྒྱན་དུ་བྱའོ་ཞེས་པའི་ཆེད་དུ་དོ་ཤལ་ལོ། ། ཡང་སྤང་བྱ་འཁོར་བ་ལྔ་བཅུ་སྤངས་པའི་བརྡར་ཡང་ཡིན་ཏེ། དམྱལ་བའི་ཚ་གྲང་བཅུ་དྲུག
ཡི་དྭགས་དུད་འགྲོ་གཉིས། གླིང་བཞིའི་མི། འདོད་ཁམས་ཀྱི་ལྷ་དྲུག ལྷ་མ་ཡིན། གཟུགས་ཁམས་གནས་རིགས་བཅུ་བདུན། བཅུ་བདུན་པོ་དེའི་ཐོག་ན་ཡང་བག་མེད་དབང་ཕྱུག་ཆེན་པོའི་གནས་ཞེས་བྱ་བ་དང་བཅོ་བརྒྱད་གཟུགས་མེད་ཁམས་བཞི་སྟེ། བསྡུ་ན་འཁོར་བ་ལྔ་བཅུ་པོ་དེར་འདུས་པས། དེ་ཡང་སྤངས་པའི་བརྡར་ཡང༌། མགོ་བོ་ལྔ་བཅུའི་དོ་ཤལ་ལོ། ། འཁོར་བ་དེ་ཡང་སྤངས་པ་ལས་ཐོབ་པ་མྱ་ངན་ལས་འདས་པ་ལྔ་བཅུའི་བརྡར་ཡང་ཡིན་ཏེ།
ས་བཅུ་རྫོགས་པ་དང༌། དེ་བཅུ་ལ་ཕ་རོལ་ཏུ་ཕྱིན་པ་བཅུ་རྫོགས་པ་དང༌། འབྲས་བུ་སྟོབས་བཅུ་དང༌། བུདྡྷའི་ཆོས་མ་འདྲེས་པ་བཅོ་བརྒྱད་དང༌། ཐབས་ཤེས་རབ་གཉིས་ཏེ་ལྔ་བཅུའོ། ། ཡི་གེ་ལྔ་བཅུ་ཞེས་པ་དེས་མཚོན་ནས། ལུས་ཀྱི་ཆ་ལྔ་བཅུ་རྣམ་པར་དག་པའི་བརྡར་ཡང་དོ་ཤལ་ཡིན་པ་དང༌། ཡང་སེམས་ཀྱི་འབྲས་བུའམ། བྱེ་བྲག་ལྔ་བཅུ་དག་པའི་བརྡ་དང༌། ཡི་གེ་ལྔ་བཅུ་ཞེས་པས་ངག་རྣམ་པར་དག་པའི་བརྡར་ཡང་འབྱུང་བ་ཡིན་ཏེ།
ལུས་རྣམ་པར་དག་པ་ནི་ཁ་དོག་གི་གཟུགས་བཅུ་གཉིས་དང༌། དབྱིབས་ཀྱི་བརྒྱད་དང༌། སྒྲ་བརྒྱད་དང༌། རོ་དྲུག་དང༌། དྲི་བཞི་དང༌། རེག་བྱ་བཅུ་གཅིག་དང༌། རྣམ་པར་རིག་བྱེད་མ་ཡིན་པའི་གཟུགས་དང་ལྔ་བཅུའོ། ། ངག་གི་སྒྲ་ལ་བྱ་ལ། སྒྲ་ཐམས་ཅད་ནི་ཨཱ་ལི་ཀཱ་ལི་ལས་བྱུང་ལ། དེ་ལས་བྱུང་བའི་སྒྲ་དེ་ཡང༌།
རླུང་ལས་འབྱུང༌། དེ་ཡང༌། གཡས་རོ་མ་ནས་འབྱུང་བ་ཤེས་རབ་ཀྱི་རླུང༌། གཡོན་ལ་ལ་ནཱ་ནས་རྒྱུ་བ་ཐབས་ཀྱི་རླུང་སྟེ། དེ་རྣམས་དག་པའི་བརྡར་ཡང་དོ་ཤལ་ལོ། ། ཡང་སེམས་ལས་བྱུང་བའི་འདུ་བྱེད་ལྔ་བཅུ་རྩ་གཅིག་ལས་གཅིག་ནི་སྦྲུལ་གྱི་ཐག་པ་ཡིན་ལ། ལྷག་མ་དག་ནི་དོ་ཤལ་ལོ། ། དེ་ཉིད་ཅེས་པ་ནི་དག་པ་ཡིན་ལ། དག་པའི་བརྡ་དོ་ཤལ་བཀོད་པ་ལ་སྤྲས་པ་ཞེས་བྱའོ། ། མི་བསྐྱོད་པ་དབུ་ལ་འཇོག་པ་ནི་ཕྱོགས་སྔ་མ་མེད།
མི་བསྐྱོད་པ་དེ་རྡོ་རྗེ་རིགས་ཀྱི་བདག་པོ་ཡིན་ལ། བདག་པོ་དེས་སྤྱི་བོར་མཚན་པ་ནི་དགོས་པ་དྲུག་སྟེ། ཧེ་རུ་ཀ་རྡོ་རྗེ་རིགས་ཀྱི་ཧེ་རུ་ཀ་ཡིན་པའི་ཕྱིར་དང༌། དེས་མཚོན་པར་བྱ་བའི་ཕྱིར་དང༌། དེས་མཚོན་པས་རྡོ་རྗེ་རིགས་ཀྱི་ཕྲིན་ལས་སྒྲུབ་པ་དང༌། རིགས་དེའི་ཕྱག་རྒྱ་ངེས་པར་བྱ་བ་དང༌། དེ་རིགས་དེའི་མཆོད་པས་མཉེས་པར་བྱ་བ་དང༌། རྡོ་རྗེ་རིགས་ཀྱི་དམ་ཚིག་སྲུང་བ་ལ་བདག་ཉིད་བག་ཡོད་པར་བྱ་བའི་ཕྱིར་རོ། ། ཟླ་བ་ཕྱེད་པ་འཇོག་པ་ནི། ཕྱོགས་སྔ་མ་ནི་དབང་ཕྱུག་ཆེན་པོའི་སྤྱི་བོ་ན་ཡོད་པའི་ང་རྒྱལ་བ་དེ་གཞོམ་པའི་ཕྱིར་འཕྲོག་སྟེ་འདིར་བཏགས་པས་སོ། །
ཕྱིའི་ཟླ་བ་བཅུ་དྲུག་པ་ནི་རྟོགས་པར་དཀའ་བ་ཡིན་ལ། དག་པ་བཅུ་དྲུག་པོ་ཡང་རྟོགས་པར་དཀའ་བས། དེ་མེད་པ་ཡིན་ནམ་སྙམ་པ་ལས། མེད་པའང་མ་ཡིན། ཡོད་པའང་མ་ཡིན་ཞེས་མཚོན་པར་བྱ་བའི་ཕྱིར་ཟླ་ཚེས་ཐོགས་པའོ། ། ཡེ་ཤེས་ཐོབ་པའི་དབང་དུ་བྱས་ན། དོན་གྱི་སྐྱེ་བ་དག་ཐོབ་པའི་བརྡའོ། ། དེ་ཡང་སྤྱི་བོར་འཇོག་པ་ནི་སྤྱི་གཙུག་ན་བྱང་སེམས་ཐིག་ལེ་བསྒོམ་པའི་སྤྱི་བོ་ན་ཡོད་དོ། ། ཞེས་མཚོན་པར་བྱ་བའི་ཕྱིར་ཡང་ཟླ་ཚེས་ཐོགས་པའོ། ། ཐོད་པ་ལྔ་ཐོགས་པ་ནི་ཕྱོགས་སྔ་མའི་དབང་ཕྱུག་ཆེན་པོ་ལ་སོགས་པ་ཁོ་རང་ལ་ཧེ་རུ་ཀ་ལྔ་ཡོད་པར་འདོད་དེ།
ཚངས་པའི་ལྷ་ཧེ་རུ་ཀ་དང༌། མིའུ་ཐུང་པའི་ལྷ་ཧེ་རུ་ཀ་དང༌། ལེགས་ལྡན་གྱི་ལྷ་ཧེ་རུ་ཀ་དང༌། ཁྱབ་འཇུག་གི་ལྷ་ཧེ་རུ་ཀ་དང༌། དེ་ཁོ་ནའི་ལྷ་ཧེ་རུ་ཀ་དང༌། སངས་རྒྱས་པའི་རིགས་ལྔ་དང་བསྟུན་ནས། ཁོང་ཧེ་རུ་ཀ་ལྔར་འདོད་ནས་ཞེན་པ་དེ་སྤངས་པའི་བརྡར་ཐོད་པ་ལྔ་ཐོགས་པའོ། ། ཡང་སྙིང་གའི་བདུད་རྩི་ལྔ་རྒྱུ་བའི་ཐོད་པ་ལྔ་ཐོགས་པའོ། ། རྩ་དང་ཁམས་དག་པའི་ཁམས་ནི། ལ་ལ་ནཱ་དང༌།
ར་ས་ནཱ་དང༌། ཨ་ཝ་དྷཱུ་ཏཱི་དང༌། དེ་གཉིས་ཀྱི་བར་ན་པྲ་རབ་དུ་མའི་དང༌། ཕུང་པོ་དྷཱུ་ཏཱི་ཞེས་རྩ་ལྔ་ཡོད་དེ། ལྔ་པོ་དེའི་ནང་གི་ཁམས་སྤངས་པ་དང༌། ཡེ་ཤེས་ལྔ་རྫོགས་པའི་བརྡར་ཐོད་པ་ལྔའོ། ། བྱམས་ནས་མར་གྱི་སྐུ་སྨད་ཀྱི་ཡོན་ཏན་སྟོན་ཏེ། བྱམས་པ་ལ་སོགས་ཚད་མེད་བཞི་དང༌། རྣམ་ཐར་བཞི་ཟུང་འཇུག་ཏུ་ལེགས་པར་རྟོགས་པའི་བརྡར་ནི་ཞབས་བཞི་ཡོད་ལ། བདུད་བཞི་སྤངས་པའི་བརྡར་ནི་ལྷ་བཞི་མནན་པའོ། །
དེ་ལ་ཉོན་མོངས་པའི་བདུད་བཅོམ་པའི་བརྡར་དབང་ཕྱུག་ཆེན་པོའོ། ། ལྷའི་བུའི་བདུད་བཅོམ་པའི་བརྡར་དགའ་རབ་དབང་ཕྱུག འཆི་བདག་གི་བདུད་བཅོམ་པའི་བརྡར་གཤིན་རྗེ། ཕུང་པོའི་བདུད་བཅོམ་པའི་བརྡར་ཚངས་པ་སྟེ། དེ་བཞི་མནན་པའོ། ། རླུང་སྟེ་སྐུ་སྨད་སྟག་གི་པགས་པས་དཀྲིས་པ་དང༌། ཕྱོགས་སྔ་མ་དབང་ཕྱུག་དེ་གནོན་པ་ལ། དེའི་ང་རྒྱལ་གཞོམ་པའི་ཕྱིར་འདིར་བསྣམས་པ་དང༌། ཁོ་རང་གི་ངོ་བོ་ནི་སྒྲིབ་པ་གཉིས་པོ་སྣ་ཚོགས་སྤངས་པའི་བརྡའོ། ། སྐུ་སྨད་དཀྲིས་པ་ནི་ལྟེ་བ་མན་ཆད་ཀྱི་རྩ་གསུམ་གྱི་ནང་ན་བཤང་གཅི་ཁུ་བ་གསུམ་གྱི་ཁམས་ཡོད་པ།
དེ་སྤངས་པའམ་དག་པའི་བརྡའོ། ། དུས་སྦྱོར་ཞེས་པ་ནི་སྒྲིབ་པ་སྣ་ཚོགས་ཡོད་པའམ་འདུས་པ་སྟེ། དེ་སྤོང་བ་ལ་སྦྱར་ན་སྤངས་པའི་བརྡ་སྟག་ལྤགས་བསྣམས་པའོ། ། དེས་ནི་དེ་ལྟ་བུའི་ཡོན་ཏན་དང་ལྡན་པའི་ཧེ་རུ་ཀ་སྟོབས་ལྡན་གང་ཡིན་པ་དེའི་ཞབས་ཀྱིས་བདུད་ལ་སོགས་པ་མནན་ནས་འགྲོ་དོན་མཛད་པའི་ཧེ་རུ་ཀ་དེ་ལ་ཕྱག་འཚལ་ནས་རྒྱུད་འདིའི་འགྲེལ་པ་རྩོམ་པའོ། ། དེ་ལྟར་འགྲེལ་པ་ལ་སོགས་པས་གང་ཟག་ཕལ་ཆེར་ཐེ་ཚོམ་སྐྱེ་སྟེ། འགྲེལ་པ་འདི་བརྩམས་པའི་དགོས་པ་གང་ཡིན་སྙམ་པའི་དོགས་པ་དང༌། འགྲེལ་པ་འདི་རྩོམ་པ་ལ་བསྐུལ་མཁན་མེད་པར་རྡོ་རྗེ་སྙིང་པོས་རང་དགར་བྱས་སམ་སྙམ་པ་དང༌། བསྐུལ་མཁན་ཡོད་ཀྱང་གཞུང་གཞན་ལ་མ་བརྟེན་པར་བཙན་ཐབས་སུ་བྱས་སམ་སྙམ་པ་དང༌། དགྱེས་རྡོར་ལ་རྒྱུད་མང་པོ་ཡོད་ན་གང་གི་འགྲེལ་པ་ཡིན་སྙམ་པ་དང༌། འགྲེལ་པ་འདིའི་གཞུང་ཚད་ཇི་ཙམ་ཡིན་ན་སྙམ་པའི་ཐེ་ཚོམ་ལྔ་ཡོད་པ་དེ་དག་བསལ་བའི་ཆེད་དུ།
འདི་ནི་གསང་སྔགས་ཀྱི་བྱ་བར་རྒྱུད་འཆད་དེ། འདི་ས་བཅུ་ཞེས་པའི་རྐང་པ་དང་པོ་གཉིས་ཀྱིས་དགོས་པ་བསྟན། སེམས་ཅན་ཀུན་ལ་ཕན་འདོགས་པའི། ། དཔལ་ལྡན་རྡོ་རྗེ་སྙིང་པོ་ལ། དགྱེས་པ་རྡོ་རྗེས་བསྐུལ་ནས་ཞེས་བསྡེབས་ནས་བཤད་དོ། ། དེས་ནི་བསྐུལ་མཁན་མེད་པར་བརྩམ་པ་མ་ཡིན་པ་བསྟན་ཏོ། ། འབུམ་ཕྲག་ནས་ལྡན་གྱི་བར་གྱིས་དགྱེས་པ་རྡོ་རྗེ་འབུམ་ཕྲག་ལྔ་པ་ནས་བཏུས་པའི་ཡི་གེ་ཉུང་ངུའི་རྒྱུད། ཤླཽ་ཀ་བདུན་བརྒྱ་ལྔ་བཅུའི་འགྲེལ་པ་བྱེད་པར་བསྟན་ཏོ། ། དྲུག་སྟོང་ཞེས་པས་འདིའི་གཞུང་ཚད་བསྟན། རྩ་བའི་རྒྱུད་ཀྱི་རྗེས་སུ་འབྲང་ཞེས་པས།
བཙན་ཐབས་སུ་མ་བྱས་པ་བསྟན་ཏོ། ། དེ་ལ་དགོས་པ་སྟོན་པའི་ཚིག་ལ། ལམ་རྙེད་པའམ་རྣལ་འབྱོར་ཞེས་པས་རྣལ་འབྱོར་པའི་ལམ་རྙེད་ཕྱིར། ཞེས་བྱས་ན། བདེ་བ་ཡིན་ཏེ། ས་བཅུ་ལ་སོགས་པའི་རྣལ་འབྱོར་གྱི་དབང་ཕྱུག་ཐོབ་པར་བྱེད་པའི་ལམ་བསྐྱེད་རྫོགས་གཉིས་བདེ་བླག་ཏུ་རྟོགས་པར་བྱ་བའི་ཕྱིར་བྱེད་དོ། ། དེ་ལ་རྣལ་འབྱོར་ཞེས་པའི་མཚན་ཉིད་ཀྱིས་ནི་ས་བཅུ་པ་རང་གི་རྣལ་འབྱོར་ཡེ་ཤེས་ལ་བྱ་སྟེ། རྣལ་འབྱོར་ཞེས་པ་ནི། ཐབས་ཤེས་རབ་ཟུང་དུ་འཇུག་པར་གནས་པ་ལ་ཟེར་བ་ཡིན་ཏེ། དེ་སྐད་དུ་ཡང་རྒྱུད་ལས།
ཐབས་ཉིད་ཀྱིས་ཀྱང་རྣལ་འབྱོར་མིན། ། ཤེས་རབ་ཀྱིས་ཀྱང་རྣལ་འབྱོར་མིན། ། ཤེས་རབ་ཐབས་ནི་སྙོམས་འཇུག་པ། ། རྣལ་འབྱོར་ཞེས་ནི་བྱ་བར་བཤད། ། ཅེས་གསུངས་སོ། ། དེ་ལྟར་མཚན་ཉིད་ཀྱི་རྣལ་འབྱོར་ཞེས་པ་ས་བཅུའི་ཡེ་ཤེས་རང་ལ་བྱའོ། ། ཡང་བྱང་ཆུབ་སེམས་དཔའ་རྣམས་ཀྱི་གང་ཟག་བཞི་ཡིན་ཏེ། ལས་དང་པོ་པའི་གང་ཟག་དང༌། རྣལ་འབྱོར་པའི་གང་ཟག་དང༌། བསྒྲུབ་པའི་གང་ཟག་དང༌།
དག་པའི་གང་ཟག་བཞི་ལས། ད་རེས་རྣལ་འབྱོར་ཞེས་བྱ་བ་མཐོང་ལམ་ལ་བྱའོ། ། མཐོང་ལམ་ལ་སོགས་པས་ནི་རྙེད་པར་བྱ་བའི་ཕྱིར་རོ། ། འབུམ་ཕྲག་ལྔ་ཞེས་པ་ལ། དགྱེས་རྡོར་གྱི་བཤད་རྒྱུད་རྡོ་རྗེ་མཁའ་འགྲོ་ལས་ཀྱང༌། སངས་རྒྱས་མཁའ་འགྲོ་འབུམ་ཕྲག་གཅིག ། དེ་བཞིན་རྡོ་རྗེ་ཅན་ལ་འབུམ། ། རྡོ་རྗེ་ཉི་མ་ལ་ཡང་འབུམ། ། སངས་རྒྱས་ཆོས་ལ་འབུམ་ཕྲག་གཅིག ། འབུམ་ཕྱེད་རྡོ་རྗེ་རྟ་མཆོག་ལ། །
འབྱུང་པོ་འདུལ་ལ་སྟོང་ཕྲག་ལྔ། ། སངས་རྒྱས་གར་ལ་འབུམ་ཕྲག་ལྔ། ། འཇིག་རྟེན་འདུལ་ལ་སྟོང་ཕྲག་ལྔ། ། སྟོང་ཕྲག་སུམ་ཅུ་ཐམ་པ་ནི། ། ཀུ་རུ་ཀལླེའི་བརྟག་པའོ། ། ཤླཽ་ཀ་བདུན་བརྒྱ་པ་དེ་ཡང་ཚིག་བྱེད་པ་དག་པ་དང༌། དོན་བྱེད་པ་དག་པས་ན་རྡོ་རྗེའི་ཚིག་གོ ། རྩ་བའི་རྒྱུད་འབུམ་ཕྲག་ལྔ་པའི་རྗེས་སུ་འབྲངས་ནས་ལེའུ་ཉི་ཤུ་རྩ་གཉིས་པའི་རྒྱུད་འདི་གསལ་བར་བྱས་སོ། ། དེ་ལ་རྒོལ་བ་ཁོངས་ན་ཡོད་དེ། འོ་ན་རྡོ་རྗེ་སྙིང་པོས་འགྲེལ་པ་བྱ་ཅི་དགོས།
མ་འོངས་པའི་སློབ་དཔོན་ཡང་འགྲེལ་པ་བྱེད་པ་ཡིན་ནོ་ཞེས་པ་ལ། མ་འོངས་པའི་སློབ་དཔོན་ཀུན་གྱིས་སངས་རྒྱས་ཀྱི་དགོངས་པ་མི་ཁྲེལ་བའི་སྐྱོན་ཡོད་པས་ན། སྐྱོན་དེ་རྣམས་སྤང་པའི་ཕྱིར་འགྲེལ་པ་བྱེད་ཅེས་པའོ། ། འོ་ན་མ་འོངས་པའི་སློབ་དཔོན་ཇི་ལྟ་བུ་ཡིན་ན། མ་འོངས་པ་ན་འདི་འདྲ་འབྱུང་ཞེས་པ་ནི། སྙིགས་མ་ལྔ་ནས་མར་སྟོན་ཏོ། ། དེ་ཡང་ཤླཽ་ཀ་དང་པོ་ནས་མར་སྟོན་ཏེ། སྙིགས་མ་ལྔ་ཡི་གོ་བར་ཟད། ། རྣལ་འབྱོར་སྤྱོད་པ་སྟོན་པར་བྱེད། ། ཅེས་པ་ལ།
རྣལ་འབྱོར་མ་ཡིན་པར་རྣལ་འབྱོར་གྱི་སྤྱོད་པ་སྟོན་པ་དང༌། རྣལ་འབྱོར་པ་བཞིན་དུ་ཆོས་འཆད་པའོ། ། ཆོས་བཤད་ཀྱང་དངོས་སུ་བཤད་པ་དང༌། འགྲེལ་པ་བྱེད་པ་འབྱུང་སྟེ། དེ་ནི་མི་ཤེས་བཞིན་དུ་ལོག་པ་བསྟན་པས་ལམ་མ་ཡིན་པ་ལ་གནས་པའོ། ། དོན་དེ་ཉིད་རྒྱས་པར་བཤད་པར་བྱ་སྟེ། དམྱལ་བ་ཞེས་པའི་ཤླཽ་ཀས་ནི། དམྱལ་བར་འགྲོ་བའི་སློབ་དཔོན་བསྟན། དེ་བཞིན་འགྲེལ་པ་བྱེད་པའི་སློབ་དཔོན་དང༌། བདུད་ཀྱི་རིགས་ཀྱི་སློབ་དཔོན་དང༌།
དོར་ཐབས་ཅན་གྱི་སློབ་དཔོན་དང༌། གཡོན་ཅན་གྱི་སློབ་དཔོན་དང༌། དངོས་པོ་མི་ཤེས་པའི་སློབ་དཔོན་ནོ། ། དེ་རྣམས་ནི་ཤླཽ་ཀ་གཅིག་དང༌། ཕྱེད་དང་བཞི་དང༌། གཉིས་དང༌། ཡང་ཕྱེད་དང་བཞི་དང༌། ཤླཽ་ཀ་གཉིས་ཀྱིས་རིམ་པ་བཞིན་དུ་བསྟན་ནོ། ། ཚིག་དོན་སྤྱིར་གསལ་བ་མ་བཤད། རྐང་པ་རེ་རེ་དེ་ཉིད་ནི།
དང་པོ་འགྲེལ་པ་མེད་པར་རྒྱུད་སྤྱིར་བཤད་པ་བྱེད་དོ། ། རྒྱུད་ནི་དགོངས་པ་མེད་པ་ཡིན་པས། དེའི་དོན་མི་ཤེས་བཞིན་དུ་བཤད་པ་ཡིན་པས། སློབ་མས་བསྒྲུབས་ཀྱང་དངོས་གྲུབ་མི་འབྱུང་བས་དེ་ཆོས་བརྫུན་ཟེར་ནས་སྐུར་པ་འདེབས་པས། ངན་སོང་དུ་ལྷུན་ནས་དེའི་རྒྱུས་སློབ་དཔོན་དེ་ཡང་དམྱལ་བར་འགྲོའོ། ། གཉིས་པ་འགྲེལ་པ་བྱེད་པའི་སློབ་དཔོན་ནི་མངོན་ཤེས་དང་ལྡན་པས་བྱེད་པ་ཡིན་པ་ལ། དེ་དང་མི་ལྡན་པར་བསྟན་བཅོས་མཛད་པའི་ང་རྒྱལ་གྱིས་རྒྱུད་ཀྱི་རྣམ་གཞག་བྱེད་པ་ནི་རྣལ་འབྱོར་ཉམས་པ་ཡིན་ནོ། ། གསུམ་པ་བོ་དྷི་ས་ཏྭ་ནི། དབང་བསྐུར་བ་ཐོབ་པ་ཡིན་པས་དབང་བསྐུར་བ་ལོང་ཤིག་ཟེར་ནས། སློབ་མ་མི་མོས་བཞིན་དུ་དབང་ལེན་དུ་འཇུག་པ་དང༌།
ང་ནི་རྡོ་རྗེ་འཆང་ཆེན་རང་ཡིན་ཟེར་ནས་མི་ལ་སྨྲ་བ་དང༌། ང་ནི་རྡོ་རྗེ་འཆང་གི་ས་ཐོབ་ཟེར་བ་དང༌། རྒྱལ་པོ་བསྟེན་པ་དང༌། ཁེའི་ཆེད་དུ་ཚོང་བྱེད་པ་དང༌། རིགས་ངན་པའི་མི་ནི་རང་བཞིན་གྱིས་ངོ་ཚ་ཆུང་བ་ཡིན་པས། རིགས་ངན་སློབ་དཔོན་དུ་བྱེད་པ་དང༌། རྫས་ཀྱི་ཕྱིར་ཆོས་འཚོང་བ་དང༌། བྱི་ལ་དང་ཁྱི་དང་ཁྱིམ་བྱ་ལ་སོགས་པ་ལོངས་སྤྱོད་མ་ཡིན་པ་འཆང་བའོ། ། བཞི་པ་ནི། རིགས་བཟང་བ་རང་གི་སྐྱོན་སྦེད་ཅིང་དོར་ཐབས་ཀྱིས་སློབ་མ་ལ་སློབ་དཔོན་མཉེས་པ་ལ་སོགས་པ་མ་བྱས་ན།
ཉེས་པ་འདི་དང་འདི་ལྟ་བུ་ཟེར་བ་ལ། རང་གི་སློབ་མ་ལ་ལེགས་སུ་མ་བྱས་ན་དམ་ཚིག་ཉམས་པ་དེ་མི་སྨྲའོ། ། ལྔ་པ་ཤླཽ་ཀ་ཕྱེད་དང་གཉིས་ཀྱིས་མདོར་བསྟན་པ་ལ། དེ་ཉིད་ཀ་དོན་བརྩེ་མེད་ན་མར་རྒྱས་པར་བསྟན་ཏོ། ། སློང་བ་སྐྱེ་ལ་སྡང་ནི་དགེ་སློང་གི་སྐྱེ་བ་བཟང་པོ་ཡིན་པས་དེ་ལ་སྡང་བའོ། ། དྲུག་པ་རྒྱུད་ནས་བཤད་པའི་དགོངས་དོན་མི་ཤེས་པས་ནི། དབང་བསྐུར་ཐོབ་པའི་སློབ་མ་དེ་ལ་ཕྱོགས་བཅུའི་འཇིག་རྟེན་གྱི་ཁམས་ཀྱི་སངས་རྒྱས་ཐམས་ཅད་ཕྱག་བྱེད་པར་འགྱུར་རོ་ཞེས་པའི་ཚིག་ཡོད་པ་ལ། དེ་སྒྲ་ཇི་བཞིན་དུ་བཟུང་ནས་མིང་ཁོ་ན་ལྟར་བྱེད་པའི་སློབ་དཔོན་དེ་ནི་ཤི་ནས་ངུ་འབོད་དུ་སྐྱེའོ། ། འོ་ན་དགོངས་པ་ཇི་ལྟར་ཡིན་ན་འདི་ལྟར་ཡིན་ཞེས་པ་ནི། རྡོ་རྗེ་སེམས་དཔའ་ནས་ཡིན་ཞེས་པའི་བར་གྱིས་བསྟན་ཏེ།
སངས་རྒྱས་ཀྱི་དགོངས་པ་ནི་སྤྱིར་ན་དོན་དམ་པའི་སློབ་དཔོན་སངས་རྒྱས་གཅིག་གིས། དོན་དམ་པའི་གནས་ཤིང་དྲུང་དུ། དོན་དམ་པའི་སློབ་མ་ས་བཅུའི་བྱང་ཆུབ་སེམས་དཔའ་གཅིག་ཡིན་ལ། དོན་དམ་པའི་དབང་བསྐུར་གདམས་ངག་ཁྱད་པར་ཅན་གཅིག་གིས་དབང་བསྐུར་བ་ན་སངས་རྒྱས་ཡིན་ལ། དེ་ལྟ་བུའི་སངས་རྒྱས་གསར་པ་དེ་ལ་ཕྱོགས་བཅུའི་བྱང་ཆུབ་སེམས་དཔའ་རྣམས་ཕྱག་བྱེད་པ་ཡིན་ནོ། ། འོ་ན་དེ་ལ་ཕྱོགས་བཅུའི་བྱང་ཆུབ་སེམས་དཔའ་རྣམས་ཕྱག་བྱེད་ཟེར་བ་ཅི་སྟེ་ཞེ་ན། ཕྱོགས་བཅུ་ནས་བྱོན་པའི་བྱང་ཆུབ་སེམས་དཔའ་རྣམས་ཡིན་ལ། འཇིག་རྟེན་ཁམས་ཞེས་པ་ནི། དེ་རྣམས་ཀྱི་ལུས་ལ་འགྲོ། བྱང་ཆུབ་སེམས་དཔའ་དེ་རྣམས་ཀྱི་ཕུང་པོ་ལྔ་ནི་བུདྡྷ་ལྔ་ཡིན་ལ།
ཡང་སེམས་དཔའ་དེ་ཡང་ཕལ་ཆེར་རིགས་ལྔའི་ཅོད་པན་ཡོད་པས། དེ་དང་བཅས་པས་ཕྱག་བྱེད་པས་བུདྡྷས་ཕྱག་བྱེད་པའོ། ། ཡང་ཀུན་རྫོབ་ཀྱི་སློབ་དཔོན་གྱི་ཆ་ནས་ཀྱང་གཞུང་དེ་ལན་ཅིག་བཤད་པར་བྱ་སྟེ། ཀུན་རྫོབ་ཀྱི་སློབ་དཔོན་སོ་སོ་སྐྱེ་བོ་གཅིག་གིས། ཀུན་རྫོབ་ཀྱི་གནས་དཀྱིལ་འཁོར་དུ་ཀུན་རྫོབ་ཀྱི་སློབ་མ་སོ་སོའི་སྐྱེ་བོ་གཅིག་ལ། ཀུན་རྫོབ་ཀྱི་དབང་བསྐུར་ཆུ་ལ་སོགས་པ་བྱས་པས། ཕུང་པོ་དང་ཁམས་དང་སྐྱེ་མཆེད་ལ། བུདྡྷ་དང༌། ལྷ་མོ་དང༌། སེམས་དཔའ་རྣམས་ཀྱི་བྱིན་གྱིས་བརླབ་པ་ཡིན་ལ།
དབུ་རྒྱན་རིགས་ལྔ་དང་བཅས་པས་སློབ་དཔོན་ལ་ཕྱག་འཚལ་བ་ཡིན་ལ། དེ་ལ་དགོངས་ནས་བུདྡྷ་རྣམས་ཕྱག་བྱེད་ཅེས་བྱའོ། ། ཕྱོགས་བཅུ་ནི་ལུས་ཀྱི་ཕྱོགས་བཅུའོ། ། སློབ་མ་དེའི་སློབ་མ་གཅིག་དེ་ལ་ཕྱག་བྱེད་པ་ལ་དགོངས་ནས་ཀྱང་བཤད་པའོ། ། དེའི་དགོངས་པ་དེ་ལྟར་འགྲེལ་ལོ། ། དེ་ཉིད་དང་རྗེས་སུ་མཐུན་པར་དམ་ཚིག་ཀྱང་ཀུན་རྫོབ་དོན་དམ་གཉིས་སུ་ཤེས་པར་བྱའོ། ། དོན་དམ་གྱི་དབང་བསྐུར་བྱས་ནས་སྐུ་གསུང་ཐུགས་ཀྱི་དམ་ཚིག རྣམ་སྣང་དང་སྣང་མཐའ་མི་བསྐྱོད་གསུམ་དངོས་སུ་བསྐྱེད་ལ། ཀུན་རྫོབ་ཏུ་ནི་དེ་གསུམ་གྱི་བརྡར། དེ་འདྲའི་རང་བཞིན་ཅན་དྲི་ཆེན་ལ་སོགས་པ་གསུམ་སྟེར་བའོ། །
དེ་ལ་དྲི་ཆེན་ལ་སོགས་པ་གསུམ་རྣམ་སྣང་ལ་སོགས་པ་གསུམ་དང་ཆོས་མཐུན་པ་ནི། དེ་བཞིན་གཤེགས་པ་རྣམས་ཀྱིས་དེ་གསུམ་གྱི་རང་བཞིན་ཅན་དུ་བྱིན་གྱིས་བརླབ་པ་ཡིན་པ་དང༌། རྟེན་འབྲེལ་གྱི་ནུས་པ་ཡིན་ཏེ། དེ་རྣམས་བསྟེན་པ་ལ་དམ་ཚིག་དེ་རྣམས་ཐོབ་པ་ཡིན་པ་དང༌། ཡང་ཆོས་ཐམས་ཅད་སྟོང་པ་ཉིད་ཡིན་ལ་ཀུན་ཀྱང་སྟོང་པ་ཉིད་དུ་རོ་གཅིག་པའོ། ། དེས་ན་དེ་ལྟ་བུའི་དམ་ཚིག་དེ་སློབ་དཔོན་རྡོ་རྗེ་འཆང་གིས་དེ་བཞིན་དུ་སྦྱིན་པའོ། ། དེ་ཡང་ཀུན་རྫོབ་ཏུ་དམ་ཚིག་བསྟེན་པ་དེ་ཡང༌། རིལ་བུ་བསྟེན་པ་དང༌། སྐྱེ་མ་བསྟེན་པ་དང༌། རྣམ་པ་བསྟེན་པ་དང༌།
དངོས་སུ་བསྟེན་པ་དང༌། དག་པ་བསྟེན་པ་ལྔ་ལས། ད་ལྟ་ནི་སྦྱོར་བ་དང་བསྒྲུབ་པ་ཇི་ལྟ་བ་བཞིན་བྱས་པའི་རིལ་བུ་བསྟེན་པའོ། ། ཡང་དོན་དེ་ཉིད་རྒྱས་པར་ནི་བཤང་གཅི་ནས་མར་སྟོན་ཏེ། དེ་ཡང་མདོར་བསྟན་དུ་ཡེ་ཤེས་ཀྱི་དམ་ཚིག་དངོས་སུ་བསྟན་པའི་ཤུགས་ལས་ཤེས་པར་བྱ་སྟེ། དེ་ཡང་དོན་དམ་གྱི་དབང་བསྐུར་བྱས་པ་དེས་ནི། ཡེ་ཤེས་ཀྱི་དམ་ཚིག་ཕྱག་རྒྱ་ཆེན་པོ་ལས་བྱུང་བའི་བདེ་བ་བསྒོམ་པའོ། ། ཀུན་རྫོབ་ཏུ་ནི་ལས་དང་ཡེ་ཤེས་ཀྱི་མུ་དྲཱ་དངོས་སུ་བསྟེན་ནས་ཡེ་ཤེས་ཀྱི་བདེ་བ་བསྒོམ་པ་ཡིན་པས་ན་ཕྱག་རྒྱ་རྣམས་ཞེས་བྱའོ། ། དེ་ལྟ་བུའི་དམ་ཚིག་བཞི་བཞི་སྦྱིན་པའོ། ། ཀུན་རྫོབ་ནས་བསྐུར་རོའི་བར་ནི་བསྡུས་པ་བཤད་དོ། །
ཀུན་རྫོབ་ཀྱི་སློབ་དཔོན་གྱིས་ཀུན་རྫོབ་ཀྱི་སློབ་མ་ལ་གནས་དང༌། ཡན་ལག་ལྔར་དབང་བསྐུར་བའོ། ། དོན་དམ་གྱི་སློབ་དཔོན་གྱིས་རྣལ་འབྱོར་པ་ལ་གནས་པའི་དྲུང་དུ་ཕྱིས་དབང་བསྐུར་བའོ། ། འོ་ན་མ་འོངས་པའི་དུས་ཀྱི་སློབ་དཔོན་ཡོན་ཏན་ཅན་གང་ཡིན་ན། དེ་སྟོན་པ་ལ་དགོངས་ནས་ཉིད་དོའི་བར་གྱིས་དོན་དམ་གྱི་སློབ་དཔོན་གྱི་མཚན་ཉིད་འཆད་དེ། མཐར་ཐུག་གི་ཡོན་ཏན་ཤེས་པ་དེའི་ཡོན་ཏན་ཡིན་ལ། མཐར་ཐུག་ཤེས་པ་ལ་མངོན་ཤེས་དྲུག་དང་ལྡན་དགོས་ཏེ་སློབ་དཔོན་ཞེས་ཐ་སྙད་གདགས་སོ། ། མཐར་ཐུག་དྲུག་ནི། དངོས་པོ་ལ་མཐའ་དྲུག་གི་བཤད་པ་ཡིན་ཏེ། དེ་ཡང་དཔེ་དོན་གཉིས་ཀྱིས་སྟོན་པ་ལ།
དཔེ་ནི་ཉི་མ་ལ་དགོངས་པ་མ་ཡིན་པས་བཤད་པ་ནི། ཉི་མ་འདི་ནི་ཤར་ཞེས་སྟོན་པའོ། ། དགོངས་པས་བཤད་པ་ནི་སྤང་བྱའི་ཕྱོགས་ནས་ཉི་མ་ནུབ་པ་ཡིན་ཟེར་བའོ། ། སྒྲ་ཇི་བཞིན་དུ་ནི་ཉིན་མོ་བྱེད་པ་ཡིན་ཞེས་པའོ། ། སྒྲ་ཇི་བཞིན་མ་ཡིན་པ་ནི། འཇིག་རྟེན་དང་བསྟན་བཅོས་གཉིས་ལས་མ་གྲགས་པའི་ཀོ་ཊ་ཀྵ་ལ་སོགས་པའི་སྐད་ཀྱིས་བསྟན་པའོ། ། ངེས་དོན་ནི་ཉི་མ་དཔག་ཚད་བཞི་ཁྲིའི་སྟེང་ན། དཔག་ཚད་ལྔ་བཅུ་རྩ་གསུམ་པ་བྱ་བ་ལ་སོགས་པ་ཉི་མའི་ཡོན་ཏན་གྱི་ཆ་ཀུན་ནས་སྟོན་པའོ། ། དྲང་དོན་མཛུབ་མོས་བསྟན་ནས་འདི་ཡིན་ཞེས་ཏེ། དེའི་སྒོ་ནས་རྟོགས་པར་བྱེད་པའོ། །
དོན་གྱི་དབང་དུ་བྱས་ནས། བདེ་ཆེན་ལུས་གནས་ཡེ་ཤེས་ཆེན་པོ་དེ་ལ་དགོངས་པ་མ་ཡིན་པ་ནི། ཟུང་དུ་དེ་ཡང་དག་པའི་མཐའ། ། ཞེས་ནས་ཕྱོགས་གཅིག་གིས་བསྟན་ནོ། ། དགོངས་པ་ནི་མི་མཐུན་པའི་ཕྱོགས་སྟོན་ཏེ། ཟུང་འཇུག་བྱ་བ་བེམ་པོ་ཡིན་ཞེས་པའོ། ། སྒྲ་ཇི་བཞིན་དང་ཇི་བཞིན་མ་ཡིན་པ་ནི་འཇིག་རྟེན་དང་བསྟན་བཅོས་ལས་མ་གྲགས་པའོ། ། སྐད་ཀྱི་ངེས་དོན་ནི་སྟོང་པ་ཉིད་ཡང་དག་པའི་མཐའ་བྱ་བ་ལ་སོགས་པ་དེའི་མཚན་ཉིད་རྫོགས་པའི་ཆ་ནས་སོ། ། དྲང་དོན་ནི་བདེ་བ་བྱ་བ་འདི་ཡིན་ཞེས་པ་ནས། བྷ་གའི་པདྨ་སྟོན་པ་ལྟ་བུའོ། །
དེ་ལྟ་བུ་ཡོན་ཏན་དེ་དང་ལྡན་པ་གང་ཡིན་པ་དེ་ལ། འདིར་དོན་དམ་པའི་སློབ་དཔོན་ཞེས་བྱའོ། ། བསྟན་པ་ཡིན་གྱི་བར་གྱིས་ཀུན་རྫོབ་ཀྱི་སློབ་དཔོན་གྱི་ཡོན་ཏན་བཅུ་གསུམ་བསྟན་ཏེ། བསྟན་པ་ནི་ལུང་བསྟན་པའོ། ། ངག་གི་སྒོ་ནས་དུལ་བ། སེམས་ཀྱི་སྒོ་ནས་ཤེས་རབ་ཆེ་བ། མི་ལ་ཕྱི་རོལ་དུ་བསླུས་མི་བྱེད་པས་ན་གཡོ་མེད་པ། དེ་ལྟར་བྱ་བར་ནང་དུ་སེམས་ལ་མི་འཇོག་པ་ནི་སྒྱུ་མེད་པ། སྔགས་ཀྱི་སྦྱོར་བ་ཤེས་པ་ནི། སྔགས་ཞེས་པས་བསྒོམ་པ་དང༌།
བཟླས་པ། ཕྲེང་བ། གནས། ལྷ། དུས། ལ་སོགས་པ་ངེས་པ་སྟེ། འོག་ནས་སྟོན་པའི་ངེས་པ་བཅུ་བཞི་པོ་ཤེས་པ་སྟེ། རྒྱུད་ཀྱི་སྦྱོར་བ་ཤེས་པ་ནི། རྒྱུད་ན་བཟང་པོའི་སྨིན་ཡིན་ཞེས་པ་སྨན་རྫས་ཀྱི་སྦྱོར་བ་དང༌། རྒྱུད་ཀྱི་ཆོ་ག་བསྐྱེད་རྫོགས་ཀྱི་དོན་ཤེས་པའོ། །
མཚན་ཉིད་ཤེས་པ་བསྟན་བཅོས་ཤེས་པའོ། ། དེ་ཉིད་བཅུ་ནི། དཀྱིལ་འཁོར་དང༌། སྔགས་བཟླས་པ་དང༌། ཕྱག་རྒྱ་བསྒོམ་པ་དང༌། བདག་དང་གནས་བསྲུང་བ་དང༌། མཆོད་པ་དང༌། གཏོར་མ་དང༌། རབ་གནས་ཤེས་པའོ། ། དེ་ལྟ་བུའི་ཀུན་རྫོབ་ཀྱི་སློབ་དཔོན་ལ།
ཡོན་ཏན་བཅུ་གསུམ་དང་ལྡན་པ་དེ་བསྟན་པ་ལ་འཇུག་པའི་རིམ་པ་ཇི་ལྟ་བ་ཡིན་པ་དེ་མ་འོངས་པ་རྣམས་ཀྱིས་མི་ཤེས་པས་དེ་བདག་གིས་བཤད་དོ་ཞེས་པ་ནི། བདག་ནས་ལྔ་ཡིན་ནོའི་བར་གྱིས་བསྟན་ནོ། ། དེའང་བསྟན་པ་ལ་རིམ་པས་འཇུག་པས་ཁྱད་པར་ཅན་ཡིན་པ་ནི། བདག་གིས་ནས་ཤེས་བྱའི་བར་གྱིས་བསྟན་ཏོ། ། བདག་ཉིད་མི་བྱ་སྟེ། རང་དྭང་བའི་དད་པ་དང༌། ཡིད་ཆེས་པའི་དད་པ་དང༌། འདུན་པའི་དད་པ་དང་ལྡན་པ། དབང་བསྐུར་བ་ཐོབ་པ། དམ་ཚིག་མ་ཉམས་པ།
གོང་དུ་བསྟན་པའི་ཡོན་ཏན་བཅུ་དྲུག་དང་ལྡན་པའི་དགེ་སློང་རྡོ་རྗེ་འཆང་དེ་ནི། དགེ་ཚུལ་དང༌། ཁྱིམ་པའི་རྡོ་རྗེ་འཆང་ལས་ཁྱད་པར་དུ་འཕགས་པའོ། ། དེ་ལྟ་བུའི་དགེ་སློང་དབང་ཐོབ་ལ་མ་ཉམས་པ་དེ་ནི་ཐ་མལ་པའི་དགེ་སློང་བཅུ་དང་འདྲ་བ་ཡིན་ནོ། ། འོ་ན་དགེ་ཚུལ་དང་དགེ་བསྙེན་གཉིས་སྔགས་པ་བྱས་པ་དང༌། དགེ་སློང་རྡོ་རྗེ་འཆང་འདྲ་བའམ་ཞེ་ན་ཞེས་པ་ལ། དགེ་ཚུལ་དང་དགེ་བསྙེན་གཉིས་ནི་སྔགས་པ་ཡིན་ཡང་དགེ་སློང་སྔགས་པ་དང་མི་མཉམ་ལ། བསླབ་པའི་མཐར་ལྡན་པའི་དགེ་སློང་གཅིག་དང་ཡང་དགེ་སློང་རྡོ་རྗེ་འཛིན་པ་དེ་ཡང་མི་འདྲ་མི་མཚུངས་པའོ། ། དེ་ལྟ་བུའི་རྟེན་ཁྱད་པར་ཅན་དགེ་སློང་རྡོ་རྗེ་འཛིན་པའི་སྟན་པ་ལ་འཇུག་པའི་རིམ་པའང་འབུམ་ཕྲག་ལྔའི་རྒྱུད་ནས་འཆད་པ་ཡིན་པས། དེ་བཤད་ཅེས་དམ་བཅའ་བ་ནི།
ཇི་ལྟར་ནས་བྱ་བའི་བར་གྱིས་བསྟན། དེ་ཡང་དགེ་སློང་རྡོ་རྗེ་འཆང་དང་ལྡན་པའི་སློབ་དཔོན་དེ་མཉེས་པར་བྱེད་པའི་སློབ་མ་ལ། རྩ་བའི་རྒྱུད་དེ་ལས་གསུངས་པའི་འཇུག་པའི་རིམ་པ་བརྗོད་པར་བྱའོ། ། འོ་ན་རྩ་བའི་རྒྱུད་དེ་རང་དུ་བསྟན་པ་ལ་འཇུག་པའི་རིམ་པ་སུས་ཞུས་ནས་སུ་ལ་བཤད་ན། རྡོ་རྗེ་འཆང་ཀྱེའི་རྡོ་རྗེ་དེ་ལ་བདག་མེད་མས་ཞུས་ནས་རྡོ་རྗེ་སྙིང་པོ་ལ་བཤད་དོ། ། དེ་ཡང་གོ་རིམ་དུ་གསུངས། གང་གི་ཕྱིར་གསུངས་པ་ནི་བསླབ་ཚིག་སྟེ་འཇུག་པའི་རིམ་པ་གསལ་བར་བྱ་བའི་ཕྱིར་རོ། ། འཇུག་པའི་རིམ་པ་ནི། དང་པོ་ནས་ཤེས་བྱའི་བར་གྱིས་བསྟན་ཏོ། ། འོ་ན་འཇུག་པའི་རིམ་པ་ནི་དེ་ཡིན་ན།
འཇུག་པའི་སའམ་ཡུལ་གང་ལ་འཇུག་ན་ནི། ཐེག་པ་གསུམ་ཀྱང་མཐར་ཐུག་འབྲས་བུ་གཅིག་པ་དང་གཞུང་ལྔ་ཡིན་པར་ཐེག་པ་ནས་ཡིན་ནོའི་བར་གྱིས་བསྟན་ཏོ། ། མདོར་ན་ཐེག་པ་གསུམ་ལས་བུདྡྷ་བ་ལ་མེད་ལ། གཞུང་ནི་ལྔ་སྟེ། ཐེག་པ་ཆེན་པོ་ལ་སེམས་ཙམ་པ་དང༌། ཕ་རོལ་ཏུ་ཕྱིན་པ་བ་དང༌། སྔགས་ཀྱི་གཞུང་དང་གསུམ་དུ་བྱས་པས་ལྔའོ། ། གཞན་པས་དེ་ལྟར་བསྟན་པ་ལ་འཇུག་པའི་རིམ་པས་ཞུགས་ནས། དགྱེས་པ་རྡོ་རྗེ་བསྒོམ་པ་རུ་ཕྱིན་པའི་རྣལ་འབྱོར་པ་དེས་ཐོབ་བྱ་བདེ་ཆེན་གཉིས་མེད་དེ། རྒྱུ་དང་ལམ་དང་འབྲས་བུ་དང་བཅས་པ་གང་ཡིན་པ་གསལ་བར་ཤེས་པར་བྱ་བའི་ཆེད་དུ་ཡང་བཤད་པ་ནི།
རྣམ་པ་ཀུན་ནས་འཆང་ཞེས་པའི་བར་གྱིས་བསྟན་ཏེ། དེ་ལ་དོན་དྲུག་ཡོད་པ་ལས། དང་པོར་རང་དོན་མ་གྲུབ་པར་གཞན་དོན་མི་ནུས་པ་ནི། རྣམ་པ་ཀུན་ནས། ནུས་ཀྱི་བར་གྱིས་བསྟན་ཏེ། ཉི་ཚེ་བའི་སྟོང་པ་ཉིད་ལྟ་བུ་མ་ཡིན་ཏེ། རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་ནི་རྒྱུ་ཡིན་ལ། རྒྱུ་དེ་ཡོད་པ་སྨོན་ལམ་སྟེ། བསྐྱེད་རྫོགས་གཉིས་ཀྱི་དོན་ཇི་ལྟ་བ་བཞིན་དུ་ཐབས་བསྒོམས་པ་ལས་ཕྱིས་རང་དོན་ཕུན་སུམ་ཚོགས་པ་ཆོས་སྐུ་ཐོབ་ལ། ཐུགས་རྗེའི་དབང་གིས་འགྲོ་བའི་དོན་བྱེད་པའི་གཟུགས་སྐུའི་འབྲས་བུ་འབྱུང་ངོ༌། །
འོ་ན་རང་དོན་སྔོན་དུ་བྱེད་པ་ཇི་ལྟར་ཞེ་ན། དེའི་ལན་རང་ནས་མར་གྱིས་བསྟན་ཏེ། དེ་ལྟར་རང་གཞན་གཉིས་ཀྱི་དོན་བྱེད་པ་ནི་འབྲས་བུ་ཁྱད་པར་ཅན་ཡིན་ལ། འབྲས་བུ་ཁྱད་པར་ཅན་དེ་རྒྱུ་ཁྱད་པར་ཅན་ལ་བརྟེན་ནས་འགྲུབ་ཀྱི། རྒྱུ་ཁྱད་པར་ཅན་ལ་མ་བརྟེན་ན་མི་འགྲུབ་པ་ནི། རྒྱུ་ནས་མིང་གི་བར་གྱིས་བསྟན་ཏེ། རྒྱུ་འབྲས་དོན་དུ་གཉེར་བའི་གང་ཟག་གི་རྒྱུ་ཁྱད་པར་ཅན་དེ་ལས་འབྲས་བུ་ཁྱད་པར་ཅན་འབྱུང་བར་ཤེས་པར་བྱའོ། ། དེ་ལྟར་མ་ཡིན་ན་རྒྱུ་ཁྱད་པར་ཅན་མངོན་སུམ་དུ་མི་བྱེད་པས། རྒྱུ་དེ་དང་འབྲལ་བར་འགྱུར་བ་ཉན་ཐོས་ཀྱི་ཐེག་པ་ལྟ་བུ་ལ་ཁྱད་པར་ཅན་ག་ལ་འབྱུང་སྟེ་མི་འབྱུང་ངོ༌། ། དེས་ན་ཐེག་པ་ཆེན་པོ་ལས་གཞན་པའི་ཐེག་པ་ཆུང་ངུ་གཉིས་པ་དེ་ལས་འབྲས་བུ་ཁྱད་པར་ཅན་འབྱུང་བར་བརྗོད་པ་དེས་ནི།
ཐེག་པ་ཆེན་པོའི་དབང་དུ་བྱས་པའི་སྦྱིན་པ་ལ་སོགས་པ་ཉམས་པར་འགྱུར་རོ། ། འོ་ན་ཐེག་པ་ཆུང་ངུ་དེའི་རྒྱུ་མ་ཡིན་ནམ་ཞེ་ན། ཡེ་མ་ཡིན་པ་ནི་མ་ཡིན་པ་ལ་སོགས་པའི་གནས་ཡིན་ཏེ། གནས་སྐབས་ཀྱི་འབྲས་བུ་ཡོད་པའོ། ། དེ་ལྟར་ཡིན་པས་ན་རྒྱུ་ཁྱད་པར་ཅན་ལ་འབྲས་བུ་ཁྱད་པར་ཅན་འབྱུང་བའི་ངེས་པ་བསྟན་པ་ནི། ཆོས་རྣམས་ནས་ཤེས་པར་བྱ་བའི་བར་གྱིས་བསྟན་ཏེ། རྣམ་པ་ཐམས་ཅད་ཀྱི་སྟོང་པ་ཉིད་བདེ་བ་དང་ཐ་མི་དད་པ་དེ་ནི། འབྲས་བུ་ཁྱད་པར་ཅན་འབྱུང་བའི་འབྱུང་ཁུངས་ཡིན་པར་སྙིང་རྗེ་ཆེན་པོ་བདག་སྨྲའོ། ། ངེས་པར་འབྱུང་བ་ཡིན་པས་ན། རྒྱུ་དེ་དང་སྨོན་ལམ་དེ་སྦྱོར་བའི་ཡན་ལག་དྲུག་ལམ་གྱི་རིམ་པ་བསྒོམ་པ་དེའི་དབང་དེ་ལ་དམིགས་པ་མེད་པའི་ཐུགས་རྗེ་ཆེན་པོའི་འབྲས་བུ་དེ་འབྱུང་བའོ། །
སྙིང་རྗེ་དུ་ཡོད་ན་སྙིང་རྗེ་གསུམ་ཡིན་པར་སེམས་ཅན་ཞེས་པའི་ཚིག་རྐང་གཉིས་ཀྱིས་མདོར་བསྟན། སྙིང་རྗེ་དེའི་མཚན་ཉིད་ཇི་ལྟར་བུ་ཡིན་ཞིང་གནས་སྐབས་གང་ན་ཡོད་པ་དེ་བཤད་པར་བྱ་སྟེ། ཕྱོགས་གཅིག་ཅེས་པའི་ཚིག་རྐང་ཕྱེད་དང་གཉིས་ཀྱིས་སེམས་ཅན་ལ་དམིགས་པའི་སྙིང་རྗེ་བསྟན་ཏེ། སྦྱོར་བ་ཡན་ལག་དྲུག་ལས་དྲུག་པ་མ་གཏོགས་པ་གོང་མ་ལྔ་བསྒོམས་པ་དེས་ནི། ལམ་ནི་མཐོང་ལམ་ཐོབ་པ་ཡིན་ལ། དེས་སེམས་ཅན་གྱི་སྡུག་བསྔལ་ཐམས་ཅད་མཐོང་ནས་དེ་ལ་སྙིང་རྗེའོ། ། ཕྱོགས་གཅིག་ཅེས་པ་ནི་སྡུག་བསྔལ་ལ་དམིགས་པའོ། ། ཉུང་བའི་དོན་བྱེད་པ་ནི་ཆོས་ལ་དམིགས་པའི་སྙིང་རྗེ་དང་ལྡན་པར་སེམས་པའི་རྣལ་འབྱོར་པ་དེས་འགྲོ་བའི་དོན་བྱེད་པ་ཙམ་གྱིས་དོན་མི་ནུས་པའོ། ། ཆོས་ལ་ནས་ཉིད་དེའི་བར་ཚིག་རྐང་ཕྱེད་དང་གསུམ་གྱིས་ནི། ཡན་ལག་དྲུག་ལས།
དྲུག་པ་ཅིག་ཤོས་ཀྱི་ཏིང་ངེ་འཛིན་གྱིས་ཡན་ལག་དེ་བསྒོམ་པའི་རྣལ་འབྱོར་པས་ནི། ས་དང་པོ་ནས་བཅུའི་བར་གྱི་སའི་རིམ་པ་ལ་བདེ་བ་བསྒོམ་པ་བསྟན་ཏེ། དེའང་གྲུབ་བརྙེས་ཞེས་པ་ནི་གོང་དུ་བསྟན་པའི་ཡན་ལག་ལྔ་བསྒོམས་ནས། ཏིང་ངེ་འཛིན་གྱི་ཡན་ལག་བསྒོམ་པའི་རྣལ་འབྱོར་པ་བྱང་ཆུབ་སེམས་དཔའ་ལ་བྱའོ། ། ས་བཅུ་ལ་གནས་ཞེས་པའང་མཚན་ཉིད་ཐེག་པ་ནས། ས་དེ་དེ་རུ་མཚན་མེད་སྤྱིའི་ཡུལ་དུ་བྱེད་པ་ལྟ་བུ་མ་ཡིན་ཏེ། དོན་དམ་བྱང་སེམས་རང་གི་ངོ་བོ་མངོན་སུམ་དུ་མྱོང་བར་བྱེད་པའོ། ། ཉམས་མྱོང་དེའང་རླུང་གིས་འགོག་པ་ལས་མྱོང་བར་བྱེད་པ་ལ་བསྒོམ་ཐབས་ཀྱི་བྱེ་བྲག་གིས་བདེ་བ་བབས་ནས་རྡོ་རྗེ་ནོར་བུར་ཕྱིན། དེ་ནས་བཟློག་ནས་གསང་བར་ཕྱིན་པའི་དུས་སུ། རླུང་འགག་པ་དང༌།
ས་གང་ཐོབ་པ་དང༌། སྐད་ཅིག་མ་གཅིག་ལ་འཇིག་རྟེན་ཇི་ཙམ་དུ་རྟོགས་པ་ལ་སོགས་པའི་དོན་འོག་ནས་གསལ་བར་འཆད་པས་འདིར་མ་བྲིས་སོ། ། དེ་ལྟར་ས་བཅུ་མཐར་ཕྱིན་ནས་དུས་བཅུ་གཉིས་ཀྱི་རླུང་དང༌། ཁམས་འགགས་པས་རྣལ་འབྱོར་པ་དེས་ས་ཀུན་རྫོགས་ཏེ། བུདྡྷ་ཐོབ་ནས་དམིགས་མེད་ཐུགས་རྗེ་སྐྱེའོ། ། དེ་ལྟར་བསྟན་བཞིན་དུ་རྒྱུ་ཁྱད་པར་ཅན་ལས་འབྲས་བུ་ཁྱད་པར་ཅན་འབྱུང་བ་ཡིན་པས་རྒྱུ་མཐུན་པར་བསྒོམས་ནས་འབྲས་བུ་འབྱུང་པས། རྒྱུ་དང་མཐུན་པར་བསྒོམ་ཞིང༌། ། ཞེས་པ་དཔེ་དང་བཅས་པ་ནི། རྒྱུ་ནས་ཡོད་པར་མི་འགྱུར་ཏེའི་བར་གྱིས་ཏེ། རྐང་པ་དང་པོ་གཉིས་ཀྱིས་མདོར་བསྟན།
ཀོ་ཏྲ་བ་ཞེས་པའི་རྐང་པ་གཉིས་ཀྱིས་རྒྱུ་ངན་པ་ལས་འབྲས་བུ་བཟང་པོ་མི་འབྱུང་བའི་དཔེ་བསྟན། སོ་སོའི་རྒྱུ་ལས་སོ་སོའི་འབྲས་བུ་འབྱུང་བ་ནི་ས་བོན་ཞེས་པའི་རྐང་པ་གཉིས་ཀྱིས་བསྟན། དཔེས་མཚོན་པའི་དོན་དངོས་ནི། དང་པོ་ཞེས་པའི་རྐང་པ་གཉིས་ཀྱིས་བསྟན་ཏེ། རྒྱུ་དང་པོ་སྟོང་ཉིད་རང་བཞིན་དག་པ་ལས། ཐམས་ཅད་རྟོག་མེད་ཡན་ལག་བསྒོམས་ན། འབྲས་བུ་དམིགས་མེད་ཐུགས་རྗེ་འབྱུང་བས་ན། དང་པོ་བར་དང་ཐ་མར་དགེ་བར་གསུངས་པའོ། ། རྒྱུ་འབྲས་མི་རྟོག་པ་འབྱུང་བ་མི་བཞེད་པ་ནི། དང་པོ་ཞེས་པའི་ཤླཽ་ཀས་བསྟན་ནོ། །
འོ་ན་བསྐྱེད་པ་རིམ་བསྒོམ་པ་ལ་སོགས་པ་བསྒོམ་པ་ཡེ་མི་བྱ་བ་ནི་ཞིང་སྦྱོང་གི་ཡན་ལག་ཏུ་བསྒོམ་པ་ཡིན་པར་དཔེའི་སྒོ་ནས་བསྟན་པ་ནི། དཔེར་ན་ཞེས་པའི་ཤླཽ་ཀས་བསྟན་ཏོ། ། ཞིང་སྦྱོང་བ་དང་པོ་ནས་ཞིང་ས་གཤིན་པ་དང་འདྲ་བར་འབྲས་བུ་དམིགས་མེད་བསྐྱེད་པའི་རྟེན་ནམ། གཞི་དེའང་ལས་ཀྱི་ས་པར་སྐྱེས་པའི་མི་ཡིན་པ་ནི་ལས་ཀྱི་ས་པར་སྐྱེས་ནས་མར་གྱིས་བསྟན་ཏོ། ། ལས་ཀྱི་ས་པ་ཞེས་པ་ནི། སྤྱིར་རིགས་ཀྱི་གླིང་ཆེན་གླིང་ཕྲན་བཅུ་གཉིས་ཡིན་ལ་དེའི་ནང་ནས་ཀྱང་ལྷོའི་གླིང་འདི་ཡིན་ནོ། ། དེ་ལ་ལས་ཀྱི་ས་པ་ཞེས་པས། དེ་ལ་ཞར་ལས་འོངས་པ་བསྟན་ནོ། ། གནས་ནི་ལོངས་སྤྱོད་ཀྱི་གླིང་ཞེས་པ་ཡོད་དེ། རྒྱལ་ཆེན་བཞི་ལ་སོགས་པ་ཀུན་ཡོད་མོད་ཀྱི།
དུས་ཀྱི་འཁོར་ལོ་ནས་འདི་ལྟར་སྟོན་ཏེ། མཛོད་ནས་བསྟན་པ་བཞིན་འཇིག་རྟེན་གྱི་གནས་ལུགས་མ་ཡིན་པ་ཅིག་སྟོན་པ་ལ། རི་རབ་ཀྱི་སྐེད་པ་ཡན་ཆད་བྱ་སྐྱིབས་ལྟ་བུར་སོང་ལ། སྐྱིབས་དེ་འཁོར་བ་རུ། རི་དྲུག མཚོ་དྲུག གླིང་དྲུག་ཡོད་པ་ལས། དེ་ན་ལོངས་སྤྱོད་ཀྱི་ས་པ་ཡོད་པར་བཞེད་དོ། ། དེ་ལ་ཕྱིའི་བ་ཚ་ཅན་གྱི་རྒྱ་མཚོ། རྡོ་རྗེའི་རི་ཞེས་བྱས་པས་བསྐོར་བ་སྤྱིར་གྲགས་པ་འདི་རང་ཡིན།
ནང་ན་ལས་ཀྱི་ས་པ་ཡིན་པ་སྟེ། སའི་གླིང་ཆེ་ཆུང་བཅུ་གཉིས་ཡོད་དོ། ། དེ་ནས་གངས་ཀྱི་རིས་བསྐོར་བ་ཆང་གི་མཚོ་ཡོད་པ་ལ། དེ་ན་དྲག་པོའི་གླིང་ཞེས་བྱ་བ་ཡོད་དོ། ། དེའི་ནང་ན་དྲག་པོའི་རིས་བསྐོར་བའི་ཡན་ལག་བརྒྱད་དང་ལྡན་པའི་ཆུའི་མཚོ། དེའི་ནང་ན་ཁྲུང་ཁྲུང་གི་གླིང་ཡོད། དེའི་ཕ་རོལ་ན་ནོར་བུ་བྱེད་ཅེས་བྱ་བའི་རིས་བསྐོར་བའི་འོ་མའི་མཚོའམ། མིའམ་ཅི་ཞེས་བྱ་བའི་གླིང་ཡོད་དོ། ། དེའི་ཕ་རོལ་ན་ཤ་ཐ་ཞེས་བྱ་བའི་རིས་བསྐོར་བའི་ཞོའི་མཚོ་ཀུ་ཤའི་གླིང་ཞེས་བྱ་བ་ཡོད་དོ། ། དེའི་ཕ་རོལ་ན་མནྡ་རས་བསྐོར་བ་མར་ཁུའི་མཚོ་དཀར་པོའི་འོད་ཅེས་བྱ་བའི་གླིང་དང་བཅས་པ་ཡོད།
དེའི་ཕ་རོལ་ན་སྔོན་པོའི་འོད་མས་བསྐོར་བའི་སྦྲང་རྩིའི་མཚོ་ཟླ་བའི་འོད་ཅེས་བྱ་བ་ཡོད་དོ། ། དབུས་སུ་རི་རབ་བོ། ། གླིང་དེ་རྣམས་ན་ཡང་ལྷ་དང་མི་འདྲེས་མར་གནས་ཏེ། སོ་སོ་རང་གི་སྤྱོད་པ་སྤངས་པས་ན་མ་དག་པ་བཞི་ཞེས་བྱའོ། ། དེས་ན་རྟེན་ཁྱད་པར་ཅན་དེས། རྒྱུ་སྟོང་ཉིད་ཐབས་ཡན་ལག་དྲུག་བསྒོམས་ནས་འབྲས་བུ་དམིགས་མེད་འདོད་པའི་རྣལ་འབྱོར་པ་དེ་ལ། བུདྡྷ་རྣམས་དགོངས་པ་ཡིན་པར་ཐེ་ཚོམ་མི་ཟའོ། ། ཟབ་ཅིང་ནས་བདུད་ཀྱི་རིགས་ཀྱི་བར་གྱིས་ནི་བསྐྱེད་རིམ་ལ་སོགས་པ་དེ་བུདྡྷ་ཐོབ་པ་དངོས་ཀྱི་ལམ་ཡིན་ཟེར་བ་དེ་བདུད་ཀྱི་རིགས་ཀྱི་སློབ་དཔོན་ཡིན་པར་བསྟན་ནོ། ། ཟབ་ཅིང་བདེ་བ་གཉིས་མེད་རྒྱལ་བ་ནི་བསྒོམ་ཐབས་ཀྱི་བྱེ་བྲག་ཡན་ལག་ཡིན་ལ། དེ་གཉིས་རྟོགས་པའི་སྐལ་པ་མེད་པའི་ཤེས་རབ་ཆུང་བ་རྣམས་ཀྱིས་ཞིང་སྦྱོང་གི་ཡན་ལག་ཏུ་དཀྱིལ་འཁོར་ལ་སོགས་པ་བསྟན་པ་ལ།
དེ་གཉིས་ངེས་དོན་དུ་དཀྱིལ་འཁོར་ལ་སོགས་པ་དེ་བུདྡྷ་ཐོབ་པ་དེའི་དངོས་ཀྱི་ལམ་ཡིན་ཟེར་བ་དེ་བདུད་ཀྱི་རིགས་སུ་སངས་རྒྱས་ཀྱིས་གསུངས་སོ། ། ཐེག་པ་གསུམ་ཞེས་པའི་ཤླཽ་ཀས་དེ་རྣམས་ཀྱི་མཇུག་སྡུད་དོ། ། མདོར་ན་དེ་ཡན་ཆད་དུ་བསྟན་པའི་ཐེག་པ་གསུམ་པོ་ལ་འཇུག་པའི་རིམ་པ་ཡོངས་སུ་ཤེས་པ་དང༌། གཞུང་ལྔ་ཡོངས་སུ་ཤེས་པ་དང༌། ཆོས་རྣམས་ཏེ་ཐེག་པ་གསུམ་གྱི་ཆོས་རྣམས་ཀྱི་འབྲས་བུའི་ཐེག་པ་གཅིག་ཏུ་འདུས་པ་ཡིན་པར་གསུངས་པ་ཤེས་པ་ཡིན་པས་ན། དེ་ལྟར་ཤེས་པའི་དགེ་སློང་དེ་ནི། རྡོ་རྗེ་འཆང་ཆེན་པོ་ཡིན་ཞེས་གསུངས་པའོ། ། ཡང་ན་ཆོས་ཐམས་ཅད་བསྡུས་པ་ཞེས་པ་ནི་ཆོས་ཐམས་ཅད་བསྡུས་པའི་མདོ་ཞིག་ཡོད་པས་དེ་ཤེས་པ་ལའང་ཆོས་ཐམས་ཅད་བསྡུས་པ་ཤེས་པ་ཞེས་གསུངས་སོ། ། གཞན་ཡང་མ་འོངས་པའི་དུས་ན་ནི། སངས་རྒྱས་ཀྱི་ཆོས་ལ་ནི་ཆོས་མ་ཡིན་ཞེས་ཟེར་ལ།
དབང་ཕྱུག་ལ་སོགས་པས་བྱས་པའི་ཆོས་ལ་ནི་མྱ་ངན་ལས་འདས་པ་འཐོབ་པ་ཡིན་ཞེས་ཟེར་ནས་ཆོས་ལོག་པར་སྟོན་པ་འབྱུང་བས་ན། དབང་ཕྱུག་ལ་སོགས་པས་བྱས་པའི་ཆོས་རྣམས་ཀྱིས་སངས་རྒྱས་ཐོབ་པའི་རྒྱུ་མ་ཡིན་ནོ། ། ཞེས་ཤེས་པར་བྱ་བའི་ཆེད་དུ། དགྱེས་རྡོར་གྱིས་བསྐུལ་ནས་འགྲེལ་པ་བྱེད་པའོ། ། འོ་ན་ལོག་རྟོག་དེ་རྣམས་ཀྱི་སྒོ་ནས་ལོག་པར་བྱས་པའི་ཆོས་གང་ཡིན་ན། དེ་ནི་ཕྱོགས་སྔ་མར་གྲགས་པ་རིག་བྱེད་ནས། འབྱུང་གི་བར་གྱིས་བསྟན་ཏེ། སྲིད་སྲུང་གི་རིག་བྱེད་ལ་སོགས་པ་རིག་བྱེད་བཞིའི་གྲུབ་མཐའ་འཛིན་པའི་རྣལ་འབྱོར་པའི་རྒྱུད་རྣམས་དང༌། དབང་ཕྱུག་ལ་སོགས་པས་བྱས་པའི་རྒྱུད་ཡོད་དེ། དེ་རྣམས་ཀྱི་རང་བཞིན་ཡིན་ལ།
དེ་རྣམས་ཀྱིས་ནི་ཉི་ཚེ་བའི་སྟོང་པ་ཉིད་དང་ལྡན་པར་ཁྱད་ཡོད་དོ། ། དེ་ལྟ་བུའི་ཉི་ཚེ་བའི་སྟོང་པ་ཉིད་ཅན་གྱི་རྗེས་སུ་འབྲངས་ནས་སྒྲུབ་པར་བྱེད་པ་དེ་རྣམས་ནི་རྨོངས་པའི་རང་བཞིན་མི་ཤེས་པས་ཞུགས་པའི་སློབ་མ་རྣམས་ནི་ངན་སོང་དུ་ལྟུང་ངོ༌། ། དེ་རྒྱུ་རང་སྤྱིའི་ཤེས་པ་ལ་བྱེད་པ་ཡོད་པས་ཞེས་བྱ་བ་སྟེ། དབང་ཕྱུག་ལ་སོགས་པ་རྣམས་ཀྱི་ཆོས་ནི་བྱེད་པ་པོས་བྱས་པ་ལ་སོགས་པ་དངོས་པོར་འཛིན་པས་ན་ལས་ཞེས་བྱ་སྟེ། སངས་རྒྱས་ཐོབ་པར་བྱེད་པའི་ལས་སམ་ཐབས་ལམ་གྱི་རིམ་པ་མེད། དེ་མེད་པས་འབྲས་བུ་དམིགས་མེད་ག་ལ་ཡོད་དེ་མེད་དོ། ། འོ་ན་བྱེད་པ་པོ་ལ་སོགས་པའི་རྒྱུ་རང་གང་ཞེ་ན་སྒྱུ་མ་ཆེ་དང་དྲག་པོ་ཆེའོ། ། བྱེད་པ་པོ་ལ་སོགས་པ་ཇི་ལྟར་ལྟ་ན་འབྱུང་བ་རྣམ་པ་བཞི་ནི་ཞེས་པའི་རྐང་པ་གཉིས་ཀྱིས་རྒྱང་འཕེན་པའི་འདོད་པ་འཇིག་རྟེན་ཐམས་ཅད་འབྱུང་བ་བཞིས་བྱེད་ཅིང༌། འགག་པའང་དེ་ཉིད་འགགས་པ་ཡིན་པས། ལས་བཟང་ངན་གྱིས་སྐྱེ་བ་བཟང་ངན་ལེན་པ་མེད་ཅེས་པས་བསྟན་ཏེ།
ཆད་ལྟ་བསྟན་ནས། བདག་ཉིད་ཅེས་པའི་རྐང་པས་རྟག་ལྟ་བསྟན་ཏོ། ། བདག་རྟག་པ་ཞེས་པ་གཅིག་གིས་བྱེད་དེ། རྒྱལ་པོ་དང་གཙོ་བོར་ཡང་དེས་བྱེད་ལ། ངན་སོང་དུ་ཡང་དེས་གཏོང་བའོ། ། འོན་ཀྱང་སྒྱུ་མ་ཆེ་ལ་སོགས་པའི་རྒྱུ་དེས་བྱས་པ་ཡིན་ནོ། ། དགྲ་བོ་ཆེན་པོའི་རྒྱུ་ནི་ཁྱབ་འཇུག་གིས་བྱས་པར་མུ་སྟེགས་ཞེས་པ་ནས་མར་གྱིས་བསྟན་ཏེ། ཞི་བའི་གྲུབ་མཐའ་ནི་དབང་ཕྱུག་ཆེན་པོ་དང༌། ཁྱབ་འཇུག་གཉིས་ཀ་འདོད་པའོ། ། ཀླུ་ཆོས་བྱས་ཞེས་པ་ནི་ཁྱབ་འཇུག་གི་ཀླུའི་འཇུག་པ་དང༌།
རུས་སྦལ་གྱི་དང༌། སེང་གེའི་དང༌། གྲི་གུག་གི་ལ་སོགས་པ་འཇུག་པ་བཅུའི་བསྟན་བཅོས་བྱས་པའོ། ། དེ་རེ་རེ་ལ་ལོ་རྒྱུས་རེ་རེ་ཡོད་དེ། དེ་ཉིད་ཀྱི་གཞུང་ལས་ཤེས་པར་བྱའོ། ། སེང་གེའི་འཇུག་པ་ཞེས་པ་ནི་འདི་ལྟ་སྟེ། དུས་གཅིག་གི་ཚེ་ལྷ་མ་ཡིན་གྱི་རྒྱལ་པོ་གསེར་མིག་གིས། ལྷ་ཚངས་པར་དངོས་གྲུབ་བསླངས་པས་ནམ་མཁའ་དང་ས་དང་ཉི་མ་དང༌། མཚན་མོ་ཀུན་དུ་མི་འཆི་བའི་དངོས་གྲུབ་བྱིན་པས། ང་རྒྱལ་སྐྱེས་ནས་འགྲོ་བ་ཀུན་ལ་གནོད་པར་བྱེད་པས།
ལྷ་ཀུན་གྱིས་འདི་ཐུལ་ཅིག་ཅེས་བྱས་ནས། ང་རང་གིས་དངོས་གྲུབ་བྱིན་ནས་ཡང་དེ་རང་དགར་འདོད་ཅེས་སོ། ། དེ་དང་ཁྱབ་འཇུག་གིས་སེང་གེར་སྤྲུལ་ནས་ཉི་མ་ནུབ། ནམ་སྲོས་པའི་དུས་སུ་པུས་མོའི་ཐོག་ཏུ་བླངས་ནས་གསེར་མིག་བསད་དོ། ། ཉིན་མོ་མི་ཐུབ་པས་ཉི་མ་ནུབ་པའི་དུས། མཚན་མོ་མི་ཐུབ་པས་ནམ་སྲོས་པའི་དུས་ནམ་མཁའ་ལ་མི་ཐུབ་པས་པུས་མོའི་ཐོག་ཏུ་བསད་དོ། ། དེ་ལྟར་སེང་གེའི་འཇུག་པའོ། ། ཀླུའི་འཇུག་པ་ནི་འགྲོ་བ་དགའ་བར་བྱེད་པ་སྟེ། མདོར་ན་ཀླུའི་འཇུག་པ་ལ་སོགས་པ་ཆོས་བཅུ་བྱས་པས་སོ། ། འཇུག་པ་བཅུ་པོ་དེ་ཡང་གདུལ་བྱ་དགའ་བ་གསེར་མིག་ལ་སོགས་འདུལ་བར་བྱེད་པ་ཡིན་ལ།
རང་ལ་ལེགས་པར་བྱེད་པ་རྣམས་ནི་བསྐྱབ་པའི་ཕྱིར་འཇུག་པ་བཅུ་བྱས་པ་ཡིན་པ། ངའི་ཆོས་འདི་ལ་སྐྲག་པ་མེད་པ་ཡིན་ལ། ངའི་ཆོས་འདི་སྤྱིར་དགྲར་གྱུར་པའམ་ནད་དུ་གྱུར་པ་མཆོག་སྦྱིན་ཞེས་པ་སངས་རྒྱས་ཀྱི་བསྟན་པ་ལ་བྱ་སྟེ། མཆོག་སྦྱིན་དེ་ནད་དུ་གྱུར་པ་ཡིན་ཟེར་རོ། ། མཆོག་སྦྱིན་གྱི་ཆོས་དེ་ནི་ཆོས་མ་ཡིན་པ་ལ་འཇུག་པ་ཡིན་པས་ན་དེ་སྤང་ཞེས་ཤུགས་ལས་བཤད་དོ། ། མདོར་ན་མཆོག་སྦྱིན་ཞེས་པ་རྐང་པ་གཉིས་ནི་སངས་རྒྱས་ཀྱི་བསྟན་པ་ཁོངས་ཕྱོགས་སྔ་མར་བྱས་པ་ཡིན་ནོ། ། ཡང་བཤད་ཡམས་གཉིས་པ་མཆོག་སྦྱིན་ཞེས་པ། ཁྱབ་འཇུག་གི་སློབ་མ་ཅིག་གི་མིང་ཡིན་པས་སློབ་མ་ལ་མཆོག་སྦྱིན་ཞེས་བོས་ནས། མཆོག་སྦྱིན་ངའི་བསྟན་པ་འདི་ལ་ནི་བུདྡྷའི་བསྟན་པ་ནད་དུ་གྱུར་པ་ཡིན་ཞེས་སྨྲས་པ་ཡིན་ཞེས་ཟེར་རོ། ། དེ་ནས་ཁྱབ་འཇུག་གི་འཇུག་པར་བྱེད་པ་བཅུས་བདག་དྲག་པོ་རྣམས་འདུལ་བར་བྱེད་པ་དང༌།
ལེགས་པ་རྣམས་སྐྱོང་བར་བྱེད་པའི་བདག་ཉིད་ཅན་དེ་དུས་དང་དུས་སུ་སྟེ། སྐབས་སྐབས་སུ་སྤྲུལ་པ་བྱ་དགོས་ཞེས་བྱའོ། ། དགོས་པ་ཅིའི་ཆེད་དུ་ནི། ལེགས་བྱ་ཞེས་པ་རྐང་པ་གསུམ་གྱིས་བསྟན་ཏོ། ། ཆོས་ཀྱི་ནས་བྱ་བའི་བར་ཀྱི་དེ་ཡན་ཆད་ཀྱིས་སྤྱིའི་མཇུག་སྡུད་བསྟན་པ་ཡིན་ནོ། ། དེ་ལྟར་བསྟན་པ་བཞིན་དུ་སྐྱོན་དེ་རྣམས་སྤང་བའི་ཕྱིར། དགྱེས་པ་རྡོ་རྗེ་བསྐུལ་ནས། འགྲེལ་པ་སྤྱིར་བརྩམ་པར་བྱ་བ་བཤད་ནས། ད་ནི་ཁྱད་པར་དུ་རྒྱུད་དག་གི་དོན། ངེས་དོན་དུ་ཤེས་པར་གྱིས་ཤིག་ཅེས་བསྟན་པར་བྱ་བའི་ཆེད་དུ་ཡང༌།
སྐུ་བཞི་ལ་བསྟོད་པ་སྔོན་དུ་སོང་བས་བཤད་པར་དམ་བཅའ་བ་བསྟན་ཏེ། དེ་ཡང་མཆོད་ཅིང་བཤད་པར་དམ་བཅའ་བའི་དོན་གསལ། ངོ་བོ་ཉིད་ཅེས་པའི་རྐང་པས་ངོ་བོ་ཉིད་ཀྱི་སྐུ་བསྟན། ཆོས་སྤྱོད་ངོ་བོ་བདེ་སྡུག་སྤང༌། ། ཞེས་པས་ཆོས་སྐུ་བསྟན། ལོངས་སྤྱོད་སྟོན་པར་མཛད་དང་ཞེས་པས་ལོངས་སྤྱོད་རྫོགས་པའི་སྐུ་བསྟན། སྤྲུལ་པ་ནས་མར་གྱིས་སྤྲུལ་པའི་སྐུ་བསྟན་ཏོ། ། ཆོས་སྤྱོད་ཅེས་པ་ནས། ཆོས་སུ་བརྗོད་པ་རྣམ་པར་ཤེས་པའི་ཚོགས་བརྒྱད་ལ་སོགས་པའི་དྲི་མ་སྤངས་བ་དེ་ཆོས་སྐུའོ། ། དེ་ལྟར་མཆོད་པར་བརྗོད་ནས་འཆད་པའི་ངེས་དོན་དེ་སུ་ལ་འཆད་ན།
ཐོག་མར་སངས་རྒྱས་འབུམ་ཕྲག་ལྔའི་རྒྱུ་དང༌། འབུམ་ཕྲག་གཅིག་པ་འཁོར་ལོ་བདེ་མཆོག་དང༌། སེམས་དཔའ་རྣམས་ཀྱིས་མཛད་པའི་འགྲེལ་པ་ཀུན་ནས་བསྟན་པའི་ངེས་དོན་དེ་ཡང་དག་པའི་ལྟ་བ་དང་ལྡན་པའི་མི་རྣམས་ལ་བསྟན་པ་ཡིན་ཞིང༌། འགྲེལ་པ་ལ་སོགས་པ་ལ་མ་བརྟེན་ན་རྒྱུད་དོན་མི་རྟོགས་པ་ཡིན་པར་ཐོག་མ་ནས་སྦྱིན་གྱི་བར་གྱིས་བསྟན་ཏོ། ། རྒྱུད་རྒྱལ་མ་ལུས་ཞེས་པ་ནི། དགྱེས་རྡོར་གྱི་རྒྱུད་འབུམ་ཕྲག་ལྔ་པ་དང༌། བདེ་མཆོག་གི་རྒྱུད་འབུམ་པར་དེ་ཁོ་ནར་མ་བས་ཏེ། རྒྱུད་གཞན་པའི་འགྲེལ་པ་ཡང་སེམས་དཔའ་རྣམས་ཀྱིས་བྱས་པའི་རྗེས་སུ་འབྲང་བར་བྱའོ། ། དེ་ལ་དེ་ལྟར་བསྟན་པར་བྱ་བ་ཡིན་པས་ན། རྒྱུད་ཀྱི་ནང་ནས་མཐའ་དྲུག་ལ་སོགས་པས་བཤད་ཀྱང༌།
དང་པོ་ལ་རྒྱུད་མཐའ་དག་གི་དོན་དེ། ངེས་དོན་ཡིན་གྱི་དྲང་དོན་མ་ཡིན་པར་ཤེས་པ་བྱ་བ་ནི། རྒྱལ་བ་ནས་མཁྱེན་གྱི་བར་གྱིས་བསྟན་ཏོ། ། དེ་ལ་རྐང་པ་དང་པོ་གཉིས་ཀྱིས་རྒྱུད་མཐའ་དག་གི་དོན་ངེས་དོན་ཡིན་པར་ཤེས་པར་གྱིས་ཤིག ཅེས་པས་བསྟན། དེ་ལྟར་ངེས་དོན་ཡིན་པས་འགྲེལ་པ་འདི་ཡང་ངེས་དོན་ཡིན་ཞེས་བྱའོ། ། གལ་ཏེ་ངེས་དོན་དུ་འགྲེལ་པ་མ་བྱས་པར་དྲང་དོན་དུ་འགྲེལ་པ་གསལ་བར་བྱས་པ་ཡིན་ན། གང་རྩ་བར་བཤད་པའི་དམ་བཅའ་བའི་སྐབས་སུ་རྒྱུད་ཉུང་ངུ་གསལ་ལ་ཚིག་ངེས་པའི་དོན་རྣམས་གསལ་བར་བྱ། ཞེས་པའི་ངེས་དོན་གྱི་འགྲེལ་པ་བྱེད་པའི་ཞེས་ཚིག་དེ་བརྫུན་པར་ཤེས་པར་གྱིས་ཤིག་ཅེས་པའོ། ། འོ་ན་སངས་རྒྱས་ཀྱིས་ནི་རྒྱུད་ཀུན་ན་མར་དགོངས་པས་བཤད་པ་ལ་སོགས་པ་མཐའ་དྲུག་དང༌།
ཕུང་པོ་ལྔ་ལྷར་བསྒོམ་པ་ལ་སོགས་པ་གསུངས་ན། དེ་ཀུན་གྱིས་འགྲེལ་པ་གཅིག་པ་ལས་མི་བྱེད་ཅེས་པ་ལ། དེའི་ལན་ནི་རྒྱལ་བ་ནས་བྱ་བའི་བར་གྱིས་བསྟན་ཏོ། ། དྲང་དོན་དང་ངེས་དོན་ཞེས་པའི་གོ་བ་ཡང༌། སངས་རྒྱས་ཐོབ་པ་དངོས་ཀྱི་རྒྱུ་ལ་དེ་ནི་ངེས་དོན་ཞེས་བྱ་ལ། བརྒྱུད་པ་དེ་ནི་དྲང་དོན་ཞེས་བྱ་བ་ཡིན་པས། རྒྱུད་ནས་མཐའ་དྲུག་ལ་སོགས་པ་ཡིན་པ་དེ་ཀུན་གྱི་བརྗོད་བྱ་གཙོ་བོ་ངེས་དོན་དུ་ཤེས་པར་བྱའོ། ། མ་ལུས་པ་དྲང་དོན་དུ་བཤད་པ་མ་ཡིན་པའོ། ། དེས་ན་ཕུང་པོ་ལྔ་རིགས་ལྔ། དྲི་ཆེན་ལ་སོགས་པ་དེ་རྣམས་སངས་རྒྱས་སུ་བྱེད་པ་ནི་ཀུན་བརྟགས་ཡིན་གྱི།
ངེས་དོན་དངོས་སུ་སངས་རྒྱས་ཐོབ་པར་བྱེད་པ་ནི་རྒྱུ་མ་ཡིན་པར་ཤེས་པར་བྱའོ། ། འོ་ན་སངས་རྒྱས་ཀྱིས་གསང་བ་འདུས་པ་ལ་སོགས་པ་ན་མར་ལ་མཐའ་དྲུག་བཤད་པ་ལ་སོགས་པ་ཅི་ལ་བཤད་ན། ལན་གཞུང་ནས་བསྟན་ཏེ། དེ་ལྟར་བཤད་པ་དེ་ནི་སངས་རྒྱས་དངོས་ཀྱི་ལམ་དུ་བྱ་བའི་ཕྱིར་གསུངས་པ་མ་ཡིན་ཏེ། གང་ཟག་ལ་ལ་བསྟན་བཅོས་མཁས་པའི་ང་རྒྱལ་གྱིས་སྔགས་ལ་བཙན་ཐབས་སུ་འཇུག་པ་དེ་རྣམས་སུན་དབྱུང་བའི་ཕྱིར་བཤད་པ་ཡིན་ནོ། ། དེ་ལྟར་བཤད་ན་བསྟན་བཅོས་མཁན་པོས་མི་ཤེས་སམ་ན། དེ་ལྟར་བཤད་དེ་རྟོགས་པ་གང་ལས་ཤེས་སོ། ། དེས་ན་མེ་ལོང་གི་གཟུགས་བརྙན་ཏེ་གཟུགས་ཀྱི་རྣམ་པ་སྣང་ཡང་གཟུགས་དངོས་ཀྱིས་སྟོང་པ་དང་འདྲ་བར། རྒྱུད་རྣམས་ན་མར་མཐའ་དྲུག་ལ་སོགས་པ་དང༌། བསྐྱེད་རིམ་བསྒོམ་པ་ལ་སོགས་པ་སངས་རྒྱས་ཀྱི་ལམ་ལྟ་བུར་བཤད་ཀྱང༌།
དངོས་སུ་སངས་རྒྱས་ཐོབ་པའི་རྒྱུས་སྟོང་པ་ཡིན་པས་ན་ཕྲ་བཞིན་ཞེས་བྱའོ། ། འོ་ན་དངོས་སུ་སངས་རྒྱས་ཐོབ་པའི་རྒྱུ་ངེས་དོན་ཁོ་ན་ཡིན་པ་ནི་དངོས་པོ་དང་དངོས་པོ་མེད་པ་ཞེས་པ་ནས་མར་གྱིས་བསྟན་ཏེ། རྐང་པ་དང་པོས་ལུས་གནས་ཡེ་ཤེས་ཆེན་པོའི་མཚན་ཉིད་དངོས་བསྟན། དེ་རྟོགས་པའི་རྒྱུ་ནི། གང་གི་ཕྱིར་ནས་འབྱུང་གི་བར་གྱིས་བསྟན་ཏེ། སྤྱིའི་རྩ་སུམ་ཅུ་རྩ་གཉིས་ནི་བདེ་བ་གཡོ་བའི་གནས་ཡིན་ལ། དེ་ལས་གཡས་ནས་བདེ་བ་རྒྱུ་བའི་རྩ་སུམ་ཅུ་རྩ་གཉིས་ནི། གཡས་ར་ས་ནཱ་ནས་བཅུ་དྲུག གཡོན་ལ་ལ་ནཱ་ནས་བཅུ་དྲུག་སྟེ་སུམ་ཅུ་རྩ་གཉིས་སོ། ། དེ་ཡང་ས་བོན་བྱང་ཆུབ་ཀྱི་སེམས་བདེ་བ་བྱང་ཆུབ་ཀྱི་སེམས་གཉིས་ལས་འདི་ནི་བདེ་བ་བྱང་ཆུབ་ཀྱི་སེམས་ཞེས་བྱའོ། །
བདེ་བ་དེའང་འཁོར་ལོ་དྲུག་ལ་རིམ་པས་འབབ་ལ། དེ་ལམ་ཡིན་ལ། བདེ་བའི་རྒྱུ་ལུས་ཀྱི་ཕྱིའི་ཆ་རྐང་ལག་གི་ཚོགས་ལ་སོགས་པ་ནས་རྒྱུ་བ་དེ་ལས་ལམ་མ་ཡིན་པ་ནི་གང་གི་ནས་མར་གྱི་རྐང་པ་གཉིས་ཀྱིས་བསྟན་ནོ། ། དགྱེས་པ་རྡོ་རྗེའི་བཀའ་ལ་སོགས་པས་རྒྱུ་བའི་བདེ་བ་དེ། ལམ་མ་ཡིན་པར་རྡོ་རྗེ་སྙིང་པོ་བདག་ལ་གསུངས་པ་མེད་དོ། ། དེ་ནི་གསུང་དང་སྐུའི་ངེས་དོན་དང་དྲང་དོན་བསྟན་པ་ལས། གང་ཡང་ནས་མཛད་ཀྱི་བར་གྱིས་གསུང་གི་ངེས་དོན་བསྟན་པ་ཡིན་ཏེ། མདོར་ན་སཾ་སྐྲྀ་ཏའི་སྐད་གཅིག་པུས་ཆོས་བཤད་པ་ལྟ་བུ་ཡིན་ཏེ། དུས་ཀྱི་འཁོར་ལོ་ནས་བཤད་པ་ལྟར་སྐད་ཆེན་པོ་བཅོ་བརྒྱད་ལ་སོགས་པ། སྣ་ཚོགས་པའི་སྒོ་ནས་བཤད་པ་ནི་གསུང་གི་ངེས་དོན་ཡིན་ལ།
སཾ་སྐྲྀ་ཏ་ལ་སོགས་པའི་སྐད་ཀྱི་བྱེ་བྲག་གཅིག་གིས་ཆོས་བསྟན་པ་ནི་དྲང་དོན་ནོ། ། དེས་དེའི་གཞུང་ཤེས་པར་བྱའོ། ། ལུང་དེ་སངས་རྒྱས་ཀྱི་གསུང་དེ་དགེ་སློང་རྣམས་ལ་གྲོང་ཁྱེར་མ་ག་དྷཱའི་སྐད་ཀྱིས་ཆོས་སྟོན་ལ། ཡང་སྡེ་སྣོད་གསུམ་པོ་ཁ་ཅིག་ལ། གནས་བརྟན་པའི་སྐད་ཀྱིས་གསུངས་སོ། ། དེས་མཚོན་ནས་སྐད་མང་པོ་ཤེས་པར་བྱའོ། ། འོ་ན་སྐད་མང་པོ་ཅི་དགོས་ཤེ་ན། ནད་དག་ཅེས་པའི་རྐང་པས་སྟོན་ཏེ། ནད་སོ་སོ་ན་བའི་དཔེ་དེ་དག་བསལ་བར་བྱ་བའི་ཕྱིར། ནད་སོ་སོ་ལ་ཕན་པའི་སྨན་སོ་སོ་བྱིན་པས་ཕན་གྱི།
དེ་ལྟར་མ་བྱས་ན་ནད་མི་སེལ་ལོ། ། དེ་བཞིན་དུ་འགྲོ་བ་གཞན་ཁ་ཡར་བ་སྣ་ཚོགས་ལ། དོན་སྣ་ཚོགས་བྱེ་བྲག་ཅེས་བྱའོ། ། རྟོགས་པ་བཞི་པོ་དེ་ཚིག་སྣ་ཚོགས་ཀྱི་སྒོ་ནས་ཤེས་པར་བྱས་ན་ཤེས་པར་འགྱུར་ལ། དེ་མ་ཡིན་ན་རྟོགས་པར་དཀའ་བའོ། ། དེས་ན་འཇིག་རྟེན་སྤངས་པ་སངས་རྒྱས་དེས་དམ་པའི་ཆོས་སྐད་བཅོ་བརྒྱད་ལ་སོགས་པའི་སྒོ་ནས། དུས་སྐད་ཅིག་མ་གཅིག་ལ་སྟོན་པའི་ངེས་དོན་ངོ་མཚར་ཆེ་བའོ། ། འདི་ནི་ནས་མེད་ཀྱི་བར་གྱིས་གསུང་གི་དྲང་དོན་བསྟན་ཏེ། སངས་རྒྱས་པ་ལེགས་པར་བཤད་པའི་སྐད་ཁོ་ནས་ཆོས་འཆད་པ་ཡིན་ཟེར་བ་ལ་ངོ་མཚར་ཆེ་བ་མེད་པའོ། ། སྐུའི་ངེས་དོན་དང་དྲང་དོན་སྟོན་པ་ལ།
རྣམ་པ་ནས་སྟོན་མཛད་ཀྱི་བར་གྱིས་སྐུའི་ངེས་དོན་བསྟན་ཏོ། ། སྐུའི་གཟུགས་ཀྱི་བྱེ་བྲག་བཟང་ངན་དང༌། དཀར་དམར་ལ་སོགས་པ་སྣ་ཚོགས་སུ་སྟོན་པ་ནི་སྐུའི་ངེས་དོན་ནོ། ། སངས་རྒྱས་ནི་མཚན་དང་དཔེ་བྱད་དང་ལྡན་པ་ཕུང་པོ་ལྔ་རྣམ་པར་དག་པས་སངས་རྒྱས་ལྔ། ཁམས་ལྔ་དག་པས་ལྷ་མོ་ལྔ། སྐྱེ་མཆེད་ལྔ་ཡུལ་དང་ཡུལ་ཅན་དག་པས་སེམས་དཔའ་དང་ལྷ་མོར་སྣང་བས། དེ་ཡང་གཙོ་འཁོར་གྱི་བྱེ་བྲག་གིས་དཀྱིལ་འཁོར་གྱི་སྣང་བ་དེ་གཅིག་པུ་སངས་རྒྱས་ཡིན་ཟེར་ལ། དྲང་དོན་དུ་བྱིས་པ་སྒྲིན་པོ་རྣམས་ལ་བསྟན་པར་ཤེས་པར་བྱ་སྟེ། དེ་ནི་བྱིས་པ་ནས་གཞུག་པའི་བར་གྱིས་བསྟན་ཏོ། ། རྨོངས་པ་ཞེས་པའི་རྐང་པ་གཉིས་ཀྱིས་ཐུགས་ཀྱི་ངེས་དོན་དང་དྲང་དོན་སྟོན་པ་ལས།
དྲང་དོན་དངོས་སུ་བསྟན། ངེས་དོན་ནི་ཤུགས་ལས་བཟློག་ཕྱོགས་ནས་ཤེས་པར་བྱའོ། ། སངས་རྒྱས་ཀྱི་ཐུགས་ནི་རང་བཞིན་གྱིས་དྲི་མ་དང་བྲལ་བ་དག་པ་གཉིས་མེད་དུ་ཤེས་པ་ནི་ངེས་དོན་ཡིན་ལ། བྱིས་པ་རྨོངས་པ་རྣམས་ལ་ནི། སངས་རྒྱས་ཀྱི་ཐུགས་རྟེན་འབྲེལ་ལས་འབྱུང་བ། སྐྱེ་བ་ངེས་པ་ཞག་དང་ཟླ་བ་ལ་སོགས་ཚེས་གྲངས་ངེས་པ་དེ་དག་བརྩིས་སུ་བྱར་འདོད་པ་ཡིན་ནོ། ། ཞེས་རྒྱུད་རྣམས་ཀྱི་ནང་ནས་བསྟན་པ་ནི་དྲང་དོན་དུ་ཤེས་པར་བྱའོ། ། དེ་ལྟར་ན་རྒྱུད་མཐའ་དག་ནས་སྣ་ཚོགས་སུ་བཤད་ཀྱང༌། སངས་རྒྱས་དངོས་སུ་ཐོབ་པའི་རྒྱུ་ངེས་དོན་དུ་ཤེས་པར་བྱ་བ་ཡིན་ཞིང༌། དེ་ཡང་འབུམ་ཕྲག་ལྔ་པ་དང༌།
སེམས་དཔའ་ཀུན་གྱིས་བྱས་པའི་འགྲེལ་པ་དང༌། རང་མངོན་ཤེས་དང་ལྡན་པས་བྱས་པ་ཡིན་ལ། གལ་ཏེ་གང་ཟག་མི་མཁས་པ་ཕལ་གྱིས་རྒྱུད་དོན་དེ་ལྟར་མ་ཤེས་པར་རྒྱུད་ཀུན་གྱི་དྲང་དོན་ཤེས་ཤིང༌། དེ་ལ་སངས་རྒྱས་འབྱུང་བར་འདོད་པ་ལ་ཡང་ངེས་པ་མེད་དེ་མི་ཤེས་པས་འབྱུང་བའོ། ། དཔེར་ན་བྱིས་པ་ཆུང་ངུ་ཞིག་ཞོའི་རྒྱུ་འོ་མ་མེད་པར་ཞོ་འདོད་པར་བྱེད་དེ། དེ་མི་ཤེས་པའི་དབང་གི་དེ་ལྟར་འདོད། དེ་དང་འདྲ་བ་མི་མཁས་པ་ནི་མངོན་ཤེས་དང་བྲལ་བ་ནི་འབུམ་ཕྲག་ལྔ་པ་ལ་སོགས་པ་མ་མཐོང་བ་འོ་མ་མེད་པ་དང་འདྲ་བ་ནི་སེམས་དཔའ་རྣམས་ཀྱི་འགྲེལ་པ་མ་མཐོང་བ་སྟེ། དེ་རྣམས་དང་མི་ལྡན་པ་རྒྱུད་ནས་བསྟན་པའི་དྲང་དོན་དེ་དངོས་སུ་སངས་རྒྱས་ཐོབ་པའི་རྒྱུ་ཡིན་ཟེར་བ་ནི། མི་ཤེས་པའི་དབང་གིས་ཟེར་བས་ན་ཉེས་པ་མེད་དོ། ། འོ་ན་རྒྱུད་ཀུན་ནས་ཇི་སྐད་བཤད་ཀྱང༌།
སངས་རྒྱས་ཐོབ་པའི་དངོས་ཀྱི་རྒྱུ་ནི་ངེས་དོན་ཡིན་པར་རྒྱུད་དོན་ཀུན་ངེས་དོན་དུ་ཤེས་པར་བྱའོ། ། ཞེས་པ་ཇི་ལྟར་ཤེས་པར་བྱ། ། ཞེས་པས་དེའི་ལན། དགྱེས་པ་ནས་ཤེས་ཀྱི་བར་གྱིས་བསྟན་ཏེ། གཞུང་ནས་བསྟན་པའི་རྒྱུད་དེ་རྣམས་ནང་ཕན་ཚུན་གཅིག་གིས་གཅིག་ཤེས་པར་བྱས་ན། ཁ་ཅིག་ཏུ་དྲང་དོན་བསྟན་པ་དེ་ཁ་ཅིག་ཏུ་ངེས་དོན་དུ་འགྲོ་བས་ན་དེ་ལྟར་ཤེས་པར་བྱས་ལ། རྒྱུད་ཀུན་ནས་བསྟན་པའི་དོན་ཀུན་ངེས་དོན་དུ་ཤེས་པར་བྱ་ཞིང༌། ངེས་དོན་དེ་སངས་རྒྱས་ཀྱི་རྒྱུ་ཡིན་པར་ཤེས་པར་བྱའོ། ། དེ་ལྟར་ནས་བྱ་བའི་བར་གྱིས་རྒྱུད་ཀུན་ངེས་དོན་དུ་བསྟན་པའི་མཇུག་སྡུད་བསྟན་ཏེ། སངས་རྒྱས་ཐོབ་པ་དངོས་ཀྱི་ལམ་ངེས་དོན་ཡིན་པར་དོན་དུ་གཉེར་བ་དང༌།
ངེས་དོན་གྱི་འགྲེལ་པ་དོན་དུ་གཉེར་བ་ནི། དུས་རྟག་ཏུ་འབུམ་ཕྲག་ལྔ་ལ་སོགས་པའི་རྒྱུད་བསྟན་དུ་ཤེས་པར་བྱའོ། ། དེ་ལྟར་རྒྱུད་རྣམས་ཀྱི་དོན་མཐའ་དག་གི་ངེས་དོན་ཡིན་པར་ཤེས་པར་བྱ་ཞིང༌། ཉུང་ངུའི་རྒྱུད་འདི་ཡང་ངེས་དོན་དུ་ཤེས་པར་བྱའོ། ། འོ་ན་ཉུང་ངུའི་རྒྱུད་ཀྱི་དོན་ངེས་དོན་དུ་བཤད་ན། འོ་ན་འདི་བར་སྐབས་སུ་ཤེས་པར་བྱས་པས་ཆོག་ན། འོ་ན་ལོགས་སུ་བསྟན་པ་ཅི་ཞེ་ན། འདིར་ལོགས་སུ་བསྟན་པ་ནི། རྒྱུད་མཐའ་དག་ངེས་དོན་ཡིན་པར་བདེ་བླག་ཏུ་རྟོགས་པར་བྱ་བའི་ཆེད་དུ་བསྟན་པའོ། ། ད་ནི་རྒྱུད་དངོས་འཆད་པར་བྱ་སྟེ།
དེ་ཡང་དགོས་འབྲེལ་སྟོན་པར་བྱེད་ལ། ད་ནི་ནས་བསྟན་ཏོའི་བར་གྱིས་དགོས་འབྲེལ་གཉིས་མདོར་བསྟན་ཏེ། བཅོམ་ལྡན་འདས་ཀྱིས་བསྟན་ཞེས་བྱ། གང་བསྟན་ན་ནི་དགྱེས་རྡོར་འབུམ་ཕྲག་ལྔ་པ་ལས་བཏུས་པའི་ཉུང་ངུ་ཤླཽ་ཀ་བདུན་བརྒྱ་ལྔ་བཅུ་དེ་བསྟན་ཏོ། ། རྒྱུད་དེ་གདུལ་བྱ་གང་ལ་བསྟན་ན། ངེས་པ་སྤངས་པའི་འགྲོ་བ་རྣམས་ལ་སྟེ། ཉན་ཐོས་ཀྱི་ལྟ་བ་སྤངས་པའི་གང་ཟག་གི་དོན་དུའོ། ། དགོས་པ་གང་གི་ཆེད་དུ་ན། རང་གི་སེམས་ཀྱིས་བསམ་པ་ཉིད་ལ་སངས་རྒྱས་ཐོབ་པའི་ཕྱིར་བསྟན་ཏོ། ། གནས་གང་དུ་བཤད་པ་ནི།
ཨེ་ཝཾ་གྱི་གནས་ལ་བཞུགས་ནས་སོ། ། དེ་ལ་ངེས་དོན་གྱི་གནས་ནི་ཐབས་ཤེས་རབ། དྲང་དོན་དུ་གྲུ་གསུམ་སྟེ་འཛམ་གླིང༌། དེ་ཡང་ཆོས་འབྱུང་ཕྱག་རྒྱ་གྲུ་གསུམ་སྟེ་གཞལ་ཡས་ཁང་དུ་གནས་སོ། ། འཁོར་སུ་ལན་ཕུང་པོ་དང་ཁམས་དང་སྐྱེ་མཆེད་དག་པའི་སྣང་བར་གྱུར་པ། ཐུན་མོང་མ་ཡིན་པའི་མཁའ་འགྲོ་མ་རྣམས་དང་བཅས་པའོ། ། སུས་བསྐུལ་ནས་འཆད་ན། དང་པོ་རྡོ་རྗེ་སྙིང་པོས་བསྐུལ་ནས་གསོལ་བ་བཏབ་ལ། དེའི་རྗེས་ལ་རང་གི་ཡུམ་རྡོ་རྗེ་བདག་མེད་མས་ཞུས་ནས་རྡོ་རྗེ་སྙིང་པོ་ལ་བཤད་ཅེས་བྱའོ། ། དེ་ཡང་གཡེང་བ་དང་བཅས་པས་བཤད་པ་མ་ཡིན་ཏེ།
ཏིང་ངེ་འཛིན་ལ་སྙོམས་པར་ཞུགས་ནས་གསུངས་པའོ། ། ཅི་ལྟ་བུའི་ཏིང་ངེ་འཛིན་ལ་གནས་ན། དགྱེས་པ་རྡོ་རྗེ་ཉུང་ངུའི་རྒྱུད་བཤད་པར་བྱའོ་སྙམ་པའི་ཏིང་ངེ་འཛིན་ལ་སྙོམས་པར་ཞུགས་སོ། ། དགོས་འབྲེལ་འོག་ནས་རྒྱས་པར་འཆད་དོ། ། དེ་རྣམས་རྒྱས་པར་བཤད་པར་བྱ་སྟེ་གཞུང་འདིའི་བརྗོད་བྱ་ནི། དགྱེས་རྡོར་དང་བདག་མེད་མ་ཡིན་ནོ། ། དེ་ལ་གསུམ། རྒྱུའི་དགྱེས་རྡོར་དང༌། ཐབས་ཀྱི་དང༌། འབྲས་བུའི་འོ། །
ཐབས་ཀྱི་ལ་གཉིས་ཏེ། དྲང་དོན་དང༌། ངེས་དོན་ནོ། ། དྲང་དོན་ལས་ས་བོན་དང༌། མཚན་མ་དང༌། སྐུ་ཡོངས་སུ་རྫོགས་པའོ། ། སྐུ་ལ་བཞི། སྐུའི་དགྱེས་རྡོར་དང༌། གསུང་གི་དང༌། ཐུགས་ཀྱི་དང༌།
ཡེ་ཤེས་ཀྱིའོ། ། དེ་རེ་རེ་ལའང་སོ་སོའི་ཡུམ་དང་བཅས་པའི་གཙོ་འཁོར་དང་བཅས་པ་དེ་བརྗོད་པར་བྱའོ། ། མདོར་ན་དེ་བསྡུ་ན་བཞི་སྟེ། དང་པོར་སྟོང་ཉིད་བྱང་ཆུབ་སེམས། ། གཉིས་པ་ལ་ནི་ས་བོན་བསྡུ། ། གསུམ་པ་གཟུགས་བརྙན་རྫོགས་པ་སྟེ། ། བཞི་པ་ཡིག་འབྲུ་དགོད་པ་ཡིན། ། ཞེས་བྱ་བ་སྟེ་བསྐྱེད་རིམ་ཡན་ལག་དང་བཅས་པ་ལ་བྱའོ། ། ངེས་དོན་གྱི་དབང་དུ་བྱས་ན། མཚན་བཅས་དང་མཚན་མེད་གཉིས་ལས།
མཚན་བཅས་ནི་རླུང་དང༌། རྩ་དང༌། ཐིག་ལེ་དང༌། འདྲེས་པ་དང༌། དྲོད་དེ་ལྔའོ། ། དེ་ལ་རླུང་གི་དགྱེས་རྡོར་ནི་འཁོར་ལོ་བཞིའི་རྩ་བརྒྱ་རྩ་ལྔའི་རླུང་ཡིན་ལ། དེ་རྣམས་ཀུན་ཀྱང་གཡས་ནས་རྒྱུ་བ་ཐབས་ཀྱི་རླུང་དང༌། གཡོན་ནས་རྒྱུ་བ་ཤེས་རབ་ཀྱི་རླུང་སྟེ། དེ་གཉིས་དབུ་མར་འདུས་པ་ནི་གཉིས་མེད་ཀྱི་རླུང་སྟེ། རླུང་བསྒོམ་པ་དེའང་འདིའི་བརྗོད་བྱའོ། །
ཡང་རྩ་ནི་རྒྱས་པར་ན་བྱེ་བ་ཕྲག་ཕྱེད་དང་བཞི། དེ་ལས་བསྡུ་ན་སྟོང་ཕྲག་བདུན་ཅུ་རྩ་གཉིས། དེ་ལས་ཀྱང་བསྡུ་ན་བརྒྱ་དྲུག་ཅུ་རྩ་བརྒྱད། དེ་ལས་ཀྱང་བསྡུ་ན་བརྒྱ་རྩ་ལྔ། དེ་ལས་ཀྱང་བསྡུ་ན་གསུམ་སྟེ། དེ་རྣམས་ཀྱང་དབྱིབས་སུ་སྣང་བ་ཐབས། སྦུ་གུ་སྟོང་པ་ཤེས་རབ། ཐ་མི་དད་དུ་བསྒོམ་པ་ཟུང་འཇུག་སྟེ། རྩའི་དགྱེས་རྡོར་ཞེས་བྱའོ། ། ཐིག་ལེ་ལ་གཉིས།
གནས་པའི་ཐེག་ལེ་དང་རྒྱུ་བའི་འོ། ། གནས་པ་ནི་རྩ་བརྒྱ་དྲུག་ཅུ་རྩ་བརྒྱད་ཀྱི་ནང་ན། ཐིག་ལེ་དེ་ཉིད་ཀྱི་གྲངས་ཡོད་ལ། རྒྱུ་བའི་དབང་དུ་བྱས་ན། རྩ་བྱེ་བ་ཕྲག་བཞིའི་ནང་ནས་རྒྱུ་བ་དང༌། རྩ་སུམ་ཅུ་རྩ་གཉིས་ཀྱི་ནང་ནས་རྒྱུ་བ་དང༌། ཡང་འཁོར་ལོ་དྲུག་ལ་ཐབས་ཤེས་རབ་ཀྱི་ཐིག་ལེ་དྲུག་གནས་པ་དང༌། དེ་རྣམས་ཀུན་རྫོབ་བྱང་སེམས་སམ་ས་བོན་བྱང་སེམས་ཏེ། ཐིག་ལེའི་རྣམ་པར་གནས་པ་ཐབས། དེའི་སྟོང་ཆ་ཤེས་རབ།
གཉིས་མེད་རོ་གཅིག་པ་ལ་དགྱེས་རྡོར་ཞེས་བྱའོ། ། བདེ་བ་ལ་གཉིས། དཔེའི་བདེ་བ་དང༌། དོན་ལས་ད་རེས་ནི་དཔེའི་བདེ་བ། རྒྱུ་བའི་རྩ་སུམ་ཅུ་རྩ་གཉིས་ནས་འབྱུང་བ་དེའང་སྙིང་གའི་ཐིག་ལེ་དང་ཐ་མི་དད་པ་དེ་ནི་ཐབས་ཀྱི་བདེ་བ། ལྟེ་བའི་བདེ་བ་དང་ཐ་མི་དད་པ་ནི་ཤེས་རབ་ཀྱི་བདེ་བ་སྟེ། དེ་གཉིས་རོ་གཅིག་པ་དེ་ནི་དྲོད་ཀྱི་དགྱེས་རྡོར་རོ། ། མཚན་མེད་ཀྱི་རྫོགས་རིམ་ནི། དམིགས་མེད་ཐུགས་རྗེ་ནི་རྣམ་ཀུན་མཆོག་ལྡན་སྟོང་ཉིད་ལ་བྱ་སྟེ། མདོར་ན་དོན་གྱི་བདེ་བ་ཆེན་པོའོ། །
དགྱེས་པ་ཡིས་ནི་ཐུགས་རྗེ་ཆེ། ། རྡོ་རྗེ་སྟོང་པ་དག་ཏུ་བཤད། ། ཅེས་བྱའོ། ། དེ་ཀུན་ཡང་གཞུང་འདིའི་བརྗོད་བྱའོ། ། རྒྱུད་ཀྱི་རྒྱལ་པོ་ཞེས་པ་ལ། རྒྱུད་ཀྱི་ངོ་བོ་དང༌། ངེས་ཚིག་དང༌། རབ་ཏུ་དབྱེ་བ་ལས། ངེས་ཚིག་དང༌། དབྱེ་བ་སྤྱིར་གྲངས་ལས་ཤེས་པར་བྱའོ། །
ངོ་བོ་ལ་རྒྱུ་དང༌། ཐབས་དང༌། འབྲས་བུ་གསུམ་ལས། རྒྱུ་ནི་འདོད་ཆགས་ཀྱི་རིགས་དང༌། ཞེ་སྡང་གི་རིགས་ལ་སོགས་པ་རིགས་ལྔའི་བདག་ཉིད་དུ་གནས་པའི་སྟོང་པ་ཉིད་ཡིན་ལ། ཐབས་ནི་སྤྱོད་པ་བཞི་སྟེ། འཇུག་པའི་སྤྱོད་པ་དང༌། སྦྱོར་བའི་སྤྱོད་པ་དང༌། བསྒྱུར་བའི་སྤྱོད་པ་དང༌། གྲུབ་པའི་སྤྱོད་པའོ། །
འབྲས་བུ་ནི་རང་གཞན་གཉིས་ཀྱི་དོན་དུ་སྐུ་གསུམ་ཐོབ་པའོ། ། ཉན་ཐོས་ཀྱི་སྡོམ་པ་སྤངས་ཞེས་པ་ལ། བླ་མ་ཙནྡི་བའི་ཞལ་ནས། འདོད་ཡོན་ལྔ་དང༌། ཉོན་མོངས་པ་ལྔ་དང༌། བདུད་རྩི་ལྔ་ལམ་དུ་བྱེད་པ་ལས། གཉིས་པ་ལ་སྤྱོད་པར་མི་བྱའོ། ། འདོད་ཡོན་ལ་རིགས་གསུམ་སྟེ། ཀུན་དུ་བརྟགས་པའི་འདོད་ཡོན་དང༌། རྣམ་པར་བརྟགས་པའི་འདོད་ཡོན་དང༌།
ཆོས་ཉིད་ཀྱིས་ཡོད་པའི་འདོད་ཡོན་གསུམ་ཡོད་པ་ལས། གྲོགས་སུ་མ་བྱས་པར་ཉན་ཐོས་ཀྱིས་ནི་ཀུན་སྤང་བར་འདོད་ལ། དེ་རྣལ་འབྱོར་པས་ནི་སྔ་མ་གཉིས་སྤངས་པའི་ཆོས་ཉིད་ཀྱིས་ཡོད་པའི་འདོད་ཡོན་དེ་ལམ་དུ་འདོད་དེ། དེས་ན་ཉན་ཐོས་འདོད་པའི་ཡོན་ཏན་ཀུན་སྤངས་ཞེས་བྱ་བ་ཡིན་ཟེར་བའི་འདོད་པ་དེ་སྤངས་པའི་སྡེ་སྣོད་ཡིན་གསུང༌། ཡང་དུས་འཁོར་མཁན་པོའི་ཞལ་ནས་ནི། ཉན་ཐོས་ལ་འཇུག་པའི་སྡོམ་པ་དང༌། མི་ཉམས་པའི་སྡོམ་པ་གཉིས་ཡོད་པ་ལས། དང་པོ་མི་སྤང༌། མི་ཉམས་པ་ལ་གཉིས་རང་བཞིན་དང་བཅས་པའི་ཁ་ན་མ་ཐོ་བ་གཉིས་འགྲོ་དོན་ཁྱད་པར་ཅན་མཐོང་ཡང༌། རང་བཞིན་ཁ་ན་མ་ཐོ་བ་མི་སྤངས་ལ།
འགྲོ་དོན་ཡོད་ན་བཅས་པའི་ཁ་ན་མ་ཐོ་བ་ཙམ་ལ་དགོངས་ནས། དེའི་སྡོམ་པ་སྤང་པ་ཞེས་གསུངས་ཏེ། མདོར་ན་བཅས་པའི་ཁ་ན་མ་ཐོ་བ་སྤངས་པ་ལ་ཡིན་གསུངས་ཏེ། གཞན་པཎྜི་ཏ་ཕལ་ན་རེ། ཉན་ཐོས་ཀྱི་ལྟ་བས་བྱེ་བྲག་ཏུ་སྨྲ་བས་སྡོམ་པ་རྫས་སུ་འདོད་པའི་ངེས་པ་དེ་སྤང་བ་ཡིན་གསུང་ངོ༌། ། འོག་མ་བདེ་བ་ཡིན་གསུང་ངོ༌། ། སྐྱེ་བ་འདི་ཉིད་ཅེས་པ་ལ་མི་མཐུན་པར་སྨྲ་བ་མང་ལ། བྱང་ཆུབ་སེམས་དཔའ་འདི་རྣམས་ཀྱི་དགོངས་པས་ནི། ཡང་དང་ཡང་མི་གནས་ཞེས་པས་སྐྱེ་བ་གཉིས་གསུམ་མིར་སྐྱེས་ཤིང༌། སྐྱེ་བ་དེ་ལ་བསྒྲུབས་པས་མཐར་སངས་རྒྱས་ཐོབ་པར་བཞེད་ལ།
ལྷ་ལ་སོགས་པས་བར་ཆོད་ན་དེར་འགྲུབ་པར་མི་བཞེད་དོ། ། ཨེ་ཝྃ་ཞེས་པ་གསུངས་ལ། གནས་དྲང་དོན་ངེས་དོན་གཉིས། དྲང་དོན་ལ་ཕྱི་ནང་གཉིས་ཏེ། འཛམ་བུའི་གླིང་གསུམ་དུ་གནས་པ་དེའི་ཐོག་ཏུ་གསུངས་པ་དང༌། ཡང་ཆོས་འབྱུང་ཕྱག་རྒྱ་གྲུ་གསུམ་དུ་གཞལ་ཡས་ཁང་དང་བཅས་པ་དེར་གསུངས་པའོ། ། ནང་གི་ལྟེ་བ་གྲུ་གསུམ་པདྨ་ལ་བཞུགས་ནས་སོ། ། ངེས་དོན་དུ་ཐབས་ཤེས་རབ་གཉིས་སུ་མེད་པའི་བདེ་བ་ལ་བཞུགས། འཁོར། ཕུང་པོ་དང༌།
ཁམས་དང༌། སྐྱེ་མཆེད་ལྔ་ལྔ་པོ་ཀུན་དག་པའི་རང་བཞིན་ཅན། ལྷ་མོ་བཅོ་ལྔའི་འཁོར་དང་བཅས་པའོ། ། འཇིག་རྟེན་ནས་ཡིན་ནོའི་བར་གྱིས་དགོས་པ་གཅིག་བསྟན་ཏེ། གོང་དུ་བསྟན་པ་དབང་བསྐུར་བ་དང་ལྡན་པ་དེས་འཇིག་རྟེན་ལས་འདས་པའི་དངོས་གྲུབ་བསྒྲུབ་པའི་ཕྱིར་རྫོགས་རིམ་དེ་ཁོ་ན་ཉིད་བསྒོམ་པའོ། ། དེ་ཁོ་ན་ཉིད་དེ་ཡང་མ་ཧཱ་མུ་དྲཱ་ལ་བརྟེན་པའི་དེ་ཁོ་ན་ཉིད་བསྒོམ་པ་ལ་བཤད། དེ་ཡང་རྒྱུད་ལས། འདོད་ཁམས་དངོས་གྲུབ་ལམ་གྱིས་ཏེ། ། གཟུགས་ཁམས་ཡེ་ཤེས་ཕྱག་རྒྱ་སྟེ། ། ལས་ཀྱི་ཕྱག་རྒྱ་བདེ་སྤངས་པ། །
རྒྱ་ཆེན་ཡན་ལག་བསྒོམ་པའོ། ། ཞེས་གསུངས་སོ། ། དེ་གཉིས་ནི་འདོད་ཁམས་དང་གཟུགས་ཁམས་གཉིས་ཀྱིས་འགྲུབ་ལ། འཇིག་རྟེན་ལས་འདས་པ་ནི་མ་ཧཱ་མུ་དྲཱ་ལས་འབྱུང་བའོ། ། དེས་ན་དེ་ལྟ་བུ་ནི་བརྗོད་བྱའོ། ། དགྱེས་རྡོར་རྗོད་བྱེད་གཞུང་རྒྱུད་འདིའི་སྟོད་སྨད་ཀུན་ན་གནས་པ་ནི། རྒྱུད་ནས་སོ་སོའི་བར་གྱིས་བསྟན་ཏེ། དེ་ཡང་བརྗོད་བྱ་དགྱེས་རྡོར་དེ། ལེའུ་དང་པོར་རིགས་ཏེ། ཁམས་སམ་རྒྱུའི་ཚུལ་དུ་བཞུགས་སོ། །
རྒྱུ་དེ་ཡོད་པས་རིགས་སོ་སོའི་ལས་ཚོགས་བསྒྲུབ་དགོས་པས་ན། སྔགས་ཀྱི་ཚུལ་དུ་བཞུགས་པས་དེ་བསྟན། སྔགས་དེ་ཡང་ལྷའི་ལུས་སུ་བསྐྱེད་ནས་བསྒྲུབ་དགོས་པས་ན་ལྷའི་ལེའུ་འོ། ། ལྷ་བསྐྱེད་པ་དེ་ལ་སྔོན་དུ་དབང་བསྐུར་དགོས་པས་ན་དབང་གི་ལེའུ་འོ། ། སྤྱོད་པ་བྱེད་པའི་དུས་སུ་མཁའ་འགྲོ་དང་དཔའ་བོ་རྣམས་ལ་བརྡ་དགོས་པས་བརྡའི་ལེའུ་འོ། ། བརྡ་བྱ་བའི་ཡུལ་མཁའ་འགྲོ་མ་ཡིན་པས་མཁའ་འགྲོ་མ་འདུ་བའི་ཚོགས་འཁོར་གྱི་ལེའུ་འོ། ། དཀྱིལ་འཁོར་གྱི་ལྷ་དེ་རྣམས་ཀྱང་རང་བཞིན་མེད་པར་ཤེས་པར་བྱ་བའི་ཕྱིར་དག་པའི་ལེའུ་འོ། ། དག་པ་དང་བཅས་པའི་ལྷ་དེ་རྣམས་ལ་དབང་བསྐུར་དགོས་པས་ན་དབང་བསྐུར་བའི་ལེའུ་འོ། ། དེ་ལྟར་དབང་བསྐུར་ནས་བསྒྲུབས་པས་མངོན་པར་བྱང་ཆུབ་པར་འགྱུར་བས་མངོན་པར་བྱང་ཆུབ་བའི་ལེའུ་འོ། ། དེ་ལ་བརྟག་པ་དང་པོ་འདི་ནི་གཙོ་ཆེ་བར་འཇིག་རྟེན་ལས་འདས་པའི་དངོས་གྲུབ་བསྒྲུབས་པས་ངེས་དོན་སྟོན་པ་ཡིན་པས་ན།
མངོན་པར་བྱང་ཆུབ་པའི་བརྟག་པ་ཞེས་བྱའོ། ། བརྟག་པ་འོག་མར་འཇིག་རྟེན་པའི་ལས་ཚོགས་དང་འགྲོ་དོན་བསྒྲུབ་པའི་ལས་ཚོགས་བསྒྲུབ་པ་འབྱུང་བས་ན་སྒྱུ་འཕྲུལ་དྲྭ་བའི་བརྟག་པ་བཤད་དོ། ། བརྟག་པ་འོག་མའི་ལེའུ་ལ་གོ་རིམ་ངེས་པ་མེད་གསུང་ངོ༌། ། ད་ནི་རྒྱུད་དོན་དངོས་འཆད་པ་ལ། དེ་ཡང་ཉུང་ངུའི་རྒྱུད་ཀྱི་གཞུང་བཞིན་དུ་བཞུགས་པའི་གནས་སྔོན་དུ་མི་འཆད་པར། སངས་རྒྱས་ཀྱིས་བཀའ་སྩལ་པའི་ཚིག་དེ་མཚམས་སྦྱོར་དུ་བསྟན་པའོ། ། དེ་ལྟར་བསྟན་པའི་དགོས་པ་ནི། འབུམ་ཕྲག་ལྔ་རུ་བཞུགས་པའི་གནས་ལ་སོགས་པ་བསྟན་ཡང༌། མ་འོངས་པའི་གང་ཟག་ཕལ་ཆེ་བ་དེའི་རྗེས་སུ་སངས་རྒྱས་ས་དང་པོའི་རྡོ་རྗེ་སྙིང་པོ་ལ་ཆོས་ཉོན་ཅིག་ཅེས་གསུངས་ནས། དེ་ནས་རྡོ་རྗེ་སྙིང་པོས་གསོལ་བ་བཏབ་ནས་དེ་ནས་བདག་མེད་མས་ཞུས།
དེ་ནས་དགྱེས་རྡོར་གྱི་རྒྱུད་ཀྱི་བཤད་པ་མཉན་པ་ཡིན་པས་ན་འདི་སྐད་ཅེས་བྱ་བ་ལ་སོགས་པ་བཞུགས་པའི་གནས་ལ་སོགས་པ་གཟོད་འབྱུང་བ་ཡིན་ནོ་སྙམ་པས་མཚམས་སྦྱོར་གྱི་ཚིག་སྔོན་དུ་བསྟན་པ་ཡིན་ཏེ། དོན་གོ་ནི་ཉུང་ངུའི་རྒྱུད་ན་མར་བཞུགས་པའི་གནས་སྔོན་དུ་བཤད་ནས་དེའི་མཐར། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ལ་སོགས་པར་བཤད་པས་ན་འདིར་ཡང་བཞུགས་པའི་གནས་སུ་བུདྡྷས་དངོས་སུ་གསུངས་པ་ཡིན་ནོ། ། ཞེས་པའི་དོན་མགོར་ཤེས་པར་བྱའོ། ། དེའི་ཚིག་དོན་ནི་སངས་རྒྱས་ཀྱིས་རྡོ་རྗེ་སྙིང་པོ་ལ་བཀའ་སྩལ་པའོ། ། རྡོ་རྗེ་སྙིང་པོ་ལ་ཇི་ལྟར་བྱས་ནས་སྩལ་བ་ནི། ཨེ་མ་ཧོ་ནས་ལེགས་སོའི་བར་གྱིས་བསྟན་པའི་ཚིག་དོན་གྱི་རྗེས་སུ་སྤྲོ་བ་བསྐྱེད་པས་བཀའ་སྩལ་བའོ། ། བཀའ་སྩལ་པ་ནི། བྱང་ཆུབ་སེམས་དཔའ་ནས་མར་གྱིས་བསྟན་ཏེ། བྱང་ཆུབ་སེམས་དཔའ་ཆེན་པོ་སྟེ་ངོ་བོ་ཉིད་ཀྱི་སྐུ།
རྡོ་རྗེ་སེམས་དཔའ་སྟེ་ཆོས་ཀྱི་སྐུ། སེམས་དཔའ་ཆེན་པོ་སྟེ་ལོངས་སྤྱོད་རྫོགས་པའི་སྐུ་དང༌། དམ་ཚིག་སེམས་དཔའ་སྟེ་སྤྲུལ་པའི་སྐུ་སྟེ་སྐུ་བཞི་པོ་འདི་བཤད་ཀྱིས་ཉོན་ཅིག་པར་བཀའ་སྩལ་པའོ། །

ཇི་ལྟར་ཉོན་ཅིག་པར་བཀའ་སྩལ་ན་ནི། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡེ་ཤེས་བཞི་པོ་དེ་སྙིང་པོ་ཡིན་པས་ན་མཆོག་ཏུ་གྱུར་པ་ཡིན། བདེ་བ་ཆེན་པོ་ཡིན་པས་ན་དེ་ཉིད་ཇོ་བོ་དང་མཐུན་པས་རྗེ་བཙུན་ཏེ། དེ་ཉིད་མུ་སྟེགས་པ་ལ་སོགས་པ་ལ་གསང་བས་ན་གསང་བ་དང༌། མཚན་ཉིད་ཐེག་པ་ལ་ཁྱད་པར་དུ་གསང་བ། རྣལ་འབྱོར་རྒྱུད་མན་ཆད་པ་ལ་གསང་བས་ན་རྣམ་པར་རྟོག་པ་བསྒོམ་པ་ལ་གསང་བ་དང༌། རྒྱུད་འདི་རང་གི་ཡང་བསྐྱེད་རིམ་ལ་གསང་བས་ཤིན་ཏུ་གསང་བའོ། ། དེས་ན་ཤིན་ཏུ་གསང་བ་ལ་སོགས་པ་ཡིན་པའི་ཚུལ་དུ་ཉན་པའོ། ། འདི་སྐད་ནས་ཚིག་གི་བར་གྱིས་བཞུགས་པའི་གནས་འཆད་དེ། འདི་སྐད་ཐོས་ཞེས་པས་ཆོས་ཕུན་སུམ་ཚོགས་པར་བསྟན་ཏོ། ། དུས་གཅིག་ན་ཞེས་པས་དུས་བསྟན་ཏོ། །
བཅོམ་ལྡན་འདས་ནས་ཐུགས་ཀྱི་བར་གྱིས་སྟོན་པ་ཕུན་སུམ་ཚོགས་པར་བསྟན་ཏོ། ། ལྷ་མོའི་བྷ་ག་ཞེས་པས་གནས་ཕུན་སུམ་ཚོགས་པར་བསྟན་ཏོ། ། འདི་ཞེས་བྱ་བས་ཐུགས་ལ་བཞག་པའི་དོན། སྐད་ནི་སྐད་ལྷག་ཆད་མེད་པའོ། ། བདག་གིས་ནི་སངས་རྒྱས་ལས་བདག་ཉིད་ཀྱིས་ཐོས་ཀྱི་བརྒྱུད་པ་ལས་མ་ཡིན་པའོ། ། དུས་གཅིག་ན་ནི་རང་ཤེས་རབ་ཆེ་བ་དང་ཐོས་པ་མང་བར་བསྟན་ཏོ། ། ཅི་ནས་འགྱུར་རོའི་བར་གྱིས་ནི་བཞུགས་པའི་གནས་འདི་དྲང་དོན་དུ་བཤད་ན་སྐྱོན་ཡོད་པར་བསྟན་ཏོ། ། དེ་ཡང་ཡིན་གྱི་བར་གྱིས་དྲི་བ་བསྟན་ཏོ། ། འདི་སྐད་བདག་གིས་ཐོས་པའི་དུས་གཅིག་ན་ཞེས་པས་སྟོན་པ་པོ་དགྱེས་རྡོར་གྱི་ཚིག་ཡིན་ནམ། སྡུད་པ་པོ་རྡོ་རྗེ་སྙིང་པོ་ཡིན་ནམ།
དྲང་དོན་དུ་གང་ཡིན་ཡང་སྐྱོན་ཡོད་པ་ཡིན་པར་དྲི་བ་ནས་ཡིན་འགྱུར་རོའི་བར་གྱིས་བསྟན་ཏེ། དགྱེས་རྡོར་ཕྱོགས་ཕྱོགས་ཡིན་ན་ནི། དགྱེས་རྡོར་གྱིས་གཞན་ལས་ཐོས་ནས་ཡིན་པས་ན། དེ་མ་འོངས་པའང་མི་མཁྱེན་པས་ཐམས་ཅད་མཁྱེན་པ་མི་འགྲུབ་བོ། ། འོ་ན་དེ་ཞུ་བ་པོ་རྡོ་རྗེ་སྙིང་པོ་རང་གི་རྒྱུད་འདིར་བྱས་པ་ཡིན་གྱི་རྡོ་རྗེ་སེམས་དཔའ་སྟེ། དགྱེས་རྡོར་གྱིས་མ་གསུངས་པར་སོང་ངོ༌། ། དེས་ན་ཚིག་དེའི་དོན་དྲང་དོན་མ་ཡིན་ཏེ། ངེས་དོན་དུ་བཤད་པར་བྱ་སྟེ། ངེས་དོན་ལ་གཉིས་ཏེ། སྒྲིབ་པ་དང་བཅས་པའི་དགྱེས་རྡོར་གྱི་བཞུགས་གནས་དང༌།
སྒྲིབ་པ་མེད་པའི་དགྱེས་རྡོར་ཁ་གྱེན་དུ་བལྟས་པའི་བཞུགས་པའི་གནས་བསྟན་པ་ལས་དེའི་ཕྱིར་ཞེས་པའི་ཚིག་གིས་མཚམས་སྦྱོར་བསྟན་ཏོ། ། འདི་ནི་ནས་བཞུགས་སོའི་བར་གྱིས་སྒྲིབ་པ་དང་བཅས་པའི་དགྱེས་རྡོར་ཁ་ཐུར་དུ་བལྟས་པའི་གནས་དེ་བསྟན་ཏེ། དེ་ཡང་འདི་ནས་ནི་ནས་བསྟན་པའོའི་བར་གྱིས། ཨེ་ཝྃ་གཉིས་ཀྱི་དོན་བསྟན་པ་ལས། འདི་སྐད་བདག་གིས་ཐོས་པ་ཞེས་པ་ནི། ཨེ་ཝྃ་མ་ཡ་སྲུ་ཏ་མེ་བྱ་བ་ཡིན་ཏེ། ངེས་དོན་དུ་བཤད་ན་ཚིག་དུ་མ་དེས་ནི་ཚིག་དོན་སྟོན་ཏེ། ཨེ་ཞེས་པ་ནི་སྤྱི་བོ་ན་ནམ་མཁའི་ཁམས་ཀྱི་འཁོར་ལོ་དང༌། དཔྲལ་བ་ན་རླུང་གི་དང༌། ལྐོག་མ་ན་མེའི་དང༌།
སྙིང་ག་ན་ཆུའི་དང༌། ལྟེ་བ་ན་སའི་འཁོར་ལོའི་ཡོན་ཏན་དང་ལྡན་པ་ཡིན་ལ། གང་བཞུགས་ན་ཝྃ་ནི། དེ་རྣམས་ཀྱི་དབུས་ན་སྤྱི་བོ་ན་ཀུན་རྫོབ་བྱང་ཆུབ་སེམས་ཀྱི་ཐིག་ལེ་ཁ་ཐུར་དུ་བལྟས་པའོ། ། བཞུགས་ཚུལ་ཇི་ལྟར་བཞུགས་ན་ནི་ཞི་བའི་རང་བཞིན་དུ་བཞུགས་པའོ། ། དེས་བདེ་བ་མ་ལུས་པ་གནས་འཁོར་ལོ་དེ་ལྔ་ཡིན་ནོ། ། བདེ་བ་དེ་ཉིད་སངས་རྒྱས་རིན་པོ་ཆེ་ཞེས་བྱ་ལ། དེའི་གནས་ནི་ཟ་མ་ཏོག་ཅེས་བྱའོ། ། ཡང་ཨེ་ནི་འཁོར་ལོ་དེ་ལྔ་ལ། ཝྃ་ནི་སྒྲ་གཅན་དང༌།
ཟླ་བ་དང་ཉི་མའང་སྒྲ་གཅན་དང༌། མེའི་ཐིག་ལེ་དེ་རྣམས་བདེ་བའི་རང་བཞིན་དུ་གནས་པའོ། ། དེ་ནི་ལྟེ་བ་ཡན་ཆད་ཀྱི་འཁོར་ལོ་ལྔ་ལ་ཡོན་ཏན་ལྔའི་བྱེ་བྲག་གིས་བཞུགས་སོ། ། ཡང་ལྟེ་བ་མན་ཆད་འཁོར་ལོ་གསུམ་ནི་སྐུ་གསུང་ཐུགས་གསུམ་ཡོན་ཏན་གྱི་བྱེ་བྲག་གིས་བཞུགས་སོ། ། དེ་ཡང་ཟབ་པ་དང་ཟབ་པ་མ་ཡིན་པ་གཉིས་སུ་བཤད་དེ། ཟབ་པ་མ་ཡིན་པ་ནི་ཨེ་ནི་ལྟེ་བ། རྡོ་རྗེ་ནོར་བུའི་བུ་གའི་འཁོར་ལོ་ལ་གསུམ་པོ་ཡིན་ལ། ཝྃ་ནི་དེ་གསུམ་གྱི་ནང་ན་མེའི་ཐིག་ལེ་གཉིས། བྱང་ཆུབ་སེམས་ཀྱི་ཐིག་ལེ་གསུམ་གནས་ཏེ། དེ་ཡང་བཞུགས་པའི་གནས་ནི་འཁོར་ལོ་གསུམ་བཞུགས་པ་ནི་ཐིག་ལེ།
བཞུགས་ཚུལ་ནི་ལྷན་ཅིག་སྐྱེས་པའི་དགའ་བའི་རྣམ་པས་བཞུགས། ལྷན་ཅིག་སྐྱེས་པའི་དགའ་བ་ཆ་གསུམ་དུ་བརྩི་སྟེ། ལྟེ་བའི་བདེ་བ་སྐུ། གསང་བའི་བདེ་བ་གསུང༌། རྡོ་རྗེ་ནོར་བུའི་བདེ་བ་ཐུགས། དེ་ལྟ་བུའི་འཁོར་ལོ་གསུམ་པོ་དེ་ནི་བདེ་བ་མ་ལུས་པ་གནས་པའོ། ། བདེ་བ་དེ་ཉིད་བུདྡྷ་རིན་པོ་ཆེ་ཡིན་ལ། འཁོར་ལོ་དེ་ནི་ཟ་མ་ཏོག་གོ ། དེ་ཉིད་ཟབ་པར་བཤད་པར་བྱ་སྟེ། ཨེ་ནི་ལྷ་མོའི་བྷ་ག
ཝྃ་ནི་དེའི་དབུས་ཀྱི་ཟེའུ་འབྲུ། ཡང་ན་ཐབས་རྡོ་རྗེ། དེ་ལྟ་བུའི་པདྨ་དེ་བདེ་བ་མ་ལུས་པའི་གནས་ཡིན་ཞིང༌། བདེ་བ་དེ་ཉིད་ལ་སངས་རྒྱས་ཞེས་བྱ་ལ། དེའི་གནས་ལ་ཟ་མ་ཏོག་ཅེས་བྱའོ། ། མདོར་ན་ཚིག་དུམ་བུ་ལ་བརྟེན་ནས་ཨེ་ཝྃ་གྱི་ཁ་དོག་བསྟན་ནས། དེ་ཉིད་རྒྱས་པར་བཤད་པར་བྱ་སྟེ་ཐོས་པ་ཞེས་པ་ནི་སྒྲ་ཐོས་པ་མ་ཡིན་ཏེ། རང་གི་རྟོགས་པའི་བདག་ཉིད་ལ་ཐོས་ཞེས་བྱའོ། ། དུས་གཅིག་ནི་བདེ་བ་སྐད་ཅིག་མ་ལ་ཉམས་སུ་མྱོང་བས་སྐད་ཅིག་མ་མངོན་པར་བྱང་ཆུབ་པའོ། ། དེ་ལ་བྱང་ཆུབ་སེམས་དཔའ་འདི་རྣམས་ཀྱིས་ལུགས་ཀྱི་བྱང་ཆུབ་བཞིར་འདོད་དོ། །
སྐད་ཅིག་མ་ལ་བདེ་བ་རྟོགས་པའི་དབང་དུ་བྱས་ནས་སྐད་ཅིག་ལ་མངོན་པར་བྱང་ཆུབ་པ་དང༌། ཡང་མངོན་པར་བྱང་ཆུབ་པ་ལྔས་མངོན་པར་བྱང་ཆུབ་པ་དང༌། སྒྱུ་འཕྲུལ་དྲྭ་བ་མངོན་པར་བྱང་ཆུབ་པ་དང༌། སྐུ་སྣ་ཚོགས་ཀྱི་སྤྲུལ་པ་མཛད་པའོ། ། རྣམ་པ་ཉི་ཤུས་མངོན་པར་བྱང་ཆུབ་པ་ནི། ཕྲ་བའི་རླུང་དང༌། རགས་པའི་རླུང་སྟེ་བཅུ་པོ་དེ་རྒྱུ་བ་དང༌། འགགས་པའི་ཆ་ཉི་ཤུས་རླུང་ལྔ་པོ་ཞེས་པ་ནི། སྤང་བྱའི་ཕྱོགས་ནས་བདེ་བ་ངོ་བོར་འཛིན་ཏེ། སངས་རྒྱས་ལྔ་པོ་དེ་དག་དང་སྐུ་གསུང་ཐུགས་དང་བརྒྱད་པོ་དེ་ནི་ཡུལ་ཅན་ཡིན་ལ་དེ་རྣམས་ཀྱི་ཆོས་ཅན་ནི་འཁོར་ལོ་རྣམས་སོ། །
འཁོར་ལོ་དེ་གསུམ་དང་ནམ་མཁའ་ལ་སོགས་པའི་རླུང་ལྔ་ལ་ཡོན་ཏན་ལྔ་དང་ལྡན་པ་རྒྱུ་བར་སྟོན་ཏེ། དབུགས་དབྱུང་བ་དང་འཇུག་པའི་བྱེ་བྲག་གིས་ཞེས་པ་ནི་སྤྱི་གཙུག་གི་འཁོར་ལོ་ནས་སྒྲའི་ཡོན་ཏན་དང་ལྡན་པའི་རླུང་སྣ་སྒོ་ནས་ཕར་བཅུ་བཏུད་ཙམ་དུ་རྒྱུས་ནས། ནང་དུ་འཇུག་པའི་དུས་སུ་ལྟེ་བ་རང་དུ་གནས་པའོ། ། ཡང་དཔྲལ་བའི་འཁོར་ལོ་ནས་སྒྲ་རེག་གཉིས་ཀྱི་ཡོན་ཏན་དང་ལྡན་པ་རླུང་གི་རླུང༌། སྣ་སྒོ་ནས་ཕར་ཕྱིར་སོར་བཅུ་དྲུག་ཏུ་ཕྱིར་བྱུང་ནས་ནང་དུ་ཞུགས་ནས། ལྟེ་བའི་འོག་ཏུ་སོར་གཅིག་གི་བར་དུ་འཇུག་གོ ། ཡང་ལྐོག་མའི་འཁོར་ལོ་ནས་སྒྲ་རེག་རོ་གསུམ་གྱི་ཡོན་ཏན་དང་ལྡན་པའི་མེའི་རླུང་སྣ་སྒོ་ནས་སོར་བཅོ་ལྔ་ཕྱིར་བྱུང་ནས་འཇུག་པ་ནི། ལྟེ་བ་ནས་མར་སོར་བཅུ་གཉིས་སུ་འགྲོའོ། ། ཡང་སྙིང་ག་ནས་སྒྲ་རེག་རོ་གཟུགས་བཞིའི་ཡོན་ཏན་དང་ལྡན་པའི་ཆུའི་རླུང་སྣ་སྒོ་ནས་ཕར་སོར་བཅུ་བཞིའི་བར་དུ་རྒྱུས་ནས། ནང་དུ་ནི་ལྟེ་བ་ནས་མར་སོར་གསུམ་གྱི་བར་དུ་ཐུར་དུ་འགྲོ་བར་བྱེད་དོ། །
ལྟེ་བའི་འཁོར་ལོ་ནས་སྒྲ་རེག་རོ་གཟུགས་དྲིའི་ཡོན་ཏན་དང་ལྡན་པའི་རླུང་སྣ་སྒོ་ནས་ཕར་སོར་བཅུ་གསུམ་གྱི་བར་དུ་བྱུང་ནས་ནང་དུ་ལྟེ་བ་ནས་མར་སོར་བཞིའི་བར་དུ་འགྲོའོ། ། དེ་ནི་ལྷན་ཅིག་སྐྱེས་པའི་དགའ་བའི་ཚུལ་དུ་གནས་པའོ། ། དེ་ནི་ལྟེ་བ་ཡན་ཆད་ཀྱི་དབང་དུ་བྱས་པའོ། ། ལྟེ་བ་མན་ཆད་ཀྱི་རླུང་རྒྱུ་བ་ནི་ལྷན་ཅིག་སྐྱེས་པའི་དགའ་བ་ལ་ཆ་གསུམ་དུ་བྱས་པས། ལྟེ་བར་སྐུའི་ཡོན་ཏན་དང་ལྡན་པའི་རླུང་དང་ལྷན་ཅིག་སྐྱེས་པའི་དགའ་བས་ཁྱད་པར་དུ་བྱས་པའི་རྒྱུ་ལས་གསང་བར་ནི་གསུང་གི་ཡོན་ཏན་དང་ལྡན་པའི་ཡང་ལྷན་ཅིག་སྐྱེས་པའི་དགའ་བས་ཁྱད་པར་དུ་བྱས་པའི་རླུང་རྒྱུའོ། ། དེ་ནས་རྡོ་རྗེ་ནོར་བུར་ནི་ཐུགས་ཀྱི་ཡོན་ཏན་དང་ལྡན་པའི་རླུང་ཡང་ལྷན་ཅིག་སྐྱེས་པ་དང་ཐ་མི་དད་པའི་རླུང་རྒྱུའོ། ། དེས་ན་རྡོ་རྗེ་ནོར་བུར་བྱང་སེམས་མི་འབབ་པར་བྱ། དེ་ན་གཟུང་བའི་མན་ངག་གིས་བཟུང༌། དེ་ནས་གནས་པར་བྱེད་པའོ། ། མདོར་ན་འཁོར་ལོ་རེ་རེ་ནའང་ཐིག་ལེ་དང༌།
སོ་སོའི་ཡོན་ཏན་དང་ལྡན་པའི་རླུང་དང༌། རླུང་དེ་ཡང་དག་པ་ལ་སོགས་པའི་ཚུལ་དང་བཅས་པར་བཞུགས་སོ། ། དེས་འབྲས་བུ་དུམ་བུ་དེ་ཡང་བསྣན་པའོ། ། དེས་ནི་སྒྲིབ་པ་དང་བཅས་པས་བཞུགས་པ་དང༌། བཞུགས་པ་པོ་དང་བཞུགས་ཚུལ་མཐུན་པ་ལ་བལྟས་པའི་མཚན་ཉིད་བསྟན་ཏོ། ། ད་ནི་སྒྲིབ་པ་དང་བྲལ་བའི་སངས་རྒྱས་ཁ་གྱེན་དུ་བལྟས་པའི་བཞུགས་པའི་གནས་བསྟན་ཏོ། ། སྔ་མ་ལས་གོ་བཟློག་ནས་རྡོ་རྗེ་ནོར་བུར་བདེ་བ་གནས་པར་བྱས་པ་ལ། གྱེན་དུ་བཟློག་པའི་ཐུར་ལ་རྒྱུ་བའི་དུས་སུ་ནི་ལྟེ་བ་བས་གསང་བ་ཟབ། དེ་བས་རྡོ་རྗེ་ནོར་བུ་ཟབ་པའི་རིམ་པས་སྐུ་གསུང་ཐུགས་སུ་བཤད་ལ། གྱེན་ལ་རྒྱུ་བའི་དུས་སུ་རྡོ་རྗེ་ནོར་བུ་བས་གསང་བ་ཟབ།
དེ་བས་ལྟེ་བ་ཟབ་པས་ན། སྐུ་གསུང་ཐུགས་ཀྱི་རིམ་པས་མར་ཡར་བརྩི་དུས་ལྔ་ལྔ་རྣལ་འབྱོར་པས་རླུང་སྟོང་བརྒྱད་བརྒྱ་འགགས་པར་བྱས། དང་པོའི་སྐུའི་ཡོན་ཏན་ཟབ་པ་ཐོབ་པ་ཡིན། དེ་ནས་བདེ་བ་གསང་བར་ཕྱིན་པ་ལ་ཡང་རླུང་སྟོང་བརྒྱད་བརྒྱ་འགགས་པས་གསུང་གི་ཡོན་ཏན་གསང་བ་ཡང་ཐོབ། དེ་ནས་ལྟེ་བར་ཕྱིན་པ་ན་རླུང་བརྒྱད་བརྒྱ་འགགས། ཐུགས་ཀྱི་ཡོན་ཏན་གསུམ་དང་བཞི་པོ་རྫོགས་ནས་རྒྱུ་མཐུན་གྱི་འབྲས་བུ་ཐོབ། ངོ་བོ་ཉིད་ཀྱི་སྐུའི་ཡོན་ཏན་རྫོགས་པ་ཐོབ། སའི་ཁམས་ཀྱི་ཡོན་ཏན་དང་བཅས་པ་ཟད། གཉིད་བཞི་ལས་ཏུརྻའི་གཉིད་སད། དེ་བཞིན་དུ་རིམ་པས་སད་པ་དང༌།
ཐོབ་པ་ནི་འོག་རྩ་ནས་སྟོན་པའི་བཞི་པོ་ཀུན་དང་སྦྱར་རོ། ། དེ་ནས་སྙིང་གར་ཕྱིན་པས་རླུང་སྟོང་བརྒྱད་བརྒྱ་འགགས་པ་ཡང་ཐོབ། ས་དྲུག་པ་ཐོབ། ཆོས་ཀྱི་སྐུའི་ཡོན་ཏན་དེར་རྫོགས། ཆུའི་ཁམས་ཀྱི་ཡོན་ཏན་དང་བཅས་པ་དེར་རྫོགས། རྣམ་པར་སྨིན་པའི་འབྲས་བུ་ཐོབ། ལྐོག་མར་ཕྱིན་པས་རླུང་སྟོང་བརྒྱད་བརྒྱ་ཡང་འགགས། མེའི་ཁམས་ཟད། ས་བརྒྱད་པ་ཐོབ། ལོངས་སྤྱོད་རྫོགས་པའི་སྐུའི་ཡོན་ཏན་ཐོབ།
རྣམ་པར་སྨིན་པའི་འབྲས་བུ་ཐོབ། དཔྲལ་བར་ཕྱིན་ནས་རླུང་སྟོང་བརྒྱད་བརྒྱ་འགགས། རླུང་གི་ཁམས་འགགས། ས་བཅུ་ཐོབ། མདོར་ན་དེར་ཕྱིན་པ་ན་རླུང་སྟོང་བརྒྱད་བརྒྱ་འགགས། འབྲས་བུ་བཞི་བཞི་ཀུན་རྫོགས། སྤང་བྱ་ཀུན་སྤངས་ནས་བདེ་བ་དེ་གཉིས་སྤྱི་གཙུག་གི་འཁོར་ལོར་ཕྱིན་པའི་དུས་སུ་རླུང་ཁྲི་བརྒྱད་སྟོང་འགགས། ས་བཅུ་གཉིས་ཡོངས་སུ་རྫོགས་ཏེ་སངས་རྒྱས་ཀྱི་ཡོན་ཏན་ཀུན་རྫོགས། ཁམས་དྲུག་དང་ཕུང་པོ་དྲུག་སྐྱེ་མཆེད་དྲུག་དང་དེའི་ཡུལ་དང་དབང་པོའི་བྱ་བ་དྲུག་སྟེ། དྲུག་པོ་ཀུན་རྣམ་པར་དག་པའི་བརྡར་གྱུར་བ་ལྷ་སུམ་ཅུ་རྩ་དྲུག
གཙོ་བོ་རང་ཉིད་དང་སུམ་ཅུ་རྩ་བདུན་ཏེ་གཙོ་འཁོར་དང་བཅས་པ་གདུལ་བྱ་ལ་སྣང་བ་ཡིན་ནོ། ། དེ་ལ་ལྷ་དེ་རྣམས་དང་བཞུགས་པའི་གནས་གླིང་གཞི་བསྟན་པའི་ཡི་གེ་འདི་རྣམས་དང་བསྟུན་པའི་དགོས་པ་ནི་ཡི་གེ་རྣམས་ཀྱང་ཁམས་དྲུག་གི་རང་བཞིན་ཅན་ཡིན་ལ་ལྷ་དེ་རྣམས། ཁམས་དེ་རྣམ་པར་དག་པ་ལས་བྱུང་བ་ཞེས་བྱ་བའི་ཆེད་དུ་བསྟན་པ་ཡིན་ཏེ། ཁམས་གང་དང་གང་དག་ལས་ལྷ་གང་དང་གང་དག་པ་འབྱུང་བ་བསྟན་པའོ། ། དེ་ལྟར་གླིང་གཞིའི་དོན་བཤད་ན་སྐྱོན་མེད་པ་ཡིན་ཞེས་སེམས་དཔའ་རྡོ་རྗེ་སྙིང་པོས་གསུངས་སོ། ། དེ་ལ་ཡི་གེ་གང་དང་གང་ལྷ་གང་དང་གང་མཐུན་པར་བཤད་པར་བྱ་བ་ནི་ལོགས་སུ་ཤེས་པར་བྱའོ། ། ཡང་སྤྱི་ལུགས་ཀྱི་ཕུང་པོ་ལྷར་བསྐྱེད་པ་སྔོན་དུ་བསྟན་ནས། ཁམས་ཕྱིས་སྟོན་པ་ལ་སོགས་པ་དང་ལས་ཀྱི་དབང་པོ་དྲུག་སྔོན་དུ་བསྟན་ལ། དེའི་བྱ་བ་དྲུག་གིས་བསྟན་ནས་སྣང་བ་ལ་དེ་རྣམས་ལྷ་དང་སྦྱོར་བའི་དུས་སུ་ཁམས་རྣམས་པར་དག་པའི་ལྷ་སྔོན་དུ་བསྟན་པ་དང༌། དབང་པོའི་བྱ་བ་ལྷ་མོར་གྱུར་པ་སྔོན་དུ་འཆད་པ་ནི།
འདི་ཤེས་རབ་ཀྱི་རྒྱུད་ཡིན་པས་ཁམས་ལ་སོགས་པ་དག་པའི་ལྷ་མོ་སྔོན་དུ་འཆད་པའོ། ། ཡང་དེ་རྣམས་དག་པ་བྱང་ཆུབ་ཀྱི་ཕྱོགས་ཀྱི་ཆོས་དང་བསྟུན་པ་ལས། བྱང་ཆུབ་ཡན་ལག་བདུན་ཞབས་སུ་བསྟན་པ་ནི། མཐོང་ལམ་ནི་འཕགས་པའི་ལམ་ཡིན་པས། ལམ་དེ་ལ་གནས་པའི་རྣལ་འབྱོར་པ་རྣམས་ལ་ཡང་དག་པའི་ལྟ་བ་ལ་སོགས་པའི་ཡན་ལག་དེ་རྣམས་ལ་ཡོད་པས་ན་ཡན་ལག་བརྒྱད་པ་མཐོང་ལམ་དང་སྦྱར་ལ། བྱང་ཆུབ་ནི་སྒྲིབ་པ་ཟད་པ་ལ་ཟེར་བས། དེའི་དངོས་ཀྱི་རྒྱུ་བསྒོམ་ལམ་ལ་གནས་པས། བསྒོམ་ལམ་བྱང་ཆུབ་ཀྱི་ཡན་ལག་བདུན་ཞེས་བྱའོ། ། ཞེས་རྡོ་རྗེ་སེམས་དཔའ་རྡོ་རྗེ་སྙིང་པོས་དེ་ལྟར་བཤད་དོ། ། དེ་ནས་བདེ་བ་སྤྱི་བོར་ཕྱིན་པའི་དུས་སུ་ལམ་གྱི་ཆོས་བྱང་ཆུབ་ཀྱི་ཕྱོགས་བདུན་རྫོགས་པ་དང༌།
ཏུརྻ་ལ་སོགས་པ་གཉིད་ཀྱང་ཟད་པ་ལ་སོགས་པའི་ཡོན་ཏན་ཀུན་རྫོགས་སྒྱུ་འཕྲུལ་དྲྭ་བའི་ཁུངས་དང་བཅས་པ་ཤེས་པར་ཟད་དོ། ། དེ་ནི་ལེའུ་གསུམ་པ་འཆད་པ་ལ་དེ་ལྟར་དང་པོ་སངས་རྒྱས་ཀྱིས་ཤིན་ཏུ་གསང་བ་ལ་སོགས་པས་འདི་ལྟ་བུ་ཉོན་ཅིག བྱས་པ་ལས་རྡོ་རྗེ་སྙིང་པོ་ལ་སོགས་པ་བསྟན་པས་དེ་འཆད་པར་བྱེད་པ་སྟོན་པ་ལ། དེ་ལ་ད་ནི་ནས་སྟོན་ཏོའི་བར་གྱིས་མཚམས་སྦྱོར་གྱི་ཚིག་བསྟན། ཅིའི་ཕྱིར་ནས་ཡིན་ནོའི་བར་གྱིས་གསོལ་བ་འདེབས་པའི་ཚིག་བསྟན་ཏེ། སངས་རྒྱས་ཆེན་པོ་ལ་སོགས་པ་དེ་རྣམས་ངས་བཤད་ཀྱི་ཉོན་ཅིག་གསུངས་ན། ངོ་བོ་ཉིད་ལ་སོགས་པ་དེ་རྣམས་ལ་ཅིའི་ཕྱིར་རྡོ་རྗེ་སེམས་དཔའ་ཞེས་བགྱི་པ་ལ་སོགས་པ་དྲིས་པའོ། ། དེའི་ལན་ནི་གནས་ནས་མར་གྱིས་སྟོན་པ་ལས། དེ་ཡང་མི་ཕྱེད་ནས་བརྗོད་དོའི་བར་གྱིས་རྒྱུད་ཚིག་མདོར་བསྟན། བསྟན་པ་འདིའི་ནས་མར་དེའི་དོན་རྒྱས་པར་འཆད་པར་བྱེད་དེ།
མི་ཕྱེད་ཅེས་པའི་ཤླཽ་ཀས་ཅིའི་ཕྱིར་རྡོ་རྗེ་སེམས་དཔར་འགྱུར་གྱིས་ལན་བཏབ་པ་ཡིན་ཏེ། ངོ་བོ་ཉིད་ཀྱི་སྐུ་ནི་བདེ་བ་ཆེན་པོའི་རང་བཞིན་རྣམ་དག་སྐུ་ཡིན་ལ། སྐུ་བདེ་བ་དེ་ནི་སངས་རྒྱས་ཀྱི་སྐུ་གསུང་ཐུགས་དང་དབྱེར་མི་ཕྱེད་པས་ན་རྡོ་རྗེ་ཞེས་བྱའོ། ། བདེ་བ་དེ་ནི་ཤེས་རབ་ནི་དུས་མེ་ཡིན་ལ་སྟོང་པ་ཉིད་ཤེས་རབ་དེ་ནི་སྲིད་གསུམ་དང་ཐ་མི་དད་པ་ཡིན་པས་ན་སྟོང་པ་ཉིད་དེ་ལ་སྲིད་གསུམ་གཅིག་པ་རུ་ཞེས་བྱ་སྟེ། དེ་ལྟ་བུའི་སྟོང་པའི་ཤེས་རབ་དང་ལྡན་པའི་ཤེས་རབ་དེ་ཡང་ལན་རྡོ་རྗེ་སེམས་དཔའ་ཞེས་ཟེར་རོ། ། བྱང་ཆུབ་ནས་རྐང་པ་གཉིས་ཀྱི་གོང་གི་དྲི་བ་རེ་རེའི་ལན་བསྟན་ཏེ། བྱང་ཆུབ་ནི་བསྒྲུབ་པར་བྱ་ཞིང་རྫོགས་ནས་དམིགས་མེད་ཐུགས་རྗེ་ཆེན་པོའི་ཆོས་སྐུ་གནས་པ་ཡིན་ལ། དེ་ལ་བྱང་ཆུབ་སེམས་དཔར་བརྗོད་དོ། ། དེ་ལྟར་ཆོས་སྐུ་ཐོབ་ནས་ཡེ་ཤེས་སྤྲོས་བྲལ་དུ་གནས་བཞིན་གདུལ་བྱ་ལ། གསུང་སྣ་ཚོགས་ཀྱིས་ཆོས་སྟོན་པས་ན་ལོངས་སྤྱོད་དོ། །
དེ་ལ་འགྲོ་དོན་སེམས་པའི་ཆ་ནས་སེམས་དཔའ་ཆེ་ཞེས་བྱའོ། ། དེ་ནས་སྤྲུལ་པ་སྣ་ཚོགས་པ་བཏང་ཞིང་འགྲོ་དོན་ལས་མི་འདའ་བས་ན་སྤྲུལ་སྐུ་ལ་དམ་ཚིག་སེམས་དཔའ་ཞེས་བྱའོ། ། དེ་རྣམས་རྒྱས་པར་བཤད་པ་ལ་བསྟན་པར་བྱ་སྟེའི་བར་གྱིས་མདོར་བསྟན། མི་བྱེད་ཅེས་པའི་ཤླཽ་ཀ་དེ་ནི་དེ་ནས་ཞེས་པ་ནས། གནས་སྐབས་ཞེས་པའི་བར་གྱིས་བསྟན་ཏེ། རྒྱུད་ཚིག་མདོར་བསྟན་པའི་བཤད་པ་ཡང་རང་དགའ་དང་གཞན་གྱིས་གསལ་པོར་མི་འོང་སྟེ། འབུམ་ཕྲག་ལྔ་པ་དེ་རང་གིས་གསལ་བར་བྱེད་པས་ན། འབུམ་ཕྲག་ལྔ་པ་དེ་ཉིད་ཀྱི་རྗེས་སུ་འཇུག་པར་བྱ་སྟེ། དེ་ནས་བཤད་པ་ནི་འདི་ལྟ་སྟེ། མི་ཕྱེད་པ་ལ་རྡོ་རྗེ་ཟེར་བ་ལ།
དེ་ཡང་ཝྃ་གྱིས་མཚོན་པར་བྱེད་པ་ཡིན་ཏེ། དེ་ཡང་མི་བྱེད་པ་ནི་བདེ་བ་གཉིས་མེད་མི་ཕྱེད་པའི་སྐུ་གསུང་ཐུགས་དང༌། དེར་མི་ཕྱེད་པ་ཐབས་ཀྱི་རང་བཞིན་ཡིན་ལ། དེ་ནི་ཝྃ་གྱིས་མཚོན་པ་སྟེ་སྤྱི་བོའི་ཧྃ་གི་ཐིག་ལེ་ལ་བྱའོ། ། ཐིག་ལེ་དེའང་སྐུའི་དང་འབྲས་བུའི་གཉིས་ལས་སྤྱི་བོའི་ཧྃ་དེ་ནི་རྒྱུའི་ཐིག་ལེའམ་བ་བནྟ་ཡིན་ལ། དེ་ལས་ཐིག་ལེ་སྤྲོས་ནས་དཔྲལ་བ་ལ་སོགས་པའི་ལུས་ཀྱི་གནས་གར་གནས་དང་འབྲས་བུའི་བྱང་ཆུབ་ཀྱི་སེམས་སོ། ། དེ་ལྟ་བུའི་འབྲས་བུའི་བྱང་སེམས་ཏེ། དཔྲལ་བ། ལྐོག་མ། སྙིང་ག་རྣམས་སུ་ཕྱིན་པ་ལ་སྐུ་གསུང་ཐུགས་ཞེས་བྱའོ། །
སྐུ་གསུང་ཐུགས་དེ་ལ་ཡབ་ཡུམ་གཉིས་དོན་དམ་བདེ་བའི་རང་བཞིན་སྐུ་གསུང་ཐུགས་དེ་སྐུ་གསུང་ཐུགས་ཀྱི་བརྙན་མའོ། ། བརྙན་པ་ནི་དཔྲལ་བ། ལྐོག་མ། སྙིང་ག་གསུམ་དུ་རྒྱུ་བའམ། འབབ་པའི་ཀུན་རྫོབ་བྱང་སེམས་ལ་བྱ། དོན་དམ་གྱིས་ནི་གསུང་གི་བདེ་བའོ། ། དེ་གཉིས་མི་ཕྱེད་པར་གནས་པས་ན་རྡོ་རྗེ་སྟེ། ཝྃ་གྱི་ཐབས་ཀྱིས་བསྟན་པའོ། ། སེམས་དཔའ་སྲིད་པ་གསུམ་གཅིག་པ་ནི་སྟོང་པ་ཉིད་ཀྱི་སྲིད་པ་དང༌། འཆི་བའི་སྲིད་པ་དང༌།
གནས་པའི་སྲིད་པ་ལ་སོགས་པ་སྲིད་པ་གསུམ་དང༌། གཅིག་པར་གནས་པའི་སྟོང་ཉིད་ནི་ལྟེ་བའི་ཐིག་ལེས་བསྟན་པ་ཡིན་ཏེ། དེ་ཡང་ལྟེ་གསང་གཉིས་ཀྱི་གཏུམ་མོའི་ཐིག་ལེ་ནི་རྒྱུའི་གཏུམ་མོ་ཡིན་ལ། དེ་ལས་འཕོས་པའི་གཏུམ་མོ་གང་ན་གནས་ཀྱང་འབྲས་བུའི་གཏུམ་མོའོ། ། གཏུམ་མོ་དེས་བསྟན་པའི་ཤེས་རབ་དེ་ནི་སྲིད་པ་གསུམ་དང་དབྱེར་མི་ཕྱེད་པའོ། ། དེས་ན་ཡེ་ཤེས་མཚོན་པའི་ཤེས་རབ་ནི་སྲིད་གསུམ་དང་ལྷན་ཅིག་སྐྱེས་པ་ཡིན་ལ། ཝྃ་གྱིས་བསྟན་པའི་བདེ་བ་རྣམས་སྐུ་གསུང་ཐུགས་གསུམ་གྱི་རིགས་སུ་ཐ་མི་དད་པ་དེའི་བདག་ཉིད་དུ་འགྱུར་བའོ། ། འོ་ན་ཝྃ་དང་ཨེས་མཚོན་པའི་ངོ་བོ་ཉིད་ཀྱི་སྐུ་དེ་ནི་གནས་པ་གར་གནས་པ་ལ་སོགས་པ་ཡིན་ནོ། ། དེ་གནས་པ་ལ་སོགས་ནི་ལྟེ་བ་ནས་སྐབས་ཀྱི་བར་གྱིས་སྟོན་ཏེ། ངོ་བོ་ཉིད་ཀྱི་སྐུ་དེ་སྦས་པའི་འཁོར་ལོ་གཉིས་བོར་ལ་ཐུན་མོང་གི་འཁོར་ལོ་བཞི་དང་སྦྱར་ན།
གནས་ལྟེ་བ་ན་གནས། ཡེ་ཤེས་དཔའ་བོ། སྐུ་དཔའ་བོ། གསུང་དཔའ་བོ། ཐུགས་དཔའ་བོ་བཞི་ལས་ནི་ཡེ་ཤེས་དཔའ་བོ། ཟེའུ་འབྲུ་སྟེ། འཁོར་ལོ་དེ་བཞིའི་ལྟེ་བ་ན་ཨའི་ཟེའུ་འབྲུ་དང༌། ཧཱུྃ་དང་ཨྃ་དང་ཧྃ་དང་བཞིས་མཚན་པ་ལས་འདི་ནི་ཨས་མཚན་པའོ། ། གསང་བའི་སྤྱོད་ཡུལ་ཏེ། ལྟེ་བ་པདྨའི་ཐིག་ལེ་དང༌།
སྙིང་ག་རྣམ་པར་བལྟས་པའི་ཐིག་ལེ་དང༌། ལྐོག་མ་རྣམ་པར་བཟླས་པའི་ཐིག་ལེ་དང༌། སྤྱི་བོ་བདེ་བ་ཆེན་པོ་སྟེ་བཞི་ལས་འདི་ནི་ལྟེ་བ་པདྨའི་ཐིག་ལེའོ། ། རང་ཤེས་རབ་སྟེ་མེའི་ཐིག་ལེ་དང༌། སྒྲ་གཅན་གྱི་དང༌། ཉི་མ་དང༌། ཟླ་བ་བཞི་ལས་འདི་ནི་མེའི་ཐིག་ལེའོ། ། རྡོ་རྗེ་སེམས་དཔའ། མི་བསྐྱོད་པ། སྣང་བ་མཐའ་ཡས།
རྣམ་སྣང་བཞི་ལས་འདི་ནི་རྡོ་རྗེ་སེམས་དཔའོ། ། ཕྱག་གཉིས་པའི་ཧེ་རུ་ཀ་དང༌། བཞི་པ་དང༌། དྲུག་པ་དང༌། བརྒྱད་པ་དང༌། བཅུ་དྲུག་པ་དང་བཞི་ལས་འདི་ནི་གཉིས་པའོ། ། ཏྲཻ་ལོ་ཀྱ་དང་ཛྭ་ལ་ཛྭ་ལ་དང༌། ཀི་ཏྲི་ཀི་ཏྲི་དང༌། དེ་ཝ་པི་ཙུ་བཛྲ་སྟེ་སྙིང་པོ་བཞི་ལས། འདི་ནི་ཏྲཻ་ལོ་ཀྱའོ། །
ཕྱོགས་སྔ་མ་ནས་འཇིག་རྟེན་གསུམ་འགུགས་དང༌། ཁྱབ་འཇུག་དང༌། དབང་ཕྱུག་ཆེན་པོ་དང༌། ཚངས་པ་བཞི་ལས་འདི་ནི་འཇིག་རྟེན་གསུམ་འགུགས་སོ། ། སྐུ་བཞི་ལས་འདི་ནི་ངོ་བོ་ཉིད་ཀྱི་སྐུའོ། ། སངས་རྒྱས་སྐུ་ནི་བདེ་བ་ཆེ་སྟེ། བྱང་ཆུབ་སེམས་དཔའ་དང༌། སེམས་དཔའ་ཆེན་པོ་དང༌། རྡོ་རྗེ་སེམས་དཔའ་དང༌། དམ་ཚིག་སེམས་དཔའ་བཞི་ལས།
འདི་ནི་བྱང་ཆུབ་སེམས་དཔའོ། ། ཡེ་ཤེས་རྡོ་རྗེ་དང༌། ཐུགས་རྡོ་རྗེ་དང༌། གསུང་རྡོ་རྗེ་དང༌། སྐུ་རྡོ་རྗེ་བཞི་ལས་འདི་ནི་ཡེ་ཤེས་རྡོ་རྗེའོ། ། དགའ་བ་དང༌། མཆོག་དགའ་དང༌། སྣ་ཚོགས་དགའ་བ་དང༌། ལྷན་ཅིག་སྐྱེས་དགའ་བཞི་ལས་འདི་ནི་ལྷན་ཅིག་སྐྱེས་དགའོ། ། རྣམ་པར་སྨིན་པ་དང༌།
རྣམ་པར་ཉེད་པ་དང༌། རྣམ་པ་སྣ་ཚོགས་དང༌། མཚན་ཉིད་དང་བྲལ་བ་བཞི་ལས་འདི་ནི་མཚན་ཉིད་དང་བྲལ་བའོ། ། རྒྱུ་མཐུན་པའི་འབྲས་བུ་དང༌། རྣམ་པར་སྨིན་པ་དང༌། སྐྱེས་བུ་བྱེད་པའི་དང༌། དྲི་མ་དང་བྲལ་བ་བཞི་ལས། འདི་ནི་རྒྱུ་མཐུན་པའི་འབྲས་བུའོ། ། རྡོ་རྗེ་རྩེ་གཅིག་པའི་དང༌། འཁོར་ལོ་རྡོ་རྗེས་མཚན་པ་དང༌།
པདྨ་དང༌། འཁོར་ལོ་སྟེ། སྡེ་པ་བཞི་ལ་སོགས་པ་ཀུན་ལ་ཡང་ཤེས་པར་བྱའོ། ། ལྟེ་བའི་འཁོར་ལོ་ལ་བརྟེན་པའི་བཞི་བཞི་བསྟན་པ་དེ་ཀུན་གྱི་ཟླས་གཞན་ལ་ཡང་ཤེས་པར་བྱའོ། ། འཁོར་ལོ་གསུམ་ལ་ཡང་གོ་རིམ་དུ་སྦྱར་རོ། ། ཁ་ཅིག་མ་ཚང་བ་ཕན་ཚུན་ཁ་བསྐང་གཞན་གྱིས་བྱའོ། ། རྣམ་པ་ནས་བྱེད་ཀྱི་བར་གྱིས་ནི་ཆོས་སྐུའི་གནས་ལ་སོགས་པ་བསྟན་ཏེ། དེའང་བྱང་ཆུབ་གནས་པ་ཞེས་པ་འགྲེལ་པའོ། ། ཡེ་ཤེས་ནས་གྱུར་གྱི་བར་གྱིས་ལོངས་སྤྱོད་རྫོགས་པའི་སྐུའི་གནས་ལ་སོགས་པ་བསྟན། ངོ་བོ་ཉིད་ནས་ཤེས་བྱའི་བར་གྱིས་འཁོར་ལོ་བཞི་ལ་གནས་པ་ལ་སོགས་པ་ངོ་བོ་ཉིད་ཀྱི་སྐུ་ལ་སོགས་པ་དེ་རྣམས་རྒྱུ་འབྲས་མངོན་པར་འབྱུང་བའི་གོ་རིམ་དང༌།
འབྲས་བུ་སྐུ་གསུང་ཡང་གཞན་གྱི་དོན་མངོན་པར་འབྱུང་བའི་རིམ་པ་ངེས་པར་བསྟན་ཏོ། ། དེ་རྣམས་ཀྱིས་འབྲས་བུ་བསལ་ལོ། ། སངས་རྒྱས་ཀྱི་ལམ་རྒྱུ་འབྲས་བུར་བྱས་པ་འདོད་པའི་རྣལ་འབྱོར་པ་དེས་གནས་འཁོར་ལོ་བཞིའི་རིམ་པ་ལ་དེ་ལྟར་ངེས་དོན་དུ་བསྒོམ་པར་བྱའོ། ། ཞེས་པ་ནི་རྣལ་འབྱོར་ལྡན་པས་ཤེས་བྱ་ཞེས་པའི་ཚིག་གིས་བསྟན་པ་ལ། དེ་ལ་རྒོལ་ཏེ། འོ་ན་རྡོ་རྗེ་སྙིང་པོ་ཁྱོད་ཀྱིས་ཀྱང་རྒྱུད་འདི་ངེས་དོན་དུ་འཆད་ཅེས་པ་དང་པོ་དམ་བཅས། རྒྱུད་རང་གི་ཡང་རིགས་ཀྱི་ལེའུ་འདི་ནི་ངེས་དོན་ཉི་ཚེ་བ་འཆད་པ་ཡིན་ཟེར་བ་ལ། འཁོར་ལོ་བཞི་པོ་རེ་རེ་ལ་དོན་བཅོ་ལྔ་བཅོ་ལྔ་བྱས་ཤིང་བསྟན་པའི་དུས་སུ་ཨེ་ཝྃ་ལ་སོགས་པའི་ཡི་གེ་རྣམས་དང༌། ཡང་ཕྱག་མཚན་དང༌། སྐུ་ཁ་མིག་རྣ་བ་ཅན་དང༌།
སོ་སོའི་སྙིང་པོ་རྣམས་བཅད་ན་དེ་ཀུན་ངེས་དོན་དུ་ཇི་ལྟ་བ་ཞེ་ན། ཞེས་པ་དེའི་ལན། ཡི་གེ་ཨེ་ཝྃ་ཞེས་པ་ནས་མར་གྱིས་བསྟན་ཏེ། ཨེ་ཝྃ་ལ་སོགས་པ་དེ་རྣམས་ལས། ད་ལྟ་ལྷ་བསྐྱེད་པའི་ས་བོན་གྱི་ཆེད་དུ་བསྟན་པ་མ་ཡིན་ཏེ། ཨེ་ཝྃ་ལ་སོགས་པའི་ཡི་གེ་དེ་རྣམས་ནི་མཚོན་བྱེད་ཡིན་ལ། དེ་རྣམས་ཀྱིས་མཚོན་པར་བྱ་བ་ནི་ངོ་བོ་ཉིད་ལ་སོགས་པ་ནི་སྐུ་བཞི་ཡིན་པས། དེ་མཚོན་པར་བྱ་བའི་ཆེད་དུ་སྐུ་བཞི་དང༌། ཤེས་རབ་ཐབས་གཉིས་སུ་མེད་པ་ལ་ཨེ་ཝྃ་ལ་སོགས་པའི་མིང་དུ་བསྟན་པ་ཡིན་ནོ། ། དེ་ལྟར་ཡིན་པས་མིང་ལ་དངོས་པོར་ཞེན་ནས་དྲང་དོན་ཡིན་པར་མི་བསམ་མོ། །
གལ་ཏེ་དངོས་པོ་ཡིན་ན་ནི་ཞེས་བྱ་སྟེ། དངོས་པོ་བྱ་བ་ནི་མིག་གིས་བལྟར་རུང་ལ། སྣང་དུ་རུང་བ་དང༌། དེ་བཞིན་ཡིད་ཀྱིས་དང༌། འདི་ཡིས་བྱས་པར་གཟུང་དུ་རུང་བ་ཡིན་པ་ལས། དེ་རྣམས་ཀྱི་ཡུལ་ལས་འདས་པ་ནི་མིང་དངོས་པོ་ཡིན་ནོ། ། དེས་ན་མིང་དེ་རྣམས་གཅིག་པུ་གཅིག་གིས་མིང་ཙམ་འཛིན་ལ། གཞན་མིག་ལ་སོགས་པ་ནི་མིང་དེ་འཛིན་པར་མི་བྱེད་དོ། ། དཔེར་ན་བུམ་པ་དང་སྣམ་བུ་ཞེས་བྱའི་མིང་དེ་ནི་རྣམ་པར་འཛིན་ལ། མིང་དེའི་དོན་བུམ་པ་དང་སྣམ་བུའི་རྒྱུ་དང་བྲལ་བ་ཅན་ནི་མིག་ལ་སོགས་པས་འཛིན་ཏོ། །
དེ་ཡང་ཅི་སྟེ་ན། ཆུ་ལ་སོགས་པའི་མིང་ནི་དངོས་པོ་རྣམས་ལ་བཏགས་པ་ཡིན་ནོ། ། དེས་ན་སྣས་དྲི་བསྐྱེད་པ་ལ་སོགས་པ་ཡོན་ཏན་ཆོས་ཉིད་ཀྱི་དངོས་པོ་ཡོད་པ་ལྟ་བུ་མ་ཡིན་ཏེ། མིང་ཙམ་གྱིས་དོན་མཚོན་པ་ཡིན་ནོ། ། གསོལ་བ་བཏབ་པ་དང་ལན་བཀའ་སྩལ་པ་གཉིས་ལས་ཀྱང་རྒྱུད་ཚིག་མདོར་བསྟན་ལ། དྲི་བ་དང་ལན་བསྟན་པ་གཉིས་སུ་ཤེས་པར་བྱའོ། ། དེའི་དོན་རྒྱས་པར་འཆད་པ་ལ་སེམས་ཅན་ནས་སྟོང་པ་ཉིད་ཀྱི་བར་གྱིས་དགྱེས་པ་དང་རྡོ་རྗེའི་མཚན་ཉིད་ཇི་ལྟར་ཡིན་པ་ལ་ཤླཽ་ཀ་ཕྱེད་དང་གཉིས་དང་རྐང་པ་གཉིས་ཀྱིས་གོ་རིམ་དུ་བསྟན་ཏོ། ། དེ་གཉིས་ཟུང་འཇུག་ཏུ་བསྒོམ་པས་རྣལ་འབྱོར་ཡིན་པས། གང་ཞིག་ཅེས་པ་ཤླཽ་ཀས་བསྟན་ཏོ། ། དེ་ལྟར་བསྟན་པ་བཞིན་དུ་ཐབས་ཤེས་རབ་གཉིས་ཟུང་དུ་འབྲེལ་ན་རྣལ་འབྱོར་ཡིན་ཞིང༌།
རྒྱུད་མཐའ་དག་གི་དོན་ཡང་ཐབས་ཤེས་རབ་གཉིས་ཀའི་དོན་དང་ལྡན་པ་ཡིན་པར་ནི། འབའ་ཞིག་ནས་ཞེས་བྱའོའི་བར་གྱིས་བསྟན། འོ་ན་རྒྱུད་མཐའ་དག་ཐབས་ཤེས་རབ་གཉིས་སུ་མེད་པ་ཡིན་ལ། ཤེས་རབ་ཀྱི་རྒྱུད་དང་ཐབས་ཀྱི་རྒྱུད་སོ་སོར་བསྟན་ཞེས་པ་ལ། ཀུན་རྫོབ་ཏུ་བྱིས་པ་རྣམས་ལ་དྲང་དོན་དུ་བསྟན་པ་ཡིན་པ་ནི། རྣལ་འབྱོར་ནས་ཀུན་རྫོབ་ཀྱི་བར་གྱིས་བསྟན་ཏོ། ། ཀུན་སྤྱོད་ཅེས་པ་ནི་འཁོར་ལོ་བདེ་མཆོག་གི་དབང་དུ་བྱས་ནས། གཙོ་བོའི་གན་དུ་ལྷ་མོ་བཅུ་གཉིས་འགྲོ་བ་བཞིན་ཀུན་སྤྱོད་བྱེད་དོ། ། འཁོར་ལོ་གསུམ་གྱི་དཔའ་བོ་གནས་ནས་དཔའ་མོ་རྣམས་སྤྱོད་ཅིང་འགྲོ་བའོ། ། དགྱེས་རྡོར་གྱི་ཡང་ལྷ་མོ་བརྒྱད་དམ་གཙོ་བོ་རྣམ་ལྔ་ཀུན་དུ་སྤྱོད་པའོ། །
འོ་ན་རིགས་ཀྱི་ལེའུ་འདིས་ངེས་དོན་འཆད་ལ། དྲང་དོན་མི་སྟོན་ཏེ། དྲང་དོན་དངོས་ཀྱི་ལམ་མ་ཡིན་པས་ཟེར་ལ། འགྲོ་བ་ཅི་སྟེ་ཟེར་ན་དྲང་དོན་ཡིན་ཞིང་དངོས་ཀྱི་ལམ་མ་ཡིན་པ་ནི་ཕྱག་རྒྱ་ནས་ཉིད་དོའི་བར་གྱིས་བསྟན་ཏོ། ། སངས་རྒྱས་ཀྱི་དངོས་ཀྱི་རྒྱུ་ནི་མ་རྟོགས་པ་ཡིན་པ་ལས་དྲང་དོན་ལས་ཀྱི་ཕྱག་རྒྱ་ལ་བརྟེན་ནས། དེའི་ཁ་དོག་དང་སྦྱོར་བ་དང་རྒྱན་ལ་སོགས་པ་དང༌། ཇི་ལྟ་ཇི་ལྟར་སྤྱོད་པ་བྱེད་པ་ལ། ཇི་ལྟར་སྤྱོད་པ་དེ་ལྟར་ན་རྣམ་རྟོག་འབྱུང་བས་ན། རྣམ་རྟོག་འབྱུང་བ་དེ་ཙམ་གྱིས་མི་རྟོག་པར་འཇོག་པར་འགྱུར་ཞིང༌། རྣམ་རྟོག་སྐྱེ་བ་དང༌།
བདེ་བ་ཟད་པའི་མཚན་ཉིད་མ་ཡིན་ཞིང་དྲང་དོན་ནོ། ། ཡང་དཀྱིལ་འཁོར་བསྒོམ་པ་ལ་ཡང་ཁ་དོག་དང་རྒྱན་ལ་སོགས་པ་ཡང་དེ་བཞིན་དུ་སྦྱར་རོ། ། དེ་ལྟར་ཡིན་པས་ན་དངོས་ཀྱི་ལམ་ཐབས་ཤེས་རབ་ཟུང་དུ་འཇུག་པ་གཉིས་མེད་དངོས་པོ་ཡིན་ཞིང༌། དེ་བཞིན་དུ་བསྒོམ་པ་ནི་ཐབས་དང་ཞེས་པའི་ཤླཽ་ཀས་བསྟན་ཏོ། ། ཐབས་དང་ཤེས་རབ་གཉིས་སུ་མེད། སྐུ་རྡོ་རྗེ་ལ་སོགས་པ་གསུམ་གཉིས་སུ་མེད། ཤེས་པ་དང་ཤེས་བྱ་གཉིས་སུ་མེད་པའོ། ། དེ་ལྟར་གཉིས་སུ་མེད་པ་ཡིན་ན་ཡང་ལྡོག་པའི་བྱེ་བྲག་གིས་སྟོང་པ་ཉིད་བཞིན་དུ་གནས་པ་ནི། སྟོང་པ་ཉིད་ཅེས་པའི་ཤླཽ་ཀས་བསྟན། ངོ་བོ་དང་རྒྱུ་དང་འབྲས་བུ་དང་ལམ་གྱི་སྟོང་པ་གོ་རིམ་བཞིན་ནོ། །
ཐབས་ལ་དབྱེ་བ་མེད་ཀྱང་ཡུལ་གྱི་ཆ་ནས་ཚད་མེད་བཞིར་འགྱུར་བ་ནི། བྱམས་དང་ཞེས་པའི་ཚིག་རྐང་གཉིས་ཀྱིས་བསྟན་ཏོ། ། དེ་ལྟར་གཉིས་མེད་དེ་ཡང་སྒྲིབ་པ་ཟད་པས་གཉིས་མེད་དུ་འགྱུར་བ་ནི། ཆོས་རྣམས་ཞེས་པའི་རྐང་པ་གསུམ་གྱིས་བསྟན་ཏོ། ། དེ་གཉིས་རྒྱས་པར་འཆད་པ་ནི། ཐབས་དང་ཤེས་རབ་དངོས་ནས་མར་གྱིས་སྟོན་ཏེ། སྒྲིབ་པ་ཟད་པའི་དུས་སུ་སྐུ་རྡོ་རྗེ་ལ་སོགས་པ་གཉིས་སུ་མེད་པ་ལའང་ཡིན་ལ། རྒྱུ་སེམས་ཅན་གྱི་གནས་སྐབས་ཀྱི་ཕུང་པོ་ལ་སོགས་པ་ལ་ལྷ་སུམ་ཅུ་རྩ་དྲུག་པོ་དེ་རྣམས་དག་པའི་བརྡར། ལྷ་སུམ་ཅུ་རྩ་དྲུག་གི་གནས་འབྱུང་བ་ཡིན་ནོ། ། དེ་ལྟར་མང་དུ་སྣང་ཡང་སངས་རྒྱས་རྣམས་ཀྱི་སྡོམ་པ་ནི།
ཨེ་ཝྃ་གཉིས་ཡིན་ལ་དེ་རྣམས་སུ་འདུས་པ་ནི་གསང་ཆེན་རིགས་གཅིག དེ་ལས་གསུམ་དང་ལྔ་དང་བརྒྱ་ལ་སོགས་པ་སྣང་ངོ༌། ། དེ་བཞིན་བརྒྱ་ཞེས་པ་ནི་སྤྱིར་ནི་རིགས་བརྒྱ་བྱེད་པ་ལ་མི་མཐུན་ཏེ། སློབ་དཔོན་འཕགས་པ་ལྷས་ནི་ཕུང་པོ་ལྔ་བསམ་ཞིང༌། སྐྱེ་མཆེད་བཅུ་གཉིས་ལ་ཆོས་ཀྱི་སྐྱེ་མཆེད་བོར་ནས་གཞན་མ་ཉི་ཤུ་ལ་ཡང༌། རེ་རེ་ལ་ཡང་ཉོན་མོངས་པའི་བྱེ་བྲག་ལྔ་ལྔ་བྱས་པ་ཉིད་ལ་བརྒྱར་འཆད་ལ། བྱང་ཆུབ་སེམས་དཔའ་རྣམས་ནི་འདི་ལྟར་འཆད་དེ། ཕུང་པོ་ལྔ། དབང་པོ་དྲུག ཁམས་ལ་བད་ཀན།
ཆུ་སེར། རྣག ཞག སྤུ། སྐྲ། ཤིག སྲིན། མཆིན་པ། མཁྲིས་པ། རྒྱུ་མ།
གཉེ་མ། སྙིང༌། གློ་བ། མཁལ་མ། ཚིལ་བུ། རུས་པ། རྐང༌། བཤང་བའི་སྒོའོ། ། གཅི་བའི་ཁུ་བ། སོའོ། །
མཆན་ཁུང་གཉིས་ཀྱི་རྡུལ་ཏེ་སུམ་ཅུ་རྩ་དྲུག སེན་མོ་ཉི་ཤུ། སོ་སུམ་ཅུ་རྩ་གཉིས། མགོའི་རུས་པ་སུམ་ཅུ་རྩ་གཉིས་ཏེ། དེ་ལྟར་ཁམས་ཀྱི་བྱེ་བྲག་བརྒྱ་རྣམ་པར་དག་པའི་བརྡར་སངས་རྒྱས་རིགས་བརྒྱ་ཡིན། ཞེས་གསུང་གི་འཁོར་ལོ་བཤད་དེ། དེ་ལྟ་བུའི་དབྱེ་བ་དང༌། སྡོམ་གྱི་མཚན་ཉིད་དེ་སངས་རྒྱས་ལ་ཞུས་ཤིང་བཀའ་སྩལ་བ་ནི། ངེས་དོན་དུ་ངེས་པར་བཤད་པའམ། ཚད་མར་བཤད་པ་ཡིན་ནོ། །
ཞེས་པ་ནི་ཤེས་པ་ནས་ངེས་པའི་བར་གྱིས་བསྟན་ཏོ། ། ད་ནི་དྲང་དོན་གྱི་བསྐྱེད་རིམ་དུ་རྣལ་འབྱོར་མ་རྣམས་བསྐྱེད་པ་དང༌། གནས་པ་སྟོན་པས་རྒྱུ་སྟོན་ཏེ། ད་འདི་ནས་མར་གྱིས་སྟོན་པ་ལས་དེ་ཡང་ད་ནི་ནས་ངེས་པའི་བར་གྱིས་སྟོན་ཏོ། ། བསྐྱེད་པ་ས་བོན་ལ་སོགས་པ་བསྐྱེད་པ་ཡིན་ལ། གནས་པའི་རྒྱུ་ནི་ནུས་པ་ལ་བྱ་སྟེ། ཡེ་ཤེས་བསྐྱེད་པའི་ནུས་པ་དང་ལྷའི་མིག་ལ་སོགས་པ་བསྐྱེད་པའི་ནུས་པ་དང་ལྷ་རྣམས་ཇི་ལྟར་བསྐྱེད་པ་ལ་སོགས་པའི་ནུས་པ་དང་ལྡན་པ་དེ་ནི་གནས་འགྱུར་བའོ། ། གང་དེ་ལྟར་བསྐྱེད་པ་གང་གནས་པ་ཡིན་ན། རྒྱུད་འདིར་ས་དང་གནས་པ་ནི་ཕུང་པོ་ལྔ། ཁམས་བཞི།
སྐྱེ་མཆེད་དྲུག་རྣམ་པར་དག་པའི་བརྡར་འབྱུང་བའི་ལྷ་མོ་བཅོ་ལྔའོ། ། ཟླ་བའི་ཆས་ཞེས་པ་ནི། ཕྱོགས་སྔ་མ་རྣམས་ཀྱི་དབང་དུ་བྱས་ན། དབང་ཕྱུག་ཆེན་པོ་ལ་སོགས་པ་ནི་ཟླ་བ་ཡང་ངོ་དང་མར་ངོ་བཅོ་ལྔ་ཡིན་ལ། དེ་ཟླ་བས་བྱེད་ཅེས་པས་ན། དངོས་པོར་ཞེན་པའི་ལས་ཞེས་པ་དེ་སྤང་བའི་ཕྱིར། འདིར་བཅོ་ལྔར་བྱ་སྟེ་དེ་དང་གྲངས་མཉམ་པར་བྱའོ། ། ནང་གི་ཁམས་ཀྱི་དབང་དུ་བྱས་ན། དབང་ཕྱུག་ཆེན་པོ་ལ་སོགས་པ་ནི་ཟླ་བ་ཡར་ངོ་དང་མར་ངོ་བཅོ་ལྔ་ཡིན་ལ། དེ་ཟླ་བས་བྱེད་ཅེས་པ་ནས་དངོས་པོར་ཞེན་པ་ལས་འཁོར་ལོ་བཞི་ལ་དགའ་བ་བཞི།
དེ་རེ་རེ་ལ་བཞི་བཞིར་བྱས་པས་བཅུ་དྲུག་ཏུ་བྱས་པའི་ལྷན་ཅིག་སྐྱེས་པའི་དགའ་བ་ནི་ཀུན་ལ་ཁྱབ་བྱེད་དུ་བརྩིས་ནས་གཞན་ལ་ཆ་བཅོ་ལྔ་ཡོད་པའི་བདེ་བ་དང༌། ཐ་མི་དད་པའི་སྒོ་ནས་བརྩིས་པའི་ཐིག་ལེ་བཅོ་ལྔ་རྣམ་པར་དག་པའོ། ། དེས་ན་དེ་ལྟ་བུའི་རང་བཞིན་ཅན་གྱི་ཁམས་དག་པ་ལ་སོགས་པའི་ལྷ་མོའོ། ། དེ་རྣམས་རྒྱས་པར་བཤད་པ་ལ། དེ་དག་བསྐྱེད་པའི་རྒྱུ་ནི་ཧཱུྃ་ཡིན་ལ། ཧཱུྃ་དེས་ཧེ་རུ་ཀ་བསྐྱེད་ལ་རྣལ་འབྱོར་མ་རྣམས་ཀྱང་བསྐྱེད་ལ་གཉིས་པའོ། ། ཧཱུྃ་དེ་ཡང་དེ་ཁོ་ནར་འདུས་པའི་བདག་ཉིད་དེ་དབུས་ནམ་མཁའི་དབྱུག་པ་དང༌། ཤར་དུ་རླུང་གི་ཁམས་ཀྱི་གྲི་གུག ལྷོར་མེའི་ཁམས་ཀྱི་གཤོལ་དང༌། ནུབ་ཚེག་དྲག་དང༌།
བྱང་ཐིག་ལེ་ལྔ་པས་འགྲུབ་པའོ། ། གྲི་གུག་ཞབས་སྐྱེད། གཤོལ་མགོ་བོ། ཚིག་དྲག་ཟླ་ཚེས། ཐིག་ལེ་ནཱ་དར་གྱུར་པའོ། ། དེ་ལས་བསྒྲུབ་པའོ། ། གནས་པའི་རྒྱུ་ནི་ཡེ་ཤེས་དང་ལ་སོགས་པས་བསྟན་ཏོ། ། མདོར་ན་ཡེ་ཤེས་བསྐྱེད་པ་ལ་སོགས་པའི་ཕྲིན་ལས་དེ་རྣམས་ནུས་ཤིང༌། དེ་ལ་གཟིགས་ནས་གནས་ཡིན་ཞེས་བྱའོ། ། དང་པོར་རེ་ཞིག་གཅིག་གྱུར་པར། །
ཞེས་བྱ་སྟེ་རྒྱུའི་ཧེ་རུ་ཀ་བསྐྱེད་པའི་རྒྱུ་རང་ཡང་ཨེ་ཝྃ་སྟེ། ཐབས་དང་ཤེས་རབ་གཉིས་མེད་ཀྱི། ། རང་བཞིན་ཅན་གྱི་ཧཱུྃ་ལས་བྱུང༌། ། ཧེ་རུ་ཀ་གཉིས་བསྐྱེད་པའི་རྒྱུ། ། ཞེས་པ་ནི་འབྲས་བུའི་ཧེ་རུ་ཀ་བསྐྱེད་པའི་རྒྱུ་ཡང་ཡིན་ཏེ། དེ་གཉིས་ཀྱང་ཐབས་ཤེས་རབ་ཟུང་འཇུག་ལས་འབྱུང་བར་ཤེས་པར་བྱའོ། ། ཡང་འབྲས་བུའི་ཆ་ནས་བཤད་ན། དང་པོ་གཅིག་གྱུར་ནི་གཉིས་མེད་ཆོས་སྐུ་ཡིན་ལ། ཧེ་རུ་ཀ་གཉིས་པ་ཆོས་སྐུ་ལས་སྤྲུལ་སྐུ་འབྱུང་བའོ། ། དེ་ལྟ་བུའི་དོན་གནས་པ་དེ་ནི་ངེས་པའམ་མ་ཚང་བ་ཡིན་ཞེས་བྱའོ། །
ད་ནི་དེ་ལྟ་བུའི་གཉིས་མེད་དེ་ལས་བྱུང་བའམ་བསྐྱེད་པའི་སྐུ་དེ་ལ་ཞེན་པ་དང་བཅས་པ་ནི་འཁོར་བར་འགྲོལ། མ་ཞེན་ན་གྲོལ་བར་འགྲོ་བས་ན། མ་ཤེས་ན་བཅིངས་ལ་ཤེས་ན་གྲོལ་བ་བསྟན་ཏེ། དེ་ལྟར་མཚན་མར་བཟུང་ངམ་མ་བཟུང་ཤེས་ན་འཆིང་བར་འགྲོ་བ་དེ་ནི། དེ་ལས་ནས་འགྱུར་རོའི་བར་གྱིས་སྟོན་ཏེ། ལས་ཀྱི་ཕྱག་རྒྱའམ་རང་སྣང་ལ་སོགས་པ་གཟུང་བྱ་འཛིན་པ་གཉིས་སུ་ཞེན་པ་རང་སྣང་ལ་སྙོམས་འཇུག་ལ་སོགས་པའི་ཡུལ་དུ་ཞེན་ཏེ། དེ་སྦྱོར་བར་ཞེན་པ་རྟོག་པ་ཡིན་པས་ན་དབང་པོའི་ཡུལ་ལ་སོགས་པར་འཛིན་པ་ནི་འཆིང་བའོ། ། མ་ཞེན་ཅིང་དེ་རྣམས་ཨེ་ཝྃ་ལས་འབྱུང་བར་ཤེས་ན་གྲོལ་བར་འགྱུར་བ་ནི། ཡོངས་སུ་ནས་མར་གྱིས་སྟོན་ཏེ། དེ་རྣམས་ལས་ཞེན་པས་དབང་པོ་ཞེན་པ་རྣམ་པར་འགགས་ལ།
དེ་འགགས་པས་ལྷའི་མིག་ལ་སོགས་པ་མངོན་ཤེས་རྣམས་དང་ལྡན་པའོ། ། གཞན་ཞེས་པ་ནི་མངོན་པར་ཤེས་པའི་རྣམ་ཤེས་དེ་ནི་ཞེན་པ་དང་བཅས་པའི་རྣམ་ཤེས་ལས་གཞན་ནོ། ། ཞེན་པ་དང་བཅས་པའི་གཟུགས་ལས་ཨེ་ཝྃ་ལས་འབྱུང་བ་མ་ཞེན་པའི་གཟུགས་གཞན་ཡིན་ནོ། ། ཐ་མལ་པའི་མིག་གཟུགས་ལ་སོགས་པ་རྣ་བས་སྒྲ་ཐོས་པ་ལྟ་བུ་མ་ཡིན་ཏེ། མིག་གིས་ཀྱང་སྒྲ་ལ་སོགས་པ་ཀུན་ཤེས་ལ་རྣ་བས་ཀྱང་དེ་བཞིན་ནོ། ། ཕྱག་དང་ཞབས་ཀྱིས་ཀྱང་སྒྲ་ཐོས་པ་ལ་སོགས་པའོ། ། དེ་བཞིན་དུ་ལུས་ཀྱིས་ཀྱང་ཞབས་ལ་སོགས་པས་གཟུགས་ལ་སོགས་པའོ། ། ད་ནི་གོང་དུ་བསྟན་པའི་གཉིས་མེད་བསྒོམ་པ་ལ་སོགས་པ་སྟོན་ཏེ། མདོར་ན་གོང་དུ་འཁོར་ལོ་བཞིའི་འཁོར་ལོ་རེ་རེ་ལ་ཡང་གནས་ངེས་པ་ལ་སོགས་པ་དོན་བཅོ་ལྔ་བཅོ་ལྔས་བསྟན་པ་དང༌། དགྱེས་པའི་རྡོ་རྗེ་ཞེས་པ་ཐབས་ཤེས་རབ་གཉིས་མེད་ཡིན་ཞིང༌།
གཉིས་མེད་ལ་ཀུན་རྫོབ་དྲང་དོན་དུ་བསྐྱེད་རིམ་སྐུ་བསྒོམ་པ་དང༌། ངེས་དོན་དུ་ཐབས་ཤེས་རབ་གཉིས་མེད་དུ་བསྒོམས་པ་ལས་འབྲས་བུ་ཆོས་སྐུ་འབྱུང་ཞེས་པ་ཙམ་ལས་མ་བསྟན་ལ། ད་ནི་རྒྱུ་གཉིས་མེད་ལ་འབྲས་བུ་སྐུ་གསུམ་འབྱུང་བའི་དངོས་ཀྱི་གཞི་བསྒོམ་པའི་ལམ་གྱི་རིམ་པ་ཇི་ལྟར་བསྒོམ་པ་དེ་འཆད་དེ། དེ་ཡང་ནམ་མཁའ་དངོས་པོར་བསྒོམ་ཞེས་པས་དངོས་སུ་སོ་སོར་སྡུད་པའི་ཡན་ལག་ལ་ཚད་བསྟན་ཏེ། དེས་མཚོན་ལ་ཤུགས་ཀྱིས་ནི་སྦྱོར་བའི་ཡན་ལག་འདི་བསྒོམ་པ་ཡིན་པར་ཤེས་པར་བྱའོ། ། སྦྱོར་བའི་ཡན་ལག་དྲུག་ལས་དང་པོ་གཉིས་ནི་སྟོང་ཉིད་དུ་བསྒོམ་པས་བསྡུས་ལ། སྲོག་རྩོལ་དང་འཛིན་པ་རླུང་ལ་དམིགས་ལ་བསྒོམས་ལ། རྗེས་དྲན་དང་ཏིང་ངེ་འཛིན་ནི་བདེ་བ་ལ་དམིགས་ནས་བསྒོམ་པའོ། ། དེ་རེ་རེ་ལ་ཡང་སྦྱོར་བ་དང་དངོས་གཞི་གཉིས་གཉིས་སུ་ཤེས་པར་བྱའོ། ། སོ་སོར་སྡུད་པ་སྦྱོར་བ་བསམ་གཏན་དངོས་གཞི་དང༌།
འོག་མ་ལའང་དེ་ལྟར་སྦྱར་རོ། ། སོ་སོར་སྡུད་པ་ནི་སྟོང་པ་ཉིད་དུ་བསྒོམ་པ་ཡིན་པ་ལས། དེའི་སྔོན་དུ་རླུང་ལས་རྒྱལ་བ་ཅིག་མ་སོང་ན། སྟོང་པ་ལ་བློ་གནས་སུ་མི་འདོད་པའོ། ། རླུང་ལ་གཉིས་ཏེ་ཕྱིའི་བུམ་པ་ཅན་དང༌། ནང་གི་བུམ་པ་ཅན་ཕྱིའི་ལས་རྒྱལ་བ་ཡིན་ཏེ། རྩ་སྟོང་ཕྲག་བདུན་ཅུ་རྩ་གཉིས་ལ་སོགས་པ་ནས་རྒྱུ་བ་དེ་གཡས་གཡོན་གཉིས་སུ་བསྡུ་ནུས་པའོ། ། དེ་ལྟ་བུའི་རྣལ་འབྱོར་པ་དེས་དང་པོ་དབུས་ནས་རྒྱུ་བའི་དུས་ཤེས་པར་བྱས་ནས། དེ་ནས་རྒྱུ་དུས་མཚན་མོའམ། མུན་ཁང་གི་ནང་དུ་དངོས་ཀྱིའམ།
རང་སྣང་མུ་དྲཱ་དང༌། རང་གི་གནས་དྲུག་ཏུ་བྱིན་བརླབ་བྱ། རྡོ་རྗེ་དང་པདྨ་བྱིན་བརླབ་བྱ། བཤང་གཅི་གཉིས་ཀྱི་སྒོའི་རྒྱུ་བའི་རླུང་བཀག་ལ། གྱེན་དུ་གཙུག་ཏོར་ལ་བལྟ་ཞིང་བྱང་སེམས་འབབ་བ་ལ་རྡོ་རྗེ་ནོར་བུ་ནས་གྱེན་དུ་བཟློག་པ་ལ་སོགས་པའི་སྦྱོར་བས། དངོས་པོ་སྟོང་པར་བསྒོམས་པ་ལས་དུ་བ་ལྟ་བུ་སྟེ། སྨིག་རྒྱུ་ལྟ་བུ་གཉིས་པ་ཡིན། ། མཁའ་སྣང་ལྟ་བུ་གསུམ་པ་སྟེ། ། མར་མེ་ལྟ་བུ་བཞི་པ་ཡིན། ། ནམ་མཁའ་སྤྲིན་མེད་ལྟ་བུ་ལ་སོགས་པའི་རྟགས་ལྔའི་རིམ་གྱིས་ཤེས་པ་ལ་སྣང་བའི་ནམ་མཁའ་སྤྲིན་དང་བྲལ་བ་དངོས་པོ་ཀུན་མཐོང་བ་དེ་ལ་ནི།
ནམ་མཁའ་དངོས་པོ་བསྒོམ་ཞེས་པ་མ་ཡིན་ནོ། ། དེ་ནི་མཚན་མོའི་རྟགས་ལྔའི་ཐ་མའོ། ། དེ་ལྟར་རྟགས་ལྔ་པ་མཐོང་བའི་དུས་སུ། རང་ལ་སོགས་པ་དངོས་པོ་རྣམས་རྨི་ལམ་ལྟ་བུ་རྡུལ་དང་བྲལ་བ་རྡུལ་ཕྲ་རབ་ཀྱི་ཆོས་ལས་འདས་པ་སྟོང་པ་ཉིད་དུ་སྣང་བ་ཉམས་སུ་མྱོང་བའོ། ། དེ་ལྟར་ཡོངས་སུ་ཤེས་པས་ཆོས་རྣམས་དངོས་པོ་མེད་པར་ཤེས་པ་ཡིན་ནོ། ། དངོས་པོའི་རྣམ་རྟོག་དང་བྲལ་བའི་ཤེས་པ་རང་གི་གཟུགས་ལ་སོགས་པ་གཟུགས་བརྙན་སྣང་བཞིན་དུ་སྟོང་པ་ཉམས་སུ་མྱོང་ངོ༌། ། སྣང་བཞིན་དུ་སྟོང་པར་ཅི་ཉམས་སུ་མྱོང་ན་ནི་མངོན་སུམ་བཞིན་ཉམས་སུ་མྱོང་བ་ཡིན་པར་རྟོགས་པ་དང་ནས་ཡིན་ནོའི་བར་གྱིས་བསྟན་ཏོ། ། གཟུགས་བརྙན་བཞིན་དུ་དང་པོའི་མངོན་སུམ་གྱིས་མཐོང་ལ། མཐོང་བ་དེའི་སྐད་ཅིག་མ་གཉིས་པ་ཡིན་གྱི། མངོན་སུམ་འཇུག་པར་བྱེད་དེ་དེ་ལྟར་བསྒོམ་པ་དེ་རྣལ་འབྱོར་བསྒོམས་པ་ལས་བྱུང་བ་ཡིན་པས་ན་རྣལ་འབྱོར་པ་དང་ཕྲད་པར་བྱེད་པ་དང༌།
དེའི་དུས་སུ་སྤྲོས་བྲལ་དུ་ཉམས་སུ་མྱོང་བས་ན་རང་རིག་པ་མངོན་སུམ་མོ། ། འོ་ན་གཟུགས་བརྙན་བཞིན་དུ་སྣང་ཞེས་པ་ནི། གཟུགས་བརྙན་བཞིན་དུ་སྣང་བ་ཇི་ལྟ་བུ་ཞེ་ན། མཚོན་བྱེད་དཔེ་དགུ་ནི་སྣང་བ་ནས་བྱའོའི་བར་གྱིས་བསྟན་ཏོ། ། དེ་ལྟ་བུའི་བདེ་བ་དེ་ཉམས་སུ་མྱོང་བ་དེ་ཤེས་རབ་སྟོང་པ་འབའ་ཞིག་གམ་ཐབས་འབའ་ཞིག་གམ། དེ་གཉིས་མེད་ཡིན་པར་བསྒོམ་ཞེ་ན། དེའི་ལན་ཤེས་པར་ནས་བྱའོའི་བར་གྱིས་བསྟན་ཏེ། ཐབས་བདེ་བ་ལ་བློ་གནས་པར་བྱས་པས་དེ་གཉིས་སྟོང་པ་དང་ཐ་མི་དད་པ་ཡིན་ལ། ཨེའི་མཚན་ཉིད་ཅན་གྱི་ཤེས་རབ་དང་ཧེ་རུ་ཀ་བདེ་བ་ཆེན་པོས་རྟོགས། དེ་བཞིན་དུ་ཧེ་རུ་ཀ་སྟེ།
ཤེས་རབ་སྟོང་པ་ཉིད་ལ་བློ་གཏད་པའི་དུས་སུ་དེ་དང་ཐ་མི་དད་པའི་བདེ་བ་ཐབས་ཀྱི་རང་བཞིན་ཡང་རྟོགས་པའོ། ། དེས་ན་སྟོང་ཉིད་དངོས་མེད་བསྒོམས་པས་དེ་སྟེ་བདེ་བ་ཤེས་པའོ། ། རྒྱུའི་ལྟ་བ་ལས་འབྲས་བུ་ཇི་ལྟར་འབྱུང་བ་བཞིན་དུ་བདེ་བ་རྟོགས། ཇི་ལྟ་བ་ལས་སྟོང་པ་རྟོགས་ན་སྟོང་པ་ཇི་ལྟར་ཉམས་སུ་མྱོང་བ་ལས་བདེ་བ་མྱོང་བའམ་རྟོགས་པའོ། ། འོ་ན་དེ་ལྟ་བུའི་བདེ་བ་གཉིས་མེད་དེ་གང་བསྒོམ་ན་ནི། ལུས་ལ་བརྟེན་ནས་བསྒོམ་ཞེས་པ་ཡི་གེ་ནས་ཡིན་ནོའི་བར་གྱིས་བསྟན་ཏོ། ། ལུས་ལ་བརྟེན་ནས་བསྒོམས་པའི་བདེ་བ་རང་གི་ཡིན་ནི། ལུས་དང་ཡེ་ཤེས་སྤངས་པའི་བདེ་བ་བསྒོམ་པ་ཡིན་ཏེ། དཀྱིལ་འཁོར་ནས་སྐུའི་བར་གྱིས་བསྟན་ཏོ། ། ལུས་ལ་བརྟེན་པའི་བདེ་བ་ཡང་སེམས་ཅན་ཀུན་ལ་ཡོད་ཅིང༌།
དངོས་པོ་ཀུན་ལ་ཁྱབ་པ་ནི་དངོས་པོའི་ནས་ཡིན་ནོའི་བར་གྱིས་བསྟན་ཏོ། ། འོ་ན་ལུས་ལ་གནས་པ་ཡིན་ན་ལུས་ཞིག་པའི་དུས་སུ་ཡེ་ཤེས་དེ་མི་འཇིག་གམ་ཞེ་ན། ལུས་ལས་སྐྱེས་པ་ཡིན་ན། ལུས་འཇིག་པའི་དུས་ན་འཇིག་པར་འགྱུར་བ་ལས། འདི་ནི་ལུས་ལ་གནས་པ་ཡིན་ཡང་ལུས་ལས་སྐྱེས་པ་མ་ཡིན་པས་ན། མི་འཇིག་པ་ནི་ལུས་ལ་གནས་པའི་བར་གྱིས་བསྟན་ཏོ། ། འོ་ན་གོང་དུ་ལས་དང་ཡེ་ཤེས་ཀྱི་ཕྱག་རྒྱའི་བདེ་བ་དང༌། དཀྱིལ་འཁོར་ལ་སོགས་པ་སྤངས་པའི་བདེ་བ་དེ་ལུས་ལ་གནས་ཤིང་དེ་བསྒོམ་པ་ཡིན་ཞེས་བཤད་ལ། རྒྱུད་འདི་ཉིད་ཀྱི་བརྟག་པ་གཉིས་པའི་ལེའུ་གཉིས་པ་ནས་དཀྱིལ་འཁོར་དང་ལས་ཀྱི་ཕྱག་རྒྱ་ལ་སོགས་པས་ཀྱང་འབྲས་བུ་འཐོབ་པར་བཤད་ན་ཞེས་པ་ལ། དེ་ནི་རྡོ་རྗེ་སྙིང་པོ་ལ་སོགས་པས་བཏབ་པའི་ལན་དུ་དེ་རྣམས་སངས་རྒྱས་ཀྱི་རྒྱུར་གསུངས་པ་ལ།
དེ་ནི་བྱིས་པ་རྣམས་ཀྱིས་རྟོགས་པར་བྱ་བའི་ཆེད་དུ་གསུངས་པ་ཡིན་གྱི། ངེས་དོན་དངོས་ཀྱི་ལམ་མ་ཡིན་པ་ནི་འདི་ནས་ཡིན་ནོའི་བར་གྱིས་བསྟན་ཏོ། ། དེ་ལ་རྡོ་རྗེ་སྙིང་པོས་གསོལ་བ་བཏབ་ནས། དེའི་ལན་སངས་རྒྱས་ཀྱི་བསྐྱེད་རིམ་སངས་རྒྱས་ཀྱི་རྒྱུར་གསུངས་པ་ཡིན་ཞེས་ཟེར་ན། རྡོ་རྗེ་སྙིང་པོས་ནི་ཇི་ལྟ་བུ་ཞུས། སངས་རྒྱས་ཀྱིས་ལན་ནི་འདི་ལྟར་བཏབ་ཅེས་པ་ལ། རྡོ་རྗེ་སྙིང་པོས་གསོལ་བ་བཏབ་པ་ནི་རྡོ་རྗེ་ནས་དགོས་ཀྱི་ཚིག་གིས་བསྟན། སྨད་ཀྱི་རྒྱུད་ཚིག་འདིས་བསྟན་པ་ཡིན་ནོ། ། རྒྱུད་འདིའི་ཚིག་དོན་ནི་རྫོགས་པར་ནས་ཡིན་ནོའི་བར་གྱིས་འཆད་པ་ལ་རྡོ་རྗེ་སྙིང་པོ་ན་རེ། སངས་རྒྱས་དེ་ཉིད་ཐོབ་པ་དངོས་ཀྱི་རྒྱུ་ནི་རྫོགས་པའི་རིམ་པ་དེའང་མཆོག་ཏུ་བདེ་བ་ཡིན་པར་བཤད་པས།
རྫོགས་རིམ་ལས་གཞན་སངས་རྒྱས་ཐོབ་པའི་བསྒོམ་མེད་པར་བཤད་པས། བསྐྱེད་རིམ་བཤད་པ་འདིའི་དགོས་པ་ཅི་ཡོད་དེ་དགོས་པ་མེད་དོ་ཞེས་པ་ལ། དེ་ལྟར་གསོལ་བའི་ཚིག་དེའི་ལན་དུ་བསྐྱེད་རིམ་དགོས་པའི་ཚིག་འདི་ནས་ཀུན་རྫོབ་ཡིན་ནོའི་བར་གྱིས་བསྟན་ཏེ། སེམས་དཔའ་ཆེན་པོ་ཞེས་རྡོ་རྗེ་སྙིང་པོ་ལ་བོས་ནས། ཁྱོད་ནི་རྫོགས་རིམ་སྟེ་བདེ་བ་ཆེན་པོ་ཁོ་ན་ལ་མོས་པས་བསྐྱེད་རིམ་དང་ལས་ཀྱི་དང་ཡེ་ཤེས་ཀྱི་བདེ་བ་བསྒོམ་པ་ནི་ཤུགས་ལས་ཉམས་པ་ཡིན་ཏེ། བསྐྱེད་རིམ་དང་ལས་ཀྱི་ཕྱག་རྒྱ་ལ་སོགས་པ་དེ་རྣམས་མེད་ན། བདེ་བ་ཆེན་པོ་ཡང་ཉམས་སུ་མི་མྱོང་བ་ཡིན་པས། དེ་རྣམས་དགོས་པས་མ་ལུས་མེད་ཅེས་པའི་རྐང་པ་གཉིས་ཀྱིས་བསྟན་ཏོ། ། འོ་ན་ལུས་ལ་བདེ་བ་དེ་ཇི་ལྟར་གནས་ན་ལུས་ནི་ཁྱབ་བྱར་གནས་པའོ། ། བདེ་བ་ནི་ཁྱབ་བྱེད་དུ་གནས་པའོ། །
དེ་ཉིད་དུ་ཞེས་པ་ནི་དེ་ལྟ་བུ་བསྒོམ་པའི་སྐབས་སུ་ནི་བདེ་བ་ཆེན་པོ་གཉིས་མེད་བཞི་བསྒོམ་པ་བཀག་པ་ཡིན་ནོ། ། དོན་དམ་ནི་འདི་ལྟར་ཡིན་ཏེ། དངོས་པོ་བདེ་བ་དེ་ཉིད་དངོས་མེད་ཤེས་རབ་དང་ཐ་མི་དད་པར་ཤེས་པ་ཡིན་ལ། དངོས་པོར་རྟོགས་ཏེ་དངོས་པོའི་སྟོང་ཉིད་བསྒོམ་པའི་དུས་སུ་དངོས་པོ་བདེ་བ་ཐབས་དང་ཐ་མི་དད་པ་ཤེས་རབ་སྟེ་དེ་ལྟར་ཟུང་འཇུག་ཏུ་ཤེས་པ་ནི་སངས་རྒྱས་ཞེས་པའོ། ། འོ་ན་དངོས་པོ་རང་གང་གིས་ཤེས་ན། མངོན་ཤེས་དྲུག་པས་ཤེས་པའོ། ། དེ་ལྟར་མི་ཤེས་པས་ནི་མི་ཤེས་པ་སྟེ། དྲང་དོན་དུ་སངས་རྒྱས་དངོས་ཀྱི་རྒྱུ་བཏགས་པས་དབང་པོ་བདེ་བས་བདེ་ཆེན་ཉམས་པར་འགྱུར་རོ། ། སྔ་མ་སྟེ། ལས་དང་ཡེ་ཤེས་ལ་བསྟན་པ་ནི་དྲང་བའི་དོན་ཡིན་ལ།
དེ་རྣམས་ལ་མི་བརྟེན་པའི་བདེ་བ་ནི་ངེས་དོན་ནོ། ། དེ་ནི་ཞར་ལས་འོངས་པའི་དོན་ཏེ། དྲང་དོན་དང་ངེས་དོན་གཉི་ག་དགོས་པ་དེའི་ཕྱིར་དོན་གཉིས་རང་གི་སྐབས་ཀྱི་ལེའུ་ལས་རྒྱས་པར་བསྟན་པ་དེར་ཤེས་པར་བྱའོ། ། རིགས་ཀྱི་ལེའུའི་སྐབས་འདིར་ཡང་བདེ་ཆེན་གྱིས་རྒྱུ་བ་དང་མི་རྒྱུ་བ་ཀུན་ལ་ཁྱབ་པར་གནས་པ་ཡིན་པར་བཤད་དེ། ལུས་ལས་སྐྱེས་པ་ཡིན་ན་མེ་ཏོག་མེད་པའི་དུས་སུ་དེའི་དྲི་མེད་པ་དང་འདྲ་བ་ཡིན་པ་ལས། འདི་སྐྱེས་པ་མ་ཡིན་པས་ལུས་འཇིག་པའི་དུས་སུ་འཇིག་པ་ནི་མ་ཡིན་ནོ། ། སྡེ་ཚན་དྲུག་གི་ཞེས་པ་ལ། དེ་ལ་བརྟེན་པའི་ལུས་གནས་ཡེ་ཤེས་ལུས་ལ་ཁྱབ་པ་ཡིན་ལ། ལུས་ལ་སོགས་པ་འཇིག་རྟེན་གྱི་ཤེས་བྱ་ཐམས་ཅད་འཇོམས་པར་བྱེད་པ་ནི་སྒྲ་ཡིན་ལ། སྒྲ་དེ་ཡང་ཐམས་ཅད་ཨཱ་ལི་ཀཱ་ལི་གཉིས་ལས་གྲུབ་ལ།
དེའང་ཐབས་ཤེས་རབ་གཉིས་ལས་མ་འདས་ཐབས་ཤེས་རབ་གཉིས་ཀྱི་རང་བཞིན་ཅན་ཨཱ་ལི་ཀཱ་ལི་གཉིས་ཀྱིས་དངོས་པོ་ཤེས་བྱ་ཀུན་ལ་ཁྱབ་པའོ། ། དེ་ལ་ཀཱ་ལི་ནི་སྡེ་ཚན་དྲུག་གིས་དངོས་སུ་བསྟན་པ་དེ་ཉིད་ཡིན་ལ། ཨཱ་ལི་ནི་ཡི་གེ་རེ་རེའི་ཁོག་ན་གནས་པའོ། ། འོ་ན་འཇིག་རྟེན་གྱི་ཤེས་བྱ་ཐབས་ཤེས་རབ་གཉིས་ཀྱིས་ཁྱབ་པ་དེ་དངོས་པོ་དེ་རང་ལ་མ་སྦྱར་བར་ཀཱ་ལི་དང་སྦྱར་བ་ཅི་སྟེ། དེ་ནི་འོག་ནས་ལུས་ཀྱི་རྩ་སྟོན་པའི་དུས་སུ་ལས་ཀྱི་རྩ་རྣམས་ཐབས་ཤེས་རབ་ཀྱི་རང་བཞིན་ཅན་གྱི་ཡི་གེའི་རྣམ་པར་སྣང་བས་ན་དེ་དང་འབྲེལ་ཏེ་འབྱུང་ངོ༌། ། དེ་ལྟར་གཉིས་མེད་ལུས་ལ་བརྟེན་ནས་བསྒོམ་ཞེས་པ་ཡང་ལུས་རྩ་གནས་ལ་བརྟེན་ནས་བསྒོམས་པས་ན་རྩ་རྣམས་འཆད་དེ་སྤྱིར་གསལ། རེ་རེ་འབྲུ་གཉེར་བ་བདེ་བ་ཆེན་པོའི་གནས་ལ་ཞེས་པ་ནི། བྱང་ཆུབ་སེམས་དཔའ་རྣམས་ཀྱི་དགོངས་པ་སྤྱི་བོ་ན་རྩ་འདབ་བཞི་པ། ནང་ན་འདབ་མ་བརྒྱད་ཡོད་ལ་ཁ་དོག་ལྗང་གུ་ཡོད་པ། དཔྲལ་བ་ན་བརྒྱད།
ཕྱི་རོལ་ནའང་བརྒྱད་པ་དཀར་པོའོ། ། ལྐོག་མའི་ནང་ན་བཅུ་དྲུག ཕྱི་རོལ་ན་སུམ་ཅུ་རྩ་གཉིས་ཏེ་ཁ་གྱེན་དུ་བལྟས་པ་དམར་པོ། སྙིང་ག་ན་ཡང་བརྒྱད་པ། ཕྱི་དང་ནང་ན་གནས་ཏེ་བཅུ་དྲུག་པོ་སྔོན་པོ་ཁ་ཐུར་ལ་བལྟས་པ་ལ། ལྟེ་བ་ན་དྲུག་ཅུ་རྩ་བཞི་སེར་སྐྱ། སྣང་བ་བདེ་བ། ཡང་ནང་སྟོང་པ་རྩ་བཞི། དེའི་ཕྱི་རོལ་ན་བརྒྱད། དེའི་ཕྱི་རོལ་ན་བཅུ་དྲུག
མཐའ་སྐོར་ན་དྲུག་ཅུ་རྩ་བཞི། འཁོར་ལོ་དེ་རྣམས་ཀུན་གྱི་ཡང་རྩ་ཕྱི་མ་ཀུན་ལས་མིང་ཐོགས་པའོ། ། གསང་བ་ན་སུམ་ཅུ་རྩ་གཉིས་དམར་པོ་སྟེ། དེ་གཉིས་ཀྱང་ཁ་གྱེན་དུ་བལྟས་པ་སྟེ། དེ་ཡང་རང་ལས་གྲུབ་པའི་འཁོར་ལོ་གསུམ་ནི། སྤྱི་བོ་དཔྲལ་བ་སྙིང་ག་ཡིན་ལ། ལྐོག་མ་ལྟེ་བ་གསང་གནས་གསུམ་ནི་མ་ལས་གྲུབ་པའོ། ། དེ་ལྟར་འཁོར་ལོ་དྲུག་ཡོད་པ་ལས། བདེ་བ་རྫོགས་པའི་ས་ནི་གསང་བ་ཡིན་ཏེ་དེ་ལ་དབབ་པའོ། ། གསང་བའི་འཁོར་ལོ་དེའི་ཡང་ནང་ན་རྩ་དྲུག་སྟེ།
གསུམ་གྱེན་དུ་བལྟས་པ་གསུམ་ཐུར་དུ་བལྟས་པ་ཡིན་ཏེ། གཅི་བ་དང༌། བཤང་བ་དང༌། ཁུ་བ་འཕོ་བའི་རྩ་གསུམ་མོ། ། དེ་གསུམ་ལ་ཨེ་ཝྃ་གཉིས་དང་ཡེ་ཤེས་ཀྱི་ཁམས་སོ། ། ས་བོར་ལ་བཞི་དགོད། ། དེའི་ཕྱི་རོལ་ན་ཕ་རོལ་ཏུ་ཕྱིན་པ་བཅུ་རང་བཞིན་གྱིས་ཡོད་པ་ལས། གོང་དུ་བོར་བའི་ས་དང༌། ཏ་དྲང་པོའི་ཚན་དང༌། པ་ཚན་ལས་པ་བོར་བ་བཞི་དང་བཅུ་དགོད།
དེའི་ཕྱི་རོལ་ན་རྩ་བཅུ་དྲུག་ཡོད་པ་ལས་ཀ་ལ་སོགས་པ་ཚན་གསུམ། པ་དང་བཅུ་དྲུག་པོ་དེ་དགོད་དོ། ། དོན་ཁོག་དེས་གཞུང་ཕྱིར་ཡང་ཤེས་པར་བྱའོ། ། དེ་ལ་སྡེ་ཚན་དྲུག་པོ་དེ་ཁམས་དང་སྦྱོར་བའང་ཁམས་སོ་སོའི་རླུང་འབྱུང་བའི་གནས་ལ་ཡི་གེ་རྣམས་འབྱུང་བ་ཡིན་ཏེ། ཀ་ཚན་དེ་ནམ་མཁའི་ཁམས་ཀྱི་རླུང་ལ་བརྟེན་ནས་ལྐོག་མ་ནས་འབྱུང་བའོ། ། ཙ་ཚན་དེ་རླུང་གི་ཁམས་ཀྱི་རླུང་ལ་བརྟེན་ནས་ཀླད་པ་ལས་འབྱུང་བའོ། ། ཏ་ལོག་གི་སྡེ་ཚན་དེ་མེའི་ཁམས་ཀྱི་རླུང་ལ་བརྟེན་ནས་རྐན་ནས་འབྱུང་བའོ། ། པ་ཚན་དེ་ཆུའི་ཁམས་ཀྱི་རླུང་ལ་བརྟེན་ནས་མཆུ་ལས་འབྱུང་བའོ། ། ཏ་དྲང་པོའི་ཚན་པ་སའི་ཁམས་ཀྱི་རླུང་ལ་བརྟེན་ནས་སོ་ནས་འབྱུང་བའོ། ། སྃ་བྃ་ལ་སོགས་པ་ཡེ་ཤེས་ཀྱི་ཁམས་ཀྱི་རླུང་ལ་བརྟེན་ནས་ལྟེ་བ་ནས་འབྱུང་བའོ། །
དེ་རེ་རེ་ལའང་ནམ་མཁའི་ཁམས་ཀྱི་རླུང་དང༌། ཆུའི་ཁམས་ལ་སོགས་པའང་ཤེས་པར་བྱའོ། ། འདི་དག་ནི་ནང་ནས་ཞེས་པ་ནི་གོང་དུ་བསྟན་པའི་ཁམས་ལྔ་ཡིན་ལ། ཁམས་ལྔར་བསྟན་པའི་ཡི་གེ་དེ་རྣམས་ཀྱི་ནང་ནས་ཡེ་ཤེས་ཀྱི་ཁམས་སའི་ཡི་གེ་རེ་རེ་ཡིན་པར་ཤེས་པར་བྱ་སྟེ། སྃ་ནི་གཞན་འགྱུར་གྱི་ནང་གི་ཡིན། བྃ་ནི་ཆུའི་ཁམས་ཀྱི་ནང་གི་ཡིན། ཀ་ནི་ནམ་མཁའི་ཁམས་ཀྱི་ནང་གི་ཡིན། ཤ་ལོག་ནི་མེའི་ཁམས་ཀྱི་ནང་གི་ཡེ་ཤེས་ཀྱི་ཁམས་ཡིན། ཤ་དྲང་པོ་ནི་རླུང་གི་ཁམས་ཀྱི་ཡེ་ཤེས་ཀྱིའོ། ། འོ་ན་ཡི་གེ་ཨེ་ཝྃ་ལ་སོགས་པས་ལས་ཅི་བྱེད་ན།
དེའི་ལས་ནི་ཨེ་ཝྃ་ནས་འདྲེན་ཏོའི་བར་གྱི་རྐང་པས་སྟོན་ཏོ། ། ཐབས་གང་གིས་དབེན་ནི་ཨེ་ཝྃ་ནི་ཐབས་ཤེས་རབ་ཀྱི་སྦྱོར་བས་ཐབས་ཀྱིས་དབེན་ཞེས་པའི་ཤླཽ་ཀས་ཤེས་པར་བྱའོ། ། གནས་གང་དུ་ན་ནི་གསང་བ་བདེ་ཆེན་གྱི་གནས་སུའོ། ། བདེ་ཆེན་གྱི་འཁོར་ལོའི་དབུས་ཀྱི་རྩ་དྲུག་ཇི་ལྟར་གནས་ཤིང་ཁམས་གང་དུ་རྒྱུ་བ་ནི། གཅིག་པ་ནས་བྱའོ་ཞེས་པའི་བར་གྱིས་བསྟན་ཏོ། ། ད་ནི་ལྟེ་བ་ཡན་ཆད་ཀྱི་འཁོར་ལོ་ལྔ་ལས་འཁོར་ལོ་རེ་རེ་ལ་རླུང་དུ་དུ་རྒྱུ་འཆད་དེ། དེ་ཡང་སྤྲུལ་པའི་འཁོར་ལོ་ལ་ཇི་ལྟར་རྒྱུ་བ་དང་པོར་འཆད་དེ། དེ་ཡང་ལྟེ་བ་ན་ཁྱིམ་བཅུ་གཉིས་རྒྱུ་བའི་རྩ་ཡོད་ལ། བཅུ་གཉིས་པོ་དེ་ལས་རེ་རེ་ལའང་ཁམས་ལྔ་ལྔ་རྒྱུ་བ་ཡིན་པར་མཚོན་པར་བྱ་བའི་ཆེད་དུ་ཁམས་ཀྱི་ཡི་གེ་རྣམས་དང་སྦྱར་ནས་འཆད་དོ། ། དེའང་འཁོར་ལོ་དྲུག་ཡོད་པ་ལས་གྱེན་དུ་རྒྱུ་བའི་རླུང་ལྟེ་བའི་འཁོར་ལོ་ལས་སོར་བཞི་ལས་འོག་ཏུ་འཇུག་ལ།
དེ་མན་ཆད་མི་འཇུག་པས་ན་གྱེན་དུ་རྒྱུ་བའི་རླུང་གསང་བའི་འཁོར་ལོ་ན་མར་མི་བརྩིའོ། ། དེ་ཡང་རྟེན་འབྲེལ་ལུས་ལ་གནས་ལུགས་ཀྱི་ཁམས་ལྔའི་རླུང་ཇི་ལྟར་གནས་པའམ་རྒྱུ་བ་བསྟན་པ་དང༌། ལམ་དུ་འཁྱེར་བའི་རླུང་ཇི་ལྟར་བསྒོམ་ཞིང་རྒྱུ་བ་བསྟན་པ་ལས། འདི་ནི་ཆོས་ཉིད་ཀྱི་རྟེན་འབྲེལ་དུ་ལུས་ལ་རླུང་ཇི་ལྟར་གནས་ཤིང་རྒྱུ་བ་བསྟན་པའོ། ། དེའང་མི་དྲག་ཏུ་སོང་བ་ལྟ་བུ་མ་ཡིན་པ། ངལ་བ་ལྟ་བུ་མ་ཡིན་པ། ཐ་མལ་པར་གནས་པའི་དུས་ཏེ། དེའི་རླུང་ཉི་ཁྲི་ཆིག་སྟོང་དྲུག་བརྒྱ་ཞག་གཅིག་ལ་རྒྱུ་བ་བསྟན་ཏོ། ། དེ་ལ་དུས་སྦྱོར་གྱི་རྩ་བཅུ་གཉིས་ལ་ཁྱིམ་ཆུ་སྲིན་བྱ་བ་ལ་སོགས་པའི་མིང་གིས་འདོགས་པ་དེའང་ཕྱི་རོལ་ཇི་བཞིན་ནང་དེ་ལྟར་ལུས་ལ་བྱ་བ་ཡིན་ལ། ཕྱི་རོལ་ལོ་གཅིག་ལ་ཟླ་བ་བཅུ་གཉིས་ཡོད་པའི་དགུན་གྱི་ཉི་མ་ལོག་ནས།
དབྱར་གྱི་གདུགས་ཁབ་ཀྱི་བར་དུ་ཕྱིན་པའི་བར་དུ་ཉི་མ་བྱང་བགྲོད་བྱེད་པའི་བར་དུ་དུས་ཀྱི་ཟླ་བ་དྲུག་ལ་ཆུ་སྲིན་ལ་སོགས་པའི་མིང་བཏགས་པ་དབྱར་གྱི་ནས་དགུན་གྱི་ལ་ཐུག་གི་བར་དུ་ཉི་མ་ལྷོ་བགྲོད་བྱེད་པ་ནི་དུས་ཏེ། ཟླ་བ་དྲུག་དེ་ལ་ནི་ཀརྐ་ཊ་ལ་སོགས་པའི་མིང་གིས་བཏགས་ཏེ། བསྟན་པས་དེ་ཁོ་ན་བཞིན་དུ་གཡོ་བ་ལ་ལ་ནཱ་ནས་རྒྱུ་བའི་རྩ་དྲུག བྱང་འགྲོས་དང་བསྟུན་པའི་ཁམས་འཕེལ་བའི་རླུང་རྒྱུའོ། ། གཡས་ར་ས་ནཱ་ནས་ཀྱི་རྩ་དྲུག ལམ་དྲུག་ཁམས་བསྟུན་པའི་རླུང་རྒྱུའོ། ། དེ་ལྟར་རྒྱུ་བའི་རྩ་དེ་རྣམས་ལའང་ཆུ་སྲིན་ལ་སོགས་པའི་མིང་བཏགས་སོ། ། དེ་ལ་ཕྱིའི་ཟླ་བ་བརྩི་བ་དེ་ལ་མི་མཁས་པའི་རྩིས་དང༌། མཁས་པའི་རྩིས་གཉིས་ཡོད་པ་ལས་སྤྱིར་གྲངས་སུ་ཟླ་བའི་ཚེས་གཅིག་ནས་སྟོང་གི་བར་ཟླ་བ་གཅིག་ཏུ་བརྩིས་པ་ནི་མི་མཁས་པའི་རྩི་ཡིན་ལ། མཁས་པ་རྣམས་ནི་ཉི་མ་ཚེས་དུ་ལ་ལོག་ཀྱང༌།
ལོག་པའི་ཞག་ནས་སུམ་ཅུ་ལ་ཟླ་བ་གཅིག་ཏུ་བརྩིའོ། ། དེ་ལྟར་བརྩི་བས་དགུན་གྱི་ཉི་མ་ལོག་ནས་དབྱར་གྱི་ཉི་མ་མ་ལོག་གི་བར་དུ་ཟླ་བ་དྲུག་གོ ། དེ་ལྟར་ཆུ་སྲིན་ལ་སོགས་པའི་མིང་ཅན་གྱི་རྩ་དེ་རྣམས་ལ། རྩ་རེ་རེ་ནས་ཁམས་ལྔ་ལྔའི་རླུང་རྒྱུའོ། ། ཁོག་དོན་བསྟན་ནས་གཞུང་འཆད་པ་ལ་རྣམ་ཤེས་ཀྱི་བར་ནས་དབང་བྱེད་ཀྱི་བར་གྱིས་དམ་བཅའ་བ་མདོར་བསྟན་ཏེ། གཡོན་ལ་ལ་ནཱ་ནས་རླུང་རྒྱུ་བའི་དུས་སུ་དང་པོ་ནམ་མཁའི་ཁམས་ཀྱི་རླུང་རྒྱུའོ། ། དེ་ཡང་ལྟེ་བ་ནས་ནི་མར་རྣམ་པར་ཤེས་པའི་མིང་ཅན་གྱི་རླུང་རྒྱུ་ལ། རླུང་དེ་སྣ་སྒོ་ནས་ཕྱིར་རྒྱུ་བའི་དུས་སུ་ནི་སྣ་གཡོན་པའི་བུ་གའི་དབུས་ནས་རྒྱུའོ། ། དེ་ནས་འདུ་བྱེད་ཀྱི་མིང་ཅན་གྱི་རླུང་གི་ཁམས་ཀྱི་རླུང་ལྟེ་བ་ཤར་གྱི་རྩ་ནས་རྒྱུ་བ་ལ་ཕོག གཡོན་གྱི་སྣ་སྒོའི་སྟེང་ནས་རྒྱུའོ། །
ཚོར་བའི་མིང་ཅན་གྱི་མེའི་ཁམས་ཀྱི་རླུང་ལྟེ་བའི་ལྷོ་ནས་རྒྱུ་ལ། ཕྱིར་འབྱུང་བའི་དུས་སུ་གཡོན་པའི་སྣ་བོར་ཕྱོགས་སུ་རྒྱས་ནས་རྒྱུའོ། ། འདུ་ཤེས་མིང་ཅན་གྱི་ཆུའི་ཁམས་ཀྱི་རླུང་ལྟེ་བའི་བྱང་གི་ཕྱོགས་ནས་རྒྱུ་ལ། ཕྱིར་འབྱུང་བ་ནི་གཡོན་པའི་སྣ་སྒོའོ། ། སྣའི་ཀ་བ་ལ་བརྡབས་ཏེ་རྒྱུའོ། ། གཟུགས་ཀྱི་རང་བཞིན་གྱི་མིང་བཏགས་པའི་སའི་ཁམས་ཀྱི་རླུང་ལྟེ་བའི་ནང་ནས་རྒྱུ་ལ། སྣའི་འོག་མཆུ་ལ་བརྡབས་ནས་རྒྱུའོ། ། དེ་བཞིན་དུ་གནས་རྒྱུ་བ་ཡང་དེ་ཁོ་ན་ལྟར་ཤེས་པར་བྱའོ། ། དེ་ལ་གཡོན་ན་ཕུང་པོ་ལྔའི་མིང་ཅན་གྱི་རླུང་རྒྱུ་ལ་གཡས་ནས་ཁམས་ལྔའི་རྒྱུ་སྟེ་མཉམ་པའམ་ཀུན་དགའ་ཡང་ཁམས་ཡིན་ཏེ། ཕུང་པོ་ལྔ་ནི་ཁམས་ལྔའི་འབྲས་བུ་ཡིན་ལ་ཁམས་ལྔ་ནི་རྒྱུ་ཡིན་པས་དེ་གཉིས་ལ་སོ་སོ་མེད་དོ། །
དེའང་ནམ་མཁའི་ཁམས་ལ་སོགས་པ་ཁམས་རེ་རེ་ལའང་དབུགས་སུམ་བརྒྱ་བཞི་བཅུ་རྩ་བརྒྱད་དང་བཞི་གསུམ་རྒྱུ་བ་བཅུ་གཅིག་དང་བཞི་ཆའི་དབུ་མའི་སྐལ་བའོ། ། དེ་ཁོ་ན་བཞིན་དུ་ཁམས་རེ་རེ་ལ་སྦྱར་བས་ཁྱིམ་བཅུ་གཉིས་ཡོད་པའི་ཁྱིམ་གཅིག་ནས་ཁམས་ལྔའི་རླུང་དབུ་མའི་སྐལ་བ་དང་བཅས་པ་རྫོགས་ཙམ་ན། ཁྱིམ་གཅིག་ནས་རླུང་སྟོང་བརྒྱད་བརྒྱ་བརྒྱད་ཅུ་ཡིན་ནོ། ། དབུ་མའི་སྐལ་བ་ལ་ནམ་མཁའི་ཁམས་ཀྱི་རླུང་རྒྱུས། དེ་ནས་དབུས་སུ་འཕོ་བ་ལྟ་བུ་མ་ཡིན་ཏེ། དབུ་མའི་སྐལ་བ་ཁམས་སོ་སོ་ནས། ལུས་ན་གཡོན་གྱི་ཁམས་ལྔའི་རྒྱུས་ཟིན་ནས་གཡས་སུ་འཕོ་བའི་སྔོན་ཚོགས་སུ། དབུགས་ལྔ་བཅུ་རྩ་དྲུག་བཞི་ཆ་དབུས་ནས་རྒྱུའོ། ། དབུས་ནས་རྒྱུ་བ་ནི་སྣ་སྒོ་གཉིས་ཀའི་དབུས་ནས་རྒྱུའོ། ། དེ་བཞིན་ཀུན་ལ་འགྲེའོ། །
ཁྱིམ་མཉམ་པ་ཞེས་པ་ནི་གཡོན་ཤེས་རབ་གཅིག་པུ་ཡིན་པས་མི་མཉམ་པ་ཡིན་པས་གཡས་ཐབས་དང་ཤེས་རབ་གཉིས་སུ་མེད་པར་འགྱུར་བས་ན་མཉམ་མོ་གསུང༌། ཡང་གཡོན་གཅིག་པུ་ནས་རླུང་རྒྱུ་ཙམ་ན་ཟླ་བོ་མེད་པས་མི་མཉམ་པ་ཡིན་ལ། གཡས་ནས་ཡང་རྒྱུ་བས་ཟུང་ཚང་བས་མཉམ་པའོ། ། དཀྱིལ་འཁོར་སུམ་ཅུ་སུམ་ཅུ་ཞེས་པ་ནི་གཡོན་ཕྱོགས་ཀྱི་རྩ་དྲུག་གི་རེ་རེ་ལ་ཁམས་ལྔ་ལྔའི་རླུང་རྒྱུ་བས་ལྔ་དྲུག་སུམ་ཅུའོ། ། དེ་བཞིན་གཡས་པ་ལའང་སྦྱར་རོ། ། འདིར་ཁྱིམ་ནས་མར་དེ་ཉིད་རྒྱས་པར་འཆད་དེ། ཁོག་དོན་གོང་མས་ཤེས་པར་བྱའོ། ། བསྡུས་པ་ཞེས་པས་རྒྱུ་བ་གཡས་ནས་བཟུང་བ་དང་སྦྱར་བས་ན་སྣང་བའོ། ། ལུས་དང་བསམ་པའི་བྱེ་བྲག་ཅེས་པ་ནི། དངོས་པོ་མ་ལུས་པ་རང་གི་གནས་ལུགས་དང་སྦྱར་ན་གཡས་ཤེས་རབ།
གཡོན་ཐབས་ཡིན་ཏེ་སྐྱེས་པའི་ལུས་རང་བཞིན་གྱིས་ཁུ་བར་གནས་ཤིང་ཁུ་བ་འབབ་པར་གནས་པ་ཡིན། བུད་མེད་ནི་རང་བཞིན་གྱིས་ཁྲག་ཏུ་གནས་ཤིང་དེ་འབབ་པར་གནས་པས་ན་གཡས་ཤེས་རབ་བོ། ། བསམ་པའི་དབང་དུ་བྱས་ནས་སྐྱེས་པ་བུད་མེད་ཀྱི་བསམ་པ་ཅན་དུ་འཇུག་པས་གཡས་ཐབས་ཡིན། བུད་མེད་སྐྱེས་པ་འདོད་པའི་བསམ་པ་ཅན་དུ་འདུག་པས་གཡོན་ཤེས་རབ་བོ། ། དེ་བཞིན་དུ་ནས་མར་གྱིས་ནི་ནང་ལྟེ་བའི་འཁོར་ལོ་ནས་དུས་སྦྱོར་གྱི་རྩ་སུམ་ཅུ་གཉིས་ནས་རེ་རེ་ལའང་ཁམས་ལྔ་ལྔའི་རླུང་རགས་པ་སྣ་སྒོ་གཉིས་ལ་བརྟེན་ནས་རྒྱུ་བ་དང་དུས་མཉམ་དུ། ཕྱི་རོལ་གྱི་ཡན་ལག་བཞི་ཚོགས་ཆེན་པོ་བཅུ་གཉིས་ཡོད་པའི་ཚོགས་རེ་རེ་ནས་མཛུབ་མོ་རྣམས་ཀྱི་ཚིགས་དང་པོ་ལ་སོགས་པ་ལྔ་ལྔ་ནས་ཀྱང་ཁམས་ལྔ་ལྔའི་རླུང་རྒྱུ་བར་བསྟན་ཏེ། གཞུང་ཤིན་ཏུ་གསལ་ལ་དེ་ལྟར་ནས་གནས་སོ་སོའི་བར་གྱིས་ནི། དེ་རྣམས་ཀྱི་གནས་ཀྱི་མཇུག་སྡུད་བསྟན་ཏེ། ལྟེ་བ་ན་རྩ་དྲུག་ཅུ་རྩ་བཞི་ཡོད་པ་ལས། དབུས་མ་བཞི་ལས་ནི་དབུ་མའི་སྐལ་བའི་རླུང་རྒྱུ་སྟེ།
དེ་ནི་དལ་གྱིས་རྒྱུ་བ་ཙམ་ལ་དགོངས་ནས་སྟོང་པའི་གནས་ཞེས་བྱ་སྟེ། མདོར་ན་ཨེ་ཝྃ་གྱིས་མཚོན་པའི་ཐབས་ཤེས་རབ་གཉིས་མེད་ཀྱི་རླུང་རྒྱུའོ། ། དེ་བཞིན་ནས་སྤྱོད་ཡུལ་ལོའི་བར་གྱིས་ནི་ཁྱིམ་ཐ་དད་བཅུ་གཉིས་ཡང་ཁྱིམ་རེ་རེ་ནས་ཁམས་ལྔའི་རླུང་རྒྱུ་བའི་དུས་སུ་ལྟེ་བའི་ཕྱོགས་གང་དང་གང་ནས་རྒྱུ་བའི་ངེས་པ་བསྟན་ཏོ། ། དེ་བཞིན་ནས་མར་ནི་འཁོར་ལོ་ལྔ་ནི་འཁོར་ལོ་རེ་རེའི་རྩ་གནས་ནས་རླུང་རྒྱུ་བ་སྟོན་ཏེ། དེའང་དེ་བཞིན་ནས་སྟོང་པའི་བར་གྱིས་སྤྲུལ་པའི་འཁོར་ལོ་འཆད་ལ། སྤྲུལ་པའི་འཁོར་ལོའི་ཁྱིམ་བཅུ་གཉིས་ཀྱང་ཁྱིམ་རེ་རེ་ལའང་ཁམས་ལྔ་ལྔའི་རླུང་རྒྱུ། ཁམས་རེ་རེའི་རླུང་དེ་ཉིད་ལ་དབུགས་རེ་རེར་བརྩིས་པས་དབུགས་དྲུག་སྟེ། མདོར་ན་དབུགས་རེ་རེ་ལ་དབུ་མའི་སྐལ་བ་དང་བཅས་པས་སུམ་བརྒྱ་དྲུག་ཅུ་དྲུག་ཅུ་ཡོད་དོ། ། དེའང་དབུགས་དྲུག་ལ་ཆུ་སྲང་གཅིག ཆུ་སྲང་དྲུག་ཅུ་ལ་ཆུ་ཚོད་གཅིག་སྟེ།
ཆུ་ཚོད་གཅིག་དང་དབྱུ་གུ་གཅིག ཅེས་པ་ནི་དོན་མཉམ་པ་ཡིན་ནོ། ། ཁྱིམ་ཕྱེད་གཉིས་ཞེས་པ་ནི་སྙིང་གའི་རྩ་རེ་རེ་ནས་ཉིས་སྟོང་བདུན་བརྒྱ་བདུན་བརྒྱ་རྒྱུའོ། ། ལྐོག་མའི་རྩ་རེ་རེ་ནས་དབུ་མའི་སྐལ་བ་དང་བཅས་པ་དྲུག་བརྒྱ་བདུན་ཅུ་རྩ་ལྔ་ལྔ་རྒྱུའོ། ། དཔྲལ་བའི་རེ་རེ་ནས་དབུ་མའི་སྐལ་བ་དང་བཅས་པ་སྟོང་སུམ་བརྒྱ་ལྔ་བཅུ་ལྔ་བཅུ་རྒྱུའོ། ། སྤྱི་བོའི་རྩ་རེ་རེ་ནས་དབུ་མའི་སྐལ་བ་དང་བཅས་པ་ལྔ་སྟོང་བཞི་བརྒྱ་ཉི་ཤུ་རྩ་ལྔ་ལྔ་རྒྱུའོ། ། དེ་རྣམས་ལ་དབུ་མའི་སྐལ་བ་བརྩིས་ཤིས་དབྱུང༌། འདི་ནས་རྒྱུད་དོའི་བར་གྱིས་ནི་ལྟེ་བའི་འཁོར་ལོ་ནས་ཁམས་ལྔའི་རླུང་རྒྱུ་བའི་དུས་སུ་སྤྱིར་སྣ་སྒོ་གང་ནས་གང་རྒྱུ་བའི་ངེས་པ་བསྟན་ཏོ། ། གཡོན་པ་དང་གཡས་པ་དང་པོའམ་ཐ་མ་ཞེས་པ་ནི་སྣ་བུག་གཡོན་པ་ནས་རྒྱུ་བའི་དུས་སུ། ནམ་མཁའི་རླུང་དང་པོ་དབུས་ནས་རྒྱུ་ལ།
གཡས་པ་ནས་ཁམས་ལྔའི་རླུང་རྒྱུ་བའི་དུས་སུ་ནམ་མཁའི་རླུང་ཐ་མར་དབུས་ནས་རྒྱུའོ། ། མེའི་རླུང་རྒྱུ་བའི་ཚེ་སྣ་བུག་གཡས་ནས་རྒྱུ་ཟེར་བ་ལ། གཡས་ནས་འབྱུང་བའི་དུས་སུ་སྣ་བོར་ཏེ་གཡས་སུ་རྒྱུ་བ་ལ་གཡོན་ནས་རྒྱུ་བའི་དུས་སུ་སྣ་བོར་ཏེ་གཡས་སུ་ཇི་ལྟར་འོང་ཞེས་པ་ལ་འབྱུང་བའམ་ཤག་པ་མི་བྱ་སྟེ། རླུང་གཅིག་གཅིག་འབྱུང་འཇུག་བྱེད་པ་ལས་བརྩིས་པ་ཡིན་ཏེ། དེའང་སྐྱེ་འཆི་གཉིས་ཀྱི་དུས་ཡིན་ཏེ། སྐྱེས་མ་ཐག་ཏུ་གཡས་ནས་རླུང་འབྱུང་སྟེ་གཡོན་ནས་ཞུགས་པ་ལྟེ་བར་ཕྱིན་པར་བྱས། དེ་མན་ཆད་སྣ་སྒོ་གཉིས་ནས་རེས་ཀྱིས་འབྱུང་ངོ༌། ། འཆི་བའི་དུས་སུའང་གཡས་ནས་འབྱུང༌། གཡོན་ནས་ཞུགས། དེ་ནས་གཉིས་ཀ་ནས་བྱུང་ན་འཆིའོ། །
དེ་ལྟར་ནས་བྱའོའི་བར་གྱིས་མཇུག་སྡུད་བསྟན། དགེ་བ་ནས་བསྟན་ཏོའི་བར་གྱིས་ནི་རྒྱས་པར་ངེས་པར་བསྟན། ཆུ་སྲིན་ནས་བཤད་དོའི་བར་གྱིས་ཁྱིམ་བཅུ་གཉིས་ཀྱི་རྩ་རྡོ་རྗེ་གདན་བཞི་ལ་སོགས་པའི་རྒྱུད་གཞན་ནས་མིང་གཞན་དང་གཞན་གྱིས་བསྟན་གྱི། དོན་འདི་ཉིད་ཡིན་པར་ཤེས་པར་བྱ་བ་དང༌། འཆི་ལྟས་ཀྱི་མཚན་ཉིད་རླུང་རྒྱུ་བ་ལ་སོགས་པ་གཞན་ནས་ཤེས་པར་བྱ་བའི་ངེས་པ་དང༌། ཁམས་ལྔའི་རླུང་རྒྱུ་བའི་དུས་ལས་བཟང་ངན་ཇི་ལྟར་བསྒྲུབ་པ་དང༌། མི་འགྲུབ་པ་རླུང་རྒྱུ་བ་ལས་ཤེས་པར་བྱ་བ་དང༌། དུས་མ་ཡིན་པར་འཆི་བའི་ལྟས་རླུང་ཇི་ལྟར་རྒྱུ་བ་ཤེས་པར་བྱ་བའི་ངེས་པ་ཀུན་རྒྱུད་གཞན་ལས་བཤད་པས་དེ་རྣམས་སུ་ཤེས་པར་བྱ་བ་བསྟན་ཏེ། རྡོ་རྗེ་གདན་བཞི་ནས་ནི། དུས་སྦྱོར་བཅུ་གཉིས་ལ་རོ་ཏ་མོ་ཧི་དང༌།
མོ་ཧི་ཏ་ལ་སོགས་པའི་མིང་བཏགས་སོ། ། དེའི་ཕྱིར་ནས་བསྒོས་སོ་ཞེས་བྱ་བའི་བར་གྱིས་ནི་འཁོར་ལོ་ཀུན་གྱི་དབུས་ཀྱི་རྩ་གསུམ་པོ་སྟོན་ཏེ། དེ་ལྟེ་བ་ཡན་ཆད་ཀྱི་རྩ་གསུམ་པོ་དེ་ལ་རྩ་གསུམ་གྱི་མིང་དང༌། དེ་གསུམ་ནས་ཁམས་གང་དང་གང་རྒྱུ་བ་དང༌། རིགས་གསུམ་དང་སྦྱར་བ་དང༌། གཟུགས་གསུམ་དང་སྦྱོར་ཏེ། དགོས་པ་ནི་ཕྱོགས་སྔ་མ་རྣམས་གཞུག་པའི་ཆེད་དུའོ། ། དེ་ཉིད་ལྔ་ནི་ཧཱུྃ་ལྔའི་བདག་ཉིད་དུ་གྲུབ་པ་བཞིན་ནོ། ། རྡོ་རྗེའི་རིགས་ནི་མི་བསྐྱོད་པའོ། ། ལྟེ་བའི་འོག་ནས་ཐུར་དུ་རྒྱུ་བའི་རྩ་གསུམ་ནི།
ལ་ལ་ནཱ་ནས་འཁོར་ལོ་སྟེ་རྣམ་སྣང་གི་བར་བཞིན་བཤད་པའི་ཁམས་རྒྱུ། ར་ས་ནཱ་ནས་རང་གི་སྟེ་དོན་ཡོད་གྲུབ་པའི་རང་བཞིན་གཅིག་པའི་ཁམས་རྒྱུ། དབུ་མ་ནས་རྡོ་རྗེ་རྩེ་གཅིག་སྟེ་རྡོ་རྗེ་སེམས་དཔའི་ཁུ་བ་རྒྱུ་བ་སྟེ། ད་ནི་ཐུར་མར་ནི་རྒྱུ་བའི་རྩ་སུམ་ཅུ་རྩ་གཉིས་གང་དང་གང་གི་མིང་དང༌། ཁམས་གང་དང་གང་གི་རྒྱུ་བ་དང༌། རྩའི་གཙོ་བོ་གང་ལས་འཕྲོས་པ་དང༌། གནས་གང་ན་གནས་སྟོན་ཏེ། གཡོན་ལ་ལ་ནཱ་ནས་འཕྲོས་པའི་ཁམས་རྣམས་ན་སྐྱེད་པར་བྱེད་པའི་རྩ་མི་ཕྱེད་མ་ལ་སོགས་པའི་མིང་ཅན་གྱི་རྩ་བཅོ་ལྔ་ནས་བྱང་སེམས་རྒྱུ་ཞིང༌། རྐན་གྱི་ཕྱོགས་ལྕེ་ཆུང་ན་བའི་རྩ་བ་གནས་སོ། ། དེ་ལ་དབྱངས་བཅོ་ལྔ་ཡར་ངོ་སྟེ་ཞེས་པ་ཕྱི་རོལ་ན་ཟླ་བ་ཡར་ངོ་ལ་ཆ་བཅོ་ལྔ་ཡོད་ཅིང་རིམ་གྱིས་འཕེལ་ལ་འདྲེ་བ་དག་གི་དབྱངས་བྱ།
ཡོན་ཏན་ལྔ་འཕེལ་བའི་དབྱངས་ལྔ་དང༌། གཞན་འགྱུར་གྱི་དབྱངས་ལྔ་སྟེ་ཁམས་དེ་རྣམས་ཀྱི་ཡོན་ཏན་རིམ་གྱིས་འཕེལ་བ་མཚོན་ནས་གཡོན་གྱི་ལ་ལ་ནཱ་ནས་འཕྲོས་པའི་རྩ་དྲུག་ཅུ་པོ་དེ་ལས་ཁམས་ཀྱི་འཕེལ་བ་ཡིན་པས་ན་བསྐྱེད་པ་ཞེས་བྱའོ། ། དེ་ལས་ཨཱ་ལི་རྒྱུ་བའི་ཚན་འདི་ལས་གསལ་བྱེད་ནི་ཀཱ་ལི་རྣམས་ཀྱི་ཁོང་ན་ཨཱ་ལི་མེད་ན་ནི། དེ་རྣམས་བརྗོད་མི་ནུས་པས་དེ་རྣམས་བརྗོད་ནུས་ཤིང་གསལ་བར་བྱེད་པ་ནི་ཨཱ་ལི་ཡིན་པས་འདི་རྣམས་ལ་ནི་གསལ་བྱེད་དུ་བཤད་ལ། ཀཱ་ལི་རྣམས་ནི་གསལ་བྱེད་དོ། ། ཡི་གེ་ལ་གསལ་བྱ་ལས་བྱེད་པ་ཡོད་པ་དེས་མཚོན་ནས་གནས་པའི་འཁོར་ལོ་དྲུག་གི་རྩ་ཀུན་ཡང་མི་གསལ་བ་གསལ་བས་ཡིན་ལ་རྒྱུའི་རྩ་སུམ་ཅུ་རྩ་གཉིས་པ་འདི་ནི་གསལ་བྱེད་དོ། ། འདི་ལས་རྒྱུས་ནས་འཁོར་ལོ་རྣམས་གསལ་བར་ཉམས་སུ་མྱོང་བའོ། ། ཡི་གེའི་དབང་དུ་བྱས་ནས་ནི་བི་དུ་ན་ནི་བཅུ་དྲུག་པ་ཡིན་ལ་རྩའི་དབང་དུ་བྱས་ན་དབུ་མ་བཅུ་དྲུག་པའོ། ། དེའང་ཕྱིའི་ཟླ་བ་ཤིན་ཏུ་གང་བ་བཅུ་དྲུག་པའི་རྣམ་པ་དེ་དངོས་པོ་ཆ་བཅུ་དྲུག་ཡོད་པ་དང་འདྲ་བར་རྩའང་བཅུ་དྲུག་གོ ། མདོར་ན་ཕྱིའི་ཟླ་བ་ཡར་ངོའི་འཕེལ་བ་དང་འདྲ་བར་ཁམས་འཕེལ་བའི་རང་བཞིན་ཅན་ཡི་གེ་བཅོ་ལྔས་རྩ་མཚོན་ལ།
རྩ་བཅོ་ལྔ་པོ་དེ་ཡང་བཅུ་དྲུག་དཔྲལ་བ་ལ་རྩ་ཟུག དེ་ནས་བྱང་སེམས་ཐིག་ལེ་བཅུ་དྲུག་འབབ་པོ། ། དེ་དག་གི་ཞེས་པ་ནས་སའི་ཡི་གེ་བཅུ་དྲུག་པོ་དེ་དག་རྩ་བཅུ་དྲུག་ལ་དགོད་ཅིང་གནས་ནས་བསྐོར་ཞེས་བྱའོ། ། དེ་ཡང་དག་པ་དང་ཡོན་ཏན་འཕེལ་ཞེས་པ་ནི་ཁོའི་སྒྲའི་སྦྱོར་བ་འགའ་དག་པར་འགྲོ་བ་དང༌། ཡོན་ཏན་འཕེལ་བར་འགྲོ་བའི་ཆོས་ཡོད་པ་ཡིན་པར་ཤེས་པར་བྱའོ། ། ཡང་ན་ར་ཞེས་པ་ནི་གནས་ནས་གཞན་ནོ། ། དེ་བཞིན་དུ་རིང་པོ་དང་རྩ་སོ་སོ་ལ་ཡང་ངོ༌། ། ཞེས་པ་ནི་གཡོན་གྱི་རྩ་བཅུ་དྲུག་པོ་འདི་ལ་བསྐྱེད་པའི་རིམ་པ་ཡི་གེ་ཐུང་ངུ་དེ་རྣམས་འགགས་པ་དེ་ཁོ་ན་བཞིན་དུ་གཡས་ར་ས་ནཱ་ནས་རྒྱུ་བའི་རྩ་བཅུ་དྲུག་པོ་དེ་ཁམས་སྡུད་པའི་རིམ་པ་ཅན་གྱི་ཡི་གེ་རིང་པོ་སོ་སོར་དགོད་ཅེས་པའོ། ། དེ་བཞིན་མར་ངོ་ཞེས་བྱ་སྟེ། ཕྱིའི་ཟླ་བ་མར་ངོ་བཞིན་དུ་དག་པའི་དབྱངས་ལ་སོགས་པ་ལྔ་ཚན་ཏེ།
དེ་རྣམས་ཡོན་ཏན་འདྲི་བའི་མཚོན་པའི་དབྱངས་ཡིག་བཅུ་དྲུག་ནི་ལྕེའི་འོག་གི་རྩ་ན་ཡོད་དེ། དྲུག་པོ་ནི་ལྕེའི་རྩ་བདུན་ཅུ་པོ་ལ་བྱའོ། ། ཡི་གེ་ནི་ཚེག་དྲག་དང་བཅས་པའོ། ། དེ་རྣམས་ལ་ཁམས་ནི་རཀྟ་རྒྱུའོ། ། ར་ས་ནཱ་དང་པོར་ཞེས་པ་ནི་ར་ས་ནཱ་ལས་འཕྲོས་པ་ཡིན་ཞེས་པའོ། ། རྩ་དེ་རྣམས་བསྟན་པ་ནི་ཕྱག་མ་འཁོར་ལོ་ནས་འབབ་པའི་བདུད་རྩིའི་རོ་མྱོང་བར་བྱེད་པའོ། ། ཡང་རྡོ་རྗེ་ནས་མར་ནི་རྩ་དེ་རྣམས་ཀྱི་མཚན་ཉིད་ཇི་ལྟ་བུའི་དྲིས་ལན་དང༌། ལན་གཉིས་སུ་འཆད་དེ་དེ་ཡང་ལུས་ཀྱི་གནས་པའི་འཁོར་ལོ་དྲུག་དང༌། རྒྱུའི་གནས་ལུགས་ཀྱི་འཁོར་ལོ་དྲུག་དང༌། ཁམས་གང་རྒྱུ་བ་དང་རྩའི་གྲངས་ནི་བསྟན་ན་རྩ་དེ་རྣམས་ཀྱི་མཚན་ཉིད་ཇི་ལྟ་བུ་ཡིན་ཞེས་པའོ། །
དེ་ལ་འདིར་ནི་རྒྱུ་བའི་རྩ་སུམ་ཅུ་རྩ་གཉིས་ཀྱི་མཚན་ཉིད་དངོས་སུ་དྲི་ཞིང་ལན་བསྟན་ལ། ཤུགས་ཀྱིས་ནི་འཁོར་ལོ་ཀུན་གྱི་མཚན་ཉིད་དྲིས་ཤིང་ལན་བསྟན་པ་ཡིན་པར་ཤེས་པར་བྱའོ། ། སྲིད་གསུམ་ཡོངས་གྱུར་ཐམས་ཅད་ཅེས་བྱ་སྟེ། སྲིད་པ་གསུམ་གྱི་སྐབས་ན་ཕུང་པོ་དང་དབང་པོ་དང་ལས་ཀྱི་དབང་པོ་རྟོག་པ་དེ་དག་སྤངས་ནས་མི་རྟོག་པའི་ངོ་བོ་ཐབས་ཤེས་རབ་ཀྱིས་མེད་པ་ཡིན་ཏེ། མདོར་ན་རྩ་རྣམས་ཐམས་ཅད་ཐབས་ཤེས་རབ་གཉིས་མེད་དུ་བསྒོམ་པའོ། ། དེ་ཡང་རླུང་དབུ་མར་སྡུད་ནུས་ན་བསྡུས་པའི་དོན་དུ་དེ་ལྟར་ཤེས་པར་བྱས་ནས། དེ་ནས་སྤང་བྱ་བླང་བྱ་ཐོབ་པ་ཡིན་ཞེས་ཤེས་པར་བྱ་བའི་ཆེད་དུ་སྡོམ་པའི་ལེའུ་བཤད་པར་བྱ་སྟེ། དེ་ཡང་རྫོགས་རིམ་གྱི་སྦྱོར་བར་འགྲོའོ། ། དེ་ནི་ནས་བྱ་བའི་བར་མདོར་བསྟན་ཏེ། ལུགས་འབྱུང་ནི་དཔྲལ་བ་ནས་མར་ཐུར་དུ་འབབ་པ་ཡིན་ལ།
ལུགས་ལྡོག་པ་ནི། ལྟེ་བ་ནས་ཡར་གྱེན་ལ་བརྩིའོ། ། དེས་ཕལ་པ་ཡས་མར་བརྩི། ཕལ་མས་ཡར་བརྩིའོ། ། རྒྱས་པར་འཆད་པ་ལ་གཉིས་ཏེ། དོན་དམ་དུ་སྡོམ་པ་ཀུན་རྫོབ་ཏུ་སྡོམ་པ་སྟེ། དེ་ལ་དང་པོ་ནི་འདིར་ནས་ལོའི་བར་གྱིས་འཆད་དེ། དོན་དམ་པ་ནི་འཁོར་ལོ་ལ་སོགས་པ་ཀུན་ཐབས་ཤེས་རབ་གཉིས་སུ་འདུས་པ་ཡིན་ཏེ། ཤེས་རབ་ཀྱི་རང་བཞིན་ཅན་ཤེས་རབ་ཀྱི་ཨེ། ཐབས་ཀྱི་རང་བཞིན་ཅན་སྤྱི་བོའི་ཧྃ་ངོ༌། །
དེ་ནི་བརྡ་ཡིན་ལ་དེས་མཚོན་པའི་དོན་དམ་ཀུན་སྡོམ་པའོ། ། ཀུན་རྫོབ་ནི་འཁོར་ལོ་བཞི་ལ་སྡོམ་པ་སྟེ། འཁོར་ལོ་བཞིའི་དབང་དུ་བྱས་ན་སྤྲུལ་པའི་འཁོར་ལོ་ལ་སོགས་པ་ལྟེ་བ་ལ་སོགས་པའོ། ། དེ་བཞིན་དུ་བྱས་ཏེ་སྤྱིར་གསལ། ཨཱ་ལི་བཅུ་དྲུག་དཔྲལ་བ། ཀཱ་ལི་སུམ་ཅུ་ལྐོག་མ་དང་ཡང་འཁོར་ལོ་ཁ་སྦྱོར་གྱི་དབང་དུ་བྱས་ན་ནི་སྙིང་ག་ཐབས། ལྟེ་བ་ཤེས་རབ་ཡིན་ལ། འདི་ནི་སེམས་སྟོང་པ་ཉིད་སྙིང་ག་ན་གནས་པས་དེ་ལ་ཤེས་རབ་ཅེས་བྱ་ལ། ལྟེ་བ་ནི་ཡེ་ཤེས་ལམ་གྱི་རིམ་པ་བསྐྱེད་པའི་རྒྱུའམ་ཐབས་སུ་གནས་པས་དེ་ལ་ཐབས་ཞེས་བྱའོ། ། ཝྃ་ལ་སོགས་པ་བཞི་ནི་ལྷ་མོ་སངས་རྒྱས་སྤྱན་མ་ལ་སོགས་པའི་ས་བོན་ཡི་གེ་དགོད་པའི་ཆ་ནས་བཤད་ལ།
ས་བོན་དེ་རྣམས་ཀྱིས་མཚོན་པའི་ལྷ་མོ་བཞི་ཡང་ཁམས་དང་མཐུན་པར་འཁོར་ལོ་ལ་སྦྱར་རོ། ། དག་པ་ཐུར་ལ་རྒྱུ་བའི་དབང་དུ་བྱས་ནས་སྡུག་བསྔལ་གྱི་བདེན་པ་དཔྲལ་བར་དགའ་བ། དེའི་རྒྱུ་ཀུན་འབྱུང་གི་བདེན་པ་ལྐོག་མར་དག་པའོ། ། འདིའི་གཞུང་བཞིན་དུ་སྦྱར་ན་འདི་རྟོགས་པའི་རིམ་པར་སྦྱར་ན་འགྲིག་པ་འདྲའོ། ། བདག་ཅེས་པ་ནི་སངས་རྒྱས་རང་བཞིན་ཅན་གྱི་བདག་སྟེ། སངས་རྒྱས་རང་བཞིན་ཅན་ཁུ་བའི་ཐིག་ལེ་དཔྲལ་བ་ན་གནས་པའོ། ། ལྐོག་མ་ནི་སྔགས་ཟློས་པའི་གནས་ཡིན་པའོ། ། སྙིང་ག་ནི་ལྷའི་གནས་ཡིན་པའོ། ། ལྟེ་བ་ནི་ཡེ་ཤེས་སྐྱེ་བའི་ས་བོན་ཡིན་པའོ། ། རླུང་གི་ཐིག་ལེ་ཕྲ་མོ་མི་ཤིགས་པར་གནས་པ་ན་ཧྃ་ངོ༌། །
ངག་བྱིན་གྱིས་རློབ་པ་ལྐོག་མ་ནའོ། ། རྣམ་རིག་སྣ་ཚོགས་སྟོན་པའི་རླུང་སྙིང་ག་ནའོ། ། ལྷན་ཅིག་སྐྱེས་པའི་བདེ་བའི་རིམ་པ་ནི་ལྟེ་བ་ནའོ། ། སྠཱ་བཱི་ར་ཞེས་པ་ལྟེ་བ་ན་གནས་ཕྱིར་གནས་བརྟེན་ལ་ཟེར་བས་དེ་གཉིས་སྒྲ་མཐུན་པའམ། ཡང་ན་ལྟེ་བའི་ཨ་ཤད་འདྲ་བའི་མིང་འགྱུར་བས་ན། དེ་དང་གནས་བརྟན་ཞེས་མིང་མཐུན་པའི་མིང་ངོ༌། ། ལས་རྒྱུ་འབྲས་མིང་བཟང་ངན་ཀུན་དངོས་པོར་ཡོད་ཟེར་ལ། མངོན་པར་བརྗོད་པ་ཀུན་འབྱུང་བའི་རྒྱུ་རྣམ་ཤེས་ཀྱིས་བྱེད་པས་སྙིང་ག་ཐམས་ཅད་ཡོད་པར་སྨྲ་བའོ། ། ལོངས་སྤྱོད་རྫོགས་པའི་སྐུ་ནི་འཁོར་གྱི་དཀྱིལ་འཁོར་དང་བཅས་ཤིང་འཁོར་མང་པོས་བཀུར་བ་ལྟ་བུར་སྣང་བ་ཡིན་པས་མང་པོས་བཀུར་བ་དང་མིང་མཐུན་པའོ། ། དགེ་འདུན་གྲངས་མང་པོ་ཚོ་ལ་ཕལ་ཆེན་སྡེ་ཟེར་བ་དང་འདྲ་བར་སྤྲུལ་པའི་སྐུའང་སྐུའི་བྱེ་བྲག་ཕལ་ཆེན་པ་ལ་མང་པོ་དགོས་པས་ན་འགྲོ་དོན་བྱེད་པའོ། །
ཐིག་ལེའི་ཁ་དོག་གི་བྱེ་བྲག་གི་གཟའ་ཟླ་བ་ལ་སོགས་པ་ལའང་སྦྱར་རོ། ། དཔྲལ་བ་ན་ནི་བདེ་བ་ལ་ལོངས་སྤྱོད་དོ། ། ལྐོག་མ་ནི་རང་དགར་བྱེད་དོ། ། སྙིང་ག་ན་ནི་ཐིག་ལེ་དེ་གཉིས་པར་གནས་པ་ན་ཞུ་བའོ། ། བདེ་བ་དེ་ལ་ལྟེ་བར་ནི་ཅི་དགར་རྒྱུ། བདག་པོར་རྒྱུའོ། ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་བཞི་ཚན་དགུ་ཡོད་ལ། དེ་བཞི་བཞིར་ལྟེ་བ་ལ་སོགས་པ་དང་སྦྱར་རོ། ། མདོར་ན་དྲན་པ་ཉེ་བར་གཞག་པ་བཞི་དང༌། འཁོར་ལོ་བཞི་གཅིག་ཏུ་སྦྱར།
དེ་བཞི་བཞིར་སྦྱར་རོ། ། ཁམས་སུམ་ཅུ་རྩ་དྲུག་ཡང་བཞི་ཚར་དགུར་བྱས་ལ་འཁོར་ལོ་བཞི་ལ་རིམ་པ་བཞིན་སྦྱར་ཏེ། གཟུགས་ཀྱི་ཕུང་པོ་ས། འདུ་ཤེས་ཆུ། ཚོར་བ་མེ། འདུ་བྱེད་རླུང༌། ལྟེ་བ་ལ་སོགས་པ་བཞི་ལ་རིམ་གཅིག་སྦྱར། རྣམ་ཤེས་ཕུང་པོ་ནམ་མཁའ་སྙིང་གར། ཡེ་ཤེས་ཕུང་པོ་དཔྲལ་བར་ཁམས་དྲུག་ལ། ནམ་མཁའི་ཁམས་ལྐོག་མར།
ཡེ་ཤེས་ལྟེ་བར་རོ། ། ཡང་རླུང་གི་ཁམས་དཔྲལ་བར། མེའི་ཁམས་ལྐོག་མར། ཆུའི་ཁམས་སྙིང་གར། སའི་ཁམས་ལྟེ་བར་རོ། ། ཡང་ལུས་ཀྱི་དབང་པོ་ས། ལྕེའི་དབང་པོ་ཆུ། སྣའི་དབང་པོ་མེ། མིག་གི་དབང་པོ་རླུང་སྟེ། དེ་བཞི་ལྟེ་བ་ལ་སོགས་པར་རིམ་གྱིས་སྦྱར།
རྣ་བའི་དབང་པོ་ནམ་མཁའ་ནི་དཔྲལ་བ། ཡིད་ཀྱི་དབང་པོ་ཡེ་ཤེས་ནི་སྙིང་ག་སྟེ་ཕ་ལས་གྲུབ་པའི་ཐིག་ལེའམ། འཁོར་ལོ་དེ་གཉིས་ལ་ཐབས་ཀྱི་ཁམས་དེ་གཉིས་དགོད། མ་ལས་གྲུབ་པའི་འཁོར་ལོ་དེ་གཉིས་ལ་ཆོས་ཀྱི་སྐྱེ་མཆེད་ཡེ་ཤེས་ནི་ལྟེ་བར་སྒྲའི་སྐྱེ་མཆེད་ནམ་མཁའི་ཁམས་ནི་ལྐོག་མར་དེ་ལྟར་བཅུ་དྲུག་གོ ། ཡང་དྲིའི་སྐྱེ་མཆེད་ས་དང༌། གཟུགས་ཀྱི་ཆུ་དང༌། རོའི་མེ་དང༌། རེག་གི་སྐྱེ་མཆེད་རླུང་དང་བཞི་པོ་ནི་ལྟེ་བ་ནས་ཡར་རིམ་གྱིས་དགོད་དེ། མཇུག་མའི་དབང་པོ་ས་དང༌། ལྐོག་མའི་དབང་པོ་ཆུ་དང༌།
རྐང་པའི་དབང་པོ་ཞེས་བྱ་བ་འགྲོ་འོང་སྟེ་མེ་དང༌། མཇུག་མའི་དབང་པོ་ཞེས་བྱ་བ་སྣང་བ་འཕོ་བར་བྱེད་པ་རླུང་གི་ཁམས་ཏེ་དེ་རྣམས་དང་ལྟེ་བ་ལ་སོགས་པ་རིམ་གྱིས་སྦྱར་རོ། ། རིགས་ཀྱི་དབྱེ་བས་ཞེས་པ་ནི་འཁོར་ལོ་བཞི་ལ་སོགས་པའི་རིགས་ཅན་ལ་ཕུང་པོ་སོ་ལ་སོགས་པ་ལ་ཡང་ས་ལ་སོགས་པའི་ཁམས་ཀྱི་རིགས་ཅན་ཏེ། དེ་རྣམས་རིགས་མཐུན་དུ་སྦྱར་ཞེས་པའོ། ། འདི་ལྟར་རྩ་རྒྱུད་ལས་ཞེས་བྱ་སྟེ་ནང་གི་ཁམས་ཀྱི་བྱེ་བྲག་གིས་རྩའི་འཁོར་ལོ་བྱེ་བྲག་ཏུ་བཤད་པའི་རྩ་རྒྱུད་ཀྱི་རྗེས་སུ་འབྲངས་ནས་ཤེས་པར་བྱ་སྟེ། རྒྱུད་ནི་རྒྱུད་གཞན་གྱིས་ཤེས་བྱ་སྟེ། རྒྱུད་གཞན་རྣམས་ནས་བཤད་པའི་རྗེས་སུ་འབྲངས་ནས་དེ་ལྟར་ཤེས་པར་བྱའོ། ། དོན་དེ་ཉིད་ལ་གསལ་པོར་ནི་རིགས་ནས་དབྱེ་བ་ཉིད་ཀྱི་བར་གྱིས་གསལ་པོར་བཤད་དེ། སའི་ཁམས་ལ་སོགས་པ་ཁམས་དྲུག་ལ་རིགས་ཞེས་བྱ་བ་ལ་རིགས་དེ་རྣམས་ཀྱི་བྱེ་བྲག་གིས་འཁོར་ལོའི་དབྱེ་བ་སྟེ། ས་ཆུ་མེ་རླུང་ནམ་མཁའི་ལྟེ་བ་ནས་ཡར་འཁོར་ལོ་ལྔ་ཡེ་ཤེས་ཀྱི་ཁམས་ཀྱི་བདེ་བས་གསང་བའི་འཁོར་ལོ་ཡང་ས་ལ་སོགས་པའི་ཁམས་ལྔའི་དབྱེ་བས་ལྟེ་བ་ཡན་ཆད་ཀྱི་འཁོར་ལོ་ལྔའོ། །
ཡང་ས་ཆུ་མེ་རླུང་བཞིའི་བྱེ་བྲག་གིས་དཔྲལ་བ་ནས་ལྟེ་བའི་འཁོར་ལོ་བཞིའོ། ། ཡང་སྤྱི་ལ་གྲགས་པའི་དབང་དུ་བྱས་ནས། དཔྲལ་བ་སྐུ། ལྐོག་མ་གསུང༌། སྙིང་ག་ཐུགས་ཏེ། དེ་གསུམ་གྱི་བྱེ་བྲག་གིས་དཔྲལ་བ་ལྐོག་མ་སྙིང་གའི་འཁོར་ལོ་གསུམ་མོ། ། དཔྲལ་བ་ཁམས་དང་སྦྱར་ནས་རླུང་ཁམས་ཡིན་པ་ལ་ཐིག་ལེའམ། སྤྱིར་གྱི་སྐུ་གསུང་ཐུགས་དང་སྦྱར་བ་ནི། དཔྲལ་བ་སྐུ། ཡང་དེ་ཉིད་ལས་སེམས་དཔའ་རྣམས་ཀྱི་བཤད་པ་ནི་འདི་ལྟ་སྟེ།
སའི་སྐུ་གསུང་ཐུགས་དང༌། ཕ་ལས་གྲུབ་པའི་ཐིག་ལེ་གསུམ་དང་སྦྱར་ན། དཔྲལ་བ་སྐུ། སྤྱི་བོ་གསུང༌། སྙིང་གའི་ཐིག་ལེ་ཐུགས་ཡིན་པས་ནི་འཁོར་ལོ་གསུམ་མོ། ། མ་ནི་ལྟེ་བ་སྐུ། ལྐོག་མ་གསུང༌། གསང་བ་ཐུགས་ཏེ། དེའི་དབང་གིས་འཁོར་ལོ་གསུམ། དེ་ལྟར་ཁྱབ་བྱེད་རིགས་ཀྱི་དབྱེ་བས་ཡིན་ཏེ་དེ་ཉིད་ཚིགས་བཅད་གཅིག་གིས་བསྟན་ཏོ། །
བརྟེན་པ་འཁོར་ལོ་རྟེན་ཁམས་སོ། ། ད་ནི་ཁམས་ཀྱི་ཐིག་ལེ་དེ་ལས་ཞལ་གྱི་བྱེ་བྲག་འབྱུང་བ་བསྟན་ཏེ། རྟེན་ལྟེ་བའི་དུས་མེ་ཁམས་དག་པ་ཞལ་གཅིག་དང་གོང་རྩར་བསྟན་པ་ལྟར་ཕའི་སྐུ་གསུང་ཐུགས་དང༌། མ་ལས་གྲུབ་པའི་སྐུ་གསུང་ཐུགས་དང་ཐིག་ལེ་དག་པ་ཞལ་གསུམ་མོ། ། ལྟེ་བ་ནས་དཔྲལ་བའི་བར་གྱི་ཐིག་ལེ་བཞིའི་ཁམས་དག་པས་ཞལ་བཞི་སྟེ། ལྟེ་བ་ཡན་ཆད་ཀྱི་ཐིག་ལེ་ལྔའི་ཁམས་དག་པའི་བརྡར་ཞལ་གཅིག འཁོར་ལོ་དྲུག་དག་པས་ཞལ་དྲུག རྟེན་གྱི་ཐིག་ལེ་གཉིས། སྒྲ་གཅན་གྱི་གཉིས། ཉི་མའི་གཉིས།
ཟླ་བའི་གཉིས་ཏེ། བརྒྱད་དག་པའི་བརྡར་ཞལ་བརྒྱད་དོ། ། དེ་ཉིད་ནི་རྒྱས་པར་འདི་ནས་ཡིན་ནོའི་བར་གྱིས་སྟོན་ཏོ། ། དེ་ལས་ནས་འཁོར་ལོའི་བར་གྱིས་ཐིག་ལེ་དེ་རྣམས་ཀྱི་གནས་བསྟན་ཏོ། ། དེ་ལྟར་ནས་ཡིན་ནོའི་བར་གྱིས་ནི་ཨེས་གནས་ཤིང༌། སྙིང་ག་ལ་སོགས་པའི་ཐིག་ལེ་གནས་ཏེ་གནས་པའི་རྒྱུད་ཚིག་སྟོན། གཉིས་སུ་འཇུག་པ་ནི་གཉིས་སུ་བརྩི་བའི་ཐིག་ལེ་དག དུས་ཀྱི་མེས་ཞུ་ནས་གང་ན་གནས་ཤིང་རྒྱུ་བ་དང༌། གཏུམ་མོའི་མེ་གང་ན་གནས་ཤིང་རྒྱུ་བ་ནི། དེ་དག་གིས་ལ་སོགས་པའི་ཤླཽ་ཀས་བསྟན་ཏོ། །
མདོར་ན་གཏུམ་མོ་དག་ཏུ་གནས་པ་ནི། ཤེས་རབ་ཨེ་གནས་ཤིང་དེ་ལ་རྡོ་རྗེ་ཉི་མ་ཞེས་བརྗོད་ལ། བྱང་སེམས་ཐིག་ལེ་གང་ན་གནས་ཀྱང་ཐབས་ཀྱི་རྣམ་པར་གནས་ཤིང་རྡོ་རྗེ་ཟླ་བ་ཞེས་བརྗོད་དོ། ། ངེས་པར་རྒྱུ་བ་ཞེས་བྱ་སྟེ་ཁམས་དེ་དག་གནས་དེ་དག་ནས་ངེས་པར་འབྱུང་བའམ་ཡང་དག་པར་རྒྱུའོ། ། སངས་རྒྱས་ཐོབ་པ་དངོས་ཀྱི་ལམ་དོན་དམ་པའི་བདེ་བ་གྱེན་ལ་བསྒོམ་པ་ཡིན་ལ། དེའི་སྔོན་དུ་ཀུན་རྫོབ་བྱང་སེམས་ཐུར་ལ་འབེབས་པའི་དུས་སུ་སྤྱི་བོའི་ཧྃ་དུས་ཀྱི་མེས་བཞུ་ནས་འབབ་པ་ཡིན་པས་ན། དུས་མེ་ཙཎྜཱ་ལཱི་སྤྲོ་བའི་རྣལ་འབྱོར་སྟོན་ཏེ། དམིགས་པའི་ཡུལ་ཕྱག་རྒྱ་གསུམ་ལས་གང་རུང་བ་ཅིག་བསྟེན་ཅིང༌། གཏུམ་མོ་འབྱེད་འཛུམས་ཀྱི་སྦྱོར་བ་ལ་སོགས་པས་གཏུམ་མོ་སྦར་བའི་གདམས་ངག་གིས་ལྟེ་བར་སྦར་ནས་སྙིང་གར་སངས་རྒྱས་ལྔའི་རང་བཞིན་ཅན་གྱི་ཕུང་པོ་བསྲེག ལྔ་པོ་དེས་མཚོན་ནས་དབང་པོ་རྣམས་དང་ལས་ཀྱི་དབང་པོ་རྣམས་སུ་མངོན་པར་ཞེན་པའང་བསྲེག་གོ །
དེ་ནས་ལྐོག་མར་ལྷ་མོ་སྤྱན་ལ་སོགས་པའི་རང་བཞིན་གྱི་ཁམས་ལྔར་ཞེན་པ་སྦྱང༌། དེས་ཉེ་བར་མཚོན་ནས་ཡུལ་ལྔ་དང་ལས་ཀྱི་དབང་པོར་ཞེན་པ་ལས་ཀྱང་སྦྱང་ངོ༌། ། དེ་ནས་སྤྱི་བོའི་ཧྃ་ཞུ་ནས་བདེ་བ་དང་ཐ་མི་དད་པའི་བྱང་སེམས་འབེབས་པར་བྱེད་དོ། །

གཏུམ་མོ་གྱེན་དུ་རྒྱུ་བ་དང་བྱང་སེམས་ཐུར་དུ་རྒྱུ་བའི་དུས་སུ་བདེ་བ་རྒྱུ་ལུགས་གསུམ་སྟེ། ལུས་ཀྱི་བ་སྤུའི་བུ་ག་ལ་སོགས་པར་རྒྱུ་བས་ནི་ཕྱི་རུ་རྒྱུ་བ་ཞེས་བྱའོ། ། འཁོར་ལོ་དྲུག་དང༌། རྩ་གཉིས་ལ་ནི་ཁྱབ་པར་རྒྱུ་བ་དང་དབུ་མ་ནས་ཐད་ཀར་ལམ་ཐུང་དུ་རྒྱུ་བའོ། ། དེ་ལྟར་རྒྱུ་བ་ནས་གསང་བའི་འཁོར་ལོ་བདེ་བ་བསྒོམ་མོ། ། རྒྱུད་ཚིག་མདོར་བསྡུས་པ་དེ་ཉིད་རྒྱས་པར་རྩ་རྒྱུད་ཆེན་པོས་འཆད་ལ། དེ་ཡང་དེ་ལྟར་གྱེན་ལ་རྒྱུ་བའི་གཏུམ་མོ་ནི་དོན་དགུས་འཆད་དེ། དེའང་དངོས་གྲུབ་ནས་བར་བཤད་པའི་བར་གྱིས་བསྟན་ཏེ། དངོས་གྲུབ་ཅེས་པའི་རྐང་པ་གཉིས་ཀྱིས་གཏུམ་མོའི་འབྲས་བུའི་ཕན་ཡོན་བསྟན་ཏེ། དངོས་གྲུབ་འཇིག་རྟེན་དང་འཇིག་རྟེན་ལས་འདས་པའོ། ། རྡོ་རྗེ་ཞེས་པའི་ཚིག་རྐང་ཕྱེད་དང་གཉིས་ཀྱིས་ནི་དོན་དང་ལྡན་པའི་མཚན་བསྟན།
རྒྱུ་མེད་ཅེས་པས་རང་གི་ངོ་བོ་བསྟན་ཏེ། གཟུང་འཛིན་གཉིས་ཀྱི་ངོ་བོར་མི་འདུག་པས་ནི་དེ་རྒྱུད་མེད་ཅེས་བྱའོ། ། རྩ་གསུམ་ཞེས་པའི་རྐང་པ་གཉིས་ཀྱིས་གནས་བསྟན། དེ་ནི་ཞེས་པའི་རྐང་པས་རྒྱུ་བསྟན། འབྱུང་དབྱིབས་ལ་ཞེས་པས་གཏུམ་མོའི་རྟེན་གྱི་རྩ་དབྱིབས་བསྟན། གསང་གནས་རྩ་འཁྱོག་པོ་གཤོལ་གྱི་དབྱིབས་ལྟ་བུ་རུ་གནས་མལ་བྱའོ། ། གློག་གི་འོད་འདྲ་བ་ཞེས་པ་ནི་དེའི་རྣམ་པ་བསྟན་ཏེ། རྟེན་རྩ་དེའི་ནང་ན་གཏུམ་མོའི་མེ་དྲོད་ཅན་གློག་ལྟ་བུའི་འོད་ཅན་གནས་པའོ། ། ལུས་གནས་ཞེས་པའི་རྐང་པ་གཉིས་ཀྱིས་གཏུམ་མོའི་གནས་བསྟན། སད་པར་བྱེད་ཅེས་པས་ནི་ཁམས་ལ་སོགས་བདེ་བ་རྒྱས་པར་བྱེད་ཅེས་པའོ། །
གནས་ཀྱི་ཞེས་པའི་རྐང་པ་གཉིས་ཀྱིས་གཏུམ་མོའི་མིང་གི་རྣམ་པ་དང་གནས་ཀྱི་རྒྱས་བཤད། གསང་བའི་གནས་ཞེས་པ་རྐང་པ་གཉིས་ཀྱིས་རྒྱུའི་རྒྱས་བཤད་བསྟན་པས། དེ་གཉིས་ཀྱི་གོང་དུ་དོན་དགུར་བྱས་པའི་དོན་རེ་རེ་མི་བརྩེ། རང་འོད་ཤེས་རབ་ཅེས་པས་མཚན་ཉིད་བསྟན་ཏེ་མདོར་ན་གཏུམ་མོ་དེའི་མཚན་ཉིད་ནི་ཤེས་རབ་ཡིན་ཞེས་བྱའོ། ། ད་ནི་གཏུམ་མོ་དེ་གནས་པའི་རྩ་དེའི་གནས་ལུགས་དང༌། ཁམས་གང་རྒྱུ་བསྟན་ཏེ། ཐུར་དུ་ཞེས་པའི་རྐང་པས་ལྟེ་བའི་འོག་ནས་མར་རྩ་གསུམ་ཡོད་པ་བསྟན། དེ་བཞིན་ཞེས་པའི་རྐང་པས་ལྟེ་བ་མན་ཆད་ཀྱི་རྩ་གསུམ་ཡོད་པ་བསྟན་ཏོ། ། ཚངས་པའི་ཞེས་པའི་ཤླཽ་ཀས་ལྟེ་བ་མན་ཆད་ཀྱི་རྩ་གསུམ་ལ་ཕྱོགས་སྔ་མ་རྣམས་ཀྱི། ལྷ་མོའི་མིང་དང་བསྟུན་ཞིང་ཁམས་གང་རྒྱུ་བ་བསྟན་ཏོ། །
ཚངས་པ་ལ་སོགས་པ་མངོན་པར་ཞེན་པ་དེ་རྣམས་ལ་ཁོ་བོ་ཅག་གི་རྩ་འདིར་རང་ཚངས་པ་ལ་སོགས་པ་ཡིན་ཞེས་པས་དེ་ལ་དགོངས་པ་རྣམས་འདི་ལྟར་འཇུག་གོ ། དེའང་སྐུ་གསུང་ཐུགས་དང་སྦྱར་ན་སོ་སོའི་སྐུ་རང་བཞིན་ཅན་ཚངས་པའི་དབུས་ན་གནས་ཤིང་བཤང་པའི་ཁམས་རྒྱུའོ། ། ར་ས་ནཱ་ན་གསུང་གི་རང་བཞིན་ཅན་ཁྱབ་འཇུག་གི་རྩེ་མོ་གཡོན་དུ་གནས་ཤིང་གཅི་བའི་ཁམས་རྒྱུ། ཐུགས་ཀྱི་རང་བཞིན་ཅན་དྲང་པོ་གཡས་ཕྱོགས་སུ་གནས་ཤིང་ཁུ་བའི་ཁམས་རྒྱུའོ། ། སྒྲ་ནས་རྒྱུ་བའི་བར་གྱིས་ལྟེ་བ་ཡན་ཆད་ཀྱི་རྩ་གསུམ་གཟའ་གསུམ་དང་སྦྱར་ཞིང་ཁམས་གང་རྒྱུ་བ་བསྟན་ཏེ། དེའང་སྒྲ་གཅན་ལ་སོགས་པའི་གཟའ་གསུམ་དུ་ཞེན་པ་སྤང་བའི་ཕྱིར། རྩ་གསུམ་པོ་དེའི་མིང་བཏགས་ཏེ་དེའི་གོ་བ་སྔ་མ་བཞིན་སྒྲ་གཅན་ནམ་མཁའ་རྒྱུའོ། ། ལ་ལ་ནཱ་ས་ཞེས་པའི་ཤླཽ་ཀས་ལྟེ་བ་ཡན་ཆད་ཀྱི་རྩ་གསུམ་གྱི་མིང་ཐུན་མོང་དུ་དྲངས་པ་དེ་བསྟན་ཏོ། ། ལྟེ་བ་མན་ཆད་ཀྱི་རྩ་གཡས་གཡོན་གྱི་རྩ་གཉིས་པོ་ལྟེ་བ་མན་ཆད་ཀྱི་འཁོར་ལོ་ལྔའི་བར་དུ་ལུ་གུ་རྒྱུད་དུ་གནས་ཤིང་དེ་ནས་རྒྱུ་བ་སྟོན་ཏེ། ལམ་གསུམ་པ་ཞེས་པ་ནི་འཁོར་ལོ་དེ་རྣམས་ཀྱི་བར་དུ་རྩ་ལུ་གུ་རྒྱུད་དུ་གནས་པས་ན་དྲོད་གྱེན་ལ་རྒྱུ་བ་དང༌།
བྱང་སེམས་ཐུར་ལ་འབབ་པ་དང་ཐ་མལ་པའི་རླུང་རྒྱུ་བའི་ལམ་རྩ་གསུམ་གནས་པ་དེ་ལ་བྱའོ། ། ཡང་འཇུག་ཅེས་པ་ནི་ཡར་མར་བྱང་སེམས་འཇུག་པའི་དུས་སུའང་ལམ་དེ་གསུམ་ལ་འཇུག་ཅེས་སོ། ། སྤྱི་བོ་དང་སྣའི་བར་ཞེས་པ་ནི་རྩ་གསུམ་གྱི་སྣ་རྩེའི་སྤྱི་བོ་ནས་ཐོག་ནས་སྣ་སྒོ་གཡས་གཡོན་དུ་དང་སྨིན་དབུས་སུ་གནས་པའོ། ། དེ་ཉིད་རྒྱས་པར་ནི་གཡོན་པ་ནས་འོའི་བར་གྱིས་བསྟན་ཏོ། ། དེ་དག་སྔར་ཞེས་པ་ནི་འཁོར་ལོ་དེ་ལྔའི་བར་དུ་ལམ་གསུམ་གནས་པའོ། ། ལྟེ་བ་ཞེས་པའི་རྐང་པ་གཉིས་ཀྱིས་འཁོར་ལོ་ལྔའི་དབུས་ཀྱི་ཐིག་ལེའི་མིང་བསྟན་ཏེ། སྒྲ་གཅན་ནི་སྙིང་གའི་ཐིག་ལེ། ཉི་མ་ནི་ལྐོག་མའི། ཟླ་བ་ནི་དཔྲལ་བའི། ཟླ་བ་ནས་མཚན་མ་ནི་སྤྱི་བོའོ། །
གཏུམ་མོའི་མཚན་ཉིད་དང་གནས་དེ་ལྟ་བུ་ན་གནས་པའི་གཏུམ་མོ་དེ་གྱེན་ལ་ལམ་གང་ནས་འགྲོ་ཞིང༌། ཡས་མར་བྱང་སེམས་ཇི་ལྟར་འབབ་པ་ནི་གང་དག་ནས་འགྲོའི་བར་གྱིས་བསྟན་ཏེ། དེའང་གང་དག་ཅེས་པའི་ཤླཽ་ཀས་ནི་མཚོན་བྱེད་དཔེ་བསྟན་ཏེ། སྤྱི་ལ་གྲགས་པ་དཔེར་ན་འཇིག་རྟེན་འདོད་པས་མྱོས་པའི་བུ་མོ་གཉིས་ཀྱིས་རྡོ་རྗེ་དང་པདྨ་སྦྱར་ནས་བསྲུབས་པ་ལས་ཙཎྜཱ་ལཱི་འབར་ནས་བདེ་བ་འབེབས་པ་ངེས་པར་འགྲུབ་པ་དེ་བཞིན་དུ་རྣལ་འབྱོར་པས་མུ་དྲཱ་གསུམ་ལ་གང་རུང་དང་སྦྱར་བ་ལས་ཙཎྜཱ་ལཱི་འབར་བར་ངེས་པ་ཡིན་ལ། དེ་ཡང་ལྟེ་བར་འབར་བ་ཌོམྦི་ནཱི་སྟེ་དབུ་མའི་ལམ་ནས་འགྲོའོ། ། དེ་ལ་ཌོམྦི་ནཱི་ཟེར་བ་ནི། ཌོམྦི་ཞེས་པ་ནི་རེག་ཏུ་མི་རུང་བའི་རིགས་ངན་ཡིན་པ་ལ། འདི་ཡང་རྣམ་པར་རྟོག་པས་རེག་ཏུ་མི་རུང་བས་ན་ཌོམྦི་ནཱིའོ། ། དཀྱིལ་འཁོར་ལྔ་པོ་ཞེས་པའི་ཤླཽ་ཀས་ནི་གཏུམ་མོ་སྦར་ནས་གྱེན་ལ་འགྲོ་བའི་དུས་སུ་ཕུང་པོ་ལ་སོགས་པ་མངོན་པར་ཞེན་པ་རྣམས་བསྲེགས་ནས་འགྲོ་བ་ཡིན་པར་ཤེས་པར་བྱའོ། ། དགའ་བ་ཞེས་པའི་རྐང་པས་ནི་གཙོ་བོར་ཐུར་ལ་རྒྱུ་བའི་དུས་སུ་དགའ་བ་བཞིའི་བྱེ་བྲག་གིས་རྒྱུ་བསྟན།
འོ་ན་སྤྱི་བོ་རྩ་རང་ཡང་མ་ལུས་པར་འོང་ངམ་ཞེ་ན། དེའི་རྩ་བ་མི་མིན་པ་ནི་ཐིག་ལེ་ཞེས་པའི་རྐང་པ་གཉིས་ཀྱིས་བསྟན་ཏོ། ། གཏུམ་མོ་གྱེན་ལ་རྒྱུ་བའི་དུས་སུ་ཡང་བཞི་རྩ་མེད་པའི་དུས་སུ་ཡང་བཞི་རྩ་མེད་པར་ཡང་མི་འགྲོའོ། ། བཞི་རྩ་ནས་དེ་ལ་འཕེལ་བ་ནི་བོདྷི་ཙིཏྟ་ནི་རིམ་གྱིས་དཔྲལ་བའི་འཁོར་ལོའི་བར་དུའོ། ། དེ་དུས་ནི་དངུལ་ལ་ཟངས་མའི་ཟོལ་སོངས་བ་ལྟར་དཀར་ལ་དམར་ཆགས་ནས་སོ། ། དེ་ལྟར་གསང་བའི་འཁོར་ལོ་ཐིག་ལེས་ཕྱིན་ཞིང་དེ་དང་ཐ་མི་དད་པའི་བདེ་བ་བསྒོམ་པ་དེ་ནི་ཕྱུགས་ཆེན་པོ་ཡིན་ཞེས་བྱ་སྟེ། མདོར་ན་སངས་རྒྱས་ཡིན་ཞེས་བྱའོ། ། ལན་སངས་རྒྱས་བདེ་བ་དེ་ལ་ཕྱུགས་ཆེན་པོ་ཟེར་བ་ཅི་སྟེ་ཞེ་ན་ཕྱོགས་སྔ་མའི་ལྷ་མོ་ལྷ་མོའི་མིང་བཏགས་པ་ཡིན་ཏེ། ཕྱོགས་སྔ་མའི་དབང་ཕྱུག་ལྷར་བྱེད་པ་དེ་རྣམས་ན་རེ། འགྲོ་བ་རིགས་དྲུག་གི་ནང་ནས་དམྱལ་བ་དང་ཡི་དྭགས་དང་སྔར་གྱི་ལས་བྱས་པ་དེ་བས་འགྱོད་སེམས་སྐྱེ་ཞིང་གནས་དེ་ནས་མྱུར་དུ་འབྱུང་བ་ཡིན་པ་ལ།
བྱོལ་སོང་ཕྱུགས་སུ་སྐྱེས་པ་ནི་ཤིན་ཏུ་གླེན་པས་སྐྱེ་བ་དེ་ལ་མ་ཐར་དགའ་བ་ཡིན་པ་ལའང་ཁོ་བོ་ཅག་གི་དབང་ཕྱུག་གིས་དེ་བསད་ནས་ལྷར་གཏོང་ནུས་པ་ཡིན་པས་ན་དབང་ཕྱུག་ནི་ཕྱུགས་ཆེན་པོ་ཡིན་ནོ། ། ཞེས་པ་དེ་གཅིག་པུ་མོས་ཏེ། ཁོ་བོ་ཅག་གི་འདོད་པས་གསང་བར་བདེ་བ་གཉིས་མེད་བསྒོམ་པ་དེ་ནི་རྣམ་རྟོག་འཇོམས་པ་ཡིན་པས་སོ། ། དེས་ཕྱུགས་ཆེན་པོ་ཡིན་ཞེས་པས་དེ་རྣམས་འདིར་འཇུག་གོ ། འོ་ན་དབང་ཕྱུག་ལ་ནི་ཕྱུགས་ལ་འདེབས་པའི་ཏྲི་ཤཱུ་ལ་རྩེ་གསུམ་པ་ཕྱིར་བསླངས་པ་ཡོད་ན་ཞེས་པ་ལ་དེ་ནི་རྩེ་གསུམ་པའི་རྩའི་སྦུ་གུ་གང་ཡིན་པ་ཞེས་བསྟན་པས་ན་རྩ་གསུམ་ཞེས་པའི་རྐང་པ་གཉིས་ཀྱིས་བསྟན་ཏོ། ། དབང་ཕྱུག་གིས་ནི་ལན་བདུན་པར་མ་ཆད་པར་ཕྱུགས་སུ་སྐྱེས་པའང་ལྷར་གཏོང་ནུས་ཤིང༌། ཚངས་སྤྱོད་མའི་དངོས་གྲུབ་སྟེར་ནུས་པ་ཡིན་ཞེས་པ་ལ། དེ་ལྟ་བུའི་འདོད་པ་དེ་དགག་པའི་ཕྱིར་ལན་བདུན་ཞེས་པའི་རྐང་པ་གཉིས་བསྟན་ཏེ། ལན་བདུན་ཕྱུགས་སུ་སྐྱེས་པ་ནི་ཟས་སྐོམ་ཟོས་འཐུངས་པའི་ལས་ཁུ་བ་སླ་བར་འགྲོ། དེ་ནས་དེའི་བཅུད་ཁྲག་ཏུ།
དེ་ནས་ཤ་པགས་པར་རྩ་རྒྱུས། རུས་པར་རྐང་སྟེ་བདུན་པོ་དེར་འགྱུར་བ་ལ། དེ་བདུན་པ་གྲུབ་པའི་ལུས་འདི་དང་འདི་ལ་བརྟེན་པའི་ལུས་ཕུང་པོ་དང་ཁམས་ལ་སོགས་པར་བཞེད་པའི་ཞེན་པ་དེ། དེ་ལྟར་ཕྱིན་པའི་བདེ་བས་མེད་པར་བྱེད་པ་ལ་ལན་བདུན་ཕྱུགས་སུ་སྐྱེས་པ་བསད་དོ་ཞེས་བྱའོ། ། བདེ་བ་དེ་ཉིད་ལ་མཁའ་སྤྱོད་ཅེས་བྱ་སྟེ་བདེ་བ་དེ་རྟོག་བྲལ་སྟོང་པའི་ངོ་བོར་གནས་པ་ན་མཁའ་སྤྱོད་ཅེས་བྱའོ། ། དེ་ཉིད་ཡོན་ཏན་ཁྱད་པར་ཅན་བསྐྱེད་པའི་གཞིར་འདུག་པས་ན་མ་ཞེས་བྱའོ། ། བདེ་བའི་ངོ་བོ་ཡིན་པས་དངོས་གྲུབ་ཅེས་བྱའོ། ། མདོར་ན་དེ་ཡན་ཆད་ཀྱིས་ཀུན་རྫོབ་བྱང་ཆུབ་ཀྱི་སེམས་ཐུར་ལ་འབབ་པའི་བདེ་བ་དེ་ཡོན་ཏན་གྱི་བྱེ་བྲག་སྔ་མ་དང་བཅས་པ་བསྟན་ཏོ། ། ད་ནི་བྱང་སེམས་གྱེན་ལ་བཟློག་པའི་དོན་དམ་གྱི་དབང་དུ་བྱས་ནས། ཡོན་ཏན་གྱི་བྱེ་བྲག་དཔེ་དང་བཅས་པ་ནི་རྒྱལ་བ་ནས་བཅིངས་ཀྱི་བར་གྱིས་བསྟན་ཏེ།
ལྟེ་བ་གསང་བའི་རྡོ་རྗེ་ནོར་བུར་ཕྱིན་པའི་ངོ་བོ་བོདྷི་ཙིཏྟ་ནི། གདུལ་བར་དཀའ་ཞིང་མི་ཐུལ་བའི་ཕྱོགས་ལ་མ་བརྟེན་པར་ཡང་མི་འགྲུབ་པ་ཡིན་ཏེ། དཔེར་ན་དངུལ་ཆུ་དེ་དངུལ་ཆུ་རང་དུ་བྱེད་པ་དང་གསེར་འགྱུར་ལ་སོགས་པར་བྱས་ནས་འབྱུང་བ་གནས་སྐབས་དགུ་སྟེ། དངུལ་ཆུ་མི་མཐུན་པའི་ཕྱོགས་དགྲ་བོ་དེ་མེ་ཡིན་ལ། མེ་ལ་མ་བརྟེན་ན་ཡང་དངུལ་ཆུ་མི་འགྲུབ་སྟེ། ལྕེ་བའི་མེ་ལ་དངུལ་ཆུ་སྦྱོང་འདུལ་བྱེད་པའི་དུས་སུ་དུ་བ་འབྱུང་བ་དང༌། ཙིཏྟའི་སྒྲ་དང་སྦལ་པ་མཆོངས་པ་ལྟར་བྱེད་པ་དང་འདར་བ་དང་འདར་བ་མེད་པ་ཡིན་ལ། དེ་ལྟར་སྦྱངས་པ་དེས་སྨན་གྱི་བྱེ་བྲག་འགའ་དང་སྦྱར་ནས་ཟོས་ན་ནད་འཇོམས་པ་དང༌། ཞུ་བའི་འཁོར་ལོས་སྒྱུར་བ་ཐོབ་ཅེས་བྱ་སྟེ། དངུལ་ཆུས་ཟངས་མ་དངུལ་དུ་བྱས་ནས་དེ་ནས་དངུལ་སྲང་གཅིག་གི་སྦྱོར་བ་དང་ལྕགས་སྒྱུར་བ་ཐོབ་ཅེས་བྱའོ། །
དེ་ལ་འཁོར་ལོས་སྒྱུར་བ་ཞེས་པ་ནི་ནོར་མང་བས་ཁྱད་པར་དུ་གྱུར་པ་ཡིན་པས་ན་འདིར་ཡང་གསེར་འགྱུར་གྱི་རྩི་ལས་ལོངས་སྤྱོད་འཕེལ་བར་འགྱུར་བས་འཁོར་ལོས་སྒྱུར་བ་ཞེས་བྱའོ། ། ཞུ་བ་ཡིས་ཞེས་པ་ནི་དངུལ་ཆུའི་སྦྱོར་བས་དངུལ་དང་ལྕི་བ་དེ་རྣམས་ཞུ་བ་ལས་སོ། ། ཡང་དངུལ་ཆུ་དེ་སྨན་འགའ་ཞིག་དང་སྦྱར་ནས་རིལ་བུ་ཁར་བཅུག་ན་གར་ཡང་ཕྱིན་པ་ལ་སོགས་པ་མཁའ་སྤྱོད་ཀྱི་དངོས་གྲུབ་ཐོབ་པར་འགྱུར་རོ། ། ཡང་སྨན་འགའ་ཞིག་དང་སྦྱར་ནས་ཟོས་ན་བཅུད་ཀྱི་ལེན་གྲུབ་ནས་ལོ་སྟོང་ལ་སོགས་པར་གནས་པར་བྱེད་དོ། ། དེ་ནས་དངུལ་ཆུའི་སྦྱོར་བའི་གནས་སྐབས་ལྔ་དང༌། དངུལ་ཆུ་གྲུབ་ནས་སྦྱོར་བའི་བྱེ་བྲག་གིས་ཟོས་པ་ལ་སོགས་པ་ཡོན་ཏན་བཞི་སྟེ་གནས་སྐབས་དགུའོ། ། དེ་བཞིན་དུ་བྱང་སེམས་ཕྱིར་འཛིན་པར་བར་གྱི་སྐབས་ལྔ་དང༌། དེ་ནས་གྱེན་ལ་བཟློག་ནས་གནས་བཞིར་ཕྱིན་པས་ཡོན་ཏན་གྱི་བྱེ་བྲག་གནས་སྐབས་བཞིར་ཐོབ་པ་བཞི་དང་དགུ་སྟེ། དེའང་བོ་དྷི་ཙིཏྟ་འོང་བའི་རྒྱུ་ནི་ཕྱིའི་ཀརྨ་མུ་དྲཱ་ཡིན་ལ། དེ་ལ་མ་བརྟེན་པར་བོ་དྷི་ཙིཏྟ་འཕེལ་བ་དཀའ་བས་ན་དེ་དགོས།
དེ་ལ་མཚན་ཉིད་ཇི་ལྟ་བུ་དང་ལྡན་པའི་ཀརྨ་མུ་དྲཱ། དེ་སྦྱར་བས་དང་པོ་བོ་དྷི་ཙིཏྟ་འཕོ་བར་བྱེད་ལ། དེ་ལ་སྦྱོར་བ་གོམས་པས་ཅུང་ཞིག་མི་འཕོ་བར་ནུས་སོ། ། དེ་ནི་སོ་སོར་སྡུད་པ་དང་བསམ་གཏན་གྱི་དུས་སོ། ། དེ་ནས་རང་སྣང་ལྷ་མོ་ཡེ་ཤེས་ཀྱི་མུ་དྲཱ་ཡིད་ལ་བྱས་ནས་དེ་དང་སྦྱོར་བ་ལ་བོ་དྷི་ཙིཏྟ་འཛག་པ་དེ་ལ་དགོངས་པ་ལས་འཛག་པར་བྱེད་དེ་ཅུང་ཞིག་འཛག་པ་མེད་པའོ། ། དེ་ནི་སྲོག་རྩོལ་དང་འཛག་པའི་དུས་སུའོ། ། དེ་ནས་རྗེས་སུ་དྲན་པའི་གནས་སྐབས་སུ་མ་ཧཱ་མུ་དྲཱ་དམིགས་ཤིང༌། བོ་དྷི་ཙིཏྟ་རྡོ་རྗེ་ནོར་བུར་འགུལ་ནས་གྱེན་ནས་གྱེན་དུ་བཟློག་པའི་ནུས་པ་དང་ལྡན་པ་ནི་དྲི་མ་མེད་པའོ། ། དེ་ནས་ཏིང་ངེ་འཛིན་གྱི་སྐབས་ཏེ། དེ་ནི་རྒྱལ་བ་སྟེ་རྣམ་རྟོག་མགོ་ཆོམས་པ་ཡང་ཡིན་ནོ། །
ཆོམས་ན་རྡོ་རྗེ་ནོར་བུ་ནས་གསང་བ་ལྟེ་བར་ཕྱིན་པའི་དུས་སུ་རྣལ་འབྱོར་པ་ལུས་ཀྱི་གནད་རྣམས་བཅོམ་ནས་བསྐལ་པ་འཇིག་པའི་བར་དུ་གནས་པའི་རིག་འཛིན་ཐོབ་པར་འགྱུར་རོ། ། དེ་ནས་སྙིང་གར་ཕྱིན་པའི་དུས་སུ་ཕུང་པོ་དང་ཁམས་དང་དབང་པོ་དང༌། ཡུལ་རྣམས་སུ་ཞེན་པ་ཀུན་སྤངས་ནས་འཁོར་ལོས་སྒྱུར་བ་སྟེ། དེ་རྣམས་སྤངས་པའི་རྣམ་པར་དཀྱིལ་འཁོར་གྱི་ལྷ་སུམ་ཅུ་རྩ་དྲུག་ནས་སྤྲུལ་ནས་སའི་ཡོན་ཏན་ཐོབ་པའི་སྦྱིན་པར་འགྱུར་རོ། ། འཁོར་ལོས་སྒྱུར་ཞེས་པ་ནི་དཀྱིལ་འཁོར་གྱི་འཁོར་ལོས་སྒྱུར་བའོ། ། དེ་ནས་ལྐོག་མར་ཕྱིན་པའི་དུས་སུ་མཁའ་སྤྱོད་དེ། ཆོས་ཉིད་ཀྱི་བདེ་བ་ཇི་ལྟ་བ་བཞིན་དུ་ཉམས་སུ་མྱོང་བའི་བདེ་བ་སྟོང་པ་དེ་ཐོབ་པར་བྱེད་དོ། ། དེ་ནས་དཔྲལ་བར་ཕྱིན་པ་ན་གང་ཡང་ཕྱིན་སོགས་ཏེ། དུས་གཅིག་ལ་ཕྱོགས་བཅུར་སྤྲུལ་པ་སྣ་ཚོགས་ཀྱིས་འགྲོ་བ་ལ་སོགས་པའི་ཡོན་ཏན་དང་ལྡན་པར་འགྱུར་རོ། ། གནས་སྐབས་དེ་རྣམས་སུ་རླུང་སྟོང་བརྒྱད་བརྒྱ་ལ་སོགས་འགགས་པ་དང༌།
ཏུརྻ་ལ་སོགས་པ་ཟད་པ་དང༌། རྒྱུ་མཐུན་ལ་སོགས་པའི་འབྲས་བུ་ཐོབ་པ་གོང་དུ་བསྟན་པ་རྣམས་ཀྱང་ཤེས་པར་བྱའོ། ། དེ་ནས་སྤྱི་བོར་ས་བཅུ་གཉིས་ཀུན་ཏུ་རྫོགས་སོ། ། སད་པ་ནས་ལྟེ་བར་བྱེད་ཀྱི་བར་གྱིས་གོང་མ་དེ་རྣམས་ཀྱི་བསྡུས་དོན་བསྟན་ཏོ། ། ཏུརྻའི་གཉིད་སད་པ་ལ་སོགས་པ་གནས་སྐབས་ཀུན་རྫོགས་ནས་སྤྱི་བོར་ཕྱིན་པའི་དུས་སུ་སངས་རྒྱས་མྱུར་དུ་ཐོབ་བོ། ། ཇི་ལྟར་ཞེས་པའི་རྐང་པས་དངུལ་ཆུའི་གནས་སྐབས་དགུའི་དོན་ཤེས་པར་བྱའོ། ། དེ་ལྟར་ནས་འབྱུང་གི་བར་གྱིས་ནི་ཀུན་རྫོབ་བོ་དྷི་ཙིཏྟ་ཐུར་ལ་འབབ་པ་དང༌། དོན་དམ་དུ་གྱེན་ལ་བཟློག་པ་སྟེ། དེ་རྣམས་ཕྱོགས་སྔ་མ་རྣམས་ཀྱི་མིང་དང་སྦྱར་ནས་བཤད་པ་བསྟན། དངུལ་ཆུའི་དཔེས་མཚོན་ནས་བསྟན་པའི་ཡེ་ཤེས་བཅུད་ཀྱིས་ལེན་ཏེ།
དེ་ལྟར་བཤད་པ་དེ་ཡང་བཤད་པར་བྱ་ཞེས་བྱའོ། ། དེ་ལྟར་ཞེས་བྱ་སྟེ་དེ་ལྟར་ཀུན་རྫོབ་བྱང་སེམས་འབྱུང་ལ་རྒྱུ་བའི་དབང་དུ་བྱས་ནས་ཏེ། དཔྲལ་བར་སྐུའི་འཁོར་ལོ་ལ་ཚངས་པའི་སྐུའི་མིང་གིས་བསྟན་པའི་གནས་སུ་བོ་དྷི་ཙིཏྟ་དགའ་བའི་རང་བཞིན་ཅན། ལྐོག་མར་ཁྱབ་འཇུག་གསུང་གི་མིང་ཅན་བསྟན་པའི་གནས་སུ་མཆོག་དགའི་བྱེ་བྲག་གིས་བོ་དྷི་ཙིཏྟ་རྒྱུ་བ་དང༌། སྙིང་གར་དབང་ཕྱུག་ཆེན་པོའི་ཐུགས་ཀྱི་མིང་བཏགས་པའི་ཐུགས་ཀྱི་བདག་ཉིད་ཅན་དེ་སྣ་ཚོགས་པའི་རྐང་པས་བདེ་བ་གནས་པ་ནི་དབང་ཕྱུག་ཅེས་བྱའོ། ། དེ་ནས་གསང་བའི་འཁོར་ལོ་ལྷུང་ཞེས་པ་ནི། ལྟེ་བ་དང༌། གསང་བ་དང༌། རྡོ་རྗེ་ནོར་བུ་གསུམ་གྱི་གནས་སུ་ཕྱིན་པར་བྱས་ཏེ། འོག་སྒོའི་དབང་དུ་བྱས་ནས་ལྟེ་བ་སྐུ།
གསང་བ་གསུང༌། རྡོ་རྗེ་ནོར་བུ་ཐུགས་སོ། ། དེ་ལྟར་ལྷུང་བ་དེ་ནི་ཕྱུགས་ཆེན་པོ་ཡིན་ནོ། ། འཇིག་ཅེས་པའི་རྐང་པ་གཉིས་ཀྱིས་རྡོ་རྗེ་ནོར་བུ་དང་གསང་བའི་དབང་དུ་བདེ་བ་བོ་དྷི་ཙིཏྟ་བཟློག་པ་བསྟན་ཏོ། ། དེའི་ཕན་ཡོན་ནི་འཇིག་པའི་བསྐལ་པ་སྟེ། བསྐལ་པ་གནས་པའི་བར་དུ་ཐུབ་པ་ནས་རིག་འཛིན་གྱི་དངོས་གྲུབ་ཀྱི་ཚེ་སྦྱིན་པར་བྱེད་པ་བསྟན། གྱེན་གྱི་ཞེས་པའི་རྐང་པས་ཕྱིན་པའི་བདེ་བ་དེ་ལ་ཕྱུགས་ཡིན་པར་བསྟན་ཏེ། དེ་ནས་ཚངས་པ་དེ་སྤྱི་བོ་བདེ་བ་ལས་ཕྱིན་པ་ན་བུདྡྷ་ཐོབ་ནས་དཀྱིལ་འཁོར་གྱི་འཁོར་ལོ་དང་བཅས་པར་སྤྲུལ་ལ་ལོངས་སྤྱོད་པའི་འབྲས་བུ་འབྱུང་བས། ལོངས་སྤྱོད་འགྲོ་བའི་ཞེས་བྱའོ། ། དེས་ན་ཕྱུགས་བསད་པའི་ཞེས་བྱ་ནི།
ཆུ་སེར་དང་ཁྲག་ལ་སོགས་པ་ལས་གྲུབ་པའི་ལུས་སུ་བཞེད་པ་དེ་སྤངས་པ་ལ་ཕྱུགས་བསད་པ་ཡིན་པར་ནི་དེ་བཞིན་གཤེགས་པའི་ཤླཽ་ཀས་བསྟན། འདིར་ནི་ཞེས་པ་འདི་ཡི་རྒྱུད། ། འདིར་ཕྱུགས་སྐྱེས་བ་བདུན་པ་བས། ། དེ་ནི་དབང་ཕྱུག་མཆོག་ཏུ་འགྱུར། ། ཞེས་པ་ནི། ལུས་གྲུབ་པའི་རྒྱུ་ཁམས་བདུན་པོ་ལས་གྲུབ་པའི་ལུས། ཞེས་པས་དེ་སྤངས་པ་དེ་དབང་ཕྱུག་མཆོག་ཡིན་ནོ། ། འོ་ན་ལུས་ཀྱི་ཁམས་བདུན་པོ་དེ་སྐྱེ་བ་བདུན་པའི་ཕྱུགས་བསད་པ་ནི་མ་ཡིན་ན། ལུས་ཀྱི་ཁམས་བདུན་རང་གང་ཡིན་ཞེ་ན། དེའི་ལན་ནི།
སྐྱེ་བ་བདུན་ནས་ཡིན་གྱིས་བསྟན་ཏེ། ཁུ་བར་སོང་ཞེས་བྱ་བ་ནི་ཟས་ཞུ་ནས་སླ་བར་སོང་བ་ལ་བྱའོ། ། དེ་ལྟ་བུའི་སྐྱེ་བ་བདུན་པ་དེ་ཉིད་ལ། མཛོད་སྤུ་ཞེས་བྱ་དྲུག་བཤད་ཅིང༌། མཛོད་སྤུ་དྲུག་པོ་དེ་ལ་རིགས་དྲུག་འཛོམ་པ་དེ་ཉིད་ཅེས་པའི་རྐང་པ་གསུམ་གྱིས་བསྟན་ཏོ། ། དེ་ཉིད་བརྟེན་པའི་སྦྱོར་བ་ཞེས་པ་ནི་ཁམས་བདུན་པོ་དེ་ཉིད་བརྟེན་པ་ཡིན་ལ། དེའི་རྟེན་ནི་ལུས་ཡིན་ནོ། ། བརྟེན་པ་བདུན་པོ་དེ་ལས་ཁུ་བ་ཞེས་པ་དེ་མ་གཏོགས་པ་གཞན་དྲུག་ནི་མཛོད་སྤུ་དྲུག་གོ ། མཛོད་སྤུ་དྲུག་པོ་དེ་ཉིད་ལུས་རྒྱུ་བ་ཡིན་པས་ན་རིགས་ཞེས་བྱའོ། ། རྟེན་མཛོད་སྤུ་དྲུག་པོ་དེ་དེའི་རྟེན་ལུས་གྲུབ་པ་ནི་ལུས་ཅན་ཧེ་རུ་ཀའི་བར་གྱིས་སྟོན་ཏེ།
ལུས་གྲུབ་པའི་ཉེར་ལེན་གྱི་རྒྱུ་དང༌། ལྷན་ཅིག་བྱེད་པའི་རྐྱེན་གཉིས་ནས་རྐང་པ་དང་པོ་གཉིས་ཀྱིས་ཕའི་ས་བོན་དང༌། མའི་ཁྲག་གཉིས་བསྟན། ཉེར་ལེན་གྱི་རྒྱུ་ནི། ལུས་ནི་ནས། ཡེ་ཤེས་ཞེས་པའི་བར་གྱིས་བསྟན། སྒྲིབ་པ་དང་བཅས་པས་རྣམ་ཤེས་ཉོན་མོངས་ངོ་བོར་གནས་པས་དེ་ལ་ཡེ་ཤེས་ཞེས་བྱའོ། ། ཁྱབ་བྱེད་ཅེས་བྱ་སྟེ་མ་ལུས་སོ། ། ས་མཱཔྟ་མི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
