ས་སྐྱ་བཀའ་འབུམ།
པོད ༢༨༤
The Text
༼ན༽ ༄༅། །རྣམ་འཇོམས་རྒྱུད་ཀྱི་བཤད་པ་ཞུགས།། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། བཅུ་ཕྲག་བདུན་དང་ལྔ་ཕྲག་གཅིག ། དཔལ་ལྡན་དཀྱིལ་འཁོར་གཉིས་སྒྲུབ་པར། ། བཏུད་དེ་རྣམ་བཞིར་གཟུང་བའི་ཕྱིར། ། བརྒྱ་ཕྲག་ཕྱེད་ཀྱི་བླ་མ་དབྱེ། ། འདིར་རྣལ་འབྱོར་གྱི་དབང་ཕྱུག་ཆེན་པོ་བིརྺ་པའི་གསུང་གི་གདམས་པ། དཔལ་ས་སྐྱ་པ་ཆེན་པོ་ལས་རིམ་པར་བརྒྱུད་པའི། རྡོ་རྗེ་རྣམ་པར་འཇོམས་པའི་རྒྱུད་ཀྱི་བཤད་པ།
རྒྱུད་སྡེ་བཞི་དང་རྗེས་སུ་འབྲེལ་བའི་མན་ངག་གཅིག་ནས་གཅིག་ཏུ་བྱིན་རླབས་ཀྱི་རྒྱུན་མ་ཆད་པ་ངོ་མཚར་དང་བཅས་པ་འདི་བྲི་བ་ལ་སྐྱོན་མེད་དོ། ། དེ་ཡང་རྒྱུད་ལས། རྒྱུད་དོ་ཅོག་གི་རྩ་བ་སྟེ། ། དཔལ་ཀུན་གྱིས་ནི་ལེགས་པར་བརྒྱན། ། ཞེས་འབྱུང་བས། གང་ཟག་སྦྱངས་པ་ཆེ་འབྲིང་བཞིའི་བྱེ་བྲག་གིས་རྒྱུད་སྡེ་བཞི་དང་སྒོ་བསྟུན་ནས་མངོན་པར་རྟོགས་པ་གཅིག་ཉིད་ལ་བྱེ་བྲག་མི་འདྲ་བ་བཞི་འབྱུང་བ་ཡིན་ཏེ། འདི་ལྟར་མདུན་དུ་བསྐྱེད་ན་བྱ་བའི་རྒྱུད། བདག་དང་མདུན་གཉིས་ཀར་བསྐྱེད་ན་སྤྱོད་པའི་རྒྱུད། བདག་འབའ་ཞིག་བསྐྱེད་དེ་ཡེ་ཤེས་སེམས་དཔའ་གཤེགས་སུ་གསོལ་ན་རྣལ་འབྱོར་གྱི་རྒྱུད། ཡེ་ཤེས་པ་གཤེགས་སུ་མི་གསོལ་ན་རྣལ་འབྱོར་ཆེན་པོའི་སྒྲུབ་ཐབས་ཡིན་ནོ། །
དེ་ལྟ་བུའི་ཚུལ་དེ་དག་བསྒོམ་པ་ལ་གསུམ་སྟེ། ཐབས་ཀྱིས་བསྲུང་བ་དང་ཤེས་རབ་ཀྱིས་བསྲུང་བ་དང༌། གཉིས་སུ་མེད་པས་བསྲུང་བའོ། ། དེ་ལ། དང་པོ་ནི་དཀོན་མཆོག་གསུམ་ལ་སྐྱབས་སུ་སོང་བའི་རྗེས་ལ་སེམས་ཅན་ཐམས་ཅད་ཀྱི་དོན་དུ་བདག་གིས་སངས་རྒྱས་ཐོབ་པར་བྱ། དེའི་དོན་དུ་རྡོ་རྗེ་རྣམ་པར་འཇོམས་པ་བསྒོམ་སྙམ་དུ་བསམ་མོ། ། གཉིས་པ་ནི་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ ྅་ཧཾ་ཞེས་བརྗོད་པས། དངོས་པོ་མཐའ་དག་ནམ་མཁའ་ལྟར་ཡུལ་སྣང་བ་མི་དམིགས་པའི་སྟོང་པར་བསྒོམ་པའོ། ། གསུམ་པ་ནི་སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ།
དེ་ལས་འོད་འཕྲོས་པས་རྡོ་རྗེའི་རྭ་བ་གུར་བླ་རེ་མེ་རི་རབ་ཏུ་འབར་བར་བསམ། དེའི་ནང་དུ་བྷྲཱུཾ་ལས་འཁོར་ལོ་རྩིབས་བཅུ་པ། དེའི་ནང་དུ་པཾ་ལས་པདྨ། རཾ་ལས་ཉི་མའི་སྟེང་དུ་བདུད་བཞིའི་གདན་ནོ། ། དེའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་སྤྲོས་བསྡུས་གཅིག་ཏུ་གྱུར་པ་ལས་དཔལ་རྡོ་རྗེ་རྣམ་པར་འཇོམས་པ་མརྒད་ལྟར་ལྗང་བ། ཅུང་ཟད་ཁྲོས་པ་ཡིད་ཙམ་འཛུམ་པ། ཕྱག་གཡས་པས་སྣ་ཚོགས་རྡོ་རྗེ་ཐུགས་ཀར་སྟོད་དེ་འཛིན་པ། གཡོན་པས་དྲིལ་བུ་དཀུར་འཆང་བ། ཞབས་ཕྱེད་ཀྲུང་རྒྱན་ཐམས་ཅད་ཀྱིས་བརྒྱན་པའོ། ། དེའི་ཐུགས་ཀར་པཾ་ལས་པདྨ་དང་རཾ་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འབྱིན་པའི་ཚུལ་དུ་ངག་ཏུ་ཧཱུྃ་ཞེས་བརྗོད་ཅིང་ཁྲོ་བོ་བཅུ་རྡོ་རྗེ་གུར་ལས་འབྱུང་བ་བཞིན་ཕྱོགས་བཅུར་སྤྲོས།
ཕྱི་རོལ་གྱི་འཕར་མ་ལ་རྡོ་རྗེ་ཕོ་ཉ་མོ་དྲུག་ཅུ་རྩ་བཞི། ཕྱོགས་མཚམས་རྣམས་སུ་བརྒྱད་བརྒྱད་སྤྲོས་ལ། དེ་ཡང་ཤར་གྱི་རྣམས་དཀར་པོ། ལྷོའི་རྣམས་སེར་པོ། ནུབ་ཀྱི་རྣམས་དམར་པོ། བྱང་གི་རྣམས་ལྗང་གུ། མཚམས་ཀྱི་རྣམས་ཕྱེད་གཟུགས་སོ། ། ཐམས་ཅད་ཀྱང་ཞལ་གཅིག་ཕྱག་གཉིས་པ། ཕྱག་གཡས་པ་རྣམས་ཤར་གྱི་འཁོར་ལོ། ལྷོའི་རིན་པོ་ཆེ།
ནུབ་ཀྱི་པདྨ། བྱང་གི་རལ་གྲི། བྱང་ཤར་གྱི་མིག་གི་སྤྲས་པའི་འཁོར་ལོ། ཤར་ལྷོར་རྡོ་རྗེ། ལྷོ་ནུབ་ཀྱི་པདྨ། ནུབ་བྱང་གི་ཨུཏྤལ། གཡོན་པ་ཐམས་ཅད་སྡིགས་མཛུབ་མཛད་པ། ཡང་ཐམས་ཅད་རྡོ་རྗེ་དང་དྲིལ་བུ་འཛིན་པར་བསྒོམས་ཀྱང་བཏུབ་ཅེས་ཀྱང་གསུང་ངོ༌། ། དེ་ནས་སྐུ་གསུང་ཐུགས་བྱིན་གྱིས་བརླབ། ཡེ་ཤེས་ཀྱི་འཁོར་ལོ་དགུག་གཞུག་བྱ།
དབང་བསྐུར་ནས་རིགས་ཀྱི་བདག་པོའི་རྒྱས་གདབ་སྟེ། གཤིན་རྗེ་མཐར་བྱེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་མེད། གཙོ་བོ་ལ་སོགས་པ་གཞན་ལ་མི་བསྐྱོད་པའོ། ། རྡོ་རྗེ་ཕོ་ཉ་མོ་རྣམས་ལ་ཤར་ལ་སོགས་པར་རིམ་པ་ལྟར་རྣམ་པར་སྣང་མཛད་དང༌། རིན་ཆེན་འབྱུང་ལྡན་དང༌། འོད་དཔག་མེད་དང༌། དོན་ཡོད་གྲུབ་པའོ། ། བྱང་ཤར་གྱི་ལ་རྣམ་སྣང༌། ཤར་ལྷོའི་ལ་མི་བསྐྱོད་པ།
ལྷོ་ནུབ་ཀྱི་ལ་འོད་དཔག་མེད། ནུབ་བྱང་གི་ལ་དོན་ཡོད་གྲུབ་པས་དབུར་བརྒྱན་པར་བྱའོ། ། མངོན་པར་རྟོགས་པ་བསྒོམ་པའི་རིམ་པའོ། ། དེ་ནས་སྔགས་བཟླས་པ་ལ་གཉིས་ཏེ། བསྙེན་པ་དང༌། ལས་ལ་སྦྱར་བའོ། ། དང་པོ་ནི་ཉེ་སྙིང་གཙོ་བོ་འབའ་ཞིག་གིའོ། ། སྙིང་པོ་ཁྲོ་བོ་བཅུ་དང་ཐུན་མོང་པའོ། ། རྩ་སྔགས་རྡོ་རྗེ་ཕོ་ཉ་མོ་རྣམས་དང་ཐུན་མོང་པའོ། ། དེ་ལྟར་གསང་སྔགས་དེ་དག་མཚན་མ་མཐོང་བའམ།
འབུམ་ཕྲག་བཞི་ལ་སོགས་པར་བསྙེན་པ་བྱའོ། ། ལས་ལ་སྦྱར་བ་ནི་གང་ཟག་རབ་བསམ་གཏན་ལ་བརྟེན་པ་ཙམ་གྱིས་འགྲུབ་བོ། ། འབྲིང་སྔགས་དང་བསམ་གཏན་གཉིས་ཀྱིས་འགྲུབ་བོ། ། ཐ་མས་དེ་དག་གི་སྟེང་དུ་འཁོར་ལོ་ལ་བརྟེན་ཏེ་འགྲུབ་བོ། ། ཤིན་ཏུ་ཐ་མས་དེ་དག་གི་སྟེང་དུ་སྦྱིན་སྲེག་གི་ལས་ཀྱིས་འགྲུབ་བོ། ། དང་པོ་ནི་ཞི་རྒྱས་ལ་སོགས་པའི་མངོན་པར་རྟོགས་པ་བསྒོམ། ཞི་བ་དང་ཚེ་རྒྱས་པ་ལ་སོགས་པ་ཇི་ལྟར་བསམས་པ་དེ་དང་དེ་ཐོགས་པ་མེད་པར་འགྲུབ་བོ། ། གཉིས་པ་ནི་ཡིད་ཀྱིས་སྔར་བཞིན་བསམས་ལ་ངག་གིས་སྔར་བཞིན་བཟླས་བརྗོད་བྱས་པ་ཙམ་གྱིས་འགྲུབ་བོ། ། གསུམ་པ་བྲི་བའི་གཞི་གྲོ་གའམ་རས་སམ་ཤིང་ཤུན་ལའོ། ། སྣག་ཙ་ཙནྡན་དཀར་པོ་དང༌།
སྲིན་ལག་གི་རྒྱུན་ནམ་རྒྱ་སྐྱེགས་དང་གུར་གུམ་དང་གི་ཝང་དང༌། དུག་དང་ཁྲག་དང་སྐེ་ཚེ་དང༌། ཡུངས་ཀར་རྣམས་རིམ་པ་ལྟར་ཞི་བ་དང་རྒྱས་པ་དང༌། དབང་དང་མངོན་སྤྱོད་རྣམས་ལའོ། ། འཁོར་ལོའི་དབྱིབས་ནི་རྩིབས་བཅུ་པ་ལྟེ་བ་དང་མུ་ཁྱུད་དུ་བཅས་པའི་དབུས་སུ་ཉེ་སྙིང་སྤེལ་ཚིག་དང་བཅས་པ། རྩིབས་བཅུ་ལ་སྙིང་པོ་སྤེལ་ཚིག་དང་བཅས་པ། མུ་ཁྱུད་ལ་རྩ་སྔགས་སྤེལ་ཚིག་དང་བཅས་པ་བྲིའོ། ། དེ་ལ་རབ་ཏུ་གནས་པ་ལེགས་པར་བྱས་ལ་བདག་གཞན་བསྲུང་བའམ་ཞི་བ་ལ་དེ་དང་དེ་ལ་གདགས་སོ། ། རྒྱལ་པ་ནི་གཙུག་ལག་ཁང་དུ་མཆོད་པར་བྱའོ། ། དབང་ལ་ནི་མར་དང་སྦྲང་རྩིའི་ནང་དུའོ། །
མངོན་སྤྱོད་ལ་ནི་མཆོད་རྟེན་ལ་སོགས་པའི་འོག་ཏུའོ། ། བཞི་པ་ཤིན་ཏུ་ཐ་མས་སྦྱིན་སྲེག་ལ་བརྟེན་པ་ནི། ཐབ་ཀྱི་དབྱིབས་དང་ཚད་ལ་སོགས་པ་ནི་ལས་བཞིའི་བྱེ་བྲག་གིས་ཐ་དད་པར་བྱའོ། ། དངོས་གཞི་འཇིག་རྟེན་པའི་མེ་ལྷ་མཆོད་པའི་རྗེས་ལ་ལྷ་རྣམས་བསྐྱེད་ལ་སྦྱིན་སྲེག་བྱའོ། ། བསྲེག་རྫས་ནི་ཏིལ་དང༌། ཞོ་དང༌། ཨུཏྤ་ལ་དང༌། ཚེར་མ་རྣམས་ནི་ཞི་བ་ལ་སོགས་པ་ལ་བསྲེག་གོ ། ཡང་ལྷག་མས་འཇིག་རྟེན་པའི་མེ་ལྷ་མཆོད་པ་ལ་སོགས་པ་ཐམས་ཅད་ ་་་་་ཀྱེའི་རྡོ་རྗེ་བཞིན་བྱ། དེ་ཝ་པི་ཙུའི་དོད་ན་མཤྩ་ཎྜས་ཐོག་དྲང་གཞན་འདྲའོ། །
ཀྲི་ཡའི་ལུགས་སུ་བྱེད་ན་བསྲེག་རྫས་ཀུན་བསྲེས་ལ་གོང་བུར་བྱས་ཏེ་སྔགས་ཡང་སྙིང་འབའ་ཞིག་གིས་དབུལ། འཇིག་རྟེན་པའི་མེ་ལྷ་བསྐྱེད་པ་མེད་གསུང་ངོ༌།། གཞན་དང་ཐུན་མོང་པ་ཡིན་ནོ། ། མངོན་པར་རྟོགས་པ་ལག་ཏུ་བླང་བའི་རིམ་པ་མཐའ་དག་བསྟན་ཟིན་ཏོ། ། གལ་ཏེ་རང་ངམ་གཞན་གྱི་དོན་དུ་བུམ་པ་ལ་བརྟེན་ཏེ་ཁྲུས་ཀྱི་ཆོ་གས་ལས་བཞི་བསྒྲུབ་པར་འདོད་ན། བུམ་པ་མཚན་ཉིད་དང་ལྡན་པ་ལ་མགུལ་ཆིངས་དང་ཁ་རྒྱན་དང་བཅུད་བཅུག་སྟེ། སྐད་ཅིག་གིས་ཨོཾ་སྭ་བྷཱ་ཝ་ཤུདྡྷཿ སརྦ་དྷརྨཱ་སྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་པས་སྟོང་པར་བསམ། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་བུམ་པ་ལྟོ་བ་ཡངས་པ་མཚན་ཉིད་དང་ལྡན་པར་བསྐྱེད་ལ།
དེའི་ནང་དུ་སྔར་བཤད་པའི་བཅོམ་ལྡན་འདས་འཁོར་དང་བཅས་པ་ཆོ་ག་བཞིན་དུ་བསྐྱེད་ནས། ཡན་ལག་བཞི་རྫོགས་པར་བྱ་སྟེ། བུམ་པའི་སྟེང་གི་རྡོ་རྗེ་ལ་གཟུངས་ཐག་བཏགས་ནས་རྒྱུད་རིལ་པོ་ཡོངས་སུ་རྫོགས་པ་ལན་གཅིག གཞན་རྩ་སྔགས་དང་སྙིང་པོ་དང་ཉེ་སྙིང་རྣམས་ལན་གསུམ་མམ་ཉི་ཤུ་རྩ་གཅིག་གམ་བརྒྱ་རྩ་བརྒྱད་དུ་གདོན་པར་བྱ་ཞིང༌། རག་གི་སྙིང་གའི་ཧཱུྃ་ལས་འོད་འཕྲོས་པས་ལྷ་རྣམས་དམར་པོར་གྱུར་པས་བདག་གི་དབང་དུ་འདུས་ཏེ། དེ་རྣམས་ལས་འོད་བྱུང་བས་བདག་ལ་ཕོག་པས་བྱིན་གྱིས་བརླབས་པར་བསམ་ཞིང་བཟླས་ལ། དེའི་མཐར་ལྷ་རྣམས་འོད་དུ་ཞུ་བའི་ཆུར་བསམས་ལ་རང་ངམ་གཞན་ལ་བླུད་པ་དང་གཏོར་པ་ལ་སོགས་པ་བྱའོ། ། དེ་ཡང་ཞི་བ་ལ་སོགས་པ་ཁ་དོག་གི་དབྱེ་བས་སྔ་མ་བཞིན་དུ་བྱའོ། ། རྒྱུད་སྡེ་བཞི་དང་རྗེས་སུ་བསྟུན་ནས་བྱ་བ་དང༌། སྤྱོད་པའི་རྒྱུད་ལ་བུམ་པའི་སྟེང་དུ་ལྷ་བསམས་ལ།
དེ་ལས་བདུད་རྩིའི་ཆུ་རྒྱུན་བུམ་པར་བབས་པར་བསམ་ཞིང་ཟློས་ལ། རྣལ་འབྱོར་དང་རྣལ་འབྱོར་ཆེན་པོ་ལ་བུམ་པའི་ནང་ཉིད་དུ་ལྷ་བསམ་པ་ཡིན་ནོ། ། ད་ནི་གཞུང་གི་ཆ་ཅུང་ཟད་དགྲོལ་བར་བྱ་སྟེ། དེ་ཡང་བསྙེན་པ་དང༌། ལས་ལ་སྦྱར་བ་སྟོན་པར་བྱེད་པའི་གཞུང་གཉིས་ལས་དང་པོ་ནི་འདི་སྐད་བདག་གིས་ཐོས་ཞེས་བྱ་བ་ནས། རྡོ་རྗེ་སྙིང་པོས་རབ་ཏུ་སྨྲས་ཏེ་ཞེས་བྱ་བའི་བར་གྱིས་གཙོ་བོར་བསྐྱེད་པའོ། ། མི་ཆོད་པ་ཞེས་བྱ་བ་ནས། རིག་སྔགས་ཐམས་ཅད་གཅོད་པར་བྱེད་པ་ཞེས་བྱ་བའི་བར་གྱིས་ཁྲོ་བོ་བཅུ་བསྐྱེད་པའོ། ། གཉིས་པ་ལས་ལ་སྦྱར་བ་ལ་གཉིས་ལ། སེམས་ཅན་ཐམས་ཅད་བསྲུང་བ་ཞེས་བྱ་བ་ཡན་ཆད་ཡན་ལག་གི་ལས་ཡིན་ལ།
ལག་ན་རྡོ་རྗེས་རབ་ཏུ་སྨྲས་ཏེ། ཞེས་བྱ་བ་ཡན་ཆད་རྩ་བའི་ལས་ཡིན་ནོ། ། རྒྱས་པར་གཞུང་གི་ཆ་ཉིད་དུ་ཤེས་པར་བྱའོ། ། མདོར་བསྡུས་པའི་ཚུལ་གྱིས་མངོན་པར་རྟོགས་པ་ཟབ་མོའི་རིམ་པ་མཐའ་དག་བསྟན ་་་་་བཟླས་པ་བྱེད་པའི་ཚེ་ཐུགས་ཀར་རྡོ་རྗེའི་ལྟེ་བའི་ཧཱུྃ་ལ་སྔགས་རིམ་པ་གསུམ་གྱི་བསྐོར་བ་ལས། རྣལ་འབྱོར་བླ་མེད་ཡིན་ན་ཁ་དོག་ལས་བཞིའི་བྱེ་བྲག་གིས་སྔགས་ཕྲེང་ཞལ་ནས་བྱུང་ཞིང་ལྟེ་བར་འཁོར་བའོ། ། རྣལ་འབྱོར་གྱི་རྒྱུད་ལ་བདག་གི་འོད་ཟེར་གྱིས་མདུན་གྱི་ཐུགས་བསྐུལ་ཚུར་འདུས་དངོས་གྲུབ་ཐོབ་པར་བསམ། བྱ་བ་དང་སྤྱོད་པའི་རྒྱུད་ལ་ཐུགས་ཀའི་ལ་ཟློས་པར་དམིགས་པའོ། ། གཏོར་མ་ནི་རྒྱུད་གསུམ་མམ་དཔུང་བཟང་བཞིན་བྱ། རྣལ་འབྱོར་བླ་མེད་ལ་དགྱེས་རྡོར་བདེ་མཆོག་བཞིན་དུ་བྱ་སྟེ། སངས་རྒྱས་དང་བྱང་ཆུབ་སེམས་དཔའ་རྣམས་སྤྱན་དྲངས་ལ་རྣམ་འཇོམས་སུ་བསམས་ལ་དབུལ།
རྗེ་ས་སྐྱ་པ་གསུང་ངོ༌།། ཟིན་ཏོ། ། མཐུ་སྟོབས་དབང་ཕྱུག་དྲི་མེད་གདམས་པའི་རྒྱུན། ། མ་འདྲེས་མཐའ་དག་གང་གིས་བརྙེས་གྱུར་པ། ། བླ་མའི་གསུང་རབ་གུས་པས་འདོད་པ་ལ། ། ཇི་ལྟར་རྟོགས་བཞིན་རྗེས་སུ་བསྟན་པ་ཡིན། ། དཔལ་རྡོ་རྗེ་རྣམ་པར་འཇོམས་པའི་རྣམ་པར་བཤད་པ་བདུད་རྩི་སྤེལ་བ་ཞེས་བྱ་བ། གསང་སྔགས་འཛིན་པ་ཀུན་དགའ་རྒྱལ་མཚན་གྱིས། དགེ་བཤེས་འོ་རུས་ཡང་དང་ཡང་དུ་བསྐུལ་བའི་ཕྱིར་དང༌། རང་གི་བརྗེད་བྱང་དུ་ལེགས་པར་སྦྱར་བ་རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
