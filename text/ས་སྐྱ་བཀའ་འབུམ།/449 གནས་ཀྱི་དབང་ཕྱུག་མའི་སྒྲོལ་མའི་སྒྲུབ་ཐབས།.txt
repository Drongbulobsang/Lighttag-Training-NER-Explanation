ས་སྐྱ་བཀའ་འབུམ།
པོད ༤༤༩
གནས་ཀྱི་དབང་ཕྱུག་མའི་སྒྲོལ་མའི་སྒྲུབ་ཐབས།
༼ཕ༽ ༄༅། །གནས་ཀྱི་དབང་ཕྱུག་མའི་སྒྲོལ་མའི་སྒྲུབ་ཐབས་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། སྲིད་གསུམ་འཁོར་བའི་རྒྱ་མཚོ་ལས་སྒྲོལ་བ། ། སྒྲོལ་མ་དཔའ་མོའི་ཞབས་ལ་ཕྱག་འཚལ་ནས། ། དེ་ཉིད་མཉེས་པར་བྱེད་པ་སྒྲུབ་པའི་ཐབས། ། མན་ངག་ཇི་བཞིན་བདག་གིས་བྲི་བར་བྱ། ། ཨཽཾ་ཌྱན་སྒྲོལ་མ་བསྒོམ་པར་འདོད་པས། སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས་རང་གི་སྙིང་གི་ནང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཱྃ་གི་ཡི་གེ་དམར་པོར་གསལ་བཏབ་ལ། དེ་ལས་བྱུང་བའི་འོད་ཀྱིས་ཚོགས་ཀྱི་ཞིང་སྤྱན་དྲངས་ཏེ་དེ་ལ་མཆོད་ནས་ཡན་ལག་བདུན་པ་བྱ།
ཚད་མེད་པ་བཞི་བསྒོམ། ཤཱུ་ནྱ་ཏཱའི་སྔགས་ཀྱིས་སྟོང་པར་བསྒོམ། སྟོང་པའི་ངང་ལས་པདྨ་དང་ཉི་མའི་སྟེང་དུ་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་བྱུང་བའི་སྲུང་བའི་འཁོར་ལོའི་ནང་དུ་ཨེ་ལས་ཆོས་ཀྱི་འབྱུང་གནས་ཀྱི་ནང་དུ་པྃ་ལས་པདྨ་དམར་པོ་འདབ་མ་བརྒྱད་པའི་སྙིང་པོ་ལ་རྃ་ལས་ཉི་མའི་དཀྱིལ་འཁོར་གྱི་གདན་གྱི་སྟེང་དུ་ཏཱྃ་དམར་པོ་ལས་ཨུཏྤ་ལ་དམར་པོ་ཏཱྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་པས་སེམས་ཅན་གྱི་དོན་བྱས། ཚུར་འདུས་ནས་ཡོངས་སུ་གྱུར་པ་ལས། རང་ཉིད་རྗེ་བཙུན་མ་སྒྲོལ་མ་སྐུ་མདོག་དམར་མོ་ཞལ་བཞི་ཕྱག་བརྒྱད་མ། རྩ་བའི་ཞལ་དམར་བ། གཡས་ནག་གཡོན་ལྗང་བ། སྟེང་ཞལ་སེར་པོ་ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། ཕྱག་གཡས་པ་རྣམས་ཀྱིས་ཌཱ་མ་རུ་དང༌། ཁྲག་གིས་གང་བའི་ཐོད་པ་དང༌།
རལ་གྲི་དང་རྡོ་རྗེ་བསྣམས་ཤིང་གཡོན་པ་རྣམས་ཀྱིས་ཨུཏྤལ་དམར་པོ་དང༌། རིན་པོ་ཆེ་དང༌། ཁ་ཊྭཱཾ་ག་དང༌། དྲིལ་བུ་བསྣམས་པ། ཞབས་གཡོན་བརྐྱང་བའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ་མི་མགོ་སྐམ་པོ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་པ་དབུ་སྐྲ་དམར་སེར་གྱེན་དུ་འབར་ཞིང་སྟག་གི་པགས་པའི་ཤམ་ཐབས་ཅན། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསྒོམས་ནས། དེའི་སྤྱི་བོར་བྷྲཱུྃ་དཀར་པོ། མགྲིན་པར་ཧྲཱིཿདམར་པོ།
སྙིང་གར་ཧཱུྃ་ནག་པོ། ལྟེ་བར་ཨ་སེར་པོ། བརླ་གཉིས་ལ་ཁྃ་ལྗང་གུ་བཀོད་ལ་སྙིང་གའི་ས་བོན་ལས་འོད་འཕྲོས་པས་ཨཽ་ཌྱན་གྱི་གནས་ནས་རྗེ་བཙུན་མ་སྒྲོལ་མ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས། མེ་ཏོག་ལ་སོགས་པས་མཆོད་ནས། རང་གི་སྙིང་ག་ནས་འཕྲོས་པའི་འོད་ཀྱིས་བཀུག་ནས་བདག་ལ་བསྟིམ་པར་བསམ་ཞིང༌། ཨོཾ་ཨེ་ཧྱེ་ཧི་བྷ་ག་ཝ་ཏཱི་མ་ཧཱ་ཀཱ་རུ་ཎི་ཀ ཏཱ་རཱ་ས་མཱ་ཛཿ ཛཿཧཱུྃ་བཾ་ཧོཿ ཞེས་བརྗོད་པས་གཉིས་སུ་མེད་པར་གྱུར་པར་བསམ་མོ། ། ཡང་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས།
མེ་ཏོག་ལ་སོགས་པས་མཆོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་དབང་བསྐུར་ཞིང༌། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱི་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་ཧཱུྃ་སུ་ར་ཏེ་སྟྭཾ། ཞེས་གསུང་ཞིང་དབང་བསྐུར་བས། དབང་གི་ཆུ་རྒྱུན་གྱིས་རྐང་མཐིལ་ཡན་ཆད་གང༌།
དྲི་མ་ཐམས་ཅད་དག དབང་བཞི་ཐོབ། ཆུ་ལྷག་མ་ཡར་ལུད་པ་ལས་རིགས་ལྔས་དབུར་བརྒྱན་པར་བསམས་ལ། ཨོཾ་བཛྲ་དྷཱ་ཏུ་ཨཱི་ཤྭ་རཱི་ཨ་བྷི་ཥིཉྩ་ཧཱུྃ། ཨོཾ་བཛྲ་སཏྭ་བཛྲ་ཨ་བྷི་ཥིཉྩ་བྷྲཱུྃ། ཨོཾ་རཏྣ་བཛྲ་ཨ་བྷི་ཥིཉྩ་ཏྲཱཾ། ཨོཾ་བཛྲ་དྷརྨ་ཨ་བྷི་ཥིཉྩ་ཧྲཱིཿ ཨོཾ་ཀརྨ་བཛྲ་ཨ་བྷི་ཥིཉྩ་ཨཱཿ ཞེས་བརྗོད་དོ། ། དེ་ནས་ལྷའི་སྐུ་སྣང་ལ་རང་བཞིན་མེད་པ་དེ་ཉིད་ལ་དམིགས་པ་གཏད་ལ་ཡིད་མཉམ་པར་གཞག་གོ །
གལ་ཏེ་སྔགས་ཀྱི་བཟླས་པ་བྱེད་པར་འདོད་ན། སྙིང་གའི་ཉི་མའི་དཀྱིལ་འཁོར་གྱི་སྟེང་དུ་ཏཱྃ་གི་མཐའ་མར་སྔགས་ཀྱི་ཕྲེང་བ་འཁོར་བའི་འོད་ཀྱི་རྣམ་པས་རང་གཞན་གྱི་སྡིག་སྒྲིབ་བསལ་ཞིང༌། དེ་བཞིན་གཤེགས་པ་ཐམས་ཅད་ཀྱི་ཐུགས་གནད་ནས་བསྐུལ་བར་དམིགས་ཏེ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་ཇི་སྲིད་མི་སྐྱོའི་བར་དུ་བཟླའོ། ། གང་གི་ཚེ་གཏོར་མ་གཏང་བར་འདོད་པ་དེའི་ཚེ། མངོན་པར་བཤམས་པའི་རྫས་བདེ་མཆོག་ལས་འབྱུང་བའི་ཆོ་གའི་རིམ་པས་བྱིན་གྱིས་བརླབས་ནས་རང་གི་སྙིང་གའི་འོད་ཀྱི་སྣང་བས་བཅོམ་ལྡན་འདས་མ་འཁོར་དང་བཅས་པ་སྤྱན་དྲངས་ལ་གཏོར་མ་འབུལ་བར་བསམ་ཞིང༌། ཨོཾ་ཏཱ་རེ་ཏུཏྟཱ་རེ་ཏུ་རེ། ད་ཧ་ད་ཧ། པ་ཙ་པ་ཙ།
མ་ཐ་མ་ཐ། སརྦ་དུཥྚཱ་ན་ཨི་མཾ་བ་ལིཾ་གྲྀཧྞ་མ་མ་སརྦ་ཀརྻཾ་ནི་སཱ་དྷ་ཡ་སཱ་དྷ་ཡ་ཧཱུྃ་ཕཊ། ཅེས་ལན་གསུམ་གྱིས་དབུལ་ཞིང༌། མངོན་པར་མཆོད་ནས་འདོད་པའི་དོན་ལ་གསོལ་བ་གདབ་བོ། ། མཐར་ཡི་གེ་བརྒྱ་པ་བརྗོད་ནས་ལྷ་གཤེགས་སུ་གསོལ། གཏོར་མའི་ཆོ་གའོ།། །། འདོད་ཆགས་རང་བཞིན་ལས་བྱུང་ཞིང༌། ། འདོད་ཆགས་དག་པའི་བདག་ཉིད་ཅན། ། བརྩེ་བས་འགྲོ་ལ་རྗེས་ཆགས་པ། ། འགྲོ་བའི་མར་གྱུར་ཕྱག་འཚལ་ལོ། །
ཁྲོ་ལ་རྣམ་པར་ཁྲོ་བ་དང༌། ། གཏི་མུག་ཅན་ལ་ཀུན་རྨོངས་དང༌། ། ཞི་ལ་ཉེ་བར་ཞི་སོགས་ཀྱིས། ། དོན་མཛད་མ་ལ་ཕྱག་འཚལ་ལོ། ། ཨཽ་ཌི་ཡ་ནར་རབ་སྤྲུལ་ཞིང༌། ། རྣམ་འཕྲུལ་གཞན་དུའང་ཀུན་སྤྲུལ་པ། ། གནས་རྣམས་ཀུན་ལ་དབང་མཛད་མ། ། གནས་ཀྱི་དབང་ཕྱུག་མ་ལ་འདུད། ། སྐུ་མདོག་དམར་མོ་འབར་ཆེན་མོ། ། ཞལ་བཞི་མ་ལ་ཕྱག་བརྒྱད་མ། །
གར་གྱིས་རོལ་པའི་སྟབས་བཞུགས་ཤིང༌། ། རྣམ་པར་རྩེན་ལ་ཕྱག་འཚལ་ལོ། ། གཡས་གནག་གཡོན་ལྗང་སྟེང་ཞལ་སེར། ། ཞལ་རེར་སྤྱན་གསུམ་མཆེ་བ་གཙིགས། ། དབུ་སྐྲ་གྱེན་འཁྱིལ་སྟག་ལྤགས་ཅན། ། རྒྱན་རྣམས་ཀུན་གྱིས་སྒེག་ལ་འདུད། ། ཌཱ་མ་རུ་དང་ཐོད་ཁྲག་དང༌། ། རལ་གྲི་རྡོ་རྗེ་གཡས་རྣམས་ན། ། གཡོན་པས་ཨུཏྤལ་རིན་ཆེན་དང༌། ། ཁ་ཊྭཱཾ་དྲིལ་བུ་བསྣམས་ལ་འདུད། །
སྐུ་ལས་རྒྱལ་བའི་སྤྲུལ་པ་འཕྲོ། ། གསུང་གིས་རིག་སྔགས་འབྲུག་ལྟར་སྒྲོགས། ། ཀུན་ཏུ་ཁྱབ་པའི་ཐུགས་མངའ་བ། ། སྣ་ཚོགས་དབང་ཕྱུག་མ་ལ་འདུད། ། མི་མཐུན་ཕྱོགས་ཀུན་ཞི་བ་དང༌། ། དོན་ཀུན་ཡིད་བཞིན་འགྲུབ་པ་དང༌། ། སྐུ་གསུང་ཐུགས་ཀྱི་དངོས་གྲུབ་ཀུན། ། བདག་ལ་ཉེ་བར་སྩལ་དུ་གསོལ། ། ཞེས་ནམ་སྐབས་སུ་བབས་པའི་ཚེ། ཚིག་འདི་དག་གིས་བསྟོད་ཅིང་གསོལ་བ་གདབ་པར་བྱའོ། །
འདིའི་བརྒྱུད་པའི་རིམ་པ་ནི། སྒྲོལ་མ། མཁའ་འགྲོ་མ་རྡོ་རྗེ་གདན་མ། གྲུབ་པའི་སློབ་དཔོན་ས་ར་ཧེ་ཏ། བི་ནི་ཏ་བྷ་དྲ། པཎྜི་ཏ་སཾ་གྲ་མ་ཤྲཱི། སློབ་དཔོན་སྒེག་པའི་རྡོ་རྗེ། སློབ་དཔོན་ཤཱ་ཀྱའི་རྡོ་རྗེ། སློབ་དཔོན་མངོན་པ་བ། དབང་ཕྱུག་བརྩོན་འགྲུས།
འཕགས་པ་རྣམས་ཡིན་ནོ། ། དེ་ལྟར་ཨཽ་ཌྱན་རིམ་པ་ལས་བྱུང་བའི། གནས་ཀྱི་དབང་ཕྱུག་མ་ཡི་སྒྲུབ་པའི་ཐབས། ། བཀྲ་ཤིས་བླ་མ་ཞེས་བྱས་གསོལ་བཏབ་ནས། ། སྔགས་འཆང་འཕགས་པ་ཞེས་བྱས་སྦྱར་བ་ཡིན། ། དེ་ལས་དགེ་བའི་རྩ་བ་གང་བསྐྲུན་པ། ། དེ་ཡིས་གསོལ་བ་འདེབས་པས་གཙོར་བྱས་པའི། ། མཁའ་དང་མཉམ་པའི་སེམས་ཅན་ཐམས་ཅད་ཀྱིས། ། སྒྲོལ་མའི་གོ་འཕང་དམ་པ་ཐོབ་པར་ཤོག ། གནས་ཀྱི་དབང་ཕྱུག་མ་ཞེས་བའི་སྒྲོལ་མའི་སྒྲུབ་ཐབས་འདི་ནི་མེ་མོ་ཡོས་བུའི་ལོ་སྨིན་དྲུག་གི་ཟླ་བའི་ཚེས་ཉི་ཤུ་བདུན་གྱི་ཉིན་པར་འདམ་གྱི་ས་ཆ་གང་སྐྱ་ཞེས་བྱ་བར་སྦྱར་བའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
