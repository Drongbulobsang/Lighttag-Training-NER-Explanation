ས་སྐྱ་བཀའ་འབུམ།
པོད ༤༠༩
སེང་གེ་མཐའི་ཞུས་ལན།
༼པ༽ ༄༅། །སེང་གེ་མཐའི་ཞུས་ལན་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། གང་གིས་ཀུན་མཁྱེན་ཡོན་ཏན་རྒྱ་མཚོ་ཡི། ། དཔལ་ཡང་བདེ་བླག་ཉིད་དུ་སྩོལ་མཛད་ན། ། འདོད་དགུའི་དཔལ་གཞན་སྨོས་ཀྱང་ཅི་ཞིག་འཚལ། ། དེ་སླད་མཚུངས་མེད་བླ་མའི་ཞབས་ལ་འདུད། ། ཡང་དག་བླ་མའི་ཚོགས་རྣམས་གུས་བསྟེན་ཅིང༌། ། ཐོས་པ་རྒྱ་མཚོའི་ནོར་གྱིས་ཕྱུག་གྱུར་པ། །
སེང་གེའི་མཐའ་ཡིས་ཇི་ལྟར་དྲིས་པའི་ལན། ། དགེ་སློང་འཕགས་པས་མདོ་ཙམ་འདིར་བརྗོད་བྱ། ། གང་ཞིག་ཐེག་པ་གསུམ་གྱིས་ངེས་འབྱུང་ཞིང༌། ། ཐེག་པ་གཅིག་གིས་འབྲས་བུར་གནས་ཚུལ་ལ། ། ཁོ་བོའི་བློ་གྲོས་ཅུང་ཟད་འཇུག་མོད་ཀྱང༌། ། རྒྱས་པར་བརྗོད་པའི་གོ་སྐབས་དེང་སོང་མེད། ། གལ་ཏེ་སླད་ནས་གོ་སྐབས་རྙེད་གྱུར་ན། ། ཡི་གེར་དགོད་པའམ་རྣམ་པར་བཤད་པའམ། ། འབེལ་བའི་གཏམ་གྱིས་ཁྱེད་སོགས་དོན་གཉེར་བའི། ། བློ་གསལ་རྣམས་ལ་ངེས་པར་བགྱིད་པར་སྤྲོ། །
དེ་ལ་རེ་ཞིག་འདིར་དྲིས་པའི་ལན་བརྗོད་པར་བྱ་སྟེ། རྣལ་འབྱོར་བླ་ན་མེད་པའི་དཀྱིལ་འཁོར་ཆེན་པོར། དབང་བཞི་ཡོངས་སུ་རྫོགས་པ་ཐོབ་པའི་གང་ཟག་ཅིག་ལ། ཡན་ལག་ཚང་བའི་རྩ་བའི་ལྟུང་བ་ཅིག་བྱུང་ན། བཤགས་པ་ལེགས་པར་བྱས་ནས། མཚན་ཉིད་དང་ལྡན་པའི་བླ་མ་ཞིག་ལས་དབང་ཡོངས་སུ་རྫོགས་པར་བླངས་ནས་སོར་ཆུད་ཅིང་རྣམ་པར་དག་པར་འགྱུར་བ། ལུང་རྣམས་ལས་ཀྱང་འབྱུང་ཞིང༌། མཁས་པ་རྣམས་ཀྱིས་ཀྱང་ཞལ་མཐུན་པར་གསུངས་པ་དེ་ལགས། བདག་འཇུག་བྱས་པས་འདག་པར་བཤད་པ་དང༌། བླ་མ་རྣམས་ཀྱིས་ཀྱང་འདག་པར་གསུངས་པའི་དགོངས་པ།
ཡན་ལག་མ་ཚང་བའི་རྩ་ལྟུང་དང༌། ཡན་ལག་གི་ལྟུང་བ་དང༌། དམ་ཚིག་གི་ཉེས་པ་ཕྲ་མོ་འདག་པ་ལ་དགོངས། ཡན་ལག་ཚང་བའི་རྩ་ལྟུང་བྱུང་བ་དེ་དམ་ཚིག་ཉམས་པ་ཡིན་ལ། ཉམས་པ་དང་མ་ཐོབ་པ་གཉིས་ཀ་དམ་ཚིག་མེད་པར་མཚུངས་ཤིང་དམ་ཚིག་མེད་པར་གསང་སྔགས་ཉན་པ་ཙམ་ལའང༌། མི་དབང་ན་བདག་ཉིད་བསྐྱེད་པ་དང༌། དཀྱིལ་འཁོར་བསྒྲུབ་པ་ལ་དབང་བ་ལྟ་སྨོས་ཀྱང་ཅི་འཚལ། བདག་བསྐྱེད་དང༌། དཀྱིལ་འཁོར་བསྒྲུབ་པ་སྔོན་དུ་མ་སོང་བའི་བདག་ཉིད་འཇུག་པ་ག་ལ་མཆི། འོ་ན་རྩ་བའི་ལྟུང་བ་བྱུང་བའི་གང་ཟག་དེས།
ཡུལ་དུས་མཚུངས་པར་བླ་མ་མཚན་ཉིད་དང་ལྡན་པ་མ་རྙེད་ན། ཇི་ལྟར་བྱེད་པའི་ཚུལ་ནི། ཐོག་མར་སྐྱབས་སུ་འགྲོ་བ་ཡང་ཡང་བྱ་ཞིང༌། སྟོབས་བཞིའི་སྒོ་ནས་སྡིག་པ་བཤགས་པ་ཡང་ཡང་བྱས་པས། སྡིག་པ་དག་པའི་མཚན་མ་མཐོང་བ་དང༌། རྟེན་ཁྱད་པར་ཅན་ལ་དམིགས་པའི་རྟེན་བྱས་ནས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་པའི་སྤྱན་སྔར། ཡི་དམ་རང་གི་བླང་བའི་ཆོ་ག་ལྟར། སྨོན་པ་དང་འཇུག་པའི་སེམས་བསྐྱེད་ཡང་ཡང་བླངས་པས། བྱང་ཆུབ་སེམས་དཔའི་སྡོམ་པ་སོར་ཆུད་པར་འགྱུར།
སྡིག་པ་མེད་ན་རྟེན་མཚུངས་པ་མེད་ཀྱང་ཕྱོགས་བཅུའི་སངས་རྒྱས་ལ་སྡོམ་པ་བླང་དུ་རུང་ལ་འཇམ་དཔལ་གྱི་སངས་རྒྱས་ཀྱི་ཞིང་གི་བཀོད་པ་ལས་བཤད། ཐེག་པ་ཆེན་པོའི་སྡོམ་པ་ཐོབ་པ་དེས། བྱང་ཆུབ་ལྟུང་བཤགས་ལ་སོགས་པ་ལྟར་ཐེག་པ་ཆེན་པོའི་བཤགས་པ་ཡང་ཡང་བྱས་པས། སྡིག་པ་དག་པའི་མཚན་མ་མཐོང་བ་དང༌། དོན་ཞགས་ལས་འབྱུང་བ་ལྟར་གསོ་སྦྱོང་རང་གིས་བླང་བའི་ཆོ་གས་བླངས་ནས། གསོ་སྦྱོང་དང་སྨྱུང་གནས་བྱ་ཞིང༌། དེ་བཞིན་གཤེགས་པའི་ཡི་གེ་བརྒྱ་པ་ལ་སོགས་པས་སྡིག་པ་དང༌། དམ་ཚིག་གི་ཉེས་པ་སྦྱངས་ཤིང་ཏིང་ངེ་འཛིན་གྱི་དཀྱིལ་འཁོར་ལས་དབང་ལེན་པའི་སྐལ་བ་དང་ལྡན་པར་མཛད་དུ་གསོལ་ཞེས་ཡང་ཡང་གསོལ་བ་བཏབ་པས། ཡི་དམ་གྱི་ལྷས་རྗེས་སུ་འཛིན་པའི་མཚན་མ་ཅུང་ཟད་མཐོང་བར་འགྱུར། འཇུག་པ་སེམས་བསྐྱེད་པ་ཐོབ་ནས།
བྱ་སྤྱོད་ཀྱི་རྒྱུད་ཀྱི་ཆོ་ག་ཐུན་མོང་བ་རྣམས་ཉམས་སུ་བླང་དུ་རུང་བའི་དོན། དམ་ཚིག་གསུམ་བཀོད་པའི་རྒྱལ་པོ་ལས་ཀྱང་འབྱུང་ཞིང༌། བླ་མ་གོང་མ་རྣམས་ཀྱིས་ཀྱང་བཞེད་ལ། སྡོམ་པ་གསུམ་གྱི་རབ་ཏུ་དབྱེ་བ་ལས་ཀྱང་འབྱུང་བ་དེ་ལགས། དེ་ལྟར་ཡི་དམ་གྱི་ལྷས་རྗེས་སུ་འཛིན་པའི་མཚན་མ་རྙེད་པ་དེས། མཆོད་པ་རྒྱ་ཆེར་བཤམས་ནས་མདུན་དུ་ཡི་དམ་གྱི་དཀྱིལ་འཁོར་གསལ་བར་དམིགས་ལ། སྤྱིའི་བཤགས་པ་དང༌། ལྟུང་བ་མིང་དང༌། རིགས་ནས་སྨོས་པའི་བྱེ་བྲག་གི་བཤགས་པ་སྟེ། བཤགས་པ་གཙོ་ཆེ་བའི་རྒྱུན་བཤགས་ཡང་ཡང་བྱས་ནས།
རིགས་ལྔའི་སྡོམ་པ་གཟུང་བ་ཡང་ཡང་བྱས་པས། དམ་ཚིག་དང་སྡོམ་པ་ཡང་ཡང་བླང་བར་བྱའོ། ། འདིས་དམ་ཚིག་དང་ལྡན་པར་འགྱུར་ཏེ། ཡུལ་གྱིས་རྗེས་སུ་འཛིན་པའི་མཚན་མ་རྙེད་པའི་ཕྱིར་ཡུལ་དང་ཡང་ལྡན་ལ། སྔོན་དུ་སྡིག་པ་དག་པའི་མཚན་མ་རྙེད་པའི་ཕྱིར། ལས་ཀྱི་སྒྲིབ་པས་ཀྱང་འགྲིབ་པར་མི་འགྱུར་ཞིང་འདུན་པ་ཡོད་ལ་བརྗོད་ཤེས་པའི་ཕྱིར། ཆོ་གའང་ཚང་བས་ཅི་ནས་ཀྱང་དམ་ཚིག་དང་ལྡན་པར་འགྱུར་བ་ཡིན། དབང་དང་མ་འབྲེལ་བར་དམ་ཚིག་ཐོབ་པའི་སྐབས་སྲིད་དམ་སྙམ་ན། དབང་ཉིད་ཀྱི་ཚེའང༌། ཕྱི་འཇུག་གི་དུས་སུ་དམ་ཚིག་ཐོབ་ལ།
ནང་འཇུག་གི་དཀྱིལ་འཁོར་དུ་ཞུགས་ཤིང༌། དཀྱིལ་འཁོར་མཐོང་ནས་གཟོད་དབང་ལེན་ན། དབང་མ་ཐོབ་པའི་གོང་དུ་དམ་ཚིག་དང་ལྡན་པར་གྱུར་པ་ཡིན། འཇུག་པ་དང་དབང་གཉིས་ནུབ་སོ་སོར་བྱེད་པ་དང༌། དབང་ཡང་སློབ་མ་དང་སློབ་དཔོན་གྱི་དབང་སོ་སོར་བསྐུར་བ་སྔོན་གྱི་ཆེན་པོ་འགའ་ཞིག་གི་ཕྱག་ལེན་ལའང་ཡོད་པར་གདའ། དེས་ན་དབང་བསྐུར་བའི་ནུབ་མོ་མ་ཡིན་པར་ཡང་དམ་ཚིག་ཐོབ་པའི་སྐབས་སྲིད་པ་ལགས། དེ་ལྟར་གོང་དུ་བཤད་པའི་ཚུལ་གྱིས་དམ་ཚིག་ཐོབ་པ་དེས། སླར་ཡང་ཏིང་ངེ་འཛིན་གྱི་དཀྱིལ་འཁོར་ལ་ཏིང་ངེ་འཛིན་གྱི་དབང་བླངས་པས། བསྐྱེད་རིམ་བསྒོམ་པའི་སྐལ་བ་དང་ལྡན་པར་འགྱུར་པས། བསྐྱེད་རིམ་བསྒོམས་ཤིང་བསྙེན་པ་བསྐྱལ་བས།
གཟོད་ཕྱིའི་དཀྱིལ་འཁོར་ལེགས་པར་བསྒྲུབས་ནས། བདག་ཉིད་འཇུག་པ་དང་དབང་བླང་བ་བྱས་ནས་རྣམ་པར་དག་པར་འགྱུར་བར་རྟོགས་པ་ལགས། རྡུལ་ཚོན་གྱི་དཀྱིལ་འཁོར་མ་བསྒྲུབས་པའི་གོང་དུ། མདུན་གྱི་ནམ་མཁར་ཏིང་ངེ་འཛིན་གྱི་དཀྱིལ་འཁོར་དམིགས་པ་ལས། དབང་ལེན་པའི་ཚུལ་འདི་སློབ་དཔོན་ཀུན་དགའ་སྙིང་པོས་རྡོ་རྗེ་འབྱུང་བ་ལས་བཤད། འདིའི་ལག་ལེན་གནུར་པས་བྱེད་པ་ལ། བླ་མ་གོང་མ་རྣམས་ཀྱིས་དགག་པར་མཛད་དེ། ཀུན་དགའ་སྙིང་པོའི་དགོངས་པ་དེ་རང་དུ་གདའ། དེའི་རྒྱུ་མཚན་ཡང་ཏིང་ངེ་འཛིན་གྱི་དཀྱིལ་འཁོར་ལས་དབང་བླངས་པས་ཉེས་པ་ཕྲ་མོའང་རྣམ་པར་དག་ནས། གཟོད་དཀྱིལ་འཁོར་བསྒྲུབ་པ་ལ་དབང་བར་འགྱུར་བས་སྔོན་ལ་དབང་ལེན་པའི་རྒྱུ་མཚན་དེར་གདའ།
དེས་ན་ཕྱིའི་དཀྱིལ་འཁོར་གྱི་གོང་དུ། ཏིང་ངེ་འཛིན་གྱི་དཀྱིལ་འཁོར་ལས་དབང་ལེན་པ་འདི་ཀུན་དགའ་སྙིང་པོའི་རྗེས་སུ་འབྲངས་ཤིང་རིགས་པས་ཀྱང་འཐད་པར་མཐོང་བ་ལགས། རིམ་པ་འདི་རྣམས། གསུམ་ལ་སྐྱབས་འགྲོ་ནས་བརྩམས་ཏེ། ། བྱང་ཆུབ་སེམས་སོགས་སྡོམ་པ་ནི། ། གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་བླང་བར་བྱ། ། ཞེས་གསུངས་པའི་བླང་བ་ལ་བླ་མ་ལས་བླང་བ་དང༌། ཏིང་ངེ་འཛིན་གྱི་དཀྱིལ་འཁོར་ལས་བླང་བ་གཉིས་ལས། ཕྱི་མའི་ལག་ལེན་འདི་ཡིན་པར་གོ་བ་ལགས།
དེ་ལྟར་སོར་ཆུད་པའི་གང་ཟག་དེ་ལ། སྔོན་དབང་བཀའ་མང་པོ་ཡོད་ན་དཀྱིལ་འཁོར་གཅིག་ཏུ་སོར་ཆུད་པར་བྱས་ནས། གཟོད་དབང་བཀའ་གང་དང་གང་ཡོད་པའི་དཀྱིལ་འཁོར་རྣམས་བསྒྲུབས་ཤིང་བདག་ཉིད་ཞུགས་ཏེ་དབང་བླངས་ན། སྔོན་ཐོབ་པའི་བག་ཆགས་རྒྱུད་ལ་ཡོད་པ་དང༌། ཕྱིས་བདག་ཉིད་ཀྱིས་ལེགས་པར་བླངས་པའི་ཕྱིར་སྔར་གྱི་དབང་བཀའ་ཐམས་ཅད་སོར་ཆུད་པར་འགྱུར་བ་ལགས། དགྱེས་པའི་རྡོ་རྗེའི་གཡོན་གྱི་ཕྱག་མཚན་གྱི་རིམ་པ། ས་དང་ཆུ་དང་རླུང་དང་ནི། ། མེ་དང་ཞེས་གསུངས་པའི་ཕྱི་མ་གཉིས་པོ་ལུགས་འབྱུང་གི་རིམ་པར་མ་གསུངས་པའི་རྒྱུ་མཚན། གཡོན་གྱི་ཕྱག་མཚན་བརྒྱད་ཀྱིས་དབང་ཕྱུག་བརྒྱད་སྟེར་ཞིང་དག་ལ། དབང་ཕྱུག་བརྒྱད་ནི་སྒྲོན་གསལ་དུ་རྒྱུད་ཀྱི་ལུང་དྲངས་པ།
སྐུ་ཡི་དབང་ཕྱུག་གསུང་གི་དབང་ཕྱུག་དང༌། ། དེ་བཞིན་དུ་ནི་ཐུགས་ཀྱི་དབང་ཕྱུག་དང༌། ། རྫུ་འཕྲུལ་ཀུན་དུ་འགྲོ་བའི་དབང་ཕྱུག་དང༌། ། ཅི་འདོད་ཕྲིན་ལས་ཡོན་ཏན་བརྒྱད་པའོ། ། ཞེས་གསུངས་པ་ལ། སྐུ་དང་ས་གཞན་གྱི་རྟེན་བྱེད་པར་མཚུངས། གསུང་དང་ཆུ་གཞན་འཛིན་པར་མཚུངས། ཐུགས་དང་མེ་གསལ་བར་མཚུངས། རྫུ་འཕྲུལ་དང་རླུང་གཡོ་བར་མཚུངས། ཀུན་འགྲོ་དང་ཟླ་བའི་འོད་ཟེར་ཐམས་ཅད་ལ་འཇུག་པར་མཚུངས།
ཅི་འདོད་བྱེད་པ་དང་ཉི་མའི་འོད་ཟེར་གཞན་སྨིན་པར་བྱེད་པར་མཚུངས། ཕྲིན་ལས་དང་གཤིན་རྗེ་མཐུ་དང་ལྡན་པར་མཚུངས། ཡོན་ཏན་དང་ནོར་སྦྱིན་གཞན་གྱི་དབུལ་བ་སེལ་བར་མཚུངས་པས་རྒྱུད་ནས་བཤད་པ་དང་དབང་ཕྱུག་གི་རིམ་པ་དང་འཐུན་པར་གོ བླ་མ་ཀུན་གྱིས་ས་དང་ཆུ་དང་མེ་དང་རླུང་གི་རིམ་པ་མཛད་པ་དེ། འབྱུང་བ་ལུགས་འབྱུང་གི་རིམ་པ་ལ་དགོངས་པར་གོ ཕྱག་ལེན་ལ་རྒྱུད་བཞིན་དུ་མཛད་པ་ལགས། དེ་ལྟར་ཁྱེད་ཀྱིས་དྲིས་ལ་ལན་བཏབ་པ། ། འདི་ལ་ནོངས་གང་བདག་བློའི་ཉེས་པར་ཟད། ། དེ་ལ་མཁས་མཆོག་རྣམས་ཀྱིས་བཟོད་པར་དགོངས། ། འདི་ཡི་ལེགས་ཆས་འགྲོ་བ་དགེ་བར་ཤོག །
དྲིས་པའི་ལན་རྣམ་པར་ངེས་པ་ཞེས་བྱ་བ་མེ་ཕོ་སྟག་གི་ལོ་རྒྱལ་གྱི་ཟླ་བའི་ཚེས་གསུམ་གྱི་ཉིན་མོར་བྲིས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
