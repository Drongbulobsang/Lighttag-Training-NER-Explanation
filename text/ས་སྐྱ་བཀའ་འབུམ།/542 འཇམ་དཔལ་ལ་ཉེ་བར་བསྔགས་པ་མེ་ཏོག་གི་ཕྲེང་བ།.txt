ས་སྐྱ་བཀའ་འབུམ།
པོད ༥༤༢
འཇམ་དཔལ་ལ་ཉེ་བར་བསྔགས་པ་མེ་ཏོག་གི་ཕྲེང་བ།
༼བ༽ ༄༅། །འཇམ་དཔལ་ལ་ཉེ་བར་བསྔགས་པ་མེ་ཏོག་གི་ཕྲེང་བ་བཞུགས།། ༄༅། །ཨོཾ་སྭ་སྟི་སིདྡྷིཾ། ན་མོ་གུ་རུ་མཉྫུ་གྷོ་ཥཱ་ཡ། ཤེས་བྱ་ཀུན་མཁྱེན་ཆོས་ཀྱི་རྒྱ་མཚོ་ཚིག་དང་སྤོབས་པའི་རིན་ཆེན་གཏེར་འཛིན་རྒྱལ་བ་དང༌། ། རྒྱལ་སྲས་རང་རྒྱལ་དགྲ་ལས་རྣམ་རྒྱལ་འཇིག་རྟེན་གཙོ་བོ་ཆེ་བར་རབ་གྲགས་དེ་དག་གིས། ། ཡོན་ཏན་དཔག་ཡས་འཇམ་པའི་དབྱངས་ལ་བསྟོད་དབྱངས་བགྲང་ཡས་རྟག་ཏུ་སྒྲོགས་མོད་དེ་ལྟ་ནའང༌། ། མཆོག་ཏུ་དད་པས་ཇི་ལྟར་སྤོབས་བཞིན་བདག་གིས་ཀྱང་ནི་བསྟོད་ཚིག་མེ་ཏོག་ཕྲེང་བས་མཆོད། ། རྒྱལ་བ་ཀུན་གྱི་ཡེ་ཤེས་ལས་གྲུབ་རྒྱལ་སྲས་གཞོན་ནུ་རྣམ་པར་རོལ་པ་འགྱིང་བའི་སྐུ། ། ཆོས་ཀྱི་འཁོར་ལོ་རྟག་ཏུ་བསྐོར་ཕྱིར་ཆོས་འཆད་ཕྱག་རྒྱས་ཐུགས་རྗེ་མཚོན་བྱེད་ཨུཏྤལ་བསྣམས། །
དཔའ་བོ་ཁྱོད་ནི་བདུད་བཞིའི་དཔུང་འཇོམས་མཐུ་སྟོབས་བརྙེས་སླད་རབ་ཏུ་འབར་བའི་རལ་གྲི་དང༌། ། ཡེ་ཤེས་གསལ་བའི་སྐད་ཅིག་གཅིག་གིས་ཤེས་བྱ་མ་ལུས་ཇི་བཞིན་མཁྱེན་ཕྱིར་གླེགས་བམ་འཛིན། ། རང་གཞན་དོན་གྱི་ཡོན་ཏན་མ་ལུས་ཡོངས་སུ་རྫོགས་སླད་གསེར་བཟང་འབར་བའི་མདངས་ལྡན་པ། ། རིན་ཆེན་གྱིས་སྤྲས་ན་བཟས་ཀླུབས་ཤིང་རྣམ་པ་སྣ་ཚོགས་སྤྲུལ་པའི་འོད་ཟེར་ཕྱོགས་བཅུར་འགྱེད། ། བསོད་ནམས་ཡོངས་རྫོགས་ཉེས་པས་མ་གོས་རང་བཞིན་གྱིས་གསལ་མི་འཇིགས་བཞི་ཡིས་བསྙེངས་བྲལ་བས། ། རིན་ཆེན་ཁྲི་སྟེང་ཆུ་སྐྱེས་བསིལ་ཟེར་རྣམ་པར་བསྒྱིངས་པའི་སེངྒེ་མཆོག་ལ་རོལ་པས་བཞུགས། ། ཆོས་ཀྱི་དབྱིངས་དང་ཉིད་ཀྱི་རིགས་མཚོན་མཐོན་མཐིང་རལ་པའི་ཐོར་ཚུགས་མི་འཁྲུགས་རྒྱལ་བས་བརྒྱན། ། སྤྱན་མཆོག་བཟང་པོས་འགྲོ་ལ་ལེགས་གཟིགས་འཛུམ་པའི་མདངས་ལྡན་ཞལ་གྱི་པདྨོ་རྒྱས་པ་ལས། ། དམ་པའི་ཆོས་སྒྲ་བསྒྲགས་པའི་དྲིས་བསྡུས་རྒྱལ་སྲས་རང་རྒྱལ་དགྲ་བཅོམ་བུང་བ་ཉེར་འཁྲིགས་པས། ། ཉེ་བར་བསྔགས་པའི་དར་དིར་སྒྲ་སྒྲོགས་ལྷ་དང་ཀླུ་དབང་རིག་འཛིན་ཆོས་ཀྱིས་ཁྱོད་ཞབས་མཆོད། །
བཅོམ་ལྡན་ཁྱོད་ནི་ལ་ལ་དག་ན་ཟླ་བ་ཉ་ལྟར་རབ་ཏུ་ཞི་ཞིང་དེས་པ་དང༌། ། འགའ་ཞིག་ཏུ་ནི་རྒྱན་རྣམས་དུ་མས་རྣམ་པར་སྤྲས་ཤིང་ཉི་མ་བཞིན་དུ་རབ་ཏུ་ལྷམ། ། གཞོན་ནུ་ལ་ལར་བཙུན་མོའི་འཁོར་གྱིས་རྣམ་པར་རོལ་ཞིང་བདེ་བ་ཀུན་ལ་དགྱེས་དགུར་སྤྱོད། ། གཞན་དུ་འཇིགས་བྱེད་མི་བཟད་ཚུལ་འཛིན་དུས་མཐའི་མེ་འོད་མཆེད་པ་ལྟར་འབར་ཕྲེང་བས་འཁྲིག ། ཁ་ཅིག་ཏུ་ནི་ཡིད་བཞིན་ནོར་བུ་དཔག་བསམ་ཤིང་དང་སྨན་སོགས་འགྲོ་བའི་ཉེར་འཚོར་འགྱུར། ། ལ་ལར་གདོང་བཞི་དྲག་པོ་འཇུག་སྲེད་དབང་པོ་དང་ནི་འཁོར་ལོས་སྒྱུར་རྒྱལ་ཚུལ་སྟོན་ཞིང༌། ། དེ་བཞིན་གཞན་དུ་དགྲ་བཅོམ་རང་རྒྱལ་རྒྱལ་སྲས་དུ་མའི་རྣམ་པར་བསྟན་ནས་གཞན་ཡིད་སྒྱུར། ། ཞིང་ཁམས་ལ་ལར་རྣམ་པར་འདྲེན་པ་ཆེན་པོར་གྱུར་ནས་རིན་ཆེན་ཆོས་ཀྱི་འཁོར་ལོ་བསྐོར། ། མགོན་པོ་ཁྱོད་ཀྱི་རྣམ་འཕྲུལ་མཐའ་ཡས་རྒྱལ་བས་ཀྱང་ནི་བརྗོད་པར་ནུས་མིན་གང་གི་ཕྱིར། ། ནམ་མཁའ་དང་ནི་ཆོས་ཀྱི་དབྱིངས་དང་སེམས་ཅན་ཁམས་བཞིན་ཚད་དང་བགྲང་བ་ལས་འདས་ཕྱིར། །
དབྱངས་དང་གསལ་བྱེད་ཡི་གེའི་མ་མོ་བརྒྱ་ཕྲག་ཕྱེད་རྣམས་བཅོམ་ལྡན་ཁྱོད་ཀྱི་གསང་སྔགས་ལགས། ། དེ་དག་ལས་བཏུས་སྡེབ་སྦྱོར་ཐ་དད་ལས་རྣམས་ཀུན་བྱེད་དཔག་ཏུ་མེད་མོད་ཆོས་ཀྱི་སྒོ། ། སྐྱེ་མེད་རྡུལ་བྲ་དོན་དམ་དེ་ཉིད་འཆི་འཕོ་མེད་ཅིང་མི་འབྲལ་མཚོན་བྱེད་ཡི་གེ་ལྔ། ། ཁྱོད་ཀྱི་སྔགས་ཀུན་ཟབ་མོའི་དེ་ཉིད་ངེས་པར་མཚོན་ཕྱིར་ཆོས་ རྣམས་ཀུན་གྱི་སྙིང་པོ་ལགས། ། ཁྱོད་ཉིད་གཅིག་པུ་ས་གསུམ་དག་ན་རྨད་དུ་བྱུང་བར་ཡོངས་སུ་གྲགས་གྱུར་དེ་སླད་དུ། ། སྐྱེ་བོ་གང་ཞིག་བག་ཡོད་དེ་དག་གདོན་མི་ཟ་བར་ཁྱོད་ལ་སྐྱབས་སུ་མཆི་བར་བགྱིད། ། གང་གིས་ལུགས་བཟང་དྲི་མེད་དེ་འདྲ་བླ་མའི་དྲིན་གྱིས་ལེགས་པར་ཁུམས་པས་བདག་གི་ཡིད། ། དད་པའི་བློ་གྲོས་རྣམ་པར་འཕེལ་སླད་མགོན་པོ་ཁྱོད་ཀྱི་ཞབས་ཀྱི་དྲུང་དུ་ཉེ་བར་ལྷགས། ། ཁྱོད་ཀྱི་རྣམ་འཕྲུལ་མཐའ་ཡས་ཇི་སྙེད་བདག་གི་ལུས་ཀྱང་དེ་སྙེད་གྱུར་ནས་ཁྱོད་བཞུགས་སྲིད། ། མཆོད་པའི་སྤྲིན་ཕུང་ཉེ་བར་བཀོད་པ་དུ་མས་མཆོད་ཅིང་སྤྱི་བོའི་གཙུག་གིས་ཕྱག་འཚལ་ལོ། །
སྡུག་བསྔལ་དུ་མས་རབ་ཏུ་ཉེན་པའི་འགྲོ་ཀུན་བསྐྱབ་སླད་ངེས་པ་ཁོ་ནར་སྐྱབས་སུ་མཆི། ། མ་རིག་གིས་ལྡོངས་ལས་ཀྱི་རླུང་གིས་སྡུག་བསྔལ་རྦ་འཁྲུགས་སྲིད་པའི་རྒྱ་མཚོར་རབ་འཕངས་ནས། ། ཉོན་མོངས་ཆུ་སྲིན་མི་བཟད་ཁར་ཆུད་སྐྱེ་དགུ་འདི་དག་ཐུགས་རྗེའི་ཕྱག་གིས་ལེགས་དྲངས་ཏེ། ། ཐར་པ་དམ་པའི་དགེ་ལེགས་དཔལ་གྱིས་རྣམ་པར་རོལ་ཕྱིར་རྣམ་པ་ཀུན་ཏུ་གསོལ་བ་འདེབས། ། ཐུབ་པའི་གསུང་རབ་ཤིན་ཏུ་གཅེས་ཕྱིར་ཉིད་ཀྱིས་ཀྱང་ནི་གླེགས་བམ་རྟག་ཏུ་བསྣམས་མཛད་ནའང༌། ། དེང་སང་འདི་ན་ཆེ་བར་ཁས་འཆེ་དེ་དག་གིས་ཀྱང་སྡེ་སྣོད་རྒྱ་མཚོ་རྒྱང་བསྲིངས་ནས། ། གདམས་པའི་ཐིགས་པ་ཅུང་ཟད་ཙམ་ལ་མཆོག་ཏུ་ལྟ་ཞིང་དམ་ཆོས་སྨྲ་བ་སུན་འབྱིན་པས། ། འགྲོ་བ་འདི་ཀུན་མུན་ནག་སྟུག་པོས་མངོན་པར་ཁེབས་གྱུར་འདི་ལ་མགོན་ཁྱོད་ཇི་ལྟར་དགོངས། ། སྐྱེ་དགུ་འདི་དག་མ་རུངས་གྱུར་པ་མངོན་སུམ་མཐོང་བས་བདག་ཡིད་བཟོད་པར་མ་གྱུར་པས། ། ཁྱོད་ལས་གཞན་པའི་རེ་གནས་མ་མཆིས་དེ་ཡི་སླད་དུ་བསམ་པ་ཐག་པས་གསོལ་བཏབ་ཀྱང༌། །
གལ་ཏེ་ཁྱོད་ཐུགས་དགོངས་མི་མཛད་ན་ཁྱོད་ཀྱི་མཐུ་དང་ཐུགས་རྗེའི་བྱ་བ་གང་ཞིག་ལགས། ། དེ་སླད་དེ་ལྟར་གསོལ་བའི་དོན་འདི་ད་ལྟ་ཉིད་དུ་འབྲས་བུ་མཆོག་དང་ལྡན་པར་མཛོད། ། མགོན་པོ་འཇམ་དབྱངས་ཡེ་ཤེས་རྒྱ་མཚོར་བསྟོད་དབྱངས་ཚིག་གིས་ས་བོན་རྣམ་པར་བཏབ་པ་ལས། ། བདག་བློའི་ཉེས་པའི་འདམ་གྱིས་མ་གོས་བསོད་ནམས་པདྨོ་བདེ་ལེགས་བཅུད་ལྡན་གང་བསྐྲུན་པ། ། ནམ་མཁའི་མཐས་གཏུགས་སྐྱེ་དགུའི་བུང་བས་དགའ་མགུར་སྤྱད་པས་ཉོན་མོངས་ཀྱིས་གཟིར་རྒུད་བྲལ་ནས། ། བསོད་ནམས་ལུས་རྒྱས་ཡེ་ཤེས་ལྔ་ཡི་བདེ་བ་མཆོག་དང་རྣམ་པ་ཀུན་ཏུ་ལྡན་གྱུར་ཅིག ། བློ་མཆོག་འཇམ་དབྱངས་ནམ་མཁའ་བཞིན་དུ་ལུས་ཅན་ཀུན་ལ་ཁྱབ་པར་བཞུགས་མོད་དེ་ལྟ་ནའང༌། ། རང་གི་ཉེས་སྤྱད་དབང་དུ་གྱུར་པས་སྡུག་བསྔལ་ཁུང་ཞུགས་བློ་གྲོས་མིག་བྲལ་སྟོབས་ཞན་པས། ། བཅོམ་ལྡན་མཐོང་དང་ཐོས་པའི་སྐལ་མེད་རྣམ་པར་འཐོམས་པ་དེ་འདྲའི་དྲུང་དུ་བདག་མཆིས་ནས། ། རྣམ་འཕྲུལ་བྱེ་བ་ཕྲག་བརྒྱ་བསྟན་ནས་ཁྱོད་ཀྱི་ལེགས་བཤད་བདུད་རྩིའི་དགའ་སྟོན་ཐོབ་བྱེད་ཤོག །
ཆོས་ཀྱི་རྒྱལ་པོ་ས་སྐྱ་པ་ཞེས་གྲགས་པའི་འོད་ཀྱིས་ས་གསུམ་རབ་གསལ་བླ་མ་དེའི། ། ཞབས་ཀྱི་པདྨོ་ཅོད་པན་དུ་བྱེད་འཕགས་པའི་མིང་ཅན་བློ་གྲོས་གསལ་བའི་མིག་ལྡན་པས། ། བསྟོད་ཚིག་མེ་ཏོག་སྡེབ་སྦྱོར་མདངས་བཀྲ་ཀུན་ནས་སྤེལ་ལེགས་སྙན་པའི་དྲི་བསུང་དང་ལྡན་པས། ། བློ་གསལ་བུང་བའི་ཡིད་རབ་འཕྲོག་བྱེད་མེ་ཏོག་ཕྲེང་འདིས་མགོན་པོ་འཇམ་དབྱངས་ལེགས་མཆོད་དོ། ། འདི་ལྟར་བྱང་ཆུབ་སེམས་དཔའི་སྤྱོད་པ་ལ་རིང་དུ་སྦྱངས་པས་བསྟན་པའི་བྱ་བ་དང༌། གཞན་གྱི་དོན་ལ་རབ་ཏུ་བརྩོན་པའི་གོ་བགོས་པ། རྒྱལ་པོ་གོ་པེ་ལ་ཞེས་བྱ་བའི་བསོད་ནམས་ཀྱི་དཔལ་ལ་མངོན་པར་བརྟེན་ནས་ཆོས་སྨྲ་བ་འཕགས་པ་ཞེས་བྱ་བས། རི་བོ་རྩེ་ལྔར་མཆིས་ནས་འཇམ་པའི་དབྱངས་ལ་གསོལ་བ་བཏབ་པའི་ཚེ། བཅོམ་ལྡན་འདས་ཀྱིས་རྣམ་པར་འཕྲུལ་བ་དུ་མ་བསྟན་པས་བསྟོད་པར་འདོད་པའི་བློ་གྲོས་རྣམ་པར་འཕེལ་བ་དང༌། གཞན་ཡང་ཐར་པ་ཆེན་པོའི་རྒྱལ་མཚན་རབ་ཏུ་བསྒྲེང་ཞིང༌།
མངོན་པར་མཐོ་བའི་དཔལ་འབྱོར་བཟང་པོས་སྐྱེ་དགུའི་ཚོགས་བདེ་ལེགས་སུ་བྱ་བའི་ཕྱིར། རི་བོ་རྩེ་ལྔ་དེ་ཉིད་དུ་མེ་མོ་སྦྲུལ་གྱི་ལོ། ཟླ་བ་བདུན་པའི་ཚེས་བརྒྱད་ལ་ཉེ་བར་བསྔགས་པ་མེ་ཏོག་གི་ཕྲེང་བ་ཞེས་བྱ་བ་སྦྱར་བ་འདི་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
