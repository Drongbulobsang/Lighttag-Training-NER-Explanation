ས་སྐྱ་བཀའ་འབུམ།
པོད ༥༨༤
ཏིང་ངེ་འཛིན་གྱི་སྡོམ།
༼བ༽ ༄༅། །ཏིང་ངེ་འཛིན་གྱི་སྡོམ་བཞུགས།། ༄༅། །ཏིང་ངེ་འཛིན་གྱི་སྡོམ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཏིང་འཛིན་བརྩོན་པས་ཏིང་འཛིན་མཆོག་བརྙེས་ནས། ། ཏིང་འཛིན་རྣམ་པར་འཕྲུལ་པ་ཀུན་འཕྲུལ་ཞིང༌། ། འགྲོ་ལ་ཏིང་འཛིན་ཞི་བ་རབ་སྟོན་པ། ། ཏིང་འཛིན་དབང་ཕྱུག་དཔལ་ལ་ཕྱག་འཚལ་ལོ། ། ཏིང་འཛིན་མཆོག་མང་གསུངས་པའི་ཏིང་ངེ་འཛིན། ། སྟོན་པར་བྱེད་པ་ཏིང་འཛིན་རྒྱལ་པོའི་མདོ། །
བསྡུས་པའི་སྡོམ་གྱིས་གསལ་བར་བསྟན་པ་འདི། ། བློ་གྲོས་རྒྱལ་མཚན་དཔལ་གྱིས་བཤད་པར་བྱ། ། དེ་ལ་གསུམ། གླེང་གཞི་ཕུན་སུམ་ཚོགས་པས་མདོ་སྡེ་ཇི་ལྟར་བྱུང་བའི་ཚུལ། གང་བཤད་པའི་ཆོས་ཕུན་སུམ་ཚོགས་པས་མདོ་སྡེའི་གཞུང་དངོས། འཁོར་གྱི་དཀྱིལ་འཁོར་གྱིས་མངོན་པར་བསྟོད་པས་ཡོངས་སུ་རྫོགས་པར་བསྟན་པའོ། ། དེ་ལ་དང་པོ་ནི་གླེང་གཞིའི་ལེའུའོ། ། གཉིས་པ་ནི་སངས་རྒྱས་སཱ་ལའི་དབང་པོའི་ལེའུ། སངས་རྒྱས་རྗེས་སུ་དྲན་པའི་ལེའུ། ཏིང་ངེ་འཛིན་གྱི་ལེའུ།
སངས་རྒྱས་དབྱངས་བྱིན་གྱི་ལེའུ། ཏིང་ངེ་འཛིན་ཡོངས་སུ་སྦྱང་བའི་ལེའུ། བཟོད་པ་གསུམ་གྱི་ལེའུ། སངས་རྒྱས་དངོས་པོ་མེད་པ་ལས་བྱུང་བའི་ལེའུ། ཆོས་ཟབ་མོ་ལ་བཟོད་པའི་ལེའུ། གྲོང་ཁྱེར་དུ་གཤེགས་པའི་ལེའུ། མདོ་སྡེ་འཛིན་པའི་ལེའུ། ཏིང་ངེ་འཛིན་རྗེས་སུ་སློབ་པའི་ལེའུ། ཏིང་ངེ་འཛིན་ངེས་པར་བསྟན་པའི་ལེའུ། འཛུམ་པར་བསྟན་པའི་ལེའུ།
འཛུམ་པ་ལུང་བསྟན་པའི་ལེའུ། སྔོན་བྱུང་གི་ལེའུ། སངས་རྒྱས་མང་པོའི་ཏིང་ངེ་འཛིན་གྱི་སྒོའི་ལེའུ། སངས་རྒྱས་མྱ་ངན་ལས་འདས་པའི་རྗེས་སུ་ཏིང་ངེ་འཛིན་འཛིན་པ་དང༌། བསྲུང་བ་དང༌། རྒྱས་པར་རྗེས་སུ་གཏད་པའི་ལེའུ། དྲི་ཟ་ཟུར་ཕུད་ལྔ་པའི་པི་ཝང་གི་སྒྲས། སངས་རྒྱས་ཀྱི་ཡོན་ཏན་དང༌། ཏིང་ངེ་འཛིན་རྗེས་སུ་བསྒྲགས་པས་བྱིན་གྱིས་བརླབས་པ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ངེས་པར་བསྟན་པའི་ལེའུ། དེ་རྣམས་ཀྱི་ཐོག་མར་དགེ་བའི་བཤེས་གཉེན་བསྟེན་པའི་ཚུལ་བསྟན་ནས།
སངས་རྒྱས་དབང་པོའི་ཏོག་གི་རྒྱལ་མཚན་གྱི་རྒྱལ་པོའི་ལེའུ། ཆོས་སྨྲ་བ་རྣམས་ལ་ཏིང་ངེ་འཛིན་བསྟན་པ་དང༌། སྔོན་བྱུང་བའི་ལེའུ། ལུས་ལ་ཆགས་པའི་གནས་མ་ཡིན་པ་ངེས་པར་བསྟན་པའི་ལེའུ། དེ་བཞིན་གཤེགས་པའི་སྐུ་གཟུགས་ཀྱི་སྐུར་མི་ལྟ་ཞིང༌། ཆོས་ཀྱི་སྐུར་ངེས་པར་བསྟན་པའི་ལེའུ། དེ་བཞིན་གཤེགས་པ་བསམ་གྱིས་མི་ཁྱབ་པའི་ལེའུ། སོ་སོ་ཡང་དག་པར་རིག་པ་ལ་འཇུག་པའི་ལེའུ། རྗེས་སུ་ཡི་རང་བའི་ལེའུ། སྦྱིན་པའི་ལེའུ།
ཚུལ་ཁྲིམས་ངེས་པར་བསྟན་པའི་ལེའུ། ཕན་ཡོན་བཅུའི་ལེའུ། གཟི་བརྗིད་ཚོགས་ཀྱི་རྒྱལ་པོའི་ཕན་ཡོན་གྱི་ལེའུ་སྟེ་བཅུ་གསུམ་གྱི་ཏིང་ངེ་འཛིན་གྱི་ཡན་ལག་གོ ། ཆོས་ཐམས་ཅད་ཀྱི་རང་བཞིན་ངེས་པར་བསྟན་པའི་ལེའུ་ནི་ཏིང་ངེ་འཛིན་གྱི་དངོས་གཞིའོ། ། མདོ་སྡེ་འཛིན་པའི་ཕན་ཡོན་གྱི་ལེའུ་ནི་ཕན་ཡོན་དངོས་སོ། ། དགེ་སློང་བདེ་བས་བྱིན་པའི་ལེའུ། བུ་མོ་ཡེ་ཤེས་ལྡན་གྱི་ལེའུ། མེ་ཏོག་ཟླ་མཛེས་ཀྱི་ལེའུ། གསུམ་ནི་སྔོན་བྱུང་གི་ཚུལ་གྱི་ངེས་བྱེད་དོ། ། ཏིང་ངེ་འཛིན་གྱི་ཕན་ཡོན་དང༌།
གཟུངས་ཀྱི་ཕན་ཡོན་བསྟན་པ་ནི་ཕན་ཡོན་རྒྱས་བཤད་དོ། ། སྙན་པའི་འོད་ཀྱི་ལེའུ་ནི་ངེས་བྱེད་དོ། ། མཇུག་བསྡུ་བའི་ལེའུ་གསུམ་གྱིས་ཚུལ་ཁྲིམས་རྒྱས་བཤད་དོ། སྒོ་གསུམ་གྱི་མཚམས་སྦྱོར་ཚིག་ཉིས་བརྒྱ་དགུ་བཅུ་རྩ་བདུན་ཅུང་ཟད་བཤད་དེ། ལུས་ཀྱི་སྡོམ་པའི་ཕན་ཡོན་གྱི་ལེའུ། ངག་གི་སྡོམ་པའི་ཕན་ཡོན་གྱི་ལེའུ། ཡིད་ཀྱི་སྡོམ་པའི་ཕན་ཡོན་གྱི་ལེའུ། མཇུག་བསྡུ་བའི་ཕན་ཡོན་གྱི་ལེའུ་རྣམས་སོ། ། ཏིང་ངེ་འཛིན་གྱི་རྒྱལ་པོའི་བསྡུས་པའི་དོན་གྱི་ཐོ་ཡིག་གོ ། འདི་བས་བསྡུས་དོན་ཤིན་ཏུ་ཟབ་པ་ཞིག་གསུངས་མོད་ཀྱིས་ཡི་གེར་མ་མཛད་ལ།
ཟིན་རིས་ཀྱང་མ་གྲུབ་ཅིང་མ་མཐོང་ལ་འདི་ཙམ་ཞིག་བརྩམ་གཞི་ལ་སྣང་ངོ༌།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
