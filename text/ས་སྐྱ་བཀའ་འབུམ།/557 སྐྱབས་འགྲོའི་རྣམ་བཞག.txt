ས་སྐྱ་བཀའ་འབུམ།
པོད ༥༥༧
སྐྱབས་འགྲོའི་རྣམ་བཞག
༼བ༽ ༄༅། །སྐྱབས་འགྲོའི་རྣམ་བཞག་བཞུགས།། ༄༅། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། འདིར་གཞན་གྱིས་བསྐུལ་བའི་དོན་དུ་སྐྱབས་སུ་འགྲོ་བའི་ཚུལ་ཅུང་ཟད་བརྗོད་པར་བྱ་སྟེ། དཔེར་ན་རྒྱལ་པོ་ལ་ངོ་མ་བལྟས་པར། རྒྱལ་སྲིད་དུ་མི་འགྱུར་བ་བཞིན་དུ། སྐྱབས་སུ་འགྲོ་བ་མ་ཐོབ་ཀྱི་བར་དུ། སངས་རྒྱས་པའི་ཁོངས་སུ་མི་འདུ་བ་ཡིན། སྐྱབས་སུ་སོང་ནས་སངས་རྒྱས་པར་འགྱུར་བ་ཡིན། དེ་ལ་སྐྱབས་སུ་འགྲོ་བའི་སྤྱིའི་མཚན་ཉིད་ནི།
ཡུལ་ཁྱད་པར་ཅན་ལ་བསྟན་པར་ཁས་འཆེ་བ་ཡིན། དེ་ལ་དབྱེ་ན་འཇིག་རྟེན་པའི་སྐྱབས་སུ་འགྲོ་བ་དང༌། འཇིག་རྟེན་ལས་འདབས་པའི་སྐྱབས་སུ་འགྲོ་བ་གཉིས། འཇིག་རྟེན་ལས་འདས་པའི་སྐྱབས་སུ་འགྲོ་བ་ལ། ཐེག་པ་ཆུང་ངུའི་ལུགས་དང༌། ཐེག་པ་ཆེན་པོའི་ལུགས་གཉིས། འཇིག་རྟེན་པའི་སྐྱབས་འགྲོ་ལ། ཡུལ་འཇིག་རྟེན་པ་ཞེས་བྱ་བ། འཇིག་རྟེན་པའི་ལྷ་དབང་ཕྱུག་ལ་སོགས་པ་དང༌། ཡུལ་གྱི་གཞི་བདག་ལ་སོགས་པ་ལ་སྐྱབས་པ་ཡིན།
བློ་འཇིག་རྟེན་པ་ཞེས་བྱ་བ་ཡུལ། སངས་རྒྱས་དང༌། ཆོས་དང༌། དགེ་འདུན་ལ་སྐྱབས་སུ་འགྲོ་བ་དང༌། བསམ་པ་མ་དག་པ་ཚེ་འདི་དང༌། འཇིག་རྟེན་ཁོ་ནའི་བདེ་བ་དང༌། ལེགས་པ་ཐོབ་པའི་དོན་དུ་སྐྱབས་སུ་འགྲོ་བ་ཡིན། ཐེག་པ་ཆུང་ངུའི་སྐྱབས་སུ་འགྲོ་བ་ལ། ཉན་ཐོས་དང༌། རང་སངས་རྒྱས་ཀྱི་ལུགས་གཉིས་ཡོད།
གཉིས་ཀའང་རང་ཉིད་འཁོར་བའི་འཇིགས་པ་ལས་སྐྱོབ་པའི་དོན་དུ། ཡུལ་ཤཱཀྱ་ཐུབ་པ་ལྟ་བུ་སྤྲུལ་པའི་སྐུའི་སངས་རྒྱས། ཆོས་ཐེག་པ་ཆུང་ངུ༌། དགེ་འདུན་དགེ་སློང་གི་དགེ་འདུན་ལ། དུས་ཇི་སྲིད་འཚོའི་བར་དུ་སྐྱབས་ནས། འབྲས་བུ་རང་ཉིད་གཅིག་པུ་མྱ་ངན་ལས་འདའ་བར་བསྒྲུབ་པ་ཡིན། ཐེག་པ་ཆེན་པོའི་སྐྱབས་སུ་འགྲོ་བའི་ཚུལ་ལ་དྲུག གང་གིས་སྐྱབས་སུ་འགྲོ་བའི་རྒྱུ། གང་ལ་སྐྱབས་སུ་འགྲོ་བའི་ཡུལ། ཇི་ལྟར་སྐྱབས་སུ་འགྲོ་བའི་ཚུལ།
ཇི་སྲིད་སྐྱབས་སུ་འགྲོ་བའི་དུས། ཇི་ལྟར་བསྒྲུབ་པའི་བསླབ་པར་བྱ་བ། དེ་ལྟར་སྐྱབས་སུ་སོང་བའི་ཕན་ཡོན་ནོ། ། དེ་ལ་སྐྱབས་སུ་འགྲོ་བའི་རྒྱུ་ནི། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཐོག་མ་མེད་པ་ནས་འཁོར་བའི་སྡུག་བསྔལ་དཔག་ཏུ་མེད་པས་གཟིར་བ་མཐོང་ནས། སེམས་ཅན་དེ་དག་ཐམས་ཅད་སྡུག་བསྔལ་མཐའ་དག་དང་བྲལ་བའི་ཕྱིར། དཀོན་མཆོག་གསུམ་ལ་སྐྱབས་སྙམ་པའི་བསམ་པ་དྲག་པོས་ཀུན་ནས་བསླང་ནས། སྐྱབས་སུ་འགྲོ་བས་ན། རྒྱུ་སྙིང་རྗེ་ཉིད་ཡིན། སྐྱབས་སུ་འགྲོ་བའི་ཡུལ་ནི།
སངས་རྒྱས་སྐུ་གསུམ་གྱི་བདག་ཉིད་ཡིན་ཏེ། དེའང་སངས་རྒྱས་དེས་དང་པོ་བསྐལ་པ་གྲངས་མེད་པ་གསུམ་གྱི་བར་དུ། སྟོང་པ་ཉིད་ཀྱི་ཡེ་ཤེས་ལ་གོམས་པས། སེམས་ཀྱི་དྲི་མ་ཐམས་ཅད་རྣམ་པར་སྦྱངས་ནས། ནམ་མཁའ་ལ་སྤྲིན་དེངས་པས་ནམ་མཁའ་གསལ་བར་སྣང་བ་ལྟར། སེམས་རང་བཞིན་གྱིས་དག་པ་མངོན་སུམ་དུ་གྱུར་པ་ལ་ཆོས་ཀྱི་སྐུ་ཞེས་བརྗོད་དོ། ། ཆོས་ཀྱི་སྐུ་སྤྲོས་པ་དང་བྲལ་བ་དེ་ལས་མ་གཡོས་བཞིན་དུ། སྔོན་ལམ་གྱི་དུས་སུ་བསོད་ནམས་ཀྱི་ཚོགས་དཔག་ཏུ་མེད་པ་བསགས་ཤིང༌། སྨོན་ལམ་རྣམ་པར་དག་པ་བཏབ་པའི་འབྲས་བུ་ཡོངས་སུ་སྨིན་པ་ལས་གྲུབ་པ། གནས་ཡོངས་སུ་དག་པའི་ཞིང་འོག་མིན་དུ།
སྐུ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་ཅིང༌། གསུང་དབྱངས་ཡན་ལག་དྲུག་ཅུ་དང་ལྡན་པས་ཐེག་པ་ཆེན་པོ་ཁོ་ནའི་ཆོས་གསུང་ལ། ཐུགས་ཤེས་བྱ་མ་ལུས་པ་མཁྱེན་པའི་ཡེ་ཤེས་དང༌། སེམས་ཅན་ཐམས་ཅད་རྗེས་སུ་འཛིན་པའི་ཐུགས་རྗེ་ཆེན་པོ་དང་ལྡན་པས། འཁོར་ས་བཅུ་ལ་གནས་པ་འབའ་ཞིག་གིས་མཐོང་གི གཞན་གྱིས་མི་མཐོང་ལ། དུས་འཁོར་བ་ཇི་སྲིད་གནས་ཀྱི་བར་དུ་བཞུགས་པ་ལ། ལོངས་སྤྱོད་རྫོགས་པའི་སྐུ་ཞེས་བརྗོད། ལོངས་སྤྱོད་རྫོགས་པའི་སྐུ་དེའི་མཐུས།
གདུལ་བར་བྱ་བའི་སེམས་ཅན་མཐའ་ཡས་པ་ལ། སོ་སོའི་སྐལ་བ་དང༌། མོས་པ་དང༌། སྨོན་ལམ་དང་མཐུན་པར་ཤཱཀྱ་ཐུབ་པ་ལྟ་བུའི་སངས་རྒྱས་ཀྱི་རྣམ་པ་དང༌། བྱང་ཆུབ་སེམས་དཔའ་དང༌། ཉན་ཐོས་དང༌། རང་སངས་རྒྱས་དང༌། ལྷའི་རྒྱལ་པོ་དང༌། འཁོར་ལོས་སྒྱུར་བའི་རྒྱལ་པོ་དང༌། དགེ་བའི་བཤེས་གཉེན་དང༌།
རིན་པོ་ཆེ་ལ་སོགས་པ་རྣམ་པ་དུ་མར་སྣང་ཞིང༌། སྐྱེ་བ་དང༌། ཡོངས་སུ་མྱ་ངན་ལས་འདའ་བ་ལ་སོགས་པའི་ཚུལ་དུ་མ་བསྟན་པས་གདུལ་བྱ་དེ་དག་གི་དོན་མཛད་པ་ལ་སྤྲུལ་པའི་སྐུ་ཞེས་བརྗོད་དེ། དེ་ལྟ་བུའི་སྐུ་གསུམ་གྱི་བདག་ཉིད་ཅན་ལ་སངས་རྒྱས་ཞེས་བྱ། དེས་རང་གི་ཐུགས་ཉམས་སུ་བཞེས་པའི་ཚུལ་ཇི་ལྟ་བ་བཞིན་གཞན་ལ་བསྟན་པས་གཞན་དག་ཀྱང༌། ངེས་པར་འཚང་རྒྱ་བར་བྱེད་པའི་ཐབས་ལ་ཐེག་པ་ཆེན་པོ་ཞེས་བྱ། དེའང་བསྡུ་ན་གཉིས་ཏེ། ལྟ་བ་རྣམ་པར་དག་པ་སྟོང་པ་ཉིད་གཙོ་བོར་སྟོན་པ་ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་ལ་སོགས་པ་ལ་ཟབ་མོའི་མདོ་ཞེས་བྱ། འཇིག་རྟེན་གྱི་ཁམས་ཀྱི་བཀོད་པ་རྒྱ་ཆེན་པོ་དང༌། སེམས་ཅན་གྱི་ལས་ཀྱི་ཚུལ་རྒྱ་ཆེན་པོ་དང༌།
བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་དང༌། སངས་རྒྱས་ཀྱི་ཡོན་ཏན་དང༌། ཕྲིན་ལས་རྒྱ་ཆེ་བར་གཙོ་བོར་སྟོན་པ་ཕལ་པོ་ཆེ་ལ་སོགས་པ་ལ་རྒྱ་ཆེ་བའི་མདོ་ཞེས་བྱ། ཐེག་པ་ཆེན་པོའི་ཆོས་ཐམས་ཅད་ཟབ་པ་དང་རྒྱ་ཆེ་བའི་ཚུལ་གཉིས་སུ་མ་འདུས་པ་མེད། དེའང་གང་ཟག་སོ་སོའི་ཉམས་སུ་བླང་བྱ་མ་ཡིན་པར་གང་ཟག་གཅིག་གིས་ཉམས་སུ་བླང་བྱ་ཡིན། ཉམས་སུ་ལེན་པའི་ཚུལ་ཡང༌། སེམས་ཅན་འཁོར་བའི་སྡུག་བསྔལ་གྱིས་གཟིར་བར་ཤེས་ནས། དེ་རྣམས་སྡུག་བསྔལ་ཐམས་ཅད་ལས་བསྐྱབ་པའི་དོན་དུ་རང་གིས་སངས་རྒྱས་ཐོབ་པར་བྱ་སྙམ་པའི་སྙིང་རྗེ་དང༌། བྱང་ཆུབ་ཀྱི་སེམས་ཀྱིས་ཀུན་ནས་བསླངས་ནས། འབྲས་བུ་སངས་རྒྱས་ཐོབ་པར་བྱ་བ་དང༌།
དེའི་ལམ་ལ་སློབ་པར་ཁས་འཆེ་བའི་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་བླངས་ནས། རང་གིས་སངས་རྒྱས་ཀྱི་ཆོས་ཐོབ་པའི་དོན་དུ། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་སྟེ། ཕ་རོལ་ཏུ་ཕྱིན་པ་དྲུག་དང༌། གཞན་སྨིན་པར་བྱ་བའི་དོན་དུ།
ཟང་ཟིང་གི་སྦྱིན་པ་དང༌། ཆོས་ཀྱི་སྦྱིན་པ་དང༌། སྙན་པར་སྨྲ་བ་དང༌། ཕ་རོལ་ཏུ་ཕྱིན་པ་དྲུག་གི་དོན་སྤྱོད་དུ་འཇུག་པ་དང༌། རང་གིས་ཀྱང་སེམས་ཅན་དེ་དག་གི་དོན་དུ། དེ་དག་དང་མཐུན་པར་སྤྱོད་པ་སྟེ། བསྡུ་བའི་དངོས་པོ་བཞི་ལ་ཅི་ནུས་སུ་བསླབས་ནས། ས་དང་ལམ་ཐམས་ཅད་རིམ་གྱིས་བགྲོད་དེ། སྔར་བསྟན་པ་ལྟར་སྐུ་གསུམ་གྱི་བདག་ཉིད་ཅན་དུ་འཚང་རྒྱ་བ་ཡིན། ཅིག་ཅར་བའི་ལམ་ཞེས་གསུངས་པ་ནི།
དྲང་བའི་དོན་ཡིན་ཏེ། དགོངས་པའི་དགོངས་གཞི། སྔོན་ཡུན་རིང་པོར་ལམ་ལ་སྦྱངས་པ། ལས་ཀྱི་དབང་གིས་ཐ་མལ་དུ་སྐྱེས་ནས། བག་ཆགས་སད་མ་ནུས་པ་འགའ་ཞིག་ལ། སངས་རྒྱས་སམ་དགེ་བའི་བཤེས་གཉེན་གྱིས་ཤིན་ཏུ་ཟབ་པ་སྟོང་པ་ཉིད་ཀྱི་ཆོས་བསྟན་པས་བག་ཆགས་སད་ནས། དེ་ཉིད་དུ་སེམས་གྲོལ་བ་ལྟ་བུ་ལ་དགོངས་པ་ཡིན། དེ་ལྟར་དྲང་དོན་གསུངས་པའི་དགོས་པ། གང་ཟག་བརྩོན་འགྲུས་ཆུང་ཞིང་ལེ་ལོ་ཅན་འགའ་ཞིག་ས་དང་ལམ་རྣམས་ལ་བསྐལ་བ་མང་པོར་བསྒྲུབ་དགོས་ན། བདག་ཅག་གིས་མི་ནུས་པས་ཆོས་ལ་མི་འཇུག་སྙམ་དུ་སེམས་པ་རྣམས་ལ་ཅིག་ཅར་གྲོལ་བའི་སྒོ་ཡང་ཡོད་དོ། །
ཞེས་བསྟན་པས། ཆོས་ལ་འཇུག་པར་འགྱུར་ལ། ཞུགས་པ་དང་རིམ་གྱིས་བསླབ་པས། དཀའ་བ་དང༌། རྒྱ་ཆེ་བའི་དོན་ལ་ཡང་མི་སྐྲག་པར་འགྱུར་བ་ཡིན་ནོ། ། དངོས་ལ་གནོད་བྱེད་ཀྱི་ཚད་མ་ནི་གལ་ཏེ་ཅིག་ཅར་འཚང་རྒྱ་བའི་ཐབས་ཡོད་ན། སངས་རྒྱས་ཉིད་ཀྱིས་བསྐལ་པ་གྲངས་མེད་པ་གསུམ་དུ་ཚོགས་བསགས་པ་འཁྲུལ་པར་འགྱུར་བ་དང༌། འབྲས་བུའི་ཁྱད་པར་རྒྱུའི་ཁྱད་པར་ལ་མི་ལྟོས་པར་འགྱུར་བ་ལ་སོགས་པའི་སྐྱོན་ཡོད། དེས་ན་སེམས་ཅན་ཅིག་ཅར་འཚང་རྒྱ་བ་དང༌། གཏན་འཚང་མི་རྒྱ་བར་གསུངས་པ་ཐམས་ཅད་དྲང་དོན་ཡིན་པས་ན།
ངེས་པའི་དོན་དུ་གཟུང་བར་མི་བྱའོ། ། ཟབ་པ་དང་རྒྱ་ཆེ་བའི་ཆོས་ཀྱི་ཚུལ་སྟོན་པ་དེ་དག་ལ་ལུང་གི་ཆོས་ཞེས་བྱ། ཉམས་སུ་ལེན་པའི་རིམ་པ་དེ་དག་ལ་བསྒྲུབ་པའི་ཆོས་ཞེས་བྱ། དེ་ལྟར་ཉམས་སུ་བླངས་པ་ལ་བརྟེན་ནས་སེམས་ལ་ཡོན་ཏན་སྐྱེས་པ་ལ་རྟོགས་པའི་ཆོས་ཞེས་བྱ། ལུང་དང་རྟོགས་པའི་ཆོས་དེ་དག་ལ་ཆོས་དཀོན་མཆོག་ཅེས་བརྗོད་དོ། ། དགེ་འདུན་ནི་སྨོན་པ་དང་འཇུག་པའི་བདག་ཉིད་ཅན་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཙམ་ནས། བྱང་ཆུབ་སེམས་དཔའི་དགེ་འདུན་གྱི་ཁོངས་སུ་འདུ་ལ། ས་དང་པོ་ནས་ནི་འཕགས་པའི་དགེ་འདུན་དུ་འགྱུར་ཞིང༌། ས་བརྒྱད་པ་ཐོབ་ནས་ཕྱིར་མི་ལྡོག་པའི་དགེ་འདུན་ཞེས་བྱ་བར་འགྱུར་རོ། ། དེ་དེ་ལྟ་བུའི་དཀོན་མཆོག་དེ་དག་ཀྱང་ནམ་མཁའ་ལ་མཐའ་མེད་པ་བཞིན་འཇིག་རྟེན་ལ་མཐའ་མེད།
འཇིག་རྟེན་ལ་མཐའ་མེད་པ་བཞིན། སངས་རྒྱས་ལ་མཐའ་མེད། སངས་རྒྱས་ལ་མཐའ་མེད་པ་བཞིན། དེས་གསུངས་པའི་ཆོས་ལ་མཐའ་མེད། ཆོས་ལ་མཐའ་མེད་པ་བཞིན། ཆོས་བསྒྲུབ་པའི་དགེ་འདུན་ལའང་མཐའ་མེད་པས། མཐའ་ཡས་པའི་དཀོན་མཆོག་གསུམ་ལ་སྐྱབས་སུ་འགྲོ་བ་ཡིན་ཡུལ་ཡིན་ནོ། ། ཇི་ལྟར་སྐྱབས་སུ་འགྲོ་བའི་ཚུལ་ནི། སངས་རྒྱས་ལ་སྟོན་པ་དང་ཐོབ་བྱའི་དོན་དུ་སྐྱབས། ཆོས་ལ་ལམ་དང་བསྒྲུབ་བྱའི་དོན་དུ་སྐྱབས།
དགེ་འདུན་ལ་གྲོགས་དང་རྩ་ལག་གི་དོན་དུ་སྐྱབས་པའོ། ། ཡང་དང་པོ་དགེ་བའི་བཤེས་གཉེན་གྱི་ཚིག་གི་རྗེས་སུ་འབྲངས་ནས་སྐྱབས་སུ་འགྲོ་ཞིང༌། མོས་པ་ཙམ་ཡིད་ལ་བྱེད་པ་ཡང་དག་པར་བླངས་པ་བརྡ་ལས་བྱུང་བའི་སྐྱབས་སུ་འགྲོ་བ་ཡིན། དེ་ལ་གོམས་ཤིང་འདྲིས་པར་བྱས་པས་དཀོན་མཆོག་གསུམ་ལ་བདུད་བྱེ་བ་བརྒྱས་ཀྱང་དབྱེ་བར་མི་ནུས་ཤིང༌། དཀོན་མཆོག་གསུམ་གྱི་རང་བཞིན་དང༌། རང་གི་རང་བཞིན་གཉིས་སུ་མེད་པར་ཤེས་པ་ཆོས་ཉིད་ཀྱིས་ཐོབ་པའི་སྐྱབས་སུ་འགྲོ་བ་ཞེས་བྱ་བ་ཡིན། ཇི་སྲིད་སྐྱབས་སུ་འགྲོ་བའི་དུས་ནི། རང་གིས་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ་སྐྱབས་སུ་འགྲོ་བ་ཡིན། ཇི་ལྟར་བསྒྲུབ་པའི་བསླབ་བྱ་ནི། གསུམ་ཀའི་ཐུན་མོང་གི་བསླབ་བྱ།
ཐེག་པ་ཆེན་པོ་སྟོན་པའི་དགེ་བའི་བཤེས་གཉེན་དང་འགྲོགས་པ། དེ་ལ་སངས་རྒྱས་ཀྱི་ཆོས་ཡང་དག་པར་ཉན་པ། དེའི་དོན་ཇི་ལྟར་ནུས་པས་བསྒྲུབ་པ་གསུམ་ཡིན། སོ་སོའི་བསླབ་བྱ་ནི། སངས་རྒྱས་ལ་སྐྱབས་སུ་སོང་ནས། སངས་རྒྱས་མ་ཡིན་པ་ལ་སྟོན་པར་མི་འཛིན། ཆོས་ལ་སྐྱབས་སུ་སོང་ནས། ཆོས་མ་ཡིན་པ་ལ་ལམ་དུ་མི་འཛིན། དགེ་འདུན་ལ་སྐྱབས་སུ་སོང་ནས། དགེ་འདུན་མ་ཡིན་པ་ལ་གྲོགས་སུ་མི་འཛིན།
རྟག་ཏུ་དེ་དག་གི་ཡོན་ཏན་རྗེས་སུ་དྲན་པར་བྱེད་པའོ། ། དེ་ལྟར་སྐྱབས་སུ་སོང་བའི་ཕན་ཡོན་བདུན་ཏེ། སངས་རྒྱས་ཀྱི་བསྟན་པ་ལ་ཡང་དག་པར་ཞུགས་པར་འགྱུར་བ། ལོག་པར་མོས་པའི་ལས་ཀྱི་སྒྲིབ་པ་བསྲབས་པ། སྡོམ་པ་ཐམས་ཅད་ཀྱི་རྟེན་དུ་འགྱུར་བ། བསྲུང་བ་ཆེན་པོར་འགྱུར་བ། བསྟན་པ་ལ་དགའ་བའི་ལྷ་རྣམས་ཀྱིས་ཕན་འདོགས་པ། སྲིད་པ་ཐམས་ཅད་དུ་དཀོན་མཆོག་གསུམ་དང་མི་འབྲལ་བ། མཐར་ཐུག་རང་ཉིད་སངས་རྒྱས་ནས་ཆོས་བསྟན་ཏེ། དགེ་འདུན་རྒྱ་མཚོའི་ཚོགས་ཀྱིས་བསྐོར་བར་འགྱུར་བའོ། །
དེ་ལྟར་སྐྱབས་སུ་འགྲོ་བའི་ཚུལ་གྱི་རྣམ་པར་གཞག་པ་འདི་ནི། རང་གི་སློབ་མ་དང༌། ཡོན་གྱི་བདག་པོར་གྱུར་པ། བོ་ལོད་ཅེས་བྱ་བས། རྒྱང་རིང་པོ་ནས་བསྐུལ་བའི་དོན་དུ། འཕགས་པས་ཤིང་མོ་ཕག་གི་ལོ་ཟླ་བ་བཞི་པའི་ཉི་ཤུ་བརྒྱད་ལ། ཡོལ་གྱི་ས་ཆར་སྦྱར་ནས་བསྐུར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
