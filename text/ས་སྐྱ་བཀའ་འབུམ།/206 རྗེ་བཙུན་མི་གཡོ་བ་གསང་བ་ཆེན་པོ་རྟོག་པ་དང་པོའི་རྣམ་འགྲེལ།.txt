ས་སྐྱ་བཀའ་འབུམ།
པོད ༢༠༦
རྗེ་བཙུན་མི་གཡོ་བ་གསང་བ་ཆེན་པོ་རྟོག་པ་དང་པོའི་རྣམ་འགྲེལ།
༼ཏ༽ ༄༅། །རྗེ་བཙུན་མི་གཡོ་བ་གསང་བ་ཆེན་པོ་རྟོག་པ་དང་པོའི་རྣམ་འགྲེལ་བཞུགས།། ༄༅། །ཨོཾ་སྭ་སྟི་སིདྡྷཾ། བགེགས་རྣམས་འཇོམས་མཛད་དངོས་གྲུབ་ཀུན་སྩོལ་བ། ། དཔལ་ལྡན་བླ་མ་རྡོ་རྗེ་གཏུམ་པོ་ལ། ། ལུས་ངག་ཡིད་ཀྱིས་དྭང་བས་བཏུད་བྱས་ནས། ། གསང་བ་ཆེན་པོའི་རྣམ་འགྲེལ་བྱ་བར་འདོད། ། དེ་ལ་རྗེ་བཙུན་མི་གཡོ་བའི་གསང་བ་ཆེན་པོའི་རྒྱུད་འདི་ནི། རྣལ་འབྱོར་ཆེན་པོའི་རྒྱུད་ཡིན་ནོ། ། དེ་ལ་རྟོག་པ་དྲུག་ཅུ་ཐམ་པ་བཞུགས་ལ།
དེ་རེ་རེ་ལའང་ལེའུ་བཞི་བཞི་བཞུགས་པ་ལས་རྟོག་པ་དང་པོ་འགྱུར་བ་ཡིན་ནོ་ཞེས་བླ་མ་གསུང་ངོ༌། ། གཞན་དག་ནི་རྟོག་པ་སུམ་ཅུ་ཐམ་པ་ཞེས་ཀྱང་ཟེར་རོ་གསུང་ངོ༌། ། དེ་ལ་ལེའུ་བཞི་པོ་འདིས་ཀྱང་གང་ཟག་གཅིག་གི་ཆ་རྐྱེན་མངོན་པར་རྟོགས་པ་རྫོགས་པ་ཉིད་ཡིན་ཏེ། དེའང་ལེའུ་དང་པོས་གླེང་གཞིའི་ཚུལ་གྱིས་མངོན་པར་རྟོགས་པ་གཙོ་བ་དང༌། གཉིས་པས་མངོན་པར་རྟོགས་པའི་ཡན་ལག་དང༌། གསུམ་པས་སྒྲུབ་པ་དང་ལས་ལ་སྦྱར་བ་རྣམས་དང༌། བཞི་པས་གླུས་བསྐུལ་བ་དང་སྔགས་ཀྱི་ཚོགས་བསྟན་པ་ཡིན་ནོ། ། དོན་བསྡུས་པའོ། ། ད་ནི་རྒྱུད་ཀྱི་འཁྲུགས་བསྡེབས་པ་ལག་ཏུ་བླང་བའི་རིམ་པ་བཞིན་དུ་བརྗོད་པར་བྱ་སྟེ། དེ་ཡང་དབང་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་པས།
ནུབ་མོ་ཆོས་ཐམས་ཅད་བདག་མེད་པའི་ངང་ལ་ཉལ་ལ། ནང་པར་ལྷའི་ང་རྒྱལ་གྱིས་ལངས་ཏེ། ཨོཾ་བཛྲ་རཀྵ་རཀྵ་ཧཱུྃ། ཞེས་ལན་གསུམ་བརྗོད་པས། ཕྱོགས་བཅུ་ཐམས་ཅད་ཁྲོ་བོས་གཏམས་ནས་བགེགས་ཚར་གཅད་པར་བསམ། ཨོཾ་ཧཱུྃ་ཕཊ། ཅེས་བརྗོད་ལ་ཁྲུས་བྱ། ཨ་ཧཾ། ཞེས་བརྗོད་པས་སྙིང་ག་ནས་མི་གཡོ་མགོན་པོ་མདུན་དུ་སྤྲུལ་ལ་བགེགས་རྣམས་ཚར་བཅད་དེ། ཨོཾ་བཛྲ་སིདྡྷི་ཧཱུྃ།
ཞེས་པས་བདག་ལ་བསྟིམ་ལ་ཁྲོ་བོའི་ང་རྒྱལ་བརྟན་པར་བྱས་ཏེ། སྟན་བདེ་བ་ལ་བསྡད་ནས་བྱང་ཆུབ་ཀྱི་སེམས་སྔོན་དུ་འགྲོ་བས་མངོན་པར་རྟོགས་པ་ལ་འཇུག་པ་ནི། ཚོགས་གཉིས་བསག་པ་དང་རྒྱུད་ན་མེད་པ་ཁ་བསྐང་བར་བྱ་སྟེ། བདག་གི་སྙིང་གར་ཉི་མའི་དཀྱིལ་འཁོར་གྱི་དབུས་སུ་ཧཱུྃ་ལས་འོད་འཕྲོས་པས། མདུན་དུ་བླ་མ་དང་རྗེ་བཙུན་ལྷ་དགུ་སྤྱན་དྲང་མེ་ཏོག་ལ་སོགས་པའི་མཆོད་པ་ལྔས་མཆོད། སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། དོན་དམ་བྱང་ཆུབ་ཀྱི་སེམས་དང༌། སྨོན་པ་དང༌།
འཇུག་པ་དང༌། ཡོངས་སུ་བསྔོ་བ་སྟེ། བདུན་པོ་གུར་རམ་གཞུང་གཞན་ལས་འབྱུང་བ་བཞིན་བྱ། ཚད་མེད་བཞི་བསྒོམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་པས་སྣང་བ་མི་དམིགས་པའི་སྟོང་པ་ཉིད་དྲན་པར་བྱ། ཨོཾ་བཛྲ་རཀྵ་རཀྵ་ཧཱུྃ། ཞེས་བརྗོད་ལ་སྲུང་བའི་འཁོར་ལོ་བརྟན་པར་བསྒོམ། ཨོཾ་བཛྲ་སིདྡྷི་ཧཱུྃ་བྷྲཱུྃ། ཞེས་བརྗོད་ལ་གཞལ་ཡས་ཁང་པ་གྲུ་བཞི་པ་སྒོ་བཞི་པ་འཕར་མ་གཉིས་པ།
ནང་སྣ་ཚོགས་རྡོ་རྗེ་ལ་རྡོ་རྗེ་རྭ་བ་དང་མེ་རིས་བསྐོར་བའོ། ། ལྷ་ཐམས་ཅད་ཀྱི་གནས་སུ་པདྨ་དང་ཉི་མའི་གདན་རེ་བསམ་མོ། ། ཁ་བསྐང་བའོ། ། དེ་ནས་རྒྱུད་ནས་འབྱུང་བ་བཞིན་དུ་དབུས་སུ་ཨཱ་ལི་བཅུ་དྲུག་ཕྲག་གཉིས་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་སུ་མོས་པ་བྱ། ཀཱ་ལི་སུམ་ཅུ་རྩ་བཞི་ཕྲག་གཉིས་ལས་ཉི་མ་མཉམ་པ་ཉིད་ཀྱི་ཡེ་ཤེས། བར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་སོ་སོར་ཀུན་ཏུ་རྟོག་པའི་ཡེ་ཤེས་དང༌། གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས་དང༌། དེ་ལས་ལྷ་དགུ་ཀ་དུས་གཅིག་ཏུ་བསྐྱེད་པའམ། བཅོམ་ལྡན་འདས་ཉིད་བསྐྱེད་པ་གང་མོས་སུ་བྱ། བཅོམ་ལྡན་འདས་ལས་མ་བསྐྱེད་ན་འཁོར་གྱི་ལྷ་མོ་ཕྱིས་དབྱུང་བར་བྱའོ། །
དེ་ལ་སྐུ་གསལ་གདབ་པ་ནི། དབུས་སུ་འདོད་པའི་ལྷ་དང་ཚོགས་བདག་གི་གདན་གྱི་སྟེང་དུ། བཅོམ་ལྡན་འདས་ཞལ་གཅིག་ཕྱག་གཉིས་པ། སྐུ་མདོག་སྔོན་པོ་ཕྱག་གཡས་པ་ན་རལ་གྲི་འཕྱར་བ། གཡོན་པ་སྡིགས་མཛུབ་ཞགས་པ་དང་བཅས་པས་ཡུམ་ལ་འཁྱུད་པ། དབུ་སྐྲ་ཁམ་པ་གྱེན་དུ་བརྫེས་པ། སྤྱན་གཉིས་པ་ཞབས་གཡོན་བརྐྱང་ནས་བཞུགས་པའོ། ། ཡུམ་དགའ་བྱེད་མ་སྐུ་མདོག་སྔོན་མོ། རྡོ་རྗེ་དང་དྲིལ་བུ་འཛིན་པས་ཡབ་ལ་འཁྱུད་པའི་ཚུལ་དུ་བཞུགས་པའོ། ། གཉིས་ཀ་ལ་ཀླུ་ཆེན་བརྒྱད་ཀྱི་བརྒྱན་པ།
རིན་པོ་ཆེ་དང་མི་མགོ་ལྔའི་དབུ་རྒྱན་ཅན། མི་མགོ་ལྔ་བཅུའི་དོ་ཤལ་དང༌། རུས་པའི་རྒྱན་ཆ་ལྔ་དང་ལྡན་པ། སྟག་གི་ཤམ་ཐབས་གྲོལ་བའོ། ། སྣ་ཚོགས་རྡོ་རྗེའི་ཤར་གྱི་རྭ་དབུས་མ་ལ་དགའ་བྱེད་མ་དཀར་མོ་རྡོ་རྗེ་དང་དྲིལ་བུ་འཛིན་པའོ། ། ལྷོར་རིན་ཆེན་ཕྲེང་བ་མ་སེར་མོ། ཕྱག་གཉིས་ཀྱིས་རིན་པོ་ཆེའི་ཕྲེང་བ་འཛིན་པའོ། ། ནུབ་ཏུ་གླུ་མཁན་མ་དམར་མོ། ཕྱག་གཉིས་ཀྱིས་ཆོས་ཀྱི་པི་ཝཾ་བསྒྲེང་བའོ། ། བྱང་དུ་བརྩོན་འགྲུས་དགའ་བྱེད་མ་སྐུ་མདོག་ལྗང་གུ་ཕྱག་གཉིས་རྡོ་རྗེ་རྩེ་གསུམ་པ་གཉིས་བཟུང་ནས་གར་བྱེད་པའོ། །
དེ་བཞི་ཀའང་འཛུམ་ཞིང་ཁྲོ་བ་ཕྱེད་ཀྲུང་གིས་བཞུགས་པའོ། ། ཕྱི་རོལ་གྱི་ཤར་གྱི་སྒོར་འགུགས་བྱེད་མ་དཀར་མོ་གཡས་པས་ལྕགས་ཀྱུ་འཛིན་པའོ། ། ལྷོའི་སྒོར་རྣམ་པར་འཆིང་མ་སེར་མོ་གཡས་པས་ཞགས་པ་འཛིན་པ། ནུབ་ཏུ་གཉིས་མེད་མ་དམར་མོ་ཕྱག་ན་ལྕགས་སྒྲོག་འཛིན་པ། བྱང་དུ་རྣམ་པར་འབེབས་མ་གཡས་དྲིལ་བུ་འཛིན་པའོ། ། བཞི་ཀའང་ཕྱག་གཡོན་པས་སྡིགས་མཛུབ། ཞབས་གཞོན་བརྐྱང་བས་བཞུགས་པ། ཁྲོ་མོའི་ཆ་ལུགས་ཅན། ལྷ་མོ་བརྒྱད་ཀའང་སྦྲུལ་དང་རིན་པོ་ཆེའི་རྒྱན་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན་ནོ། །
གཙོ་འཁོར་ཐམས་ཅད་ཀྱང་མེ་རི་འབར་བའི་དབུས་ན་བཞུགས་པར་བསམ་མོ། ། དེ་ནས་བཅོམ་ལྡན་འདས་ཀྱི་གསང་བའི་གནས་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ། ཡུམ་གྱི་མཁའ་ཨཱ་ལས་པདྨ་དམར་པོ་ཨཱས་མཚན་པ་བསམས་ལ། སྔར་འཁོར་གྱི་ལྷ་མོ་མ་ཕྱུང་ན་སྙོམས་འཇུག་གི་སྒྲས་དེ་བཞིན་གཤེགས་པ་རྣམས་སྤྱན་དྲངས་ལ། ཞལ་ནས་ཞུགས་ཐུགས་ཀར་འོད་དུ་ཞུ། དབང་གི་གནས་སུ་བྱང་ཆུབ་ཀྱི་སེམས་ཀྱི་ཐིག་ལེ་ལས། ལྷ་མོ་བརྒྱད་དུ་སྤྲུལ་ལ། རང་རང་གི་གནས་སུ་དབྱུང༌། དེའི་རྗེས་ལ་ཡབ་ཡུམ་བདེ་བ་ཆེན་པོའི་ཐིག་ལེར་ཞུ་བར་བསམ་མོ། ། སྔར་འཁོར་གྱི་ལྷ་བསྐྱེད་ཟིན་ན་མཁའ་གསང་བྱིན་གྱིས་བརླབས་ཟིན་པའི་རྗེས་ལ་ཡབ་ཡུམ་བདེ་བ་ཆེན་པོའི་ཐིག་ལེར་ཞུ་བར་བསམ་མོ། །
གོང་ལྟར་ཡང་ཨོཾ་ཨཱཿཧཱུྃ་ཞེས་བརྗོད་པས་བདེ་བ་ཆེན་པོའི་ངང་ལ་འོད་དུ་ཞུ་སྟེ། དེའི་རྗེས་ལ་ལྷ་མོ་བཞིས་གླུས་བསྐུལ་བ་ནི། དགའ་བྱེད་མས་གསོལ་བ། ཨེ་མ་བཅོམ་ལྡན་ངོ་མཚར་ཆེ། ། སྟོང་པའི་ངང་ལ་ཅི་སྟེ་བཞུགས། ། བདག་ནི་ཚངས་སྤྱོད་བྱམས་པ་སྟེ། ། མྱ་ངན་འདས་པ་ཀུན་ལས་སློང༌། ། ཕྲེང་བ་མས་གསོལ་བ། ཨེ་མ་བདེ་བ་ཆེན་པོའི་སྐུ། ། ཚིག་ཀུན་གྱིས་ནི་མ་སྤྲོས་པ། །
བདག་ནི་རྗེས་ཆགས་སྙིང་རྗེ་ཆེ། ། འགྲོ་བ་ཡང་དག་སྒྲོལ་བར་མཛོད། ། གླུ་མཁན་མས་གསོལ་པ། ཨེ་མ་དྲི་མེད་དག་པའི་སྐུ། ། སྟོང་པའི་ངང་ལ་མ་བཞུགས་པར། ། རབ་ཏུ་དགའ་བས་བདག་ལ་རོལ། ། འགྲོ་བའི་དོན་ལ་རྗེས་ཆགས་མཛོད། ། གར་མས་གསོལ་པ། ཨེ་མ་དོན་ཀུན་འགྲུབ་མཛད་པ། ། དག་པའི་ཡེ་ཤེས་དྲི་མེད་སྐུ། །
བདག་གིས་འགྲོ་ཀུན་གཟུང་བའི་ཕྱིར། ། གཙོ་བོ་ཁྱོད་ནི་ཡང་དག་བཞེངས། ། ཞེས་བསྐུལ་མ་ཐག་ཏུ་སྐད་ཅིག་གིས་ཧཱུྃ་སྦྲེལ་མ་ལས། ཡབ་ཡུམ་བཞེངས་ལ་སྔ་མ་ལྟ་བུའི་སྐུར་གསལ་གདབ་པར་བྱའོ། ། དེ་ནས་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གི་བྱིན་གྱིས་བརླབས་ལ། སྙིང་གའི་ཧཱུྃ་ལས་འོད་འཕྲོས་ཏེ། ཡེ་ཤེས་ཀྱི་དཀྱིལ་འཁོར་ལྷ་དགུ་སྤྱན་དྲངས་ལ་མཆོད་དེ། ཛཿཧཱུྃ་བྃ་ཧོཿས་དགུག་པ་དང༌།
གཞུག་པ་དང་བཅིང་བ་བྱས་ལ། ཡང་སྙིང་ག་ནས་འོད་ཟེར་སྤྲོས་ཏེ། དབང་བསྐུར་བའི་དོན་དུ་དེ་བཞིན་གཤེགས་པའི་ཚོགས་མདུན་དུ་སྤྱན་དྲང༌། མཆོད་པ་ལྔ་དབུལ། དབང་བསྐུར་བར་གསོལ་བ་གདབ། དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་གཙུག་ནས་དབང་བསྐུར་ཏེ། ཆུའི་ལྷག་མ་ཡར་ལུད་པ་ལས། གཙོ་བོ་ཡབ་ཡུམ་ལ་མི་བསྐྱོད་པ། ཕྱི་ནང་གི་ཤར་གྱི་གཉིས་ལ་མི་བསྐྱོད་པ། ལྷོ་ཡི་གཉིས་ལ་རིན་འབྱུང༌།
ནུབ་ཀྱི་གཉིས་ལ་འོད་དཔག་མེད། བྱང་གི་གཉིས་ལ་དོན་ཡོད་གྲུབ་པའོ། ། མངོན་པར་རྟོགས་པའོ། ། རྫོགས་པའི་ཡན་ལག་མཆོད་བསྟོད་བདུད་རྩི་མྱང་བ་ལས་དང་པོ་མཆོད་པ་ནི། གཙོ་བོའི་ཐུགས་ཀའི་ཧཱུྃ་ལས་མཆོད་པའི་ལྷ་མོ་དཔག་ཏུ་མེད་པ་སྤྲོས་ཏེ། དེ་ཡང་གཟུགས་རྡོ་རྗེ་མ་དཔག་ཏུ་མེད་པ་མེ་ལོང་ལ་སོགས་པ་གཟུགས་ཡིད་དུ་འོང་བ་དུ་མ་འཛིན་པ་དང༌། སྒྲ་རྡོ་རྗེ་མ་སྔོན་མོ་པི་ཝཾ་ལ་སོགས་པ་སྒྲ་ཡིད་དུ་འོང་བ་དུ་མ་འཛིན་པ་དང༌། དྲི་རྡོ་རྗེ་མ་སེར་མོ་གུར་གུམ་ལ་སོགས་པ་དྲི་ཡིད་དུ་འོང་བ་དུ་མ་འཛིན་པ་དང༌། རོ་རྡོ་རྗེ་མ་དམར་པོ་སྦྲང་རྩི་ལ་སོགས་པ་རོ་ཡིད་དུ་འོང་བ་དུ་མ་འཛིན་པ་དང༌། རེག་བྱ་རྡོ་རྗེ་མ་ལྗང་གུ་ཆོས་འབྱུང་ལ་སོགས་པ་རེག་བྱ་ཡིད་དུ་འོང་བ་དུ་མ་འཛིན་པ།
ལྷ་མོ་རེ་རེའང་དཔག་ཏུ་མེད་པ་སྤྲུལ་པས། བདག་གི་དཀྱིལ་འཁོར་ལ་མཆོད་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱ་བས་བྱིན་གྱིས་བརླབ་བོ། ། དེ་ནས་བསྟོད་པ་ནི། ལྷ་མོ་དེ་དག་གིས། ཀྱེ་ཀྱེ་མཐའ་གཉིས་ཞེས་པ་ལ་སོགས་པས་བསྟོད་ལ། ཨོཾ་སརྦ་ཏ་ཐཱ་ག་ཏ་སྟཱུ་ཏིར་སྭ་བྷཱ་ཝ་བཛྲ་ཨཱཏྨ་ཀོ྅་ཧཾ། ཞེས་བྱ་བས་བྱིན་གྱིས་བརླབ་བོ། ། བདུད་རྩི་མྱང་བ་ནི།
རྒྱལ་པོའམ་བྲམ་ཟེའི་ཐོད་པར། ཆང་ལ་བདུད་རྩི་སྦྱར་བ་དངོས་སུ་བཞག་པའམ། མེད་ནའང་བསམས་ལ། ཨོཾ་བཛྲ་རཀྵ་ཧཱུྃ། ཞེས་བྱ་བས་བགེགས་དང་མི་གཙང་བ་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། ཞེས་པས་སྟོང་པ་ཉིད་དུ་བསམ། དེར་ཡཾ་ལས་རླུང༌། རཾ་ལས་མེ། ཀཾ་ལས་མི་མགོ་སྐམ་པོ་གསུམ།
དེའི་སྟེང་དུ་ཨཱཿལས་ཐོད་པའི་སྣོད། དེའི་ནང་དུ་ཤར་དུ་གོ་ལས་བ་ལང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤར་ལྷོར་བི་ལས་དྲི་ཆེན། ལྷོ་ནུབ་ཏུ་མུ་ལས་དྲི་ཆུ། ནུབ་བྱང་དུ་ཤུ་ལས་བྱང་ཆུབ་ཀྱི་སེམས། བྱང་ཤར་དུ་ར་ལས་རཀྟ།
དབུས་སུ་མ་ལས་ཡང་ཤ་ཆེན་བསྣན། དེ་དག་སྟེང་གི་ནམ་མཁའ་ལ། ཨོཾ་མགོ་ཐུར་དུ་བལྟས་པ། དེའི་སྟེང་དུ་ཨཱཿལས་ཟླ་བ། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་ཧཱུྃ་གིས་མཚན་པ། དེའི་ཧཱུྃ་ལས་འོད་བྱུང་སྟེ་འོག་ཏུ་འཕྲོས་པས་རླུང་བསྐྱོད། མེ་སྦར་ཐོད་པ་བསྲོས། ཤ་ལྔ་བདུད་རྩི་ལྔ་འོད་དུ་ཞུ། ཨོཾ་ལས་བདུད་རྩིའི་རྒྱུན་འཛག མཐར་རྡོ་རྗེ་ཡང་ཐོད་པའི་ནང་དུ་ལྷུང་ནས་ཡེ་ཤེས་ཀྱི་བདུད་རྩི་སྤྱན་དྲངས་ནས་བསྟིམ་ལ།
ཨོཾ་ཨཱཿཧཱུྃ་གི་བྱིན་གྱིས་བརླབས། ལྷ་དགུའི་དཀྱིལ་འཁོར་ལ་མཆོད་ཅིང་བདག་གི་ལྕེ་ལ་བདུད་རྩི་མྱངས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱིན་གྱིས་བརླབ་བོ། ། དེ་ནས་ལྷའི་རྣམ་པ་ལ་སེམས་འཛིན་ནམ་མན་ངག་གཞན་ནས་འབྱུང་བ་བཞིན་རྫོགས་པའི་རིམ་པ་བསྒོམ་མམ། དངོས་གྲུབ་བསྒྲུབ་པའི་ཕྱིར་གསང་སྔགས་བཟླས་སོ། ། གསང་སྔགས་ཟློས་ན་ཡུམ་གྱི་ཐུགས་ཀའི་ས་བོན་ལས་སྔགས་ཀྱི་ཕྲེང་བ་བྱུང་ནས། བདག་གི་ཞལ་དུ་ཞུགས་ཏེ་སྐུའི་དབྱིབས་བརྒྱུད་ནས། བདག་གི་གསང་བའི་གནས་ནས་ཡུམ་གྱི་གསང་བའི་གནས་སུ་འཇུག་པར་བསམ་ཞིང་འཁོར་བ་ལ་དམིགས་ལ་བཟླས་སོ། ། གསང་སྔགས་འདི་ནི་རྒྱུད་འདི་ན་མེད་ཀྱང་སྤྱིའི་གསང་སྔགས་ཡིན་པས།
ཨོཾ་ཙཎྜ་མཧཱ་རོ་ཥ་ཎ་ཧཱུྃ་ཕཊ། རྩ་བའི་སྔགས་སོ། ། ཨོཾ་ཨཱརྻ་ཨ་ཙ་ལ་ཧཱུྃ་ཕཊ། ཅེས་བྱ་བ་ནི་ཡོན་ཏན་གྱི་སྔགས་ཏེ། འདི་གཉིས་ལ་བསྙེན་པ་སྔོན་དུ་སོང་བས། ཕྲིན་ལས་ཀྱི་སྔགས་ཕུར་བུ་གདབ་པ་དང༌། ལས་ལ་སྦྱར་བའི་གསང་སྔགས་ལ་ཡང་ཅུང་ཟད་བསྙེན་ལ། ལས་ལ་སྦྱོར་བའི་ཚེ་ནི་བཞི་སྦྲེལ་དུ་བཟླ་བར་བྱའོ། ། ཡང་ན་ལས་ལ་སྦྱར་བ་ལས་ཐམས་ཅད་པའི་སྔགས་ཀྱིས་བསྙེན་སྒྲུབ་ལས་སྦྱོར་ཀུན་འགྲུབ་པ་ཡིན་པས་བསྙེན་པའང་འདིས་བྱའོ། ། ཐུན་མཚམས་སུ་གཏོར་མ་གཏོང་བར་འདོད་ན།
ཤ་དང་ཆང་ལ་སོགས་པ་འབྲེལ་པའི་གཏོར་མ་ཅི་འབྱོར་དུ་བཤམས་ལ། བདུད་རྩི་བྱིན་གྱིས་བརླབས་པ་བཞིན་གཏོར་མ་བྱིན་གྱིས་བརླབ། སྙིང་གའི་ཧཱུྃ་གི་འོད་ཀྱིས་ཆོས་སྐྱོང་བ་ཐམས་ཅད་སྤྱན་དྲངས་ལ། ཕྱོགས་མཚམས་གཏམས་པར་བསམ། སྙིང་གའི་ཧཱུྃ་གི་འོད་ཟེར་གྱིས་ཐམས་ཅད་ཀྱང་ལྷ་དགུར་བྱིན་གྱིས་བརླབ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ནཱཾ་ཨཱདྱ་ནུཏྤནྣ་ཏྭཱ་ཏ་ཨོཾ་ཨཱཿཧཱུྃ་ཁཱ་ཧི་ཁཱ་ཧི་ཕེཾ་ཕེཾ་སྭཱ་ཧཱ། ཞེས་པའི་སྔགས་ལན་གསུམ་ལ་སོགས་པ་བརྗོད་ལ་གཏོར་མ་དབུལ། འདོད་ཡོན་ལྔས་མཆོད། ལྷ་ཆེན་བརྒྱད་པོ་འཁོར་དང་བཅས། ། ཞེས་གཞུང་གཞན་ནས་འབྱུང་བས་ཕྲིན་ལས་གཞོལ།
འདོད་པའི་དོན་ལ་གསོལ་བ་གདབ། བཟོད་པར་གསོལ་ལ་མགྲོན་གཤེགས་སུ་གསོལ། གཏོར་མ་ས་གཙང་སར་གཏང༌། ཁ་ཟས་ཀྱི་ཚེ་ནི་ཁ་ཟས་བདུད་རྩིར་བྱིན་གྱིས་བརླབས་ལ། བདག་བཅོམ་ལྡན་འདས་མཆོད་པའི་བསམ་པས་བཟའ་འོ། ། སྤྱོད་ལམ་གྱི་ཚེ་ལྷ་དང་དཀྱིལ་འཁོར་ཐམས་ཅད་བསྡུས་ལ། དཔའ་བོ་གཅིག་པའི་ང་རྒྱལ་གྱིས། སྣང་བའི་དངོས་པོ་ཐམས་ཅད་ཀྱང་མི་གཡོ་མགོན་པོ། སྒྲ་ཅི་གྲག་པ་ཐམས་ཅད་སྔགས་སུ་ཤེས་པར་བྱས་ལ། ལོངས་སྤྱད་ཅིང་སྤྱོད་ལམ་བྱའོ། །
ཁྲུས་ཀྱི་ཚེ་ནི་དབང་བསྐུར་བའི་ཆོ་ག་དང་མཐུན་པར་བྱའོ། ། སྔོན་དུ་ལྷ་ཉེ་བར་བསྙེན་པའི་ཆོ་ག་ཐམས་ཅད་བསྟན་ཟིན་ཏོ།། །། དེ་ནས་ལྷ་ཉེ་བར་སྒྲུབ་པའི་ཆོ་ག་ནི། སའི་ཆོ་ག་རྒྱས་པའམ་བསྡུས་པ་ལས། སྟ་གོན་དུ་གནས་པ་ལ་སའི་ལྷ་མོ་སྟ་གོན་དང༌། ལྷ་སྟ་གོན་དང༌། བུམ་པ་སྟ་གོན་ནི་གསང་བ་སྤྱི་རྒྱུད་དང་མཐུན་པར་བྱས་ལ། གལ་ཏེ་སློབ་མ་དབང་བསྐུར་བ་དང་འབྲེལ་ན། སློབ་མ་སྟ་གོན་གཞན་བཞིན་དུ་བྱའོ། ། དེ་ལ་དཀྱིལ་འཁོར་ཆེན་པོ་ཐིག་གིས་བྲི་བ་དང༌།
ཚོན་གྱིས་བྲི་བ་ནི་རྒྱུད་འདི་ཉིད་ན་ཡང་ཅུང་ཟད་ཡོད་ལ། རྒྱས་པར་ནི་གཞན་བཞིན་ཤེས་པར་བྱའོ། ། མཚན་མ་དགོད་པ་རྒྱུད་འདི་ཉིད་ནས་འབྱུང་བ། དབུས་སུ་རལ་གྲི། ཤར་དུ་རྡོ་རྗེ། ལྷོར་རིན་པོ་ཆེ། ནུབ་ཏུ་པི་ཝཾ། བྱང་དུ་རྡོ་རྗེ་རྩེ་གསུམ་པ། སྒོ་བཞིར་ལྕགས་ཀྱུ། ཞགས་པ།
ལྕགས་སྒྲོག དྲིལ་བུའོ། ། དེ་ནས་མཆོད་པའི་ཡོ་བྱད་གཏོར་མ་དང༌། མཆོད་པ་རྣམས་རྒྱས་པར་བཤམ། སྲོད་ཀྱི་དུས་སུ་བདག་གི་རྣལ་འབྱོར་རྫོགས་པར་བསྒོམ། དཀྱིལ་འཁོར་བསྡུས་ལ་དཔའ་བོ་གཅིག་པའི་ང་རྒྱལ་གྱིས་རྡུལ་ཚོན་སྟོང་པ་ཉིད་དུ་བསྒོམ། བདག་གི་རྣལ་འབྱོར་བཞིན་བསྐྱེད། མཆོད་བསྟོད་བདུད་རྩི་མྱང་བ་རྒྱས་པར་བྱ། གཏོར་མ་ཆེན་པོ་གཏང༌། གྲུབ་ན་ཚོགས་ཀྱི་འཁོར་ལོ་བདུད་རྩི་བཞིན་བྱིན་གྱིས་བརླབས་ལ།
ལོངས་སྤྱད། ལྷག་མ་གཞུང་གཞན་བཞིན་དང༌། དངོས་གྲུབ་བླང་བའི་དོན་དུ་གསང་སྔགས་བཟླས། དེ་ལྟ་བུ་ཉིན་ཞག་རེ་རེ་ལ་ཐུན་གཅིག་ནས་དྲུག་གི་བར་གང་འགྲུབ་དང༌། ཞག་བདུན་ནམ་ཟླ་བ་དྲུག་གམ་ལོའི་བར་དུ་གང་འགྲུབ་དང༌། ཐུན་དང༌། ཞག་དང༌། ཟླ་བ་དང་བསྟུན་ལ། མཆོད་པ་སྦྱིན་སྲེག་གང་འགྲུབ་བྱ། ཡུན་རིང་དུ་བྱེད་ཅིང་རྡུལ་ཚོན་རྙིང་ན་ཡང་དཀྱིལ་འཁོར་གསར་པ་བྲི་ཞིང་བྱའོ། །
དངོས་ཀྱི་དཀྱིལ་འཁོར་རོ། ། གཞན་དོན་དུ་དམ་ཚིག་གི་དཀྱིལ་འཁོར་སློབ་མ་དབང་བསྐུར་བར་བྱེད་ན་གཞུང་གཞན་བཞིན་བྱའོ། ། སྒྲུབ་པ་བསྟན་ཟིན་ཏོ།། །། དེ་ནས་ལས་ལ་སྦྱར་བ་ནི། གསང་སྔགས་ཀྱི་རྒྱལ་པོ་འདིས་ལས་བསམ་གྱིས་མི་ཁྱབ་པ་འགྲུབ་ཀྱང༌། རྒྱུད་འདི་ནས་དྲུག་འབྱུང་སྟེ། ཆར་དབབ་པ་དང༌། གདུག་པ་ཅན་མནན་པ་དང༌། རལ་གྲི་བསྒྲུབ་པ་དང༌། རིལ་བུ་བསྒྲུབ་པ་དང༌།
སྦྱིན་སྲེག་བྱ་བ་དང༌། ཕུར་བུའི་ལས་བསྒྲུབ་པའོ། ། དེ་ལ་དང་པོ་ཆར་དབབ་པ་ནི། སྟེགས་བུ་ཁྲུ་གང་གྲུ་བཞི་བའི་སྟེང་དུ། དངུལ་གྱི་གཞོང་པ་བཞག དེའི་ནང་དུ་བག་ཟན་ལས་བྱས་པའི་པདྨ་འདབ་མ་བརྒྱད་པ་སུམ་བརྩེགས་བྱ། དེའི་སྟེང་དུ་འདབ་མ་བརྒྱད་དབུས་དང་དགུར་ཀླུ་ཆེན་པོ་བརྒྱད། ཝ་རུ་ཎ་དང་དགུ་བག་ཟན་ལས་བྱ་སྟེ། རོ་སྟོད་མི། སྙིང་གར་ཐལ་མོ་སྦྱར་བ།
སྦྲུལ་མགོའི་གདེངས་ཀ་དགུའམ་བདུན་དང་ལྡན་པ། སྨད་སྦྲུལ་མཇུག་འཁྱིལ་པ་བྱ། ཐམས་ཅད་ལ་གུར་གུམ་གྱིས་བྱུགས། འོ་མ་དང་རྩི་སྨན་ལས་གཞི་བྱས་པའི་མཆོད་གཏོར་མང་དུ་བཤམ། བདག་གི་རྣལ་འབྱོར་སྔར་བསྙེན་པ་དང་མཐུན་པ་ལས། བཅོམ་ལྡན་འདས་སྐུ་མདོག་དམར་པོར་བསྒོམ། མདུན་དུ་ཀླུའི་གཟུགས་རྣམས་སྟོང་པར་བསྒོམ། ཕྱོགས་བཞི་དབུས་དང་ལྔ་རུ་བྃ། མཚམས་སུ་ཨྃ་ལས་ཀླུ་ཆེན་པོ་བརྒྱད་དམ་ཚིག་པ་བསྐྱེད། དེ་དག་གི་སྙིང་གར་རང་རང་གི་ས་བོན་བསྒོམས་པ་དང༌།
བདག་གི་སྙིང་གའི་ཧཱུྃ་ལས་འོད་འཕྲོས་པས། ཀླུའི་རྒྱལ་པོ་རྣམས་བཀུག་ལ་གཟུགས་ལ་བསྟིམ། མཆོད་པ་རྒྱས་པས་མཆོད། གཏོར་མ་གཏང༌། ཤིང་གང་ཡང་རུང་བ་ལ་མེ་སྦར་ལ། ལས་ཐམས་ཅད་པའི་སྔགས་ཀྱིས་ཙནྡན་གྱི་སྦྱིན་སྲེག་ཕུལ་ལ་གསོལ་བ་བཏབ་ལ་ཆར་དབབ་བོ། ། གལ་ཏེ་མ་ཕེབས་ན་སྤོགས་པའི་ཆོ་ག་རྫའི་གའུ་དཀར་པོ་བྱ། དེར་པྲི་ཡང་ཀུའི་ཁུ་བས་གཞི་ལ་ལྟེ་བ་ལ་སོགས་ལ་པདྨ་འདབ་མ་བརྒྱད་བྲི། ཀླུ་གནས་པའི་མཚེའུ་ནས་འཇིམ་པ་བླངས་ལ། ཀླུ་གཟུགས་དགུའམ་གཅིག་བྱས་ལ་དེར་གཞུག
བདག་གི་རྣལ་འབྱོར་དང་ཀླུ་བསྐྱེད་པ་དང༌། དགུག་པ་ལ་སོགས་པ་སྔ་མ་བཞིན་བྱ། ནམ་མཁའ་ལྡིང་གི་ཁུ་བ་སྟེ། རྩྭ་ཁུ་བྱུག་གི་ཁུ་བས་གཟུགས་དང་མགོ་བྱུག ལས་ཐམས་ཅད་པའི་སྔགས་ཟློས་ཤིང་ཏིལ་མར་གྱི་སྦྱིན་སྲེག་བྱས་ན་ཆར་འབབ་པར་འགྱུར་རོ།། །། ལས་གཉིས་པ་མནན་པ་ནི་བསྒྲུབ་བྱའི་རྐང་རྗེས་དང་བག་ཟན་བསྲེས་ལ་གཟུགས་བྱ། མིང་རུས་བྲིས་པའི་གཟུགས་གཅིག་དེའི་སྙིང་གར་གཞུག དེ་ལ་དགྲ་བོའི་རྣམ་པར་ཤེས་པ་དགུག་གཞུག་བྱ། ཁམ་ཕོར་སེར་པོའི་ནང་དུ་གཞུག གའུའི་ཁ་ཁེབ་ཀྱི་སྟེང་དུ་རི་རབ་ཟུར་བརྒྱད་པ་བྲིས་ལ།
གསང་སྔགས་བཞི་སྦྲེལ་དུ་ཟློས་ཤིང་མཆོད་རྟེན་ལ་སོགས་པའི་འོག་ཏུ་མནན་ན། དགྲ་བོ་དེ་ཤིན་ཏུ་མྱོས་པའམ་འཆི་བར་འགྱུར་རོ།། །། གསུམ་པ་རལ་གྲི་སྒྲུབ་པ་ནི་ཁབ་ལེན་གྱི་ལྕགས་ལས་རས་གྲི་ཁྲུ་དོ་པ་བྱ། ཏིལ་མར་གྱིས་ངར་ལན་མང་དུ་བཏང༌། ཙནྡན་དཀར་པོས་བྱུགས་པའི་མཎྜལ་གྱི་སྟེང་དུ་རྩེ་མོ་གྱེན་ལ་བསྟན་ལ་བཞག་གོ ། བདག་གི་རྣལ་འབྱོར་རྫོགས་པ་དང་རལ་གྲི་བཅོམ་ལྡན་འདས་དཔའ་བོ་གཅིག་པར་བསྒོམ། སྔགས་བཞི་སྦྲེལ་ལམ། ལས་ཐམས་ཅད་པའི་སྔགས་ཟློས་ཤིང་ཟླ་བ་དྲུག་ཏུ་བསྒྲུབ། སྒྲའམ་འོད་བྱུང་བ་དང༌། རས་ཀྱིས་དྲིལ་ལ་བཞག
ཟླ་བ་གཟས་བཟུང་བའི་ཚེ་ལག་ཏུ་བཟུང་ན། ནམ་མཁའ་ལ་ལྡིང་ཞིང་གར་འགྲོ་བར་འདོད་པར་འགྲོ་བ་དང་འོང་བ་བྱེད་པར་འགྱུར་རོ།། །། བཞི་པ་རིལ་བུ་སྒྲུབ་པ་ནི་ཤ་ལྔ་དང་བདུད་རྩི་ལྔ་ལས་རིལ་བུ་སྲན་མའི་ཚད་ཙམ་བྱས་ལ་གྲིབ་མ་ལ་བསྐམ། གསེར་དང༌། དངུལ་དང༌། ཟངས་ཀྱིས་རིམ་པ་བཞིན་དཀྲི། དེ་ལྷར་བསྐྱེད་ལ་ཅི་རིགས་པའི་བཟླས་པ་བྱ། ཉི་ཟླ་གཟས་བཟུང་བའི་ཚེ། སྨྱུང་བ་ལ་གནས་པས་ཁ་ཤར་དུ་བལྟས་ཏེ། རིལ་བུ་ཕྱག་རྒྱ་མའི་བྷ་གར་གཞུག
ལྷའི་ང་རྒྱལ་དང་ལྡན་པས་གཟའ་ལས་གྲོལ་གྲོལ་དུས་སུ་སྙོམས་འཇུག་བྱ། གཟའ་ལས་གྲོལ་བ་དང་ལས་ཐམས་ཅད་པའི་སྔགས་ཉི་ཤུ་རྩ་གཅིག་བཟླས་ཏེ་ཁར་བཅུག་ན་མི་སྣང་བའི་དངོས་གྲུབ་ཏུ་འགྱུར་རོ།། །། ལྔ་པ་སྦྱིན་སྲེག་ནི་ཐབ་ཁྲུ་གང་པ་ཟླུམ་པོ་དཀར་པོས་བྱུགས། རལ་གྲིའི་མཚན་མ་བྲི། ཙནྡན་ལ་སོགས་པའི་ཤིང་བུ་བརྩིགས། མཆོད་པ་དང་གཏོར་མ་དང་བསྲེག་རྫས་བཤམ། བདག་གི་རྣལ་འབྱོར་རྫོགས་པར་བསྒོམ། དེ་བསྡུས་ནས་ཐབ་ཏུ་མེ་སྦར། སྟོང་པ་ཉིད་ཀྱི་ངང་ལས་ཧཱུྃ་ལས་ཐབ་ཁུང་རྒྱ་དང་ཚད་ཡོངས་སུ་མཆད་པ་བསྐྱེད། ཐབ་ཏུ་མེ་ལྷ་གཞུང་གཞན་ནས་འབྱུང་བ་བཞིན་བསྐྱེད་ལ།
ཨོཾ་ཨགྣ་ཡེ་སྭཱ་ཧཱ། ཞེས་པས་ཕུད་ཀྱི་མཆོད་པ་དབུལ། འབར་བའི་རྣམ་པར་ཐིམ་པར་བསམ། གཞལ་ཡས་ཁང་ནས་བཟུང་སྟེ། རྗེ་བཙུན་ལྷ་དགུ་བདག་གི་རྣལ་འབྱོར་བཞིན་བསྐྱེད། བསྲེག་རྫས་ཀྱི་དངོས་གཞི། བརྒྱའམ་སྟོང་དབུལ། མཆོད་ལ་འདོད་པའི་དོན་གསོལ་བ་གདབ་ལ་བཟོད་པར་གསོལ་ཏེ་གཤེགས་སུ་གསོལ་ལོ། ། འཇིག་རྟེན་པའི་མེ་ལྷ་འབར་བའི་རྣམ་པས་བསྐྱེད་དེ། བསྲེག་རྫས་ལྷག་མ་རྣམས་ཅི་རིགས་པར་དབུལ།
འདོད་པའི་དོན་ལ་གསོལ་བ་གདབ། བཟོད་པར་གསོལ་ལ་གཤེགས་སུ་གསོལ། ལས་ཀྱི་རྗེས་མི་མངོན་པར་བྱའོ། ། སྦྱིན་སྲེག་འདི་ནི་བསྙེན་པ་མ་རྫོགས་པ་རྫོགས་པར་བྱེད་པ་དང༌། བསྙེན་པའི་འབྲས་བུ་མྱུར་དུ་འབྱིན་པ་དང༌། དཀྱིལ་འཁོར་སྒྲུབ་པའི་མཆོད་པ་ལ་དགོས་པ་ཡིན་པས། ཏིལ་གཙོ་བོར་གྱུར་པའི་སྦྱིན་སྲེག་འདི་ནི་བསྙེན་པའི་རྗེས་ལ་འབྱུང་བས། སྒྲུབ་པའི་ཁོངས་སུ་མ་གཏོགས་པ་ཡིན་ནོ། ། ཕྲིན་ལས་ཀྱི་སྦྱིན་སྲེག་གི་ཆོ་ག་ནི་དེ་ཉིད་ཡིན་མོད་ཀྱི། བསྲེག་རྫས་ཀྱི་ཁྱད་པར་གྱིས་ཕྱེ་བས་ན།
བ་སེར་སྐྱའི་མར་གྱི་སྦྱིན་སྲེག་གིས་དངོས་གྲུབ་ཆེན་པོ་ཐམས་ཅད་འགྲུབ་པ་ཡིན་ནོ། ། ཡུངས་ཀར་གྱི་སྦྱིན་སྲེག་གིས་རིག་པ་འཛིན་པ་འགྲུབ་བོ། ། ཏིལ་ནག་གི་སྦྱིན་སྲེག་གིས་སྡིག་པ་ཞི་བར་འགྱུར་རོ། ། དཱུར་བའི་མྱུ་གུའི་སྦྱིན་སྲེག་གིས་ཚེ་རིང་བར་འགྱུར་རོ།། །། དྲུག་པ་ཕུར་བུའི་ལས་ནི། དབང་དྲག་གཉིས་སྒྲུབ་པ་ཡིན་ཏེ། གཟས་པ་པོའི་རྐང་རྗེས་ཀྱི་རྡུལ་དང་བག་ཟན་ལས་ལིངྒ་བྱ། གཟུགས་དང་མིང་རུས་བྲིས་ལ་སྙིང་གར་གཞུག དེ་ལ་གཟས་པ་པོའི་རྣམ་ཤེས་དགུག་གཞུག་བྱ། སེང་ལྡེང་གི་ཕུར་བུ་སོར་བརྒྱད་པ་བཅོམ་ལྡན་འདས་སུ་བསྐྱེད་ལ།
ཕུར་བུའི་སྔགས་ཉི་ཤུ་རྩ་གཅིག་བཟླས་ཏེ། བསད་པ་དང་བསྐྲད་པ་དང་རེངས་པ་ལ་སོགས་པ་དྲག་པོའི་ལས་ལ་སྙིང་གར་གདབ། དབང་དུ་བྱ་བར་འདོད་ན་གསང་གནས་སུ་བཏབ་ན། བཅོམ་ལྡན་འདས་དགྱེས་ནས་དངོས་གྲུབ་སྩོལ་བར་འགྱུར་རོ། ། ལས་ལ་སྦྱར་བ་བསྟན་ཟིན་ཏེ་ལེའུ་བཞི་པའི་མངོན་པར་རྟོགས་པ་ཐམས་ཅད་ཀྱང་བསྟན་ཟིན་ཏོ། ། བླ་མའི་དྲིན་གྱི་ཉི་མའི་འོད་ཟེར་གྱིས། ། བདག་བློའི་པདྨ་ཕྱེ་ལས་བྱུང་བ་ཡི། ། གསང་བ་ཆེན་པོའི་རྣམ་འགྲེལ་དྲི་མ་མེད། ། དཔལ་ལྡན་ས་སྐྱའི་དབེན་གནས་དམ་པར་བྲིས། ། འདི་བགྱིས་པ་ལས་དུབ་པར་གྱུར་པ་ཡི། །
བདག་གི་རྒྱུད་ལ་བསགས་པའི་དགེ་བ་དེས། ། སེམས་ཅན་ཀུན་གྱི་བདུད་རྣམས་ཞི་བ་དང༌། ། བྱང་ཆུབ་དམ་པ་མྱུར་དུ་ཐོབ་པར་ཤོག ། གསང་བ་ཆེན་པོའི་རྣམ་འགྲེལ་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་རྫོགས་སོ།། །། བློ་གྲོས་རྒྱ་ཆེན་བཤེས་གཉེན་གྲགས་པ་ལ། ། གུས་བཏུད་རྩེ་གཅིག་བནྡེ་གཤིན་རྗེ་ཡིས། ། ཞབས་པད་སྤྱི་བོས་བླངས་ཏེ་རྣལ་འབྱོར་རྒྱུད། ། དངོས་གྲུབ་གཉིས་སྒྲུབ་མི་གཡོ་མགོན་པོ་ཞུས། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
