ས་སྐྱ་བཀའ་འབུམ།
པོད ༢༠༥
དཔུང་བཟང་གི་མདོའི་འགྲེལ་པ།
༼ཏ༽ ༄༅། །དཔུང་བཟང་གི་མདོའི་འགྲེལ་པ་བཞུགས།། ༄༅། །ཨོཾ་སྭ་སྟི་སིདྡྷཾ། དཔལ་ཕྱག་ན་རྡོ་རྗེ་ལ་ཕྱག་འཚལ་ལོ། ། འཕགས་པ་དཔུང་བཟང་གིས་ཞུས་པའི་མདོ་སྡེ་འདི་ལ། སངས་རྒྱས་དང་བྱང་ཆུབ་སེམས་དཔའ་དང་འཇིག་རྟེན་པའི་ལྷའི་བྱེ་བྲག་རྣམས་ཀྱི་རིག་སྔགས་དང་གསང་སྔགས་རྣམས་བཤད་པ་གང་ཡིན་པ་དེ་དག རིགས་གསུམ་སྟེ་དེ་བཞིན་གཤེགས་པ་དང༌། པདྨ་དང༌། རྡོ་རྗེ་དང༌། དེ་བཞིན་དུ་གཞན་ཡང༌།
ནོར་ཅན་དང༌། ལྔས་རྩེན་དང༌། འཇིག་རྟེན་པའི་རིགས་གསུམ་དུ་ཡང་དག་པར་བསྡུས་པ་བསྟན་ཏོ། ། དེ་དག་གི་རིགས་དང༌། རིག་སྔགས་དང༌། གསང་སྔགས་དང༌། ལས་ཀྱི་དབྱེ་བ་དང༌། མཉེས་པར་བྱ་བའི་ཐབས་ཁ་ཅིག་ཏུ་ནི་རྒྱས་པར་སྤྲོས་ལ། དེ་ལས་གཞན་དག་ཏུ་ནི་ཅུང་ཟད་ཙམ་དུ་བསྟན་པ་དང༌། གཞན་དུ་ནི་མ་གསུངས་སོ་སྙམ་དུ་དགོངས་ནས།
བཅོམ་ལྡན་འདས་རྡོ་རྗེ་འཆང་གིས་རིག་སྔགས་ཐམས་ཅད་མཉེས་པར་བྱ་བའི་ཐབས་སུ་གྱུར་པ། འཇུག་པ་དང༌། སྦྱོར་བ་དང༌། སྒྲུབ་པ་དང༌། གྲུབ་པའི་སྤྱོད་པ་བསྟན་པ་རྣམས་དཔུང་བཟང་གིས་ཞུས་པའི་སྔགས་ཀྱི་མདོ་སྡེ་ལེའུ་བཅུ་གཅིག་པ་འདིར་གཏན་ལ་ཕབ་པ་བསྟན་ཏོ།། །། འདི་འཆད་པའི་མཁན་པོ་ནི་བཅོམ་ལྡན་འདས་རྡོ་རྗེ་འཛིན་པ་ཡིན་ལ། ཞུ་བ་པོ་ནི་ཕྱག་ན་རྡོ་རྗེའི་སྲས་ཡབ་ཀྱི་དཔུང་པ་བཟང་པོ་ལས་འཁྲུངས་པས་དཔུང་པ་བཟང་པོ་ཞེས་བྱའོ། ། དེ་གཉིས་དང་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་མངོན་པར་ཤེས་པ་དང༌། གཟུངས་དང༌། ཏིང་ངེ་འཛིན་དང༌།
སོ་སོ་ཡང་དག་པར་རིག་པ་དང༌། དབང་དང༌། བཟོད་པ་དང༌། རྣམ་པར་ཐར་པ་ཐམས་ཅད་ཀྱི་ཕ་རོལ་དུ་སོན་པ། བྱང་ཆུབ་སེམས་དཔའི་སྒྲིབ་པ་མ་ལུས་པར་སྤངས་པས་བཤད་པའོ། ། རྒྱུད་སྡེ་བཞི་ལས་ཕྱོགས་བྱ་བའི་རྒྱུད་དུ་རྟོགས། རྒྱུད་ཀྱི་མཚན་ཞུ་བ་པོ་ལ་བཏགས་སོ། ། གཞུང་བཤད་པའི་ཐབས་འདི་ནི་སློབ་དཔོན་ཆེན་པོ་སངས་རྒྱས་གསང་བའི་རྗེས་སུ་འབྲངས་ཏེ་བསྡུས་པའི་དོན་ཐམས་ཅད་མཁས་པ་ཆེན་པོ་དེས་མཛད་པ་ཡིན་ནོ།། །། ལེའུ་ལྔ་པར་དཀྱིལ་འཁོར་གྲུ་བཞི་ལྷམ་པ་ཁྲུ་བཞིའི་ཚད་ཅེས་བྱ་བ་ནི་དཀྱིལ་འཁོར་གྱི་རྒྱའི་ཚད་དོ། ། ཚོན་རྩི་རྣམ་པ་སྣ་ཚོགས་ཞེས་བྱ་བ་ནི་དཀར་པོ་དང༌།
སེར་པོ་དང༌། དམར་པོ་དང༌། ལྗང་གུ་དང་ནག་པོ་རྣམས་ཏེ། དེ་ཡང་དབུས་སུ་ནི་ཁྲུས་བྱེད་པའི་ས་ཁྲུ་དོ་དོར་རོ། ། ཕྱོགས་ཀྱི་ལྷ་རྣམས་ཀྱི་གནས་ནི་ཡོངས་སུ་གཟུང་ཞེས་པ་ནི། དེའི་ཕྱིར་རིམ་པ་ཁྱོན་ཁྲུ་གང་པ་ཞིག་ཡོད་པའི་སུམ་ཆ་འཁོར་བར་བཞག་སྟེ། སུམ་གཉིས་ལ་ལྷ་རྣམས་དགོད་པ་ནི་གསང་བའི་དཀྱིལ་འཁོར་ལས་ཇི་སྐད་དུ། བརྒྱ་བྱིན་གྱི་ནི་རྡོ་རྗེར་གསུངས། ། མེ་ལྷའི་ཕྱག་རྒྱ་ཞུགས་ཐབ་ཡིན། ། གཤིན་རྗེའི་ཕྱག་རྒྱ་བེ་ཅོན་ཡིན། །
བདེན་བྲལ་གྱི་ནི་རལ་གྲི་ཡིན། ། ཆུ་བདག་གི་ནི་ཞགས་པར་བཤད། ། རླུང་གི་ཕྱག་རྒྱ་རྒྱལ་མཚན་ཡིན། ། ཀུ་བེ་ར་ཡི་དབྱུག་ཐོ་ཡིན། ། དབང་ཕྱུག་གི་ནི་རྩེ་གསུམ་གསུངས། ། ས་ཡི་ཕྱག་རྒྱ་བུམ་པ་ཡིན། ། ཉི་ཟླའི་ཕྱག་རྒྱ་ཟླུམ་པོར་བྱ། ། ཞེས་གསུངས་ཏེ། ཤར་ཕྱོགས་ནས་བརྩམ་པར་བྱའོ། ། ཟླ་བ་ནི་མདུང་རྩེ་གསུམ་པ་དང་རྡོ་རྗེའི་བར་དུ་བཞག་སྟེ་དཀར་པོར་བྱའོ། །
ཉི་མ་ནི་རལ་གྲི་དང་ཞགས་པའི་བར་དུ་བཞག་སྟེ་ཤིན་ཏུ་དམར་པོར་བྱའོ། ། སའི་ལྷ་མོའི་བུམ་པ་ནི་ཞགས་པ་དང་རྒྱལ་མཚན་གྱི་བར་དུ་གཞག་གོ ། སྒོ་བཞི་པ་ལ་ཞེས་པ་ཡང་རྒྱུད་དེ་ཉིད་ལས། དབུས་སུ་སྒོ་ནི་གདོད་པར་བྱ། ། ངོས་གཉིས་སུ་ནི་ཆ་དག་ཀྱང༌། ། བཞི་བཞི་དག་ནི་དོར་བར་བྱ། ། ཞེས་གསུངས་སོ། ། ཀུ་ཤའི་རྩྭ་ཡང་དགྲམ་ཞེས་བྱ་བ་ནི། དཀྱིལ་འཁོར་གྱི་རི་མོ་ལ་མ་རེག་པར་མཐའ་མ་ཐོག་ཐག་རྩེ་མོས་རྩ་བ་མནན་ལ་བསྐོར་རོ། ། གཞན་གཞུང་དོན་མན་ངག་དང་བསྡུས་དོན་རྣམས་མཆན་དུ་བཀོད་དེ་ཐམས་ཅད་མ་ལུས་པར་བྱས་སོ། །
འཕགས་པ་དཔུང་པ་བཟང་པོའི་གཞུང་དུ་མ་འདུས་པ་བག་ཙམ་བྲིས་པ་ཨི་ཐི།། །། ཡང་བསྡུས་དོན་ལུགས་གཅིག་ལ་འཁོར་བ་ལ་སྐྱོ་བ་བསྐྱེད་པ་དང༌། མྱ་ངན་ལས་འདས་པ་མངོན་དུ་བྱ་བའི་ཕྱིར་བདེན་པ་བཞི་ལ་འཇུག་པར་བྱ་སྟེ། དྲན་པ་ཉེ་བར་གཞག་པ་བཞི་སྒོམ་པ་བསྟན་ཏོ། ། དེ་ལ་ལུས་དྲན་པ་ཉེ་བར་གཞག་པ་ནི། འདོད་ཆགས་ཤས་ཆེ་མི་གཙང་ཤ་ཚིལ་དང༌། ། ཞེས་པ་དང༌། ཉི་མས་མུན་ནག་གཏན་ནས་བསལ་བ་ལྟར། ། ཞེས་པའི་བར་རོ། ། ཚོར་བ་དྲན་པ་ཉེ་བར་གཞག་པའི་དབང་དུ་མཛད་ནས།
ཚོལ་དང་མཛའ་བཤེས་དང་ནི་རྣམ་པར་བྲལ། ། ཞེས་པ་ནས། རྣམ་རྟོག་དེ་དག་རྣམས་ཀྱིས་བཟློག་པར་བྱ། ། ཞེས་པའི་བར་རོ། ། སེམས་དྲན་པ་ཉེ་བར་གཞག་པ་ནི། སེམས་ནི་གློག་དང་སྤྲེའུ་དང་མཚུངས་པ། ། ཞེས་པ་ནས། དད་པའི་སེམས་ཀྱིས་ཐོབ་པར་འགྱུར་བ་ཡིན་གྱི་བར་རོ། ། ཆོས་དྲན་པ་ཉེ་བར་གཞག་པའི་དབང་དུ་མཛད་ནས། འདོད་རྒྱལ་ལས་ཀྱང་མ་བྱུང་དུས་ལས་མིན། །
ཞེས་པ་ནས། གང་ཞིག་གཞན་འགྱུར་དེ་ནི་ལྟ་ངན་གསུངས། ། ཞེས་པའི་བར་རོ། ། དྲན་པ་ཉེ་བར་གཞག་པ་སྒོམ་པ་ལ་མི་མཐུན་པའི་ཕྱོགས་སྤངས་པ་ནི། ཚིག་རྩུབ་ཕྲ་མ་ཀྱལ་པ་སྨྲ་བ་དང༌། ། ཞེས་པ་ནས། སེར་སྣ་དྲེགས་དང་རྒྱགས་པ་རྣམས་སྤངས་ཏེ། ། ཞེས་པའི་བར་རོ།། །། འདི་ནི་སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་འདུན་པ་བསྐྱེད་དོ། ། སྔར་མ་སྐྱེས་པ་རྣམས་མི་སྐྱེ་བའི་དབང་དུ་མཛད་ནས།
གང་ཞིག་དགྲ་བཅོམ་ཕ་མ་གསོད་པ་དང༌། ། ཞེས་པ་ནས། འདི་དག་ངས་ནི་ཁྱོད་ལ་མདོར་བཤད་དོའི་བར་དང༌། ། ཡང༌། གང་ཞིག་མི་བཟད་ལས་བྱེད་ཐུབ་པ་གསོད། ། ཅེས་པ་ནས། ཕུལ་བའི་ལྷ་བཤོས་རྣམས་ཀྱང་བཟའ་མི་བྱ། ། ཞེས་པའི་བར་རོ། ། འདི་ནི་སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པའི་ཕྱིར་རོ། ། གཉེན་པོ་བསྐྱེད་པ་ནི།
མ་སྐྱེས་པ་རྣམས་བསྐྱེད་པའི་དབང་དུ་མཛད་ནས། དགེ་དང་མི་དགེའི་ཤེས་པ་བཟུང་ནས་ནི། ། ཞེས་པ་ནས། བསོད་ནམས་མ་ལུས་ཡོངས་སུ་བཟུང་བའི་བདག ། ཅེས་པའི་བར་རོ། ། འདིས་ནི་དགེ་བའི་ཆོས་མ་སྐྱེས་པ་རྣམས་བསྐྱེད་པའི་འདུན་པའོ། ། གཉེན་པོ་བསྐྱེད་པ་ལ་དགེ་བའི་ཆོས་སྐྱེས་པ་རྣམས་ཀྱི་རྗེས་སུ་འཇུག་པའི་དབང་དུ་མཛད་ནས། དེ་ལྟར་སྡིག་པའི་ཆོས་ལས་རྣམ་གྲོལ་ནས། ། ཡང༌། ཆུ་ཀླུང་ཉིན་མཚན་རྟག་ཏུ་ནི། །
ཞེས་པ་ནས་བསོད་ནམས་མ་ལུས་ཅན་ནི་འཕེལ་འགྱུར་གྱི། ། བར་དང་ཡང༌། ཇི་ལྟར་སྦྱིན་སྲེག་དང་ནི་བཟླས་བརྗོད་ཀྱི། ། ཞེས་པ་ནས། མཐོང་བའི་ཆོས་ལ་བསོད་ནམས་འབྲས་བུ་ཐོབ། ། ཅེས་པའི་བར་གྱིས། དགེ་བའི་ཆོས་སྐྱེས་པ་རྣམས་གནས་པ་དང༌། ཕྱིར་ཞིང་དབུལ་བ་དང༌། ཡོངས་སུ་རྫོགས་པར་བྱ་བའི་འདུན་པ་བསྐྱེད་དོ། ། ཡང་དག་པར་སྤོང་བའི་འོག་ཏུ་རྫུ་འཕྲུལ་གྱི་རྐང་པ་བསྟན་ཏེ།
འདུན་པའི་ཏིང་ངེ་འཛིན་གྱི་དབང་དུ་མཛད་ནས། དེ་ཡིས་བདེ་བར་གཤེགས་ལ་དང་བསྐྱེད་ནས། ། ཞེས་པ་དང༌། ང་ལ་ཡང་ནི་དད་ཅིང་དགའ་བར་བྱ། ། ཞེས་པའི་བར་གྱིས། མོས་པའི་དབང་གིས་བརྩོན་འགྲུས་ལ་སེམས་རྩེ་གཅིག་པར་བྱེད་པའོ།། །། བརྩོན་འགྲུས་ཀྱི་ཏིང་ངེ་འཛིན་གྱི་དབང་དུ་མཛད་ནས། གྲགས་དང་མ་གྲགས་རྙེད་དང་མ་རྙེད་དང༌། ། ཞེས་པ་ནས། སྔགས་པ་སྐད་ཅིག་ཙམ་ཡང་གནས་མི་བྱ། །
ཞེས་པའི་བར་རོ། ། འདི་ནི་བརྩོན་འགྲུས་ལ་རྟག་ཏུ་སེམས་རྩེ་གཅིག་ཏུ་བྱེད་པའོ། ། སེམས་ཀྱི་ཏིང་ངེ་འཛིན་གྱི་དབང་དུ་མཛད་ནས། བྱམས་དང་སྙིང་རྗེའི་ཆུ་ཡིས་གདབ་ཅེས་པས། སྔོན་གྱི་ཏིང་ངེ་འཛིན་གྱི་ས་བོན་ལ་བརྟེན་ནས་རང་བཞིན་གྱི་སྙིང་རྗེ་ཆེན་པོས་སེམས་འཛིན་ཅིང་སེམས་རྩེ་གཅིག་ལ་རེག་པར་བྱེད་པའོ། ། དཔྱོད་པའི་ཏིང་ངེ་འཛིན་གྱི་དབང་དུ་མཛད་ནས། རེ་ཞིག་ཅིག་ན་དགྲ་ཡང་མཛའ་བོར་འགྱུར། ། ཞེས་པ་ནས། བཟློག་ནས་དགེ་ལ་ཅི་བདེར་གཞག་པར་བྱ། ། ཞེས་པའི་བར་དང༌།
ཡང༌། ལེ་ལོ་འདོད་ཆགས་མི་དགེ་ལྡན་པའི་སེམས་པ་ནས། གསང་སྔགས་ཡི་གེ་མཆོག་ལ་ལེགས་པར་སྦྱར། ། ཞེས་པས། འདིར་ནི་དམིགས་པ་རབ་ཏུ་བྱེད་པས་སེམས་རྩེ་གཅིག་ཏུ་བྱེད་པའོ། ། སེམས་ལས་སུ་རུང་བའི་དགོས་པ་གང་ཞེ་ན། ལེ་ལོ་དང་ནི་གདམས་ངག་རྣམས། ། འདི་དག་ཉེས་པ་ལྔར་འདོད་དོ། ། དེའི་བར་རོ། ། དེའི་རྒྱུ་ནི་སྤོང་བའི་འདུ་བྱེད་བརྒྱད་དེ།
གནས་དང་དེ་ལ་གནས་པ་དང༌། ། ཞི་ཚེ་རྣལ་དུ་འཇུག་པའོ། ། ཞེས་པའི་བར་རོ། ། རྫུ་འཕྲུལ་གྱི་རྐང་པ་རྣམས་ཀྱིས་སེམས་ལས་སུ་རུང་ནས། དེའི་འོག་ཏུ་ཐར་པའི་ཆ་དང་མཐུན་པའི་དགེ་བའི་རྩ་བ་བསྐྱེད་པ་ལ་དབང་བྱེད་པས་རྫུ་འཕྲུལ་གྱི་རྐང་པའི་འོག་ཏུ་དབང་པོ་ལྔ་གཞག་གོ ། དད་པའི་དབང་པོའི་དབང་དུ་མཛད་ནས། དཀོན་མཆོག་གསུམ་ལ་དད་པ་བརྟན་པར་བྱ། ། ཞེས་པས་སོ། ། བརྩོན་འགྲུས་ཀྱི་དབང་པོའི་དབང་དུ་མཛད་ནས། སོས་ཀའི་ནགས་མེ་མཆེད་པའི་མེ་ལྕེ་ཡིས། །
ཞེས་པ་ནས། བརྩོན་འགྲུས་ཆེན་པོའི་མེ་ཡིས་སྡིག་པ་བསྲེག ། ཅེས་པའི་བར་རོ། ། དྲན་པའི་དབང་པོའི་དབང་དུ་མཛད་ནས། མེ་ཏོག་དྲི་བསྟོད་མར་མེ་ཕུལ་བ་དང༌། ། ཞེས་པ་ནས། བསམ་པ་རྣམས་ནི་རྟག་ཏུ་རྫོགས་པར་བྱ། ། ཞེས་པའི་བར་དང༌། འགྲེང་དང་འདུག་དང་གཉིད་ལོག་ཉལ་བ་དང༌། ། རིག་པར་བཅས་ཏེ་རྗེས་སུ་དྲན་པར་བྱ་བའི་བར་རོ། །
ཡང༌། བདེ་གཤེགས་ཆོས་དང་དགེ་འདུན་དྲན་བྱས་ཏེའི་ཚིག་གསུམ་མོ། ། ཡང༌། ལྷ་ལ་སོགས་དང་བགེགས་དང་ལོག་འདྲེན་རྣམས། ། ལྷག་མ་རྣམས་ནི་ཉམས་སུ་བླང་བར་བྱ་བའི་བར་དང༌། ཡང༌། ། ལྷ་ཡི་བདེ་བ་དང་ནི་འབྱོར་པ་དང༌། ། ཞེས་པ་ཚིག་བཞི་པའི་བར་རོ། ། ཡང༌། གང་གི་ཚེ་ན་སེམས་འདི་དང་བ་ཡིས། །
དཀོན་མཆོག་གསུམ་གྱི་གདུང་ཡང་བསབས་པ་ཡིན་གྱི་བར་རོ། ། འདིས་དྲན་པའི་དབང་པོ་ཚུལ་ཁྲིམས་སྒྲུབ་པ་བསྟན་ཏོ།། །། ཏིང་ངེ་འཛིན་གྱི་དབང་པོའི་དབང་དུ་མཛད་ནས། ཇི་ལྟར་གངས་ལ་ཉི་མའི་འོད་ཟེར་གྱིས། ། བཟླས་བརྗོད་མར་མེས་མྱུར་དུ་སེལ་བར་བྱེད་ཀྱི་བར་རོ། ། ཡང༌། ཚེ་རབས་གཞན་དུ་གང་དང་གང་བྱས་པའི། ། དྭང་བའི་ཡིད་ཀྱིས་དངོས་གྲུབ་ཐོབ་པར་འགྱུར་གྱི་བར་རོ། ། འདིས་ཏིང་ངེ་འཛིན་རྩེ་གཅིག་གི་མཚན་ཉིད་སེམས་ཀྱི་བསླབ་པ་བསྟན་ཏོ། ། ཤེས་རབ་ཀྱི་དབང་པོའི་དབང་དུ་མཛད་ནས།
ལས་ཀྱི་དབང་འགྱུར་བདག་པོ་མེད་པ་དང༌། ། ཞེས་པ་ནས། དེ་ཡི་རྗེས་སུ་དགེ་དང་མི་དགེ་འབྲང་གི་བར་རོ། ། དེས་ནི་ཤེས་རབ་ཀྱི་དབང་པོས་ཆོས་རྣམ་པར་དབྱེ་བ་བསྟན་ཏོ། ། དད་པ་ལ་སོགས་པ་རྣམས་སྟོབས་དང་ལྡན་པས་སྟོབས་སོ། ། ཆོས་མཆོག་གི་འོག་ཏུ་མཐོང་ལམ་འབྱུང་བས། སྟོབས་ཀྱི་འོག་ཏུ་བྱང་ཆུབ་ཀྱི་ཡན་ལག་རྣམས་འབྱུང་ངོ༌། ། དེ་ལ་དྲན་པ་ཡང་དག་བྱང་ཆུབ་ཀྱི་ཡན་ལག་གི་དབང་དུ་མཛད་ནས། སྔགས་ཀྱི་རྩ་བ་དང་པོ་ཚུལ་ཁྲིམས་ཏེ། ། ཞེས་པ་ནས།
གསང་སྔགས་དང་ནི་ལེ་ལོ་མེད། ། ཅེས་པའི་བར་དང༌། ཡང༌། ཆགས་དང་རྣམ་བྲེལ་དགེ་ལ་དགའ་བ་དང༌། ། ཚིག་བཞིའི་བར་རོ། ། ཡང༌། ཁྱོད་ཀྱིས་ཇི་སྐད་གསུངས་པ་དེ་བཞིན་དུ། ། ཞེས་པ་ནས། ཁྱོད་ལ་དད་པའི་མིས་ནི་ཐོབ་པར་འགྱུར་གྱི་བར་རོ། ། འདིས་དྲན་པའི་སྟོབས་ཀྱིས་དམིགས་པ་མི་ཡེངས་པར་བསྟན་པའོ། །
ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་གི་དབང་དུ་མཛད་ནས། ལུས་དང་ངག་ཡིད་ལག་པ་མིག་དང་ནི། ། དེ་སྲིད་དུ་ནི་འབུམ་མམ་ཉིས་འབུམ་བཟླས། ། ཞེས་པའི་བར་གྱིས། རང་བཞིན་གྱི་ཡན་ལག་བྱང་ཆུབ་ཀྱི་ངོ་བོ་བསྟན་ཏོ། ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་གི་དབང་དུ་མཛད་ནས། ཇི་ལྟར་རི་དྭགས་དབང་པོ་བཀྲེས་པ་དག ། ཅེས་པ་ནས། འབད་པ་མཆོག་རྣམས་ཀྱིས་ཀྱང་བསྟན་པར་བྱ་བའི་བར་གྱིས། ཉེས་པ་བྱུང་བའི་ཡན་ལག་སོ་སོ་སྐྱེ་བོ་ལས་འདའ་བ་བསྟན་ཏོ། །
དགའ་བ་ཡང་དག་བྱང་ཆུབ་ཀྱི་ཡན་ལག་གི་དབང་དུ་མཛད་ནས། རྩེ་གཅིག་སེམས་དང་ལྡན་པའི་མི་ལ་ནི། ། ཞེས་པ་ནས། དེ་ཚེ་བཟླས་བརྗོད་དགོས་པ་མེད་པར་འགྱུར་གྱི་བར་གྱིས། ཕན་ཡོན་གྱི་ཡན་ལག་ལུས་དང་སེམས་ལ་ཕན་འདོགས་པ་བསྟན་ཏོ། ། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་གི་དབང་དུ་མཛད་ནས། དངོས་གྲུབ་ཉེ་ན་ཟློས་ལ་དགའ་བ་དང༌། ། ཞེས་པ་ནས་དེ་ཚེ་ཉི་ཤུ་ཉེ་བར་འགྱུར་བ་ཡིན་གྱི་བར་གྱིས། ཀུན་ནས་ཉོན་མོངས་པ་གཞི་མེད་པ་རྣམ་པར་དག་པ་བསྟན་ཏོ། ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་གི་དབང་དུ་མཛད་ནས།
དཔེར་ན་རླུང་མེད་ཁང་པའི་ནང་དུ་ནི། ། ཞེས་པ་ནས། ལུས་ལ་ཆོས་ཉིད་དེ་བཞིན་འབར་བར་འགྱུར་གྱི་བར་གྱིས། ལུས་སེམས་གཉིས་སྦྱངས་ནས་མཉམ་པ་ལ་བཞག་སྟེ་ཉོན་མོངས་པ་སྤོང་བ་བསྟན་ཏོ། ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གི་དབང་དུ་མཛད་ནས། སྣ་རྩེར་ལྟ་ཞིང་རྣམ་པར་རྟོག་པ་སྤོང༌། ། ཞེས་པ་ནས། སེམས་ནི་ལས་སུ་རུང་བར་འབྱུང་བར་ངེས་ཀྱི་བར་གྱིས། ཀུན་ནས་ཉོན་མོངས་པ་མེད་པར་བསྟན་ཏོ། ། བྱང་ཆུབ་ཀྱི་ཡན་ལག་གིས་མཐོང་ལམ་ཐོབ་པས་མཐོང་ལམ་གྱི་འོག་ཏུ་སྒོམ་ལམ་བསྟན་པ་ནི་འཕགས་པའི་ལམ་ཡན་ལག་བརྒྱད་དེ།
དེ་རྣམས་མིང་ཙམ་བརྗོད་པ་མི་ཤེས་པས་རེ་རེ་ནས་བསྟན་ཏེ། ལྟ་བའི་དབང་དུ་མཛད་ནས། འཇིགས་དང་ཚགས་པ་བརྒྱ་བྱིན་ཁྱབ་འཇུག་དང༌། ། ཞེས་པ་ནས། སྔགས་ཀྱི་རྣམ་འདྲེན་དེ་ལ་ཕྱག་འཚལ་ལོའི་བར་དང༌། ལོག་པར་ལྟ་བ་རྣམ་སྤངས་པའི། ། ཚིག་གཉིས་ཀྱིས། མཐོང་ལམ་གྱི་རྟོགས་པ་འདི་ལྟར་རྟོགས་སོ་ཞེས་ཡོངས་གཅོད་བསྟན་ཏོ། ། ཡང་དག་པའི་རྟོགས་པའི་དབང་དུ་མཛད་ནས། བུད་མེད་མཚན་ཉིད་སྐྱེས་པའི་མཚན་ཉིད་དང༌། །
ཞེས་པ་ནས། བསྟན་བཅོས་ངན་པ་ཀློག་ཅིང་སློབ་པ་སྤང༌། ། མི་མཐུན་པའི་ཕྱོགས་མ་བརྟགས་མ་དཔྱད་པའི་ཚིག་མི་སྨྲ་བ་བསྟན་པ། ཡང་དག་པའི་ངག་གི་དབང་དུ་མཛད་ནས། ཡུལ་པའི་གཏམ་དང་མི་དབང་བསྟན་པ་དང༌། ། ཞེས་པ་ནས། འདོད་ཆགས་དང་ནི་སྨད་འཚོང་གཏམ་མི་བྱའི་བར་གྱིས། མི་མཐུན་པའི་ཕྱོགས་ཀྱི་གཏམ་སྤང་བའོ། ། ཡང་དག་པའི་ལས་ཀྱི་དབང་དུ་མཛད་ནས། བདག་ལ་བསྟོད་པ་ནམ་ཡང་མི་བྱ་ཞིང༌། །
ཞེས་པ་ནས། བསམས་ནས་སྤངས་ཏེ་དབེན་ལ་དགའ་བར་བྱའི་བར་དང༌། ཡང༌། སྔགས་པ་གསང་སྔགས་བསླབ་པ་མནོས་པ་ནི། ། ཞེས་པ་ནས། བདག་ཉིད་བསྲུང་བྱ་བསྒྲུབ་ལ་འཇུག་པར་བྱའི་བར་གྱིས། སྲོག་གི་ཕྱིར་ཡང་བྱ་བ་མ་ཡིན་པ་མི་བྱེད་པ་ནི་ཚུལ་ཁྲིམས་དང་ལྡན་པར་བསྟན་པའོ། ། ཡང་དག་པའི་འཚོ་བའི་དབང་དུ་མཛད་ནས། ཡོངས་སུ་འཛིན་པ་རྣམ་པར་སྤངས་ནས་སུ། ། ཞེས་པ་ནས།
ཆོག་པའི་སེམས་དང་ལྡན་པས་བསོད་ནམས་ཐོབ་ཀྱི་བར་དང༌། ཡང༌། གཙུག་ཕུད་བཞག་སྟེ་སྐྲ་ནི་བྲེགས་ནས་སུ། ། ཞེས་པ་ནས། ཞེ་ལ་འཛིན་དང་ལེ་ལོ་གཡོ་སྒྱུ་སྤང༌། ། ཞེས་པའི་བར་དང༌། ཡང༌། གླང་ཆེན་རྟ་དང་བ་ལང་བྱ་གག་ཁྱི། ། ཞེས་པ་ནས། འཐབ་མོ་འགྱེད་དང་མི་བལྟ་མི་བྱའོ། །
ཞེས་པའི་བར་གྱིས་མི་མཐུན་པའི་ཕྱོགས་བྱིང་རྒོད་དང་ཉེ་བའི་ཉོན་མོངས་པའི་གཉེན་པོ་ཞི་གནས་དང་ལྷག་མཐོང་གི་རྒྱུ་དྲན་པ་ནི་ཡང་དག་པའི་དྲན་པའོ།། །། ཡང་དག་པའི་ཏིང་ངེ་འཛིན་གྱི་དབང་དུ་མཛད་ནས། འདོད་ཆགས་ལ་སོགས་ཉོན་མོངས་ཚོགས་ལྡང་བའི། ། ཞེས་པ་ནས། འདོད་ཆགས་ལ་སོགས་སྐྱོན་གྱིས་རྙོག་པར་འགྱུར་གྱི་བར་གྱིས་སྙོམས་པར་འཇུག་པའི་སྒྲིབ་པ་དང་བྲལ་བར་བསྟན་ཏོ།། །། ཚོགས་ཀྱི་ལམ་ལ་གནས་པས་ཀྱང་བྱང་ཆུབ་ཀྱི་ཆོས་སུམ་ཅུ་རྩ་བདུན་བསྒོམ་དགོས་པར་བསྟན་པ་ནི། དེ་བཞིན་འདིས་ནི་མཐོ་རིས་ཐར་པ་ཐོབ། ། ཅེས་པ་ནས། དགེ་བའི་ལས་དེ་ཡང་དག་བསྐྱེད་པ་ཡིན་གྱི་བར་རོ། ། འཕགས་པའི་བདེན་པ་བཞི་དང་སྦྱར་བ་བཤད་ཟིན་ཏོ། །
དེ་ལྟར་སྒྲུབ་པའི་རྣལ་འབྱོར་པ་འཁོར་བ་ལ་སྐྱོ་ཞིང་མྱ་ངན་ལས་འདས་པར་གཞོལ་བ་དེ། སྙོམས་པར་འཇུག་པའི་སྒྲིབ་པ་དང་བྲལ་བའི་དོན་དུ་ཏིང་ངེ་འཛིན་སྦྱང་བའི་ཕྱིར། ལྷའི་གནས་པ་བསམ་གཏན་བཞི་བསྒོམ་དགོས་པར་སྟོན་ཏོ། ། དེ་ལ་བསམ་གཏན་དང་པོ་ལ་ཡན་ལག་ལྔ་སྟེ། རྟོག་པ་དང༌། དཔྱོད་པ་དང༌། དགའ་བ་དང༌། བདེ་བ་དང༌། སེམས་རྩེ་གཅིག་པ་ཉིད་དོ། ། དེ་ལ་རྟོག་པ་དང་དཔྱོད་པའི་དབང་དུ་མཛད་ནས།
གླིང་བུའི་སྒྲ་དང་རྔ་ཡི་སྒྲ་རྣམས་དང༌། ། ཞེས་པ་ནས། དཀྱུས་རིང་མིག་ཅན་གཞན་ནི་མ་མཐོང་བླ། ། ཞེས་པའི་བར་དང༌། ཡང༌། སྟག་དང་སྦྲུལ་དང་མེ་འདྲའི་འཇིག་རྟེན་དག ། བསམས་ནས་སྤངས་ཏེ་དབེན་ལ་དགའ་བར་བྱ། ། ཞེས་པས། གཉེན་པོའི་ཡན་ལག་བསྟན་ཏེ། དེ་གཉིས་ཀྱིས་འདོད་པ་དང་གནོད་སེམས་དང་འཚེ་བའི་རྣམ་པར་རྟོག་པ་ལ་སོགས་པ་སྤོང་བའི་ཕྱིར་རོ། །
དགའ་བ་དང་བདེ་བའི་དབང་དུ་མཛད་ནས། དགའ་བ་ལུས་ནི་ཤིན་ཏུ་སྦྱངས་པ་ཐོབ། ། ལུས་སྦྱངས་པས་ནི་བདེ་བའི་སྐལ་ལྡན་འགྱུར། ། ཞེས་ཕན་ཡོན་གྱི་ཡན་ལག་བསྟན་ཏེ། རྟོག་དཔྱོད་གཉིས་ཀྱིས་གཉེན་པོ་བྱས་པས་མི་མཐུན་པའི་ཕྱོགས་ལ་དབེན་པ་ལས་སྐྱེས་པའི་དགའ་བ་དང་བདེ་བ་ཐོབ་པའི་ཕྱིར་རོ། ། སེམས་རྩེ་གཅིག་པའི་དབང་དུ་མཛད་ནས། རྩེ་གཅིག་སེམས་དང་ལྡན་པའི་མི་ལ་ནི། ། ཡིད་ལས་བྱུང་བའི་དགའ་བ་རབ་ཏུ་སྐྱེ། ། ཞེས་པས་གཉེན་པོ་དང་ཕན་ཡོན་བསྟན་ཏོ། ། བསམ་གཏན་གཉིས་པ་ལ་ཡན་ལག་བཞི་སྟེ། །
ནང་རབ་ཏུ་དང་བ་དང༌། དགའ་བ་དང་བདེ་བ་དང༌། སེམས་རྩེ་གཅིག་པ་ཉིད་དོ། ། ནང་རབ་ཏུ་དང་བའི་དབང་དུ་མཛད་ནས། སེམས་ནི་དང་བས་ལྷ་ཡི་བདེ་བ་དང༌། ། མཐོ་རིས་དང་ནི་བྱང་གྲོལ་འཐོབ་པར་འགྱུར། ། ཞེས་པ་རྟོག་དཔྱོད་གཉིས་དང་སྐྱོན་དུ་མཐོང་སྟེ་དེའི་གཉེན་པོ་བསྟན་ཏོ།། །། ཡན་ལག་ལྷག་མ་གསུམ་སྔ་མ་དང་འདྲའོ། ། བསམ་གཏན་གསུམ་པ་ལ་ཡན་ལག་ལྔ་སྟེ། བཏང་སྙོམས་དང༌།
དྲན་པ་དང༌། ཤེས་བཞིན་དང༌། བདེ་བ་དང༌། སེམས་རྩེ་གཅིག་པ་ཉིད་དོ། ། དེ་ལ་བཏང་སྙོམས་ཀྱི་དབང་དུ་མཛད་ནས། བཏང་སྙོམས་ལྡན་ཞེས་གསུངས་ཏེ། སེམས་མཉམ་པ་ཉིད་དང༌། སེམས་རྣལ་དུ་འདུག་པ་དང༌། སེམས་ལྷུན་གྱིས་གྲུབ་པའོ། ། དྲན་པ་དང་ཤེས་བཞིན་གྱི་དབང་དུ་མཛད་ནས།
དཔེར་ན་རླུང་མེད་ཁང་པའི་ནང་དུ་ནི། ། ཞེས་པ་ཚིག་བཞིས་བསྟན་ཏེ། དྲན་པ་དང་ནི་འདྲིས་པའི་དངོས་པོ་མ་བརྗེད་པའོ། ། ཤེས་བཞིན་ནི་གཞན་དུ་མི་གཡེང་བ་སྟེ། འདི་དག་གིས་ནི་དགའ་བ་ནི་རྣམ་པར་རྟོག་པ་སྤོང་བས། གཉེན་པོའི་ཡན་ལག་ཏུ་བསྟན་ཏོ། ། བདེ་བ་དང་སེམས་རྩེ་གཅིག་པའི་ཡན་ལག་རྣམས་གོ་རིམ་བཞིན་ནོ། ། བསམ་གཏན་བཞི་པ་ལ་ཡན་ལག་བཞི་སྟེ། བཏང་སྙོམས་ཡོངས་སུ་དག་པ་དང༌། དྲན་པ་ཡོངས་སུ་དག་པ་དང༌།
སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་དང༌། སེམས་རྩེ་གཅིག་པ་ཉིད་དོ། ། དེ་ལ་དང་པོ་གཉིས་ནི་བདེ་བའི་གཉེན་པོའི་ཡན་ལག་གོ ། གསུམ་པའི་དབང་དུ་མཛད་ནས། གྲགས་དང་མ་གྲགས་རྙེད་དང་མ་རྙེད་དང༌། ། ཞེས་པ་ནས། སྡིག་པའི་གནས་སུ་གྱུར་པ་སྤང་བར་བྱ་བའི་བར་གྱིས་ཕན་ཡོན་གྱི་ཡན་ལག་བསྟན་ཏོ། ། བཞི་པ་སེམས་རྩེ་གཅིག་པ་ཉིད་ནི། དེ་གཉིས་ཀའི་གནས་ཀྱི་ཡན་ལག་གོ ། འདིའི་དགོས་པ་རྣམས་ནི་སེམས་རྣམ་པར་གཡེང་བ་ལས་བླན་པའོ། །
དམིགས་པ་ལ་ནི་སེམས་གཏད་ནས། ། ཞེས་པ་ནས། དེ་གོམས་པ་ལས་འདུ་མི་བྱེད་ཅེས་པའི་བར་གྱིས་ལྷའི་གནས་པ་དང་སྦྱར་བ་བཤད་ཟིན་ཏོ།། །། བྱང་ཆུབ་སེམས་དཔའི་ལྷག་པའི་བསམ་པ་ནི། གནས་སྐབས་གང་དུ་ཡང་སེམས་ཅན་གྱི་དོན་ལྷུར་ལེན་པ་ལ་གཞོལ་བའི་ཕྱིར་རོ། ། དེའི་འོག་ཏུ་ཚངས་པའི་གནས་ཚད་མེད་པ་བཞི་བསྒོམ་དགོས་པར་བསྟན་ཏེ། བྱམས་དང་ཞེས་པས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྙམ་པའི་ཏིང་ངེ་འཛིན་དང༌། སྙིང་རྗེ་དང་ཞེས་པས་སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་པའི་ཏིང་ངེ་འཛིན་དང༌།
དགའ་དང་ཞེས་པས་སེམས་ཅན་ཐམས་ཅད་བདེ་བ་དང་ལྡན་ཞིང་སྡུག་བསྔལ་དང་བྲལ་ན་རེ་དགའ་སྙམ་པའི་ཏིང་ངེ་འཛིན་དང༌། བཏང་སྙོམས་དང་ལྡན་ཞེས་པས། དགྲ་གཉེན་ཐ་མལ་གྱི་རྟོག་པ་མེད་པར་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་པའི་ཏིང་ངེ་འཛིན་ཏོ། ། བྱང་ཆུབ་སེམས་དཔའ་གནོད་སེམས་དང༌། ། ཞེས་པ་ནས། ཉེས་དམིགས་རྣམ་པ་མང་ལ་རེག ། བྱ་བ་དང༌། ཡང་ཉེས་པ་འདི་ཀུན་བྱམས་སོགས་ལ། ། ཞེས་པ་ནས།
དོན་དུ་འཁོར་བའང་ཡོངས་མི་གཏོང༌། ། ཞེས་པའི་བར་གྱིས་ཚངས་པའི་གནས་བཞི་དང་སྦྱར་བ་བཤད་ཟིན་ཏོ། ། དེ་ནས་ཆོས་ཀྱི་དབྱིངས་རྟོགས་པ་ལ་འཇུག་པའི་ཡུལ་རྣམ་པར་ཐར་པའི་སྒོ་གསུམ་དགོས་པར་བསྟན་ཏེ། དེ་ལ་སྟོང་པ་ཉིད་བསྟན་པའི་དབང་དུ་མཛད་ནས། གཟུགས་ཀྱི་འབྱུང་བ་ཆེན་པོ་བཞི་དང་ལྡན། ། ཞེས་པ་ནས། གཟུགས་ནི་སྟོང་པའི་ཕུང་པོ་བཞི་ཡང་རིག་པར་གྱིས་ཀྱི་བར་གྱིས་གང་ཟག་དང་ཆོས་ལ་བདག་མེད་པར་བསྟན་ཏོ། ། མཚན་མ་མེད་པའི་དབང་དུ་མཛད་ནས། བུད་མེད་མཚན་ཉིད་སྐྱེས་པའི་མཚན་ཉིད་དང༌། ། ཞེས་པ་ནས།
བསྟན་བཅོས་ངན་པ་སློབ་ཅིང་ཀློག་པ་སྤང༌། ། ཞེས་པས། གང་ཟག་དང་ཆོས་ལ་བདག་ཏུ་འཛིན་པ་ཉེ་བར་ཞི་བ་བསྟན་ཏོ། ། སྨོན་པ་མེད་པའི་དབང་དུ་མཛད་ནས། ཡུལ་པའི་གཏམ་དང་མི་དབང་བརྟེན་པ་དང༌། ། ཞེས་པ་ནས། འདོད་ཆགས་གཏམ་དང་སྨད་འཚོང་གཏམ་མི་བྱའི་བར་གྱིས། གང་ཟག་དང་ཆོས་ལ་བདག་ཏུ་འཛིན་པའི་རྟེན་ཡང་བསྟན་ཏོ། ། འདིར་ཚིགས་སུ་བཅད་པ་ཡོངས་སུ་ཤེས་དང་སྤང་བ་དང༌། ། ཞེས་པ་ནས།
དོན་རྣམས་གསུམ་དུ་ཡང་དག་བསྒྲགས། ། ཞེས་པའི་བར་གྱིས། རྣམ་པར་ཐར་པའི་སྒོ་གསུམ་དང་སྦྱར་བ་བཤད་ཟིན་ཏོ། ། བསྡུས་པའི་དོན་ལས་གཞན་ནི་དངོས་སུ་གོ་བར་ཟད་ལ། འདིར་རྒོལ་བའི་བརྗེད་བྱང་དུ་བྱས་པ་རྫོགས་སོ།། །། དཔུང་བཟང་གི་མན་ངག་འདི་དག་ནི་སློབ་དཔོན་སངས་རྒྱས་གསང་བས་མཛད་པའི་རྗེས་སུ་འབྲངས་བ་ཡིན་ནོ། ། བརྒྱུད་པ་མི་གསུང་བར་འདུག བནྡེ་གཤིན་རྗེས་དཔལ་ས་སྐྱའི་དབེན་གནས་དམ་པར་ཞུས་སོ། ། འདི་སྔགས་ཕྱི་རྒྱུད་ཀྱི་འདུལ་བ་ཡིན་ནོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
