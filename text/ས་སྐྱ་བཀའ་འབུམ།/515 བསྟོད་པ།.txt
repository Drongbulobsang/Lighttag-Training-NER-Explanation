ས་སྐྱ་བཀའ་འབུམ།
པོད ༥༡༥
བསྟོད་པ།
༼བ༽ ༄༅། །བསྟོད་པ་བཞུགས།། ༄༅། །བསྲུང་བ་ལྔའི་ལྷ་མོ་ལ་བསྟོད་པ་ཞེས་བྱ་བ། རྗེ་བཙུན་རིག་པའི་རྒྱལ་མོ་རྣམས་ལ་ཕྱག་འཚལ་ལོ། ། འགྲོ་ཀུན་དགའ་མཛད་ཐུགས་རྗེའི་རྒྱལ་མཚན་རྩེར། ། ཡོན་ཏན་ནོར་བུ་གདུལ་བྱའི་དཔལ་གྱུར་པ། ། བླ་མ་བཟང་པོའི་ཞབས་ལ་གུས་བཏུད་དེ། ། རིག་པའི་རྒྱལ་མོ་རྣམས་ལ་བསྟོད་པར་བགྱི། ། གཟུགས་ཕུང་གནས་གྱུར་གཏི་མུག་རྣམ་དག་པ། ། མེ་ལོང་ཡེ་ཤེས་རང་བཞིན་ལྷ་མོའི་སྐུ། །
རྒྱལ་བ་ཀུན་གྱི་སྐུ་ཡི་རིགས་ལས་བྱུང༌། ། སོ་སོར་འབྲང་མའི་ཞབས་ལ་ཕྱག་འཚལ་ལོ། ། སྟོན་ཟླ་ལྟར་གསལ་ཞལ་བཞི་ཕྱག་བརྒྱད་མ། ། གཡས་ཞལ་ཆར་སྤྲིན་ལྟ་བུར་ཆེར་གནག་ཅིང༌། ། རྒྱབ་ཞལ་གསེར་མདོག་གཡོན་ཞལ་ཛ་བའི་མདངས། ། གཙུག་ཏོར་མཆོད་རྟེན་གྱིས་བརྒྱན་ཕྱག་འཚལ་ལོ། ། རིན་ཆེན་གྱིས་སྤྲས་བཅུ་དྲུག་ལོན་པའི་ཚུལ། ། འཁོར་ལོ་རྡོ་རྗེ་མདའ་དང་རལ་གྲི་གཡས། ། ཞགས་པ་རྩེ་གསུམ་གཞུ་དང་དགྲ་སྟ་རྣམས། ། གཡོན་གྱི་ཕྱག་ན་བསྣམས་ལ་ཕྱག་འཚལ་ལོ། །
གདོང་བཞི་ཞི་བ་དགའ་བྱེད་གོས་སེར་ཅན། ། མཁའ་ལྡིང་ཀླུ་དབང་གནོན་སྦྱིན་དྲི་ཟ་དང༌། ། མིའམ་ཅི་ཡི་ཚོགས་ཀྱིས་གུས་མཆོད་མ། ། བྱང་ཆུབ་ཤིང་དྲུང་བཞུགས་ལ་ཕྱག་འཚལ་ལོ། ། ཉོན་མོངས་ཞགས་པའི་འཆིང་བ་གཅོད་མཛད་ཅིང༌། ། གཞན་གྱི་སྔགས་དང་ཕྱག་རྒྱ་རྫས་སྦྱོར་དང༌། ། བྱད་སྟེམས་འབྱེད་དང་དྲག་ཤུལ་ལས་རྣམས་ཀུན། ། རབ་ཏུ་འཇོམས་མ་ཁྱོད་ལ་ཕྱག་འཚལ་ལོ། ། དཀོན་མཆོག་མཆོད་ལ་མངོན་པར་བརྩོན་པ་དང༌། ། བརྩེ་བས་གཞན་དོན་གཅིག་ཏུ་ལྷུར་ལེན་ཞིང༌། །
ཐེག་པ་མཆོག་གི་བརྟུལ་ཞུགས་འཛིན་པ་རྣམས། ། ཡོངས་སུ་སྐྱོང་བ་ཁྱོད་ལ་ཕྱག་འཚལ་ལོ། ། རྣམ་ཤེས་གནས་གྱུར་ཞེ་སྡང་རྣམ་དག་པ། ། ཆོས་དབྱིངས་ཡེ་ཤེས་རང་བཞིན་ལྷ་མོའི་སྐུ། ། རྒྱལ་བ་ཀུན་གྱི་ཐུགས་ཀྱི་རིགས་ལས་བྱུང༌། ། སྟོང་ཆེན་རབ་འཇོམས་ཞབས་ལ་ཕྱག་འཚལ་ལོ། ། ནམ་མཁའི་མདངས་ལྡན་ཞལ་བཞི་ཕྱག་བརྒྱད་མ། ། གཡས་ཞལ་ཀུནྡ་ལྟར་དཀར་རྒྱབ་ཞལ་སེར། ། གཡོན་ཞལ་ལྗང་ཞིང་ཞལ་རེར་སྤྱན་གསུམ་ལྡན། ། རྔམ་པའི་སྒྲ་དབྱངས་སྒྲོགས་ལ་ཕྱག་འཚལ་ལོ། །
རྡོ་རྗེ་ལྕགས་ཀྱུ་མདའ་དང་རལ་གྲི་གཡས། ། ཞགས་པ་དང་བཅས་སྡིགས་མཛུབ་དགྲ་སྟ་གཞུ། ། རིན་ཆེན་འབར་བ་གཡོན་པའི་ཕྱག་ན་བསྣམས། ། སྟག་དང་སྦྲུལ་གྱིས་བརྒྱན་ལ་ཕྱག་འཚལ་ལོ། ། ཉི་མར་རོལ་པས་བགེགས་དང་འབྱུང་པོ་མནན། ། མ་མོ་བདུན་དང་སྲིན་མོ་ཤ་ཟ་མོ། ། གནོད་སྦྱིན་མོ་རྣམས་རབ་ཏུ་སྐྲག་མཛད་པ། ། ཏཱ་ལའི་ཤིང་དྲུང་བཞུགས་ལ་ཕྱག་འཚལ་ལོ། ། རླུང་དང་བད་ཀན་མཁྲིས་པའི་ནད་སེལ་ཞིང༌། ། ཐོག་དང་སེར་བ་རླུང་སོགས་གནོད་པ་འཇོམས། །
དུས་མིན་འཆི་བ་ངེས་པར་ཟློག་མཛད་པ། ། འཇིགས་བྱེད་ཁྲོ་མོའི་ཞབས་ལ་ཕྱག་འཚལ་ལོ། ། ཚོར་བ་གནས་གྱུར་སེར་སྣ་རྣམ་དག་པ། ། མཉམ་ཉིད་ཡེ་ཤེས་རང་བཞིན་ལྷ་མོའི་སྐུ། ། རྒྱལ་བ་ཀུན་གྱི་ཡོན་ཏན་རིགས་ལས་བྱུང༌། ། རྨ་བྱ་ཆེན་མོའི་ཞབས་ལ་ཕྱག་འཚལ་ལོ། ། གསེར་བཟངས་མདོག་མཚུངས་ཞལ་གསུམ་ཕྱག་བརྒྱད་མ། ། གཡས་ཞལ་མིག་སྨན་ལྟར་གནག་གཡོན་པ་དམར། ། པདྨ་ཟླ་བར་སེམས་དཔའི་སྐྱིལ་ཀྲུང་བཞུགས། ། སྣ་ཚོགས་རྒྱན་གྱིས་སྤྲས་ལ་ཕྱག་འཚལ་ལོ། །
མཆོག་སྦྱིན་བུམ་པ་འཁོར་ལོ་རལ་གྲི་གཡས། ། དགེ་སློང་དང་བཅས་ལྷུང་བཟེད་རྨ་བྱའི་སྒྲོ། ། སྣ་ཚོགས་རྡོ་རྗེས་མཚན་པའི་བུམ་པ་དང༌། ། རྒྱལ་མཚན་གཡོན་པས་བསྣམས་ལ་ཕྱག་འཚལ་ལོ། ། བདེན་པ་གྲུབ་པའི་དྲང་སྲོང་རྣམས་ཀྱིས་མཆོད། ། སྲིན་མོའི་ཚོགས་འཇོམས་ཀླུ་རྣམས་སྐྲག་མཛད་ཅིང༌། ། ལྷ་མ་ཡིན་རྣམས་ཀུན་ཏུ་རྨོངས་བྱེད་པ། ། མྱ་ངན་མེད་པའི་ཤིང་དྲུང་བཞུགས་ལ་འདུད། ། བརྟན་དང་གཡོ་བའི་དུག་རྣམས་རབ་འཇོམས་ཤིང༌། ། དམོད་པའི་མདའ་དང་འཁྲུལ་འཁོར་འཇིག་པར་བྱེད། །
སྒྲུབ་པོ་དྲི་མེད་བདེ་ལ་འགོད་མཛད་པ། ། རིག་སྔགས་རྒྱལ་མོའི་ཞབས་ལ་ཕྱག་འཚལ་འདུད། ། འདུ་ཤེས་གནས་གྱུར་འདོད་ཆགས་རྣམ་དག་པ། ། ཀུན་རྟོག་ཡེ་ཤེས་རང་བཞིན་ལྷ་མོའི་སྐུ། ། རྒྱལ་བ་ཀུན་གྱི་གསུང་གི་རིགས་ལས་བྱུང༌། ། གསང་སྔགས་རྗེས་སུ་འཛིན་ལ་ཕྱག་འཚལ་ལོ། ། པདྨ་རཱ་གའི་མདངས་ལྡན་ཞལ་གསུམ་མ། ། གཡས་གནག་གཡོན་པ་ཀུནྡ་ཟླ་བའི་མདོག ། སྤྱན་གསུམ་པདྨ་རྒྱས་འདྲས་འགྲོ་ལ་གཟིགས། ། རིན་ཆེན་རྒྱན་གྱིས་མཛེས་ལ་ཕྱག་འཚལ་ལོ། །
བཅུ་གཉིས་ཕྱག་གི་དང་པོ་ཆོས་འཆད་ཚུལ། ། གཉིས་པ་མཉམ་གཞག་མཆོག་སྦྱིན་མི་འཇིགས་སྦྱིན། ། རྡོ་རྗེ་མདའ་གཡས་གཡོན་པ་སྡིགས་མཛུབ་ཞགས། ། བུམ་པ་སྙེ་མ་གཞུ་ཡིས་བྲེལ་ལ་འདུད། ། འཇིག་རྟེན་སྐྱོང་བ་རྣམས་ཀྱིས་ཞབས་མཆོད་ཅིང༌། ། རྒྱལ་ཆེན་བཞི་ཡིས་རྟག་ཏུ་རིམ་གྲོར་བྱེད། ། རིག་པ་འཛིན་པ་རྣམས་ཀྱིས་གུས་བཏུད་པ། ། ཤིར་ཤིའི་ཤིང་དྲུང་བཞུགས་ལ་ཕྱག་འཚལ་ལོ། ། ཡེ་ཤེས་སྒྱུ་མའི་སྤྲུལ་པས་རྣམ་རོལ་ཞིང༌། ། སྔགས་ཀྱི་སྦྱོར་བས་འགྲོ་བ་ཡོངས་སུ་འཛིན། །
ལྷ་དང་ལྷ་མིན་ཀླུ་དབང་ཚོགས་རྣམས་ཀུན། ། དབང་དུ་མཛད་པ་ཁྱོད་ལ་ཕྱག་འཚལ་ལོ། ། འདུ་བྱེད་གནས་གྱུར་ཕྲག་དོག་རྣམ་དག་པ། ། བྱ་གྲུབ་ཡེ་ཤེས་རང་བཞིན་ལྷ་མོའི་སྐུ། ། རྒྱལ་བ་ཀུན་གྱི་ཕྲིན་ལས་རིགས་ལས་བྱུང༌། ། བསིལ་བའི་ཚལ་གྱི་ཞབས་ལ་ཕྱག་འཚལ་ལོ། ། ཞལ་གསུམ་ཕྱག་དྲུག་མརྒད་མདོག་མཚུངས་པ། ། གཡས་དཀར་གཡོན་ཞལ་ཀརྞི་ཀ་ཡི་མདོག ། རིན་ཆེན་འོད་འཕྲོ་དུ་མས་རྣམ་པར་བརྒྱན། ། སྒེག་པའི་ཚུལ་འཆང་ཁྱོད་ལ་ཕྱག་འཚལ་ལོ། །
ཕྱག་གཡས་མི་འཇིགས་སྦྱིན་དང་རྡོ་རྗེ་མདའ། ། གཡོན་པས་ཞགས་པ་དང་བཅས་སྡིགས་མཛུབ་དང༌། ། རིན་ཆེན་རྒྱལ་མཚན་དང་ནི་གནམ་རུ་འཛིན། ། དཔའ་མོ་དགྱེས་དགུར་སྤྱོད་ལ་ཕྱག་འཚལ་ལོ། ། ལྷ་དང་གྲུབ་པ་རིག་འཛིན་གྱིས་མཆོད་ཅིང༌། ། སྨྱོ་བྱེད་བརྗེད་བྱེད་ལ་སོགས་འབྱུང་པོའི་ཚོགས། ། ཀུན་ཏུ་སྐྲག་མཛད་བྱ་ཡི་གདོན་རྣམས་འཇོམས། ། ཙམ་པའི་ཤིང་དྲུག་པ་ཞུགས་ལ་ཕྱག་འཚལ་ལོ། ། ཞི་དང་རྒྱས་དང་དབང་དང་དགུག་པ་དང༌། ། བསྐྲད་དང་དབྱེ་དང་གསད་ལ་སོགས་པ་ཡི། །
ལས་རྣམས་ཐམས་ཅད་སོ་སོར་སྩོལ་མཛད་པ། ། དོན་ཀུན་སྒྲུབ་བྱེད་མ་ལ་ཕྱག་འཚལ་ལོ། ། མཆོག་ཏུ་དད་པའི་ཡིད་ཀྱིས་བསྐུལ་གྱུར་ནས། ། རབ་ཏུ་བསྔགས་པའི་སྒྲ་དབྱངས་བསྒྲགས་པ་ལས། ། ཉེ་བར་བསྐྲུན་པའི་དགེ་བའི་རྩ་བ་དེས། ། བསྟོད་བྱའི་ཡོན་ཏན་བདག་ལ་རྫོགས་གྱུར་ཅིག ། གང་གིས་ཚུལ་འདིས་རྟག་ཏུ་བསྟོད་བྱེད་ན། ། དེ་ཡི་རྒྱུད་ལ་ལྷ་མོ་དེ་དག་གི ། ཡེ་ཤེས་གཟིགས་པའི་དམ་པ་འཇུག་གྱུར་ཅིང༌། ། ཕྱོགས་རྣམས་ཀུན་ལ་རྟག་ཏུ་རྒྱལ་བར་འགྱུར། །
བསྟོད་ཚིག་འདི་ནི་བློ་གྲོས་རྒྱལ་མཚན་དཔལ། ། བཟང་པོས་མེ་སྦྲུལ་ནག་པའི་ཟླ་བ་ཡི། ། ཚེས་བཅུའི་ཉིན་པར་མི་དབང་ག་པ་ལའི། ། ཕོ་བྲང་ཆེན་པོར་ལེགས་པར་སྦྱར་བའོ། ། ལྷ་མོ་ལྔའི་བསྟོད་པ་སྟེ་གསུམ་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
