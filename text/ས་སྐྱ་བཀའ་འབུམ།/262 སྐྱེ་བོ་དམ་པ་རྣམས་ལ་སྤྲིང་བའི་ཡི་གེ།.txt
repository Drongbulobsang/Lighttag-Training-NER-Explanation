ས་སྐྱ་བཀའ་འབུམ།
པོད ༢༦༢
སྐྱེ་བོ་དམ་པ་རྣམས་ལ་སྤྲིང་བའི་ཡི་གེ།
༼ན༽ ༄༅། །སྐྱེ་བོ་དམ་པ་རྣམས་ལ་སྤྲིང་བའི་ཡི་གེ་བཞུགས་སོ།། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། བརྩེ་བས་ལེགས་པའི་ལམ་ལ་སྦྱོར། ། མཁས་པའི་ཕྱིར་ན་བདེན་པ་སྟོན། ། མུ་སྟེགས་གཞན་གྱིས་མི་བསྒུལ་བའི། ། སྟོན་མཆོག་ཁྱོད་ལ་ཕྱག་འཚལ་ལོ། ། ཕྱོགས་བཅུ་ན་བཞུགས་པའི་བླ་མ་དམ་པ་ཡང་དག་པའི་དགེ་བའི་བཤེས་གཉེན་རྣམས་དང༌། སངས་རྒྱས་དང་བྱང་ཆུབ་སེམས་དཔའ་མངོན་སུམ་གྱི་སྤྱན་དང་ལྡན་པ་རྣམས་བདག་གི་དཔང་དུ་གྱུར་པ་ལགས། གཞན་ཡང་དེང་སང་གི་དགེ་བའི་བཤེས་གཉེན་ཆོས་སྨྲ་བ་རྣམས་དང༌།
སངས་རྒྱས་ཀྱི་བསྟན་པ་ལ་ལྷག་པའི་བསམ་པ་དག་པས་མོས་པའི་སྐྱེས་བུ་དམ་པ་རྣམས་ལ་དོན་འདི་ཞུ་བ། བདག་གིས་རྒྱ་གར་དང་བོད་ལ་ཡོངས་སུ་གྲགས་པའི་སྡེ་སྣོད་གསུམ་དང༌། རྒྱུད་སྡེ་བཞི་ལུང་དང་རིགས་པ་དང༌། གདམས་གང་དང༌། རྗེས་སུ་གདམས་པ་ཕལ་མོ་ཆེ་ཐོས་ཤིང་འདྲིས་པར་བགྱིས། དེ་ལ་བདག་གིས་བསྟན་པ་ལ་འཇུག་པའི་རིམ་པ་འདི་ལྟར་གོ་བས། འཐད་མི་འཐད་ལེགས་པར་དཔྱད་པར་ཞུ། ཐོག་མར་སྐྱབས་འགྲོ་མ་བྱས་ན། སངས་རྒྱས་པའི་ཁོངས་སུ་མི་ཆུད། སེམས་བསྐྱེད་མ་བྱས་ན།
ཐེག་པ་ཆེན་པོའི་ཁོངས་སུ་མི་ཆུད། དབང་བསྐུར་མ་བྱས་ན་གསང་སྔགས་པའི་ཁོངས་སུ་མི་ཆུད་པར་གོ འཇམ་དཔལ་རྩ་བའི་རྒྱུད་ལས། གང་དག་དགེ་སློང་གི་སྡོམ་པ་མ་ཐོབ་པ་དེ་དག་ལ་དགེ་སློང་གི་མིང་མི་གནས། བྱང་ཆུབ་མཆོག་ཏུ་སེམས་མ་བསྐྱེད་པ་དེ་དག་ལ་བྱང་ཆུབ་སེམས་དཔའི་མིང་མི་གནས། གང་དག་དཀྱིལ་འཁོར་ཆེན་པོར་དབང་བསྐུར་བ་མ་བྱས་པ་དེ་དག་ལ་གསང་སྔགས་པའི་མིང་མི་གནས། ཞེས་བྱ་བ་ལ་སོགས་པ་རྒྱས་པར་གསུངས་སོ། ། དེས་ན་ཆོས་ཀྱི་གཞི་སྐྱབས་འགྲོ་ཡིན། དེ་ཡང་ཐུན་མོང་གི་སྐྱབས་འགྲོ་ལ་བརྟེན་ནས་སོ་སོར་ཐར་པའི་སྡོམ་པ་སྐྱེ། དེ་ལམ་གྱི་བདེན་པས་སྦྱངས་ན་སྲིད་པ་གསུམ་ན་དགྲ་བཅོམ་པར་འགྱུར།
རང་སངས་རྒྱས་ཀྱང་གཞི་དེ་ལ་བརྟེན་ནས་སྐྱབས་འགྲོ་དང་ཐབས་ཀྱི་ཆ་ཅུང་ཟད་ཡོད་དོ། ། ཐུན་མོང་མ་ཡིན་པའི་སྐྱབས་འགྲོ་ལ་བརྟེན་ནས་བྱང་ཆུབ་སེམས་དཔའི་སྡོམ་པ་སྐྱེ། སྡོམ་པ་འདི་སེམས་བསྐྱེད་ཀྱི་སྐབས་སུ་ཐོབ། དེ་ལམ་ཕ་རོལ་ཕྱིན་པ་དྲུག་གིས་སྦྱངས་ནས་བསྐལ་པ་གྲངས་མེད་གསུམ་ན་འཚང་རྒྱ། འདི་ཡང་བྱང་ཆུབ་སེམས་དཔའ་དབང་པོ་རྣོ་རྟུལ་གྱི་བྱེ་བྲག་མང་དུ་མཐོང༌། བླ་ན་མེད་པའི་སྐྱབས་འགྲོ་དང་སེམས་བསྐྱེད་ལ་བརྟེན་ནས། རིག་པ་འཛིན་པ་གསང་སྔགས་ཀྱི་སྡོམ་པ་སྐྱེ། དེ་དབང་བསྐུར་གྱི་དུས་སུ་ཐོབ་ཀྱི། གཞན་དུ་ཐོབ་པར་གསུངས་པ་མ་མཐོང༌། དབང་བསྐུར་གྱི་སྡོམ་པ་ལམ་རིམ་པ་གཉིས་ཀྱིས་སྦྱངས་ན་ཡེ་ཤེས་ཕྱག་རྒྱ་ཆེན་པོ་རྟོགས་ཏེ།
རབ་ཚེ་འདི་ལ་འཚང་རྒྱ། འབྲིང་འཆི་ཀའམ་བར་དོར། ཐ་མ་སྐྱེ་བ་བདུན་ནམ་བཅུ་དྲུག་ཚུན་ཆད་ན་འཚང་རྒྱ་བར་གསུངས། དེས་ན། དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པས། ། དུས་གསུམ་དུ་ནི་མངོན་ཕྱག་འཚལ། ། ཞེས་བྱ་བ་དང༌། དཔལ་གསང་བ་འདུས་པ་ལས།
དབང་བསྐུར་ཐོབ་པའི་སློབ་དཔོན་ལ་ཇི་ལྟར་བལྟ་བར་བྱ། ཞེས་བྱ་བའི་ལན་དུ་དུས་གསུམ་གྱི་སངས་རྒྱས་ཐམས་ཅད་མཆོད་པ་དང༌། སློབ་དཔོན་གྱི་བ་སྤུའི་བུ་ག་གཅིག་ལ་མཆོད་པ་བསོད་ནམས་མཉམ་པར་གསུངས། ཐུན་མོང་མ་ཡིན་པའི་གསང་བ་ལས་ཀྱང༌། གང་ལ་དབང་རབ་མཆོག་ཐོབ་པ། ། དེ་ནི་བླ་མར་ཡོངས་སུ་གཟུང༌། ། ཞེས་བྱ་བ་དང༌། ཕྱག་རྒྱ་ཆེན་པོ་ཐིག་ལེ་ལས་ཀྱང༌། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། །
ཞེས་བྱ་བ་ལ་སོགས་པ་གསུངས་སོ། ། འདིའི་ལུང་དང་རིགས་པ་རྣམས་ཡི་གེ་མངས་ཀྱིས་འཇིགས་ནས་འདིར་མ་བྲིས་སོ། ། དེས་ན་སྡོམ་པ་གསུམ་གྱི་བབས་འདི་ལྟར་འཐད་མི་འཐད་ངས་བཤད་པ་དང༌། མདོ་རྒྱུད་ནས་གསུངས་པ་མཐུན་མི་མཐུན་ལེགས་པར་དཔྱད་པར་ཞུ། བྱེ་བྲག་ཏུ་སོ་སོར་ཐར་པ་ལ་ཡང་ཉན་ཐོས་དང་ཐེག་ཆེན་གཉིས། ཉན་ཐོས་ལ་རྩ་བའི་སྡེ་བཞི། སཾ་སྐྲྀ་ཏ་དང༌། པྲ་ཀྲྀ་ཏ་དང༌། ཨ་བ་བྷྲཾ་ཤ་དང༌། པི་ཤཱ་ཙི་ཀ་ཞེས་བྱ་བ་སྐད་རིགས་བཞི་གསུངས།
དེ་ལས་གྱེས་པའི་སྡེ་པ་བཅོ་བརྒྱད་སྣང༌། དེ་དག་ལ་གནང་བཀག་མི་འདྲ་བ་དུ་མ་མཐོང༌། དེ་དག་གིས་དང་པོར་ལེན་ཚུལ་དང༌། བར་དུ་བསྲུང་ཚུལ་དང༌། གནང་བཀག་གི་དབྱེ་བ་དང༌། ཐ་མར་གཏོང་ཚུལ་དང༌། ཕྱིར་བཅོས་པའི་ཐབས་རྣམས་སོ་སོའི་གཞུང་དང་མཐུན་པར་བྱ་དགོས་ཀྱི། ཕན་ཚུན་བསྲེར་མི་རུང་ཞེས་བདག་གིས་བཤད། བོད་དུ་ཐམས་ཅད་ཡོད་པར་སྨྲ་བའི་འདུལ་བ་མིན་པ་མ་བསྒྱུར། ལུགས་འདི་འཐད་མི་འཐད།
སྡེ་པ་ཐ་དད་ཀློག་པའི་འཁོར་ལོ་དང༌། འདུལ་བ་འོད་ལྡན་དང༌། སྤྱོད་འཇུག་གི་ཤེས་རབ་ལེའུ་དང༌། རྣམ་བཤད་རིགས་པ་དང༌། རྟོག་གེ་འབར་བ་ལ་སོགས་པ་ནས་གསུངས་པ་དང༌། ངས་བཤད་པ་དང་མཐུན་མི་མཐུན་དཔྱད་པར་ཞུ། ཐེག་པ་ཆེན་པོའི་སེམས་བསྐྱེད་ལ། དོན་དམ་སེམས་བསྐྱེད་བསྒོམས་པ་ལས་སྐྱེ་བར་གསུངས་ཀྱི། ཆོ་ག་ལས་སྐྱེ་བར་གསུངས་པ་བདག་གིས་མ་མཐོང༌། ཀུན་རྫོབ་སེམས་བསྐྱེད་ཆོ་ག་ལས་སྐྱེ་བར་གསུངས།
དེ་ལའང་ཉན་ཐོས་ཀྱི་ལུགས་ཏེ། ཐེག་པ་ཆེན་པོ་བ་མི་འདོད། ཐེག་པ་ཆེན་པོ་བ་ལའང་སེམས་ཙམ་པ་དང༌། དབུ་མ་པའི་ལུགས་གཉིས་སྣང༌། སེམས་ཙམ་པའི་ལུགས་དེ། སློབ་དཔོན་འཕགས་པ་ཐོགས་མེད་ཀྱི་བཞེད་པ། སྡོམ་པ་ཉི་ཤུ་པའི་ལུགས། ད་ལྟ་བཀའ་གདམས་པས་མཛད་པ་དེ་ཡིན། དེ་ལ་སོ་སོར་ཐར་པ་རིགས་བདུན་གང་རུང་རྟེན་དུ་དགོས་ལ་སྡེ་སྣོད་ཀྱི་མ་མོ་རྣམས་ཤེས་དགོས། དེ་དང་མི་ལྡན་པ་ལ་སེམས་བསྐྱེད་བྱ་བར་མ་གསུངས།
དབུ་མ་པའི་སེམས་བསྐྱེད་འདི། འཕགས་པ་ཀླུ་སྒྲུབ་གྱི་ལུགས་དང༌། སྤྱོད་འཇུག་ནས་འབྱུང་བ་ཆོས་རྗེས་སྐྱ་པ་ཡབ་སྲས་ཀྱིས་མཛད་པའི་ལུགས་དེ་ལགས། དབུ་མ་པའི་ལུགས་ལ་སོ་སོར་ཐར་པ་རིགས་བདུན་རྟེན་དུ་མི་དགོས། བྱང་ཆུབ་སེམས་དཔའི་སྡེ་སྣོད་ཀྱི་མ་མོ་མི་ཤེས་ཀྱང་སེམས་བསྐྱེད་སྐྱེ། འདི་དག་གི་ཆོ་ག་དང༌། བསླབ་བྱའི་ཁྱད་པར་རྣམས་བྱང་ཆུབ་སེམས་དཔའི་ས་དང༌། སྡོམ་པ་ཉི་ཤུ་པ་དང༌། བསླབ་བཏུས་དང༌། སྤྱོད་འཇུག་ཏུ་གསལ།
ངེད་ཟེར་བ་དང༌། གཞུང་དུ་མ་ནས་བཤད་པ་མཐུན་མི་མཐུན་དཔྱད་པར་ཞུ། གསང་སྔགས་ཀྱི་དབང་བསྐུར་ལ། རྒྱུད་སྡེ་བཞི་ལ་དབང་བསྐུར་ཀྱི་བབས་མི་འདྲ་བ་བཞི་སྣང༌། ནང་གསེས་ཀྱི་དབྱེ་བ། དགྱེས་རྡོར་བདེ་མཆོག་ལ་སོགས་ཐ་དད་པ་ཅུང་ཟད་མཐོང༌། སྤྱིར་སློབ་མའི་ལུས་ངག་ཡིད་གསུམ་དང༌། སངས་རྒྱས་ཀྱི་སྐུ་གསུང་ཐུགས་གཅིག་ཏུ་བསྲེས་ནས་སངས་རྒྱས་མ་ཐོབ་ཀྱི་བར་དུ་མི་འབྲལ་བའི་རྟེན་འབྲེལ་བསྒྲིག་ཤེས་ན། དབང་བསྐུར་ཕྱིན་ཅི་མ་ལོག་པ་ཐོབ་པར་འགྱུར། དེ་ལྟ་བུའི་ཆོ་ག་མི་ཤེས་པའི་བྱིན་རླབས་དང༌།
ཆོས་སྒོ་དང༌། གཏོར་དབང་ལ་སོགས་པ་སྨིན་བྱེད་ཀྱི་དབང་བསྐུར་དུ་བཤད་པ་རྒྱུད་སྡེ་གང་དུ་ཡང་མ་མཐོང༌། བོད་ཀྱིས་བྱས་པའི་རྒྱུད་ལ་ཡིད་བརྟན་མེད། ངེད་ཟེར་བ་དང་སངས་རྒྱས་ཀྱིས་གསུངས་པའི་རྒྱུད་གཉིས་མཐུན་མི་མཐུན་དཔྱད་པར་ཞུ། རྒྱ་ནག་མཁན་པོ་ན་རེ། འཁོར་བར་སྐྱེ་བའི་རྒྱུ་རང་ངོ་རང་གིས་མ་ཤེས་པས་ལན། རང་ངོ་རང་གིས་ཤེས་ན་འཚང་རྒྱ། དེའི་ཕྱིར་སེམས་ངོ་འཕྲོད་ན་དཀར་པོ་ཆིག་ཐུབ་ཡིན། འདི་ཡི་གཞུང་འཛུགས་པ་ལ་སེམས་ངོ་འཕྲོད་པ་ན་ཉལ་བས་ཆོག་ཟེར་ནས། བསམ་གཏན་ཉལ་བའི་འཁོར་ལོ།
དེའི་གནད་སྟོན་པ་བསམ་གཏན་གྱི་ལོན། དེའི་གགས་སེལ་བ་ལ་བསམ་གཏན་གྱི་ཡང་ལོན། དེའི་གདམས་ངག་རིགས་པས་སྒྲུབ་པ་ལ་ལྟ་བའི་རྒྱབ་ཤ དེ་ལུང་གིས་སྒྲུབ་པ་ལ་མདོ་སྡེ་བརྒྱད་ཅུ་ཁུངས་ཞེས་བྱ་བ་བསྟན་བཅོས་ལྔ་བྱས། དེའི་ལུགས་ཀྱིས་ཆོས་ལ་ཡང་ཡས་འབབ་དང་མས་འཛེག་ཅེས་བྱ་བ། ཅིག་ཅར་པ་དང༌། རིམ་གྱིས་པའི་ལུགས་གཉིས་ཡོད་པ་ལས། ངེད་ཀྱི་འདི་ཁྱུང་ནམ་མཁའ་ལས་བབ་པ་དང་འདྲ། ཅིག་ཅར་བ་ཡིན་ཟེར་རོ། ། དེ་དག་སློབ་དཔོན་ཀ་མ་ལ་ཤཱི་ལས་སུན་ཕྱུང་ནས།
དབུ་མ་བསྒོམ་རིམ་གསུམ་དང༌། དབུ་མ་སྣང་བ་ལ་སོགས་པ་བསྟན་བཅོས་ཆེན་པོ་མཛད་དོ། ། དེ་ནས་རྒྱལ་པོ་ཁྲི་སྲོང་ལྡེ་བཙན་གྱིས། ཁོའི་ཆོས་ལུགས་རྣམས་གཏེར་དུ་སྦས་ནས། ད་སླན་ཆད་བོད་ཀྱི་རྒྱལ་ཁམས་སུ་དཀར་པོ་ཆིག་ཐུབ་སུ་བྱེད་ལ་ཆད་པ་ཡོད་དོ་ཞེས་ཁྲིམས་བཅས། འདི་དག་གི་ལོ་རྒྱུས་རྣམས། རྒྱལ་བཞེད། དཔའ་བཞེད། འབངས་བཞེད་རྣམས་མཐུན་པར་སྣང༌། བདག་གིས་ཀྱང༌།
སློབ་དཔོན་ཀ་མ་ལ་ཤཱི་ལའི་རྗེས་སུ་འབྲངས་ནས་བཤད། མདོ་རྒྱུད་བསྟན་བཅོས་ཀྱི་དགོངས་པའང་འདི་ཡིན་པར་མཐོང༌། དཀར་པོ་ཆིག་ཐུབ་ལ་ཤེས་བྱ་ཐམས་ཅད་མཁྱེན་པ་མི་སྲིད། གསང་སྔགས་སམ་ཕ་རོལ་ཏུ་ཕྱིན་པའི་ལུགས་ཀྱིས་ཐབས་སྣ་ཚོགས་ལ་མཁས་པའི་སྟོང་པ་ཉིད་གོ་བས་ཐམས་ཅད་མཁྱེན་པ་ཉིད་གྲུབ་པར་གོ ། དེའང་སྤྱོད་འཇུག་ལས། སྣ་ཚོགས་རྐྱེན་ལས་བྱུང་བ་ཡི། ། སྒྱུ་མ་དེ་ཡང་སྣ་ཚོགས་ཉིད། ། རྐྱེན་གཅིག་གིས་ནི་ཀུན་ནུས་པ། ། གང་ན་ཡང་ནི་ཡོད་མ་ཡིན། ། ཞེས་བྱ་བ་དང༌།
རྣམ་འགྲེལ་ལས། རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། དེ་ལས་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། ཞེས་བྱ་བ་ལ་སོགས་པ་དུ་མ་དང༌། བརྩེ་ལྡན་སྡུག་བསྔལ་གཞོམ་འདོད་པས། ། ཐབས་རྣམས་ལ་ནི་མངོན་སྦྱོར་མཛད། ། ཐབས་བྱུང་དེ་ནི་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། །
ཞེས་གསུངས་པ་དང༌། ཇི་ལྟར་མདུད་པའི་བྱེ་བྲག་གིས། ། གོས་ལ་ཚོན་བཀྲ་མི་བཀྲ་བ། ། དེ་བཞིན་འཕེན་པའི་དབང་གིས་ན། ། གྲོལ་བའི་ཡེ་ཤེས་བཀྲ་མི་བཀྲ། ། ཞེས་བྱ་བ་དང༌། རྣམ་སྣང་མངོན་བྱང་ལས། ཐབས་དང་མི་ལྡན་ཡེ་ཤེས་དང༌། ། བསླབ་པ་དག་ཀྱང་གསུངས་པ་ནི། ། དཔའ་བོ་ཆེན་པོས་ཉན་ཐོས་རྣམས། །
དེ་ལ་གཞུག་པའི་ཕྱིར་བཤད་དོ། ། གང་དག་དུས་གསུམ་སངས་རྒྱས་རྣམས། ། ཐབས་དང་ཤེས་རབ་ལྡན་པ་ལ། ། བསླབས་ནས་བླ་མེད་ཐེག་པ་ནི། ། འདུས་མ་བྱས་པ་དེ་འཐོབ་བོ། ། ཞེས་གསུངས་ལ། དེ་བཞིན་དུ་མདོ་སྡེ་དང་རྒྱུད་སྡེ། བསྟན་བཅོས་ཆེན་པོ་ཐམས་ཅད་ལས་ཀྱང༌། ཐབས་དང་ཤེས་རབ་ཕུན་སུམ་ཚོགས་པ་མ་གཏོགས་པ། དཀར་པོ་ཆིག་ཐུབ་ཀྱིས་འཚང་རྒྱ་བར་མ་གསུངས།
མདོ་རྒྱུད་ལས་ཕྱག་གམ་བསྐོར་བ་ཙམ་དང༌། མེ་ཏོག་རེ་ཕུལ་བའམ། གཟུངས་རེ་བཏོན་པའམ། སངས་རྒྱས་ཀྱི་མཚན་ཙམ་བརྗོད་པའམ། མོས་གུས་རེ་བྱས་པའམ། སྙིང་རྗེ་རེ་སྐྱེས་པའམ། སྟོང་ཉིད་གོ་བ་ཙམ་གྱིས་འཚང་རྒྱ་བར་གསུངས་པ་ཡོད་མོད་ཀྱི། དེ་དག་ནི་དགོངས་པ་དང༌། ལྡེམ་དགོངས་སུ་ཤེས་པར་བྱའི། སྒྲ་དྲང་པོ་མ་ཡིན་ཏེ།
མགོན་པོ་བྱམས་པས། དོན་སྒྲ་ཇི་བཞིན་ཡོངས་རྟོགས་ན། ། བདག་ཉིད་བསྙེམས་ཤིང་བློ་ཉམས་འགྱུར། ། ཞེས་གསུངས་པ་ལྟར་རོ། ། དཔེར་ན་རྒྱུ་སྤུན་མ་འཚོགས་ན་ཟ་འོག་གི་རི་མོ་མི་འབྱུང་ལ། ས་བོན་དང་ཆུ་ལུད་མ་འཚོགས་ན། ཞིང་གི་སྟོན་ཐོག་མི་འབྱུང༌། རྟེན་འབྲེལ་ཐམས་ཅད་མ་འཚོགས་ན། ། རྫོགས་པའི་སངས་རྒྱས་མི་འབྱུང་བར་གོ ། སྤྱིར་སེམས་ངོ་འཕྲོད་པ་དགོས་མོད།
འོན་ཀྱང་བཟང་ངན་གཉིས་སུ་སྣང༌། ཐབས་ཀྱིས་ཡོན་ཏན་རྫོགས་ནས་སེམས་ངོ་འཕྲོད་ན་འཚང་རྒྱ་བར་འགྱུར་ལ། ཐབས་ཀྱིས་ཡོན་ཏན་མ་རྫོགས་པར་སེམས་ངོ་འཕྲོད་པ་ལ་ཇི་ལྟར་བཟང་ཡང༌། ཉན་ཐོས་ཀྱི་དགྲ་བཅོམ། འབྲིང་གཟུགས་མེད་ཀྱི་ཁམས། ཐ་མ་ངན་སོང་དུ་སྐྱེ་བར་གསུངས། སློབ་དཔོན་ཀླུ་སྒྲུབ་ཀྱིས། སྟོང་པ་ཉིད་ལ་བལྟ་ཉེས་ན། ། ཤེས་རབ་ཆུང་བ་རྣམས་ཕུང་བར་འགྱུར། ། ཞེས་གསུངས་པ་ཡང་དེ་ལ་དགོངས།
དེ་བཞིན་དུ་ཞིང་ལས་སྙེ་མ་འོང་དགོས་ཀྱང༌། འོང་ལུགས་བཟང་ངན་གཉིས་ཡོད། སྡོང་བུ་རྫོགས་ནས་སྙེ་མ་བྱུང་ན་ལོ་ལེགས་འབྱུང༌། མ་རྫོགས་པར་སྙེ་མ་བྱུང་ན་ལོ་ཉེས་འགྲོ། དེ་བཞིན་དུ་སེམས་ངོ་འཕྲོད་པའང༌། དུས་ཚོད་ལ་འཕྲོད་པས་ཆོག དུས་མ་ཡིན་པར་འཕྲོད་པ་ལ་གྲོགས་མེད། འདི་དག་ལ་དགོངས་ནས། ནམ་མཁའི་སྙིང་པོའི་མདོ་ལས། བློ་སྦྱང་མ་བྱས་སེམས་ཅན་ལ། །
སྟོང་པ་ཉིད་ནི་སྒྲོགས་པ་དང༌། ། ཞེས་བློ་མ་སྦྱངས་པ་ལ་སྟོང་པ་ཉིད་བཤད་པ་ལ་རྩ་ལྟུང་འབྱུང་ན། སྟོང་ཉིད་གོ་ན་སྨོས་ཅི་དགོས། དཀོན་མཆོག་བརྩེགས་པ་ལས། ཤཱ་རིའི་བུས་ཆོས་བཤད་ན་དགྲ་བཅོམ་ལྔ་བརྒྱར་འགྲོ་བ་ཞིག འཇམ་དཔལ་གྱིས་ཆོས་གསུངས་པས། དམྱལ་བ་པ་ལྔ་བརྒྱར་སྐྱེས་པའང༌། ཡོན་ཏན་མ་རྫོགས་པར་སེམས་ངོ་འཕྲོད་པ་དགག་པའི་ཕྱིར་གསུངས་པ་ཡིན། དེས་ན་རྒྱུད་ལས་རིམ་གྱིས་པ་དང༌། ཅིག་ཅར་བ་གཉིས་གསུངས་པ་ནི།
བསྙེན་གནས་ལ་སོགས་པའི་སྡོམ་པ་དང༌། ཉན་ཐོས། སེམས་ཙམ། དབུ་མའི་ལྟ་བ་ལ་རིམ་གྱིས་སྦྱངས་ནས། ཕྱིས་དབང་བསྐུར་བྱ་སྟེ། ལམ་རིམ་གཉིས་ལ་སློབ་ན། རིམ་གྱིས་པ་ཞེས་བྱ་ལ། དང་པོ་ཉིད་དུ་གསང་སྔགས་ཀྱི་དབང་བསྐུར་ཏེ། རིམ་པ་གཉིས་ལ་སློབ་པ་ལ་ཅིག་ཅར་བ་ཞེས་ཟེར་ཏེ། དེང་སང་གྲགས་པའི་རིམ་གྱིས་པ་དང༌།
ཅིག་ཅར་པ་དེ་ལྟ་བུ་མདོ་རྒྱུད་ནས་གསུངས་པ་མ་མཐོང༌། ཡང་དང་པོ་ལྟ་བ་བསྟན་ནས། ཕྱིས་སྤྱོད་པ་ལ་རིམ་གྱིས་སྦྱོར་བ། དང་པོ་སྤྱོད་པ་ལ་རིམ་གྱིས་སྦྱངས་ནས། ཕྱིས་ལྟ་བ་སྟོན་པའི་བཀྲི་ལུགས་གཉིས་སྣང་སྟེ། འདི་གཉིས་བློའི་བྱེ་བྲག་གིས་ལམ་རིམ་མི་འདྲ་བ་ཡིན་གྱིས། འདི་དག་ལ་རིམ་གྱིས་པ་དང༌། ཅིག་ཅར་བ་བཤད་པ་མ་མཐོང༌། སྤྱིར་ངེད་ཀྱི་བླ་མ་ཆོས་རྗེ་ས་སྐྱ་པ་ཆེན་པོའི་ཞལ་ནས། བཤད་པ་དང་ལག་ལེན་གང་བྱེད་ཀྱང༌།
སངས་རྒྱས་ཀྱི་གསུང་དང་མཐུན་ན་སངས་རྒྱས་བསྟན་པ་ཡིན། ། མི་མཐུན་བསྟན་པར་མི་འགྱུར་ཞེས་གསུངས། ངེད་ཀྱིས་ཀྱང་དེའི་གསུང་བཞིན་འབད་ནས་བསྒྲུབ་པའི་དོན་ལགས། ལུགས་འདི་འཐད་མི་འཐད་རྣམ་པར་དཔྱད་པར་ཞུ། ཡང་བཅོམ་ལྡན་འདས་ཀྱིས་མདོ་རྒྱུད་ཐམས་ཅད་ལས། ཆོས་ཐམས་ཅད་སྟོང་པ་ཉིད་ཡོད་མེད་ཀྱི་སྤྲོས་པ་དང་བྲལ་པར་གསུངས། དེའང་མདོ་ཏིང་ངེ་འཛིན་རྒྱལ་པོ་ལས། མྱ་ངན་འདས་པའི་ཆོས་ལ་ཆོས་མེད་དེ། ། གང་ཕྱིར་དེ་ཡོད་ནམ་ཡང་ཡོད་མ་ཡིན། ། རྟོག་བཅས་དག་གི་ཡོད་དང་མེད་ཅེས་བསྟན། །
དེ་ལྟར་བརྟགས་པས་སྡུག་བསྔལ་ཞི་མའི་འགྱུར། ། ཞེས་པ་དང༌། ཡོད་དང་མེད་ཅེས་བྱ་བ་མཐའ་ཡིན་ཏེ། ། གཙང་དང་མི་གཙང་འདི་ཡང་མཐའ་ཡིན་ནོ། ། དེ་ལྟར་མཐའ་གཉིས་རྣམ་པར་སྤང་བྱ་སྟེ། ། མཁས་པས་དབུས་ལའང་གནས་པར་མི་བྱའོ། ། ཞེས་བྱ་བ་དང༌། ཡོད་དང་མེད་ཅེས་བྱ་བ་རྩོད་པ་སྟེ། ། གཙང་དང་མི་གཙང་འདི་ཡང་རྩོད་པ་ཡིན། ། རྩོད་པར་འགྱུར་པས་སྡུག་བསྔལ་ཞི་མི་འགྱུར། །
རྩོད་པ་མེད་པར་གྱུར་ན་སྡུག་བསྔལ་ཞི། ། ཞེས་བྱ་བ་ལ་སོགས་པ་གསུངས་སོ། ། སློབ་དཔོན་ཀླུ་སྒྲུབ་ཀྱིས། ཡོད་ཅེས་བྱ་བ་རྟག་པར་འཛིན། ། མེད་ཅེས་བྱ་བ་ཆད་པར་ལྟ། ། དེས་ན་ཡོད་དང་མེད་པ་ལ། ། མཁས་པས་གནས་པར་མི་བྱའོ། ། ཞེས་བྱ་བ་དང༌། གནས་མེད་ཆོས་འདིས་སྐྲག་གྱུར་པས། ། སྐྱེ་བོ་གནས་ལ་མངོན་དགའ་ཞིང༌། །
ཡོད་དང་མེད་ལས་མ་འདས་པས། ། མི་མཁས་རྣམས་ནི་ཕུང་བར་འགྱུར། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། གཞན་ཡང༌། ཡོད་མེད་འཛིན་པ་ལས་གྲོལ་ན། ། སྡུག་བསྔལ་ཐམས་ཅད་ཞི་བར་འགྱུར། ། ཞེས་གསུངས་སོ། ། དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་མདོ་རྒྱུད་ཐམས་ཅད་དང༌། བསྟན་བཅོས་ཆེན་པོ་ཐམས་ཅད་ལས། ཡོད་མེད་དུ་འཛིན་པ་ཐམས་ཅད་དགག་པར་མཐོང༌།
དེས་ན་ངེད་ཀྱིས་ཀྱང་འཆད་པའི་ཚེ་ན་ཡང༌། ཡོད་མེད་ལས་འདས་པར་བཤད། བསྒོམ་པའི་ཚེ་ཡང་ཡོད་མེད་ལས་འདས་པར་བསྒོམ། བསྔོ་བའི་ཚེ་ན་ཡང་ཡོད་མེད་ལས་འདས་པར་བསྔོ་བ་བགྱིས། ལུགས་འདི་སྡེ་སྣོད་དང་མཐུན་མི་མཐུན་དཔྱད་པར་ཞུ། ཆོས་ཀྱི་དབྱིངས་ཀྱང་དགེ་སྡིག་ལས་གྲོལ་བར་གསུངས། དེའང་སློབ་དཔོན་ཀླུ་སྒྲུབ་ཀྱིས། ཤེས་པས་ཡོད་དང་མེད་ཞིའི་ཕྱིར། ། སྡིག་དང་བསོད་ནམས་ལས་འདས་པ། ། དེ་ཡིས་བདེ་འགྲོ་ངན་འགྲོ་ལས། །
དེ་ནི་ཐར་པ་དམ་པར་བཤད། ། ཅེས་བྱ་བ་ལ་སོགས་པ་རྒྱས་པར་གསུངས་སོ། ། འབུམ་ལས་ཀྱང༌། ཆོས་ཀྱི་དབྱིངས་ལ་ཡོངས་སུ་བསྔོ་བ་མེད་དོ། ། ཞེས་བྱ་བ་ལ་སོགས་པ་གསུངས་སོ། ། དེ་བཞིན་གཤེགས་པའི་སྙིང་པོའང༌། ལང་ཀར་གཤེགས་པ་དང༌། ཐེག་པ་ཆེན་པོ་རྒྱུད་བླ་མ་དང༌། དབུ་མ་ལ་འཇུག་པ་ལ་སོགས་པ་མདོ་བསྟན་བཅོས་ལས་དྲང་དོན་ལ་གསུངས་པར་མཐོང༌། ང་ཟེར་བ་དང་མདོ་བསྟན་བཅོས་ཐམས་ཅད་ལས་གསུངས་པ་གཉིས་མཐུན་མི་མཐུན་དཔྱད་པར་ཞུ།
གཞན་ཡང་ངེད་ཀྱིས་བཤད་པའི་ལུང་དང་རིགས་པ་རྣམས་དང༌། བོད་གཞན་ཟེར་བའི་ལུང་རིགས་མི་འདྲ་བ་མང་དུ་སྣང་བ་འདིའང་གང་བདེན་དཔྱད་པར་ཞུ། མན་ངག་ལའང༌། དབང་བཞི་མན་ངག་གི་གནད་དང༌། ལམ་རིམ་པ་གཉིས་ཀྱི་གནད་དང༌། ཡེ་ཤེས་ཕྱག་རྒྱ་ཆེན་པོའི་གནད་ལའང༌། ང་ཟེར་བ་དང་གཞན་འདོད་པ་གཉིས་མི་འདྲ་བ་དུ་མ་སྣང༌། ས་དང་ལམ་གྱི་རྣམ་གཞག་ལ་ཡང༌། གསང་སྔགས་དང༌། ཕ་རོལ་ཏུ་ཕྱིན་པ་གཉིས་ཀྱི་ལམ་ལྔ་དང༌།
ས་བཅུའི་བགྲོད་ལུགས་མི་འདྲ་བ་དང༌། ཕྱི་དང་ནང་གི་རྟེན་འབྲེལ་གྱི་རྣམ་གཞག་མི་འདྲ་བ་དང༌། སངས་རྒྱས་ཀྱི་ས་ལ་ཡང༌། ཕ་རོལ་ཏུ་ཕྱིན་པ་དང༌། གསང་སྔགས་ཀྱི་མི་འདྲ་བའི་ཁྱད་པར་ལའང༌། ངེད་འདོད་པ་དང་གཞན་ཟེར་བ་གཉིས་མི་འདྲ་བའི་ཁྱད་པར་དུ་མ་གདའ་བས། འདི་དག་ཚིག་དང་དོན་གྱི་རྣམ་དབྱེ་ཤེས་པ། ལུང་དང་རིགས་པའི་གནད་ལ་མཁས་པ། ཕ་རོལ་ཏུ་ཕྱིན་པ་དང༌། གསང་སྔགས་ཀྱི་དོན་ལ་མ་རྨོངས་པ།
གཞུང་དང་གདམས་ངག་གི་གནད་མི་འགལ་བར་ཉམས་སུ་ལེན་པ་ཤེས་པ། དྲང་དོན་དང་ངེས་དོན་གྱིས་མདོའི་ཆ་ཕྱེད་པ། དགོངས་པ་དང་ལྡེམ་དགོངས་ཀྱི་གནད་མ་འཁྲུལ་བར་ཐུགས་སུ་ཆུད་པ། སྒྲ་ཇི་བཞིན་པ་དང་ཇི་བཞིན་མ་ཡིན་པའི་ཚིག་འཆད་ཤེས་པའི་མཁས་པ། དོན་རྣམ་པར་འབྱེད་པར་ནུས་པའི་ཤེས་རབ་ཅན། ཆགས་སྡང་མེད་ཅིང་གཟུ་བོར་གནས་པ། གྲུབ་མཐའ་ངན་པའི་གདོན་གྱིས་བློ་མ་བསླད་པའི་སྐྱེས་བུ་དམ་པ་རྣམས་ཀྱིས་ལེགས་པར་གཟིགས་ལ། ངེད་ཟེར་བ་དང་གཞན་འདོད་པ་གཉིས་གང་བདེན་དཔྱད་པར་ཞུ། ངེས་དོན་གྱི་ལུང་དང་མི་འགལ་ན། དྲང་དོན་གྱི་ལུང་དང་འགལ་ཡང་མི་སྐྱོན།
དངོས་པོ་སྟོབས་ཞུགས་ཀྱི་རིགས་པ་དང་མི་འགལ་ན། རིགས་པ་ལྟར་སྣང་དང་འགལ་ཡང་མི་སྐྱོན། རང་གིས་མཁས་བླངས་པའི་གྲུབ་མཐའ་དང་མི་འགལ་ན། གཞན་གྱིས་ཁས་བླངས་པའི་གྲུབ་མཐའ་དང་འགལ་ཡང་མི་སྐྱོན། དེའི་རིགས་ཅན་ཐམས་ཅད་མཁྱེན་པར་བྱས་ལ་ཐུགས་ཀྱིས་དཔྱད་དེ་དགོངས་པར་ཞུ། མ་དཔྱད་པར་རི་བོང་གི་ཆལ་བཞིན་གཡམ་རྒྱུགས་སུ། བདེན་མི་བདེན་གྱི་དབྱེ་བ་བྱས་ན། སངས་རྒྱས་ཀྱི་བསྟན་པའི་བབས་ལ་གནོད་པ་དང༌། རང་ལ་སྡིག་པའི་ཁུར་ལྕི་ཞིང་མཁས་པ་རྣམས་ཀྱིས་བཞད་གད་དུ་འགྱུར་བར་གོ དཔེར་ན་རྒྱལ་པོའི་བཀའ་བཞིན་མ་བསྒྲུབས་ན།
ཡུལ་བརླག་པར་འགྱུར་ན། སངས་རྒྱས་ཀྱི་བཀའ་བཞིན་མ་བསྒྲུབས་ན། འཇིག་རྟེན་བརླག་པར་འགྱུར་བ་སྨོས་ཅི་དགོས། དེའི་ཕྱིར་སངས་རྒྱས་ཀྱི་བསྟན་པ་བསྲུང་བ་ལ་འབད་དགོས། སངས་རྒྱས་ཀྱི་བཀའ་བཞིན་གསུངས་ན་བླ་མ། དེའི་གསུང་བཞིན་བསྒྲུབས་ན་སློབ་མ། དེ་དག་གི་མཐུན་པའི་ཡོ་བྱད་བསྒྲུབས་ན་ཡོན་བདག དེ་ལྟ་བུ་གང་ན་ཡོད་པ་དེ་ན་སངས་རྒྱས་ཀྱི་བསྟན་པ་ཡོད་པར་ཤེས་པར་བྱའོ། ། འཕྲིན་འདི་སངས་རྒྱས་བསྟན་པ་ལ། ། མོས་པའི་སྡེ་སྣོད་འཛིན་པ་དང༌། །
བློ་གྲོས་ལྡན་པའི་མཁས་རྣམས་དང༌། ། སྐྱེ་བོ་དམ་པ་རྣམས་ལ་སྤྲིང༌། ། གལ་ཏེ་བདག་གི་ཚིག་བདེན་ན། ། དམ་པ་རྣམས་ཀྱིས་ལེགས་ཞེས་གསུངས། ། འོན་ཏེ་འདི་ལ་སྐྱོན་ཆགས་ན། ། ལུང་དང་རིགས་པས་སུན་ཕྱུང་ཤིག ། གལ་ཏེ་བདག་གི་བདེན་བཞིན་དུ། ། བླུན་པོ་ཐམས་ཅད་ཁ་འདུས་ནས། ། བདག་ལ་སྐུར་པ་འདེབས་པ་ན། ། དམ་པ་རྣམས་ཀྱིས་དགོངས་སུ་གསོལ། །
བླུན་པོ་རྣམས་ཀྱིས་དུག་ཟོས་ནས། ། སྨན་པ་མཁས་ལ་ཁྲོ་བ་ལྟར། ། བླུན་པོ་ཆོས་ལོག་སྤྱོད་པ་ཡིས། ། མཁས་ལ་ཁྲོ་བ་འདི་རེ་མཚར། ། དེས་ན་རྫོགས་པའི་སངས་རྒྱས་ཀྱི། ། བསྟན་པ་ཕྱི་དྲོའི་ཉི་མ་འདྲ། ། སྐྱེ་བོ་ངན་པའི་འུག་པ་དག ། མགོ་བོ་བཏེག་ནས་ཧུང་སྒྲ་འབྱིན། ། མཁས་དང་མཁས་པ་བསྟེན་པའི་སྒྲུབ་བ་པོ། ། སངས་རྒྱས་བསྟན་ལ་གཅེས་པར་གང་འཛིན་པ། །
དེ་དག་ཀུན་ལ་བདག་གིས་འཕྲིན་འདི་སྤྲིང༌། ། གཟུང་བོར་གནས་པའི་ཡིད་ཀྱིས་ལེགས་པར་དཔྱོད། ། སྡེ་སྣོད་འཛིན་པ་ས་སྐྱ་པཎྜི་ཏས་སྐྱེས་བུ་དམ་པ་རྣམས་ལ་འཕྲིན་དུ་ཕུལ་བ་འདི་རེ་ཞིག་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
