ས་སྐྱ་བཀའ་འབུམ།
པོད ༡༡
གུར་གྱི་དཀའ་འགྲེལ།
༼ཀ༽ ༄༅། །གུར་གྱི་དཀའ་འགྲེལ་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། ལེའུ་དང་པོ་འཁོར་གྱི་ལྷ་མོའི་ཕྲིན་ལས་ཀྱི་སྐབས་སུ་ཤིན་ཏུ་གཏི་མུག་ཅེས་པ་ནི། རྣམ་པར་སྣང་མཛད་ནི་མེ་ལོང་ལྟ་བུའི་ཡེ་ཤེས་ཡིན་ལ། ཡེ་ཤེས་དེ་ཉིད་ལས་སྐམ་པ་མ་ལ་སོགས་པར་འབྱུང་སྟེ་ལྷ་མོ་དེ་རྣམས་ཀྱིས་གདུལ་བྱའི་རྒྱུད་ལ་བདེ་བ་མི་རྟོག་པ་བསྐྱེད་པ་ནི་ཤིན་ཏུ་གཏི་མུག་གོ ། རྨོངས་བྱེད་ནི་དེའི་སྒོ་ནས་གདུལ་བྱ་ཐ་མལ་པའི་གཏི་མུག་སྤོང་བའོ། ། ཤིན་ཏུ་གཟི་བརྗིད་ཆེར་གསལ་བ། ། ཞེས་པ་ནི་མཉམ་པ་ཉིད་ཀྱི་ཡེ་ཤེས་ཉིད་ཉི་ལག་མ་ལ་སོགས་པར་འབྱུང་བ་སྟེ། དེ་རྣམས་ཀྱིས་གདུལ་བྱའི་རྒྱུད་ལ་བདེ་བ་ཆེན་པོ་རང་རིག་པའི་ཡེ་ཤེས་བསྐྱེད་པ་ནི།
གཟི་བརྗིད་ཆེར་གསལ་བའོ། ། ཤིན་ཏུ་འདོད་ཆགས་ནི་སོ་སོར་རྟོག་པའི་ཡེ་ཤེས་ཉིད་པདྨ་ལ་སོགས་སུ་སྤྲུལ་པའོ། ། ཆགས་ཆེན་ལ་ཞེན་པ་ནི་དེ་རྣམས་ཀྱིས་གདུལ་བྱ་རྣམས་ཀྱི་ཐ་མལ་པའི་འདོད་ཆགས་ལས་གྲོལ་བར་བྱེད་པའོ། ། ཕྲག་དོག་ཆེན་པོ་ནི་བྱ་བ་ནན་ཏན་ཏེ་དེ་ཉིད་སྒོ་ལྕགས་མ་ལ་སོགས་པར་འབྱུང་བས། ཐ་མལ་པའི་ཕྲག་དོག་གི་སྒྲིབ་པ་དེ་སྤོང་བ་ནི་སྒྲིབ་ཆེན་ཞེས་བྱའོ། ། གསུང་གི་དོན་མཛད་པའི་ཕྲིན་ལས་ནི་གསུང་གི་སྒོ་ནས། ལས་རྒྱུ་འབྲས་ཀྱི་ཆོས་བསྟན་པའི་སྒོ་ནས་གཏི་མུག་འཇོམས་པ་དང༌། ང་རྒྱལ་བཅོམ་པ་ལ་སོགས་པའོ། ། སྐུས་དོན་མཛད་པའི་ཕྲིན་ལས་ནི། གདུལ་བྱ་གང་ལ་འོས་པ་གདུལ་བ་དེ་ལ་དེའི་སྐུར་སྤྲུལ་ནས་བསྟན་པས།
གདུལ་བྱའི་གཏི་མུག་ལ་སོགས་པ་སྤོང་བའོ། ། ཇི་ལྟར་དོན་མཛད་ན་གདུལ་བྱའི་སེམས་རང་བཞིན་གྱིས་དག་པ་ལ། གློ་བུར་གྱི་དྲི་མ་དག་པའི་ཚུལ་གྱིས་དོན་བྱེད་དོ། ། དེ་ལྟར་དོན་མཛད་པ་དེ་ཡང་སྐུ་གཉིས་ཀྱི་སྒོ་ནས་དོན་མཛད་པ་ལས་སྐུ་གསུམ་ཐོབ་པར་བྱ་བ་ལ། རྫོགས་རིམ་སྟོང་པ་འབའ་ཞིག་བསྒོམས་པས་མི་ཐོབ་སྟེ། བསྐྱེད་པའི་རིམ་པ་ཡང་བསྒོམ་དགོས་ཏེ། གཟུགས་སྐུ་སྒྲུབ་པར་བྱེད་པའི་རྒྱུ་ནི་བསྐྱེད་པ་ཡིན་པས་སོ། ། དེ་ནི་གལ་ཏེ་སྟོང་པ་ཞེས་བྱ་བ་ལ་སོགས་པས་བསྟན་ཏོ། ། ལེའུ་གཉིས་པ་རྫོགས་པའི་རིམ་པ་ནི་སྔར་བསྟན་པའི་བསྐྱེད་རིམ་དང༌། འོག་ནས་འབྱུང་བའི་རིགས་བསྡུས་པའི་དཀྱིལ་འཁོར་ལ་སོགས་པ་བསྒོམ་པ་ནི་རྣམ་པ་དེ་དང་དེ་དག་གི་རྣམ་པར་སྣང་ཡང་རང་གི་ངོ་བོ་གཉིས་སུ་མེད་པའི་ཡེ་ཤེས་བདེ་བ་ཆེན་པོའི་ངོ་བོར་མོས་པ་བྱ་བའི་ཕྱིར་རྫོགས་པའི་རིམ་པ་བསྒོམ་པར་བྱ་བར་སྟོན་ཏེ།
དེ་ཡང་ལས་ཀྱི་ཕྱག་རྒྱ་ལ་བརྟེན་པ་དང༌། ཙཎྜཱ་ལཱི་ལ་བརྟེན་པ་གཉིས་ལས། ཙཎྜཱ་ལཱི་ལ་བརྟེན་པ་སྟེ། ཙཎྜཱ་ལཱི་ལྟར་བཤད་པ་དང༌། ཕྱི་བསྐྱེད་རིམ་གྱི་བསྙེན་སྒྲུབ་བཞིར་བཤད་པ་གཉིས་འགྲེལ་ཆུང་ཉིད་ལས་བཤད་དོ། ། ལས་ཀྱི་ཕྱག་རྒྱ་ལ་བརྟེན་པ་ནི་རྡོ་རྗེ་ཞེས་པ་ནས་འདིར་རིག་ཅེས་པའི་བར་གྱིས་བསྟན་ཏེ། དེ་ལ་རྡོ་རྗེ་པདྨ་འོ་བྱས་པ་ནི། གོང་དུ་ཕྱག་རྒྱ་དང་འོ་ད་འཁྱུད་པ་ལ་སོགས་པ་རྣམ་པ་སྣ་ཚོགས་པའི་སྐད་ཅིག་མ་ལ་དགའ་བ་ཙམ་ཉམས་སུ་མྱོང་བའི་རྗེས་ལ་རྡོ་རྗེ་དང་པདྨ་མཉམ་པར་སྦྱར་བའི་དུས་སུ་མཆོག་དགའ་དང༌། བསྲུབ་པ་དང་སྲུབ་པའི་སྦྱོར་བའི་དུས་སུ་དགའ་བྲལ་གྱི་དགའ་བ་སྟེ། རྣམ་པར་སྨིན་པ་དང་རྣམ་པར་ཉེད་པའི་སྐད་ཅིག་མ་ལ་ཉམས་སུ་མྱོང་བ་ནི་རྡོ་རྗེ་དང་པདྨ་འོ་བྱས་པའོ། །
རི་དྭགས་བརྒྱན་ཞེས་པ་ལ་སོགས་པ་ནི་མཚན་ཉིད་དང་བྲལ་བའི་སྐད་ཅིག་མ་ལ་ས་ཧ་ཛ་ཉམས་སུ་མྱོང་བ་ལ་བྱ་སྟེ། དེ་ཡང་རི་དྭགས་བརྒྱན་པ་ནི་ཟླ་བ་སྟེ་བྱང་སེམས་སོ། ། ཟོས་པ་ནི་ཐབས་ཀྱི་རིགས་ཀྱི་བདག་པོའི་རྩ་དང་ཤེས་རབ་ཀྱི་རྩ་མཛེས་པའི་སྤྱི་བོར་བྱང་སེམས་ཕབ་པའོ། ། རྡོ་རྗེ་ཆུ་ནི་ཞུ་བའོ། ། འཐུང་བ་ནི་ཕྱིར་མ་ཤོར་བར་གཟུང་བའོ། ། ནོར་ལྡན་ནི་ཞུ་བ་དེ་ལ་བརྟེན་པའི་བདེ་བའོ། ། སངས་རྒྱས་དེ་ཉིད་ཅེས་བྱ་བ་ནི་སངས་རྒྱས་ཐོབ་པར་བྱེད་པའི་ལམ་གྱི་དེ་ཁོ་ན་ཉིད་དེ། བདེ་བ་མི་རྟོག་པ་ས་ཧ་ཛ་སྟེ། དོན་གྱི་ཡེ་ཤེས་དངོས་སུ་བཞེད་དོ། ། འདི་རིག་ཅེས་པ་ནི་དོན་གྱི་ཡེ་ཤེས་སོ། །
རིག་ཅེས་པ་ནི་དེ་ཀ་སྟེ་རྡོ་རྗེ་འཆང་ཡིན་ཞེས་པའོ། ། ལེའུ་འདི་ཉིད་ཀྱིས་གར་གྱི་དོན་བསྟན་པ་ནི་བསྐྱེད་པའི་རིམ་པ་དང་འབྲེལ་བ་སྟེ། བསྐྱེད་པའི་རིམ་པའི་གྲོགས་སྤྱོད་པ་དང་བཅས་པའི་སྤྱོད་པའོ། ། འདིའི་སྒོ་ནས་མུ་གེ་དང་ཆར་དབབ་པ་ལ་སོགས་པ་ལས་ཕྲན་ཚེགས་སྒྲུབ་པར་ཡང་འགྲོའོ། ། དེ་ལ་ཅི་ཁྱོད་དམ་ཚིག་ཧཱུྃ་ཞེས་བྱ་བ་ནི་མི་བསྐྱོད་པའི་ཐུགས་ཀྱི་ཧཱུྃ་ཞེས་ཟློས་པ་སྟེ་ཁ་ལ་སྨོད་པའི་རྒྱུ་མཚན་ནོ། ། ཐུབ་པའི་གཞུ་ཅན་ཡིན་ཞེས་པ་ནི་ཕྱི་རོལ་མུ་སྟེགས་ཐུབ་པའི་གཞུ་ནི་དབང་ཕྱུག་ཆེན་པོའོ། ། རྒྱུད་ནི་ནོར་རྒྱས། མདའ་ནི་ཀློག་མ། མདེའུ་ནི་མེ་ལྕེར་བྱས་ནས་ངག་ཏུ་ཧཱུྃ་བརྗོད་ཅིང་མདའ་འཕེན་པ་ལྟར། ཁྱོད་ཀྱང་ངག་ཏུ་ཧཱུྃ་བརྗོད་པས་ཕྱི་རོལ་མུ་སྟེགས་པ་ཐུབ་པ་ཡིན་ནམ།
ཞེས་སྨོད་པའི་སྒོ་ནས་དྲི་བའོ། ། དེའི་ལན་ནི་མིན་ཞེས་པ་སྟེ། འདི་ལ་གཉིས་གསུངས་ཏེ། ང་མུ་སྟེགས་ཐུབ་པ་མིན་ཞེས་པ་དང༌། བདག་གཉིས་དང་བྲལ་བས་བདག་གཉིས་ཀྱི་ངོ་བོ་མིན་ཞེས་བྱ་བ་གཉིས་གསུངས། དཔལ་ལྡན་སྙིང་རྗེའི་སྟོབས་ནི་གཉིས་སུ་མེད་པའི་ཡེ་ཤེས་ཀྱི་དཔལ་དང་ལྡན་པ་དང༌། མཚན་མའི་རྟོག་པ་འཇོམས་པའི་སྟོབས་དང་ལྡན་པའོ། ། བདག་སྟོབས་ཞེས་པ་ལ་སོགས་པ་ནི། བདག་སྟོབས་ཞེས་པ་ཁ་ལ་སྨོད་པའི་དྲི་བ་དང༌། དོན་གྱིས་བསྟོད་པའི་ལན་གཉིས་ཀ་གོ་བར་བྱའོ། །
འོག་མ་རྣམས་ལ་ཡང་ཕལ་ཆེར་དུ། ཚིག་དང་པོས་ནི་རང་གི་སྙིང་པོའི་སྒོ་ནས་ཁ་ལ་སྨོད་པའི་རྒྱུ་མཚན་བསྟན། ཚིག་གཉིས་པས་ཁ་ལ་སྨོད་པའི་དྲི་བའི་རྒྱུ་མཚན་བསྟན། གསུམ་པས་དེའི་ལན་བསྟན་ཏོ། ། ཚིག་བཞི་པས་ནི་ཡང་ཁ་ལ་སྨོད་པའི་དྲི་བའོ། ། ལན་དེ་གཉིས་ཀྱིས་ཤེས་པར་བྱ་སྟེ། དང་པོའི་དྲི་བ་བྱས་ཏེ། དེ་ནས་ལན་དུ་ཡང་བྱའོ། ། ང་མིན་ཞེས་པ་ཐམས་ཅད་ལ་གོང་གི་དྲི་བ་དེ་མིན་ཞེས་པ་དང༌། བདག་གཉིས་ཀྱི་ངོ་བོ་མིན་ཞེས་པ་གཉིས་སུ་གོ་བར་བྱའོ། །
ལེའུ་བཞི་པ། ཀྱེ་ཡི་རྡོ་རྗེ་རྣལ་འབྱོར་རྒྱུད། ། ཅེས་པ་དེ་ལ་གདུལ་བྱ་སྐྱེས་པ་འདུལ་བའི་དབང་དུ་བྱས་པའམ། རང་བྱིན་གྱིས་བརླབ་པའི་རིམ་པ་ལ་བྱ་སྟེ། དེ་ནི་གོ་རིམ་གྱི་དབང་དུ་བྱས་ནས་དང་པོར་བསྟན་ཏེ། ཕྱི་ནས་རྣལ་འབྱོར་མ་རྒྱུད་ཅེས་པ་ནི། ཀྱེའི་རྡོ་རྗེ་ལས་གདུལ་བྱ་མོ་འདུལ་བའི་དོན་དུ་བྱུང་བའམ། དཀྱིལ་འཁོར་གྱི་འཁོར་ལོ་ལས་ཀྱི་ཕྱག་རྒྱ་རྫོགས་པར་སྟོན་ཏེ། དེ་ནི་ཕྱི་ནས་བསྟན་ཏོ། ། བརྟག་པ་སུམ་ཅུ་རྩ་གཉིས་སུ་བྱེད་པ་ལས།
བརྟག་པ་ཉི་ཤུ་རྩ་དགུ་ནི་གོ་སླའོ། ། སུམ་ཅུ་པ་ནི་གོང་མ་ཐམས་ཅད་ཀྱི་བསྐོང་གི་བརྟག་པའོ། ། དེ་ལྟར་རྒྱུད་རྒྱས་པ་ལ་ནི་བརྟག་པ་སུམ་ཅུ་པ་ལས་མི་བཞེད་དོ། ། བསྡུས་པ་ལས་མཁའ་འགྲོའི་བརྟག་པ་སྟེ། ཞུ་བ་པོ་རྡོ་རྗེ་སྙིང་པོ་ཡིན་པས་མཁའ་འགྲོའི་བརྟག་པ་ཞེས་བྱ་སྟེ་བརྟག་པ་དང་པོའོ། ། མཁའ་འགྲོ་མའི་བརྟག་པ་སྟེ། ཞུ་བ་པོ་བདག་མེད་མ་ལ་སོགས་པ་ཡིན་པས་མཁའ་འགྲོ་མའི་བརྟག་པ་སྟེ་ཕྱི་མའོ། ། དེ་ལྟར་གསུངས་པ་ལ་ནི། གཉིས་པའོ། ། དེ་ལྟར་ན་རྩ་རྒྱུད་རྒྱས་པ་ལ་བརྟག་པ་སུམ་ཅུ་དང༌།
བསྡུས་པ་ལ་གཉིས་ཏེ། སུམ་ཅུ་གཉིས་སོ། ། འཁོར་གྱི་ལྷ་མོའི་ཕྱག་མཚན་བསྟན་པ་ནི། དང་པོ་སྐུ་གསུང་ཐུགས་གསུམ་ཀའི་ཕྱག་རྒྱ་སྤྱིར་བསྟན་ལ་དེ་བྱེ་བྲག་ཏུ་ཐུགས་ཀྱི་ཕྱག་མཚན་བསྟན་པ་དེ་ཕྲིན་ལས་བསྟན་པའོ། ། མཁའ་འགྲོ་མའི་སྒྲ་སྒྲུབ་པ་ནི། གོང་དུ་མཁའ་འགྲོ་མ་སྟེ། འཁོར་གྱི་ལྷ་མོ་རྣམས་བསྟན། དེ་རྣམས་ལ་ཌཱ་ཀི་ནཱི་ཞེས་ཟེར་བ་དེ་སཾ་སྐྲྀ་ཏའི་སྐད་ཁོ་ནའམ། འོན་ཏེ་གཞན་གྱི་སྐད་ཡོད་དམ་སྙམ་པ་ལ། གཞན་གྱི་སྐད་ཡོད་པར་བསྟན་པ་སྟེ།
འོད་ཟེར་ཅན་གྱི་རྡོ་རྗེ་ངེས་པར་བརྗོད་པའི་རྒྱུད་ལས་ཌཱ་ཀི་ནཱིར་བསྟན་པ་སྟེ། འོད་ཟེར་ཅན་གྱི་སྐད་དོ། ། དེ་ལྟ་བུའི་མཁའ་འགྲོ་མའི་རྒྱུད་བསྡུས་པའམ། བཤད་པ་རང་ལ་དགོས་པ་ཅི་ཡོད་སྙམ་པ་ལ། དང་པོར་སྨོན་པ་སེམས་བསྐྱེད་པ་ནི་བདག་གིས་སེམས་ཅན་ཐམས་ཅད་བསྒྲལ་བར་ཁས་བླངས་པ་ལ། གཞན་བསྒྲལ་བ་ལ་དང་པོར་བདག་ཉིད་གྲོལ་བར་བྱ་དགོས་པས། བདག་གྲོལ་བ་ལ་དེ་ཁོ་ན་ཉིད་རྟོགས་དགོས་ལ། དེ་ལ་མཁའ་འགྲོ་མ་དགོས་པ་སྟེ། དོན་གྱི་ཡེ་ཤེས་དེ་ཁོ་ན་དངོས་སུ་མཁའ་འགྲོ་མ་ལ་བརྟེན་ནས་སྐྱེ་བས་སོ། ། དེ་བས་མཁའ་འགྲོ་མའི་རྒྱུད་བསྡུས་པའང་བསྟན་དགོས་སོ། །
གཞན་ཡང་བདེ་བ་ཆེན་པོ་མངོན་དུ་བྱེད་པ་ལ། གཞུང་ཉུང་ངུ་བསྡུས་པ་བློ་དམན་པ་འཇུག་སླ་བའམ་རྟོགས་སླ་བས་སོ། ། དོན་མངས་པས་ནི་དེ་ཁོ་ན་རྟོགས་ཏེ། མ་རིག་པའི་གཉིད་ལས་སད་པར་བྱེད་པས་སོ། ། དེ་ནི་བདེ་བའི་ཐབས་དང་ཞེས་པ་ལ་སོགས་པ་རྐང་པ་གསུམ་གྱིས་བསྟན་ཏོ། ། སྔགས་རྣམས་ཀྱིས་ནི་ཁྱད་པར་དུའོ། ། ཞེས་ཟེར་བ་དང་དེ་ལྟར་མཁའ་འགྲོ་མའི་རྒྱུད་བསྡུས་པ་དེ་ལ་བརྟེན་ནས་ཉམས་སུ་བླངས་པས་དེ་ཁོ་ན་རྟོགས་པ་སྐྱེས་པས་མཚན་མ་དང་རྟོགས་པ་ལས་ཡིད་སྐྱོབ་པ་སྟེ་སྔགས་སོ། ། རྒྱུད་ཀུན་གྱི་ནི་སྙིང་པོ་ཞེས་པ་ནི། བླ་ན་མེད་པའི་རྒྱུད་ལས་མཁའ་འགྲོ་མའི་རྒྱུད་འདི་སྙིང་པོའམ་མཆོག་ཏུ་གྱུར་པའོ། ། བདག་མེད་མའི་སྒྲུབ་པ་བསྟན་པ་ནི།
འདིར་བདག་མེད་མ་བསྒོམ་པའི་ཆེ་བ་བསྟན་པའམ། དེའི་བཟླས་པ་དང་དགོད་པའི་གནས་བསྟན་ལ་བསྒོམ་པའི་མངོན་པར་རྟོགས་པ་ནི་ལེའུ་བཅུ་གཉིས་པ་ལས་བསྟན་ཏོ། ། དེ་ལ་ལེའུ་འདིར་ནི་ལྷ་བཅུ་གསུམ་གྱི་དཀྱིལ་འཁོར་ཡིན་ལ། ལེའུ་བཅུ་གཉིས་པར་ནི་བཅོ་ལྔ་པའི་དཀྱིལ་འཁོར་བསྟན་ཏོ། ། བདག་མེད་མའི་དཀྱིལ་འཁོར་བསྒོམ་པའི་སྣོད་དུ་རུང་བར་བྱ་བའི་ཕྱིར་རིག་མའི་དབང་གསུངས་པ་ལ། མཆོག་ཏུ་དགའ་བའི་ཞེས་པ་ནི་དབང་བསྐུར་ནས་སློབ་མའི་རྒྱུད་ལ་བདེ་བ་ཆེན་པོའི་ཉམས་མྱོང་སྐྱེད་པ་སྟེ། དེ་ནི་ཟག་པ་དང་བཅས་པའི་དགའ་བའམ། ཐ་མལ་པའི་དགའ་བ་ལས་མཆོག་ཏུ་དགའ་བའོ། ། ཏིང་ངེ་འཛིན་ནི་དེ་མངོན་དུ་བྱེད་པའི་ཏིང་ངེ་འཛིན་ནོ། ། རིག་མའི་དབང་ཞེས་པ་ནི་རིག་པའི་དབང་ལྔ་དང༌།
དྲུག་པ་རྫོགས་པའི་སངས་རྒྱས་ཀྱི་དབང་དང་དྲུག་ཀ་ཡང༌། ཡབ་ཡུམ་ཞལ་སྦྱོར་གྱིས་བསྐུར་བས་རིག་པའི་དབང་ཞེས་བྱའོ། ། ཡང་བདག་མེད་མའི་དཀྱིལ་འཁོར་བསྒོམ་པའི་སྣོད་དུ་རུང་བར་མ་ཟད། དེ་ལྟར་དབང་གིས་རྒྱུད་སྨིན་པར་བྱས་པ་དེས་རིམ་པ་གཉིས་བསྒོམ་མོ། ། ཞེས་དམ་ཚིག་རྡོ་རྗེའི་བཀའ་ལུང་གིས་རིམ་པ་གཉིས་ཀྱི་དོན་བསྒོམ་པའང་འབྲེལ་ལོ། ། རིམ་པ་གཉིས་བསྒོམ་པའི་ཡན་ལག་བདུན་པར་བྱིན་གྱིས་བརླབ་པ་ནི། རང་བྱིན་བརླབ་སྟེ། དེ་ལ་ཡན་ལག་དྲུག་བསྒོམ་བྱ། ། ཞེས་པ་སྟེ། འདིར་རང་བྱིན་གྱིས་བརླབ་པའི་རིམ་པ་རགས་པའི་རྣལ་འབྱོར་ཏེ།
ཁ་དོག་གི་སྒོ་ནས་རྒྱལ་བ་རིགས་དྲུག་ཏུ་བསྒོམ་པ་ལ་བྱའོ། ། ཡང་རང་བྱིན་བརླབ་ཅེས་པ་ནི། རང་གིས་བདེ་བ་ཆེན་པོའི་ལྷན་ཅིག་སྐྱེས་པ་རྟོགས་པ་དེས། དངོས་པོ་ཐམས་ཅད་ལྷན་ཅིག་སྐྱེས་པར་རྟོགས་པ་ལ་བྱའོ་གསུང༌། ཕྱི་ནས་ཞེས་པ་ནི་རགས་པའི་རྣལ་འབྱོར་དང་བདུན་ཀ་བསྒོམ་པའི་རྗེས་ལ་ལེའུ་བཅུ་བཞི་པ་ནས་འབྱུང་བའི་ཕྲ་མོའི་རྣལ་འབྱོར་བསྒོམ་པར་བསྟན་ཏེ། ཕྱག་མཚན་ཞེས་པ་ལ་སོགས་པ་ནི་དེ་ལྟར་རིམ་པ་གཉིས་བསྒོམས་པ་ལས་དངོས་གྲུབ་འགྲུབ་པའི་རྟགས་ཏེ། དཀྱིལ་འཁོར་གྱི་འཁོར་ལོ་ཉིད་བསྒོམ་པའི་དུས་སུ་མི་གསལ་བ་དང༌། སྤྲིན་ལྟ་བུ་ན་བུན་དང་མཐོང་བ་དང༌། ཤེས་པ་ལ་དམར་ཙེག་ཙེག་པ་འབྱུང་བ་དང༌། ཤིན་ཏུ་གསལ་བར་སྣང་བ་དང༌།
དེ་བས་ཀྱང་ཆེར་གསལ་བར་གནས་པ་དང༌། མངོན་སུམ་དྲན་པར་མཐོང་བ་དང༌། རྗེས་ཐོབ་སྒྱུ་མ་ཙམ་དུ་མཐོང་བ་སྟེ། དྲོད་ལ་སོགས་པ་ལྔ་དང་རྗེས་ཐོབ་དག་པ་འཇིག་རྟེན་པའི་ཡེ་ཤེས་དང་དྲུག་ལ་སྦྱར་རོ། ། དེ་ལྟར་རྟགས་དེ་རྣམས་བྱུང་ནས་དངོས་གྲུབ་བསྒྲུབ་པའི་དངོས་གྲུབ་རང་གི་མཚན་ཉིད་བསྡུ་ན། སྒྱུ་མ་ཐམས་ཅད་ཆོས་སྐུར་གྲུབ་པ་དང༌། ས་བཅུ་ཐོབ་པའི་བྱང་ཆུབ་སེམས་དཔའ་ཐམས་ཅད་ཁམས་གསུམ་སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་འཁོར་དུ་འདུས་པའོ། ། དེ་ལྟ་བུའི་དངོས་གྲུབ་འགྲུབ་པའི་ལྷའི་རྣལ་འབྱོར་གང་ལ་གནས་ནས་བསྒྲུབ་པར་བསྟན་པ་ནི་རིག་མ་ཞེས་པ་ལ་སོགས་པའོ། ། ལེའུ་ལྔ་པའི་སྟོད་ནས་རྒྱལ་བ་རིགས་ལྔ་སོ་སོའི་དམ་ཚིག་སེམས་དཔའ་བསྐྱེད་ནས། དེ་ཉིད་སེམས་དཔའ་སུམ་བརྩེགས་སུ་བསྒོམ་པ་དང༌།
ཡེ་ཤེས་འཁོར་ལོ་དགུག་གཞུག་བྱ་བ་བསྟན་ཏེ། ཐམས་ཅད་ཅེས་པ་ནས་འགྱུར་ཞེས་པའི་བར་གྱིས་བསྟན་པའི་ཚུལ་དང༌། རང་སྔགས་ཞེས་པ་མན་ཆད་བཤད་པ་སྟེ། དེ་ཡང་སོ་སོའི་དམ་ཚིག་སེམས་དཔའ་བསྐྱེད་པའི་ཐུགས་ཀར་ཉི་མ་དང༌། རྣམ་སྣང་ལ་སོགས་པ་ཟླ་བའི་སྟེང་དུ་སོ་སོའི་ས་བོན་དགོད་པ་ནི། རང་སྔགས་ཡི་གེ་རྫོགས་པའོ། ། ཕྱག་རྒྱ་དང་ནི་ཕྱག་མཚན་རྟགས། ། ཞེས་པ་ནི་ས་བོན་ལས་ཕྱག་མཚན་སོ་སོར་གྱུར་པའམ་ཕྱག་མཚན་རྣམས་ལ་ཡང་ས་བོན་དེ་ཉིད་ཀྱིས་མཚན་པའོ། ། དོན་གྱིས་ན་དེ་ལ་ཡེ་ཤེས་སེམས་དཔའ་མཚོན་གང་བ་བསྐྱེད་པ་དང༌། ཡེ་ཤེས་སེམས་དཔའ་དེའི་ཐུགས་ཀར་ཡང་སོ་སོའི་ས་བོན་ལས་ཕྱག་མཚན་སོ་སོར་བསམས་ལ།
ཕྱག་མཚན་རྣམས་ལ་ཡང་ས་བོན་སོ་སོས་མཚན་པར་བསྒོམ་པ་ནི། ཏིང་ངེ་འཛིན་སེམས་དཔའ་འོ་གསུང༌། སྤྲོ་དང་བསྡུ་བ་བྱ་བ་ནི། ། ཞེས་པ་ནི། ཡེ་ཤེས་ཀྱི་དཀྱིལ་འཁོར་གྱི་འཁོར་ལོ་མདུན་དུ་སྤྱན་དྲང་བ་བསྟན་ཏེ། ཏིང་ངེ་འཛིན་སེམས་དཔའི་འོད་ཀྱིས་སོ། ། དཀྱིལ་འཁོར་རྣམས་ཞེས་པ་ནི་ཡེ་ཤེས་ཀྱི་དཀྱིལ་འཁོར་ལྔའོ། ། འབྱུང་གནས་ནི་ཏིང་ངེ་འཛིན་སེམས་དཔའི་དོད་དོ། ། བསྡུས་པའི་དཀྱིལ་འཁོར་གྱིས་བསྡུས་པ། རབ་ལ་ནི་ལྷ་ཞི་བཅུ་རྩ་དགུའོ། །
ལེའུ་དྲུག་པའི་སེམས་དཔའ་སེམས་ཀྱི་རྗེས་དྲན་ཞེས་པ་ནི། མི་བསྐྱོད་པའི་དམ་ཚིག་སེམས་དཔའ་བསྐྱེད་པ་དེ་བཞིན་དུ་ཚིག་རེ་རེས་འོག་མ་རྣམས་ལ་ཡང༌། རྣམ་པར་སྣང་མཛད་ལ་སོགས་པའི་དམ་ཚིག་སེམས་དཔའ་བསྐྱེད་པའོ། ། འདི་ནི་བསྡུས་པའི་དཀྱིལ་འཁོར་གྱི་དབང་དུ་བྱས་པའོ། ། དེ་ལ་ཕྱག་རྒྱ་བཞིའི་རྒྱས་གདབ་པ་ནི། དམ་ཚིག་སེམས་དཔའ་བསྐྱེད་པ་དེ་ལ། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང༌། དེའི་སྐུ་གསུང་ཐུགས་བྱིན་གྱིས་བརླབ་པ་སྟེ་བཞིའོ། ། ད་ནི་ཞེ་སྡང་རྒྱལ་པོ་ཆེ། ། ཞེས་བྱ་བ་ནས་བཀའ་སྩལ་ཏོའི་བར་གྱིས་ནི།
ཕྱག་རྒྱ་བཞིའི་རྒྱ་གཅིག་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་བསྟན་ཏོ། ། གཞུང་ལས་ཡེ་ཤེས་འཁོར་ལོ་སྤྱན་དྲང་བ་ལས་མི་གསལ་ཡང༌། དོན་གྱིས་དགུག་གཞུག་བྱ་བའང་ཤེས་པར་བྱའོ། ། ཉི་མའི་དཀྱིལ་འཁོར་ཞེས་བྱ་བ་ལ་སོགས་པས་ནི་ལྷ་སོ་སོའི་ཐུགས་ཀར་ཉི་མ་ལ་ས་བོན་དང༌། ཕྱག་མཚན་བསྒོམ་པ་བསྟན་ཏེ། དོན་གྱིས་ན་འདིས་དམ་ཚིག་སེམས་དཔའ་ལ། སེམས་དཔའ་སུམ་བརྩེགས་བསྒོམ་པར་བསྟན་ཏོ། ། ནམ་མཁའི་ཞེས་པ་ལ་སོགས་པ་ལ། ནམ་མཁའི་རྣལ་འབྱོར་པ་རང་གི་མདུན་གྱི་ནམ་མཁའོ། ། ཡེ་ཤེས་དཀྱིལ་འཁོར་ཞེས་པ་ནི་རང་གི་ས་བོན་གྱི་འོད་ཀྱིས་ཡེ་ཤེས་ཀྱི་འཁོར་ལོ་སྤྱན་དྲང་བ་སྟེ་བསྒོམ་པའོ། །
འདོད་པའི་ཡོན་ཏན་ཞེས་པ་ལ་སོགས་པ་ཚིགས་བཅད་གཅིག་གིས་ནི་མདུན་དུ་སྤྱན་དྲངས་ལ། རང་གི་སྙིང་གའི་ས་བོན་ལས་གཽ་རཱི་ལ་སོགས་པའམ་ཡང་ན་གཟུགས་རྡོ་རྗེ་མ་ལ་སོགས་པ་སྤྲོས་ཏེ་མཆོད་པ་བསྟན་ཏོ། ། མཚམས་ཀྱི་ཞེས་པ་ལ་སོགས་པས་ནི། སྤྱན་དྲང་བ་དེ་དགུག་གཞུག་བྱ་བར་བསྟན། མཚམས་ཀྱི་ཟེར་ཡང་ཕྱོགས་ཀྱིའོ། ། སྦྱོར་བའི་ཞེས་པ་ནི་སྙིང་གའི་ས་བོན་ལས་གཽ་རཱི་ལ་སོགས་པ་སྤྲོ་བའོ། ། ཡེ་ཤེས་རྒྱ་མཚོ་རབ་བསྒྲུབ་ཅེས་པ་ནི་དགུག་གཞུག་བྱའོ། ། ཡེ་ཤེས་འཁོར་ལོ་འབར་བ་ནི་དམ་ཚིག་པ་དང་ཡེ་ཤེས་པ་གཉིས་སུ་མེད་པར་བྱེད་པའོ། ། དེ་ནི་དང་པོའི་བཀའ་གདམས་སོ། ། ཡང་ནི་འདི་ལྟར་འགྲོར་ཡང་རུང་སྟེ།
ནམ་མཁའ་ཞེས་པ་ནི་སྲུང་བའི་འཁོར་ལོའི་ནང་གི་ཆོས་འབྱུང་གི་ནམ་མཁའོ། ། ཡེ་ཤེས་དཀྱིལ་འཁོར་ནི་དེར་བསྐྱེད་པའི་གཞལ་ཡས་ཁང་ངོ༌། ། འདོད་པའི་ཞེས་པ་ལ་སོགས་པའི་ཚིགས་བཅད་གཅིག་གིས་ནི་གཞལ་ཡས་ཁང་གི་འདོད་པའི་ཡོན་ཏན་གྱི་ལྷ་མོ་གཟུགས་རྡོ་རྗེ་མ་ལ་སོགས་པའོ། ། མཚམས་ཀྱི་ཞེས་པ་ལ་སོགས་པ་ནི་ཞུ་བ་ལས་གླུས་བསྐུལ་བ་སྟེ། འདི་རྒྱུ་རྡོ་རྗེ་འཛིན་པ་བསྐྱེད་པ་དང༌། དེ་ཞུ་བ་མེད་ཀྱང་འདི་ནི་རྒྱུད་ཀྱི་རིམ་པ་སྟེ་དོན་གྱིས་ཤེས་པར་བྱ་གསུང་ངོ༌། ། ཡེ་ཤེས་རྒྱ་མཚོ་བསྒྲུབ་པ་ནི། ཞུ་བ་ལས་གླུས་བསྐུལ་ནས་བཞེངས་པའོ། ། དམ་ཚིག་ཅེས་པ་མན་ཆད་ནི་ཞུ་བ་ལས་བཞེངས་པ་དེ་ལ་ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བར་གོ་བར་བྱའོ། ། སངས་རྒྱས་ཞེས་པ་ལ་སོགས་པས་ནི་རིམ་པ་གཉིས་བསྒོམ་པ་བསྟན་ཏེ།
དེ་ཡང་སངས་རྒྱས་ང་ཞེས་པས་ནི་བསྐྱེད་པ་བསྟན་ལ། ཆོས་ཀྱི་དབྱིངས་ཞེས་པས་ནི་རྫོགས་པ་བསྟན་ཏེ། བསྐྱེད་པའི་རིམ་པའི་ལྷར་སྣང་བ་རང་ཡང༌། རྫོགས་པའི་རིམ་པས་སྣང་ལ་རང་བཞིན་མེད་པར་བསྒོམ་པ་བསྟན་ཏེ། འདིར་རྫོགས་པའི་རིམ་པ་ནི་རང་བྱིན་གྱིས་བརླབ་པའི་རིམ་པ་དམིགས་མེད་དོ། ། གང་ཞེས་པ་ཚིག་རྐང་གཉིས་ཀྱིས་རིམ་པ་གཉིས་བསྒོམ་པའི་ཕན་ཡོན་ཡིན་ནོ། ། འཇིག་རྟེན་ཞེས་པ་མན་ཆད་རྫོགས་པའི་རིམ་པ་རྒྱས་པར་བཤད་དེ། དོན་ནི་རྒྱུའི་རྒྱུད་སེམས་ཅན་ཐམས་ཅད་ལ་གཉིས་སུ་མེད་པའི་ཡེ་ཤེས་ཆེན་པོ་རང་གི་ངང་གིས་རང་ཆས་སུ་ཡོད་པ་བསྟན་ཏེ། ཡང་རང་བཞིན་གྱིས་སྤྲོས་པ་དང་མཚན་མ་དང་བྲལ་བར་འདུག་ལ། གློ་བུར་སྣ་ཚོགས་སུ་འདུག་པ་བསྟན་ཏོ། །
ལེའུ་བདུན་པ་བསྐྱེད་པའི་རིམ་པ་ཡན་ལག་དྲུག་བསྒོམ་པ་བསྟན་པ་ནི་རྩ་བའི་རྒྱུད་ཀྱི་ལེའུ་ལྔ་པ་ཧེ་རུ་ཀ་མངོན་པར་འབྱུང་བ་དང༌། གསུམ་པ་ལྷའི་ལེའུ་བསྐྱེད་པའི་རིམ་པ་བསྟན་པ་དེ། ཡན་ལག་དྲུག་ཏུ་མི་གསལ་བས་དེ་གསལ་གདབ་པའི་ཚུལ་གྱིས་བསྟན། དེ་ལ་སངས་རྒྱས་རྣམས་རྫོགས་པ་ནི་ཡན་ལག་དང་པོ་སྟེ། དེའང་རྫོགས་ལུགས་ནི་རྣམ་སྣང་མཛད་ཅེས་པ་འོག་མ་དང་སྦྱར་ཏེ། རྣམ་པར་སྣང་མཛད་རྒྱལ་པོ་ཆེ་ནི། རྣམ་པར་སྣང་མཛད་ཀྱི་ངོ་བོར་གཞལ་ཡས་ཁང་བྱ་བའམ། ཡང་ན་རྣམ་སྣང་མཛད་འཁོར་ལོ་ལ་བྱའོ། ། སྤྲོ་བ་དང་བསྡུ་བ་ཞེས་པ་ནི་བྷྲཱུྃ་ལས་རྣམ་སྣང་བསམས་པའི་ཐུགས་ཀར་ཡང་བྷྲཱུྃ་གཅིག་བསམས་ལ། དེ་ལས་སྤྲོས་བསྡུས་པ་ལས་གཞལ་ཡས་ཁང་བསྐྱེད་པའོ། །
ཡན་ལག་བྱིང་པོ་གོ་སླའོ། ། ཡང་ན་ནམ་མཁའི་ཁམས་ཞེས་པ་ལ་སོགས་པས་ནི། གཞལ་ཡས་ཁང་བསྐྱེད་པ་དེ་ཉིད་གསལ་བར་བསྟན་ཏོ། ། དེས་ནི་སངས་རྒྱས་རྣམས་ཞེས་པའི་རྗེས་ལ། ནམ་མཁའི་ཁམས་ཞེས་པ་འདོགས་ཏེ། རྣམ་རྫོགས་ཞེས་བྱ་བ་ནི་རྫོགས་ལུགས་ཇི་ལྟར་རྫོགས་བྱ་བ་ལ། ནམ་མཁའི་ཁམས་ཞེས་པ་ལ་སོགས་པ་ཚིགས་སུ་བཅད་པ་བསྟན་ཏོ། ། འོ་ན་དེ་ལྟར་རྫོགས་པ་དེའི་རྒྱུ་ཅི་ལས་སྐྱེས་བྱས་པ་ལ། གཟོད་གོང་གི་རྣམ་སྣང་མཛད་ཅེས་པ་ལ་སོགས་པས་བསྟན་གསུང༌། དེ་ལྟར་བསྐྱེད་པ་ནི།
རྡོ་རྗེ་ལྟ་བུ་ཞེས་པ་ལ་སོགས་པས་བསྟན་ཏེ། མི་བསྐྱོད་པ་ལ་སོགས་པ་ལྷ་ཡབ་ཡུམ་ལྔས་བསྐྱེད་པའོ། ། འབྲས་བྲལ་མ་ཡིན་གྲུབ་སྟེར། ཞེས་པ་ནི་འབྲས་བུ་དང་བྲལ་བ་མིན་པའི་དོན་གྲུབ་པའི་འབྲས་བུ་སྟེར་བས་ཏེ། དོན་ཡོད་ཡབ་ཡུམ་བསྒོམ་པའོ། ། དབང་གི་སྐབས་ཀྱི་བུམ་པའི་དབང་བསྟན་པའི་སྐབས་ནས། དམ་ཚིག་ཁུ་བའི་ཆོ་ག་ཡིས། ། ཧྃ་དང་བསམ་གཏན་བསྐྱེད་བྱས་ནས། ། ཞེས་པ་འདིས་དཀྱིལ་འཁོར་བསྒྲུབ་པའི་ཟུར་གཅིག་བསྟན་ཏེ། མི་བསྐྱོད་པ་ལ་སོགས་པ་ལྷ་ཡབ་ཡུམ་ལྔས།
དམ་ཚིག་ཁུ་བ་ནི། ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་སེམས་ཏེ། ཆོ་ག་ནི་སྙོམས་འཇུག་གོ ། ཧྃ་ནི་དེའི་དུས་སུ་མཚན་མ་དང་རྟོག་པ་བསྲེག་པ་སྟེ། བླ་ན་མེད་པའི་སྦྱིན་སྲེག་གོ ། བསམ་གཏན་ནི་བདེ་བ་ཆེན་པོ་ཉམས་སུ་མྱོང་བ་བསྟན་ཏོ། ། ལེའུ་བརྒྱད་པའི་གླུས་བསྐུལ་བ་ནི། རིགས་བསྡུས་པའི་དཀྱིལ་འཁོར་གྱི་དབང་དུ་བྱས་པ་སྟེ། ཞུ་བའི་ཐིག་ལེ་ལྔ་ལས་གླུས་བསྐུལ་པའོ། ། ཁྱོད་ནི་སངས་རྒྱས་ཞེས་པ་ལ་སོགས་པའི་ཚིག་རྐང་དྲུག་ནི།
རིན་ཆེན་འབྱུང་ལྡན་དང་དོན་གྲུབ་ཀྱི་གླུས་ཀྱི་བསྐུལ་བ་བསྡུས་ནས་བསྟན་པ་སྟེ། སྐུ་ལ་སོགས་པ་གསུམ་ནི་སོ་སོ་ཡིན་ལ་ཡོན་ཏན་དང་ཕྲིན་ལས་གཉིས་ནི། སྐུ་གསུང་ཐུགས་རང་ཡིན་པས་དམན་པས་གཅིག་ཏུ་བྱས་པའོ། ། ཕྱག་རྒྱ་ཆེན་པོ་ཞེས་བྱ་ལ་སོགས་པ་ཚིག་རྐང་དྲུག་གིས་སྐུ་གསུང་ཐུགས་བྱིན་གྱིས་བརླབ་པའི་དགོས་པ་བསྟན་ཏོ། ། དེ་ཡང༌། ཕྱག་རྒྱ་ཆེན་པོ་རབ་སྦྱོར་བས། ། ཞེས་པ་ནི་སྐུ་སྟེ་མཁའ་སྤྱོད་མ་བསྐྱེད་པ་སྟེ། དེས་ནི་ལུས་ཀྱི་ཞེན་པ་སྦྱོང་བའོ། ། བསམ་གཏན་རྡོ་རྗེ་ཞེས་པ་ནི་ཐུགས་རྡོ་རྗེ་ཞབས་འོག་གནས་མའོ། ། རྡོ་རྗེ་བཟླས་པ་ཞེས་པ།
ཚིག་རྐང་གཉིས་ཀྱིས་ནི། གསུང་རྡོ་རྗེས་སྤྱོད་མ་བསྒོམ་པའོ། ། ཡན་ལག་ཕྱག་རྒྱ་ཆེན་པོ་ཞེས་པ་ནི་ལྷའི་སྐུ་ཕྱག་རྒྱ་ཆེན་པོ་བསྒོམ་པ་དེས་ལུས་ཀྱི་ཞེན་པ་སྦྱོང་བའོ། ། བསམ་གཏན་རྡོ་རྗེ་ཞེས་པ་ལ་སོགས་པས་ནི་རྫོགས་པའི་རིམ་པ་མི་རྟོག་པ་བསྒོམ་པ་སྟེ། དེས་སེམས་ཀྱི་ཞེན་པ་སྦྱོང་བའོ། ། རྡོ་རྗེའི་བཟླས་ཞེས་པ་ལ་སོགས་པས་ནི་ནང་གི་བཟླས་པའམ། འདོ་ལིའི་འཛབ་སྟེ། དེས་ཐ་མལ་པའི་ངག་གི་ཞེན་པ་སྦྱོང་བའོ། ། ཚོགས་ཀྱི་མཆོད་པའི་རྗེས་ཀྱི་དཀར་པོ་ཞི་བར་བྱེད་པར་བརྗོད། ཅེས་བྱ་བ་ལ་སོགས་པས་ནི་ཞར་ལས་དཀྱིལ་འཁོར་གྱི་ཁ་དོག་བསྟན་གསུང༌།
ཡང་ན་གོང་དུ། ཞི་བ་ལ་སོགས་རབ་ཏུ་བསྐུལ། ། ཞེས་པ་དེ་སློབ་དཔོན་ལ་ལས་བཞི་བསྐུལ་བ་ལས། ལས་བཞི་བསྒྲུབ་པའི་སྦྱིན་སྲེག་གི་ཐབ་ཀྱི་ཁ་དོག་བསྟན་པའོ། ། སངས་རྒྱས་ཞེས་པ་ལ་སོགས་པ་ནི་བསྐྱེད་པའི་རིམ་པ་བསྒོམ་པའི་ཕན་ཡོན་བསྟན་ཏོ། ། དེ་ནས་དཀྱིལ་འཁོར་བྲི་བར་གསོལ་བ་གདབ་པ་ནི། སྔོན་བྱུང་དང་རྗེས་འཇུག་གཉིས་ཀ་ལ་སྦྱར་རོ། ། སྔོན་བྱུང་ནི་བདག་མེད་མ་ལ་སོགས་པས་རྡོ་རྗེ་འཆང་ལ་རྒྱལ་བ་རིགས་ལྔའི་སྒོ་ནས་བསྟོད་ནས་དཀྱིལ་འཁོར་བྲི་བར་གསོལ་བ་གདབ་པའོ། ། རྗེས་འཇུག་ལ་སློབ་མ་གཽ་རཱི་ལ་སོགས་པའི་ང་རྒྱལ་དང་ལྡན་པས། ཕྱོགས་བཞི་ནས་རྡོ་རྗེ་སློབ་དཔོན་ལ་རིགས་ལྔའི་བསྟོད་པས་བསྟོད་ནས།
དཀྱིལ་འཁོར་བྲི་བར་གསོལ་བ་བཏབ་སྟེ། སློབ་མའི་ངོ་གང་ལ། སློབ་དཔོན་དེ་རྒྱལ་བ་རིགས་ལྔའམ། རྡོ་རྗེ་འཆང་དང་ཁྱད་མེད་པས་དེ་རྣམས་ཀྱི་སྒོ་ནས་བསྟོད་དོ། ། ལེའུ་དགུ་པའི་རབ་ཏུ་གནས་པ་ནི། རྩ་བའི་རྒྱུད་ཀྱི་བརྟག་པ་ཕྱི་མ་རབ་གནས་ཀྱི་ལེའུའི་དོན་ཅུང་ཟད་ཙམ་མི་གསལ་བ་གསལ་བར་བྱེད་པའོ་གསུང༌། དེ་ཡང་དེ་ནས་ཞེས་པ་ནས་ཆོ་གའོའི་བར་གྱིས་བུམ་པ་ལྷག་པར་གནས་པ་བསྟན་ཏེ། དེ་ཡང་བུམ་པའི་མཚན་ཉིད་མ་བསྟན་ཡང་མགུལ་ཆིངས་དང་བཅུད་གཞུག་པ་ཅུང་ཞིག་བསྟན་ཏོ། ། དེ་ནས་ཨོཾ་དེ་ཝ་ཞེས་པ་ལ་སོགས་པས་རིགས་བསྡུས་པའི་དབང་དུ་བྱས་ཏེ། རྒྱལ་བ་ལྔ་ལ་བུམ་པ་ལྔ་བྱས་ལ།
དེ་ནས་སོ་སོའི་དམ་ཚིག་སེམས་དཔའ་ཡབ་ཡུམ་ཚན་ལྔ་བསྐྱེད་པ་བསྟན་ཏོ། ། ཨོཾ་བཛྲ་གཽ་རཱི་ཞེས་པ་ལ་སོགས་པས་དམ་ཚིག་སེམས་དཔའ་བསྐྱེད་པ་དེ་ལ། ཡེ་ཤེས་སེམས་དཔའ་དགུག་གཞུག་བྱ་བ་བསྟན་ཏོ། ། དེ་ཙམ་གྱིས་ནི་བུམ་པ་ལྷག་གནས་ཟུར་ཙམ་བསྟན་ཏོ། ། ཤུན་ལྤགས་ལྔ་ཞེས་པ་ལ་སོགས་པས་ནི་རབ་ཏུ་གནས་པ་བྱ་རྒྱུ་ལྷག་པར་གནས་པ་བསྟན། ཡང་ནི་ཞེས་པ་ལ་སོགས་པས་རབ་ཏུ་གནས་པའི་དངོས་གཞི་ཟུར་ཅིག་ཀྱང་བསྟན་ཏོ། ། སྔ་དེ་ཉིན་པར་སྟ་གོན་བྱས་པའི་ཕྱི་དེ་ཉིན་པར་སྔ་དྲོ་བདག་ཉིད་ལྷའི་ང་རྒྱལ་དང་ལྡན་པས་སྐུ་ལ་སོགས་པ་ཁྲུས་བྱས་ཏེ། མོས་པ་ལས་བྱུང་བའི་མི་དམིགས་པ་སྟོང་པར་བསྒོམས་ལ། སྟོང་པའི་ངང་ལས་ལྷག་པའི་ལྷར་བསྐྱེད་དེ། དེ་ལ་སྐྱེ་མཆེད་དྲུག་བྱིན་གྱིས་བརླབ་པ་ལ་སོགས་པ་བྱས་ནས།
ཡེ་ཤེས་འཁོར་ལོ་དགུག་གཞུག་བྱ། དབང་བསྐུར་རྒྱས་གདབ་པ་ལ་སོགས་པ་རབ་གནས་རྫོགས་པར་བྱའོ། ། དེ་ལྟར་རབ་ཏུ་གནས་པ་བྱས་ཏེ་ལྷར་བསྐྱེད་པ་ལ་མཆོད་པ་ལ་སོགས་པ་བྱ་བ་ནི། མཆོད་པ་ལ་སོགས་པའི་རིམ་པ་ཙམ་ཞེས་པ་ལ་སོགས་པས་བསྟན་ཏོ། ། ནམ་མཁའི་ཁམས་ཞེས་པ་ལ་སོགས་པས་ནི་སྔར་ལེའུ་གཉིས་པར་བསྐྱེད་པའི་རིམ་པ་ཡན་ལག་དྲུག་ཐུན་བཞིར་བསྒོམས་ཀྱང༌། དངོས་གྲུབ་མི་སྟེར་ན་སྟོབས་ཀྱིས་བསྒྲུབ་པ་བྱ་བ་མདོར་བསྟན་པ་དེ། འདིར་རྒྱས་པར་བྱ་བའི་ཚུལ་གྱིས་གསལ་བར་བཤད་པའོ། ། དེ་ཡང་རང་གི་འོད་ཀྱི་རིག་མའི་བྷ་གར་མེའི་དཀྱིལ་འཁོར་བསམས་ལ། རང་གི་ལག་པ་གཡས་པར་སྟོད་རྡོ་རྗེ་རྩེ་ལྔ་པ་སྨད་ཕུར་བུར་འདུག་པར་བསམ། གཡོན་སྡིགས་མཛུབ་ཏུ་འདུག་པར་བསམ་པ།
ངག་ཏུ་ཨོཾ་དུ་རུ་སོགས་བརྗོད་ཅིང་ཕུར་བུས་གདབ་པར་བསམ་མོ། ། མ་མོའི་དཀྱིལ་འཁོར་ཞེས་པ་ལ་སོགས་པས། རྒྱལ་བ་རིགས་བཞི་སྐུ་མདོག་དང་ཞལ་དང་ཕྱག་ལ་སོགས་པ་བསྟན་པ་ནི། གོང་དུ་ལེའུ་ལྔ་པ་ལ་སོགས་པ་རྣམས་སུ་རྒྱལ་བ་ལྔ་པོ་རྣམས་བསྟན་པ་དེ་མི་གསལ་བ་གསལ་བར་བསྟན་ཏོ། ། ཀྱེ་ཡི་རྡོ་རྗེ་དཀྱིལ་འཁོར་མཆོག ། ཅེས་པ་ལ་སོགས་པས་ནི། གོང་དུ་ལེའུ་བརྒྱད་པ་ལས་དཀྱིལ་འཁོར་གསུངས་པ་དེར། ལེའུ་བདུན་པ་ནས་འབྱུང་བའི་དབང་བསྟན་པས། དབང་བསྐུར་བའི་རྡོ་རྗེ་སློབ་དཔོན་ལ་དཀྱིལ་འཁོར་དང་རྗེས་སུ་མཐུན་པའི་ཡོན་དབུལ་བ་བསྟན། སྐལ་བཟང་ཞེས་པ་ལ་སོགས་པས་རྡོ་རྗེ་སློབ་དཔོན་ལ་ཡོན་དབུལ་བའི་རྒྱུ་མཚན་བསྟན་ཏེ།
དེ་ཡང་རྒྱུ་མཚན་ནི་རྡོ་རྗེ་སློབ་དཔོན་ཉིད་སློབ་མའི་ངོ་གང་དུ། རིགས་ལྔའི་ངོ་བོ་ཡིན་པས་རིགས་ལྔ་དང་རྗེས་སུ་མཐུན་པའི་ཡོན་དབུལ་བའོ། ། དེ་ནས་རྡོ་རྗེ་འཛིན་ཞེས་པ་ལ་སོགས་པས་ཀྱང་རྒྱལ་བ་རིགས་ལྔ་བསྐྱེད་པའི་རིམ་པ་ཐུན་བཞིར་བསྒོམས་ཀྱང་དངོས་གྲུབ་སྟེར་བར་མ་མཛད་ན། ཐུགས་སྙིང་པོ་ནས་བསྐུལ་བ་སྟེ། འདི་ཡང་གནད་ལ་བོར་བའི་དེ་ཁོ་ན་དང༌། དྲག་ཤུལ་གྱིས་བསྒྲུབ་པའི་ཁོངས་སུ་འགྲོ་གསུང༌། ལེའུ་བཅུ་པའི་སྤྱོད་པ་ནི་ཕྱོགས་ལས་རྣམ་པར་རྒྱལ་བའི་སྤྱོད་པའོ། ། བསྐྱེད་པ་དང་ཞེས་པ་ལ་སོགས་པས་ནི། སྐྱེ་མཆེད་དྲུག་བྱིན་གྱིས་བརླབ་པའི་ཕན་ཡོན་བསྟན་ཏེ། ལེའུ་བརྒྱད་པར་ནི་ཐ་མལ་པའི་རྣམ་པར་རྟོག་པ་ལས་བློ་བཟློག་པའི་དགོས་པ་བསྟན་ལ་འདིར་ནི་མངོན་པར་ཤེས་པ་དྲུག་ཐོབ་པར་བསྟན་ཏེ།
དེ་ཡང་ལྷའི་མིག་དང་ལྷའི་རྣ་བའི་མངོན་པར་ཤེས་པ་ནི། མིག་གཏི་མུག་རྡོ་རྗེ་དང་རྣ་བ་ཞེ་སྡང་རྡོ་རྗེར་བསྐྱེད་པས་ཐོབ་ལ། གཞན་གྱི་སེམས་ཤེས་པའི་མངོན་པར་ཤེས་པ་དང༌། སྔོན་གྱི་གནས་རྗེས་སུ་དྲན་པ་ནི། ཡིད་བདག་མེད་མར་བསྐྱེད་པས་ཐོབ། ལྷག་མ་སྣ་དང་ལྕེ་དང་ལུས་གསུམ་པོ། སེར་སྣ་རྡོ་རྗེ་ལ་སོགས་པར་བསྐྱེད་པས། རྫུ་འཕྲུལ་གྱི་མངོན་པར་ཤེས་པའམ། ཡང་ན་ཟག་པ་དང་བཅས་པའི་མངོན་པར་ཤེས་པ་སྐྱེད་གསུང༌། འདི་ནས་མངོན་པར་ཤེས་པ་ལྔ་ལས་མ་བསྟན།
ལེའུ་བཅུ་གཅིག་པའི་ལས་བཞི་བསྒྲུབ་པའི་བསམ་པའི་བྱེ་བྲག་དང༌། མཐར་ནི་ཞེས་པ་ལ་སོགས་པས་སྔགས་བསྟན་པ་གཉིས་ཕྱོགས་གཅིག་ཏུ་བསྡེབས་སོ། ། འཕྲོག་པ་ཞེས་པ་ལ་སོགས་པས་ནི་གོང་གི་བུ་མོ་བཀུག་ནས་བཟའ་བར་བྱ། ཞེས་པས་དབང་གི་ལས་རྒྱས་པར་བཤད་པའོ། ། ལེའུ་བཅུ་གཉིས་པ་ལས་བསྐྱེད་པའི་རིམ་པ་བསྟན་པ་ནི། བསྐྱེད་པའི་རིམ་པ་སྤྱིའི་མཚན་ཉིད་དང་སྦྱར་ཏེ་བཤད་པ་སྟེ། ཧེ་རུ་ཀ་སྐྱེད་པའི་ཆོ་ག་དང༌། བདག་མེད་མ་སྐྱེད་པའི་ཆོ་ག་བསྟན་པ་ནི། དེའང་དང་པོར་ཚིག་རྐང་གཉིས་ཀྱིས་སྒྲུབ་པའི་གནས་བསྟན། ཚིག་རྐང་གཅིག་གིས་རྣལ་འབྱོར་པ་ཉིད་ཀྱི་བསམ་གཏན་གྱི་ཁང་པར་སྟན་བདེ་བ་ལ་འདུག་སྟངས་ཇི་ལྟ་བུས་འདུག་པ་བསྟན།
དེ་ནས་རྐང་པ་གཅིག་གིས་ཚོགས་བསག་པའི་རྟེན་མདུན་གྱི་ནམ་མཁར་སྤྱན་དྲངས་ཏེ། དེ་ལ་མཆོད་པ་གསུམ་གྱིས་མཆོད་པ་བསྟན། དེ་ནས་དཀོན་མཆོག་ཅེས་པ་ནས་ཐོབ་པར་ཤོག་གི་བར་གྱིས་དེའི་སྤྱན་སྔར་སྡིག་པ་བཤགས་པ་ལ་སོགས་པ་བྱ་བ་བསྟན། ཚངས་པ་ཞེས་པ་ལ་སོགས་པ་རྐང་པ་གསུམ་གྱིས་ཚད་མེད་བཞི་བསྒོམ་པ་བསྟན། དེ་དག་གིས་ནི་བསོད་ནམས་ཀྱི་ཚོགས་བསགས་བསྟན། ཕྱི་ནས་ཞེས་པ་ལ་སོགས་པས་ཡེ་ཤེས་ཀྱི་ཚོགས་བསགས་བསྟན། ལྷག་མ་སྲུང་བའི་འཁོར་ལོ་དང་གཞལ་ཡས་ཁང་བསྐྱེད་པའང་བསྟན་ཏོ། ། དེ་ཐམས་ཅད་ཧེ་རུ་ཀའི་དཀྱིལ་འཁོར་དང་བདག་མེད་མའི་དཀྱིལ་འཁོར་གང་བསྒོམ་པའང་ཐུན་མོང་ངོ༌། ། ད་ནི་ལྷ་བསྐྱེད་པའི་དབང་དུ་བྱས་ནས། བྱང་ཆུབ་པ་རྣམ་པ་ལྔ་ནི་ཞེས་པ་ལ་སོགས་པ་བྱུང་བའི་བར་གྱིས་ཧེ་རུ་ཀ་བསྐྱེད་པ་བསྟན་ཏེ།
དེ་ཡང་རྣམ་པ་ལྔ་ནི་ཞེས་པ་ནི་བྱང་ཆུབ་ལྔའོ། ། སེམས་དཔའི་གཟུགས་བརྙན་བསྒོམ་ཞེས་པ་ནི་རྒྱུ་རྡོ་རྗེ་འཛིན་པ་བསྐྱེད་པའོ། ། རྡོ་རྗེ་སེམས་དཔའ་ལས་བྱུང་བ། ། ཞེས་པ་ནི་རྒྱུ་རྡོ་རྗེ་འཛིན་པ་འོད་དུ་ཞུ་བ་ལ། མཚམས་ཀྱི་ལྷ་མོས་བསྐུལ་བས་འབྲས་བུ་རྡོ་རྗེ་འཛིན་དུ་བྱུང་བའོ། ། དེ་ཉིད་བསྟན་པ་ནི། རིག་མའི་སྐྱེས་བུ་ཞེས་པའོ། ། དེ་ལྟར་འབྲས་བུ་རྡོ་རྗེ་འཛིན་དུ་བཞེངས་པ་ལ། སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པ་ནི་དམིགས་པ་ཞེས་པ་ལ་སོགས་པས་བསྟན་ཏོ། ། དེ་ལྟར་འབྲས་བུ་རྡོ་རྗེ་འཛིན་དུ་བཞེངས་པ་དེ་ལ།
སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབས་ནས། དེའི་འོག་གི་ཡེ་ཤེས་པ་ཞེས་པ། ཡེ་ཤེས་འཁོར་ལོ་དགུག་གཞུག་བྱ་བ་དང༌། བྱང་ཆུབ་རྡོ་རྗེ་ཞེས་པ་ལ་སོགས་པས་དབང་བསྐུར་བར་གསོལ་བ་བཏབ་ནས། དེ་ནས་མདུན་གྱི་ནམ་མཁའི་དཀྱིལ་འཁོར་གྱིས་དབང་བསྐུར་ནས། སྤྱི་བོར་རིགས་བདག་གིས་མཚན་པའང་བསྟན་ཏེ། དེ་ནི་རིག་མའི་སྐྱེས་བུ་ཞེས་པ་ལ་སོགས་པས་བསྟན་ཏོ། ། དེ་ལྟར་བྱས་པའི་རྗེས་ལ། མཆོད་པ་དང༌། བསྟོད་པ་དང༌།
བདུད་རྩི་མྱང་བའང་བྱའོ། ། དེ་ལྟར་བྱས་པའི་རྗེས་ལ་བཟླས་པ་བྱེད་པར་འདོད་ན། བཟླས་པ་བྱེད་པ་ནི་ནང་དུ་བརྗོད་པ་ཞེས་པ་ལ་སོགས་པ་རྐང་པ་གཉིས་ཀྱིས་བསྟན་ཏོ། ། དེ་དག་གིས་ཧེ་རུ་ཀ་བསྐྱེད་པའི་དབང་དུ་བྱས་པའོ། ། བདག་མེད་མ་བསྐྱེད་པ་ནི། རྡོ་རྗེ་དཀར་མོ་ཞེས་པ་ལ་སོགས་པས་བསྟན་ཏེ། དེ་ལྟར་རྟེན་གྱི་དཀྱིལ་འཁོར་བསྐྱེད་པའི་ནང་དུ། བདག་མེད་མ་ལྷ་མོ་བཅོ་ལྔ། དེ་ཡང་འདིར་གཙོ་འཁོར་དུས་གཅིག་ཏུ་བསྐྱེད་པ་སྟེ། མངོན་པར་བྱང་ཆུབ་པ་ལྔ་པོ་ཚན་པ་བཅོ་ལྔ་ལས་བསྐྱེད་དོ། །
དེ་ལྟར་བསྐྱེད་པའི་ལྷ་མོ་རྣམས་བསྟན་པ་ནི། རྡོ་རྗེ་ཞེས་པ་ནས་བསྒོམ་ཞེས་པའི་བར་གྱིས་བསྟན་ཏོ། ། དེ་ལྟར་བསྐྱེད་པ་དེ་ལ་གོང་དུ་བསྟན་པའི་མིག་ལ་ཞེས་པ་ལ་སོགས་པས། སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པའང་བྱ་བར་གོ་བར་བྱའོ། ། ཡང་ཡེ་ཤེས་པ་དགུག་གཞུག་བྱ་བ་དང༌། དབང་བསྐུར་ནས་རྒྱས་གདབ་པའི་མཐར། ནང་དུ་བརྗོད་ཅེས་པ་ལ་སོགས་པས་བཟླས་པ་བསྟན་པའི་བར་དུ་གོ་བར་བྱའོ། ། ལེའུ་བཅུ་གསུམ་པ་རྣལ་འབྱོར་མའི་སྒྲ་འཇུག་པའི་རྒྱུ་མཚན་བསྟན་པ་ནི། ཤེས་རབ་ཕ་རོལ་ཕྱིན་ཞེས་པ་ལ་སོགས་པས་བསྟན་ཏེ། དེ་ལ་ཤེས་རབ་ཕ་རོལ་ཕྱིན་པ་ནི།
སྟོང་པ་ཉིད་དང་སྙིང་རྗེ་གཉིས་སུ་མེད་པའི་ཡེ་ཤེས་སོ། ། དེའི་ཐབས་ལྷ་མོ་རྣམས་ཏེ། དེ་ཉིད་བསྟན་པ་རྣལ་འབྱོར་མ་ཞེས་མངོན་པར་བརྗོད་ཅེས་བསྟན་པ་སྟེ། རྣལ་འབྱོར་མ་ནི་ལྷ་མོ་རྣམས་ཏེ། དེ་དག་གིས་གཙོ་བོར་བྱས་ནས་བསྟན་པ་སྟེ། དཀྱིལ་འཁོར་གྱི་ལྷ་ཚོགས་ལྷ་མོ་ལ་གཞག་པའོ། ། ཡང་ཤེས་རབ་ཕ་རོལ་ཕྱིན་ཞེས་པ་ལ་སོགས་པའི་ཚིག་གཉིས་པོ་དང༌། ཕྱག་རྒྱ་ཆེན་པོ་ཞེས་པ་ལ་སོགས་པས་རྫོགས་པའི་རིམ་པའི་དབང་དུ་བྱས་ནས་བསྟན་པ་སྟེ། དེའང་ཤེས་རབ་ཕ་རོལ་ཕྱིན་པ་ནི་སྔར་བཤད་པ་དང་འདྲའོ། ། ཐབས་ནི་དེ་བསྐྱེད་པའི་རྟེན་ལས་ཀྱི་ཕྱག་རྒྱ་སྟེ།
རྣལ་འབྱོར་མ་ཞེས་བརྗོད་པས། ཡང་བུད་མེད་རྣལ་འབྱོར་ཏེ། ཕྱག་རྒྱ་ཆེན་པོ་སྦྱོར་བ་ནི། ཕྱག་རྒྱ་དང་ཐབས་རང་ཉིད་ལྷར་བསྐྱེད་པ་སྟེ། ལྷའི་འདུ་ཤེས་སོ། ། ཆོས་ཀྱི་འདུ་ཤེས་དང་སྔགས་ཀྱི་བྱིན་གྱིས་བརླབ་པ་ཡང་གོ་བར་བྱའོ། ། དེ་རྣམས་ཀྱིས་ནི་རྣལ་འབྱོར་མ་ཞེས་བྱ་བའི་སྒྲ་འཇུག་པའི་རྒྱུ་མཚན་བསྟན་ཏོ། ། གང་ཕྱིར་ཞེས་པ་ལ་སོགས་པས་ནི། རྒྱུད་དུ་གཞག་པའི་རྒྱུ་མཚན་བསྟན་ཏོ། ། གང་ཕྱིར་ཞེས་པ་ནི་དྲི་བ་སྟེ་གང་གི་ཕྱིར་རྒྱུད་ཅེས་བྱ།
ཞེས་པའོ། ། དེ་ཉིད་བརྟེན་པའི་ཞེས་པ་ནི་སྒྲ་འཇུག་པའི་རྒྱུ་མཚན་ཏེ། ཏནྟྲ་ཞེས་བྱ་བ་རྒྱུད་ལ་ཡང་འཇུག རྒྱས་པ་ལ་ཡང་འཇུག བརྟེན་པ་ལ་ཡང་འཇུག་པ་ལས། འདིར་བརྟེན་པ་ལ་བྱ་སྟེ། སྟོང་པ་དང་སྙིང་རྗེ་དབྱེར་མེད་པ་དེ་ཉིད་ལས་ཀྱི་ཕྱག་རྒྱ་ལ་བརྟེན་ནས་མངོན་དུ་བྱེད་པ་ལ་བྱའོ། ། དེ་དག་གིས་ནི་ལྷ་གཙོ་བོར་བྱས་ནས་དཀྱིལ་འཁོར་གྱི་རང་བཞིན་ལྷ་མོ་ལ་གཞག་པ་ལ། རྣལ་འབྱོར་མའི་རྒྱུད་ཅེས་བྱ་བ་དང༌། རྫོགས་པའི་རིམ་པའི་དབང་དུ་བྱས་ཏེ།
གཞན་ལུས་ལས་ཀྱི་ཕྱག་རྒྱ་ལ་བརྟེན་ནས་གཉིས་སུ་མེད་པའི་ཡེ་ཤེས་མངོན་དུ་བྱེད་པ་ལ། རྣལ་འབྱོར་མའི་རྒྱུད་ཅེས་གཞག་སྟེ། གཉིས་པོ་དེ་གཉིས་ཀ་འདིས་ཟིན་ཏོ། ། དོན་གྱིས་ན་དཀྱིལ་འཁོར་གྱི་ལྷ་ཕོ་ལ་གཞག་པ་དང༌། རྫོགས་པའི་རིམ་པ་རང་ལུས་ཐབས་ལྡན་ལ་བརྟེན་ནས་གཉིས་སུ་མེད་པའི་ཡེ་ཤེས་མངོན་དུ་བྱེད་པ་རྣལ་འབྱོར་གྱི་རྒྱུད་དུ་གོ་བར་བྱའོ། ། རྟེན་གྱི་གང་ཟག་གི་སྒོ་ནས་གཞག་པ་ནི་སྔར་བསྟན་པ་ལ། འོག་ཉིད་ནས་ཀྱང༌། སྐྱེས་བུ་རྣམས་ནི་བསྡུ་བའི་ཕྱིར། ། ཞེས་བྱ་བ་ལ་སོགས་པས་ཀྱང་བསྟན་ཏོ། ། ཁམས་དང་ཕུང་པོའི་འབྱུང་གནས་གཙོ་བོར་བྱས་ཏེ་བསྟན་པ་ནི་འདི་ནས་ཟིན་པ་མེད་དོ། །
ཕའི་རྒྱུད་ལ་དབྱེ་བ་བརྒྱད་དང༌། མའི་རྒྱུད་ལ་དྲུག་ཏུ་ཕྱེ་བ་ཡང༌། རྟེན་གྱི་གང་ཟག་གི་སྒོ་ནས་མའི་རྒྱུད་དང༌། རྣལ་འབྱོར་གྱི་རྒྱུད་དུ་གཞག་པའི་དབང་དུ་བྱས་ནས་ཕྱེ་བའོ། ། ཡང་རྫོགས་པའི་རིམ་པའི་སྒོ་ནས་མའི་རྒྱུད་དང༌། རྣལ་འབྱོར་གྱི་རྒྱུད་དུ་གཞག་པའི་དབང་དུ་བྱས་ནས་ཀྱང༌། བརྒྱད་དང་དྲུག་ཏུ་དབྱེ་བ་ཡང་འགལ་བ་མེད་གསུང༌། དེ་ནས་ཞེས་པ་ལ་སོགས་པས་ནི་རྒྱུད་འདིའི་དགོས་པའི་དོན་ནམ་ཤེས་པར་བྱ་བའི་ཡུལ་བསྟན་ཏེ། སྟོང་པ་དང་སྙིང་རྗེ་གཉིས་སུ་མེད་པ་ནི་ཤེས་པར་བྱ་བའི་ཡུལ་ཏེ། འདིས་ནི་རྫོགས་པའི་རིམ་པ་རང་བྱིན་གྱིས་བརླབ་པའི་རིམ་པ་བསམ་དུ་མེད་པའི་དོན་དུ་བསྟན་ཏེ།
རྒྱུའི་རྒྱུད་སེམས་ཅན་ཐམས་ཅད་ལ་གཉིས་སུ་མེད་པའི་ཡེ་ཤེས་རང་གི་ངང་གིས་རང་ཆས་སུ་གནས་པ་ལ་བྱ་གསུང༌། ཤེས་པར་བྱ་བའི་ཡུལ་དེ་ཉམས་སུ་ལེན་པའི་ཐབས། ལམ་ཉམས་སུ་བླང་བ་དང༌། ཉམས་སུ་བླངས་པ་ལས་བྱུང་བའི་འབྲས་བུ་གསུམ་དུ། རྒྱུད་འདིའི་བརྗོད་བྱ་གནས་པར་བྱ་བ་ཡང་གསུང༌། གང་དུ་སེམས་ནི་རྣམ་བསྒོམ་པ། ། ཞེས་པ་ནི་དེ་ལྟར་སྟོང་པ་ཉིད་དང༌། སྙིང་རྗེ་དབྱེར་མེད་པ་དེ་བསྒོམ་པའི་དུས་སུ་སྟོང་པ་དང་སྙིང་རྗེ་དབྱེར་མེད་པ་དེ་ལོགས་སུ་མི་འཇོག རང་གི་སེམས་ལོགས་སུ་མི་འཇོག་པས་དེ་གཉིས་མི་ཕྱེད་པར་འདྲེས་པའི་ཚུལ་གྱིས་བསྒོམ་པ་སྟེ། དེ་ཡང་གང་ལྟར་ཡང་མི་བསྒོམ་པའི་ཚུལ་གྱིས་བསྒོམ་པའོ། །
ལེའུ་བཅུ་བཞི་པར་དང་པོར་རི་ལུའི་རིག་པ་འཛིན་པ་བསྟན་ཏེ། དེ་ལ་སྤྱིར་རི་ལུ་ལ་བརྟེན་ནས་མི་སྣང་བ་བསྒྲུབ་པ་དང༌། ནམ་མཁའ་ལ་འགྲོ་བ་ཡང་བསྒྲུབ་པ་སྟེ། འདིར་དང་པོ་མི་སྣང་བ་བསྒྲུབ་པ་ནི་དྲི་ལྔ་ཞེས་པ་ལ་སོགས་པས་བསྟན་ཏེ། འདི་ནི་མི་བསྐྱོད་པའི་རྣལ་འབྱོར་གྱིས་བྱ་གསུང༌། ལྷག་མ་རྡོ་རྗེ་ཉི་མའི་རྣལ་འབྱོར་ལ་གནས་ཏེ་བསྒྲུབ་པར་བྱ་བ་གཉིས། རྟ་མཆོག་གི་གཅིག སྣང་བ་མཐའ་ཡས་ཀྱི་རྣལ་འབྱོར་ལ་བརྟེན་ཏེ་བསྒྲུབ་པ་གཅིག་དང༌། སྤྱིར་བཞིས་བསྟན་ཏེ། དེ་བཞིས་ཀྱང་རི་ལུ་ལ་བརྟེན་ནས་ཚེ་ཉི་མ་དང་ཟླ་བ་ཇི་སྲིད་གནས་ཀྱི་བར་དུ་གནས་པའི་དངོས་གྲུབ་སྟེ།
དེ་ལ་རིག་པ་འཛིན་པའི་དངོས་གྲུབ་བྱ་གསུང་ངོ༌། ། རྣམ་སྣང་གི་རྣལ་འབྱོར་ལ་བརྟེན་ནས་འཇིག་རྟེན་གསུམ་མཐོང་བ་དང་རྐང་མགྱོགས་གཉིས་སོ། ། གནོད་མཛེས་ཀྱི་རྣལ་འབྱོར་ལ་གནས་པའམ། ཡང་ན་རང་ཉིད་རྡོ་རྗེ་སེམས་དཔའི་ང་རྒྱལ་གྱིས་གནོད་མཛེས་ལ་བཀའ་བསྒོ་བས། འདོད་པའི་ཁམས་ཀྱི་ལྷའི་བུ་དབང་དུ་བྱ་བ་སྟེ། ས་འོག་གི་རིག་པ་འཛིན་པ་བསྒྲུབ་པ་སྟེ། དེ་ལྟར་ལྔའམ་དྲུག་གིས་དངོས་གྲུབ་བརྒྱད་བསྒྲུབ་པ་བསྟན་ཏོ། ། དེ་ནས་ཤིན་ཏུ་བཞིན་བཟང་ཞེས་པ་ལ་སོགས་པས་གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་དམ་ཚིག་དང་བཅས་པ་བསྟན་ཏེ། དེ་དག་གིས་ནི་ལེའུ་བདུན་པའི་དོན་མི་གསལ་བ་གསལ་བར་བྱ་བའི་ཚུལ་གྱིས་བཤད་པའོ། །
ཡང་སྲུང་བའི་འཁོར་ལོ་ནི། དེ་ནས་རྡོ་རྗེ་འཛིན་རྒྱལ་ཞེས་པ་ལ་སོགས་པས་བསྟན་ཏེ། འདི་ཡང་གོང་དུ་ལེའུ་བཅུ་གཉིས་པར་ཁྲོ་བོ་བཅུའི་སྲུང་བའི་འཁོར་ལོ་བསྟན་པ་དེ་མི་གསལ་བ་གསལ་བར་བྱ་བའི་ཚུལ་གྱིས་བཤད་དོ། ། དེ་ནས་བཅོམ་ལྡན་འདས་དཔའ་བོ་ཆེན་པོ་ཞེས་བྱ་བ་ལ་སོགས་པས་ནི་རྫོགས་པའི་རིམ་པ་རང་བྱིན་གྱིས་བརླབ་པའི་རིམ་པ་བསྟན་ཏེ། འདིས་ནི་ཡང་གོང་དུ་ལེའུ་བདུན་པར་མཆོད་བསྟོད་བདུད་རྩི་ལ་སོགས་པ་ཞེས་པ་རང་བྱིན་གྱིས་བརླབ་པ་རགས་པའི་རྣལ་འབྱོར་བསྒོམ་པར་མ་ཟད་ཕྲ་མོའི་རྣལ་འབྱོར་ཡང་བསྒོམ་པར་བྱ། ཞེས་བསྡུ་བ་ཡིན་པ་ལས། དེའི་ཕྲ་མོའི་རྣལ་འབྱོར་ཏེ། འདིས་རང་བྱིན་གྱིས་བརླབ་པ་དམིགས་བཅས་བསྒོམ་པ་བསྟན་ཏེ། དེ་ཡང་དང་པོར་རང་ཉིད་དཀྱིལ་འཁོར་དུ་བསྒོམས་པའི་རྗེས་ལ་རང་གི་སྙིང་གར་ཟླ་བའི་དཀྱིལ་འཁོར་བསམ། དེར་ཧཱུྃ་སྔོན་པོ་ནས་ཙམ་ཅིག་ཏུ་བསྒོམ།
ལྟེ་བར་ཨ་བསམས་ལ། ཧཱུྃ་འོད་ཐུར་དུ་འཕྲོས་པས་ཨ་ལ་ཕོག་པས། ཨ་བསྐུལ་ཏེ་འབར། སྙིང་གའི་ཧཱུྃ་ལ་ཕོག་སྟེ་ཞུ་ནས་བྱང་སེམས་འབབ་པར་བསམ་མོ། ། དེ་ཡང་ཡུམ་གྱི་རྩ་མཁའ་འགྲོའི་གདོང་གི་བར་དུ་བསམ་པའམ། ཡང་ན་ཞུ་བའི་བྱང་སེམས་ཐིག་ལེ་དེ་ལྟེ་བའི་ཨྃ་གི་གནས་སུ་བསམ་པ་སྟེ། ཐིག་ལེ་དེ་ཉིད་ལ་དམིགས་ནས་དེ་ཉིད་ཁམས་གསུམ་པོ་ཐམས་ཅད་ཀྱི་ངོ་བོར་བསྒོམ་མོ། ། དེ་ལྟར་བསྒོམས་ལ་དེ་ནས་ཐིག་ལེ་དེ་ལས་འོད་འཕྲོས་པས། སེམས་ཅན་གྱི་དོན་བྱས་ནས་སླར་ཐིག་ལེ་ལ་བསྡུ། དེ་ནས་གཞལ་ཡས་ཁང་ལ་བསྡུ།
ལྷ་ཡང་བདག་ལ་བསྡུ། བདག་རང་ཡང་སྙིང་གའི་ས་བོན་ལ་བསྡུ། ལྷ་མོ་ཡང་ཐིག་ལེ་ལ་བསྡུས་ནས། ཐིག་ལེ་ལ་དམིགས་ཤིང་བསྒོམ་པའམ། ཐིག་ལེ་དེ་ཡང་ཇེ་ཕྲ་ལ་མི་དམིགས་པར་བྱ་བའམ། རང་རིག་པ་ལ་བློ་བཞག་སྟེ། གང་ལྟར་ཡང་མི་དམིགས་པར་བློ་བཞག་པ་ལ་བསྒོམ་པའི་རིམ་པའོ། ། གླུ་བསྟན་པ་ནི་ལེའུ་གཉིས་པར་སངས་རྒྱས་ཀྱི་གར་བསྟན་པ་དང་འབྲེལ་པ་སྟེ། གར་གྱི་དུས་སུ་གླུ་ཇི་ལྟར་བླང་བ་བསྟན་ཏོ། ། འདི་ཡང་བཤད་པ་ནི།
དབྱིངས་ཀྱི་ཆ་ནས་སེམས་དཔའ་ལ་རྟོག་པས་བཏགས་པ་དང་བྲལ་བར་གསུང༌། ཡེ་ཤེས་ཀྱི་ཆ་ནས་སེམས་དཔའ་ལ་སོགས་པར་རྟོག་པས་བཏགས་པ་དང་བྲལ་བ་གཉིས་སུ་སྦྱར་ནས་གསུང་ངོ༌། ། ཡིད་ཀྱི་མར་ཁུ་ཞེས་པ་ལ་སོགས་པས་ཕྱིའི་སྦྱིན་སྲེག་བསྟན་ཏེ། དེ་ཡང་སྔར་ལེའུ་བརྒྱད་པར་བསྲེག་རྫས་རྣམས་དང༌། སྔགས་བསྟན་པས་དེ་གསལ་བར་བྱ་བའམ། མ་ཚང་བ་ཁ་བསྐང་བར་བྱ་བའི་ཚུལ་བསྟན་ཏོ། ། དེ་ནས་ཕྱག་རྒྱ་ཆེན་པོའི་དངོས་གྲུབ་ཀྱི་དུས་སུ་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་དེ་མཆོག་གི་ཟེ་བའི་གནས་སུ་བཟུང་ལ། དེ་ནས་ཕྱག་རྒྱ་ཆེན་པོའི་དངོས་གྲུབ་ཐོབ་པར་བྱ་བ་ནི་དེ་ནས་བཅོམ་ལྡན་འདས་ཞེས་པ་ལ་སོགས་པས་བསྟན་ཏེ། དེ་ཡང་སྤྱིར་ཕྱག་རྒྱ་ལ་བརྟེན་པ་སྟེ། དང་པོ་དབང་གསུམ་པའི་དུས་སུ་བརྟེན་པ་དང༌།
དེ་ནས་དབང་གི་ཉམས་མྱོང་དེ་ཀ་ལམ་དུ་བྱེད་ཙམ་ན་ཡང༌། ཕྱག་རྒྱ་ལ་ཉམས་མྱོང་བསྐྱེད་ཅིང་བསྒོམས་པས་བར་དུ་བརྟེན་པ་དང༌། དེ་ལམ་གྱི་དུས་སུ་རང་བྱིན་གྱིས་བརླབ་པའི་རིམ་པ་བསྒོམ་པའམ། དཀྱིལ་འཁོར་འཁོར་ལོའི་རྫོགས་པའི་རིམ་པ་བསྒོམས་པར་བྱས་པ་དེས། ལན་ཅིག་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཀར་ཡང་ཕྱག་རྒྱ་བསྟེན་པ་སྟེ། དེ་ཡང་རང་ལྷག་པའི་ལྷ་གང་ཡིན་པར་བསྐྱེད་པ་དང༌། ཕྱག་རྒྱ་ཡང་མཱ་མ་ཀཱི་ལ་སོགས་པར་བསྐྱེད་དེ། མཁའ་དང་གསང་བ་བྱིན་གྱིས་བརླབ་པ་ལ་སོགས་པ་བྱས་ཏེ། སྙོམས་པར་ཞུགས་པ་ལས་བྱང་ཆུབ་ཀྱི་སེམས་བརྒྱད་དམ་དྲུག་གི་བདག་ཉིད་ཅན་མངོན་དུ་བྱས་ཏེ་བཟུང་བ་ལས། འོག་ནས་འབྱུང་བའི་ཉི་མ་གཅིག་གིས་འགྲུབ་པ་དང༌།
ཞེས་བྱ་བ་ལ་སོགས་པས་འགྲུབ་པའི་དུས་བསྟན་ཏེ། ཉི་མ་གཅིག་ལ་སོགས་པར་རྒྱུད་གཉིས་དུས་གཅིག་ཏུ་ཕྱག་རྒྱ་ཆེན་པོ་ཐོབ་པའོ་གསུང་ངོ༌། ། དེའི་དོན་གཅིག་འདིས་བསྟན་པའོ། ། སྤྱིར་རྗེ་བཙུན་འབྲོག་པ་དང་པོ་དང༌། བར་དང༌། ཐ་མ་གསུམ་ཀ་ལས་རྒྱ་བསྟེན་པར་བཞེད་དོ། ། དེ་ནས་རྐང་སྟབས་ཀྱི་བཀོད་པ་ནི། གོང་དུ་ལེའུ་འདི་ཉིད་དུ་རྐང་སྟབས་བརྒྱད་དུ་ཆོ་ག་ཡིས། ། ཞེས་པ་ལ་སོགས་པས་གར་བསྟན། དེ་མི་གསལ་བ་གསལ་བར་བྱ་བའམ།
ཁ་བསྐང་བའི་ཕྱིར་བསྟན་ཏེ། འདི་ཡང་ས་ཡོངས་སུ་གཟུང་བ་ལ་སོགས་པ་དང་འབྲེལ་ལོ། ། ལག་པའི་བཀོད་པ་ཡང་ས་ཡོངས་སུ་གཟུང་བ་ལ་སོགས་པ་དང་འབྲེལ་ལོ། ། འདུག་སྟངས་ལ་སོགས་པ་ནི་ཚོགས་ཀྱི་མཆོད་པ་ལ་སོགས་པའི་དུས་སུ་བྱེད་པས། དེ་དང་འབྲེལ་ལོ། ། གླུ་ཡང་ཚོགས་ཀྱི་མཆོད་པ་ལ་སོགས་པ་དང་འབྲེལ་ལོ། ། ལྷག་མ་གོ་སླའོ། ། ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
