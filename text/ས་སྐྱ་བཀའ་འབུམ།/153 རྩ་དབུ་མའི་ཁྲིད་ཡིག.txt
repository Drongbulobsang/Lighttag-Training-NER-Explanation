ས་སྐྱ་བཀའ་འབུམ།
པོད ༡༥༣
རྩ་དབུ་མའི་ཁྲིད་ཡིག
༼ཉ༽ ༄༅། །རྩ་དབུ་མའི་ཁྲིད་ཡིག་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཇོ་བོ་ནཱ་རོ་ཏ་པས་གཞན་ལ་མ་གནང་བའི། ཐུན་མོང་མ་ཡིན་པའི་གདམས་ངག རྗེ་བཙུན་ཕམ་ཐིང་པ་སྐུ་མཆེད་ལ་གདམས་ངག་གནང་བ་ནི། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ཐུན་མོང་གི་མན་ངག་པྲ་སེན་དབབ་པ་དང༌། གནོད་སྦྱིན་མོ་དབང་དུ་བྱ་བ།
ལམ་གྱི་ཆ་རྐྱེན་སྨན་ཆེན་པོའི་བཅུད་ལེན་ནོ། ། དེ་ལ་རྫོགས་པའི་རིམ་པ་རྩ་དབུ་མའི་མན་ངག་ནི། དཔལ་བདེ་མཆོག་རྩ་བའི་རྒྱུད་ཀྱི་ལེའུ་དང་པོ་ལས། ཕོ་ཉ་མཆོག་འབྲིང་ཐ་མ་རྣམས། ། ཞེས་གསུངས་པའི་དོན་ཕོ་ཉ་མཆོག་རྩ་དབུ་མ། འབྲིང་རྩ་ཉི་ཤུ་རྩ་བཞི། ཐ་མ་གཞན་རྩ་བྲན་གཞན་རྣམས་ཡིན་པས། ཕོ་ཉ་མཆོག་རྩ་དབུ་མ་མཆོད་པའི་མན་ངག་ཅེས་བྱ་བ་ཡིན་ནོ། ། ཡང་དེ་ཉིད་ལས་རྣལ་འབྱོར་པས་དུས་ཁྱད་པར་དུ། རིགས་ལྡན་མ་རྣམས་རྟག་མཆོད་བྱ། །
ཞེས་པའི་དོན། ནང་གི་རིགས་ལྡན་མ་རྩ་དབུ་མ་མཆོད་པའི་མན་ངག་ཡིན་ནོ། ། ཡང་ཀུན་སྤྱོད་ལས། བསམ་གྱིས་མི་ཁྱབ་དེ་བསམས་ན། ། དེ་ལས་གཟུངས་ནི་ཐོབ་པར་འགྱུར། ། ཅེས་པའི་དོན་བསམ་གྱིས་མི་ཁྱབ་པའི་དུས་སུ་རླུང་སེམས་དབུ་མར་འདུ་བའི་མན་ངག་ཡིན་ནོ། ། ཡང་བརྟག་པ་གཉིས་པ་ལས། རྐྱང་མ་ཤེས་རབ་རང་བཞིན་ལས། ། ཐབས་ཀྱི་རོ་མ་ཡང་དག་གནས། ། ཀུན་འདར་མ་ནི་དབུས་གནས་སུ། །
གཟུང་དང་འཛིན་པ་རྣམ་པར་སྤངས། ། ཞེས་བྱ་བའི་དོན་རླུང་སེམས་དབུ་མར་ཚུད་ནས། གཟུང་འཛིན་གཉིས་སྤངས་པའི་ཡེ་ཤེས་སྐྱེ་བའི་མན་ངག་ཡིན་ནོ། ། ཡང་མཚན་ཡང་དག་པར་བརྗོད་པ་ལས། མ་རིག་སྒོ་ངའི་སྦུབས་འབྱེད་པ། ། ཞེས་བྱ་བ། རྩ་དབུ་མ་ཁ་འབྱེད་པའི་གདམས་ངག་ཡིན་ནོ། ། དེ་ལ་ཐུན་མོང་གི་དཔེ་གསུམ་གྱིས་རྟོགས་པའི་དོན་དང་བཞི་ཡིན་ཏེ། ཤན་པ་སྲོག་གི་གནད་ལ་མཁས་པ། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ།
ཤིང་མཁན་ཤིང་གི་གནད་ལ་མཁས་པ། རྣལ་འབྱོར་པ་ལམ་གྱི་གནད་ལ་མཁས་པའོ། ། དེ་ལ་དང་པོ་ནི་ཤན་པས་གླང་ལ་སོགས་པ་གསོད་པའི་དུས་སུ། ཡན་ལག་ལ་སོགས་པ་གང་ལ་ཡང་མི་བརྡེག་པར། སེམས་ཀྱི་རྟེན་གང་ན་གནས་ཤེས་པས་གང་ན་གནས་པ་དེར། སྙུག་ཚལ་པ་གཅིག་བརྒྱབ་པ་ཙམ་གྱིས་དེ་འཕྲལ་དུ་འཆི་བ་ལྟ་བུའོ། ། གཉིས་པ་ལྷོ་ནུབ་ཀྱི་ཕྱོགས་ན་རཱ་ཛཱ་བྷོ་ཛ་དེ་བ་ཞེས་བྱ་བའི་ཁང་པ་ཡོད་ལ། དེའི་ནང་ན་ཆུས་རིས་བྱས་ཏེ། རྩི་བཏང་ནས་ཡོད་པའི་གསེབ་ཏུ་ཉ་དང་ཆུ་སྲིན་ལ་སོགས་པའི་རཱུ་པ་དུ་མ་བྲིས་ནས་ཡོད་པ་ལ། འཁྲུལ་འཁོར་གཅིག་གི་གནད་ཀྱིས་གཞན་དག་གིས་ཆུར་དངོས་སུ་མཐོང་བ་དང༌།
དེ་ན་གནས་པའི་སྲོག་ཆགས་ཀྱི་རཱུ་པ་ཐམས་ཅད་ཀྱང་འཁྱུག་པར་མཐོང་ནས། དེར་སུས་ཀྱང་འགྲོ་མི་ནུས་པ་ཡོད་དེ། དེའི་ཕྱོགས་བཞི་ན་སྒོ་བཞི་ཡོད་པའི་གཡས་གཡོན་ན་ཤིང་གི་མི་རལ་གྲི་ཐོགས་པ་གཉིས་ཀྱིས། མཚན་མོའི་དུས་སུ་དེའི་ནང་དུ་རྡོ་བ་ལ་སོགས་པ་གཞན་གྱིས་བསྐྱུར་རམ། མིས་ཕྱིན་ན་གང་དེར་ཕྱིན་པའི་མི་ཐམས་ཅད་མཚོན་གྱིས་དུམ་བུ་བརྒྱ་སྟོང་དུ་གཏུབ་པ་ལ། འཁྲུལ་འཁོར་གྱི་ཐག་པ་གཅིག་བཅད་པ་ཙམ་གྱིས། ཆུའི་ནང་དུ་སྲོག་ཆགས་འདུག་པ་དེ་ཀུན་ཡང་མི་སྣང་བར་འགྲོ་ལ། ཤིང་གི་མི་ཀུན་ཡང་འགྱེལ་ནས་འགྲོ་བ་ཡོད་པ་ལྟ་བུའོ། ། གསུམ་པ་ནི་ལྷོ་ཕྱོགས་ཌཱ་ཀི་ནི་པ་ཐ་ཞེས་བྱ་བ་ན་ཤིང་སྡོང་ཆེན་པོ་ཡོད་པ་ལ། མི་བརྒྱ་ཕྲག་རེ་ཙམ་གྱིས་བཅད་ཀྱང༌།
ཕྱོགས་གཅིག་ནས་བཅད་ཙམ་ན་གཅིག་ནས་སྐྱེ་ཞིང་མི་ཆོད་པ་ཡོད་པ་ལ། ཤིང་མཁན་གནད་ཤེས་པས་གང་ནས་ཆུ་རྒྱུ་བའི་ཤིང་གི་སྲུབས་ཤེས་པས་སྲུབས་གཅིག་ཏུ། ཤིང་གི་གཟེར་གཅིག་བཏབ་ནས་བཞག་པ་ཙམ་གྱིས། བསྐམས་ཏེ་འགྱེལ་ནས་འགྲོ་བ་ལྟ་བུའོ། ། དེ་བཞིན་དུ་རྣལ་འབྱོར་པ་ལམ་གྱིས་གནད་ལ་མཁས་པས། གང་རྟོགས་པར་བྱ་བ་ཆོས་ཀྱི་དབྱིངས་དེ་ཁོ་ན་ཉིད་རང་ལ་ངོ་བོ་ཉིད་ཀྱིས་གནས་པ། ཐར་པ་དང་ཐམས་ཅད་མཁྱེན་པའི་ཡོན་ཏན་ཐམས་ཅད་འབྱུང་ཡང༌། དེ་ལྟར་ཡོན་ཏན་དེ་དག་སེམས་ཅན་ལ་མི་སྣང་ལ། ལམ་བསྒོམས་པའི་སྟོབས་ཀྱིས་རྟོགས་པའི་དུས་སུ་མངོན་དུ་གྱུར་ཏེ། དེ་ཡང་དཔེར་ན།
སློབ་དཔོན་འཕགས་པ་ཀླུ་སྒྲུབ་ཀྱི་གྲུབ་བའི་དངུལ་ཆུའི་དཔེ་དང་འདྲའོ། ། དེ་ཡང་དངུལ་ཆུའི་ཐིགས་པ་གཅིག་ལ། གསེར་དང༌། མུ་མེན་དང༌། མུ་ཏིག་དང༌། གླ་རྩི་དང༌། བྱང་སེམས་དང༌། རང་བྱུང་དང༌། དྲི་ཆེན་དང༌། དྲི་ཆུ་དང༌།
ཤ་ཆེན་དང༌། མུ་ཟི་དང༌། རྡོ་ཆུ་སྟེ་བཅུ་གཅིག་པོ་བླུགས་ནས་འགྱུར། དེ་ཙམ་དུ་བུངས་ཆེ་བ་དང༌། ཁ་དོག་འགྱུར་པར་གཤའ་བ་ལས། བུངས་དང་ཁ་དོག་ལ་སོགས་པ་འགྱུར་བ་མེད་དེ། དངུལ་ཆུར་སྣང་ལ། དེ་ལྟོ་སྦྱངས་ཏེ་ཐོ་རངས་འཇུག་པའི་རླུང་དང་བསྟུན་ནས། སྣ་གཡོན་ནས་བསྟེན་ན། ཞག་གསུམ་མམ།
བདུན་ནམ། ཟླ་བ་གཅིག་གི་བར་དུ་བསྟེན་པས་ཡོན་ཏན་བཅུ་གཅིག་སྐྱེ་བར་འགྱུར་ཏེ། གསེར་གྱི་མཐུས་ལུས་ཀྱི་མདངས་བཟང་ཞིང་ལོ་དྲུག་བརྒྱ་ལ་སོགས་པར་འཚོ་བ་དང༌། མུ་མེན་གྱིས་སྐྲ་དཀར་དང་གཉེར་མ་མེད་པ་དང༌། མུ་ཏིག་གིས་དབང་པོ་རྣམས་གསལ་བ་དང༌། གླ་རྩིས་དྲི་ཞིམ་པ་དང༌། བྱང་སེམས་ཀྱིས་ལུས་ལ་གྲང་བ་མེད་ཅིང་ཚེ་རིང་བ་དང༌། རང་བྱུང་གིས་རྒྱལ་པོ་ལ་སོགས་པ་འགྲོ་བ་ཐམས་ཅད་དབང་དུ་འདུ་བ་དང༌། དྲི་ཆེན་གྱིས་ཀླུ་ལ་སོགས་པའི་གདོན་གྱིས་མི་ཚུགས་པ་དང༌། དྲི་ཆུས་ཚ་བ་སེལ་བ་དང༌།
ཤ་ཆེན་གྱིས་མི་མ་ཡིན་པའི་འབྱུང་པོ་དབང་དུ་འདུ་བ་དང༌། མུ་ཟིས་མདངས་གསལ་ཞིང་གཉེར་མ་མེད་པ་དང༌། རྡོ་ཆུས་མཚོན་གྱིས་མི་ཚུགས་པར་མངོན་དུ་འགྱུར་རོ། ། དེ་ལྟ་བུའི་ཆོས་ཀྱི་དབྱིངས་དེ་རྟོགས་པའི་ཐབས་ནི་གཉིས་ཏེ། ཆོས་ཉིད་རང་གི་རང་ངོ་དངོས་སུ་སྟོན་པ་དང༌། གནད་ཀྱི་མན་ངག་ལ་བརྟེན་ཏེ་དེ་གོམས་པ་ལས་མཐར་ཆོས་ཀྱི་དབྱིངས་རྟོགས་པར་འགྱུར་བའོ། ། དེ་ཡང་དཔེར་ན་ཕྱིའི་རྒྱ་མཚོ་རྟོགས་པར་འདོད་པ་ལ། རྒྱ་མཚོ་ཉིད་བཤད་ནས་དངོས་སུ་རྟོགས་པར་བྱེད་པ་དང༌། རྒྱ་མཚོ་བརྒྱུད་དེ་རྟོགས་པར་བྱེད་པའོ། ། དང་པོ་ནི་རྒྱ་མཚོ་ཉིད་འཆད་པ་སྟེ།
ཕྱིའི་རྒྱ་མཚོ་ཞེས་བྱ་བ་ཆུའི་ཚོགས་ཤིན་ཏུ་མང་བ། གཏིང་རིང་བ། རྒྱ་ཆེ་བ། ཉ་མིད་དང་ཆུས་སྲིན་ལ་སོགས་སྲོག་ཆགས་མང་པོས་གང་བ། ནོར་བུ་རིན་པོ་ཆེ་དུ་མ་དང་ལྡན་པ། ལན་ཚྭའི་ཆུ་དང་ལྡན་པ་སྟེ། འཐུངས་ན་སྐོམ་དང་ཆེ་བ། ཁ་ཚ་བ། གཏིང་གྲང་བ། རྦ་རླབས་བསྐྱོད་པའི་ལྦུ་བ་རི་རབ་ཙམ་ཡོད་པ་ཡིན་ནོ་ཞེས་སྟོན་པར་བྱེད་པ་དང་འདྲ་བར།
རྟོགས་པར་བྱ་བ་ཕྱག་རྒྱ་ཆེན་པོ་དངོས་སུ་སྟོན་པ་ཡིན་ནོ། ། ཁ་ཅིག་ལ་བརྒྱུད་དེ་རྒྱ་མཚོ་ཆེན་པོ་བསྟན་པའི་ཕྱིར། ཆུ་བོ་གངྒཱ་བསྟན་ནས་འདི་དང་འགྲོགས་ཏེ་ཕྱིན་པས། གླིང་གི་སྒྲོལ་མ་ཞེས་བྱ་བ་ཡོད། དེའི་ཕ་རོལ་ན་ཆུ་མདོག་སྣ་ཚོགས་པ་ཞེས་བྱ་བ་ཡོད། དེའི་ཕ་རོལ་ན་ཕྱིའི་རྒྱ་མཚོ་ཞེས་བྱ་བ་ཡོད་དེ། ཞེས་བརྒྱུད་དེ་རྒྱ་མཚོ་ཆེན་པོ་སྟོན་པ་དང་འདྲ་བར། རྩ་དབུ་མ་ཁ་དབྱེ་བའི་མན་ངག་བསྟན་ཏེ་དེ་བསྒོམས་པས་ཆོས་ཀྱི་དབྱིངས་རྟོགས་པར་འགྱུར་བའོ། ། དེ་ལ་ཕྱི་མ་བརྒྱུད་དེ་སྟོན་པ་ལྟར་དུ་བརྗོད་ན། དེ་ལ་གསུམ།
སྐལ་པ་དང་བསོད་ནམས་རབ་ཚེ་འདི་ལ་འགྲུབ་པ་དང༌། འབྲིང་བར་དོར་མན་ངག་གི་རྒྱུན་གྱིས་འགྲུབ་པ་དང༌། ཐ་མ་འཆི་ཀ་མའི་གདམས་ངག་གིས་རྐྱེན་བྱས་ནས་མཐོ་རིས་ཀྱི་ལུས་ལ་བརྟེན་ནས་སྐྱེ་བ་ཕ་རོལ་དུ་འགྲུབ་པར་འགྱུར་བའོ། ། དང་པོ་ལ་གཉིས། ཆགས་བྲལ་རྣལ་འབྱོར་གྱི་ལམ་ལ་མོས་པ་དང༌། ཆགས་བཅས་ཕོ་ཉའི་ལམ་ལ་མོས་པའོ། ། དེ་ལྟར་དེ་དག་གིས་སྤྱིའི་མན་ངག་མདོར་བསྟན་པ་ཙམ་ཡིན་ནོ། ། རྣལ་འབྱོར་པ་ལམ་གྱི་གནད་ཀྱི་གདམས་ངག་གི་མངོན་པར་རྟོགས་པ་ནི་འདི་ཡིན་ཏེ། གཞི་འཁོར་བའི་གནད་དང༌། ལམ་བསྒོམ་པ་རྣལ་འབྱོར་གྱི་གནད་དང༌།
འབྲས་བུ་མཐར་ཐུགས་སངས་རྒྱས་ཀྱི་གནད་ཅེས་བྱ་བ་དང་གསུམ་ཡིན་ནོ། ། དེ་ལ་གཞི་འཁོར་བའི་གནད་ནི་འཁོར་བ་ཞེས་བྱ་བ་ཟག་བཅས་ཀྱི་ལུས་སྐྱེ་ཤི་དང་བཅས་པ་དང༌། སེམས་རྟོག་བཅས་གཟུང་འཛིན་དང་བཅས་པ་ཡིན་ལ། དེ་ཡང་རྩ་ཐ་དད་ནས་རླུང་ཐ་དད་རྒྱུས་པས་སེམས་རྟོག་བཅས་སུ་སྐྱེད་ཅིང༌། བྱང་ཆུབ་ཀྱི་སེམས་ཐ་དད་དུ་རྒྱུ་བས་ལུས་ཟག་བཅས་ཐ་དད་སྐྱེད་པ་ཡིན་ནོ། ། དེ་ཡང་ཐོག་མར་ཕ་མའི་རྟེན་འབྲེལ་དང༌། རང་གི་སེམས་ལ་ལས་ཀྱི་བག་ཆགས་བསྒོས་པའི་མཐུས། མི་ལུས་གྲུབ་པའི་དུས་སུ་དང་པོར་ལྟེ་བར་ཀུན་འདར་གྱི་ཆ་ཤས་ཕྲ་བྲེང་བ་ཅིག་ཆགས་ཏེ། དེ་ལ་ཨ་ན་ཧ་ད་ཞེས་བྱའོ། ། དེ་ལས་འདབ་མ་དྲུག་ཅུ་རྩ་བཞི་བསྐྱེད།
དེ་ལ་རིམ་པ་ལྔར་གནས་པ་སྟེ། ལྟེ་བའི་ནང་སྐོར་འདབ་མ་བཞི་དང༌། དེའི་ཕྱི་སྐོར་གཉིས་པ་ལ་འདབ་མ་བརྒྱད་དང༌། དེའི་ཕྱི་སྐོར་གསུམ་པ་ལ་འདབ་མ་བཅུ། དེའི་ཕྱི་སྐོར་བཞི་པ་ལ་འདབ་བཅུ་གཉིས། དེའི་ཕྱི་སྐོར་ལྔ་པ་ལ་འདབ་མ་སུམ་ཅུ་སྟེ། དེ་ལྟར་ན་འདབ་མ་དྲུག་ཅུ་རྩ་བཞིའོ། ། དང་པོའི་ལྟེ་བར་ནཱ་ད་ལྟ་བུ་སྲོག་གི་ཡི་གེ་ཨ། འདབ་མ་བཞི་ལ་ཤར་དུ་དབྱུག་ཐོ་ལྟ་བུ། ལྷོར་ཚེག་དྲག་ལྟ་བུ།
ནུབ་ཏུ་ཐོང་གཤོལ་ལྟ་བུ། བྱང་དུ་ཐིག་ལེ་ལྟ་བུ་སྟེ། མཚན་བརྗོད་ལས། སྟོང་པ་ཆེན་པོ་ཡི་གེ་ལྔ། ། ཞེས་བྱ་བའི་དོན་ཡིན་ནོ། ། དེ་ལྟ་བུའི་རྩ་སྦུབས་ལྔའི་ནང་ནས་ཀྱང་རླུང་ལྔ་རྒྱུ་སྟེ། ཤར་ནས་རླུང་གི་རླུང༌། ལྷོ་ནས་མེའི་རླུང༌། ནུབ་ནས་སའི་རླུང༌། བྱང་ནས་ཆུའི་རླུང༌།
དབུས་ནས་ནམ་མཁའི་རླུང་རྒྱུ་བའོ། ། དེའི་སྟོབས་ཀྱིས་ཕྱི་རོལ་གྱི་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་བརྒྱད་ཡི་གེའི་དབྱིབས་སུ་ཆགས་ཏེ། དེ་དག་རེ་རེ་ནས་ཀྱང་འབྱུང་བ་ལྔའི་རླུང་ཆ་མཉམ་པར་རྒྱུ་བ་ཡིན་ཏེ། ཡི་གེ་བརྒྱད་པོ་དེ་དག་བརྟག་པ་གཉིས་པ་ལས་འབྱུང་བ་ཡིན་ནོ། ། དེའི་སྟོབས་ཀྱིས་སྙིང་གའི་རྩ་འདབ་བརྒྱད་ཀྱང་ཞར་ལས་འབྱུང་བ་ཡིན་ལ། ཕྱི་སྐོར་གྱི་འདབ་མ་བཅུ་ཡང་སྐྱེད་པ་ཡིན་ནོ། ། འདབ་མ་བཅུ་ལ་ཐིག་ལེ་བཅུ་གནས་ཏེ། དེ་ནི་རྩ་བའི་རླུང་ལྔ་དང༌། མིག་ལ་སོགས་པ་ཡན་ལག་གི་རླུང་ལྔ་རྟེན་དང་བརྟེན་པར་བཅས་པ་ཡིན་ཏེ། རིམ་པ་ལྔ་པ་ལས།
ལྔ་ཡི་བདག་ཉིད་བཅུ་མིང་ཅན། ། ཞེས་བྱ་བའི་དོན་ཡིན་ནོ། ། དེའི་དབང་གིས་ཕྱི་རོལ་དུས་དབྱངས་ཡིག་བཅུ་གཉིས་ཀྱི་དབྱིབས་སུ་ཆགས་ཏེ། དེ་ཡང་ཕོ་རྟགས་ཀྱི་ཡི་གེ་ཐུང་ངུ་དྲུག་ཏུ་རླུང་ལྔ་རྒྱུས་པས་སྣ་བུག་གཡས་དང་འབྲེལ་པའི་རླུང་ལྔ་སྐྱེད་ལ། དེས་གཟུང་བའི་རྣམ་པར་རྟོག་བསྐྱེད་པར་བྱེད་དོ། ། མོ་རྟགས་ཀྱི་ཡི་གེ་རིང་པོ་དྲུག་ཏུ། རླུང་ལྔ་རྒྱུས་པས་སྣ་བུག་གཡོན་བ་དང་འབྲེལ་པའི་རླུང་ལྔ་སྐྱེད་ལ། དེས་འཛིན་པར་བྱེད་པའི་རྣམ་པར་རྟོག་པ་སྐྱེད་པར་བྱེད་དོ། ། དེ་རྣམས་ཀྱི་དབང་གིས་ནང་གི་ཕྱི་རོལ་གྱི་འདབ་མ་སུམ་ཅུ། ཡི་གེ་དང་བཅས་པ་སྐྱེད་དོ། །
དེ་ཡང་སྡེ་ཚན་དྲུག་ཏུ་བྱས་ལ། ཀ་སྡེ་ལྔ་དང༌། ཙ་སྡེ་ལྔ་དང༌། ཊ་སྡེ་ལྔ་དང༌། ཏ་སྡེ་ལྔ་དང༌། པ་སྡེ་ལྔ་དང༌། སྦས་པའི་སྡེ་ལྔའོ། ། དེ་ནི་ཤ་ཥ་ས་ཧ་ཀྵ་ཞེས་བྱའོ། ། འདབ་མ་དེ་དག་ཀུན་གྱི་ཡི་གེ་ནི་ཤར་ནས་བཟུང་ནས་གཡོན་སྐོར་དུ་བཀོད་ནས་ཡོད་པ་ཡིན་ནོ། ། དེ་ལྟ་བུའི་སྡེ་ཚན་དྲུག་པོ་དེ་དག་ནས་ཀྱང་རླུང་ལྔ་ལྔ་རྒྱུ་བ་ཡིན་ཏེ།
སྡེ་ཚན་དྲུག་གི་དང་པོ་ཀ་དང༌། ཙ་ལ་སོགས་པ་དང་པོ་དྲུག་ནས་སའི་རླུང་རྒྱུ། ཁ་ལ་སོགས་པ་གཉིས་པ་དྲུག་ནས་ཆུའི་རླུང་རྒྱུ། ག་ལ་སོགས་པ་གསུམ་པ་དྲུག་ནས་མེའི་རླུང་རྒྱུ། གྷ་ལ་སོགས་པ་བཞི་པ་དྲུག་ནས་རླུང་གི་རླུང་རྒྱུ། ང་ལ་སོགས་པ་ལྔ་པ་དྲུག་ནས་ནམ་མཁའི་རླུང་རྒྱུ་བ་ཡིན་ནོ། ། རྩ་དང་རླུང་འདུས་པའི་དུས་སུ། ཡི་གེ་དྲུག་པོ་དེ་དག་ཐིག་ལེ་སྡེ་དྲུག་འགྱུར་བ་ཡིན་པས་ན། ཐིག་ལེ་སྟོང་པ་ཡི་གེ་དྲུག ། ཅེས་བྱ་བའི་དོན་ཡང་ཡིན་ནོ། །
དེ་དག་གི་དབང་གིས་འཁོར་ལོ་གོང་མ་རྣམས་ཀྱི་རྩ་མདུད་དང༌། རྩ་སུམ་ཅུ་རྩ་གཉིས་དང༌། རྩ་བརྒྱ་ཉི་ཤུ་དང༌། རྩ་ཕྲན་སྟོང་ཕྲག་བདུན་ཅུ་རྩ་གཉིས་ལ་སོགས་པ་རིམ་གྱིས་ཆགས་ནས་ལུས་ཟག་བཅས་སུ་སྐྱེད་པ་ཡིན་ནོ། ། རླུང་དང་བྱང་ཆུབ་ཀྱི་སེམས་འདྲེས་ནས་གནས་ཀྱང་ནུས་པ་སོ་སོར་འབྱིན་པ་ཡིན་པས་ན། རྩ་ཐ་དད་ལ་བརྟེན་ནས་རླུང་ཐ་དད་ཀྱིས་སེམས་རྟོག་བཅས་སུ་བསྐྱེད་པ་ནི། རང་བཞིན་གཉུག་མའི་སེམས་དེ་བཞོན་བྱ་རླུང་གིས་ཁྱད་པར་དུ་བྱས་པས་རྟོག་བཅས་སུ་འགྲོ་སྟེ། འདི་ནི་རྣམ་ཤེས་བཞོན་པ་སྟེ། ཞེས་གསུངས་པས་སོ། ། དེ་ལྟ་བུའི་རླུང་ཡང་ལྟེ་བ་ན་གནས་པའི་དུས་ན།
རྟོག་པའི་རྒྱུ་བ་མི་གསལ་བས་ས་བོན་ནམ་རྩ་བའི་ཚུལ་གྱིས་གནས་ལ། སྙིང་གར་སེམས་དང་ཆེར་འདྲེས་པས་ཕྲ་བའི་ཚུལ་གྱིས་གནས་ཏེ། རིམ་ལྔ་ལས། རླུང་རྣམས་ཕྲ་བའི་གཟུགས་ཀྱིས་ནི། ། སེམས་དང་ཡང་དག་འདྲེས་གྱུར་ནས། ། ཞེས་བྱ་བའི་དོན་ཡིན་ནོ། ། རླུང་དེ་ཉིད་ལོངས་སྤྱོད་ཀྱི་འཁོར་ལོ་ནི། ཡོངས་སུ་སྨིན་པའི་ཚུལ་གྱིས་གནས་ནས། བརྡ་དང་ཐ་སྙད་ལ་སོགས་པ་ཐམས་ཅད་འདོགས་ཤིང་གནས་སོ། ། དེས་སེམས་རྟོག་བཅས་སུ་སྐྱེད་པར་བྱེད་པ་ཡིན་ཏེ།
དེས་ན། དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཅེས་རིམ་ལྔ་ལས་འབྱུང་བ་ཡིན་ནོ། ། དེ་ལྟར་རླུང་དེ་དག་ཀྱང་རྩ་བ་ལྟ་བུའི་དུས་དང༌། ལོ་མའམ་རླངས་པ་ལྟ་བུའི་དུས་དང༌། འབྲས་བུ་ལྟ་བུ་ཞེས་བྱ་བའི་དུས་གསུམ་དུ་མིང་ཐོབ་པ་ཡིན་ནོ། ། ཡང་ཡུལ་ཉི་ཤུ་རྩ་བཞི་རུ་མགོ་ཟུག་པ་དང༌། ལོངས་སྤྱོད་པ་དང༌། ཐིམ་པ་གསུམ་གྱིས་གནས་རེ་རེ་ནས་དགུ་བརྒྱ་པ་ཕྲག་རེ་རེ་སྟེ།
དགུ་བརྒྱ་པ་ཕྲག་ཉི་ཤུ་རྩ་བཞིའི་ཚུལ་གྱིས་ཉི་ཁྲི་ཆིག་སྟོང་དགུ་བརྒྱ་རྒྱུ་བ་ཡིན་ཏེ། རིམ་པ་དག་ཏུ་གང་བསྟན་པ། ། ཞེས་བྱ་བའི་དོན་ཡིན་ནོ། ། དེ་ལྟར་ན་ཐབས་ཀྱི་རྒྱུད་དང༌། ཤེས་རབ་ཀྱི་རྒྱུད་ཐམས་ཅད་དགོངས་པ་གཅིག་པའི་སྒོ་ནས་གཞི་འཁོར་བའི་གནས་ལུགས་ཐོས་བསམ་གྱིས་གཏན་ལ་དབབ་པའི་སྐབས་བསྟན་ཟིན་ཏོ།། །། ད་ནི་གཉིས་པ་ལམ་བསྒོམ་པ་རྣལ་འབྱོར་གྱི་གནད་ལ་གཉིས། དེ་ཁོ་ན་ཉིད་རིམ་གྱིས་སྟོན་པ་དང༌། དངོས་སུ་སྟོན་པའོ། ། དང་པོ་ལ་གསུམ། རབ་ཚེའི་འདི་ལ་འགྲུབ་པ་དང༌།
འབྲིང་བར་དོ་དང༌། ཐ་མ་མཐོ་རིས་ཀྱི་གནད་ཀྱིས་སོ། ། དང་པོ་ལ་གཉིས། རྣལ་འབྱོར་གྱི་ལམ་ལ་དགའ་བ་དང༌། ཕོ་ཉའི་ལམ་ལ་དགའ་བའོ། ། དང་པོ་ལ་གསུམ། སྔོན་དུ་རླུང་སྦྱང་བ་དང༌། དེ་ནས་རང་ལྷག་པར་གནས་པའི་རིམ་པ་དང༌། མཐར་དབུ་མ་ཁ་དབྱེ་བའི་མན་ངག་ཙཎྜཱ་ལཱིའི་རྣལ་འབྱོར་དངོས་སོ། ། དེ་ལ་དང་པོ་ནི་ཉི་ཞག་རེ་རེ་ལ་ཐུན་ཆུང་ངུ་སུམ་ཅུ་ཐམ་པ་བྱས་ཏེ།
རབ་ཞག་གསུམ། འབྲིང་ཞག་བདུན། ཐ་མས་ཟླ་བ་ཕྱེད་དུ་བསྒོམ་སྟེ། དེ་ཡང་རླུང་ནོན་པ་དང་མ་ནོན་པའི་བྱེ་བྲག་གིས་རབ་འབྲིང་གསུམ་དུ་འགྱུར་རོ། ། དེ་ལ་བསམ་གཏན་བསྒོམ་པའི་རྣལ་འབྱོར་པས། བསམ་གཏན་གྱི་ཁང་པ་དབེན་པར་ཁ་ཟས་ཆ་སྙོམས། ལུས་སྐྱིལ་ཀྲུང་བཅའ། ལག་པ་མཉམ་གཞག་གི་ཕྱག་རྒྱས་ལྟེ་བའི་ཐད་ནས་ཚུར་མནན། མིག་གིས་སྙིང་ག་མཐོང་བར་བྱ། ཚིགས་པ་དྲང་པོར་བསྲངས་ཏེ།
དེ་ནི་ལུས་ཀྱི་འཁྲུལ་འཁོར་རོ། ། དེ་ནས་ཚོམ་ངམ་སྔགས་ཀྱིས་སྲུང་བའི་འཁོར་ལོ་བསྒོམ། བླ་མའི་ཆག་སྤྱི་བོར་བསྒོམས་ལ། བླ་མ་ལ་གུས་འདུད་དྲག་པོ་བྱས། དེ་ནས་རང་ལྷའི་ང་རྒྱལ་བསྒོམ། གོ་ཆ་བཅིངས། དེ་ནི་ཐམས་ཅད་ཀྱི་སྔོན་དུ་འགྲོ་བའོ། ། དེ་ནས་རླུང་རིམ་གྱིས་སྦྱང་བའི་ཕྱིར། ཉིན་མོ་གསུམ། མཚན་མོ་གསུམ་དུ་བཅད་པའི་རེ་རེ་ལ་ཐུན་ཆུང་ལྔ་ལྔར་བཅད་ལ་བསྒོམ་མོ། །
དེ་ཡང་ལྟེ་བའི་ནང་སྐོར་གྱི་འདབ་མ་ལྔ་ལ། རྩ་ཡིག་ལྔ་གནས་ལ། དེ་ལ་ཐིག་ལེ་ཁ་དོག་ལྔར་གསལ་ཏེ། དབུས་སུ་ནམ་མཁའི་རང་བཞིན་ཐིག་ལེ་སྔོན་པོ། ལྷོར་སའི་རང་བཞིན་སེར་པོ། ནུབ་ཏུ་ཆུའི་རང་བཞིན་དཀར་པོ། བྱང་དུ་མེའི་རང་བཞིན་དམར་པོ། མདུན་དུ་རླུང་གི་རང་བཞིན་ལྗང་གུ་བསྒོམ། ཡང་ན་ནུབ་ཏུ་ཆུ་སྔོན་པོ། དབུས་སུ་ནམ་མཁའ་དཀར་པོ་བསྒོམ་ཞེས་ཀྱང་གསུང༌།
དེ་ནས་དབུས་ཀྱི་ཐིག་ལེ་དེ་ལས། དེ་དང་མཐུན་པའི་ཁ་དོག་སྤོས་ཀྱི་དུད་པ་ལྟ་བུ་ཕྲ་མོ་བྱུང་ནས་སྣ་བུག་ནས་འཐོན་ཏེ། ཅི་རིགས་པར་ཕར་སོང་ངོ༌། ། ནང་དུ་འཇུག་ཙ་ན་ཐིག་ལེ་དེ་ཉིད་ལ་བསྟིམ་པའི་ཚུལ་གྱིས། ཅེ་བདེ་བས་དབུགས་ལན་བདུན་ཙམ་རྒྱུར་གཞུག དེ་ནས་རླུང་དབུས་ཀྱི་ཐིག་ལེ་ལ་བསྟིམ་ལ། ཤེས་པའང་དེ་ཉིད་ལ་གཏད་ལ་རླུང་ཁ་སྦྱར་ཏེ། ལག་པ་གཡོན་པས་ལྟེ་བ་ཉིད་དུ་མནན། གཡས་པས་པུས་མོ་ལ་བསྐོར་བ་ལན་གཅིག་བྱ། སེ་གོལ་གཅིག་གཏོགས།
དེ་ནས་རླུང་ཕྱིར་བཏང་སྟེ། དེ་ལྟ་བུ་བརྒྱ་ལ་སོགས་པ་བྱེད་སྙིང་འདོད་ཚད་བྱས་ལ་ཐུན་ཆུང་དང་པོ་སོང་བ་དང༌། ཆང་ལ་སོགས་པ་ཁ་ཟས་ཀྱི་བྱ་བ་ཅུང་ཟད་ཅིག་བྱས་ལ། སྟན་ལས་མི་ལྡང་བར་ངལ་བསོ་སྟེ་ཐུན་ཆུང་དང་པོའོ། ། དེ་ནས་ཐུན་ཆུང་གཉིས་པ་ལའང་དབུགས་བདུན་ཅི་བདེར་རྒྱུར་གཞུག་ལ། པུས་མོ་ལ་བསྐོར་བ་གཉིས་དང༌། སེ་གོལ་གཉིས་ཀྱི་བར་དུ་བསྣན་ཏེ་དེ་ལྟ་བུ་ཅི་རིགས་པ་ཅིག་བསྒོམས་ལ་ཡང་ངལ་བསོ། དེ་བཞིན་དུ་ཐུན་ཆུང་གསུམ་པ་ལ་ཡང༌། སེ་གོལ་དང་བསྐོར་བ་གསུམ་དང༌། བཞི་པ་ལ་བཞི།
ལྔ་པ་ལ་ལྔའི་བར་དུ་བསྣན། དེས་ཉིན་མོའི་སུམ་ཆ་ཚར་ནས། ཚོམ་ངམ་སྔགས་ཀྱིས་བསྲུངས་ལ་ཁམས་བསང་བའི་ཕྱིར་ཅི་བདེ་བའི་སྤྱོད་ལམ་བྱའོ། ། དེ་ནས་ཡང་གུང་གི་ཐུན་ཆུང་ལྔ་ལ་སྔར་གྱི་སྟེང་དུ་བསྐོར་བ་དང་སེ་གོལ་རེ་རེས་མང་དུ་བསྣན་ཏེ་ཐུན་དང་པོ་ལ་དྲུག གཉིས་པ་ལ་བདུན། གསུམ་པ་ལ་བརྒྱད། གཞི་པ་ལ་དགུ། ཐུན་ཆུང་ཐ་མ་ལ་བཅུར་འགྱུར་རོ། ། དེ་ནས་ཡང་ཁམས་བསང་ཞིང་སྤྱོད་ལམ་བྱས་ལ། དགོངས་མོའི་ཐུན་ཆུང་ལྔ་ལའང་བསྐོར་བ་དང༌།
སེ་གོལ་རེ་རེས་མང་དུ་བསྣན་ཏེ། ཐུན་དང་པོ་ལ་བཅུ་གཅིག གཉིས་པ་ལ་བཅུ་གཉིས། གསུམ་པ་ལ་བཅུ་གསུམ། བཞི་པ་ལ་བཅུ་བཞི། ཐུན་ཆུང་ཐ་མ་ལ་བཅོ་ལྔར་འགྱུར་རོ། ། དེ་བཞིན་དུ་མཚན་མོའི་ཐུན་གསུམ་ལ། ཐུན་ཆུང་བཅོ་ལྔར་བྱས་པའི་སྲོད་ཀྱི་ཐུན་ཆུང་དང་པོ་ལ་གཅིག་བསྣན་པས་བཅུ་དྲུག དེ་བཞིན་དུ་རེ་རེ་བསྣན་པས་ཐོ་རངས་ཀྱི་ཐུན་ཆུང་ཐ་མ་ལ་བསྐོར་བ་དང་སེ་གོལ་སུམ་ཅུའི་བར་དུ་བསྣན། རྩུབ་མོ་འདི་ལ་ཡང་བསྐོར་བ་རེ་དང་སེ་གོལ་རེ་སྤེལ་མར་བྱས་ན་ཅུང་ཟད་འཇམ་ལ།
བསྐོར་བ་རྣམས་ཕྱོགས་གཅིག སེ་གོལ་རྣམས་ཀྱང་ཕྱོགས་གཅིག་ཏུ་བྱས་ན་རྩུབ་བོ། ། དེ་བཞིན་དུ་ཞག་རེ་རེའི་ཐུན་ཆུང་སུམ་ཅུ་ལ། བསྐོར་བ་དང་སེ་གོལ་སུམ་ཅུ་སུམ་ཅུ་བསྣན་པས་གང་ཟག་རབ་བཞག་གསུམ་ན་མེའི་ནུས་པ་རྙེད་ནས། ཐུན་ཐ་མ་ལ་བསྐོར་བ་དང་སེ་གོལ་དགུ་བཅུར་འགྱུར་ལ། འབྲིང་ཞག་བདུན་གྱིས་མེ་ཡི་ནུས་པ་རྙེད་ནས། བདུན་གྱི་ཐོ་རངས་ཀྱི་ཐུན་ཆུང་ཐ་མ་ལ་སེ་གོལ་དང་བསྐོར་བ་གཉིས་བརྒྱ་བཅུར་འགྱུར་རོ། ། ཐ་མ་ལ་ཟླ་བ་ཕྱེད་ཀྱིས་མེའི་ནུས་པ་རྙེད་ནས་ཞག་བཅོ་ལྔའི་ཐོ་རངས་ཀྱི་ཐུན་ཆུང་ཐ་མ་ལ། དབུགས་མནན་པ་གཅིག་ལ་པུས་མོ་ལ་བསྐོར་བ་བཞི་བརྒྱ་ལྔ་བཅུ་དང༌། སེ་གོལ་ཡང་དེ་སྙེད་ཀྱི་གྲངས་སུ་འགྱུར་རོ། །
དེ་ལྟར་མ་ནོན་ན་ཉི་མ་དང་པོའི་ཐུན་ཆུང་ལྔ་ཆར་ལ། བསྐོར་བ་དང་སེ་གོལ་གཅིག ཐུན་ཆུང་བར་པ་ལྔ་ཀ་ལ་བསྐོར་བ་གཉིས་དང་སེ་གོལ་གཉིས་བསྣན་པས་ཞག་གཅིག་གི་ཐོ་རངས་ཀྱི་ཐུན་ཆུང་ཐ་མ་ལ། བསྐོར་བ་དྲུག་དང་སེ་གོལ་དྲུག་ཏུ་འགྱུར་རོ། ། དེ་ལྟར་ཞག་རེ་ལ་དྲུག་དྲུག་བསྣན་ཅིང་སྦྱངས་པས། ཞག་བཅོ་ལྔའི་ཐུན་ཆུང་ཐ་མ་ལ་དགུ་བཅུར་འགྱུར་བ་ཡིན་ནོ། ། དེ་ལྟར་ཡང་མ་ནོན་ན་ཞག་གཅིག་གི་ཐུན་ཆུང་སུམ་ཅུ་པོ་ཀུན་ལ་བསྐོར་བ་དང་སེ་གོལ་གཅིག་ཏུ་བསྣན། དེ་བཞིན་དུ་ཞག་རེ་ལ་རེ་རེ་བསྣན་ཅིང་བསྒོམས་པས། ཞག་བཅོ་ལྔ་ན་བསྐོར་བ་བཅོ་ལྔ་དང་སེ་གོལ་བཅོ་ལྔའི་བར་དུ་འགྱུར་བ་ཡིན་ནོ། ། ཡང་ཤིན་ཏུ་རྩུབ་པའི་ལུགས་བྱེད་ན།
གཞན་ཐམས་ཅད་སྔ་མ་དང་འདྲ་བ་ལས། རླུང་ནོན་པའི་དུས་གཅིག་ཅེས་བྱ་བའི་ཚད་ནི་པུས་མོ་ལ་བསྐོར་བ་གསུམ་དང་སེ་གོལ་གསུམ་བསྡོམས་པ་ལ་གཅིག་ཅེས་བྱ་སྟེ། ཁམས་དང་སྦྱར་ལ་སྔ་དྲོའི་ཐུན་ལྔ་ཀ་ལ་དེ་ལྟ་བུ་ལྔ། ཉིན་ཕྱེད་ཀྱི་ཐུན་ཆུང་ལྔ་ལ་རེ་རེ་བསྣན་པས་གཉིས་གཉིས་སུ་བྱས་ཏེ་ཐུན་ཆུང་ཐ་མ་ལ་བཅུ། དགོངས་མོ་གསུམ་བྱ་སྟེ། ཐུན་ཆུང་ཐ་མ་ལ་བཅོ་ལྔ་དེ་བཞིན་དུ་བསྒྲེས་ལ། ཞག་གསུམ་མམ། ལྔའམ། བདུན་ནམ། བཅོ་ལྔར་བསྒོམ་པར་བྱའོ། །
དེ་ལྟར་བསྒོམས་པས་ས་ཆུ་གཉིས་ཀྱི་སྟོབས་འབྲི། མེ་རླུང་གཉིས་ཀྱི་སྟོབས་སྐྱེས་ནས། རླུང་ཆ་མཉམ་པར་འགྱུར་ཏེ། དང་པོར་ལུས་ལ་དྲོད་འབྱུང༌། འཁྱག་སྲན་ཆེ། ལྕེ་སྐམ། སྐོམ་དད་ཆེ། ཆགས་པ་སྐྱེ་སྟེ། མེ་རླུང་ནུས་པ་སྐྱེས་པའི་རྟགས་ཡིན་ནོ། ། དེ་ལྟ་བུའི་ཡོན་ཏན་སྐྱེས་པ་ལ་གང་ཟག་རབ་འབྲིང་གསུམ་ལས་ཡུན་རིང་ཐུང་ལས་དངོས་གཞི་ལ་ཁྱད་པར་མེད་དོ། །
དེ་ནས་སྤྱི་དོན་གཉིས་པ་རང་ལྷག་པར་གནས་པའི་རིམ་པ་ནི། རྐང་པ་གཉིས་ཀྱིས་སྐྱིལ་ཀྲུང་དམ་དུ་བཅའ། ལག་པ་གཉིས་མཉམ་གཞག་གི་ཕྱག་རྒྱ་ལྟེ་བར་བཅའ། མིག་སྣ་རྩེར་དབབ། ཨོས་ཀོས་བྲང་མནན། དེ་ནས་ལྟེ་བའི་གནས་སུ་ཐིག་ལེ་དམར་པོ་གཅིག་བསྒོམ། ཡར་རྩེ་སྤྱི་གཙུག་ཏུ་ཧྃ་བསྒོམ། དེ་གཉིས་རྩ་དབུ་མ་ཁ་དོག་དམར་པོ་ཤིན་ཏུ་ཆ་ཕྲ་བས་ཟུང་སྦྲེལ། གཡས་གཡོན་གྱི་རོ་རྐྱང་གཉིས་ཀྱང་མ་སྣ་ཐིག་ལེ་ལ་གཏད་ལ་ཡ་རྩེ་སྦ་གུག་བཞིན་དུ་སྣ་བུག་གཉིས་སུ་ཟུག་པར་བསམ། དེ་ནས་རྐང་མཐིལ་རླུང་གི་འཁོར་ལོ་གཉིས་ནས་རླུང་ལངས།
སུམ་མདོར་འཕྲད་འོག་རླུང་ཕྱེ་བཙུམ་བྱས་པས། ལྟེ་བའི་ཨྃ་ལས་འོད་འཕྲོས། རྩ་གཡས་གཡོན་གཉིས་ནས་སོང་ནས། ལྟག་པའི་རླུང་ལ་ཕོག ཧྃ་གི་ཀླད་ཀོར་ནས་མེ་རླུང་ཐུར་ལ་སོང་ཏེ། དེའི་དུས་སུ་དབུགས་ལན་གསུམ་ནང་དུ་རྔུབས་པས་སྟེང་རླུང་རང་འགགས་སུ་འགྲོ། སེམས་ཀྱིས་གཡས་གཡོན་གྱི་རྩ་གཉིས་པོ་ནས་མེ་རླུང་ཞུགས་ནས་ལྟེ་བའི་ཨྃ་ལ། སྦུད་པ་འབུད་པ་བཞིན་བུད་ཅིང་རླུང་རན་ཚད་དུ་མནན། ཨྃ་གི་སྟེང་ལ་ཐིག་ལེ་མུ་ཏིག་གི་རྡོག་མ་ལྟ་བུ་ལས་མེ་རླུང་དྲག་ཏུ་འབར་བར་བསམ་མོ། ། དེའི་དུས་སུ་མ་བདེ་ན་སྣ་བུག་གཉིས་ནས་རླུང་དངོས་སུ་དལ་བུས་བཏང་ཞིང་མིག་གཉིས་སྟེང་དུ་བཟློག
སེམས་ཀྱིས་དབང་པོའི་སྒོ་ཐམས་ཅད་ནས་རླུང་ཕྱིར་བུན་གྱིས་འགྲོ་བར་བསམ། དེ་ལྟར་ཐུན་ཚད་དང་ཐུན་གྲངས་ལ་ངེས་པ་མེད་པར་བྱས་ནས་བསྒོམས་པས་རྟགས་འབྱུང་སྟེ། དང་པོ་ལྟེ་བའི་གནས་སུ་དྲོད་འབྱུང༌། དེ་ནས་ལུས་ཐམས་ཅད་ལ་དྲོད་ཆེར་སྐྱེ་སྟེ། ཉེ་འཁོར་ཐམས་ཅད་ཚ་འུབ་འུབ་བྱེད་པ་འབྱུང༌། དེ་ཙམ་ལ་ཐ་མལ་པའི་བུད་མེད་ཀྱི་བདེ་བ་ལ་ཇི་སྙམ་ཡང་མི་བྱེད་པའི་བདེ་བ་འབྱུང་སྟེ། དེའི་ཚེ་རླུང་ལུས་ལ་ཞུགས་པའི་དུས་ཞེས་བྱ། དེ་ནས་ལུས་ཤིང་བལ་གྱི་གཟེགས་མ་ལྟར་ཡང་བ་དང༌། སེམས་ལ་སངས་རྒྱས་ཀྱི་ཆོས་ཀྱི་སྐུའི་ཡེ་ཤེས་ཞེས་བྱ་བ་འདི་ཉིད་ཡིན་པ་སྙམ་པའི་བདེ་བ་ཆེར་སྐྱེས་ཏེ། དེའི་ཚེ་རླུང་སེམས་ལ་ཚུད་པའི་དུས་ཞེས་བྱ།
དེ་ནས་བདེ་མི་བདེའམ་སྟོང་མི་སྟོང་ལ་སོགས་པ་ཐམས་ཅད་ལས་འདས་པའི་ཉམས་སྐྱེ་ཞིང༌། ལུས་ཐམས་ཅད་ཀྱང་རྩ་དབུ་མ་ལ་འཇུག་པ་སྙམ་བྱེད། རྩ་གཡས་གཡོན་གཉིས་ཀྱང་དབུ་མར་འཇུག་པ་སྙམ་བྱེད་པ་འབྱུང་སྟེ། དེའི་ཚེ་རླུང་རྩ་ལ་ཚུད་པའི་དུས་ཞེས་བྱ། དེ་གསུམ་ཡང་དང་པོ་ནི་ཚོར་བ་བདེ་བ། གཉིས་པ་ནི་མི་རྟོག་པའི་བདེ་བ། གསུམ་པ་ནི་མཚོན་བྱེད་དཔེའི་ཡེ་ཤེས་ཞེས་བྱ་སྟེ། དེ་ཙམ་ན་དབུ་མ་ཁ་ཕྱེད་དུ་རུང་བར་སོང་བ་ཡིན་ཀྱང༌། དེ་ཀ་ལྟར་བསྒོམས་པས་གཡས་གཡོན་གཉིས་ཀྱི་རླུང་འགགས་པའི་སྟོབས་ཀྱིས། སྐབས་སྐབས་སུ་མཉམ་གཞག་ལ་ཤེས་པ་དམིགས་པ་གང་ལ་གཏད་པ་གསལ་བར་མཐོང་ཞིང༌།
རྗེས་ལ་སྣང་བ་ཐམས་ཅད་ལ་བལྟས་ཙམ་ན། དུ་བ་ལ་སོགས་པའི་རྟགས་བཅུ་མཐོང་བར་འགྱུར་ཏེ། དང་པོ་དུ་བ་ལྟ་བུ་དང༌། གཉིས་པ་སྨིག་རྒྱུ་ལྟ་བུ་དང༌། གསུམ་པ་སྲིན་བུ་མེ་ཁྱེར་ལྟ་བུ་དང༌། བཞི་པ་མར་མེ་ལྟ་བུ་དང༌། ལྔ་པ་འོད་འབར་བ་ཆེན་པོ་དང༌། དྲུག་པ་ཟླ་བ་དང༌། བདུན་པ་ཉི་མ་དང༌། བརྒྱད་པ་རྒྱུ་སྐར་གྱི་སྣང་བ་དང༌།
དགུ་པ་རཱ་ཧུ་ལ་སྟེ་སྨད་མེད་པའི་ཟླ་བ་ནག་པོའམ། འཇིགས་སུ་རུང་བའི་གཟུགས་མཐོང་བ་དང༌། བཅུ་པ་ལ་རི་མོ་ནག་པོ་སྟེ། ནམ་མཁའ་ལ་ཐིག་བཏབ་པ་ལྟ་བུ་འབྱུང་སྟེ། དེ་དག་ནི་རྟགས་བཅུའོ། ། རི་མོ་ནག་པོར་བྱུང་བའི་ཚེ་གཡས་གཡོན་གྱི་རླུང་ལྔ་ཡང་དབུ་མར་འདུ་ལ། དབུ་མ་ཉིད་ཀྱང་ཤེལ་ལ་སྐུད་པའི་གཟུགས་བརྙན་སྣང་བ་བཞིན་བྲེང་ངེ་མཐོང་བ་འབྱུང་ལ། དེའི་མཐར་ཐིག་ལེར་མེ་འབར་ནས་སྨིན་མཚམས་ཀྱི་བར་དུ། མེ་དངོས་སུ་འབར་བ་སྙམ་བྱེད་པ་འབྱུང་ལ། དེ་ཙམ་ན་དབུ་མ་ཁ་དབྱེ་རན་པ་ཡིན་ནོ། །
དེའི་ཚེ་ལྟེ་བའི་ཨ་ཤད་ལྟ་བུ་ངོ་བོ་ཉིད་ཀྱིས་གཡོན་ནས་དབུ་མ་འབྱེ་བར་ཡང་བྱེད་དོ། ། ཞེས་ཀྱང་གསུང་ངོ༌། ། རྣལ་འབྱོར་པ་བརྩོན་འགྲུས་རབ་ཀྱིས་ཚེ་འདི་ལ་དབུ་མ་ཁ་འབྱེད་པའི་གདམས་ངག་བསྒོམས་པས་རླུང་དབུ་མར་འདུས་པས་ཕྱག་རྒྱ་ཆེན་པོ་རྟོགས་པར་འགྱུར་རོ། ། འབྲིང་ཚེ་འདི་ཉིད་ལ་རྟགས་ཐམས་ཅད་རྫོགས་པར་མ་བྱུང་ཡང་རྟགས་ཅི་རིགས་པ་ཐོབ་པ་ལ་བརྟེན་ནས། འཆི་ཀའི་རླུང་འདུ་བས་རྐྱེན་བྱས་ནས་འཆི་ཀའམ་བར་དོར་ཕྱག་རྒྱ་ཆེན་པོ་རྟོགས་པར་འགྱུར་བ་ཡིན་ནོ། ། ཐ་མ་དྲོད་ཙམ་སྐྱེས་ཤིང་དུ་བ་ལ་སོགས་པའི་རྟགས་མ་མཐོང་ཡང་ཏིང་ངེ་འཛིན་དང་མ་བྲལ་ན། མཐོ་རིས་ཀྱི་གནད་ལ་བརྟེན་ནས་རྐྱེན་བྱས་ནས་སྐྱེ་གནས་སུ་ལུས་འགྲུབ་པའི་དུས་སུ་རླུང་འདུས་པས་བདག་པོའི་རྐྱེན་བྱས། སྐྱེ་གནས་ཕྱག་རྒྱ་ཆེན་པོ་ཐོབ་པར་འགྱུར་བ་ཡིན་ནོ། ། རང་ལྷག་པར་གནས་པའི་དམིགས་པའི་རིམ་པའོ། ། དེ་ནས་གསུམ་པ་དབུ་མ་ཁ་དབྱེ་བའི་མན་ངག་ཙཎྜཱ་ལཱི་རྣལ་འབྱོར་དངོས་ནི།
ལུས་སྔར་བས་ཀྱང་སྐྱིལ་ཀྲུང་དམ་དུ་བཅའ། རོ་སྟོད་དགྱེ་བར་བྱའོ། ། མཉམ་གཞག་གི་ཕྱག་རྒྱ་བྱ། མིག་སྣ་རྩེར་དབབ། སྲུང་བའི་འཁོར་ལོ་དང་ལྷ་དྲན་པ་ལ་སོགས་པ་ཐམས་ཅད་སྔ་མ་དང་འདྲ་བར་བྱས་ལ། དེ་ནས་བསྒོམ་པ་ལམ་གྱི་འཁོར་ལོ་ལྟེ་བར་བསྒོམ་པ་ནི། ནང་སྐོར་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤ་བརྒྱད་གཡོན་སྐོར་དུ་དགོད། དབུས་སུ་ཡི་གེ་ཨྃ་བསམ། ཕྱི་སྐོར་འདབ་མ་ལྔ་བཅུ་རྩ་དྲུག་ལ་ཀཱ་ལི་སུམ་ཅུ་སོ་བཞི།
ཨ་ཨི་ཨུ་ཨེ་ཨོ་ཨྃ། དྲུག་ཨཱ་ལི་བཅུ་དྲུག་དང་བཅས་པ་གཡོན་སྐོར་དུ་བསམ་མོ། ། དེ་ལ་སྤྱི་གཙུག་གི་ཧྃ་དང༌། ལྟེ་བའི་ཨྃ་རྩ་དབུ་མ་ཁ་དོག་དམར་པོ་ཤིན་ཏུ་ཆ་ཕྲ་བ་གཅིག་གིས་ཟུང་སྦྲེལ་བར་བསྒོམ། རྐང་པ་གཉིས་ཅུང་ཟད་བསྐྱོད་ཅིང་རླུང་བསྐུམས་པས་སེམས་ཀྱིས་རྐང་མཐིལ་དང༌། འོག་སྒོའི་རླུང་གིས་ལྟེ་བའི་ཨྃ་འབར། ཨྃ་གི་ཀླད་ཀོར་གྱི་གསེབ་ནས་ཡི་གེ་ཀྵུྃ་གི་དབྱིབས་སུ་གནས་པ་དེ་ཐ་མལ་པའི་གཏུམ་མོ་ཞེས་བྱ་སྟེ། ཁ་དོག་དམར་ལ་རེག་བྱ་ཚ་བ། དེ་དབུ་མ་ནས་ཡར་འབར་ནས་སྙིང་ག་ན་ཡར་སླེབ། ཡང་སྣ་བུག་གཉིས་ཀྱི་རླུང་ནང་དུ་རྔུབས་པས།
རྐྱེན་བྱས་པས་ལྟག་པ་དང་དཔྲལ་བའི་རླུང་གིས་སྤྱི་གཙུག་གི་ཧྃ་གི་གསེབ་ན་གནས་པའི་ཀྵུྃ་གི་མེ་འོད་ཀྱི་གཏུམ་མོ་ཞེས་བྱ་བ། དབུ་མ་ན་མར་ཐུར་ལ་འབར་ནས་དབུ་མའི་ནང་དུ་མས་ཡར་འབར་བའི་མེ་དང༌། ཡས་ནས་མར་འབར་བའི་མེ་གཉིས་སྙིང་གའི་གནས་སུ་ཕྲུག་ཆིལ་ཆིལ་འཐབ་པར་བསམ། སྟེང་འོག་གི་རླུང་ཁ་སྦྱར། ལུས་ཅུང་ཟད་བསྒུལ་ཞིང་བསྒོམ། དེས་དྲོད་ལ་སོགས་པ་ཧ་ཅང་ཆེས་ན་དེ་བས་ཀློད་ལ་བསྒོམ། དེ་ལྟར་བསྒོམས་པས་དང་པོ་དྲོད་འབྱུང༌། དེ་ནས་ཚོར་བ་བདེ་བ་སྐྱེ། དེ་ནས་མི་རྟོག་པའི་བདེ་བ་སྐྱེ། དེ་ནས་མཚོན་བྱེད་དཔེའི་ཡེ་ཤེས་རྣམས་ཉམས་སུ་མྱོང་བ་སྐྱེ།
ཐུན་གྲངས་ཀྱི་དང་པོ་ཐུན་དྲུག་ཏུ་བྱ། དེ་ནས་བཞིར་དབྲི། དེ་ནས་གཉིས་སུ། དེ་ནས་ཐུན་རེ་རེ། དེ་ནས་ལུས་ཀྱི་སྤྱོད་ལམ་མ་ཞིག་པ་ཙམ་གྱིས་ཀྱང་རྟགས་འབྱུང་ངོ༌། ། དེ་ནས་དབུ་མ་ཁ་དབྱེ་བ་དངོས་ནི། ཨྃ་ལས་མས་ཡར་མེ་འབར་བ་རྒྱུན་མི་འཆད། ཡས་མར་འབར་བ་དེ་འཛག་པར་བསྒྱུར་ལ། ཧྃ་ལས་བྱང་ཆུབ་ཀྱི་སེམས་འཛག་པ་རྒྱུན་མི་འཆད་པར་བསྒོམ། དེའི་སྟོབས་ཀྱིས་དབུ་མ་ཁ་བྱེ་ནས་རླུང་སེམས་ཐམས་ཅད་དབུ་མར་ཐིམ་སྟེ་རོ་གཅིག་ཏུ་གྱུར་ནས།
ལུས་ཟག་མེད། སེམས་རྟོག་མེད། སྐུ་དང་ཡེ་ཤེས་ཟུང་དུ་ཆུད་པར་འགྱུར་རོ། ། འདིའི་ལུགས་ཀྱི་ཕྱག་རྒྱའི་རྣལ་འབྱོར་མི་དགོས་པར་འབྲས་བུ་འབྱུང་བར་བཞེད་དོ། ། རྣལ་འབྱོར་གྱི་ལམ་ལ་དགའ་བ་བསྟན་ཟིན་ཏོ།། །། ཕོ་ཉའི་ལམ་ལ་དགའ་བ་བསྒོམ་པར་འདོད་ན། སྦྱོར་བ་དང༌། དངོས་གཞི་དང༌། རྗེས་དང་གསུམ་མོ། ། དང་པོ་ནི་ལུས་སྐྱིལ་ཀྲུང་བཅའ།
ཤེས་པ་ལྟེ་བར་གཏད། ཁ་ཟས་དང་སྤྱོད་ལམ་གྱི་ལྕག་གིས་བསྐུལ་ཞིང༌། ཐུན་མོང་གི་འཇམ་རླུང་ཉིན་ཞག་བཅོ་ལྔར་སྦྱང་བར་བྱ་སྟེ། དེ་ཡང་ཉི་མ་དང་པོ་ཐུན་ཆུང་ལྔ་ལ། བསྐོར་བ་དང་སེ་གོལ་ལན་གཅིག་བྱ། ཐུན་བར་པ་ལྔ་ལ་གཉིས། ཐུན་ཐ་མ་ལྔ་ལ་གསུམ། སྲོད་ལ་བཞི། ནམ་གུང་ལ་ལྔ། ཐོ་རངས་ལ་དྲུག
ཡང་ཉི་མ་གཉིས་པའི་ཐུན་ཆུང་དང་པོ་ལ་བསྐོར་བ་དང་སེ་གོལ་གཉིས། དེ་ནས་རེ་རེ་སྤེལ་ལ་སྔ་མ་བཞིན་བྱ་ཞིང་ཉི་མ་གསུམ་པ་ལ་བསྐོར་བ་དང་སེ་གོལ་གསུམ། བཞི་པ་ལ་བཞི། ལྔ་པ་ལ་ལྔ། དྲུག་པ་ལ་དྲུག ཉི་མ་བདུན་པ་ལ་བདུན། དེ་ལྟར་ཉིན་ཞག་བཅུ་བཞིའོ། ། ཉིན་ཞག་བཅོ་ལྔ་པའི་ཐུན་དང་པོ་ལ་བསྐོར་བ་དང་སེ་གོལ་བརྒྱད། བར་པ་ལ་དགུ། ཕྱི་དྲོའི་ཆ་ལ་བཅུས་སྦྱང་ངོ༌། །
དེ་ནས་དངོས་སམ་ཡེ་ཤེས་ཀྱི་ཕྱག་རྒྱ་མདུན་དུ་བསམས་ལ། ཉིན་ཞག་གསུམ་དུ་རྐེད་པ་ཕྲ་བ་ལ་སོགས་པའི་གཟུགས་ལ་ལྟ་ཞིང་རླུང་སྦྱང༌། ཉིན་ཞག་གསུམ་དུ་འཁྲིག་པའི་གཏམ་ལ་སོགས་པ་སྒྲ་ལ་བསླབ་ཅིང་རླུང་སྦྱང༌། ཉིན་ཞག་གསུམ་དུ་གླ་རྩི་ལ་སོགས་པའི་དྲི་ལ་བསླབ་ཅིང་རླུང་སྦྱང༌། ཉིན་ཞག་གསུམ་དུ་མ་མཆུའི་སྦྲང་རྩི་གཞིབ་པ་ལ་སོགས་པའི་རོ་ལ་བསླབ་ཅིང་རླུང་སྦྱང༌། ཉིན་ཞག་གསུམ་དུ་ནི་ཙུམྦ་དང་འཁྱུད་པ་ལ་སོགས་པ་རེག་བྱ་ལ་བསླབ་ཅིང་རླུང་སྦྱང་ངོ༌། ། དེ་ལྟར་འཇམ་རླུང་ཞག་བཅོ་ལྔ་དང་རྟེན་ལ་བསླབ་ཅིང་རླུང་སྦྱང་བ་ཞག་བཅོ་ལྔ་སྟེ། ཐུན་མོང་དུ་རླུང་སྦྱང་བ་ཞག་སུམ་ཅུ་སོང་ནས་ཁྱད་པར་གྱི་རླུང་ཧ་སིབ་སྦྱང་བ་སྟེ། རྐང་པ་སྐྱིལ་ཀྲུང་བཅའ། ལག་པ་གཉིས་མཐེ་བོང་གིས་སྲིན་ལག་གི་རྩ་ནོན་པར་བྱས་ལ།
ཁུ་ཚུར་དྲག་ཏུ་བཅིངས་ལ་སྙིང་གར་བསྣོལ། དབུགས་ཕྱིར་འགྲོ་བའི་དུས་སུ་ཧ་ཞེས་པས་གཏོང༌། ནང་དུ་འཇུག་པའི་དུས་སུ་སིབ་ཞེས་བརྗོད་ལ་འོག་རླུང་ཡར་འདྲོང་ཚད་དྲངས། དེས་ཁམས་བཟང་ན་ཉི་མ་ཕྱེད་ཀྱིས་འབྱོངས་པ་ཡིན། མཁལ་མ་ཉིས་དང༌། རྒྱུ་ཞབས་དང༌། སྙིང་དང༌། མགོ་ན་ཀམ་ཀམ་པ་བྱུང་ན་ཅུང་ཟད་བཅག་ཅིང་ཁ་ཟས་བཟའ། དེ་ནས་ཡང་བསྒོམ་པར་བྱའོ། ། དེ་ནས་ཡང་ཧྲི་དྲག་ལ་རིང་བ་ལན་བདུན་བརྗོད།
དེ་ནས་རྞི་དྲག་ལ་རིང་བ་ལན་བདུན་བརྗོད། དེ་དག་གིས་ནི་སྦ་བ་སྦུབས་སུ་ནུབ་པ་དང༌། བཤང་བ་དང་གཅི་བ་མི་ཐོན་པ་ལ་སོགས་པ་འབྱུང་ངོ༌། ། སྦྱོར་བའོ། ། དེ་ནས་དངོས་སམ་ཡེ་ཤེས་ཀྱི་ཕྱག་རྒྱ་མདུན་དུ་བསམས་ལ། བདག་དང་ཕྱག་རྒྱ་གཉིས་ཀའི་འོག་ཏུ་ཡྃ་ལས་རླུང༌། སྟེང་དུ་རྃ་ལས་མེ། རླུང་གིས་མེ་སྦར་བས་ཐ་མལ་པའི་མ་དག་པའི་ཕུང་པོ་ཁམས་དང་སྐྱེ་མཆེད་ཐམས་ཅད་བསྲེགས་ཏེ་སྟོང་པར་བསམ། སྟོང་པའི་ངང་ལས་ཡྃ་ལས་རླུང༌། རྃ་ལས་མེ།
ཝྃ་ལས་ཆུ། ལྃ་ལས་ས། སུྃ་ལས་རི་རབ། པྃ་ལས་པདྨ་འདབ་མ་བརྒྱད་པ། དེའི་སྟེང་དུ་ཧཱུྃ་ལས་རང་ཡི་དམ་གྱི་ལྷར་བསྒོམ། ཤེས་རབ་བྃ་ལས་རྡོ་རྗེ་ཕག་མོར་བསྒོམ། གནས་ལྔ་དང་མཁའ་གསང་བྱིན་གྱིས་བརླབས། གཉིས་ཀའི་ལྟེ་བར་རྡོ་རྗེ་རྩེ་གསུམ་པ། སྟེང་གི་ར་གསུམ་ལ། གཡས་རོ་མ་མདོག་དམར་པོ།
གཡོན་རྐྱང་མ་དཀར་པོ། ཀུན་འདར་མ་ནག་མོའམ་ལྗང་གུའོ། ། འོག་གི་ར་གསུམ་གྱི་གཡས་དྲི་ཆེན་རྒྱུ་བ་ཁ་དོག་དཀར་པོ། གཡོན་དྲི་ཆུ་རྒྱུ་བ་ཁ་དོག་ནག་པོ། དབུས་བྱང་སེམས་རྒྱུ་བའི་རྩ་ནི་ཁ་དོག་སེར་པོ། དེ་ནས་རང་གི་སྙིང་གའི་ཧཱུྃ་ལས་འོད་ཟེར་ལྕགས་ཀྱུ་ལྟ་བུ་ཁ་དོག་དམར་ནག་དབུགས་ཕྱིར་གཏོང་བའི་དུས་སུ། རང་གི་ཁ་ནས་ཧ་སྒྲ་དང་བཅས་པ་ཕྱིར་བཏང་ཞིང༌། མུ་ཏྲཱ་ལ་ཙུམ་པ་སྦྱིན་ཤེས་རབ་ཀྱིས་སིབ་ཀྱི་སྒྲ་དང་བཅས་པས། དབུགས་ནང་དུ་དྲངས་པས་ཤེས་རབ་ཀྱི་ལྟེ་བའི་རྡོ་རྗེ་རྩེ་གསུམ་པའི་ལྟེ་བ་ན་ཕཊ་སེར་པོ། དབུགས་ལྕགས་ཀྱུའི་རྣམ་པས་གྱེན་ལ་དྲངས་པས་ཤེས་རབ་ཀྱིས་ཧའི་སྒྲ་དང་བཅས་པས་དབུགས་ཕྱིར་བཏང་བའི་དུས་སུ།
ཕཊ་ཕྱུང་ལ་སྒྲུབ་པ་པོས་སེབ་ཀྱི་སྒྲ་དང་བཅས་པ་ཁའི་ནང་ནས་བཅུག་སྟེ། ཨ་ཝ་དྷཱུ་ཏཱིའི་ནང་ནས་མར་སོང་ནས་རྡོ་རྗེའི་དཀྱིལ་དུ་ཕཊ་སེར་པོ། དེ་ཡོངས་སུ་གྱུར་པ་ལས་འཁོར་ལོ་སེར་པོ་རྩིབས་བརྒྱད་པར་བསམ། དེས་བྱང་ཆུབ་ཀྱི་སེམས་འགེགས་པར་བསམ་མོ། ། དེ་ལྟར་དགའ་བ་དང༌། མཆོག་དགའ་དང༌། དགའ་བྲལ་སྔོན་དུ་སོང་ནས། སྐད་ཅིག་མ་བཞི་ལ་ལྷན་སྐྱེས་རྟོགས་ནས། འཁོར་ལོར་བྱང་ཆུབ་ཀྱི་སེམས་བཟུང༌། ཧྲིྃ་ངམ།
རྞིྃ་ངམ། ཧཱུྃ་བརྗོད་ཅིང་ཉམས་སུ་དོགས་ན་གྱེན་ལ་བཟློག བདེ་བ་ཆུང་ན་བསྲུབས་པས་ཐུར་ལ་དབབ་བོ། ། ཡང་ཤེས་རབ་ཀྱི་བྱང་སེམས་ཚུར་དྲང་བར་འདོད་ན། གསང་བའི་རྡོ་རྗེའི་རྩེ་མོ་ལ་ཧཱུྃ་མདོག་དམར་པོ། ལྕགས་ཀྱུ་མེས་བསྲེགས་པ་ལྟ་བུའི་དྲོད་ཀྱི་འོད་ཀྱིས་ཤེས་རབ་ཀྱི་པདྨ་ན་ཡོད་པའི་བྱང་སེམས། ལྕགས་ཚན་དེ་ལ་མཆིལ་མ་བསྐམས་པ་བཞིན་དུ་བསྐམས་ཤིང་འཐུངས་པར་བསམས་ཏེ། དེ་ཙམ་གྱིས་ཀྱང་རྣལ་འབྱོར་པ་ལ་བདེ་བ་སྐྱེའོ། ། རྣལ་འབྱོར་པ་ལ་བདེ་བ་མི་བཟོད་པ་སྐྱེས་ན་བྱང་ཆུབ་ཀྱི་སེམས་ཟིན་པའི་རྟགས་ཡིན་ནོ། ། དངོས་གཞིའོ། །
རྗེས་ལ་བྱང་ཆུབ་ཀྱི་སེམས། སྟེང་དུ་དྲང་བར་འདོད་ན། རྡོ་རྗེའི་རྩེ་མོའི་བུག་པར་སྣ་ཚོགས་རྡོ་རྗེ། དེའི་སྟེང་གི་རྩེ་མོ་ལ་བྱང་ཆུབ་ཀྱིས་སེམས་བསྒོམ། དེའི་ཡང་རྩེ་མོ་ལ་ཡྃ་ལས་རླུང་བསྒོམ། རླུང་དེས་བུས་ནས་བྱང་ཆུབ་ཀྱི་སེམས་རྡོ་རྗེའི་བུ་ག་ནས་ཡར་སོང་ནས་ལྟེ་བའི་རྡོ་རྗེའི་སྟེང་དུ་སླེབ་སྟེ། ལྟེ་བའི་རྡོ་རྗེ་ཇེ་རིང་ཇེ་རིང་སོང་སྤྱི་བོའི་བར་དུ་བདེ་སྟོང་རྒྱས་པར་བསམ། ཚོར་བ་བདེ་བ་སྐྱེས་ན་ཡར་དྲང༌། མི་རྟོག་པའི་བདེ་བ་སྐྱེས་ན་མར་དབབ་བོ། ། དེ་ལྟར་བསྒོམས་ན་ཚོར་བ་བདེ་བ་སྐྱེ་ལ།
དེ་ལ་བརྟེན་ནས་མི་རྟོག་པའི་བདེ་བ་སྐྱེ། དེ་ལ་བརྟེན་ནས་མཚོན་བྱེད་དཔེའི་ཡེ་ཤེས་སྐྱེ་བར་འགྱུར་རོ། ། ཕོ་ཉའི་ལམ་ལ་དགའ་བ་དངོས་བསྟན་ཟིན་ཏོ།། །། རྣལ་འབྱོར་པ་འགའ་ཞིག་དངོས་སམ་ཡེ་ཤེས་ཀྱི་མུ་ཏྲཱ་ཡང་མ་བསྒོམས་ལ། ལྷན་ཅིག་སྐྱེས་པའི་བདེ་བ་ཆེན་པོ་སྐྱེ་བར་འདོད་ན། ལྟེ་བའི་རྡོ་རྗེ་དང་གསང་བའི་འཁོར་ལོ་བསྒོམ་པ་སྔ་མ་བཞིན་བྱས་ལ་གསང་གནས་རོ་ཙ་བར་བྱས། ལག་པ་གཡོན་པའི་མཐེ་བོང་དང་མཛུབ་མོ་སྦྱར་བའི་ནང་དུ་བཞག འཛག་ཏུ་དོགས་ན་ལག་པ་གཡས་པས་བཤང་གཅིའི་བར་དུ་མཉེ་ཞིང་མནན། དེ་ནས་སྙིང་གའི་ཧཱུྃ་གི་འོད་ཀྱིས་གྱེན་ལ་དྲངས་ཤིང༌། ཧཱུྃ་ཧྲཱིཾ་རྞིཾ་རྣམས་དྲག་ལ་རིང་བ་བརྗོད་ཅིང་དྲས་པས་བདེ་བ་ཚད་དུ་སྐྱོལ་བ་འབྱུང་གསུང༌།
བདེ་བ་ཆེས་ན་གཡོན་དུ་འཁོར་བར་བསམ་མོ། ། འཁོར་བ་དྲག་ན་འཛག་པའི་ཉེན་ཡོད་དོ། ། འདི་བརྟན་པར་བསྒོམས་ན་ཕྱིས་ཕོ་ཉའི་ལམ་བསྒོམ་པ་ལ་ནི་ཐོགས་པ་མེད་དོ། ། འདི་ནི་ཕོ་ཉའི་ལམ་དངོས་མ་ཡིན་ཏེ། དེའི་ཕྱོགས་སུ་གཏོགས་པའི་གདམས་ངག་ཡིན་ནོ། ། དེ་དག་ནི་ཐར་པའི་གནད་ཚེ་འདི་ཉིད་ལ་མྱ་ངན་ལས་འདས་པའི་གནད་ཡིན་ནོ། ། དེ་ལྟར་རྣལ་འབྱོར་གྱི་ལམ་དང་ཕོ་ཉའི་ལམ་གཉིས་ཀྱིས་ཚེ་འདི་ལ་རླུང་དབུ་མར་ཞུགས་ན་ཚེ་འདི་ཉིད་ལ་མྱ་ངན་ལས་འདའ་ལ། གལ་ཏེ་འོག་མིན་དུ་རྣམ་པར་ཤེས་པ་ལན་གཅིག་འཕོས་ན་ཡང་སླར་ལུས་འདི་ཉིད་ལ་ཡང་འཇུག་པ་སྲིད་པས་ན། འདི་བསྒོམ་པའི་རྣལ་འབྱོར་པ་ཤི་ནས་ཞག་བདུན་གྱི་བར་དུ་སྲེག་ཏུ་མི་རུང་ཞེས་གསུང་ངོ༌། ། ཚེ་འདི་ལ་མྱ་ངན་ལས་མ་འདས་ན་མཐོ་རིས་ཀྱི་གནད་ལ་བརྟེན་ནས་ཐར་བའི་རྟེན་མཐོ་རིས་བཙལ་ལ།
བར་དོའམ་སྐྱེ་བ་བརྒྱུད་དེ་མྱ་ངན་ལས་འདའ་བར་བྱའོ། ། དེ་ཡང་རླུང་སྦྱང་བ་སྔོན་དུ་སོང་བའི་རྣལ་འབྱོར་པས་ཁམས་སྙོམས་པར་བྱས་ལ་ཐོག་མར་འཆི་ལྟས་བརྟག་པར་བྱ་བ་ནི། སྣ་གཡས་པ་འབའ་ཞིག་ནས་ཞག་ལྔའམ། གཡོན་པ་འབའ་ཞིག་ནས་ཞག་དྲུག་ཏུ་རྒྱུ་ན་དེ་ནས་ལོ་གསུམ་ཚུད་ཆད་ན་འཆི་རྟགས་ཡིན་པས། འཆི་བསླུ་བྱ་སྟེ་དེ་ནི་རང་ལྷག་པར་གནས་པའི་རླུང་གི་མན་ངག་བཞིན་བྱའོ། ། དེས་བསླུས་སམ་མ་བསླུས་ན། དང་པོ་བྱུང་བའི་ཟླ་བ་འོག་མ་རྣམས་ཀྱི་ཞག་ལ་བརྟག དེ་དག་ལ་སྔ་མ་བཞིན་བྱུང་ན་དུས་སུ་འཆི་བའི་ལྟས་ཡིན་པས་འཕོ་བ་བྱ། གལ་ཏེ་ཟླ་བ་འོག་མ་རྣམས་ལ་མ་བྱུང་ན། ཕྱི་དེ་ལོའི་དུས་ན་བརྟག
དེ་དག་ལ་མ་བྱུང་ན་འཆི་བ་བསླུས་པ་ཡིན། དེ་དག་ལ་བྱུང་ནས་འཆི་བར་འདུག་ན་རིམས་ལ་སོགས་པས་མ་བཏབ་པའི་གོང་དུ་འཕོ་བ་བྱ་སྟེ། རྐང་པ་རྡོ་རྗེ་སྐྱིལ་ཀྲུང་དམ་དུ་བྱ། ལག་པ་ལྟག་པར་སྦྲེལ་ལ་འཁྱུད། ཡང་ལུས་ཙོག་པུར་བྱས་ལ། ལག་པ་གཉིས་པུས་མོ་ལ་འཁྱུད་དོ། ། དེ་ནས་རང་ལྷ་ཡི་རྣལ་འབྱོར་དྲན་པར་བྱས་ལ། སྒོ་རྣམས་ཡི་གེས་བཀག་སྟེ། གནས་རྣམས་སུ་ཟླ་བའི་དཀྱིལ་འཁོར་རེ་བསམ། དེའི་སྟེང་དུ་ཡི་གེ་རྣམས་བསྒོམ་པར་བྱ་སྟེ།
དེ་ཡང་མིག་གཉིས་སུ་ཧཱུྃ། རྣ་བ་གཉིས་དང༌། སྣ་གཉིས་སུ་ཡུྃ། ཁ་ལ་སུྃ། ལྟེ་བར་ཀྵུྃ། བཤང་བར་ཡམརཡུཾ། གཅི་བའི་བར་དུ་སུྃ། དཔྲལ་བར་སམརཡུཾ། སྤྱི་གཙུག་ཏུ་ཧམརཡུཾ། དེའང་གང་ལ་འདོད་པའི་སྒོ་སྟོང་པར་བཞག་ཅིང༌།
མི་འདོད་པའི་སྒོ་འགེགས་པ་ཡིན་ཏེ་སྤྱི་གཙུག་ནས་བཏང་ན་གཟུགས་མེད་པར་སྐྱེ། སྨིན་མཚམས་ནས་གཟུགས་ཀྱི་ཁམས། ལྟེ་བ་ནས་འདོད་པའི་ཁམས། མིག་གཡས་ནས་མིའི་རྒྱལ་པོར། གཡོན་ནས་མི་ཕལ་པར། རྣ་བ་གཡས་ནས་རིག་པ་འཛིན་པ། སྣ་ནས་གནོད་སྦྱིན། ཁ་ནས་ཡི་དྭགས། གཅི་པའི་ལམ་ནས་དུད་འགྲོ། བཤང་བའི་ལམ་ནས་དམྱལ་བར་སྐྱེ་བས་ན་སྒོ་དགག་གོ །
དེ་ནས་རྐང་པར་རླུང་གི་དཀྱིལ་འཁོར་དམིགས་ལ། དེ་ཡི་རླུང་གིས་སུམ་མདོའི་མི་སྦར། ཡང་འོག་ཏུ་རླུང་བསྐྱོད་ཅིང་སུམ་མདོའི་མེས་ལྟེ་བའི་ཨྃ་ཡང་སྦར། ཨྃ་གི་གཡས་གཡོན་གཉིས་ན་རླུང་གི་ས་བོན་ཡྃ་སྔོན་པོ་གཤོག་པ་ལྟ་བུ་གཉིས་ཀྱིས་རླུང་ཕུལ་ཏེ་སྙིང་གའི་བར་དུ་ཨྃ་གི་མེ་སྦར། དེ་ནས་དམིགས་པ་རྒྱས་འབྲིང་གཉིས་བྱས་ཏེ། རྒྱས་པར་བྱེད་ན་སྙིང་ག་ན་ཧི། དེའི་སྟེང་ན་ཡ། དེའི་སྟེང་ན་ཡྃ་ལས་རླུང་གི་དཀྱིལ་འཁོར་ཟླ་བ་ཕྱེད་པ་ལྟ་བུ། དེའི་སྟེང་ན་ཟླ་བའི་དཀྱིལ་འཁོར་མཐེ་བོང་ཡོངས་ཀྱི་ཚད་ཙམ། དེའི་སྟེང་ན་སེམས་ཀྱི་རྟེན་ཧཱུྃ།
དེའི་སྟེང་ན་ཡྃ་ཐུར་བལྟས། དེའི་སྟེང་དུ་ཀ་མགོ་ཐུར་བལྟས་ཡོད་པར་བསམས་ལ། འོག་ན་གནས་པའི་ཧིས་ཡ་བཏེག་པ་ལ་སོགས་པའི་ཚུལ་གྱིས་ཡར་ཕུལ་ཏེ། སྟེང་གི་ཀ་ལ་སོགས་པས་ཡར་དྲང་ཞིང༌། ངག་ཏུ་ཧི་ཀ་དྲག་ཏུ་བརྗོད། ཀ་ཧི་ཞེས་ངལ་བསོ་ཞིང་སྙིང་གའི་བར་དུ་མར་འོང་བར་བསམས་ལ་སྟེང་རླུང་ཅུང་ཟད་མནན་ནོ། ། དེ་ཙམ་དམིགས་པ་མི་ནུས་ན་མེ་རླུང་གཉིས་ཀྱིས། ཡིད་ཀྱི་ས་བོན་སྙིང་གའི་ཧཱུྃ་བྱ་སྤུ་ནམ་མཁའ་ལ་བཏེག་པ་བཞིན་དུ་དབུལ་ཞིང༌། འོག་རླུང་ཡང་ནས་ཡང་དུ་བསྐྱོད་པ་དང་ཧི་ཀའི་ཡར་ཕུལ་ཞིང་ཀ་ཧི་ཞེས་པས་སྙིང་གའི་བར་དུ་ཕབ་ལ་གསོ་ཞིང་རྩོལ་བ་རབ་ཀྱིས་ལན་བདུན། འབྲིང་གིས་བཅོ་ལྔ།
ཐ་མས་ཉི་ཤུ་རྩ་གཅིག་གི་མཐར་གང་དུ་སྐྱེ་བར་འདོད་པའི་མིག་ལ་སོགས་པའི་སྒོ་སྟོང་པར་བཞག་ནས། སེམས་ཀྱི་རྟེན་བཏང་ཞིང་ལུས་ཀྱི་འཁྲུལ་འཁོར་བཤིག་གོ ། དེ་ལྟར་གོམས་པའི་དུས་སུ་བུང་བས་སྦྲང་རྩི་བླངས་པ་བཞིན་དུ་བུང་བ་ལྟ་བུའི་རླུང་གིས་སྦྲང་རྩི་ལྟ་བུའི་རྣམ་པར་ཤེས་པ། མེ་ཏོག་ལྟ་བུའི་རྩ་ཡི་འཁོར་ལོ་ནས་གང་འདོད་པའི་གནས་སུ་འཕངས་ན་རང་གང་འདོད་པའི་གནས་སུ་མི་སྐྱེ་མི་སྲིད་དོ། ། འདའ་ཀ་མའི་གནད་འདིས་ནི་མཐོ་རིས་ཞེས་བྱ་བ་ཐར་པའི་གྲོགས་སུ་འགྲོ་བ་ལས། ཐར་པ་ཁོ་ན་འགྲུབ་པ་ནི་མ་ཡིན་ཞེས་གསུང་ངོ༌། ། ཚེ་འདི་ལ་དབུ་མ་ཅུང་ཟད་ཁ་བྱེ་བ་རྣམས་བར་དོ་ཉིད་དུ་ཕྱག་རྒྱ་ཆེན་པོ་འགྲུབ་པར་འགྱུར་བ་ཡིན་ནོ། ། གནད་ཀྱི་མན་ངག་ལ་བརྟེན་ནས་རིམ་གྱིས་ཆོས་ཀྱི་དབྱིངས་རྟོགས་པའི་ཐབས་བསྟན་ཟིན་ཏོ།། །། ཆོས་ཀྱི་དབྱིངས་ཕྱག་རྒྱ་ཆེན་པོ་དངོས་སུ་རྟོགས་པར་བྱེད་པའི་མན་ངག་ནི། ཚོགས་ཀྱི་འཁོར་ལོ་སྔོན་དུ་འགྲོ་བར་བྱས་ལ།
སློབ་མ་གྲལ་ལ་བཀོད་དེ་མཎྜལ་འབུལ། བླ་མ་ལ་མོས་གུས་དྲག་ཏུ་བྱེད་དུ་གཞུག ད་གདམས་ངག་ཅིག་སྟོན་པར་བྱེད་པ་ཡིན་པས་ཁྱོད་མ་ཡེངས་ཤིག ཡང་དང་ཡང་དུ་བསྒོ། དེ་ནས་དུང་ལ་སོགས་པའི་རྫས་ཀྱི་དངོས་པོ་ཞིག་མདུན་དུ་བཞག་ལ། བླ་མས་བསྟན་པའི་བརྡ་གཅིག་ལ་རྟོགས་པ་གསུམ་སྐྱེ་སྟེ། མ་སྐྱེས་པའི་དུས་དང༌། སྐྱེས་པའི་དུས་དང༌། སྐྱེས་ནས་ཟུང་དུ་ཆུད་པའི་དུས་གསུམ་མོ། ། དང་པོ་དཀར་པོ་མ་མཐོང་བའི་སྔོན་རོལ་གྱི་རྟོག་པ་དང༌།
ང་ལ་ཇི་ལྟ་བུ་ཞིག་བྱུང་སྙམ་པའི་སེམས་དེ་གང་ནས་ཀྱང་འོངས་པ་མ་ཡིན་པའི་ཕྱིར། མ་སྐྱེས་སྐྱེ་མེད་ནམ་མཁའ་བཞིན། ། ཞེས་བྱའོ། ། དེ་ནས་དཀར་པོར་མཐོང་བའི་དུས་སུ། དཀར་པོ་རྟོག་པ་གློ་བུར་དུ་སྐྱེས་ཙམ་ན། དཀར་པོ་མ་མཐོང་བའི་གོང་དུ་སྐྱེས་ནས་ཀྱང་མེད་ལ། ད་དེ་སྐྱེས་ནས་མི་འགག་པར་རྟག་ཏུ་གནས་པའང་མ་ཡིན་པས། སྐྱེས་པ་སྐྱེ་མེད་ནམ་མཁའ་བཞིན། ། ཞེས་བྱ་བ་ཡིན་ཏེ། སྐྱེ་བ་མེད་པ་ལས་དཀར་པོ་དེ་སྐྱེ་ཞིང༌།
ཡང་སྐྱེ་མེད་དུ་འགག་པར་འགྱུར་རོ། ། དཔེར་ན་དུ་བ་ནི་མེའི་སྔོན་རོལ་ནས་གྲུབ་པའང་མ་ཡིན་ཏེ། མེ་ལས་མ་གཏོགས་པ་གཞན་ནས་འོངས་པའང་མ་ཡིན་ལ། མི་འགག་པར་གནས་པའང་མ་ཡིན་ཀྱང༌། དུ་བ་ནི་མེ་ལས་བྱུང་ཞིང་དེར་འགགས་པས། དུ་བ་རྟག་ཏུ་མེ་དང་འབྲེལ་བས་སོ། ། དེ་བཞིན་དུ་དཀར་པོ་ལ་སོགས་པའི་རྟོག་པ་ཡང་སྐྱེ་མེད་ལས། སྔོན་རོལ་དུ་གྲུབ་པ་ཡང་མ་ཡིན་ལ། མི་འགག་པར་གནས་པའང་མ་ཡིན་ལ། འོན་ཀྱང་སྐྱེ་མེད་ལས་བྱུང་ཞིང་དེར་ཐིམ་པས།
སྐྱེ་མེད་དང་རྒྱུན་དུ་འབྲེལ་པ་ཡིན་ནོ། ། དེ་ནས་དཀར་པོའི་བློ་འགགས་པའི་དུས་སུ། འགགས་པ་སྐྱེ་མེད་ནམ་མཁའ་བཞིན། ། ཞེས་བྱ་བ་ཡིན་ནོ། ། ཐིམ་པའི་དུས་སུ་ཐིམ་པ་བཙལ་བས་མ་རྙེད་པ་ཡིན་ནོ། ། དེ་ལ་ནམ་མཁའ་བཞིན་ཞེས་བྱ་བ་ནི་ནམ་མཁའ་ལ་ཐོག་མཐའ་དང་སྐྱེ་འགག་མེད་པ་བཞིན་དུ་སེམས་ལ་ཡང་ཐོག་མཐའ་དང་སྐྱེ་འགག་མེད་དེ། མ་སྐྱེས་པའི་དུས་ནས་སྐྱེ་བ་མེད་པ་ཉིད་ཡིན་ལ། དཀར་པོའི་བློས་སྐྱེས་པའི་དུས་ནའང་འགྲོ་ས་དང་ཐིམ་ས་མི་འདུག་པས་སྐྱེ་བ་མེད་པ་ཡིན་པས་ན། ཆོས་ཐམས་ཅད་ནི་སྐྱེ་འགག་ཐམས་ཅད་དང་བྲལ་བ་ནམ་མཁའ་ལྟ་བུ་ཡིན་ནོ་ཞེས་བློ་ཐག་བཅད། ཟུང་འཇུག་གི་ངང་ལ་བློ་ཇི་ཙམ་གནས་ཚད་ཅིག་བཞག་གོ །
དེ་ནས་བླ་མ་ལ་ཕྱག་བྱས་ལ་བློས་ལྡང་བར་བྱའོ། ། དེ་ལྟ་བུའི་ཉམས་མྱོང་གི་རྒྱུན་དེ་དུས་རྒྱུན་དུ་བསྐྱང་ཞིང་བསྒོམ་པར་བྱ་བ་ནི་མཚོན་ཐག་ཉེ་བས་ཕྱག་རྒྱ་ཆེན་པོའི་ལམ་དངོས་སུ་བསྟན་པ་ཞེས་བྱ་བ་ཡིན་ནོ། ། ལམ་བསྒོམ་པའི་རྣལ་འབྱོར་གྱི་གནད་བསྟན་ཟིན་ཏོ།། །། སྤྱི་དོན་གསུམ་པ་འབྲས་བུ་མཐར་ཐུག་མྱ་ངན་ལས་འདས་པའི་གནད་ནི། ལུས་ཟག་མེད་གཟུགས་ཀྱི་སྐུ་དང༌། སེམས་རྟོག་མེད་ཆོས་ཀྱི་སྐུ་གཉིས་ཟུང་དུ་འཇུག་པའོ། ། དེ་ཡང་ལམ་བསྒོམས་པའི་སྟོབས་ཀྱིས་རྩ་རྣམས་ཀྱི་མདུད་པ་རིམ་གྱིས་གྲོལ་ནས། རྩ་ཐམས་ཅད་སྤྱི་བོར་ཨེ་ཝྃ་ཟུང་འཇུག་ཏུ་རོ་གཅིག་པར་འགྱུར་ལ། རླུང་ཐམས་ཅད་ཀྱང་ཨེ་ཝྃ་ཟུང་འཇུག་ཏུ་རོ་གཅིག་པར་འགྱུར་ཞིང༌། ཁམས་དྭངས་མ་བྱང་ཆུབ་ཀྱི་སེམས་ཀྱི་ཐིག་ལེ་ཐམས་ཅད་ཀྱང་ཨེ་ཝྃ་ཟུང་འཇུག་གི་བྱང་ཆུབ་ཀྱི་སེམས་སུ་རོ་གཅིག་པར་འགྱུར་བའོ། །
དེ་ལ་དང་པོ་ནི་ལུས་ཀྱི་རྩ་ཐམས་ཅད་ཀྱི་མདུད་པ་གྲོལ་ནས་ལྟེ་བའི་རྩ་དྲུག་ཅུ་རྩ་བཞི་སོ་སོར་ཐིམ་པར་འགྱུར་རོ། ། དེ་ལྟར་རྩ་དྲུག་ཅུ་རྩ་བཞི་པོ་ཡང་ཨེ་ཝྃ་དུ་འགྱུར་བ་ལས། སྤྲུལ་པའི་འཁོར་ལོའི་དབུས་ཀྱི་རྩ་ལྔའི་ཨ་ན་ཧ་ད་ལ་ཤར་གྱི་དབྱུག་ཏོ་ལྟ་བུ་སྦྱར་བས་ཨེ་རུ་འགྱུར། ནུབ་ཀྱི་ཐོང་གཤོལ་ལྟ་བུ་སྦྱར་བས་ཝ་ཡི་མགོ་རུ་འགྱུར། ལྷོ་ཡི་ཚེག་དྲག་ལྟ་བུ་གཉིས་ལས་སྟེང་གི་ཟླ་ཚེས་གཉིས་སུ་འགྱུར། བྱང་གི་ཐིག་ལེ་ལྟ་བུ་ཝྃ་གྱི་ཐིག་ལེ་ཉིད་དུ་འགྱུར། དེ་ལྟར་ནང་གི་རྩ་ལྔ་གྱུར་པ་ལས། ཐབས་ཀྱི་རང་བཞིན་བྃ་དུ་འགྱུར་རོ། ། ཕྱི་རོལ་གྱི་སྡེ་ཚན་དྲུག་གྱུར་པ་ལས་ཐིག་ལེ་དྲུག་ཏུ་འགྱུར་ཏེ། སྡེ་ཚན་རེ་རེ་ཐིག་ལེ་རེ་རེར་འགྱུར་རོ། །
དེ་དག་གི་ཐིག་ལེ་གཉིས་གཉིས་ལས། ཨེའི་ལོགས་རེ་རེ་གྲུབ་པས། ཨེ་གྲུ་གསུམ་ཤེས་རབ་ཀྱི་རང་བཞིན་གྲུབ་ཏེ། དེའི་ནང་ན་ཝྃ་གཉིས་མེད་ཀྱི་ཚུལ་དུ་གནས་སོ། ། དེ་ལྟར་ཕྱི་ནང་གི་རིམ་པ་གཉིས་གྱི་ཨེ་ཝྃ་སོ་སོར་འགྲུབ་ལ་གཞན་སྡེ་ཚན་བརྒྱད་ཐིག་ལེ་བཅུ་ཨཱ་ལི་བཅུ་གཉིས་ཏེ། རིམ་པ་གཉིས་ཀྱི་ཨེ་ཝྃ་གཉིས་ཀ་ཐུན་མོང་དུ་འགྲུབ་གསུང༌། དེ་ཉིད་ལ། ཨེ་ཡི་ཆ་བྱད་བཟང་པོ་གང༌། ། དབུས་སུ་ཝྃ་གྱིས་རྣམ་པར་བརྒྱན། ། ཞེས་སོ། །
དེ་ཡང་རྐྱང་མའི་ནུས་པས་ཨེ་འགྲུབ་ལ། རོ་མའི་ནུས་པས་ཝྃ་འགྲུབ་སྟེ་རྩ་གཉིས་ཀྱང་གཉིས་མེད་དུ་འགྱུར་ཏེ། རྡོ་རྗེའི་སྐྱིལ་ཀྲུང་རྫོགས་སངས་རྒྱས། ། ཞེས་གསུངས་སོ། ། རྩ་གཉིས་གཉིས་མེད་དུ་འདུས་པས་དབུ་མ་འབྱེད་པའི་ཕྱིར། མ་རིག་སྒོ་ངའི་སྦུབས་འབྱེད་པ། ། ཞེས་གསུངས་སོ། ། དེ་བཞིན་དུ་རླུང་ཐམས་ཅད་ཀྱང་དབུ་མ་ན་ཡར་ཨེ་ཝྃ་ཟུང་འཇུག་ཏུ་འགྱུར་ཏེ། དེ་ཉིད་ལ་སེམས་ཡེ་ཤེས་ཀྱི་རླུང་ཞེས་ཀྱང་བྱའོ། ། ཡང་འཁོར་ལོའི་ལྟེ་བའི་རླུང་ལྔའི་རྟེན།
ཤར་གྱི་དབྱུག་པ་ལྟ་བུ་རླུང་གི་རླུང༌། ལྷོའི་ཚིག་དྲག་མེའི་རླུང༌། ནུབ་ཀྱི་ཐོང་གཤོལ་སའི་རླུང༌། བྱང་གི་ཐིག་ལེ་ཆུའི་རླུང༌། དེ་རྣམས་དབུས་ཀྱི་ཨ་ན་ཧ་ད་ནམ་མཁའི་རླུང་ལ་ཐིམ་པར་འགྱུར་ཏེ། དེའི་ཚུལ་ཡང་ས་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་ཐིམ། རླུང་ནམ་མཁའ་ལ་ཐིམ། ནམ་མཁའ་རྣམ་པར་ཤེས་པ་ལ་ཐིམ།
རྣམ་པར་ཤེས་པ་དབུ་མར་འཇུག་པའི་ཚུལ་གྱིས་སོ། ། དེའི་སྟོབས་ཀྱིས་སེམས་གཟུང་འཛིན་གྱི་རྟོག་པ་དང་བྲལ་བའི་རྟོག་མེད་རྣལ་མར་འགྱུར་ཏེ། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། ཞེས་སོ། ། དེ་བཞིན་དུ་རྩ་དང་རླུང་ཐམས་ཅད་ཨེ་ཝྃ་ཟུང་འཇུག་ཏུ་ཐིམ་པའི་དུས་ཉིད་ན། བྱང་ཆུབ་ཀྱི་སེམས་ཀྱི་ཐིག་ལེ་ཐམས་ཅད་ཀྱང་ཨེ་ཝྃ་ཟུང་འཇུག་ཏུ་ཐིམ་ཞིང་རོ་གཅིག་པར་འགྱུར་ལ། དེའི་དབང་གིས་པྲ་སེན་ལྟ་བུ་དྭངས་ཤིང་ཐོགས་པ་མེད་པར་སྣང་ཡང་རང་བཞིན་མེད་པར་འགྱུར་ཏེ། དེ་ཉིད་ལས། བྱང་སེམས་སུམ་ཅུ་རྩ་གཉིས་ཀྱི། །
གང་ཚེ་འདི་ནི་གང་གྱུར་པར། ། དབང་པོ་ཕུང་པོ་འགྱུར་བ་ཡི། ། སངས་རྒྱས་དེ་ཡི་དེ་མ་ཐག ། ཅེས་བྱ་བ་དང༌། ཁོང་སྟོང་ཁྱོད་ཀྱི་སྐུ་ལ་མེད། ། ཅེས་གསུངས་སོ། ། དེ་ལྟར་གྱུར་པ་དང༌། གདོད་ནས་དྭངས་ཤིང་ཐོགས་པ་མེད་པའི་རྩ་གྲུབ་ནས་དེས་པྲ་སེན་ལྟ་བུའི་སོ་དང་སེན་མོ་ལ་སོགས་པ་སྐྱེད་པར་བྱད་གསུང་ངོ༌། ། དེ་དག་གིས་འབྲས་བུ་མྱ་ངན་ལས་འདས་པའི་གནད་བསྟན་ཟིན་ཏོ།། །། དཔལ་ནཱ་རོ་ཏ་པའི་ཐུགས་ཀྱི་ཉིང་ཁུ་རྩ་དབུ་མའི་མན་ངག་འདི་ནི་ཤཱཀྱའི་དགེ་བསྙེན་གྲགས་པ་རྒྱལ་མཚན་ལ།
མདོ་སྨད་གཡར་མོ་ཐང་གི་སྟོན་པ་གཞོན་ནུས་ལན་མང་དུ་གསོལ་བ་འདེབས་པའི་ངོར་བྱས་ནས། ཉམས་སུ་ལེན་པའི་རྣལ་འབྱོར་པ་ལ་ཕན་པའི་བསམ་པས་ཉེ་བར་སྦྱར་བ་འདི་ཡོངས་སུ་རྫོགས་སོ།།
༄༅། །གང་གི་ཡིག་སྐོར་རྣམས་ཀྱི་སྡོམ་བཞུགས།། ༄༅། །བླ་མ་ནཱ་རོ་པའི་གདམས་ངག་འདིའི་སྐོར་ལ་བཞི་སྟེ། བསྐྱེད་པའི་རིམ་པ་ཕག་མོ་མཁའ་སྤྱོད་དང༌། རྫོགས་པའི་རིམ་པ་རྩ་དབུ་མ་དང༌། ཐུན་མོང་གི་དངོས་གྲུབ་གནོད་སྦྱིན་མོ་དབང་དུ་བྱ་བ་དང༌། ལམ་དེའི་ཡན་ལག་གོ ། དང་པོ་ལ་བརྒྱད་དེ། རྗེས་གནང་དང༌།
བསྐྱེད་རིམ་དངོས་དང༌། སྤྱོད་ལམ་གྱི་རྣལ་འབྱོར་ལ་འཕྲོས་པའི་ཕྱི་མཆོད་མདོར་བསྡུས་པ་དང༌། མཁའ་སྤྱོད་སྒྲུབ་པ་དང༌། དུས་གང་ཡང་རུང་བའི་ཚོགས་མཆོད་མདོར་བསྡུས་པ་དང༌། ཚེས་བཅུའི་མཆོད་པ་དང༌། སྦྱིན་སྲེག་རྒྱས་པ་དང༌། མར་མེའི་སྦྱིན་སྲེག་དང་བརྒྱད་དོ། ། གནོད་སྦྱིན་མོ་དབང་དུ་བྱ་བ་ལ་གསུམ་སྟེ། རྒྱུད་ཀྱི་དུམ་བུ་དང༌། པདྨ་ཏིའི་སྒྲུབ་ཐབས་དང༌།
ཁོལ་པོ་པ་ཏིའི་སྒྲུབ་པའོ། ། ལམ་གྱི་ཡན་ལག་ལ་གཉིས་ཏེ། པྲ་སེན་དབབ་པ་དང༌། སྨན་ཆེན་པོའི་བཅུད་ལེན་ནོ། ། དུམ་བུ་འདི་དག་འདྲི་བ་ལ་གོ་རིམ་མི་སྣང་ངོ༌། ། ཕྱི་མཆོད་ཀྱི་ཞར་ལ་རྗེས་གནང་དང༌། བྱིན་རླབས་གཅིག་ཡོད་དེ་ཕྱག་ལེན་མི་མཛད་པར་གདའ། བྱིན་རླབས་ཞར་ལ་མཁའ་སྤྱོད་སྒྲུབ་པ་ཅུང་ཟད་གཅིག་ཀྱང་སྣང་ངོ༌།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
