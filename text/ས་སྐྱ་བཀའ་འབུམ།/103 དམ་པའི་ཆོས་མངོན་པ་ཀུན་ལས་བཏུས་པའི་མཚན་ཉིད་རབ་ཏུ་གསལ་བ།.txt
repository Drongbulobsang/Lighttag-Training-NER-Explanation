ས་སྐྱ་བཀའ་འབུམ།
པོད ༡༠༣
དམ་པའི་ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ།
༼ཆ༽ ༄༅། །སདྡྷརྨྨཨབྷིསཱམུཙྪེཔྲཀྲྀཏཔྲབྷཱསནཱམབིཧརཏིསྨ།། ༄༅། །དམ་པའི་ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ་ཞེས་བྱ་བ་བཞུགས་སོ།། ཨོཾ་སྭ་སྟི་སིདྷཾ་རསྟུ། དམ་པའི་ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ་ཞེས་བྱ་བ། གསུང་གི་དབང་ཕྱུག་འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ས་ཡི་དབང་ཕྱུག་མི་ཕམ་ཐོགས་མེད་དང༌། ། མཁྱེན་རབ་དབང་ཕྱུག་དབྱིག་གཉེན་བློ་བརྟན་སོགས། ། སྐད་གཉིས་དབང་ཕྱུག་རྣམས་ལ་གུས་བཏུད་ནས། ། དམ་ཆོས་མངོན་པའི་མཚན་ཉིད་རབ་གསལ་བྱ། །
འདིར་བཤད་པར་བྱ་བ་ནི་ཆོས་རྣམས་ཀྱི་མཚན་ཉིད་ཡིན་ལ། དེ་ལ་བོད་ཀྱི་སློབ་དཔོན་རྣམས་ཀྱིས་མཚན་ཉིད་ཅེས་པ་རྣམས་དེ་མིན་ལས་འབྱེད་པའི་མཚན་ཉིད་ཁོ་ནར་འཆད་པ་ནི་ཅུང་ཟད་མ་དགོངས་པ་སྟེ། མདོ་དང་དགོངས་འགྲེལ་རྣམས་སུ་རང་གི་མཚན་ཉིད་དང་སྤྱིའི་མཚན་ཉིད་ཅེས་པ་གཉིས་དང༌། ཡང་རང་གི་མཚན་ཉིད་དང་རྣམ་པར་དབྱེ་བའི་མཚན་ཉིད་ཅེས་པ་གཉིས་དང༌། ཡང་རང་བཞིན་དུ་གནས་པའི་མཚན་ཉིད་དང་དེ་མིན་གཅོད་པའི་མཚན་ཉིད་ཅེས་པ་གཉིས་དང༌། བསྡུ་བར་རང་གི་མཚན་ཉིད་དང༌། སྤྱིའི་མཚན་ཉིད་དང༌། གནས་དང་གནས་པར་འབྲེལ་བའི་མཚན་ཉིད་དང༌། ཉེ་བར་སྤྱོད་པའི་མཚན་ཉིད་དང༌། བྱེད་ལས་ཀྱི་མཚན་ཉིད་དང༌།
ཆ་ཕྲ་བའི་མཚན་ཉིད་ཅེས་པ་དྲུག་གསུངས་པ་ལ་སོགས་པ་མཚན་ཉིད་སྣ་ཚོགས་གསུངས་པའི་ཕྱིར་རོ། ། ཡང་མཚན་མཚོན་གཞི་གསུམ་དུ་བཏགས་ཏེ་དེའི་སྤྲོས་པས་མཚོན་སྦྱོར་ཞེས་བྱ་བ། ཉན་པ་པོ་རྣམས་མགོ་རྨོངས་པ་བསྐྱེད་ཅིང་དཀའ་ལ་དོན་ཆུང་བ་མཛད་པའང་མི་འཐད་དེ། མཚོན་བྱ་དང་མཚན་གཞི་རྒྱ་སྐད་གཅིག་ལ་ལོ་ཙཱ་བའི་འགྱུར་ཐ་དད་ཙམ་གྱིས་ཆོས་ཐ་དད་མ་ཡིན་པའི་ཕྱིར་དང༌། གཞུང་ཆེན་པོ་རྣམས་སུ་རྟགས་ཀྱི་སྦྱོར་བ་ཞེས་པ་ཉིད་ཀྱི། དེ་ལས་ཁྱད་པར་གྱུར་པའི་མཚོན་སྦྱོར་ཞེས་པ་ནི་ཅུང་ཟད་ཀྱང་མ་གསུངས་པའི་ཕྱིར་རོ། ། ཡང་མཚན་མཚོན་གྲངས་མཉམ་པར་གསུངས་པའང་མ་ངེས་ཏེ། རིགས་པའི་དབང་ཕྱུག་གིས་ཚད་མ་དང་བསྒྲུབ་བྱ་ལ་མཚན་ཉིད་གཉིས་གཉིས་གསུངས་པ་སོགས་ཆོས་རེ་རེ་ལའང་གཞུང་ལུགས་རྣམས་སུ་མཚན་ཉིད་མི་འདྲ་བ་དུ་མ་བཤད་པ་མཐོང་བའི་ཕྱིར་རོ། ། དེས་ན་མཚན་ཉིད་ནི། རང་གི་མཚོན་བྱ་ཇི་ལྟར་རིགས་པས་ཐུན་མོང་དང་ཐུན་མོང་མིན་པར་མཚོན་པར་བྱེད་པ་ཡིན་ཞིང༌།
མཚོན་བྱ་དང་མཚོན་བྱེད་གཉིས་ཉིད་དུ་གནས་སོ། ། དེ་ལྟ་ནའང་འདིར་ནི་དོན་དུ་གཉེར་བ་རྣམས་འཇུག་པ་བདེ་བར་བྱ་བའི་ཕྱིར་གཙོ་ཆེར་དེ་མིན་གཅོད་པའི་མཚན་ཉིད་ཀྱི་དབང་དུ་བྱས་ཏེ་བརྗོད་པར་བྱའོ། ། དེ་ལ་འདིར་སྐབས་སུ་བབ་པ་ཆོས་མངོན་པ་ཡིན་པས། ཆོས་མངོན་པ་ཙམ་གྱི་མཚན་ཉིད། ཤེས་རབ་རྗེས་འབྲང་དང་བཅས་པ་སྟེ། མཛོད་ཀྱི་འགྲེལ་བཤད་རྒྱལ་པོའི་སྲས་སུ། འདིར་ཡང་ཆོས་མངོན་པ་ནི་ཤེས་རབ་རྗེས་འབྲང་དང་བཅས་པ་ཡིན་ནོ། ། ཞེས་སོ། ། དེ་ལ་གཉིས་ལས། དང་པོ་དོན་དམ་པའི་མངོན་པའི་མཚན་ཉིད།
ཟག་པ་མེད་པའི་ཤེས་རབ་རྗེས་འབྲང་དང་བཅས་པ་སྟེ། མཛོད་རྩ་འགྲེལ་དུ། ཆོས་མངོན་ཤེས་རབ་དྲི་མེད་རྗེས་འབྲང་བཅས། ། ཞེས་དང༌། དེ་ལྟ་ན། ཟག་པ་མེད་པའི་ཕུང་པོ་ལྔ་ལ་ཆོས་མངོན་པ་ཞེས་བསྟན་པར་འགྱུར་རོ། ། འདི་ནི་རེ་ཞིག་དོན་དམ་པའི་ཆོས་མངོན་པའོ། ། ཞེས་སོ། ། གཉིས་པ་བརྡར་བཏགས་པའི་ཆོས་མངོན་པའི་མཚན་ཉིད། ཟག་མེད་ཀྱི་ཤེས་རབ་ཐོབ་བྱེད་ཀྱི་ཐབས་ཟག་བཅས་ཀྱི་ཤེས་རབ་རྗེས་འབྲང་དང་བཅས་པའམ།
གཞུང་གི་ཚོགས་ཅི་རིགས་པ། དེ་ལ་དབྱེ་ན། ལམ་མངོན་པ་དང་གཞུང་མངོན་པ་གཉིས་ལས། དང་པོའི་མཚན་ཉིད། ཟག་མེད་ཀྱི་ཤེས་རབ་ཐོབ་བྱེད་ཀྱི་ཐབས་ཟག་བཅས་ཀྱི་ཤེས་རབ་རྗེས་འབྲང་དང་བཅས་པ། གཉིས་པའི་མཚན་ཉིད། ལྷག་པའི་ཤེས་རབ་ཐུན་མོང་མ་ཡིན་པའི་བརྗོད་བྱར་སྟོན་པའི་གཞུང་གི་ཚོགས་ཏེ། མཛོད་རྩ་འགྲེལ་དུ། བརྡར་བཏགས་པ་ནི། དེ་ཐོབ་བྱ་ཕྱིར་གང་དང་བསྟན་བཅོས་གང༌། །
ཞེས་སོ། ། གཞུང་མངོན་པའི་ནང་ཚན་དུ་གྱུར་པའི་ཀུན་ལས་བཏུས་པ་འདི་ལེའུ་ལྔའི་བདག་ཉིད་དུ་གནས་པ་ལས་ཐོག་མར་ལེའུ་དང་པོ་མཚན་ཉིད་ཀུན་ལས་བཏུས་པས་གཏན་ལ་དབབ་པར་བྱ་བའི་ཆོས་རྣམས་ཀྱི་མཚན་ཉིད་ལ། ཕུང་པོའི་མཚན་ཉིད། དུ་མ་སྤུངས་པ། དབྱེ་ན་ལྔ་སྟེ། གཟུགས། ཚོར་བ། འདུ་ཤེས། འདུ་བྱེད། རྣམ་པར་ཤེས་པའི་ཕུང་པོའོ། །
གཟུགས་ཀྱི་ཕུང་པོའི་མཚན་ཉིད། རེག་པའམ་ཡུལ་དཔྱད་པས་གཟུགས་སུ་རུང་བ་གང་ཞིག དུ་མ་སྤུངས་པ་སྟེ། གཟུགས་རུང་དང་པོ་ནི། གཟུགས་ཅན་ནང་ཕྲད་པས་འགྱུར་བ་བསྐྱེད་དུ་རུང་བའོ། ། གཉིས་པ་ནི། གང་བེམས་པོའི་དངོས་པོར་གྲུབ་པར་སྣང་བ། ཚོར་བའི་ཕུང་པོའི་མཚན་ཉིད། སིམ་གདུང་བར་མ་གང་རུང་གི་ངོ་བོར་མྱོང་བའི་སེམས་བྱུང་གང་ཞིག་དུ་མ་སྤུངས་པ། འདུ་ཤེས་ཀྱི་ཕུང་པོའི་མཚན་ཉིད།
ཡུལ་གྱི་སྤུ་རིས་འབྱེད་པའི་སེམས་བྱུང་གང་ཞིག དུ་མ་སྤུངས་པ། འདུ་བྱེད་ཀྱི་ཕུང་པོའི་མཚན་ཉིད། གཟུགས་ཚོར་བ་འདུ་ཤེས་རྣམ་ཤེས་བཞི་པོ་གང་ཡང་མིན་པའི་འདུས་བྱས་གང་ཞིག དུ་མ་སྤུངས་པ། རྣམ་ཤེས་ཕུང་པོའི་མཚན་ཉིད། ཡུལ་གྱི་ངོ་བོ་ཙམ་རིག་པའི་བློ་གང་ཞིག དུ་མ་སྤུངས་པ། ཁམས་ཀྱི་མཚན་ཉིད། ཉེར་སྤྱོད་འཛིན་པ་མངོན་འགྱུར་དང་ས་བོན་ཅི་རིགས་པ།
དབྱེ་ན་བཅོ་བརྒྱད་དེ། མིག་གི་ཁམས་ནས་ཡིད་ཀྱི་རྣམ་ཤེས་ཀྱི་ཁམས་ཀྱི་བར་རོ། ། མིག་གི་ཁམས་ཀྱི་མཚན་ཉིད་མིག་ཤེས་ཀྱི་གནས་བྱས་པས་ཉེར་སྤྱོད་འཛིན་པ་མངོན་གྱུར་དང་ས་བོན་ཅི་རིགས་པ། རྣ་བའི་ཁམས་སོགས་ལྔ་ལའང་ཇི་ལྟར་མཐུན་མཐུན་དུ་སྦྱར་རོ། ། གཟུགས་ཀྱི་ཁམས་ཀྱི་མཚན་ཉིད། མིག་ཤེས་ཀྱི་དམིགས་པ་བྱས་པས་ཉེར་སྤྱོད་འཛིན་པ། སྒྲའི་ཁམས་སོགས་ལྔ་ལའང་ཇི་ལྟར་མཐུན་མཐུན་དུ་སྦྱར་རོ། ། མིག་གི་རྣམ་པར་ཤེས་པའི་ཁམས་ཀྱི་མཚན་ཉིད། བདག་རྐྱེན་མིག་གི་དབང་པོ་ལ་བརྟེན་ནས་གཟུགས་ཀྱི་ངོ་བོ་ཙམ་རིག་ཅིང་ཉེར་སྤྱོད་འཛིན་པ་མངོན་གྱུར་དང་ས་བོན་ཅི་རིགས་པ། རྣ་བའི་རྣམ་པར་ཤེས་པའི་ཁམས་སོགས་ལྔ་ལའང་ཇི་ལྟར་མཐུན་མཐུན་དུ་སྦྱར་རོ། །
སྐྱེ་མཆེད་ཀྱི་མཚན་ཉིད། ཉེར་སྤྱོད་སྐྱེ་བའི་སྒོ་འབྱེད་པ། དབྱེ་ན་བཅུ་གཉིས་ཏེ། མིག་གི་སྐྱེ་མཆེད་ནས་ཆོས་ཀྱི་སྐྱེ་མཆེད་ཀྱི་བར་རོ། ། མིག་གི་སྐྱེ་མཆེད་ཀྱི་མཚན་ཉིད། མིག་ཤེས་ཀྱི་གནས་བྱས་པས་ཉེར་སྤྱོད་སྐྱེ་བའི་སྒོ་འབྱེད་པ། མངོན་གྱུར་དང་ས་བོན་ཅི་རིགས་པ། རྣ་བའི་སྐྱེ་མཆེད་སོགས་ལྔ་ལའང་ཇི་ལྟར་མཐུན་མཐུན་དུ་སྦྱར་རོ། ། གཟུགས་ཀྱི་སྐྱེ་མཆེད་ཀྱི་མཚན་ཉིད། མིག་ཤེས་ཀྱིས་དམིགས་པ་བྱས་པའི་ཉེར་སྤྱོད་སྐྱེ་བའི་སྒོ་འབྱེད་པ།
སྒྲའི་སྐྱེ་མཆེད་སོགས་ལྔ་ལའང་ཇི་ལྟར་མཐུན་མཐུན་དུ་སྦྱར་རོ། ། གཟུགས་ཀྱི་ཕུང་པོ་ལ་དབྱེ་ན་གཉིས་ཏེ། རྒྱུའི་གཟུགས་དང༌། འབྲས་བུའི་གཟུགས་སོ། ། དང་པོའི་མཚན་ཉིད། ལུས་ཀྱི་རྣམ་ཤེས་ཀྱིས་གཟུང་བ་གང་ཞིག་འབྱུང་འགྱུར་མིན་པ། དབྱེ་ན་བཞི་སྟེ། སའི་ཁམས་དང༌། ཆུའི་དང༌། མེའི་དང༌།
རླུང་གི་ཁམས་སོ། ། དང་པོའི་མཚན་ཉིད། ལུས་ཀྱི་རྣམ་ཤེས་ལ་སྲ་བར་སྣང་བའི་རེག་བྱ། གཉིས་པའི་མཚན་ཉིད། ལུས་ཀྱི་རྣམ་ཤེས་ལ་གཤེར་བར་སྣང་བའི་རེག་བྱ། གསུམ་པའི་མཚན་ཉིད། ལུས་ཀྱི་རྣམ་ཤེས་ལ་དྲོ་བར་སྣང་བའི་རེག་བྱ། བཞི་པའི་མཚན་ཉིད། ལུས་ཀྱི་རྣམ་ཤེས་ལ་ཡང་ཞིང་གཡོ་བར་སྣང་བའི་རེག་བྱ། གཉིས་པ་འབྲས་བུའི་གཟུགས་ཀྱི་མཚན་ཉིད།
རང་རྒྱུ་འབྱུང་བ་ཆེན་པོ་ལས་སྐྱེས་པའི་གཟུགས་གང་ཞིག་འབྱུང་བ་མིན་པ། དབྱེ་ན་གསུམ་སྟེ། དང་བའི་གཟུགས་དང༌། དང་བས་གཟུང་བའི་གཟུགས་དང༌། ཡིད་ཀྱི་ཡུལ་གྱི་གཟུགས་སོ། ། དང་པོའི་མཚན་ཉིད། ནང་གི་སྐྱེ་མཆེད་གཟུགས་ཅན་དང་བ། དབྱེ་ན་ལྔ་སྟེ། མིག་གི་དབང་པོ་དང༌། རྣ་བ་དང༌།
སྣ་དང༌། ལྕེ་དང༌། ལུས་ཀྱི་དབང་པོའོ། ། དང་པོའི་མཚན་ཉིད། མིག་ཤེས་ཀྱི་བདག་རྐྱེན་གཟུགས་ཅན་དང་བ། གཉིས་པའི་མཚན་ཉིད། ཉན་ཤེས་ཀྱི་བདག་རྐྱེན་གཟུགས་ཅན་དང་བ། གསུམ་པའི་མཚན་ཉིད། སྣའི་རྣམ་ཤེས་ཀྱི་བདག་རྐྱེན་གཟུགས་ཅན་དང་བ། བཞི་པའི་མཚན་ཉིད།
ལྕེའི་རྣམ་ཤེས་ཀྱི་བདག་རྐྱེན་གཟུགས་ཅན་དང་བ། ལྔ་པའི་མཚན་ཉིད། ལུས་ཀྱི་རྣམ་ཤེས་ཀྱི་བདག་རྐྱེན་གཟུགས་ཅན་དང་བའོ། ། གཉིས་པ་དང་བས་གཟུང་བའི་གཟུགས་ཀྱི་མཚན་ཉིད། དབང་ཤེས་ཀྱི་གཟུང་བ། དབྱེ་ན་ལྔ་སྟེ། གཟུགས་དང༌། སྒྲ་དང༌། དྲི་དང༌། རོ་དང༌།
རེག་བྱའི་ཕྱོགས་གཅིག་གོ ། གཟུགས་ཀྱི་མཚན་ཉིད། མིག་ཤེས་ཀྱི་གཟུང་བྱ། དབྱེ་ན། ཁ་དོག་དང༌། དབྱིབས་དང༌། རྣམ་པར་རིག་བྱེད་དེ་གསུམ་མོ། ། རྒྱས་པར་དབྱེ་ན་སྔོན་པོ་སོགས་ཉེར་ལྔའོ། ། སྒྲའི་མཚན་ཉིད། མཉན་བྱ།
དབྱེ་ན། ཡིད་དུ་འོང་བའི་སྒྲ་སོགས་བཅུ་གཅིག་གོ ། དྲིའི་མཚན་ཉིད། སྣའི་རྣམ་ཤེས་ཀྱི་གཟུང་བྱ། དབྱེ་ན་དྲི་ཞིམ་པོ་སོགས་དྲུག་གོ ། རོའི་མཚན་ཉིད། ལྕེའི་རྣམ་ཤེས་ཀྱི་གཟུང་བྱ། དབྱེ་ན་ཁ་སྐྱུར་སོགས་བཅུ་གཉིས་སོ། ། རེག་བྱའི་ཕྱོགས་གཅིག་གི་མཚན་ཉིད། ལུས་ཀྱི་རྣམ་ཤེས་ཀྱི་གཟུང་བྱའི་འབྱུང་འགྱུར།
དབྱེ་ན་འཇམ་པ་སོགས་ཉེར་གཉིས་སོ། ། ཡང་འབྱུང་བ་ལ་རྒྱུའི་རེག་བྱ་དང་འདི་ལ་འབྲས་བུ་ཡི་རེག་བྱ་ཞེས་དང༌། འབྲས་བུ་ཡི་གཟུགས་ལ་འབྱུང་འགྱུར་གྱི་གཟུགས་ཞེས་ཀྱང་བརྗོད་དོ། ། གསུམ་པ་ཡིད་ཀྱི་ཡུལ་གྱི་གཟུགས་ཀྱི་མཚན་ཉིད། ཡིད་ཤེས་ཀྱི་ཡུལ་ཆོས་ཀྱི་སྐྱེ་མཆེད་གཟུགས་སུ་བཞག་པ། དབྱེ་ན་བསྡུས་པ་ལས་གྱུར་པ་སོགས་ལྔའོ། ། ཚོར་བའི་ཕུང་པོ་ལ་ངོ་བོས་དབྱེ་ན་ལྔ་སྟེ། བདེ་བ་དང༌། སྡུག་བསྔལ་དང༌། ཡིད་བདེ་དང༌།
ཡིད་མི་བདེ་དང༌། བཏང་སྙོམས་སོ། ། བདེ་བའི་མཚན་ཉིད། སིམ་པའི་ཚོར་བ་གང་ཞིག ཡིད་བདེ་མ་ཡིན་པ། སྡུག་བསྔལ་གྱི་མཚན་ཉིད། དབང་ཤེས་ཀྱི་འཁོར་དུ་སྐྱེས་པའི་ཚོར་བ་གང་ཞིག སིམ་པ་མིན་པ། ཡིད་བདེའི་མཚན་ཉིད། སིམ་པའི་ཚོར་བ་གང་ཞིག
བདེ་བ་མིན་པ། ཡིད་མི་བདེ་བའི་མཚན་ཉིད། ཡིད་ཤེས་ཀྱི་འཁོར་དུ་སྐྱེས་པའི་ཚོར་བ་སིམ་པ་མིན་པ། བཏང་སྙོམས་ཀྱི་མཚན་ཉིད། སིམ་གདུང་གཉིས་ཀ་སྤངས་པའི་ཚོར་བའོ། ། ཡང་རྟེན་གྱིས་དབྱེ་ན། རྣམ་ཤེས་ཚོགས་བརྒྱད་ལ་བརྟེན་པའི་བརྒྱད་དང༌། གནས་ཀྱིས་དབྱེ་ན། ལུས་ཚོར་དང༌། སེམས་ཚོར་གཉིས་དང༌།
སྤོང་གཉེན་གྱིས་དབྱེ་ན། ཟང་ཟིང་དང་བཅས་པ་དང༌། ཟང་ཟིང་མེད་པ་གཉིས་དང༌། ཞེན་པ་བརྟེན་པ་དང་མངོན་པར་འབྱུང་བ་བརྟེན་པ་གཉིས་ཀྱི་ཚོར་བར་དབྱེའོ། ། འདུ་ཤེས་ཀྱི་ཕུང་པོ་ལ་གནས་ཀྱིས་དབྱེ་ན། རྣམ་ཤེས་ཚོགས་དྲུག་གམ་བརྒྱད། འདུ་བྱེད་ཀྱི་ཕུང་པོ་ལ་དབྱེ་ན། སེམས་དང་མཚུངས་པར་ལྡན་པའི་འདུ་བྱེད་དང༌། མཚུངས་པར་མི་ལྡན་པའི་འདུ་བྱེད་དོ། ། དང་པོའི་མཚན་ཉིད།
ཚོར་འདུ་མིན་ཞིང༌། རང་གི་གཙོ་བོ་སེམས་དང་མཚུངས་ལྡན་ལྔས་མཚུངས་པར་ལྡན་པའི་སེམས་འབྱུང༌། དབྱེ་ན། སྡེ་ཚན་དྲུག་སྟེ། ཀུན་འགྲོ་དང༌། ཡུལ་ངེས་དང༌། དགེ་བ་དང༌། ཉོན་མོངས་པ་དང༌། ཉེ་བའི་ཉོན་མོངས་པ་དང༌། གཞན་འགྱུར་རོ། །
དང་པོའི་མཚན་ཉིད། རང་གི་རིགས་ཅན་སེམས་ཀུན་དང་ངེས་པར་མཚུངས་པར་ལྡན་པའི་སེམས་བྱུང༌། དབྱེ་ན། སྤྱིར་ལྔ་ལས་ཚོར་འདུ་གཉིས་ནི་ཕུང་པོ་ལ་སོགས་པ་ཡིན་ཞིང་མཚན་ཉིད་བརྗོད་ཟིན་ལ། ལྷག་མ་གསུམ་སྟེ། སེམས་པ་དང༌། ཡིད་ལ་བྱེད་པ་དང༌། རེག་པའོ། ། དང་པོའི་མཚན་ཉིད། སེམས་མངོན་པར་འདུ་བྱེད་པ་ཡིད་ཀྱི་ལས།
གཉིས་པའི་མཚན་ཉིད། དམིགས་པ་ལ་སེམས་སྐད་ཅིག་རེ་རེར་གཏོད་པའི་སེམས་བྱུང༌། གསུམ་པའི་མཚན་ཉིད། གསུམ་འདུས་ནས་དབང་པོའི་འགྱུར་བ་དང་འདྲ་བའི་ཡུལ་གཅོད་པའི་སེམས་བྱུང་ངོ༌། ། སྡེ་ཚན་གཉིས་པའི་མཚན་ཉིད། ངོ་བོ་ཉིད་ཀྱི་དགེ་བ་དང་ཉོན་མོངས་གང་ཡང་མིན་ཞིང་ཡུལ་སོ་སོ་ལ་མཐའ་གཅིག་ཏུ་ངེས་པར་འཇུག་པའི་སེམས་བྱུང་རྫས་ཡོད། དབྱེ་ན་ལྔ་སྟེ། འདུན་པ་དང༌། མོས་པ་དང༌། དྲན་པ་དང༌།
ཏིང་ངེ་འཛིན་དང༌། ཤེས་རབ་བོ། ། དང་པོའི་མཚན་ཉིད། འདོད་བྱའི་ཡུལ་དོན་དུ་གཉེར་བའི་སེམས་འབྱུང༌། གཉིས་པའི་མཚན་ཉིད། ངེས་པའི་ཡུལ་ལ་ངེས་པ་བཞིན་དུ་འཛིན་པའི་སེམས་བྱུང༌། གསུམ་པའི་མཚན་ཉིད། རང་གི་དམིགས་པ་མི་བརྗེད་པའི་སེམས་བྱུང་རྫས་ཡོད། བཞི་པའི་མཚན་ཉིད། དམིགས་པ་ལ་སེམས་རྩེ་གཅིག་པའི་སེམས་བྱུང༌།
ལྔ་པའི་མཚན་ཉིད། ཆོས་རབ་ཏུ་རྣམ་འབྱེད་ཀྱི་སེམས་བྱུང་ངོ༌། ། གསུམ་པ་དགེ་བའི་མཚན་ཉིད། ཆོས་གཞན་ལ་མི་ལྟོས་པར་རང་རྒྱུ་ལས་དགེ་བའི་ངོ་བོར་སྐྱེས་པའི་སེམས་བྱུང༌། དབྱེ་ན་བཅུ་གཅིག་སྟེ། དད་པ་དང༌། ངོ་ཚ་ཤེས་པ་དང༌། ཁྲེལ་ཡོད་པ་དང༌། མ་ཆགས་པའི་དགེ་བ་དང༌། ཞེ་སྡང་མེད་པའི་དགེ་བ་དང༌།
གཏི་མུག་མེད་པའི་དགེ་བ་དང༌། བརྩོན་འགྲུས་དང༌། ཤིན་ཏུ་སྦྱངས་པ་དང༌། བག་ཡོད་པ་དང༌། འདུ་བྱེད་བཏང་སྙོམས་དང༌། རྣམ་པར་མི་འཚེ་བའི་དགེ་བའོ། ། དང་པོའི་མཚན་ཉིད། མ་དད་པའི་དངོས་གཉེན་དུ་གྱུར་པའི་སེམས་བྱུང༌། དབྱེ་ན་གསུམ་མོ། ། གཉིས་པའི་མཚན་ཉིད།
རང་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་འཛེམ་པའི་སེམས་བྱུང༌། གསུམ་པའི་མཚན་ཉིད། གཞན་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་འཛེམ་པའི་སེམས་བྱུང༌། བཞི་པའི་མཚན་ཉིད། ཆགས་པའི་དངོས་གཉེན་དུ་གྱུར་པའི་སེམས་བྱུང༌། ལྔ་པའི་མཚན་ཉིད། ཞེ་སྡང་གི་དངོས་གཉེན་དུ་གྱུར་པའི་སེམས་བྱུང༌། དྲུག་པའི་མཚན་ཉིད། གཏི་མུག་གི་དངོས་གཉེན་གང་ཞིག་ཤེས་རབ་ཀྱི་ཆ་ལ་བཏགས་པ། བདུན་པའི་མཚན་ཉིད།
དགེ་བ་ལ་སྤྲོ་བའི་སེམས་བྱུང༌། བརྒྱད་པའི་མཚན་ཉིད། ལུས་སེམས་ལས་སུ་རུང་བ། དགུ་པའི་མཚན་ཉིད། བླང་དོར་ལ་གཟོབ་པ་ལྷུར་ལེན་པའི་སེམས་བྱུང༌། བཅུ་པའི་མཚན་ཉིད། ཉོན་མོངས་ཀྱི་ཆ་མི་སྙོམས་པ་མེད་པས་བཏང་སྙོམས་སུ་གྱུར་པའི་སེམས་བྱུང༌། བཅུ་གཅིག་པའི་མཚན་ཉིད། སྙིང་རྗེའི་སེམས་ཐོ་མི་འཚམ་པའི་སེམས་བྱུང་བཏགས་ཡོད། བཞི་པ་ཉོན་མོངས་པའི་མཚན་ཉིད།
སེམས་རབ་ཏུ་མ་ཞི་བར་བྱེད་པའི་སེམས་བྱུང་གང་ཞིག་སྲིད་པའི་རྩ་བར་གྱུར་པ། དབྱེ་ན་དྲུག་སྟེ། འདོད་ཆགས་དང༌། ཁོང་ཁྲོ་དང༌། ང་རྒྱལ་དང༌། ཉོན་མོངས་བ་ཅན་གྱི་མ་རིག་པ་དང༌། ཐེ་ཚོམ་དང༌། ལྟ་བའོ། ། དང་པོའི་མཚན་ཉིད། ལུས་སམ་ལོངས་སྤྱོད་ལ་ཆགས་པའི་སེམས་བྱུང༌།
གཉིས་པའི་མཚན་ཉིད། གནོད་བྱེད་ལ་ཀུན་ནས་མནར་སེམས་པའི་སེམས་བྱུང་རྫས་ཡོད། གསུམ་པའི་མཚན་ཉིད། འཇིག་ལྟ་ལ་བརྟེན་ནས་སེམས་ཁེངས་པའི་སེམས་བྱུང༌། བཞི་པའི་མཚན་ཉིད། བདེན་བཞི་ལ་རྨོངས་པའི་སེམས་བྱུང༌། ལྔ་པའི་མཚན་ཉིད། བདེན་བཞི་ལ་ཡིད་གཉིས་ཟ་བའི་སེམས་བྱུང༌། དྲུག་པའི་མཚན་ཉིད། རྟོག་པའི་བདག་ཉིད་ཀྱི་ཤེས་རབ་ཉོན་མོངས་སུ་གྱུར་པ།
དབྱེ་ན་ལྔ་སྟེ། འཇིག་ལྟ་དང༌། མཐར་འཛིན་ལྟ་བ་དང༌། ལྟ་བ་མཆོག་འཛིན་དང༌། ཚུལ་ཁྲིམས་དང་བརྟུལ་ཞུགས་མཆོག་འཛིན་དང༌། ལོག་ལྟའོ། ། དང་པོའི་མཚན་ཉིད། ཕུང་པོ་ལ་བདག་གམ་བདག་གིར་འཛིན་པའི་སེམས་བྱུང༌། གཉིས་པའི་མཚན་ཉིད། ཕུང་པོ་ལ་རྟག་པའམ་ཆད་པར་འཛིན་པའི་སེམས་བྱུང༌།
གསུམ་པའི་མཚན་ཉིད། དམན་པ་ལ་མཆོག་ཏུ་འཛིན་པའི་སེམས་བྱུང༌། བཞི་པའི་མཚན་ཉིད། འདག་གྲོལ་མིན་པ་ལ་འདག་གྲོལ་དུ་འཛིན་པའི་སེམས་བྱུང༌། ལྔ་པའི་མཚན་ཉིད། རྒྱུ་འབྲས་ལ་སྐུར་པ་འདེབས་པའམ་སྒྲོ་འདོགས་པའི་སེམས་བྱུང་གང་ཞིག འཇིག་ལྟ་སོགས་གཞན་བཞི་མིན་པའོ། ། ལྔ་པ་ཉེ་ཉོན་གྱི་མཚན་ཉིད། སེམས་ཉོན་མོངས་པ་དང་ཉེ་བར་བྱེད་ཅིང་རྩ་ཉོན་མིན་པའི་སེམས་བྱུང༌། དབྱེ་ན་ཉི་ཤུ་ལས།
ཁྲོ་བའི་མཚན་ཉིད། ད་ལྟར་གྱི་གནོད་བྱེད་ཁོ་ན་ལ་ཀུན་ནས་མནར་སེམས་པའི་སེམས་བྱུང་བཏགས་ཡོད། ཁོན་དུ་འཛིན་པའི་མཚན་ཉིད། སྔར་གྱི་གནོད་བྱེད་ཁོ་ན་ལ་གནོད་ལན་བྱེད་འདོད་པའི་སེམས་བྱུང་བཏགས་ཡོད། འཆབ་པའི་མཚན་ཉིད། ཉེས་པ་གསལ་པོར་སྦེད་པའི་སེམས་བྱུང༌། འཚིག་པའི་མཚན་ཉིད། ཁྲོ་བ་དང་ཁོན་འཛིན་སྔོན་དུ་འགྲོ་བའི་སེམས་བྱུང་གང་ཞིག་ཚིག་རྩུབ་ཀུན་ནས་སློང་བྱེད། ཕྲག་དོག་གི་མཚན་ཉིད། གཞན་གྱི་ཕུན་ཚོགས་མི་བཟོད་པའི་སེམས་བྱུང༌།
སེར་སྣའི་མཚན་ཉིད། ཡོ་བྱད་ལ་སེམས་འཆུམ་པའི་སེམས་བྱུང༌། སྒྱུའི་མཚན་ཉིད། ཡོན་ཏན་དང་མི་ལྡན་ཡང་ལྡན་པ་ལྟར་དུ་སྟོན་པའི་སེམས་བྱུང༌། གཡོའི་མཚན་ཉིད། ཉེས་པ་ཟུར་གྱིས་སྦེད་པའི་སེམས་བྱུང༌། རྒྱགས་པའི་མཚན་ཉིད། གཞན་གྱི་ཆོས་ལ་མ་ལྟོས་པར་རང་གི་ཆོས་ལ་ཆགས་པས་སེམས་གང་བའི་སེམས་བྱུང༌། རྣམ་པར་འཚེ་བའི་མཚན་ཉིད། སྙིང་རྗེ་མེད་པས་གཞན་ལ་ཐོ་འཚམ་པའི་སེམས་བྱུང༌།
ངོ་ཚ་མེད་པའི་ཉེ་ཉོན་གྱི་མཚན་ཉིད། བདག་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་མི་འཛེམ་པའི་སེམས་བྱུང༌། ཁྲེལ་མེད་པའི་ཉེ་ཉོན་གྱི་མཚན་ཉིད། གཞན་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་མི་འཛེམ་པའི་སེམས་བྱུང༌། རྨུགས་པའི་མཚན་ཉིད། ལུས་སེམས་ལྟར་བར་བྱེད་པའི་སེམས་བྱུང༌། བློ་བརྟན་དང་ཡེ་ཤེས་བཤེས་གཉེན་ལྟར་ན། སེམས་བླུན་པར་གྱུར་ནས་དགེ་བའི་དམིགས་པ་ལ་མི་གསལ་བར་བྱེད་པའི་སེམས་བྱུང་ངོ༌། ། རྒོད་པའི་མཚན་ཉིད། འདོད་ཆགས་ཁོ་ནའི་ཆར་གཏོགས་ཤིང་སེམས་མ་ཞི་བར་འཕྲོ་བའི་སེམས་བྱུང༌།
མ་དད་པའི་མཚན་ཉིད། དད་པའི་མི་མཐུན་ཕྱོགས་སུ་གྱུར་པའི་སེམས་བྱུང༌། ལེ་ལོའི་མཚན་ཉིད། དགེ་བ་ལ་མི་སྤྲོ་བའི་སེམས་འབྱུང༌། བག་མེད་པའི་ཉེ་ཉོན་གྱི་མཚན་ཉིད། བློར་ཕྱིན་ཅི་ལོག་ཏུ་སྒྲུབ་པའི་སེམས་བྱུང༌། བརྗེད་ངས་ཀྱི་མཚན་ཉིད། དགེ་བའི་དམིགས་པ་བརྗེད་པའི་ཉོན་མོངས་ཅན་གྱིན་དྲན་པ། ཤེས་བཞིན་མིན་པའི་ཉེ་ཉོན་གྱི་མཚན་ཉིད། སྒོ་གསུམ་གྱི་སྤྱོད་པ་ལ་མི་ཤེས་བཞིན་དུ་འཇུག་པའི་ཉོན་མོངས་ཅན་གྱི་ཤེས་རབ།
རྣམ་གཡེང་གི་མཚན་ཉིད། སེམས་ཀྱི་རྣམ་པར་འཕྲོ་བ། རྣམ་གཡེང་ཉེ་ཉོན་གྱི་མཚན་ཉིད། དུག་གསུམ་ཆར་ཇི་ལྟར་སྲིད་པ་ལ་བཏགས་པའི་སེམས་ཀྱི་རྣམ་པར་འཕྲོ་བའི་སེམས་བྱུང་ངོ༌། ། དྲུག་པ་གཞན་འགྱུར་གྱི་མཚན་ཉིད། དགེ་སོགས་གསུམ་པོ་གང་དུའང་འགྱུར་དུ་རུང་བའི་སེམས་བྱུང་བཏགས་ཡོད། དབྱེ་ན་བཞི་ལས། གཉིད་ཀྱི་མཚན་ཉིད། འཇུག་པ་རང་དབང་མེད་པར་སེམས་སྡུད་པའི་སེམས་བྱུང༌། འགྱོད་པའི་མཚན་ཉིད།
སེམས་ཀྱི་ཡིད་ལ་གཅག་པའི་སེམས་བྱུང༌། རྟོག་པའི་མཚན་ཉིད། ཚོལ་བའི་རྣམ་པ་ཅན་སེམས་རྩིང་བ། དཔྱོད་པའི་མཚན་ཉིད། སོ་སོར་རྟོག་པའི་རྣམ་པ་ཅན་སེམས་ཞིབ་པའོ། ། གཉིས་པ་ལྡན་མིན་འདུ་བྱེད་ཀྱི་མཚན་ཉིད། འདུས་བྱས་ཀྱི་བྱེ་བྲག་གང་ཞིག་གཟུགས་སེམས་སེམས་བྱུང་གསུམ་པོ་གང་ཡང་མིན་པ། དབྱེ་ན་ཉེར་གསུམ་སྟེ། ཐོབ་པ་ནས་ཚོགས་པའི་བར་རོ། ། ཐོབ་པའི་མཚན་ཉིད།
ཆོས་རྣམས་ཀྱི་འཕེལ་འགྲིབ་ཀྱི་ཆ། འདུ་ཤེས་མེད་པའི་སྙོམས་འཇུག་གི་མཚན་ཉིད། སོ་སྐྱེའི་རྒྱུད་ཀྱི་སྙོམས་འཇུག་གང་ཞིག་ཚོགས་དྲུག་འཁོར་བཅས་འགག་པའི་ཆ། འགོག་པའི་སྙོམས་འཇུག་གི་མཚན་ཉིད། འཕགས་པའི་སྙོམས་འཇུག་གང་ཞིག་ཚོགས་བདུན་འཁོར་བཅས་འགག་པའི་ཆ། འདུ་ཤེས་མེད་པའི་མཚན་ཉིད། འདུ་ཤེས་མེད་པའི་སྙོམས་འཇུག་གིས་འཕངས་པའི་རྣམ་སྨིན་གང་ཞིག་ཕལ་ཆེར་ཚོགས་དྲུག་འཁོར་དང་བཅས་པ་འགག་པའི་ཆ། སྲོག་གི་དབང་པོའི་མཚན་ཉིད། ཚེ་གཅིག་གི་ཕུང་པོའི་རྒྱུན་སྔོན་གྱི་འཕེན་པས་གནས་པའི་དུས་ངེས་པའི་ཆ། རིས་མཐུན་པའི་མཚན་ཉིད།
སེམས་ཅན་གྱི་ཕུང་པོ་འདྲ་བའི་ཆ། ནང་གི་འདུ་བྱེད་ཀྱི་ཞེས་བཞིའི་བར་ལ་སྦྱར་ཏེ། སྐྱེ་བའི་མཚན་ཉིད། སེམས་ཅན་གྱི་ཚེ་གཅིག་གི་ཕུང་པོའི་རྒྱུན་སྔོན་མ་བྱུང་བ་ལས་བྱུང་བའི་ཆ། རྒ་བའི་མཚན་ཉིད། སེམས་ཅན་གྱི་ཚེ་གཅིག་གི་ཕུང་པོ་རྒྱུན་གཞན་དུ་འགྱུར་བའི་ཆ། གནས་པའི་མཚན་ཉིད། སེམས་ཅན་གྱི་ཚེ་གཅིག་གི་ཕུང་པོའི་རྒྱུན་མི་འཇིག་པའི་ཆ། མི་རྟག་པའི་མཚན་ཉིད། སེམས་ཅན་གྱི་ཚེ་གཅིག་གི་ཕུང་པོའི་རྒྱུན་འཇིག་པའི་ཆ།
མིང་གི་ཚོགས་ཀྱི་མཚན་ཉིད། དོན་གྱི་ངོ་བོ་ཙམ་སྟོན་པའི་ཚིག་བླ་དྭགས། ཚིག་གི་ཚོགས་ཀྱི་མཚན་ཉིད། དོན་གྱི་ཁྱད་པར་སྟོན་པའི་ཚིག་བླ་དྭགས། ཡི་གེའི་ཚོགས་ཀྱི་མཚན་ཉིད། དོན་མི་སྟོན་པའི་སྒྲ་སྤྱིར་སྣང་བ། སོ་སོ་སྐྱེ་བོའི་མཚན་ཉིད། འཕགས་པར་འཇོག་བྱེད་ཀྱི་ཆོས་མ་ཐོབ་པའི་གང་ཟག འཇུག་པའི་མཚན་ཉིད། རྒྱུ་དང་འབྲས་བུའི་རྒྱུན་མི་ཆད་པའི་ཆ།
སོ་སོར་ངེས་པའི་མཚན་ཉིད། འབྲས་བུ་ཐ་དད་ཀྱི་རྒྱུ་ཡང་ཐ་དད་པའི་ཆ། འབྱོར་འབྲེལ་པའི་མཚན་ཉིད། རྒྱུ་དེ་དང་དེའི་འབྲས་བུར་དེ་དང་དེས་འོས་པའི་ཆ། མགྱོགས་པའི་མཚན་ཉིད། འདུས་བྱས་མྱུར་བར་འོང་བའི་ཆ། གོ་རིམ་གྱི་མཚན་ཉིད། འདུས་བྱས་རིམ་ཅན་དུ་འབྱུང་བའི་ཆ། དུས་ཀྱི་མཚན་ཉིད། རྒྱུ་འབྲས་བུ་གཉིས་ཀ་སྤྱད་ཟིན་པའམ་གཉིས་ཀ་སྤྱད་མ་ཟིན་པའམ།
རྒྱུ་སྤྱད་ལ་འབྲས་བུ་མ་སྤྱད་པའི་ཆ། ཡུལ་གྱི་མཚན་ཉིད། གཟུགས་ཀྱི་རྒྱུ་འབྲས་ཕྱོགས་ལ་ཁྱབ་པའི་ཆ། གྲངས་ཀྱི་མཚན་ཉིད། འདུ་བྱེད་རྣམས་ཀྱི་སོ་སོ་ཐ་དད་པའི་ཆ། ཚོགས་པའི་མཚན་ཉིད། རྒྱུ་རྐྱེན་འདུས་པའི་ཆའོ། ། རྣམ་ཤེས་ཕུང་པོ་ལ་དབྱེ་ན། རྣམ་ཤེས་ཚོགས་བརྒྱད་དེ། ཀུན་གཞི་དང༌།
ཉོན་ཡིད་དང༌། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་རྣམ་པར་ཤེས་པའོ། ། དང་པོའི་མཚན་ཉིད། རྣམ་སྨིན་ས་བོན་ཐམས་ཅད་ཇི་ལྟར་རིགས་པར་བརྟེན་པ་དོན་གྱི་ངོ་བོ་རིག་པའི་བློ་ཅེས་པའམ། བག་ཆགས་བསྒོར་རུང་གི་རྣམ་ཤེས་ཅེས་པའམ།
ཡང་ན་འཁོར་འདས་ཀྱི་རྟེན་གང་ཞིག་དོན་གྱི་ངོ་བོ་རིག་པའི་བློའོ། ། གཉིས་པའི་མཚན་ཉིད། ཀུན་གཞིའི་དོན་ཙམ་རིག་ཅིང་རབ་ཏུ་མ་ཞི་བའི་རྣམ་པས་འཇུག་པ། ཡང་ན་ཀུན་གཞིའི་ངོ་བོ་ཙམ་རིག་ཅིང་འཕགས་པའི་ལམ་མ་ཐོབ་ཀྱི་བར་དུ་རྟག་ཏུ་ངར་འཇུག་རློམ་པའི་རྣམ་པས་འཇུག་པའི་བློ། གསུམ་པ་མིག་ཤེས་ཀྱི་མཚན་ཉིད། བདག་རྐྱེན་མིག་དབང་ལ་བརྟེན་ཅིང་གཟུགས་ཀྱི་ངོ་བོ་ཙམ་རིག་པའི་བློ། རྣ་བ་སོགས་ལྔ་ལའང་ཅི་ལྟར་མཐུན་མཐུན་དུ་སྦྱར་རོ། ། ཕུང་པོས་མ་བསྡུས་པའི་འདུས་མ་བྱས་ཀྱི་མཚན་ཉིད། ཆོས་གང་རྒྱུ་རྐྱེན་གྱིས་མ་བསྐྱེད་པ། དབྱེ་ན་དྲུག་སྟེ།
དེ་བཞིན་ཉིད་དང༌། ནམ་མཁའ་དང༌། སོ་སོར་བརྟག་མིན་གྱི་འགོག་པ་དང༌། སོ་སོར་བརྟག་འགོག་དང༌། མི་གཡོ་བའི་འགོག་པ་དང༌། འདུ་ཤེས་དང་ཚོར་བ་འགོག་པའོ། ། དང་པོའི་མཚན་ཉིད། བདག་གིས་སྟོང་པའི་དབྱིངས་གང་ཞིག་གཞན་དུ་མི་འགྱུར་བ། གཉིས་པའི་མཚན་ཉིད། ཟག་མེད་ཙམ་ཁོ་ནས་ཕྱེ་བའི་འདུས་མ་བྱས།
གསུམ་པའི་མཚན་ཉིད། གཉེན་པོས་མ་སྤངས་ཀྱང་རྒྱུ་རྐྱེན་མ་ཚང་བའི་སྟོབས་ཀྱིས་གཏན་མ་སྐྱེས་པའི་འགོག་པ། བཞི་པའི་མཚན་ཉིད། གཉེན་པོས་སྤངས་བྱ་སྤངས་པས་མ་སྐྱེས་པའི་འགོག་པ། ལྔ་པའི་མཚན་ཉིད། འགྱུར་བ་བསྐྱེད་པའི་ཚོར་བ་ཀུན་སྤངས་པས་ཕྱེ་བའི་མེད་འགག དྲུག་པའི་མཚན་ཉིད། ཚོར་འདུ་རགས་པ་ཀུན་འགག་པས་ཕྱེ་བའི་མེད་དགག་གོ ། རྣམ་པའི་དབྱེ་བ་ལ་རྫས་ཡོད་ཀྱི་མཚན་ཉིད། བརྗོད་པ་དང༌།
དེ་ལས་གཞན་པ་ལ་མི་ལྟོས་པར་དབང་པོའི་སྤྱོད་ཡུལ་དུ་འགྱུར་བ། བཏགས་ཡོད་ཀྱི་མཚན་ཉིད། དབང་པོའི་སྤྱོད་ཡུལ་དུ་འགྱུར་བ་བརྗོད་པ་དང་དེ་ལས་གཞན་པ་ལ་ལྟོས་པ། ཀུན་རྫོབ་ཏུ་ཡོད་པའི་མཚན་ཉིད། གང་ལ་དམིགས་པས་ཀུན་ནས་ཉོན་མོངས་པ་འཕེལ་བར་འགྱུར་བ། དམ་པའི་དོན་གྱི་མཚན་ཉིད། གང་ལ་དམིགས་པས་དྲི་མ་རྣམ་པར་དག་པར་འགྱུར་བ། ཤེས་བྱ་ཡི་མཚན་ཉིད། བློའི་ཡུལ་དུ་བྱར་རུང་བ། དབྱེ་ན་ཤེས་བྱ་ཡི་གཞི་ལྔའོ། །
རྣམ་པར་ཤེས་བྱ་ཡི་མཚན་ཉིད། རྣམ་ཤེས་ཚོགས་བརྒྱད་གང་རུང་གི་ཡུལ་དུ་གྱུར་པ། མངོན་པར་ཤེས་བྱའི་མཚན་ཉིད། མངོན་ཤེས་གང་རུང་གི་ཡུལ་དུ་གྱུར་པ། གཟུགས་ཀྱི་མཚན་ཉིད། རྟེན་དང་བརྟེན་པའི་གཟུགས་ཅི་རིགས་པ་ཡོད་པའམ་གཟུགས་ཅན་དུ་འདོགས་པའི་རྒྱུ་མཚན་དང་ལྡན་པ་གང་རུང་ཡིན་པ། གཟུགས་ཅན་མིན་པའི་མཚན་ཉིད། རྟེན་དང་བརྟེན་པའི་གཟུགས་མེད་པའམ། གཟུགས་ཅན་མིན་པར་འདོགས་པའི་རྒྱུ་མཚན་དང་ལྡན་པ་གང་རུང་ཡིན་པ། བསྟན་ཡོད་ཀྱི་མཚན་ཉིད།
མིག་ཤེས་ཀྱི་ཡུལ་དུ་རུང་བའམ་བསྟན་ཡོད་དུ་འདོགས་པའི་རྒྱུ་མཚན་དང་ལྡན་པ་གང་རུང་ཡིན་པ། བསྟན་མེད་ཀྱི་མཚན་ཉིད། མིག་ཤེས་ཀྱི་ཡུལ་དུ་མི་རུང་བའམ་བསྟན་མེད་དུ་འདོགས་པའི་རྒྱུ་མཚན་དང་ལྡན་པ་གང་རུང་ཡིན་ལ། ཐོགས་བཅས་ཀྱི་མཚན་ཉིད། རང་གི་ཡུལ་དུ་གཟུགས་གཞན་ནམ་གཟུགས་གཞན་ཡོད་པར་རང་འབྱུང་བའི་གོ་འགེགས་པའམ་ཐོག་བཅས་སུ་འདོགས་པའི་རྒྱུ་མཚན་དང་ལྡན་པ་གང་རུང་ཡིན་པ། ཐོགས་མེད་ཀྱི་མཚན་ཉིད། རང་གི་ཡུལ་དུ་གཟུགས་གཞན་ནམ་གཟུགས་གཞན་ཡོད་པར་རང་འབྱུང་བའི་གོ་མི་འགེགས་པའམ་ཐོགས་མེད་དུ་འདོགས་པའི་རྒྱུ་མཚན་དང་ལྡན་པ་གང་རུང་ཡིན་པ། ཟག་བཅས་ཀྱི་མཚན་ཉིད། ཟག་པ་དང་སྒོ་དྲུག་གང་རུང་གིས་འབྲེལ་པ། ཟག་མེད་ཀྱི་མཚན་ཉིད།
ཟག་པ་དང་སྒོ་དྲུག་གང་གིས་ཀྱང་མ་འབྲེལ་བ། འཐབ་བཅས་ཀྱི་མཚན་ཉིད། འཐབ་རྒྱུ་དུག་གསུམ་དང་སྒོ་དྲུག་གང་རུང་གིས་འབྲེལ་བ། འཐབ་མེད་ཀྱི་མཚན་ཉིད། འཐབ་རྒྱུ་དུག་གསུམ་དང་སྒོ་དྲུག་གང་གིས་ཀྱང་མ་འབྲེལ་བ། ཟང་ཟིང་དང་བཅས་པའི་མཚན་ཉིད། ཡང་སྲིད་ཀྱི་རྒྱུ་དུག་གསུམ་དང་སྒོ་དྲུག་གང་རུང་གིས་འབྲེལ་བ། ཟང་ཟིང་མེད་པའི་མཚན་ཉིད། ཡང་སྲིད་ཀྱི་རྒྱུ་དུག་གསུམ་དང་སྒོ་དྲུག་གང་གིས་ཀྱང་མ་འབྲེལ་བ། ཞེན་པ་བརྟེན་པའི་མཚན་ཉིད།
འདོད་ཡོན་ལ་ཞེན་པའི་རྒྱུ་དུག་གསུམ་དང་སྒོ་དྲུག་གང་རུང་གིས་འབྲེལ་བ། མངོན་པར་འབྱུང་བ་བརྟེན་པའི་མཚན་ཉིད། འདོད་ཡོན་ལ་ཞེན་པའི་རྒྱུ་དུག་གསུམ་དང་སྒོ་དྲུག་གང་གིས་ཀྱང་མ་འབྲེལ་བ། འདུས་བྱས་ཀྱི་མཚན་ཉིད། སྐྱེ་འཇིག་ཏུ་སྣང་བ། འདུས་མ་བྱས་ཀྱི་མཚན་ཉིད། སྐྱེ་འཇིག་མི་སྣང་བའི་ཆོས། འཇིག་རྟེན་པའི་མཚན་ཉིད། ཁམས་གསུམ་པར་སྣང་བ། འཇིག་རྟེན་ལས་འདས་པའི་མཚན་ཉིད།
ཁམས་གསུམ་པར་མི་སྣང་བའི་ཆོས། བྱུང་བའི་མཚན་ཉིད། རྒྱུ་རྐྱེན་ལས་སྐྱེས་ཟིན་པ། མ་བྱུང་བའི་མཚན་ཉིད། རྒྱུ་རྐྱེན་ལས་སྐྱེས་མ་ཟིན་པ། འཛིན་པའི་མཚན་ཉིད། ཡུལ་ལ་ལོངས་སྤྱོད་བྱེད། གཟུང་བའི་མཚན་ཉིད། ཡུལ་ཅན་གྱི་ལོངས་སྤྱོད་བྱ། ཕྱི་ལྟས་ཀྱི་མཚན་ཉིད།
འདོད་ཡོན་ལ་སྲེད་པ་འཕེལ་བ་དང་རྗེས་སུ་མཐུན་པའི་ཆོས། ནང་ལྟས་ཀྱི་མཚན་ཉིད། ཏིང་ངེ་འཛིན་དང་རྗེས་སུ་མཐུན་པའི་ཆོས། ཉོན་མོངས་ཅན་གྱི་མཚན་ཉིད། མི་དགེ་བའམ་སྒྲིབ་ལ་ལུང་མ་བསྟན་གང་རུང་ཡིན་པ། སྒྲིབ་ལ་ལུང་མ་བསྟན་གྱི་མཚན་ཉིད། ཉོན་མོངས་ཅན་གང་ཞིག་མི་དགེ་བ་ཡིན་མི་སྲིད་པ། ཉོན་མོངས་ཅན་མིན་པའི་ཆོས་ཀྱི་མཚན་ཉིད། དགེ་བའམ་མ་བསྒྲིབ་ལ་ལུང་མ་བསྟན་གང་རུང་ཡིན་པ། མ་བསྒྲིབ་ལུང་མ་བསྟན་གྱི་མཚན་ཉིད།
ཉོན་མོངས་ཅན་མིན་པའི་ཆོས་གང་ཞིག་དགེ་བ་མིན་པ། འདས་པའི་མཚན་ཉིད། བྱུང་བ་ལ་འགགས་པའི་དུས། མ་འོངས་པའི་མཚན་ཉིད། རྒྱུ་ཡོད་ཀྱང་མ་བྱུང་བའི་དུས། ད་ལྟ་བའི་མཚན་ཉིད། བྱུང་ལ་མ་འགགས་པའི་དུས། དགེ་བའི་མཚན་ཉིད། ལུང་དུ་བསྟན་པ་གང་ཞིག་དམ་པ་རྣམས་ཀྱིས་བླང་བྱར་འོས་པ། དབྱེ་ན་བཅུ་གསུམ་གྱི།
ངོ་བོ་ཉིད་ཀྱི་དགེ་བའི་མཚན་ཉིད། རང་བཞིན་གྱིས་རྣམ་པར་དཀར་བའི་ངོ་བོར་སྐྱེས་པ། འབྲེལ་པས་དགེ་བའི་མཚན་ཉིད། གྲོགས་སྟོབས་ཀྱིས་རྣམ་པར་དཀར་བའི་ངོ་བོར་སྐྱེས་པ། རྗེས་སུ་འབྲེལ་པས་དགེ་བའི་མཚན་ཉིད། དགེ་བས་བཞག་པའི་ནུས་པ། སློང་བས་དགེ་བའི་མཚན་ཉིད། དགེ་བས་ཀུན་ནས་བསླང་བའི་ལུས་སམ་ངག་གི་ལེགས་སྤྱད་ཀྱི་ལས། དོན་དམ་པའི་དགེ་བའི་མཚན་ཉིད། འཕགས་པའི་གང་ཟག་གི་ངོར་གཅིག་ཏུ་ཁ་ན་མ་ཐོ་བ་མེད་པ།
སྐྱེ་བས་ཐོབ་པའི་དགེ་བའི་མཚན་ཉིད། སྔོན་གོམས་པའི་སྟོབས་ཀྱིས་ཚེ་འདིར་རིས་མཐུན་བཟུང་བ་ཙམ་གྱིས་ཀུན་ཏུ་སྤྱོད་པའི་དཀར་ཆོས། སྦྱོར་བས་དགེ་བའི་མཚན་ཉིད། ཚེ་འདིར་འབད་པའི་སྟོབས་ཀྱིས་ཀུན་ཏུ་སྤྱོད་པའི་དཀར་ཆོས། མདུན་དུ་བྱས་པའི་དགེ་བའི་མཚན་ཉིད། ཡོན་ཏན་ཅན་ལ་མཆོད་པར་འདོད་པས་ཀུན་ཏུ་སྤྱོད་པའི་དཀར་ཆོས། ཕན་འདོགས་པས་དགེ་བའི་མཚན་ཉིད། དམན་པ་ལ་ཕན་པར་འདོད་པས་ཀུན་ཏུ་སྤྱོད་པའི་དཀར་ཆོས། ཡོངས་སུ་འཛིན་པས་དགེ་བའི་མཚན་ཉིད། འབྲས་བུ་འདོད་པ་འཛིན་པའི་དཀར་ཆོས།
གཉེན་པོས་དགེ་བའི་མཚན་ཉིད། མི་མཐུན་ཕྱོགས་འཇོམས་པའི་དཀར་ཆོས། ཉེ་བར་ཞི་བའི་དགེ་བའི་མཚན་ཉིད། སྒྲིབ་པ་ཞི་བའི་དཀར་ཆོས། རྒྱུ་མཐུན་པས་དགེ་བའི་མཚན་ཉིད། སྒྲིབ་པ་ཞི་བའི་དབང་གིས་ཐོབ་པའི་ཡོན་ཏན། མི་དགེ་བའི་མཚན་ཉིད། ལུང་དུ་བསྟན་པ་གང་ཞིག་དམ་པ་རྣམས་ཀྱི་དོར་བྱར་འོས་པ། དབྱེ་ན་བཅུ་གཉིས་ཀྱི། ངོ་བོ་ཉིད་ཀྱི་མི་དགེ་བའི་མཚན་ཉིད།
རང་བཞིན་གྱིས་ཉེས་སྤྱོད་ཀུན་ནས་སློང་བྱེད་དུ་སྐྱེས་པ། འབྲེལ་བས་མི་དགེ་བའི་མཚན་ཉིད། གྲོགས་སྟོབས་ཀྱིས་ཉེས་སྤྱོད་ཀུན་ནས་སློང་བྱེད་དུ་སྐྱེས་པའི་སྡིག་པ། རྗེས་སུ་འབྲེལ་བས་མི་དགེ་བའི་མཚན་ཉིད། མི་དགེ་བས་བཞག་པའི་ནུས་པ། སློང་བས་མི་དགེ་བའི་མཚན་ཉིད། མི་དགེ་བས་ཀུན་ནས་བསླང་བའི་ལུས་སམ་ངག་གི་ཉེས་སྤྱོད་ཀྱི་ལས། དོན་དམ་པའི་མི་དགེ་བའི་མཚན་ཉིད། འཕགས་པས་གཅིག་ཏུ་ཁ་ན་མ་ཐོ་བ་དང་བཅས་པར་གཟིགས་པ། སྐྱེ་བས་ཐོབ་པའི་མི་དགེ་བའི་མཚན་ཉིད།
སྔོན་གོམས་པའི་སྟོབས་ཀྱིས་ཚེ་འདིར་རིས་མཐུན་བཟུང་བ་ཙམ་གྱིས་ཀུན་ཏུ་སྤྱོད་པའི་ཉེས་སྤྱོད། སྦྱོར་བས་མི་དགེ་བའི་མཚན་ཉིད། ཚེ་འདིར་འབད་པའི་སྟོབས་ཀྱིས་ཀུན་ཏུ་སྤྱོད་པའི་ཉེས་སྤྱོད། མདུན་དུ་བྱས་པའི་མི་དགེ་བའི་མཚན་ཉིད། ལྷ་མཆོད་པའི་བསམ་པས་ཀུན་ཏུ་སྤྱོད་པའི་ཉེས་སྤྱོད། གནོད་པ་བྱེད་པས་མི་དགེ་བའི་མཚན་ཉིད། གཞན་ལ་ལོག་པར་བསྒྲུབ་པའི་ཉེས་སྤྱོད། ཡོངས་སུ་འཛིན་པས་མི་དགེ་བའི་མཚན་ཉིད། འབྲས་བུ་མི་འདོད་པ་འཛིན་པའི་ཉེས་སྤྱོད། མི་མཐུན་ཕྱོགས་ཀྱི་མི་དགེ་བའི་མཚན་ཉིད།
གཉེན་པོའི་བར་དུ་གཅོད་པའི་ཆོས། བར་དུ་གཅོད་པས་མི་དགེ་བའི་མཚན་ཉིད། དགེ་བའི་བར་ཆད་བྱེད་པའི་ཆོས། ལུང་མ་བསྟན་གྱི་མཚན་ཉིད། དགེ་མི་དགེ་གང་དུའང་མ་གྲུབ་ཅིང་དམ་པ་རྣམས་ཀྱིས་བཏང་སྙོམས་སུ་བྱ་བར་འོས་པའི་ཆོས། དབྱེ་ན་བཅུ་བཞིའི། ངོ་བོ་ཉིད་ཀྱིས་ལུང་དུ་མ་བསྟན་པའི་མཚན་ཉིད། རང་བཞིན་གྱིས་དགེ་མི་དགེ་གང་དུའང་མ་གྲུབ་པའི་ཆོས། འབྲེལ་བས་ལུང་དུ་མ་བསྟན་པའི་མཚན་ཉིད། གྲོགས་སྟོབས་ཀྱིས་ལུང་མ་བསྟན་དུ་གྱུར་པའི་ཆོས།
རྗེས་སུ་འབྲེལ་བས་ལུང་མ་བསྟན་གྱི་མཚན་ཉིད། ལུང་མ་བསྟན་གྱིས་བཞག་པའི་ནུས་པ། སློང་བས་ལུང་དུ་མ་བསྟན་པའི་མཚན་ཉིད། ལུང་མ་བསྟན་གྱི་སེམས་ཀྱིས་བསླང་བའི་ལུས་སམ་ངག་གི་ལས། དོན་དམ་པར་ལུང་དུ་མ་བསྟན་པའི་མཚན་ཉིད། རྣམ་གྲངས་ཀྱིས་ཀྱང་དགེ་མི་དགེ་གང་དུའང་བཞག་པར་མི་ནུས་པའི་འདུས་མ་བྱས། སྐྱེ་བས་ཐོབ་པའི་ལུང་མ་བསྟན་གྱི་མཚན་ཉིད། མི་དགེ་བའམ་དགེ་བ་ཟག་བཅས་ཀྱི་རྣམ་སྨིན་ཡིན་པ། སྦྱོར་བས་ལུང་དུ་མ་བསྟན་པའི་མཚན་ཉིད། ལུང་མ་བསྟན་གྱི་སེམས་དང་ལྡན་པའི་འཕྲལ་གྱི་ཀུན་སྤྱོད།
མདུན་དུ་བྱ་བས་ལུང་མ་བསྟན་གྱི་མཚན་ཉིད། ལྷ་མཆོད་པའི་བསམ་པས་ཀུན་ཏུ་སྤྱོད་པའི་ལུང་མ་བསྟན་གྱི་ལས། ཕན་འདོགས་པས་ལུང་མ་བསྟན་གྱི་མཚན་ཉིད། གཞན་ལ་ཟས་གོས་སོགས་ཀྱིས་སྦྱིན་པའི་ལུང་མ་བསྟན་གྱི་ལས། ཉེ་བར་སྤྱད་པས་ལུང་མ་བསྟན་གྱི་མཚན་ཉིད། རང་ཉིད་ཟས་གོས་སོགས་སྤྱོད་པའི་ལུང་མ་བསྟན་གྱི་ལས། ཡོངས་སུ་འཛིན་པས་ལུང་མ་བསྟན་གྱི་མཚན་ཉིད། མ་འོངས་པའི་སྐྱེ་བ་ལ་རྒྱུ་མཐུན་གྱི་འབྲས་བུ་ཡོངས་སུ་འཛིན་པར་ནུས་པའི་ལུང་མ་བསྟན་གྱི་ལས། གཉེན་པོས་ལུང་མ་བསྟན་གྱི་མཚན་ཉིད། ལུང་མ་བསྟན་གྱི་སེམས་ཀྱིས་ནད་ཀྱི་གཉེན་པོར་སྨན་བསྟེན་པའི་ལས།
ཉེ་བར་ཞི་བའི་ལུང་མ་བསྟན་གྱི་མཚན་ཉིད། ཉེས་སྤྱོད་ཀུན་ནས་སློང་བའི་ནུས་པ་ཏིང་ངེ་འཛིན་གྱིས་ཉམས་པར་བྱས་པའི་ཉོན་མོངས། རྒྱུ་མཐུན་པས་ལུང་མ་བསྟན་གྱི་མཚན་ཉིད། ལུང་མ་བསྟན་གྱི་སྤྲུལ་སེམས་དང་ལྷན་ཅིག་སྐྱེས་པའི་ལས། འདོད་ཁམས་ཀྱི་མཚན་ཉིད། འདོད་པ་ལ་ཡེ་འདོད་ཆགས་དང་མ་བྲལ་བའི་ཆོས། གཟུགས་ཁམས་ཀྱི་མཚན་ཉིད། འདོད་པ་ལ་འདོད་ཆགས་དང་བྲལ་ལ། གཟུགས་ལ་འདོད་ཆགས་དང་མ་བྲལ་བའི་དགེ་བ་ཟག་བཅས་སམ་ལུང་མ་བསྟན། གཟུགས་མེད་ཁམས་ཀྱི་མཚན་ཉིད།
གཟུགས་ལ་འདོད་ཆགས་དང་བྲལ་ལ་གཟུགས་མེད་ལ་འདོད་ཆགས་དང་མ་བྲལ་བའི་དགེ་བ་ཟག་བཅས་སམ་ལུང་མ་བསྟན་ཡིན་པ། སློབ་པའི་ཆོས་ཀྱི་མཚན་ཉིད། ཐར་པའི་ཆེད་དུ་དགེ་བ་ལ་བརྩོན་པར་བྱེད་པའི་དགེ་བ། མི་སློབ་པའི་ཆོས་ཀྱི་མཚན་ཉིད། བསླབ་པ་གསུམ་མཐར་ཕྱིན་པའི་དགེ་བ། སློབ་མི་སློབ་གཉིས་མིན་གྱི་ཆོས་ཀྱི་མཚན་ཉིད། ཐར་པ་རྒྱུ་འབྲས་གང་གིས་ཀྱང་མ་བསྡུས་པའི་ཆོས། མཐོང་སྤང་གི་མཚན་ཉིད། བདེན་པའི་ཆོས་ཉིད་མཐོང་བ་ཙམ་གྱིས་གཞོམ་བྱ། སྒོམ་སྤང་གི་མཚན་ཉིད།
ཆོས་ཉིད་མཐོང་ཟིན་གོམས་པས་གཞོམ་བྱ། སྤང་བྱ་མིན་པའི་མཚན་ཉིད། སྐྱོན་མེད་པས་སུན་དབྱུང་བྱ་མིན་པ། རྟེན་འབྲེལ་གྱི་མཚན་ཉིད། རྒྱུ་རྐྱེན་དུ་འོས་པ་ལས་སྐྱེས་པ། དབྱེ་ན་གཉིས་ཀྱི། ཟག་མེད་རྟེན་འབྲེལ་གྱི་མཚན་ཉིད། གང་ཞིག་ཟག་པའི་སྒོ་དྲུག་གང་དང་ཡང་མ་འབྲེལ་བ། ཟག་བཅས་རྟེན་འབྲེལ་གྱི་མཚན་ཉིད། གང་ཞིག་ཟག་པའི་སྒོ་དྲུག་གང་རུང་དང་འབྲེལ་བ།
དེ་ལ་གཉིས་ཀྱི། ཉོན་མོངས་ཅན་གྱི་ཕྱིའི་རྟེན་འབྲེལ་གྱི་མཚན་ཉིད། སེམས་ཀྱི་རྒྱུད་ཀྱིས་མ་བསྡུས་པའི་ཉོན་མོངས་པའི་ཟག་བཅས་རྐྱེན་ལས་སྐྱེས་པ། ཉོན་མོངས་ཅན་གྱི་ནང་གི་རྟེན་འབྲེལ་གྱི་མཚན་ཉིད། སེམས་ཀྱི་རྒྱུད་ཀྱིས་བསྡུས་པའི་ཉོན་མོངས་པའི་ཟག་བཅས་རྐྱེན་ལས་སྐྱེས་པ། དེ་ལ་དབྱེ་ན་བཅུ་གཉིས་ཀྱི། མ་རིག་པའི་མཚན་ཉིད། ཡང་སྲིད་ཀྱི་རྒྱུའི་ལས་ཀུན་ནས་སློང་ནུས་ཀྱི་ཉོན་མོངས་གང་ཞིག་རིག་པ་ཡེ་ཤེས་ཀྱི་དངོས་ཀྱི་མི་མཐུན་ཕྱོགས། འདུ་བྱེད་ཀྱི་མཚན་ཉིད། ཡང་སྲིད་འཕེན་བྱེད་ཀྱི་ལས།
རྣམ་ཤེས་ཀྱི་མཚན་ཉིད། འདུ་བྱེད་ཀྱི་བཞག་པའི་ལས་ཀྱི་བག་ཆགས་ཅན་གྱི་སེམས། མིང་གཟུགས་ཀྱི་མཚན་ཉིད། ལས་ཀྱི་བག་ཆགས་ཅན་གྱི་རྣམ་ཤེས་མངལ་དུ་ཞུགས་པས་གྲུབ་པའི་ཕུང་པོ། སྐྱེ་མཆེད་དྲུག་གི་མཚན་ཉིད། མིང་གཟུགས་འཕེལ་བས་མིག་སོགས་དྲུག་ཚང་བའི་ནང་གི་དབང་པོ། རིག་པ་དང་ཚོར་བ་སྔར་བཞིན་ནོ། ། སྲེད་པའི་མཚན་ཉིད། ཚོར་བ་བླང་དོར་དུ་ཆགས་པའི་འདོད་ཆགས། ལེན་པའི་མཚན་ཉིད།
འདོད་ལྷ་སོགས་བཞི་ལ་འདུན་ཅིང་ཆགས་པའི་འདོད་ཆགས། ཡང་ན་ལས་ཀྱི་བག་ཆགས་བརྟས་པར་བྱེད་པས་འགྲོ་བ་བྱེ་བྲག་ཏུ་ངེས་བྱེད་ཀྱི་ཆགས་པ། སྲིད་པའི་མཚན་ཉིད། ལས་ཀྱི་ས་བོན་ནུས་པ་མཐུ་ཅན་སྐྱེ་བ་བསྐྱེད་ངེས་སུ་གྱུར་པ། སྐྱེ་སོགས་ཀྱི་སྔར་བཞིན་ནོ། ། རྐྱེན་གྱི་མཚན་ཉིད། འབྲས་བུ་བསྐྱེད་པའི་ཐབས་སུ་གྱུར་པ། དབྱེ་ན། རྐྱེན་བཞིའི་རྒྱུ་རྐྱེན་གྱི་མཚན་ཉིད། འབྲས་བུ་ཡི་ངོ་བོ་སྐྱེད་བྱེད།
དབྱེ་ན་དོན་དམ་པ་དང་ཐ་སྙད་པའི་རྒྱུ་རྐྱེན་གཉིས་ཀྱི། དང་པོའི་མཚན་ཉིད། ཡང་དག་པར་འབྲས་བུའི་ངོ་བོ་སྐྱེད་བྱེད། དབྱེ་ན་ཟག་བཅས་དང་ཟག་མེད་འདུས་བྱས་ཀྱི་རྒྱུ་རྐྱེན་གཉིས་སོ། ། ཐ་སྙད་པའི་རྒྱུ་རྐྱེན་གྱི་མཚན་ཉིད། ཀུན་རྫོབ་ཏུ་འབྲས་བུ་བསྐྱེད་པའི་ཐབས་སུ་བཞག་ཏུ་རུང་བ། དབྱེ་ན་དྲུག་གི བྱེད་རྒྱུའི་མཚན་ཉིད། འབྲས་བུ་ལ་ཕན་འདོག་བྱེད། དབྱེ་ན་འབྱུང་བའི་བྱེད་རྒྱུ་སོགས་ཉི་ཤུའོ། །
ལྷན་ཅིག་འབྱུང་བའི་རྒྱུའི་མཚན་ཉིད། ཚོགས་པ་གཅིག་པའི་སྟོབས་ཀྱིས་རང་དང་ལྷན་ཅིག་འབྱུང་བའི་གྲོགས་ལ་ཕན་འདོག་བྱེད། མཚུངས་ལྡན་གྱི་རྒྱུའི་མཚན་ཉིད། རང་དང་ལྷན་ཅིག་པའི་ཤེས་རིག་གི་དམིགས་པ་མཐུན་པར་རྟོགས་པའི་གྲོགས་བྱེད་པ། སྐལ་མཉམ་གྱི་རྒྱུའི་མཚན་ཉིད། རང་དང་རིས་མཐུན་པ་ཉིད་ཀྱི་འབྲས་བུ་སྐྱེད་བྱེད། ཀུན་འགྲོའི་རྒྱུའི་མཚན་ཉིད། ཉོན་མོངས་ཅན་གང་ཞིག་རང་དང་རིས་མཐུན་མི་མཐུན་གྱི་ཉོན་མོངས་ཅན་སྐྱེད་བྱེད་དུ་གྱུར་པ། རྣམ་སྨིན་གྱི་རྒྱུའི་མཚན་ཉིད། འདོད་པའམ་མི་འདོད་པའི་རྣམ་སྨིན་འཕེན་བྱེད།
དེ་མ་ཐག་རྐྱེན་གྱི་མཚན་ཉིད། རང་འགགས་སྟོབས་ཀྱིས་རང་དང་མཐུན་པའི་ཤེས་པ་ཕྱི་མ་སྐྱེ་བའི་གོ་འབྱེད་པ། དམིགས་རྐྱེན་གྱི་མཚན་ཉིད། དམིགས་པའི་སྒོ་ནས་ཤེས་པ་སྐྱེད་པའི་ཐབས་སུ་གྱུར་པ། བདག་རྐྱེན་གྱི་མཚན་ཉིད། དབང་བྱེད་པའི་སྒོ་ནས་འབྲས་བུ་སྐྱེད་པའི་ཐབས་སུ་གྱུར་པ། ཡང་ཉེར་ལེན་དང་ལྷན་ཅིག་བྱེད་རྐྱེན་གཉིས་ཀྱི། དང་པོའི་མཚན་ཉིད། རྒྱུ་རྐྱེན་དང་འདྲ་ལ། གཉིས་པའི་མཚན་ཉིད།
འབྲས་བུའི་ཁྱད་པར་སྐྱེད་བྱེད། བསྟེན་མཚུངས་ཀྱི་དབང་པོའི་མཚན་ཉིད། རང་གིས་བསྟེན་པའི་དབང་ཤེས་དང་ཡུལ་འཛིན་བྱེད་དུ་འདྲ་བའི་དབང་པོ་གཟུགས་ཅན། དེ་མཚུངས་ཀྱི་དབང་པོའི་མཚན་ཉིད། རྣམ་ཤེས་བསྟེན་བཞིན་པ་དང་བྲལ་བས་ཡུལ་དངོས་སུ་མི་འཛིན་ཅིང་དབང་པོ་གཟུགས་ཅན་རང་གི་རིགས་དང་འདྲ་བ། ཟིན་པའི་མཚན་ཉིད། ཚོར་བ་འབྱུང་བའི་གནས་ཀྱི་གཟུགས། དབང་པོའི་མཚན་ཉིད། ཆོས་གང་ལ་ལྷག་པར་དབང་བྱེད་པའི་ཆོས། དབྱེ་ན་ཉེར་གཉིས་སོ། །
སྡུག་བསྔལ་གྱི་སྡུག་བསྔལ་གྱི་མཚན་ཉིད། ཚོར་བ་སྡུག་བསྔལ་གནས་དང་བཅས་པས་བསྡུས་པའི་ཆོས། འགྱུར་བའི་སྡུག་བསྔལ་གྱི་མཚན་ཉིད། ཟག་བཅས་ཀྱི་ཚོར་བ་བདེ་བ་གནས་དང་བཅས་པས་བསྡུས་པའི་ཆོས། འདུ་བྱེད་ཀྱི་སྡུག་བསྔལ་གྱི་མཚན་ཉིད། ཟག་བཅས་ཀྱི་ཚོར་བ་བཏང་སྙོམས་གནས་དང་བཅས་པས་བསྡུས་པའི་ཆོས། རྣམ་སྨིན་དང་བཅས་པའི་མཚན་ཉིད། རྣམ་སྨིན་གྱི་རྒྱུ་ལྟར་རོ། ། རྣམ་སྨིན་གྱི་མཚན་ཉིད། རྣམ་སྨིན་གྱི་རྒྱུས་འཕངས་པའི་སྒོ་ནས་རྣམ་སྨིན་དུ་འཇོག་པའི་ཆོས་དང་ལྡན་པ།
ཟས་ཀྱི་མཚན་ཉིད། སྲིད་པ་གསོ་ཞིང་གནས་པར་བྱེད་པའི་ཆོས། དབྱེ་ན་ཁམས་ཀྱི་དང༌། རེག་པའི་དང༌། སེམས་པའི་དང༌། རྣམ་ཤེས་ཀྱི་ཟས་ཏེ་བཞིའོ། ། གོང་མ་དང་བཅས་པའི་མཚན་ཉིད། བླ་མ་དང་བཅས་པ། གོང་ན་མེད་པའི་མཚན་ཉིད། བླ་ན་མེད་པ།
ཀུན་བཏགས་ཀྱི་མཚན་ཉིད། རྫས་སུ་མེད་བཞིན་དུ་རྟོགས་པས་སྒྲོ་བཏགས་པའི་ཆ། གཞན་དབང་གི་མཚན་ཉིད། བདག་ཏུ་རྟོག་པའི་འཁྲུལ་གཞི་རྐྱེན་ལ་རག་ལས་པ། འགྱུར་མེད་ཡོངས་གྲུབ་ཀྱི་མཚན་ཉིད། བདག་གིས་སྟོང་པའི་དབྱིངས། རྒྱས་པར་འོག་ཏུ་འཆད་དོ། ། མཚན་ཉིད་ཀྱིས་དབྱེ་བའི་མཚན་ཉིད། ངོ་བོའི་དབྱེ་བ། རྣམ་པའི་དབྱེ་བའི་མཚན་ཉིད།
ལྡོག་པའི་དབྱེ་བ། ལུས་ཀྱི་དབྱེ་བའི་མཚན་ཉིད། ལུས་ཅི་སྙེད་པར་ཕྱེ་བའི་དབྱེ་བ། རྒྱུན་གྱིས་དབྱེ་བའི་མཚན་ཉིད། སྐད་ཅིག་སྔ་མའི་རྗེས་སུ་ཕྱི་མ་འབྱུང་བའི་དབྱེ་བ། ཕྱི་ལྟས་ཀྱི་དབྱེ་བའི་མཚན་ཉིད། འདོད་ཡོན་ལ་སྲེད་པ་འཕེལ་བ་དང་རྗེས་སུ་མཐུན་པའི་དབྱེ་བ། ནང་ལྟས་ཀྱི་དབྱེ་བའི་མཚན་ཉིད། ཏིང་ངེ་འཛིན་དང་རྗེས་སུ་མཐུན་པའི་དབྱེ་བ། རྒྱུན་རིང་བའི་དུས་ཀྱི་དབྱེ་བའི་མཚན་ཉིད།
སྔོན་དང་ཕྱི་མའི་མཐའ་ངེས་པ་མེད་པའི་འདུས་བྱས་ཀྱི་དབྱེ་བ། དུས་ཆད་པས་དབྱེ་བའི་མཚན་ཉིད། དུས་འདི་ཙམ་ན་རྒྱུན་ཆད་པའི་ངེས་པ་ཅན་གྱི་དབྱེ་བ་གང་ཞིག་རྒྱུན་ཆད་ཁ་མིན་པ། དེའི་དུས་ཀྱི་དབྱེ་བའི་མཚན་ཉིད། རྒྱུན་ཆད་ཁའི་སྐད་ཅིག་ཐ་མའི་དབྱེ་བ། ཀུན་ཏུ་སྟོན་པའི་དབྱེ་བའི་མཚན་ཉིད། གཞན་སྣང་དུ་ཕུང་པོ་སོགས་སྟོན་པ་ཙམ་གྱི་དབྱེ་བ། བསྡུས་པའི་མཚན་ཉིད། སྡུད་བྱེད་ཀྱི་བསྡུ་བྱ་བསྡུས་པ། དབྱེ་ན་བཅུ་གཅིག་གི
མཚན་ཉིད་ཀྱིས་བསྡུས་པའི་མཚན་ཉིད། མཚན་ཉིད་ཀྱིས་མཚན་གཞི་ཇི་སྙེད་པ་བསྡུས་པ། ཁམས་ཀྱིས་བསྡུས་པའི་མཚན་ཉིད། རྒྱུས་འབྲས་བུ་ཇི་སྙེད་པ་བསྡུས་པ། རིགས་ཀྱིས་བསྡུས་པའི་མཚན་ཉིད། སྤྱིས་ཁྱད་པར་རྣམས་བསྡུས་པ། གནས་སྐབས་ཀྱིས་བསྡུས་པའི་མཚན་ཉིད། གནས་སྐབས་ཀྱིས་གནས་སྐབས་ཅན་ཇི་སྙེད་པ་བསྡུས་པ། གྲོགས་ཀྱིས་བསྡུས་པའི་མཚན་ཉིད། གྲོགས་ཀྱིས་གྲོགས་ཅན་ཇི་སྙེད་པ་བསྡུས་པ།
ཕྱོགས་ཀྱིས་བསྡུས་པའི་མཚན་ཉིད། ཕྱོགས་ཀྱིས་ཕྱོགས་ཅན་ཇི་སྙེད་པ་བསྡུས་པ། དུས་ཀྱིས་བསྡུས་པའི་མཚན་ཉིད། དུས་ཀྱིས་དུས་ཅན་ཇི་སྙེད་པ་བསྡུས་པ། ཕྱོགས་གཅིག་གིས་བསྡུས་པའི་མཚན་ཉིད། སྡུད་བྱེད་ཀྱི་ཕྱོགས་གཅིག་གིས་བསྡུ་བྱ་ཇི་སྙེད་པ་བསྡུས་པ། མཐར་ཐུག་གིས་བསྡུས་པའི་མཚན་ཉིད། སྡུད་བྱེད་མཐར་ཐུག་གིས་བསྡུ་བྱ་ཇི་སྙེད་པ་ཀུན་བསྡུས་པ། གཅིག་གིས་གཅིག་བསྡུས་པའི་མཚན་ཉིད། བསྡུ་བྱ་སྡུ་བྱེད་ཕན་ཚུན་གཅིག་གིས་གཅིག་བསྡུས་པ།
དམ་པའི་དོན་གྱིས་བསྡུས་པའི་མཚན་ཉིད། ཆོས་ཉིད་ཀྱིས་ཆོས་ཅན་ཅི་སྙེད་པ་བསྡུས་པ། མཚུངས་ལྡན་གྱིས་མཚན་ཉིད། གྲོགས་དང་གྲོགས་ཅན་དུ་གྱུར་པ། དབྱེ་ན་དྲུག་གི་ཚོགས་པ་ཐ་དད་མེད་པས་མཚུངས་ལྡན་གྱི་མཚན་ཉིད། ཚོགས་པ་གཅིག་པའི་རྫས་ཀྱི་རྡུལ་ཕྲན་རྣམས་གོ་ས་གཅིག་ཏུ་འཇུག་པ། འདྲེས་པས་མཚུངས་ལྡན་གྱི་མཚན་ཉིད། འདུས་པ་གང་ཞིག་གོ་ས་དབྱེར་མེད་དུ་འདྲེས་པ། ཕྲད་པས་མཚུངས་ལྡན་གྱི་མཚན་ཉིད། གོང་བུ་གཉིས་ཡུལ་འདབ་འབྱོར་དུ་ཕྲད་པ།
ལྷན་ཅིག་འབྱུང་བས་མཚུངས་ལྡན་གྱི་མཚན་ཉིད། རྒྱུད་གཅིག་གིས་ཆོས་སྐྱེ་འགག་གནས་པའི་ངང་གཅིག་པ། བྱ་བ་བསྒྲུབས་པས་མཚུངས་ལྡན་གྱི་མཚན་ཉིད། བྱ་བ་མཐུན་པ་སྒྲུབ་པ་ལ་ཕན་ཚུན་གྲོགས་བྱས་ནས་འཇུག་པ། མཐུན་པར་རྟོགས་པས་མཚུངས་ལྡན་གྱི་མཚན་ཉིད། མཚུངས་ལྡན་ལྔས་མཚུངས་པར་ལྡན་པ། ལྡན་པའི་མཚན་ཉིད། ཐོབ་པ་བཞིན་ནོ། ། དབྱེ་ན་གསུམ་གྱི། ས་བོན་དུ་ལྡན་པའི་མཚན་ཉིད།
ཆོས་གང་འབད་མེད་དུ་ངང་གིས་རྒྱུད་ལ་འབྱུང་རུང་དུ་གནས་པའི་གནས་སྐབས། དབྱེ་ན་ཉོན་མོངས་དང༌། དགེ་བ་སྐྱེས་ཐོབ་དང༌། ལུང་མ་བསྟན་སྐྱེས་ཐོབ་སྟེ་གསུམ་མམ་དེ་གསུམ་ཁམས་གསུམ་དུ་ཕྱེ་བའི་ས་བོན་དུ་ལྡན་པ་དགུའོ། ། དབང་དུ་ལྡན་པའི་མཚན་ཉིད། ཆོས་གང་ངེས་པར་འབད་པའི་རྐྱེན་གྱིས་བརྟས་ན། རྒྱུད་ལ་འབྱུང་རུང་དུ་གནས་པའི་གནས་སྐབས། དབྱེ་ན། དགེ་བ་སྦྱོར་བྱུང་དང་ལུང་མ་བསྟན་སྦྱོར་བྱུང་དང༌། སློབ་པ་ཟག་མེད་དང༌།
མི་སློབ་པ་ཟག་མེད་དབང་དུ་ལྡན་པ་སྟེ་བཞིའོ། ། མངོན་འགྱུར་དུ་ལྡན་པའི་མཚན་ཉིད། ཆོས་གང་རང་གི་མཚན་ཉིད་ཀྱིས་རྒྱུད་ལ་གནས་པའི་གནས་སྐབས། དབྱེ་ན་དགེ་མི་དགེ་ལུང་མ་བསྟན་མངོན་གྱུར་དུ་ལྡན་པ་གསུམ་མོ། ། དེ་གསུམ་ནི་བསྡུ་བའི་རྩ་བ་དང་འགྲེལ་པ་ལྟར་རོ། ། བྱེ་བཤད་སོགས་ཆོས་སྤྱི་སྐད་ལྟར་ན། ས་བོན་སོགས་གསུམ་གྱི་མཚན་ཉིད་རིམ་པ་ལྟར། ཆོས་གང་གིས་བཞག་པའི་ནུས་པ་ཙམ་གྱི་གནས་སྐབས་དང༌། ཆོས་གང་གིས་ནུས་པ་རྐྱེན་ལ་ལྟོས་ནས་རྒྱུན་གྱིས་འབྲས་བུ་སྒྲུབ་པའི་གནས་སྐབས་དང༌། ནུས་པ་ཅན་གྱི་རྒྱུ་རྐྱེན་ལས་འབྲས་བུ་གང་དངོས་སུ་གྲུབ་པའི་གནས་སྐབས་སོ། །
ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ་ལས་ལེའུ་དང་པོའི་ཆོས་རྣམས་ཀྱི་མཚན་ཉིད་ཏེ་དང་པོའོ།། །། བདེན་པ་རྣམ་ངེས་ཀྱི་མཚན་ཉིད། འཕགས་བཞིའི་བདེན་བཞི་གཏན་ལ་འབེབས་བྱེད། དེའི་གཏན་ལ་དབབ་བྱ་འཕགས་པའི་བདེན་པའི་མཚན་ཉིད། འཕགས་པས་འདི་རྣམས་ཅི་ལྟ་བར་གཟིགས་པ། བསྟན་པ་དང་མཐུན་པ། དབྱེ་ན། སྡུག་བསྔལ་དང༌། ཀུན་འབྱུང་དང༌། འགོག་པ་དང༌།
ལམ་གྱི་བདེན་པ་བཞིའི་དང་པོའི་མཚན་ཉིད། རང་རྒྱུ་ཀུན་འབྱུང་གིས་བསྐྱེད་ཅིང་བསྟན་པ་དང་མཐུན་པ། དབྱེ་ན་མ་དག་པའི་བཅུད་དང༌། སྣོད་ཀྱི་འཇིག་རྟེན་གཉིས་ལས། དང་པོའི་མཚན་ཉིད། ཐུན་མོང་མིན་པའི་རྣམ་སྨིན་གྱིས་བསྡུས་པའི་ཕུང་པོ། དབྱེ་ན་ངན་འགྲོ་དང༌། བདེ་འགྲོ་གཉིས་ཀྱི་དང་པོའི་མཚན་ཉིད། མི་དགེ་བས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ། དབྱེ་ན་ངན་སོང་གསུམ་གྱི་དམྱལ་བའི་མཚན་ཉིད།
མི་དགེ་བ་ཆེན་པོས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ། དབྱེ་ན་བཅོ་བརྒྱད་དོ། ། ཡི་དྭགས་ཀྱི་མཚན་ཉིད། མི་དགེ་བ་འབྲིང་གིས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ། དབྱེ་ན་གསུམ་མམ་སོ་དྲུག་གོ ། དུད་འགྲོའི་མཚན་ཉིད། མི་དགེ་བ་ཆུང་ངུས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ། དབྱེ་ན་གཉིས་སོ། ། བདེ་འགྲོའི་མཚན་ཉིད། དགེ་བས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ།
དབྱེ་ན་ལྔ་སྟེ། མི་དང༌། ལྷ་མ་ཡིན་དང༌། འདོད་ལྷ་དང༌། གཟུགས་ཁམས་དང༌། གཟུགས་མེད་ཁམས་ཀྱི་ལྷའོ། ། མིའི་མཚན་ཉིད། བསོད་ནམས་ཀྱི་ལས་ཆུང་ངུས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ། དབྱེ་ན་བཞིའམ་བརྒྱད་དོ། ། གཉིས་པའི་མཚན་ཉིད།
བསོད་ནམས་ཀྱི་ལས་འབྲིང་གིས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ། ཡང་ན་འདོད་པའི་བདེ་འགྲོ་གང་ཞིག་འདོད་ལྷ་འོག་གཉིས་ཀྱི་དགྲ་ཟླར་གྱུར་པ། དབྱེ་ན། གནས་བཞིའི་དབྱེ་བས་བཞིའོ། ། འདོད་ལྷའི་མཚན་ཉིད། བསོད་ནམས་ཀྱི་ལས་ཆེན་པོས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ། དབྱེ་ན་དྲུག་གོ ། བཞི་པའི་མཚན་ཉིད། མི་གཡོ་བའི་ལས་ཀྱིས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ་གང་ཞིག གཟུགས་ལ་འདོད་ཆགས་དང་མ་བྲལ་བ།
དབྱེ་ན་བཅུ་བདུན་ནོ། ། ལྔ་པའི་མཚན་ཉིད། གང་ཞིག་གཟུགས་ལ་འདོད་ཆགས་དང་བྲལ་བ། དབྱེ་ན་བཞིའོ། ། སྡུག་བསྔལ་གྱི་སྐབས་ཡིན་པས་བདེ་འགྲོ་རྣམས་ཀྱང་འཁོར་བ་པའི་དབང་དུ་བྱས་པའི་མཚན་ཉིད་དོ། ། མ་དག་པའི་སྣོད་ཀྱི་འཇིག་རྟེན་གྱི་མཚན་ཉིད། ཐུན་མོང་བའི་ལས་ཟག་བཅས་ཀྱི་བདག་འབྲས་གང་ཞིག་རྒྱུད་ཀྱིས་མ་བསྡུས་པར་སྣང་བའི་ཕུང་པོ། དམིགས་བསལ་དག་པའི་འཇིག་རྟེན་གྱི་མཚན་ཉིད། ཁམས་གསུམ་གང་གིས་ཀྱང་མ་བསྡུས་པའི་སངས་རྒྱས་ཀྱི་ཞིང༌། དབྱེ་ན་གཉིས་ཀྱི།
སྣོད་ཀྱི་མཚན་ཉིད། རིན་པོ་ཆེའི་རང་བཞིན་གྱི་ཞིང་གང་ཞིག་ལས་ཟག་མེད་ཀྱི་དབང་འབྲས། བཅུད་ཀྱི་མཚན་ཉིད། འཁོར་བ་པ་མིན་པའི་འཕགས་པའི་གང་ཟག ཡང་སྡུག་བསྔལ་བརྒྱད་ཀྱི་སྐྱེ་བ་སྡུག་བསྔལ་གྱི་མཚན་ཉིད། དོགས་པ་སོགས་ཀྱི་སྒོ་ནས་སྡུག་བསྔལ་གྱི་རྒྱུར་གྱུར་པ། རྒས་པ་སྡུག་བསྔལ་གྱི། ན་ཚོད་འགྱུར་བའི་སྒོ་ནས་སྡུག་བསྔལ་གྱི་རྒྱུར་གྱུར་པ། མི་སྡུག་པ་དང་ཕྲད་པ་སྡུག་བསྔལ་གྱི། ཡིད་དུ་མི་འོང་བ་དང་ཕྲད་པའི་སྒོ་ནས་སྡུག་བསྔལ་གྱི་རྒྱུར་གྱུར་པ།
སྡུག་པ་དང་བྲལ་བ་སྡུག་བསྔལ་གྱི། ཡིད་དུ་འོང་བ་དང་བྲལ་བའི་སྒོ་ནས་སྡུག་བསྔལ་གྱི་རྒྱུར་གྱུར་པ། འདོད་པ་བཙལ་ཏེ་མ་རྙེད་པའི་སྡུག་བསྔལ་གྱི། རེ་བ་མ་གྲུབ་པས་སྡུག་བསྔལ་གྱི་རྒྱུར་གྱུར་པ། མདོར་ན་ཉེར་ལེན་གྱི་ཕུང་པོ་སྡུག་བསྔལ་གྱི་མཚན་ཉིད། གནས་ངན་ལེན་གྱི་སྒོ་ནས་སྡུག་བསྔལ་གྱི་རྒྱུར་གྱུར་པ། ཡང་སྡུག་བསྔལ་གཉིས་ཀྱི་ཀུན་རྫོབ་ཀྱི་བདེན་པར་སྡུག་བསྔལ་བའི་མཚན་ཉིད། བྱིས་པས་ཀྱང་མི་འདོད་པའི་རང་བཞིན་དུ་ཤེས་པར་ནུས་པ། དམ་པའི་དོན་གྱི་བདེན་པར་སྡུག་བསྔལ་བའི་མཚན་ཉིད། འཕགས་པ་ཁོ་ནས་མི་འདོད་པའི་རང་བཞིན་དུ་ཤེས་པའི་ཟག་བཅས།
སྡུག་བསྔལ་སྤྱིའི་མཚན་ཉིད། མི་རྟག་སྡུག་བསྔལ་སྟོང་པ་བདག་མེད་ཀྱི་རྣམ་པར་རྣལ་འབྱོར་པས་བསྒོམ་བྱ། མི་རྟག་པའི་མཚན་ཉིད། སྐད་ཅིག་མ། ཡང་ན་སྐྱེ་འཇིག་གི་ངང་ཅན། སྡུག་བསྔལ་གྱི་མཚན་ཉིད། མི་འདོད་པའི་ངང་ཅན་དུ་ཤེས་བྱ། ཡང་ན་ཟག་པ་དང་བཅས་པས་འཕགས་པ་རྣམས་དང་མི་མཐུན་པ། སྟོང་པའི་མཚན་ཉིད། བདག་དོན་གཞན་གྱིས་སྟོང་པ།
དབྱེ་ན་གང་ཟག་དང་ཆོས་ཀྱི་བདག་གི་སྟོང་པ་གཉིས་ཀྱི་དང་པོའི་མཚན་ཉིད་གང་ཞིག་བདག་དོན་གཞན་གྱིས་སྟོང་པ། གཉིས་པའི་མཚན་ཉིད། ཆོས་ཀྱི་བདག་ཏུ་བཏགས་པའི་ཀུན་བཏགས་ཀྱིས་སྟོང་པ། འདིར་སྟོང་པ་གསུམ་གྱི་མེད་པའི་སྟོང་པའམ་རང་སྟོང་ཀུན་བཏགས་ཀྱི་མཚན་ཉིད་སྔར་བཞིན་ཏེ། དབྱེ་ན་གང་ཟག་དང་ཆོས་སུ་བཏགས་པ་གཉིས་སམ། ངོ་བོ་དང་ཁྱད་པར་དུ་བཏགས་པ་གཉིས་སོ། ། འདི་རྟོག་བྱེད་ཀྱི་བློའི་ཡུལ་དུ་གྲུབ་པས་ཐ་སྙད་དུ་ཡོད་ཅིང༌། བཏགས་པ་ལྟར་དུ་རྫས་སུ་མེད་པས་དོན་ལ་མེད་དོ། ། དེ་བཞིན་དུ་ཡོད་པ་མིན་པའི་སྟོང་ཉིད་དམ་གཞན་སྟོང་གཞན་དབང་ལ་འཇོག་ཚུལ་གཉིས་ཀྱི་ཡང་དག་མིན་རྟོག་གཞན་དབང་གི་མཚན་ཉིད། གང་ཟག་གམ་ཆོས་སུ་སྣང་བའི་གཉིས་སྣང་གི་ཤེས་པ།
དབྱེ་ན་མ་དག་གཞན་དབང་གཉིས་སུ་སྣང་བ་ལྟར་ཞེན་པ་དང་བཅས་པའི་ཤེས་པ། དག་པ་གཞན་དབང་གཉིས་སུ་སྣང་ཡང་ཞེན་པ་མེད་པའི་ཤེས་པ་གཉིས་སོ། ། འདི་ནི་རིགས་པས་ཀྱང་དཔྱད་བཟོད་པའི་རྫས་ཡིན་པའི་ཆ་ནས་དོན་དམ་དང༌། དེ་ཁོ་ན་ཉིད་མཐོང་བ་ལ་སྒྲིབ་པའི་ཆ་ནས་ཀུན་རྫོབ་བོ། ། རྐྱེན་གཞན་དབང་གི་མཚན་ཉིད། རྒྱུ་རྐྱེན་ལས་སྐྱེས་པ། དབྱེ་ན་འདུས་བྱས་ཟག་བཅས་དང༌། ཟག་མེད་གཉིས་སོ། ། དེ་ལྟར་གཞན་དབང་ཀུན་བཏགས་ཀྱིས་སྟོང་པའི་གཞན་སྟོང་ཡིན་གྱི། རང་གི་ངོ་བོས་སྟོང་པའི་རང་སྟོང་ནི་མིན་ནོ། །
སྟོང་པའི་རང་བཞིན་ཡོངས་གྲུབ་ཀྱི་མཚན་ཉིད། བདག་གིས་སྟོང་པའི་དབྱིངས། དབྱེ་ན་རང་བཞིན་གྱིས་དང་རྣམ་དག་གིས་ཡོངས་སུ་གྲུབ་པ་གཉིས་སོ། ། ཡང་ན་ཡོངས་གྲུབ་ཀྱི་མཚན་ཉིད། འཕགས་པའི་མཉམ་གཞག་གི་ཡུལ་དུ་གྲུབ་པ། དབྱེ་ན་གཉིས་ཀྱི། འགྱུར་མེད་ཡོངས་གྲུབ་ཀྱི་མཚན་ཉིད། སྔར་བཞིན་ཏེ་འཕགས་པའི་མཉམ་གཞག་གི་ཡེ་ཤེས་ཀྱི་དོན་དམ་པའི་ཚུལ་གྱིས་རྟོགས་ཅིང་རང་གི་ཆོས་ཅན་གཞན་དབང་དང་ཟུང་དུ་འཇུག་གི་ཕན་ཚུན་མི་སྟོང་ངོ༌། ། དེས་ན་སྟོང་གཞི་གཞན་དབང་དང་སྟོང་བྱ་ཀུན་བཏགས་དང་སྟོང་པའི་ངོ་བོར་འགྱུར་མེད་ཡོངས་གྲུབ་བོ། ། ཕྱིན་ཅི་མ་ལོག་པའི་ཡོངས་གྲུབ་ཀྱི་མཚན་ཉིད།
བདག་ཏུ་མི་སྣང་བའི་ཡེ་ཤེས། ཡུལ་གྱི་གནས་ལུགས་བདག་མེད་པ་ལྟར་བློ་ལའང་བདག་ཏུ་མི་སྣང་བས་ཕྱིན་ཅི་མ་ལོག་པ་དང༌། སྒྲིབ་པའི་ཀུན་རྫོབ་ཀྱང་མིན་གྱི། འཕགས་པའི་མཉམ་གཞག་གིས་རང་རིག་པའི་ཚུལ་གྱིས་རྟོགས་པའི་དོན་དམ་ཉིད་ཡིན་པས་ཡོངས་གྲུབ་བོ། ། བདག་མེད་ཀྱི་མཚན་ཉིད། རང་གི་ངོ་བོར་གྱུར་པའི་བདག་མེད་པ། འདིར་སྲིད་པ་བཞིའི་སྐྱེ་སྲིད་ཀྱི་མཚན་ཉིད། འགྲོ་བར་ཉིང་མཚམས་སྦྱོར་བའི་སྐད་ཅིག་གི་སྲིད་པ། སྔོན་དུས་ཀྱི་སྲིད་པའི་མཚན་ཉིད། འགྲོ་བར་སྐྱེས་ནས་མི་འཆིའི་བར་གྱི་སྲིད་པ།
འཆི་སྲིད་ཀྱི་མཚན་ཉིད། འགྲོ་བའི་སྲོག་ཆད་པའི་སྐད་ཅིག་གི་སྲིད་པ། བར་སྲིད་ཀྱི་མཚན་ཉིད། འགྲོ་བ་ནས་ཤི་ནས་འགྲོ་བར་ཉིང་མཚམས་སྦྱོར་བའི་བར་གྱི་སྲིད་པ། སྐྱེ་གནས་བཞིའི་སྒོང་སྐྱེས་ཀྱི་མཚན་ཉིད། སྒོ་ངར་ནང་གི་དབང་པོ་རིམ་གྱིས་གྲུབ་པའི་སྒོ་ནས་སྐྱེ་བ། མངལ་སྐྱེས་ཀྱི། སྒོ་ང་ལ་མ་ལྟོས་པར་མངལ་དུ་དབང་པོ་རིམ་གྱིས་གྲུབ་པའི་སྒོ་ནས་སྐྱེ་བ། དྲོད་གཤེར་སྐྱེས་ཀྱི། མངལ་དང་སྒོ་ང་ལ་མ་ལྟོས་པར་ཕྱིའམ་ནང་གི་དྲོད་གཤེར་ལས་དབང་པོ་རིམ་གྱིས་གྲུབ་པའི་སྒོ་ནས་སྐྱེ་བ།
བརྫུས་སྐྱེས་ཀྱི། སྐྱེ་གནས་སུ་ཉིང་མཚམས་སྦྱར་ཙམ་གྱིས་ནང་གི་སྐྱེ་མཆེད་དྲུག་གཅིག་ཅར་གྲུབ་པའི་སྒོ་ནས་སྐྱེ་བ། ཀུན་འབྱུང་བདེན་པའི་མཚན་ཉིད། རང་འབྲས་སྡུག་བསྔལ་སྐྱེད་བྱེད་བསྟན་པ་དང་མཐུན་པ། དབྱེ་ན་ལས་ཉོན་གཉིས་ཀྱི་ཉོན་མོངས་ལ་རྣམ་གྲངས་ཉེར་བཞིའི་ཀུན་སྦྱོར་གྱི་མཚན་ཉིད། སྡུག་བསྔལ་ལ་ཀུན་ཏུ་སྦྱོར་བར་བྱེད་པའི་ཉོན་མོངས། དབྱེ་ན་དགུའོ། ། འཆིང་བའི། དགེ་བ་ལ་སྦྱོར་བ་ན་འདོད་དགུར་བྱེད་པ་མི་འཐོབ་པའི་ཉོན་མོངས། དབྱེ་ན་གསུམ་མོ། །
བག་ལ་ཉལ་གྱི། ཉོན་མོངས་པའི་བག་ཆགས་སུ་གྱུར་པའི་གནས་ངན་ལེན། དབྱེ་ན་བདུན་ནོ། ། ཉེ་ཉོན་གྱི། སེམས་ཉེ་བར་ཉོན་མོངས་པར་བྱེད་པའི་སེམས་བྱུང༌། དབྱེ་ན་རྩ་ཉོན་དང་ཉེ་ཉོན་གཉིས་སོ། ། ཀུན་དཀྲིས་ཀྱི། དགེ་བའི་བར་ཆད་བྱ་བའི་ཕྱིར་ཡང་ཡང་སེམས་ཀུན་ནས་འཁྲི་བར་བྱེད་པའི་ཉོན་མོངས། དབྱེ་ན་བརྒྱད་དོ། ། ཆུ་བོའི།
སྲིད་པའི་རྒྱུན་ཕྱོགས་སུ་འཁྱེར་བར་བྱེད་པའི་ཉོན་མོངས། དབྱེ་ན་བཞིའོ། ། སྦྱོར་བའི། སྤང་བྱ་དང་འབྲལ་བའི་བར་དུ་གཅོད་པའི་ཉོན་མོངས། དབྱེ་ན་བཞིའོ། ། ཉེར་ལེན་གྱི། ཡང་སྲིད་ཉེ་བར་ལེན་པར་བྱེད་པའི་ཉོན་མོངས། དབྱེ་ན་བཞིའོ། ། མདུད་པའི། དཀྲོལ་དཀའ་བས་མཉམ་གཞག་གི་བར་དུ་གཅོད་པའི་ཉོན་མོངས།
དབྱེ་ན་བཞིའོ། ། སྒྲིབ་པའི། བསླབ་པ་གསུམ་ལ་སྒྲིབ་པར་བྱེད་པའི་ཉོན་མོངས། དབྱེ་ན་ལྔའོ། ། ཐ་བའི། གཉེན་པོའི་ཐོང་ཤོལ་གྱི་ས་གློག་དཀའ་བའི་ཉོན་མོངས། དབྱེ་ན་གསུམ་མོ། ། དྲི་མའི། འཆལ་ཚུལ་གྱི་སྒོ་ནས་མི་གཙང་བར་ཡིད་ཆེས་པའི་རྒྱུར་གྱུར་པའི་ཉོན་མོངས། དབྱེ་ན་གསུམ་མོ། །
སྡིག་པའི། འཁོར་བར་ཡང་ཡང་སྐྱེ་འཆིའི་ཚུལ་གྱིས་གནོད་པ་བྱེད་པའི་ཉོན་མོངས། དབྱེ་ན་གསུམ་མོ། ། ཟུག་རྔུའི། མཆོག་གསུམ་དང་བདེན་བཞི་ལ་ཐེ་ཚོམ་གྱི་སྒོ་ནས་གདུང་བར་བྱེད་པའི་ཉོན་མོངས། དབྱེ་ན་གསུམ་མོ། ། ཅི་ཡང་གི འཇིགས་འཁོན་དང་བཅས་ཤིང་གཡེང་བ་མང་པོའི་རྒྱུ་བྱེད་པའི་ཉོན་མོངས། དབྱེ་ན་གསུམ་མོ། ། ཉེས་སྤྱོད་གྱི།
སྒོ་གསུམ་གྱི་ཉེས་སྤྱོད་འདྲེན་པར་བྱེད་པའི་ཉོན་མོངས། དབྱེ་ན་གསུམ་མོ། ། རྩ་བའི། མི་དགེ་བའི་རྩ་བར་གྱུར་པའི་ཉོན་མོངས། དབྱེ་ན་གསུམ་མོ། ། ཟག་པའི། སེམས་རྣམ་པར་འཕྲོ་བར་ཟག་པར་བྱེད་པའི་ཉོན་མོངས། དབྱེ་ན་གསུམ་མོ། ། ཕོངས་པའི། ལུས་སེམས་ལ་ཕུངས་པའི་སྒོ་ནས་གནོད་པ་བྱེད་པའི་སེམས་བྱུང༌།
དབྱེ་ན་གསུམ་མོ། ། ཡོངས་གདུང་གི ཚུལ་མིན་དུ་འཛིན་པས་ལུས་སེམས་གདུང་བར་བྱེད་པའི་སེམས་བྱུང༌། དབྱེ་ན་གསུམ་མོ། ། འཁྲུག་པའི། མྱ་ངན་སོགས་ཀྱི་སེམས་ཅན་རྣམས་ཉོན་མོངས་པར་བྱེད་པའི་སེམས་བྱུང༌། དབྱེ་ན་གསུམ་མོ། ། འཐབ་པའི། འཐབ་རྩོད་ཀྱི་རྒྱུར་གྱུར་པའི་ཉོན་མོངས། དབྱེ་ན་གསུམ་མོ། །
རིམས་ནད་ཀྱི། ཡོངས་གདུང་ཆེན་པོ་བྱེད་པའི་ཉོན་མོངས། དབྱེ་ན་གསུམ་མོ། ། ནགས་སྦྱོར་གྱི། སྐྱེ་བའི་རྩ་བ་འདུ་བྱེད་ཀྱི་ནགས་ཚལ་ལ་ཆགས་པར་བྱེད་པའི་ཉོན་མོངས། དབྱེ་ན་གསུམ་མོ། ། གེགས་ཀྱི། དགེ་བ་ལ་སྦྱོར་བའི་གེགས་བྱེད་པའི་ཉོན་མོངས། རིས་ལ་གཉིས་ཀྱི། མཐོང་སྤངས་ཉོན་མོངས་ཀྱི།
སེམས་རབ་ཏུ་མ་ཞི་བར་བྱེད་པ་ཀུན་བཏགས་སུ་གྱུར་པ། དབྱེ་ན་ཆགས་སོགས་ཉོན་མོངས་བཅུས་བདེན་བཞི་སོ་སོ་ལ་ལོག་པར་ཞུགས་པའི་མཐོང་སྤངས་འདོད་ཁམས་ན་བཞི་བཅུ་དང༌། ཁམས་གོང་མ་གཉིས་ན་ཁོང་ཁྲོ་བཞི་བཞི་མེད་པས་སོ་དྲུག་སྟེ་བརྒྱ་རྩ་བཅུ་གཉིས། སྒོམ་སྤངས་ཉོན་མོངས་ཀྱི། གེགས་བྱེད་པ་ལྷན་སྐྱེས་སུ་གྱུར་པ་རབ་ཏུ་མ་ཞི་བ། དབྱེ་ན། འདོད་ཁམས་ན། འཇིགས་ལྟ་དང་མཐར་ལྟ་ལྷན་སྐྱེས་གཉིས་དང༌། ཆགས་ཁྲོ་གཉིས་དང༌། ང་རྒྱལ་དང༌།
མ་རིག་པ་སྟེ་དྲུག་དང༌། གོང་མ་གཉིས་ན་ཁོང་ཁྲོ་མ་གཏོགས་པ་ལྔ་ལྔ་སྟེ་བཅུ་དྲུག་གོ ། དེ་རྣམས་ལ་ས་དགུ་དང་ཆེ་འབྲིང་དགུས་ཕྱེ་ན་ཁོང་ཁྲོ་དགུ་དང༌། ལྔ་ལ་བརྒྱད་ཅུ་རྩ་གཅིག་རེ་སྟེ་བཞི་བརྒྱ་བཅུ་བཞིའོ། ། ལས་ཀྱི་ཀུན་འབྱུང་གི་མཚན་ཉིད། རང་རྒྱུ་ཉོན་མོངས་པའི་དབང་གིས་བྱུང་བའི་ལས། དབྱེ་ན་སེམས་པ་དང་བསམ་པའི་ལས་གཉིས་ཏེ། དེ་དག་བྱེ་བྲག་སྨྲ་བས། ཡིད་ཀྱི་སྐྱེ་མཆེད་དང་མཚུངས་ལྡན་ཀྱི་སེམས་པ་དང༌། དེས་ཀུན་ནས་བསླང་བའི་ལུས་ངག་གི་ལས་གཟུགས་ཅན་དུ་འདོད་ལ།
མདོ་སྡེ་པ་ནི། ལུས་ངག་བེམ་པོ་ལས་མིན་གྱི་སེམས་པ་ཁོ་ན་ལས་ཡིན་པས་དེ་དག་ཡིད་འཇུག་པར་བྱེད་པའི་སེམས་པ་དང༌། ལུས་ངག་འཇུག་པར་བྱེད་པའི་སེམས་པ་ལ་འདོད་དོ། ། སེམས་ཙམ་པའང་ལས་མཚན་ཉིད་པ་སེམས་པ་ལ་འདོད་ཅིང༌། འདིར་སེམས་པའི་ལས་ལ་བསོད་ནམས་སོགས་གསུམ་དང༌། བསམ་པའི་ལས་ལའང་སྒོ་གསུམ་གྱི་ལས་གསུམ་བཤད་པ་ནི་ཕན་ཚུན་མཚོན་པ་ཡིན་པས་དེ་དག་རེ་རེ་ལའང་སྒོ་གསུམ་གྱི་ལས་གསུམ་གསུམ་ཡོད་པས་སེམས་པའི་ལས་ཀྱི་མཚན་ཉིད། དགེ་བའམ་མི་དགེ་བ་ལས་སེམས་མངོན་པར་འདུ་བྱེད་པའི་སེམས་པ་རྒྱུའི་ཀུན་སློང་གིས་བསྡུས་པ། དབྱེ་ན་བསོད་ནམས་སོགས་གསུམ་གྱི་ཆའོ། ། བསམ་པའི་ལས་ཀྱི། དགེ་བའམ་མི་དགེ་བ་ལ་སྒོ་གསུམ་གང་རུང་འཇུག་པར་བྱེད་པའི་སེམས་པ་དུས་ཀྱིས་ཀུན་སློང་གིས་བསྡུས་པ།
དབྱེ་ན་སྒོ་གསུམ་གྱི་ལས་གསུམ་གྱི་ཆའོ། ། ལུས་ཀྱི་ལས་ཀྱི། དགེ་བའམ་མི་དགེ་བ་ལ་སྒོ་གསུམ་གང་རུང་འཇུག་པར་བྱེད་པའི་སེམས་པ། ངག་གི་ལས་ཀྱི། དགེ་བའམ་མི་དགེ་བ་ལ་ངག་འཇུག་པར་བྱེད་པའི་སེམས་པ། ཡིད་ཀྱི་ལས་ཀྱི། དགེ་བའམ་མི་དགེ་བ་ལ་འཇུག་པའི་ཡིད་ཙམ་དང་མཚུངས་པར་ལྡན་ཞིང་ལུས་ངག་གང་ཡང་འཇུག་པར་མི་བྱེད་པའི་སེམས་པ། དེ་གསུམ་ལ་སེམས་པ་དང་བསམ་པའི་ལས་གཉིས་གཉིས་ཡོད་པར་མངོན་ཞིང༌། དགེ་མི་དགེ་གཉིས་གཉིས་སུ་ཡོད་དེ། དེའང་སྐབས་འདིར་བསྟན་གྱི་དབང་དུ་བྱས་སོ། །
སྤྱིར་སྒོ་གསུམ་གྱི་ལུང་མ་བསྟན་གྱི་ལས་ཀྱང་ཡོད་པས་དེ་ལྟ་ན་མཚན་ཉིད་ཀྱི་ཟུར་གྱི་དགེ་མི་དགེ་ཅེས་སོགས་ཀྱི་ཚིག་ཟུར་དོར་རོ། ། དགེ་བའི་ལས་ལམ་བཅུའི་སྲོག་གཅོད་སྤོང་བའི་ལས་ལམ་གྱི་མཚན་ཉིད། སྲོག་གཅོད་སྤོང་བའི་ལུས་འཇུག་པར་བྱེད་པའི་སེམས་པ། དེ་བཞིན་དུ་སྦྱར་ཏེ། མ་བྱིན་ལེན་སྤོང་བའི། མ་བྱིན་ལེན་སྤོང་པའི་ལུས་འཇུག་པར་བྱེད་པའི་སེམས་པ། འདོད་ལོག་སྤོང་བའི་བསྒྲེའོ། ། རྫུན་སོགས་བཞི་སྤོང་བའི་རིམ་པ་ལྟར་རྫུན་སྤོང་བ་དང༌། ཕྲ་མ་དང་ངག་རྩུབ་དང་ཚིག་འཁྱལ་སྤོང་བའི་ངག་འཇུག་པར་བྱེད་པའི་སེམས་པ། ཡིད་ཀྱི་དགེ་བའི་ལས་གསུམ་གྱི་རིམ་པ་ལྟར།
མ་ཆགས་པ་དང་བྱམས་པ་དང་ཡང་དག་པའི་ལྟ་བ་དང་ལྷན་ཅིག་པའི་སེམས་པ། མི་དགེ་བའི་ལས་ལམ་བཅུའི་སྲོག་གཅོད་པའི་ལས་ལམ་གྱི་མཚན་ཉིད། ཉོན་མོངས་ཅན་གྱི་སེམས་ཀྱིས་བསམ་བཞིན་དུ་མ་ནོར་བར་གཞན་བསད་པའི་ལུས་འཇུག་པར་བྱེད་པའི་སེམས་པ། དེ་བཞིན་དུ་སྦྱར་ཏེ། མ་བྱིན་ལེན་གྱི། ཉོན་མོངས་ཅན་གྱི་སེམས་ཀྱིས་གཞན་གྱི་ནོར་མཐུའམ་འཇབ་བུས་མ་ནོར་བར་བདག་གིར་བྱེད་པའི་ལུས་འཇུག་པར་བྱེད་པའི་སེམས་པ། འདོད་ལོག་གི ཉོན་མོངས་ཅན་གྱི་སེམས་ཀྱིས་བགྲོད་བྱ་མིན་པ་ལ་མ་ནོར་བར་རང་གིས་བགྲོད་པའི་ལུས་འཇུག་པར་བྱེད་པའི་སེམས་པ། རྫུན་གྱི། འདུ་ཤེས་བསྒྱུར་ཏེ་མི་བདེན་པའི་དོན་ཉོན་མོངས་ཅན་གྱིས་གོ་བར་བརྗོད་པའི་ངག་འཇུག་པར་བྱེད་པའི་སེམས་པ།
ཕྲ་མའི། ཕ་རོལ་དབྱེ་བའི་ཆེད་དུ་ཉོན་མོངས་ཅན་གྱིས་གོ་བར་བརྗོད་པའི་ངག་འཇུག་པར་བྱེད་པའི་སེམས་པ། ངག་རྩུབ་ཀྱི། ཉོན་མོངས་ཅན་གྱིས་གོ་བར་གཞན་གྱི་ཞེ་འགེམས་པའི་ངག་འཇུག་པར་བྱེད་པའི་སེམས་པ། ངག་འཁྱལ་གྱི། ཉོན་མོངས་ཅན་གྱི་ངག་འཇུག་པར་བྱེད་པའི་སེམས་པ། བརྣབ་སེམས་ཀྱི། ལོག་པས་གཞན་གྱི་ནོར་ལ་ཆགས་པའི་འདོད་ཆགས་དང་ལྷན་ཅིག་པའི་སེམས་པ། གནོད་སེམས་ཀྱི། སེམས་ཅན་ལ་སྡང་བའི་ཞེ་སྡང་དང་ལྷན་ཅིག་པའི་སེམས་པ།
ལོག་ལྟའི་ལས་ལམ་གྱི་མཚན་ཉིད། རྒྱུ་འབྲས་ལ་སྐུར་པ་འདེབས་པའི་ལྟ་བ་དང་ལྷན་ཅིག་པའི་སེམས་པ། བསམ་བཞིན་པ་ལས་གྱུར་པའི་ལས་ཀྱི་མཚན་ཉིད། བློ་སྔོན་དུ་བཏང་ནས་བྱས་པའི་ལས། དབྱེ་ན་ལྔའམ་དགེ་མི་དགེ་གཉིས་སོ། ། ཡང་ལས་མུ་བཞིའི་བྱས་ཤིང་བསགས་པའི་ལས་ཀྱི། ལུས་སམ་ངག་གི་ལས་དངོས་སུ་སྤྱད་ཅིང་རྣམ་སྨིན་གྱི་བག་ཆགས་འཕེལ་བའི་ལས། མ་བྱས་ཀྱང་བསགས་པའི་ལས་ཀྱི། ལུས་ངག་གི་དངོས་སུ་མ་སྤྱད་ཀྱང་ཡིད་ཀྱིས་སྤྱད་པས་སེམས་རྒྱུད་ལ་རྣམ་སྨིན་གྱི་བག་ཆགས་འཕེལ་བའི་ལས། བྱས་ཀྱང་མ་བསགས་པའི་ལས་ཀྱི་མཚན་ཉིད།
ལུས་སམ་ངག་གིས་དངོས་སུ་སྤྱད་ཀྱང་རྣམ་སྨིན་མྱོང་བར་མ་ངེས་པའི་ལས། མ་བྱས་ཤིང་མ་བསགས་པའི་ལས་ཀྱི། ལུས་ངག་གིས་ཀྱང་མ་སྤྱད་ཅིང་རྒྱུད་ལ་རྣམ་སྨིན་འཕེལ་བ་མིན་པའི་ལས། ཡང་ལས་གཉིས་ཀྱི་འཕེན་བྱེད་ཀྱི་ལས་ཀྱི། རྣམ་སྨིན་འཕེན་བྱེད་ཀྱི་ལས། རྫོགས་བྱེད་ཀྱི་ལས་ཀྱི། འཕེན་བྱེད་ཀྱིས་འཕངས་པ་འདོད་པའམ་མི་འདོད་པ་མྱོང་བྱེད་ཀྱི་ལས། ཡང་ལས་གསུམ་གྱི་བསོད་ནམས་ཀྱི་ལས་ཀྱི། འདོད་ཁམས་ཀྱི་རྣམ་སྨིན་འཕེན་པའམ་རྫོགས་བྱེད་ཀྱི་དགེ་བ་ཀུན་ནས་སློང་བའི་སེམས་པ། བསོད་ནམས་མིན་པའི་ལས་ཀྱི།
མི་དགེ་བ་ཀུན་ནས་སློང་བྱེད་ཀྱི་སེམས་པ། མི་གཡོ་བའི་ལས་ཀྱི་མཚན་ཉིད། ཁམས་གོང་མའི་རྣམ་སྨིན་འཕེན་པའམ་རྫོགས་བྱེད་ཀྱི་དགེ་བ་ཀུན་ནས་སློང་བའི་སེམས་པ། དེ་གསུམ་ལ་སེམས་པ་དང་བསམ་པའི་ལས་གཉིས་གཉིས་ཡོད་དོ། ། ཡང་ལས་བཞིའི་ལས་ཐུན་མོང་བའི། གཙོ་བོར་སྣོད་ཀྱི་འཇིག་རྟེན་གྲུབ་པའི་ལས། ལས་ཐུན་མོང་མིན་པའི། སེམས་ཅན་གྱི་འཇིག་རྟེན་འཕེན་པའི་ལས། ལས་སྟོབས་ལྡན་གྱི་མཐུ་ཆེ་བའི་ལས། སྟོབས་དང་མི་ལྡན་པའི་ལས་ཀྱི།
མཐུ་ཆུང་བའི་ལས། ཡང་ལས་གསུམ་གྱི་སྡོམ་པའི་ལས་ཀྱི། སྡིག་པ་སྤོང་པའི་ཚུལ་ཁྲིམས། སྡོམ་མིན་གྱི་ལས་ཀྱི། བྱ་བ་མིན་པ་ལ་མཐའ་གཅིག་ཏུ་ཞུགས་པའི་སེམས་པ། བར་མའི་ལས་ཀྱི་མཚན་ཉིད། སྡོམ་པ་དང་སྡོམ་མིན་གང་ཡང་མིན་ཞིང་དགེ་མི་དགེ་གང་རུང་ཡིན་པ། སྡོམ་པ་ལ་དབྱེ་ན། སོ་ཐར་དང༌། བསམ་གཏན་དང༌།
ཟག་མེད་ཀྱི་སྡོམ་པ་གསུམ་གྱི་དང་པོའི་མཚན་ཉིད། ངེས་འབྱུང་གི་བསམ་པས་ཟིན་པའི་འདོད་པ་ན་སྤྱོད་པའི་ཚུལ་ཁྲིམས། དབྱེ་ན་བརྒྱད་ཀྱི། དགེ་སློང་ཕ་མའི་སྡོམ་པའི་མཚན་ཉིད་རིམ་པ་ལྟར། ལུས་ངག་གི་སྤང་བྱ་ཀུན་སྤོང་བས་ཁྱད་པར་དུ་བྱས་པའི་སོ་ཐར་གྱི་སྡོམ་པ་གང་ཞིག་སྐྱེས་པ་ལ་བརྟེན་པ་དང༌། བུད་མེད་ལ་བརྟེན་པ་དགེ་སློབ་མའི་སྡོམ་པའི་རྩ་བའི་ཆོས་དྲུག་དང་ཉེ་བའི་ཆོས་དྲུག་ལ་སློབ་པས་ཁྱད་པར་དུ་བྱས་པའི་སྡོམ་པ་གང་ཞིག་བུད་མེད་ལ་བརྟེན་པ་དང༌། དགེ་ཚུལ་ཕ་མའི་སྡོམ་པའི། རིམ་པ་ལྟར། ལུས་ངག་གི་སྤང་བྱ་བཅུ་གཙོ་བོར་སྤོང་བས་ཁྱད་པར་དུ་བྱས་པའི་སོ་ཐར་གྱི་སྡོམ་པ་གང་ཞིག་སྐྱེས་པ་ལ་བརྟེན་པ་དང༌། བུད་མེད་ལ་བརྟེན་པ།
དགེ་བསྙེན་ཕ་མའི་སྡོམ་པའི། རིམ་པ་ལྟར་ལུས་ངག་གི་སྤང་བྱ་ལྔའི་བར་སྤོང་བས་ཁྱད་པར་དུ་བྱས་པའི་ཁྱིམ་པའི་སོ་ཐར་གྱི་སྡོམ་པ་གང་ཞིག སྐྱེས་པ་ལ་བརྟེན་པ་དང་བུད་མེད་ལ་བརྟེན་པ། བསྙེན་གནས་ཀྱི་སྡོམ་པའི། ལུས་ངག་གི་སྤང་བྱ་བརྒྱད་སྤོང་བས་ཁྱད་པར་དུ་བྱས་པའི་ཁྱིམ་པའི་ཕྱོགས་ཀྱི་སོ་ཐར་གྱི་སྡོམ་པ། དགེ་བསྙེན་ལ་དབྱེ་ན། སྐྱབས་གསུམ་འཛིན་པ་དང༌། སྣ་གཅིག་སྤྱོད་པ་དང༌། ཕྱོགས་འགའ་སྤྱོད་པ་དང༌། ཕལ་ཆེར་སྤྱོད་པ་དང༌།
ཡོངས་སུ་རྫོགས་པ་དང༌། ཚངས་པར་སྤྱོད་པ་དང༌། གོ་མའི་དགེ་བསྙེན་ཏེ་བདུན་ནོ། ། ཞར་བྱུང་ཟ་མའི་མཚན་ཉིད། ཕོ་མོའི་དབང་པོ་གང་ཡང་མེད་པས་སྡོམ་པའི་རྟེན་དུ་མི་རུང་བའི་མིའི་འགྲོ་བ། མ་ནིང་གི་མཚན་ཉིད། ཕོ་མོའི་དབང་པོ་མེད་པའམ་ཡོད་ཀྱང་དགའ་བའི་དོན་བྱེད་མི་ནུས་པས་སྡོམ་པའི་རྟེན་དུ་མི་རུང་བའི་མིའི་འགྲོ་བ། དབྱེ་ན་ལྔ་སྟེ། མངོན་པའི་ལུགས་ཡིན་གྱི་འདུལ་བར་གཞན་དུའང་གསུངས་སོ། ། བསམ་གཏན་གྱི་སྡོམ་པའི།
འཇིག་རྟེན་པའི་མཉམ་གཞག་ལས་སྐྱེས་པའི་གཟུགས་ན་སྤྱོད་པའི་ཚུལ་ཁྲིམས། དབྱེ་ན་ཟག་བཅས་ཀྱི་བསམ་གཏན་གྱི་ཉེར་བསྡོག་བཞི་དང་དངོས་གཞིའི་བཞི་སྟེ་བརྒྱད་ལས་སྐྱེས་བ་བརྒྱད་དམ་སྐྱེ་འཕགས་གཉིས་ཀྱི་རྒྱུད་ལ་ཡོད་པ་གཉིས་སོ། ། ཟག་མེད་ཀྱི་སྡོམ་པའི། འཇིག་རྟེན་ལས་འདས་པའི་མཉམ་གཞག་ལས་སྐྱེས་པའི་ཟག་མེད་ཀྱི་ཚུལ་ཁྲིམས། དབྱེ་ན་ཟག་མེད་ཀྱི་བསམ་གཏན་ས་དྲུག་ལས་སྐྱེས་པ་དྲུག་གམ་ཐེག་པ་གསུམ་གྱི་འཕགས་པའི་རྒྱུད་ལ་ཡོད་པ་གསུམ་མོ། ། ཡང་ལས་གསུམ་གྱི། བདེ་བ་མྱོང་འགྱུར་གྱི་ལས་ཀྱི་མཚན་ཉིད། ཚོར་བ་བདེ་བའི་ས་པའི་དགེ་བའི་ལས། སྡུག་བསྔལ་མྱོང་འགྱུར་གྱི་ལས་ཀྱི། ཚོར་བ་སྡུག་བསྔལ་གྱི་ས་པའི་མི་དགེ་བའི་ལས།
བཏང་སྙོམས་མྱོང་འགྱུར་གྱི་ལས་ཀྱི། ཚོར་བ་བཏང་སྙོམས་ཁོ་ནའི་ས་པའི་དགེ་བའི་ལས། ཡང་གསུམ་གྱི། མཐོང་ཆོས་ལ་མྱོང་འགྱུར་གྱི་ལས་ཀྱི། ལས་བྱས་པའི་ཚེ་དེ་ཉིད་ལ་ལས་དེའི་འབྲས་བུ་མྱོང་བའི་ལས། སྐྱེས་ནས་མྱོང་འགྱུར་གྱི་ལས་ཀྱི། ལས་བྱས་པའི་འགྲོ་བ་ཕྱི་མ་ཕན་ཆད་ལ་ལས་དེའི་རྣམ་སྨིན་མྱོང་བའི་ལས། ལན་གྲངས་གཞན་ལ་མྱོང་འགྱུར་གྱི་ལས་ཀྱི། ལས་བྱས་པའི་འགྲོ་བ་གཉིས་པ་ཕན་ཆད་ནས་བརྩམས་ཏེ་ལས་དེའི་རྣམ་སྨིན་མྱོང་བའི་ལས། ཡང་བཞིའི་ལས་དང་རྣམ་སྨིན་གཉིས་ཀ་གནག་པའི་ལས་ཀྱི།
མི་དགེ་བའི་ལས། ལས་དང་རྣམ་སྨིན་གཉིས་ཀ་དཀར་བའི་ལས་ཀྱི། ཁམས་གསུམ་པའི་དགེ་བའི་ལས། ལས་དང་རྣམ་སྨིན་གཉིས་ཀ་འདྲེན་མའི་ལས་ཀྱི། འདོད་པའི་བསམ་སྦྱོར་དགེ་མི་དགེ་འདྲེན་མའི་ལས། མི་གནག་ཅིང་དཀར་ལ་རྣམ་པར་སྨིན་པར་མི་འགྱུར་ཞིང་ཟག་བཅས་ཀྱི་ལས་ཟད་པར་འགྱུར་བའི་ལས་ཀྱི་མཚན་ཉིད། སྤོང་གཉེན་གྱིས་བསྡུས་པའི་ཟག་མེད་ཀྱི་ལས། ཡང་སྦྱིན་ཁྲིམས་སྒོམ་གསུམ་ཡོན་ཉེས་རྟོག་གསུམ་དང་གཙང་བ་དང་ཐུབ་པ་པའི་སོགས་དུ་མ་ཡོད་དོ། ། ཀུན་འབྱུང་སྤྱིའི་མཚན་ཉིད། རྒྱུ་ཀུན་འབྱུང་རབ་སྐྱེ་རྐྱེན་གྱི་རྣམ་པར་རྣལ་འབྱོར་བས་སྒོམ་བྱ།
རྒྱུའི་མཚན་ཉིད། ཡང་སྲིད་ཀྱི་བག་ཆགས་འཇོག་པའི་བྱེད་རྒྱུ། ཀུན་འབྱུང་གི ལས་ཀྱི་བག་ཆགས་མཐུན་པར་བསགས་པ་རྣམས་འགྲོ་བ་རིས་མཐུན་པར་འབྱུང་བའི་བྱེད་རྒྱུ། རབ་སྐྱེའི། འགྲོ་བ་རིས་མཐུན་པ་རྣམས་ཀྱང་རྣམ་པ་སོ་སོ་ཐ་དད་པར་འབྱུང་བའི་བྱེད་རྒྱུ། རྐྱེན་གྱི་མཚན་ཉིད། ལུས་མ་ཐོབ་པ་འཐོབ་པ་དང༌། ཐོབ་པ་འདའ་བའི་བྱེད་རྒྱུ། འགོག་བདེན་གྱི་མཚན་ཉིད།
དག་པ་གཉིས་ལྡན་གྱི་དབྱིངས་གང་ཞིག་བསྟན་པ་དང་མཐུན་པ། རང་རྒྱུ་ལམ་བདེན་གྱི་བྲལ་འབྲས་འདུས་མ་བྱས་གང་ཞིག་བསྟན་པ་དང་མཐུན་པ་ཞེས་པའང་རུང་ངོ༌། ། འགོག་བདེན་ཙམ་ལ་དབྱེ་ན། གཉིས་ཀྱི་བརྡའི་འགོག་པའི། འཇིག་རྟེན་པའི་ལམ་གྱིས་སྤང་བྱའི་ས་བོན་ཉམས་སྨད་པས་ཐོབ་པའི་འགོག་པ། དོན་དམ་པའི་འགོག་པའི་མཚན་ཉིད། འཕགས་པའི་ཤེས་རབ་ཀྱིས་སྤང་བྱའི་ས་བོན་དྲུང་ཕྱུང་བའི་འགོག་པ། དེ་ལ་དབྱེ་ན་གཉིས་ཀྱི། ཡོངས་སུ་མ་རྫོགས་པའི་འགོག་པའི། འཕགས་པ་སློབ་པའི་འབྲས་བུར་བསྡུས་པའི་འགོག་པ།
ཡོངས་སུ་རྫོགས་པའི་འགོག་བདེན་གྱི། མི་སློབ་པའི་འབྲས་བུར་བསྡུས་པའི་འགོག་པ། དེ་ལ་གཉིས་ཀྱི་རྒྱན་མེད་པའི་འགོག་བདེན་གྱི། དགྲ་བཅོམ་ཤེས་རབ་ཀྱིས་རྣམ་གྲོལ་གྱི་འབྲས་བུར་བསྡུས་པའི་འགོག་པ། རྒྱན་དང་བཅས་པའི་འགོག་བདེན་གྱི། དགྲ་བཅོམ་གཉིས་ཀའི་ཆ་ལས་རྣམ་གྲོལ་གྱི་འབྲས་བུར་བསྡུས་པའི་འགོག་པ། ཡང་གསུམ་གྱི་ལྷག་བཅས་ཀྱི་འགོག་བདེན་གྱི། ཉོན་མོངས་སྤངས་ཤིང་སྡུག་བསྔལ་གྱི་ཕུང་པོའི་ལྷག་མ་དང་བཅས་པའི་འགོག་པ། ལྷག་མེད་ཀྱི་འགོག་བདེན་གྱི། ཟག་བཅས་ཀུན་འགོག་པའི་ཐེག་དམན་གྱི་འགོག་པ།
ཁྱད་པར་དུ་འཕགས་པའི་འགོག་བདེན་གྱི། སྲིད་ཞིའི་མཐའ་ལ་མི་གནས་པའི་འགོག་པ། འགོག་བདེན་སྤྱིའི་མཚན་ཉིད། འགོག་པ་ཞི་བ་གྱ་ནོམ་ངེས་འབྱུང་གི་རྣམ་པར་རྣལ་འབྱོར་པས་སྒོམ་བྱ། འགོག་པ་སོགས་བཞིའི་མཚན་ཉིད་རིམ་པ་ལྟར། ཉོན་མོངས་དང་བྲལ་བའི་དང༌། སྡུག་བསྔལ་དང་བྲལ་བའི་དང༌། གཙང་བ་དང་བདེ་བའི་དང༌། རྟག་པ་དང་ཕན་པའི་དབྱིངས། ལམ་བདེན་གྱི་མཚན་ཉིད།
ཐར་པར་ཕྱིན་བྱེད་ཟག་མེད་བསྟན་པ་དང་མཐུན་པ། དབྱེ་ན་གསུམ་གྱི། ཉན་ཐོས་ཀྱི་ལམ་བདེན་གྱི། ཉན་ཐོས་ཀྱི་ཐར་པར་བྱིན་བྱེད་ཟག་མེད་བསྟན་པ་དང་མཐུན་པ། རང་རྒྱལ་དང་ཐེག་ཆེན་གྱི་ལམ་བདེན་ལ་བསྒྲེའོ། ། ཡང་ཐར་ལམ་གྱི་མཚན་ཉིད། མྱོང་འདས་སུ་ཕྱིན་བྱེད་ཀྱི་ལམ། དབྱེ་ན་ཉན་རང་བྱང་སེམས་ཀྱི་ལམ་གསུམ་གྱི་མཚན་ཉིད་རིམ་པ་ལྟར། ཉན་ཐོས་དང་རང་རྒྱལ་དང་རྫོགས་པའི་བྱང་ཆུབ་ཏུ་སེམས་བསྐྱེད་ནས་དྲོད་མ་སྐྱེས་གོང་གི་མྱང་འདས་སུ་ཕྱིན་བྱེད་ཀྱི་ལམ། ཡང་ཆུང་འབྲིང་ཆེན་པོ་གསུམ་དང༌།
སྐབས་སུ་གཏོགས་པ་དང༌། མོས་པ་ལས་གྱུར་པ་དང༌། ལྷག་པར་མོས་པ་ལས་གྱུར་པ་དང༌། ཐོས་པ་ལས་གྱུར་པ་སྟེ་བཞིའོ། ། སྦྱོར་ལམ་གྱི་མཚན་ཉིད། ཐེག་པ་དང་སྒོམ་པ་པོ་རང་རང་གི་ཚོགས་ལམ་རྫོགས་ཀྱི་རྗེས་མཐོང་ལམ་མ་སྐྱེས་ཀྱི་སྔར་མྱང་འདས་སུ་ཕྱིན་བྱེད་ཀྱི་ལམ། དབྱེ་ན། ཐེག་པའི་སྦྱོར་ལམ་གསུམ་གྱི་མཚན་ཉིད་བསྒྲེའོ། ། ཡང་དྲོད་སོགས་བཞི་དང༌། ཆུང་འབྲིང་ཆེན་པོ་གསུམ་དང༌།
རྗེས་སུ་མཐུན་པ་བ་དང༌། ཁྱད་པར་བ་དང༌། རྟོགས་པ་བ་དང༌། ཡོངས་སུ་སྒྱུར་བ་པ་དང༌། སྐྱེ་བ་གཅིག་པ་བ་དང༌། སྟན་གཅིག་པ་བ་སྟེ་དྲུག་གོ ། མཐོང་ལམ་གྱི་མཚན་ཉིད། ཐེག་པ་དང་སྒོམ་པ་པོ་སོ་སོའི་སྦྱོར་ལམ་རྫོགས་ཀྱི་རྗེས་འཇིག་རྟེན་ལས་འདས་པའི་སྒོམ་ལམ་སྐྱེས་ཀྱི་སྔར་མྱང་འདས་སུ་ཕྱིན་བྱེད་ཀྱི་ལམ། དབྱེ་ན་ཐེག་པའི་མཐོང་ལམ་གསུམ་དང༌། སྐད་ཅིག་མ་བཅུ་དྲུག་སོགས་སོ། །
སྡུག་བསྔལ་ལ་ཆོས་བཟོད་ཀྱི་མཚན་ཉིད། སྡུག་བསྔལ་བདེན་པའི་ཆོས་ཉིད་གསར་དུ་རྟོགས་པའི་ཡེ་ཤེས་གང་ཞིག སྡུག་བསྔལ་མཐོང་སྤང་གི་གཉེན་པོ་བར་ཆད་མེད་ལམ་གྱིས་བསྡུས་པ། སྡུག་བསྔལ་ལ་ཆོས་ཤེས་ཀྱི། སྡུག་བསྔལ་མཐོང་སྤང་དང་བྲལ་བའི་གནས་གྱུར་གསར་བ་མངོན་དུ་བྱེད་པའི་ཡེ་ཤེས་རྣམ་གྲོལ་ལམ་གྱིས་བསྡུས་པ། སྡུག་བསྔལ་ལ་རྗེས་བཟོད་ཀྱི། སྡུག་བསྔལ་ལ་ཆོས་བཟོད་ཆོས་ཤེས་གཉིས་འཕགས་པའི་ཆོས་ཀྱི་རྒྱུར་གསར་དུ་རྟོགས་པའི་ཡེ་ཤེས་བཟོད་པས་བསྡུས་པ། སྡུག་བསྔལ་ལ་རྗེས་ཤེས་ཀྱི། སྡུག་བསྔལ་ལ་རྗེས་བཟོད་གསར་དུ་རྟོགས་པའི་ཡེ་ཤེས་ཤེས་པས་བསྡུས་པ། གཞན་བཅུ་གཉིས་ལའང་བསྒྲེའོ། །
སྒོམ་ལམ་གྱི་མཚན་ཉིད། ཐེག་པ་དང་གང་ཟག་སོ་སོའི་མཐོང་ལམ་རྫོགས་ཀྱི་རྗེས་མི་སློབ་ལམ་མ་སྐྱེས་ཀྱི་སྔར་མྱང་འདས་སུ་ཕྱིན་བྱེད་ཀྱི་ལམ། དབྱེ་ན་ཐེག་པའི་སྒོམ་ལམ་གསུམ་གྱི་མཚན་ཉིད། སྔར་གྱི་བསྒྲེའོ། ། ཡང་མཉམ་རྗེས་གཉིས་ཀྱི་མཚན་ཉིད་རིམ་པ་ལྟར། སྒོམ་ལམ་གང་ཞིག་ལམ་སྒོམ་པ་ལ་གནས་པ་དང༌། དེ་ལས་ལངས་བའི་བྱ་བ། ཡང་འཇིག་རྟེན་པ་དང་དེ་ལས་འདས་པའི་སྒོམ་ལམ་གཉིས་ཀྱི་མཚན་ཉིད། རིམ་པ་ལྟར། སྒོམ་ལམ་གང་ཞིག་ཞི་རགས་ཀྱི་རྣམ་པ་ཅན་དང་བདེན་པའི་རྣམ་པ་ཅན།
དེ་དག་གི་མཚན་གཞིར་བསམ་གཏན་དང་གཟུགས་མེད་ཀྱི་ས་ཡིན་པས་གཏན་ལ་དབབ་བར་བྱ་སྟེ། དེ་དག་གི་སྤྱིའི་མཚན་ཉིད། མཉམ་པར་བཞག་པའི་སས་བསྡུས་པ། དེ་ལ་སའི་སྒོ་ནས་དབྱེ་ན། བསམ་གཏན་བཞི་དང་གཟུགས་མེད་བཞི་སྟེ་བརྒྱད་ལས་བསམ་གཏན་དང་གཟུགས་མེད་ཀྱི་ས་ཙམ་གྱི་མཚན་ཉིད། རིམ་པ་ལྟར་མཉམ་པར་བཞག་པའི་ས་གང་ཞིག་གཟུགས་ཀྱི་སས་བསྡུས་པ་དང་གཟུགས་མེད་ཀྱི་སས་བསྡུས་པ། བསམ་གཏན་དང་པོའི་མཚན་ཉིད། ཡིད་མི་བདེ་ལས་ངེས་པར་འབྱུང་བའི་བསམ་གཏན་གང་ཞིག་རྟོག་དཔྱོད་གང་རུང་གིས་བསྡུས་པ། བསམ་གཏན་གཉིས་པའི་མཚན་ཉིད་ཚོར་བ་སྡུག་བསྔལ་དང་རྟོག་དཔྱོད་ཟག་བཅས་ལས་ངེས་པར་འབྱུང་བའི་བསམ་གཏན་གང་ཞིག་ཏིང་ངེ་འཛིན་ལས་སྐྱེས་པའི་དགའ་བའི་ས་པ། བསམ་གཏན་གསུམ་པའི་མཚན་ཉིད་ཡིད་བདེ་ཟག་བཅས་ལས་ངེས་པར་འབྱུང་བའི་བདེ་བའི་ས་པའི་བསམ་གཏན་གང་ཞིག་ཚོར་བ་དགའ་བའི་ས་པ་མིན་པ།
བསམ་གཏན་བཞི་པའི་མཚན་ཉིད་ཚོར་བ་བདེ་བ་ཟག་བཅས་ལས་ངེས་པར་འབྱུང་བའི་བསམ་གཏན་གང་ཞིག་ཚོར་བ་དགའ་བདེའི་ས་མིན་པ། ནམ་མཁའ་མཐའ་ཡས་སྐྱེ་མཆེད་ཀྱི་མཚན་ཉིད་གཟུགས་ཀྱི་འདུ་ཤེས་ལས་ངེས་པར་འབྱུང་བའི་གཟུགས་མེད་ཀྱི་ས་གང་ཞིག་ནམ་མཁའི་འདུ་ཤེས་དང་མ་བྲལ་བ། རྣམ་ཤེས་མཐའ་ཡས་སྐྱེ་མཆེད་ཀྱི། ནམ་མཁའི་འདུ་ཤེས་ལས་ངེས་པར་འབྱུང་བའི་གཟུགས་མེད་ཀྱི་ས་གང་ཞིག་རྣམ་ཤེས་ཀྱི་འདུ་ཤེས་དང་མ་བྲལ་བ། ཅི་ཡང་མེད་པའི་སྐྱེ་མཆེད་ཀྱི། རྣམ་ཤེས་མཐའ་ཡས་ཀྱི་འདུ་ཤེས་ལས་ངེས་པར་འབྱུང་བའི་གཟུགས་མེད་ཀྱི་ས་གང་ཞིག་ཅི་ཡང་མེད་པའི་འདུ་ཤེས་དང་མ་བྲལ་བ། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཀྱི། ཅི་ཡང་མེད་པའི་འདུ་ཤེས་ལས་ངེས་པར་འབྱུང་བའི་གཟུགས་མེད་ཀྱི་ས་གང་ཞིག་འདུ་ཤེས་ཡོད་མིན་མེད་མིན་གྱི་འདུ་ཤེས་དང་མ་བྲལ་བ། ངོ་བོའི་སྒོ་ནས་དབྱེ་ན་ཉོན་མོངས་ཅན་དང་དག་པ་བ་དང་ཟག་མེད་གསུམ་གྱི་དང་པོའི་མཚན་ཉིད། མཉམ་གཞག་གི་ས་གང་ཞིག་ཉོན་མོངས་ཀྱི་རབ་ཏུ་མ་ཞི་བར་བྱེད་པ།
དབྱེ་ན་སྲེད་པ་དང༌། ལྟ་བ་དང༌། ང་རྒྱལ་དང༌། མ་རིག་པ་ཤས་ཆེ་བའི་སྙོམས་འཇུག་བཞིའོ། ། དང་པོའི་མཚན་ཉིད་སྙོམས་འཇུག་གི་བདེ་བ་ལ་རོ་མྱོང་བའི་སྒོ་ནས་རབ་ཏུ་མ་ཞི་བར་བྱས་པའི་སྙོམས་འཇུག

གཉིས་པའི། ལྟ་བ་ཤས་ཆེ་བའི་སྒོ་ནས་རབ་ཏུ་མ་ཞི་བར་བྱས་པའི་སྙོམས་འཇུག གསུམ་པའི། ང་རྒྱལ་ཤས་ཆེ་བའི་སྒོ་ནས་རབ་ཏུ་མ་ཞི་བར་བྱས་པའི་སྙོམས་འཇུག བཞི་པའི་ཏིང་ངེ་འཛིན་ཐོབ་པ་ཐར་བ་ཡིན་མིན་ཐེ་ཚོམ་ཟ་བ་ཤས་ཆེ་བའི་སྒོ་ནས་རབ་ཏུ་མ་ཞི་བར་བྱས་པའི་སྙོམས་འཇུག དག་པ་པའི་མཚན་ཉིད། མཉམ་བཞག་གི་ས་གང་ཞིག་འཇིག་རྟེན་པའི་དགེ་བ་རྩེ་གཅིག་པས་བསྡུས་པ། དབྱེ་ན་ཉམས་པ་དང༌། གནས་པ་དང༌། ཁྱད་པར་དང༌། ངེས་འབྱེད་ཆ་མཐུན་བཞིའོ། །
དང་པོའི་མཚན་ཉིད། དག་པའི་སྙོམས་འཇུག་གང་ཞིག་ཉོན་མོངས་སྐྱེ་བ་དང་རྗེས་སུ་མཐུན་པ། གཉིས་པའི། དེ་གང་རང་སའི་དག་པ་བ་དང་རྗེས་སུ་མཐུན་པ། གསུམ་པའི། དེ་གང་གོང་སའི་ཏིང་ངེ་འཛིན་སྐྱེ་བ་དང་རྗེས་སུ་མཐུན་པ། བཞི་པའི། དེ་གང་ཟག་མེད་ཀྱི་ལམ་སྐྱེ་བ་དང་རྗེས་སུ་མཐུན་པ། སྲིད་རྩེ་ལ་གསུམ་པ་མ་གཏོགས་པའི་གང་ཟག་གསུམ་མོ། ། ཟག་མེད་ཀྱི་མཚན་ཉིད།
མཉམ་བཞག་གི་ས་གང་ཞིག་འཇིག་རྟེན་ལས་འདས་པའི་དགེ་བས་བསྡུས་པ། སྲིད་རྩེ་ལ་འདི་བོར་བ་གཉིས་དང༌། ཉེར་བསྡོག་དང་པོ་བོར་བ་བདུན་ལ་ཉོན་མོངས་ཅན་ཡང་མེད་པས་དག་པ་བ་ཁོ་ན་དང༌། ཉེར་བསྡོགས་དང་པོ་ལ་ནི་ཟག་མེད་དང་དག་པ་བ་གཉིས་ཏེ་ཁ་ཅིག་ཉོན་མོངས་ཅན་ཡང་འདོད་དོ། ། སྦྱོར་དངོས་ཀྱི་སྒོ་ནས་དབྱེ་ན། དངོས་གཞི་དང་ཉེར་བསྡོག་གཉིས་ཀྱི་དང་པོའི་མཚན་ཉིད། འོག་ས་ལས་འདོད་ཆགས་དང་བྲལ་བའི་མཉམ་བཞག་གི་ས་གང་ཞིག་མི་ལྕོགས་མེད་ཡིན་པར་འགལ་བ། དབྱེ་ན་བསམ་གཏན་དང་གཟུགས་མེད་ཀྱི་དངོས་གཞི་གཉིས་ཀྱི་དང་པོའི་མཚན་ཉིད། དེ་གང་རང་རང་གི་ཡན་ལག་གི་སྒོ་ནས་ས་གཞན་ལས་ཁྱད་ཞུགས་པ། དབྱེ་ན་བཞིའི་བསམ་གཏན་དང་པོའི་དངོས་གཞིའི་མཚན་ཉིད།
འདོད་པ་ལས་འདོད་ཆགས་དང་བྲལ་བའི་བསམ་གཏན་གང་ཞིག་རྟོག་དཔྱོད་གང་རུང་གི་ས་པ། དབྱེ་ན་གཉིས་ཀྱི། དངོས་གཞི་ཙམ་པོའི་མཚན་ཉིད། དེ་གང་རྟོག་དཔྱོད་གཉིས་ཀ་དང་བཅས་པ། དངོས་གཞི་ཁྱད་པར་ཅན་གྱི་མཚན་ཉིད། དེ་གང་རྟོག་པ་མེད་ལ་དཔྱོད་པ་ཙམ་གྱི་ས་པ། བསམ་གཏན་གཉིས་པའི་དངོས་གཞིའི་མཚན་ཉིད། བསམ་གཏན་དང་པོ་ལས་འདོད་ཆགས་དང་བྲལ་བའི་བསམ་གཏན་གང་ཞིག་ཏིང་ངེ་འཛིན་ལས་སྐྱེས་པའི་དགའ་བའི་ས་པ། བསམ་གཏན་གསུམ་པའི་དངོས་གཞིའི་མཚན་ཉིད། བསམ་གཏན་གཉིས་པ་ལས་འདོད་ཆགས་དང་བྲལ་བའི་ཚོར་བ་བདེ་བའི་ས་པའི་མཉམ་གཞག་གང་ཞིག་ཚོར་བ་དགའ་བའི་ས་པ་མིན་པ།
བསམ་གཏན་བཞི་པའི་དངོས་གཞིའི་མཚན་ཉིད། བསམ་གཏན་གསུམ་པ་ལས་འདོད་ཆགས་དང་བྲལ་བའི་བསམ་གཏན་གང་ཞིག་ཚོར་བ་དགའ་བའི་ས་བ་མིན་པ། གཉིས་པ་གཟུགས་མེད་ཀྱི་དངོས་གཞིའི་མཚན་ཉིད། གཟུགས་ལས་འདོད་ཆགས་དང་བྲལ་བའི་ས་གང་ཞིག་རང་རང་གི་དམིགས་པའི་སྒོ་ནས་ས་གཞན་ལས་ཁྱད་ཞུགས་པ། དབྱེ་ན་བཞིའི། ནམ་མཁའ་མཐའ་ཡས་སྐྱེ་མཆེད་ཀྱི་དངོས་གཞིའི་མཚན་ཉིད། བསམ་གཏན་བཞི་པ་ལས་འདོད་ཆགས་དང་བྲལ་པའི་གཟུགས་མེད་ཀྱི་ས་གང་ཞིག་རང་གི་སྙོམས་འཇུག་སྦྱོར་བའི་ཚེ་ནམ་མཁའ་ཁོ་ན་ལ་དམིགས་པར་བྱེད་པ། རྣམ་ཤེས་མཐའ་ཡས་སྐྱེ་མཆེད་ཀྱི་དངོས་གཞིའི་མཚན་ཉིད། ནམ་མཁའ་མཐའ་ཡས་སྐྱེ་མཆེད་ལས་འདོད་ཆགས་དང་བྲལ་བའི་གཟུགས་མེད་ཀྱི་ས་གང་ཞིག་རང་གི་སྙོམས་འཇུག་སྦྱོར་བའི་ཚེ་རྣམ་ཤེས་མཐའ་ཡས་ཁོ་ན་ལ་དམིགས་པར་བྱེད་པ། ཅི་ཡང་མེད་པའི་དངོས་གཞིའི་མཚན་ཉིད།
རྣམ་ཤེས་མཐའ་ཡས་སྐྱེ་མཆེད་ལས་འདོད་ཆགས་དང་བྲལ་བའི་གཟུགས་མེད་ཀྱི་ས་གང་ཞིག་རང་གི་སྙོམས་འཇུག་སྦྱོར་བའི་ཚེ་གཟུང་བྱ་ཅི་ཡང་མེད་པ་ཁོ་ན་ལ་དམིགས་པར་བྱེད་པ། སྲིད་རྩེའི་དངོས་གཞིའི་མཚན་ཉིད། ཅི་ཡང་མེད་པའི་སྐྱེ་མཆེད་ལས་འདོད་ཆགས་དང་བྲལ་བའི་གཟུགས་མེད་ཀྱི་ས་གང་ཞིག་འདུ་ཤེས་གསལ་པོ་མེད་ཅིང་གཏན་མེད་ཀྱང་མ་ཡིན་པ། གཉིས་པ་ཉེར་བསྡོག་གི་མཚན་ཉིད། འོག་ས་ལས་འདོད་ཆགས་དང་བྲལ་བར་བྱེད་པའི་ལམ་གང་ཞིག་གོང་མའི་དངོས་གཞི་འཐོབ་པའི་སྦྱོར་བ། སའི་སྒོ་ནས་དབྱེ་ན་བརྒྱད་ཀྱི། བསམ་གཏན་དང་པོའི་ཉེར་བསྡོག་གི་མཚན་ཉིད། འདོད་པ་ལས་འདོད་ཆགས་དང་བྲལ་བར་བྱེད་པའི་ལམ་གང་ཞིག་བསམ་གཏན་དང་པོའི་དངོས་གཞི་ཐོབ་པའི་སྦྱོར་བ་ཞེས་པའི་རིགས་པ་གཞན་བདུན་ལ་བསྒྲེའོ། ། ཡིད་བྱེད་ཀྱི་རིམ་པའི་སྒོ་ནས་དབྱེ་ན། མཚན་ཉིད་རབ་ཏུ་རིག་པ་དང༌།
མོས་པ་ལས་བྱུང་བ་དང༌། རབ་ཏུ་དབེན་པ་ལས་བྱུང་བ་དང༌། དགའ་བ་སྡུད་པ་དང༌། དཔྱོད་པ་དང༌། སྦྱོར་བའི་མཐའི་ཡིད་བྱེད་དྲུག་གོ ། མཚན་ཉིད་རིམ་པ་ལྟར་འོག་ས་ལས་ཆགས་པ་དང་བྲལ་བའི་ཆེད་དུ་ས་གོང་འོག་ལ་ཞི་རགས་སུ་ལྟ་བའི་ཡིད་བྱེད་དང་པོ་དང༌། ས་གོང་འོག་ཞི་རགས་སུ་སྒོམ་བྱུང་ཁོ་ནས་རྩེ་གཅིག་ཏུ་སྒོམ་པའི་ཡིད་བྱེད་གཉིས་པ་དང༌། འོག་སའི་ཉོན་མོངས་ཆེན་པོ་གསུམ་སྤོང་བཞིན་པའི་ཡིད་བྱེད་དང༌། འོག་སའི་ཉོན་མོངས་འབྲིང་གསུམ་སྤོང་བཞིན་པའི་ཡིད་བྱེད་དང༌། འོག་སའི་ཉོན་མོངས་ཕལ་ཆེར་སྤངས་ཤིང་འགོག་པའི་ཉོན་མོངས་སྤངས་མ་སྤངས་དཔྱོད་པའི་ཡིད་བྱེད་དང༌།
འོག་སའི་ཉོན་མོངས་ཆུང་ངུ་གསུམ་སྤོང་བཞིན་པའི་ཡིད་བྱེད་དོ། ། ས་བརྒྱད་སོ་སོའི་ཉེར་བསྡོག་གི་ཡིད་བྱེད་དྲུག་ལའང་རིགས་པ་བསྒྲེའོ། ། རྒྱུ་འབྲས་ཀྱི་སྒོ་ནས་དབྱེ་ན། རྒྱུ་སྙོམས་འཇུག་དང་འབྲས་བུ་སྐྱེ་བ་གཉིས་ཀྱི་དང་པོའི་མཚན་ཉིད། སྙོམས་འཇུག་དགེ་བ་རྩེ་གཅིག་པ་འཁོར་བཅས་གང་ཞིག་ཁམས་གོང་དུ་སྐྱེ་བ་ལེན་པའི་རྒྱུར་གྱུར་པ། དབྱེ་ན་ཁམས་གོང་མར་འཕེན་བྱེད་ཀྱི་སྙོམས་འཇུག་ས་རང་རང་གི་བར་ཆད་མེད་ལམ་གྱི་ཉེར་བསྡོག་གསུམ་གསུམ་དང༌། རྫོགས་བྱེད་ཀྱི་སྙོམས་འཇུག་རང་རང་གི་དངོས་གཞི་ཆུང་འབྲིང་ཆེན་པོར་སྒོམ་པ་གསུམ་གསུམ་མོ། ། འདི་ལ་ཟག་མེད་དང་ཉོན་མོངས་ཅན་ནི་མེད་ཀྱི་དག་པ་བ་ཁོ་ན་སྟེ། ལུང་མ་བསྟན་དང་ཟག་མེད་ཀྱིས་རྣམ་སྨིན་མི་འཕེན་པས་སོ། ། དེས་ན་གནས་གཙང་མར་སྐྱེ་བའི་རྒྱུ་སྤེལ་སྒོམ་ནི་བསམ་གཏན་བཞི་པའི་ཉེར་བསྡོག་བར་ཆད་མེད་ལམ་གྱི་བསམ་གཏན་བཞི་པར་འཕང་ཤིང་བསམ་གཏན་བཞི་པའི་དངོས་གཞི་ཆེན་པོར་བསྒོམ་པས་འབྲས་བུ་ཆེར་རྫོགས་པར་བྱས་པའི་སྐྱེ་བ་འགའ་ཞིག་ལེན་པའི་ལས་ཀྱི་ས་བོན་རྣམས་མི་ཆེ་བ་སོགས་སྔར་སྒྱུར་བྱེད་ཉིད་ཡིན་གྱི་འཕེན་རྫོགས་ཀྱི་རྒྱུ་སྙོམས་འཇུག་མིན་ནོ། །
འབྲས་བུ་སྐྱེ་བའི་མཚན་ཉིད། རང་གི་རྒྱུ་སྙོམས་འཇུག་གི་འབྲས་བུ་རིས་མཐུན་བཟུང་བ་ཉིད་ཀྱིས་ཐོབ་པའི་མཉམ་བཞག་གི་ས་གང་ཞིག་རང་སས་བསྡུས་པ། དབྱེ་ན་སའི་སྒོ་ནས་བརྒྱད་དོ། ། བསམ་གཏན་དང་པོའི་འབྲས་བུ་སྐྱེ་བའི་མཚན་ཉིད། བསམ་གཏན་དང་པོའི་སྙོམས་འཇུག་གི་འབྲས་བུ་རིས་མཐུན་བཟུང་བ་ཉིད་ཀྱིས་ཐོབ་པའི་མཉམ་གཞག་གི་ས་གང་ཞིག་རང་སས་བསྡུས་པ་ཅེས་སོགས་བསྒྲེའོ། ། ངོ་བོའི་སྒོ་ནས་ཉོན་མོངས་ཅན་སོགས་གསུམ་སྟེ་སྲིད་རྩེ་ལ་ཟག་མེད་མེད་དོ། ། རྫོགས་བྱེད་ཀྱི་འབྲས་བུ་ཡི་སྒོ་ནས་དང་པོ་གསུམ་ལ་གནས་གཞན་གྱིས་སྐྱེ་བ་གསུམ་གསུམ་དང་བཞི་པ་ལ་སོ་སྐྱེའི་གསུམ་དང་འཕགས་པའི་ལྔ་སྟེ་བརྒྱད་དང༌། གཟུགས་མེད་བཞི་པོ་རེ་རེ་ལ་དམའ་ཞིང་ངན་པ་དང་མཐོ་ཞིང་ངན་པའམ་དམའ་ཞིང་བཟང་བ་དང་མཐོ་ཞིང་བཟང་བ་སྟེ་གསུམ་གསུམ་མོ། ། སྦྱོར་བ་ཉེར་བསྡོག་ཀྱི་དབྱེ་བ་ནི་མེད་དོ། ། ཡང་སྒོམ་ལམ་ལ་དབྱེ་ན་ཆུང་འབྲིང་དགུའི་སྒོམ་ལམ་ཆུང་ངུའི་ཆུང་ངུའི་མཚན་ཉིད།
རང་གི་ངོ་སྐལ་གྱི་སྒོམ་སྤངས་ཆེན་པོའི་ཆེན་པོ་སྤོང་བྱེད་ཀྱི་ལམ་ཞེས་སོགས་བསྒྲེའོ། ། ཡང་ལམ་བཞིའི་སྦྱོར་ལམ་གྱི་མཚན་ཉིད། རང་གི་སྤང་བྱའི་ས་བོན་གྱི་ཆ་ཤས་རེ་རེ་ནས་སྤོང་བའི་ལམ། བར་ཆད་མེད་ལམ་གྱི་མཚན་ཉིད། རང་གི་སྤང་བྱའི་ས་བོན་ཀུན་སྤོང་བཞིན་པའི་ལམ། དེའང་འཇིག་རྟེན་པས་སྤང་བྱའི་ས་བོན་མགོ་གནོན་པའི་ཚུལ་གྱིས་སྤོང་ལ། འདས་ལམ་གྱིས་ས་བོན་དྲུང་འབྱིན་པའི་སྒོ་ནས་སྤོང་ངོ༌། ། རྣམ་གྲོལ་ལམ་གྱི་མཚན་ཉིད། རང་རྒྱུ་བར་ཆད་མེད་ལམ་གྱི་སྤང་བྱ་སྤངས་པའི་གནས་གྱུར་གསར་པ་མངོན་དུ་བྱེད་པའི་ལམ། ཁྱད་པར་གྱི་ལམ་གྱི་མཚན་ཉིད།
རྣམ་གྲོལ་ལམ་གྱི་འོག་ཏུ་ལམ་སྔ་མའི་སྤངས་བ་ཁྱད་པར་དུ་བྱེད་པའི་ལམ། དབྱེ་ན་ཡེ་ཤེས་བཤེས་གཉེན་ཀྱིས་སྤངས་བ་ཁྱད་པར་གྱི་ཆེད་དུ་བའི་ལམ། ཆོས་སེམས་པ་ལ་སོགས་པ་ཁྱད་པར་གྱི་ཆེད་དུ་བའི་ལམ། ཡོན་ཏན་མངོན་པར་སྒྲུབ་པའི་ཁྱད་པར་གྱི་ལམ་སྟེ་གསུམ་དུ་ཕྱེའོ། ། ཡང་གཉེན་པོ་བཞིའི་རྣམ་པར་སུན་འབྱིན་པའི་གཉེན་པོའི་མཚན་ཉིད། ཐོག་མར་སྤང་བྱ་ལ་ཉེས་དམིགས་ཅན་དུ་ལྟ་བའི་ལམ། སྤོང་བ་གཉེན་པོའི་རང་གི་སྤང་བྱའི་ས་བོན་སྤོང་བཞིན་པའི་ལམ། རྟེན་གཉེན་པོའི། སྤངས་པའི་ཐོབ་པ་ཀུན་ཏུ་འཛིན་པ་ཙམ་གྱི་ལམ། ཐག་སྲིང་པའི་གཉེན་པོའི།
སྔར་སྤོང་གཉེན་གྱིས་སྤངས་པའི་སྤང་བྱ་ཐག་སྲིང་བར་བྱེད་པའི་ལམ། སྤང་ལམ་བཅུ་གཅིག་གི་དང་པོ་བདུན་བྱང་ཆུབ་ཕྱོགས་མཐུན་ཡིན་པས་དེའི་མཚན་ཉིད། ཟད་མི་སྐྱེ་ཤེས་པ་དང་རྗེས་སུ་མཐུན་པའི་ཆོས། དབྱེ་ན་བདུན་གྱི་དྲན་པ་ཉེར་བཞག་གི་མཚན་ཉིད། ལུས་ཚོར་སེམས་ཆོས་གང་རུང་ལ་རང་སྤྱིའི་མཚན་ཉིད་ཀྱིས་རྟོག་པའི་དྲན་པ་དང་ཤེས་རབ། དབྱེ་ན་བཞིའི་ལུས་དྲན་པ་ཉེར་བཞག་གི་མཚན་ཉིད། ལུས་ལ་རང་སྤྱིའི་མཚན་ཉིད་ཀྱིས་རྟོག་པའི་དྲན་པ་དང་ཤེས་རབ། ཅེས་པ་གཞན་གསུམ་ལ་བསྒྲེའོ། ། ཡང་དག་སྤོང་བའི། སྤང་གཉེན་ལ་བླང་དོར་རྩོམ་པའི་བརྩོན་འགྲུས།
དབྱེ་ན་བཞིའི་མི་དགེ་བ་སྐྱེས་པ་སྤོང་བའི་ཡང་དག་འཇོག་གི་མཚན་ཉིད། སྤང་བྱ་སྐྱེས་པ་འདོར་བའི་ཆེད་དུ་བརྩོན་པའི་བརྩོན་འགྲུས། གཞན་གསུམ་ལ་བསྒྲེའོ། ། རྫུ་འཕྲུལ་རྐང་པའི་མཚན་ཉིད། སྤོང་བའི་འདུ་བྱེད་དང་ལྡན་པས་སེམས་གནས་པ་ལས་སུ་རུང་བའི་ཏིང་ངེ་འཛིན། དབྱེ་ན། འདུན་བརྩོན་སེམས་དཔྱོད་ཀྱི་ཏིང་ངེ་འཛིན་བཞིའི་མཚན་ཉིད། རིམ་པ་ལྟར། གུས་སྦྱོར་དང༌། རྒྱུན་སྦྱོར་དང༌།
སྔོན་གྱི་སྐྱེ་བར་གོམས་པ་དང༌། ཚེ་འདིར་ཆོས་རབ་ཏུ་རྣམ་པར་འབྱེད་པ་ལ་བརྟེན་ནས་ཐོབ་པའི་སེམས་རྩེ་གཅིག་པའི་བློ། འདིའི་དབང་པོའི་མཚན་ཉིད། དྲོད་རྩེ་ནས་སྒོམ་བྱའི་རྣམ་གྲངས་དབང་པོ་གང་ཞིག་རང་འབྲས་འཕགས་ལམ་སྐྱེད་པ་ལ་དབང་བྱེད་པ། དབྱེ་ན། དད་བརྩོན་དྲན་ཏིང་ཤེས་རབ་ཀྱི་དབང་པོ་ལྔའི་མཚན་ཉིད། བདེན་བཞི་ལ་ཡིད་ཆེས་པ་དང༌། བདེན་བཞི་སྒོམ་པ་ལ་སྤྲོ་བ་དང༌། བདེན་བཞིའི་དམིགས་རྣམ་མ་བརྗེད་པ་དང༌། བདེན་བཞི་ལ་རྩེ་གཅིག་པ་དང༌།
བདེན་བཞི་རབ་ཏུ་འབྱེད་པའི་རྣམ་བྱང་གི་དབང་པོ་གང་ཞིག་དྲོད་རྩེ་ནས་སྒོམ་པར་བྱ་བ། འདིའི་སྟོབས་ཀྱི་མཚན་ཉིད། བཟོད་མཆོག་ནས་སྒོམ་བྱའི་རྣམ་བྱང་གི་དབང་པོ་གང་ཞིག་རང་གི་མི་མཐུན་ཕྱོགས་ཀྱིས་མི་རྫི་བར་གྱུར་པ། དབྱེ་ན་ལྔའི་དད་པའི་སྟོབས་ཀྱི་མཚན་ཉིད། བདེན་བཞི་ལ་ཡིད་ཆེས་པའི་རྣམ་བྱང་གི་དབང་པོ་གང་ཞིག་མ་དད་པས་མི་རྫི་བར་གྱུར་པ། དེ་བཞིན་དུ་གཞན་བཞིའི་མཚན་ཉིད་གང་ཞིག་ཡན་ཆད་དབང་པོ་ལྟར་སྦྱར་ཏེ་ལེ་ལོ་དང་བརྗེད་ངས་དང་རྣམ་གཡེང་དང་ཤེས་བཞིན་མེད་པས་མི་རྫི་བར་གྱུར་པ། བྱང་ཆུབ་ཡན་ལག་གི་མཚན་ཉིད། ཐོག་མར་བདེན་པ་མངོན་སུམ་དུ་རྟོགས་པའི་ལམ། དབྱེ་ན་དྲན་འབྱེད་བརྩོན་དགའ་སྦྱངས་ཏིང་ངེ་འཛིན་བཏང་སྙོམས་བྱང་ཆུབ་ཡན་ལག་བདུན། མཚན་ཉིད་རིམ་པ་ལྟར།
དགེ་བའི་ཆོས་ཀུན་ཡིད་ཀྱིས་བརྗོད་པའི་སྒོ་ནས་བྱང་ཆུབ་ཀྱི་གནས་ཀྱི་ཡན་ལག་དང༌། མཐོང་ལམ་གྱི་རང་བཞིན་ཡིན་པས་བྱང་ཆུབ་ཀྱི་ངོ་བོའི་ཡན་ལག་དང༌། བགྲོད་བྱ་ཅི་སྲིད་པར་འགྲོ་བའི་སྒོ་ནས་བྱང་ཆུབ་ཀྱི་ངེས་འབྱུང་གི་ཡན་ལག་དང༌། སེམས་རྒྱུད་ཚིམ་པར་བྱེད་པའི་སྒོ་ནས་བྱང་ཆུབ་ཀྱི་ཕན་ཡོན་གྱི་ཡན་ལག་དང༌། གནས་ངན་ལེན་འཇིག་པའི་སྒོ་ནས་གང་གིས་ཀྱང་ཉོན་མོངས་པར་མི་འགྱུར་བའི་བྱང་ཆུབ་ཀྱི་ཡན་ལག་དང༌། གནས་གྱུར་པའི་སྒོ་ནས་གང་དུའང་ཉོན་མོངས་པར་མི་འགྱུར་བའི་བྱང་ཆུབ་ཀྱི་ཡན་ལག་དང༌། བརྣབ་སེམས་དང་ཡིད་མི་བདེ་དང་བྲལ་བའི་སྒོ་ནས་ཉོན་མོངས་པ་གང་ཡང་མེད་པའི་བྱང་ཆུབ་ཀྱི་ཡན་ལག་ཏུ་གྱུར་པ། འཕགས་ལམ་ཡན་ལག་གི་མཚན་ཉིད། སྒོམ་སྤང་རྣམ་པར་དག་པར་ངེས་པར་འབྱིན་པའི་ལམ། དབྱེ་ན་ལྟ་རྟོག་ངག་དང་ལས་ཀྱི་མཐའ།
འཚོ་རྩོལ་དྲན་ཏིང་ཡན་ལག་བརྒྱད། མཚན་ཉིད་རིམ་པ་ལྟར། མཉམ་གཞག་ཏུ་མྱོང་བའི་དེ་ཁོ་ན་ཉིད་ངེས་པར་འཛིན་པའི་འཕགས་ལམ་ཡན་ལག་དང༌། ཡང་དག་པའི་ལྟ་བས་རྟོགས་པའི་དོན་གཞན་ལ་སྟོན་པའི་ངག་ཀུན་ནས་སློང་བའི་འཕགས་ལམ་ཡན་ལག རང་སྨྲ་བ་པོ་ལྟ་བ་རྣམ་དག་ཏུ་གཞན་ཡིད་ཆེས་པའི་འཕགས་ལམ་ཡན་ལག་དང༌། རང་རྒྱུད་ལྡན་ཚུལ་ཁྲིམས་རྣམ་དག་ཏུ་གཞན་ཡིད་ཆེས་པའི་འཕགས་ལམ་ཡན་ལག་དང༌། རང་རྒྱུད་ལྡན་འཚོ་བ་རྣམ་དག་ཏུ་གཞན་ཡིད་ཆེས་པའི་འཕགས་ལམ་ཡན་ལག་དང༌། སྒོམ་སྤང་ཉོན་གྲིབ་སྦྱོང་བའི་འཕགས་ལམ་ཡན་ལག་དང༌། བྱིང་རྒོད་སོགས་སྒོམ་སྤང་ཉེ་ཉོན་སྦྱོང་བའི་འཕགས་ལམ་ཡན་ལག་དང༌། མངོན་ཤེས་སོགས་ཡོན་ཏན་ཁྱད་པར་ཅན་ལ་སྒྲིབ་པ་སྦྱོང་བའི་འཕགས་ལམ་ཡན་ལག་ཏུ་གྱུར་པ།
ཡང་ལམ་བཞིའི་མངོན་ཤེས་བུལ་ལ། དཀའ་བའི་ལམ་གྱི་མཚན་ཉིད། དབང་པོ་རྟུལ་པོ་དངོས་གཞིའི་བསམ་གཏན་མ་ཐོབ་པའི་ལམ། ཅེས་སོགས་གཞན་གསུམ་ལ་བསྒྲེའོ། ། ཆོས་ཀྱི་གནས་ཀྱི་མཚན་ཉིད། བསླབ་པ་གསུམ་གང་རུང་སྤྱོད་པའི་ལམ། དབྱེ་ན་བཞིའོ། ། ལྷག་པའི་ཚུལ་ཁྲིམས་དང༌། སེམས་དང་ཤེས་རབ་ཀྱི་བསླབ་པ་གསུམ་གྱི་མཚན་ཉིད། ངེས་འབྱུང་གིས་ཟིན་པའི་བསླབ་པ་གང་ཞིག་མི་དགེ་བ་མངོན་གྱུར་སྤོང་པས་ཕྱེ་པའི་སྡོམ་པ་དང༌།
མི་དགེ་བའི་ས་བོན་མགོ་གནོན་པས་ཕྱེ་བའི་རྩེ་གཅིག་པ་དང༌། མི་དགེ་བའི་ས་བོན་དྲུང་འབྱིན་པས་ཕྱེ་བའི་ཆོས་རབ་ཏུ་རྣམ་འབྱེད་དོ། ། ཞི་གནས་ཀྱི་མཚན་ཉིད། དམིགས་པ་ལ་སེམས་རྩེ་གཅིག་པའི་བློ། དབྱེ་ན་སེམས་གནས་ཐབས་ཀྱི་སྒོ་ནས་དགུ། སའི་སྒོ་ནས་བརྒྱད་སོགས་ཚུལ་དུ་མར་དབྱེར་རུང་ངོ༌། ། ལྷག་མཐོང་གི་མཚན་ཉིད། ཆོས་རབ་ཏུ་རྣམ་འབྱེད་ཀྱི་བློ། དབྱེ་ན་བཞིའོ། ། དབང་པོ་གསུམ་གྱི་མི་ཤེས་པ་ཀུན་ཤེས་པའི་དབང་པོའི་མཚན་ཉིད།
དེ་ཁོ་ན་ཉིད་གསར་དུ་ཤེས་པར་བྱ་བའི་ཆེད་དུ་ཞུགས་པའི་ལམ་ལ་དབང་བྱེད་པའི་དབང་པོ། བསྡུ་བར་ཚོགས་ལམ་ནས་དང༌། འདིར་སྦྱོར་ལམ་ནས་དང༌། མཛོད་དུ་མཐོང་ལམ་སྐད་ཅིག་དང་པོ་བཅོ་ལྔ་ཉིད་ལ་བཞག་གོ ། ཀུན་ཤེས་པའི་དབང་པོའི། དེ་ཁོ་ན་ཉིད་གསར་དུ་ཤེས་པའི་ཆེད་དུ་མ་ཞུགས་པའི་དབང་པོ་གང་ཞིག་འཕགས་པ་སློབ་པའི་ལམ་ལ་དབང་བྱེད་པ། ཀུན་ཤེས་བསྲུང་བའི་དབང་པོའི། མི་སློབ་པའི་ལམ་ལ་དབང་བྱེད་པའི་དབང་པོ། མཐར་ཕྱིན་པའི་ལམ་གྱི་མཚན་ཉིད། གང་ཟག་དང་ཐེག་པ་རང་རང་གི་སྤངས་རྟོགས་ཕུལ་དུ་དབྱུང་དུ་མེད་པར་སོན་ཞིང་ཕྱིན་པར་བྱེད་པའི་ལམ།
དབྱེ་ན་ཐེག་པ་གསུམ་གྱི་ལམ་མོ། ། ཡང་ཟད་པ་ཤེས་པ་དང་མི་སྐྱེ་བ་ཤེས་པ་གཉིས་ཀྱི་མཚན་ཉིད། རིམ་པ་ལྟར། ཀུན་འབྱུང་མ་ལུས་པར་ཟད་ནས་སྐྱེས་པའི་བདེན་བཞི་ཤེས་པའི་ཡེ་ཤེས་སམ་ཀུན་འབྱུང་ཟད་པའི་འགོག་པ་ལ་དམིགས་པ་མི་སློབ་པའི་ཡེ་ཤེས་དང༌། སྡུག་བསྔལ་ཀུན་གཏན་མི་སྐྱེ་བར་སྤངས་ནས་སྐྱེས་པའི་བདེན་བཞི་ཤེས་པའི་ཡེ་ཤེས་སམ་སྡུག་བསྔལ་མི་སྐྱེ་བའི་འགོག་པ་ལ་དམིགས་པའི་མི་སློབ་པའི་ཡེ་ཤེས། ཡང་མི་སློབ་པའི་ཆོས་བཅུར་དབྱེར་ཡོད་དོ། ། ལམ་བདེན་སྤྱིའི་མཚན་ཉིད། ལམ་རིགས་པ་སྒྲུབ་པ་ངེས་འབྱིན་གྱི་རྣམ་པར་རྣལ་འབྱོར་པས་སྒོམ་བྱ། ལམ་སོགས་བཞིའི་མཚན་ཉིད་རིམ་པ་ལྟར་དེ་ཁོ་ནའི་དོན་ཡོངས་སུ་ཚོལ་བའི་དང༌། ཉོན་མོངས་པའི་གཉེན་པོ་བྱེད་པའི་དང༌།
སེམས་ཕྱིན་ཅི་མ་ལོག་པར་སྒྲུབ་པའི་དང༌། གཏན་དུ་གྲོལ་བར་འགྲོ་བའི་ཡེ་ཤེས། ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ་ལས་ལེའུ་གཉིས་པའི་ཆོས་རྣམས་ཀྱི་མཚན་ཉིད་སྟེ་གཉིས་པའོ།། །། ཆོས་གསུང་རབ་ཀྱི་མཚན་ཉིད། ཚིག་རྣམས་ཀྱི་མཆོག་ཏུ་གྱུར་པའི་གསུང༌། ཡང་ན་བཀའི་མཚན་ཉིད། སྤོབས་པ་བཞི་ལྡན་གྱི་གསུང་རབ་གང་ཞིག་རྫོགས་པའི་སངས་རྒྱས་ཀྱི་ཆོས་སྐུའི་བདག་རྐྱེན་ལས་བྱུང་བ། དབྱེ་ན་ཞལ་ནས་གསུང་པ་དང༌། རྗེས་སུ་གནང་བ་དང༌། བྱིན་གྱིས་བརླབས་པ་གསུམ་དང༌།
དེ་ལའང་སྐུ་གསུང་ཐུགས་ཀྱིས་བྱིན་གྱིས་བརླབས་པ་གསུམ་མོ། ། དུས་ཀྱི་སྒོ་ནས་ཆོས་འཁོར་རིམ་པ་གསུམ་མོ། ། རྗོད་བྱེད་ཀྱི་སྒོ་ནས་གསུང་རབ་ཡན་ལག་བཅུ་གཉིས་ཀྱི། མདོའི་སྡེའི་མཚན་ཉིད། མདོར་བསྡུས་པའི་ཚུལ་གྱིས་ལྷུག་པ་འབའ་ཞིག་གསུང་པའི་མདོ། དབྱངས་ཀྱི་བསྙད་པའི་སྡེའི། དབུས་དང་མཐར་ཚིགས་སུ་བཅད་དེ་དབྱངས་ཀྱིས་བསྙད་པའི་མདོའི་སྡེའམ་དྲང་དོན་གྱི་མདོ་སྡེ་གང་རུང་ཡིན་པ། ལུང་དུ་བསྟན་པའི་སྡེའི། གང་དག་འདས་པ་དང་འབྱུང་བ་ལུང་བསྟན་པའི་མདོའམ་ངེས་དོན་གྱི་མདོ་སྡེ་གང་རུང་ཡིན་པ། ཚིགས་སུ་བཅད་པའི་སྡེའི།
ཚིག་བཅད་ཉིད་དུ་གསུང་པའི་མདོ། ཆེད་དུ་བརྗོད་པའི་སྡེའི། བསྟན་པ་གནས་པའི་ཆེད་དུ་ཡིད་རང་ནས་བརྗོད་པའི་མདོ། གླེང་གཞིའི་སྡེའི། གང་ལ་གླེང་ནས་བསླབ་པ་བཅས་པ་གསུང་པའི་མདོ། རྟོགས་པ་བརྗོད་པའི་སྡེའི། དཔེ་དང་བཅས་པར་གསུངས་པའི་མདོ། དེ་ལྟ་བུ་བྱུང་བའི་སྡེའི། སྔོན་གྱི་ཚེ་རབས་རྒྱུད་པའི་སྦྱོར་བ་སྟོན་པའི་མདོ། སྐྱེས་པའི་རབས་ཀྱི་སྡེའི།
བྱང་སེམས་ཀྱི་སྔོན་གྱི་སྤྱོད་པ་སྟོན་པའི་མདོ། ཤིན་ཏུ་རྒྱས་པའི་སྡེའི། བྱང་སེམས་ཀྱི་ལམ་འབྲས་བུ་དང་བཅས་པ་སྟོན་པའི་མདོ། རྨད་དུ་བྱུང་བའི་སྡེའི། འཕགས་པའི་ངོ་མཚར་རྨད་བྱུང་སྟོན་པའི་མདོ། གཏན་ལ་དབབ་པའི་སྡེའི། ཆོས་རྣམས་ཀྱི་རང་སྤྱིའི་མཚན་ཉིད་ཕྱིན་ཅི་མ་ལོག་པར་གཏན་ལ་འབེབས་པའི་མདོ། བརྗོད་བྱའི་སྒོ་ནས་སྡེ་སྣོད་གསུམ་གྱི་མདོ་སྡེའི་སྡེ་སྣོད་ཀྱི་མཚན་ཉིད། ལྷག་པ་སེམས་ཀྱི་བསླབ་པ་གཙོ་བོར་སྟོན་པའི་མདོ། འདུལ་བའི་སྡེ་སྣོད་ཀྱི།
ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་སྟོན་པའི་མདོ། མངོན་པའི་སྡེ་སྣོད་ཀྱི། ལྷག་པ་ཤེས་རབ་ཀྱི་བསླབ་པ་གཙོ་བོར་སྟོན་པའི་མདོ། ཉོན་མོངས་ཀྱི་གཉེན་པོའི་སྒོ་ནས་བརྒྱད་ཁྲི་བཞི་སྟོང་ངོ༌། ། བཀའི་དགོང་འགྲེལ་བསྟན་བཅོས་ཀྱི་མཚན་ཉིད། རྫོགས་པའི་སངས་རྒྱས་ལས་གཞན་པའི་རྩོམ་པ་པོ་རྣམ་གཡེང་མེད་པའི་ཡིད་ཅན་གྱིས་བཀའི་དོན་བཤད་པའི་གསུང་གང་ཞིག་ཐར་པ་ཐོབ་པའི་ལམ་དང་རྗེས་སུ་མཐུན་པ། བཀའ་ཡང་བསྟན་བཅོས་སུ་བསྡུས་པའི་རང་རིག་པའི་བསྟན་བཅོས་ཀྱི་མཚན་ཉིད། འཆོས་སྐྱོབ་ཀྱི་ཡོན་ཏན་དང་ལྡན་པའི་གསུང་རབས། བསྟན་བཅོས་ཙམ་གྱི་མཚན་ཉིད། རྗོད་བྱེད་དུ་སྣང་བའི་སྒོ་ནས་སློབ་པའི་བློ་འཆོས་པར་བྱེད་པ།
དབྱེ་ན་དོན་མེད་དོན་ལོག་དོན་དང་ལྡན་པ་གསུམ་མོ། ། གསུང་རབ་ཀྱི་ཡུལ་ཅན་ཐོས་བསམ་སྒོམ་གསུམ་གྱི་ཤེས་རབ་ཀྱི་མཚན་ཉིད། རིམ་པ་ལྟར་ཡིད་ཆེས་པའི་གསུང་རབ་ལས་སྐྱེས་པ་དང༌། རིགས་པས་ངེས་པར་བསམ་པ་ལས་སྐྱེས་པ་དང༌། ཏིང་ངེ་འཛིན་ལས་སྐྱེས་པའི་ཆོས་རབ་ཏུ་རྣམ་འབྱེད་ཀྱི་བློ། ཁྱབ་པའི་དམིགས་པའི་མཚན་ཉིད། སྒོམ་བྱུང་ཙམ་གྱི་དམིགས་པ། དབྱེ་ན་བཞིའི་རྣམ་པར་རྟོག་པ་དང་བཅས་པའི་གཟུགས་ཅན་གྱི་མཚན་ཉིད། ཤེས་བྱའི་དངོས་པོ་དང་ཆ་འདྲ་བའི་གཟུགས་ཅན་གང་ཞིག་མོས་པ་ཡིད་བྱེད་ཀྱི་ཞི་ལྷག་གི་དམིགས་པ། རྣམ་པར་མི་རྟོག་པའི་གཟུགས་ཅན་གྱི་མཚན་ཉིད།
དེ་གང་ཞིག་དེ་ཁོ་ན་ཉིད་ཡིད་བྱེད་ཀྱི་ཞི་ལྷག་གི་དམིགས་པ། དངོས་པོའི་མཐའི་མཚན་ཉིད། ཅི་ལྟ་བའམ་ཅི་སྙེད་པ་ཤེས་པའི་དམིགས་པ། དགོས་པ་གྲུབ་པའི་མཚན་ཉིད། དམིགས་པ་ཚུལ་བཞིན་བསྒོམས་པས་གནས་གྱུར་པ། སྟོང་ཉིད་དང་སྨོན་མེད་དང་མཚན་མེད་ཀྱི་ཏིང་ངེ་འཛིན་གསུམ་གྱི་རིམ་པ་ལྟར། བདག་ཏུ་མི་རྟོག་པའི་དང༌། ཁམས་གསུམ་ལ་མི་སྨོན་པའི་དང༌། མཚན་མར་མི་འཛིན་པའི་ཏིང་ངེ་འཛིན་རྣམ་ཐར་སྒོ་གསུམ་ལ་བདག་ཏུ་མི་རྟོག་པའི་ཟག་མེད་ཀྱི་ཏིང་ངེ་འཛིན་ཅེས་སོགས་སྦྱར་རོ། ། སྤྱོད་པ་རྣམ་སྦྱོང་གི་དམིགས་པའི་མཚན་ཉིད།
ཉོན་མོངས་རྣམ་རྟོག་ཤས་ཆེ་བའི་གཉེན་པོ་སྒོམ་བྱའི་ཏིང་ངེ་འཛིན་གྱི་དམིགས་པ། དབྱེ་ན་འདོད་ཆགས་སོགས་ལྔ་ལ་སྤྱོད་པ་རྣམ་པར་སྦྱོང་བ་ལྔའི་མཚན་ཉིད་རིམ་པ་ལྟར་འདོད་ཆགས་དང་ཞེ་སྡང་དང་གཏི་མུག་དང་ང་རྒྱལ་དང་རྣམ་རྟོག་ཤས་ཆེ་བའི་གཉེན་པོར་སྒོམ་བྱའི་མི་སྡུག་པའི་ཏིང་ངེ་འཛིན་དང་བྱམས་པའི་ཏིང་ངེ་འཛིན་དང་རྟེན་འབྲེལ་སྒོམ་པའི་ཏིང་འཛིན་དང་ཁམས་ཀྱི་རབ་ཏུ་དབྱེ་བ་སྒོམ་པའི་ཏིང་ངེ་འཛིན་དང༌། དབུགས་འབྱུང་རྔུབ་དྲན་པའི་ཏིང་ངེ་འཛིན་གྱི་དམིགས་པ་སོ་སོར་སྦྱར་རོ། ། མཁས་པའི་དམིགས་པའི་མཚན་ཉིད། མཁས་པར་སྦྱང་དགོས་པའི་ཤེས་བྱ། དབྱེ་ན་ལྔའི། ལྔ་པའི་མཚན་ཉིད། མཐུན་པའི་རྒྱུ་ལས་མཐུན་པའི་འབྲས་བུ་འབྱུང་བའི་ཆ། ཉོན་མོངས་པ་སྦྱོང་བའི་དམིགས་པའི་མཚན་ཉིད། ཉོན་མོངས་པའི་ས་བོན་གྱི་གཉེན་པོར་སྒོམ་བྱའི་ཏིང་ངེ་འཛིན་གྱི་དམིགས་པ།
དབྱེ་ན། ཉོན་མོངས་ཀྱི་ས་བོན་མགོ་གནོན་པ་དང༌། དྲུང་འབྱིན་པས་སྦྱོང་པའི་དམིགས་པ་གཉིས་ཀྱི་མཚན་ཉིད་རིམ་པ་ལྟར། ཞི་རགས་ཀྱི་རྣམ་པ་ཅན་དང་བདག་མེད་ཀྱི་རྣམ་པ་ཅན་གྱི་ཏིང་ངེ་འཛིན་གྱི་དམིགས་པ། གསུང་རབ་ལ་དཔྱོད་པའི་རིགས་པའི་མཚན་ཉིད། ཆོས་རྣམས་ཚུལ་བཞིན་དཔྱོད་པའི་འཐད་པ། དབྱེ་ན། ལྟོས་པ་དང༌། བྱ་བ་བྱེད་པ་དང༌། གཏན་ཚིགས་སྒྲུབ་པ་དང༌།
ཆོས་ཉིད་ཀྱི་རིགས་པ་བཞིའི་མཚན་ཉིད་རིམ་པ་ལྟར། འབྲས་བུ་འབྱུང་བ་རང་གི་རྒྱུ་རྐྱེན་ལ་ལྟོས་པའི་དང༌། རྒྱུ་རྐྱེན་གྱིས་རང་འབྲས་ལ་བྱ་བ་བྱེད་པའི་དང༌། རྟགས་ཡན་ལག་གི་བསྒྲུབ་བྱ་སྒྲུབ་པའི་དང༌། ཆོས་རྣམས་ཀྱི་རང་བཞིན་དེ་ལས་མི་འདའ་བའི་འཐད་པ། ཀུན་ཏུ་ཚོལ་བའི་མཚན་ཉིད། མིང་དོན་འབྲེལ་པ་དང་བཅས་པའི་གང་རུང་གློ་བུར་དུ་བཏགས་པ་ཙམ་དུ་རྟོགས་པའི་བསམ་བྱུང་གི་ཤེས་རབ། དབྱེ་ན་མིང་དང༌། དངོས་པོ་དང༌། ངོ་བོ་ཉིད་དུ་འདོགས་པ་དང༌།
ཁྱད་པར་དུ་འདོགས་པ་ཚོལ་བ་བཞིའི་མཚན་ཉིད་རིམ་པ་ལྟར། བརྗོད་བྱ་ལ་རྗོད་བྱེད་གློ་བུར་དུ་དང༌། བརྗོད་བྱ་ལ་བརྗོད་བྱ་གློ་བུར་དུ་དང༌། དོན་གྱི་ངོ་བོའི་བརྗོད་བྱ་རྗོད་བྱེད་ཀྱི་འབྲེལ་པ་དང༌། དོན་གྱི་ཁྱད་པར་གྱི་བརྗོད་བྱ་རྗོད་བྱེད་འབྲེལ་པ་བཏགས་པ་ཙམ་དུ་རྟོགས་པའི་བསམ་བྱུང་གི་ཤེས་རབ། ཡོངས་སུ་ཤེས་པའི་མཚན་ཉིད། ཀུན་ཏུ་ཚོལ་བས་བཙལ་བ་ལྟར་ཤེས་པའི་སྒོམ་བྱུང་གི་ཤེས་རབ། དབྱེ་ན་མིང་དང༌། དངོས་པོ་དང༌། ངོ་བོ་ཉིད་འདོགས་པ་དང༌།
ཁྱད་པར་དུ་འདོགས་པ། ཡང་དག་པ་ཅི་ལྟ་བ་བཞིན་དུ་ཡོངས་སུ་ཤེས་པ་བཞིའི་མཚན་ཉིད་རིམ་པ་ལྟར། མིང་དང་མིང་གི་བརྗོད་པ་ལྟར་གྱི་དངོས་པོ་དང་ངོ་བོ་ཉིད་རྫས་སུ་དང་བྱེ་བྲག་རྫས་སུ་མི་དམིགས་པར་ཤེས་པའི་སྒོམ་བྱུང་གི་ཤེས་རབ། རྣལ་འབྱོར་གྱི་སའི་མཚན་ཉིད། བྱང་སེམས་ཀྱི་རྣལ་འབྱོར་གྱི་སྦྱོར་དངོས་འབྲས་བུ་གང་རུང་གིས་བསྡུས་པ། དབྱེ་ན་ལྔའི། རྣལ་འབྱོར་གྱི་སྦྱོར་བ་བཞི་དང་སྐྱེད་པའི་མཚན་ཉིད་རིམ་པ་ལྟར། བྱང་སེམས་ཚོགས་ལམ་པའི་བདེན་བཞི་མང་དུ་ཐོས་པའི་ཐོས་བྱུང་གི་དང༌། བྱང་སེམས་ཚོགས་ལམ་པའི་ཐོས་པའི་དོན་ཚུལ་བཞིན་ཡིད་ལ་བྱེད་པའི་བསམ་བྱུང་གི་ཤེས་རབ། ངོ་བོ་མེ་ལོང་ལྟ་བུ་དང་སྣང་བའི་མཚན་ཉིད་རིམ་པ་ལྟར།
བྱང་སེམས་སྦྱོར་ལམ་པའི་ཏིང་ངེ་འཛིན་རྒྱུ་མཚན་དང་བཅས་པ་དང༌། བྱང་སེམས་མཐོང་ལམ་པའི་ཆོས་ཉིད་མངོན་སུམ་དུ་སྣང་བའི་ཡེ་ཤེས། འབྲས་བུ་གནས་ཀྱི་མཚན་ཉིད། འཇིག་རྟེན་པའི་ལམ་གནས་གྱུར་པའི་ཐེག་ཆེན་འཕགས་པའི་ཡེ་ཤེས། མདོ་སྡེ་རྒྱན་ལྟར་ན། སློབ་ལམ་གནས་གྱུར་པ་རྫོགས་པའི་སངས་རྒྱས་ཀྱི་ཡེ་ཤེས། ཆོས་དང་དོན་དང་ཡི་གེ་དང་ངེས་ཚིག་དང་སྔོན་ཕྱིའི་མཐའི་དགོངས་པ་ལ་མཁས་པ་ལྔའི་མཚན་ཉིད་རིམ་པ་ལྟར། གསུང་རབ་མང་དུ་ཐོས་པའི་ཤེས་རབ་དང༌། གསུང་རབ་ཀྱི་དོན་ཤེས་པ་དང༌། ངེས་ཚིག་བཟང་པོའི་ཡི་གེ་ཤེས་པ་དང༌།
བདག་ཉིད་ཀྱི་ལྗོངས་ཀྱི་མིང་ལ་མ་ཞེན་པར་ཐ་སྙད་བྱེད་པ་ཤེས་པ་དང༌། སྔར་ཟིན་པའི་ཆོས་རྣམས་ལ་བརྟེན་ཏེ་ཕྱིས་དགོངས་པ་རྟོགས་པས་ཐོས་པ་ཙམ་ལས་ངེས་པར་འབྱུང་བར་བྱ་བ་ཤེས་པ། ཆོས་ལ་གནས་པ་རྫོགས་པའི་མཚན་ཉིད། ཐོས་བསམ་དང་སྒོམ་གཉིས་ཀ་ཟུང་འབྲེལ་དུ་སྒྲུབ་པ། ཤིན་ཏུ་རྒྱས་པར་བསྟན་པ་ཕར་ཕྱིན་སྤྱིའི་མཚན་ཉིད། དམ་པ་དྲུག་ལྡན་གྱི་ལམ། དབྱེ་ན་དྲུག་གི་མཚན་ཉིད། རིམ་པ་ལྟར། དམ་པ་དྲུག་ལྡན་གྱི་ལམ་གང་ཞིག་ཅེས་ཀུན་ལ་སྦྱར་ཏེ། སྦྱིན་བྱའི་རྫས་གཏོང་བ་དང༌།
ཉེས་སྤྱོད་སྤོང་བའི་སེམས་པ་དང༌། སྲན་ཐུབ་པ་དང༌། དགེ་བ་ལ་སྤྲོ་བ་དང༌། སེམས་རྩེ་གཅིག་པ་དང༌། ཆོས་རབ་ཏུ་རྣམ་འབྱེད། དགོངས་ལྡེམ་དགོངས་ཀྱི་མཚན་ཉིད། རིམ་པ་ལྟར་དགོངས་གཞི་དང་དགོངས་པ་གཙོ་བོར་སྟོན་པའི་མདོ། དགོངས་པ་ལ་དབྱེ་ན། མཉམ་ཉིད་དང༌། དུས་གཞན་དང༌།
དོན་གཞན་དང༌། གང་ཟག་གི་བསམ་པ་ལ་དགོངས་པ་བཞིའི་མཚན་ཉིད་རིམ་པ་ལྟར། སངས་རྒྱས་ལ་བརྙས་པའི་གཉེན་པོར་ཆོས་སྐུ་མཉམ་པ་དང༌། ལེ་ལོའི་གཉེན་པོར་དུས་རིང་མོ་ན་དེ་ལྟར་འགྱུར་བ་ལ་དང༌། བདེན་ཞེན་གྱི་གཉེན་པོར་ངོ་བོ་ཉིད་གསུམ་ལ་དང༌། མཆོག་འཛིན་གྱི་གཉེན་པོར་དམན་མཆོག་གི་ལྟོས་པ་ཐ་དད་ལ་དགོངས་ནས་གསུང་པའི་མདོ། ལྡེམ་དགོངས་ལ་དབྱེ་ན་གཞུག་པ་དང༌། མཚན་ཉིད་དང༌། གཉེན་པོ་དང༌། སྒྱུར་བ་ལ་ལྡེམ་པོར་དགོངས་པ་བཞིའི་མཚན་ཉིད་རིམ་པ་ལྟར།
བསྟན་པ་ལ་གཞུག་པའི་ཆེད་དུ་དོན་གཞན་ལ་དང༌། བདེན་ཞེན་གྱི་གཉེན་པོར་དོན་གཞན་ལ་དང༌། གདུལ་བྱ་ཉེ་རིང་ལ་སྤང་བྱ་གང་དང་གང་ཡོད་པ་དེའི་གཉེན་པོར་དགོངས་པ་བཞི་ཅི་རིགས་པ་ལ་དགོངས་ནས་གསུང་པའི་མདོ། ཆོས་རྟོགས་སླ་བའི་གཉེན་པོར་དགོངས་གཞིའི་བརྗོད་བྱ་ཟབ་མོ་ལ་དགོངས་ནས་རྗོད་བྱེད་གཞན་གྱིས་གསུངས་པའི་མདོ། དྲང་དོན་དང་ངེས་དོན་གྱི་མཚན་ཉིད། རིམ་པ་ལྟར། དངོས་ཀྱི་བརྗོད་བྱ་ལ་གནོད་བྱེད་ཡོད་པས་དགོངས་པ་གཞན་བཙལ་དགོས་པའི་མདོ། དངོས་ཀྱི་བརྗོད་བྱ་ལ་གནོད་བྱེད་མེད་པས་དགོངས་པ་གཞན་བཙལ་མི་དགོས་པའི་མདོའོ། ། ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ་ལས་ལེའུ་གསུམ་པའི་ཆོས་རྣམས་ཀྱི་མཚན་ཉིད་དེ་གསུམ་པའོ།། །། ཐོབ་པ་རྣམ་ངེས་ལ།
ཐོབ་པ་པོ་གང་ཟག་དང༌། ཐོབ་བྱ་མངོན་རྟོགས་དང༌། མངོན་རྟོགས་སུ་འདུས་པའི་ཡོན་ཏན་གསུམ་གྱི་དང་པོའི་མཚན་ཉིད། རྒྱུན་གྱིས་བསྡུས་པའི་སེམས་དང་བཅས་པའི་ཕུང་པོའི་རྒྱུན། དབྱེ་ན་སྡེ་ཚན་བདུན་གྱི་དང་པོ་སྤྱོད་པས་རབ་ཏུ་དབྱེ་བའི་མཚན་ཉིད། སྤང་བྱ་རྒྱུད་ལ་བསྟེན་པས་ཕྱེ་བའི་གང་ཟག དབྱེ་ན་བདུན་གྱི་འདོད་ཆགས་ལ་སྤྱོད་པའི་གང་ཟག་གི་མཚན་ཉིད། འདོད་ཆགས་ཤས་ཆེ་ཞིང་རྒྱུན་རིང་བའི་གང་ཟག ཞེ་སྡང་དང་གཏི་མུག་དང་ང་རྒྱལ་རྣམ་རྟོག་ལ་སྤྱོད་པ་བཞི་ལའང་བསྒྲེའོ། ། ཆ་མཉམ་པ་ལ་སྤྱོད་པ་དང་ཉོན་མོངས་ཆུང་བའི་གང་ཟག་གི་མཚན་ཉིད།
རིམ་པ་ལྟར་ཡུལ་མཐུན་པར་ཉོན་མོངས་འབྱུང་བ་དང༌། ཉོན་མོངས་པ་སྲབ་པའི་རང་བཞིན་དུ་གནས་པའི་གང་ཟག གཉིས་པ་ངེས་པར་འབྱུང་བས་དབྱེ་བའི་མཚན་ཉིད། བྱང་ཆུབ་གསུམ་གང་རུང་དུ་ངེས་པར་འབྱུང་བས་ཕྱེ་བའི་གང་ཟག དབྱེ་ན་ཉན་རང་ཐེག་ཆེན་པའི་གང་ཟག་གསུམ་གྱི་མཚན་ཉིད་རིམ་པ་ལྟར། རིགས་ཅན་གསུམ་གྱི་ནང་ནས་རང་བཞིན་གྱི་དབང་པོ་རྟུལ་འབྲིང་རྣོ་བའི་གང་ཟག་གོ ། ཡང་ན་དངོས་པོའི་མཚན་ཉིད། ཉན་ཐོས་ཀྱི་ལམ་གྱིས་ཉན་ཐོས་ཀྱི་བྱང་ཆུབ་ཏུ་ངེས་པར་འབྱུང་བའི་གང་ཟག དབྱེ་ན་ངེས་པ་དང་མ་ངེས་པ་གཉིས་ཀྱི་མཚན་ཉིད་རིམ་པ་ལྟར། རྐྱེན་དབང་གིས་ཐེག་པ་གཞན་དུ་མི་འགྱུར་བར་ཉན་ཐོས་ཀྱི་བྱང་ཆུབ་ཉིད་དུ་ངེས་པར་འབྱུང་བའི་དང༌།
རྐྱེན་དབང་གིས་ཐེག་པ་གཞན་གྱི་བྱང་ཆུབ་ཏུའང་ངེས་པར་འབྱུང་སྲིད་པའི་ཉན་ཐོས། གཉིས་པའི་མཚན་ཉིད། རང་རྒྱལ་གྱི་ལམ་གྱིས་རང་རྒྱལ་གྱི་བྱང་ཆུབ་ཏུ་ངེས་པར་འབྱུང་བའི་གང་ཟག དབྱེ་ན་ངེས་མ་ངེས་གཉིས་ཀྱི་མཚན་ཉིད་བསྒྲེའོ། ། ཡང་བསེ་རུ་དང་ཚོགས་སྤྱོད་གཉིས་ཀྱི་མཚན་ཉིད་རིམ་པ་ལྟར། སྲིད་པ་ཐ་མ་པའི་ཚེ་རང་དང་ཐེག་པ་གཅིག་པའི་འགྲན་ཟླ་དང་ལྷན་ཅིག་མི་གནས་པ་དང་གནས་པའི་རང་རྒྱལ་གྱི་གང་ཟག ཚོགས་སྤྱོད་ལ་དབྱེ་ན་འཕགས་ལམ་སྔོན་དུ་མ་སོང་བ་དང་སོང་བ་གཉིས་ཀྱི་མཚན་ཉིད་རིམ་པ་ལྟར། སློབ་དཔོན་ལ་དངོས་སུ་ལྟོས་ཏེ་མཐོང་ལམ་མ་སྐྱེས་པ་དང་རང་རྒྱལ་ཚོགས་སྤྱོད་ཀྱི་གང་ཟག ཐེག་ཆེན་པ་དང་དབྱེ་བ་ངེས་མ་ངེས་ཀྱི་མཚན་ཉིད་བསྒྲེའོ། ། སྡེ་ཚན་གསུམ་པ་ཉེ་བར་བརྟན་པས་དབྱེ་བའི་མཚན་ཉིད།
ཚོགས་བསགས་མ་བསགས་ཀྱི་ཕྱེ་བའི་གང་ཟག དབྱེ་ན་ཚོགས་སྦྱོར་བ་གཉིས་ཀྱི་དང་པོ་ལའང་ཚོགས་ལམ་པ་ཚོགས་མ་བསགས་པ་དང༌། བསགས་མ་བསགས་གཉིས་ཀ་དང༌། བསགས་པ་གསུམ་གྱི་མཚན་ཉིད་རིམ་པ་ལྟར། ཐར་པ་ཆ་མཐུན་ཆུང་འབྲིང་ཆེན་པོ་དང་ལྡན་ཞིང་སྦྱོར་ལམ་སྐྱེ་བའི་དུས་ངེས་པ་མེད་པ་དང༌། ངེས་པ་ཐོབ་ཙམ་དང་ཚེ་དེ་ཉིད་ལ་སྐྱེ་བའི་གང་ཟག་སོ་སོར་སྦྱར་རོ། ། སྦྱོར་ལམ་པ་གསུམ་གྱིའང་རིམ་པ་ལྟར། ངེས་འབྱེད་ཆ་མཐུན་ཆུང་འབྲིང་ཆེན་པོ་དང་ལྡན་ཞིང་མཐོང་ལམ་སྐྱེ་བའི་དུས་ངེས་པ་མེད་པ་དང་དུས་ངེས་པ་ཐོབ་ཙམ་དང་ཆོས་མཆོག་པ་མིན་ཞིང་མཐོང་ལམ་ཚེ་དེ་ཉིད་ལ་སྐྱེ་བའི་གང་ཟག སྡེ་ཚན་བཞི་པ་སྦྱོར་བས་དབྱེ་བའི་མཚན་ཉིད། བདེན་པ་མངོན་པར་རྟོགས་པར་བྱ་བའི་ཕྱིར་སྦྱོར་བས་ཕྱེ་བའི་གང་ཟག་དབྱེ་ན་གཉིས་ཀྱི་དད་པས་རྗེས་འབྲང་གི་མཚན་ཉིད།
ཚོགས་ལམ་རྫོགས་པའི་གང་ཟག་དབང་རྟུལ་གང་ཞིག་གཞན་གྱིས་བསྟན་པ་ཙམ་གྱིས་རྗེས་སུ་འབྲང་ནས་བདེན་པ་མངོན་པར་རྟོགས་པར་བྱ་བའི་ཕྱིར་སྦྱོར་བ། ཆོས་ཀྱི་རྗེས་འབྲང་གི་མཚན་ཉིད། ཚོགས་ལམ་རྫོགས་པའི་གང་ཟག་དབང་རྣོན་གང་ཞིག་བདག་ཉིད་ཀྱིས་བདེན་པའི་དབང་དུ་བྱས་པའི་ཆོས་ལ་དཔྱད་ནས་བདེན་པ་མངོན་པར་རྟོགས་པར་བྱ་བའི་ཕྱིར་སྦྱོར་བ། སྡེ་ཚན་བཞི་པ་འབྲས་བུས་ཕྱེ་བའི་མཚན་ཉིད། ཞུགས་འབྲས་གང་རུང་གིས་ཕྱེ་བའི་གང་ཟག དབྱེ་ན་ཉེར་བདུན་གྱི་དད་མོས་དང་མཐོང་ཐོབ་ཀྱི་མཚན་ཉིད། སློབ་པའི་འབྲས་གནས་གང་ཞིག་དད་པ་དང་ཤེས་རབ་ལྷག་པས་ཕྱེ་བའི་གང་ཟག ཕྱིར་མི་འོང་ལུས་མངོན་བྱེད་ཀྱི་མཚན་ཉིད། རྣམ་ཐར་བརྒྱད་ལ་སྙོམས་པར་འཇུག་ནུས་པའི་ཕྱིར་མི་འོང༌། ཤེས་རབ་ཀྱིས་དང་གཉིས་ཀའི་ཆ་ལས་རྣམ་གྲོལ་གྱི་མཚན་ཉིད།
རྣམ་ཐར་བརྒྱད་ལ་སྙོམས་པར་འཇུག་མི་ནུས་པ་དང་ནུས་པའི་དགྲ་བཅོམ། རྒྱུན་ཞུགས་ཞུགས་པའི་མཚན་ཉིད། རྒྱུན་ཞུགས་ཀྱི་འབྲས་བུ་ཐོབ་དོན་དུ་བརྩོན་པའི་ཉན་ཐོས་ཞུགས་པ། དབྱེ་ན་རིམ་སྐྱེས་པ་དང་ཅིག་ཆར་བའི་རྒྱུན་ཞུགས་ཞུགས་པ་གཉིས་ཀྱི་མཚན་ཉིད། རྒྱུན་ཞུགས་ཀྱི་འབྲས་བུ་ཐོབ་དོན་དུ་བརྩོན་པའི་རིམ་གྱིས་པ་དང༌། ཅིག་ཆར་བའི་ཉན་ཐོས་ཞུགས་པ། རྒྱུན་ཞུགས་འབྲས་གནས་ཀྱི་མཚན་ཉིད། སྒོམ་སྤང་འདོད་ཉོན་དགུ་པ་མ་སྤངས་པའི་ཉན་ཐོས་འབྲས་གནས་གང་ཞིག་ཕྱིར་འོང་མིན་པ། དབྱེ་ན་རིམ་གྱིས་པ་དང་ཅིག་ཆར་གྱི་རྒྱུན་ཞུགས་འབྲས་གནས་ཀྱི་མཚན་ཉིད། སྒོམ་སྤང་འདོད་ཉོན་དྲུག་པ་མ་སྤངས་པའི་རིམ་གྱིས་པའི་ཉན་ཐོས་འབྲས་གནས་དང༌།
སྒོམ་སྤང་འདོད་ཉོན་དགུ་པ་མ་སྤངས་པའི་ཅིག་ཆར་བའི་ཉན་ཐོས་འབྲས་གནས། ཡང་ན་རྒྱུན་ཞུགས་འབྲས་གནས་གང་ཞིག་ཁམས་གསུམ་གྱི་སྒོམ་སྤང་ཉོན་མོངས་རྣམ་པས་རིམ་གྱིས་དང་ཅིག་ཆར་སྤོང་བར་འགྱུར་བ། ཡང་འབྲས་གནས་ཙམ་པོ་དང་ཁྱད་པར་ཅན་གཉིས་ཀྱི་མཚན་ཉིད། དེ་གང་ཞིག་འབྲས་བུ་ཕྱི་མ་ཐོབ་དོན་དུ་མི་བརྩོན་པ་དང་བརྩོན་པ། རིམ་གྱིས་པའི་ཙམ་ཁྱད་གཉིས་ཀྱི་མཚན་ཉིད། རིམ་གྱིས་པའི་རྒྱུན་ཞུགས་འབྲས་གནས་གང་ཞིག་ཕྱིར་འོང་ཐོབ་དོན་དུ་མི་བརྩོན་པ་དང་བརྩོན་པ། ཅིག་ཆར་བའི་ཙམ་ཁྱད་གཉིས་ཀྱི་མཚན་ཉིད། ཅིག་ཅར་པའི་དེ་གང་ཞིག་དགྲ་བཅོམ་ཐོབ་དོན་དུ་མི་བརྩོན་པ་དང་བརྩོན་པ། ཕྱིར་འོང་ཞུགས་པའི། ཕྱིར་འོང་གི་འབྲས་བུ་ཐོབ་དོན་དུ་བརྩོན་པའི་ཉན་ཐོས་ཞུགས་པ།
འབྲས་བུ་ཐོད་རྒལ་བའི་དང་མཐར་གྱིས་པའི་ཕྱིར་འོང་ཞུགས་པ་གཉིས་ཀྱི་མཚན་ཉིད། རྒྱུན་ཞུགས་མ་ཐོབ་པ་དང་ཐོབ་ཟིན་ནས་ཕྱིར་འོང་གི་འབྲས་བུ་ཐོབ་དོན་དུ་བརྩོན་པའི་ཉན་ཐོས་ཞུགས་པ། ཕྱིར་འོང་འབྲས་གནས་ཀྱི་མཚན་ཉིད། སྒོམ་སྤང་འདོད་ཉོན་དགུ་པ་མ་སྤངས་པའི་ཉན་ཐོས་འབྲས་གནས་གང་ཞིག་རྒྱུན་ཞུགས་མིན་པ། དབྱེ་ན་འབྲས་བུ་ཐོད་རྒལ་བ་དང་རིམ་གྱིས་པའི་ཕྱིར་འོང་འབྲས་གནས་གཉིས་ཀྱི་མཚན་ཉིད། མཐོང་ལམ་མ་ཐོབ་གོང་དུ་དང༌། རྒྱུན་ཞུགས་མཐོང་ལམ་གྱིས་ཐོབ་ཟིན་ནས་སྒོམ་སྤང་འདོད་ཉོན་དགུ་པ་མན་ཆད་གང་རུང་སྤངས་ཤིང་དགུ་པ་མ་སྤངས་བའི་འབྲས་བུ་ཐོད་རྒལ་བ་དང་རིམ་གྱིས་པའི་ཉན་ཐོས་འབྲས་གནས། འབྲས་བུ་རིམ་སྐྱེས་པ་ལའང་འཇིག་རྟེན་པ་དང་འདས་པའི་ལམ་གྱིས་ཐོབ་པ་གཉིས་ཀྱི་མཚན་ཉིད། རྒྱུན་ཞུགས་མཐོང་ལམ་གྱིས་ཐོབ་ཟིན་ནས་འཇིག་རྟེན་པ་དང་འཇིག་རྟེན་ལས་འདས་པའི་སྒོམ་ལམ་གྱིས་སྒོམ་སྤང་འདོད་ཉོན་དྲུག་པ་སྤངས་པས་འབྲས་བུ་ཐོབ་པའི་ཕྱིར་འོང་འབྲས་གནས། ཡང་ཕྱིར་འོང་འབྲས་གནས་ཙམ་ཁྱད་གཉིས་ཀྱི་མཚན་ཉིད།
ཕྱིར་འོང་འབྲས་གནས་གང་ཞིག་ཕྱིར་མི་འོང་ཐོབ་དོན་དུ་མི་བརྩོན་པ་དང་བརྩོན་པ། ཕྱིར་མི་འོང་ཞུགས་པའི་བསྒྲེའོ། ། དབྱེ་ན་ཐོད་རྒལ་བ་དང་རིམ་གྱིས་པའི་ཞུགས་པ་གཉིས་ཀྱི་མཚན་ཉིད། ཕྱིར་མི་འོང་མ་ཐོབ་པར་དང་ཐོབ་ཟིན་ནས་ཕྱིར་མི་འོང་གི་འབྲས་བུ་ཐོབ་དོན་དུ་བརྩོན་པའི་ཉན་ཐོས་ཞུགས་པ། ཕྱིར་མི་འོང་འབྲས་གནས་ཀྱི་མཚན་ཉིད། སྒོམ་སྤང་འདོད་ཉོན་དགུ་པ་སྤངས་པའི་ཉན་ཐོས་སློབ་པའི་འབྲས་གནས། དབྱེ་ན་འབྲས་བུ་ཐོད་རྒལ་བ་དང་རིམ་གྱིས་པ་གཉིས་ཀྱི་མཚན་ཉིད། མཐོང་ལམ་མ་ཐོབ་གོང་དུ་དང་ཕྱིར་འོང་ཐོབ་ཟིན་ནས་སྒོམ་སྤང་འདོད་ཉོན་དགུ་པ་སྤངས་པའི་ཉན་ཐོས་སློབ་པའི་འབྲས་གནས། འབྲས་བུ་རིམ་གྱིས་པ་ལའང་འཇིག་རྟེན་པ་དང་འདས་པའི་ལམ་གྱི་ཐོབ་པ་གཉིས་ཀྱི་མཚན་ཉིད། ཕྱིར་འོང་ཐོབ་ཟིན་ནས་འཇིག་རྟེན་པ་དང་འཇིག་རྟེན་ལས་འདས་པའི་སྒོམ་ལམ་གྱི་སྒོམ་སྤང་འདོད་ཉོན་དགུ་པ་སྤངས་པས་འབྲས་བུ་ཐོབ་པའི་ཕྱིར་མི་འོང་འབྲས་གནས།
ཡང་ཙམ་ཁྱད་གཉིས་ཀྱི་བསྒྲེའོ། ། དགྲ་བཅོམ་ཞུགས་པའི་བསྒྲེའོ། ། དབྱེ་ན་གཅིག་ཆར་བ་དང་མཐར་གྱིས་བའི་ཞུགས་པ་གཉིས་ཀྱི་མཚན་ཉིད། ཁམས་གསུམ་གྱི་ཉོན་མོངས་རྣམ་པས་ཅིག་ཆར་སྤོང་བས་དང༌། སྒོམ་སྤང་འདོད་ཉོན་དགུ་པ་སྤང་ནས་དགྲ་བཅོམ་ཐོབ་དོན་དུ་བརྩོན་པའི་ཉན་ཐོས་ཞུགས་པ། དགྲ་བཅོམ་འབྲས་གནས་ཀྱི་མཚན་ཉིད། སྲིད་རྩེའི་ཉོན་མོངས་དགུ་པ་སྤངས་པའི་འམ་ཁམས་གསུམ་ལས་འདོད་ཆགས་དང་བྲལ་བའི་ཉན་ཐོས་འབྲས་གནས། དབྱེ་ན་ཅིག་ཆར་བ་དང་རིམ་གྱིས་པ་གཉིས་ཀྱི་མཚན་ཉིད། སློབ་ལམ་གྱི་ཚེ་ཁམས་གསུམ་གྱི་སྒོམ་སྤང་ཉོན་མོངས་རྣམས་པས་ཅིག་ཆར་དང་རིམ་གྱིས་སྤངས་པས་ཐོབ་པའི་དགྲ་བཅོམ། ཡང་དུས་སྦྱོར་དུས་མི་སྦྱོར་གཉིས་ཀྱི་མཚན་ཉིད།
མཐུན་རྐྱེན་ཚང་བ་སོགས་དུས་ཀྱི་སྦྱོར་བ་ལ་ལྟོས་ནས་དང་འདོད་དགུར་རྣམ་གྲོལ་མངོན་དུ་བྱེད་པའི་དགྲ་བཅོམ། ཡང་རྒྱུན་ཞུགས་གཉིས་ཀྱི་རེ་ལྟར་ཐོག་ན་སྲིད་པ་ལན་བདུན་པའི་མཚན་ཉིད། འདོད་པའི་ལྷ་མིར་སྐྱེ་བ་ལན་བདུན་བླང་ནས་མྱ་ངན་ལས་འདའ་བའི་རྒྱུན་ཞུགས་འབྲས་གནས། རིགས་ནས་རིགས་སྐྱེའི་མཚན་ཉིད། སྒོམ་སྤངས་འདོད་ཉོན་གསུམ་མམ་བཞི་སྤངས་ཤིང་དེའི་གཉེན་པོ་ཟག་མེད་ཐོབ་ལ་འདོད་པའི་ལྷའམ་མིར་སྐྱེ་བ་རིགས་མཐུན་གཉིས་སམ་གསུམ་བླང་ནས་མྱ་ངན་ལས་འདའ་བའི་རྒྱུན་ཞུགས་འབྲས་གནས་ཁྱད་པར་ཅན། དབྱེ་ན་གཉིས་ཀྱི་མཚན་ཉིད་སོ་སོར་ཕྱེ་བའོ། ། ཕྱིར་འོང་བར་ཆད་གཅིག་པའི་མཚན་ཉིད། སྒོམ་སྤང་འདོད་ཉོན་བདུན་པའམ་བརྒྱད་པ་སྤངས་ཤིང་འདོད་ལྷར་སྐྱེ་བ་གཅིག་བླང་ནས་མྱ་ངན་འདའ་བའི་ཕྱིར་འོང་འབྲས་གནས་ཁྱད་པར་ཅན། ཕྱིར་མི་འོང་བ་གསུམ་སྟེ། གཟུགས་སུ་ཉེར་འགྲོ་དང་གཟུགས་མེད་དུ་ཉེར་འགྲོ་དང༌།
མཐོང་ཆོས་ཞིའོ། ། དང་པོའི་མཚན་ཉིད། འདོད་པའི་རྟེན་ཅན་གྱི་ཕྱིར་མི་འོང་གང་ཞིག་གཟུགས་ཁམས་སུ་སྲིད་པ་ལེན་པ། དབྱེ་ན་བར་དོར་འདའ་བ་དང༌། སྐྱེས་ནས་འདའ་བ་དང༌། གོང་དུ་འཕོ་བ་གསུམ་གྱི་མཚན་ཉིད། དེ་གང་དག་སྲིད་པ་གཞན་གྱིས་བར་མ་ཆོད་པར་གཟུགས་ཀྱི་བར་སྲིད་དུ་དང༌། སྐྱེ་སྲིད་གཞན་གྱིས་བར་མ་ཆོད་པར་གཟུགས་ཀྱི་སྐྱེ་སྲིད་དུ་དང༌། གཟུགས་ཀྱི་སྐྱེ་སྲིད་གཉིས་བླང་ནས་མྱ་ངན་ལས་འདའ་བ། དང་པོ་ལ་དབྱེ་ན་མྱུར་བར་དང་མྱུར་བ་མིན་པར་དང༌།
ཡུན་རིང་མོ་ཞིག་ནས་འདའ་བ་གསུམ་གྱི་མཚན་ཉིད། དེ་གང་ཞིག་སྲིད་པ་གཞན་གྱིས་བར་མ་ཆོད་པར་གཟུགས་ཀྱི་བར་སྲིད་གྲུབ་མ་ཐག་དང༌། བར་སྲིད་ཅུང་ཟད་ནས་དང༌། བར་སྲིད་ནས་སྐྱེ་སྲིད་དུ་འགྲོ་བར་སེམས་ཤིང་དེ་མ་ཐོབ་པ་ན་མྱ་ངན་ལས་འདའ་བ། སྐྱེས་ནས་འདའ་བ་ལ་དབྱེ་ན། སྐྱེས་མ་ཐག་དང༌། འདུ་བྱེད་མེད་པར་དང༌། འདུ་བྱེད་དང་བཅས་པར་འདའ་བ་གསུམ་གྱི་མཚན་ཉིད། དེ་གང་ཞིག་སྐྱེ་སྲིད་གཞན་གྱིས་བར་མ་ཆོད་པར་གཟུགས་ཀྱི་སྐྱེ་སྲིད་དུ་སྐྱེས་མ་ཐག་དང༌། སྐྱེས་ནས་ཅུང་ཟད་གནས་ཏེ་འབད་མེད་དུ་ལམ་མངོན་དུ་བྱས་ནས་དང༌།
སྐྱེས་ནས་ཚེ་མཇུག་ཏུ་འབད་པས་ལམ་མངོན་དུ་བྱས་ནས་མྱ་ངན་ལས་འདའ་བ། གོང་དུ་འཕོ་བ་ལ་དབྱེ་ན། འོག་མིན་འགྲོ་དང་སྲིད་རྩེར་འགྲོ་གཉིས་ཀྱི་མཚན་ཉིད། གཟུགས་སུ་ཉེར་འགྲོའི་ཕྱིར་མི་འོང་གོང་དུ་འཕོ་བ་གང་ཞིག་འོག་མིན་དུ་དང་སྲིད་རྩེར་མྱ་ངན་ལས་འདའ་བ། དང་པོ་ལ་དབྱེ་ན་འཕར་བ་དང༌། ཕྱེད་དུ་འཕར་བ་དང༌། གནས་ཐམས་ཅད་དུ་འཆི་འཕོ་བ་གསུམ་གྱི་མཚན་ཉིད། འོག་མིན་འགྲོ་གང་ཞིག་འདོད་པ་ནས་ཚངས་རིས་དང་དེ་ནས་འོག་མིན་དུ་སྐྱེས་ནས་དང༌། འདོད་པ་ནས་ཚངས་རིས་དང་དེ་ནས་གནས་གཙང་མ་འོག་མ་གང་རུང་དང་དེ་ནས་འོག་མིན་དུ་སྐྱེས་ནས་དང༌། ཚངས་ཆེན་མ་གཏོགས་གཟུགས་ཀྱི་གནས་གཞན་ཐམས་ཅད་དུ་རིམ་གྱིས་སྐྱེས་ནས་འོག་མིན་དུ་མྱ་ངན་ལས་འདའ་བ།
གཟུགས་མེད་དུ་ཉེར་འགྲོའི་མཚན་ཉིད། གཟུགས་ལས་ཆགས་པ་དང་བྲལ་བའི་འདོད་པའི་རྟེན་ཅན་གྱི་ཕྱིར་མི་འོང་གང་ཞིག་གཟུགས་མེད་དུ་སྐྱེས་ནས་མྱ་ངན་ལས་འདའ་བ། དབྱེ་ན་སྐྱེས་ནས་དང༌། འདུ་བྱེད་མེད་པར་དང༌། འདུ་བྱེད་དང་བཅས་པས་དང༌། གོང་དུ་འཕོ་བ་བཞིའི་མཚན་ཉིད། དེ་གང་ཞིག་སྲིད་པ་གཞན་གྱིས་བར་མ་ཆོད་པར་གཟུགས་མེད་དུ་སྐྱེས་མ་ཐག་དང༌། སྐྱེས་ནས་ཚེ་དཀྱིལ་དུ་འབད་མེད་དུ་ལམ་མངོན་དུ་བྱས་ནས་དང༌། སྐྱེས་ནས་ཚེ་མཇུག་ཏུ་འབད་པས་ལམ་མངོན་དུ་བྱས་ནས་དང༌། གཟུགས་མེད་བཞིར་རིམ་གྱིས་སྐྱེས་ནས་སྲིད་རྩེར་མྱ་ངན་ལས་འདའ་བ།
མཐོང་ཆོས་ཞི་བའི་མཚན་ཉིད། མཐོང་ལམ་ཐོབ་པའི་ཚེ་དེ་ཉིད་ལ་མྱ་ངན་ལས་འདའ་བའི་ཕྱིར་མི་འོང༌། འཕར་གསུམ་གྱི་དབྱེ་བ་དང་གཟུགས་མེད་དུ་ཉེར་འགྲོ་དང་མཐོང་ཆོས་ཞི་ནི་འདིར་མ་གསུངས་ཀྱང་གཞན་དུ་གསུངས་སོ། ། སྤེལ་སྒོམ་གྱི་མཚན་ཉིད། སྒོམ་ཐུན་གཅིག་ལ་བསམ་གཏན་བཞི་པ་ཟག་བཅས་དང་ཟག་མེད་སྤེལ་ནས་སྒོམ་པའི་རྣལ་འབྱོར། དབྱེ་ན་ཆུང་ངུ་དང་འབྲིང་དང་ཆེན་པོ་དང་ཆེས་ཆེ་བ་དང་ཤིན་ཏུ་ཆེས་ཆེ་བ་ལྔའི་མཚན་ཉིད། སྒོམ་ཐུན་གཅིག་ལ་བསམ་གཏན་བཞི་པ་ཟག་བཅས་དང་ཟག་མེད་གསུམ་དང༌། དྲུག་དང༌། དགུ་དང༌། བཅུ་གཉིས་དང༌།
བཅོ་ལྔ་ལ་སྤེལ་ནས་སྒོམ་པའི་རྣལ་འབྱོར། དགྲ་བཅོམ་ལ་དབྱེ་ན། ཡོངས་སུ་ཉམས་པ་དང༌། བདག་གསོད་པ་དང༌། རྗེས་སུ་བསྲུང་བ་དང༌། གནས་པ་ལས་མི་བསྐྱོད་པ་དང༌། རབ་ཏུ་རྟོགས་པའི་འོས་སུ་གྱུར་པ་དང༌། མི་གཡོ་བའི་ཆོས་ཅན་དྲུག་གི་མཚན་ཉིད། མཐོང་ཆོས་ལ་བདེར་གནས་ཀྱི་སྙོམས་འཇུག་ལས་ཉམས་པར་ངེས་པའི་དགྲ་བཅོམ་དབང་རྟུལ་དང༌། དེ་ལས་རང་གིས་རང་མི་གསོད་ན་ཉམས་ཤིང་གསོད་ན་མི་ཉམས་པའི་དང༌།
དེ་ལས་གཡོས་ན་ཉམས་ཤིང་མ་གཡོས་ན་མི་ཉམས་པའི་དང༌། དེ་ལས་མི་ཉམས་ཤིང་དབང་པོ་སྦྱོང་བའི་སྐལ་བ་ཅན་མིན་པའི་དང༌། དབང་པོ་སྦྱོང་བའི་སྐལ་བ་ཅན་ཡིན་པའི་དགྲ་བཅོམ་དབང་རྟུལ་དང༌། དེ་ལས་ཡེ་མི་ཉམས་པའི་དགྲ་བཅོམ་དབང་རྣོན། ཁམས་ཀྱི་དབྱེ་བའི་མཚན་ཉིད། ཁམས་གསུམ་གང་རུང་གི་རྟེན་ཅན་གྱིས་ཕྱེ་བའི་གང་ཟག དབྱེ་ན་བཅུ་གཉིས་ཀྱི་སོ་སྐྱེ་དང་སློབ་མི་སློབ་དགུའི་མཚན་ཉིད། གཞུང་བཞིན་སྦྱར་རོ། ། འདོད་གཟུགས་ན་སྤྱོད་པའི་བྱང་སེམས་ཀྱི་མཚན་ཉིད། དབང་ཐོབ་པས་གཟུགས་མེད་དུ་སྐྱེ་བ་སྤང་ནས་འདོད་གཟུགས་སུ་སྐྱེ་བ་འཛིན་པའི་བྱང་སེམས།
འདོད་པ་ན་སྤྱོད་པའི་རང་རྒྱལ་གྱི་མཚན་ཉིད། རྫོགས་པའི་སངས་རྒྱས་དང་ཉན་ཐོས་མེད་པའི་ཞིང་དུ་འདོད་པའི་རྟེན་ལ་རང་དོན་དུ་བྱང་ཆུབ་མངོན་དུ་བྱེད་པའི་གང་ཟག ཡང་ན་འདོད་པའི་རྟེན་ལ་རང་གཅིག་པུའི་དོན་དུ་བདག་ཉིད་ཀྱིས་བྱང་ཆུབ་རྟོགས་པའི་གང་ཟག འདོད་པ་ན་སྤྱོད་པའི་བསམ་གྱིས་མི་ཁྱབ་པའི་དེ་ཤེས་པའི། འདོད་ཁམས་སུ་མཛད་པ་བཅུ་གཉིས་སྟོན་པའི་སངས་རྒྱས། སྤྱད་པས་དབྱེ་བའི་མཚན་ཉིད། བྱང་ཆུབ་ཆེན་པོའི་དོན་དུ་སྤྱོད་པ་སྤྱད་པས་ཕྱེ་བའི་གང་ཟག དབྱེ་ན་མོས་པ་དང༌། ལྷག་པའི་བསམ་པས་དང༌། མཚན་མ་དང་བཅས་པར་དང༌།
མཚན་མ་མེད་པར་དང༌། མངོན་པར་འདུ་བྱ་བ་མེད་པར་སྤྱོད་པའི་བྱང་སེམས་ལྔའི་མཚན་ཉིད། ཆོས་ཉིད་ལ་སྤྱིའི་ཚུལ་གྱིས་མོས་ཡུལ་དུ་བྱེད་པའི་བྱང་སེམས་དང༌། ལྷག་བསམ་དག་པའི་ས་ལ་གནས་པའི་དང༌། རེས་འགའ་མི་འདོད་བཞིན་དུ་མཚན་མ་དང་འདྲེ་ཞིང་གཟུང་འཛིན་མངོན་གྱུར་དུ་འབྱུང་བའི་དང༌། སྒྲིམས་ནས་ཅི་སྲིད་འདོད་པར་མཚན་འཛིན་མངོན་གྱུར་མི་འབྱུང་བའི་དང༌། ལྷུན་གྲུབ་ཏུ་མི་རྟོག་པའི་ཡེ་ཤེས་འབྱུང་བའི་བྱང་སེམས་འཕགས་པ། གཉིས་པ་ཐོབ་བྱ་མངོན་རྟོགས་ཀྱི་མཚན་ཉིད། མངོན་སུམ་མམ་མངོན་སུམ་ལ་ཕྱོགས་པས་བདེན་བཞི་ཡང་དག་པར་ཁོང་དུ་ཆུད་པའི་རྟོགས་པ། དབྱེ་ན་བཅུའི་ཆོས་མངོན་རྟོགས་ཀྱི་མཚན་ཉིད།
བདེན་བཞི་སྟོན་པའི་གསུང་རབ་ལ་ཚོགས་ལམ་གྱིས་བསྡུས་པའི་མོས་དད་ཆེན་པོ་ཐོབ་པའི་རྟོགས་པ། དོན་མངོན་རྟོགས་ཀྱི། བདེན་བཞི་སྟོན་པའི་གསུང་རབ་ཀྱི་དོན་ལ་སྦྱོར་ལམ་གྱིས་བསྡུས་པའི་བདེན་པ་ལ་ཆོས་ངེས་པར་སེམས་པའི་བཟོད་པ་ཆེན་པོ་ཐོབ་པའི་རྟོགས་པ། དེ་ཁོ་ན་ཉིད་ཀྱི་མངོན་རྟོགས་ཀྱི། བདེན་བཞིའི་གནས་ལུགས་མངོན་སུམ་དུ་རྟོགས་པའི་མཐོང་ལམ་གྱིས་བསྡུས་པའི་རྟོགས་པ། རྗེས་ལ་མངོན་རྟོགས་ཀྱི། བདེན་བཞིའི་གནས་ལུགས་མཐོང་ཟིན་སྒོམ་ལམ་གྱིས་བསྡུས་པའི་རྟོགས་པ། དཀོན་མཆོག་མངོན་རྟོགས་ཀྱི། ཟག་མེད་ཀྱི་ཤེས་པས་དཀོན་མཆོག་གི་ཡོན་ཏན་ཤེས་ནས་ཡིད་ཆེས་པའི་རྟོགས་པ། ཀུན་ཏུ་མི་འབྱུང་བའི་མངོན་རྟོགས་ཀྱི།
ཟག་མེད་ཀྱི་སྡོམ་པ་ཐོབ་པས་རང་རྒྱུད་ཀྱི་ངན་སོང་རྒྱུ་དང་བཅས་པ་ཟད་པར་ཡིད་ཆེས་པའི་རྟོགས་པ། མཐར་ཐུག་མངོན་རྟོགས་ཀྱི། ཟད་མི་སྐྱེ་ཤེས་པའི་མཐར་ཕྱིན་པའི་ལམ་གྱིས་བསྡུས་པའི་རྟོགས་པ། ཉན་ཐོས་ཀྱི་མངོན་རྟོགས་ཀྱི། ཐེག་པ་གསུམ་ལས་རང་བཞིན་གྱིས་དབང་པོ་རྟུལ་པོ་མྱང་འདས་སུ་བགྲོད་བྱེད་ཀྱི་རྟོགས་པ། རང་རྒྱལ་གྱི་མངོན་རྟོགས་ཀྱི། ཐེག་པ་གསུམ་ལས་རང་བཞིན་གྱི་དབང་པོ་འབྲིང་པོ་མྱང་འདས་སུ་ཕྱིན་བྱེད་ཀྱི་རྟོགས་པ། བྱང་སེམས་ཀྱི་མངོན་རྟོགས་ལ་ཤེས་བྱ་དང་མངོན་དུ་བྱ་བའི་མངོན་རྟོགས་གཉིས་ཀྱི་དང་པོའི་མཚན་ཉིད། ཉན་རང་གི་རིགས་ཅན་རྣམས་འདུལ་བའི་ཆེད་དུ་བྱང་སེམས་ཀྱི་ཡོན་ཏན་ཡར་ལྡན་དུ་རང་ལ་སྐྱེད་ནས་ཤེས་བྱའི་མངོན་རྟོགས། གཉིས་པའི་མཚན་ཉིད།
རྫོགས་པའི་སངས་རྒྱས་སུ་བགྲོད་བྱེད་ཀྱི་མངོན་རྟོགས། གསུམ་པ་མངོན་རྟོགས་སུ་འདུས་པའི་ཡོན་ཏན་གྱི་མཚན་ཉིད། ལམ་ལ་བསླབ་པས་ཐོབ་པའི་ཕན་ཡོན། དབྱེ་ན། ཚད། རྣམ། ཟིལ། ཟད། ཉོན། བསམ།
སོ། མངོན། མཚན། ཡོངས། སྟོབས། མི། དྲན། བསྲུངས། བསྙེལ། བག
ཐུགས། སངས། རྣམ། བཅུ་དགུ་དང་པོ་ཚད་མེད་ཀྱི་མཚན་ཉིད། དམིགས་ཡུལ་སེམས་ཅན་ཚད་མེད་པ་ལ་བརྩེ་བའི་ཞི་ལྷག་མཚུངས་ལྡན་དང་བཅས་པ། དབྱེ་ན་དམིགས་པའི་སྒོ་ནས་སེམས་ཅན་དང༌། ཆོས་དང༌། དམིགས་པ་མེད་པའི་ཚད་མེད་གསུམ་གྱི་མཚན་ཉིད། དམིགས་ཡུལ་རྫས་སུ་ཡོད་པའི་དང༌། ཕུང་པོ་ཆོས་ཙམ་ལ་བཏགས་པའི་དང༌།
སྒྱུ་མ་ལྟ་བུའི་སེམས་ཅན་ཚད་མེད་པ་ལ་བརྩེ་བའི་ཞི་ལྷག་མཚུངས་ལྡན་དང་བཅས་པ། རྣམ་པའི་སྒོ་ནས་བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་ཚད་མེད་པ་བཞིའི་མཚན་ཉིད། སེམས་ཅན་ཚད་མེད་པ་བདེ་བ་དང་ཕྲད་པར་དང༌། སྡུག་བསྔལ་དང་བྲལ་བར་དང༌། བདེ་བ་དང་མི་འབྲལ་བར་དང༌། ཆགས་སྡང་དང་བྲལ་བར་འདུན་པའི་ཞི་ལྷག་མཚུངས་ལྡན་དང་བཅས་པ། རྣམ་ཐར་གྱི།
རྣམ་ཐར་བརྒྱད་གང་རུང་གི་སྒྲིབ་པ་ལ་ཐར་པའི་ཆེད་དུ་སྒོམ་པའི་ཞི་ལྷག་གམ་སྙོམས་མཇུག དབྱེ་ན་བརྒྱད་ཀྱི་གཟུགས་ཅན་དང་གཟུགས་མེད་ལ་ལྟ་བའི་རྣམ་ཐར་གཉིས་ཀྱི་མཚན་ཉིད། སྤྲུལ་པའི་སྒྲིབ་པ་ལས་ཐར་བའི་ཆེད་དུ་རྣལ་འབྱོར་པ་བདག་ལ་གཟུགས་ཅན་དུ་དང་གཟུགས་ཅན་མིན་པར་འདུ་ཤེས་པས་ཕྱིའི་གཟུགས་ལ་སྣ་ཚོགས་ཀྱི་རྣམ་པར་མོས་པའི་ཞི་ལྷག་མཚུངས་ལྡན་དང་བཅས་པ། སྡུག་པའི་རྣམ་ཐར་གྱི་མཚན་ཉིད། སྡུག་མི་སྡུག་སྤྲུལ་པ་ལ་སྤྲུལ་སྙིང་འདོད་མི་འདོད་ཀྱི་སྒྲིབ་པ་ལས་ཐར་བའི་ཆེད་དུ་གཟུགས་ཀུན་སྡུག་པར་རོ་གཅིག་པར་མོས་པའི་ཞི་ལྷག་མཚུངས་ལྡན་དང་བཅས་པ། གཟུགས་མེད་ཀྱི་རྣམ་ཐར་བཞིའི་མཚན་ཉིད་རིམ་པ་ལྟར། གཟུགས་ཀྱི་རོ་མྱང་ལས་ཐར་པའི་ཆེད་དུ་ཐར་པ་དང་རྗེས་སུ་མཐུན་པའི་ནམ་མཁའ་དང་རྣམ་ཤེས་མཐའ་ཡས་སྐྱེ་མཆེད་ཀྱི་སྙོམས་འཇུག་སྒོམ་པའི་དང༌། ཅི་ཡང་མེད་པའི་དང༌། འདུ་ཤེས་མེད་འདུ་ཤེས་མེད་མིན་གྱི་སྙོམས་འཇུག་སྒོམ་པའི་ཞི་ལྷག་མཚུངས་ལྡན་དང་བཅས་པ། འགོག་པའི་རྣམ་ཐར་གྱི་མཚན་ཉིད།
ཚོར་འདུ་འགོག་པའི་སྒྲིབ་པ་ལས་ཐར་བའི་ཆེད་དུ་སྒོམ་པའི་འགོག་པའི་སྙོམས་འཇུག ཟིལ་གནོན་གྱི་མཚན་ཉིད། རྣམ་ཐར་གྱིས་མོས་པའི་དམིགས་པ་ལ་དབང་བྱེད་པའི་ཕྱིར་ཟིལ་གྱིས་གནོན་པའི་ཞི་ལྷག་མཚུངས་ལྡན་དང་བཅས་པ། དབྱེ་ན་དབྱིབས་ཀྱི་ཟིལ་གནོན་ནང་གཟུགས་སུ་འདུ་ཤེས་པས་ཕྱིའི་གཟུགས་ཆུང་ངུ་ངན་པ་དང་བཟང་པོ་ལ་ལྟ་བ་དང༌། ཆེན་པོ་ལ་ལྟ་བ་དང༌། ནང་གཟུགས་མེད་པར་འདུ་ཤེས་པས་ཕྱི་ཡི་གཟུགས་ཆུང་ངུ་དང་ཆེན་པོ་ལ་ལྟ་བ་གཉིས་ཏེ་བཞི་དང༌། ཁ་དོག་གི་ཟིལ་གནོན་ནང་གཟུགས་སུ་འདུ་ཤེས་པ་ཁོ་ནས་ཕྱིའི་གཟུགས་སྔོ་སེར་དཀར་དམར་བཞི་ལ་ལྟ་བ་བཞི་སྟེ་བརྒྱད་དོ། ། ཟད་པར་གྱི་མཚན་ཉིད། རྣམ་ཐར་གྱིས་མོས་ཤིང་ཟིལ་གནོན་གྱིས་དབང་དུ་བྱས་པའི་དམིགས་པ་འདོད་དགུར་ཕྲོ་བའི་ཞི་ལྷག་མཚུངས་ལྡན་དང་བཅས་པ། དབྱེ་ན་ཟད་པར་ས་དང༌།
ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་སྟེ་བཅུའོ། ། ཉོན་མོངས་པ་མེད་པའི་ཏིང་ངེ་འཛིན་གྱི་མཚན་ཉིད། བདག་ལ་དམིགས་ནས་གཞན་གྱི་ཉོན་མོངས་པ་འབྱུང་བ་རྗེས་སུ་བསྲུང་བའི་ཞི་ལྷག་མཚུངས་ལྡན་དང་བཅས་པ། དབྱེ་ན་སངས་རྒྱས་དང༌།
ཉན་ཐོས་ཀྱི་གཉིས་སོ། ། བསམ་ནས་ཤེས་པའི་མཚན་ཉིད། གང་ཤེས་པར་འདོད་པ་དེ་བསམ་ནས་ཤེས་པའི་ཞི་ལྷག་མཚུངས་ལྡན་དང་བཅས་པ། དབྱེ་ན་སྔར་བཞིན་གཉིས་སོ། ། སོ་སོ་རིག་པའི་མཚན་ཉིད། མིང་དོན་ངེས་ཚིག་རྣམ་པའི་རབ་དབྱེ་དང་བཅས་པ་གང་རུང་ཐོགས་མེད་དུ་ཤེས་པའི་ཞི་ལྷག་མཚུངས་ལྡན་དང་བཅས་པ། དབྱེ་ན་ཆོས་དང༌། དོན་དང༌། ངེས་ཚིག་དང༌། སྤོབས་པ་སོ་སོ་ཡང་དག་པ་རིག་བཞིའི་མཚན་ཉིད།
མིང་གི་རྣམ་གྲངས་ཐོགས་མེད་དུ་དང༌། མཚན་ཉིད་དང་དགོངས་པའི་དོན་ཐོགས་མེད་དུ་དང༌། ཡུལ་སྐད་དང་ཆོས་ཀྱི་ངེས་ཚིག་ཐོགས་མེད་དུ་དང༌། ཆོས་རབ་ཏུ་དབྱེ་བ་ན་ཐོགས་མེད་དུ་ཤེས་པའི་ཞི་ལྷག་མཚུངས་ལྡན་དང་བཅས་པ། མངོན་ཤེས་ཀྱི་མཚན་ཉིད། རང་གི་བདག་རྐྱེན་བསམ་གཏན་ལ་བརྟེན་ནས། རང་ཡུལ་མངོན་སུམ་དུ་མཐོང་བའི་མཐུ་ཞི་ལྷག་མཚུངས་ལྡན་དང་བཅས་པ། དབྱེ་ན་རྫུ་འཕྲུལ་དང༌། ལྷའི་རྣ་བ་དང༌། སེམས་ཀྱི་རྣམ་གྲངས་དང༌།
སྔོན་གྱི་གནས་རྗེས་སུ་དྲན་པ་དང༌། འཆི་འཕོ་དང་སྐྱེ་བ་དང༌། ཟག་ཟད་ཀྱི་མངོན་ཤེས་དྲུག་གི་མཚན་ཉིད། རྫུ་འཕྲུལ་གྱི་རྣམ་འཕྲུལ་སྣ་ཚོགས་ཤེས་པའི་དང༌། སྒྲ་སྣ་ཚོགས་ཐོས་པའི་དང༌། གཞན་གྱི་སེམས་ཀྱི་སྤྱོད་པ་དུ་མ་ཤེས་པའི་དང༌། རང་གཞན་གྱི་སྔོན་གྱི་ཚེ་རབས་དུ་མ་ཤེས་པའི་དང༌། འཆི་འཕོ་དང་སྐྱེ་བ་ཤེས་པའི་དང༌། ཟག་པ་ཟད་པ་ཤེས་པའི་ཞི་ལྷག་མཚུངས་ལྡན་དང་བཅས་པ། མཚན་དཔེའི་མཚན་ཉིད།
མཚན་ནམ་དཔེ་བྱད་བཟང་པོས་བརྒྱན་པའི་སྐུ་གདུལ་བྱ་ལ་ཀུན་ཏུ་སྟོན་ནུས་པའི་ཞི་ལྷག་མཚུངས་ལྡན་དང་བཅས་པ། དབྱེ་ན་མཚན་སོ་གཉིས་དང༌། དཔེ་བྱད་བརྒྱད་ཅུའོ། ། ཡོངས་སུ་དག་པའི་མཚན་ཉིད། གནས་དང་དམིགས་པ་སོགས་ལ་དབང་བསྒྱུར་བའི་ཞི་ལྷག་མཚུངས་ལྡན་དང་བཅས་པ། དབྱེ་ན་གནས་དང༌། དམིགས་པ་དང༌། ཐུགས་དང༌། མཁྱེན་པ་ཡོངས་སུ་དག་པ་བཞིའི་མཚན་ཉིད། སྐྱེ་འཆི་གནས་གསུམ་ལ་དང༌།
སྤྲུལ་སྒྱུར་ལ་དང༌། ཏིང་ངེ་འཛིན་གྱི་སྒོ་དུ་མ་ལ་དང༌། གཟུངས་ཀྱི་སྒོ་དུ་མ་ལ་དབང་བསྒྱུར་པའི་ཞི་ལྷག་མཚུངས་ལྡན་དང་བཅས་པ། སྟོབས་ཀྱི་མཚན་ཉིད། ཆགས་ཐོགས་མེད་པར་མཁྱེན་པའི་སྟོབས་སུ་གྱུར་པའི་ཞི་ལྷག་མཚུངས་ལྡན་དང་བཅས་པ། དབྱེ་ན་གནས་དང༌། གནས་མིན་པ་དང༌། ལས་བདག་གིར་བྱ་བ་དང༌། བསམ་གཏན་སོགས་ཀྱི་ཀུན་ནས་ཉོན་མོངས་རྣམ་བྱང་དང༌། དབང་པོ་མཆོག་དང་མཆོག་མིན་དང༌།
མོས་པ་སྣ་ཚོགས་དང༌། ཁམས་སྣ་ཚོགས་དང༌། ཀུན་ཏུ་འགྲོ་བའི་ལམ་དང༌། སྔོན་གྱི་གནས་རྗེས་སུ་དྲན་པ་དང༌། འཆི་འཕོ་དང༌། སྐྱེ་བ་དང༌། ཟག་པ་ཟད་པ་མཁྱེན་པའི་སྟོབས་ཏེ་བཅུའི་མཚན་ཉིད། རྒྱུ་དང་རྒྱུ་མིན་དང༌། ལས་བདག་གིར་བྱ་བ་དང༌། བསམ་གཏན་སོགས་ཀྱི་རོ་མྱང་ངེས་འབྱུང་སོགས་དང༌།
གདུལ་བྱའི་དད་སོགས་དབང་པོ་མཆོག་དམན་དང༌། གདུལ་བྱའི་བསམ་སྦྱོར་གྱི་མོས་པ་མཐའ་ཡས་པ་དང༌། གདུལ་བྱའི་རིགས་ཀྱི་བྱེ་བྲག་མཐའ་ཡས་པ་དང༌། འཁོར་འདས་ཀྱི་ལམ་ཀུན་དང༌། སྔོན་གྱི་གནས་རྗེས་སུ་དྲན་པ་དང༌། འཆི་འཕོ་དང་སྐྱེ་བ་དང༌། ཟག་པ་ཟད་པ་ཆགས་ཐོགས་མེད་པར་མཁྱེན་པའི་སྟོབས་སུ་གྱུར་པའི་ཞི་ལྷག་མཚུངས་ལྡན་དང་བཅས་པ། མི་འཇིགས་པ་བཞིའི་མཚན་ཉིད། དོན་གཉིས་ཀྱི་དམ་བཅའ་ལ་སྙེངས་པ་མི་མངའ་བའི་ཞི་ལྷག་མཚུངས་ལྡན་དང་བཅས་པ། དབྱེ་ན་མངོན་པར་བྱང་ཆུབ་པ་ལ་དང༌།
ཟག་པ་ཟད་པ་ལ་དང༌། བར་ཆད་ཀྱི་ཆོས་ལ་དང༌། ངེས་འབྱིན་གྱི་ལམ་ལ་མི་འཇིགས་པ་བཞིའི་མཚན་ཉིད། རང་དོན་རྟོགས་པ་རྫོགས་པར་དང༌། རང་དོན་སྤངས་པ་རྫོགས་པར་དང༌། གཞན་དོན་སྤང་བྱ་ཀུན་སྟོན་པ་དང༌། གཞན་དོན་ཐར་ལམ་ཀུན་སྟོན་པར་ཞལ་གྱིས་བཞེས་པ་ལ་སྙེངས་པ་མི་མངའ་བའི་ཞི་ལྷག་མཚུངས་ལྡན་དང་བཅས་པ། མ་འདྲེས་པའི་དྲན་པ་ཉེར་བཞག་གི་མཚན་ཉིད། འཁོར་གུས་མ་གུས་ལ་ཆགས་སྡང་མེད་པར་ཚོགས་སྡུད་པའི་ཞི་ལྷག་མཚུངས་ལྡན་དང་བཅས་པ། བསྲུང་བ་མེད་པའི་མཚན་ཉིད།
རང་གི་སྒོ་གསུམ་ཡོངས་སུ་དག་པས་འཁོར་གྱི་ནང་དུ་བག་ཚ་བ་མེད་པར་གདམས་པ་དང་རྗེས་སུ་བསྟན་པའི་སྦྱོར་བ་ཞི་ལྷག་མཚུངས་ལྡན་དང་བཅས་པ། བསྙེལ་བ་མི་མངའ་བའི་ཆོས་ཉིད་ཀྱི་མཚན་ཉིད། གདུལ་བྱའི་དོན་དུས་ལས་ཡོལ་བ་མི་མངའ་བའི་ཞི་ལྷག་མཚུངས་ལྡན་དང་བཅས་པ། བག་ཆགས་ལེགས་པར་བཅོམ་པའི་མཚན་ཉིད། སྒོ་གསུམ་གྱི་གནས་ངན་ལེན་གྱི་གཡོ་བ་ཅུང་ཟད་ཀྱང་མི་འབྱུང་བའི་ཞི་ལྷག་མཚུངས་ལྡན་དང་བཅས་པ། ཐུགས་རྗེ་ཆེན་པོའི་མཚན་ཉིད། རྟག་ཏུ་སེམས་ཅན་གྱི་སྡུག་བསྔལ་ལ་དམིགས་པའི་ཞི་ལྷག་མཚུངས་ལྡན་དང་བཅས་པ། སངས་རྒྱས་ཀྱི་ཆོས་མ་འདྲེས་པའི་མཚན་ཉིད། རྟེན་སངས་རྒྱས་ཁོ་ན་ལ་མངའ་བའི་སྒོ་ནས་ཉན་རང་སོགས་ལས་ཐུན་མོང་མིན་པར་མཚོན་བྱེད་ཀྱི་ཡོན་ཏན། དབྱེ་ན་སྤྱོད་པ་དང་རྟོགས་པས་བསྡུས་པ་དྲུག་དྲུག
ཡེ་ཤེས་དང་ཕྲིན་ལས་ཀྱིས་བསྡུས་པ་གསུམ་གསུམ་བཅོ་བརྒྱད་དོ། ། རྣམ་མཁྱེན་གྱི་མཚན་ཉིད། ཆོས་ཐམས་ཅད་ཀྱི་རྣམ་པ་ཀུན་མངོན་སུམ་དུ་མཁྱེན་པའི་ཡེ་ཤེས་མཐར་ཐུག་གོ ། ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ་ལས་ལེའུ་བཞི་པའི་ཆོས་རྣམས་ཀྱི་མཚན་ཉིད་ཏེ་བཞི་པའོ།། །། འབེལ་གཏམ་རྣམ་ངེས་ལ་བདུན་གྱི་དང་པོ་དོན་རྣམ་ངེས་ཀྱི་མཚན་ཉིད། ངོ་བོ་སོགས་དོན་དྲུག་ལས་བརྩམ་ནས་རྟོགས་བྱའི་དོན་གཏན་ལ་འབེབས་པའི་རྣམ་ངེས་གཉིས་པ་རྣམ་བཤད་རྣམ་ངེས་ཀྱི་མཚན་ཉིད། གང་གིས་མདོ་སྡེ་སོགས་འཆད་པའི་ཐབས་སྟོན་པའི་གཞུང༌། དབྱེ་ན་སྒོ་བཅུ་བཞིའི་མཚན་ཉིད་ལ། རྣམ་བཤད་བསྡུ་བའི་སྒོ་ནི། མདོའི་གླེང་གཞི་དང་དགོངས་པ་དང༌།
དགོས་དོན་བསྡུས་དོན་ཚིག་དོན་མཚམས་སྦྱར་བརྒལ་ལན་རྣམས་སྟོན་པའི་གཞུང་ངོ༌། ། དངོས་པོ་བསྡུས་བའི་སྒོ་ནི། བསླབ་པ་གསུམ་སོགས་སྟོན་པའི་གཞུང་ངོ༌། ། ཡན་ལག་དང་ཉེ་བའི་ཡན་ལག་གི་སྒོ་ནི། མདོར་བསྟན་དང་རྒྱས་བཤད་ཀྱི་སྒོ་ནས་སྟོན་པའི་གཞུང་ངོ༌། གོང་ནས་གོང་དུ་མངོན་པར་སྒྲུབ་པའི་སྒོ་ནི། སྔ་མས་ཕྱི་མ་སྒྲུབ་པ་སྟོན་པའི་གཞུང་ངོ༌། ། སྤོང་བའི་སྒོ་ནི། ཆོས་འགའ་ལས་བརྩམས་ཏེ་གང་ཟག་འགའ་སྤོང་བར་སྟོན་པའི་གཞུང་ངོ༌། ། ཡི་གེ་ཡོངས་སུ་སྒྱུར་བའི་སྒོ་ནི།
དངོས་ཀྱི་དོན་གཞན་དུ་བརྗོད་ལ་ཞེས་པའི་དོན་གཞན་དུ་སྒྱུར་བའི་གཞུང་ངོ༌། ། ཆུད་མི་ཟ་བའི་སྒོ་ནི། ཆུད་ཟ་མི་ཟ་ཐབས་དང་དབྱེ་བ་དང་བཅས་པ་སྟོན་པའི་གཞུང་ངོ༌། ། གང་ཟག་རྣམ་པར་གཞག་པའི་སྒོ་ནི། གང་ཟག་གི་དབྱེ་བ་སྟོན་པའི་གཞུང་ངོ༌། ། རབ་ཏུ་དབྱེ་བ་བཞག་པའི་སྒོ་ནི། མུ་བཞི་སོགས་དྲི་བ་རྣམས་ཀྱི་དོན་བརྗོད་པའི་གཞུང་ངོ༌། ། ཚུལ་གྱི་སྒོ་ནི། བཤད་བྱའི་ཚུལ་འཆད་བྱེད་ཀྱི་ཚུལ་གྱིས་སྟོན་པའི་གཞུང་ངོ༌། ། ཡོངས་ཤེས་སོགས་ཀྱི་སྒོ་ནི།
དེ་ཁོ་ནའི་མཚན་ཉིད་སོགས་ཡོངས་ཤེས་སོགས་ཀྱི་ཕན་ཡོན་གྱི་མཚན་ཉིད་ཀྱི་བར་མཚན་ཉིད་བཅུ་སྟོན་པའི་གཞུང་ངོ༌། ། སྟོབས་དང་སྟོབས་མིན་པའི་སྒོ་ནི། ཚིག་གཅིག་མ་བརྗོད་ནའང་དོན་ཚན་དེ་མི་གོ་བས་ཚིག་སོ་སོ་ཀུན་གྱི་ནུས་པ་སྟོན་པའི་གཞུང་ངོ༌། ། བཟླས་ཏེ་བརྗོད་པའི་སྒོ་ནི། སྔར་མདོར་བསྟན་པ་སླར་ཡང་རྒྱས་པར་བསྟན་པའི་ཆེད་དུ་འཆད་པའི་གཞུང་ངོ༌། ། མངོན་པར་སྒྲུབ་པའི་སྒོ་ནི། ཚིག་སོ་སོ་ཚིག་བཞི་སོགས་དང་དེ་རེ་རེ་ཡང་བཞི་སོགས་ཀྱིས་ཐུག་མེད་དུ་མངོན་པར་སྒྲུབ་པའི་གཞུང་ངོ༌། ། གསུམ་པ་རབ་ཏུ་ཕྱེ་ནས་ཀུན་ཏུ་བསྟན་པ་རྣམ་ངེས་ཀྱི་མཚན་ཉིད། ཤེས་བྱའི་དངོས་པོ་རྣམས་མུ་བཞི་སོགས་སུ་ཕྱེས་ནས་གཏན་ལ་འབེབས་པའི་དྲིས་ལན། དྲི་བ་རྣམ་ངེས་ཀྱི།
སྒྲའི་རྣམ་དབྱེ་བདུན་དབྱེ་བ་དང་བཅས་པའི་དྲིས་ལན། བསྡུ་བ་རྣམ་ངེས་ཀྱི། འཇིག་རྟེན་པ་ནས་མི་སློབ་པའི་བར་གནས་བཅུར་བསྡུ་པའི་རྣམ་ངེས། སྨྲ་བ་རྣམ་ངེས་ཀྱི། སྤྱིར་སྨྲ་ཚུལ་དང་ཁྱད་པར་རྒོལ་ཕྱི་རྒོལ་རྩོད་ལུགས་གཏན་ལ་འབེབས་པའི་ཐབས། དབྱེ་ན་བདུན་གྱི་མཚན་ཉིད། སྨྲ་བ་ནི་ངག་ཏུ་བརྗོད་པའི་ཚིག་གོ ། སྨྲ་བའི་ཞལ་ཅེས་པ་ནི། གང་དུ་སྨྲ་བར་བྱ་བའི་དཔང་པོའོ། ། སྨྲ་བའི་གཞི་ནི།
གང་སྨྲ་བར་བྱ་བའི་གནས་སོ། ། སྨྲ་བའི་རྒྱན་ནི། སྨྲ་བའི་ཡོན་ཏན་ནོ། ། སྨྲ་བ་ཆད་པས་བཅད་པ་ནི། ། སྨྲ་བའི་སྐྱོན་ནོ། ། སྨྲ་བ་ལ་ངེས་པར་འབྱུང་བ་ནི། སྐྱོན་ཡོན་བརྟག་ན་སྨྲ་མི་སྨྲའི་ཚོད་ཤེས་པའོ། ། སྨྲ་བ་ལ་གཅེས་སྤྲས་བྱ་བའི་ཆོས་ནི། གང་སྨྲ་བ་ལ་ངེས་པར་དགོས་པའི་ཆོས་སོ། ། བདུན་པ་ལྡེམ་དགོངས་རྣམ་ངེས་ཀྱི་མཚན་ཉིད།
དངོས་སུ་དོན་གཞན་དུ་བརྗོད་ལ་ཞེས་པའི་དོན་གཞན་དུ་སྒྱུར་བའི་གསུང་རབ་བོ། ། ཆོས་མངོན་པ་ཀུན་ལས་བཏུས་པའི་མཚན་ཉིད་རབ་ཏུ་གསལ་བ་ལས་ལེའུ་ལྔ་པའི་ཆོས་རྣམས་ཀྱི་མཚན་ཉིད་ཏེ་ལྔ་པའོ།། །། རྒྱལ་བའི་གསུང་རབ་ཀུན་གྱི་དགོངས་འགྲེལ་མཆོག ། རྒྱ་ཆེན་ཤེས་བྱ་ཡང་དག་འབྱེད་མཛད་ཅིང༌། ། རྣམ་པ་ཀུན་མཁྱེན་ཐུན་མོང་མིན་པའི་རྒྱུ། ། དམ་ཆོས་མངོན་པ་ཀུན་ལས་བཏུས་པ་ཡི། ། བསྡུས་དོན་མཚན་ཉིད་རབ་ཏུ་གསལ་བ་འདི། ། བློ་ལྡན་དོན་གཉེར་ཀུན་ལ་ཕན་ཕྱིར་བསྡེབས། ། དགེ་བས་འགྲོ་ཀུན་རྟག་ཏུ་འདིར་ཞུགས་པས། ། ཀུན་མཁྱེན་ཡེ་ཤེས་གོ་འཕང་མྱུར་ཐོབ་ཤོག །
ཚུལ་འདི་ནི་ཆོས་རྗེ་དཔལ་ལྡན་རྩེ་མོའི་ཞབས་ཀྱི་བཀའ་དྲིན་ལས། ཆོས་མངོན་པའི་སྡེ་སྣོད་ལ་བློའི་སྣང་བ་ཐོབ་པ་གྲགས་པ་རྒྱལ་མཚན་གྱིས་དཔལ་ཨེ་ཝྃ་ཆོས་འབྱུང་གི་གཙུག་ལག་ཁང་ཆེན་པོར་སྦྱར་བའོ། ། འདིས་རྒྱལ་བའི་བསྟན་པ་རིན་པོ་ཆེ་དང་འགྲོ་བ་དཔག་ཏུ་མེད་པ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། ཤུ་བྷཾ།། །། ཨོཾ་སྭ་སྟི། ཆོས་རབ་རྣམ་འབྱེད་རིགས་པའི་ཉི་འོད་ཀྱིས། ། ལེགས་ཕྱེས་མངོན་པའི་སྡེ་སྣོད་པད་དཀར་ཚལ། ། སྙིང་པོའི་གཞུང་ཀུན་བཏུས་པའི་སྦྲང་རྩིའི་བཅུད། ། མཁས་མང་བུང་བས་བསྙེན་པའི་ཚལ་དུ་གྲུབ། ། གང་གི་ཟབ་དོན་འབྱེད་བྱེད་ལེགས་བཤད་ཕུལ། །
འཇམ་མགོན་རིགས་ཀྱི་ཐིག་ལེའི་གསུང་གི་སྤར། ། ཀུན་མཁྱེན་བླ་མའི་ཕྲིན་ལས་ཀྱིས་སྣང་བས། ། བློ་ལྡན་སྤོབས་པའི་ལང་ཚོ་དར་གྱུར་ཅིག ། སརྦ་དཱ་མངྒ་ལཾ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
