ས་སྐྱ་བཀའ་འབུམ།
པོད ༡༩༨
ཨ་ར་པ་ཙ་ན་ལྷ་ལྔའི་དཀྱིལ་ཆོག
༼ཏ༽ ༄༅། །ཨ་ར་པ་ཙ་ན་ལྷ་ལྔའི་དཀྱིལ་ཆོག་བཞུགས།། ༄༅། །རྗེ་བཙུན་འཕགས་པ་ཨ་ར་པ་ཙ་ནའི་དབང་གི་ཆོ་ག་ཡེ་ཤེས་སྣང་བའི་སྒྲོན་མ་ཞེས་བྱ་བ། བླ་མའི་ཞབས་ལ་སྤྱི་བོས་ཕྱག་འཚལ་ལོ། ། གང་གི་སྐུ་དང་གསུང་ནི་མཁའ་ལྟར་མཐའ་ཡས་ཤིང༌། ། ཐུགས་ཀྱིས་ཀུན་མཁྱེན་དེ་ཡི་ཡོན་ཏན་དཔག་མེད་པས། ། འགྲོ་བ་མ་ལུས་སྒྲོལ་མཛད་བཅོམ་ལྡན་འཇམ་དབྱངས་ལ། ། བདག་ནི་མཆོག་ཏུ་དད་པས་རྟག་ཏུ་གུས་ཕྱག་འཚལ། ། སྤྱོད་པའི་རྒྱུད་ཀྱི་སྒོ་ནས་མཁྱེན་རབ་མཆོག ། མགོན་པོ་འཇམ་པའི་དབྱངས་ཀྱི་དཀྱིལ་འཁོར་དུ། །
སློབ་མ་སྨིན་བྱེད་དབང་གི་ཆོ་ག་འདི། ། མཉམ་མེད་བླ་མའི་གསུང་ལ་བརྟེན་དེ་དགོད། ། འདིར་འཇམ་དཔལ་ཨ་ར་པ་ཙ་ནའི་དཀྱིལ་འཁོར་དུ་སློབ་མ་དབང་བསྐུར་བའི་ཆོ་ག་འདི་ལ་བཞི། གང་གིས་བསྐུར་བ་སློབ་དཔོན་གྱི་མཚན་ཉིད། གང་ལ་བསྐུར་བ་སློབ་མའི་མཚན་ཉིད། གང་གི་ཚེ་བསྐུར་བ་དུས་ཀྱི་ཁྱད་པར། ཇི་ལྟར་བསྐུར་ཚུལ་ཆོ་གའི་རིམ་པའོ། ། དང་པོ་ནི་རྗེ་བཙུན་འཇམ་དཔལ་ཨ་ར་པ་ཙ་ནའི་དཀྱིལ་འཁོར་དུ་དབང་ཐོབ་པ་ལ་སོགས་པའི་ཡོན་ཏན་དང་ལྡན་པའོ། ། ཇི་སྐད་དུ། སློབ་དཔོན་མངོན་པར་དབང་བསྐུར་ཞིང༌། །
བློ་ལྡན་རྒྱུད་ནི་མཐོང་བ་དང༌། ། བླ་མ་ལས་ནི་དབང་ཐོབ་ཅིང༌། ། དཀྱིལ་འཁོར་དག་ནི་བྲི་བར་བྱ། ། ཞེས་པ་དང༌། རིགས་བཙུན་གསང་སྔགས་སྤྱོད་པ་ལ། ། མངོན་པར་བརྩོན་ཞིང་གཏན་ལ་ཕབ། ། སྦྱོར་བ་མཁས་ཤིང་ཟུངས་ཐུབ་ལ། ། བྱང་ཆུབ་སེམས་ལ་རྣམ་པར་གནས། ། ཞེས་གསུངས་སོ། ། གཉིས་པ་ནི།
སློབ་མ་དཀོན་མཆོག་གསུམ་ལ་མཆོག་ཏུ་དད་པ་ལ་སོགས་པའི་ཡོན་ཏན་དང་ལྡན་པ་ཇི་སྙེད་ཡོད་པ་གཟུང་བར་བྱ་སྟེ། ཇི་སྐད་དུ། དཀོན་མཆོག་གསུམ་ལ་གང་དད་ཅིང༌། ། ཐེག་པ་ཆེན་པོའི་ལུགས་ལ་དགའ། ། རང་གི་བསླབ་པ་ལ་བརྩོན་པ། ། བསོད་ནམས་འདོད་པས་མདོར་ན་གཟུང༌། ། ཞེས་པ་དང༌། སློབ་མ་དད་ཅིང་རིགས་བཙུན་པ། ། དེ་བཞིན་དཀོན་མཆོག་གསུམ་ལ་དད། ། ཟབ་མོ་ཡི་ནི་བློ་དང་ལྡན། །
སྤྲོ་བ་ཆེ་ཞིང་ཚུལ་ཁྲིམས་ལྡན། ། བཟོད་དང་ལྡན་ཞིང་སེར་སྣ་མེད། ། དཔལ་ལ་ཡི་དམ་བརྟན་པ་ནི། ། བཅུ་འམ་བརྒྱད་དམ་བདུན་ནམ་ལྔ། ། གཅིག་གཉིས་བཞི་ལས་ལྷག་ཀྱང་རུང༌། ། དཔྱད་མི་དགོས་པས་གཟུང་བར་བྱ། ། ཞེས་གསུང་ངོ༌། ། གསུམ་པ་ཟླ་བ་ཡར་ངོའི་ཚེས་གྲངས་དང་རྒྱུ་སྐར་ལ་སོགས་པ་བཟང་པོའི་དུས་སུ་བསྐུར་ཏེ། ཇི་སྐད་དུ། ཚེས་གྲངས་རྒྱུ་སྐར་བྱེད་པ་དང༌། །
རྨི་ལམ་བཟང་པོ་བརྟག་པར་བྱ། ། བཟང་པོ་དག་ལ་ལས་བརྩམས་ཏེ། ། བཟང་པོ་མིན་ལ་བརྩམ་མི་བྱ། ། གང་ཚེ་ཡོ་བྱད་ལྡན་པ་དང༌། ། གང་ཚེ་དད་པ་བདོ་བ་དང༌། ། གང་ཚེ་ལས་ལ་བརྩོན་གྱུར་པ། ། དེ་ཡི་ཚེ་ཡང་དཀྱིལ་འཁོར་བྲི། ། ཞེས་གསུངས་སོ། ། བཞི་པ་ལ་གསུམ། སྔོན་འགྲོ་བསྙེན་པ་བྱ་བ།
དངོས་གཞི་ཆོ་ག་བྱ་བ། རྗེས་མཆོད་ཅིང་གཤེགས་སུ་གསོལ་བའོ། ། དང་པོ་ནི། སྒྲུབ་ཐབས་ནས་འབྱུང་བ་བཞིན་བསྙེན་པ་བྱའོ། ། དེ་ཡང་གཙོ་བོ་ལ་ཨོཾ་ཨ་ར་པ་ཙ་ན་དྷཱིཿཞེས་པ་འབུམ་ཕྲག་གཅིག་བཟླས་ཤིང༌། འཁོར་བཞིའི་སྔགས་དེ་ཉིད་ཁྲི་ཕྲག་རེ་བཟླས་ཏེ། མདོར་ན་འབུམ་དང་བཞི་ཁྲི་བཟླས་པར་བྱའོ། ། དེའི་དུས་སུ་ལྷ་ཐམས་ཅད་དབང་དུ་བྱེད་པའི་འོད་ཟེར་དམར་པོ་འཕྲོ་བའམ། ཡང་ན་བདག་དང་སློབ་མའི་ཤེས་རབ་ལ་སོགས་པ་རྒྱས་པར་བྱེད་པའི་འོད་ཟེར་སེར་པོ་འཕྲོ་བར་བསྒོམ་ཞིང་བསྙེན་པ་བྱའོ། ། གཉིས་པ་ལ་གསུམ།
སའི་ཆོ་ག སྟ་གོན་གྱི་ཆོ་ག མཇུག་གི་ཆོ་གའོ། ། དང་པོ་ལ་ལྔ། ས་བརྟག་པ། ས་གཟུང་བ། ས་བསླང་བ། ས་སྦྱང་བ། ས་བསྲུང་བའོ། ། དང་པོ་ནི་ས་ཕྱོགས་ཡིད་དུ་འོང་ཞིང་བགེགས་མེད་པ་སྟེ།
ཇི་སྐད་དུ། ས་གཞི་ཕུན་ཚོགས་ཀུན་བཟང་བའི། ། ཚོགས་པ་དག་ནི་རྙེད་པར་དཀའ། ། མདོར་ན་བདག་ཡིད་མགུ་བ་དང༌། ། འཚེ་མེད་ཟུག་རྔུ་སྤངས་པར་འགྲུབ། ། ཅེས་གསུངས་སོ། ། གཉིས་པ་ནི་ས་ཕྱོགས་འདིར་བདག་གིས་དཀྱིལ་འཁོར་ཆེན་པོ་བཞེངས་པར་བྱ་སྙམ་དུ་བློས་ཡོངས་སུ་གཟུང་བར་བྱའོ། ། གསུམ་པ་ནི་ས་གཞི་དེ་ལ་མིས་བདག་ཏུ་བཟུང་བ་ཡོད་ན་དེ་ལས་བསླང་སྟེ། དེས་བྱིན་པ་དང༌། འོག་ནས་སྟ་གོན་གྱི་སྐབས་ནས་འབྱུང་བ་བཞིན་དུ་སའི་ལྷ་བསྐྱེད་པ་ལ་སོགས་པ་བྱས་ལ་བསླང་ངོ༌། །
བཞི་པ་ནི་ས་སྦྱོང་བའི་ཆོ་ག་དགོས་པ་རྣམས་ལ་རྒྱས་པར་བྱའོ། ། ས་གཞི་ཕལ་ཆེ་བ་ནི་བརྟག་པ་དང་སྦྱང་བ་ལ་སོགས་པ་མི་དགོས་ཏེ། ཇི་སྐད་དུ། དྲང་སྲོང་གནས་དང་བ་ལང་ལྷས། ། ཕུག་དང་རི་ཡི་རྩེ་མོ་དང༌། ། ས་གཞི་གང་ན་འཐས་པ་དང༌། ། ཁང་ཐོག་དང་ནི་རྡོ་ལེབ་དང༌། ། མཆོད་རྟེན་དྲུང་དང་འབབ་ཆུའི་གླིང༌། ། མཚོ་རྣམས་ཀྱི་ནི་འགྲམ་དག་ཏུ། ། ས་གཞི་སྦྱང་དང་བརྟག་པ་དང༌། །
ནན་ཏན་དུ་ནི་བྱ་མི་དགོས། ། དེར་ནི་ཟུག་རྔུ་དབྱུང་མི་དགོས། ། འཐས་པར་བཅག་ཀྱང་དེར་མི་དགོས། ། དེར་ནི་དོགས་པ་བསྐྱེད་མི་དགོས། ། ཞེས་གསུངས་པས་འདིར་མ་བཀོད་དོ། ། དེ་ལྟ་བུའི་ས་གཞི་ལ་བྱི་དོར་ལེགས་པར་བྱས་ལ། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ། ཅེས་བཟླས་ཤིང་བྱུག་པ་བྱས་པ་ཉིད་ཀྱིས་ཆོག་གོ ། ལྔ་པ་ནི་རང་ཉིད་ལྷའི་ང་རྒྱལ་དང་ལྡན་པས་ཨོཾ་བྷུ་ཁཾ་ཞེས་བརྗོད་ལ། ས་གཞི་བྱིན་གྱིས་བརླབ།
ཨོཾ་བཛྲ་མུཏྐ་ར་བཛྲ་ཀཱི་ལ་ཡཱ་ཀོ་ཊ་ཡ་ཧཱུྃ་ཕཊ། ཅེས་པ་དང༌། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ས་ཕྱོགས་ཐམས་ཅད་རྡོ་རྗེའི་རྭ་བ་དང༌། གུར་ལ་སོགས་པར་བསམས་ཏེ་ས་བསྲུང་བའོ། ། གཉིས་པ་སྟ་གོན་གྱི་ཆོ་ག་ལ་གསུམ། སྔོན་འགྲོ། དངོས་གཞི། རྗེས་ཀྱི་བྱ་བའོ། ། དང་པོ་ནི་མཎྜལ་ལེགས་པར་བྱུགས་ལ།
དེའི་མཐའ་མར་ཆུ་བཞི་སྔོན་དུ་འགྲོ་བའི་མཆོད་པ་འབྱོར་ཚད་དང༌། ལོ་ཀ་ལས་འདས་པའི་གཏོར་མ། ལོ་ཀ་པའི་གཏོར་མ། གཞི་བདག་གི་གཏོར་མ། སའི་ལྷ་མོའི་གཏོར་མ། སྔོན་དུ་འགྲོ་བའི་གཏོར་མ་སྟེ་ལྔ་བཤམ་མོ། ། སོ་ཤིང་ལ་སོགས་པ་འོག་ཏུ་དགོས་པ་རྣམས་ཀྱང་བཤམ་མོ། ། དེ་ནས་སློབ་དཔོན་གྱི་གདོང་ལ་སོགས་པ་ལེགས་པར་བཀྲུ་ཞིང༌། གོས་གཙང་མ་བགོས་ཏེ། སྔོན་དུ་འགྲོ་བའི་གཏོར་མ་བཏང་ལ།
རོལ་མོ་དང་བཅས་པས་མཆོད་པ་ལ་སོགས་པ་དཔག་ཏུ་མེད་པར་སྤེལ་ཞིང་བྱིན་ཕབ་ལ། དམ་ཚིག་ཉམས་པ་བསྐང་བའི་ཆེད་དུ་ཡི་གེ་བརྒྱ་པ་ཅི་ནུས་བཟླས་ཤིང༌། སྲུང་བའི་འཁོར་ལོ་བསྒོམ་པར་བྱའོ། ། གཉིས་པ་ལ་བཞི། སའི་ལྷ་མོ་སྟ་གོན་དུ་གནས་པ། ལྷ་སྟ་གོན་དུ་གནས་པ། བུམ་པ་སྟ་གོན་དུ་གནས་པ། སློབ་མ་སྟ་གོན་དུ་གནས་པའོ། ། དང་པོ་ལ་གཉིས། སའི་ལྷ་མོ་བསྐྱེད་པ་དང༌།
མཆོད་ཅིང་མཁྱེན་པར་གསོལ་བའོ། ། དང་པོ་ནི་མཎྜལ་གྱི་དབུས་སུ་དྲིའི་ཐིག་ལེ་དང་མེ་ཏོག་གི་ཚོམ་བུ་བྱས་ལ། དེར་པྃ་ལས་པདྨ་དང་ཨ་ལས་ཟླ་བའི་སྟེང་དུ་བྃ་ལས་སའི་ལྷ་མོ་སྐུ་མདོག་སེར་མོ་ཞི་བའི་ཆ་ལུགས་དང༌། རྒྱན་གྱིས་ཀླུབས་པ། ཕྱག་གཉིས་ཀྱིས་རིན་པོ་ཆེའི་བུམ་པ་ཐུགས་ཀར་བཟུང་བ་བསྐྱེད་ལ། སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་ཀྱི་ལྷ་མོ་གཞུག་པ་དང༌། དབང་བསྐུར་ཞིང་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་མོ། ། གཉིས་པ་ནི་ཐོག་མར་མཆོད་པ་དབུལ་བར་བྱ་སྟེ། ཨོཾ་པྲྀ་ཐི་ཝཱི་དེ་ཝཱི་ཞེས་ཀུན་ལ་སྦྱར་ཞིང༌།
ཞབས་བསིལ་ནས་ཞལ་ཟས་ཀྱི་བར་དུ་སོ་སོའི་སྔགས་ཀྱིས་དབུལ་ལོ། ། དེ་ནས་གཏོར་མ་ནི་ཨོཾ་ཨཱཿཧཱུྃ་ཞེས་ལན་གསུམ་གྱིས་འདོད་པའི་ཡོན་ཏན་ལྔ་དང་ལྡན་པའི་བདུད་རྩིར་བྱིས་གྱིས་བརླབས་ལ། ཨོཾ་པྲྀ་ཐི་ཝཱི་དེ་ཝཱི། ཨཱ་ཀཱ་རོ་མུ་ཁཾ་ར་སརྦ་དྷརྨཱ་ཎཱཾ་ཨཱདྱ་ནུཏྤནྣ་ཏྭཱ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་བརྗོད་པས་སའི་ལྷ་མོའི་ལྗགས་ལས་འོད་ཟེར་བྱུང་སྟེ། གསོལ་བར་བསམ་མོ། ། དེ་ནས་མཁྱེན་པར་གསོལ་བ་ནི། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། །
ལྷ་མོ་ཁྱོད་ནི་དཔང་དུ་འགྱུར། ། ཤཱཀྱ་སེང་གེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་སྡེ་ལས། ། རྒྱལ་བར་བྱས་ནས་དཀྱིལ་འཁོར་བྲི། ། ཞེས་ལན་གསུམ་བརྗོད་པས། རིག་པ་འཛིན་པ་ཁྱོད་ཀྱིས་དཀྱིལ་འཁོར་བྲིས་ཤིག་ཅེས་གནང་བ་བྱིན་ནས་དེ་ཉིད་ལ་ཐིམ་པར་བསམས་ཏེ་རྗེས་བསྡུ་བར་བྱའོ། ། གཉིས་པ་ལྷ་སྟ་གོན་ལ་གཉིས། སྟ་གོན་གྱི་ལྷ་བསྐྱེད་པ། མཆོད་ཅིང་གསོལ་བ་གདབ་པའོ། །
དང་པོ་ནི་སྔོན་དུ་བདག་ཉིད་ལྷའི་ང་རྒྱལ་དང་ལྡན་པས་བཟླས་པ་ཅུང་ཞིག་བྱ། དེ་ནས་སྔར་གྱི་མཎྜལ་དེ་ཉིད་ལ་བའི་རྣམ་ལྔ་དང་དྲི་བཟང་པོ་སྦྱར་བ་ལག་པ་གཡས་པས་གཡོན་སྐོར་དུ་བྱུགས་ལ། ལག་པ་མ་བཏེག་པར་མེ་ཏོག་དོར་ཏེ། སྐད་ཅིག་གིས་གཞལ་ཡས་ཁང་གདན་དང་སྲུང་བའི་འཁོར་ལོ་དང་བཅས་པ་བསྒོམ་མོ། ། དེ་ནས་ལག་པ་བཀྲུས་ལ་དབུས་སུ་དྲིའི་ཐིག་ལེ་གྲུ་བཞིའི་སྟེང་དུ་མེ་ཏོག་གི་ཚོམ་བུ་བཞག་སྟེ། དྷཱིཿཨཱརྻ་མཉྫུ་ཤྲཱི་ཀུ་མ་ར་ན་མཿཞེས་བརྗོད་པས་སྐད་ཅིག་གིས་འཕགས་པ་འཇམ་དཔལ་སྐུ་མདོག་དམར་སེར་བསྐྱེད་ཅིང༌། ཤར་དུ་དྲིའི་ཐིག་ལེ་ཟླུམ་པོའི་སྟེང་དུ་མེ་ཏོག་གི་ཚོམ་བུ་བཞག་སྟེ། ར་ཛཱ་ལིནྣི་པྲ་བྷ་ཀུ་མ་ར་ན་མཿཞེས་པས་གཞོན་ནུ་དྲྭ་བ་ཅན་གྱི་འོད་དང༌། དེ་བཞིན་དུ་ནུབ་ཏུ་པ་ཙནྡྲ་པྲ་བྷ་ཀུ་མ་ར་ན་མཿཞེས་པས་ཟླ་འོད་གཞོན་ནུ་དང༌། ལྷོར་ཙ་ཀེ་ཤི་ནི་ན་མཿཞེས་པས་སྐྲ་ཅན་མ་དང༌།
བྱང་དུ་ན་ཨུ་པ་ཀེ་ཤི་ནི་ན་མཿཞེས་པས་སྐད་ཅིག་གིས་ཉེ་བའི་སྐྲ་ཅན་མ་བསྐྱེད་དེ། སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་སེམས་དཔའ་གཞུག་པ་དང༌། དབང་བསྐུར་ཞིང་རིགས་ཀྱི་བདག་པོས་དབུར་བརྒྱན་པར་བྱའོ། ། གཉིས་པ་ནི་ཐོག་མར་མཆོད་པ་དབུལ་བར་བྱ་སྟེ། ཨོཾ་ཨཱརྻ་མཉྫུ་ཤྲཱི་ས་པ་རི་ཝཱ་ར་ཞེས་ཀུན་ལ་སྦྱར་ཞིང༌། ཨོཾ་ནེ་རི་ཧཱུྃ་ཁཾ་ཞེས་པས་ཞབས་བསིལ་དབུལ། ཨོཾ་བཛྲ་ནི་བི་ཏེ་ཧཱུྃ་ཞེས་པས་ཞལ་བསིལ། ཨོཾ་བཛྲ་སཾ་ཤོདྷ་ནི་ཧཱུྃ་ཞེས་པས་འཐོར་འཐུང༌། ཨོཾ་ཨརྒྷཾ་པྲ་ཏཱིཙྪ་ཛཿཧཱུྃ་བཾ་ཧོཿཁཾ་རཾ་ཞེས་པས་མཆོད་ཡོན།
ཨོཾ་བཛྲ་པུཥྤེ་ཨཱཿཧཱུྃ་སྭཱ་ཧཱ་ཞེས་པས་མེ་ཏོག ཨོཾ་བཛྲ་དྷཱུ་པེ་ཨཱཿཧཱུྃ་སྭཱ་ཧཱ་ཞེས་པས་བདུག་སྤོས། ཨོཾ་བཛྲ་དཱི་པེ་ཨཱཿཧཱུྃ་སྭཱ་ཧཱ་ཞེས་པས་མར་མེ། ཨོཾ་བཛྲ་གནྡྷེ་ཨཱཿཧཱུྃ་སྭཱ་ཧཱ་ཞེས་པས་དྲི་ཆབ། ཨོཾ་བཛྲ་ནཻ་བི་དྱེ་ཨཱཿཧཱུྃ་སྭཱ་ཧཱ་ཞེས་པས་ཞལ་ཟས། ཨོཾ་བཛྲ་གྷཎྜེ་ར་ནི་ཏ་པྲ་ར་ནི་ཏ་སཾ་པྲ་ར་ཎི་ཏ་སརྦ་བུདྡྷ་ཀྵེ་ཏྲ་པྲ་ཙཱ་ལི་ཏེ་པྲཛྙཱ་པཱ་ར་མི་ཏཱ་ནཱ་ད་སཾ་བྷ་བེ་ཏ། བཛྲ་དྷརྨཱ་ཧྲི་ད་ཡ་སནྟོ་ཥ་ནི་ཧཱུྃ་ཧཱུྃ་ཧཱུྃ། ཧོ་ཧོ་ཧོ་ཨ་ཁཾ་སྭཱ་ཧཱ་ཞེས་པས་རོལ་མོ། ཨོཾ་བཛྲ་ཝསྟྲ་ཨཱཿཧཱུྃ་ཞེས་པས་ན་བཟའ་དབུལ་ལོ། ། དེ་ནས་གཏོར་མ་ཕུལ་ལ་གསོལ་བ་གདབ་པར་བྱ་སྟེ།
ལག་པ་གཡས་པ་རྡོ་རྗེ་དང་བཅས་པས་བདུག་སྤོས་བཟུང་ལ། གཡོན་པས་དྲིལ་བུ་དཀྲོལ་ཞིང་འདི་སྐད་དུ། ཧཱུྃ་མགོན་པོ་འཇམ་དབྱངས་དཔའ་བོ་ཆེ། ། རིག་པའི་རྒྱལ་བའི་ཕྱག་འཚལ་བསྟོད། ། དཀྱིལ་འཁོར་ཆེན་པོའི་བདག་ཉིད་ཅན། ། མགོན་པོ་བདག་ནི་འདྲི་བར་འཚལ། ། སློབ་མ་རྣམས་ལ་བརྩེ་བ་དང༌། ། ཁྱེད་ལ་མཆོད་པར་བྱ་བའི་ཕྱིར། ། བཅོམ་ལྡན་བདག་ནི་གུས་པ་ལ། ། དེ་བས་བཀའ་དྲིན་སྐྱབས་པར་འོས། །
འགྲོ་བ་འཁོར་ལོའི་དོན་མཛད་པའི། ། སངས་རྒྱས་བདག་ལ་དགོངས་སུ་གསོལ། ། འབྲས་གནས་བྱང་ཆུབ་སེམས་དཔའ་དང༌། ། སྔགས་ཀྱི་ལྷ་གཞན་གང་ལགས་དང༌། ། འཇིག་རྟེན་སྐྱོང་བའི་ལྷ་རྣམས་དང༌། ། གང་ཡང་འབྱུང་པོ་མཐུ་ཆེན་དང༌། ། སེམས་ཅན་བསྟན་ལ་དགའ་བ་དང༌། ། གང་དུ་རྡོ་རྗེ་འཛིན་པ་རྣམས། ། བདག་ལ་དགོངས་པར་མཛད་དུ་གསོལ། ། འཇམ་དབྱངས་ཞེས་བྱའི་དཀྱིལ་འཁོར་ནི། །
ཡོ་བྱད་ཅི་འབྱོར་པ་དག་གིས། ། འགྲོ་བ་དག་ཕྱིར་བདག་འདྲི་ན། ། བདག་དང་སློབ་མར་བཅས་པ་ལ། ། ཐུགས་རྗེ་ཐུགས་དཔག་མཛད་ནས་ཀྱང༌། ། དཀྱིལ་འཁོར་པར་བཅས་ཐམས་ཅད་ཀྱི། ། ཐུགས་རྗེས་དགོངས་ལ་ཉེ་བར་མཛོད། ། ཅེས་གསོལ་བ་ལན་གསུམ་བཏབ་ལ་ལྷས་གནང་བ་མཛད་པར་བསམ་མོ། ། དེ་ནས་ཡང་མེ་ཏོག་ལ་སོགས་པའི་མཆོད་པ་དབུལ་བར་བགྱིའོ། ། གསུམ་པ་བུམ་པ་སྟ་གོན་དུ་གནས་པ་ལ་གསུམ། བུམ་པ་ལེགས་པར་བཅའ་བ།
བསྒོམ་ཞིང་བཟླས་པ་བྱ་བ། བུམ་པ་ལ་སོགས་པ་དགབ་པའོ། ། དང་པོ་ནི་རྣམ་པར་རྒྱལ་བའི་བུམ་པ་དང༌། ལས་ཐམས་ཅད་པའི་བུམ་པ་གཉིས་བཅའ་བར་བྱའོ། ། དེ་ཡང་བུམ་པ་ལེགས་པར་བཀྲུ་ཞིང༌། ལྷའི་ཕྱག་མཚན་བྲིས། ལྷའི་སྐུ་མདོག་དང་མཐུན་པའི་དར་རམ་རས་ཀྱི་མགུལ་ཆིངས་པྲོག་ལྔ་པ་རེ་བྱའོ། ། དེ་ནས་བདུད་རྩི་འཁྱིལ་བའི་སྔགས་ཟློས་ཤིང་ཡུངས་ཀར་གྱིས་བྲབ་པ་དང༌། གུ་གུལ་གྱིས་བདུགས་ལ་བགེགས་བསལ་ལོ། ། དེ་ནས་ཆུ་གཙང་མ་ཅི་རིགས་པ་བླུགས་ཏེ།
འབྲུ་ལྔ། རིན་པོ་ཆེ་ལྔ། སྨན་ལྔ། དྲི་ལྔ། སྙིང་པོ་ལྔ་གཞུག་ཅིང༌། ཤིང་ངམ་ཀུ་ཤ་རློན་པས་ཁ་རྒྱན་བྱས་ལ་གདན་གཙང་མ་ལ་གཞག་གོ ། དེ་ནས་དུང་ཆོས་སུ་དྲི་ཞིམ་པོའི་ཆུ་དང་འོ་མར་བཅས་པ་བླུགས་ལ་རྣམ་པར་རྒྱལ་བའི་བུམ་པའི་སྟེང་དུ་བཞག་ལ། དེའི་སྟེང་དུ་ལས་ཀྱི་རྡོ་རྗེ་ལ་གཟུངས་ཐག་བཏགས་ལ་བཞག་གོ ། གཉིས་པ་ལ་གཉིས། ལྷ་བསྒོམ་པ།
བཟླས་པ་བྱ་བའོ། ། དང་པོ་ནི་རང་ཉིད་ལྷའི་ང་རྒྱལ་དང་ལྡན་པས་བདུད་རྩི་འཁྱིལ་བའི་སྔགས་ཟློས་ཤིང༌། ལས་ཀྱི་རྡོ་རྗེའམ། ཀུ་ཤའི་ཆུན་པོས་བསང་ཆུ་གཏོར་ཞིང་བུམ་པའི་བགེགས་བསལ་བའོ། ། སྭ་བྷཱ་ཝས་སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་སྟེང་དུ་བྃ་ལས་རིན་པོ་ཆེའི་བུམ་པ་བསྐྱེད་ལ་ལྷའི་བུམ་པར་པདྨ་དང་ཟླ་བའི་སྟེང་དུ། འཕགས་པ་འཇམ་དཔལ་འཁོར་དང་བཅས་པ་བསྐྱེད་ཅིང༌། ལས་ཀྱི་བུམ་པར་ཁྲོ་བོ་བདུད་རྩི་འཁྱིལ་པ་ཞལ་གཅིག་ཕྱག་གཉིས་པ་སྐུ་མདོག་ལྗང་གུ་གཡས་ན་རྡོ་རྗེ་རྒྱ་གྲམ་བསྣམས་པ། གཡོན་ན་དེས་ཡུ་བ་བྱས་པའི་དྲིལ་བུ་འཛིན་པ་བསྐྱེད་ལ། སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་སེམས་དཔའ་གཞུག་པ་དང༌།
དབང་བསྐུར་ཏེ་མཆོད་པ་བྱའོ། ། གཉིས་པ་ལྷའི་བུམ་པ་ལ་ལྷའི་སྔགས་བཟླས་ཤིང༌། ལས་ཀྱི་བུམ་པ་ལ་ཨོཾ་ཨ་མྲྀ་ཏེ་ཧཱུྃ་ཕཊ། ཅེས་པ་བརྒྱ་རྩ་བརྒྱད་བཟླས་སོ། ། དེ་དག་གི་དམིགས་པ་ནི་བདག་གི་ཞལ་ནས་འོད་ཟེར་དམར་པོ་བྱུང་བ་གཟུངས་ཐག་ལ་ཞོན་ཏེ་སོང་བ། བུམ་པའི་ནང་གི་ལྷ་རྣམས་ལ་ཕོག་པ་དང༌། དེ་དག་ཐམས་ཅད་དམར་ལམ་ལམ་སོང་ནས་བདག་གི་དབང་དུ་འདུས་ཤིང་བ་སྤུའི་བུ་ག་ནས་བདུད་རྩིའི་རྒྱུན་འཛག་པར་བསམ་ཞིང་བཟླས་སོ། ། དེ་ནས་མཆོད་པ་དང༌། བསྟོད་པ་བྱས་ལ་ཡེ་ཤེས་པ་གཤེགས་སུ་གསོལ་ཏེ། དུང་ཆོས་ཀྱི་ཆུ་དེ་ཐིགས་པ་རེ་བླུགས་པས་དམ་ཚིག་པ་འོད་དུ་ཞུ་ནས་ཆུ་དང་གཉིས་སུ་མེད་པར་བསམ་མོ། །
གསུམ་པ་བུམ་པ་ལ་སོགས་པ་དགབ་པ་ནི། སློབ་མ་རྣམས་ལ་སྦ་བའི་ཆེད་དུ་བུམ་པ་དང་ཐང་སྐུ་ལ་སོགས་པ་ཞལ་དགབ། ལྷའི་མེ་ཏོག་གི་ཚོམ་བུ་ལ་ཡང་མེ་ཏོག་དོར་བའམ་དར་ལ་སོགས་པས་དགབ་བོ། ། དེ་ནས་བར་ཆད་ཞི་བའི་ཆེད་དུ། འདས་པའི་གཏོར་མ་བཞག་ལ། ལོ་ཀ་པའི་གཏོར་མ་གཏང་བར་བྱའོ། ། བཞི་པ་སློབ་མ་སྟ་གོན་དུ་གནས་པ་ལ་གསུམ། ལུས་དང་སེམས་ཀྱི་བྱ་བ། ངག་དང་སེམས་ཀྱི་བྱ་བ། དངོས་གྲུབ་བརྟག་པའོ། །
དང་པོ་ནི་སློབ་མ་རྣམས་ཁྲུས་ལེགས་པར་བྱས་ཏེ། གྲལ་ལ་རིམ་པ་བཞིན་བཀོད་ལ། བླ་མ་ལ་མཎྜལ་འབུལ་དུ་གཞུག་ཅིང༌། མེ་ཏོག་གིས་སྙིམ་པ་བཀང་ལ་མ་ཡེངས་པར་འདུག་ཏུ་གཞུག་གོ ། གཉིས་པ་ལ་གསུམ། སྔོན་འགྲོ་རྒྱུད་སྦྱང་བ། དངོས་གཞི་སྡོམ་པ་དབོག་པ། རྗེས་ལ་བསྲུང་ཞིང་མཆོད་པའོ། ། དང་པོ་ནི་ཐོག་མར་སྤྲོ་བ་བསྐྱེད་པར་བྱ་སྟེ། འཁོར་བའི་ཉེས་དམིགས་བརྗོད་ཅིང་མྱ་ངན་ལས་འདས་པ་ལ་སྤྲོ་བ་བསྐྱེད་པ་དང༌།
ཐེག་པ་དམན་པའི་ཉེས་དམིགས་བརྗོད་ཅིང་སྤྱིར་ཐེག་པ་ཆེན་པོའི་ཕན་ཡོན་དང༌། ཁྱད་པར་དུ་ཐེག་པ་ཆེན་པོ་གསང་སྔགས་ཀྱི་ཕན་ཡོན་རྒྱ་ཆེར་བརྗོད་པར་བྱ་སྟེ། འཇིག་རྟེན་ན་ནི་ཀུན་མཁྱེན་དག ། ཨུ་དུམ་བཱ་རའི་མེ་ཏོག་བཞི་ན། ། བརྒྱ་ལམ་ན་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཆོ་ག་ནི། ། དེ་བས་ཀྱང་ནི་དཀོན་པ་སྟེ། ། གང་གིས་སེམས་ཅན་མཉམ་མེད་དོན། ། བླ་མེད་བྱེད་པར་ནུས་པ་ཡིན། །
ཞེས་བཤད་པར་བྱའོ། ། དེ་ནས་སྡིག་པ་བཤགས་པར་བྱ་སྟེ། དེ་ཡང་རྗེས་སུ་བཟླས་པ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས། ཚེ་ཐོག་མ་མེད་པ་ནས་ད་ལྟའི་བར་དུ། འདོད་ཆགས་ཞེ་སྡང་གཏི་མུག་གི་དབང་གིས་ལུས་ངག་ཡིད་ཀྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་དེ་དག་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ་ཞེས་ལན་གསུམ་བརྗོད་དོ། ། དེ་བཞིན་དུ་འོག་མ་རྣམས་ལ་ཡང་དགོངས་སུ་གསོལ་ཞེས་སྦྱར་བར་བྱའོ། །
དེ་ནས་རྗེས་སུ་ཡི་རང་བ་ནི། སོ་སོའི་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་དག་ཐམས་ཅད་ལ་དགའ་ཞིང་རྗེས་སུ་ཡི་རང་བར་བགྱིའོ་ཞེས་ལན་གསུམ་བརྗོད་དོ། ། གཉིས་པ་ལ་གསུམ། སྐྱབས་སུ་འགྲོ་བ། སེམས་བསྐྱེད་པ། ཡོངས་སུ་བསྔོ་བའོ། །
དང་པོ་ནི། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། གསང་སྔགས་དང༌། རིག་སྔགས་དང༌། ཡི་དམ་གྱི་ལྷ་དང༌། བླ་མ་དམ་པ་རྣམས་ལ་སྐྱབས་སུ་མཆིའོ། །
ཞེས་ལན་གསུམ་བརྗོད་དེ། སྐྱབས་སུ་འགྲོ་བའི་བསླབ་བྱ་མདོར་བསྡུས་པའང་བཤད་པར་བྱའོ། ། གཉིས་པ་ལ་ཐོག་མར་སྨོན་པ་སེམས་བསྐྱེད་པ་ནི། བདག་མིང་འདི་ཞེས་བགྱི་བས། སེམས་ཅན་མ་བསྒྲལ་བ་རྣམས་བསྒྲལ་བར་བགྱི་པ་དང༌། མ་གྲོལ་བ་རྣམས་དགྲོལ་བར་བགྱི་བ་དང༌། དབུགས་མ་ཕྱིན་པ་རྣམས་དབུགས་དབྱུང་བར་བགྱི་བ་དང༌། ཡོངས་སུ་མྱ་ངན་ལས་མ་འདས་པ་རྣམས་མྱ་ངན་ལས་བཟླ་བར་བྱ་བའི་ཕྱིར། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་བྱང་ཆུབ་ཆེན་པོར་སྨོན་པའི་སེམས་བསྐྱེད་པ་དེ་བཞིན་དུ། བདག་གིས་ཀྱང་སེམས་བསྐྱེད་པར་བགྱིའོ་ཞེས་ལན་གསུམ་བརྗོད།
དེ་ནས་འཇུག་པ་སེམས་བསྐྱེད་པར་བྱ་སྟེ། བདག་མིང་འདི་ཞེས་བགྱི་བས། འདས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་སྤྱོད་པ་ལ་ཇི་ལྟར་བསླབ་པར་གྱུར་པ་དང༌། མ་བྱོན་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པར་འགྱུར་བ་དང༌། ད་ལྟར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པ་དེ་བཞིན་དུ་བདག་གིས་ཀྱང་བྱང་ཆུབ་སེམས་དཔའ་རྣམས་ཀྱི་བསླབ་པར་བྱ་བ་ལ་བསླབ་པར་བགྱིའོ། ། ཞེས་ལན་གསུམ་བརྗོད་དོ། ། ཡང་སྨོན་འཇུག་དེ་དག་བརྟན་པར་བྱ་བའི་ཕྱིར་རྗེས་སུ་བཟླས་པ་ནི། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། ། ཞེས་སྨོན་པ་དང༌། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། ཞེས་འཇུག་པའི་ཚིག་ལན་གསུམ་བརྗོད་དོ། ། དོན་དམ་གྱི་སེམས་བསྐྱེད་དྲན་པར་བྱས་ལ། སེམས་བསྐྱེད་པའི་བསླབ་བྱ་མདོར་བསྡུས་པའང་བཤད་པར་བྱའོ། ། གསུམ་པ་བསྔོ་བ་ནི།
དེ་ལྟར་བགྱིས་པའི་དགེ་བའི་རྩ་བ་དེས་བདག་དང་སེམས་ཅན་ཐམས་ཅད་ཀྱིས་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་ཅེས་པ་དང༌། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོས་དེ་ཡང་དེ་བཞིན་ཏེ། ། དེ་དག་གི་ནི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་རབ་ཏུ་བསྔོ། ། ཞེས་ལན་གསུམ་བརྗོད་དོ། ། གསུམ་པ་རྗེས་ལ་བསྲུང་ཞིང་མཆོད་པནི༌། ཐོག་མར་བསྲུང་བ་བྱ་སྟེ། བདག་གིས་གཙོ་བའི་སྔགས་བཟླས་ཤིང༌། སྙིང་གའི་ས་བོན་གྱི་འོད་ཀྱིས་སློབ་མའི་སྡིག་སྒྲིབ་ཐམས་ཅད་དག་ཅིང་བར་ཆད་ཞི་ནས་སྐད་ཅིག་གིས་ལྷར་གྱུར་བར་བསམས་ལ།
ཨོཾ་ཨཱཿཧཱུྃ་ཞེས་པས་དྲིའི་ཆུས་གཏོར་ལ་བསྲུང་ངོ༌། ། དེ་ནས་སློབ་མ་མཆོད་པར་བྱ་སྟེ། ཨོཾ་བཛྲ་པུཥྤེ་ཨཱཿཧཱུྃ་ཞེས་བྱ་བ་ལ་སོགས་པ་བརྗོད་ཅིང༌། མེ་ཏོག་ལ་སོགས་པ་སྦྱིན་པར་བྱའོ། ། བཞི་པ་དངོས་གྲུབ་བརྟག་པ་ལ་གཉིས། སོ་ཤིང་ལ་བརྟེན་ཏེ་བརྟག་པ། རྨི་ལམ་ལ་བརྟེན་ཏེ་བརྟག་པའོ། ། དང་པོ་ནི་དཀྱིལ་འཁོར་གྱི་ཤར་ཕྱོགས་སམ་ལྷོ་ཕྱོགས་སུ་མཎྜལ་ཁྲུ་གང་བ་ལ། བའི་རྣམ་ལྔས་བྱུག་ཅིང་མེ་ཏོག་གི་ཚོམ་བུ་དགུ་དགོད་དོ། ། དེའི་དྲུང་དུ་སློབ་མ་བྱང་ངམ།
ཤར་དུ་ཁ་བལྟས་ཏེ་བཞག་ལ། དེ་ལ་སློབ་དཔོན་གྱིས་ལྕང་མ་ལ་སོགས་པའི་སོ་ཤིང་མཐེབ་སོར་བཅུ་གཉིས་པ་དྲང་ཞིང་འཇམ་ལ་རྩི་མ་ཉམས་པ་དྲི་མས་མ་གོས་པ། དྲིས་བསྒོས་ཤིང་རྩེ་མོར་མེ་ཏོག་བཅིངས་པ་ལ་གཙོ་བོའི་སྙིང་པོས་མངོན་པར་བསྔགས་ཤིང་ཐལ་མོའི་བར་དུ་འཛིན་དུ་བཅུག་སྟེ། འདིའི་རྒྱུ་རིན་པོ་ཆེ་གསེར་རམ་དངུལ་ལས་བྱས་པར་བསམས་ལ། རྩེ་མོ་ལ་སོས་ནེམ་ནེམ་དང༌། དེས་སོ་འདྲུད་པའི་ཚུལ་དུ་གྱིས་ཤིག དེའི་བྱིན་རླབས་ཀྱིས་སྡིག་སྒྲིབ་ཐམས་ཅད་སངས་ཀྱིས་དག་པར་བསྒོམས་ལ། ཚོམ་བུ་དབུས་མའི་སྟེང་དུ་ཐལ་མོ་ཁ་ཕྱེ་ལ་དོར་ཅིག་ཅེས་བརྗོད་དོ། ། དེའི་རྩེ་མོ་རང་ལ་བལྟས་ན་མཆོག་འགྲུབ་ཅིང༌། སྟེང་དུ་མཁའ་སྤྱོད་དང༌།
འོག་ཏུ་ས་འོག ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། མཚམས་སུ་བལྟས་ན་དངོས་གྲུབ་ཕྲན་ཚེགས་གང་ཡང་རུང་བ་འགྲུབ་བོ་ཞེས་བསྟན་ཏོ། ། གཉིས་པ་ལ་བཞི། བར་ཆད་ཞི་བའི་ཆེད་དུ་སྲུང་སྐུད་གདགས་པ། རྨི་ལམ་གསལ་པོ་འབྱུང་བའི་ཆེད་དུ་ཁྱོར་ཆུ་བླུད་པ། རྨི་ལམ་མི་འཁྲུག་པའི་ཆེད་དུ་ཀུ་ཤ་སྦྱིན་པ།
སློབ་མ་ལ་སྤྲོ་བ་བསྐྱེད་དེ་རྨི་ལམ་བརྟག་པ་དངོས་སོ། ། དང་པོ་ནི་སྲུང་སྐུད་དམར་པོ་རྐྱང་པ་ལུས་ཚད་པས་མཐོ་རེ་ཙམ་གྱིས་ལྷག་པ་སུམ་སྒྲིལ་བྱས་ལ། ཧཱུྃ་ཞེས་བརྗོད་ཅིང་རྡོ་རྗེའི་མདུད་པ་གསུམ་བྱའོ། ། དེ་ནས་ཐལ་མོའི་བར་དུ་བཅུག་ལ། སྟོང་པའི་ངང་ལས་ཧཱུྃ་ལས་བྱུང་བའི་སྐུད་པར་བསྐྱེད་ཅིང༌། རང་གི་སྙིང་གའི་ས་བོན་གྱི་འོད་ཀྱིས། སྟ་གོན་གྱི་ལྷའི་ཐུགས་ཀ་ནས་ཡེ་ཤེས་ཀྱི་སྐུད་པ་སྤྱན་དྲངས་ལ་བསྟིམ་སྟེ། གཙོ་བོའི་སྔགས་ཟློས་ཤིང་སྐྱེས་པའི་དཔུང་པ་གཡོན་པ་དང༌། བུད་མེད་ཀྱི་གཡས་པ་ལ་བཅིངས་ཏེ། བརྟན་པར་བྱ་བའི་ཕྱིར་ཡི་གེ་བརྒྱ་པ་ལན་རེ་བརྗོད།
གཉིས་པ་ནི། དྲི་ཞིམ་པོའི་ཆུ་ལ། ཨོཾ་ཧྲཱིཿབི་ཤུདྡྷཿསརྦ་དྷརྨཱཿསརྦ་པཱ་པཾ་ནི་ཙ་སྱ་སཾ་ཤོ་དྷ་ཡ། སརྦ་བི་ཀལྤཱ་ན་ཨ་པ་ན་ཡ་ཧཱུྃ། ཞེས་པ་བཟླས་ཏེ། གཡས་པའི་ཁྱོར་མོར་བླུགས་ལ་འཐུང་དུ་གཞུག་གོ ། གསུམ་པ་ནི། ངག་ཏུ་དྷཱིཿཞེས་བརྗོད་ཅིང་ཀུ་ཤའི་ཆུན་པོ་ཆུང་བ་རེ་སྔས་སུ་སྦྱིན། ཧ་ཞེས་བརྗོད་ཅིང་ཆེ་བ་རེ་སྟན་དུ་སྦྱིན་ནོ། ། བཞི་པ་ནི།
བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་མཉམ་མེད་དེ་རིང་རྙེད། ། གང་ཕྱིར་རྒྱལ་བ་སྲས་བཅས་ལ། ། བདག་ཉིད་ཆེན་པོ་ཀུན་གྱིས་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པར། ། དེ་ཕྱིར་ཁྱེད་རྣམས་ཐེག་ཆེན་ལ། ། སང་ནི་རབ་ཏུ་སྐྱེ་བར་འགྱུར། ། ཞེས་པས་སྤྲོ་བ་བསྐྱེད་ཅིང་རྨི་ལམ་བརྟག་པར་བྱ་སྟེ། གལ་ཏེ་རྨི་ལམ་དག་ཏུ་ནི། །
གཙུག་ལག་ཁང་དང་ཀུན་དགའ་བཟང༌། ། ཁང་པ་བཟང་པོ་སྣ་ཚོགས་དང༌། ། དེ་བཞིན་དུ་ནི་ཡང་ཐོག་དང༌། ། རལ་གྲི་ཡིད་བཞིན་ནོར་བུ་དང༌། ། གདུགས་དང་མེ་ཏོག་སྣ་ཚོགས་དང༌། ། བུད་མེད་བཟང་མོ་གོས་དཀར་ཅན། ། སྡུག་པའི་གཉེན་དང་བུ་དག་དང༌། ། གླེགས་བམ་དེ་བཞིན་བྲམ་ཟེ་དང༌། ། སངས་རྒྱས་དང་ནི་རང་སངས་རྒྱས། ། དེ་བཞིན་རྒྱལ་བའི་ཉན་ཐོས་དང༌། །
བྱང་ཆུབ་སེམས་དཔའ་བདག་ཉིད་ཆེ། ། གལ་ཏེ་འབྲས་བུ་ཐོབ་པ་དང༌། ། མཚོ་དང་རྒྱ་མཚོ་ལས་བརྒལ་མཐོང༌། ། དེ་བཞིན་དུ་ནི་ནམ་མཁའ་ལས། ། བཀྲ་ཤིས་ཡིད་དུ་འོང་བའི་ཚིག ། འདོད་པའི་འབྲས་བུ་འབྱུང་བར་གྲགས། ། དེ་ལ་སོགས་པའི་རྨི་ལམ་ནི། ། བཟང་པོ་ཞེས་ནི་བྱ་བར་བརྟག ། མཁས་པས་དེ་ལས་བཟློག་པ་ཡིས། ། རྨི་ལམ་ངན་པར་ཤེས་པར་བྱ། །
བརྟུལ་ཞུགས་བཟང་པོ་ཁྱེད་རྣམས་ཀྱིས། ། ནང་པར་ཐམས་ཅད་ང་ལ་སྨོས། ། ཞེས་བརྗོད་དོ། ། ཐ་མལ་གྱི་རྣམ་པར་རྟོག་པ་མང་པོ་ཡིད་ལམ་བྱེད་པར་སང་ནུབ་དཀྱིལ་འཁོར་ཆེན་པོ་ཇི་ལྟ་བུ་ཞིག་མཐོང་བར་འགྱུར་སྙམ་པའི་བསམ་པ་དང་ལྡན་པས་སེང་གེའི་ཉལ་སྟབས་ཀྱིས་ཉོལ་ཅིག་ཅེས་བརྗོད་དོ། ། གསུམ་པ་རྗེས་ཀྱི་བྱ་བ་ནི་གཉིས། ལྷ་དང་བུམ་པའི་རྗེས་ཀྱི་བྱ་བ། སློབ་མའི་རྗེས་ཀྱི་བྱ་བའོ། ། དང་པོ་ནི་དྲིའི་དཀྱིལ་འཁོར་ལ་གནས་པའི་ལྷ་ལ་མཆོད་པ་དང་བསྟོད་པ་བྱ་སྟེ། ངག་ཏུ་ཨོཾ་བཛྲ་བེ་ག་ཀྲ་མ་ཧོཿཞེས་བརྗོད་དེ། ཡིད་ཀྱིས་ནམ་མཁའ་ལ་བཏེག་ལ།
བུམ་པ་གཉིས་ཀྱང་དབེན་པར་བཞག་ལ་རྗེས་མི་མངོན་པར་བྱའོ། ། གཉིས་པ་ནི་སློབ་མའི་རྨི་ལམ་དུ་སངས་རྒྱས་དང་བྱང་ཆུབ་སེམས་དཔའ་མཐོང་བ་ལ་སོགས་པ་བྱུང་ན་བཟང་བར་ལུང་བསྟན་ཅིང༌། རྒྱ་སྐྱེགས་ཀྱི་རི་ལ་འཛེག་པ་ལ་སོགས་པ་བྱུང་ན་ཆོས་ཐམས་ཅད་རྨི་ལམ་སྒྱུ་མ་དང་འདྲ་བར་ལུང་བསྟན་ལ། གཙོ་བོའི་སྙིང་པོ་བརྒྱ་རྩ་བརྒྱད་ཀྱིས་བསྲུང་བར་བྱའོ། ། གསུམ་པ་འཇུག་པའི་ཆོ་ག་ལ་གསུམ། དཀྱིལ་འཁོར་ཆེན་པོ་བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། འཇུག་ཅིང་དབང་བསྐུར་བའོ། ། དང་པོ་ལ་གཉིས། བྲི་བ་དང༌།
རྒྱན་དགྲམ་པའོ། ། དང་པོ་ལ་གཉིས། ཐིག་གིས་བྲི་བ་དང༌། ཚོན་གྱིས་བྲི་བའོ། ། དང་པོ་ནི། ཨོཾ་ཨ་མྲྀ་ཏེ་ཧཱུྃ་ཕཊ་ཅེས་པའི་སྔགས་ཟློས་ཤིང་དཀྱིལ་འཁོར་ལེགས་པར་བྱུག་གོ ། དེ་ནས་ཡེ་ཤེས་ཀྱི་ཐིག་གིས་བྱིན་གྱིས་བརླབ་པར་བྱ་སྟེ། རང་ཉིད་ལྷའི་ང་རྒྱལ་དང་ལྡན་པས་ཚོན་སྣ་ལྔའི་སྐུད་པ་ལ་སྔགས་དེ་ཉིད་ཀྱིས་བརྒྱ་རྩ་བརྒྱད་བཟླས་ཏེ། སློབ་དཔོན་ཤར་དང་བྱང་དུ་ཁ་བལྟས་ཏེ། སྐུད་པ་ལྟེ་བའི་ཐད་ཀར་བཟུང་ལ།
བར་སྣང་ལ་ཚངས་ཐིག་གཉིས་པོ་བཏབ་སྟེ་བྱིན་གྱིས་བརླབ་བོ། ། དེ་ནས་ལས་ཀྱི་ཐིག་གིས་ཆ་དབྱེ་བར་བྱ་སྟེ། ལས་ཀྱི་སྐུད་པས་ཚངས་ཐིག་དང་ལོགས་ཐིག་དང་ཟུར་ཐིག་བཏབ་ལ། ཆ་ཆེན་བཅུ་དྲུག་ཏུ་དབྱེའོ། ། དེ་ནས་ཆ་ཕྲན་དབྱེ་བར་བྱ་སྟེ། དང་པོ་དྲུག་པ་དབུས་དང་ཕྱི་མཐའ་གདབ། ། གཉིས་པ་བདུན་པ་དབུས་དང་མཐའ་གཉིས་གདབ། ། གསུམ་པ་བཞི་པ་སྤངས་ཏེ་ལྔ་པ་དང༌། ། བརྒྱད་པ་དབུས་མ་དོར་ཞིང་མཐའ་གཉིས་གདབ། ། ཅེས་པ་ཡིན་ནོ། །
དེ་ནས་ཚོན་གྱིས་བྲི་བར་བྱ་སྟེ། ཚོན་རྣམས་སྭ་བྷཱ་ཝས་སྟོང་པའི་ངང་ལས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ངོ་བོར་བསམས་ལ། དེ་ལ་ཡེ་ཤེས་ཀྱི་ཚོན་སྤྱན་དྲངས་ལ་བསྟིམ་ཞིང་དབང་ལྡན་གྱི་རྩིག་པ་སྔོན་ལ་བྲི་བའོ། ། དེ་ནས་གདན་ལ་སོགས་པ་བྲི་བ་ནི། གདན་དང་ལྷ་རྣམས་ཕྱོགས་ཚོན། རྩིག་པ་ནག་དང་དཀར་དམར་སེར་དང་ལྗང་གུས་བསྐོར་ཞིང་རྟ་བབས་མཛེས་ཚོན། འདོད་ཡོན་དམར་ཞིང་ཕ་གུ་སེར་ལ་དྲྭ་ཕྱེད་ནི། མཐིང་ག་དཀར་པོས་བརྒྱན་ཞིང་མདའ་ཡབ་ཁྲ་བོར་བྱ། ཞེས་པ་སྟེ།
སྲུང་བའི་འཁོར་ལོའི་ནང་དུ་སྣ་ཚོགས་པདྨའི་ལྟེ་བ་ལ་གཞལ་ཡས་ཁང་གདན་དང་བཅས་པ་བྲིས་ལ། པདྨའི་ལྟེ་བ་ལ་ཟླ་བའི་དཀྱིལ་འཁོར་གྱི་སྟེང་དུ་ཨུཏྤ་ལ་རལ་གྲིས་མཚན་པ་བྲི་ཞིང༌། ཤར་གྱི་འདབ་མ་ལ་ལྕགས་ཀྱུ་དང༌། ལྷོར་རལ་གྲི་དང༌། ནུབ་ཏུ་ཨུཏྤ་ལ་ཁ་མ་བྱེ་བ་དང༌། བྱང་དུ་མདུང་རྩེ་གསུམ་པ་བྲིའོ། ། བྲི་བ་ཡོངས་སུ་རྫོགས་པ་དང༌། ཚོན་ལྷག་མ་རྣམས་ལ་མཆོད་པས་མཆོད་དེ། ཨོཾ་ཨཱཿཧཱུྃ་བཛྲ་མུཿཞེས་པས་ཡེ་ཤེས་པ་གཤེགས་སུ་གསོལ་ལ་དམ་ཚིག་པ་བདག་ལ་བསྡུས་ལ། དམན་པ་རྣམས་ཆུར་དོར་བའམ་དབེན་པར་གཞག་གོ །
གཉིས་པ་རྒྱན་དགྲམ་པ་ནི། ཐོག་མར་བུམ་པ་དབུལ་བར་བྱ་སྟེ། རྣམ་པར་རྒྱལ་བའི་བུམ་པ་ལྷ་རྣམས་ལ་ལན་ཅིག་ཕུལ་ལ། ཤར་ཕྱོགས་ཀྱི་སྲུང་བའི་འཁོར་ལོའི་ནང་དུ་བཞག་ཅིང༌། ལས་ཀྱི་བུམ་པ་བྱང་ཤར་མཚམས་སུ་གཞག་གོ ། དེ་ནས་ཞབས་བསིལ་ལ་སོགས་པའི་མཆོད་པ་འབྱོར་ཚད་དང༌། ལོ་ཀ་ལས་འདས་པའི་གཏོར་མ་དང༌། ལོ་ཀའི་གཏོར་མ་དང༌། གཞི་བདག་གི་གཏོར་མ་དང༌། འབྱུང་པོ་ཐམས་ཅད་པའི་གཏོར་མ་དང༌།
སྔོན་དུ་འགྲོ་བའི་གཏོར་མ་ལྟེ་ལྔ་བཤམ་ཞིང༌། སློབ་མ་ལ་དབུལ་བའི་མཆོད་པའང་སློབ་མ་རེ་རེ་ལ་ཆ་བཞི་བཞི་དང༌། སློབ་མ་རེ་ལ་གདོང་གཡོགས་རེ་དང༌། མེ་ཏོག་གི་ཕྲེང་བ་དང༌། རྡོ་རྗེ་དྲིལ་བུ་རེ་རེ་ཡང་བྱང་གི་ཕྱོགས་སུ་བཤམ། གཉིས་པ་སྒྲུབ་ཅིང་མཆོད་པ་ལ་གསུམ། སྔོན་འགྲོ། དངོས་གཞི། རྗེས་ལྷག་ཆད་ཁ་བསྐང་བའོ། ། དང་པོ་ནི་སློབ་དཔོན་གྱིས་གདོང་ལ་སོགས་པ་ལེགས་པར་བཀྲུ་ཞིང༌།
གོས་གཙང་མ་བགོས་ཏེ། སྔོན་དུ་འགྲོ་བའི་གཏོར་མ་བཏང་ལ། རོལ་མོ་ལ་སོགས་པ་དཔག་ཏུ་མེད་པར་སྤེལ་ཞིང་བྱིན་ཕབ་ལ། དམ་ཚིག་ཉམས་པ་བསྐང་བའི་ཆེད་དུ་ཡི་གེ་བརྒྱ་པ་ཅི་ནུས་བཟླས་པ་དང༌། སྲུང་བའི་འཁོར་ལོ་བསྒོམ་པར་བྱའོ། ། གཉིས་པ་ལ་གསུམ། ལྷ་མཉེས་པར་བྱ་བ། འབྱུང་པོ་ཚིམ་པར་བྱ་བ། ལྷའི་བཟླས་པ་བྱ་བའོ། ། དང་པོ་ལ་གཉིས།
བདག་ཉིད་ལྷར་བསྒོམ་པ་དང༌། མདུན་དུ་དཀྱིལ་འཁོར་གྱི་འཁོར་ལོ་བསྒོམ་ཞིང་མཆོད་པའོ། ། དང་པོ་ནི་རང་ཉིད་འཇམ་དཔལ་ཨ་ར་པ་ཙ་ནར་བསྒོམ་པར་བྱ་སྟེ། སྒྲུབ་ཐབས་ནས་འབྱུང་བ་བཞིན་ནོ། ། གཉིས་པ་ནི་སྭ་བྷཱ་ཝས་མདུན་གྱི་དཀྱིལ་འཁོར་མི་དམིགས་པའི་ངང་ལས་པྃ་ལས་སྣ་ཚོགས་པདྨའི་སྟེང་དུ་གཞལ་ཡས་ཁང་གྲུ་བཞི་སྒོ་བཞི་སྲུང་བའི་འཁོར་ལོ་དང་བཅས་པ་ཇི་ལྟར་བྲིས་པ་བཞིན་དུ་བསྒོམ་མོ། ། དེའི་ནང་དུ་པཾ་ལས་པདྨའི་ལྟེ་བ་ལ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རལ་གྲི་དྷཱིཿས་མཚན་པ་བསྒོམ་ཞིང༌། དེའི་ཕྱོགས་ཀྱི་འདབ་མ་བཞི་ལ་གཞོན་ནུ་དྲྭ་བ་ཅན་གྱི་འོད་ལ་སོགས་པའི་ཕྱག་མཚན་སོ་སོའི་ས་བོན་གྱིས་མཚན་པ་བསྒོམ་མོ། ། དེ་དག་ལས་འོད་ཟེར་འཕྲོས་པས་དོན་གཉིས་བྱས་ཤིང་ཚུར་འདུས་ཐིམ་པ་ལས། འཕགས་པ་འཇམ་དཔལ་ལ་སོགས་པའི་ལྷ་ལྔ་བསྐྱེད་ལ། སྐུ་གསུང་ཐུགས་བྱིན་གྱིས་བརླབ་བོ། །
དེ་ནས་བདག་གིས་ཐུགས་ཀའི་ས་བོན་ལས་འོད་འཕྲོས་པས་སྟ་གོན་གྱི་དུས་སུ་ནམ་མཁའ་ལ་བཏེག་པའི་དཀྱིལ་འཁོར་སྤྱན་དྲངས་ཏེ། དམ་ཚིག་གི་དཀྱིལ་འཁོར་ལ་བཅུག་ལ། ཞབས་བསིལ་ལ་སོགས་པའི་མཆོད་པ་དང་བསྟོད་པ་བྱའོ། ། སྤྱིར་ཡང་ཡེ་ཤེས་སེམས་དཔའ་སྤྱན་དྲངས་ནས་མ་གཤེགས་ཀྱི་བར་དུ་བདུག་སྤོས་ཀྱིས་བདུག་པར་བྱའོ། ། གཉིས་པ་འབྱུང་པོ་ཚིམ་པར་བྱ་བ་ནི། དཀྱིལ་འཁོར་ཆེན་པོ་བསྲུང་བའི་ཕྱིར་གཙོ་བོའི་སྔགས་ཟློ་བ་ཅིག་སྒོར་བཞག་ལ། འབྱུང་པོ་ཐམས་ཅད་པའི་གཏོར་མ་ཕྱིར་ཁྱེར་ནས་བསང་ཞིང་བྱིན་གྱིས་བརླབས་ཏེ་ཕུལ་ལ། བར་ཆད་ཐམས་ཅད་ལས་སྲུངས་ཤིག་ཅེས་བརྗོད་དོ། ། དེ་ནས་བདག་ཉིད་བདུག་སྤོས་ཀྱིས་བདུགས་ནས་ནང་དུ་འཇུག་པར་བྱའོ། ། གསུམ་པ་ལྷའི་བཟླས་པ་བྱ་བ་ནི།
སྔ་མ་བཞིན་དུ་མཆོད་པ་དང་བསྟོད་པ་བྱས་ལ། གཙོ་བོའི་སྙིང་པོ་བརྒྱ་རྩ་བརྒྱད་བཟླས་ཤིང༌། འཁོར་རྣམས་ཀྱི་བདུན་བདུན་ཙམ་བཟླས་སོ། ། གསུམ་པ་རྗེས་ལ་ལྷག་ཆད་ཁ་བསྐང་བ་ནི། རོལ་མོ་དང་བཅས་པས་དཀྱིལ་འཁོར་ཆེན་པོར་བསྐོར་བ་བྱ་ཞིང༌། ཡི་གེ་བརྒྱ་པ་ཅི་ནུས་བཟླས་ཏེ། བདག་ལས་དང་པོ་པ་ཡིན་པས་ཏིང་ངེ་འཛིན་མི་གསལ་བ་དང༌། ཆོ་ག་ལྷག་པ་དང༌། མ་ཚང་བ་དང༌། མཆོད་པའི་ཡོ་བྱད་མ་འབྱོར་པ་དང༌།
ཉམས་པ་ལ་སོགས་པ་ཉེས་སྐྱོན་དུ་གྱུར་པ་གང་ཡིན་པ་དེ་དག་ཐམས་ཅད་བཟོད་པར་གསོལ། ལྷག་ཆད་སྐོང་བར་མཛད་དུ་གསོལ་ཞེས་གསོལ་བ་གདབ་བོ། ། གསུམ་པ་འཇུག་ཅིང་དབང་བསྐུར་བ་ལ་གཉིས། སློབ་དཔོན་བདག་ཉིད་འཇུག་ཅིང་དབང་བསྐུར་བ་དང༌། སློབ་མ་གཞུག་ཅིང་དབང་བསྐུར་བའོ། ། དང་པོ་ནི་རང་ཉིད་རྗེ་བཙུན་འཇམ་དཔལ་ཨ་ར་པ་ཙ་ནའི་ང་རྒྱལ་དང་ལྡན་པས། དཀྱིལ་འཁོར་གྱི་ཤར་སྒོར་ཕྱིན་པར་བསམས་ལ་མཎྜལ་དང༌། མཆོད་པ་དབུལ་ཞིང་བསྟོད་པ་བྱའོ། ། དེ་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་ལན་གསུམ་བཏབ་ལ་སློབ་མ་ལ་ཇི་ཙམ་བསྐུར་བའི་དབང་རྣམས་བདག་གིས་བླང་བར་བྱའོ། ། དེ་ནས་ཡང་མཆོད་པ་དང་བསྟོད་པ་བྱ་ཞིང༌།
བདག་གིས་དཀྱིལ་འཁོར་གྱི་ལྷ་ཚོགས་དང༌། བདག་ཉིད་དང་སློབ་མ་ཐམས་ཅད་རང་བཞིན་མེད་པ་གཟུགས་བརྙན་ལྟ་བུར་རྟོགས་པར་བྱས་ལ་བདེན་པའི་སྟོབས་འདི་བརྗོད་དོ། ། ཤེས་རབ་ཐབས་བདག་དཀྱིལ་འཁོར་གྱི། ། བདེན་པའི་བྱིན་རླབས་གང་ཡིན་པ། ། བདེན་པ་དེ་ཡིས་མགོན་བདག་ལ། ། ཁྱེད་ཀྱི་འདོད་པ་རབ་རྫོགས་ཤོག ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང༌། །
དེ་བཞིན་དེ་ཁོ་ན་ཉིད་འབྱུང༌། ། བདེན་པ་དེ་ཡིས་དཀྱིལ་འཁོར་ནི། ། གཟུགས་བརྙན་གསལ་བར་སློབ་མ་རྣམས། ། དྲི་མེད་ཀུན་གྱིས་མཐོང་བར་ཤོག ། ཅེས་ལན་གསུམ་བརྗོད་དོ། ། དེ་ནས་གཏོར་མ་བྱིན་གྱིས་བརླབས་ཏེ་ཕུལ་ལ། བར་ཆད་ཞི་བའི་དོན་དུ་འདས་པའི་གཏོར་མ་བཞག་ཅིང༌། ལོ་ཀ་པའི་གཏོར་མ་ཕྱི་རོལ་དུ་གཏང་ངོ༌། ། དེ་ནས་ཅུང་ཞིག་ཁ་ཏོན་ལ་སོགས་པ་ལ་བརྩོན་པར་བྱ་ཞིང༌། སློབ་མ་རྣམས་ལ་སྦ་བའི་ཆེད་དུ་དཀྱིལ་འཁོར་ལ་རས་ལ་སོགས་པའི་ཡོལ་བ་བྲེ་བར་བྱའོ། །
གཉིས་པ་སློབ་མ་གཞུག་ཅིང་དབང་བསྐུར་བ་ལ་གསུམ། སློབ་མ་གཞུག་པ། དབང་བསྐུར་བ། དམ་ཚིག་བསྟན་པའོ། ། དང་པོ་ལ་གཉིས། ཕྱིའི་འཇུག་པ་དང༌། ནང་དུ་འཇུག་པའི་ཆོ་གའོ། ། དང་པོ་ནི་སློབ་མ་རྣམས་ཁྲུས་ལེགས་པར་བྱས་ཏེ། ཡོལ་བའི་ཕྱི་རོལ་དུ་བོས་ལ་མཎྜལ་དབུལ་དུ་གཞུག་གོ ། དེ་ནས་ལས་ཀུན་བྱེད་པའི་སྔགས་ཀྱི་ཆུས་གཏོར་ཞིང་དྲི་དང་མེ་ཏོག་གི་ཕྲེང་བ་འཛིན་དུ་བཅུག་ལ།
སྡིག་པ་བཤགས་པ་དང༌། རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། སྨོན་པ་སེམས་བསྐྱེད་པ་དང༌། འཇུག་པ་སེམས་བསྐྱེད་པ་དང༌། དོན་དམ་གྱི་སེམས་བསྐྱེད་པ་དང༌། ཡོངས་སུ་བསྔོ་བ་རྣམས་སྔ་མ་བཞིན་བྱའོ། ། དེ་ནས་ལས་ཀུན་བྱེད་པའི་སྔགས་ལན་གསུམ་བཏབ་པའི་རས་སམ་དར་དམར་པོས་སློབ་མའི་གདོང་བཅིངས་ཏེ། བླ་མའི་ཕྱག་སློབ་མའི་སྤྱི་བོར་བཞག་ནས། ན་མཿས་མནྟ་བཛྲཱ་ཎཱཾ་བཛྲ་ཨཱཏྨ་ཀོ྅་ཧཾ།
ཞེས་བརྗོད་དེ། རྡོ་རྗེ་སེམས་དཔར་བྱིན་གྱིས་བརླབ་བོ། ། གཉིས་པ་ནི་ལས་ཀུན་བྱེད་པའི་སྔགས་ཟློས་ཤིང༌། ལས་ཀྱི་བུམ་པའི་ཆུས་གཏོར་ལ་ཡོལ་བ་བསལ་ཏེ། ཡང་སེམས་བསྐྱེད་པ་དྲན་དུ་གཞུག་པ་ནི། དཀོན་མཆོག་གསུམ་ལ་སྐྱབས་སུ་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། །
བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད་དོ། ། དཀྱིལ་འཁོར་ཆེན་པོའི་ཤར་སྒོ་ནས་ཞུགས་ཏེ། གཙོ་བོའི་མདུན་དུ་འདུག་པར་བསམས་ལ།
ཅུང་ཟད་འདུད་པ་ཙམ་རེ་གྱིས་ཤིག་ཅེས་བསྒོ་སྟེ། བླ་མས་གཙོ་བོའི་སྔགས་ཟློས་ཤིང་དེའི་ཕྱག་སློབ་མའི་སྤྱི་བོར་བཞག་ལ། སློབ་མའི་སྤྱི་བོར་རྃ་དཀར་པོ་བསམ་ཞིང༌། སློབ་མ་དང་གཉིས་ཀས། ཨོཾ་པྲ་ཏཱིཙྪ་བཛྲ་ཧོཿ ཞེས་བརྗོད་དེ་མེ་ཏོག་གི་ཕྲེང་བ་གཙོ་བོའི་དབུ་ལ་ཕུལ་ཏེ། སློབ་མའི་སྤྱི་བོར་བཅིང་ངོ༌། ། དེ་ནས་གདོང་གཡོགས་དབྱེ་སྟེ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་སྐྱེད། །
ཁྱོད་ནི་སངས་རྒྱས་རིགས་སུ་སྐྱེས། ། སྔགས་དང་ཕྱག་རྒྱའི་བྱིན་གྱིས་བརླབ། ། འགྲོ་བའི་ཕུན་ཚོགས་དངོས་གྲུབ་ཀྱང༌། ། ཐམས་ཅད་ཁྱོད་ལ་མངོན་དུ་གྱུར། ། དངོས་གྲུབ་ཕྱིར་ནི་དམ་ཚིག་སྲུངས། ། གསང་སྔགས་དག་ལ་བརྩོན་པར་གྱིས། ། ཞེས་བརྗོད་དེ་དཀྱིལ་འཁོར་བསྟན་ལ། བསྐལ་པ་བྱེ་བ་དུ་མ་རུ། ། སྡིག་པ་བགྱིས་པར་གང་གྱུར་པ། ། དེ་ཀུན་དཀྱིལ་འཁོར་འདི་འདྲ་བ། །
མཐོང་བས་བྱང་བར་འགྱུར་ལགས་ན། ། གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ན་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། ། གང་དག་སྤྱོད་པའི་མཆོག་འདི་ལ། ། བློ་གྲོས་ཤིག་ཏུ་མི་གཡོ་བ། ། དེ་དག་གིས་ནི་ངན་འགྲོའི་རྒྱུན། ། སྡུག་བསྔལ་ཀུན་འབྱུང་དེ་ཡིས་གཅད། ། ཅེས་པས་སྤྲོ་བ་བསྐྱེད་དོ། །
དེ་ནས་སློབ་མའི་ལག་ཏུ་མེ་ཏོག་ཕྲེང་བ་འཛིན་དུ་བཅུག་ལ། བླ་མས་གསང་སྔགས་ཀྱི་ལུང་བྱིན་ཏེ་ཟློས་སུ་གཞུག་གོ ། གཉིས་པ་དབང་བསྐུར་བ་ལ་གསུམ། སྔོན་འགྲོ། དངོས་གཞི། མཐའ་རྟེན་ནོ། ། དང་པོ་ནི། སློབ་དཔོན་གྱིས་ལས་ཐམས་ཅད་པའི་བུམ་ཆུས་སློབ་མ་དང་དབང་རྫས་རྣམས་ལ་བསང་གཏོར་བྱས་ལ། བདག་དང་དབང་རྫས་དང་སློབ་མ་གསུམ་ཀ་སྟོང་པའི་ངང་ལས་པྃ་ལས་པདྨ། ཨ་ལས་ཟླ་བའི་སྟེང་དུ་དྷཱིཿལས་འཕགས་པ་འཇམ་དཔལ་སྐུ་མདོག་དམར་སེར་བསྐྱེད་དེ།
སྐུ་གསུང་ཐུགས་བྱིན་གྱིས་བརླབ་ཅིང༌། ཡེ་ཤེས་སེམས་དཔའ་གཟུགས་བརྙན་གྱི་ཚུལ་དུ་གཞུག་པར་བྱའོ། ། སློབ་མས་བདག་ཉིད་གཅིག་པུ་དེ་ལྟར་བསྒོམ་པའོ། ། དེ་ནས་སློབ་དཔོན་གྱིས་རང་གི་སྙིང་གའི་ས་བོན་གྱིས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ཏེ། ཨོཾ་ཨ་བྷི་ཥིཉྩ་ཏུ་མཱཾ། སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དེ་བཞིན་གཤེགས་པ་དེ་དག་ཐམས་ཅད་འཕགས་པ་འཇམ་དཔལ་གྱི་གཟུགས་སུ་གྱུར་ནས་བདག་དང་དབང་རྫས་ཀྱི་ལྷ་ལ་དབང་བསྐུར་བས། ལུས་ཐམས་ཅད་ཁེངས་ནས་ཆུ་ལུད་པ་ལས་སྤྱི་བོར་མི་བསྐྱོད་པས་དབུར་རྒྱན་པར་བསྒོམ་ཞིང༌། དབང་རྫས་ཀྱི་ལྷ་འོད་དུ་ཞུ་བ་ལས་བྱུང་བའི་དབང་རྫས་སུ་བསྒོམ།
གཉིས་པ་ལ་གཉིས། སློབ་དཔོན་དང་སློབ་མ་ཐུན་མོང་གི་དབང༌། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་ངོ༌། ། དང་པོ་ལ་གཉིས། བུམ་པའི་དབང་དང་གསང་བའི་དབང་ངོ༌། ། དང་པོ་ནི་སློབ་དཔོན་གྱིས་རང་གི་མདུན་དུ་དཀྱིལ་འཁོར་གྲུ་བཞི་པ་པདྨའི་གདན་དང་བཅས་པ་བྲི་བའམ་ཡིད་ཀྱིས་བསམས་ལ། དེའི་སྟེང་དུ་སློབ་མ་རེ་རེ་ནས་བཅུག་སྟེ། གདུགས་དང་རྒྱལ་མཚན་བ་དན་དང༌། སྒྲ་ཡིད་དུ་འོང་བའི་རོལ་མོ་བྱ་ཞིང་བཀྲ་ཤིས་ཀྱི་ཚིགས་སུ་བཅད་པ་བརྗོད་དོ། ། སློབ་དཔོན་དང་སློབ་མ་གཉིས་ཀས།
བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་བདག་ཉིད་ཅན་རྣམས་ཀྱི། ། ཁྱེད་ཀྱིས་བདག་ལ་དབང་བསྐུར་ཅིག ། ཅེས་གསོལ་བ་ལན་གསུམ་བཏབ་པས། དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་ཀྱི་སེམས་ཀྱིས་གང་བའི་བུམ་པས་དབང་བསྐུར་བར་བསམ་ཞིང༌། དངོས་སུ་སློབ་དཔོན་གྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་ཁྲུས་གསོལ་ལོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་པ་དང༌། གཙོ་བོའི་རིག་སྔགས་འདོན་ཅིང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་པའི་བུམ་པའི་ཆུས་སྤྱི་བོ་ནས་དབང་བསྐུར་ཏེ། དེ་ནས་ལག་པ་གཡས་པའི་ཁྱོར་མོར་བླུགས་ལ་འཐུང་དུ་གཞུག་གོ ། དེ་ལྟར་དབང་བསྐུར་བས་སློབ་མའི་སྡིག་སྒྲིབ་མ་ལུས་པ་དག་ཅིང་ལུས་ཐམས་ཅད་ཡེ་ཤེས་ཀྱི་བདུད་རྩིས་གང་སྟེ། ཆུ་ལྷག་མ་ཡར་ལུད་པས་མི་བསྐྱོད་པས་དབུར་བརྒྱན་པར་བསམ་མོ། ། དེ་ནས་སློབ་མའི་སྤྱི་བོར་ཨོཾ་གྱི་བྱིན་གྱིས་བརླབ། སྙིང་གར་ཨཱཿདང༌། བྲང་དུ་ཡི་གེ་རས་བྱིན་གྱིས་བརླབས་པ་ལས་མཆོད་པ་ལྔས་མཆོད་དེ།
བླ་མ་དང་དཀྱིལ་འཁོར་གྱི་ལྷ་ལ་ཕྱག་འཚལ་དུ་གཞུག་གོ ། གཉིས་པ་ལ་གཉིས། དབུ་རྒྱན་གྱི་དབང་དང༌། ཕྱག་མཚན་གྱི་དབང་ངོ༌། ། དང་པོ་ནི། ། གཉིས་ཀས་སྔ་མ་བཞིན་གསོལ་བ་བཏབ་པས་དེ་བཞིན་གཤེགས་པ་ཐམས་ཅད་ཀྱིས་སློབ་མའི་མགོ་ལ་དབུ་རྒྱན་བཅིངས་པར་བསམ་ཞིང༌། དངོས་སུ་སློབ་དཔོན་གྱིས། ཨོཾ་སརྦ་ཏ་ཐཱ་ག་ཏ་མུ་ཀུ་ཊ་ཨ་བྷི་ཥིཉྩ་ཨ། ཞེས་བརྗོད་ཅིང༌། དབུ་རྒྱན་སློབ་མའི་མགོ་ལ་བཅིངས་པས་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཀྱི་དབང་ཐོབ་པར་བསམ་ཞིང༌།
མཆོད་པ་ལྔས་མཆོད་པར་བྱའོ། ། གཉིས་པ་ནི། གཉིས་ཀས་སྔ་མ་བཞིན་གསོལ་བ་བཏབ་པས། དེ་བཞིན་གཤེགས་པ་ཐམས་ཅད་ཀྱིས་སློབ་མའི་ལག་པར་རྡོ་རྗེ་དང་དྲིལ་བུ་གཏད་པར་བསམ་ཞིང༌། དངོས་སུ་སློབ་དཔོན་གྱིས་ཡི་དམ་ལྷའི་སྔགས་བཟླས་པའི་རྗེས་སུ། ཨོཾ་མ་ཧཱ་བཛྲ་ཧཱུྃ་ཞེས་བརྗོད་ཅིང༌། སློབ་མའི་ལག་པ་གཡས་པའི་སྲིན་ལག་གི་འོག་ཏུ་རྡོ་རྗེ་ནས་འབྲས་ཙམ་སྦྱིན་ཅིང༌། ཨོཾ་བཛྲ་གྷཎྜེ་ཨཱཿཞེས་བརྗོད་ཅིང་གཡོན་པའི་སྲིན་ལག་གི་འོག་ཏུ་དྲིལ་བུ་ནས་འབྲས་ཙམ་སྦྱིན་ཞིང༌། དེ་བཞིན་གཤེགས་པ་ཐམས་ཅད་ཀྱི་ཕྱག་མཚན་གྱི་དབང་ཐོབ་པར་བསྒོམ་མོ། ། དེ་ནས་རྡོ་རྗེ་ནི་ཐབས་ཀུན་རྫོབ་བྱང་ཆུབ་ཀྱི་སེམས་ཡིན་ཞིང༌།
དྲིལ་བུ་ནི་དོན་དམ་བྱང་ཆུབ་ཀྱི་སེམས་ཡིན་པས། བྱང་ཆུབ་ཀྱི་སེམས་རྣམ་པ་གཉིས་དང་མ་བྲལ་བར་གྱིས་ཤིག་ཅེས་བསྒོ་ལ། ཡང་སྔ་མ་བཞིན་མཆོད་པར་བྱའོ། ། གཉིས་པ་ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་བསྐུར་བ་ནི། ཐོག་མར་བླ་མ་ལ་གསོལ་བ་གདབ་པར་བྱའོ། ། བྱང་ཆུབ་རྡོ་རྗེས་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་དང་སྐྱོབ་པའི་དོན་གྱི་ཕྱིར། ། ནམ་མཁའི་རྡོ་རྗེ་བདག་ལ་སྩོལ། ། ཞེས་གསོལ་བ་བཏབ་པ་དང༌།
སློབ་དཔོན་གྱིས་སློབ་མ་དེ། རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པར་བསྐྱེད་དེ་སྐུ་གསུང་ཐུགས་བྱིན་གྱིས་བརླབས་ལ། ཡིད་ཀྱིས་དེ་བཞིན་གཤེགས་པ་ཐམས་ཅད་ཀྱིས་བུམ་པའི་ཆུས་སྤྱི་བོ་ནས་དབང་བསྐུར་བར་བསམ་ཞིང༌། དངོས་སུ་སློབ་དཔོན་གྱིས་རྣམ་པར་རྒྱལ་བའི་བུམ་པའི་ཆུས་སློབ་མའི་སྤྱི་བོ་ནས་བླུགས་ཤིང༌། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་བརྗོད་དེ་དབང་བསྐུར་བས།
སློབ་མའི་སྡིག་སྒྲིབ་མ་ལུས་པ་དག་ཅིང༌། ལུས་ཐམས་ཅད་བུམ་པའི་ཆུས་གང་ནས། ཆུ་ལྷག་མ་ཡར་ལུད་པས། སྤྱི་བོར་དེ་བཞིན་གཤེགས་པ་རྡོ་རྗེ་སེམས་དཔས་དབུར་བརྒྱན་པར་བསྒོམས་ལ། ཨོཾ་སུ་པྲ་ཏིཥྛ་བཛྲེ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར་བར་བྱའོ། ། དེ་ནས་གོང་གི་སྔགས་དང་ལྡན་པས། སློབ་མའི་ལག་ཏུ་རྡོ་རྗེ་དང་དྲིལ་བུ་གཏད་ལ། གཙོ་བོའི་སྔགས་ཟློས་ཤིང༌། དེའི་ཕྱག་རྒྱ་སློབ་མའི་སྤྱི་བོར་བཞག་སྟེ།
རྡོ་རྗེ་ཆེ་དང་དྲིལ་བུ་ཆེ། ། ཟུང་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་བརྗོད་ཅིང༌། མེ་ཏོག་ལ་སོགས་པས་མཆོད་པར་བྱའོ། ། གསུམ་པ་དབང་གི་མཐའ་རྟེན་ལ་གསུམ། ཐུན་མོང་གི་མཐའ་རྟེན་ཆོས་ཀྱི་རང་བཞིན་བསྟན་པ། བུམ་དབང་གི་མཐའ་རྟེན་རྗེས་གནང་སྦྱིན་པ། གསང་དབང་གི་མཐའ་རྟེན་ལུང་བསྟན་པའོ། །
དང་པོ་ནི་ཐོག་མར་སློབ་མའི་མ་རིག་པའི་ལིང་ཐོག་བསལ་བར་བྱ་སྟེ། གསེར་གྱི་ཐུར་མའམ་རྡོ་རྗེ་ལ་གཙོ་བོའི་སྔགས་ཀྱིས་བཏབ་ལ། མིག་འབྱེད་པའི་ཚུལ་དུ་བྱ་ཞིང༌། སྔོན་གྱི་མིག་མཁན་རྒྱལ་པོ་ཡིས། ། འཇིག་རྟེན་ལིང་ཐོག་བསལ་བ་བཞིན། ། བུ་ཁྱོད་ཀྱི་ནི་མི་ཤེས་པའི། ། ལིང་ཐོག་རྒྱལ་བ་རྣམས་ཀྱིས་བསལ། ། ཞེས་བརྗོད་དོ། ། དེ་ནས་ཆོས་ཀྱི་མཚན་ཉིད་བསྟན་པར་བྱ་སྟེ། མེ་ལོང་བསྟན་ལ།
ཆོས་རྣམས་གཟུགས་བརྙན་ལྟ་བུ་སྟེ། ། དྭངས་ཤིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་བྱུང་བ་སྟེ། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་ནི་ཤེས་ནས་སུ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སངས་རྒྱས་སྲས་སུ་སྐྱེ། ། ཞེས་བརྗོད་དོ། ། གཉིས་པ་ལ་གཉིས།
སྒྲུབ་ཅིང་དབང་བསྐུར་བའི་རྗེས་གནང་སྦྱིན་པ་དང༌། ཆོས་བཤད་པའི་རྗེས་གནང་སྦྱིན་པའོ། ། དང་པོ་ནི། བླ་མས་སློབ་མའི་མེ་ཏོག་དང་བཅས་པའི་ལག་པ་ནས་བཟུང་སྟེ། ད་ནི་དཀྱིལ་འཁོར་སློབ་དཔོན་གྱུར། ། སྔགས་དང་རྒྱུད་ནི་འཛིན་པར་འགྱུར། ། སངས་རྒྱས་བྱང་ཆུབ་སེམས་དཔའ་དང༌། ། ལྷ་རྣམས་ཀྱང་ནི་ཀུན་གྱིས་བཀུར། ། སེམས་ཅན་རྣམས་ལ་སྙིང་བརྩེའི་ཕྱིར། ། ཁྱོད་ཀྱིས་དཀྱིལ་འཁོར་ཆོ་ག་བཞིན། །
ནན་ཏན་བསྐྱེད་དེ་བྲི་བར་བྱོས། ། སྒྲུབ་པ་པོ་ཡང་རྒྱུད་ལ་སྦྱོར། ། ཞེས་བརྗོད་དོ། ། གཉིས་པ་ནི། སློབ་མའི་རྐང་པའི་བར་དུ་ཆོས་ཀྱི་འཁོར་ལོ་གཞག་པ་དང༌། ལག་པ་གཡས་པར་དུང་བྱིན་ཏེ་འབུད་པ་དང༌། ། གཡོན་པར་དྲིལ་བུ་བྱིན་ཏེ་དཀྲོལ་དུ་བཅུག་ལ། དེ་རིང་ཕན་ཆད་འཇིག་རྟེན་ལ། ། སྐྱོབ་པ་རྣམས་ཀྱིས་འཁོར་ལོ་བསྐོར། ། སོམ་ཉི་ཡིད་གཉིས་མི་བྱ་ཞིང༌། །
དོགས་པ་མེད་པའི་སེམས་ཀྱིས་ཁྱོད། ། གསང་སྔགས་སྤྱོད་པའི་ཚུལ་གྱི་མཆོག ། འཇིག་རྟེན་འདི་ལ་རབ་ཏུ་ཤོད། ། དེ་ལྟར་བྱས་ན་སངས་རྒྱས་ལ། ། ཕན་འདོགས་བྱས་པ་གཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང༌། ། ཁྱོད་ལ་རྣམ་པ་ཀུན་ཏུ་སྲུང༌། ། ཞེས་བརྗོད་དོ། ། གསུམ་པ་གསང་དབང་གི་མཐའ་རྟེན་ལུང་བསྟན་པ་ནི། ཁྱེད་རྣམས་ཐེག་པ་ཆེན་པོ་གསང་སྔགས་ཀྱི་ལམ་འདི་དང་མ་བྲལ་ན་ངེས་པར་མངོན་པར་རྫོགས་པར་འཚང་རྒྱ་སྟེ།
ཐེག་པ་ཆེན་པོ་ཆེར་འབྱུང་བ། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་དེར་ནི་དོང་བས་ན། ། རང་བྱུང་སྐལ་བ་ཆེན་པོ་པ། ། འཇིག་རྟེན་ཐམས་ཅད་མཁྱེན་པ་ཡི། ། དེ་བཞིན་གཤེགས་པ་ཉིད་དུ་འགྱུར། ། ཞེས་བརྗོད་དེ་ལུང་བསྟན་པར་བྱའོ། ། དེ་ནས་ཡང་སློབ་མའི་སྙིམ་པ་མེ་ཏོག་གིས་བཀང་ལ། བླ་མས་དེ་ལྟར་ཁྱོད་ཀྱིས་སྤྱོད་པའི་རྒྱུད་ཀྱི་སྒོ་ནས། འཕགས་པ་འཇམ་དཔལ་ཨ་ར་པ་ཙ་ནའི་དབང་ཐོབ་པ་ཡིན་པས།
དགའ་བ་ཁྱད་པར་ཅན་བསྒོམ་ཞིང༌། རང་གི་ལུས་དང་ལོངས་སྤྱོད་ཐམས་ཅད་ང་ལ་བློས་ཕུལ་གཅིག་ཅེས་བརྗོད་ལ། འདི་སྐད་རྗེས་སུ་བཟླས་ཏེ། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱོད་ཀྱིས་སློབ་མར་བཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་ལན་གསུམ་བརྗོད་ལ། བླ་མ་ལ་ཡོན་དབུལ་ཞིང༌། ཞབས་ལ་ཕྱག་འཚལ་དུ་གཞུག་གོ །
དེ་ནས་བླ་མས་སློབ་མའི་སྤྱི་བོ་ནས་བཟུང་སྟེ། སྔགས་དང་རྒྱུད་ནི་འཛིན་གྱུར་པའི། ། སློབ་མ་འདི་ནི་འབུལ་བ་ལགས། ། ཞེས་བརྗོད་དེ། དཀྱིལ་འཁོར་གྱི་ལྷ་ལ་དབུལ་ལོ། ། གསུམ་པ་དམ་ཚིག་བསྟན་པ་ནི། སློབ་མ་རྣམས་གྲལ་ལ་རིམ་པས་བཀོད་ལ་མ་ཡེངས་པར་གྱིས་ཤིག་ཅེས་བརྗོད་ལ། དམ་ཚིག་འདི་དག་བསྒོ་བར་བྱའོ། ། རྣམ་སྣང་མངོན་བྱང་ལས། དེ་རིང་ཕན་ཆད་བུ་ཁྱོད་ཀྱིས། །
དམ་པའི་ཆོས་དང་བྱང་ཆུབ་སེམས། ། སྲོག་གི་ཕྱིར་ཡང་ད་ཕྱིན་ཆད། ། ཡོངས་སུ་གཏང་བར་མི་བྱའོ། ། ཁྱོད་ཀྱིས་སེར་སྣ་དང་ནི་གང༌། ། སེམས་ཅན་གནོད་པ་མི་བྱའོ། ། དམ་ཚིག་འདི་དག་སངས་རྒྱས་ཀྱི། ། བརྟུལ་ཞུགས་བཟང་པོ་ཁྱོད་ལ་བཤད། ། ཇི་ལྟར་རང་གི་སྲོག་བསྲུང་བ། ། དེ་ལྟར་ཁྱོད་ཀྱིས་འདི་ལྟར་སྲུངས། ། ཞེས་གསུངས་པ་དང༌།
གསང་བ་སྤྱི་རྒྱུད་ལས། དེ་རིང་ཕན་ཆད་ཁྱེད་རྣམས་ཀྱིས། ། སངས་རྒྱས་ཆོས་དང་དགེ་འདུན་དང༌། ། རིག་སྔགས་གསང་སྔགས་ཚོགས་རྣམས་དང༌། ། དད་པ་རབ་ཏུ་བརྟན་པར་བྱ། ། རྟག་པར་ཕྱག་རྒྱ་ཆེན་པོ་ལ། ། ཁྱད་པར་དུ་ནི་མོས་པར་བྱ། ། དམ་ཚིག་ཅན་དང་མཛའ་བོ་དང༌། ། བླ་མ་ལ་ཡང་གུས་པར་བྱ། ། ལྷ་རྣམས་ཀུན་ལ་སྡང་མི་བྱ། །
དུས་མཚམས་དག་ཏུ་མཆོད་པར་བྱ། ། སྟོན་པ་གཞན་གྱི་གཞུང་མི་མཆོད། ། རྟག་ཏུ་གློ་བུར་མགྲོན་མཆོད་བྱ། ། སྲོག་ཆགས་རྣམས་ལ་བྱམས་པའི་སེམས། ། རབ་ཏུ་བརྟན་པ་ཉེ་བར་བཞག ། ཐེག་པ་ཆེ་ལ་དགའ་རྣམས་ཀྱིས། ། བསོད་ནམས་དག་ལ་ནན་ཏན་བསྐྱེད། ། བཟླས་བརྗོད་བྱེད་ལ་འབད་པ་ཡིས། ། གསང་སྔགས་སྤྱོད་ལ་བརྩོན་པར་བྱ། ། གསང་སྔགས་རྒྱུད་དག་ལས་བསྟན་པའི། །
དམ་ཚིག་རྣམས་ཀྱང་བསྲུང་བར་བྱ། ། དམ་ཚིག་མེད་པ་རྣམས་ལ་ནི། ། སྔགས་དང་ཕྱག་རྒྱ་མི་སྦྱིན་ནོ། ། གསང་སྔགས་རྒྱུད་ནི་ལེགས་བསྲུང་ཞིང༌། ། དེ་ཡང་བདག་གིས་རྟོགས་པར་བྱ། ། ཞེས་གསུངས་པ་དང༌། གཞན་ཡང་ལེགས་པར་གྲུབ་པའི་རྒྱུད་ལས་གསུངས་པའི་དམ་ཚིག་རྣམས་ཀྱང་བསྟན་པར་བྱའོ། ། དེ་ནས། སློབ་མས་དེ་དག་ཐམས་ཅད་གཟུང་བར་བྱའོ་སྙམ་པའི་བསམ་པས། འདི་སྐད་རྗེས་སུ་བཟླས་པ་བྱ་སྟེ།
གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་བརྗོད་ལ། བླ་མ་དང་དཀྱིལ་འཁོར་གྱི་ལྷ་ལ་ཕྱག་འཚལ་བར་བྱའོ། ། གསུམ་པ་རྗེས་ལ་མཆོད་ཅིང་གཤེགས་པ་ནི། ནང་པར་ཉི་མ་མ་ཤར་བའི་གོང་དུ་ལྷག་ཆད་ཁ་བསྐང་བའི་ཆེད་དུ་གྲུབ་ན་ཞི་བའི་སྦྱིན་སྲེག་བྱ་ཞིང༌། དེ་ལྟར་མ་གྲུབ་ཀྱང་དཀྱིལ་འཁོར་གྱི་ལྷ་ལ་མཆོད་པ་དང་བསྟོད་པ་བྱ་སྟེ། གཏོར་མ་ཕུལ་ལ། བདག་ཅག་ལས་དང་པོ་པའི་གང་ཟག་ཏུ་གྱུར་པས། མཆོད་པའི་ཡོ་བྱད་མ་འབྱོར་པ་དང་ཉམས་པ་དང༌།
ཏིང་ངེ་འཛིན་མི་གསལ་བ་དང༌། ཆོ་ག་ལྷག་ཆད་ལ་སོགས་པའི་སྐྱོན་ཐམས་ཅད། ཐུགས་རྗེ་དང་ལྡན་པ། མཁྱེན་རབ་ཆེན་པོ་དང་ལྡན་པ་ཁྱེད་རྣམས་ཀྱིས་བཟོད་པ་མཛད་དུ་གསོལ། ཞེས་བརྗོད་དོ། ། དེ་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། །
ཞེས་པ་དང༌། ཡི་གེ་བརྒྱ་པའི་མཐར་བཛྲ་མུཿཞེས་བརྗོད་དེ། ཡེ་ཤེས་པ་གཤེགས་སུ་གསོལ་ཏེ། ཨོཾ་ཨཱཿཧཱུྃ་ཞེས་བརྗོད། དམ་ཚིག་པ་བདག་གི་ཐུགས་ཀར་བསྡུས་ལ། རྡུལ་ཚོན་དང་མཆོད་པ་དམན་པ་རྣམས་ཆུ་བོར་དོར་ཏེ། ལས་ཀྱི་རྗེས་མི་མངོན་པར་བྱའོ། ། དེ་ལྟར་ཆོ་གའི་རིམ་པ་ཤིན་ཏུ་གསལ་བར་བཀོད་པ་འདིས། རང་གཞན་ཐམས་ཅད་ཀྱི་དོན་ཕུན་སུམ་ཚོགས་པ་གྲུབ་པར་གྱུར་ཅིག དབང་བསྐུར་ཡེ་ཤེས་སྣང་བའི་སྒྲོན་མ་འདི། །
དཔལ་ལྡན་བླ་མའི་གསུང་བཞིན་བཀོད་མོད་ཀྱང༌། ། ཁོ་བོའི་སྐྱོན་གྱི་ཉེས་པ་མཆིས་གྱུར་ན། ། རྗེ་བཙུན་འཇམ་པའི་དབྱངས་ལ་བཟོད་པར་གསོལ། ། དབང་གི་ཆོ་ག་འདི་ལ་རབ་འབད་པའི། ། དགེ་བ་དེས་ནི་བདག་དང་འགྲོ་ཀུན་གྱི། ། མི་ཤེས་མུན་པ་ཐམས་ཅད་རྣམ་སྤངས་ཏེ། ། མཁྱེན་རབ་མཆོག་གི་གོ་འཕང་མྱུར་ཐོབ་ཤོག ། རྗེ་བཙུན་འཇམ་དཔལ་ཨ་ར་པ་ཙ་ནའི་དབང་གི་ཆོ་ག་ཡེ་ཤེས་སྣང་བའི་སྒྲོན་མ་ཞེས་བྱ་བ། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་དཔལ་ས་སྐྱའི་དགོན་པར་སྦྱར་བ་འདི་རྫོགས་སོ།། །། འདིའི་བརྒྱུད་པ་ནི།
ཡང་དག་པར་རྫོགས་པའི་སངས་རྒྱས། ཕྱག་ན་རྡོ་རྗེ། རྒྱལ་པོ་རབ་གསལ་ཟླ་བ། རབ་འབྱོར་བསྐྱངས། ཀུན་དགའ་སྙིང་པོ། ཤེས་རབ་བསྐྱངས། ཞི་བ་སྙིང་པོ། དགེ་མཚན་བཤེས་གཉེན། བདེ་བའི་རྡོ་རྗེ། ཤྲདྡྷཱ་ཀ་ར་ཝརྨ།
ལོ་ཙཱ་བ་རིན་ཆེན་བཟང་པོ། བྲག་སྟེང་པ། མལ་གྱོ་ལོ་ཙཱ་བ། བླ་མ་ས་སྐྱ་པ་ཆེན་པོའོ། ། ཡང་རིན་ཆེན་བཟང་པོ། དབུས་པ་དགེ་སེར། ཁའུ་པ་སྐུ་མཆེད། བླ་མ་ས་སྐྱ་པ་ཆེན་པོ། རྗེ་བཙུན་གྲགས་པ་རྒྱལ་མཚན། ས་སྐྱ་པཎྜི་ཏ།
དགེ་སློང་འཕགས་པ་རྣམས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
