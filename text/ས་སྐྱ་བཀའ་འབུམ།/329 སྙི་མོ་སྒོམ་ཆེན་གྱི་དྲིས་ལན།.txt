ས་སྐྱ་བཀའ་འབུམ།
པོད ༣༢༩
སྙི་མོ་སྒོམ་ཆེན་གྱི་དྲིས་ལན།
༼ན༽ ༄༅། །སྙི་མོ་སྒོམ་ཆེན་གྱི་དྲིས་ལན་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། དཔལ་ལྡན་ས་སྐྱ་པཎྜི་ཏས། དད་པ་དང་འདུན་པ་དང་ལྡན་ཞིང་སྒྲུབ་པ་སྙིང་པོར་བྱེད་པ་སྙི་མོ་སྒོམ་ཆེན་ལ་སྤྲིང་བ། ཁྱེད་ཀྱི་དྲི་བ་དང་པོ་ཚེ་འདི་བློས་གཏང་བའི་རྒྱུ་གང་ཡིན་ཟེར་བ་ལ། འཁོར་བ་སྙིང་པོ་མེད་པར་ཤེས་པ་ཡིན། གཉིས་པ་རྐྱེན་ནི་འཁོར་བའི་ཉེས་དམིགས་མཐོང་བ་ཡིན། གསུམ་པ་བློས་ཐོང་བའི་ཚད་ནི། འཇིག་རྟེན་ཆོས་བརྒྱད་ལ་བློ་ལོག་པ་ཡིན།
བཞི་པ་རྟགས་ནི་འཇིག་རྟེན་ཆོས་བརྒྱད་བསྒོས་ཀྱང་མི་འགོས་པ་ཡིན། ལྔ་པ་ཚེ་གཅིག་གིས་འཚང་རྒྱ་བའི་ཚད་ནི། ལུས་འདི་ཉིད་རྒ་ཤི་ལས་གྲོལ་ནས། སྐུ་བཞིའི་ངོ་བོ་གྲུབ་པ་ཡིན་གསུངས། དྲུག་པ་ལུང་དུ་མ་བསྟན་པའི་ལས་ནི། འབྲས་བུ་བཟང་ངན་གང་ཡང་འབྱིན་མི་ནུས་པའི་ལས་ཡིན། བདུན་པ་བསྔོ་བ་ནི། རྒྱུ་དགེ་བའི་རྩ་བ་འབྲས་བུ་གང་དུ་འདོད་པ་སྒྱུར་བར་བྱེད་པ་ཡིན། བརྒྱད་པ་སྨོན་ལམ་ནི། འབྲས་བུ་གྱ་ནོམ་པ་ལ་སྨོན་པ་ཡིན།
དགུ་པ་བཀྲ་ཤིས་ཀྱི་ཚིགས་སུ་བཅད་པའི་དོན་ནི། བདེན་པའི་བྱིན་རླབས་ཀྱིས། འབྲས་བུ་བཟང་པོ་བསྐྱེད་པའི་ཚིག་ཁྱད་པར་ཅན་ཡིན། བཅུ་པ་སེམས་རྟོགས་པ་ལ། སྡེ་སྣོད་གསུམ་དང་རྒྱུད་སྡེ་བཞི། བརྩིར་བཏུབ་བམ་མི་བཏུབ་ཟེར་བ་ལ། སེམས་སྟོང་པར་རྟོག་པ་དང༌། སྣང་སྟོང་ཟུང་འཇུག་ཏུ་རྟོགས་པ་གཉིས་ཡོད། སྟོང་པར་རྟོགས་པ་ལ། སྡེ་སྣོད་གསུམ་དང་རྒྱུད་སྡེ་བཞིའི་དོན་བརྩིར་མི་བཏུབ།
གལ་ཏེ་བཏུབ་ན། ཉན་ཐོས་ཀྱི་འགོག་པ་ལའང་བརྩིར་བཏུབ་པར་འགྱུར་བ་ལས། འགོག་པ་སྟེ་སྟོང་པ་རྐྱང་པའི་མཐར་ལྷུང་བས་ཐེག་པ་ཆེན་པོའི་བརྗོད་བྱའི་དོན་བརྩིར་མི་བཏུབ་པར། ཐེག་པ་ཆེན་པོའི་མདོ་རྒྱུད་ཐམས་ཅད་ལས་འབྱུང་བ་ཡིན། ཟུང་འཇུག་ཏུ་རྟོགས་པ་ལ་བརྩི་ན་ཉེས་བྱས་ཕྲ་བའི་ཕྲ་བས་མ་གོས་པ། ཚུལ་ཁྲིམས་ཀྱི་གཞི་འདུལ་བའི་སྡེ་སྣོད། དཔའ་བར་འགྲོ་བ་ལ་སོགས་པའི་ཏིང་ངེ་འཛིན་ཐམས་ཅད་དེ་ལས་འབྱུང་བས་མདོ་སྡེའི་སྡེ་སྣོད། གཟུགས་ནས་རྣམ་མཁྱེན་གྱི་བར་གྱི་ཤེས་བྱ་ཐམས་ཅད་ཤེས་པས་མངོན་པའི་སྡེ་སྣོད། ཕྱི་ནང་གི་རྟེན་འབྲེལ་ཁྱད་པར་ཅན་རྣམས་རྟོགས་པའི་སྒོ་ནས་རྒྱུད་སྡེ་བཞི་ཚང་བ་ཡིན། བཅུ་གཅིག་པ།
རང་སེམས་ཀྱི་སྟེང་དུ་དཀོན་མཆོག་གསུམ་ཚང་ངམ་ཟེར་བ་ལ། སེམས་སྟོང་པའི་ཆ་རྐྱང་པ་དང༌། སྟོང་པ་ངོ་འཕྲོད་པའི་ཆ་ལ། དཀོན་མཆོག་གསུམ་ཚང་དུ་མི་བཏུབ། སེམས་རིག་སྟོང་ཟུང་འཇུག་ལ། དཀོན་མཆོག་གསུམ་གྱི་ས་བོན་ཚང་ཞིང༌། ཟུང་འཇུག་གི་དོན་ལེགས་པར་རྟོགས་ན་མངོན་འགྱུར་དུ་ཚང་བ་ཡིན། བཅུ་གཉིས་པ། མཆོག་གི་དངོས་གྲུབ་བླ་མ་དང༌། ཡི་དམ་དང་གང་ལས་ཐོབ་ཟེར་བ་ལ།
དེ་གཉིས་སོ་སོར་ཕྱེ་བ་ལས་མི་འབྱུང༌། བླ་མ་དང་ཡི་དམ་དང་དུས་གསུམ་གྱི་སངས་རྒྱས་དང༌། རང་གི་སེམས་དང༌། འཁོར་འདས་ཐམས་ཅད་དབྱེར་མེད་དུ་རྟོགས་པ་ལས་འབྱུང་བ་ཡིན། བཅུ་གསུམ་པ། བླ་མ་མཚན་ཉིད་པར་གང་གིས་འགྲོ་ཟེར་བ་ལ། གསང་སྔགས་ཀྱི་རྒྱུད་སྡེ་དང་མཐུན་པའི་དབང་བཞི་ཕྱིན་ཅི་མ་ལོག་པ་ཐོབ་པའི་ཡུལ་ཅིག་བླ་མ་མཚན་ཉིད་པར་འགྱུར། དབང་བསྐུར་མ་ཐོབ་པའི་བླ་མ་ཇི་ལྟར་གང་ཟག་བཟང་ཡང་བླ་མ་བཏགས་པ་བ་ཡིན། དཔེར་ན་རབ་ཏུ་བྱུང་ནས་མཁན་པོ་མཚན་ཉིད་པ་ཡོད་པ་ལ་རབ་ཏུ་མ་བྱུང་བ་ལ་མཁན་པོ་མཚན་ཉིད་པ་མེད་ཅིང༌། མཁན་པོ་ཞེས་བརྗོད་ཀྱང་བཏགས་པ་བ་ཡིན།
དེས་ན། དབང་མ་བསྐུར་ལ་བླ་མ་མེད། ། རབ་བྱུང་མིན་ལ་མཁན་པོ་མེད། ། སྡོམ་པ་མེད་ལ་དགེ་རྒྱུན་མེད། ། སྐྱབས་འགྲོ་མེད་ལ་ཆོས་པ་མིན། ། ཞེས་བརྗོད་པའི་དོན་ཡང་དེ་ལགས། བཅུ་བཞི་པ། སངས་རྒྱས་ཀྱི་གསུང་གཅིག་ལ་ཐོས་བསམ་བསྒོམ་གསུམ་ཚང་བ་སྲིད་དམ་ཟེར་བ་ལ། སངས་རྒྱས་ཀྱི་གསུང་གཅིག་ལ་བརྟེན་ནས། ཐོས་བསམ་བསྒོམ་གསུམ་ཚང་བར་བྱར་བཏུབ།
གསུང་གི་ངོ་བོ་དེ། དེ་བཞིན་གཤེགས་པའི་གསུང་གི་ཕྲིན་ལས་བྱ་བ་ཡིན། བཅོ་ལྔ་པ། སངས་རྒྱས་ཀྱིས་གསུངས་པའི་ཆོས་ཐམས་ཅད་གང་ཟབ་ཟེར་བ་ལ། གདུལ་བྱ་སོ་སོ་སོ་སོའི་བསམ་པའི་ངོ་བོ་ལ་ལྟོས་ནས། ཐམས་ཅད་ཀྱང་ཟབ་པ་ཡིན། ཐུན་མོང་དུ་གཞན་གསང་སྔགས་ཁོ་ན་ཟབ་པ་ཡིན། བཅུ་དྲུག་པ་སེམས་སྟོང་པར་རྟོགས་པ་ལ་སངས་རྒྱས་འབྱུང་ངམ་མི་འབྱུང་ཟེར་བ་ལ། སྟོང་པ་རྐྱང་པ་རྟོགས་པ་ལས་སངས་རྒྱས་མི་འབྱུང༌། ཤེས་བྱ་ཐམས་ཅད་རྟོགས་ན་འཚང་རྒྱ་བ་ཡིན།
དེ་ལའང་རྟོགས་ལུགས་གཉིས་ཡོད། དོན་དམ་པ་རྟོགས་རྒྱུ་མེད་པར་རྟོགས་པ་དང༌། ཀུན་རྫོབ་ཏུ་ཅི་སྙེད་ཡོད་པ་དེ་སྙེད་སོ་སོར་རྟོགས་པ་ཡིན། བཅུ་བདུན་པ། ཁྱོད་རྟོགས་ལྡན་དུ་ཞལ་གྱིས་བཞེས་སམ་མི་བཞེས་ཟེར་བ་ལ། ངས་དོན་དམ་པར་ཆོས་གང་ཡང་རྟོགས་རྒྱུ་མ་རྙེད་པས། རྟོགས་ལྡན་དུ་ཁས་མི་ལེན། ཐ་སྙད་ཀུན་རྫོབ་ཏུ་ཤེས་བྱ་རིག་པའི་གནས་ལྔ་ཤེས་པས་མཁས་པར་ཁས་འཆེ་བ་ཡིན། བཅོ་བརྒྱད་པ། ཁྱེད་ཀྱི་གྲ་པ་ན་སེམས་ངོ་འཕྲོད་པ་ཡོད་དམ་ཟེར་བ་ལ།
ངེད་ཀྱི་གྲ་པ་འདི་ནའང་དོན་དམ་པར་སེམས་རྟོགས་རྒྱུ་མེད་པར་གོ་ལ། ཐ་སྙད་ཀུན་རྫོབ་ཏུ་ཤེས་བྱ་ལ་མཁས་པ་མང་པོ་གདའ། སེམས་ལ་ངོ་བོ་མེད་པར་སེམས་ངོ་ཤེས་པར་ཅང་མཆི་འམ། བཅུ་དགུ་པ་སེམས་ངོ་མ་འཕྲོད་ན། བསོད་ནམས་ཀྱི་ཚོགས་བསགས་ཀྱང་གནས་སྐབས་ཀྱི་བདེ་བར་མི་འགྱུར་རམ་ཟེར་བ་ལ། སེམས་ཀྱི་གནས་ལུགས་སྟོང་པ་ཉིད་ཀྱི་དོན་མ་རྟོགས་ན་བསོད་ནམས་ཀྱི་ཚོགས་ཀྱིས་རྣམ་གྲོལ་གྱི་བདེ་བ་ཐོབ་མི་ནུས་པར། སྲིད་པའི་རྩེ་མོ་མན་ཆད་ཀྱི་བདེ་བའི་རྒྱུར་འགྱུར་བ་ལགས་མོད། བསོད་ནམས་ཀྱི་ཚོགས་མ་རྫོགས་ཤིང༌། ཤེས་བྱ་མི་ཤེས་ན་སེམས་སྟོང་པར་རྟོགས་པ་རྐྱང་པ་ལའང་སངས་རྒྱས་ཅང་མཆི་འམ། སྟོང་པར་རྟོགས་པ་རྐྱང་པ་ཉན་ཐོས་ཀྱི་འགོག་པ་ལའང་ཡོད།
ནམ་མཁའ་སྟོང་པར་ཡང་ཡོད་དེ། དེ་དག་ལ་སངས་རྒྱས་ཇི་ལྟར་མཆི། དེས་ན་ཤེས་བྱ་ཐམས་ཅད་ལ་མཁས་ཤིང༌། རང་གིས་ངོ་བོ་རྟོགས་རྒྱུ་མེད་པར་རྟོགས། མཁས་རྒྱུ་མེད་པར་མཁས་པ་ལ་སངས་རྒྱས་འབྱུང་བ་མདོ་རྒྱུད་ཐམས་ཅད་ཀྱི་དགོངས་པ་ཡིན། ཉི་ཤུ་པ། བླ་མ་པ་དུས་ཇི་ཙམ་ན་སངས་རྒྱས་པའི་ངེས་པ་མཆིས་སམ་ཟེར་བ་ལ། གང་ཟག་ལ་ལས་སེམས་རྐྱང་པ་སྟོང་པར་རྟོགས་ཀྱང༌། ཐབས་ཀྱི་ཡོན་ཏན་མ་རྫོགས། ལ་ལ་ཡོན་ཏན་ཡོད་ཀྱང་སེམས་སྟོང་པར་མ་རྟོགས།
ལ་ལ་གཉིས་ཀ་ཡོད་ཀྱང༌། ཐབས་མཁས་པས་འཕེན་མི་ནུས། ཁ་ཅིག་ལ་གཞན་ཡོད་ཀྱང༌། བྱིན་རླབས་ཀྱི་བརྒྱུད་པ་མེད་པས་གསལ་སྣང་བསྐྱེད་མ་ནུས། དེས་ན་དེ་དག་ལ་སངས་རྒྱས་འགྱང་གིས་དོགས། ངེད་ལ་འདི་རྣམས་ཅི་རིགས་ཚང་བས། མྱུར་དུ་འཚང་རྒྱ་རྒྱུ་མེད་པའི་ཚུལ་གྱིས་འཚང་རྒྱ་བ་རེ་བ་ལགས། ཉི་ཤུ་རྩ་གཅིག་པ། ཁྱེད་ཀྱི་རྩ་བའི་བླ་མ་གང་ཡིན་ཟེར་བ་ལ། ངེད་ཀྱི་རྩ་བའི་བླ་མ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ་དྲུག་པ་རྡོ་རྗེ་འཆང་དཔལ་ས་སྐྱ་པ་ཆེན་པོ་དེ་ལགས།
ཉི་ཤུ་རྩ་གཉིས་པ། རྩ་བའི་བླ་མར་བགྱིད་པའི་རྒྱུ་མཚན་གང་ལགས་ཟེར་བ་ལ། བུམ་དབང་ལ་སོགས་པའི་དབང་བཞི་བསྐུར། བསྐྱེད་རིམ་ལ་སོགས་པའི་ལམ་བཞི་བསྟན། སྤྲུལ་སྐུ་ལ་སོགས་པའི་སྐུ་བཞིའི་རྟེན་འབྲེལ་འགྲིག མདོར་ན་སངས་རྒྱས་ཀྱི་མདོ་རྒྱུད་ནས་ཇི་ལྟར་གསུངས་པ་ལྟར་མཛད་པར་གདའ་བས་རྫོགས་པའི་སངས་རྒྱས་མཛད་པ་པོ་ལགས་པས་རྩ་བའི་བླ་མར་འཛིན་པ་ལགས། གཞན་ཡང་སངས་རྒྱས་ཀྱིས་གསུངས་པ་བཞིན་དབང་མ་བསྐུར། ལམ་མ་བསྟན། རྟེན་འབྲེལ་མ་བསྒྲིགས་པ་སེམས་ངོ་སྤྲོད་པ་དེས་བསོད་ནམས་ཅི་རིགས་པ་བསགས་ཀྱང་ཉན་ཐོས་ཀྱི་འགོག་པའི་གདམས་ངག་ཏུ་འདུག་པས། དེ་འདྲའི་རིགས་ཅན་ཐེག་པ་ཆེན་པོའི་གང་ཟག་གི་རྩ་བའི་བླ་མར་གཟུང་དུ་མི་རུང་བ་ཡིན་ཏེ།
ལམ་དེ་ཐེག་པ་ཆེན་པོའི་ལམ་མ་ཡིན་པའི་ཕྱིར་རོ། ། དེ་ཡང་སྡུད་པ་ལས། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང༌། ། ཞེས་བྱ་བ་དང༌། རྣམ་སྣང་མངོན་བྱང་ལས། ཐབས་དང་མི་ལྡན་ཡེ་ཤེས་དང༌། ། བསླབ་པ་དག་ཀྱང་གསུངས་པ་ནི། ། དཔའ་བོ་ཆེན་པོས་ཉན་ཐོས་རྣམས། ། དེ་ལ་གཞུག་པའི་ཕྱིར་གསུངས་སོ། ། དེས་ན་ཐབས་གཙོ་ཆུང༌།
ཤེས་རབ་གཙོ་ཆེ་བ་རྣམས་ཉན་ཐོས་ཀྱི་འགོག་པར་ལྟུང་བ་ཡིན། ཉི་ཤུ་རྩ་གསུམ་པ། མཁས་པ་པཎྜི་ཏ་དང༌། ཀུ་སུ་ལུ་གཉིས་སངས་རྒྱས་ལ་ལམ་ཐག་གང་ཉེ་ཟེར་བ་ལ། སྤྱིར་ཀུ་སུ་ལུ་བྱ་བ་དེ་མ་དག་པ་ཡིན། ཀུ་ས་ལི་ཞེས་པ་དགེ་བ་ཅན་ཞེས་བྱ་བ་ཡིན། དེ་ལ་སངས་རྒྱས་ཀྱི་ལམ་ལ་མ་བརྟེན་པའི་ཀུ་ས་ལི་ཡང་ཡོད། སངས་རྒྱས་ཀྱི་ལམ་ལ་མ་བརྟེན་པའི་པཎྜི་ཏ་ཡང་ཡོད། དེ་གཉིས་ཀ་ལ་སངས་རྒྱས་མི་མཆི། སངས་རྒྱས་པའི་པཎྜི་ཏ་དང༌།
སངས་རྒྱས་པའི་ཀུ་ས་ལི་གཉིས་གཉིས་ཡོད་དེ། དེ་ལ་ཕ་རོལ་ཏུ་ཕྱིན་པའི་པཎྜི་ཏ་དང༌། ཀུ་ས་ལི་གཉིས་ཀ་ལ་སངས་རྒྱས་འོང་སྟེ། བསྐལ་པ་གྲངས་མེད་གསུམ་ལ་སོགས་པ་ཡུན་རིང་དུ་འགོར། གསང་སྔགས་པའི་པཎྜི་ཏ་དང༌། ཀུ་ས་ལི་གཉིས་པོ་དེ། རྟེན་འབྲེལ་ནང་དུ་བསྒྲིགས་པས་མྱུར་དུ་འཚང་རྒྱ་བ་ཡིན། དེའང་པཎྜི་ཏ་བྱ་བ་ཕྱི་ནང་གི་ཤེས་བྱའི་གནས་ལ་མཁས་པ་ལ་ཟེར། ཀུ་ས་ལི་ཞེས་བྱ་བ་ཕྱིའི་སྤྲོས་པ་ཐམས་ཅད་བཅད་ནས། ནང་ལ་མཆོག་ཏུ་གཞོལ་བ་ལ་ཟེར།
མངོན་པར་རྫོགས་པར་འཚང་རྒྱ་བ་ལ་དང་པོ་ཤེས་བྱ་ཐམས་ཅད་ལ་མཁས་པར་བྱས་ནས་ཐོས་བསམ་གྱི་སྒོ་ནས་སྒྲོ་འདོགས་བཅད། དེ་ནས་ཏིང་ངེ་འཛིན་སྙིང་པོར་བྱེད་པས་བསྒོམ་པའི་སྒོ་ནས་སྒྲོ་འདོགས་བཅད་པས་རྟོགས་པའི་ཆོས་མངོན་དུ་འགྱུར་ནས་རིམ་གྱིས་འཚང་རྒྱ་བ་ཡིན་པས་པཎྜི་ཏ་དང༌། ཀུ་ས་ལིའི་གཞི་མཐུན་ཅིག་དགོས་པ་ཡིན། ཡ་གྱལ་གྱི་དབང་དུ་བྱས་ན། མཁས་པས་སངས་རྒྱས་ལ་ཉེ་བ་ཡིན། འོ་ན་དཀོན་མཆོག་བརྩེགས་པ་ལས། གང་གིས་བསྐལ་བ་བཅུ་བར་དུ། ། མཉན་ཏེ་གཞན་ལ་བཤད་པ་བས། ། གང་ཞིག་སྐད་ཅིག་གཅིག་བསྒོམས་ན། ། དེ་ཡི་བསོད་ནམས་དེ་བས་ལྷག །
ཅེས་གསུངས་པ་དང་མི་འགལ་ལམ་སྙམ་ན། དེའི་དགོངས་པ་ནི། ཐོག་མར་བསྒོམ་བྱའི་དོན་མཁས་པ་ཤེས་ན་བསྒོམ་པ་ལ་དགོངས་པ་ཡིན་གྱིས་མི་ཤེས་པར་བསྒོམ་པ་ལ་ཕན་ཡོན་དེ་ལྟ་བུ་ག་ལ་འབྱུང༌། འདུལ་བ་ལས་ཀྱང༌། སྡེ་སྣོད་འཛིན་པ་མ་ཡིན་པ་རི་ཁྲོད་དུ་མི་བསྒོམ་པར་བཤད། མངོན་པ་མཛོད་ལས་ཀྱང༌། ཚུལ་གནས་ཐོས་དང་བསམ་ལྡན་པ། ། བསྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་དང༌། སློབ་དཔོན་འཕགས་པས་ཀྱང༌།
ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར། ། ཞེས་གསུངས་པ་ལྟར་རོ། ། དེས་ན་མདོ་ཐམས་ཅད་ནས་རྣམ་གྲངས་འདི་ཐོས་པས། འདི་ཉིད་གྲོལ་ཞེས་མང་དུ་གསུངས་པས། ཐོས་པས་མ་གྲོལ་ན་ཕྱིས་བསྒོམ་པར་གསུངས་པའོ། ། ཁྱོད་ཀྱང་རྟོགས་ལྡན་དུ་བཞུགས་པ་ངོ་མཚར་ཆེ། ད་དུང་གསང་སྔགས་ཀྱི་ཐབས་ལམ་ལ་འབད་ན་ལེགས་སྙམ།
རྟོགས་ལྡན་ཁྱོད་ཀྱིས་དྲིས་པའི་ལན། ། རྟོགས་རྒྱུ་མེད་པར་བདག་གིས་རྟོགས། ། གོ་རྒྱུ་མེད་པར་བདག་གིས་གོ ། ཤེས་བྱ་མེད་པར་བདག་གིས་ཤེས། ། སྙི་མོ་སྒོམ་ཆེན་གྱིས་དྲིས་པའི་ལན་དུ་བཏབ་པ། རེ་ཞིག་རྫོགས་སོ།། །། འདིའི་ཕྱི་མོ་དག་པ་མ་རྙེད་ཅིང༌། ། དྲིས་ལན་གཞུང་དང་དེ་བཞིན་གཞན་ད་གིས། ། མཆན་དུ་བཏབ་པའང་རྣམ་པར་འདྲེས་གྱུར་པ། ། དག་པར་བགྱི་དང་རྣམ་པར་ཕྱེད་བགྱིའི་ཕྱིར། །
གསུངས་པ་པོ་དེའི་ཞབས་རྡུལ་གུས་ལེན་པ། ། འཕགས་པ་ཞེས་བྱས་བྱི་དོར་ཅུང་ཟད་བགྱིས། ། འདི་ལ་ནོངས་གང་དེ་ལ་བཟོད་པར་རིགས། ། དགེ་བས་འགྲོ་བློ་རྣམ་པར་དག་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
