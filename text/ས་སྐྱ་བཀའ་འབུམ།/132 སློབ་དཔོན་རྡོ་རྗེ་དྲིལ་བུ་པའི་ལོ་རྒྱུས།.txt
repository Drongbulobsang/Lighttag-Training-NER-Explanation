ས་སྐྱ་བཀའ་འབུམ།
པོད ༡༣༢
སློབ་དཔོན་རྡོ་རྗེ་དྲིལ་བུ་པའི་ལོ་རྒྱུས།
༼ཇ༽ ༄༅། །སློབ་དཔོན་རྡོ་རྗེ་དྲིལ་བུ་པའི་ལོ་རྒྱུས་བཞུགས་སོ།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། སློབ་དཔོན་ཆེན་པོ་རྡོ་རྗེ་དྲིལ་བུ་པ་འདིའི་སྐུ་འཁྲུངས་པའི་ཡུལ་ནི། ཤར་ཕྱོགས་བྷ་རེནྡྲ་པ་ཡིན་ལ། རྟེན་ནི་དགེ་སློང་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་པ་ཡིན་ནོ། ། འདི་ལ་བླ་མ་ཕམ་ཐིང་བའི་བཞེད་པས་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་དངོས་སུ་བྱིན་གྱིས་བརླབས་ནས། རྒྱུད་དང་གདམས་ངག་མ་ལུས་པའི་གནང་བ་ཉེ་བར་ཐོབ་པ་ཡིན་ཏེ། རིམ་པ་ལྔ་པ་ཉིད་ལས། འཁོར་ལོ་སྡོམ་པར་སྦས་པ་ཡི། །
བླ་མ་རྣལ་འབྱོར་མས་བསྟན་པ། ། ཇི་ལྟར་བསྟན་པ་ལྟར་རྙེད་པ། ། ཞེས་འབྱུང་བའི་ཕྱིར་རོ། ། ཞེས་གསུངས་སོ། ། བླ་མ་བྷ་དནྟའི་བཞེད་པས་སློབ་དཔོན་དཱ་རི་ཀ་པའི་སློབ་མ་ཡིན་ཏེ། དེའི་མན་ངག་ལ་བརྟེན་ནས་ཅུང་ཞིག་སྒྲུབ་པ་མཛད་པ་དང༌། དེ་ནས་རྡོ་རྗེ་རྣལ་འབྱོར་མས་སྔར་བྱིན་གྱིས་བརླབས་པ་ཡིན་ནོ་ཞེས་གསུངས་སོ། ། གང་ལྟར་ཡང་རྡོ་རྗེ་རྣལ་འབྱོར་མ་དངོས་ཀྱི་སློབ་མ་ཡིན་ནོ། ། དེ་ཡང་སློབ་དཔོན་འདི་བསྐྱེད་པའི་རིམ་པའི་དམིགས་པ་ནི་བརྟན། རིམ་པ་ལྔ་པའི་དང་པོ་ལ་བློ་སྦྱངས་ཤིང༌།
རྡོ་རྗེ་གདན་གྱི་ཤར་བྷྲི་ཀ་མ་ལ་ཤཱི་ལའི་ཤར་ལྷོ་ཨཽ་ཌེ་བི་ཤ་ཞེས་བྱ་བའི་ཡུལ་ཕྱོགས་ཀྱི་ནགས་ཁྲོད་དབེན་པ་ཞིག་ན། སྒྲུབ་པ་སྙིང་པོར་མཛད་ཅིང་བཞུགས་པའི་ཚེ། ཡུལ་དེའི་རྒྱལ་པོས་སོ་གའི་དུས་སུ་སྐྱོ་བ་བསང་ཞིང༌། རི་དྭགས་ལ་འཕོང་བསླབ་པའི་དོན་དུ་ནགས་གསེབ་མཐུག་པོར་ཕྱིན་པ་དང༌། རྒྱལ་པོ་དེས་སློབ་དཔོན་མཐོང་སྟེ་དགེ་སློང་གི་གཟུགས་ལ་ཤིན་ཏུ་རིད་པ། ལུས་ནི་ཉི་ལྷགས་ཀྱིས་གདུངས་ཤིང་འཚོ་བར་བྱ་བའི་དངོས་པོ་གང་ཡང་མེད་པ་དེ་མཐོང་ནས་སྙིང་རྗེ་སྐྱེས་ཏེ། ངས་འཚོ་བ་སྦྱིན་གྱི། གྲོང་ཁྱེར་དུ་འདོད་ཞེས་སྨྲས་སོ། ། དེའི་ཚེ་སློབ་དཔོན་ནི་རིམ་པ་ལྔ་ལ་བློ་སྦྱང་བའི་རིམ་པ་གསུམ་པའི་དམ་ཚིག་གི་ཕྱག་རྒྱ་ཡན་ཆད་ཚར་ནས། ལས་ཀྱི་ཕྱག་རྒྱ་བསྒྲུབ་པའི་སྐབས་སུ་སླེབ་སྟེ།
མངོན་པར་ཤེས་པས་གཟིགས་པས་ལས་ཀྱི་ཕྱག་རྒྱ་བསྒྲུབ་པའི་རྟེན་འབྲེལ་ནི་འདིས་འགྲུབ་བོ་སྙམ་དུ་གཟིགས་ཏེ་ཚིགས་སུ་བཅད་པ་གསུངས་པ་ནི། མངོན་རྣམས་ཡོངས་སུ་ཤེས་པའི་མཁས་པ་རྣམས་ལ་བརྙས་པར་མི་བྱ་སྟེ། དེ་ནི་རྩྭ་རྩེ་ཆུང་ངུ་བས་ཀྱང་ཆུང་བའི་འབྱོར་པས་འཁྱིག་པ་མིན། རྒྱུན་མི་འཆད་པར་ཆང་འཛག་པ་ཡི་འགྲམ་བླང་ནག་པོར་སོང་བ་ཡི། ། གླང་ཆེན་རྣམས་ནི་པདྨའི་སྐུད་པ་ཕྲ་མོས་འཁྱིག་པར་མི་ནུས་བཞིན། ། ཞེས་གསུངས་སོ། ། དེའི་ཚེ་རྒྱལ་པོ་ཁྲོས་ནས་ངས་འདི་གྲོང་ཁྱེར་དུ་སྨ་དབབ་པར་བྱའོ་ཞེས་ཟེར་ཏེ། གྲོང་ཁྱེར་དུ་ཕྱིན་ཏེ་དྲིལ་བསྒྲགས་པ། ནགས་གསེབ་ཀྱི་བཙུན་པ་འདི་གྲོང་ཁྱེར་དུ་སྨ་དབབ་པར་སུས་ནུས་པ་དེ་ལ་བྱ་དགའ་ཆེན་པོ་སྦྱིན་པར་བྱའོ་ཞེས་དྲིལ་བསྒྲགས་སོ། ། དེའི་ཚེ་ཆང་འཚོང་མ་ཞིག་ལ་བུ་མོ་མཛེས་མ་པདྨ་ཅན་གྱི་རིགས་སུ་གྱུར་པ་ཞིག་ཡོད་པ་དེ་ན་རེ།
ངས་འདི་གྲོང་ཁྱེར་དུ་སྨ་དབབ་པར་བྱའོ་ཞེས་ཁས་བླངས་སོ། ། དེ་ནས་དེའི་དགོས་པའི་ཡོ་བྱད་ཐམས་ཅད་ནི་རྒྱལ་པོས་གྲོང་ཁྱེར་ནས་སྦྲེངས། བུ་མོ་དེས་སློབ་དཔོན་གྱི་ཞབས་ཏོག་བྱེད་པར་ཞུ་བ་ཕུལ་བས། སྐལ་བ་དང་ལྡན་པར་གཟིགས་ཏེ་གནང་ནས། བུ་མོ་དེ་ལ་དབང་དང་དམ་ཚིག་ཐམས་ཅད་ཀྱི་སྣོད་དུ་རུང་བར་བྱས་ཏེ། ལས་ཀྱི་ཕྱག་རྒྱ་བྱས་ནས། རིམ་པ་ལྔ་པ་མཐར་ཕྱིན་པའི་བར་དུ་ལོ་བཅུ་གཉིས་སུ་སྒྲུབ་པ་མཛད་དོ། ། དེ་ནས་ཀུན་ཏུ་བཟང་པོའི་སྤྱོད་པས་ཨཽ་ཌེ་བི་ཤ་ན་གནས་པ་རྣམས་རྡོ་རྗེ་ཐེག་པ་ལ་གཟུད་པར་འདོད་པ་དང༌། མ་འོངས་པའི་སེམས་ཅན་དམན་པ་རྣམས་ཀྱི་དོན་དུ་ཐུགས་རྗེ་ཆེན་པོའི་སྤྲུལ་པ་སྤྱན་དྲངས་པའི་དགོས་པ་དང༌། སློབ་དཔོན་བདག་ཉིད་ལ་འགྲོ་བ་མི་མོས་པ་རྣམས་བཟློག་པར་བྱ་བའི་དོན་དུ་གྲོང་ཁྱེར་དུ་བཞུད་པར་བཞེད་ནས།
སྤྲུལ་པའི་བུ་དང་བུ་མོ་གཉིས་ཤིག་ཀྱང་སྤྲུལ་ཏོ། ། དེ་ན་རྒྱལ་པོས་ཆང་འཚོང་མ་མངགས་ཏེ། དེ་རིང་ནགས་གསེབ་ནས་དགེ་སློང་ཁྲིད་ལ་ཤོག་ཅེས་སྨྲས་སོ། ། གྲོང་ཁྱེར་གྱི་སྐྱེ་བོ་ཐམས་ཅད་ཀྱང་སྒོ་དྲུང་དུ་འཚོགས་སུ་བཅུག་ནས། ལམ་དུ་རིམ་པ་བཞིན་དུ་ཆང་གི་བུམ་པ་བསྒྲིག་ཏུ་བཅུག་ནས་སྤྱན་དྲངས་པའི་ཚེ། སྤྲུལ་པའི་བུ་ནི་གཡས་ནས་རྒྱུག བུ་མོ་ནི་གཡོན་ནས་རྒྱུག སློབ་དཔོན་གྱིས་རྭའི་བཤོར་ཞལ་དུ་བཅུག་པ་ལ། ཇོ་མོས་ཆང་གི་བུམ་པ་བཏེག་ཅིང་བླུགས་ནས་རིམ་པ་བཞིན་དུ་བྱོན་ནས་གྲོང་ཁྱེར་དུ་སླེབ་པའི་ཚེ། རྒྱལ་པོས་དབུ་བྱས་པའི་གྲོང་ཁྱེར་བ་རྣམས་ཀྱིས་སྔར་གྱི་སློབ་དཔོན་ཉིད་རང་གི་གླུ་ལེན་ཅིང༌།
དང་པོ་རྒྱལ་པོས་སྤྱན་དྲངས་པའི་ཚེ་མི་ཡོང་བར་ཆང་འཚོང་མའི་བུ་མོས་བོས་པའི་ཚེ་དེ་ལ་འབབ་པ་ཞེས་ཐལ་མོ་བརྡེབ་ཅིང་གད་མོའི་སྒྲ་བྱས་པས། སློབ་དཔོན་གྱིས་སྔར་གྱི་དགོས་པ་གསུམ་དང༌། རང་གི་ནུས་པ་བསྟན་པའི་ཕྱིར་རྭའི་བཤོར་ས་ལ་བརྡབས་པས་ས་འོག་རིམ་པ་བདུན་ཕུག་སྟེ་འོག་གི་ཆུ་ཆེན་པོ་གྱེན་ལ་ཕྱུང་ངོ༌། ། སློབ་དཔོན་རང་ཉིད་ཧེ་རུ་ཀར་བྱས། བཙུན་མོ་ནི་རྡོ་རྗེ་ཕག་མོར་བྱས། སྤྲུལ་པའི་བུ་ནི་རྡོ་རྗེར་བྱས། བུ་མོ་ནི་དྲིལ་བུར་བྱས། བདེ་མཆོག་ལྷན་ཅིག་སྐྱེས་པའི་རྣམ་པར་བྱས་ཏེ་ནམ་མཁའ་ལ་གཤེགས་ནས་སོང་ངོ༌། ། རྒྱལ་པོ་ལ་སོགས་པ་སྐྱེ་བོ་ཐམས་ཅད་ཀྱིས་སློབ་དཔོན་ལ་བཟོད་པར་གསོལ་ཞིང་ཕྱག་བྱས་མཆོད་པ་བྱས་ཏེ། གསོལ་བ་བཏབ་པས་ཐུགས་རྗེ་ཆེན་པོ་ལ་གསོལ་བ་ཐོབ་ཅེས་གསུངས་ནས།
ཐམས་ཅད་ཀྱིས་ན་མོ་ལོ་ཀེ་ཤྭ་རཱ་ཡ། ཞེས་གསོལ་བ་བཏབ་པས་ཆུའི་དབུས་ནས་ཐུགས་རྗེ་ཆེན་པོ་རང་བྱུང་གི་སྐུ་ཅིག་བྱུང་སྟེ། ཆུ་རྣམས་གཡས་ཕྱོགས་ནས་དེ་ལ་བསྐོར་བ་ལན་བདུན་བྱས་ནས་འོག་ཏུ་སོང་ངོ༌། ། ཐུགས་རྗེ་ཆེན་པོའི་སྐུ་དེ་དེང་སང་དུའང་བྱིན་རླབས་ཆེ་ཞིང་འགྲོ་བ་ཐམས་ཅད་ཀྱི་སྐྱོབ་པར་གྱུར་པ་ཡིན་ནོ། ། ཨཽ་ཌེ་བི་ཤ་བ་ཐམས་ཅད་ཀྱང་རྡོ་རྗེ་ཐེག་པ་ལ་ཞུགས་ནས་དངོས་གྲུབ་ཐོབ་པའང་མང་པོ་བྱུང་བ་ཡིན་ནོ། ། སློབ་དཔོན་དེའི་སློབ་མ་ནི་རུས་སྦལ་གྱི་ཞབས་ཅན་ཞེས་བྱ་བ་ཡིན་ཏེ། ཞབས་རུས་སྦལ་ལྟར་མཐོ་བའམ། དལ་གྱིས་འགྲོ་བའི་ཕྱིར་རམ། སྤྱོད་པ་མཛད་པའི་ཚེ་སྤྲུལ་པའི་རུས་སྦལ་ཅིག་ལ་ཆིབས་ཏེ་བྱོན་པ་ཡིན་ནོ། ། ཞེས་ཀྱང་གྲག་གོ །
དེས་ཛཱ་ལནྡྷ་ར་པ་ཆེན་པོ་ལ། དེས་ནག་པོ་སྤྱོད་པ་ལ། དེས་རོལ་པའི་ཟླ་བ། དགེ་བའི་མགོན་པོ། གུ་ཧྱ་པ་གསུམ་ལས། འདིར་གུ་ཧྱ་པ་ལ། དེས་རྣམ་པར་རྒྱལ་བའི་ཞབས་ལ། དེས་ཏི་ལོ་པ་ལ། དེས་ནཱ་རོ་པ་ལ། དེས་ཕམ་ཐིང་བ་སྐུ་མཆེད་ལ།
དེས་མལ་གྱོ་བློ་གྲོས་གྲགས་པ་ལ། དེས་ཆོས་རྗེ་ས་སྐྱ་པ་ཆེན་པོ་ལ། དེས་ཤཱཀྱའི་དགེ་བསྙེན་གྲགས་པ་རྒྱལ་མཚན་ལ་གདམས་པའོ། ། ཛཱ་ལནྡྷ་ར་པ་མན་ཆད་ཀྱི་ལོ་རྒྱུས་ནི། ལཱུ་ཧི་པ་དང༌། ནག་པོ་ཆོས་དྲུག་གི་སྟེང་དུ་ཞིབ་ཏུ་འཆད་པར་འགྱུར་རོ། ། སློབ་དཔོན་རྡོ་རྗེ་དྲིལ་བུ་པའི་ལོ་རྒྱུས་ཡི་གེར་བཀོད་པའོ། ། འདི་བྲིས་དགེ་བའི་རྩ་བ་ཡིས། ། བླ་མེད་བྱང་ཆུབ་ཐོབ་པར་ཤོག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
