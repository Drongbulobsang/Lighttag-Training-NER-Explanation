ས་སྐྱ་བཀའ་འབུམ།
པོད ༦༦༡
སློབ་དཔོན་བསོད་ནམས་སེང་གེའི་སྤྱན་སྔར་ཕྲིན་དུ་ཞུ་བ།
༼བ༽ ༄༅། །སློབ་དཔོན་བསོད་ནམས་སེང་གེའི་སྤྱན་སྔར་ཕྲིན་དུ་ཞུ་བ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། བླ་མ་དམ་པ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། ཆོས་ཀྱི་རྗེའི་ཞབས་ལ་གུས་པས་ཕྱག་འཚལ་ནས། ལྷག་པའི་བསམ་པ་རྣམ་པར་དག་པའི་མཐུས་འཕྲིན་དུ་ཞུ་བའི་ཡི་གེ་འདི་བྲི་བར་བྱའོ། ། བསོད་ནམས་དང་ཡེ་ཤེས་ཀྱི་ཚོགས་ཕུལ་དུ་བྱུང་བ་བསགས་པས་ཆེ་བའི་ཡོན་ཏན་གྱིས་ཁྱད་པར་དུ་འཕགས་པའི་རྟེན་རྣམ་པར་དག་པར་སྐུ་འཁྲུངས་ནས། སྔོན་གྱི་སྨོན་ལམ་ལས་གྲུབ་པའི་མཐུས་བསླབ་པ་གསུམ་གྱིས་ལུས་ཡོངས་སུ་རྫོགས་པས་ཡང་དག་པའི་བླ་མ་རྒྱ་མཚོའི་གླིང་དུ། བློ་གྲོས་མི་ཟད་པའི་གྲུ་བོ་ཆེ།
བརྩོན་པའི་དེད་དཔོན་གྱིས་བསྟན་པ་ལ་ཞུགས་ནས། ལེགས་པར་བཤད་པ་ནོར་བུའི་ཚོགས་ཡང་དག་པར་བླངས་ཏེ། ཡོན་ཏན་རིན་པོ་ཆེའི་རྒྱན་གྱིས་སྤྲས་པས་མཁས་པའི་སྐྱེ་བོའི་ཚོགས་ཟིལ་གྱིས་མནན་ནས། དེ་དག་གི་ཡིད་རབ་ཏུ་འཕྲོག་པར་མཛད་པའི་སྐྱེས་བུ་ཆེན་པོ། ལྷ་དང་བཅས་པའི་འཇིག་རྟེན་གྱི་སྟོན་པ། སློབ་དཔོན་བསོད་ནམས་སེང་གེའི་སྤྱན་སྔར། ཤཱཀྱའི་དགེ་ཚུལ་རྡོ་རྗེ་འཛིན་པ་བློ་གྲོས་རྒྱལ་མཚན་དཔལ་བཟང་པོས། མངོན་པའི་ང་རྒྱལ་སྤངས་ཏེ་གུས་པའི་ཡིད་ཀྱིས་གསོལ་པ། འདིར་བླ་མ་ཆོས་ཀྱི་རྗེ་དམིགས་པ་མེད་པའི་ཐུགས་རྗེ་དང་མཁྱེན་རབ་ཏུ་ལྡན་པ་དེའང་འཇིག་རྟེན་གྱི་ཁམས་གཞན་དུ། སེམས་ཅན་གྱི་དོན་རྒྱ་ཆེ་བར་དགོངས་ནས་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བར།
མངོན་པར་རྫོགས་པར་འཚང་རྒྱ་བར་ཞལ་གྱིས་བཞེས་ཏེ། རྣམ་པར་འཕྲུལ་པའི་ཆོ་འཕྲུལ་སྣ་ཚོགས་པ་བསྟན་ནས་ཡོངས་སུ་མྱ་ངན་ལས་འདས་པའི་ཚུལ་བསྟན་ཏོ། ། འོན་ཀྱང་ཆོས་ཀྱི་རྗེ་ཉིད་ཀྱི་ཞལ་ནས། ད་དུང་ཁྱེད་རྣམས་ཅིའི་སྒོ་ནས་ཀྱང་ལེགས་པར་འོངས་ཞེས་བཀའ་གནང་བ་དང༌། རྒྱལ་པོའང་སོ་ཟིན་ཅིང༌། རྒྱལ་ཁམས་བདེ་བར་ཡོད། སྐབས་དོན་ལ། ད་རེས་རྒྱལ་པོས་ཐུགས་ལ་བཏགས་ནས་བནྡེ་དང༌། བོན་པོ་ལ་སོགས་པ་གནམ་མཆོད་པ་རྣམས་ལ་དམག་ཁྲལ་མེད་པར་སྡོད། དེའི་མགོ་གཉེར་དང་བནྡེ་ཐམས་ཅད་ས་སྐྱ་པ་ཤེས་སུ་ཆུག་གསུངས་པའི་ལུང་བྱོན།
དེའི་འཇའ་ས་བསྐྱལ་ནས་མི་རྣམས་བརྩི་བ་དང༌། སློབ་དཔོན་སྤྱན་འདྲེན་པའི་དོན་ལ་རྡོ་རྗེ་འབྲུག་མངག་པ་ཡིན། འདིར་ཆོས་ཀྱི་རྗེ་བཞུགས་པའི་དུས་ནའང་རྒྱལ་བུའི་དོན་དུ་འབྱོན་དགོས་པ་དང༌། འཕྲལ་གྱི་བསོད་ནམས་ཀྱིས་གཡེངས་པས། ངེད་རང་གི་ཡིད་ཚིམ་པའི་ཆོས་འཆད་ཉན་གྱི་ལོང་མ་བྱུང་བས། ཁྱེད་ལས་ཆོས་ཀྱི་ལུང་མང་དུ་ལེན་པ་དང༌། བསྙེན་རྫོགས་ཀྱི་མཁན་སློབ་ཡ་གཅིག་ཞུ་བའི་དོན་དུ་སྤྱན་འདྲེན་པའི་གྲོས་བྱས་པས། ཆོས་རྗེ་པས་ཀྱང་འཐད་གསུངས་ནས། བཀའ་ཡིག་ཀྱང་བསྐུར་བ་ཡིན། ངེད་ཀྱི་ཀྱང་ཞུ་ཡིག་ནན་བསྐུར་བ་ཡིན་པ་ལ་འབྱོན་དུ་མཉན།
ཆོས་རྗེ་པ་བཞུགས་པའི་ཚེ་བྱོན་ན་ཆོས་རྗེ་པ་ཡང་མཉེས་པར་ཡོང་བར་འདུག གལ་ཏེ་སྐུ་གཤེགས་ནའང་ཁྱེད་བཞུགས་ན་བློ་བདེ་བསམས་ནས་སྤྱན་དྲངས་པ་ལགས། རྐྱེན་ཅི་ཡིན་ནི་མ་ཤེས། ཁྱེད་མ་བྱོན་པ་དེ་ཡིན། དེ་ལ་ངེད་ཅུང་ཟད་ཡིད་ཆད་པ་བྱུང༌། ད་དུང་ཆོས་ཀྱི་རྗེ་ནི་མི་བཞུགས། གཞན་སློབ་དཔོན་མེད་པས་ཁྱེད་ལ་རེ་ཆེ་ཞིང་མཆིས། འདུལ་བ། ཕར་ཕྱིན། ཚད་མ་ལ་སོགས་པའི་ལུང་ཡང་མང་དུ་ལེན་པ་དང༌།
ཆོས་ཀྱི་རྗེ་ཉིད་སྐུ་གཤེགས་ཁར། ཁྱེད་ལ་དགེ་སློང་ཅིག་མ་གྲུབ་པ་དེ་བློ་མ་བདེ། གཞན་ཡིད་ལ་མི་བདེ་བ་མི་སྣང་གསུངས། དེར་ངེད་སྤྱན་སྔ་ན་ཡོད་པ་རྣམས་ཀྱིས་དེ་སྐད་མི་གསུང་བར་ཞུས་ནས་ཡུན་རིང་དུ་བཞུགས་པའི་རྟེན་འབྲེལ་བསྒྲིག་པར་ཞུ་ཞུས་པས། དེ་ཤིན་ཏུ་དཀའ་གསུངས་ནས་མ་གནང༌། འོ་ན་གལ་ཏེ་ཆོས་ཀྱི་རྗེ་ཞལ་མི་བཞུགས་ན། མཁན་པོ་སུ་ལ་ཞུ་བྱས་པས། དེང་སང་དབུས་གཙང་ཁམས་གསུམ་ན་སློབ་དཔོན་བསོད་ནམས་སེང་གེ་ལས་མཁས་བཙུན་འཛོམ་པ་མེད། ཁོས་ཤཱནྟིའི་དོད་ཕེར་བ་ཡིན་གསུངས། ཆོས་རྗེ་པའི་ཐུགས་ཀྱིས་ཀྱང་དགོངས་ནས་འདུག་པས།
ཆོས་རྗེ་པའི་ཐུགས་དགོངས་རྫོགས་པའི་ཆེད་དུ་འབྱོན་པར་ཞུ། གལ་ཏེ་ཁྱེད་མ་བྱོན་ན་ངའི་མཁན་པོ་འོས་པ་གཞན་སུ་མི་སྣང་བས། ཚེ་འདི་ལ་བསྙེན་རྫོགས་མི་འགྲུབ་པར་སྣང༌། ཆོས་མང་པོའི་ལུང་ཡང་མི་ཐོབ་པར་འདུག དེ་ཁྱེད་ལ་རག་ལུས་པ་ཡིན། ད་ཆོས་རྗེ་ནི་མི་བཞུགས། ཁྱེད་ཁོ་ན་ལ་རེ་ཞིང་ལྟོས་པ་ཡིན། ཐུགས་ལ་ཐོགས། ཁྱེད་བྱོན་ན་ཆོས་རྗེ་པ་དང་ཁྱད་པར་མེད་པའི་འདུ་ཤེས་ཡོད་པ་ཡིན་པས་དམ་ཚིག་ལ་དགོངས། ངས་ཞུས་པའི་ཚིག་འདི་རྣམས་ལ་བཅོས་མ་དང༌།
མི་བདེན་པའི་ཚིག་གཅིག་ཡོད་ནའང༌། རྡོ་རྗེ་འཛིན་པའི་ཡེ་ཤེས་ཀྱི་རྡོ་རྗེ་འབར་བས་བདག་གི་སྙིང་ཚལ་པ་བརྒྱ་རུ་འགས་པ་ཡིན། བླ་མ་དང་སངས་རྒྱས་ཡེ་ཤེས་ཀྱི་སྤྱན་དང་ལྡན་པ་རྣམས་དབང་དུ་བཞུགས་པ་ཡིན། གཞན་ཡང་ཞུ་བའི་དོན་འགའ་ཞིག་ཚིགས་སུ་བཅད་དེ་སྙན་དུ་གསོལ་བ།། ༈ །།བདག་གི་བླ་མ་མྱ་ངན་འདས། ། སྤྲུལ་པའི་དཀྱིལ་འཁོར་དབྱིངས་སུ་ཞིག ། ཡེ་ཤེས་ཉི་མ་ནུབ་པར་གྱུར། ། ཐུགས་རྗེའི་སྤྲིན་གྱི་ཕུང་པོ་དེངས། ། དམ་ཆོས་ཆར་གྱི་རྒྱུན་ཡང་ཆད། ། ཀྱེ་མ་བདག་ཉིད་སྐལ་བ་དམན། །
དམན་པའི་དབང་གིས་འདི་ལྟར་སྣང༌། ། སྣང་བས་ཁྱེད་ལ་གསོལ་བ་འདེབས། ། ཁྱེད་ཀྱི་ཐུགས་རྗེས་མ་དགོངས་ན། ། ད་ནི་བདག་གི་སྟོན་པ་སུ། ། དེ་ལྟར་འཕྲིན་དུ་ཞུ་བའི་ཚེ། ། བླ་མའི་ཡོན་ཏན་དྲན་པ་དང༌། ། ཁྱེད་དང་ཡུལ་གྱིས་བསྐལ་བ་ཡིས། ། ཉེས་པ་དྲན་ནས་མཆི་མ་ལྷུང༌། ། བླ་མའི་བཀའ་དྲིན་སྟོབས་དང་ནི། ། ཁྱེད་ཉིད་ཀྱིས་ནི་ཐུགས་རྗེ་དང༌། །
བདག་གི་འདུན་པའི་དབང་གིས་ནི། ། གསོལ་བའི་དོན་འདི་འགྲུབ་པར་མཛོད། ། དེ་ལྟར་ཞུས་པར་མི་དགོངས་ན། ། ངོ་ཚ་གང་ཡིན་ཁྲིམས་གང་ཡིན། ། དམ་ཚིག་གང་ཡིན་སྙིང་རྗེ་གང༌། ། ངུས་ཤིང་བོས་ནས་གསོལ་བཏབ་ན། ། འབྲེལ་མེད་ཀྱིས་ཀྱང་ཕན་འདོགས་ན། ། ཁྱེད་ཀྱི་སྙིང་རྗེས་ཅིས་མི་འཇུག ། འཕྲིན་ཡིག་འདི་ནི་གཟིགས་ཙམ་གྱིས། ། ཁྱོད་སྐུ་རྟ་མཆོག་སྙིང་རྗེའི་ཡིད། །
ལྕག་གིས་བསྐུལ་ནས་བརྩོན་པའི་སྟོབས། ། རླུང་གི་ཤུགས་ཀྱིས་འདིར་གཤེགས་ཤིག ། ངེད་རང་དེ་ན་ཡར་ས་སྐྱར་ཕྱག་རེ་ཙམ་འཚལ་བ་དང༌། བསྙེན་རྫོགས་ཤིག་གི་ཆེད་དུ་ཡོང་པར་སྤྲོ་བ་ལགས་མོད། འུ་ཅག་གི་འདུན་མའི་རྩ་བ་འདི་ནས་བསྒྲུབ་དགོས་པར་སྣང་བས་མ་འོངས་པ་ཡིན། དེ་ཁྱེད་ཀྱིས་ཕྱོགས་མཐའ་དག་ནས་སེམས་པར་ཞུ། ལམ་ཡང་རྒྱལ་ཁྲིམས་འཇགས་ནས་བགྲོད་སླ་བར་ཡོད། མདོ་ཁམས་རིང་མོ་རང་རེའི་སློབ་མ་ཤ་སྟག་ཡིན་དེ་ཐུགས་ལ་ཡོད་པ་གྱིས། དེའི་རྐྱེན་དཔོན་སྐམ་ཆུ་བ་ལ་མངག་ཡོད་པས། ཁོང་གིས་ཀྱང་ཞབས་ཏོག་ཏུ་གང་འགྲོ་བྱེད་དེ་མཆི།
ཡི་གེའི་རྟེན་དང་འདིར་འབྱོན་པའི་མཐུ་རྐྱེན་ལ། རྒྱལ་པོའི་གནས་ནས་ཕྱུང་བའི་དངུལ་བྲེ་ཆེན་གང་ལ། སྲང་ལྔ་བཅུ་ང་གསུམ་བྱས་པ་ཅིག་མཆིས། རྒྱ་ཆེ་བ་མ་འཛོམ། སླད་མར་ཁྱེད་འདིར་བྱོན་ནས་རང་རེ་ཐམས་ཅད་ཆོས་དང་ཟང་ཟིང་གི་ལོངས་སྤྱོད་ཁ་ན་མ་ཐོ་བ་མེད་པ་ལ་འཚོགས་པ་དང་ཤིན་ཏུ་བཀྲ་ཤིས་པར་སྨོན། ཆུ་ཕོ་བྱི་བའི་ལོ་དཔྱིད་ཟླ་འབྲིང་པོའི་ཚེས་གསུམ་ལ་ལིང་ཆུ་རྩེར་ཁབ་ཀྱི་གཙུག་ལག་ཁང་དུ་བྲིས། བདེ་ལེགས་སུ་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
