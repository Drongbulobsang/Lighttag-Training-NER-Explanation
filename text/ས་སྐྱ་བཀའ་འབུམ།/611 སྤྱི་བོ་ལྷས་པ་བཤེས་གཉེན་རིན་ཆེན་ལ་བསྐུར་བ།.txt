ས་སྐྱ་བཀའ་འབུམ།
པོད ༦༡༡
སྤྱི་བོ་ལྷས་པ་བཤེས་གཉེན་རིན་ཆེན་ལ་བསྐུར་བ།
༼བ༽ ༄༅། །སྤྱི་བོ་ལྷས་པ་བཤེས་གཉེན་རིན་ཆེན་ལ་བསྐུར་བ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། གདོད་ནས་ཉེར་ཞི་ཞི་བའི་ལམ་གྱིས་ཞི་བ་དོན་གཉེར་སྐྱེ་བོ་རྣམས། ། སྲིད་ཞིའི་ཆོས་གཉིས་ཉེ་བར་ཞི་བའི་ཞི་བདེ་མཆོག་ལ་འགོད་མཛད་པ། ། ཉོན་མོངས་ཞི་ཞིང་དབང་པོ་ཉེར་ཞི་ཞི་བའི་འཁོར་གྱིས་ཡོངས་བསྐོར་བ། ། ཞི་བའི་དཔལ་གྱིས་ཞི་ཉིད་རབ་འབྱོར་ཞི་བ་བླ་མེད་དེ་ལ་འདུད། ། རྫོགས་པའི་སངས་རྒྱས་དཔལ་གྱི་ཕུལ། ། རབ་མཆོག་དམ་པའི་གསུང་ལ་ཡིད། །
ཀུན་ནས་དང་བའི་དཔལ་བརྙེས་པའི། ། མི་ཡི་དབང་པོ་ཕྱོགས་བཅུར་རྒྱལ། ། རྒྱ་མཚོའི་གོས་ཅན་རྒྱ་མཚོའི་མཐའ་གཏུགས་ས་ཆེན་འདི་ན་བློ་ཆེན་དུ། ། རློམ་ཆེན་འགའ་ཡང་རློམ་པ་མི་མངའ་བློ་ཆེན་ཆེན་པོའི་མཁྱེན་རབ་ཀྱི། ། ཆ་ཡི་ཆར་ཡང་ཉེ་བར་བསྒྲུན་མིན་ཆེས་ཆེར་གསལ་བའི་གྲགས་ལྡན་པ། ། ཆོས་ཀྱི་རྒྱལ་པོ་བཟང་པོའི་ཞབས་ཀྱི་ཞབས་རྡུལ་གུས་ལེན་ཆོས་སྨྲ་བ། ། བསོད་ནམས་རྒྱ་མཚོ་ཏིང་འཛིན་ཞི་བའི་པདྨོའི་ཚལ། ། སྙན་པ་གྲགས་པའི་དྲི་བསུང་གིས་བསྡུས་སློབ་མ་ཡི། ། བུང་བའི་སྤྲིན་ཕུང་གདམས་པའི་སྦྲང་རྩིས་ཚིམ་མཛད་པ། ། བཤེས་གཉེན་རིན་ཆེན་པདྨོའི་ཚལ་ལ་དོན་འདི་ཞུ། །
དེ་གཅིག་ཁོ་ནར་མ་ཟད་དེ། ། དེ་ཡི་དབང་གིས་ཉེར་བསྡུས་པའི། ། དགེ་འདུན་འདུས་པའི་རྒྱ་མཚོ་ལའང༌། ། ཕྲིན་གྱི་ཚུལ་གྱིས་བསྙད་པར་བགྱི། ། ཁྱེད་ཀྱི་ཐུགས་དགོངས་དག་པ་ལས་བྱུང་བའི་སྤྲིང་ཡིག བདེ་བར་གཤེགས་པའི་གསུང་རབ་རིན་པོ་ཆེའི་རྒྱུས་ཉེ་བར་བསྒྲུབས་པའི་རྒྱན་དང་བཅས་པ། ཡུལ་དང་ལྗོངས་དང༌། གྲོང་ཁྱེར་མང་པོའི་ལམ་ནས་བརྒྱུད་ནས་ཉེ་ཞོ་མེད་པར་ཁོ་བོའི་སུག་ཏུ་ཕྱིན་པས་ཡིད་དགའ་བ་ཡར་གྱི་ངོའི་ཟླ་བ་བཞིན་དུ་འཕེལ་བར་གྱུར། སླད་མ་སྐབས་ཀྱི་དོན་ལ། ཁྱེད་ཀྱིས་ཅི་སྐད་གསུངས་པ་བཞིན་དུ།
སྔོན་གྱི་དམ་པ་རྣམས་ཀྱི་རྣམ་པར་ཐར་པ་དྲི་མ་མེད་ཅིང་དགོངས་པ་གཅིག་པ་ཡིན་ལ། དེ་བཞིན་དུ་འོ་སྐོལ་རྣམ་པའང་ལྷག་པའི་བསམ་པ་འདྲ་བ་ཡིན་མོད། དེ་ལྟ་ན་ཡང༌། ཡུལ་གྱིས་ཆེར་བསྐལ་ཞིང༌། སྙིགས་མའི་དུས་ཀྱི་སྐྱེ་བོ་མང་པོས་ལོག་པར་བསྒྲུབས་པས་ཇི་སྐད་བསམས་པ་བཞིན་གྲུབ་པར་དཀའ་བ་ཁྱེད་ཀྱི་ཐུགས་ལ་གསལ། ངེད་སའི་ཕྱོགས་འདི་ཀུན་ཏུ་བསྡད་པའི་ཕྱོགས་ནས་ཀྱང་བསྟན་པ་དང་སེམས་ཅན་སྤྱི་ལ་ཕན་པ་འབད་ནས་བསྒྲུབས་པ་ཡིན་ཡང༌། མོས་པ་ཐ་དད་པའི་སེམས་ཅན་རྣམས་ཀྱིས་སྣ་ཚོགས་སུ་གླེང་བ་ཆོས་ཉིད་ཡིན། འོན་ཀྱང་བདེན་པའི་ངག་ལ་གཟུ་བོའི་ཚིག་གསན་ཏེ་མཆི། སླད་ནས་ཁྱེད་ཇི་སྐད་གསུང་བ་བཞིན་དུ་སྤྱིར་བསྟན་པ་དང༌། བྱེ་བྲག་ཁྱེད་ཀྱི་ཕྱོགས་སུའང་གང་ཕན་པ་དང༌།
དོན་དུ་འགྱུར་བ་བྱེད་པ་ཡིན། ད་རེས་ཀྱི་སྐབས་སུ་མིའི་དབང་པོ་དང་ལྷན་ཅིག་ཏུ་ཡོད་ན། དངོས་སུ་བརྩོན་པ་བྱེད་པ་སྤྲོ་ནའང༌། ཅུང་ཟད་གནས་ཀྱིས་བསྐལ། འོན་ཀྱང་ཞུ་བའི་ཚིག་ནན་ཏན་ཅན་བསྐུར་བ་ལགས། ཕྱིན་ཆད་ངེད་ཀྱིས་ཀྱང་ཕན་ཚུན་ཇི་ལྟར་གླེངས་པ་བཞིན་དུ་ནུས་ཚད་ཀྱིས་བསྒྲུབ་པ་ཡིན། ཁྱེད་དཔོན་སློབ་རྣམས་ཀྱིས་ཀྱང་ཁྱེད་རང་ཇི་སྐད་གསུངས་པ་བཞིན་དུ་བསྒྲུབ་པ་ཁྱེད་རང་ལ་རག་ལས་པ་ཡིན། སངས་རྒྱས་ཉི་མ་གདུལ་བྱ་ཡི། ། རི་ལ་ཉེ་བར་ནུབ་པར་གྱུར། ། དེ་ཡི་བསྟན་པ་ཉི་འོད་ཀྱང༌། །
ནུབ་ལ་ཉེ་བར་ཕྱོགས་པར་གྱུར། ། དེ་ལྟར་དགོངས་ནས་བསྟན་པ་དང༌། ། འགྲོ་ལ་གཅེས་པར་དགོངས་རྣམས་ཀྱིས། ། དྲི་མེད་ལུང་དང་མི་འགལ་བར། ། ཤིན་ཏུ་བརྩོན་པར་བྱ་བར་རིགས། ། གསུང་རབ་རིན་ཆེན་གླིང་ལས་ལེགས་འོངས་ཤིང༌། ། རྣམ་དཔྱོད་བློ་ཡིས་བྱི་དོར་ལེགས་བྱས་པ། ། སྤྲིང་ཡིག་ལེགས་པར་བརྗོད་པའི་རིན་ཆེན་ཕྲེང༌། ། བསམ་པ་དགེ་བས་ལེགས་པར་སྤྲིངས་པ་ཡིན། ། དེ་ལས་དགེ་བ་དྲི་མེད་གང་ཐོབ་པས། །
འགྲོ་ཀུན་དྲི་མེད་ཆོས་ཀྱི་ལམ་ཞུགས་ཏེ། ། དྲི་མེད་བྱང་ཆུབ་སྤྱོད་པ་ཉེར་སྤྱད་ནས། ། དྲི་མེད་ཆོས་ཀྱི་དབང་ཕྱུག་ཉིད་གྱུར་ཅིག ། ཁྱི་ལོ་ཟླ་བ་བཅུ་པའི་ཚེས་བཅུ་གཅིག་ལ་འཕགས་པས་མིའི་དབང་པོའི་ཕོ་བྲང་ཁའི་ཕིང་ཧུར་བྲིས་པའོ། ། ཡི་གེ་པ་ནི་ཨ་ཙ་རའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
