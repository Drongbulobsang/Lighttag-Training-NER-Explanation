ས་སྐྱ་བཀའ་འབུམ།
པོད ༣༧༥
ཆོས་རྗེ་པའི་བསྟོད་པ་མེ་ཏོག་ཕྲེང་བ།
༼པ༽ ༄༅། །ཆོས་རྗེ་པའི་བསྟོད་པ་མེ་ཏོག་ཕྲེང་བ་བཞུགས།། ༄༅། །ཨོཾ་སྭ་སྟི་སིདྡྷཾ། ན་མོ་མཉྫུ་གྷོ་ཥཱ་ཡ། མཁྱེན་པའི་དཀྱིལ་འཁོར་རྒྱ་ཆེར་རབ་རྒྱས་ལེགས་བཤད་གསུང་གི་འོད་ཟེར་ཕྲེང༌། ། ཕྲེང་བ་སྤེལ་ལེགས་ཉེ་བར་འཁྲིགས་ལྟར་ཀུན་ནས་རབ་ཏུ་འབར་བ་ཡི། ། ལྟ་བ་ངན་པའི་ཚང་ཚིང་གིས་གཟིངས་ཡིད་ཀྱི་མུན་པ་རྣམ་བསལ་ཏེ། ། ཡང་དག་སྣང་བ་རྒྱ་ཆེར་སྐྱེད་མཛད་སྐྱེ་དགུའི་སྒྲོན་མ་རྣམ་པར་རྒྱལ། ། གང་སླད་མཁྱེན་པའི་འོད་ཟེར་ཕྲེང༌། ། བརྩེ་བས་རྩོལ་བྲལ་ལ་འཇུག་ལ། །
དེ་སླད་དེ་ལ་མ་སྩལ་བར། ། དང་པོར་འགྱུར་བ་སྨོས་ཅི་འཚལ། ། དེ་གཅིག་ཉིད་དུའང་མ་ཟད་དེ། ། བསམ་མི་ཁྱབ་པའི་གནས་བརྙེས་སླད། ། བསམ་ཡས་ཡོན་ཏན་དཔལ་འབྱོར་པས། ། ཆ་ཡང་དེ་འདྲའི་ངང་ཚུལ་ལགས། ། དབང་པོ་དེ་འདྲས་དབང་བགྱིས་པས། ། དབང་པོ་དབང་པོའི་གསུང་ལ་དབང༌། ། དབང་འབྱོར་དབང་གིས་དབང་པོ་མཆོག ། དབང་མཛད་དབང་གིས་དེ་ཡི་ཚུལ། །
བདག་གིས་མཐོང་དང་ཐོས་པ་དང༌། ། རྟོགས་པ་གང་ལགས་ཚུལ་བཞིན་དུ། ། སྒྲོ་འདོགས་པ་དང་སྐུར་བའི་མཐའ། ། རྣམ་པར་སྤངས་ནས་གླེང་བར་འཚལ། ། ཁྱོད་ཀྱིས་རྣམ་པར་བཀོད་པ་ཡི། ། སྙན་པའི་ཚིག་གི་ཕྲེང་བ་གང༌། ། སྤེལ་ལེགས་བརྒྱུད་མར་སྤེལ་བ་ནི། ། གང་ཞིག་གིས་ནི་མཐོང་གྱུར་ན། ། གློ་གསལ་བློ་ཡི་དབང་པོ་ཡང༌། ། ཀུན་ནས་ཡིད་འཕྲོག་འགྱིད་པ་སྟེ། །
རྣམ་པར་རྒྱས་པའི་པད་མོའི་ཕྲེང༌། ། ཚར་དུ་དངར་བས་ཡིད་བཞིན་མཚོ། ། རབ་ཏུ་བརྒྱན་པ་བུང་བ་ཡིས། ། གསལ་བར་མཐོང་བ་ལྟ་བུ་ལགས། ། དེ་འདྲ་སྒྲོགས་པར་བགྱིད་པའི་ངག ། ཤེས་ལྡན་གང་གིས་ཐོས་གྱུར་པའང༌། ། གཡེང་བ་གཞན་གྱིས་མི་གཡེང་བར། ། རྩེ་གཅིག་འདུན་པར་འགྱུར་བ་ནི། ། དྲི་ཟའི་བུ་མོའི་དབྱངས་སྙན་དང༌། ། ཁུ་བྱུག་མྱོས་པའི་དབྱངས་ཀྱིས་ཀྱང༌། །
དཔེ་ཙམ་ཉིད་དུའང་མི་བཟོད་ན། ། སྒྲ་གཞན་ཟིལ་གནོན་སྨོས་ཅི་འཚལ། ། དེ་དོན་ཕུན་སུམ་ཚོགས་གྱུར་པ། ། རློམ་ཆེན་བློ་ཡིས་དབང་པོ་མཆོག ། འགས་ཀྱང་སྔོན་ཆད་མ་དཔྱད་པ། ། དཔྱོད་ལྡན་གང་གིས་རྣམ་དཔྱད་ན། ། ཡིད་གསལ་བགྱིད་པ་གངས་རིའི་རྩེར། ། ཉི་མ་ཤར་བ་ལྟ་བུ་སྟེ། ། ཀུན་ནས་དགའ་བ་བསྐྱེད་པ་ནི། ། བསམ་གཏན་རོ་མྱང་ལྟ་བུ་ལགས། །
རྩོམ་པ་འདི་འདྲ་མྱུར་འཇུག་པ། ། གློག་འགྱུ་བས་ཀྱང་ཆེས་མྱུར་ཞིང༌། ། རྩོལ་བ་མེད་པར་འབྱུང་བ་ནི། ། མཚོ་ལྟར་ངང་གིས་ལྷུན་གྲུབ་ལགས། ། དེ་འདྲ་གསུང་གི་ཁྱད་པར་ཏེ། ། གསུང་མཆོག་འདི་འདྲ་ལེགས་གསུང་སླད། ། ཁྱོད་ཀྱི་མཁྱེན་པ་ནམ་མཁའ་ལྟར། ། ཤེས་བྱ་ཀུན་ལ་ཁྱབ་པ་དེ། ། པདྨ་ལྟ་བུར་ཉེས་པ་ཡི། ། དྲི་མས་གོས་པ་མི་མངའ་ཞིང༌། །
ཉི་མ་བས་ཀྱང་ཆེས་གསལ་ལ། ། ལྷུན་པོ་ལྟ་བུར་བརྟན་པ་ལགས། གང་ཕྱིར་འབྲས་བུའི་ཁྱད་པར་ནི། ། ཤིན་ཏུ་ཕུན་སུམ་ཚོགས་གྱུར་པ། ། རྒྱུ་ཡི་ཕུན་ཚོགས་རྗེས་འགྲོ་བ། ། ཆོས་ཀུན་དེ་འདྲ་ལགས་ཕྱིར་རོ། ། གསུང་དེ་རྣ་བའི་མངོན་སུམ་སྟེ། ། དེ་ཡི་ཁྱད་པར་མྱོང་བ་ཡིས། ། ཤིན་ཏུ་ངེས་པར་འགྱུར་བ་ལགས། ། གཏན་ཚིགས་དེ་འདྲས་ཁྱད་འཕགས་པས། །
ཐུགས་ཀྱི་ཡོན་ཏན་བདག་གིས་དཔགས། ། རྟོགས་པ་འདི་ནི་དུ་བ་ཡིས། ། མེ་བཞིན་རྣམ་པ་ཐམས་ཅད་དུ། ། སླུ་བ་མེད་ཕྱིར་འཁྲུལ་མེད་ལགས། ། དེ་ལྟའི་གསུང་དབྱངས་དྲི་མེད་དང༌། ། རྣམ་དག་ཐུགས་ཀྱིས་ཁྱད་འཕགས་པའི། ། སྐུ་ནི་རྨད་དུ་བྱུང་བ་སྟེ། ། བཅོས་མའི་ཚོན་རྣམས་སྣ་ཚོགས་ཀྱིས། ། ཀུན་ཏུ་བསྒྱུར་བ་མ་ལགས་ཀྱང༌། ། ལྷུན་གྱིས་གྲུབ་པའི་ཡོན་ཏན་གྱི། །
དཔལ་གྱི་གཟི་བརྗིད་འབར་བ་ཡིས། ། བཅོས་མའི་ཁ་དོག་གིས་མཛེས་པ། ། ནོར་བུའི་ཚོགས་རྣམས་ཟིལ་མནན་ནས། ། ཡིད་བཞིན་ནོར་ལྟར་ལྷམ་པ་ལགས། ། དེ་ཡི་མཛད་པ་རྣམ་དག་སྟེ། ། མཛད་པའི་རྒྱུ་ནི་རྣམ་དག་ཕྱིར། ། ཉི་མའི་དཀྱིལ་འཁོར་རབ་གསལ་སླད། ། འོན་ཀྱང་དེ་འདྲ་མ་ལགས་སམ། ། ཁྱེད་ནི་གལ་ཏེ་སྐུ་བྱིས་པའི། ། ཡུལ་ན་ཇི་ལྟར་སྣང་གྱུར་ཀྱང༌། །
དཔྱོད་ལྡན་ཀུན་གྱིས་རྣམ་ཀུན་དུ། ། བཀུར་བར་འོས་པ་ཁོ་ན་སྟེ། ། མཐུ་ཆེན་གསལ་བའི་འོད་འབྱིན་པའི། ། རིན་ཆེན་དབང་གི་རྒྱལ་པོའི་དབྱིབས། ། ཇི་ལྟར་སྣང་ཡང་སྐྱེ་དགུ་ཡིས། ། བཀུར་བར་འོས་པ་ཇི་བཞིན་ནོ། ། དེ་སླད་བསྟོད་པས་བསྟོད་འོས་ཤིང༌། ། མཆོད་པ་ཀུན་གྱིས་རྣམ་ཀུན་དུ། ། མཆོད་པར་འོས་པ་ཁྱོད་ལ་བདག ། དངོས་པོ་ཀུན་གྱིས་ཕྱག་འཚལ་ལོ། །
མཆོད་འོས་མཆོད་དང་བསྔགས་འོས་པ། ། བསྔགས་ལས་བསོད་ནམས་འབྱུང་ངོ་ཞེས། ། རྒྱལ་བ་ཉིད་ཀྱིས་གསུངས་པའི་ཕྱིར། ། བདག་གིས་དེ་ལྟར་བརྗོད་དེ་ལས། ། དགེ་བ་གང་ཞིག་དེར་བསྐྲུན་པ། ། དེ་ཡིས་འགྲོ་བ་ཐམས་ཅད་ཀྱིས། ། བསྟོད་འོས་ཁྱོད་འདྲ་ལེགས་བསྟོད་ཅིང༌། ། མཆོད་འོས་ཁྱོད་འདྲ་མཆོད་པར་ཤོག ། གང་གིས་རྣམ་ཐར་མེ་ཏོག་རྣམ་དཔྱོད་ཀྱི། ། སྙིམ་པས་བླངས་ཏེ་ངག་གི་སྲད་བུ་ཡིས། །
ཚར་དུ་དངར་བའི་མེ་ཏོག་ཕྲེང་བ་འདིས། དམ་པ་མཆོད་ཕྱིར་འཕགས་པས་རྣམ་པར་སྤེལ། ། བཀྲ་ཤིས་བདེ་ལེགས་དང་ལྡན་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
