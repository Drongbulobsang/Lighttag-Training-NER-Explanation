ས་སྐྱ་བཀའ་འབུམ།
པོད ༥༥༠
བྱམས་པ་ལ་བསྟོད་པ།
༼བ༽ ༄༅། །བྱམས་པ་ལ་བསྟོད་པ་བཞུགས།། ༄༅། །ཨོཾ་སྭ་སྟི་སིདྡྷཾ། བྱམས་པའི་ཐུགས་ཀྱིས་བྱང་ཆུབ་ཐུགས་བསྐྱེད་ནས། ། བྱམས་བརྩེའི་མཁྱེན་པས་ཚོགས་གཉིས་རྫོགས་མཛད་དེ། ། བྱམས་པས་དགའ་ལྡན་ལྷ་ཡི་ཚོགས་སྐྱོང་བ། ། བྱམས་མགོན་རྒྱལ་བའི་ཞབས་ལ་ཕྱག་འཚལ་ལོ། ། ཞལ་གཅིག་ཕྱག་གཉིས་གཡས་པ་མཆོག་སྦྱིན་གྱིས། ། སྐྱེ་དགུ་རྣམས་ལ་མཆོག་གི་འབྲས་སྩོལ་ཞིང༌། ། གཡོན་པས་ཀླུ་ཤིང་མེ་ཏོག་ལེགས་བསྣམས་པ། །
བྱམས་མགོན་རྒྱལ་བའི་ཞབས་ལ་ཕྱག་འཚལ་ལོ། ། རལ་པའི་ཐོར་ཚུགས་མཆོད་རྟེན་གྱིས་མཛེས་ཤིང༌། ། རིལ་བ་སྤྱི་བླུགས་ལས་བྱུང་དག་བྱེད་ཀྱིས། ། རུལ་དང་མྱགས་པའི་དྲི་མ་རྣམ་སྦྱོང་བ། ། རོལ་པ་ཆེན་པོའི་ཞབས་ལ་ཕྱག་འཚལ་ལོ། ། མཆོད་ཕྱིར་ཐོགས་དང་ཁྲི་སྙན་སཱ་ལེ་ཡི། ། པགས་པའི་ཆོས་གོས་མཆོག་གི་རྟགས་ཀྱིས་ནི། ། དཀའ་ཐུབ་མཐར་ཕྱིན་པར་ནི་ཞལ་བཞེས་པ། ། དྲང་སྲོང་མཆོག་ལ་གུས་པས་ཕྱག་འཚལ་ལོ། ། འཁོར་བའི་འདམ་ལས་ངེས་པར་བརྒལ་བ་ཁྱོད། །
འདམ་སྐྱེས་གདན་ལ་བཞེངས་ནས་ཞི་བ་ཡི། ། སྤྱན་གྱིས་འགྲོ་ལ་གཟིགས་པས་ཞི་མཛད་པ། ། སྐྱེ་དགུའི་གཉེན་གཅིག་ཁྱོད་ལ་སྐྱབས་སུ་མཆི། ། ཁྱོད་ལ་འདུན་པའི་ཡིད་ཀྱིས་དབང་བགྱིས་ནས། ། ཁྱོད་སྐུ་རིན་ཆེན་མཆོག་ལས་ལེགས་བཞེངས་པའི། ། སྐུ་འདི་ཁྱོད་ཉིད་ལགས་པར་ལེགས་བར་བསམས་ནས། ། ཤིན་ཏུ་དྭང་བའི་ཡིད་ཀྱིས་གསོལ་འདེབས་ཀྱིས། ། ཡེ་ཤེས་གཟིགས་པའི་དམ་པས་ཉེར་གཟིགས་ལ། ། ཐུགས་རྗེ་ཆེན་པོའི་ཐུགས་ཀྱིས་རབ་དགོངས་ཏེ། ། ཕྲིན་ལས་རྒྱ་མཚོ་རྒྱ་མཚོ་ལྟར་བསྡུས་ནས། །
ཉིད་ཇི་བཞིན་དུ་བྱིན་གྱིས་བརླབ་ཏུ་གསོལ། ། དེ་ལྟར་ཐུགས་དམ་བརྟན་པས་བྱིན་རླབས་པའི། ། སྐུ་འདི་ཉིད་གཅིག་ཁོ་ནར་མ་བས་ཏེ། ། དབྱིངས་དང་མཛད་པ་གཅིག་ཕྱིར་རྒྱལ་བ་ཀུན། ། གཅིག་ཏུ་བསྡུས་པའི་ངོ་བོ་ཉིད་ལགས་གྲང༌། ། དེ་འདྲ་མཐོང་བའི་མིག་དེ་དཔལ་ལྡན་ཞིང༌། ། དེ་ལ་འདུན་པའི་འདུན་པ་དཔལ་འབྲས་ཅན། ། མཆོད་པས་མཆོད་བྱ་ཇི་བཞིན་མཆོད་བྱེད་དེ། ། མཆོད་འོས་རྣམས་ཀྱི་མཆོད་པར་འགྱུར་ལགས་གྲང༌། ། དེ་ལས་དགེ་བ་རྒྱ་མཚོ་གང་བསྐྲུན་པས། །
འདི་འདྲ་གང་གི་དཔལ་ལས་བྱུང་གྱུར་པའི། ། རྒྱལ་པོ་དམ་པ་གསེར་མཆོག་དཔལ་དང་བཅས། ། རྒྱུ་སྦྱོར་བྱེད་པ་སྟོན་ཚུལ་ཞེས་བྱ་བ། ། དེ་ཡིས་དམིགས་བྱ་རྡོ་རྗེ་ཆོས་སྐྱོང་གིས། ། ཉེ་བར་བསྲུངས་པའི་ཆོས་སྐྱོང་སྲུང་མ་རྣམས། ། ཚེ་འདིར་ཚེ་རིང་ནད་མེད་དཔལ་འབྱོར་རྒྱས། ། སྐྱེ་བ་ཀུན་དུ་ལྷ་མིའི་དཔལ་རྒྱས་ལ། ། དགའ་མགུར་སྤྱད་ནས་བྱམས་མགོན་ཆོས་ཀྱི་རྗེ། ། ཆོས་ཀྱི་རྒྱལ་པོའི་རྒྱལ་ཐབས་མཛད་པའི་ཚེ། ། ཆོས་ཀྱི་རྒྱལ་སྲིད་ཡངས་པའི་དཀྱིལ་འཁོར་དུ། །
ཉེ་བར་ཞུགས་ནས་ཐུབ་དེ་སྲས་དང་བཅས། ། མཆོད་སྤྲིན་རྒྱ་མཚོས་ཀུན་ནས་ལེགས་མཆོད་དེ། ། ཆོས་ཚུལ་རྒྱ་མཚོ་ཐོས་ཤིང་ལེགས་རྟོགས་ནས། ། དེ་ཡི་ཡེ་ཤེས་གཟིགས་པ་ཉེར་ཞུགས་ཏེ། ། བྱང་ཆུབ་དམ་པར་ལུང་བསྟན་ཐོབ་པར་ཤོག ། དེ་སྐད་སྨྲས་ཏེ་སྨྲ་བ་རྣམས་ཀྱི་རྗེ། ། ཆོས་རྗེ་ས་སྐྱ་པ་ཞེས་ཡོངས་གྲགས་པའི། ། ཞབས་ཀྱི་པདྨོ་སྤྱི་བོས་གུས་བླངས་པ། ། དགེ་སློང་འཕགས་པ་ཞེས་བྱར་གྲགས་པ་ལ། ། གྲུབ་པ་དཔལ་ཞེས་བྱ་བས་གསོལ་བཏབ་ནས། །
མེ་ཕོ་བྱི་བའི་དཔྱིད་ཟླ་འབྲིང་པོ་ཡི། ། ཉི་ཤུ་བདུན་ལ་གྲུ་མུར་ཞེས་བྱ་བར། ། ཡུད་ཙམ་ཉིད་ལ་ཉེ་བར་སྦྱར་བ་ཡིན།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
