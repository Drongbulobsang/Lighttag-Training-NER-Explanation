ས་སྐྱ་བཀའ་འབུམ།
པོད ༣༥༦
ཡང་ཆོས་རྗེ་པའི་བསྟོད་པ་འོག་མ།
༼པ༽ ༄༅། །ཡང་ཆོས་རྗེ་པའི་བསྟོད་པ་འོག་མ་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། གང་གི་སྔོན་དུ་བྱང་ཆུབ་བརྙེས་གྱུར་ཀྱང༌། ། ཐབས་མཁས་ཐུགས་རྗེས་སྐལ་དམན་གཞན་གྱི་ངོར། ། སྐྱེ་བོའི་ཚུལ་གྱིས་གདུལ་བྱའི་ཚུལ་མཛད་པ། ། རྣམ་འཕྲུལ་མཐའ་ཡས་ཁྱོད་ལ་ཕྱག་འཚལ་ལོ། ། ཕྱི་ནང་རྟེན་འབྲེལ་ཟབ་ཅིང་རྒྱ་ཆེ་བ། ། ཇི་བཞིན་མཁྱེན་ནས་མཁྱེན་པ་ཇི་བཞིན་དུ། ། བརྩེ་བས་སྐལ་ལྡན་རྣམས་ལ་སྟོན་མཛད་པ། །
སྟོན་པ་མཚུངས་མེད་ཁྱོད་ལ་ཕྱག་འཚལ་ལོ། ། ཡང་དག་ལམ་གྱི་བླ་མེད་བྱང་ཆུབ་ཏུ། ། གདུལ་བྱའི་ཚོགས་རྣམས་སྐལ་བཞིན་འདྲེན་མཛད་ཅིང༌། ། འཇིགས་པ་ཀུན་ལས་ཀུན་ནས་སྐྱོབ་མཛད་པ། ། འདྲེན་པ་བླ་མེད་ཁྱོད་ལ་ཕྱག་འཚལ་ལོ། ། བླ་མ་ཁྱོད་ནི་ཀུན་མཁྱེན་ཉིད་ལགས་ཀྱང༌། ། རྨོངས་པ་བདག་གིས་དེ་ལྟར་མ་འཚལ་བས། ། ལུས་ངག་ཡིད་ཀྱིས་མ་གུས་གང་བགྱིས་པའི། ། ཉེས་པ་དེ་དག་རབ་ཏུ་འགྱོད་པས་བཤགས། ། ཐུགས་རྗེ་ཆེར་ལྡན་རྨད་བྱུང་མཐུ་མངའ་བ། །
མགོན་པོ་ཁྱོད་ཀྱིས་བདག་གི་སྡིག་པ་ཀུན། ། དག་པར་མཛད་ཅིང་བླ་ན་མེད་པ་ཡི། ། གོ་འཕང་མཆོག་ཀྱང་མྱུར་དུ་སྩལ་དུ་གསོལ། ། བདག་གི་ཚེ་ཡི་འདུ་བྱེད་གཏོང་བའི་ཚེ། ། འཇིགས་པའི་སྣང་བ་དེ་དག་མི་འབྱུང་ཞིང༌། ། མགོན་པོ་འཁོར་དང་བཅས་པ་མཐོང་གྱུར་ནས། ། ཞབས་ཀྱི་པདྨོར་རྟག་ཏུ་བརྟེན་པར་གསོལ། ། སྐལ་དམན་བདག་ལ་ཐུགས་རྗེའི་དབང་ཕྱུག་ཁྱེད། ། ཚེ་འདིར་དངོས་སུ་མཐོང་བའི་སྐལ་མེད་ནའང༌། ། རྨི་ལམ་ཉིད་དུ་ཁྱོད་ཞལ་བསྟེན་ནས་སུ། །
ཐེ་ཚོམ་དྲྭ་བ་ཀུན་ནས་གཅད་དུ་གསོལ། ། གང་ཞིག་ཁྱོད་ཀྱི་ཕྲིན་ལས་བསྒྲུབ་པ་དང༌། ། དམ་ཆོས་བྱ་བ་སྒྲུབ་པར་བྱེད་པ་ཡི། ། མཐུན་པའི་རྐྱེན་གྱུར་དེ་དག་ཕུན་ཚོགས་ཤིང༌། ། མི་མཐུན་ཕྱོགས་ཀུན་ཞི་བར་མཛད་དུ་གསོལ། ། འགྲོ་བའི་བླ་མ་ཆོས་རྗེ་རིན་ཆེན་ལ། ། ཅུང་ཟད་བསྟོད་ཅིང་གསོལ་བའི་རབ་བྱེད་འདི། ། བླ་མའི་བྲན་གྱུར་བློ་གྲོས་རྒྱལ་མཚན་དཔལ། ། བཟང་པོ་ཞེས་བྱས་དད་པའི་ཡིད་ཀྱིས་སྦྱར།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
