ས་སྐྱ་བཀའ་འབུམ།
པོད ༣༠༧
གངས་ཅན་གྱི་སྒོམ་ཆེན་རྣམས་ལ་གདམས་པ།
༼ན༽ ༄༅། །གངས་ཅན་གྱི་སྒོམ་ཆེན་རྣམས་ལ་གདམས་པ་བཞུགས་སོ།། ༄༅། །ཨོཾ་སྭ་སྟི་སིདྡྷཾ། གངས་རིའི་ཁྲོད་འདིར་སྒོམ་ཆེན་མང་ཡོད་དེ། ། རབ་འབྲིང་ཐ་མའི་ཚུལ་དུ་སྤྲིང་བར་བྱ། ། དེ་ལ་ལོག་པའི་ཕྱོགས་འཛིན་སྤངས་པ་ཡི། ། རབ་ཏུ་དད་པའི་ཡིད་ཀྱིས་གསན་པར་ཞུ། ། ལྟ་བ་སྤྲོས་བྲལ་རྣམ་དག་ཤུགས་འཆང་ལུས། ། གཡེང་མེད་བསྒོམ་པ་རྣམ་དག་ཡན་ལག་ལྡན། ། སྤྱོད་པ་རྣམ་དག་གཡུ་ཡི་རལ་པ་ཅན། །
སེང་གེ་གངས་ལ་གནས་པའི་སྒོམ་ཆེན་ཡིན། ། འགྲོ་དོན་དཔག་མེད་གོ་ཆ་རབ་བགོས་ཏེ། ། ཚོགས་གཉིས་རྟར་ཞོན་བརྩོན་པའི་ལྕག་གིས་བསྐུལ། ། ཤེས་རབ་མཚོན་གྱིས་ཉོན་མོངས་དགྲ་ཚོགས་འཇོམས། ། དཔའ་བོ་གཡུལ་དུ་ཞུགས་པའི་སྒོམ་ཆེན་ཡིན། ། དྲི་མེད་བསླབ་གསུམ་རིན་ཆེན་བང་མཛོད་ལྡན། ། འགྲོ་ལ་ཟང་ཟིང་མི་འཇིགས་སྦྱིན་གཏོང་མཛད། ། དམ་ཆོས་སྦྱིན་པས་ཐར་ལམ་འཛུད་བྱེད་པ། ། བསྡུ་བས་གཞན་དོན་མཛད་པའི་སྒོམ་ཆེན་ཡིན། ། དེ་ལྟར་སྒོམ་ཆེན་རབ་གསུམ་བསྟན་པ་ཡི། །
སྙིང་པོ་མཆོག་ཏུ་གྱུར་པ་མཁྱེན་མཛོད་ཅིག ། གདམས་པ་རྒྱ་མཚོ་ཁོང་དུ་མ་ཆུད་ཀྱང༌། ། སྤྱི་བོར་བླ་མ་བསྒོམ་ཞིང་དད་པ་ཡིས། ། མིག་ནས་མཆི་མ་འཁྲུངས་ཤིང་གསོལ་འདེབས་པ། ། ཐར་པའི་ལམ་སྣ་ཟིན་པའི་སྒོམ་ཆེན་ཡིན། ། དམིགས་མེད་ལྟ་བས་འཆིང་བ་མ་གྲོལ་ཡང༌། ། རིན་ཆེན་བྱང་ཆུབ་སེམས་ཀྱིས་ཐུགས་རྒྱས་ཏེ། ། གཞན་དོན་བསྒྲུབ་ལ་ཞུམ་པ་མི་མངའ་བ། ། གཞན་ཕན་ཡིད་བཞིན་ནོར་བུའི་སྒོམ་ཆེན་ཡིན། ། ཐེག་མཆོག་བསྒྲུབ་པ་ཚུལ་བཞིན་མ་ནུས་ཀྱང༌། །
དབང་བཞིའི་དམ་ཚིག་མེ་ཏོག་ཆུན་པོ་ནི། ། མགོ་ཡི་ཐོད་བཞིན་རབ་ཏུ་སྲུང་བྱེད་པ། ། སྲིད་པ་མྱུར་དུ་སྒྲོལ་བའི་སྒོམ་ཆེན་ཡིན། ། བརྩེ་བས་གཞན་དོན་བསྒྲུབ་པའི་སེམས་མེད་ཀྱང༌། ། དྲི་མེད་བཀའ་དང་དམ་པའི་གསུང་ཐོས་ནས། ། བླང་དོར་རྒྱུ་དང་འབྲས་བུ་ལྟུར་བྱེད་པ། ། ངན་འགྲོའི་སྒོ་འཕྲང་གཅོད་པའི་སྒོམ་ཆེན་ཡིན། ། དེ་ལྟར་དེ་དག་བསྟན་པའི་སྒོར་ཞུགས་ཞེས། ། རྟོགས་ལྡན་སྐྱེས་བུ་དག་གིས་མཁྱེན་པར་མཛོད། ། རང་ཉིད་གང་མོས་ལམ་དུ་ཞུགས་པ་དང༌། །
གཞན་ལ་ངེས་ཤེས་བསྐྱེད་ཕྱིར་བླང་བར་མཛོད། ། དམ་པའི་གདམས་པས་སྤྲོས་པ་མ་ཆོད་པར། ། ཞི་གནས་བྱིན་པོ་གཅིག་ལ་སེམས་བཟུང་ནས། ། གཏི་མུག་མུན་པ་ཡང་ཡང་སྤེལ་བྱེད་པ། ། ཕྱི་བ་ཚང་དུ་ཉལ་བའི་སྒོམ་ཆེན་ཡིན། ། དད་དང་འདུན་པས་སེམས་རྒྱུད་མ་ཐུལ་བར། ། འགྲན་འདོད་དབེན་པའི་རི་ལ་བརྟེན་བྱས་ཏེ། ། འདོད་ཡོན་སྒོ་ཀུན་རྟག་ཏུ་ཡིད་བྱེད་པ། ། གཅན་གཟན་རི་ལ་ཉལ་བའི་སྒོམ་ཆེན་ཡིན། ། ཐར་པའི་ལམ་དོར་ཉེས་པ་ཀུན་སྤེལ་བས། །
བཟང་འདོད་རི་བྲག་གནས་པས་དུས་འདས་ཏེ། ། དེ་རྗེས་ཡོན་བདག་ཕོ་མོའི་གྲོང་ཆོག་མཁན། ། ཝ་འདྲ་གྲོང་སྟོང་འགྲིམ་པའི་སྒོམ་ཆེན་ཡིན། ། ཆོས་གྲགས་འདོད་པ་རྩྭ་ཡི་མེ་བཞིན་འབར། ། ཁ་ཕྱིར་ཀུན་ཏུ་རྒྱུ་བའི་བརྩོན་འགྲུས་ཅན། ། ལོག་པའི་འཚོ་བས་རྟག་ཏུ་འཚོ་བྱེད་པ། ། ཁྱི་རྐུན་གྲོང་མཐའ་ཉུག་པའི་སྒོམ་ཆེན་ཡིན། ། རྒྱལ་པོ་ངན་པའི་ཚུལ་འཆང་ངུར་སྨྲིག་འཛིན། ། ཆགས་སྡང་མཚོན་ཐོགས་དུ་མའི་འཁོར་གྱིས་བསྐོར། ། མི་དགེའི་ཕྲིན་ལས་ཕྱོགས་ཀུན་རྒྱས་བྱེད་པ། །
ངན་འགྲོའི་གནས་གསུམ་སྤེལ་བའི་སྒོམ་ཆེན་ཡིན། ། དེ་ལྟར་སྒོ་གསུམ་དགེ་ལ་གོལ་བ་ཡི། ། སྡིག་བྱེད་འདི་དག་བསྟན་པའི་ཆོམ་རྐུན་ཞེས། ། བསྟན་པའི་སྒོར་ཞུགས་སྟོན་པའི་བྱ་བ་ལ། ། སྡང་བས་ལོག་ཞུགས་བྱེད་པ་སྤང་བར་ཞུ། ། དྲི་མེད་བསྟན་པའི་མཁའ་ལ་གེགས་མེད་པར། ། ཤར་བའི་ལུང་རྟོགས་དཀྱིལ་འཁོར་རྒྱས་པ་ཅན། ། ལེགས་བཤད་འོད་ཀྱིས་མཛེས་པའི་ཉི་མ་དེས། ། གདུལ་བྱའི་ཚལ་ནི་དགེ་བས་རྒྱས་གྱུར་ཅིག ། ཞེས་དཔལ་ལྡན་ས་སྐྱ་པཎྜི་ཏས།
བྱང་ཕྱོགས་འགའི་ཡུལ་ནས་གངས་ཅན་གྱི་སྒོམ་ཆེན་པ་རྣམས་ལ་ཞལ་ཏ་བྱེད་པའི་ཚིགས་སུ་བཅད་པའོ།། མངྒ་ལཾ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
