ས་སྐྱ་བཀའ་འབུམ།
པོད ༢༨༨
ཀག་ཆོལ་གྱི་རྗེས་གནང་།
༼ན༽ ༄༅། །ཀག་ཆོལ་གྱི་རྗེས་གནང་བཞུགས།། ༄༅། ན་མོ་གུ་རུ་བྷྱཿ རྗེ་བཙུན་བླ་མའི་ཞབས་ལ་གུས་བཏུད་ནས། ། རྗེས་གནང་ལུང་གི་ཆོ་གའི་མན་ངག་བྲི། ། འདིར་གསང་སྔགས་ཀྱི་སྒོར་ཞུགས་པའི་རྣལ་འབྱོར་པས། འགྲོ་བ་འགའ་ཞིག་བསྡུ་བའི་ལུང་གི་རྗེས་གནང་གི་ཆོ་ག་བྱ་བ་ནི། རྒྱུད་ལས། རྒྱལ་པོའི་གྲོང་ཁྱེར་ལ་སོགས་གང་ཞིག་དབང་དུ་བྱེད་པར་འདོད་ན། རྡོ་རྗེ་ཆོ་ག་རབ་བཤད་ཅིང༌། །
རིང་ཡང་ཟླ་བ་དྲུག་བཟླས་ན། ། རྣལ་འབྱོར་པ་ཡིས་བསྒྲུབ་བྱ་དབང༌། ། ཇི་ལྟར་འདོད་པ་བཞིན་དུ་འགྲུབ། ། ཅེས་བཤད་པའི་མན་ངག་ཡིན་པས། འདིའི་ལུང་གི་རྗེས་གནང་བྱེད་པའི་ཚེ། ཐོག་མར་གནས་དབེན་པར། བའི་རྣམ་པ་ལྔ་བྱུགས་པའི་མཎྜལ་གྲུ་བཞི་ཁྲུ་གང་བ་ཅིག་བྱས་ལ། ཙནྡན་དམར་པོ་གུར་གུམ། གི་ཝང་གང་རུང་གི་ཆུས་ཆག་ཆག་བཏབ་པའི་སྟེང་དུ། མཚལ་ལམ།
ལི་ཁྲིའམ། ལྡོང་རོས་ཀྱིས་ཕྱི་ཟླ་གམ་ཉིས་རིམ་པ། ཁ་ནུབ་དུ་བསྟན་པ། པདྨ་འདབ་མ་བརྒྱད་ལྟེ་བ་དང་བཅས་པ་ཅིག་བྲི་ཞིང་མདུན་དུ་མཆོད་པ་ཅི་འབྱོར་རྒྱ་ཆེར་བཤམས་ལ། བླ་མ་དཀོན་མཆོག་ལ་དབུལ། ཚོགས་ཀྱི་ཡོ་བྱད་དང༌། དམར་གཏོར་རྒྱན་ཅན་གཉིས་ཙམ་བཤམས་ལ། བྱིན་གྱིས་བརླབས་ནས། དཔའ་བོ་དང་མཁའ་འགྲོ་ཕོ་མོ་དང༌། ཆོས་སྐྱོང་སྲུང་མ་རྣམས་ལ་ཨ་ཀཱ་རོའི་སྔགས་ཀྱིས་མཉེས་པར་བྱས་ནས།
འདོད་པའི་དོན་ལ་གསོལ་བ་གདབ་ཅིང༌། ཕྲིན་ལས་གཞོལ། དེ་ནས་སློབ་མས་ཁྲུས་བྱས་ལ་གོས་དམར་གྱོན་ཞིང༌། ལག་ཏུ་མེ་ཏོག་དམར་པོ་ཐོགས་པས་མཎྜལ་གྱི་མདུན་དུ་ཁ་ནུབ་ཏུ་བལྟས་ལ་འདུག་སྟེ། སྐྱབས་འགྲོ་དང་སེམས་བསྐྱེད་རྒྱ་ཆེན་པོ་སྔོན་དུ་སོང་བས། བླ་མ་རྡོ་རྗེ་འཆང་ཆེན་པོར་མོས་པ་བྱས་ལ། རྫས་ཡོ་བྱད་ཅི་འབྱོར་རྒྱ་ཆེར་དབུལ་ཞིང་ཁྱད་པར་དུ་མེ་ཏོག་དམར་པོ་གུས་པས་ཕུལ་ཏེ། འདིའི་ལུང་མན་ངག་དང་བཅས་པ་གནང་བར་གསོལ་བ་གདབ་པ་ནི། གུས་པས་ཕྱག་བྱས་ཐལ་མོ་སྦྱར་མེ་ཏོག་བཟུང་ནས། རྡོ་རྗེ་རྣལ་འབྱོར་དབང་ཕྱུག་གཙོ། །
གསང་བའི་ཆོ་ག་བླ་ན་མེད། ། དབང་དུ་བྱེད་པའི་རིག་སྔགས་མཆོག ། བདག་ལ་ངེས་པར་སྩལ་དུ་གསོལ། ། ཞེས་ལན་གསུམ་བརྗོད་ཅིང༌། དེའི་རྗེས་ལ་དཔོན་སློབ་གཉིས་ཀས་མཐུན་པར་ཏིང་ངེ་འཛིན་བསྒོམ་པ་ནི། སློབ་དཔོན་དེ་ཉིད་ཁྲོ་བོ་འདོད་རྒྱལ་ཞལ་གཅིག་ཁྲོ་ལ་འཛུམ་པ། སྤྱན་གསུམ་རབ་ཏུ་གཡོ་བ། སྐུ་མདོག་དམར་པོ་པདྨ་རཱ་གའི་མདོག་ལྟ་བུ་ལས། འོད་ཟེར་དམར་པོ་ཕྱོགས་བཅུར་འཕྲོས་པས། འགྲོ་བ་སེམས་ཅན་ཐམས་ཅད་དབང་དུ་བྱེད་པ།
སྐུ་ལ་རིན་པོ་ཆེ་དང་རུས་པའི་རྒྱན་དྲུག་གི་མཛེས་པར་སྤྲས་པ། ཕྱག་གཉིས་ཀྱིས་ལྕགས་སྒྲོག་ལུ་གུ་རྒྱུད་དུ་སྦྲེལ་བ་འཛིན་པ། ཞབས་གཉིས་པདྨ་དམར་པོ་དང་ཉི་མའི་གདན་ལ། གར་སྟབས་འགྱིང་པའི་གཡས་ཀྱི་འོག་ཏུ་ཡུལ་འཁོར་སྲུང་དང༌། འཕགས་སྐྱེས་པོའི་མགོ་མནན་པ། གཡོན་གྱི་འོག་ཏུ་སྤྱན་མི་བཟང་དང༌། རྣམ་ཐོས་ཀྱི་བུའི་མགོ་མནན་པའི་ཐུགས་ཀར་ཉི་ཟླ་ཁ་སྦྱོར་གྱི་དབུས་སུ། དབང་དུ་བྱེད་པའི་ཡི་གེའི་ས་བོན་ཧྲཱིཿདམར་པོ་མཐའ་མར། སྔགས་རིང་གི་ཁ་དོག་དམར་པོ་རིམ་པ་གསུམ་གྱིས་བསྐོར་བ་ལས་འོད་ཟེར་དམར་པོ་འཕྲོས་པས་སློབ་མའི་ཐུགས་ཀར་ཕོག་པས། སློབ་མ་དེ་ཡང་ཁྲོ་བོ་འདོད་རྒྱལ་དུ་བསྐྱེད་པའི་ཐུགས་ཀར་ཉི་ཟླ་ཁ་སྦྱོར་གྱི་དབུས་སུ་ཧྲཱིཿདམར་པོ་བསམས་ལ་བླ་མས་ཀྱང་ཕྱག་ཏུ་མེ་ཏོག་བཟུང་སྟེ།
ཨོཾ་ཤཱནྟིཾ་ཀུ་རུ་ལ་སོགས་པའི་སྔགས་རིང་བརྗོད་པས། སློབ་དཔོན་གྱི་ཞལ་ནས་ཡི་གེ་ཐམས་ཅད་ཁ་དོག་དམར་པོ་ལུ་གུ་རྒྱུད་བཞིན་སྦྲེལ་བའི་རྣམ་པར་བྱུང་ནས། སློབ་མའི་སྙིང་གར་ཉི་ཟླ་ཁ་སྦྱོར་གྱི་དབུས་སུ་ས་བོན་ཡི་གེ་ཧྲཱིཿའི་མཐའ་མར་གཡོན་སྐོར་ལན་གསུམ་བསྐོར་ནས་ཡོད་པར་བསྒོམས་ཏེ། བྱང་སེམས་ཆེན་པོས་ཀུན་ནས་བསླངས་ནས་སྔགས་ཀྱི་རྗེས་ཟློས་ལན་གསུམ་བྱེད་དུ་བཅུག་པས། ལུང་འབོགས་སྦྱིན་ཏེ། མཐར་བདག་གི་རྒྱུད་ལ་ཡོད་པའི་ནུས་མཐུ་རྣམས་རིགས་ཀྱི་བུ་འདིའི་རྒྱུད་ལ་འབྱུང་བར་མཛད་དུ་གསོལ། ལན་གསུམ་བརྗོད། མགོར་གཏོར་མའང་བཞག་འབྲུ་བླུགས་གསུང༌། དེ་ནས་སློབ་མའི་སྙིང་གའི་སྔགས་རྣམས་ལས་འོད་ཟེར་ཁ་དོག་སྣ་ཚོགས་པ་འཕྲོས་པས། ཕྱོགས་བཅུའི་བླ་མ་དང་དཀོན་མཆོག་ལ་མཉེས་པའི་མཆོད་པ་རྒྱ་ཆེན་པོ་ཕུལ།
སེམས་ཅན་ཐམས་ཅད་ལ་ཕོག་པས། དེ་དག་ཀུན་བདག་ལ་ཤིན་ཏུ་གུས་པས་འདུད་པའི་ཚུལ་གྱིས། རང་གི་དབང་དུ་འདུས་པར་བསྒོམས་ཏེ། དེའི་རྗེས་ལ་སློབ་མས་ཀྱང་ཐལ་མོ་སྦྱར་ཏེ། གསང་སྔགས་དེ་ཉིད་འགྲུབ་པར་བྱེད་པའི་ཚིག ། བདག་ལ་གསང་སྔགས་གནང་ལགས་ཀྱི། ། གསང་སྔགས་འགྲུབ་པར་མཛད་དུ་གསོལ། ། ཞེས་ལན་གསུམ་བརྗོད་ལ། གཞན་ཡང་རྣལ་འབྱོར་བ་བདག་ཅག་གིས་གདམས་ངག་འདི་བསྒྲུབ་པ་ལ། ཕྱི་ནང་གི་བར་ཆད་ཐམས་ཅད་མི་འབྱུང་ཞིང་མཐུན་རྐྱེན་ཐམས་ཅད་མྱུར་དུ་འགྲུབ་པར་མཛད་དུ་གསོལ།
ཞེས་ཀྱང་གསོལ་བ་བཏབ་ནས་བླ་མ་མཉེས་པའི་ཡོན་ཅི་འབྱོར་པ་ཕུལ་ལ། བླ་མས་ཀྱང་མེ་ཏོག་གཏོར་ཞིང༌། བཀྲ་ཤིས་ཀྱི་ཚིགས་བཅད་མང་དུ་བརྗོད་དེ། དེ་ལྟར་བྱས་ནས་དབང་དུ་བྱ་བའི་རིམ་པ་རྣམས་ཇི་ལྟར་བསྟན་པ་བཞིན་དུ་མྱུར་དུ་འགྲུབ་པའི་རྟེན་འབྲེལ་ཡོད་ཅིང༌། དེ་ལས་གཞན་ལུང་མེད་ཅིང་མན་ངག་ཡོད་པ་དང༌། མན་ངག་ཤེས་ཀྱང་ལུང་མེད་པ་གང་གིས་ཀྱང་འདི་མི་འགྲུབ་གསུངས་ཏེ། ཚུལ་དེ་དག་ནི་བླ་མ་ལུང་ནོད་པའི་མན་ངག་བླ་མའི་ཕྱག་བཞེས་ཤིན་ཏུ་ཟབ་པའི་སྙན་བརྒྱུད་ཡི་གེར་བཏབ་པ་ཡིན་གསུང༌། དབང་བྱེད་གསང་སྔགས་རྗེས་གནང་མཆོག ། སྙན་བརྒྱུད་ཞལ་ལ་རག་ལས་རྣམས། ། གཞན་ཕན་ཡི་གེར་བཀོད་པ་ཡིས། །
འགྲོ་ཀུན་ཆོས་ལ་དབང་སྒྱུར་ཤོག ། དབང་སྡུད་ཀག་ཆོལ་མའི་ལུང་གི་རྗེས་གནང་གི་ཆོ་ག་དཔལ་ལྡན་ས་སྐྱ་པཎྜི་ཏས་རྒྱས་པར་བཀོད་པ་རྫོགས་སོ།། །། ཨོཾ་ཤཱནྟིཾ་ཀུ་རུ་ནི་བྷྲཱུྃ། ཨོཾ་ཀུ་སུ་མཱ་མ་ལེ་བྷི་ཧཱུྃ་ཛ། ཨོཾ་བཛྲ་ཀུ་བྷ་ཛཱི་ཀཱཾ་བྷཻ་ཋཿཋཿཋཿ ཨོཾ་གྲོ་གེ་མ་ཀྲི་ཏེ་ཆེ་གེ་མོ། ཀ་ཀཱ་དྷ་ཡ་ཀཱ་དྷ་ཡ། ཁ་ཁཱ་ཧི་ཁཱ་ཧི། ག་གཛྫ་ཡ་གཛྫ་ཡ། གྷ་གྷཱ་ཏ་ཡ་གྷཱ་ཏ་ཡ།
ཙ་ཙཱ་ལ་ཡ་ཙཱ་ལ་ཡ། ཚ་ཙྪ་ད་ཡ་ཙྪ་ད་ཡ། ཛ་ཛམྦྷ་ཡ་ཛམྦྷ་ཡ། ཛྷ་ཛྷ་ཏ་ཡ་ཛྷ་ཏ་ཡ། ཊ་ཊཱ་ལ་ཡ་ཊཱ་ལ་ཡ། ཋ་ཋཱ་ཀ་ཡ་ཋཱ་ཀ་ཡ། ཌ་ཌམྦྷ་ཡ་ཌམྦྷ་ཡ། ཌྷ་ཌྷཱཾ་བྷ་ཡ་ཌྷཱཾ་བྷ་ཡ། ཎ་ཎཱ་ཤ་ཡ་ཎཱ་ཤ་ཡ། ཏ་ཏམྦྷ་ཡ་ཏམྦྷ་ཡ།
ཐ་ཐོ་བྷ་ཡ་ཐོ་བྷ་ཡ། ད་དཱ་ར་ཡ་དཱ་ར་ཡ། དྷ་དྷཱ་ར་ཡ་དྷཱ་ར་ཡ། ན་ནཱ་ཤ་ཡ་ནཱ་ཤ་ཡ། པ་པ་ཏ་ཡེ་པ་ཏ་ཡེ། ཕ་ཕཱ་ཏ་ཡ་ཕཱ་ཏ་ཡ། བ་བཱ་ཏ་ཡ་བཱ་ཏ་ཡ། བྷ་བྷེ་ད་ཡ་བྷེ་ད་ཡ། མ་མཱ་ར་ཡ་མཱ་ར་ཡ། ཡ་ཡོ་ཧ་ཡ་ཡོ་ཧ་ཡ།
ར་རོ་དྷ་ཡ་རོ་དྷ་ཡ། ལ་ལཱམྦྷ་ཡ་ལཱམྦྷ་ཡ། ཝ་ཝཱ་ཧ་ཡ་ཝཱ་ཧ་ཡ། ཤ་ཤོ་ཥ་ཡ་ཤོ་ཥ་ཡ། ཥ་ཥཱུཥྞིཡ་ཥཱུཥྞི་ཡ། ས་སཱ་དྷ་ཡ་སཱ་དྷ་ཡ། ཧ་ཧ་ན་ཡ་ཧ་ན་ཡ། ཀྵ་ཀྵོ་བྷ་ཡ་ཀྵོ་བྷ་ཡ། ཨ་མུ་སྱ་ཀྲི་ཏེ་ཤཱིནྟཾ་ཀུ་རུ་པུཥྚིཾ་ཀུ་རུ། ཀྵྨཾ་ཀུ་རུ།
ཀྵོ་བྷ་ཀུ་རུ། ཁ་རཾ་ཀུ་རུ། ཨོཾ་སིདྡྷི་སརྦ་སིདྡྷི། མ་ཧཱ་སིདྡྷི། པཱུ་ཛ་ཨ་ནེ་ཏ་བྷ་ན་ཏ་མ་ར་ནཾ་ཞེས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
