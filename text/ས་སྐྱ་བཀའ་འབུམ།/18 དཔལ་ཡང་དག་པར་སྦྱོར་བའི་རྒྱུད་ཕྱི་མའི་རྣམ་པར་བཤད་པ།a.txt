ས་སྐྱ་བཀའ་འབུམ།
པོད ༡༨
དཔལ་ཡང་དག་པར་སྦྱོར་བའི་རྒྱུད་ཕྱི་མའི་རྣམ་པར་བཤད་པ།a
༼ཀ༽ ༄༅། །དཔལ་ཡང་དག་པར་སྦྱོར་བའི་རྒྱུད་ཕྱི་མའི་རྣམ་པར་བཤད་པ་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། བརྟག་པ་བཅུ་གཅིག་པ་རྒྱུད་ཕྱི་མར་མིང་བཏགས་ཏེ། གོང་གི་བརྟག་པ་བཅུ་པོ་དེ་དག་དང་འབྲེལ། རྒྱུད་སྡེ་གཞན་གྱི་ཡང་སྐབས་སྐབས་ཀྱི་དོན་མི་གསལ་བ་གསལ་ཞིང༌། སྐབས་སྐབས་སུ་མ་ཚང་བ་ཁ་བསྐང་བ་དང༌། སྐབས་སྐབས་སུ་ཚིག་དོན་རྣམ་པར་ཕྱེ་སྟེ་བཤད་པས་རྒྱུད་ཕྱི་མའོ། ། ཡང་བརྟག་པ་བཅུ་པའི་རྗེས་ཐོག་བར་མ་ཆད་པར་གསུངས་པས་ཀྱང་རྒྱུད་ཕྱི་མ་ཞེས་བྱའོ། ། དོན་ནི་བཤད་པའི་རྒྱུད་ཅེས་བྱ་བའི་མིང་ཅན་ལས་མ་འདས་པར་བཞེད་དོ། །
དེའི་དོན་དང་པོ། ཐིག་ལེར་ཐིག་ལེ་དག་གི་དོན། ། ཞེས་བྱ་བ་རྐང་པ་གཉིས་ཀྱིས་དྲི་བའི་ཚིག་ཏུ་སྦྱར་ལ། བརྟག་པ་བཅུ་པོས་བརྗོད་པར་བྱ་བའི་དོན། གཙོ་བོར་བདག་བྱིན་གྱིས་བརླབ་པའི་རིམ་པ་དང༌། དེ་ལ་བརྟེན་ནས་བྱུང་བའི་རང་བྱུང་གི་ཡེ་ཤེས་ཆེན་པོ་ཡིན་ཞིང༌། དེ་ལ་རྗོད་བྱེད་ཀྱི་སྒྲ་བརྟག་པ་དྲུག་པའི་དཔྱིད་ཀྱི་ཐིག་ལེར་གསུངས་པ་དེའི་དོན་དྲི་བ་ནི། ཐིག་ལེར་ཐིག་ལེ་དག་གི་དོན། ། ཞེས་བྱ་བ་གསུངས་ཏེ། དོན་དམ་པ་བྱང་ཆུབ་ཀྱི་སེམས་ཀྱི་མཚན་ཉིད་རང་བྱུང་གི་ཡེ་ཤེས་ཆོས་ཀྱི་སྐུ་དེ་ལ།
ཅིའི་ཕྱིར་རང་བྱུང་གི་ཡེ་ཤེས་ཞེས་བྱ་བ་ཡན་ལག་གི་དོན་དྲི་བ་ཡིན་ཞིང༌། དེ་ཉིད་དང་འབྲེལ་པ་ཅན་དུ་བྱས་ནས། མཁའ་འགྲོ་མ་རྡོ་རྗེ་གུར་གྱི་ལེའུ་དང་པོ་ལས། མཐར་ཐུག་འབྲས་བུ་ཆོས་ཀྱི་སྐུ་ལ། འདི་ནི་རང་བྱུང་བཅོམ་ལྡན་འདས། ། ལྷ་ཡི་བདག་པོ་གཅིག་པུ་ཉིད། ། ཅེས་གསུངས་པ་དང་སྦྱར་ཏེ། དོན་གཅིག་ལ་སྒྲ་དུ་མ་འཇུག་པ་ཡན་ལག་གི་དོན་དང་སྦྱར་ནས་དྲི་ཞིང་ལན་གདབ་པ་དང་འབྲེལ་པ་ཡང༌། བརྟག་པ་དང་པོའི་གསུམ་པར། གསང་བ་མཆོག་གི་དགྱེས་པ་ན། །
ཞེས་བྱ་བ་ལ་སོགས་པ་གསུངས་པ། བརྗོད་བྱའི་དོན་མཐར་ཐུག་ཏུ་བཤད་པར་མ་ཟད། སྒྲ་དེ་ཉིད་རང་བྱུང་གི་ཡེ་ཤེས་སུ་ཡན་ལག་གི་དོན་གྱིས་བཤད་པ་དྲི་བ་དང༌། ལན་གྱི་ཚུལ་གྱིས་སོ། ། མདོ་རྒྱས་གཉིས་དྲིས་ལན་བཞི་ལས། ཆོས་བཅུས་རང་བྱུང་གི་ཡེ་ཤེས་དེ་ལ་ཡན་ལག་གི་དོན་གྱིས་བཤད་པ་སྟེ། དེ་ཡང་བཅུ་པའི་དང་པོར་ནི། ཕྱག་རྒྱ་ལ་མ་བརྟེན་པར་སྒྲུབ་པ་པོ་བདག་ཉིད་ཀྱི་ལྟེ་བའི་གནས་སུ་བདག་ཉིད་ཀྱིས་ཙཎྜཱ་ལཱི་བསྒོམས་པའི་རྟེན་འབྲེལ་ཙམ་ལས་རང་བྱུང་གི་ཡེ་ཤེས་འབྱུང་བས་ན། རང་བྱུང་སྟེ་དང་པོའོ། ། ལྟེ་བར་མྱོང་བའི་རང་བྱུང་དེ་ཉིད་ཀྱིས་མི་མཐུན་པའི་ཕྱོགས་མཚན་མ་དང་རྣམ་པར་རྟོག་པ་ཐམས་ཅད་བཅོམ་ཞིང༌།
ཟག་པ་མེད་པའི་ཡེ་ཤེས་ཀྱི་བདེ་བ་ཆེན་པོའི་སྐལ་བ་དང་ལྡན་པས་བཅོམ་ལྡན་འདས་ཏེ་གཉིས་པའོ། ། གཅིག་པུ་ཞེས་བྱ་བ་ནི་མཚན་མ་དང་རྣམ་རྟོག་གི་ཟླ་དང་བྲལ་བ་སྟེ། དེ་དང་མ་འགྲོགས་ཤིང་རང་བྱུང་གི་ཡེ་ཤེས་གཅིག་པུ་ཞེས་བྱ་བ་སྟེ་གསུམ་པའོ། ། ལྷག་པའི་ལྷ་ཞེས་བྱ་བ་ནི། ལྟེ་བར་གཞིར་གནས་པའི་བྱང་ཆུབ་ཀྱི་སེམས་ཀྱི་སྟེང་དུ་ཡང༌། བདག་བྱིན་གྱིས་བརླབ་པའི་རིམ་པའི་སྟོབས་ཀྱིས། རྩ་ཐམས་ཅད་ཀྱི་ཁམས་དྭངས་མ་ཡས་བྱོན་ཏེ། ལྟེ་བའི་གནས་སུ་འདྲེས་ནས། སྔ་མའི་སྟེང་དུ་ཁམས་དགུ་འདྲེས་པས། ལྷག་པར་སོན་པའི་ཕྱིར་ལྷག་པ་སྟེ།
མདོར་ན་བརྟག་པ་དྲུག་པའི་དང་པོ་ལས་གསུངས་པ་ཁམས་བཅུ་དྲུག་གི་དྭངས་མའམ། ཁམས་དགུའི་དྭངས་མའམ། ཁམས་བདུད་རྩི་ལྔའི་དྭངས་མ་སྟེ། རྟེན་བྱང་ཆུབ་ཀྱི་སེམས་ལ་བྱ་སྟེ་བཞི་པའོ། ། ལྷ་ཞེས་བྱ་བ་ནི་རྟེན་དེ་ལ་བརྟེན་པའི་རང་བྱུང་གི་ཡེ་ཤེས་དེ་ལ་གསལ་ལ་རྟོག་པ་མེད་པས་ལྷ་སྟེ། ལུས་ལས་བྱུང་ཞིང་བྱིན་གྱིས་བརླབ་པའི་ཕྱིར། བདེ་བ་ལ་རོལ་པའི་དོན་གྱིས་ན་ལྷ་ཞེས་བྱ་སྟེ། དཔལ་བརྟག་པ་གཉིས་པའི་ལེའུ་ལྔ་པར་གསུངས་པའི་ཡན་ལག་གི་དོན་གྱིས་འདིར་བཤད་པར་བཞེད་ལ། ཕྱི་མའི་མདོ་འདིའི་ཚིག་ཉིད་ནི་གུར་གྱི་ལེའུ་དང་པོར་སྦྱར་བ་ཡིན་ཏེ་ལྔ་པའོ། ། དེ་ལྟར་བརྗོད་བྱའི་དོན་རང་བྱུང་གི་ཡེ་ཤེས་གཅིག་ལ།
དེ་ཡན་ཆད་དུ་རྗོད་བྱེད་ཀྱི་སྒྲ་ལྔས་འཇུག་པར་མ་ཟད། བརྟག་པ་དང་པོའི་གསུམ་པའི་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག གསང་བ་མཆོག་གི་དགྱེས་པ་ན། ། ཞེས་བྱ་བ་ལ་སོགས་པ་ཚིག་ལྔས་ཀྱང༌། དོན་རང་བྱུང་གི་ཡེ་ཤེས་དེ་ཉིད་ལ་ཡན་ལག་གི་དོན་དང་བཅས་ཏེ། མིང་གིས་གདགས་པར་བཞེད་ན། ཅིའི་ཕྱིར་གསང་བ་ཞེས་བྱ་ཞེ་ན། གསང་བའི་སྒྲས་ནི་ཀླ་ཀློའི་སྐད། ། ཅེས་བྱ་བ་ལ་སོགས་པ་གསུངས་ཏེ། རྟེན་དང་བརྟེན་པའི་བྱང་ཆུབ་ཀྱི་སེམས་རང་བྱུང་གི་ཡེ་ཤེས་དེ་ལ།
ཙཎྜཱ་ལཱི་འབར་བ་ལ་སོགས་པའི་ཐབས་ཀྱིས་རྟོག་པར་འགྱུར་རོ། ། གཞན་ཕ་རོལ་ཏུ་ཕྱིན་པའི་སྒྲ་དང་ཚད་མ་ལ་སོགས་པས་རྟོགས་པར་མི་འགྱུར་བའི་ཕྱིར། རྟོགས་པར་དཀའ་བ་ལ་དགོངས་ནས། ཀླ་ཀློའི་སྐད་དང་འདྲ་བར་གསུངས་པའོ། ། གཉིས་པ་ནི་དོན་རང་བྱུང་གི་ཡེ་ཤེས་དེ་ཉིད་ཉམས་སུ་མྱོང་བཞིན་དུ་བརྗོད་པར་མི་ནུས་པའི་ཕྱིར། གཞན་ཡང་གསང་བ་སྟེ་དྲུག་པའོ། ། ཅིའི་ཕྱིར་མཆོག་ཅེས་བྱ་ཞེ་ན། འཇིག་རྟེན་པའི་ཟག་པ་དང་བཅས་པའི་བདེ་བ་ལས་མཆོག་ཏུ་གྱུར་པའི་ཕྱིར། རང་བྱུང་ལམ་གྱི་ཉམས་སུ་མྱོང་བ་དེ་ཟག་པ་མེད་པའི་བདེ་བ་ལས་གྲུབ་པ་ཡིན་པ་ལ་དགོངས་ནས་མཆོག་ཅེས་བྱ་སྟེ། བདུན་པའོ། །
ཅིའི་ཕྱིར་དགྱེས་པ་ཞེས་བྱ་ཞེ་ན། འཇིག་རྟེན་པའི་སོ་སོ་སྐྱེ་བོའི་འདོད་པའི་ཡོན་ཏན་ཟག་པ་དང་བཅས་པའི་བདེ་བ་དང༌། དེ་དང་ཆ་མཐུན་གྱི་ཟག་མེད་ཀྱི་བདེ་བ་དངོས་རང་བྱུང་གི་ཡེ་ཤེས་མ་ཡིན་གྱི། དཔེ་ཙམ་ཡིན་པས་རང་བྱུང་གི་ཡེ་ཤེས་དེས། སྨོད་ཅིང་སྤོང་བར་བྱེད་པའི་ཕྱིར་དགག་པའི་ངོས་ནས་དགྱེས་པ་ཞེས་བྱ་སྟེ་བརྒྱད་པའོ། ། ཅིའི་ཕྱིར་ཐམས་ཅད་ཀྱི་བདག་ཉིད་ཅེས་བྱ་ཞེ་ན། འཁོར་འདས་སྣོད་བཅུད་ལ་སོགས་པའི་ཆོས་ཅན་ཐམས་ཅད་ལ་ཁྱབ་པའི་དོན། རང་བྱུང་གི་ཡེ་ཤེས་དེ་ཉིད་ཀྱི་བདག་ཉིད་ཀྱང་ཙཎྜཱ་ལཱི་ལ་བརྟན་ནས་སྐྱེས་པའི་རང་བྱུང་གི་ཡེ་ཤེས་སུ་རོ་གཅིག་པའི་ཕྱིར་ཐམས་ཅད་ཀྱི་བདག་ཉིད་ཅེས་བྱ་སྟེ་དགུ་པའོ། ། ཅིའི་ཕྱིར་རྟག་ཏུ་བཞུགས་པ་ཞེས་བྱ་ཞེ་ན། རང་བྱུང་གི་ཡེ་ཤེས་དེ་ཉིད་མཚོན་བྱ་དང་མཚོན་བྱེད་གཉིས་རོ་གཅིག་ཏུ་མྱོང་བའི་དུས་སུ།
ཟག་པ་མེད་པའི་འདུས་མ་བྱས་ཀྱི་ངོ་བོ་ཡིན་པའི་ཕྱིར། དུས་སམ་གནས་སྐབས་ཐམས་ཅད་དུ་འདུས་བྱས་ཀྱི་རྐྱེན་གྱིས་མི་འགྱུར་བར་རྟག་པ་ཞེས་བྱ་སྟེ་བཅུ་པའོ། ། དེ་ལྟར་བརྗོད་བྱ་རང་བྱུང་གི་ཡེ་ཤེས་ཆོས་ཀྱི་སྐུ་གཅིག་ལ་རྣམས་གྲངས་ཀྱི་ཚུལ་གྱིས། རྗོད་བྱེད་ཀྱི་སྒྲ་བཅུ་བརྗོད་པ་ནི་ཡན་ལག་གི་དོན་དུ་སྦས་པའི་དོན་དུ་བཤད་པ་ཞེས་བྱ་བ་ཡིན་ཏེ། དོན་དམ་དུ་བྱང་ཆུབ་ཀྱི་སེམས་ཀྱི་མཚན་ཉིད་དེ་ཁོ་ནའི་ཁོངས་སུ་བསྡུའོ། ། འོ་ན་སྐབས་འདི་ལ། སངས་རྒྱས་ཀུན་དང་མཉམ་སྦྱོར་བ། ཞེས་བྱ་བའི་སྒྲ་དང༌། མཁའ་འགྲོ་མ་ཡི་དྲྭ་བ་སྡོམ། ། ཞེས་བྱ་བའི་སྒྲ་ཡང་དང་པོའི་གསུམ་པར་གསུངས་པས།
དེ་ཉིད་རྗོད་བྱེད་གྱི་སྒྲས་ཀྱང་བརྟགས་པར་རིགས་སོ་སྙམ་པ་ལ། དེ་ནི་རིགས་པ་མ་ཡིན་ཏེ། གཞན་དུ་ཞེས་བྱ་བའི་གཞུང་དང་པོར་བྱས་ནས། ཚིག་གཉིས་པོ་དེ་འབྲས་བུའི་རྒྱུད་དང་སྦྱར་བ་ཡིན་གྱི། ཐབས་རྒྱུད་རང་བྱུང་གི་ཡེ་ཤེས་ལ་སྐབས་འདིར་མི་སྦྱར་བའི་དོན་ཏོ། ། དེ་ལྟར་ན་མདོ་རྒྱས་གཉིས་ལ་དྲིས་ལན་བཞིར་གནས་ཀྱང༌། ཡན་ལག་གི་དོན་གསང་བ་སྤོང་བ་བཅུས་ཁོང་དུ་ཆུད་པར་བྱའོ། ། བཞུགས་པའི་དོན་ལ་ཀླན་ཀ་སྤང་བ། གང་ཚེ་ཞེས་བྱ་བ་ལ་སོགས་པ་དྲི་བ་གསུངས་ཏེ། དེ་ཡང་དོན་ནི་འདི་སྐད་དུ་སྟོན་པ་ཡིན་ཏེ།
ཐམས་ཅད་བདག་ཉིད་རྟག་ཏུ་བཞུགས། ། ཞེས་བྱ་བ་ལས་འཕྲོས་ནས་གོང་དུ་རང་བྱུང་གི་ཡེ་ཤེས་ཕྱི་ནང་སྣོད་བཅུད་ཐམས་ཅད་ལ་ཁྱབ་པར་གསུངས་པས། དེ་ལྟར་ཡིན་ན་ཆོས་ཅན་གཟུགས་ལ་སོགས་པ་མིག་གི་རྣམ་པར་ཤེས་པ་ལ་སོགས་པས་མྱོང་ཞིང༌། རིག་པའི་དུས་སུ་དེ་ལ་དེ་ཡོད་པའི་ཆོས་ཉིད་བཞི་ཡོད་པར་རིགས་པ་ལས། དེ་ལས་བཟློག་སྟེ་ཁ་དོག་དང་དབྱིབས་ཀྱི་བདག་ཉིད་ཆོས་ཅན་མྱོང་བས་དེའི་ཆོས་ཉིད་ཅེས་པའི་དོན། དངོས་པོ་ལ་མ་གྲུབ་ཅིང་མིང་གིས་བཏགས་པ་འགལ་བའོ། ། ལན་ནི་གསང་བ་འདི་ནི་ཇི་ལྟ་བུ། ། ཞེས་བྱ་བ་ལ་སོགས་པ་གསུངས་ཏེ། དེ་ཡང་དོན་ནི་འདི་སྐད་སྟོན་པ་ཡིན་ཏེ། དོན་རང་བྱུང་གི་ཡེ་ཤེས་ནི་རང་གི་ངོ་བོ་གང་ལྟར་ཡང་མ་གྲུབ་པའི་ཕྱིར།
ཕར་ལ་མཚན་མ་དང་རྣམ་པར་རྟོག་པ་གང་ལ་ཡང་མི་རིག་པ། ཚུར་ཡང་གང་གིས་ཀྱང་རག་པར་མི་ནུས་པས། ཤེས་བརྗོད་ཐམས་ཅད་ཀྱི་ཡུལ་ལས་འདས་པའི་ཕྱིར། མིག་གི་རྣམ་པར་ཤེས་པ་ལ་སོགས་པའི་ཡུལ་དུ་བྱ་བར་མི་ནུས་པ་དེ་བས་ན་འགལ་བ་མེད་དོ། ། འོ་ན་ཐམས་ཅད་ལ་ཁྱབ་པར་ཇི་ལྟར་རིགས་ཤེ་ན། དེ་ནི་སྣང་ལུགས་ཀྱི་དབང་དུ་བྱས་ན་ཐམས་ཅད་ལ་ཁྱབ་ཅེས་པ་ཡིན་ཏེ་རྒྱ་མཚོ་དང་རླབས་བཞིན་དེ་ལས་བྱུང་བའི་ཚུལ་གྱིས་ཁྱབ་པའོ། ། དེ་བས་ན་ཐམས་ཅད་ལ་ཁྱབ་པ་དང༌། རྟོགས་པར་མི་ནུས་པ་འགལ་བ་མེད་པ་ཁོ་ནའོ། ། ད་ནི་དྲི་བ་དྲུག་ཅུ་རྩ་བཞིའི་མདོ་དང༌། ལན་རྒྱས་པ་གཉིས་ཀྱིས་བརྟག་པ་བཅུ་པོ་མཐའ་དག་གི
མི་གསལ་བ་གསལ་བ་ལ་སོགས་པའི་དབང་དུ་བྱས་ཏེ་དྲི་བ་དང་ལན་གཉིས་སུ་སྦྱར་བ་ཁོང་དུ་ཆུད་པར་བྱེད་པ་ལས། དེ་ཡང་བརྟག་པ་དང་པོའི་རབ་ཏུ་བྱེད་པ་གསུམ་པར། རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་རྗོད་བྱེད་སྒྲ་ཤིན་ཏུ་ཡང་བྱིན་ཆེ་ཞིང༌། རྡོ་རྗེའི་ཚིག་རྐང་དུ་གྱུར་པ། རྩའི་མདོར་དེའི་ཚིག་དོན་གཉིས་ཀ་རྣལ་འབྱོར་གྱི་གླེང་གཞི་ལྟར་རྣམ་པར་མ་ཕྱེ་བའི་ཕྱིར། འདིར་ཚིག་དོན་རྣམ་པར་ཕྱེ་སྟེ་བཤད་པར་བཞེད་ནས། དེ་ལ་གསང་བ་ཇི་ལྟ་བུ། ། ཞེས་བྱ་བ་ལ་སོགས་པས། དྲི་བ་བཅུ་བདུན་གྱིས་འཁྲུགས་ཀྱི་ཚུལ་དུ་དྲི་ཞིང༌། ལན་ནི་རྩའི་མདོ་བཞིན་ཕྱོགས་གཅིག་ཏུ་ལན་གདབ་བོ། །
རང་གི་བློས་ཞིབ་ཏུ་ཕྱེ་ན་འཕྲོས་དང་བཅས་ཏེ། དྲི་བ་ཉི་ཤུ་རྩ་བཞིའི་ལན་དུའང་འགྱུར་སྙམ་དུའང་བསམས་ཏེ། འོན་ཀྱང་དམ་པའི་གསུང་སྒྲོས་མ་ཡིན་པའི་ཕྱིར། ལན་གྱི་སྐབས་སུ་ཞིབ་ཏུ་ཡི་གེར་དགོད་པར་མི་བྱའོ། ། དེ་ལས་དང་པོར་དྲི་བ་ནི། དང་པོར་བླངས་ལ། གསང་བ་ཇི་ལྟ་བུ། ཐམས་ཅད་རྟག་ཏུ་བཞུགས། སངས་རྒྱས་ཀུན་གྱི་ངེས་དོན། མཉམ་པར་སྦྱོར་བ་ཅི་ཞེས།
མཁའ་འགྲོ་མའི་མིང་དྲྭ་བ་ཇི་ལྟ་བུ། སྡོམ་པ་ཅི་ཞིག བུད་མེད་སྒྱུ་མ། ཀླ་ཀློ་ཅི་གསུངས། རྣལ་འབྱོར་ཉིད་ལ་མཉམ་གཞག རྗེས་ལ་ཕྱི་རོལ་ཇི་ལྟར། བདག་དང་བདག་གི་ཇི་ལྟར། སེམས་དང་སེམས་བྱུང་ཅི་ཞིག སེམས་ཀྱི་ངོ་བོ་ཡེ་ཤེས། དེ་བཞིན་རྣམ་པར་ཤེས་པ།
རྒྱུ་དང་འབྲས་བུ་དངོས་པོ། ཆོས་དང་ཆོས་ཅན་དྲི་བ། ཆུ་བོའི་རྒྱུན་ནི་ཅི་རིགས། རྒྱ་མཚོ་ཉིད་དང་ཁྱད་པར། དེ་ཚོགས་མང་པོ་དྲི་བ། རྡོ་རྗེ་སེམས་དཔའ་བདེ་ཆེན། ཆོས་ཀྱི་སྐུ་ནི་ཇི་ལྟར། ལོངས་སྤྱོད་རྫོགས་སྐུ་ཅི་ཞིག སྤྲུལ་པའི་སྐུ་ནི་གང་ཞིག དེ་ལྟར་དྲི་བ་ཉི་ཤུ་རྩ་བཞིར་སྣང་ལ།
དང་པོ་བཀའ་སྒྲོས་བཅུ་བདུན་ལས་མི་གསུང་ངོ༌། ། དང་པོའི་བཀའ་གདམས་ཀྱིས་ནི། རྣལ་འབྱོར་ཉིད་ལ་མཉམ་གཞག་གི་དྲི་བ་གཉིས། སྐུ་གསུམ་གྱི་དྲི་བ་གསུམ་སྟེ་ལྔ། ཀླ་ཀློ་ཁྱོད་ཀྱིས་བཤད་པ་ཉིད་ཀྱི་དྲི་བ་དང་དྲུག སངས་རྒྱས་ཀུན་གྱི་ངེས་དོན་ཅི། ཞེས་པ་དང་བདུན། དང་པོའི་གསུམ་པར་དྲི་བ་མི་བཞེད་དེ། དེ་ལྟར་ན་བཅུ་བདུན་དུ་བཞེད་དོ། ། དེ་ལ་དང་པོའི་གསང་བའི་ལན་མཐར་ཐུག་ཁོ་ནར་བཤད་པ་གཙོ་བོ་ཡིན་ཡང་རྒྱུད་ཕྱི་མའི་བཤད་པས་བཞིར་གསུངས་ཏེ།
སྦས་པའི་དོན་རང་བྱིན་གྱིས་བརླབ་པའི་སྦས་པ་ལྟར་བཤད་ན། སྙིང་ག་ཆོས་ཀྱི་འཁོར་ལོའི་ཡི་གེ་ལ་ཧཱུྃ་རླུང་སེམས་འདྲེས་པའི་ཐིག་ལེ་དེ་གསང་རྒྱུ་ཡིན་ལ། དེ་སྦེད་པར་བྱེད་པ་ནི་འོད་ཀྱི་རི་མོ་བདུན་ནོ། ། དེ་སྣོད་མ་ཡིན་པ་རྣམས་ལ་གསང་བའོ། ། དོན་གསང་བ་ནི་དེ་ལ་བརྟེན་ནས་སྐྱེས་པའི་རང་བྱུང་གི་ཡེ་ཤེས། མྱོང་བཞིན་དུ་བརྗོད་པར་མི་ནུས་པ་ལ་བྱ་སྟེ། བརྒྱད་པ་བརྗོད་དུ་མེད་པའི་མཚན་ཉིད་ཅེས་བྱ་བས་བསྟན་ཏོ། ། དཀྱིལ་འཁོར་འཁོར་ལོའི་ཐབས་ལྟར་བཤད་ན། གསང་བར་བྱ་རྒྱུ་ནི་ཤེས་རབ་ཡེ་ཤེས་ཀྱི་དབང་ཡིན་ལ། ཡུལ་གང་ལ་གསང་ཞེ་ན།
རིག་པའི་དབང་ལྔ། དྲུག་པ་རྫོགས་པའི་སངས་རྒྱས་དང་དྲུག བུམ་པའི་དབང་དང་བདུན་ལ་གསང་བར་མ་ཟད། གསང་དབང་གཉིས་ལས་ཀྱང་ཆོས་མཆོག་ཏུ་གྱུར་པ་ཤེས་རབ་ཡེ་ཤེས་ཀྱི་དབང་གསང་བ་ཞེས་བྱ་བའོ། ། འདི་ཡང་དབང་དེ་དག་མ་ཐོབ་པའི་རྟེན་གྱི་གང་ཟག་དེ་ལ་ཡུལ་མ་ཡིན་པས་བརྗོད་པར་མི་བྱ་སྟེ་སྒྲ་གསང་བའོ། ། དོན་གསང་བ་ནི་དབང་གསུམ་པའི་དུས་སུ་ཉམས་སུ་མྱོང་བའི་ལྷན་ཅིག་སྐྱེས་པའི་ཡེ་ཤེས་མྱོང་བཞིན་དུ་བརྗོད་པར་མི་ནུས་པའི་ཕྱིར་གསང་བ་སྟེ། མདོ་ལས། བརྒྱད་པ་ནི་བརྗོད་དུ་མེད་པའི་དོན་ཡིན་ནོ། ། དེ་ལྟར་དམ་པའི་གསུང་སྒྲོས་ཀྱིས་བཤད་པ། རྣམ་པར་སྦྱར་བ་གཉིས་མཛད་ཀྱང༌།
མདོ་ལས་ཀྱང་གཉིས་ཀ་གསལ་བར་གྲུབ་པ་མེད་དོ། ། མཐར་ཐུག་ཏུ་བཤད་ན་བཤད་པ་གཉིས་ཏེ། བཞུགས་པ་པོ་ཆོས་ཀྱི་སྐུ་སྟོང་པ་དང་སྙིང་རྗེ་གཉིས་སུ་མེད་པ་དེ་ལ་གསང་བ་ཞེས་བྱ་སྟེ། ཡུལ་གང་ལ་གསང་ན། ས་བཅུའི་བྱང་ཆུབ་སེམས་དཔའ་ལ་སོགས་པའི་ཡང་ཡུལ་མ་ཡིན་པའི་ཕྱིར་གསང་བའོ། ། ཡང་མཐར་ཐུག་གྱི་དབང་དུ་བྱས་ནས་ཀྱང་བཞུགས་པའི་གནས་ཕུན་སུམ་ཚོགས་པར་བཤད་ན། འཁོར་འདས་ཐམས་ཅད་ལ་ཁྱབ་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་དེ་བཞིན་ཉིད་དེ། མཐར་ཐུག་ཆོས་ཀྱི་སྐུའི་བཞུགས་གནས་ཡིན་ལ། དེ་སེམས་ཅན་ཐམས་ཅད་ལ་གནས་ཀྱང་མ་རྟོགས་པས་རང་བཞིན་གྱིས་གསང་བའོ། ། རྩ་བའི་མདོར་ནི་བཤད་པ་འདི་འབའ་ཞིག་མཛད་དོ། །
ཡན་ལག་གི་དོན་གྱིས་མཐར་ཐུག་པའི་དོན་དུ་བཤད་པའོ། ། དེ་ལྟར་ན་རྒྱུད་ཕྱི་མའི་མདོ་འདི་དཔང་པོར་བྱས་ནས་གསང་བ་ལ་བཤད་པ་གསུམ་དུ་གསལ་ལོ། ། དྲི་བ་དང་པོའི་ལན་ནི། དྲི་བ་དེའི་ཤུགས་ཀྱིས་འཕངས་ནས། མཆོག་དང་དགྱེས་པ་གཉིས་ཀྱིས་ལན་ཡང་བསྟན་ཏེ། ཅིའི་ཕྱིར་མཆོག་ཅེས་བྱ་ན། ཆོས་ཀྱི་དབྱིངས་དེ་ཟག་པ་མེད་པའི་ཡེ་ཤེས་དམ་པའི་ཡུལ་ཡིན་པའི་ཕྱིར་རོ། ། ཅིའི་ཕྱིར་དགྱེས་པ་ཞེས་བྱ་ཞེ་ན། ཆོས་ཀྱི་དབྱིངས་དེ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཟག་པ་མེད་པའི་བདེ་བ་འབྱུང་བའི་གནས་ཡིན་པས། དགྱེས་པ་འབྱུང་བའི་ཕྱིར་དགྱེས་པ་ཞེས་བྱའོ། །
དྲི་བ་གཉིས་པའི་ལན་གྱི་དབང་དུ་བྱས་ནས། ཅིའི་ཕྱིར་ཐམས་ཅད་བདག་ཉིད་ཅེས་བྱ་ཞེ་ན། ཆོས་ཀྱི་དབྱིངས་དེ་གཟུགས་ཀྱི་སྐུའི་དེ་བཞིན་གཤེགས་པ་ཐམས་ཅད་ཀྱིའང་བདག་ཉིད་ཡིན་པས་ཐམས་ཅད་ཀྱི་བདག་ཉིད་དེ། རོ་གཅིག་ཏུ་སྡུད་བྱེད་ཀྱི་བདག་པོ་ལ་དེ་སྐད་ཅེས་བྱའོ། ། རྟག་ཏུ་བཞུགས་པ་ལ་དྲི་བ་མེད་ཀྱང༌། དེའི་ཤུགས་ཀྱིས་འཕངས་ནས་ལན་གསུངས་པ། ཆོས་ཀྱི་དབྱིངས་དེ་དུས་གསུམ་དུ་མི་འགྱུར་བའི་ཕྱིར་ནམ་མཁའ་ལྟར་རྟག་པས་ན་གཟུགས་ཀྱི་དག་པ་ཞེས་བྱའོ། ། བཤད་པའི་ཡང་བླ་མའི་ཞལ་ལས་གསུངས་ཀྱི། མདོ་ཉིད་ལས་ནི་ཚིག་བཞིས་བཞུགས་པའི་གནས་གསུངས་པར་གསལ་ཞིང༌། རྟག་ཏུ་བཞུགས་ཞེས་བྱ་བས་བཞུགས་པ་པོ་སྟོན་པ་ལོངས་སྤྱོད་རྫོགས་པའི་སྐུ།
བཙུན་མོའི་འཁོར་གྱི་ནང་ན་བཞུགས་པ་ཞེས་གསལ་ལོ། ། དམ་པའི་གསུང་གིས་དེ་ཡན་ཆད་ལ་མཐར་ཐུག་གི་དབང་དུ་བྱས་ནས། བཞུགས་པའི་གནས་ཕུན་སུམ་ཚོགས་པར་བསྟན་པར་བཞེད་དོ། ། ད་ནི་བཞུགས་པ་པོ་མཛད་པ་དང་བཅས་པ་འདི་ཡང་རྒྱས་པར་བསྟན་པ་ལས། དང་པོའི་བཀའ་གདམས་ཀྱི་དྲི་བ་བཅོ་ལྔའི་ལན་གསུངས་པར་བཞེད། ཞིབ་ཏུ་སྦྱར་ན་ཉི་ཤུ་རྩ་བཞིའི་ལན་དུ་གསལ་བར་སྣང་ངོ༌། ། དེ་ལ་དང་པོའི་དབང་དུ་བྱས་ནས་སངས་རྒྱས་ཀྱི་ངེས་དོན་ཅི། ཞེས་པའི། སངས་རྒྱས་ཀུན་དང་མཉམ་སྦྱོར་བ། ། ཞེས་བྱ་བ་ལ་སོགས་པ་གསུངས་ཏེ།
མདོར་ན་དོན་ནི་འདི་སྐད་སྟོན་པ་ཡིན་ཏེ། གཞུང་མདོ་རྒྱས་གཉིས་ཀྱིས་བཞུགས་པ་པོ་སྟོན་པ་ཆོས་ཀྱི་སྐུ། སྟོང་པ་དང་སྙིང་རྗེ་གཉིས་སུ་མེད་པའི་ཡེ་ཤེས་དེ། རྗོད་བྱེད་ཀྱི་སྒྲ་ཡན་ལག་གི་དོན་དང་སྦྱར་ནས་ཡོན་ཏན་ཁྱད་པར་ཅན་ཁོང་དུ་ཆུད་པར་བྱ་བའི་ཕྱིར་དང༌། བཞུགས་པ་པོ་སྟོན་པ་ལོངས་སྤྱོད་རྫོགས་པའི་སྐུ། ཁ་སྦྱོར་ལ་སོགས་པ་ཆོས་གསུམ་དང་ལྡན་པ་དེ་ཡང༌། རྗོད་བྱེད་ཀྱི་སྒྲ་ཡན་ལག་གི་དོན་དང་སྦྱར་ནས་ཕྱོགས་བཅུའི་དེ་བཞིན་གཤེགས་པ་རིགས་ལྔའི་ཚོགས་ཐམས་ཅད་ཀྱི་སྐྱེད་བྱེད་ཀྱི་ཡོན་ཏན་དང་ལྡན་པ་དང༌། ཡང་དེ་ཐམས་ཅད་ཀྱི་ཡོན་ཏན་མདོར་བསྡུས་པའི་ངོ་བོ་ཡིན་པར་ཡང་བཤད་པས་སངས་རྒྱས་ལ་མཆོག་ཏུ་གྱུར་པའི་རྡོ་རྗེ་འཆང་ཆེན་པོའི་གཟུགས་ཀྱི་སྐུར་ཡང་བསྒྲུབས་སོ། ། དེ་ལྟར་ན་ཆོས་སྐུ་དང་གཟུགས་སྐུ་གཉིས་ཀྱི་ཡོན་ཏན་གྱི་ལྡོག་པས་ཐ་དད་དུ་གཞག་གོ ། ཡེ་ཤེས་ཀྱི་རང་གི་ངོ་བོ་གཅིག་པ་ཡིན་ནོ། །
དེ་ལ་གསང་སྔགས་རྡོ་རྗེ་ཐེག་པ་ལ་གྲགས་པའི་དབང་དུ་བྱས་ནས། ཆོས་སྐུ་དང་གཟུགས་སྐུ་གཉིས་ཟུང་དུ་འཇུག་པ་ལ། བདེ་མཆོག་གི་སངས་རྒྱས་ཞེས་མིང་བཏགས་པ་ནི། ཡན་ལག་གི་དོན་གྱིས་བཤད་པ་བཞི་བཞིར་བཞེད་དོ། ། ཟག་པ་དང་བཅས་པའི་སོ་སོའི་སྐྱེ་བོའི་བདེ་བ་ལས་མཆོག་ཏུ་གྱུར་པའི་ཕྱིར་ན་བདེ་བ་མཆོག་གོ ། མི་མཐུན་པའི་ཕྱོགས་མ་ཆེན་མ་དང་རྣམ་པར་རྟོག་པ་མ་ལུས་པའི་སྤྲོས་པ་ཉེ་བར་ཞི་བའི་ཕྱིར་བདེ་མཆོག་གོ ། ལམ་དུ་བདེ་བ་གོམས་པ་ལས་བྱུང་བའི་ཡེ་ཤེས་རྒྱུ་མཐུན་གྱི་འབྲས་བུ་ཡིད་ཚིམ་པ་ཁྱད་པར་དུ་གྱུར་པའི་ཕྱིར་བདེ་མཆོག་གོ ། འབྲས་བུ་བདེ་བ་ཆེན་པོའི་དངོས་གྲུབ་དེ་གྲུབ་པ་ལས་མི་ཉམས་པའི་ཕྱིར་བདེ་མཆོག་གོ ། གཞུང་ལས་ནི་ཅུང་ཟད་འཁྲུགས་ཀྱི་ཚུལ་དུ་སྣང་བས། རང་གི་བློས་ཞིབ་ཏུ་ཕྱེ་སྟེ།
བླ་མའི་གསུང་ལ་བརྟེན་ནས་གཞུང་ཉིད་དུ་བརྟག་གོ ། ཡན་ལན་བདུན་དང་སྦྱར་ན་བདེ་བ་ཆེན་པོའི་ཡན་ལག་ཡིན་ཞིང༌། སྔར་གྱི་གཟུགས་ཀྱི་སྐུའི་ཡོན་ཏན་གྱི་དབང་དུ་བྱས་ནས་ལོངས་སྤྱོད་རྫོགས་པའི་ཡན་ལག་གི་ཕྱོགས་གཅིག་བསྟན་ཏོ། ། མཉམ་པར་སྦྱོར་བ་ཅི་ཞེས་བྱ་བའི་ལན་གྱི་དབང་དུ་བྱས་ནས། སངས་རྒྱས་ཀུན་དང་མཉམ་སྦྱོར་བའི། ། མཁའ་འགྲོ་མ་ཡི་དྲྭ་བ་སྡོམ། ། ཞེས་བྱ་བ་ལ་སོགས་པ་གསུངས་ཏེ། དེའི་དོན་འདི་སྐད་སྟོན་པ་ཡིན་ཏེ། ཆོས་ཀྱི་སྐུ་སྟོང་པ་དང་སྙིང་རྗེ་གཉིས་སུ་མེད་པ། ཁ་སྦྱོར་གྱི་རྣམ་པ་གཟུགས་ཀྱི་སྐུ་ཡེ་ཤེས་ཀྱི་བཙུན་མོ་དང་ཞལ་སྦྱོར་དུ་གནས་པ་ལ་བྱ་སྟེ།
ཡན་ལག་བདུན་ལས། ཁ་སྦྱོར་གྱི་ཡན་ལག་གོ ། རྟག་པའི་བཤད་པ་ནི། ཆོས་ཀྱི་སྐུའི་དབང་དུ་བྱས་ནས་གཉིས་སུ་མེད་པའི་ཡེ་ཤེས་དེ་ནམ་མཁའ་ལྟར་རྟག་པ་ཞེས་བྱ་སྟེ། ཆོས་སྐུ་ལ་སྦྱར་བའི་ཡན་ལག་བདུན་པ་འགོག་པ་མེད་པའི་ཡན་ལག་གོ ། ཡིད་སྲུབས་ཀྱི་བཤད་པ་ནི། རྒྱུ་ལམ་གྱི་གནས་སྐབས་སུ་བསྐྱེད་རྫོགས་ཀྱི་ཐབས་ལ་མཁས་པ་གཉིས་ཀྱིས། འདོད་པའི་ལོངས་སྤྱོད་ལྔ་ལམ་དུ་གོམས་པས་འབྲས་བུ་ལ་མི་བསླུ་བའི་ཕྱིར། ཡེ་ཤེས་ཀྱི་སྣང་བའི་རྗེས་སུ་འབྲང་མ། གཟུགས་རྡོ་རྗེ་མ་ལ་སོགས་པ་འདོད་པའི་ལོངས་སྤྱོད་པས་ཚིམ་པ་ནི།
ཡིད་སྲུབས་པ་སྟེ་བདེ་བ་ཆེན་པོའི་ཡན་ལག་གོ ། རང་བཞིན་མེད་པའི་ཡན་ལག་ནི། ཆོས་ཀྱི་སྐུའི་སྐབས་དོན་གྱིས་ཤེས་པར་བྱའོ། ། དེ་ལྟར་བཞུགས་པ་པོ་སྟོན་པ་སྐུ་གཉིས་བསྟན་ནས། དེའི་མཛད་པ་སྐུ་གསུམ་པ་སྤྲུལ་པའི་སྐུ་གསུངས་ཏེ། སྣ་ཚོགས་ལས་ཀྱི་རྣལ་འབྱོར་ཞེས་བྱ་བ་ལ་སོགས་པའི་མདོ་དང་སྦྱར་རོ། ། དེ་ཡང་དོན་ནི་འདི་སྐད་སྟོན་པ་ཡིན་ཏེ། སྤྲུལ་པའི་སྐུ་དེ་བཞིན་གཤེགས་པ་རིགས་ལྔའི་ཚོགས་དེ་དག་ཉིད་ཀྱིས། བུད་མེད་ཀྱིས་འདུལ་བའི་གདུལ་བྱ་རྗེས་སུ་གཟུང་བའི་ཕྱིར། ཐ་མལ་པའི་བྲམ་ཟེའི་རིགས་ལ་སོགས་པའི་བུ་མོའམ།
སྤྱན་ལ་སོགས་པའི་བུ་མོར་སྤྲུལ་ནས། གདུལ་བྱ་རྣམས་ཡིད་ཚིམ་པར་བྱས་ཏེ། རེ་རེའི་རྒྱུད་ལའང་མ་དག་པའི་རྣམ་པར་ཤེས་པའི་ཚོགས་བརྒྱད་གནས་གྱུར་ནས། ཡེ་ཤེས་ལྔའི་དངོས་གྲུབ་ཏུ་སྐྱེད་པར་བྱེད་པ་ཡིན་ནོ། ། དེ་ནི་སྐུས་དོན་མཛད་པའི་ཕྲིན་ལས་སོ། ། འདུལ་བར་བརྗོད་ཅེས་བྱ་བའི་མདོས་གདུལ་བྱ་སེམས་ཅན་རྣམས་ཇི་ལྟར་མོས་པ་དེ་ལྟར་དེ་ལྟ་བུའི་གསང་སྔགས་ཐེག་པ་ཆེན་པོའི་ཆོས་ཀྱི་གཏམ་བྱས་པས། མངོན་རྟོགས་རྒྱུད་ལ་སྐྱེས་ཏེ་ཡིད་ཚིམ་པར་བྱས་ཏེ། དངོས་གྲུབ་སྐྱེད་པ་སྔ་མ་བཞིན་ནོ། ། དེ་ལྟར་དོན་མཛད་པའི་རྒྱུ་ནི། དམིགས་པ་མེད་པའི་སྙིང་རྗེ་ཆེན་པོ་ཡིན་པས་སྙིང་རྗེས་ངེས་པར་གང་བའི་ཡན་ལག་ཏུ་ཤེས་པར་བྱས་ལ།
སྤྲུལ་པ་དེས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་རྒྱུན་མི་འཆད་པར་མཛད་པའི་ཕྱིར། རྒྱུན་མི་འཆད་པའི་ཡན་ལག་ཅེས་བྱ་བ་ལ་བརྟན་ཏེ་སྤྲུལ་སྐུའི་ཡན་ལག་གཉིས་པ་བསྟན་ཏོ། ། མདོ་ལས་ནི་བརྟེན་པ་བཤད་པ་གཅིག་གི་སྐབས་ན། དུར་ཁྲོད་དུ་བཞུགས་པས་ཀྱང་ཞེས་བྱ་བ་ནས། འཁོར་བར་བཞུགས་སོ་ཞེས་བྱ་བའི་བར་གྱིས་ཤེས་པར་བྱའོ། ། དྲིས་ལན་སྦྱར་ནས་བཞུགས་པ་པོ་ཆོས་སྐུ་དང་ལོངས་སྐུ་གཉིས་ཀྱིས། སངས་རྒྱས་ཀུན་གྱི་ངེས་དོན་ཅི། ། མཉམ་པར་སྦྱོར་བ་ཅི་ཞེས་བྱ་བ་ཉིད་ཀྱི་ལན་བསྟན་ཏོ། ། ཞིབ་ཏུ་དབྱེ་ན་སྐུ་གཉིས་ཀྱི་ལན་ཡང་བསྟན། མཛད་པ་ཕྲིན་ལས་ཀྱིས་ནི།
མཁའ་འགྲོ་མ་ནི་གང་གི་མིང༌། དྲྭ་བ་ཇི་ལྟ་བུ། སྡོམ་པ་གང་བཤད་པ། བུད་མེད་སྒྱུ་མ་དང་ཡང་བཤད་པ་ཕྱོགས་གཅིག ཀླ་ཀློ་དང་སྤྲུལ་པའི་སྐུ་ནི་ཇི་ལྟ་བུ་དང་དྲུག་གིས་བསྟན་ཏོ། ། ཐུན་མོང་མ་ཡིན་པའི་འབྲས་བུའི་རྒྱུད་ཀྱི་མཚན་ཉིད་ཀྱི་དོན་ནི། འདི་སྐད་བསྟན་པ་ཡིན་ཏེ། འབྲས་བུ་རྣམ་པ་གཉིས་ལས་ས་བཅུ་གཅིག་པ་ལ་དཔེ་མེད་པའི་ཡེ་ཤེས་དང༌། བཅུ་གཉིས་པ་ཡེ་ཤེས་ཆེན་པོ་གཉིས་ལས་ཆེས་མཆོག་ཏུ་གྱུར་པས། ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་བསམ་གྱིས་མི་ཁྱབ་པའི་དོན།
ཇི་ལྟ་བ་བཞིན་དུ་མངོན་དུ་གྱུར་པ་ལ་བྱ་སྟེ། དེ་ཡང་སྟོང་པ་དང་སྙིང་རྗེ་གཉིས་སུ་མེད་པ་དང༌། སྣང་བ་དང་སྟོང་པ་ཟུང་དུ་འཇུག་པ་སྟེ། གྲུབ་མཐའ་སོ་སོའི་རྟོག་མཁན་གྱི་བསམ་པ་དང་སྦྱར་ནས། གང་ལྟར་ཡང་སྦྱར་དུ་རུང་བས་ཡོད་པ་ཡིན་ལ། རྡོ་རྗེ་འཛིན་པའི་ཡེ་ཤེས་ཉིད་ཀྱི་གང་ལྟར་ཡང་མ་གཟིགས་པའི་ཕྱིར་མེད་པའང་ཡིན་པས། ཡང་དག་པ་ཇི་ལྟ་བ་ལ་ནི་དབུ་མའི་དོན་དུ་ཁས་བླང་པར་བྱ་ཞེས་བྱ་བའི་དོན་ཏེ་སྟོང་པ་དང་སྙིང་རྗེ་ཟུང་འཇུག་གོ ། འདིར་མཛད་པ་བཅུ་གཉིས་གསུངས་པ་ནི། གསུང་གིས་དོན་མཛད་པའི་ཕྲིན་ལས་སོ། ། དོན་འདིས་ཀྱང་ཆོས་ཀྱི་སྐུ་ནི་ཇི་ལྟར་ལགས་ཞེས་པའི་དོན་གསུངས་སོ། །
དེ་ལྟ་བུའི་འབྲས་བུའི་རྒྱུད་དེ་མངོན་དུ་བྱེད་པའི་ཐབས་ནི་ཐེག་པ་ཆེན་པོའོ། ། ཞེས་བྱ་བ་ལ་སོགས་པ་ཞར་བྱུང་དུ་གསུངས་ཏེ་དེ་ཡང་འདི་སྐད་སྟོན་པ་ཡིན་ཏེ། ལམ་གྱི་དེ་ཁོ་ན་ཉིད་རང་བྱིན་གྱིས་བརླབ་པའི་རིམ་པ་དང༌། དམིགས་པ་མེད་པའི་རྣལ་འབྱོར་དངོས་དང༌། དེ་ལ་བརྩད་པའི་སྐྱོན་སྤང་བའོ། ། དེ་ལ་དང་པོའི་དོན་ནི། ཆོས་ཀྱི་སྐུ་ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་དེ་རང་གི་ངོ་བོར་ཅིར་ཡང་མ་གྲུབ་པས་རྣལ་འབྱོར་པས་ལམ་གྱི་གནས་སྐབས་སུ། གང་ལྟར་ཡང་མ་གྲུབ་པའི་ཚུལ་གྱིས་མཉམ་རྗེས་མེད་པར་བསྒོམ་པ་ནི། དབང་པོ་གང་དང་གང་ལམ་ཉིད། ། ཅེས་པ་ལ་སོགས་པས་བསྟན་ཏོ། །
བརྩད་པ་ནི། དེ་ལྟར་ཡུལ་ཐམས་ཅད་ལྷུག་པར་གཞག་པའི་ཚེ་ཡང་ལྷན་ཅིག་སྐྱེས་པ་ཡིན་ན། སེམས་ཅན་ཐམས་ཅད་ཡུལ་ལ་ལྷུག་པར་གནས་པས་ཐམས་ཅད་ཀྱིས་ཀྱང་ལྷན་ཅིག་སྐྱེས་པའི་ཡེ་ཤེས་དེ་རྟོགས་པར་འགྱུར་རོ་ཞེས་བྱ་བ་ནི་དྲི་བའོ། ། ལན་ནི་དེ་ལྟར་གནས་ཀྱི་རྟོགས་པ་མ་ཡིན་ཏེ། དེ་ཁོ་ན་ཉིད་ཀྱི་རྟོགས་པའི་རྐྱེན་བླ་མ་དམ་པའི་གདམས་ངག་དང་མ་ཕྲད་པའི་ཕྱིར། རང་རང་གི་གྲུབ་མཐའ་ལ་ཞུགས་ཀྱང་སོ་སོའི་འདོད་པའི་རྣམ་པར་རྟོག་པས་བསླད་ནས། དེ་ཁོ་ན་ཉིད་ཀྱི་དོན་ལ་སླར་བསྒྲིབས་སོ། ། ཞེས་བྱ་བའི་དོན་ཏོ། ། དཔེར་ན་ཉི་མའི་དཀྱིལ་འཁོར་གཅིག་ཡིན་ཡང་ཡུལ་སོ་སོའི་རི་མཐོན་པོས་བསྒྲིབས་ནས་འཆར་ལུགས་ཐ་དད་དུ་མ་མཐོང་ཡང༌། མཐོང་བ་ལྟར་མེད་པས་འཁྲུལ་པ་དང་བཅས་པ་ཁོ་ན་ཡིན།
ཞེས་བྱ་བའི་དཔེས་ཁོང་དུ་ཆུད་པར་བྱ་བ་ཡིན་ནོ། ། དྲིས་པ་དང་སྦྱར་ན། རྡོ་རྗེ་སེམས་དཔའ་བདེ་ཆེན་པོའི། ། རྣམ་པའི་རྣལ་འབྱོར་ཞེས་བྱ་བའི་ལན་བསྟན་པའང་གསུང༌། ཡང་ཉི་ཤུ་རྩ་བཞིའི་ཕྱོགས་ལ་ནི། རྣལ་འབྱོར་ཉིད་ལ་མཉམ་པ་ཉིད། ། ཅེས་པའི་ལན་བསྟན་པར་བཞེད་དོ། ། གཞན་ཡང་བརྩད་པའི་སྐྱོན་སྤང་བ་ནི། བདག་དང་བདག་གིར་དང༌། དེ་བཞིན་སེམས་དང་སེམས་བྱུང་དང༌།
སེམས་ཀྱི་ངོ་བོ་ཡེ་ཤེས་དང༌། རྣམ་པར་ཤེས་པ་ཉིད་དང༌། རྒྱུ་དང་འབྲས་བུའི་དངོས་པོ་དང༌། དེ་བཞིན་ཆོས་དང་ཆོས་ཅན་ཉིད། ། ཆུ་བོའི་རྒྱུན་དང་རྒྱ་མཚོའི་ཁྱད་པར་དང༌། སྣ་ཚོགས་མང་པོ་དེ་ལྟར་དྲི་བ་དགུའི་ལན་གསུངས་ཏེ། གཞུང་ཉིད་དུ་གསལ་བར་རང་གི་བློས་ཞིབ་ཏུ་བརྟག་གོ ། དེ་ལྟར་ན་དྲི་བ་ཉི་ཤུ་རྩ་བཞིའི་ལན་བསྟན་ཏོ། ། གསང་བའི་པདྨའི་གསང་བའི་གནས། ། ཞེས་བྱ་བ་ལ་སོགས་པས།
བརྟག་པ་ལྔ་པའི་རབ་ཏུ་བྱེད་པ་གཉིས་པ་ལས་འབྱུང་བའི་དོན་གསལ་བར་བྱེད་པ་ཡིན་ཏེ། དེའང་བརྟག་པ་དང་པོའི་གསུམ་པར། ཇི་ལྟར་ནང་དུ་རྣམ་གནས་པ། ། བླ་མའི་ཞལ་ལས་ཤེས་པར་བྱ། ། ཞེས་གསུངས་པའི་དོན་ནི། རང་གི་བྱང་ཆུབ་ཀྱི་སེམས་སྐྱེ་བ་མེད་པ་ཡིན་ལ། རྟོགས་པའི་ཐབས་ནི་དབུ་མར་རླུང་སེམས་འདུས་པ་ཡིན་པས། རབ་ཏུ་བྱེད་པ་དེ་གཉིས་འབྲེལ་པ་ཅན་གྱི་དབང་དུ་བྱས་ནས་གསུངས་པ་ནི། ནང་དུ་རྣམ་གནས་པའི་དོན་གསལ་བར་གསུངས་པ་ཡིན་ནོ། ། དེའང་དོན་གཉིས་ཏེ།
པདྨའི་དོན་བཤད་པ་དང༌། གསང་བའི་དོན་བཤད་པའོ། ། དེ་ལ་དང་པོ་པདྨའི་དོན་ནི་འདི་སྐད་སྟོན་པ་ཡིན་ཏེ། བྲམ་ཟེ་མོ་ལ་སོགས་པ་ཕྱག་རྒྱ་རྣམ་པ་ལྔའི་ཆོས་འབྱུང༌། ཨ་ལས་པདྨ་འདབ་མ་བརྒྱད་པར་བསྐྱེད་པའི་དབུས་ཀུན་འདར་གྱི་སྣ་རྩེར། མཁའ་འགྲོ་མའི་གདོང་ཞེས་བྱ་བ་དེ་ལ་མཛེས་པའི་སྤྱི་བོ་ཞེས་མིང་དབུས་ཀྱི་གནས་དེ་བྱུང་ཞེས་བྱའོ། ། དེ་ཡང་ཕྱིའི་པདྨ་འདབ་བརྒྱད་ཀྱིས་རྩ་མཛེས་པའི་ཕྱིར་ན་མཛེས་པའི་སྤྱི་བོ་ཞེས་བྱ་བའམ། ཡང་ཀུན་འདར་གྱི་སྣ་རྩེ་དེ་ཉིད་ཁམས་བདུད་རྩི་ལྔའི་དྭངས་མ་དང༌། འབྱུང་བ་བཞིའི་མཐུ་སྟེ་ཁམས་དགུ་འདུས་པའི་དྭངས་མ། རྒྱ་མཚོའི་ནང་གི་ཉི་མའི་གཟུགས་བརྙན་ལྟ་བུ།
ཁ་དོག་རྣམ་པ་སྣ་ཚོགས་པས་བརྒྱན་པར་བྱས་པས་མཛེས་པའི་སྤྱི་བོའོ། ། དེའི་པདྨའི་དོན་བཤད་པའོ། ། གསང་བའི་དོན་རྣམ་པར་དབྱེ་ན་མཛེས་སྤྱི་ལ་གསང་བར་གཞག་པ་ནི། དེ་ཉིད་ཀྱང་ཕྱིའི་ཆོས་འབྱུང་གི་མི་གསལ་བར་སྦས་པའི་ཕྱིར་དང༌། དོན་ལྷན་ཅིག་སྐྱེས་པའི་གནས་ཡིན་པའི་ཕྱིར་རོ། ། དེ་ནི་གསང་བའི་གཙོ་བོ་ཡིན་པའི་ཕྱིར། དེ་ཙམ་ལ་གསང་བ་ཞེས་བསྟན་གྱི། ཡང་རྒྱུད་མཐའ་དག་གི་དོན་དགྲོལ་བའི་ཕྱིར། གསང་བ་བསྟན་པ་ནི་གསང་བ་ནི་རྣམ་པ་བདུན་ཏེ། ཞེས་བྱ་བ་ལ་སོགས་པས་བསྟན་པ་ཡིན་ཏེ།
དེ་ཡང་སྤྱིར་ནི་གསང་བ་རྣམ་པ་གཉིས་སུ་གསུངས་ཏེ། མཚོན་བྱ་རང་བཞིན་གྱིས་གསང་བ་དང༌། མཚོན་བྱེད་ཐབས་ཀྱིས་གསང་བའོ། ། རང་བཞིན་གྱིས་གསང་བ་ནི་རྟེན་རིགས་དྲུག་གི་སེམས་ཅན་ཐམས་ཅད་ལ་རང་བཞིན་གྱིས་གནས་པའི་གཉིས་སུ་མེད་པའི་ཡེ་ཤེས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྐྱེ་བ་མེད་པ་ལ་བྱ་སྟེ། དེ་ཡང་གཞུང་ལས། གསང་བ་ནི། བདེ་བ་ཐམས་ཅད་མཐའ་ཡས་པ། ། ཞེས་བྱ་བ་དང༌། བྱང་ཆུབ་སེམས་ནི་མ་སྐྱེས་པ། ། ཞེས་བྱ་བས་བསྟན་ཏོ། །
དེ་རྟོགས་པར་བྱེད་པའི་མཚོན་བྱེད་ཀྱི་ཐབས་ཀྱིས་གསང་བ་ནི། ཚིག་དྲུག་ལས་མདོ་རྒྱས་གཉིས་སུ་དབྱེ་ཞིང༌། དོན་དེ་ཁོ་ན་ཉིད་རྣམ་པ་ལྔས་བཅིངས་པ་ཡིན་ཏེ། དེ་ལ་གསང་བ་ནི་དེ་ཁོ་ན་ཉིད་མདོར་བསྟན་པ་ཞེས་པས་མདོར་བསྟན་དུ་བྱས་ལ། དེ་ལ་ལྔ་སྟེ། སྔོན་དུ་འགྲོ་བ་དབང་གི་དེ་ཁོ་ན་ཉིད་དང༌། བསྒོམ་པར་བྱ་བ་བསྐྱེད་རིམ་གྱི་དེ་ཁོ་ན་ཉིད་དང༌། དེ་ལ་བརྟན་ནས་རྫོགས་པའི་རིམ་པའི་དེ་ཁོ་ན་ཉིད་དང༌། ལམ་གྱི་ཡན་ལག་སྔགས་ལ་སོགས་པའི་དེ་ཁོ་ན་ཉིད་དང༌། དེ་ཁོ་ན་གཉིས་ཀ་རྟོགས་པ་བརྟན་པར་བྱེད་པའི་སྤྱོད་པའི་དེ་ཁོ་ན་ཉིད་དེ་ལྔའོ། །
དེ་ལ་དང་པོས་རྟེན་གྱི་གང་ཟག་གི་མཚན་ཉིད་བསྟན་ལ། ཕྱི་མ་བཞིས་ཐབས་བསྟན་ཏོ། ། སྤྱོད་པའི་ཆེ་བའི་ཤུགས་ཀྱིས་འབྲས་བུ་བསྟན་ཏོ། ། གཞུང་དུ་གསང་བ་རྣམ་པ་ལྔ་རྒྱས་པར་བཤད་པ་ལས་གསང་བ་ནི། ས་བོན་རྣམ་པ་ལྔས་བསྐྱེད་པའི་གསང་བ་བསྟན་ཏེ། རིགས་ལྔའི་ས་བོན་ནམ་རིགས་ལྔ་སྟེ། དེས་བསྐྱེད་པའི་རིམ་པ་མཐའ་དག་བསྡུས་པ་ཡིན་ནོ། ། གསང་བ་ལྷག་མ་བཞིས་ནི་དེ་ལ་བརྟེན་པའི་རྫོགས་པའི་རིམ་པ་བསྟན་པ་ཡིན་ཏེ། དམ་པའི་དངོས་པོ་སྦས་པ་དཀྱིལ་འཁོར་གྱི་འཁོར་ལོའི་དབང་དུ་བྱས་ཏེ། ལྷན་ཅིག་སྐྱེས་པའི་ཡེ་ཤེས་བསྟན།
གསང་བའི་པདྨ་ཡིད་མངོན་དུ་གྱུར་པའི་རྒྱུ་གནས་ཆོས་འབྱུང་བ་བསྟན་ཏོ། ། གསང་བ་རང་བྱིན་གྱིས་བརླབ་པའི་རིམ་པ་ལྟར་བཤད་ན་གསང་བ་ཐམས་ཅད་དུ་འགྲོ་བ་དང༌། ཞེས་པ་རང་བྱུང་གི་ཡེ་ཤེས་སྐྱེ་བའི་གནས། གཙོ་བོར་ལྟེ་བར་མངོན་དུ་གྱུར་ནས་སྐྱེ་བའི་གནས་ལུས་ཐམས་ཅད་ལ་ཁྱབ་པ་ཡིན་ཏེ། དེ་ནི་གསང་བ་ཐམས་ཅད་དུ་འགྲོ་བ་ཞེས་བཤད་དོ། ། ཡེ་ཤེས་དེ་མངོན་དུ་གྱུར་པའི་གནས་ནི། ལྟ་བའི་དགའ་བ་ཞེས་བྱ་བས་བསྟན་ཏེ། དེ་སྐྱེ་བའི་གནས་གཙོ་བོའི་དབང་དུ་བྱས་པའོ། ། དེ་ལྟར་ན་གསང་བ་དྲུག་གིས་བསྒོམས་པའི་དེ་ཁོ་ན་ཉིད་བསྐྱེད་རྫོགས་གཉིས་པོའི་དོན་ལ་གསང་བ་རྣམ་པ་གསུམ་ནི་ཤུགས་ཀྱིས་ཤེས་པར་བྱ་བ་ཡིན་ནོ། ། དེ་ལ་གསང་བ་དངོས་ནི་རྫོགས་པའི་རིམ་པ་ཡིན་པས།
དེ་ལ་དོན་ལྔར་གནས་པར་གསུངས་ཏེ། མཚོན་བྱེད་ཐབས་ཀྱི་གསང་བའི་དེ་ཁོ་ན་ཉིད་ཀྱི་ཡེ་ཤེས་མངོན་དུ་བྱེད་པའི་གནས་དང༌། རྒྱུ་དང༌། ཐབས་དང༌། ཡེ་ཤེས་རང་གི་ངོ་བོ་དང༌། ཡེ་ཤེས་ཀྱི་ཆེ་བ་བསྟན་པའོ། ། དེ་ལ་གནས་གཉིས་ཏེ། ཕྱི་རགས་པ་དང༌། ནང་ཕྲ་བ་བསྟན་པའོ། ། རགས་པ་དབང་ལྟར་བཤད་ན།
ཡུམ་གྱི་བྷ་གའི་དཀྱིལ་འཁོར་རོ། ། རང་བྱིན་གྱིས་བརླབ་པ་ལྟར་བཤད་ན་རྟེན་འཁོར་ལོ་བཞིའོ། ། ཕྲ་བ་ནི་ཀུན་འདར་གྱི་མཛེས་པའི་སྤྱི་བོའོ། ། རྒྱུ་ནི་ཁམས་དྭངས་མ་ཀུན་འདར་དུ་མངོན་དུ་བྱས་པའོ། ། ཐབས་ནི་རྡོ་རྗེ་དང་པདྨ་སྙོམས་པར་འཇུག་པའམ། ཙཎྜཱ་ལཱི་འབར་འཛག་གི་རྣམ་པས་སོ། ། ཡེ་ཤེས་ཀྱི་རང་གི་ངོ་བོ་ནི། རང་བྱུང་ངམ་ལྷན་སྐྱེས་ཆོས་བཞི་ལྡན་ནོ། ། ཆེ་བ་ནི་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གི་ཁྱད་པར་གྱིས་འཁོར་འདས་ཐམས་ཅད་སྐྱེ་ཞིང་སྣང་བའོ། ། འདིས་ནི་ལམ་གྱི་ཡན་ལག་བཟླས་པ་ལ་སོགས་པའང་བསྟན་པ་ཡིན་ནོ། །
གཞུང་ནི་ཚུལ་གསུམ་དུ་གནས་ཏེ། ཐོག་མར་གསང་བ་བདུན་གྱིས་བཤད་པ་དང༌། གསང་བ་བྱང་སེམས་ལ་སོགས་པ་རྣམ་གྲངས་ཀྱི་ཚུལ་གྱིས་རྒྱས་པར་བཤད་པ་དང༌། བྱང་ཆུབ་ཀྱི་སེམས་ནི་མ་སྐྱེས་པ་ལ་སོགས་པ་མངོན་དུ་བྱེད་པའི་ཐབས་ཀྱིས། གནས་པ་ལ་སོགས་པ་བཞི་གསང་བར་བཤད་པའི་དབང་དུ་བྱས་ནས། རྩ་ཀུན་འདར་ཉིད་ལ་གསང་བ་ཞེས་བཤད་པས་བསྟན་ཏོ། ། མདོར་ན་གསང་བ་ཞེས་བྱ་བའི་གོ་བ་ནི། དོན་རྟོགས་དཀའ་ཞིང་མྱོང་བཞིན་དུ་བརྗོད་པར་མི་ནུས་པས་གསང་བ་ཡིན་ལ། སྒྲ་ནི་སྣོད་མ་ཡིན་པ་ལ་གསང་ཞིང་རྟོགས་དཀའ་བས་གསང་བའོ། ། དེ་ལྟར་བསྟན་པའི་དོན་རྣམས་ཀྱིས་ཀྱང༌།
དྲི་བ་བཞི་པའི་ལན་བསྟན་པ་ཡིན་ཏེ། གསང་བའི་གནས་ནི་མི་འཚལ་གྱི་ལན་དང༌། ཟླ་བ་ཉི་མ་རྫོགས་སངས་རྒྱས། ། ཞེས་པའི་དང༌། དང་པོ་རྣམ་པ་དྲུག་ཏུ་འགྱུར། ། ཞེས་པ་དང༌། པདྨ་བཞི་ལས་བྱུང་བ་ཡིན། ། ཞེས་པའི་ལན་བསྟན་ཏོ། ། རུས་པ་རྐང་དང་ཁུ་བ་ཉིད། ། ཅེས་པ་ལ་སོགས་པས་ནི་བརྟག་པ་དྲུག་པའི་དང་པོ་ནས་འབྱུང་བའི་དགོངས་པའི་དོན་གསལ་བར་བྱེད་པ་ཡིན་ཏེ།
དེ་ཡང་ལྔ་པའི་གཉིས་པ་ལས་འབྱུང་བ་དང༌། དྲུག་པའི་དང་པོའི་དོན་འབྲེལ་བ་ཅན་གྱི་དབང་དུ་བྱས་ནས། དོན་འདི་སྐད་སྟོན་པ་ཡིན་ཏེ། གོང་དུ་ནི་རྩ་གཉིས་ལས་འབྱུང་བའི་བྱང་སེམས་ཁམས་དྭངས་མ་དགུ། ག་པུར་དང་སིཧླ་ལ་སོགས་པ་ལས་གྱུར་པ་དབུ་མའི་གནས་སུ་འདུས་པར་གྱུར་པ་དེའི་ཚེ་ཟག་པ་མེད་པའི་སྐུ་གསུམ་སྐྱེད་པར་བྱེད་པ་ཡིན་ལ། ཕ་མ་གཉིས་ལས་ཐོབ་པའི་ག་པུར་དང་སིཧླ་གཉིས་ཀྱིས་ནི། བུ་ཚའི་རུས་རྐང་ཁུ་བ་ཉིད། ། ཅེས་བྱ་བ་དེ་ཕ་ལས་སྐྱེས་པ་གསུམ་དང༌། མ་ལས་སྐྱེས་པ་གསུམ་སྟེ། ཁམས་དྲུག་ནུས་པ་སོ་སོར་སྐྱེད་པར་བྱེད་པ་བསྟན་ཏེ།
དེ་དག་དྲུག་པའི་དང་པོར། དེ་ལྟ་བུའི་ལུས་ཀྱི་དཀྱིལ་འཁོར་ཙམ་དང༌། དེའི་རྒྱུ་ཀུན་རྫོབ་བྱང་ཆུབ་ཀྱི་སེམས་ཙམ་དུ་གསལ་བར་གསུངས་པ་དང༌། ཕ་མའི་སིཧླ་དང་ག་པུར་གཉིས་ཀྱིས། བུ་ཚའི་ཕུང་པོ་དང༌། ཁམས་དང༌། ཕྱི་ནང་གི་སྐྱེ་མཆེད་བཅུ་གཉིས་དང༌། ས་ལ་སོགས་པའི་འབྱུང་བ་བཞི་སྟེ། ཐམས་ཅད་ཀྱང་སྐྱེད་པར་བྱེད་པ་ཡིན་ནོ་བར་གསལ་བར་སྟོན་པ་ནི། གཟུགས་དང་ཚོར་བ་དང་འདུ་ཤེས།
ཞེས་བྱ་བ་ལ་སོགས་པས་བསྟན་པ་ཡིན་ནོ། ། ཚུལ་གཞན་ཡང་དེ་ལྟ་བུའི་སིཧླ་དང་ག་པུར་གཉིས་ཀྱི་མཐུས། ཀུན་རྫོབ་ཀྱི་ཚུལ་དུ་བསྐྱེད་པར་བཤད་པ་ཐམས་ཅད་དང༌། གསང་བ་ཆོས་ཀྱི་དཀྱིལ་འཁོར་གསུམ་གྱིས་བསྡུས་པ་ཡིན་ནོའི་བར་གསལ་བར་བསྟན་པའི་ཕྱིར། དཀྱིལ་འཁོར་ལུས་སུ་གསུངས་པ་སྟེ། ། ཞེས་པ་ལ་སོགས་པ་གསུངས་སོ། ། གཞན་ཡང་མདོར་ན་བྱང་ཆུབ་སེམས་ཀྱི་དཀྱིལ་འཁོར་ལ་གནས་སྐབས་ཀྱི་བྱེ་བྲག་གིས་བསྐྱེད་པའི་རིམ་པ་ལ་གྲགས་པའི་ལྕགས་ཀྱུ། ཞགས་པ། ལྕགས་སྒྲོག དྲིལ་བུ།
ཞེས་བྱ་བ་བཞིས་གང་གི་མིང་གིས་བཏགས་ནས། ཚུལ་མི་འདྲ་བར་བསྡུས་པའི་དོན་མན་ངག་གིས་བཤད་པ་དང༌། གཞན་ཡང་བྱང་ཆུབ་སེམས་ཀྱི་དཀྱིལ་འཁོར་དང༌། བྷ་གའི་དཀྱིལ་འཁོར་གཉིས་ཀ་ལ། བཤང་བ་དཀར་པོ། ཞེས་བྱ་བ་ལ་སོགས་པ་བསྡུས་པའི་དོན་གྱི་མན་ངག་གིས་བཤད་པ་དང༌། དྲུག་པའི་དང་པོའི་མི་གསལ་བ་གསལ་བར་ཕྱེ་བའི་དོན་འདིས་ཁོང་དུ་ཆུད་པར་བྱའོ། ། དྲི་བའི་ཚིག་དང་སྦྱར་ན་མ་བྲིས་པའི་དཀྱིལ་འཁོར་ཇི་ལྟར་ལགས། ཞེས་པ་དང༌། བརྟག་པ་ཡང་ནི་ཅི་ཞིག་གསུངས། །
ཞེས་པ་དང༌། ཀླ་ཀློ་ཁྱོད་ཀྱིས་གསུངས་པ་ཡི། ། དགོངས་པ་ཅི་མཆིས། ཞེས་པ་གསུམ་གྱིས་ལན་བསྟན་ཏེ། དེ་ཡན་ཆད་ཀྱིས་རབ་ཏུ་བྱེད་པ་གསུམ་གྱིས་ལན་གདབ་པ་གསལ་བར་བསྟན་པ་ཆེ་ལོང་ཙམ་ཞིག་གིས། དྲི་བ་སུམ་ཅུ་སོ་གཅིག་གི་ལན་བསྟན་ཏོ། ། རོ་ནི་ཤི་བར་བརྗོད་པ་ཉིད། ། ཅེས་བྱ་བ་ལ་སོགས་པས་ནི་བརྟག་པ་བདུན་པའི་དང་པོར་ལྟ་སྟངས་ཀྱི་ཕྱག་རྒྱའི་ཡེ་ཤེས་ལ་སོགས་པ་བདུན་གསུངས་པ་ལས། ལྟ་སྟངས་མ་ཡིན་པའི་ཡེ་ཤེས་དྲུག་གི་དོན་སྐབས་ཁ་ཅིག་ཏུ་མི་གསལ་བ་གསལ་ཞིང༌། སྐབས་ཁ་ཅིག་ཏུ་མ་ཚང་བ་ཁ་བསྐང་བ་དང༌།
ཡང་སྐབས་ཁ་ཅིག་ཏུ་ཚིག་དང་དོན་གཉིས་རྣམ་པར་ཕྱེ་སྟེ་གསལ་བར་བཤད་དོ། ། དེ་ལ་དང་པོ་ནི། རྣམ་ཤེས་དང་ཡེ་ཤེས་ཀྱི་ལས་ཤེས་པ་ནི། སྐབས་ཁ་ཅིག་ཏུ་རྫས་སྦྱོར་དང༌། སྐབས་ཁ་ཅིག་ཏུ་དཀྱིལ་འཁོར་དང་ཆང་དང་སྔར་མ་གསུངས་པའི་སྔགས་ལ་སོགས་པ་རྣམས། རྒྱུད་ཕྱི་མ་འདིར་མི་གསལ་བར་གསལ་བར་ཁོང་དུ་ཆུད་པར་བཤད་དོ། ། དགའ་བ་དང་བཅས་པ་དཀར་མོ་ཞེས་བྱ་བ་ལ་སོགས་པ་རྣམས་ཀྱིས་ནི་རེག་པའམ། བྱིན་པས་དབང་དུ་བྱེད་པའི་ཡེ་ཤེས་ཀྱི་དོན་གསལ་བར་བཤད་དོ། ། ཤི་ཁ་ནི་རྨ་བྱའི་གཙུག་ཕུད་དོ། ། ཞེས་བྱ་བ་ལ་སོགས་པ་རྣམས་ཀྱིས་ནི་ཐིག་ལེ་བདག་གིར་བྱེད་པ་ལ་སོགས་པའི་ཡེ་ཤེས་ཀྱི་དོན་གསལ་བར་བཤད་དོ། །
རོའི་སྙིང་པོ་ཞེས་བྱ་བ་ལ་སོགས་པ་རྣམས་ཀྱིས་ནི། མི་སྣང་བའི་ཡེ་ཤེས་ཀྱི་བསྒྲུབ་པའི་རྫས་ངོས་བཟུང་བ་ལ་སོགས་པའི་དབང་དུ་བྱས་ཏེ་གསལ་བར་བཤད་དོ། ། མིག་སྨན་གོང་དུ་གསུངས་སོ། ། ཞེས་བྱ་བ་ལ་སོགས་པས་གྲུབ་པའི་མིག་སྨན་གྱི་ཡེ་ཤེས་ཀྱི་དོན་གསལ་བར་བཤད་མ་ཡིན་ཏེ། སྔར་རྩ་བའི་མདོར་ནི་མིག་སྨན་བསྒྲུབ་པའི་རྫས་ལ་སོགས་པ་གསལ་བར་གསུངས་ཀྱང༌། དེ་བསྒྲུབ་པའི་ལྷའི་རྣལ་འབྱོར་གྱི་སྒྲུབ་ཐབས་ཀྱི་ཆོ་ག་ཕྱག་རྒྱ་བྱིན་གྱིས་བརླབ་པ་ལ་སོགས་པ་དངོས་གྲུབ་བསྒྲུབ་པའི་སྔགས་དང༌། ཕྱིས་གྲུབ་ནས་ལས་སྣ་ཚོགས་གང་ལ་ཇི་ལྟར་སྦྱར་བ་དེ་གསལ་བར་མ་གསུངས་པས། དེའི་དོན་རྒྱུད་ཕྱི་མ་འདིས་གསལ་བར་བཤད་དོ། ། ཞར་ལས་བྱུང་བའི་ཚུལ་དུ་བུད་མེད་སྐལ་བ་བཟང་མོར་བྱེད་པ་ནི། རྩ་བའི་མདོར་མ་ཚང་བ་ཁ་བསྐང་གི་ཚུལ་དུ་བཤད་དོ། །
བྷྲ་མ་ནི་བུང་པའི་རྒྱལ་པོ་ཞེས་བྱ་བ་ལ་སོགས་པས། བཅུད་ཀྱི་ཡེ་ཤེས་ཀྱི་རྫས་རྣམས་ཅུང་ཟད་གསལ་བར་བཤད་དོ། ། དེ་ལྟར་ཡེ་ཤེས་དྲུག་ཀ་གསལ་བར་མ་བཤད་ཀྱང་དྲི་བ་དང་སྦྱར་ན། རྣམ་ཤེས་ཇི་ལྟར་ལགས་ཞེས་བྱ་བའི་ལན་འབའ་ཞིག་ལས་མ་གསུངས་ཏེ། ཡེ་ཤེས་དང་པོས་ནི་ལན་དངོས་སུ་བསྟན་པ་ཡིན་ལ། ཕྱི་མ་རྣམས་ཀྱིས་དྲི་བ་དེའི་ལན་གྱི་ཤུགས་ལས་རག་པས་བདག་གིར་བྱེད་པ་ལ་སོགས་པའི་ལན་བསྟན་པ་ཡིན་ནོ། ། དེ་ནས་དཀྱིལ་འཁོར་ལ་སོགས་པ་བསྒྲུབ་པ་དང་རབ་ཏུ་ལྡན་པ་ཞེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་བདུན་པའི་རབ་ཏུ་བྱེད་པ་གཉིས་པའི་སྦྱིན་སྲེག་གིས་ཡོངས་སུ་གཟུང་བའི་སྐབས་སུ། གཡས་བརྐྱང་བ་ལ་སོགས་པ་རྐང་སྟབས་བཞི་གསུངས་ཀྱང༌། དེ་དག་ལ་ལན་སྟོབས་ལྔ་དང་འབྲེལ་པར་མ་གསུངས་ཤིང༌།
གཡས་བརྐྱང་ལ་སོགས་པ་རྣམས་ཀྱི་ཚད་དང་ལུས་ཀྱི་དབྱིབས་ཇི་ལྟ་བུས་བྱ་བ་ཡང་གསལ་བར་མ་གསུངས་པས། ཤིན་ཏུ་ཡང་གསལ་བར་བཤད་པས་བཤད་པའི་རྒྱུད་དོ། ། ལག་སྟབས་ལྔ་དང༌། ཁྱད་པར་དུ་སྦྱོར་བ་འཕངས་ཀྱི་འཁྲུལ་འཁོར། མདའ་གཞུའི་འཁྲུལ་འཁོར་ག་ཕྱག་རྒྱ་གསལ་བར་བཤད་པ་ནི། དཔལ་རྡོ་རྗེ་མཁའ་འགྲོའི་ལེའུ་སུམ་ཅུ་སོ་བདུན་པར་གསུངས་པའི་དོན་དང་ཆ་མཐུན་པར་བསྟན་པས། མདོ་འདིས་ངེས་པ་སྐྱེད་པར་བྱེད་པས་བཤད་པའི་རྒྱུད་དོ། ། འདི་དག་རྐང་སྟབས་དང་བསྟུན་ནས། རྐང་སྟབས་རེ་རེའི་རིམ་པ་བཞིན་དུ་སྦྱར་བ་དང༌། ཡང་ན་ཤར་ལ་སོགས་པའི་ཕྱོགས་རེ་རེ་ལག་སྟབས་ལྔ་ལྔ་ཚང་བར་བྱ་བར་བཞེད་དོ། །
དྲི་བ་དང་སྦྱར་ན། གཡས་བརྐྱང་ལ་སོགས་ཅི་གསུངས་དང༌། ། ཞེས་པ་དང༌། གཞུ་ཡི་རྣམ་རྒྱལ་དེ་བཞིན་ཅི། ། ཞེས་པ་གཉིས་ཀྱིས་ལན་བསྟན་ཏེ། དེ་ཡན་ཆད་རྩ་བའི་རྒྱུད་ཀྱི་བརྟག་པ་ལྔ་པའི་སྐབས་རྣམ་པར་བཀྲོལ་བ། འདིས་དྲི་བ་སུམ་ཅུ་རྩ་བཞིའི་ལན་བསྟན་ཏོ། ། སངས་རྒྱས་རྡོ་རྗེ་ཞེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་བདུན་པའི་གསུམ་པ་སྔགས་བཏུ་བའི་སྐབས་སུ་རིགས་བཞི་ཡུམ་བཞིའི་སྔགས་བཏུ་བ་པ་བསྟན་ལ། དེ་ལས་ཀྱང་ཁྱད་པར་དུ་ཡུམ་བཞིའི་སྔགས་ཀྱིས་ཞི་བ་ལ་སོགས་པའི་ལས་བསྒྲུབ་པར་གསུངས་པའི་དོན།
རྒྱུད་ཕྱི་མ་འདིས་གསལ་བར་བཤད་པ་ནི། སྒྱུ་འཕྲུལ་དྲྭ་བའི་རབ་ཏུ་བྱེད་པ་ལྔ་པར་གསང་སྔགས་ཀྱི་ཆེ་བ་བསྟན་པ་དང་ཆ་མཐུན་པར་བསྟན་པས། ངེས་པ་སྐྱེད་པས་བཤད་པའི་རྒྱུད་ཡིན་ཏེ། མདོར་ན་ཡབ་རྣམ་སྣང་ལ་སོགས་པས་ཞི་བའི་ལས་མ་གྲུབ་ན། སྤོགས་ཆོག་གི་ཚུལ་གྱིས་ཡུམ་བཞིའི་བཟླས་བསྒོམ་གཉིས་ཀྱིས་ཞི་བ་ལ་སོགས་པའི་ལས་འགྲུབ་ཅེས་བསྟན་པ་དང༌། སྤང་ཕྱིར་ཡང་ཞི་བ་ལ་སོགས་པའི་ལས་བསྟན་པར་འདོད་ན་སྤྱན་ལ་སོགས་ཀྱི་བཟླས་བསྒོམ་དང་བདུད་རྩི་བུམ་པའི་ཆུས་དབང་བསྐུར་བ་ལ་སོགས་པའི་ཐབས་ཀྱིས་ཞི་བ་ལ་སོགས་པའི་ལས་འགྲུབ་པར་བསྟན་ཏེ། དེ་ཡང་སྤྱན་མས་ནི་ནད་ལ་སོགས་པ་ཞི་པ་དང༌། བསྒྲུབ་བྱའི་ཚེ་ཟད་པ་ལ་སྲོག་སྦྱིན་པའི་ལས་དང༌། མཱ་མ་ཀཱིས་སྡིག་པ་ཆེན་པོ་ཅན་སྡིག་པ་ཟད་པར་བྱ་བའི་ལས། ཡུམ་ན་བཟའ་དཀར་མོས་བློ་དམན་པ་ལ་ཤེས་རབ་འཕེལ་བ།
ཆོས་རྒྱ་མཚོ་ཆོས་ཀྱི་མཛོད་འཕེལ་བའི་ལས། སྒྲོལ་མས་གནོད་སྦྱིན་མོ་ལ་སོགས་པ་ཐམས་ཅད་དབང་དུ་གྱུར་ཏེ་མངག་གཞུག་བསྒྲུབ་པ་སྟོན་ཏོ། ། འདི་རྣམས་ཀྱི་བསྒོམ་པ་དང་བཟླས་པ་དང༌། ཁྱད་པར་གྱི་སྔགས་སྤྲོ་བསྡུའི་ཏིང་ངེ་འཛིན་ལ་སོགས་པས་གྲུབ་པ་ཡིན་ནོ། ། དྲི་བ་དང་སྦྱར་ན། ཇི་ལྟར་རྡོ་རྗེ་ཅན་ཞི་བ། ། ཞེས་པའི་ལན་ཡིན་ཏེ། དེ་ཡང་སྤྱན་མས་ཞི་བའི་ལས་བསྒྲུབ་པས་ལན་དངོས་སུ་བསྟན་ལ། ལྷ་མོ་གསུམ་ནི་དེའི་ཤུགས་ལས་བསྟན་པ་ཡིན་ནོ། ། ཡེ་ཤེས་སྣ་ཚོགས་ཞེས་བྱ་བ་ལ་སོགས་པས་ནི།
མཁའ་འགྲོ་མ་རྡོ་རྗེ་གུར་གྱི་ལེའུ་བཞི་པ་དང༌། སྒྱུ་འཕྲུལ་དྲྭ་བའི་ལེའུ་བདུན་པའི་ཁྲོ་བོ་བཅུའི་ལས་རྣམས་རྫོགས་པར་གསུངས་ལ། མདོ་འདིར་ནི། གཤིན་རྗེ་གཤེད་དང༌། སྟོབས་པོ་ཆེ་དང༌། མི་གཡོ་མགོན་དང་བཞི་ཙམ་གྱི་ལས་གསུངས་ཏེ། དེ་ཡང་མདོ་འདིར་གཤིན་རྗེ་གཤེད་ཀྱི་རྣལ་འབྱོར་གྱིས་གསད་པ་དང༌། བསྐྲད་པ་དང༌། དབྱེ་བའི་ལས་གསུམ་བསྒྲུབ་པར་གསུངས་ལ། སྒྱུ་འཕྲུལ་དྲྭ་བ་དང༌།
གུར་དུ་ནི། གཤིན་རྗེ་གཤེད་ཀྱིས་བུ་མོ་དགུག་པ་དང༌། བདུད་རྩི་འཁྱིལ་པས་བསྐྱེད་པའི་ལས་བསྒྲུབ་ཏེ། ཚུལ་མི་འདྲ་བར་གསུངས་ལ། རྒྱུད་ཕྱི་མ་འདི་ནི་རྒྱུད་དེ་དག་དང་ཆ་མཐུན་ཞིང༌། ངེས་པ་སྐྱེད་པར་བྱེད་ལ། རྩ་བའི་མདོར། ཚུལ་མི་འདྲ་བས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། དེ་ནས་བུ་མོ་དགུག་པའི་མངོན་པར་རྟོགས་པའང༌། རྫས་སྦྱོར་དང་འཁྲུལ་འཁོར་དང༌།
སྔགས་ཀྱི་བཟླས་པ་དང༌། ཁྱད་པར་གྱི་ཏིང་ངེ་འཛིན་གསུམ་གྱིས་འགྲུབ་པ་བསྟན་ཏེ། ཞིབ་ཏུ་ནི་གཞུང་ཉིད་དུ་རྣམ་པར་ཕྱེ་བས་འདིར་མ་བྲིས་སོ། ། བདུད་རྩི་འཁྱིལ་པས་བསྐྲད་པའི་ལས་བསྒྲུབ་པའང་ཆོ་གའི་རིམ་པ་དེ་བཞིན་དུ་བསྒྲུབ་པ་ཡིན་པ་ལས། མདོ་འདིར་ནི་མནན་པ་ཙམ་ལ་བརྟེན་ནས་བསྒྲུབ་པར་གསུངས་པ་ལ། ལས་ཀྱི་མཐའ་རྟེན་གཞན་ཡང༌། བླ་མ་དམ་པའི་གདམས་ངག་གིས་སྒྱུ་འཕྲུལ་དྲྭ་བ་དང་མཐུན་པར། རྔ་མོའི་རྒྱབ་ཏུ་བསྐྱོན་ཏེ་བསྐྲད་པ་དང༌། དེ་བཞིན་དུ་བྱ་རྒོད་ལ་སོགས་པའི་རྒྱབ་ཏུ་བསྐྱོན་ཏེ་བསྐྲད་པ་ཤེས་པར་བྱའོ། ། གཞན་ཡང་མི་གཡོ་མགོན་གྱི་རྣལ་འབྱོར་གྱིས་རླུང་བཅིང་བ་ནི།
དཀྱིལ་འཁོར་ཆེན་པོ་ཡོངས་སུ་ཟུང་བ་ལ་སོགས་པའི་དུས་དང་འབྲེལ་པ་ཡིན་ཏེ། རྟེན་འབྲེལ་རྫས་ཀྱི་སྦྱོར་བ་ཁམ་ཕོར་ལ་སོགས་པ་དང༌། རྣམ་སྣང་མི་གཡོ་མགོན་གྱི་ལྷའི་རྣལ་འབྱོར་དང༌། སྔགས་བཟླས་པས་རླུང་བཅིང་པར་འགྱུར་ཏེ། རྒྱུད་ཕྱི་མའི་མདོ་སྒྱུ་འཕྲུལ་དྲྭ་བའི་རབ་ཏུ་བྱེད་པ་བདུན་པ་དང་ཆ་མཐུན་པ་ཡིན་ལ། གཞན་ཡང་རྩ་བའི་མདོ་བརྟག་པ་བདུན་པའི་དོན་ཡང་རྣམ་པར་ཕྱེ་སྟེ་གསལ་བར་བཤད་དོ། ། སྟོབས་པོ་ཆེས་ཆར་དབབ་པ་དང་བཅས་པའང་རྩ་བའི་མདོ་འདིར་ནི། སྟོབས་པོ་ཆེས་ཆར་དབབ་བཅད་གཉིས་ཀ་བྱ་བར་གསུངས་པས། སྒྱུ་འཕྲུལ་དྲྭ་བའི་ལེའུ་བདུན་པ་དང༌། གུར་གྱི་ལེའུ་གཉིས་པར་ནི་ཆར་དབབ་པ་ཙམ་གསུངས་ཏེ།
དེ་བས་ན་རྩ་བའི་མདོ་དེ་དག་དང༌། ཚུལ་མི་འདྲ་བས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ལ། རྒྱུད་ཕྱི་མས་ནི་གཉིས་པོ་དེ་དག་དང་ཡང་ཆ་མཐུན་པས། ངེས་པ་སྐྱེད་པས་བཤད་པའི་རྒྱུད་དོ། ། དེ་ཡང་ཆར་དབབ་པའི་མངོན་པར་རྟོགས་པ་ནི་གཞུང་ཉིད་དུ་གསལ་བར་བྱེད་ལ། རྩ་བར་སྟོབས་པོ་ཆེ་ཉིད་ཀྱིས་བཅད་པ་དེ། སྒྱུ་འཕྲུལ་དྲྭ་བ་དང་ཆ་མཐུན་པར་རྒྱུད་ཕྱི་མ་འདིར། དེ་ཉི་མའི་མདོག་ཅེས་བྱ་བ་ལ་སོགས་པས། བདུད་རྩི་འཁྱིལ་པ་ཚར་གཅད་པ་དང་ཡང་ཕྱག་རྒྱའི་ཚོགས། ཞེས་བྱ་བ་ལ་སོགས་པས།
རྟ་མགྲིན་གྱིས་ཆར་གཅད་པའི་ཆོ་ག་གསལ་བར་བཤད་དོ། ། རྣམ་སྣང་དང་མི་གཡོ་མགོན་གྱིས། སྐྱེས་པའི་བགེགས་གཞིག་པར་བྱ་བ་ནི། སྒྱུ་འཕྲུལ་དྲྭ་བའི་ལེའུ་ལྔ་པར། གཞན་གྱིས་མི་ཐུབ་པས་བགེགས་བསལ་བར་བཤད་པ་ལ། མདོ་འདིར་ནི་དེ་དང་ཚུལ་མི་མཐུན་པས་མི་གསལ་བ་གསལ་བར་བཤད་པས་བཤད་པའི་རྒྱུད་དོ། ། རྣམ་སྣང་དང་མི་གཡོ་མགོན་གྱིས་བགེགས་གཞིག་པར་བསྟན་ཏོ། ། ཡང་མདོའི་ལེའུ་བདུན་པར་རྣམ་སྣང་དང་མི་གཡོ་མགོན་གྱིས་སྐྱེས་པའི་བགེགས་གཞིག་པ་ཆ་མཐུན་པས་ངེས་བསྐྱེད་པར་བྱེད་དོ། ། རྩ་བའི་མདོ་ལས་ག་རུ་ཌའི་རྣལ་འབྱོར་གྱིས་ཆར་བཅད་པར་བཤད་ཀྱང༌། འདི་ཡང་སྒྱུ་འཕྲུལ་དྲྭ་བའི་ལེའུ་བདུན་པར།
དེ་ཉིད་དུ་འབྱུང་བ་དང་ཆ་མཐུན་པས། སྟོབས་པོ་ཆེ་དང་འབྲེལ་པའི་དབང་དུ་བྱས་ནས། བརྒྱ་བྱིན་གྱིས་བྱ་ཁྱུང་ལ་བཀའ་བསྒོ་བའི་དབང་དུ་བྱས་ནས་ཆར་གཅད་པར་གསུངས་སོ། ། ཁྲོ་བོ་ལྷག་མ་རྟ་མགྲིན་གྱིས་དུག་ཞི་བ་དང༌། དབྱུག་སྔོན་ཅན་གྱིས་གསད་པའི་ལས་ལ་སོགས་པ་ནི་མདོ་གཉིས་པོ་འདི་ཉིད་དུ་རྣམ་པར་ཕྱེ་བ་ལས་གསལ་བར་བྱས་པའམ། ཚུལ་མི་འདྲ་བའི་རྣམ་པར་དབྱེ་བ་མེད་པར་དགོངས་ནས། རྒྱུད་ཕྱི་མ་འདིར་དབྱེ་བ་མ་གསུངས་སོ། ། དེ་ལྟར་ན་དྲི་བ་དང་སྦྱར་ན་ཁྲོ་བོ་དག་གི་ལས་རྣམ་པར་ཕྱེ་བ་ནི། ཁྲོ་བོའི་གཟུགས་ནི་ཇི་ལྟར་འགྱུར་ཞེས་བྱ་བའི་ལན་ཙམ་སྟོན་ཏོ། ། སྦྱིན་སྲེག་ཅེས་བྱ་བ་ལ་སོགས་པ་རྣམས་ཀྱིས་ནི།
བདུན་པ་དངོས་ཀྱི་སྦྱིན་སྲེག་ལ་བརྩད་པ་སྤང་བ་བཅུ་པ་དངོས་སུ་གསུངས་ལ། དེའི་དོན་ཅུང་ཟད་ཙམ་མི་གསལ་བ་གསལ་བར་རྣམ་པར་ཕྱེ་བ་ནི་རྒྱུད་ཕྱི་མ་ཡིན་ལ། དེ་ཐམས་ཅད་ཀྱིས་ཀྱང་སྒྱུ་འཕྲུལ་དྲྭ་བའི་ལེའུ་བདུན་པ་ནས་འབྱུང་བའི་སྦྱིན་སྲེག་ལ་བརྩད་པ་དང༌། ཞར་བྱུང་གི་དམ་ཚིག་དང་སྡོམ་པ་རྣམ་པར་ཕྱེ་བའི་དོན། འདིར་ཆ་མཐུན་པས་ངེས་པ་བསྐྱེད་པར་བྱེད་པའི་དོན་ཏོ། ། དེ་དྲི་བའི་ལན་དང་སྦྱར་ན། དེ་བཞིན་སྔགས་དང་རྒྱུད་ཉིད་དང༌། ། ཞེས་པའི་ལན་བསྟན་ཏོ། ། དེ་ནས་མཆོག་ཏུ་རབ་བཤད་བྱ། ། ཞེས་པ་དང༌།
ཚོགས་ཀྱི་འཁོར་ལོ་བརྟག་པར་བྱ། ། ཞེས་པ་ལ་སོགས་པ་ནི། མདོར་ན་འདི་སྐད་སྟོན་པ་ཡིན་ཏེ། བརྟག་པ་གཉིས་པའི་གསུམ་པ་ནས་བཟུང་ནས་གསུམ་པ་དངོས་དང༌། བསྡུས་པའི་དཀྱིལ་འཁོར་གྱི་བསྐྱེད་པའི་རིམ་པའི་ཏིང་ངེ་འཛིན་གྱི་དཀྱིལ་འཁོར་གཙོར་སྟོན་ཅིང༌། བསྡུས་པའི་དཀྱིལ་འཁོར་དུ་སློབ་མ་དབང་བསྐུར་བ་ཟུར་ཙམ་གསུངས་པ་ལ། དེ་ཡང་དཀྱིལ་འཁོར་བསྡུས་པའི་ཚོགས་ཀྱི་འཁོར་ལོ་ཞེས་མིང་བཏགས་པ་ལ། མདོ་འདི་བརྟག་པ་བདུན་པའི་གསུམ་པར་སྔགས་བཏུ་བའི་སྐབས་སུ་གསུངས། སྒྱུ་མ་བདེ་མཆོག་གི་བརྟག་པ་ལྔ་པར་ལྷ་བསྒོམ་པའི་ཏིང་ངེ་འཛིན་གྱི་དཀྱིལ་འཁོར་དང་འབྲེལ་པར་གསུངས། སྒྱུ་འཕྲུལ་དྲྭ་བའི་ལེའུ་གཉིས་པར་དབང་བསྐུར་བ་དང་འབྲེལ་བར་གསུངས་པས།
འདིར་མདོ་ཐ་མ་དེ་བསྡུས་ཏེ་གསལ་བར་བྱེད་པའི་ཕྱིར། བསྙེན་པ་དང་སའི་ཆོ་ག་སྔོན་དུ་སོང་ནས། སྟ་གོན་ནས་བཟུང་ནས་རྡུལ་ཚོན་གྱི་དམན་མ་ཆུ་བོར་དོར་བའི་བར་དུ། བསྡུས་པའི་དཀྱིལ་འཁོར་དང་འབྲེལ་པ་ཅན་དུ་གསུངས་སོ། ། ཚུལ་འདིས་རྡོ་རྗེ་མཁའ་འགྲོའི་ལེའུ་བཞི་བཅུ་རྩ་དྲུག་པའི་འདུལ་བྱེད་དང་གདུལ་བྱ་བསྟན་པ་དེ་ཡང༌། དེ་ཙམ་ཁོ་ནས་འདུལ་བར་གྱུར་པ་མ་ཡིན་པས། གཞན་གཏི་མུག་དང་སེར་སྣ་དང༌། ཕྲག་དོག་ལ་སོགས་པའི་ཡང་འདུལ་བྱེད་དང་གདུལ་བྱ་རྣམས་སྐབས་དང་སྐབས་སྦྱར་ནས། བསམ་གྱིས་མི་ཁྱབ་པར་བསྟན་པར་བྱ་བའི་ཕྱིར། དགུ་པའི་དང་པོ་དང་འབྲེལ་པ་ཅན་དུ་བྱས་ནས།
འདི་སྐད་ལ་སོགས་མཐའ་ཡས་མཆོག ། ཅེས་བྱ་བ་ལ་སོགས་པ་གསུངས་ཏེ། རྩ་བའི་རྒྱུད་དང་ཕྱི་མ་གཉིས་ཀས་ཀྱང་སྒྱུ་མ་བདེ་མཆོག་གི་རྟོག་པ་བཞི་པ་དང༌། ཨ་བྷི་དྷ་ན་ལེའུ་ལྔ་བཅུ་རྩ་དྲུག་པའི་དོན་མདོར་བསྡུས་ཏེ་གསལ་བར་བཤད་པ་ཙམ་ཡིན་ནོ། ། དེ་དག་གིས་ཀྱང་དྲི་བ་དང་སྦྱར་ན། ཁྲོ་བོའི་གཟུགས་ནི་ཇི་ལྟར་ལགས། ། ཞེས་པ་དང༌། དེ་བཞིན་སྤྱད་པར་དཀའ་བ་ཉིད། ། ཅེས་པའི་ལན་བསྟན་ཏོ། ། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་ནི་དགུ་པའི་གསུམ་པར་བྲིས་སྐུ་གསུངས་པ་དང༌།
ཡང་གཉིས་པའི་དང་པོར་དབང་བསྐུར་བའི་སྐབས་སུ། རྒྱལ་བའི་བདག་སྐྱེས་བྱང་ཆུབ་སེམས། ། པདྨའི་སྣོད་དུ་གཞག་པར་བྱ། ། ཞེས་གསུངས་པའི་དོན་ཏེ། རྒྱུད་ཕྱི་མའི་མདོ་འདིར་གཙོ་བོར་རྡུལ་ཚོན་དང་འབྲེལ་པ་ཅན་གྱི་དབང་དུ་བྱས་ནས། རིགས་ལྔའི་དཀྱིལ་འཁོར་གྱི་ཕྱི་དབྱིབས་དང༌། གདན་གྱི་ཁྱད་པར་ལ་སོགས་པ་སོ་སོར་མི་འདྲ་བར་བསྟན་པ་ཡིན་ཏེ། འདི་ཉིད་ཀྱི་གཉིས་པའི་གསུམ་པ་ནས། ཕྱག་རྒྱའི་དབྱིབས་ཀྱི་ཆོག་རིམ་དང༌། ། ཞེས་བྱ་བ་ལ་སོགས་པ་སོ་སོ་བ་གསུངས་པ་དང་ཡང་དོན་ཕྱོགས་གཅིག་ཏུ་དྲིལ་ཏེ་བསྟན་པ་ཡིན་ནོ། །
རྒྱུད་ཕྱི་མའི་མདོའི་དོན་ཡང༌། སྒྱུ་མ་བདེ་མཆོག་རྟོག་པ་བདུན་པ་ནས་འབྱུང་བ་དང་ཅུང་ཟད་ཙམ་ཆ་མཐུན་ཞིང༌། མི་གསལ་བ་གསལ་བར་བཤད་པས་བཤད་པའི་རྒྱུད་དོ། ། དེ་ལ་དོན་འདི་སྐད་སྟོན་པ་ཡིན་ཏེ། དཀྱིལ་འཁོར་བསྟན་པ་དང༌། དེ་དང་འབྲེལ་པའི་དབང་བསྟན་པ་དང༌། ཞར་ལས་ལྷ་རྣམས་ཀྱི་གདན་ཐོད་པ་བསྟན་པ་དང༌། རུས་པའི་རྒྱན་ལས་འཕྲོས་ཏེ། དེ་དག་གི་དགོས་པ་དྲིས་ལན་དང་བཅས་ཏེ་བསྟན་པའོ། ། དང་པོར་དཀྱིལ་འཁོར་བསྟན་པ་ལ་བཞི་སྟེ།
ཕོ་བྲང་ཟླུམ་པོ་ཞེས་བྱ་བ་ལ་སོགས་པས་ཕྱིའི་དབྱིབས་དང་ནང་གི་གདན་བསྟན་པ་དང༌། ཇི་ལྟར་ཐོབ་པ་ཞེས་བྱ་བ་ལ་སོགས་པས། དཀྱིལ་འཁོར་གྱི་ཡོ་བྱད་བསྟན། དུས་ཇི་ལྟ་བུ་ཞེས་བྱ་བ་ལ་སོགས་པས་དངོས་གྲུབ་བསྒྲུབ་པ་ད་ང༌། དམ་ཚིག་གི་དབང་དུ་བྱས་ནས་དཀྱིལ་འཁོར་བྲི་བའི་དུས་བསྟན་པ་དང༌། ཤར་དང་ལྷོ་ཞེས་བྱ་བ་ལ་སོགས་པས་ཐིག་དང་རྡུལ་ཚོན་གྱིས་བྲི་བ་བསྟན་ཏོ། ། དབང་བསྐུར་བ་ལ་བཞི་སྟེ། ཡོངས་སུ་དག་པ་ཞེས་བྱ་བ་ལ་སོགས་པ་སློབ་དཔོན་གྱི་དབང་དང༌། སློབ་མ་མཆོག་འབྲིང་ཞེས་བྱ་བ་ལ་སོགས་པས་གསང་བའི་དབང་ཚུལ་གསུམ་བསྐུར་བ་དང༌། དུམ་བུ་གཅིག་པའི་མགོ་སྐྱེས་ཞེས་བྱ་བ་ལ་སོགས་པས་བརྡའི་དབང་དང༌།
དོན་གྱི་དབང་དུ་བྱས་ནས་ཤེས་རབ་ཡེ་ཤེས་ཀྱི་དབང་དུ་གསུངས་པ་དང༌། བཅོམ་ལྡན་འདས་རྣམ་པར་སྣང་མཛད་ཅེས་བྱ་བ་ལ་སོགས་པས་སྒྱུ་མ་བདེ་མཆོག་དང་ཆ་མཐུན་པར་བསྟན་པའི་ཕྱིར། རིགས་ལྔའི་ཅོད་པན་གྱི་དབང་དང༌། ཕྱག་མཚན་གྱི་དབང་ལས་མི་འདྲ་བའི་ཁྱད་པར་རྣམ་པར་གཞག་པ་ཡོད་པར་བསྟན་ཏེ། རཏྣ་ཙཀྲས་མཚན་པ་དང༌། དེ་བཞིན་དུ་རྡོ་རྗེས་མཚན་པ་དང༌། རྡོ་རྗེ་ནོར་བུ་རིན་པོ་ཆེས་མཚན་པ་དང༌། པདྨས་མཚན་པ་དང༌། རིན་པོ་ཆེ་ལ་སྣ་ཚོགས་རྡོ་རྗེས་མཚན་པ་རྣམས་ཀྱིས། རྣམ་པར་སྣང་མཛད་ལ་སོགས་པ་རྣམས་ཀྱི་དབུ་རྒྱན་དུ་བྱས་ཏེ།
ཚིགས་བཅད་བརྗོད་ཅིང་མགོ་ལ་གཞག་པར་བྱའོ། ། ཕྱག་མཚན་ནི་འཁོར་ལོ་ལ་སོགས་པ་རང་རང་གི་མཚན་མ་སྦྱིན་པར་བྱའོ། ། ཚུལ་དིར་བཤད་པ་འདི་ནི་ལེགས་པར་ཁོང་དུ་ཆུད་པར་བྱ་བའི་ཕྱིར། སྒྱུ་མ་བདེ་མཆོག་གི་རྟོག་པ་བདུན་པར་ཡང་ཞིབ་ཏུ་བལྟ་བར་བྱའོ། ། ཞེས་ཀྱང་དམ་པ་གསུངས་སོ། ། རྟ་མཆོག་གི་རྒྱུ་དང་འབྲས་བུའི་བྱ་བ་ནི་མཚན་མ་ཙམ་སྟེ། རིགས་ལྔའི་དབང་བསྐུར་བ་ནི་འབྲས་བུའི་དབང་ཡིན་ལ། རིགས་དྲུག་པ་ནི་རིགས་ལྔ་ཀའི་རྒྱུ་རྡོ་རྗེ་འཆང་ཡིན་པའི་ཕྱིར་རྒྱུའི་དབང་ཞེས་བྱའོ། ། ཡང་འདི་ལྟར་ཡང་གསུངས་ཏེ། དེ་ལྟ་བུའི་དབང་རྣམས་ཀྱང་དང་པོ་བུམ་གསང་གཉིས་ནི།
རྒྱུ་ལུས་ངག་གིས་བསྡུས་པའི་དབང་ཡིན་ལ། ཕྱི་མ་གསུམ་པ་ནི་འབྲས་བུ་སེམས་ཀྱི་དབང་ཞེས་པར་བསྟན་པ་ཡིན་ནོ། ། དབང་བཞི་པ་ནི་བླ་མའི་ཞལ་ལས་ཤེས་པར་བྱ་བར་བསྟན་པ་ཡིན་ཏེ། སྒྱུ་མ་བདེ་མཆོག་ལས་ཀྱང་གསང་བའི་ཕྱིར་མ་གསུངས་སོ། ། དོན་གསུམ་པ་ཐོད་པའི་རྒྱན་དང་གདན་གྱི་དགོས་པ་ནི། གདན་གྱི་རང་བཞིན་ལྷན་ཅིག་སྐྱེས་པའི་རྒྱུའི་རྒྱུད་མཚོན་ལ། རྒྱན་ཆ་རྣམས་ཀྱིས་ནི་དེ་ཉིད་མངོན་དུ་གྱུར་པ་འབྲས་བུ་ལྷན་ཅིག་སྐྱེས་པ་ཆོས་ཀྱི་སྐུ་མཚོན་ནོ། ། དེ་དག་དྲི་བ་དང་སྦྱར་ན། བྲིས་པའི་དཀྱིལ་འཁོར་ཇི་ལྟར་ལགས་ཀྱི་ལན་བསྟན་ཏེ། དེ་ལ་གཉིས་ཏེ།
ཕྱི་རྡུལ་ཚོན་དང་འབྲེལ་པ་དང༌། ནང་ཏིང་ངེ་འཛིན་དང་འབྲེལ་པ་ལས་དང་པོ་བསྟན་ཏོ། ། རང་གི་སྙིང་གའི་ཟླ་བ་ཞེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་གསུམ་པའི་དངོས་སུ་བསྡུས་པའི་དཀྱིལ་འཁོར་གྱི་དམ་ཚིག་སེམས་དཔའ་བསྐྱེད་ནས། དེའི་ཐུགས་ཀར་ཡེ་ཤེས་སེམས་དཔའ་ཨ་བི་ལྔ་ལ་སོགས་པ་གསལ་བར་བསྟན་ཏེ། འདིས་ཀྱང་བྲིས་པའི་དཀྱིལ་འཁོར་གཉིས་པའི་ལན་བསྟན་པ་ཡིན་ནོ། ། ད་ནི་མི་མཐུན་པའི་ཕྱོགས་དང་ཞེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་དང་པོའི་རབ་ཏུ་བྱེད་པ་གཉིས་པར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན། རྣལ་འབྱོར་མ་ཀུན་དུ་སྤྱོད་པའི་ལེའུ་གཉིས་པའི་དོན་གསལ་བར་བྱ་བའི་ཕྱིར་གསུངས་ལ། དེ་ལ་དྲན་པ་ཉེ་བར་གཞག་པ་ལ་སོགས་པའི་དམིགས་པ་བྱ་བའི་ཡུལ་ལ་སོགས་པ་ལྔར་བླ་མའི་ཞལ་ལས་ཤེས་པར་བསྟན་པ་དེ་གསལ་བར་གསུངས་པ་དང༌།
དྲན་པ་ཉེ་བར་གཞག་པའི་འབྲས་བུ། བདེན་པ་བཞི་ལ་འཇུག་པར་བྱ་བའི་འབྲས་བུ་གསལ་བར་བྱ་བའི་ཕྱིར་དང༌། ཡང་དག་པར་སྤོང་བའི་དོན་ཡང༌། སྤང་བྱ་དང་གཉེན་པོ་གཉིས་སུ་ཕྱེ་སྟེ་གསལ་བར་བཤད་པ་དང༌། རྫུ་འཕྲུལ་གྱི་རྐང་པ་བསྒོམ་པའི་དབང་དུ་བྱས་ནས་ཉེས་པ་ལྔ་སྤང་བ་དང༌། གཉེན་པོ་འདུ་བྱེད་བརྒྱད་བསྟེན་པའི་དོན་ལ་རྣམ་པར་ཕྱེ་སྟེ་གསལ་བར་བཤད་དོ། ། འདིའི་ཆོ་གའི་རིམ་པ་རྣམ་པར་གཞག་པ་ནི་གོང་དུ་བཀོད་པས་འདིར་མ་བྲིས་སོ། ། དྲི་བ་དང་སྦྱར་ན་བྲིས་པའི་དཀྱིལ་འཁོར་ཇི་ལྟར་ལགས་ཀྱི་དོན་བསྟན་པ་ཡིན་ནོ། ། ཁྲོ་བོ་ཁྲོ་མོ་གདུག་ཅེས་བྱ་བ་ལ་སོགས་པ་རྣམས་ཀྱིས་ནི། བརྟག་གཉིས་པའི་གསུམ་པ་དང༌།
གསུམ་པའི་དང་པོ་དང༌། གསུམ་པ་དངོས་ཀྱི་དྲག་པོའི་གདན་ཅན་དང༌། ཁྲོ་བོའི་སྐུར་རོ་གཅིག་པས་ཕྱོགས་གཅིག་ཏུ་བསྡེབས་ནས་ཁྲོ་བོ་བསྒོམ་པའི་དགོས་པ་བསྟན་པ་ཡིན་ཏེ། དེ་ཡང་གདུལ་བྱ་ནི་མི་དགེ་བ་བཅུ་པོ་ལ་སོགས་པ་སྤྱོད་པ་དང༌། རྡོ་རྗེ་ཐེག་པའི་སྒོར་ཞུགས་པའི་དམ་ཚིག་ཉམས་པ་ཡིན་ལ། དེ་ལྟ་བུའི་གདུག་པ་ཅན་རྣམས་འདུལ་བའི་ཕྱིར། འདུལ་བྱེད་ཁྲོ་བོའི་སྐུར་བསྟན་པ་ཡིན་ལ། དེ་ཡང་ཕྱག་གཉིས་པ་ནི་མཚན་རྡོ་རྗེ་སེམས་དཔའ་ཞེས་བྱ་བ་ཡིན་པ་དང༌། དྲག་པོའི་གདན་ཅན་ལ། དགའ་བ་དང་པོ་ངོ་བོ་གཅིག་པའི་དབང་དུ་བྱས་ནས་གསལ་བར་བཤད་དོ། །
ཕྱག་བཞི་པའི་ཞལ་གསལ་བར་བཤད་དོ། ། ཕྱག་དྲུག་པའི་ཞལ་གྱི་རྣམ་དག་གསལ་བར་བཤད། ཕྱག་བཅུ་དྲུག་པ་ཁྲོ་བོའི་སྐུ་ཙམ་དུ་མདོར་བསྡུས་ཏེ་གསལ་བར་བཤད། དྲག་པོའི་གདོན་ཅན་གྱི་མཉམ་སྦྱོར་གྱི་རྟོག་པ་བདུན་པའི་དོན་གསལ་བར་བྱ་བའི་ཚུལ་གྱིས། ཕྱག་མཚན་དང་བཞུགས་ཐབས་དང༌། ཡུམ་གྱིས་འཁྱུད་པའི་ཕྱག་རྒྱ་དང་ཕྲིན་ལས་རྣམས་གསལ་བར་བཤད་དོ། ། འཁོར་གྱི་ལྷ་མོ་བརྒྱད་ཀྱི་ཕྲིན་ལས་ནི། མཉམ་སྦྱོར་གྱི་རྟོག་པ་བརྒྱད་པ་དྲག་པོའི་གདོན་ཅན་ལ་དགའ་བའི་འཁོར་གྱི་ལྷ་མོའི་ཕྲིན་ལས་སུ་བསྟན་ལ། མདོ་འདིར་ནི་དོན་གྱིས་ནི། ཕྱག་བཅུ་དྲུག་པའི་དང་ཐུན་མོང་གི་དབང་དུ་བྱས་ནས།
མཉམ་པར་སྦྱོར་བ་རྟོག་པ་བརྒྱད་པའི་མི་གསལ་བ་གསར་བར་བྱེད་པ་ཡིན་ནོ། ། དེ་ལ་མདོ་འདིའི་སྐབས། ཚོམ་བུར་བཅད་ན་རྣམ་པ་ལྔར་གནས་ཏེ། དང་པོ་དཀར་མོ་ཞི་བའི་གདོང༌། ། ཞེས་བྱ་བ་ལ་སོགས་པས་ལྷ་མོ་བརྒྱད་ཀྱི་བཞིན་གྱི་འགྱུར་ཚུལ་ལམ་ཕྱག་རྒྱ་བསྟན། དཀར་མོ་ནི་ཞི་བའི་ལྟ་སྟངས། ཞེས་བྱ་བ་ལ་སོགས་པས་ལྟ་སྟངས་ཁོ་ནའི་བསྒྲུབ་པ་བསྟན། མེ་ཏོག་ལ་དཀར་མོ་ཞེས་བྱ་བ་ལ་སོགས་པས། བདག་ཉིད་ལྷ་མོ་དེ་དང་བསྒོམ་པ་དང༌། རྫས་ལ་ཡང་ལྷ་མོ་དེ་དག་བསྒོམས་ཏེ།
བསྒྲུབ་བྱ་ལ་བསྣུན་པས་ཀྱང་རྒྱས་འདེབས་པ་ལ་སོགས་པའི་ལས་བསྒྲུབ་པར་བསྟན། དེ་ནས་དཀར་མོ་དེ་ཡི་བསམ་གཏན་གྱིས། ། ཞེས་པ་ལ་སོགས་པས་རྫས་དང་སྔགས་ལ་མ་ལྟོས་པར་བསམ་གཏན་འབའ་ཞིག་གིས་ལས་སྦྱོར་འགྲུབ་པར་བསྟན། དཀར་མོ་ལ་ནི་གསོད་པའི་ལྟ་སྟངས་ཞེས་བྱ་བ་ལ་སོགས་པའི་ཏིང་ངེ་འཛིན་གྱི་ལྟ་སྟངས་སམ། དངོས་སུ་བྱ་བའི་ལྟ་སྟངས་ཀྱི་ཁྱད་པར་གྱིས་ལས་བསྒྲུབ་པ་བསྟན་ཏོ། ། ཧེ་རུ་ཀ་ཡབ་ཡུམ་དང་མཚུངས་པ་ཞེས་བྱ་བས་གཡུང་མོའི་ཕྲིན་ལས་ནི་མ་གསུངས་ཏེ། གྷསྨ་རཱི་དང་ཕྲིན་ལས་གཅིག་པའི་ཕྱིར་རམ། ཡང་དུས་ཐམས་ཅད་དུ་གཡུང་མོའི་ཕྲིན་ལས་བདེ་བ་འབའ་ཞིག་བསྐྱེད་པ་ཡིན་པའི་ཕྱིར་རོ། ། ལྷ་མོ་བརྒྱད་ཀྱི་ཕྲིན་ལས་འདི་ཡང༌། ཧེ་རུ་ཀ་ཚུལ་གཉིས་ཀྱི་དཀྱིལ་འཁོར་ཙཀྲའི་བསྐྱེད་པའི་རིམ་པ་བསྟན་པའི་དབང་དུ་བྱས་ནས་ཡིན་གྱི།
ལས་དང་པོ་པ་ལ་སོགས་པའི་ནི་མ་ཡིན་ཏེ། རྗེས་སུ་མཐུན་པ་ཙམ་འགྲུབ་པ་ལ་བཀག་པ་མེད་དོ། ། མདོ་འདི་ལ་ཤིན་ཏུ་ངེས་པ་བསྐྱེད་པར་བྱ་བའི་ཕྱིར་རོ། ། མཉམ་སྦྱོར་གྱི་བརྟག་པ་བརྒྱད་པར་ཡང་ཞིབ་ཏུ་བལྟ་བར་བྱའོ། ། དྲི་བ་དང་སྦྱར་ན། ཁྲོ་བོའི་གཟུགས་ནི་ཇི་ལྟར་འགྱུར། ། ཞེས་བྱ་བའི་ལན་གཙོ་བོར་བསྟན་ཏོ། ། རྡོ་རྗེ་ཧཱུྃ་མཛད་ལ། ཞེས་བྱ་བ་ལ་སོགས་པས། བརྟག་པ་བདུན་པ་དངོས་ཀྱི་སྦྱིན་སྲེག་གིས་ཡོངས་སུ་གཟུང་བའི་དུས་ཀྱི་ལྷའི་ང་རྒྱལ་གསལ་བར་བཤད་དེ།
འདི་ཡང་སྒྱུ་འཕྲུལ་དྲྭ་བའི་ལེའུ་གཉིས་པ་དང༌། དགུ་པའི་སྦྱིན་སྲེག་གི་སྐབས་དང་ཅུང་ཟད་ཆ་མཐུན་པར་བསྡུས་ཏེ། གསལ་བར་སྟོན་པ་ཡིན་ཏེ། མདོ་དེར་ནི་ཧཱུྃ་མཛད་ལ་སོགས་པ་ཁྲོ་བོ་ཐམས་ཅད་དང་གནས་སྐབས་ལ་ལོངས་སྤྱོད་པ་དང༌། དགོས་པ་ལ་སོགས་པའི་དབང་གིས་མིང་དུ་མ་འཇུག་པར་བསྟན་ཏེ། ངག་ཏུ་ཧཱུྃ་ལ་སོགས་པའི་སྟོབས་ཀྱིས་ཧཱུྃ་མཛད་དང༌། ཁྱབ་འཇུག་ལ་སོགས་པའི་འཇིག་རྟེན་པའི་གདུག་པ་ཅན་འདུལ་བས་ཁམས་གསུམ་རྣམ་པར་རྒྱལ་བ་དང༌། སྤྲུལ་རྒྱན་དང་བྲལ་ཞིང་རཏྣས་མཛེས་པར་བྱས་པའི་ཁྲོ་བོ་དང༌། ཤ་ཚུགས་སྐེམས་ཤིང་མཁྲང་བར་གྱུར་པའི་ཆ་ལུགས་ཡ་མའི་གཟུགས་ཞེས་མིང་གི་རྣམ་གྲངས་དུ་མ་གསུངས་སོ། ། དེ་ལ་ཁྲོ་བོའམ་གཤིན་རྗེ་ཞེས་བྱ་བ་ལ་སོགས་པས་བཞག་པའི་ཡན་ལག་གི་དོན་ལ་གཉིས་ཏེ།
ངེས་པའི་དོན་དུ་བཤད་ན། ཟག་པ་མེད་པའམ་བདག་མེད་པར་རྟོགས་པའི་ཡེ་ཤེས་ཀྱིས་གང་ཟག་གི་བདག་དང༌། ཆོས་ཀྱི་བདག་འཇོམས་པའི་ཕྱིར་ཁྲོ་བོའོ། ། དྲང་བའི་དོན་དུ་བཤད་ན། ཁྲོ་བོའི་སྐུའི་རྣམ་པས་ཁྱབ་འཇུག་ལ་སོགས་པ་ཁམས་གསུམ་གྱི་དྲེགས་པ་ཅན་རྣམས་འཇོམས་པར་བྱེད་པའི་ཕྱིར་གཤིན་རྗེ་ལ་སོགས་པར་གསུངས་པའོ། ། དེ་བས་ན་རྒྱུད་ཕྱི་མ་འདིས་ནི་ཁྲོ་བོ་དེ་ཙམ་གྱིས་རྣམ་པར་གཞག་པ་གསལ་བར་བཤད་པས་རྗེས་སུ་འཇུག་པའི་སྒྲུབ་པ་པོ་རྣམས་ཀྱང༌། ཁྲོ་བོའི་དོན་ལ་ངེས་པ་བསྐྱེད་ཅིང་སྒྲོ་འདོགས་ཆོད་དོ། ། ཁྲོ་བོས་འདུལ་བ་ལ་ཁྲོ་བོའི་སྐུར་བསྟན་པ་འདི་ལས་འཕྲོས་ནས། འདོད་ཆགས་ཀྱིས་འདུལ་བ་ལ་ཆགས་པའི་སྐུར་བསྟན་པ་ནི་འདོད་ཆགས་ཆེན་པོ་ཞེས་བྱ་བ་ལ་སོགས་པ་གསུངས་ཏེ། དཔལ་མཆོག་དང་པོར་ཤེས་རབ་ཀྱི་ཕ་རོལ་ཏུ་ཕྱིན་པའི་དུམ་བུར།
རྡོ་རྗེ་སེམས་དཔའ་ལ་ལྷ་མོ་བཅུ་དྲུག་གི་འཁོར་གྱིས་བསྐོར་བས། གཞན་འཕྲུལ་དབང་བྱེད་ཀྱི་འདོད་ཆགས་ཅན་གྱི་ལྷ་རྣམས་འདུལ་བར་གསུངས་པ་དང༌། སྒྱུ་མ་བདེ་མཆོག་གི་རྟོག་པ་ལྔ་པར། པདྨ་གར་གྱི་དབང་ཕྱུག་དབུགས་དབྱུང་བར། འདོད་ཆགས་ཅན་འདུལ་བར་གསུངས་པའི་དོན་འདིར་མདོར་བསྡུས་ཏེ། གདུལ་བྱ་ཆགས་ཅན་གཞན་འཕྲུལ་དབང་བྱེད་འདོད་པའི་མདའ་དང་བཅས་པའི་མེ་ཏོག་གི་གཞུ་ཅན་འདུལ་བར་བྱ་བ་དང༌། དེའི་བཙུན་མོ་ལ་སོགས་པའི་འཁོར་ཆགས་པས་འདུལ་བར་བྱ་བའི་ཕྱིར་དང་ཆགས་པའི་ཚུལ་དེ་ལྟ་བུ་བསྟན་པར་བྱའོ། ། ཞེས་གསུངས་སོ། ། འདོད་པས་ཞུ་བ་ཞེས་བྱ་བ། ། དང་པོ་ཞུ་བ་ཞེས་བྱ་བའི་ཚིག་གི་དོན་ནི།
ཕྱི་དོན་དུ་ཚིག་གི་གླེང་གཞིའི་ཚིག་དོན་ལ་ཞུ་བ་སྐབས་ཕྱེ་བ་ཡིན་ལ། ནང་དོན་དུ་འདོད་ཆགས་ཀྱིས་འདུལ་བར་འགྱུར་བའི་སྐྱེས་པ་དང་བུད་མེད་རྣམས་ལ་མཐར། རྡོ་རྗེ་པདྨ་སྙོམས་འཇུག་གི་ཁམས་ཐིག་ལེ་ཞུ་བ་དེ་ཆགས་པས་ཚིམ་པས་དབང་དུ་བྱའོ། ། ཞེས་བསྟན་པ་ཡིན་ནོ། ། དེ་ལྟ་བུའི་ཁྲོ་ཆགས་གཉིས་ཀྱིས་བསྒོམ་པའི་ཚུལ་ལྔ་ཤིན་ཏུ་ཕྱེ་སྟེ་གསལ་བར་བསྟན་པ་དང༌། སྦྱོར་བའི་ལམ་གྱིས་བསྡུས་པའི་དབང་པོ་ལྔ། སྦྱོར་བའི་ཐབས་ལམ་ཐར་པའི་ཆ་དང་མཐུན་པའི་དགེ་བའི་རྩ་བ་མཐོང་ལམ་ཟག་མེད་ཀྱི་ཉེ་བའི་རྒྱུའི་དབང་དུ་བྱས་ནས། གང་ལ་དབང་བྱེད་པ་དབང་པོ་ལྔ་ཡིན་པའི་དོན་གསལ་བར་བཤད་པའི་ཚུལ་གྱིས། ཅི་རིགས་པར་མི་གསལ་བ་གསལ་བར་བྱེད་པའི་རྒྱུད་ཕྱི་མ་འདིས་བཤད་ཅིང༌། བྱང་ཆུབ་ཀྱི་ཕྱོགས་ལྷག་མ་རྣམས་ནི།
རྩ་བའི་མདོ་གཉིས་ཀྱིས་གོ་བར་ནུས་པའི་ཕྱིར་རོ། ། ཕྱི་མ་འདིས་གསལ་བར་བཀྲོལ་ལོ། ། དྲི་བ་དང་སྦྱར་ན་བྱང་ཆུབ་ཀྱི་ཕྱོགས་རྣམས་ནང་གིའང་ཞེས་པའི་ཤུགས་ལ། ཕྱིའི་ཇི་ལྟར་ལ་སོགས་ཞེས་པའི་ལན་བསྟན་ཏོ། ། དེ་ནས་ཟ་བ་པོ་དང་ཞེས་བྱ་བ་ལ་སོགས་པ་རྣམས་ཀྱིས་སྟོང་པ་བཅུ་དྲུག་རྣམ་པར་བཤད་པ་ཡང་རྩ་བའི་མདོའི་བརྟག་པ་དང་པོའི་རབ་ཏུ་བྱེད་པ་དང་པོར། གཟུགས་ཀྱི་ཁམས་ནི་སྟོང་པ་ཡི། ། ཞེས་བྱ་བ་ལ་སོགས་པས་གདན་བཞི་པ་དང༌། སྤྱི་དང་ཐུན་མོང་གི་རྒྱུའི་དབང་དུ་བྱས་ཏེ། ཆོས་ཅན་ཁམས་བཅོ་བརྒྱད་ལ་ཡོད་པའི་ཆོས་ཉིད་སྟོང་པ་ཉིད་གསུངས་པ་དང༌། ཕྱི་མའི་མདོ་འདིར་ཤིན་ཏུ་གསལ་བར་ཕྱེ་སྟེ་གསུངས་པ་ནི།
སྟོང་པ་ཉིད་ཀྱི་རབ་ཏུ་དབྱེ་བ་དང༌། བསྒྲུབ་པ་གཉིས་ཀྱི་དབྱེ་བ་ཚོམས་སུ་བཅད་ནས། རྒྱས་པར་ནང་སྟོང་པ་ཉིད་ལ་སོགས་པ་བཅུ་བཞི། བསྡུ་ན་བདག་མེད་གཉིས་ཀྱི་དབང་དུ་བྱས་ཏེ། དངོས་པོ་མེད་པའི་ངོ་བོ་ཉིད་སྟོང་པ་ཉིད་དང༌། ངོ་བོ་ཉིད་སྟོང་པ་ཉིད་ཅེས་བྱ་བ་རྐང་པ་གཉིས་ཏེ། དེ་ལྟར་བཅུ་དྲུག་ཏུ་ཕྱེ་སྟེ་གསལ་བར་བཤད་དོ། ། དེ་ལྟ་བུའི་རྣམ་པར་དབྱེ་བ་ཡང་ཆོས་ཅན་བཅུ་དྲུག་ཡིན་པའི་ཕྱིར་དང༌། དགག་བྱ་བཅུ་དྲུག་དགག་པའི་ཕྱིར་བཅུ་དྲུག་གི་རྣམ་པར་གཞག་གི རང་གི་ངོ་བོ་ནི་སྐྱེ་བ་མེད་པའི་སྟོང་པ་ཉིད་དེ་ཁོ་ན་ཡིན་ནོ། །
མདོར་ན་དོན་ནི་འདི་ཡིན་ཏེ། ཆོས་ཅན་གྱི་རྣམ་པར་དབྱེ་བ་ཐ་དད་པ་རྣམས་ཀྱང༌། རང་བཞིན་གྱིས་རྣམ་པར་དག་པའི་དེ་བཞིན་ཉིད་གཅིག་ཡིན་ལ། དེ་ཡང་གློ་བུར་དུ་རྣམ་པར་མ་དག་པའི་ཕྱིར། སྒྲུབ་པའི་ཐབས་ལ་མཁས་པ་ནི་གཉིས་ཏེ། ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་དུ་བཤད་ནས་ཉོན་མོངས་པ་སྤངས་པས་ལམ་དུ་བྱེད་པ་དང༌། རྡོ་རྗེ་ཐེག་པའི་ལམ་ཐུན་མོང་མ་ཡིན་པའི་དབང་དུ་བྱས་ཏེ། བསྟེན་པས་ལམ་དུ་བྱེད་པ་དཔེ་དུ་མས་བསྔགས་ཏེ་བསྟན་པའོ། ། དེ་ལ་དྲི་བ་དང་སྦྱར་ན། སྟོང་པ་ཉིད་གཟུགས་ཁམས་ལ་སོགས་པ་ཅི་ཞིག་བཤད།
ཅེས་པ་ལ་སོགས་པས་ལན་བསྟན་པ་ཡིན་ནོ། ། དེ་ལྟ་བུའི་རྣམ་པར་དབྱེ་བ་ཅི་རིགས་པ་རྣམས་ཀྱང་བརྗོད་བྱའི་གཙོ་བོ་དང་པོའི་གསུམ་པའི་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག གསང་བ་ལ་སོགས་དགོངས་པ་བྱེ་བྲག་ཏུ་ཕྱེ་སྟེ་གསལ་བར་བཤད་པ། གཙོ་བོར་དྲིས་ལན་ཉི་ཤུ་རྩ་བཞི་བསྟན་ཅིང༌། ལྷག་མ་དེ་ལས་འཕྲོས་པའི་ཚུལ་གྱིས་ཞར་བྱུང་དུ་བསྟན་པས་དེ་ཡན་ཆད་དུ་དྲི་བའི་ཚིག་དྲུག་ཅུ་རྩ་བཞི་ལས། བཞི་བཅུ་རྩ་ལྔའི་ལན་གྱི་སྐབས་སུ་འཕྲོས་དང་བཅས་པར་བསྟན་ཅིང༌། བརྟག་པ་དང་པོའི་རབ་ཏུ་བྱེད་པ་གསུམ་པ་ནས་འབྱུང་བའི་ཚུལ་གྱིས་ཉི་ཤུ་རྩ་དྲུག་གིས་དྲི་བའི་ལན་གཉིས་སུ་ཕྱེ་སྟེ་བསྟན་པ་ཡིན་ནོ། ། ལྷག་མ་དྲི་བའི་ཚིག་བཅུ་དགུ་ལན་རྒྱས་བསྡུས་ཅི་རིགས་པ་དང་བཅས་པ་ནི། མདོ་ཡོངས་སུ་མ་རྫོགས་པ་གཉིས་བླ་མའི་ཞལ་ནས་གསུངས་པ་ཡིན་ནོ། ། བདག་ནི་རང་བློ་དམན་གྱུར་ཅིང༌། །
གསང་རྒྱུད་རྟོགས་པར་དཀའ་གྱུར་ཀྱང༌། ། རྗེ་བཙུན་དམ་པའི་ཞལ་གྱི་ལུང༌། ། བདུད་རྩི་འདྲ་ལ་བརྟེན་ནས་བྲིས། ། སྒྲ་དོན་རྣམ་པར་ཕྱེ་བ་ལས། ། ཅུང་ཟད་འགལ་བར་གྱུར་ན་ཡང༌། ། དཀོན་མཆོག་བླ་མ་མཁའ་འགྲོའི་ཚོགས། ། བཀའ་ཆད་མི་སྩལ་བཟོད་པར་གསོལ། ། རྗེ་བཙུན་ས་སྐྱ་པ་ཆེན་པོས་མཛད་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
