ས་སྐྱ་བཀའ་འབུམ།
པོད ༡༧༥
རྗེ་བཙུན་པའི་མནལ་ལམ།
༼ཉ༽ ༄༅། །རྗེ་བཙུན་པའི་མནལ་ལམ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་རྗེ་བཙུན་ཆེན་པོ་གྲགས་པ་རྒྱལ་མཚན་གྱི་ཞལ་ནས། ཁོ་བོ་ལོ་བཅོ་བརྒྱད་པའི་དུས་ན་གཡང་བར་ཉི་མ་ཕྱེད་ཙམ་ན། གཉིད་དུ་སོང་བའི་རྨི་ལམ་ན་མཚན་བརྗོད་ཅིག་སྔར་ཐུགས་ལ་བཟུང་བ་མེད་པ་དང༌། སྐྱེ་བ་སྔ་མ་ལ་བཟུང་བ་ཡིན་བྱས་ནས། ཁ་ཏོན་བྱས་བས་ཕྱེད་ཙམ་སོང་ཙ་ན་མནལ་སད། དེའི་དུས་ན་ཚིག་འགའ་ཞིག་འདོན་ཞིང་འདུག་གསུངས། ལོ་བཅུ་དགུ་ལོན་པའི་ཚེ།
བླ་མ་ཆེན་པོ་ས་སྐྱ་པ་བདེ་བར་གཤེགས་པའི་ས་གཡས་སུ་སྐྱ་བོ་ཁ་གདངས་སུ། གཡང་བར་ཉི་མ་ཕྱེད་ཙམ་ན་གཉིད་དུ་སོང་བའི་རྨི་ལམ་ན། མཚན་བརྗོད་ཚར་གཅིག་ཁ་ཏོན་བྱས་པ་རྨིས་གསུངས། དེ་ནས་དགུང་ལོ་ཉི་ཤུ་ལོན་པའི་དུས་ན། གཙང་པོ་དྲོན་དུ་གཡང་བར་ཉི་མ་ཕྱེད་ཙམ་ན་ཙོག་པོར་གཉིད་དུ་སོང་འདུག་པའི་རྨི་ལམ་ན། རྒྱ་གར་ཤར་ཕྱོགས་བྷ་ལེནྡྲ་ན། ལྷོ་ཕྱོགས་ན་རི་ཆེན་པོ་ནགས་ཚལ་བྱས་པ་ཅིག་ཡོད། དེ་ན་རི་ཁོར་ཆུང་ཞིག་ལ་ནགས་ཚལ་ཡོད་པ་ཅན་ཞིག་ན་དགོན་པ་ཅིག་ཡོད། དེ་ན་དགེ་བསྙེན་སྔགས་པ་པཎྜི་ཏ་རྒན་པོ་ཞིག་ཡོད་པ་ལ། དེའི་བྱང་ན་ཡུལ་ཆེན་པོ་གཅིག་གི་བྱང་ངོས་སུ།
རྒྱལ་པོས་ལྷ་ཁང་ཞིག་བརྩིགས་ནས་དེའི་རབ་གནས་ཞུར་བྱུང་བ་ལ། ད་ང་རྒས་པས་མི་ནུས། ངའི་མིང་མུ་ཁ་ཨ་ནནྟ་ཨ་ཐི་བྱ་བ་སྒོ་གོང་དུ་བྲིས་ལ། དེས་རབ་གནས་བྱས་པ་ཡིན་གྱིས་ལ་ཞོག དེས་བར་ཆད་བསྲུང་བར་འགྱུར་རོ། ། ཕྱིས་ངའི་སློབ་མ་པཎྜི་ཏ་ཆེ་བ་ཅིག་ལ་རབ་གནས་ཀྱི་ཆོ་ག་རྒྱས་པར་ཞུས་ཤིག་གསུངས་ནས། བགྲེས་པོ་དེ་ཚེའི་དུས་བྱས་སོ། ། དེ་ནས་བྱ་རྒོད་ཕུང་པོའི་རིའི་བྱང་ཕྱོགས་ན་བཙུན་པ་པཎྜི་ཏ་བགྲེས་པོ་ཞིག་ཏུ་འདུག་པ་དེ་ཚེའི་དུས་བྱས་ནས་ཨཽ་ཌྱན་གྱི་ཡུལ་གྱི་བྱང་ངོས་ན་རི་བྲག་ཆེན་པོ་ཞིག་ཡོད་པ་ལ། དགོན་པ་ཅིག་འདུག་པ་དེའི་ཤོད་ན་ལྷ་ཁང་ཡོད་པ་དེ་ན་འཁོར་རྣམས་འདུག་པའི་དཔོན་པོ་བཙུན་པ་པཎྜི་ཏ་བགྲེས་པོ་ཞིག་འདུག་པ་དེ་འདས་ནས། བོད་གཅུང་པའི་ཡུལ་ན་ལུང་པའི་ཕུ་བྱང་ན་ཡོད་པ་མདའ་བྱེ་ཚུབ་ལྡང་བ་ཅིག་འདུག
དེ་ནས་གད་གླེ་ཞིག་ལ་ཤར་ནས་འཛེགས་ནས་བྱང་དུ་ཁ་བལྟས་པ། གད་ཐེམ་ལ་འཛེགས་པས་དགོན་པ་ཅིག་ན། ལྷོ་ཕྱོགས་ན་ནག་ཚང་བྱས་པ། བྱང་ཕྱོགས་ན་མཆོད་ཁང་ཡོད་པ། དེ་ན་གསེར་གྱི་མཆོད་རྟེན་ཅིག་ཡོད། ཉལ་ས་ཁྱམས་སྟོད་ཁྱམས་སྨད་ཀྱི་མཚམས་ན་སྔས་ཤར་དུ་བསྟན་པ་ཅིག་ཡོད། དེ་ན་སྔགས་པ་བགྲེས་པོ་ཞིག་ཡོད་པ་དེས་མཚན་བརྗོད་མང་དུ་བཤད། དེ་དུས་ན་བླ་མ་ཆེན་པོ་ཡང་སློབ་མར་འདུག མཚན་བརྗོད་ཀྱི་འགྲེལ་པ་སྔགས་དོན་རྣམས་གཟིགས་བྱ་བ་ཡིན། དེའི་དབུ་ན།
ཐོབ་དཀའ་རྒྱུ་དང་བཅས་པ་ཡིས། ། མཚན་བརྗོད་དོན་རྣམས་བསྡུས་པ་ཡིན། ། ཞེས་བྲིས་པ་ཡོད་དེ། ཐོབ་དཀའ་འབྲས་བུའི་རྒྱུད། རྒྱུ་རང་གི་རྒྱུ་རྒྱུད། སྤྱོད་པས་ཐབས་ཀྱི་རྒྱུད་བསྟན་ཏེ། མཚན་བརྗོད་རྒྱུ་ཐབས་འབྲས་བུ་གསུམ་གྱིས་བསྟན་ཏེ། ད་ལྟ་དགོན་པ་འདི་ན་བཞུགས་ཏེ། ཡི་གེ་གཤར་མ་ལ་རྩ་བ་མཚལ་གྱིས་བྲིས་པ་ཅིག་འདུག་པ་དྲན། བགྲེས་པོ་འདས་པའི་རོ་དེ་ཡང་དེ་ཉིད་ན་བཞག་འདུག་པ་སྙམ་བྱེད།
སྤྱིར་སྐྱེ་བ་བདུན་ཙམ་དྲན་ནོ་བྱས་པ་རྨིས་པ་དེ། ཁམས་པ་སྦལ་སྟོན་གམ་ན་འདུག་པས་གསུངས་པ་རྣམས་ཐོས་སོ། ། དེ་ནས་མནལ་སད་པ་དང༌། སྦལ་སྟོན་ན་རེ་འདི་འདྲ་གསུང་གིན་གདའ་བྱས་ནས། དཔེ་གཡེངས་པས་པུ་སྟི་འདུག ཚིགས་བཅད་མི་འདུག་གསུང༌། གཅུང་པའི་དེ་སྡོག་སྟོན་ལྕུ་གུ་བྱ་བ་བླ་ཆེན་གྱིས་ཚད་མ་དང་དབུ་མའི་སྟོང་ཐུན་ཆེན་མོ་བྱ་བ་གསན་པའི་སློབ་དཔོན་ཞིག་ཡོད་པ་དེ་འདས་ནས། དེའི་དཔེ་ཆ་ཁུར་གཅིག་ས་སྐྱར་བསྐྱལ་ཞེས་ཨ་པོ་དར་མ་ལྕམ་ཟེར་རོ། ། ཡང་དགུང་ལོ་སུམ་ཅུ་སོ་བདུན་ལོན་པའི་དུས་ན། ཐོ་རངས་མནལ་དུ་སོང་བའི་ཚེ།
སློབ་དཔོན་རིན་པོ་ཆེ་སྐུ་གཤེགས་ནས། རིང་པོར་མ་ལོན་པའི་གདུང་གི་གསེབ་ནས། སྤང་པོ་ཆེའི་སྐད་ལྟ་བུའི་སྒྲ་ཞིག་བར་སྣང་ལས་འཐོན་ནས། ཁྱོད་འདི་ནས་བྱང་ཕྱོགས་སུ་འཇིག་རྟེན་གྱི་ཁམས་དུ་མ་འདས་པ་ན། འཇིག་རྟེན་གྱི་ཁམས་གསེར་གྱི་མདོག་ཅན་ཞེས་བྱ་བར་དེ་བཞིན་གཤེགས་པ་གསེར་འོད་རྣམ་པར་རྩེན་པའི་རྒྱལ་པོ་ཞེས་བྱ་བའི་བསྟན་པ་ལ། དེ་ན་འཁོར་ལོས་སྒྱུར་བའི་རྒྱལ་པོ་བསོད་ནམས་མཐའ་ཡས་ཞེས་བྱ་བའི་སྲས་འཁོར་ལོས་སྒྱུར་བའི་རྒྱལ་པོ་ཡོན་ཏན་མཐའ་ཡས་ཞེས་བྱ་བར་འགྱུར་རོ། ། ཞེས་སྒྲ་གྲག་གོ་ཞེས་གསུངས། ཡང་དགུང་ལོ་ཞེ་དགུ་པའི་དུས་ན་རུ་མཚམས་སུ་སྔ་རེས་བྱོན་པའི་མནལ་ལམ་དུ། རི་ཆེན་པོ་ཞིག་གི་འདབ་ན་ཁང་པ་ཆེན་པོ་ཞིག་གི་འོག་ན། མི་མང་པོ་ཀུ་ཅོ་དང་ཟི་ལོང་དང༌།
འུར་སྒྲ་དང༌། ཚེག་སྒྲ་དང༌། ངུད་མོའི་སྒྲ་གྲག་པ། སྟེང་ཁང་ནའང་མི་མང་པོ་འདུག་པའི་གསེབ་ན། རྗེ་བཙུན་རང་ཡང་འདུག་པ་ལ། གཞན་ཞིག་ཏུ་གཤེགས་པར་བཞེད་པས། དེ་ན་བླ་མ་ཆེན་པོས་ཁྱོད་ལ་ལམ་གྱི་ཡི་གེ་བསྟན་གྱི་གསུངས་ནས་དབང་བཞི་པའི་ལམ་བསྟན། སློབ་དཔོན་རིན་པོ་ཆེ་ལ་ཞུས་པས་ཀྱང་དབང་བཞི་པའི་ལམ་བསྟན་ནས་ཁོང་གཉིས་མི་སྣང་བར་གཤེགས་སོ། ། དེ་ནས་མི་དེ་རྣམས་ལ། རྗེ་པས་ཀྱང་ཁྱེད་རང་སྲིད་པའི་རྒྱ་མཚོ་ལས་ཕ་རོལ་ཏུ་འགྲོ་བ་ཡོད་ན་ངའི་ཟླ་ལ་ཤོག་ཅིག་ལམ་རྒྱུས་ང་ལ་ཡོད་པ་ཡིན་ནོ་ཞེས་གསུངས་ནས།
རི་དེའི་ནུབ་ངོས་འཕྲེད་ཅིག་ལ་བྱོན་པ་དང༌། མི་དེ་རྣམས་ལངས་ནས་ང་ཅན་དུ་འགྲོ་ཟེར་ནས་ཕལ་ཆེ་བ་རྗེ་བཙུན་པའི་ཕྱི་ན་ཡར་བྱུང༌། ཤུལ་དུ་བག་ཙམ་ལངས་ནས། དེ་ཉིད་དུ་ཕུང་ངེ་ལས། དེ་ནས་ལམ་ཡངས་པ་ཅིག་འདུག་པའི་འོག་ན་གཡང་ས་ཆེན་པོ་ཞིག་འདུག་པ་ལ་བྱང་ངོས་སུ་ཞལ་གཟིགས་ཏེ། བྲག་ཐེམ་ཞིག་ལ་འཛེགས་ནས། འདི་ན་ཡར་ཤོག་གསུངས་པས་བརྒྱ་ཙམ་ཕྱིན་ཡར་བྱུང༌། གུང་སྟོན་ཉེག་པོ་ལ་སོགས་པ་འགའ་ཞག་ནུབ་ཕྱོགས་ཉིད་ན་ཕར་ཉེག་གུང་ཐང་དུ་འགྲོ་ཟེར་ནས་སོང༌། མང་པོ་ཞིག་ངེད་ཀྱིས་མི་ཐར་ཟེར་ནས་དེ་ཉིད་དུ་ཕུང་ངེ་ལས། མི་དེ་རྣམས་ཀྱི་ནང་ནས་ཕྱག་རྒྱ་ཆེན་པོ་བྱ་བ་གཅིག་རྦབ་ཏུ་ལྷུང་ཟེར་ནས།
ཁོ་བོས། མ་ཤིའམ་བྱས་པས་མ་ཤི་ཙམ་བྱུང་ལགས་ཟེར་ནས། དེ་ནས་མི་དེ་རྣམས་ལ་ད་ཁྱེད་རང་རྣམས་ངས་ཕྱི་ནས་ཡར་ཁྲིད་ཀྱིས་གསུངས་ནས་དབང་བཞི་པའི་ལམ་གསུངས་སོ། ། དཔོན་གཡོག་རྣམས་ཐོན་པའི་བྱང་ངོས་ན་རི་ཟུར་གཟུག་པོ་ཞིག་འདུག ཤར་ཕྱོགས་ན་རི་ཐང་ཉག་ཅིག་འདུག་པ་ལ། འདི་ན་ལམ་གཉིས་ཡོད་པའི་བྱང་གི་འདི་བླ་ཆེན་གྱིས་བྱང་ཆུབ་སེམས་དཔའ་སྟག་བཏང་བའི་ལམ་ཡིན། ཤར་གྱི་འདི་ཞུ་བྱས་དངོས་གྲུབ་བཏང་བའི་ལམ་ཡིན་པས་ཁྱེད་རང་ལམ་འདི་ནས་འགྲོ་བར་འདོད་པ་ཡོད་ན་སོང༌། ངས་ནི་འདི་ལ་མི་ཐར་བས་ཤར་གྱི་ལམ་འདི་ནས་འགྲོའོ། ། ཁྱེད་རང་འོང་བ་རྣམས་ཀྱང་ཤོག་གསུངས་པས། བྱང་ཆུབ་སེམས་དཔའ་སྟག་གི་ལམ་ནས་འགྲོ་བ་མ་བྱུང་ནས་བཞི་པའི་ལམ་བསྟན།
དེ་ནས་རྗེ་བཙུན་ཉིད་ཀྱིས་བྲག་གི་ཐེམ་པ་དེ་ལ་འཛེགས་ནས་འདི་ན་ཡར་ཤོག་གསུངས་པས་སུམ་ཅུ་སོ་ལྔ་དྲུག་ཙམ་བྱུང་བ་ལ། སུམ་ཅུ་ཙམ་གྱིས་ཅུང་ཟད་ཅིག་ལ་མ་ཐར་བ་ལ་བཞི་པའི་ལམ་བསྟན་ནས་ཕྱི་ན་ཡར་ཤོག་གསུངས་ཏེ། སྐ་རགས་དང་འོག་གོས་མེད་པར་ན་བཟའ་རལ་གུ་ཐེར་མ་རྐྱང་པ་ཡང་ངེ་བ་ཅིག་གསོལ་ཏེ། ངོ་ཤེས་པ་རྒ་སྟོན་རྡོ་རྗེ་གྲགས་དང༌། དེ་མིན་བཞི་ཙམ་གྱིས་རྗེ་བཙུན་གྱི་ཞབས་ལ་སླེབ་ནས་གོས་རྐྱང་པ་རེ་དང་བཅས་འདུག དེ་ནས་ཐང་ཉག་དེའི་སྟེང་ནས་ས་ཕྱོགས་ཤིན་ཏུ་ཉམས་དགའ་བ་ཅིག་ཡོད་དོ་དགོངས་ནས་ཐང་ཉག་དེར་སླེབ་པ་དང་མནལ་སད་ནས། དེ་རྣམས་ཀྱི་དོན་བསམས་པས་ཁང་པའི་འོག་གི་དེ་རྣམས་སྲིད་པའི་རྒྱ་མཚོ་ཡིན་ཏེ་འོང༌། སྟེང་ན་འདུག་པ་དེ་རྣམས་སྤྱིར་འཁོར་ཙམ་དུ་འདུས་པ་ཡིན་སྙམ། ལངས་ཏེ་འདུག་པ་དེ་རྣམས་དབང་བསྐུར་ཙམ་བྱས་པ་ཡིན་སེམས། གུང་ཐང་དུ་སོང་བ་དེ་རྣམས་འཁོར་བ་ལས་ཅུང་ཞིག་མི་ཐོན་ལ།
རྦབ་ཏུ་ལྷུང་བ་དེ་ཁོས་ང་ལ་ཁྲོས་ནས་དམ་ཚིག་ཉམས་ཤིང་མ་ཤི་ཟེར་བ་དེ་ཁོ་ཤི་ཁར་དམ་ཚིག་གསོས་ནས་ངན་སོང་དུ་མི་ལྟུང་བ་ཡིན་སྙམ། ལམ་ཁར་ལུས་པ་དེ་རྣམས་ཀྱིས་ལམ་ལ་འབད་རྩོལ་ཅུང་ཟད་བྱས་པ་ཡིན་ཏེ་འོང༌། ལམ་གཉིས་ཀའི་ཁར་བདུན་ཅུ་ཙམ་ལས་པ་དེ་རྣམས་རྟོགས་པ་ཅུང་ཟད་དང་ལྡན་པ་ཡིན་པར་སེམས། སུམ་ཅུ་ཙམ་གྱིས་ཅུང་ཟད་ཅིག་ལ་མ་ཐར་བ་དེ་རྣམས་སྔ་མ་བས་ཀྱང་རྟོགས་པ་ཆེ་བ་ཡིན་ཏེ་འོང༌། ངའི་ཟླ་ལ་སླེབ་པ་དེ་རྣམས་ཀྱིས་ཕ་རོལ་ཏུ་ཕྱིན་པ་ནས་བཤད་པའི་བཟོད་པ་ཙམ་ཐོབ་པ་ཡིན་ཏེ་འོང༌། སྟག་ལྟ་བུའི་ལུས་མ་སྤངས་པར་མཆོག་ཐོབ་པའི་སློབ་མ་མི་ཡོང་བར་དཔྱད། ཞུ་བྱས་ལྟ་བུའི་བཟོད་པ་ཐོབ་པ་ལྔ་དྲུག་ཙམ་ཡོང་བར་འདུག ང་རང་ཡང་དེ་དག་དང་མཉམ་པ་ཙམ་ཡོང་བར་འདུག་སྙམ་གསུང༌། ཡང་དགུང་ལོ་དྲུག་ཅུ་རྩ་གཅིག་པའི་ཚེ། མང་མཁར་སླང་རར་དགུན་བཞུགས་པའི་དུས་སུ་ཐོ་རངས་མནལ་ལམ་དུ་ནམ་མཁའི་ལས་གདུགས་ཤིག་བརྐྱང་ནས་ས་ལ་སྐས་ཤིག་བཙུགས་ནས་འདུག་པ་ལ།
མཁའ་འགྲོ་མ་ཡིན་སྙམ་པ་ཅིག་ན་རེ། སྐས་འདི་ལ་འཛེགས་ཤིག སྟེང་དུ་ཐོན་པ་དང་མཁའ་སྤྱོད་དུ་གདན་འདྲེན་པ་ཡིན་འདི་ག་ན་བསུ་བར་སླེབ་ཡོད་དེ་རོལ་མོའི་སྒྲ་དང་བཅས་པ་འདི་ཡིན་ཟེར་ནས་སྙན་ན་རོལ་མོའི་སྒྲ་གྲག་ཅིང་འདུག་པ་ལ། མཁའ་སྤྱོད་པ་ལ་ངས་ཁེ་ཆེ་རྒྱུ་མེད། ད་དུང་འདི་ན་དོན་ཆེ་བས་འདིར་སྡོད་གསུང་ངོ༌། ། ཡང་ཕྱི་རོལ་ནེའུ་གསིང་ཞིག་གི་སྟེང་ན་གསེར་གྱི་ཀོར་ཀོར་འཕང་ལོ་ཙམ་ཞིག་འདུག་པ་ལ་འདིའི་སྟེང་དུ་གདན་ཐིངས་ལ་བཞུགས་ཤིག གདན་བཏེགས་ནས་མཁའ་སྤྱོད་དུ་འགྲོ་བ་ཡིན་ནོ་ཟེར་བ་ལ། ད་དུང་འདི་ན་དོན་ཆེ་བས་འདིར་སྡོད་གསུངས་པ་དང་མནལ་སད་དོ། ། སྤྱིར་རྗེ་བ་ལ་མནལ་ལམ་གྱི་དུས་སུ་བླ་མ་རྣམས་དང་མཇལ་ཞིང༌། ཐེ་ཚོམ་དུ་མ་སེལ་བར་བྱས་པ་ཡིན་ཞིང༌།
ཡང་དགུང་ལོ་དྲུག་ཅུ་རྩ་བདུན་པའི་དུས་ན་སྟོན་ཟླ་ཐ་ཆུངས་དབྱུག་པའི་ཚེས་དྲུག་འདས་པའི་ཐོ་རངས་མནལ་ལམ་དུ། བླ་མ་ཆེན་པོ་དང་མཇལ་ནས་དྲི་བ་དང༌། དེའི་ལམ་གྱི་ཐེ་ཚོམ་དུ་མ་སེལ་བར་མཛད་ནས་ཡང་བླ་མའི་ཞལ་ནས་ཁྱོད་ཀྱིས་བསམ་པ་ལ་ལོངས་སྐུ་དང་སྤྲུལ་སྐུ་གང་བཟང་གསུངས་པ་ལ། སྤྱིར་རྒྱལ་བ་ཁྱུ་མཆོག་ཅེས་བྱ་བ་གཞན་དོན་བྱེད་པ་ལ་སྤྲུལ་སྐུ་རང་གཙོ་བོར་སྣང་ཡང༌། ངོ་བོ་ལ་སངས་རྒྱས་གཅིག་གི་རྣམ་འཕྲུལ་ལ་བཟང་ངན་མེད་ལ། གལ་ཏེ་བཟང་ངན་དུ་བལྟ་ན། སྤྲུལ་བྱེད་ལགས་པས་ལོངས་སྐུ་རང་བཟང་བ་མ་ལགས་སམ། ཞེས་ཞུས་པས་བུ་དེ་ཙུག་ཡིན་གྱི། ཁྱོད་ཀྱིས་གོ་འདུག་གསུངས་སོ། ། ཡང་བླ་མའི་གཡས་ཕྱོགས་ན་ཀྱེའི་རྡོ་རྗེ་ལྷ་དགུའི་དཀྱིལ་འཁོར་སྤྲིན་ནམ་ན་བུན་ནམ།
འཇའ་ཚོན་གྱི་རྣམ་པར་འདུག་པ་མཐོང་བ་དང༌། བླ་མའི་ཞལ་ནས་ཁྱོད་བཙུན་པ་གྱིས་གསུངས་པ་ལ། ང་བདག་ལོ་བདུན་ཅུ་ལ་སྣ་གཏད། མཁན་པོ་རན་པ་ན་ལོ་བརྒྱད་ཅུ་ཐོ་ཕྱིར་འགྲོ་བར་གདའ་བས། གཞན་དོན་བགྱིད་པར་རང་འཕྱིས་ནས་འཆི་བར་མི་གདའ་ཡེ། མ་འཕྱིས་ཀྱང་མཁན་སློབ་རང་ཡང་མོས་པ་མི་རྙེད་པར་གདའ། ཞེས་ཞུས་པས། བླ་མའི་གཡོན་ངོས་ན་སྤྲུལ་སྐུ་ཤཱཀྱ་ཐུབ་པ་ལ། ཉན་ཐོས་ཀུན་ཤེས་ཀཽཎྜི་ནྱ་ལ་སོགས་པ་ལྔ། ཤཱ་རིའི་བུ་དང༌།
མཽ་འགལ་གྱི་བུ་དང༌། ཀུན་དགའ་བོ་སྟེ་བརྒྱད་ཀྱིས་བསྐོར་བའང་སྤྲིན་ནམ་འཇའ་ཚོན་ལྟར་མཐོང་བ་དང༌། དེར་བླ་མའི་ཞལ་ནས་སྡོམ་པ་ལེན་ན་འདི་ལ་བླངས་པས་ཆོག དེ་མིན་ན་འདི་ཙུག་བྱས་ཀྱང་ཆོག་པ་ཡིན་ཏེ་སྤྲུལ་སྐུ་འདི་དང་དགེས་རྡོར་ཞལ་བརྒྱད་པ་འདི་ངོ་བོ་གཅིག་ཡིན། ཉན་ཐོས་བརྒྱད་དང༌། ལྷ་མོ་བརྒྱད་ངོ་བོ་གཅིག་ཡིན། དགེ་སློང་མ་གྲགས་འཛིན་ས་སྤྱོད། སྒྲ་གཅན་འཛིན་མཁའ་སྤྱོད་མ་ཡིན་པས། ལྷ་དགུ་པོའི་དཀྱིལ་འཁོར་འདི་ཉིད་ལས་སྡོམ་པ་བླངས་ཀྱང་ཆོག་མོད་གསུངས་པས། དེའང་དེ་ཙུག་གདའ་ཞེས་ཞུས་པས།
བླ་མའི་ཞལ་ནས་འོ་ན་ཁྱོད་བླ་མ་དང་སངས་རྒྱས་ཀྱི་ཞལ་མཐོང་བ་གང་བཟང་སྙམ་གསུངས་པས། དེ་དག་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་དངོས་མཐོང་ན་བཟང་ལགས་ཏེ། ད་ལྟ་ཞལ་མཐོང་བའི་སྐལ་བ་མི་གདའ་བ། ཞེས་བླ་མ་བཞུགས་བཞིན་དུ་ཞལ་མཇལ་བའི་སྐལ་བ་མི་གདའ་གསུང་བ་སྙམ་བྱེད་པ་ཅིག་བྱུང་ངོ༌། ། དེ་ནས་བླ་མའི་ཞལ་ནས་ད་ཁོང་པ་གཉིས་ལ་ཁྱད་མེད་པས་བཙུན་པ་བྱེད་ནའང༌། མཁན་པོའི་བྱེད་ལུགས་ཤེས་པར་མི་འདུག་གམ་གསུངས་པས། གདའ་ཞེས་ཞུས་པས། འོ་ན་ཁྱོད་བཙུན་པ་བྱེད་ན་མཁན་པོ་གང་ལ་ཞུ། དབང་བསྐུར་ཞུ་ན་གང་ལ་ཞུ་གསུང་བ་སྙམ་བྱེད་པས། བདག་བཙུན་པ་བྱེད་ན་མཁན་པོར་གྱུར་པ་དང༌།
དབང་བསྐུར་ཞུ་བའི་བླ་མར་གྱུར་པ་ནི་བླ་ཆེན་ཉིད་ལགས་སོ་ཞེས་ཞུས་པས། དེ་དེ་བཞིན་ནོ་གསུངས་ནས། བླ་ཆེན་ཉིད་ལ་འཁོར་བྱང་སེམས་ཉེ་བའི་སྲས་བརྒྱད་འདུག་པ་སྙམ་བྱེད་པ་དང༌། དེའང་གཡས་གཡོན་གྱི་ལོངས་སྐུ་ལྷ་དགུ་དང༌། སྤྲུལ་སྐུ་ལྷ་དགུ། བླ་མ་ལ་ཐིམ་པར་མཐོང༌། བླ་མས་ཆོས་ཀྱི་སྒྲོ་འདོགས་མང་དུ་བཅད་ནས། རིགས་ཀྱི་བུ་ཆོས་ཐམས་ཅད་ཀྱི་དེ་ཁོ་ན་ཉིད་འདི་ལྟར་ཡིན་མོད་གསུངས་ནས་མི་སྣང་བར་གྱུར་པ་དང་མནལ་སད་དོ། ། གཞན་ཡང་སློབ་དཔོན་རིན་པོ་ཆེ་དང་མཇལ་ནས་ལན་མང་དུ་ཆོས་ཞུས་པ་རྨིས་གསུང་ངོ༌། ། རྗེ་བཙུན་ཆེན་པོའི་མནལ་ལམ་བྲིས་པའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
