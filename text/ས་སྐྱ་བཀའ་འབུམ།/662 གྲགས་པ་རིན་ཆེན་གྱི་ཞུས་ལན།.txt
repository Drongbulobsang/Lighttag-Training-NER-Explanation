ས་སྐྱ་བཀའ་འབུམ།
པོད ༦༦༢
གྲགས་པ་རིན་ཆེན་གྱི་ཞུས་ལན།
༼བ༽ ༄༅། །གྲགས་པ་རིན་ཆེན་གྱི་ཞུས་ལན་བཞུགས།། ༄༅། །ཨོཾ་སྭ་སྟི་སིདྡྷཾ། དཔལ་མཆོག་བླ་མའི་ཞབས་ལ་ཕྱག་འཚལ་ལོ། ། སྡེ་སྣོད་འཛིན་པ་གྲགས་པ་རིན་ཆེན་གྱིས། ། ཇི་ལྟར་དྲི་བ་བྱས་པ་དེ་ཡི་ལན། ། མདོ་ཙམ་བཤད་པ་འདི་ལ་གུས་པར་ཉོན། ། དེ་ལ་ཐོག་མར་སྡོམ་པ་གསུམ་གྱི་ངོ་བོའམ། མཚན་ཉིད་ནི་ཇི་སྲིད་འཚོའི་བར་དུ། གཞན་ལ་གནོད་པ་གཞི་དང་བཅས་པ་ལས་ལྡོག་པ།
སོ་སོར་ཐར་པའི་སྡོམ་པ། བྱང་ཆུབ་ཀྱི་སྙིང་པོའི་བར་དུ་གཞན་ལ་གནོད་པ་ལས་ལྡོག་པའི་སྟེང་དུ། སེམས་ཅན་ཐམས་ཅད་ལ་ཕན་པ་བསྒྲུབ་པ་ལ་ཞུགས་པ། སེམས་པ་རྒྱུན་ཆགས་པ་ཅན་བྱང་ཆུབ་སེམས་དཔའི་སྡོམ་པའོ། ། བཅུ་གསུམ་རྡོ་རྗེ་འཛིན་པའི་གོ་འཕང་མ་ཐོབ་ཀྱི་བར་དུ། འབྲས་བུ་སྐུ་གསུང་ཐུགས་རྡོ་རྗེའི་བརྟུལ་ཞུགས་ལ་ཉེ་བར་ཞུགས་པ། སྤོང་བ་དང་སྒྲུབ་པའི་སེམས་པ་རྒྱུན་ཆགས་པ་ཅན། རིག་པ་འཛིན་པའི་སྡོམ་པ་ཡིན། ལུང་ཆོས་པའི་ལུགས་ཀྱིས་ངོ་བོ་དང་མཚན་ཉིད་གཅིག་ཏུ་འདོད་པ་ལགས། གཅིག་དང་ཐ་དད་པའི་ཚུལ་ནི།
ཉན་ཐོས་ཀྱི་ལུགས་ཀྱིས་སོ་སོར་ཐར་པའི་སྡོམ་པ། ལུས་ངག་ལ་རྣམ་པར་རིག་བྱེད་མ་ཡིན་པའི་ཚུལ་གྱིས་གནས་པར་འདོད། ཐེག་པ་ཆེན་པོ་པའི་ལུགས་ཀྱིས། སེམས་ལ་བག་ཆགས་དགེ་བའི་ཚུལ་གྱིས་བསྒོམ་པར་འདོད་པ་ཡིན་པས་གྲུབ་མཐའ་སོ་སོའི་རྗེས་སུ་འབྲངས་ནས་བརྩིས་ན་ཐ་དད་དུ་འོང་བ་ཡིན། ཐེག་པ་ཆེན་པོའི་ལུགས་ཀྱིས་གཞལ་ན། ཉན་ཐོས་ཀྱི་སྡོམ་པ་ཉིད་ཀྱང་སེམས་ཀྱི་ཁྱད་པར་གྱི་ཆོས་ཡིན་པས་གནས་པའི་ཚེ་སེམས་ཀྱི་ངོ་བོ་གཅིག་ལ་བག་ཆགས་ཀྱི་ཐ་དད་དུ་ཕྱེ་བར་འདོད་དེ། དེ་ཉིད་དངོས་པོའི་གནས་ལུགས་སུའང་གོ ཉན་ཐོས་དང་ཐེག་ཆེན་གྱི་སྡོམ་པ་གཉིས་ལེན་པའི་ཚུལ་ཅི་ནས་ཀྱང་ཐ་དད་དེ། བྱང་ཆུབ་སེམས་དཔའ་དང་གསང་སྔགས་ཀྱི་སྡོམ་པ་རིམ་གྱིས་པའི་ལུགས་ལ་སོ་སོར་ཐོབ། ཅིག་ཅར་འཇུག་པ་ལ་ཅིག་ཅར་དུ་འཇུག་པ་ཐོབ་པའང་ཡོད།
གཏོང་བའི་ཚེ་ཉན་ཐོས་ཀྱི་སྡོམ་པ་གཏོང་བའི་རྒྱུ་ཕལ་ཆེར་གྱིས་བྱང་ཆུབ་སེམས་དཔའ་དང༌། རིག་པ་འཛིན་པའི་སྡོམ་པ་མི་གཏོང༌། སྡོམ་པ་གོང་མ་གཉིས་བཏང་བས། ཉན་ཐོས་ཀྱི་སྡོམ་པ་མི་གཏོང་བའི་སྐབས་ཀྱང་སྲིད། གསང་སྔགས་ཀྱི་སྡོམ་པ་བཏང་བས་བྱང་ཆུབ་སེམས་དཔའི་སྡོམ་པ་མི་གཏོང་བའི་སྐབས་ཀྱང་སྲིད་པ་ཡིན། བྱང་ཆུབ་སེམས་དཔའི་སྡོམ་པའི་དངོས་གཞི་བཏང་བས་གསང་སྔགས་ཀྱི་སྡོམ་པ་མི་གཏོང་མི་སྲིད། བྱང་ཆུབ་ཀྱི་སེམས་ལས་འདས་ནས། སྦྱོར་དངོས་རྗེས་གསུམ་ཚང་བས། རྡོ་རྗེ་སྤུན་བསད་པ་ལྟ་བུ་ལ་མཐར་ཐུག་གྲུབ་པའི་ཚེ་གསུམ་ཀ་དུས་གཅིག་ཏུ་གཏོང་བ་ཡིན། མང་པོའི་དོན་དུ་མི་གཅིག་བསད་པ་ལྟ་བུས་ཉན་ཐོས་ཀྱི་སྡོམ་པ་བཏང་ཡང༌།
སྡོམ་པ་གོང་མ་གཉིས་པོ་མི་གཏོང་བའི་སྟེང་དུ་དགེ་བ་ཡར་ལྡན་དུ་འོང་བ་ཡིན། རྩ་སུམ་ཅུ་རྩ་གཉིས་ཀྱི་ནང་དུ་སྦས་པའི་རྩ་མི་འདུ་བ་ལགས། ཡན་ལག་གི་རླུང་ལྔ་འབྱུང་བ་ལྔའི་ངོ་བོ་ལས་མི་འདའ་བའི་ཕྱིར། ངོ་བོའི་ཆ་ནས་རྩ་བའི་རླུང་ལས་གཞན་མ་ཡིན། གནས་དང་ལས་ཀྱི་ཆ་ནས་སོ་སོར་བཞག་པ་ཡིན། དབང་བསྐུར་མ་ཐོབ་པ་ལ་དྲིལ་བུ་པ་བྱེད་དུས། སྔོན་དུ་སློབ་མ་སྦྱོང་བའི་ཆོ་ག་དེ། དབང་བསྐུར་རྒྱས་པའི་སྟ་གོན་གྱི་སྐབས་ཀྱི་ནང་གི་དབང་བསྐུར་བའི་ཆོ་ག་དེ་ལྟ་བུ་བྱེད་པ་ལགས། ཐུན་མོང་མ་ཡིན་པའི་གསང་བ་ལ་བསྲེ་བསླད་བྱ་བའི་གཞི། རྒྱུད་མཚན་ཉིད་པ་གཅིག་ཡོད་པའང་སྲིད།
སྤྱིར་རྒྱུད་ཁ་འཐོར་བའི་ལུང་མང་པོ་དང༌། མདོ་སྡེའི་ལུང་མང་པོ་བྲིས་འདུག་པས་ཐམས་ཅད་བོད་ཀྱིས་བྱས་པའང་མ་ཡིན། མཚམས་སྦྱོར་དང་ལྷད་གཅིག་ཏུ་མང་པོ་ཞུགས་འདུག དེའི་རྒྱུ་མཚན་གྱི་གཙོ་བོ་བཛྲ་དྷྲྀ་ཀ་ལ་སོགས་པའི་སྔགས་ཀྱི་བཏུ་བ་རྣམས། རྒྱ་གར་གྱི་སྦྱོར་ཚུལ་རྒྱུས་མེད་པར་བོད་ཀྱི་ལུགས་སུ་བྱས་འདུག གཞན་ཡང་ཚིག་གི་སྦྱོར་བ་རགས་པོ་མང་པོ་གདའ། སྤྱིར་རྒྱུད་ཡང་དག་པ་དང༌། ལྷད་མེད་ཀྱི་བཀའ་བསྟན་བཅོས་རྣམས་ལ་འདྲིས་པ་བྱས་ཙམ་ན། ལྷད་ཅན་རྣམས་སྐྱོན་ཅན་དུ་རྗེན་ཆེར་འོང་རྒྱུ་ཅིག་མཆི། དེ་ལྟར་ཁྱེད་ཀྱིས་དྲིས་པའི་ལན་བརྗོད་པའི། །
དགེ་བས་མ་ལུས་འགྲོ་བའི་མ་རྟོགས་དང༌། ། ལོག་རྟོག་ཐེ་ཚོམ་དྲྭ་བ་རྣམས་བསལ་ནས། ། ཤེས་བྱའི་གནས་ལ་བློ་གྲོས་རྒྱས་གྱུར་ཅིག ། མེ་མོ་ཡོས་བུའི་ལོ། སྨིན་དྲུག་གི་ཟླ་བའི་ཉི་ཤུ་བདུན་གྱི་ཉིན་པར་འདམ་གྱི་ས་ཆ་གད་སྐྱ་ཞེས་བྱ་བར། འཕགས་པས་སྦྱར་བའོ།། །། འདིས་བསྟན་པ་རིན་པོ་ཆེ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
