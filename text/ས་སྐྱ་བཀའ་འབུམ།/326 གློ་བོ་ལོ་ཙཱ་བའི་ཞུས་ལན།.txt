ས་སྐྱ་བཀའ་འབུམ།
པོད ༣༢༦
གློ་བོ་ལོ་ཙཱ་བའི་ཞུས་ལན།
༼ན༽ ༄༅། །གློ་བོ་ལོ་ཙཱ་བའི་ཞུས་ལན་བཞུགས།། ༄༅། །ཨོཾ་སྭ་སྟི་སིདྡྷཾ། དཔལ་ས་སྐྱའི་དགོན་པ་ནས། དགེ་བའི་བཤེས་གཉེན་སྡེ་སྣོད་འཛིན་པ་གློ་བོ་ལོ་ཙཱ་བ་ཤེས་རབ་རིན་ཆེན་གྱི་ཕྱག་ཏུ་སྤྲིང་བ། ཁྱེད་བདེ་བར་གཤེགས་པའི་བསྟན་པ་ལ་ཤིན་ཏུ་གུས། སྡེ་སྣོད་ལས་ཇི་ལྟར་འབྱུང་བའི་ཆོས་ལ་དགྱེས་ཟེར་བ་ཁུམས། དེ་ལ་དགའ་བ་ཁྱད་པར་ཅན་སྐྱེས། ཤིན་ཏུ་རྗེས་སུ་ཡི་རང༌། སྤྱིར་སངས་རྒྱས་ཀྱི་བསྟན་པ་འདི་ནུབ།
བྱེ་བྲག་ཏུ་གསང་སྔགས་ཀྱི་བསྟན་པ་འདི་གཟུགས་བརྙན་ཙམ་ཡང་མེད་པར་སོང་ནས་གདའ། ལེགས་པར་བརྟགས་ན་འཛམ་བུའི་གླིང་འདིའི་ཡང་ཆོས་དང་མཐུན་པའི་རྒྱལ་པོ་ཐམས་ཅད་ཉམས། ཆོས་དང་མི་མཐུན་པའི་རྒྱལ་པོ་ཐམས་ཅད་འཕེལ། སྡེ་སྣོད་དང་མཐུན་པར་བྱེད་པའི་ཆོས་པ་རྣམས་ཉམས་དམའ། སྡེ་སྣོད་དང་མི་མཐུན་པའི་ཆོས་པ་རྣམས་འཕེལ། དེའི་སྟོབས་ཀྱིས་ཆོས་ནས་འབྱུང་བ་བཞིན་མ་བཤད་ན་བསྟན་པ་ནུབ་འགྲོར་བར་གདའ། ཆོས་ནས་འབྱུང་བ་བཞིན་བཤད་ན་ཆོས་དང་མི་མཐུན་པར་བྱེད་པ་རྣམས་མི་མགུ་བར་གདའ། དེས་ན་བཤད་པ་རང་ཡང་ཤིན་ཏུ་དཀའ། འོན་ཀྱང་ཆོས་ནས་འབྱུང་བ་བཞིན་བྱེད་ན་སྡོམ་པ་མེད་པར་དགེ་བ་བྱས་ཀྱང་བར་མའི་དགེ་བ་ཙམ་ལས་དགེ་བ་རྒྱུན་ཆགས་མི་འབྱུང༌། དགེ་བ་རྒྱུན་མི་འཆད་པ་ལ་སྡོམ་པ་ལེན་དགོས་པར་གདའ།
དེ་ལ་ཉན་ཐོས་ཀྱི་སྡོམ་པ་འདུལ་བ་དང་མཐུན་དགོས། བྱང་ཆུབ་སེམས་དཔའི་སྡོམ་པ་མདོ་སྡེ་དང་མཐུན་དགོས། གསང་སྔགས་ཀྱི་སྡོམ་པ་རྒྱུད་སྡེ་དང་མཐུན་དགོས། དེང་སང་སོ་སོར་ཐར་པའི་སྡོམ་པ་ལ་སྦྱོར་དངོས་རྗེས་བསླབ་བྱ་དང་བཅས་པ་འདུལ་བ་དང་མི་མཐུན་པར་བྱེད་པ་མང༌། བྱང་ཆུབ་སེམས་དཔའི་སྡོམ་པ་ལ་སེམས་ཙམ་དབུ་མ་གཉིས་ཀྱི་དབྱེ་བ་མི་ཤེས་པར་སེམས་ཙམ་པའི་ཆོ་ག་ལ་དབུ་མའི་སྡིག་བཤགས་ལ་སོགས་པ་བསྣན་ནས་ཆོ་ག་ཐམས་ཅད་དཀྲུགས་ནས་བྱེད། དོན་དམ་པ་ཆོས་ཉིད་ཀྱིས་ཐོབ་པའི་སྡོམ་པ་བསྒོམ་པས་སྐྱེ། ཆོ་ག་ལས་མི་སྐྱེ་བ་ཡིན་པ་ལ། ད་ལྟ་དོན་དམ་སེམས་བསྐྱེད་ཀྱི་ཆོ་ག་ལ་སོགས་པ་ཕྱིན་ཅི་ལོག་བྱེད། བདག་གཞན་བརྗེ་བའི་བྱང་ཆུབ་ཀྱི་སེམས་བཅོམ་ལྡན་འདས་ཀྱིས་ཆོས་ཀྱི་སྙིང་པོར་གསུངས་པ་ལ། ད་ལྟ་བདག་གཞན་བརྗེ་བ་བསྒོམ་དུ་མི་བཏུབ་པ་ལ་སོགས་པ་ཆོས་ཀྱི་རྩ་བ་བཤིགས་པ་མང༌།
གསང་སྔགས་ཀྱི་སྡོམ་པ་ལ་རྒྱུད་ལས་དབང་བསྐུར་གཙོ་བོར་གསུངས་པ་ལ། རྒྱུད་ནས་འབྱུང་བའི་དབང་བསྐུར་མི་བྱེད་པར་ཆོས་གང་ནས་ཀྱང་བཤད་པ་མེད་པའི་ཕག་མགོའི་དབང་བསྐུར་ལ་སོགས་པས་ཆོས་སྒོ་འབྱེད་པ་མང༌། བཅོམ་ལྡན་འདས་ཀྱིས་རྒྱུད་ལས་སྒོམ་བྱེད་ན་སྨིན་གྲོལ་གཉིས་ལས་ཡེ་ཤེས་སྐྱེས་ན། ཕྱག་རྒྱ་ཆེན་པོ་ཡིན་པར་གསུངས་པ་ལ། རིམ་པ་གཉིས་ཀྱི་རྣམ་གཞག་མི་ཤེས་པར་ཕྱག་རྒྱ་ཆེན་པོ་བསྒོམ་པ་མང༌། ཕྱག་རྒྱ་ཆེན་པོ་རང་ཡང་རྒྱ་ནག་ཧ་ཤང་གི་ལུགས་རྟོག་པ་ཁ་ཚོམ་ལ་བྱེད་པ་མང་བར་གདའ། དེ་སློབ་དཔོན་ཀ་མ་ལ་ཤཱི་ལ་སོགས་བདག་ཉིད་ཆེན་པོ་ཐམས་ཅད་ཀྱིས་བཀག་པ་ལགས་མོད། བསྔོ་བ་ཡང་བཅོམ་ལྡན་འདས་ཀྱིས་འཁོར་གསུམ་ཡོངས་དག་ཏུ་བྱས་ནས་དམིགས་པ་མེད་པར་མཚན་མ་ལས་གྲོལ་བར་སྡུད་པ་ལས། གལ་ཏེ་མཚན་མར་བྱེད་ན་ཡོངས་སུ་བསྔོ་མ་ཡིན། ། ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །
ཞེས་གསུངས་པས། མཚན་མ་མེད་པའི་བསྔོ་བས་འཚང་རྒྱ་བར་གསུངས་པ་ལ། དེང་སང་ཆོས་ཉིད་དམ། དེ་བཞིན་གཤེགས་པའི་སྙིང་པོ་ཡོད་པར་བཟུང་ནས་ཡོད་པའི་དགེ་བ་ཞེས་ཟེར་ནས་བསྔོ་བ་དུག་ཅན་དུ་གཏོང་བ་མང་བར་གདའ། སྒོས་སུ་ཁྱེད་གསུངས་པའི་བདེ་མཆོག་གི་དཀྱིལ་འཁོར་ལ་གཙོ་བོ་བདེ་མཆོག་བཏོན་ནས་རབ་ཏུ་བྱུང་བའི་སྐུ་འབག་གཅིག་བཅུག་ནས་འདུག་པ་འདི་ཇི་ལྟར་ཡིན་གསུངས་པ་ལ། སྤྱིར་བཅོམ་ལྡན་འདས་ཀྱིས་རྒྱུད་ནས་བླ་མ་དང་རྡོ་རྗེ་འཆང་གཉིས་དབྱེར་མེད་དུ་བལྟ་ཞེས་གསུངས་པ་ལ་འཁྲུལ་པ་ཡིན་ཏེ་མཆི། དེ་ལ་བླ་མ་སངས་རྒྱས་ཡིན་ཅེས་བྱ་བ་དེ་གསང་སྔགས་ཀྱི་རྒྱུད་ལས་གསུངས་ཀྱི་གཞན་ལས་མ་བཤད། གསང་སྔགས་སྒོ་ལ་རང་གིས་དབང་བཞི་ཐོབ་པས་སྐུ་བཞིའི་རྟེན་འབྲེལ་བསྒྲིགས། རིམ་པ་གཉིས་བསྒོམས་པས། བསྐྱེད་པའི་རིམ་པ་གཟུགས་ཀྱི་སྐུ་དང༌།
རྫོགས་པའི་རིམ་པས་ཆོས་ཀྱི་སྐུ་བསྒྲུབ་པའི་བླ་མ་ཞིག་རྡོ་རྗེ་འཆང་ཡིན་པར་གསུངས་ཀྱི། ད་ལྟ་རང་གིས་ཀྱང༌། དབང་བཞི་མ་ཐོབ་ན་རིམ་པ་གཉིས་ཤེས་པ་ལྟ་ཅི་སྨོས། མངོན་པར་བྱང་ཆུབ་པ་ལྔ་ཙམ་ཡང་མི་ཤེས། ཐ་ན་མངོན་པར་བྱང་ཆུབ་པའི་རྒྱུ་ཨཱ་ལི་ཀཱ་ལི་ཙམ་ཡང་མི་ཤེས་པ་ལ་བླ་མ་རྡོ་རྗེ་འཆང་ཡིན་པ་ག་ལ་མཆི། དེས་ན་འོ་སྐོལ་གསང་སྔགས་ཡི་དེ་ཁོ་ན་ཉིད་ཤེས་པས་བལྟས་ན་རབ་ཏུ་བྱུང་བའི་གཟུགས་དཀྱིལ་འཁོར་གྱི་དབུས་སུ་གཞུག་ན། དགེ་སློང་ཡིན་ན་ཡབ་ཡུམ་གྱི་དབུས་སུ་བསྡད་པ་ལ་ལྟུང་བ་འོང་བ་ལགས་མོད། བླ་མ་རྡོ་རྗེ་འཆང་དུ་བྱེད་ན་ཞལ་དང་ཕྱག་གི་རྣམ་པ་དང༌། མཚན་དཔེ་ལ་སོགས་པ་རྡོ་རྗེ་འཆང་གི་ཆ་ལུགས་མ་ཚང་བས་རྟེན་འབྲེལ་གྱི་སྐུ་མི་འགྲུབ་པ་ལགས་མོད། དེས་ན་འོ་སྐོལ་གསང་སྔགས་པའི་ལུགས་ཀྱིས་བླ་མ་རྡོ་རྗེ་འཆང་དུ་བྱེད་པ་ལ་བླ་མ་དེ་འདྲའི་ཆ་ལུགས་ཀྱིས་དཀྱིལ་འཁོར་གྱི་དབུས་སུ་གཞུག་ཏུ་མི་བཏུབ།
གསང་སྔགས་རྟེན་འབྲེལ་གྱི་སྐུ་བསྒྲུབ་པ་ལགས་པས། དགྱེས་པ་རྡོ་རྗེ་དང༌། གསང་བ་འདུས་པ་དང༌། བདེ་མཆོག་འཁོར་ལོ་ལ་སོགས་པ་ཉིད་ཀྱི་སྐུར་བྲི་དགོས་པ་ལགས། དེ་ལྟ་མ་ཡིན་ན་བཅོམ་ལྡན་འདས་ཤཱཀྱའི་རྒྱལ་པོ་ལས་བཟང་བ་མེད་ཀྱང་རབ་ཏུ་བྱུང་བའི་རྣམ་པས་དཀྱིལ་འཁོར་གྱི་དབུས་སུ་བཞུགས་སུ་མི་བཏུབ། ཤཱཀྱའི་རྒྱལ་པོ་ཡང་སྤྲུལ་པའི་དཀྱིལ་འཁོར་མཛད་པ་ན་ལོངས་སྐུའི་ཆ་ལུགས་སུ་བསྒྱུར་བའི་རྒྱུ་མཚན་ཡང་དེ་ལགས། སྤྱིར་དགེས་རྡོར། བདེ་མཆོག་གི་དབང་བསྐུར་ཡང་མ་ཐོབ་པ། བསྒོམ་ཡང་མི་ཤེས་པ་བདེ་མཆོག་གི་དཀྱིལ་འཁོར་གྱི་དབུས་སུ་བཞག་རང་ཅི་དགོས། བདེ་མཆོག་དང་དེ་དག་ལ་འབྲེལ་པ་གང་ཡང་མི་གདའ་བ།
སྤྱིར་རྒྱ་གར་དུ་དགེས་རྡོར་བདེ་མཆོག་མནན་པའི་ཚངས་པ་དང༌། དབང་ཕྱུག་འབྲི་བའི་མུ་སྟེགས་ཐོ་རེ་བ་ཅིག་ཕྱིས་བྱུང་སྐབས་དེ་ཤེད་ཁོ་ན་ན་རྒྱ་གར་དུ་ཏུ་རུཥྐ་ཞུགས་པ་ཡིན་ནམ་ཞེས་ཟེར། དེ་བཞིན་དུ་བདེ་མཆོག་ཡུལ་བཏོན་ནས་གཞན་བཅུག་པ་དེ་བོད་དུ་ཧོར་ལ་སོགས་པ་འོང་བའི་རྟེན་འབྲེལ་དུ་སོང་གིས་དོགས། སྤྱིར་འདི་འདྲའི་རིགས་ཅན་མ་བརྗོད་ན་མི་གོ ། བརྗོད་ན་མི་མགུ་བར་གདའ་བས་གཞན་ལ་མ་གསུང་མཛོད། ལར་ཁྱེད་རང་སྡེ་སྣོད་འཛིན་པ་རྒྱུད་སྡེའི་བདག་པོར་གདའ་བས། འདི་འཐད་དམ་མི་འཐད་ཀྱི་རྒྱུད་ཁྱེད་རང་ལ་མངའ་བ་ལགས། སྤྱིར་ངེད་ཀྱིས་བྱས་པའི་སྡོམ་པ་གསུམ་གྱི་རབ་དབྱེ་དེ་གཅིག་བྲིས་ལ་གཟིགས་པར་ཞུ། དེང་སང་བདེ་བར་གཤེགས་པའི་བསྟན་པ་ནི། ། སྟོན་ཀའི་ཤིང་བཞིན་འབྲས་བུ་ཕལ་ཆེར་ལྷགས། །
སྡེ་སྣོད་འཛིན་པ་བྱ་ཡི་ཚོགས་ཀུན་ཡང༌། ། ཕྱོགས་དང་ཕྱོགས་སུ་ཕལ་ཆེར་གྱེས་པ་འདྲ། ། སྙིགས་མའི་དུས་འདིར་སངས་རྒྱས་བསྟན་པ་ལ། ། གུས་པར་འདོད་ན་སངས་རྒྱས་བསྟན་བཞིན་བྱ། ། སངས་རྒྱས་བསྟན་པ་དོར་ན་སངས་རྒྱས་ལ། ། གུས་པ་ས་བོན་བསྲེགས་པའི་ལོ་ཏོག་བཞིན། ། ཁྱེད་ཀྱང་སངས་རྒྱས་བསྟན་པའི་སྲོལ་བཟུང་ནས། ། སྡེ་སྣོད་རྒྱ་མཚོའི་དོན་དང་མི་འགལ་བར། ། བརྩོན་པས་བསྒྲུབ་དང་གཞན་ལ་འཆད་པ་ཡིས། ། ཐུབ་པའི་བསྟན་པ་ཡུན་རིངས་བསྐྱང་བར་ཞུ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
