ས་སྐྱ་བཀའ་འབུམ།
པོད ༦༥༧
བསྔགས་འོས་ལ་བསྔགས་པའི་རབ་བྱེད།
༼བ༽ ༄༅། །བསྔགས་འོས་ལ་བསྔགས་པའི་རབ་བྱེད་བཞུགས།། ༄༅། །བསྔགས་པར་འོས་པའི་རབ་ཏུ་བྱེད་པ་ཞེས་བྱ་བ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། དཔལ་ཀུན་གྱི་ནི་འབྱུང་གནས་ཏེ། ། སྲིད་པ་གསུམ་གྱི་སྐྱབས་གཅིག་པོ། ། ཆེ་བའི་ཆེ་བས་གུས་བཏུད་པ། ། སངས་རྒྱས་དཔལ་གྱི་ཕུལ་ལ་འདུད། ། རྒྱལ་པོ་ཁྱོད་ཀྱིས་སྔོན་སྤྱད་པའི། ། དགེ་ཚོགས་རྒྱ་མཚོ་ལས་གྲུབ་པའི། །
དཔལ་འདི་ཕྱོགས་མཐར་གཏུགས་པ་ཡི། ། འགྲོ་ལ་སླར་ཡང་བརྟན་གྱུར་ཅིག ། ཁྱོད་ཀྱིས་རྒྱལ་སྲིད་རྒྱུ་དང་ནི། ། དཀའ་ཚེགས་ཆེན་པོས་མ་བཞེས་ཀྱང༌། ། ཉིད་ཀྱི་དཔལ་དང་བདེན་པའི་མཐུས། ། ཅི་བདེར་དབང་བགྱིས་ངོ་མཚར་ལགས། ། ཁྱོད་ཀྱི་མཆེད་སོགས་རྒྱལ་རྒྱུད་གཞན། ། གཞན་གྱིས་བསླུས་ནས་ལོག་ཞུགས་རྣམས། ། ཕྱོགས་བསླད་གྱུར་བཞིན་ཉེར་ལྷགས་ཏེ། ། ཁྱོད་ཞབས་བཏུད་པ་ཡ་མཚན་ལགས། །
སྔ་རབས་རྒྱལ་པོ་མང་ཞིག་གིས། ། རང་གི་སྐུར་བཅས་སྡེ་ཆེན་གྱི། ། ཚོགས་ཀྱིས་གདུལ་བར་མ་སྤྱོད་པའི། ། རྒྱལ་པོར་བཅས་པའི་རྒྱལ་སྲིད་གཞན། ། ཁྱོད་སྐུ་བསྐྱོད་པར་མ་མཛད་ཅིང༌། ། ཤིན་ཏུ་རྩོལ་བའང་མི་མངའ་བཞིན། ། རང་དབང་ཉིད་དུ་དབང་མཛད་དེ། ། དེ་ཡི་འབྱོར་པས་ཀུན་འབྱོར་དུ། ། མཛད་ནས་དེ་དག་བདེ་ལ་སླར། ། བཀོད་འདི་སྔོན་ཆད་ས་སྟེང་འདིར། །
བྱུང་བ་སུས་ཀྱང་མ་འཚལ་བའི། ། སྙན་པས་ས་གསུམ་རབ་ཁྱབ་པས། ། རང་སྲིད་སྙེམས་པའི་དཔལ་འཕེལ་ཞིང༌། ། ཕྱོགས་གཞན་དྲི་བཞིན་ཡིད་གཡོ་བར། ། གྱུར་འདི་ཁྱོད་ཉིད་གཅིག་པུའི་དཔལ། ། དོ་ཟླས་རྣམ་པར་དབེན་པ་ལགས། ། དཔལ་འབྱོར་འདི་འདྲ་མཐོང་བའི་མིག ། ཀུན་ནས་ཟ་ཟིར་གྱུར་པ་ནི། ། སྣ་ཚོགས་སྒྱུ་མའི་ཆོ་འཕྲུལ་གྱིས། ། རྣམ་པར་བསླད་པའི་མིག་འདྲར་མཆིས། །
འདི་འདྲ་ཐོས་པའི་ཉན་ཤེས་ཀྱིས། ། ཡིད་དབང་རྣམ་པར་བསྐྱོད་པ་ནི། ། སྐོམ་པས་གདུང་བ་རྣམས་ཀྱི་ཡིད། ། ཀླུང་ཆེན་སྒྲ་ཡིས་བསྐུལ་འདྲར་མཆིས། ། ཁྱོད་ཀྱི་དཔལ་གྱིས་རྒྱལ་སྲིད་དག ། སོ་སོར་བརྟན་པའང་འདྲེས་གྱུར་པ། ། འཁོར་ལོས་སྒྱུར་བའི་དཔལ་རྒྱས་ཀྱིས། ། གླིང་བཞི་གཅིག་ཏུ་འདྲེས་འདྲར་མཆིས། ། འདི་འདྲ་གནས་རིས་གོང་མ་ཡི། ། ལྷ་རྣམས་དག་གིས་མཐོང་གྱུར་བས། །
སྙིགས་མའི་དུས་ལ་དེ་དག་ཡིད། ། ཀུན་ནས་སོམ་ཉིར་གྱུར་ལགས་གྲང༌། ། འདི་འདྲའི་དཔལ་འབྲས་སྨིན་གྱུར་པས། ། ཁྱོད་ཀྱི་བདེ་འགྲོ་བརྙེས་བགྱི་བའི། ། ཕུན་སུམ་ཚོགས་པས་ཕུན་ཚོགས་སླད། ། སྨོན་པར་བགྱི་གཞན་མ་མཆིས་སོ། ། དེ་སླད་སྐྱེ་དགུ་ཐམས་ཅད་ཀྱིས། ། དཔལ་འབྱོར་འདི་འདྲས་འབྱོར་གྱུར་པའི། ། ས་བདག་སྔོན་ཆད་མ་བྱུང་ཞིང༌། ། འདི་ཡིས་ཉིད་སྲས་བཞིན་བསྐྱངས་པའི། །
འབངས་ཀྱང་སྔོན་ཆད་མ་བྱུང་ཞེས། ། ཕན་ཚུན་དགའ་བས་ག་ཞའི་སྒྲ། ། ཉེ་བར་སྒྲོགས་པའི་སིལ་སྙན་སྒྲས། ། ཁྱེད་ཀྱི་ཐུགས་ཀྱང་དགྱེས་འགྱུར་ཞིང༌། ། སྐྱེ་དགུའང་དགའ་བར་མཛད་དུ་གསོལ། ། ཁྲིམས་ཀྱི་རྨོས་ཀྱིས་སྲིད་འབངས་ཀྱི། ། ཞིང་ས་དུལ་བར་བགྱིས་པ་ལས། ། ཆོས་ཀྱི་ས་བོན་བཏབ་བགྱིས་ཏེ། ། ཟང་ཟིང་ཆུ་ལུད་ཉེར་བྲན་པས། ། བདེ་འགྲོའི་འབྱོར་པའི་མྱུ་གུ་དང༌། །
རྣམ་གྲོལ་ལོ་ཏོག་སྨིན་པ་ལ། ། བདག་གཞན་དགྱེས་དགུར་སྤྱོད་པར་མཛོད། ། གང་གི་བསོད་ནམས་གསེར་གྱི་གཞིར། ། དཔལ་འབྱོར་ཆུ་གཏེར་ཉེར་འཁྱིལ་བ། ། བདག་གཞན་ཀུན་གྱི་དུས་ཀུན་དུ། ། ལྷུག་པར་གང་སྤྱོད་དེ་རྨད་དོ། ། གཙུག་ལག་དུ་མའི་དོན་ལ་ཐུགས། ། ཀུན་ནས་གསལ་བར་གྱུར་ཁྱོད་ཀྱིས། ། མ་དཔྱད་པ་ཡི་དངོས་པོ་དང༌། ། མི་མཁྱེན་པ་ཡི་ཆོས་མ་མཆིས། །
དེ་སླད་ཁྱོད་ཀྱིས་མཁྱེན་པ་ཡི། ། སླད་དུ་ཚིག་འདི་མ་སྨོས་ཀྱང༌། ། སྙན་གྲགས་ཐོས་པས་བདག་གི་ཡིད། ། སྤྲོ་བའི་སླད་དུ་སྨོས་པ་ལགས། ། པད་རྒྱས་དྲི་བསུང་བསེར་བུ་ཡིས། ། བསྐྱོད་པས་རིང་གནས་ཉམ་ཆུང་གིས། ། བུང་བས་ཚོར་ཚེ་སྟོབས་མེད་ཀྱང༌། ། དར་དིར་སྒྲ་སྙན་སྒྲོགས་པ་བཞིན། ། དེ་ལྟར་བསྔགས་བགྱིར་འོས་ཁྱོད་ལ། ། བདག་གིས་བསྔགས་པས་ཉེར་བསྐུལ་ནས། །
ཕྱོགས་བཅུའི་རྒྱལ་བ་ཐམས་ཅད་ཀྱིས། ། བསྔགས་ཤིང་ཤིས་པ་གསུང་གྱུར་ཅིག ། ཁྱོད་སྐུ་ལྷུན་པོ་ལྟ་བུར་བརྟན། ། དཔལ་འབྱོར་རྒྱ་མཚོ་ཆེ་ལྟར་འཁྱིལ། ། འདོད་དགུའི་རིན་ཆེན་རྣམ་མང་གིས། ། སྐྱེ་དགུ་རྟག་ཏུ་ཚིམ་བྱེད་ཤོག ། ཧོར་གྱི་རྒྱལ་རབས་ལྔ་པ་རྒྱལ་པོ་ཆེན་པོ་གོ་པེ་ལ་ཞེས་བྱ་བའི་བསོད་ནམས་ཀྱི་དཔལ་གྱིས། རྒྱལ་ཁམས་ཐམས་ཅད་གཅིག་ཏུ་བཟླུམ་ཞིང༌། ཁྱད་པར་དུ་ཡུན་རིང་པོ་ནས། རྒྱལ་རབས་བར་མ་ཆད་པར་རྒྱལ་སྲིད་བརྟན་པར་གནས་པ།
མན་ཙེ་ཞེས་བྱ་བའི་རྒྱལ་ཁམས་རབ་ཏུ་ཡངས་པ་ཐ་གྲུ་དང་བཅས་པ་ངོ་བལྟས་ཏེ། མིའི་དབང་པོའི་ཞབས་ཀྱི་པདྨོ་ལ་གཏུགས་ནས། དཔལ་འབྱོར་གྱི་གཟིས་རྒྱ་མཚོའི་མཐས་གཏུགས་པའི་སའི་དཀྱིལ་འཁོར་ཐམས་ཅད་ཁྱབ་པར་མཛད་པ་ལ་བསྔགས་པའི་རབ་ཏུ་བྱེད་པ་ཞེས་བྱ་བ་འདི་དགེ་སློང་འཕགས་པས་ཤིང་མོ་ཕག་གི་ལོ་སྟོན་ཟླ་འབྲིང་པོའི་ཚེས་ཉི་ཤུ་གཉིས་ཀྱི་ཉིན་པར་སྐར་མ་རྒྱལ་ལ་བབ་པའི་ཚེ་སྨར་ཁམས་ཀྱི་སའི་ཆ་ཙོམ་མདོ་གནས་གསར་ཞེས་བྱ་བར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
