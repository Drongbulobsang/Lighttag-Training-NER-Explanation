ས་སྐྱ་བཀའ་འབུམ།
པོད ༥༠༠
རྒྱལ་པོ་ལ་གདམས་པའི་རབ་ཏུ་བྱེད་པའི་རྣམ་པར་བཤད་པ་གསུང་རབ་གསལ་བའི་རྒྱན།
༼ཕ༽ ༄༅། །རྒྱལ་པོ་ལ་གདམས་པའི་རབ་ཏུ་བྱེད་པའི་རྣམ་པར་བཤད་པ་གསུང་རབ་གསལ་བའི་རྒྱན་ཞེས་བྱ་བ་བཞུགས་སོ།། ༄༅། །རྒྱལ་པོ་ལ་གདམས་པའི་རབ་ཏུ་བྱེད་པའི་རྣམ་པར་བཤད་པ་གསུང་རབ་གསལ་བའི་རྒྱན་ཞེས་བྱ་བ། སངས་རྒྱས་ཀུན་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཡོན་ཏན་བརྒྱ་ཕྲག་ཁྲག་ཁྲིག་གཟི་ཡིས་རབ་འབར་ཞིང༌། ། ཉེས་པའི་ཚང་ཚིང་ཚོགས་ཀུན་ཀུན་ནས་བཅོམ་གྱུར་ནས། ། འགྲོ་བའི་གཏི་མུག་རབ་རིབ་རབ་ཏུ་འཕྲོག་བྱེད་པའི། ། ཀུན་མཁྱེན་ཉི་མར་མི་ཕྱེད་དད་པས་ཕྱག་འཚལ་ནས། ། རྒྱལ་བའི་གསུང་རབ་རྒྱ་མཚོ་ཆེན་པོའི་ངོགས། ། བདེ་བླག་ཉིད་དུ་རྟོགས་བྱེད་ཆོས་རྒྱལ་གསུང༌། །
མི་དབང་རྒྱལ་པོའི་དོན་དུ་བསྙད་པ་འདི། ། རྒྱལ་བའི་བཀའ་དང་བླ་མའི་གསུང་བཞིན་བཤད། ། དེ་ལ་འདིར་བདེ་བར་གཤེགས་པའི་གསུང་རབ་རབ་འབྱམས་མ་ལུས་པའི་སྙིང་པོ་དམ་པའི་གསུང་གིས་ལེགས་པར་བསྡུས་ཏེ། བདེ་བླག་ཏུ་ཉམས་སུ་ལེན་པའི་ཚུལ་སྟོན་པ། རྒྱལ་པོ་ལ་གདམས་པའི་རབ་ཏུ་བྱེད་པ་འདི། བླ་མ་དམ་པ་དེ་ཉིད་ཀྱི་གསུང་ལས་ཇི་ལྟར་བྱུང་བ་བཞིན་དུ་བདག་གིས་ཇི་ལྟར་ནུས་པས་བཤད་པར་བྱའོ། ། དེ་ལ་བསྟན་བཅོས་རྩོམ་པར་འདོད་པས། བདག་ཉིད་དམ་པའི་སྤྱོད་པ་དང་མཐུན་པ་དང༌། བསྟན་བཅོས་རྩོམ་པའི་བྱ་བ་མཐར་ཕྱིན་པར་བྱ་བ་དང༌། བདག་དང་རྗེས་འཇུག་གི་རྒྱུད་ལ་བསོད་ནམས་རྒྱ་ཆེན་པོ་བསྐྲུན་པར་བྱ་བའི་དོན་དུ་སྟོན་པ་ལ་མཆོད་པར་བརྗོད་པའི་ངག་ཉེ་བར་བཀོད་ནས།
འཆད་པར་དམ་བཅའ་བ་ནི། སྙན་པར་གྲགས་པའི་སྒྲ་ཡིས་དཔལ་དང་ནི། ། ཡོན་ཏན་རྨད་བྱུང་དོན་གྱི་དཔལ་མངའ་བ། ། སངས་རྒྱས་དཔལ་གྱི་ཕུལ་ལ་ཕྱག་འཚལ་ནས། ། དབང་ཕྱུག་དམ་པའི་དཔལ་ལ་འདི་གསོལ་ལོ། ། ཞེས་གསུངས་ཏེ་ཕྱག་འཚལ་ཞེས་ཁྱད་པར་གྱི་གཞིར་བླངས་ལ། གང་ལ་ཕྱག་འཚལ་ཞེ་ན་སངས་རྒྱས་ལའོ། ། སངས་རྒྱས་དེ་ཇི་ལྟ་བུ་ཞེ་ན་དཔལ་གྱི་ཕུལ་དུ་བྱུང་ཞིང་ཁྱད་པར་དུ་འཕགས་པའོ། ། དཔལ་དེ་ནི་རྣམ་པ་གཉིས་ཏེ། སྙན་པའི་བ་དན་འཇིག་རྟེན་གསུམ་དུ་གྲགས། །
ཞེས་པའི་ཚུལ་གྱིས་སྙན་པའི་གྲགས་པ་རྒྱ་ཆེ་བ་སྒྲའི་དཔལ་མངའ་བའོ། ། ཉན་ཐོས་དང་རང་སངས་རྒྱས་རྣམས་ལ་རིགས་པ་དང་གྲོལ་བའི་ཡོན་ཏན་ཅི་རིགས་པ་ཡོད་ཀྱང༌། སྙན་པའི་གྲགས་པ་རྒྱ་ཆེ་བ་མེད་དོ། ། སྙན་པར་གྲགས་པ་རྒྱ་ཆེ་བ་སྒྲ་ཙམ་ནི། ཚངས་པ་དང་དབང་ཕྱུག་དང་ཁྱབ་འཇུག་ལ་སོགས་པ་ལ་ཡང་ཡོད་པའི་ཕྱིར། ཁྱད་པར་དུ་འཕགས་པར་མི་འཐད་དོ་སྙམ་པའི་དོགས་པ་སྤང་བའི་ཕྱིར། ཡོན་ཏན་རྨད་བྱུང་ཞེས་གསུངས་ཏེ། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་རྩད་ནས་བཅད་ཅིང༌། ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་ཡོན་ཏན་ངོ་མཚར་ཞིང་རྨད་དུ་བྱུང་བ་དོན་གྱི་དཔལ་ནི་སངས་རྒྱས་འབའ་ཞིག་ལ་མངའི། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཡང་མེད་ན།
འཇིག་རྟེན་པའི་སྟོན་པ་ཚངས་པ་ལ་སོགས་པ་ལ་ལྟ་ཅི་སྨོས། སློབ་དཔོན་མ་ཏི་ཙི་ཏྲས་ཀྱང༌། ཐམས་ཅད་མཁྱེན་ལ་ཡོན་ཏན་ཀུན། ། མངའ་ལ་དེ་ཡང་ཉམས་མི་མངའ། ། ཉེས་པ་བག་ཆགས་དང་བཅས་པའང༌། ། སྐྱོབ་པ་གཅིག་པུ་ལ་མི་མངའ། ། ཞེས་སོ། ། དེའི་ཕྱིར་འཇིག་རྟེན་ན་ཆེ་བའི་ཆེ་བར་གྲགས་པ་དེ་དག་གིས་ཀྱང་བསྟོད་ཅིང་བཀུར་བས་ན། སྙན་པའི་གྲགས་པ་ཡང་མཐའ་མེད་པ་ཡིན་ནོ། ། གང་ཟག་གང་གིས་ཕྱག་འཚལ་ཞེ་ན།
བསྟན་བཅོས་མཛད་པ་པོ་ཉིད་ཀྱིས་སོ། ། དེ་ལྟ་བུའི་ཡུལ་ཁྱད་པར་དུ་འཕགས་པ་ལ་མཆོད་པར་བརྗོད་ནས། བྱ་བ་ཅི་ལ་འཇུག་ཅེ་ན། དབང་ཕྱུག་དམ་པའི་དཔལ་ལ་གདམས་པའི་གཞུང་འདི་སྙན་དུ་གསོལ་བའོ། ། དབང་ཕྱུག་ནི་རྒྱལ་སྲིད་ལ་དབང་བསྒྱུར་བའི་ཕྱིར་རྒྱལ་པོའི་མིང་ཡིན་ལ། དེ་ནི་རྒྱལ་པོ་ཕལ་པ་ལ་ཡང་བརྗོད་པའི་ཕྱིར། དེ་ལས་ཁྱད་པར་འཕགས་པར་བསྟན་པའི་ཕྱིར། དམ་པ་ཞེས་གསུངས་ཏེ། དམ་པའི་ཆོས་ཀྱི་དཔལ་མངའ་ཞིང༌། ། དམ་པའི་སྤྱོད་པ་དང་ལྡན་པའི་ཕྱིར་རོ། །
འདིས་ནི་ཆོས་སྐྱོང་བའི་རྒྱལ་པོར་ཡང་བསྟན་ཏོ། ། དེ་ལྟར་མཆོད་པར་བརྗོད་པ་སྔོན་དུ་འགྲོ་བ་ཅན་གྱིས་བཤད་པར་དམ་བཅའ་བ་བསྟན་ནས་དེ་ལྟ་བུའི་རྒྱལ་པོ་དེ་ནི་ཡང་དག་པའི་དགེ་བའི་བཤེས་གཉེན་འདི་ཉིད་ཀྱིས་ཡོངས་སུ་བཟུང་བས་སྔར་ཡང་དེ་ཉིད་ཀྱི་ཞལ་སྔ་ནས་ཟབ་པ་དང་རྒྱ་ཆེ་བའི་ཆོས་མང་པོ་གསན་ཞིང་འཇིག་རྟེན་དང་ཆོས་ཀྱི་ཚུལ་ལ་མ་རྨོངས་པའི་ཕྱིར་གཞུང་འདི་གདམས་པ་ལ་དགོས་པ་མེད་དོ་སྙམ་དུ་ལོག་པར་རྟོག་པ་དགག་པའི་ཕྱིར། ཚིགས་སུ་བཅད་པ་གཉིས་ཀྱིས་བསྟན་བཅོས་འདིའི་དགོས་འབྲེལ་གྱི་ངག་བསྟན་ཏེ། གཙུག་ལག་གཉིས་ཀྱི་མཆིད་ནི་སྙན་དགུ་ཞིག ། ཁྱོད་ཀྱི་ཐུགས་སུ་ལྟ་ཡང་ཆུད་མོད་ཀྱི། ། སིལ་སྙན་མཁན་གྱི་གླུ་དང་སིལ་སྙན་ལྟར། ། སྙན་ངག་མཁན་གྱིས་སླར་ཡང་ཅིས་མི་གླེང༌། ། ཐུབ་པས་མཐའ་ཡས་གདུལ་བྱའི་དོན་སླད་དུ། ། ཆོས་ཀྱི་ཕུང་པོ་བགྲང་ཡས་གང་གསུངས་པ། ། ཀུན་ཀྱང་ཉམས་སུ་བླང་རྒྱུ་འབའ་ཞིག་སྟེ། །
དེ་ཡི་ཚུལ་ཡང་འདི་བཞིན་མཁྱེན་པར་མཛོད། ། ཅེས་གསུངས་ཏེ། དེ་ལ་ཚིགས་སུ་བཅད་པ་སྔ་མས་ནི་དོགས་པ་ལ་ལོག་པར་རྟོག་པ་བསལ་བ་ཡིན་ཏེ། འཇིག་རྟེན་དང་ཆོས་ཀྱི་གཙུག་ལག་གཉིས་ཀྱི་མཆིད་ནི་སྙན་དགུ་ཞིག ཁྱོད་ཀྱི་ཐུགས་སུ་སྔར་ལྟ་ཡང་ཆུད་ཟིན་མོད་ཀྱི་རྩེ་འཇོ་ཙམ་གྱི་དོན་དུ་ཡང་གླུ་དང་སིལ་སྙན་རྣམས་སྔར་ཐོས་ཟིན་ཀྱང་སིལ་སྙན་མཁན་རྣམས་ཀྱིས་ཉིན་རེ་ཞིང་སྒྲོགས་པ་ལྟར། སྙན་ངག་མཁན་གྱིས་ཤིན་ཏུ་དོན་ཆེ་བའི་དམ་པའི་ཆོས་ཀྱི་ཚུལ་སྙན་ངག་གི་ངག་གིས་བསྙད་ནས་སླར་ཡང་ཅིའི་ཕྱིར་མི་གླེང་སྟེ་གླེང་བར་འོས་སོ། ། འཕགས་པ་ཀླུ་སྒྲུབ་ཀྱིས་རྒྱལ་པོ་བདེ་སྤྱོད་ལ་སྤྲིང་བ་ལས་ཀྱང༌། བདེ་བར་གཤེགས་པའི་བཀའ་ནི་སྙན་དགུ་ཞིག ། ཁྱོད་ཀྱི་ཐུགས་སུ་ལྟ་ཡང་ཆུད་མོད་ཀྱི། ། རྡོ་ཐལ་ལས་བགྱིས་དགུང་ཟླའི་འོད་ཀྱིས་ཀྱང༌། །
ཆེས་དཀར་ཉིད་དུ་ཅི་སྟེ་མི་བགྱིད་ལགས། ། ཞེས་པ་དང་ཚུལ་མཐུན་པ་ཡིན་ནོ། ། ཚིགས་སུ་བཅད་པ་ཕྱི་མས་དགོས་འབྲེལ་གྱི་ངག་དངོས་བསྟན་པ་ལས། བརྗོད་པར་བྱ་བ་ནི་ཆོས་ཀྱི་ཕུང་པོ་བགྲང་ཡས་གང་གསུངས་པ་དེ་ཐམས་ཅད་ཡིན་ནོ། ། དགོས་པ་ནི་དེའི་ཚུལ་འདི་བཞིན་མཁྱེན་ཞིང་ཉམས་སུ་བླང་བགྱིར་ཤེས་པའོ། ། དགོས་པའི་དགོས་པ་ནི་ཐུབ་པས་མཐའ་ཡས་གདུལ་བྱའི་དོན་གྲུབ་པ་བཞིན་རྒྱལ་པོས་ཀྱང་གྲུབ་པར་མཛོད་ཅེས་དོན་གྱིས་བསྟན་ཏེ། འོག་ནས་ཀྱང༌། མི་དབང་ཁྱོད་ཀྱང་དེ་འདྲར་མཛད་དུ་གསོལ། ། ཞེས་འབྱུང་བས་སོ། ། འབྲེལ་པ་ནི་ཤུགས་ཀྱིས་གོ་བའི་ཕྱིར་མ་གསུངས་སོ། །
དེ་ལ་ཐུབ་པ་ནི་སྐུ་དང་གསུང་ཐུགས་ཐུབ་པ་ཐུན་མོང་མ་ཡིན་པ་མངའ་བའི་ཕྱིར་སངས་རྒྱས་ཏེ། དེས་མཐའ་ཡས་པའི་གདུལ་བྱའི་ཁམས་དང་མོས་པ་དང་བག་ལ་ཉལ་དང་མཐུན་པར་ཆོས་ཀྱི་ཕུང་པོ་བགྲང་བ་ལས་འདས་པ་གསུངས་སོ། ། དེ་ལ་ཆོས་ནི་དྷརྨའི་སྒྲ་ལས། དྷ། དྷ་ར་སྟེ་འཛིན་པ། མ། མ་ན་སྟེ་ཡིད་འཛིན་པའི་དོན་ཡིན་ལ། ཀུན་རྫོབ་ཏུ་ཆོས་ཐམས་ཅད་རང་རང་གི་མཚན་ཉིད་འཛིན་ལ། རྣམ་པར་བརྟགས་ན་ཆོས་གང་ལ་ཡང་མཚན་ཉིད་མེད་པས་དེའི་དོན་ལ་ཡིད་གཟུང་བས་འཁོར་བ་ལས་འཛིན་པར་ནུས་པའི་ཕྱིར་རོ། ། ཕུང་པོ་ནི་སྐནྡྷ་སྟེ།
ཡི་གེ་དང་མིང་དང་ཚིག་བསགས་ཤིང་ཚོགས་པའི་ཕྱིར་རོ། ། ཆོས་ཀྱི་ཕུང་པོ་དེ་བརྒྱད་ཁྲིར་གསུངས་པ་མ་ཡིན་ནམ། ཅིའི་ཕྱིར་བགྲང་བ་ལས་འདས་ཤེ་ན། བརྒྱད་ཁྲིར་གསུངས་པ་ནི་ཀུན་དགའ་བོས་ཐོས་པ་རྣམས་ལ་ཚད་བྱས་པ་ཡིན་གྱི། མཐའ་ཡས་པའི་གདུལ་བྱའི་ཁམས་དང་མོས་པ་དང་བག་ལ་ཉལ་དང་མཐུན་པར་གསུངས་པའི་ཆོས་ཀྱི་ཕུང་པོ་ལ་སུས་ཚད་གཟུང་བར་ནུས། མདོ་ཏིང་ངེ་འཛིན་གྱི་རྒྱལ་པོ་ལས་ཀྱང༌། སུ་ཞིག་སངས་རྒྱས་ཆོས་ལ་ཚད་འཛིན་པ། ། མི་དེའི་སེམས་ནི་ཤིན་ཏུ་མྱོས་པར་འགྱུར། ། ཚད་ལས་འདས་པ་ལ་ནི་ཚད་གཟུང་མེད། ། འདྲེན་པ་ཡོན་ཏན་ཐམས་ཅད་བསམ་མི་ཁྱབ། །
ཅེས་གསུངས་སོ། ། དེ་ལྟར་བགྲང་བ་ལས་འདས་པའི་ཆོས་ཀྱི་ཕུང་པོ་དེ་ཐམས་ཅད་ཐོས་པ་དང་རྩོད་པ་དང་ངན་གཡོ་ལ་སོགས་པ་ལྷུར་ལེན་པ་མ་ཡིན་གྱི། སྒྲུབ་པ་ཉམས་སུ་བླང་བགྱིར་འབའ་ཞིག་ལྷུར་ལེན་པ་ཡིན་ཏེ། ཐམས་ཅད་ཀྱང་ཕན་པ་དང་བདེ་བ་འབའ་ཞིག་སྟོན་པའི་ཕྱིར་རོ། ། དེ་སྐད་དུ་ཡང་སློབ་དཔོན་མ་ཏི་ཙི་ཏྲས། ཕན་པ་གསུང་ཞིང་ཕན་པ་མཛད། ། ཁྱོད་ཀྱི་བསྟན་པ་ཅི་སྨོས་ཏེ། ། མགོ་ལ་ཞུགས་ནི་འབར་བས་ཀྱང༌། ། ཅི་ཡི་སླད་དུ་བསྒྲུབ་མི་བགྱི། ། ཞེས་གསུངས་ལ།
རྣམ་འགྲེལ་ལས་ཀྱང༌། སྐྱོབ་པ་ཉིད་གཟིགས་ལམ་གསུངས་པ། ། འབྲས་མེད་ཕྱིར་ན་བརྫུན་མི་གསུང༌། ། ཐུགས་བརྩེ་ལྡན་ཕྱིར་རྩོམ་ཀུན་ཡང༌། ། གཞན་གྱི་དོན་དུ་སྦྱོར་བར་བྱེད། ། ཅེས་མཁྱེན་པ་མངའ་བས་བརྫུན་མི་གསུངས་ལ། བརྩེ་བ་མངའ་བས་ཕན་པ་གསུང་བར་སྒྲུབ་བོ། ། དེ་ལྟར་ན་ཉན་ཐོས་དང་རང་སངས་རྒྱས་ཀྱི་སྡེ་སྣོད་ཀྱང་བྱང་ཆུབ་སེམས་དཔས་ཉམས་སུ་བླང་བྱ་ཡིན་ནམ་ཞེ་ན། དེ་ལྟ་ཡིན་ཏེ་ཉན་ཐོས་དང་རང་རྒྱལ་གྱི་སྡེ་སྣོད་ལས་ནི་ལུས་ངག་གི་ཉེས་སྤྱོད་སྡོམ་པ་གཙོ་ཆེ་བར་སྟོན་ལ། དེ་དང་བྱང་ཆུབ་སེམས་དཔའི་བསླབ་པ་མི་འགལ་ཞིང་བསམ་པ་བྱང་ཆུབ་སེམས་ཀྱིས་ཡོངས་སུ་བཟུང་བས་རྫོགས་པའི་སངས་རྒྱས་ཀྱི་ལམ་དུ་འགྲོ་བ་ཡིན་ཏེ།
སོ་སོ་ཐར་པའི་རིགས་བདུན་དག ། རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་སྐྱེ་ཡི། ། སྐལ་བ་ཡོད་ཀྱི་གཞན་དུ་མིན། ། ཞེས་པ་དང༌། རབ་ཏུ་བྱུང་བའི་ཕྱོགས་དག་ནི། ། ཡོན་ཏན་ཚད་མེད་དག་དང་ལྡན། ། དེ་ཕྱིར་སྡོམ་བརྩོན་ཁྱིམ་པ་ཡི། ། བྱང་ཆུབ་སེམས་དཔའ་ལས་ཁྱད་འཕགས། ། ཞེས་སོ། །
བྱང་ཆུབ་སེམས་དཔའི་བསླབ་པ་ནི་སེམས་ཀྱི་ཉེས་སྤྱོད་སྡོམ་པ་གཙོ་ཆེ་ལ་དེ་དང་ཉན་ཐོས་དང་རང་སངས་རྒྱས་ཀྱི་བསླབ་པ་དང་མི་འགལ་ལ་ཉན་ཐོས་དང་རང་སངས་རྒྱས་ཀྱི་འབྲས་བུ་དེ་ཡང་གཞན་དོན་རྒྱ་ཆེན་པོ་མི་འགྲུབ་པ་དང་ལམ་དང་རྣམ་པ་སྐྱེ་མེད་དུ་མི་ཤེས་པ་དང༌། ཤེས་བྱའི་སྒྲིབ་པ་མ་སྤངས་པ་ཆེད་དུ་གཉེར་བ་མ་ཡིན་གྱི། རང་གི་དོན་འགྲུབ་པ་དང༌། གཞི་སྐྱེ་མེད་དུ་ཤེས་པ་དང༌། ཉོན་མོངས་པའི་སྒྲིབ་པ་སྤངས་པའི་འབྲས་བུ་ཡིན་ལ་དེ་ནི་བྱང་ཆུབ་སེམས་དཔའི་ཡང་བསྒྲུབ་བྱའི་བྱེ་བྲག་ཡིན་པའི་ཕྱིར་རོ། ། གཞན་ཡང་གདུལ་བྱ་ཉན་ཐོས་དང་རང་སངས་རྒྱས་ཀྱི་རིགས་ཅན་གདུལ་བའི་དོན་དུ་ཉན་ཐོས་དང་རང་སངས་རྒྱས་ཀྱི་ལམ་སྟོན་དགོས་ལ། དེ་རང་གིས་ཉམས་སུ་མ་བླངས་པ་ཐོས་པའི་དོན་ཙམ་བཤད་ཀྱང་དོན་དུ་མི་འགྱུར་ཏེ། རྣམ་འགྲེལ་ལས། བརྩེ་ལྡན་སྡུག་བསྔལ་གཞོམ་བྱའི་ཕྱིར། ། ཐབས་རྣམས་ལ་ནི་མངོན་སྦྱོར་མཛད། །
ཐབས་བྱུང་དེ་རྒྱུ་ལྐོག་གྱུར་པས། ། དེ་འཆད་པ་ནི་དཀའ་བ་ཡིན། ། ཞེས་གསུངས་ལ། རྒྱལ་བའི་ཡུམ་ལས་ཀྱང༌། བྱང་ཆུབ་སེམས་དཔས་ཉན་ཐོས་ཀྱི་ལམ་ཤེས་པར་བྱ་ཞེས་པ་དང༌། བྱང་ཆུབ་སེམས་དཔས་རང་སངས་རྒྱས་ཀྱི་ལམ་ཤེས་པར་བྱའོ་ཞེས་པ་ལ་སོགས་པ་རྒྱ་ཆེར་གསུངས་སོ། ། གཞན་ཡང་འདས་པའི་སངས་རྒྱས་རྣམས་ཀྱིས་ཀྱང་སློབ་པའི་དུས་ན་ཆོས་ཀྱི་ཕུང་པོ་བགྲང་ཡས་ལ་བསླབ་པ་ཡིན་ཏེ། འབྲས་བུའི་དུས་ན་ཆོས་ཀྱི་ཕུང་པོ་བགྲང་ཡས་ཤེས་པའི་ཕྱིར་རོ། ། ཞེས་པའི་རིགས་པས་ཀྱང་གྲུབ་བོ། ། ཆོས་ཀྱི་ཕུང་པོ་མཐའ་ཡས་པ་ཀུན་ཉམས་སུ་བླང་བྱར་འདུག་པ་ལ།
ཚུལ་ཇི་ལྟར་ཉམས་སུ་ལེན་ཞེ་ན། དེའི་ཚུལ་ཡང་འོག་ནས་འབྱུང་བའི་ཚུལ་འགའ་ཞིག གཞི་འགའ་ཞིག་སྔོན་ལ་འགྲོ་ཞིང༌། མཉམ་གཞག་འགའ་ཞིག་རྗེས་ལ་བྱ་བ། འགའ་ཞིག་རྒྱས་གདབ་པའི་ཚུལ་གྱིས་ཉམས་སུ་བླང་བར་བྱ་བར་མཁྱེན་པར་མཛོད་ཅེས་པའོ། ། དེ་ལྟར་བསྟན་བཅོས་ཀྱི་སྔོན་དུ་འགྲོ་བ་བཤད་ནས། བསྟན་བཅོས་ཉིད་འཆད་པར་བྱེད་པ་གཙོ་བོ་དམ་པའི་ཆོས་ཀྱི་གདམས་པ་དངོས་ཇི་ལྟར་ཉམས་སུ་ལེན་པའི་ཚུལ་གྱི། དང་པོ་གཞིའི་ཚུལ་དུ་ཉམས་སུ་བླང་བར་བྱ་བ་སྟོན་པ། ཇི་ལྟར་འཇིགས་དང་ངོ་ཚས་བསྡམས་པའི་མི། ། རྒྱལ་པོས་བཅས་པའི་ཁྲིམས་ལས་མི་འདའ་བར། །
ཚུལ་བཞིན་གནས་པས་འཚེ་མེད་དཔལ་འཕེལ་ཞིང༌། ། རྒྱལ་པོ་ལས་ཀྱང་བསྔགས་པ་ཐོབ་པ་ལྟར། ། ཞེས་པས་དཔེ་བསྟན་ཏེ་དཔེར་ན་རྒྱལ་པོའི་ཆད་པས་འཇིགས་ཤིང༌། སྐྱེ་བོ་གཞན་གྱིས་སྨད་པར་འགྱུར་དུ་དོགས་པའི་ངོ་ཚས་བསྡམས་པའི་མི་དེས། རྒྱལ་པོས་བཅས་པའི་ཁྲིམས་ལས་མི་འདའ་བར་ཚུལ་བཞིན་དུ་ཁྲིམས་ལ་གནས་པས་རྒྱལ་པོའི་ཆད་པ་ལ་སོགས་པའི་འཚེ་བ་མེད་ཅིང༌། ནོར་དང་རིགས་རྒྱུད་ལ་སོགས་པའི་དཔལ་འཕེལ་ལ། རྒྱལ་པོ་ལས་ཀྱང་བསྔགས་པའི་ཚིག་ཐོབ་པར་འགྱུར་ན། བློན་པོ་ལ་སོགས་པས་བསྔགས་པ་ལྟ་ཅི་སྨོས་ཏེ། དེ་བཞིན་དུ། ཐུབ་པས་དང་པོའི་ལས་ཅན་རྗེས་གཟུང་ཕྱིར། །
ཐུན་མོང་ཐེག་པར་རྣམ་པར་བཅས་པའི་ཁྲིམས། ། རང་གིས་བསྒྲུབ་པར་ནུས་བཞིན་ཡུལ་ལས་ནི། ། ཆོ་གའི་ཡན་ལག་ཕུན་ཚོགས་ཀྱིས་བླངས་པ། ། མཐོང་དང་མ་མཐོང་སྲིད་པའི་སྡུག་བསྔལ་གྱིས། ། རྣམ་པར་འཇིགས་དང་ཕ་རོལ་གཟིགས་པ་ཡི། ། འཕགས་པའི་ཚོགས་ཀྱི་ཐུགས་ཀྱིས་བས་འགྱུར་ཞེས། ། ངོ་ཚས་བསྡམས་ཏེ་ཚུལ་བཞིན་བསྲུང་བགྱིས་ན། ། མཐོང་དང་མ་མཐོང་སྲིད་པའི་བདེ་བ་དང༌། ། རྣམ་གྲོལ་ཡོན་ཏན་ཀུན་གྱི་གཞིར་འགྱུར་ལ། ། ལྷ་དང་མི་ཡི་མཆོད་པའི་གནས་འགྱུར་ཞིང༌། །
སངས་རྒྱས་ལས་ཀྱང་བསྔགས་པ་ཐོབ་པར་འགྱུར། ། ཞེས་གསུངས་ལ། ཐུབ་པ་སངས་རྒྱས་ཀྱིས་དང་པོའི་ལས་ཅན་ནི་ཉན་ཐོས་དང་རང་སངས་རྒྱས་ཀྱི་རིགས་ཡིན་ཏེ། ལྷས་བལྟས་ཞེས་བྱ་བའི་འཇིག་རྟེན་གྱི་ཁམས་ནས། རལ་པ་ཅན་གྱི་བྱང་ཆུབ་སེམས་དཔའ་རབ་ཏུ་མང་པོ་སངས་རྒྱས་ཀྱི་ཞིང་འདིར་ལྷགས་ཏེ། བཅོམ་ལྡན་འདས་ཀྱི་འཁོར་གྱི་དཀྱིལ་འཁོར་ལ་རྣམ་པར་བལྟས་ཏེ། བཅོམ་ལྡན་འདས་ལ་གསོལ་པ། བཅོམ་ལྡན་འདས་ཀྱི་འཁོར་འདི་ན་ཉན་ཐོས་དང་རང་སངས་རྒྱས་རབ་ཏུ་མང་ངོ་ཞེས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། ཁྱེད་ཀྱི་སངས་རྒྱས་ཀྱི་ཞིང་དེ་ན་གནས་པ་རྣམས་ནི་དར་ལ་བབ་པ་བྱང་ཆུབ་སེམས་དཔའ་ཤ་སྟག་ཡིན་ལ།
ངའི་སངས་རྒྱས་ཀྱི་ཞིང་འདི་ན། བྱིས་པ་ལས་དང་པོ་པ་མང་བའི་ཕྱིར། ཉན་ཐོས་ཀྱི་འཁོར་རབ་ཏུ་མང་ངོ༌། ། ཞེས་གསུངས་སོ། ། དགོས་པ་ཉན་ཐོས་དང་རང་སངས་རྒྱས་ཀྱི་རིགས་ཅན་དེ་དག་རྗེས་སུ་གཟུང་བའི་ཕྱིར། ཐུན་མོང་གི་ཐེག་པ་འདུལ་བའི་སྡེ་སྣོད་ལས་རྣམ་པར་བཅས་པའི་ཁྲིམས་ནི་དགག་པ་དང་སྒྲུབ་པ་དང་གནང་བ་སྟེ་རྗེས་སུ་བཅས་པ་དང་བཅས་པའོ། ། ངོ་བོ་བསྙེན་གནས་དང༌། དགེ་བསྙེན་དང༌། དགེ་ཚུལ་དང༌། དགེ་སློང་ལ་སོགས་པ་ཚུལ་རང་གིས་ཇི་ལྟར་བསྒྲུབ་པར་ནུས་པ་བཞིན་དུ།
ཡུལ་མཁན་པོ་དང༌། སློབ་དཔོན་དང༌། དགེ་འདུན་ལ་སོགས་པ་ལས་ཆོ་ག་སྐྱབས་སུ་འགྲོ་བ་དང༌། གསོལ་བ་དང༌། བཞིའི་ལས་ལ་སོགས་པ་ཕུན་སུམ་ཚོགས་པ་ལས་བླང་བར་བྱ་བ་ཡིན་ཏེ། ཡང་དག་པར་བླངས་པ་བརྡ་ལས་བྱུང་བའི་ཚུལ་ཁྲིམས་ཡིན་པའི་ཕྱིར་རོ། ། འདུལ་བ་མདོ་ལས་ཀྱང༌། ཆོ་ག་ལས་འདས་ན་ལས་མི་འཆགས་སོ་ཞེས་གསུངས་སོ། ། ཇི་ལྟར་བསྒྲུབ་པར་ནུས་པ་བཞིན་ལེན་པར་ཡང༌། སྨན་གྱི་བླ་བཻ་ཌཱུརྻ་འོད་ཀྱི་རྒྱལ་པོའི་མདོ་ལས།
གང་དག་བསླབ་པའི་གཞི་ལྔ་པོ་དག་འཛིན་པ་དང༌། གང་དག་བསླབ་པའི་གཞི་བཅུ་པོ་དག་འཛིན་པ་དང༌། གང་དག་བསླབ་པའི་གཞི་བཞི་བརྒྱ་པོ་དག་འཛིན་པ་དང༌། ཁྱིམ་གྱི་ནང་ནས་བྱུང་བའི་དགེ་སློང་གང་དག་བསླབ་པའི་གཞི་ཉིས་བརྒྱ་ལྔ་བཅུ་པོ་དག་འཛིན་པ་དང༌། དགེ་སློང་མ་དག་བསླབ་པའི་གཞི་ལྔ་བརྒྱ་པོ་དག་འཛིན་པ་སྟེ། ཞེས་པ་དང༌། ཡང་དེ་ཉིད་ལས། དད་པའི་རིགས་ཀྱི་བུའམ་རིགས་ཀྱི་བུ་མོ་དག་གང་དག་གིས་ཡན་ལག་བརྒྱད་དང་ལྡན་པའི་བསྙེན་གནས་ལ་ཉེ་བར་གནས་ཏེ། ལོ་གཅིག་གམ། ཟླ་བ་གསུམ་དུ་བསླབ་པའི་གཞི་རྣམས་འཛིན་ཞིང་ཞེས་གསུངས་སོ། །
བསྒྲུབ་པར་མི་ནུས་བཞིན་དུ་ཁས་ཆེར་བླངས་ན་ཉམས་ནས་སྡུག་བསྔལ་གྱི་རྒྱུར་འགྱུར་བ་ཡིན་ཏེ། ཏིང་ངེ་འཛིན་རྒྱལ་པོ་ལས། ཚུལ་ཁྲིམས་འཆལ་པ་ངན་འགྲོར་དེ་འགྲོ་སྟེ། ། དེ་ལ་ཐོས་པ་མང་པོས་སྐྱོབ་མི་ནུས། ། ཞེས་གསུངས་སོ། ། རྒྱུ་གང་གིས་ཤེ་ན། མཐོང་བ་ཚེ་འདིའི་སྡུག་བསྔལ་དང༌། མ་མཐོང་བ་འཇིག་རྟེན་ཕྱི་མར་ངན་སོང་གསུམ་ལ་སོགས་པའི་སྡུག་བསྔལ་གྱིས་རྣམ་པར་འཇིགས་པ་དང༌། མདོ་སྡེ་རྒྱན་ལས། སངས་རྒྱས་རྣམས་ནི་མངོན་སུམ་སྤྱན། །
བསྟན་པ་བདག་ཀྱང་སྲུང་བར་མཛད། ། དུས་ལའང་ཡེ་ཤེས་མ་བསྒྲིབས་པར། ། དེ་ཕྱིར་བཏང་སྙོམས་མི་རུང་ངོ༌། ། ཞེས་གསུངས་པ་དང༌། སྤྱོད་འཇུག་ལས་ཀྱང༌། སངས་རྒྱས་བྱང་ཆུབ་སེམས་དཔའ་རྣམས། ། ཀུན་ཏུ་ཐོགས་མེད་གཟིགས་པར་ལྡན། ། དེ་དག་རྣམས་ཀྱི་སྤྱན་སྔར་ནི། ། རྟག་པར་བདག་ནི་འཁོད་དོ་ཞེས། ། ཞེས་གསུངས་པས།
ཕ་རོལ་གཟིགས་པའི་འཕགས་པའི་ཚོགས་ཀྱི་ཐུགས་ཀྱིས་བས་ཏེ། ཁྲེལ་བར་འགྱུར་རོ་སྙམ་དུ་ངོ་ཚས་དབང་པོའི་སྒོ་བསྡམས་ཏེ་ཇི་ལྟར་བླངས་པ་ཚུལ་བཞིན་བསྲུང་བར་བགྱིས་ན། མཐོང་ཆོས་ཀྱི་འབྲས་བུ་ཚེ་འདི་ལ་ཚེ་རིང་བ་དང་ལོངས་སྤྱོད་ཆེ་བ་ལ་སོགས་པ་དང༌། མ་མཐོང་བ་སྐྱེ་བ་ཕྱི་མ་ལ་མཐོ་རིས་ཀྱི་བདེ་བ་ཐོབ་པ་ཡིན་ཏེ། མདོ་ལས། ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང༌། ། ཚུལ་ཁྲིམས་ལྡན་པ་གནོད་མེད་གཞན་ཅི་སྨོས། ། ཞེས་པ་དང༌། འདི་ནི་བཟང་འགྲོར་འགྲོ་བ་ཡི། ། ངེས་པའི་ཆུ་ལོན་ཟམ་པ་ཡིན། །
ཞེས་པ་ལ་སོགས་པ་རྒྱ་ཆེར་གསུངས་སོ། ། སྲིད་པའི་བདེ་བ་ཐོབ་པར་མ་ཟད་ཀྱི། ཞི་བ་རྣམ་པར་གྲོལ་བའི་ཡོན་ཏན་མ་ལུས་པའི་གཞིར་ཡང་འགྱུར་ཏེ། གཞི་ཚུལ་ཁྲིམས་རྣམ་པར་དག་པའི་སེམས་གནོང་འགྱོད་མེད་ཅིང་རྣལ་དུ་ཕེབས་པ་ལས་ཞི་གནས་ཏིང་ངེ་འཛིན་སྐྱེ་ཞིང༌། ཞི་གནས་ལས་ལྷག་མཐོང་ཤེས་རབ་སྐྱེ་ལ། ལྷག་མཐོང་གིས་ཉོན་མོངས་པ་སྤོང་བར་བྱེད་དོ། ། ཉོན་མོངས་པ་སྤངས་པས་འཁོར་བའི་སྡུག་བསྔལ་མི་འབྱུང་སྟེ། དེ་ཉིད་ཀྱིས་འཆིང་བ་མཐའ་དག་ལས་རྣམ་པར་གྲོལ་བ་ཐོབ་པ་ཡིན་ནོ། ། དེ་ལྟར་ཡིན་པ་ཡང་སློབ་དཔོན་ཞི་བ་ལྷས། ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་སྤོང་བར་ཤེས་གྱིས་ལ། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་གསུངས་སོ། ། སུམ་བརྒྱ་པ་ལས་ཀྱང༌། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང༌། ། འཇིག་ཚོགས་ལྟ་བ་གདོན་གྱི་རྩ་བ་འཇོམས། ། དཔལ་འབྱོར་པ་དང་མེ་ཏོག་མདའ་ཅན་འཇོམས། ། ཅེས་གསུངས་སོ། ། ལྷ་དང་མིའི་མཆོད་པའི་གནས་སུ་ཡང་འགྱུར་བ་ཡིན་ཏེ།
སློབ་དཔོན་མ་ཏི་ཙི་ཏྲས། ཁྱོད་ནི་ཉན་ཐོས་སྲེད་བྲལ་ཞིང༌། ། ཡ་མཚན་འཛིན་པ་ཆེད་རྣམས་ལ། ། ལྷ་རྣམས་ཐལ་སྦྱོར་སྨོན་བགྱིད་ཅིང༌། ། ཡ་མཚན་ཆེ་བ་ལྟ་བུར་མཆོད། ། ཅེས་སོ། ། ལྷ་དང་མིས་མཆོད་པར་ཡང་མ་ཟད་དེ། ། དེ་ཕྱིར་སྟོན་པས་ཚུལ་ཁྲིམས་རབ་བསྔགས་བཤད། ། ཚུལ་ཁྲིམས་ལྡན་པའི་དགེ་སློང་འོད་དང་ལྡན། ། ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། །
ཅེས་པ་ལ་སོགས་པ་སངས་རྒྱས་ལས་ཀྱང་བསྔགས་པ་ཐོབ་པར་འགྱུར་བ་ཡིན་ནོ། ། དེ་ལྟར་ལུས་ངག་གི་སྤྱོད་པ་གཙོ་བོར་སྟོན་པ་ཉན་ཐོས་ཀྱི་སྡེ་སྣོད་ལས་འབྱུང་བའི་བསླབ་པ་ལ་བསླབ་དགོས་པར་བསྟན་ནས། སེམས་ཀྱི་སྤྱོད་པ་གཞན་གྱི་དོན་གཙོ་བོར་སྟོན་པ་བྱང་ཆུབ་ཀྱི་སེམས་ལ་སློབ་དགོས་པར་སྟོན་པ། སྲིད་གསུམ་འདི་དག་སྡུག་བསྔལ་འབའ་ཞིག་སྟེ། ། མྱ་ངན་འདས་པའང་ཞི་བ་ཙམ་དུ་ཟད། ། དེ་ཕྱིར་འཁོར་དང་མྱ་ངན་འདས་པ་ལ། ། སྨོན་པ་སྙིང་རྗེའི་ཡུལ་དུ་བལྟས་ནས་དེས། ། ཞེས་པ་འདིས་སེམས་བསྐྱེད་པའི་རྒྱུ་དང་པོ་བསྟན་ཏེ། མགོན་པོ་བྱམས་པས། འགྲོ་ལྔ་དག་ན་བདེ་བ་མེད། །
མི་གཙང་བ་ལ་དྲི་ཞིམ་མེད། ། ཅེས་པའི་ཚུལ་གྱིས་འདོད་པ་དངོས་སུ་སྤྱོད་ཅིང་སྡུག་བསྔལ་གྱི་རྒྱུ་འབྲས་གཉིས་ཀ་ལ་གནས་པའི་འདོད་ཁམས་པ་དང༌། འདོད་པ་ལ་དངོས་སུ་མི་སྤྱོད་ཀྱང་སྡུག་བསྔལ་གྱི་རྒྱུ་ལ་གནས་པའི་གཟུགས་ཁམས་པ་དང༌། གཟུགས་མེད་པ་འདི་དག་སྡུག་བསྔལ་འབའ་ཞིག་ཡིན་ཏེ། སློབ་དཔོན་མ་ཏི་ཙི་ཏྲས། ཁྱོད་ཀྱི་ཆོས་ལ་མི་ཕྱོགས་པའི། ། སྐྱེ་བོ་གཏི་མུག་གིས་ལྡོངས་པ། ། སྲིད་རྩེའི་བར་དུ་སོང་ནས་ཀྱང༌། ། སྡུག་བསྔལ་རབ་འབྱུང་སྲིད་པ་སྒྲུབ། ། ཅེས་སོ། །
དེ་ལྟ་ན་བདེ་བ་དང་བཏང་སྙོམས་ཀྱི་ཚོར་བ་མེད་དམ་ཞེ་ན། བདེ་བའི་གནས་སྐབས་ན་ཡང༌། ། ནམ་ཞིག་འདི་དང་བྲལ་བར་འགྱུར་རོ། ། སྙམ་དུ་འགྱུར་བའི་སྡུག་བསྔལ་ཡོད་པའི་ཕྱིར་རོ། ། གཞན་ཡང་འདུས་བྱས་ཐམས་ཅད་ལ་མི་རྟག་པས་ཁྱབ་པས་ཁྱབ་པ་འདུ་བྱེད་ཀྱི་སྡུག་བསྔལ་གྱིས་ཁྱབ་ཀྱང་སོ་སོ་སྐྱེ་བོ་ལ་མ་གསལ་བ་ཡིན་ཏེ། འདུ་བྱེད་སྡུག་བསྔལ་སྤུ་དང་འདྲ། ། བྱིས་པ་རྣམས་ནི་ལག་མཐིལ་འདྲ། ། འཕགས་པའི་སྐྱེ་བོ་མིག་དང་འདྲ། ། དེ་ཕྱིར་བྱིས་པས་མི་མཐོང་ངོ༌། ། ཞེས་སོ། །
སྡུག་བསྔལ་མེད་པ་ནི་ཉན་ཐོས་དང་རང་སངས་རྒྱས་ལ་ཡང་ཡོད་པའི་ཕྱིར་དེའི་ལམ་ཡང་བསྒྲུབ་བྱ་ཡིན་ནམ་ཞེ་ན། མྱ་ངན་འདས་པའང་སྡུག་བསྔལ་རགས་པ་ཉེ་བར་ཞི་བ་ཙམ་དུ་ཟད་ཀྱི། ཡིད་ཀྱི་རང་བཞིན་གྱི་ལུས་དང་དེའི་རྒྱུ་མ་རིག་པའི་བག་ཆགས་ཀྱིས་མ་སྤངས་པས་ན་བདེ་བ་ཆེན་པོའི་གོ་འཕང་མ་བརྙེས་པའི་ཕྱིར། ཐེག་པ་ཆེན་པོའི་སྙིང་རྗེའི་གནས་ཡིན་ཏེ། དཔལ་ཕྲེང་སེང་གེའི་ང་རོའི་མདོ་ལས། བཅོམ་ལྡན་འདས་དཔེར་ན་ལེན་པའི་རྐྱེན་ཅན་གྱི་ཟག་པ་དང་བཅས་པའི་ལས་ཀྱི་རྒྱུ་ལས་བྱུང་བའི་སྲིད་པ་གསུམ་འབྱུང་བ་དེ་བཞིན་དུ། བཅོམ་ལྡན་འདས་མ་རིག་པའི་བག་ཆགས་ཀྱི་ས་པའི་རྐྱེན་ཅན་གྱི་ཟག་པ་མེད་པའི་ལས་ཀྱི་རྒྱུ་ལས་བྱུང་བའི་དགྲ་བཅོམ་པ་དང་རང་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། བཅོམ་ལྡན་འདས་མ་རིག་པའི་བག་ཆགས་ནི་ས་གསུམ་པོ་འདི་དག་ཏུ་ཡིད་ཀྱི་རང་བཞིན་གྱི་ལུས་གསུམ་པོ་འདི་དག་འབྱུང་བ་དང༌། ཟག་པ་མེད་པའི་ལས་མངོན་པར་སྒྲུབ་པའི་རྐྱེན་ལགས་སོ། ། ཞེས་རྒྱ་ཆེར་གསུངས་ལ།
མགོན་པོ་བྱམས་པས་ཀྱང༌། ཆེར་འོས་སེམས་བསྐྱེད་སྤངས་པའི་སྐྱེ་བོ་དག ། གཞན་དོན་སེམས་དང་དེ་ཡི་ཐབས་རྙེད་དང༌། ། དགོངས་ཆེན་དོན་དང་དེ་ཉིད་མཆོག་མཐོང་བས། ། བདེ་བ་དེ་སྤངས་ཞི་བར་འགྲོ་བར་འགྱུར། ། ཞེས་གསུངས་སོ། ། དེས་ན་ཞི་བ་དེ་དོན་དུ་མི་གཉེར་ཞིང༌། སྙིང་རྗེ་བསྒོམ་པ་ཡིན་ཏེ། བྱམས་པས། སྙིང་རྗེས་ཟིན་པའི་བརྩེར་ལྡན་རྣམས། །
ཞི་ལའང་ཡིད་ནི་མི་གནས་ན། ། འཇིག་རྟེན་བདེ་དང་རང་སྲོག་ལ། ། ཆགས་པར་འགྱུར་བ་སྨོས་ཅི་དགོས། ། ཞེས་པ་དང༌། དེ་བཞིན་གཤེགས་པ་དེ་ནི་དེར་བཞུགས་ནས། ། རི་དབང་མཐོ་སྟེང་བཞུགས་བཞིན་འགྲོ་ལ་གཟིགས། ། ཞི་ལ་མངོན་དགའི་འགྲོ་ལའང་ཐུགས་བརྩེ་ན། ། སྲིད་ལ་མངོན་དགའི་སྐྱེ་བོ་གཞན་ཅི་སྨོས། ། ཞེས་གསུངས་སོ། ། དེའི་ཕྱིར་བདེ་བ་མེད་ཅིང་སྡུག་བསྔལ་བའི་འཁོར་བ་དང་སྡུག་བསྔལ་རགས་པ་སྤངས་ཀྱང༌།
བདེ་བ་ཆེན་པོའི་གོ་འཕང་མ་ཐོབ་པའི་ཞི་བ་མྱ་ངན་ལས་འདས་པ་ལ་སྨོན་པ་གང་ཡིན་པ་དེ་ཐམས་ཅད་སྙིང་རྗེའི་ཡུལ་དུ་བལྟ་བར་བྱའོ། ། སེམས་བསྐྱེད་པའི་རྒྱུ་གཉིས་པ་སྟོན་པ། སྡུག་བསྔལ་མེད་པས་སྡུག་བསྔལ་ཀུན་སེལ་དང༌། ། བདེ་ཆེན་བརྙེས་པས་བདེ་བ་ཀུན་སྩོལ་བ། ། སངས་རྒྱས་ཁོ་ན་ཡིན་ཞིང་དེ་ཡང་ནི། ། བདག་འདྲ་བ་ལས་འབྱུང་ཞིང་དེ་ཡི་ཐབས། ། བསྒྲུབ་པར་ནུས་པ་དེ་སླད་བདག་གིས་ཀྱང༌། ། སངས་རྒྱས་ངེས་པར་ཐོབ་པར་བྱའོ་ཞེས། ། དོན་གཉེར་ཞེས་བྱ་བ་འདི་ཡིན་ཏེ། རང་སྡུག་བསྔལ་མེད་པས་གཞན་གྱི་སྡུག་བསྔལ་ཀུན་སེལ་བ་དང༌།
རང་བདེ་བ་ཆེན་པོའི་གོ་འཕང་བརྙེས་ནས་གཞན་ལ་བདེ་བའི་མཆོག་ཀུན་སྩོལ་བ་དེ་ནི་སངས་རྒྱས་ཁོ་ན་ཡིན་ཞིང༌། དེ་ལྟ་བུའི་སངས་རྒྱས་བདག་གིས་ཀྱང་ངེས་པར་ཐོབ་པར་བྱའོ་ཞེས་དོན་དུ་གཉེར་བར་བགྱིའོ། ། ཞེས་གསུངས་པ་ནི་ཡུལ་གྱི་མདུན་དུ་ཁས་བླངས་པར་བསྟན་པ་ཡིན་ནོ། ། སངས་རྒྱས་ཐོབ་པ་ལ་དགོས་པ་ཆེ་མོད་ཀྱང༌། བདག་འདྲ་བས་བསྒྲུབ་པར་མི་ནུས་སོ་སྙམ་ན་སངས་རྒྱས་དེ་ཡང་ནི་བདག་འདྲ་བ་ལས་བྱུང་ཞིང་དེའི་ཐབས་ལམ་ཉམས་སུ་བླངས་པས་འབྲས་བུ་སྤངས་པ་དང༌། རྟོགས་པ་ཕུན་སུམ་ཚོགས་པར་བསྒྲུབ་པར་ནུས་པ་དེའི་ཕྱིར་རོ། ། སྤངས་པ་ཕུན་སུམ་ཚོགས་པ་བསྒྲུབས་པར་ནུས་པར་མ་གྲུབ་སྟེ་དྲི་མ་སེམས་ཀྱི་རང་བཞིན་ཡིན་པས་སྤང་བར་མི་ནུས་པའི་ཕྱིར་དང༌། གལ་ཏེ་སྤང་ནུས་ཀྱང་སྤོང་བའི་ཐབས་མི་ཤེས་པའི་ཕྱིར་དང༌། ལུས་ཀྱི་དྲི་མ་དང་འདྲ་སྟེ་སྤངས་ཀྱང་སླར་འབྱུང་བའི་ཕྱིར་རོ་ཞེ་ན། མ་ཡིན་ཏེ།
སེམས་ཀྱི་རང་བཞིན་འོད་གསལ་བ་ཡིན་པའི་ཕྱིར་དང༌། རྒྱུ་སྤང་བའི་ཕྱིར་དང༌། དྲི་མའི་རྒྱུ་མི་ཤེས་པ་ཡིན་ཞིང་དེའི་གཉེན་པོ་ཤེས་རབ་ཡིན་ལ་དེ་གོམས་པས་སྤང་བའི་ཕྱིར་རོ། ། རྣམ་འགྲེལ་ལས། རྒྱུ་ཡོད་ཕྱིར་དང་རྒྱུ་ཡི་ནི། ། གཉེན་པོས་གོམས་པས་ཟད་ཕྱིར་དང༌། ། རྒྱུ་ཡི་རང་བཞིན་ཤེས་པ་ཡིས། ། དེ་ཤེས་པ་ཡང་གྲུབ་པ་ཡིན། ། ཞེས་སོ། ། རྟོགས་པ་ཕུན་སུམ་ཚོགས་པ་ཡང་བསྒྲུབ་པར་ནུས་པ་ཡིན་ཏེ།
སྟོང་ཉིད་གོམས་པ་སེམས་ཀྱི་ཆོས་མིན་པས། ། གོམས་ན་མཐའ་མེད་དུ་འགྱུར་བའི་ཕྱིར་རོ། ། ཚད་མ་རིགས་པའི་གཏེར་ལས། ཐབས་དང་ཤེས་རབ་ལེགས་སྦྱངས་པས། ། ཕན་ཚུན་རྒྱུ་དང་རྐྱེན་གྱུར་པས། ། ཇི་ལྟ་བ་དང་ཇི་སྙེད་པའི། ། ཡེ་ཤེས་གཟིགས་པ་འགྲུབ་པར་འགྱུར། ། ཞེས་གསུངས་སོ། ། དེ་ལྟར་སེམས་ཅན་ལ་སྙིང་བརྩེ་བ་དང༌། སངས་རྒྱས་འདོད་པ་སྟེ་རྒྱུ་གཉིས་ཀྱིས་དོན་དུ་གཉེར་ལ་སེམས་བསྐྱེད་པར་བྱའོ། །
ཞེས་ཡོངས་གཅོད་བསྒྲུབ་པའི་སྒོ་ནས་སེམས་བསྐྱེད་པར་གསུངས་ནས་རྣམ་གཅད་དགག་པའི་སྒོ་ནས་སྟོན་པ། མི་ཞུམ་སྒྱིད་ལུག་མེད་པ་ཡི། ། གཡོ་མེད་བྱང་ཆུབ་སེམས་མཆོག་སྒོམ་པར་བགྱི་ཞེས་གསུངས་པ་སྟེ། དེ་ལྟར་འབད་ན་གྲོལ་བ་ཙམ་བསྒྲུབ་པར་ནུས་ཀྱང་སངས་རྒྱས་བསྒྲུབ་པར་མི་ནུས་ཏེ། དུས་བསྐལ་པ་གྲངས་མེད་པ་གསུམ་དུ་བསོད་ནམས་དང་ཡེ་ཤེས་ཀྱི་ཚོགས་བསག་དགོས་པའི་ཕྱིར་དང༌། སེམས་ཅན་གྲངས་མེད་པའི་དོན་བྱ་དགོས་པའི་ཕྱིར་དང༌། ཤེས་བྱ་མཐའ་མེད་ཤེས་དགོས་ལ། དེ་ལ་ཆོས་ཚིག་རེའི་དོན་དུ་ཡང་སྟོང་གསུམ་མེ་ལྕེ་གཅིག་ཏུ་གྱུར་པ་ལས་བརྒལ་བ་ལ་སོགས་པའི་དཀའ་བ་སྤྱད་པར་མི་ནུས་སོ་སྙམ་པ་ནི་ཞུམ་པ་ཡིན་ལ། དེ་ལས་བཟློག་སྟེ། སྤྱོད་འཇུག་ལས།
གལ་ཏེ་སེམས་ཅན་མིར་གྱུར་པ། ། ཚད་མེད་སྐད་ཅིག་རེ་རེ་ལ། ། རྫོགས་པའི་བྱང་ཆུབ་ཐོབ་བྱའི་ཕྱིར། ། ཞུམ་པ་དང་དུ་བླང་མི་བྱ། ། ཞེས་གསུངས་ཤིང༌། སློན་དཔོན་ཙནྡྲ་གོ་མིས་ཀྱང༌། ཉེ་དུ་འབྲེལ་པ་འཁོར་བའི་ནང་དུ་ཆུད་གྱུར་ཅིང༌། ། གློང་གི་ནང་དུ་ཆུད་པ་ལྟ་བུར་གྱུར་པ་ལ། ། སྐྱེ་ཤི་འཕོས་པས་ངོ་མ་ཤེས་པ་དེ་བོར་ནས། ། དེ་ལས་བདག་ཉིད་གཅིག་ཐར་བྱེད་ན་ཁྲེལ་ཡོད་མིན། །
ཞེས་གསུངས་ལ། སེམས་ཅན་གྲངས་མེད་པའི་དོན་བྱ་དགོས་པ་ཉིད་ཀྱིས། ཚོགས་མྱུར་དུ་འདུམས་པར་འགྱུར་བ་ཡིན་ཏེ། སེམས་ཅན་མཐའ་མེད་ཀྱི་དོན་བྱས་པས་དགེ་བའི་རྩ་བ་ཡང་མཐའ་མེད་འབྱུང་བའི་ཕྱིར་རོ། ། དེ་སྐད་དུ་ཡང་སློབ་དཔོན་ཞི་བ་ལྷས། འདི་ནི་བྱང་ཆུབ་སེམས་སྟོབས་ཀྱིས། ། སྔོན་གྱི་སྡིག་པ་ཟད་བྱེད་ཅིང༌། ། བསོད་ནམས་རྒྱ་མཚོའི་རྒྱུ་བྱེད་ཕྱིར། ། ཉན་ཐོས་རྣམ་པས་མཆོག་ཏུ་བཤད། ། ཅེས་གསུངས་སོ། །
དུས་བསྐལ་པ་གྲངས་མེད་གསུམ་དུ་ཚོགས་བསོགས་པ་ཡང༌། བྱང་ཆུབ་སེམས་དཔའ་སེམས་ཅན་གྱི་དོན་དུ་བློ་སྦྱངས་པས་ཡུན་རིང་བ་མ་ཡིན་ཏེ། ལིཙྪ་བྱི་དྲི་མ་མེད་པར་གྲགས་པས་བསྟན་པ་ལས། འཁོར་བ་བསྡུས་པས་འདུལ་བའི་བྱང་ཆུབ་སེམས་དཔའ་ལ་ནི་བསྐལ་པ་ལ་ཡང་ཞག་བདུན་གྱི་སྣང་བ་སྐྱེ་ལ། འཁོར་བ་རྒྱས་པས་འདུལ་བའི་བྱང་ཆུབ་སེམས་དཔའ་ལ་ནི་ཞག་བདུན་ལའང་བསྐལ་པའི་སྣང་བ་སྐྱེ་ཞེས་སོ། ། གཞན་ཡང་ཚོགས་ལམ་ཆེན་པོ་ནས་རྫུ་འཕྲུལ་གྱི་རྐང་པ་བཞིས་རྩེ་ཞིང༌། སྦྱོར་ལམ་ནས་ངན་སོང་དུ་མི་ལྟུང༌། མཐོང་ལམ་ནས་སོ་སོའི་སྐྱེ་བོར་མི་ལྡོག་པ་ལ་སོགས་པ་རིམ་གྱིས་ཡོན་ཏན་དུ་མས་དགའ་ཞིང་སྡུག་བསྔལ་མེད་པའི་ལམ་ལ་གནས་པར་འགྱུར་བས་ཡུན་རིང་པོ་ཅིའི་ཕྱིར་སྐྱོན་ཡིན། སློབ་དཔོན་ཞི་བ་ལྷས་ཀྱང༌། དེ་བས་སྐྱོང་ལ་ཀུན་སེལ་བའི། །
བྱང་ཆུབ་སེམས་ཀྱི་རྟར་ཞོན་ནས། ། བདེ་ནས་བདེ་བར་འགྲོ་བ་ལ། ། སེམས་ཤེས་སུ་ཞིག་སྒྱིད་ལུག་བྱེད། ། ཅེས་གསུངས་སོ། ། ཕྱོགས་བཅུའི་སངས་རྒྱས་ཀྱི་ཞིང་ན་ཡང༌། མིག་རྣམ་པར་དག་པས་བལྟས་ན་སེམས་དང་པོ་བསྐྱེད་པ་དང༌། སྤྱོད་པ་སྤྱད་པའི་བྱང་ཆུབ་སེམས་དཔའ་བསམ་གྱིས་མི་ཁྱབ་པ་ཡོད་པའི་ནང་ནས་བདག་གཅིག་པུ་ཅི་སྟེ་དམན། སྤྱོད་འཇུག་ལས་ཀྱང༌། སྦྲང་བུ་ཤ་སྦྲང་བུང་བ་དང༌། ། དེ་བཞིན་སྲིན་བུར་གང་གྱུར་པ། །
དེས་ཀྱང་བརྩོན་པའི་སྟོབས་བསྐྱེད་ན། ། བྱང་ཆུབ་ཐོབ་དཀའ་བླ་མེད་འཐོབ། ། ཅེས་གསུངས་སོ། ། ཆོས་ཀྱི་དོན་དུ་དཀའ་བ་སྤྱོད་པ་དང༌། མགོ་དང་རྐང་ལག་སྦྱིན་པ་ལ་སོགས་པ་ཡང་གཏོང་བ་དང༌། བཤེས་གཉེན་བསྟེན་པ་དང༌། ཞེས་པ་ཐོབ་པའི་སྤྱོད་པ་ཡིན་ལ་དེ་ཡང་ས་མ་ཐོབ་པའི་གནས་སྐབས་ཀྱི་ཟས་ཁམ་རེ་སྦྱིན་པས་འབད་པ་ཆུང་བ་ཡིན་ཏེ། ཐོག་མ་མེད་པ་ནས་ལུས་དུ་མ་ཐོབ་ཀྱང༌། བྱང་ཆུབ་ཀྱི་རྒྱུར་མ་གྱུར་ལ། ལུས་འདི་ནི་ངེས་པ་ཁོ་ནར་བྱང་ཆུབ་ཀྱི་རྒྱུར་འགྱུར་བས།
རྙེད་པའི་མཆོག་རྙེད་དོ་སྙམ་དུ་རྟོགས་པའི་ཕྱིར་རོ། ། འཕགས་པ་བརྒྱད་སྟོང་པ་ལས་ཀྱང༌། བདག་གིས་སེམས་ཅན་འདི་དག་ཡོངས་སུ་མི་གཏང༌། བདག་གིས་སེམས་ཅན་འདི་དག་ཐམས་ཅད་སྡུག་བསྔལ་གྱི་ཕུང་པོ་དཔག་ཏུ་མེད་པ་ལས་བསྒྲལ་བར་བྱའོ། ། བདག་གི་ལུས་བརྒྱར་གཏུབས་ཀྱང་ཆུང་ངུ་ན། བདག་གིས་གནོད་སེམས་ཀྱང་མི་བསྐྱེད་དོ་སྙམ་དུ། དེ་ལྟར་བྱང་ཆུབ་སེམས་དཔས་སེམས་བསྐྱེད་པར་བྱའོ། ། གལ་ཏེ་སེམས་དེ་ལྟར་གནས་ན་དཀའ་བ་བྱེད་པའི་འདུ་ཤེས་སྤྱོད་པ་མ་ཡིན་ནོ། ། དཀའ་བ་བྱེད་པའི་འདུ་ཤེས་སུ་གནས་པ་མ་ཡིན་ནོ་ཞེས་གསུངས་སོ། ། སློབ་དཔོན་ཞི་བ་ལྷས་ཀྱང༌།
ཚོད་མ་ལ་སོགས་སྦྱིན་པ་ལའང༌། ། འདྲེན་པས་ཐོག་མར་སྦྱོར་བར་མཛད། ། དེ་ལ་གོམས་ནས་ཕྱི་ནས་ནི། ། རིམ་གྱིས་རང་གི་ཤ་ཡང་གཏོང༌། ། གང་ཚེ་རང་གི་ལུས་ལ་ནི། ། ཚོད་སོགས་ལྟ་བུའི་བློ་སྐྱེས་པ། ། དེ་ཚེ་ཤ་ལ་སོགས་གཏོང་བ། ། དེ་ལ་དཀའ་བ་ཅི་ཞིག་ཡོད། ། ཅེས་གསུངས་སོ། ། སྒྱེད་ལུག་པ་ནི།
གྲོགས་ངན་པ་དང༌། སྡུག་བསྔལ་མྱོང་བ་ལ་སོགས་པའི་རྒྱུས་ཡིད་བྱུང་ཞིང་ལམ་བསྒྲུབ་པའི་གེགས་སུ་གྱུར་པ་ཡིན་ལ། ཞི་བ་ལྷས། ཉ་པ་ཞིང་བ་གདོལ་པའི་རིགས་དག་གིས། ། རང་གི་འཚོ་བ་ཙམ་ཞིག་གཉེར་བས་ཀྱང༌། ། གྲང་དང་ཚ་ལ་སོགས་པའི་གནོད་བཟོད་ན། ། འགྲོ་ལ་བདེ་ཕྱིར་བདག་ལྟ་ཅིས་མི་བཟོད། ། ཅེས་པའི་ཚུལ་གྱིས་སྒྱིད་ལུག་པ་མེད་པ་སྟེ་གོང་དུ་བསྟན་པའི་སྲིད་པ་དང་ཞི་བའི་ཆོས་ཀྱིས་གཡོ་བ་མེད་པར་བརྟན་པ་ཡིན་ཏེ། མདོ་སྡེ་རྒྱན་ལས། བརྟན་པ་གྲོགས་ངན་སྡུག་བསྔལ་དང༌། །
ཟབ་མོ་ཐོས་པས་མི་གཡོས་སོ། ། ཞེས་གསུངས་སོ། ། བྱང་ཆུབ་ནི་དྲི་མ་གདོད་ནས་ཟད་པ་དང༌། སྐྱེ་བ་མེད་པ་ལས་དེ་ལྟར་ཤེས་པའི་ཡེ་ཤེས་ཡིན་ཏེ། བྱམས་པས། དྲི་མ་ཟད་དང་མི་སྐྱེ་བའི། ། ཡེ་ཤེས་བྱང་ཆུབ་ཅེས་བརྗོད་དོ། ། ཞེས་འབྱུང་ངོ༌། ། བྱང་ཆུབ་ཀྱི་སེམས་དེ་ནི་སངས་རྒྱས་ཕལ་པོ་ཆེའི་མདོ་ལས། བྱང་ཆུབ་ཀྱི་སྨོན་པ་ཡང་དཀའ་ན་འཆའ་བ་ལྟ་ཅི་སྨོས།
ཞེས་འབྱུང་བས་གཉིས་ཡིན་ལ། དེ་ལ་ཡང་ཆོས་ཀྱི་རྗེའི་ཞལ་སྔ་ནས་བྱང་ཆུབ་ཐོབ་པར་བྱའོ་སྙམ་དུ་སེམས་པ་ནི་སྨོན་པའི་སེམས་ཡིན་ལ། དེ་ལྟར་ཡུལ་གྱི་མདུན་དུ་དམ་འཆའ་བ་ནི་སྨོན་པ་སེམས་བསྐྱེད་པའོ། ། བྱང་ཆུབ་ཀྱི་སྤྱོད་པ་ལ་འཇུག་གོ་སྙམ་དུ་སེམས་པ་ནི་འཇུག་པའི་སེམས་ཡིན་ལ། ཡུལ་གྱི་མདུན་དུ་དམ་འཆའ་བ་ནི་འཇུག་པའི་སེམས་བསྐྱེད་པ་ཡིན་ཞེས་འབྱུང་བར་གསུང་ངོ༌། ། ངོ་བོ་ནི་གཞན་གྱི་དོན་དུ་བྱང་ཆུབ་ཐོབ་པར་འདོད་པ་ཡིན་ཏེ། བྱམས་པས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས་སོ། །
དེ་ལྟ་བུའི་བྱང་ཆུབ་ཀྱི་སེམས་དེ་ནི་ཉན་ཐོས་དང་རང་སངས་རྒྱས་ཀྱི་བྱང་ཆུབ་ལས་མཆོག་ཏུ་གྱུར་པའི་ཕྱིར་མཆོག་ཅེས་གསུངས་སོ། ། དེ་ཡང་སའི་བདག་པོ་ཁྱོད་ཀྱིས་མ་བསྐྱེད་ཅིང་བསྐྱེད་པའི་དོན་བསྒོམ་པར་བགྱིའོ་ཞེས་སྦྱོར་རོ། ། དེ་ལྟར་བྱང་ཆུབ་སེམས་དཔའི་སྡེ་སྣོད་ལས་འབྱུང་བའི་བྱང་ཆུབ་ཀྱི་སེམས་ཉམས་སུ་བླང་བྱར་བཤད་ནས་རིག་པ་འཛིན་པའི་སྡེ་སྣོད་ལས་འབྱུང་བའི་དམ་ཚིག་ཀྱང་ཉམས་སུ་བླང་བྱར་སྟོན་པ། གང་ལས་འདས་ན་དམྱལ་བར་བསྲེག་འགྱུར་ཞིང༌། ། དེ་བསྲུངས་ན་ནི་བདེ་བས་བདེ་བའི་འབྲས། ། རྨད་དུ་བྱུང་བ་འཕྲལ་དུ་ཐོབ་བྱེད་པའི། ། དམ་ཚིག་བླངས་ནས་སྲོག་བཞིན་གཅེས་པར་བསྲུང༌། ། ཞེས་གསུངས་ཏེ། དམ་ཚིག་བླངས་ནས་བསྲུང་ཞེས་བླངས་ལ། དམ་ཚིག་གི་སྒྲ་ནི་ས་མ་ཡ་སྟེ།
དུས་ལ་འཇུག་ལ་ཐོབ་པའི་དུས་ཉིད་ནས་མི་འདའ་བར་བྱའོ། ། གང་ལས་ལེན་ཞེ་ན། བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། དེ་ཉིད་བཅུ་ལ་རབ་ཏུ་མཁས། ། དཀྱིལ་འཁོར་བྲི་བའི་ལས་ལ་མཁས། ། རབ་ཏུ་ཞི་ཞིང་དབང་པོ་དུལ། ། ཞེས་མཚན་ཉིད་བཅུ་དང་ལྡན་པའི་བླ་མ་ལས་བླངས་ནས།
ཚུལ་ཇི་ལྟར་བསྲུང་ཞེ་ན། སྲོག་བཞིན་གཅེས་པར་བསྲུང་ངོ༌། ། དེ་ལྟར་གཅེས་པས་སྲོག་བཞིན་བསྲུང་དགོས་པའི་རྒྱུ་མཚན་ནི། འཕགས་པ་ལྷས། མགོ་བོ་གཅོད་པར་ནུས་པ་ཡི། ། རྒྱལ་པོ་རྒྱལ་སྲིད་སྟེར་བར་ནུས། ། ཞེས་པའི་ཚུལ་གྱིས། གང་ལས་འདས་ན་དམྱལ་བ་ལ་སོགས་པའི་ངན་སོང་གསུམ་དུ་སྐྱེ་བར་འགྱུར་ཞིང༌། དེ་བསྲུངས་ན་ནི་དབང་ཕྱུག་བརྒྱད་ལ་སོགས་པ་གནས་སྐབས་དང༌། མཐར་ཐུག་གི་བདེ་བའི་འབྲས་བུ་ངོ་མཚར་ཞིང་རྨད་དུ་བྱུང་བ་འཕྲལ་དུ་ཐོབ་པར་བྱེད་པའི་ཕྱིར་རོ། །
འཕྲལ་དུ་ཞེས་བྱ་བ་ནི་སྐྱེ་བ་འདིའམ་བར་མ་དོའམ་སྐྱེ་བ་བཅུ་དྲུག་ལས་མི་འགྱངས་པར་འབྲས་བུ་ཐོབ་པར་བྱེད་པས་ན། ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པར་བསྟན་པ་ཡིན་ཏེ། ལོ་ཏོག་སྨིན་པར་བྱེད་པ་ལ་ཟླ་བ་དྲུག་ཏུ་བསྐྱེད་དགོས་ཀྱང༌། སྔགས་དང་རྫས་ཀྱི་ཁྱད་པར་གྱིས་ཉི་མ་གཅིག་ལ་སྨིན་པར་བྱེད་པ་བཞིན་དུ་སངས་རྒྱས་འགྲུབ་པར་བྱེད་པ་ལ་བསྐལ་པ་གྲངས་མེད་གསུམ་དུ་ཚོགས་བསག་དགོས་ཀྱང༌། ཐབས་ཁྱད་པར་ཅན་དང་འབྲེལ་པས་ཚེ་འདི་ཉིད་ལ་སོགས་པ་ལ་འབྲས་བུ་འགྲུབ་པར་འགྱུར་བ་ཡིན་ནོ། ། དེ་སྐད་དུ་ཡང་སྡོམ་པ་གསུམ་གྱི་རབ་ཏུ་དབྱེ་བ་ལས། སོ་ནམ་ཚུལ་བཞིན་བྱས་པ་ཡིས། ། ལོ་ཏོག་རིམ་གྱིས་སྨིན་པ་ལྟར། ། ཕ་རོལ་ཕྱིན་པའི་ལམ་ཞུགས་ན། ། གྲངས་མེད་གསུམ་གྱིས་རྫོགས་འཚང་རྒྱ། །
སྔགས་ཀྱིས་བཏབ་པའི་ས་བོན་ནི། ། ཉི་མ་གཅིག་གིས་ལོ་ཏོག་སྨིན། ། རྡོ་རྗེ་ཐེག་པའི་ཐབས་ཤེས་ན། ། ཚེ་འདི་ཉིད་ལ་སངས་རྒྱས་འགྲུབ། ། ཅེས་གསུངས་སོ། ། དེ་རྣམས་ཀྱི་མཇུག་བསྡུས་ཏེ་སྟོན་པ། དེ་ལྟར་ཐེག་པ་གསུམ་གྱི་སྡོམ་པ་གསུམ། ། རང་དང་གཞན་གྱི་ཡོན་ཏན་མ་ལུས་པ། ། སྐྱེ་དང་གནས་དང་འཕེལ་བའི་རྟེན་ལགས་པས། ། ཐོག་མ་ཉིད་དུ་བརྟན་པར་བགྱིད་འཚལ་ལོ། །
ཞེས་གསུངས་ཏེ་གོང་དུ་བཤད་པའི་ཚུལ་དེ་ལྟར་ཉན་ཐོས་དང་བྱང་ཆུབ་སེམས་དཔའ་དང༌། གསང་སྔགས་ཀྱི་ཐེག་པ་གསུམ་གྱི་སྡོམ་པ་གསུམ་ནི་བསྟན་པ་ལ་འཇུག་པའི་ཐོག་མ་ཉིད་དུ་བླངས་ཏེ་བསྟན་པར་བགྱིད་འཚལ་ལོ། ། དེ་ལ་དགོས་པ་ཅི་ཡོད་ཅེ་ན། དེ་དག་ནི་རང་དང་གཞན་གྱི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་མ་ལུས་པ་ཐོག་མར་སྐྱེ་བའི་རྟེན། བར་དུ་གནས་པའི་རྟེན། མཐར་འཕེལ་བའི་རྟེན་ལགས་པའི་ཕྱིར་རོ། ། དེ་སྐད་དུ་ཡང་ཚུལ་ཁྲིམས་ཡང་དག་པར་ལྡན་པའི་མདོ་ལས། ཇི་ལྟར་བུམ་པ་བཟང་པོ་རིན་ཆེན་སྣོད། ། དེ་བཞིན་ཚུལ་ཁྲིམས་ཆོས་རྣམས་ཀུན་གྱི་གཞི། ། ཞེས་པ་དང༌།
ཏིང་ངེ་འཛིན་རྒྱལ་པོ་ལས་ཀྱང༌། ཏིང་འཛིན་རྒྱལ་པོ་སྟོང་པ་འདི་བསྒོམས་པ། ། ཚུལ་ཁྲིམས་དག་པའི་མགོ་ལ་དེ་འདུག་སྟེ། ། ཆོས་རྣམས་རྟག་ཏུ་རང་བཞིན་མཉམ་འཇོག་པ། ། བྱིས་པ་མི་རིགས་བརྩོན་པས་མི་ཤེས་སོ། ། ཞེས་གསུངས་ལ། རྡོ་རྗེ་རྩེ་མོ་ཞེས་བྱ་བའི་རྒྱུད་ལས་ཀྱང༌། སྡོམ་པ་གསུམ་དང་ལྡན་པ་ནི། ། དང་པོའི་ཁྲུས་སུ་བཤད་པ་ཡིན། ། ཞེས་གསུངས་པ་དང༌།
འཕགས་པ་ཀླུ་སྒྲུབ་ཀྱིས་ཀྱང༌། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་མཁྱེན་མཛོད། ། ཅེས་སོ། ། གཞིའི་ཚུལ་གྱིས་ཉམས་སུ་ལེན་པ་བཤད་ནས། སྔོན་དུ་འགྲོ་བའི་ཚུལ་གྱིས་ཉམས་སུ་བླང་བ་གསུམ་གྱི་ཐོག་མ་སྟོན་པ། ངག་ཚིག་ཤིན་ཏུ་དྲི་མ་མེད་པ་དང༌། ། ཚད་མ་གཉིས་ཀྱིས་ཀུན་ནས་ངེས་པ་དང༌། ། མི་འགལ་བ་དང་ཐོག་མཐའ་བར་དགེ་བའི། ། ཆོས་ལས་ཆོས་ཀྱི་ཁྱད་པར་ངེས་བགྱིས་ནས། །
གསུངས་པ་པོ་དེ་མཁྱེན་རབ་ཐོགས་མེད་དང༌། ། དཔེ་མཁྱུད་མེད་པར་སྟོན་ཕྱིར་བརྩེ་ལྡན་དང༌། ། དེ་ཡི་མི་མཐུན་ཕྱོགས་ཀྱི་ཉེས་སྤངས་པས། ། མཐུ་ཆེན་བརྙེས་པར་མཁྱེན་པ་སངས་རྒྱས་དང༌། ། ཞེས་གསུངས་ཏེ། འོག་ནས་འབྱུང་བའི་དད་པ་བསྒོམ་པར་བགྱི་ཞེས་དྲངས་ལ། གང་ལ་དད་པར་བགྱི་ཞེ་ན། དཀོན་མཆོག་གསུམ་དང་བླ་མ་ལའོ། ། མྱ་ངན་ལས་འདས་པའི་མདོ་ལས། འཇིགས་ཤིང་སྐྲག་པའི་མི་རྣམས་ནི། །
ཕལ་ཆེར་རི་དང་ནགས་ཚལ་དང༌། ། ཀུན་དགའ་ར་བའི་མཆོད་གནས་དང༌། ། ལྗོན་ཤིང་དག་ལ་སྐྱབས་འགྲོ་སྟེ། ། སྐྱབས་དེ་གཙོ་བོ་མ་ཡིན་ནོ། ། སྐྱབས་དེ་མཆོད་འོས་མ་ཡིན་ནོ། ། རྟེན་དེ་དག་ལ་བརྟེན་ནས་ནི། ། སྡུག་བསྔལ་ཀུན་ལས་ཐར་མི་ནུས། ། སངས་རྒྱས་ཆོས་དང་དགེ་འདུན་ནི། ། ཐར་པ་འདོད་པ་རྣམས་ཀྱི་སྐྱབས། ། སྐྱབས་དེ་གཙོ་བོར་གྱུར་པ་ཡིན། །
སྐྱབས་དེ་མཆོད་འོས་གྱུར་པ་ཡིན། ། རྟེན་དེ་དག་ལ་བརྟེན་ནས་ནི། ། སྡུག་བསྔལ་ཆུ་བོ་ཆེ་ལས་སྒྲོལ། ། ཞེས་འབྱུང་ལ། སློབ་དཔོན་ཤཱནྟི་པས་ཀྱང༌། དད་པ་མེད་པ་གཙོ་བོའི་དགྲ། ། ལྷག་དད་ཤིན་ཏུ་གོལ་བའི་གནས། ། གང་ཕྱིར་ཀུན་མཁྱེན་ཚད་མ་ཉིད། ། དད་པས་ཀུན་མཁྱེན་མི་འགྲུབ་བོ། ། ཞེས་གསུངས་པས་ཡུལ་གྱི་ཡོན་ཏན་ཤེས་པའི་སྒོ་ནས་དུས་རྟག་ཏུ་རྐྱེན་གཞན་གྱིས་མི་ཕྱེད་པས་བརྟན་པའི་དད་པ་བསྒོམ་པར་བྱ་སྟེ།
མདོ་སྡེ་རྒྱན་ལས། ཡོན་ཏན་ཤེས་དང་སེམས་ཀྱང་མི་ཕྱེད་དང༌། ། ཏིང་འཛིན་མྱུར་དུ་ཐོབ་དང་འབྲས་བུ་མྱོང༌། ། སྟོན་ལ་ཡིད་ཆེས་བྱ་ཕྱིར་རྒྱལ་སྲས་ཀྱིས། ། ཡང་དག་ཡོངས་སུ་སྨིན་པའི་བྱང་ཆུབ་འདོད། ། ཅེས་གསུངས་སོ། ། ཡོན་ཏན་དེ་ཚུལ་ཇི་ལྟ་བུས་ཤེས་པར་བྱེད་ཅེ་ན། ཆོས་ལས་ཆོས་ཀྱི་ཁྱད་པར་ངེས་པར་བགྱིས་པ་ལས་སོ། ། དེ་ཡང་སྟོན་པ་སངས་རྒྱས་བྱུང་བ་ཡིན་ཏེ། དེས་གསུངས་པའི་གསུང་རབ་མཐོང་བའི་ཕྱིར་རོ། །
ཡི་གེའི་ཕྲིན་མཐོང་བས་སྤྲིང་བ་པོ་ཤེས་པ་བཞིན་ནོ། ། ཞེས་འབྲས་བུའི་རྟགས་ཀྱིས་སྟོན་པ་བསྒྲུབས་ནས། སྟོན་པ་དེ་གཞན་ལས་ཁྱད་པར་འཕགས་པར་གང་གིས་གྲུབ་ཅེ་ན། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བདར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡིས་གུས་ཕྱིར་མིན། ། ཞེས་འབྱུང་བས་ཚིག་གི་ཁྱད་པར་ལ་བརྟགས་ནས་སྒྲུབ་པར་བྱེད་དེ། མཁྱེན་པ་མངའ་བར་བསྒྲུབ་པ་ནི། རྗོད་བྱེད་ངག་ཚིག་ཅ་ཅོ་ལ་སོགས་པའི་དྲི་མ་མེད་པ་དང༌།
བརྗོད་བྱ་གཟུགས་གང་ཅི་ཡང་རུང་བ་ཐམས་ཅད་བསྟན་དུ་ཡོད་པའོ་ཞེས་པ་ལ་སོགས་པ་གཞལ་བྱ་མངོན་གྱུར་ལ་མངོན་སུམ་ཚད་མ་དང་མི་འགལ་ཞིང༌། དེས་གྲུབ་པ་དང༌། འདུས་བྱས་ཐམས་ཅད་མི་རྟག་པའོ་ཞེས་པ་ལ་སོགས་པ་གཞལ་བྱ་ལྐོག་གྱུར་ལ་རྗེས་དཔག་ཚད་མ་དང་མི་འགལ་ཞིང་དེས་གྲུབ་པར་མཐོང་བའི་ཕྱིར་དང༌། དེ་ལྟ་བུའི་ཆོས་དེ་ཐོག་མར་ཐོས་པའི་ཚེ་ཉོན་མོངས་པ་སུན་འབྱིན་པས་དགེ་བ་དང༌། བར་དུ་བསམས་པའི་ཚེ་ཉོན་མོངས་པ་མགོ་གནོན་པས་དགེ་བ་དང༌། མཐར་བསྒོམས་པའི་ཚེ། ཉོན་མོངས་པ་དྲུངས་ནས་འབྱིན་པས་དགེ་བའི་ཕྱིར་རོ། ། དེ་ནི་སློབ་དཔོན་མ་ཏི་ཙི་ཏྲས། རེ་ཞིག་དང་པོར་ཁྱོད་ཀྱི་གསུང༌། ། ཉན་པ་རྣམས་ཀྱི་ཡིད་འཕྲོག་མཛད། །
དེ་ནས་ཡིད་ལ་བསམས་བགྱིས་ན། ། འདོད་ཆགས་གཏི་མུག་རྣམས་ཀྱང་སེལ། ། ཞེས་པ་དང༌། ཁྱོད་ཀྱི་བཀའ་ནི་ཐོག་མ་དང༌། ། བར་དང་མཐར་ཡང་དགེ་བ་སྟེ། ། ཐོས་དང་སེམས་དང་བསྒོམ་པ་དང༌། ། དེ་བསྒྲུབ་པ་ལ་བདུད་རྩིར་གྱུར། ། ཞེས་གསུངས་སོ། ། དེ་ཉིད་ཀྱིས་ཆོས་དཀོན་མཆོག་ཀྱང་ངོས་བཟུང་བ་ཡིན་ཏེ། ཐོག་མཐའ་བར་དགེ་བ།
ཞེས་པས་ནི་བརྗོད་བྱ་འགོག་ལམ་གྱི་ཆོས་སོ། ། ལྷག་མ་རྐང་པ་ཕྱེད་དང་གསུམ་གྱིས་རྗོད་བྱེད་ཀྱི་ཆོས་ངོས་བཟུང་བའོ། ། དེས་ན་སངས་རྒྱས་འདིས་ཤེས་བྱ་ཐམས་ཅད་མཁྱེན་པ་ཡིན་ཏེ། རྗོད་བྱེད་དྲི་མ་མེད་ལ་བརྗོད་བྱ་ཚད་མས་ངེས་ཤིང་དུས་གསུམ་དུ་དགེ་བའི་ཆོས་གསུང་བའི་ཕྱིར་རོ། ། ཞེས་མཁྱེན་པ་མངའ་བ་སྟོན་པར་བསྒྲུབས་པ་ཡིན་ཏེ། ཆོས་རྗེའི་ཞལ་ནས་ཀྱང༌། གང་ལ་ཤེས་བྱ་ཀུན་གཟིགས་མངའ་ན་དེ་ཉིད་ཁོ་བོའི་སྟོན་པ་ལགས། ཞེས་གསུངས་སོ། ། མཁྱེན་པ་ཡོད་ཀྱང་བརྩེ་བ་མེད་ན་རང་གིས་ཤེས་པ་བཞིན་སྟོན་པར་མ་ངེས་པས་སྟོན་པར་མི་འོང་བས་བརྩེ་བ་མངའ་བར་སྟོན་པ་ཟབ་པ་དང་རྒྱ་ཆེ་བའི་ཆོས་ལ་དཔེ་མཁྱུད་མེད་པར་བསམ་པ་དང་མཐུན་པར་སྟོན་པའི་ཕྱིར་ཐུགས་རྗེ་ཆེན་པོ་དང་ཡང་ལྡན་པ་ཡིན་ནོ། ། དེ་སྐད་དུ་ཡང་ཐོབ་བཙུན་གྲུབ་རྗེས།
འདྲེན་པ་ཁྱོད་ཀྱི་ཐུགས་རྗེ་ཡིས། ། གདོལ་པ་ལ་ཡང་དམ་ཆོས་གསུང༌། ། ཡང་དག་བཤད་པའི་སྣོད་གྱུར་ན། ། ཁྱི་ལའང་སྨིན་པར་བྱ་ཞེས་གསུང༌། ། ཞེས་གསུངས་སོ། ། ཆོས་ཀྱི་རྗེས་ཀྱང༌། གང་ཞིག་འཁོར་བར་འགྲོ་བ་གཟིགས་ན་དེ་ལ་བདག་གུས་ཕྱག་འཚལ་ལོ། ། ཞེས་གསུངས་སོ། ། དེ་ལྟར་མཁྱེན་པ་དང་བརྩེ་བ་གཉིས་ཡོད་ཀྱང་མཐུ་ཆེན་པོ་མེད་ལ། མི་མཐུན་པའི་ཕྱོགས་ཀྱིས་རྣམ་པར་བརྫི་བར་འགྱུར་བས།
ལྟ་བ་ངན་པ་འཇོམས་པའི་མཐུ་ཆེན་པོ་དང་ཡང་ལྡན་པར་ངེས་པར་བྱའོ། ། དེ་ལྟ་ན་མགོན་པོ་བྱམས་པས། འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་གསུངས་པ་ལས། འདིར་གསུམ་ལས་མི་གསུང་བ་ནི། གདུལ་བྱ་གཞན་གྱི་དོན་ལ་གསུམ་པོ་འདི་ཙམ་ཁོ་ནས་མཆོག་པ་མེད་ཅིང༌། གསུམ་པོ་འདི་ཡོད་པར་བསྟན་པས་རང་གི་དོན་བརྙེས་པར་ཤུགས་ཀྱིས་ཀྱང་གྲུབ་བོ། །
དེ་ལྟར་བཤད་བདེ་བའི་ཕྱིར། དད་པར་བྱ་བའི་ཡུལ་སངས་རྒྱས་དཀོན་མཆོག་དང་ཆོས་དཀོན་མཆོག་ལྷན་ཅིག་བཤད་ནས། དགེ་འདུན་དཀོན་མཆོག་འཆད་པར་བྱེད་པ། ། དེ་ཡི་རྗེས་འཇུག་ཕྱིར་དང་དེ་ཉིད་དང༌། ། རྒྱུ་མཐུན་ཡོན་ཏན་ལྡན་དང་འདུས་པའི་ཕྱིར། ། ཚོགས་ཀྱི་མཆོག་དང་སྤྱོད་ཡུལ་མཐུན་པ་ཡིས། ། ཞིང་གི་དམ་པར་ངེས་ནས་དགེ་འདུན་དང༌། ། ཞེས་བྱ་བ་གསུངས་ཏེ། དགེ་འདུན་དེ་ནི་ཡོངས་སུ་འཛིན་པའི་ཁྱད་པར་སློབ་དཔོན་ཐོགས་མེད་ཀྱིས། བླ་ན་མེད་པའི་དེ་བཞིན་གཤེགས་པ་ཟླ་བ་ཉ་བ་ཐོབ་པ་དང་རྗེས་སུ་མཐུན་པའི་ལམ་དུ་ཞུགས་པ་དང་ཞེས་འབྱུང་བ་ལྟར།
ཚངས་པ་དང་དབང་ཕྱུག་ལ་སོགས་པའི་རྗེས་སུ་འཇུག་པ་མ་ཡིན་གྱི། སྟོན་པ་ཡང་དག་པར་རྫོགས་པའི་སངས་རྒྱས་དེའི་རྗེས་སུ་འཇུག་པ་ཡིན་པའི་ཕྱིར་དང༌། ཡོན་ཏན་གྱི་ཁྱད་པར་བྱམས་པས། བྱང་ཆུབ་སེམས་དཔའི་ཚུལ་དེ་ནི། ། རྗེས་ཐོབ་དེ་བཞིན་གཤེགས་རྣམས་དང༌། ། སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། ཅེས་པ་དང༌། འཕགས་པ་ཀླུ་སྒྲུབ་ཀྱིས་ཀྱང༌། སྟོབས་བཅུ་པོ་ཡིས་ཡོངས་སུ་གང༌། །
མི་འཇིགས་པ་ཡིས་ཡང་དག་ངོམས། ། བསམ་མི་ཁྱབ་པའི་སངས་རྒྱས་ཆོས། ། སྤྲོས་མེད་རྣམས་ལ་ཉམས་མི་མངའ། ། ཞེས་འབྱུང་བས། སངས་རྒྱས་ཀྱི་ཡོན་ཏན་སྟོབས་དང༌། མི་འཇིགས་པ་ལ་སོགས་པ་རྗེས་སུ་མཐུན་པ་ཡོད་པའི་ཕྱིར་དང༌། ཡང་ན་རྒྱུ་མཐུན་ཞེས་པས་ནི། རྒྱུ་ནི་རིགས་ཡིན་ལ་རིགས་ཀྱི་སྒྲ་ནི་གོ་ཏྲ་སྟེ། གོའི་ཨོ་ནི་ཨ་དང་ཨུ་ཡིན་ལ། ཨ་མི་མངོན་པར་བྱས།
ཨུ་ག་ལ་བྱིན་པ་གུ་ཡིན་ལ། ཎ་རྐྱེན་དུ་བྱིན་པས་གུ་ཎ་ཡོན་ཏན་ཡིན་ལ། ཏྲ་ནི་ཏྲཱ་ར་སྒྲོལ་བའི་དོན་ཏོ། ། ལམ་གྱི་ཡོན་ཏན་ལ་བརྟེན་ནས་འཁོར་བ་ལས་སྒྲོལ་བའི་རིགས་སུ་མཐུན་པའི་ཕྱིར། ཞེས་བཤད་ཀྱང་འགལ་བ་མེད་དོ། ། དེ་ལྟ་བུའི་ཡོན་ཏན་དང་ལྡན་པ་དེ་ཡང་གཅིག་མ་ཡིན་གྱི། ཚོགས་ཤིང་འདུས་པའི་ཕྱིར་རོ། ། མཆོག་ཅེས་པ་ནི་སོ་སོ་སྐྱེ་བོ་དང༌། ཉན་ཐོས་ཀྱི་དགེ་འདུན་ལས་ཁྱད་པར་དུ་བྱས་པ་ཡིན་ཏེ། མགོན་པོ་བྱམས་པས།
ཇི་བཞིན་ཇི་སྙེད་ནང་གི་ནི། ། ཡེ་ཤེས་གཟིགས་པ་དག་པའི་ཕྱིར། ། བློ་ལྡན་ཕྱིར་མི་ལྡོག་པའི་ཚོགས། ། བླ་མེད་ཡོན་ཏན་དང་ལྡན་ཉིད། ། ཅེས་གསུངས་སོ། ། འདུས་པ་དེ་ཡང་བདག་དང་སྤྱོད་ཡུལ་མཐུན་པའི་གྲོགས་ཀྱི་དམ་པ་ཡང་ཡིན་ཞིང༌། ཞིང་རབ་གཤིན་ལ་ས་བོན་བཏབ་པ་བཞིན། ། དེས་ན་དགེ་འདུན་རིན་ཆེན་མཆོག་ཏུ་གསུངས། ། ཞེས་པས་ཞིང་གི་ཡང་དམ་པ་ཡིན་པར་ངེས་ཏེ། མི་ཕྱེད་པར་བྱས་ནས་དད་པར་བྱ་ཞེས་སྦྱར་རོ། །
དད་པར་བྱ་བའི་ཡུལ་དཀོན་མཆོག་གསུམ་ངོས་བཟུང་ནས། བླ་མ་ལ་ངད་པར་བྱ་བ་སྟོན་པ། དེ་དག་ཉེ་བར་སྟོན་དང་མཚམས་སྦྱོར་དང༌། ། རྣམ་གསུམ་ཡོན་ཏན་ཆ་མཐུན་མངའ་བ་དང༌། ། དྲིན་གྱིས་བསྐྱབ་པར་དགོངས་ནས་བླ་མ་ལ། ། རྟག་བརྟན་མི་ཕྱེད་དད་པ་བསྒོམ་པར་བགྱི། ། ཞེས་གསུངས་ཏེ། དད་པ་བསྒོམ་པར་བགྱི་ཞེས་དྲངས་ལ། ཡུལ་གང་ལ་ཞེ་ན་བླ་མ་ལ། དུས་རྟག་ཏུ།
ཚུལ་ཡོན་ཏན་ཤེས་པའི་དབང་གིས་བརྟན་ཞིང་མི་ཕྱེད་པའོ། ། ཡོན་ཏན་ཇི་ལྟ་བུ་ཞེ་ན། དཀོན་མཆོག་གསུམ་པོ་དེ་ཉེ་བར་སྟོན་པ་སྟེ། སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་གྲོགས་སུ་སྟོན་པའོ། ། ཡང་ན་བདག་ལ་སངས་རྒྱས་ཐོབ་པར་བྱེད་པའི་ལམ་བསྟན་ཞིང་བསྟན་པ་བཞིན་བསྒྲུབས་པས་སངས་རྒྱས་ཐོབ་པ་ནི་སངས་རྒྱས་ཉེ་བར་སྟོན་པ་ཡིན་ལ། དེ་ཉིད་ཀྱིས་བརྗོད་བྱ་འགོག་ལམ་གྱི་ཆོས་རྒྱུད་ལ་བསྐྱེད་ཅིང༌། རྗོད་བྱེད་གསུང་རབ་སྟོན་པར་ནུས་པར་བྱེད་པས་ཆོས་ཉེ་བར་སྟོན་པ་ཡིན་ལ། བདག་ཐེག་ཆེན་ཕྱིར་མི་ལྡོག་པའི་ལམ་ལ་བཀོད་པ་དེ།
གདུལ་བྱ་ལམ་བསྒྲུབས་པ་རྣམས་ཀྱིས་གྲོགས་ཀྱི་དམ་པར་བྱས་པ་ཉིད་དགེ་འདུན་ཉེ་བར་སྟོན་པའོ། ། མཚམས་སྦྱོར་བ་ནི་བདག་སྡུག་བསྔལ་རྒྱུ་དང་བཅས་པས་གཟིར་བ་ལས་སྐྱོབ་པར་ནུས་པའི་སྐྱབས་དཀོན་མཆོག་གསུམ་བསྟེན་ཅིང༌། དཀོན་མཆོག་གསུམ་གྱིས་ཀྱང་བདག་ལ་སྐྱོབ་ཅིང་བྱིན་གྱིས་རློབ་པར་བྱས་པ་སྟེ། སྐྱེས་བུ་དབང་ཆུང་བ་འགའ་ཞིག་ཁ་དྲག་པོ་ལ་གཏད་པ་བཞིན་ནོ། ། དཀོན་མཆོག་རྣམ་པ་གསུམ་གྱི་ཡོན་ཏན་ཆ་མཐུན་མངའ་བ་དེ་ཐུགས་ཀྱི་དགོངས་པ་སངས་རྒྱས་དང་ཆ་མཐུན་ཞིང༌། གསུང་རྣམ་པར་དག་པ་ཆོས་དང་མཐུན་ལ། སྐུ་དགེ་འདུན་དང་མཐུན་པའོ། ། སངས་རྒྱས་ཀྱིས་ནི་རྒྱུད་ནས་ཕན་འདོགས་པ་ཙམ་ཡིན་ལ། བླ་མས་དངོས་སུ་ཕན་འདོགས་པའི་ཕྱིར་ལྷག་པར་དྲིན་གྱིས་བསྐྱབ་པར་སའི་བདག་པོ་ཁྱོད་ཀྱི་ཐུགས་ཀྱིས་དགོངས་ནས་བླ་མ་ལ་དད་པ་བསྒོམ་པར་བགྱིའོ། ། དེའི་ཚུལ་ཡང་རྒྱས་པར་སངས་རྒྱས་ཕལ་པོ་ཆེ་ལས།
ཁྱེའུ་དཔལ་འབྱུང་དང་བུ་མོ་དཔལ་གྱི་བློ་གྲོས་ཀྱིས་གསུངས་པ། རང་ལ་ནད་པའི་འདུ་ཤེས་བསྐྱེད་པར་བྱའོ། ། དགེ་བའི་བཤེས་གཉེན་ལ་སྨན་པའི་འདུ་ཤེས་བསྐྱེད་པར་བྱའོ། ། ཆོས་ལ་སྨན་གྱི་འདུ་ཤེས་བསྐྱེད་པར་བྱའོ། ། ཆོས་ཉེ་བར་བསྒྲུབ་པ་ལ་སྨན་ཉེ་བར་བསྟེན་པའི་འདུ་ཤེས་བསྐྱེད་པར་བྱའོ་ཞེས་བྱ་བ་ལ་སོགས་པ་གསུངས་སོ། ། དེ་ལྟར་ཡུལ་མཆོག་ཏུ་གྱུར་པ་ལ་དད་པར་བྱ་བ་བསྟན་ནས། ཡུལ་དམན་པ་ལ་སྙིང་རྗེ་བསྒོམ་པར་སྟོན་པ། རྒྱུ་དང་ངོ་བོ་རྒྱུན་ཆགས་རང་བཞིན་གྱིས། ། བདག་རྒྱུད་སྡུག་བསྔལ་རྒྱུ་དང་བཅས་པ་དང༌། ། བྲལ་བར་འདོད་བཞིན་མ་ལུས་འགྲོ་བ་ལའང༌། །
མཚུངས་འདོད་མི་འཕྲོགས་སྙིང་རྗེ་ཆེན་པོ་བསྒོམ། ། ཞེས་བྱ་བ་གསུངས་ཏེ། མི་དགེ་བ་ལ་སྤྱོད་པས་སྡུག་བསྔལ་གྱི་རྒྱུ་ལ་གནས་ཤིང༌། སྐྱེ་རྒ་ན་འཆི་ལ་སོགས་པ་སྡུག་བསྔལ་གྱི་ངོ་བོའམ་རང་བཞིན་ཡིན་ཞིང་དེ་ཡང་དུས་རེས་འགའ་བ་མ་ཡིན་གྱི། རྒྱུན་ཆགས་པའི་རང་བཞིན་གྱིས་བདག་གི་རྒྱུད་སྡུག་བསྔལ་བར་མཐོང་ལ། དེ་དང་འབྲལ་བར་འདོད་པའི་འདུན་པ་འབྱུང་བ་བཞིན་དུ་མ་ལུས་ཤིང༌། ལུས་པ་མེད་པའི་འགྲོ་བ་ཐམས་ཅད་ཀྱང༌། སྡུག་བསྔལ་བར་ཤེས་པར་བྱས་ལ་སེམས་ཅན་ཐམས་ཅད་ཀྱང་སྡུག་བསྔལ་ལས་བསྒྲལ་བར་འདོད་པས། འཁོར་བར་གནས་པས་མི་སྐྱོ་བ་སྟེ། བདག་གཞན་སྡུག་བསྔལ་བྲལ་ཞིང་བདེ་བ་འདོད་པར་མཚུངས་པ་ལ།
འཁོར་བའི་སྡུག་བསྔལ་ལ་སོགས་པ་མི་མཐུན་པའི་ཕྱོགས་ཀྱིས་མི་འཕྲོགས་པའི་སྙིང་རྗེ་ཆེན་པོ་བསྒོམ་པར་བྱ་བ་ཡིན་ཏེ། མདོ་སྡེ་ལས། བདག་དང་གཞན་དུ་མཉམ་པའི་སེམས་ཉིད་དམ། ། བདག་ལས་གཞན་ཆེས་སྡུག་པ་བརྙེད་ནས་ནི། ། དེ་ལྟར་བདག་པས་གཞན་དོན་མཆོག་ཏུ་ཤེས། ། རང་གི་དོན་གང་གཞན་གྱི་དོན་གང་ཡིན། ། ཇི་ལྟར་སྙིང་རྗེའི་བདག་ཉིད་གཞན་གྱི་དོན་གྱི་ཕྱིར། ། བདག་ལ་སྡུག་བསྔལ་གདུང་བ་མི་བཟད་རབ་བྱེད་པ། ། དེ་ལྟར་འཇིག་རྟེན་གདུང་བའི་ལས་ཀྱིས་གཞན་དག་ལ། ། ཤིན་ཏུ་བརྩེ་བ་མེད་པར་རབ་ཏུ་འཇུག་མ་ཡིན། །
ཞེས་གསུངས་ལ། བློ་གྲོས་རྒྱ་མཚོས་ཞུས་པའི་མདོ་ལས་ཀྱང༌། བློ་གྲོས་རྒྱ་མཚོ་མཚམས་སྦྱོར་བ་ཐམས་ཅད་ལས་ཤིན་ཏུ་གྲོལ་ཡང་སྲིད་པར་སྐྱེ་བ་ལེན་པ་གང་ཡིན་པ་འདི་ནི་བྱང་ཆུབ་སེམས་དཔའ་རྣམས་ཀྱི་སྙིང་རྗེ་ཆེན་པོ་སྟེ། ཐབས་མཁས་པ་དང་ཤེས་རབ་ཀྱིས་ཡོངས་སུ་ཟིན་པས། ཀུན་ནས་ཉོན་མོངས་པ་དག་གིས་ཀྱང་མི་གནོད་ལ། ཉོན་མོངས་པའི་འཆིང་བ་ཐམས་ཅད་དགྲོལ་བའི་ཕྱིར་སེམས་ཅན་རྣམས་ལ་ཆོས་ཀྱང་སྟོན་པའོ། ། ཞེས་གསུངས་པ་ཡིན་ནོ། ། ཆོས་ཡང་དག་པར་སྡུད་པའི་མདོ་ལས་ཀྱང༌། བཅོམ་ལྡན་འདས་བྱང་ཆུབ་སེམས་དཔས་ཆོས་ཤིན་ཏུ་མང་པོ་ལ་བསླབ་པར་མི་བགྱིའོ། ། བཅོམ་ལྡན་འདས་བྱང་ཆུབ་སེམས་དཔས་ཆོས་གཅིག་ཡོངས་སུ་གཟུང་ཞིང་རབ་ཏུ་རྟོགས་པར་བགྱིས་ན།
བཅོམ་ལྡན་འདས་ཀྱི་ཆོས་ཐམས་ཅད་དེའི་ལག་མཐིལ་དུ་མཆིས་པ་ལགས་སོ། ། ཆོས་གཅིག་པོ་གང་ཞེ་ན། འདི་ལྟ་སྟེ་སྙིང་རྗེ་ཆེན་པོའོ། ། བཅོམ་ལྡན་འདས་སྙིང་རྗེ་ཆེན་པོས་ནི་སངས་རྒྱས་ཀྱི་ཆོས་ཐམས་ཅད། བྱང་ཆུབ་སེམས་དཔའ་རྣམས་ཀྱི་ལག་མཐིལ་དུ་མཆིས་པ་ལགས་སོ། ། ཞེས་པ་དང༌། བཅོམ་ལྡན་འདས་འདི་ལྟ་སྟེ་དཔེར་ན་སྲོག་གི་དབང་པོ་མཆིས་ན་དབང་པོ་གཞན་རྣམས་ཀྱང་འབྱུང་བར་འགྱུར་རོ། ། དེ་བཞིན་དུ་སྙིང་རྗེ་ཆེན་པོ་མཆིས་ན་བྱང་ཆུབ་ཏུ་བྱེད་པའི་ཆོས་གཞན་རྣམས་ཀྱང་འབྱུང་བར་འགྱུར་རོ། ། ཞེས་གསུངས་སོ། ། སྙིང་རྗེ་དེ་ཡང་དམིགས་པ་སེམས་ཅན་ལ་དམིགས་ནས།
རྣམ་པ་སྡུག་བསྔལ་དང་བྲལ་བར་འདོད་པ་ཡིན་ལ། ཕྱེ་ན་གང་ཟག་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པ་གསུམ་ཡིན་ལ། ཉན་ཐོས་དང་རང་སངས་རྒྱས་ཀྱི་སྙིང་རྗེ་དེ་ནི་སྦྱོར་བ་དང་མ་འབྲེལ་པས་སེམས་ཅན་གྱི་དོན་རྒྱ་ཆེན་པོ་བྱ་བར་མི་ནུས་ལ། བྱང་ཆུབ་སེམས་དཔའི་སྙིང་རྗེ་ནི་སྦྱོར་བ་དང་འབྲེལ་བའི་ཕྱིར་སེམས་ཅན་གྱི་དོན་དངོས་སུ་བསྒྲུབ་པར་ནུས་པ་ཡིན་ཏེ། བློ་གྲོས་རྒྱ་མཚོའི་མདོ་ལས། བློ་གྲོས་རྒྱ་མཚོ་དཔེར་ན་ཚོང་དཔོན་ནམ། ཁྱིམ་བདག་ལ་ལ་བུ་གཅིག་པ། འདོད་པ།
སྡུག་པ། ཕོངས་པ། ཡིད་དུ་འོང་བ། མཐོང་ན་མི་མཐུན་པ་མེད་པ་ཞིག་ཡོད་ལ། ཁྱེའུ་དེ་ཡང་བྱིས་པར་གྱུར་པས་གར་བྱེད་པ་ན་མི་གཙང་བའི་དོང་དུ་ལྷུང་བར་གྱུར་ཏོ། ། དེ་ནས་ཁྱེའུ་དེའི་མ་དང༌། གཉེན་གྱིས་ཁྱེའུ་དེ་མི་གཙང་བའི་དོང་དུ་ལྷུང་བ་དེ་མཐོང་ལ། མཐོང་ནས་ཀྱང་ཆོ་ངེ་ཆེན་པོས་འདེབས། མྱ་ངན་བྱེད་ལ་སྨྲེ་སྔགས་འདོན་ཏེ་མི་གཙང་བའི་དོང་དེར་ཞུགས་ཏེ་ཁྱེའུ་དེ་འདོན་པར་མི་བྱེད་དོ། ། དེ་ནས་ཁྱེའུ་དེའི་ཕ་ཕྱོགས་དེར་སོང་སྟེ།
དེས་བུ་གཅིག་པུ་དེ་མི་གཙང་བའི་དོང་དེར་ལྷུང་བ་མཐོང་ངོ༌། ། མཐོང་ནས་ཀྱང་རིངས་པ་རིངས་པར་བརྟད་པའི་ཚུལ་གྱིས་བུ་གཅིག་པུ་འདོན་པར་འདོད་པའི་སྲེད་པ་བྱས་ཏེ་སྐྱུག་བྲོ་བ་མེད་པར་མི་གཙང་བའི་དོང་དེར་བབས་ཏེ་བུ་གཅིག་པུ་ཕྱུང་བར་གྱུར་ཏོ། ། བློ་གྲོས་རྒྱ་མཚོ་དེ་ལྟ་ན་འདི་ནི་ཇི་སྲིད་དོན་འདི་ཤེས་པར་བྱ་བའི་ཕྱིར་དཔེར་བྱས་པའོ། ། དོན་གང་ཡིན་པར་བལྟ་ཞེ་ན། བློ་གྲོས་རྒྱ་མཚོ་མི་གཙང་བའི་དོང་ཞེས་བྱ་བ་དེ་ནི་ཁམས་གསུམ་པའི་ཚིག་བླ་དགས་སོ། ། བུ་གཅིག་པ་ཞེས་བྱ་བ་འདི་ནི་སེམས་ཅན་རྣམས་ཀྱི་ཚིག་བླ་དགས་སོ། ། བྱང་ཆུབ་སེམས་དཔའ་ནི་སེམས་ཅན་ཐམས་ཅད་ལ་བུ་གཅིག་པའི་འདུ་ཤེས་ཀྱིས་ཉེ་བར་གནས་པར་འགྱུར་རོ། ། མ་དང་གཉེན་ཞེས་བྱ་བ་འདི་ནི་གང་དག་འཁོར་བར་ལྟུང་བའི་སེམས་ཅན་མཐོང་ན་མྱ་ངན་བྱེད་ཅིང་སྨྲེ་སྔགས་འདོན་གྱི། འདོན་པར་ནུས་པ་མེད་པ་ནི་ཉན་ཐོས་དང་རང་སངས་རྒྱས་ཀྱི་ཐེག་པའི་གང་ཟག་རྣམས་ཀྱི་ཚིག་བླ་དགས་སོ། ། ཚོང་དཔོན་ནམ་ཁྱིམ་བདག་ཅེས་བྱ་བ་འདི་ནི་གང་ཞིག་གཙང་བ།
དྲི་མ་མེད་པ་དྲི་མ་དང་བྲལ་བའི་སེམས་དང་ལྡན་པ་འདུས་མ་བྱས་པའི་ཆོས་ཉིད་མངོན་སུམ་དུ་རྟོགས་པའི་སེམས་ཅན་ཡོངས་སུ་སྨིན་པར་བྱ་བའི་ཕྱིར། བསམས་བཞིན་དུ་ཁམས་གསུམ་པར་མཚམས་སྦྱོར་བར་བྱེད་པ། བྱང་ཆུབ་སེམས་དཔའ་རྣམས་ཀྱི་ཚིག་བླ་དགས་སོ། ། ཞེས་གསུངས་སོ། ། སྔར་སེམས་བསྐྱེད་ཀྱི་སྐབས་སུ་ཡང་སྙིང་རྗེ་བཤད་ལ། འདིར་ཡང་སྙིང་རྗེ་བཤད་པ་ནི་ལམ་གྱི་གནས་སྐབས་ཐམས་ཅད་དུ་སྙིང་རྗེ་དགོས་པར་བསྟན་པ་ཡིན་ཏེ། མདོ་སྡེ་རྒྱན་ལས། དང་པོའི་རྩ་བ་ཐ་མ་འབྲས་མཆོག་ལྡན། ། འདི་ནི་སྙིང་རྗེའི་ལྗོན་ཤིང་ཆེན་པོ་ཡིན། ། ཞེས་པ་དང༌།
སློབ་དཔོན་ཟླ་བ་གྲགས་པས་ཀྱང༌། གང་ཕྱིར་བརྩེ་ཉིད་རྒྱལ་བའི་ལོ་ཏོག་ཕུན་ཚོགས་འདིར། ། ས་བོན་དང་ནི་སྤེལ་ལ་ཆུ་འདྲར་ཡུན་རིང་དུ། ། ལོངས་སྤྱོད་གནས་ལ་སྨིན་པ་ལྟ་བུར་རྟོགས་གྱུར་ནས། ། དེ་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། ། ཞེས་གསུངས་སོ། ། དེ་ལྟར་ཡུལ་མཆོག་ལ་དད་ཅིང༌། ། དམན་པ་ལ་སྙིང་རྗེ་བསྒོམ་པར་བྱ་བར་བསྟན་ནས། བློ་གྲོས་མི་ཟད་པའི་མདོ་ལས། ཆོས་གང་ལ་དད་པའི་དབང་པོས་དད་པར་གྱུར་པ་དེ་དག་བརྩོན་འགྲུས་ཀྱི་དབང་པོས་ཡང་དག་པར་བསྒྲུབ་པ་སྟེ།
ཞེས་འབྱུང་བས་འདུན་པའི་བརྩོན་འགྲུས་བསྒོམ་པར་སྟོན་པ། བྱང་ཆུབ་མཆོག་དང་གཞན་གྱི་དོན་དང་ནི། ། གནས་སྐབས་དོན་དུ་གཉེར་བྱའི་དགེ་བ་ཡི། ། ཕན་ཡོན་རྗེས་སུ་དྲན་ནས་དེ་བསྒྲུབ་ཕྱིར། ། འདུན་པ་དྲག་པོས་དེ་ལ་ཡོངས་སུ་སྦྱར། ། ཞེས་གསུངས་ཏེ། བྱང་ཆུབ་མཆོག་ནི། སྐུ་གསུམ་དག་གིས་བྱང་ཆུབ་ཆེ། ། ཞེས་གསུངས་པས་སྐུ་གསུམ་ལ་མཛད་པ་ཕྲིན་ལས་དང་བཅས་པའི་ཡོན་ཏན་དང༌། མདོ་སྡེ་རྒྱན་ལས།
རང་གི་ཡོན་ཏན་སེམས་ཅན་ཕན་འདོགས་དགའ། ། བསམ་ཞིང་སྐྱེ་དང་རྫུ་འཕྲུལ་རྣམ་པར་འཕྲུལ། ། རྒྱན་དང་སྟོན་མོས་མཆོག་ཏུ་རྩེ་དགའ་བ། ། སྙིང་རྗེའི་བདག་ཉིད་མིན་པ་གཞན་ལ་མེད། ། ཅེས་པ་ལ་སོགས་པ་གཞན་གྱི་དོན་གྱི་ཕན་ཡོན་དང༌། རིན་ཆེན་ཕྲེང་བ་ལས། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། བཟོད་པར་གཟུགས་བཟང་བརྩོན་པས་བརྗིད། ། བསམ་གཏན་གྱིས་ཞི་བློ་ཡིས་གྲོལ། ། སྙིང་བརྩེ་བ་ཡིས་དོན་ཀུན་འགྲུབ། །
ཅེས་པ་ལ་སོགས་པ་གནས་སྐབས་དོན་དུ་གཉེར་བྱའི་དགེ་བའི་ཕན་ཡོན་རྗེས་སུ་དྲན་ན། དེ་བསྒྲུབ་པའི་ཕྱིར་འདུན་པ་དྲག་པོས་དགེ་བ་དེ་ལ་ཡོངས་སུ་སྦྱོར་རོ། ། དེ་ལྟར་རྒྱས་པར་བསྟན་ནས་མཇུག་བསྡུས་ཏེ་སྟོན་པ། དེ་ལྟར་དད་དང་སྙིང་རྗེ་འདུན་པའི་སེམས། ། ལས་རྣམས་ཀུན་གྱི་སྔོན་འགྲོ་ལགས་པས་ན། ། དགེ་བའི་དངོས་པོ་ཅུང་ཟད་གང་བགྱིས་པ། ། འདི་ཡིས་ཀུན་ནས་བསླངས་ཏེ་བསྒྲུབ་པར་བགྱི། ། ཞེས་གསུངས་ཏེ། གོང་དུ་བསྟན་པ་དེ་ལྟར་དད་པ་དང་སྙིང་རྗེ་དང་འདུན་པའི་སེམས་གསུམ་ནི་དགེ་བའི་ལས་ཀུན་གྱི་སྔོན་དུ་འགྲོ་བ་ཡིན་ཏེ། དད་པ་སྔོན་འགྲོ་ཡིན་པར།
སངས་རྒྱས་ཕལ་པོ་ཆེ་ལས། དད་པ་ནི་ཁ་ལོ་བ་ལྟ་བུ་ཞེས་པ་དང༌། ། དད་པ་སྔོན་འདྲེན་མ་ལྟར་བསྐྱེད་པ་སྟེ། ། ཡོན་ཏན་ཐམས་ཅད་བསྲུང་ཞིང་འཕེལ་བར་བྱེད། ། ཅེས་འབྱུང་ལ་སློབ་དཔོན་ཀླུ་སྒྲུབ་ཀྱིས་ཀྱང༌། འདི་ཡི་གཙོ་བོ་ཤེས་རབ་སྟེ། ། དེ་ཡི་སྔོན་འདྲེན་དད་པ་ཡིན། ། ཞེས་གསུངས་སོ། ། སྙིང་རྗེ་ཡང་སྔོན་འགྲོ་ཡིན་པར། བློ་གྲོས་མི་ཟད་པའི་མདོ་ལས།
བཙུན་པ་ཤཱ་རིའི་བུ་འདི་ལྟ་སྟེ་དཔེར་ན་དབུགས་འབྱུང་བ་དང༌། རྔུབ་པ་སྐྱེས་བུའི་སྲོག་གི་དབང་པོའི་སྔོན་དུ་འགྲོའོ། ། དེ་བཞིན་དུ་བྱང་ཆུབ་སེམས་དཔའི་ཐེག་པ་ཆེན་པོ་བསྒྲུབ་པའི་སྙིང་རྗེ་ཆེན་པོ་སྔོན་དུ་འགྲོའོ། ། ཞེས་གསུངས་ལ། སློབ་དཔོན་ཞི་བ་ལྷས་ཀྱང༌། སྙིང་རྗེ་མདུན་དུ་བཞག་ནས་ནི། ། དགེ་བ་སྤེལ་ལ་ནན་ཏན་བྱ། ། ཞེས་གསུངས་སོ། ། འདུན་པ་སྔོན་འགྲོ་ཡིན་པར་ཡང༌། ། དཀོན་མཆོག་བརྩེགས་པ་ལས།
ཆོས་རྣམས་ཐམས་ཅད་རྐྱེན་བཞིན་དུ། ། འདུན་པའི་རྩ་ལ་རབ་ཏུ་གནས། ། ཞེས་གསུངས་ལ། མགོན་པོ་བྱམས་པས་མདོ་སྡེ་རྒྱན་ལས། གང་དུ་འདུན་པ་འགྲོ་བ་སྟེ། ། ཞེས་པ་དང༌། སེམས་བསྐྱེད་པ་ཉི་ཤུ་རྩ་གཉིས་ཀྱི་ཐོག་མར་ཡང་འདུན་པས་ལྟ་བུའི་སེམས་བསྐྱེད་གསུངས་པའི་ཕྱིར་རོ། ། དེའི་ཕྱིར་སྦྱིན་པ་ལ་སོགས་པའི་དགེ་བའི་དངོས་པོ་ཅུང་ཟད་གང་བགྱིས་ཀྱང་གསུམ་པོ་འདིས་ཀུན་ནས་བསླངས་ཏེ་བསྒྲུབ་པར་བགྱིའོ། ། དེ་ལྟར་སྔོན་དུ་འགྲོ་བའི་ཚུལ་གྱིས་ཉམས་སུ་ལེན་པ་བཤད་ནས། དངོས་གཞི་ལ་འཕགས་པ་ཀླུ་སྒྲུབ་ཀྱིས།
སངས་རྒྱས་རྣམས་ཀྱི་གཟུགས་སྐུ་ནི། ། བསོད་ནམས་ཚོགས་ལས་འཁྲུངས་པ་སྟེ། ། ཞེས་འབྱུང་བས། གཟུགས་ཀྱི་སྐུ་ཐོབ་པར་བྱ་བའི་ཕྱིར་དམིགས་པ་དང་བཅས་པའི་བསྒོམ་པ་གསུངས་པ། མདུན་དུའམ་ནི་ཡང་ན་རང་གི་ལུས། ། ཐུབ་པའི་དབང་པོའི་གཟུགས་ཀྱི་སྐུར་བལྟ་ཞིང༌། ། གནས་ནི་སངས་རྒྱས་ཞིང་དང་སྐྱེ་འགྲོ་ཀུན། ། རྒྱལ་བ་སྲས་དང་སློབ་མར་བཅས་པ་དང༌། ། དབང་པོ་ལྔ་ཡི་ཡུལ་གྱི་ལོངས་སྤྱོད་ཀུན། ། མཆོད་སྤྲིན་རྒྱ་མཚོས་བདག་གཞན་མཆོད་པར་བགྱི། །
ཞེས་གསུངས་ཏེ། བལྟ་ཞིང་བསྒོམ་པར་བྱའོ་ཞེས་དྲངས་ལ། ཇི་ལྟར་བསྒོམ་པའི་ཚུལ་ནི་གཉིས་ཏེ། མདུན་དུ་བསྒོམ་པའམ་ཡང་ན་རང་གི་ལུས་སུ་བསྒོམ་པའོ། ། གང་བསྒོམ་པར་བྱ་བ་ནི་ཐུབ་པའི་དབང་པོའི་གཟུགས་ཀྱི་སྐུའོ། ། ཐུབ་པ་ཕལ་པ་ནི་ཉན་ཐོས་དང་རང་སངས་རྒྱས་ལའང་བརྗོད་པས། ཐུན་མོང་མ་ཡིན་པར་བསྟན་པའི་ཕྱིར། དབང་པོ་ཞེས་གསུངས་ཏེ། དེ་ནི་ཚེ་དང་ལས་ལ་སོགས་པ་དབང་བཅུ་ལ་དབང་སྒྱུར་ཞིང༌། ཉན་ཐོས་དང༌།
རང་སངས་རྒྱས་དང༌། བྱང་ཆུབ་སེམས་དཔའ་སྟེ། འཁོར་གྱི་དཀྱིལ་འཁོར་ན་གཙོ་བོའམ་དབང་པོ་ལྟ་བུར་གྱུར་པའི་ཕྱིར་རོ། ། དེའི་སྐུ་དེ་ཡང་ཆོས་ཀྱི་སྐུ་དང་གཟུགས་ཀྱི་སྐུ་གཉིས་ཡིན་ལ། ཆོས་ཀྱི་སྐུ་ནི་གཞན་གྱིས་བལྟ་ཞིང་མཐོང་བར་བྱ་བ་མ་ཡིན་ཏེ། རྒྱུད་བླ་མ་ལས། སྤྲིན་མཐོང་མཁའ་ལ་ཉི་ཤར་ཇི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། བློ་མིག་དག་པའི་འཕགས་རྣམས་ཀྱིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། ། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། །
ཞེས་གསུངས་པས། གཟུགས་ཀྱི་སྐུར་བལྟ་བར་བྱ་སྟེ། ཏིང་ངེ་འཛིན་རྒྱལ་པོ་ལས་ཀྱང༌། སྐུ་ལུས་དག་ནི་གསེར་གྱི་མདོག་འདྲ་བས། ། འཇིག་རྟེན་མགོན་པོ་ཀུན་ནས་རབ་ཏུ་མཛེས། ། དམིགས་པ་འདི་ལ་གང་གི་སེམས་འཇུག་པ། ། བྱང་ཆུབ་སེམས་དཔའ་དེ་ནི་མཉམ་གཞག་ཡིན། ། ཞེས་གསུངས་སོ། ། འདིའི་ཚུལ་དཀོན་མཆོག་བརྩེགས་པ་ལས་འབྱུང་བ་བཞིན་བརྗོད་ན། ད་ལྟར་གྱི་སངས་རྒྱས་གསེར་གྱི་ཁ་དོག་ལྟ་བུ་མཚན་དང་དཔེ་བྱད་ཀྱིས་འབར་བ།
འོད་དང་འོད་ཟེར་དཔག་ཏུ་མེད་པ་འཕྲོ་བ། ཐོག་མར་གཅིག་བསྒོམས་ལ། དེ་ལ་འདྲིས་ནས་རབ་ཏུ་མང་པོའི་བར་དུ་བསྒོམ་པར་བྱ་ཞིང༌། ཞག་གཅིག་ནས་བདུན་གྱི་བར་དང༌། བདུན་ནས་རབ་ཏུ་མང་པོའི་བར་དུ་བསྒོམས་པས། ད་ལྟར་གྱི་སངས་རྒྱས་ལ་གསལ་སྣང་འབྱུང་ཞིང༌། ཆོས་སྟོན་པ་ལ་སོགས་པའི་སྣང་བ་ཡང་འབྱུང་བར་འགྱུར་རོ། ། དེ་ལྟ་བུའི་གསལ་སྣང་བྱུང་བའི་ཚེ། སངས་རྒྱས་དེ་རྣམས་གང་ནས་བྱོན། གང་དུ་བཞུགས།
གང་དུ་བཞུད་པའི་དོན་ལ་བརྟག་པར་བྱའོ། ། དེ་ལྟར་བརྟགས་པས་གང་ནས་ཀྱང་མ་བྱོན། གང་དུ་ཡང་མི་བཞུགས། གར་ཡང་མི་བཞུད་པར་ཤེས་པར་འགྱུར་ལ། དེ་ལྟར་ཤེས་པས་ཆོས་ཐམས་ཅད་ཀྱང་དེ་བཞིན་དུ་ཤེས་པར་འགྱུར་རོ། ། ཏིང་ངེ་འཛིན་རྒྱལ་པོ་ལས་ཀྱང༌། མཚན་མའི་འདུ་ཤེས་དེ་ནི་རྣམ་བཤིག་ནས། ། མཚན་མ་མེད་པ་ལ་ནི་དེ་གནས་ན། ། ཆོས་རྣམས་ཐམས་ཅད་སྟོང་པར་རབ་ཏུ་ཤེས། ། གང་དག་ཆོས་ཀྱི་སྐུ་ལ་གནས་གྱུར་པ། །
དེ་ནི་དངོས་པོ་ཐམས་ཅད་དངོས་མེད་ཤེས། ། དེ་ཡིས་དངོས་པོའི་འདུ་ཤེས་རྣམ་བཤིག་ནས། ། ཐུབ་པའི་དབང་པོའི་གཟུགས་ཀྱི་སྐུར་མི་བལྟ། ། ཁྱེད་ལ་བསྒོ་ཞིང་ཁོང་དུ་ཆུད་པར་བྱ། ། ཇི་ལྟར་མི་དག་མང་དུ་རྟོག་བྱེད་པ། ། དེ་ལ་གནས་པའི་རྟོག་པ་དེ་དག་གིས། ། དེ་བཞིན་ཉིད་དུ་དེ་ལ་སེམས་གཞོལ་འགྱུར། ། ཞེས་གསུངས་སོ། ། སྟོན་པ་འབའ་ཞིག་བསྒོམ་པར་མ་ཟད་ཀྱི། རང་སྡོད་པའི་གནས་སངས་རྒྱས་ཀྱི་ཞིང་རིན་པོ་ཆེ་སྣ་ཚོགས་ཀྱི་གཞི་ལས་གྲུབ་པ།
ལག་མཐིལ་ལྟར་མཉམ་པ། མནན་ན་ནེམ་བྱེད་པ། བཏེག་ན་ཕར་བྱེད་པ་ལ་སོགས་པར་བལྟ་བ་དང༌། སྐྱེ་འགྲོ་ཀུན་རྒྱལ་བ་སྲས་དང་སློབ་མར་བཅས་པར་བསྒོམ་མོ། ། འདི་དག་གི་དོན་རྒྱས་པར་སངས་རྒྱས་ཕལ་པོ་ཆེའི་སྤྱོད་ཡུལ་ཡོངས་སུ་དག་པ་ལས། སྐྱེས་བུ་རྒྱན་གྱིས་བརྒྱན་པ་མཐོང་ན་བྱང་ཆུབ་སེམས་དཔའ་ཡོན་ཏན་གྱིས་བརྒྱན་པར་བལྟ་བར་བྱའོ། ། རྒྱན་མེད་པ་མཐོང་ན་ཡོན་ཏན་གྱི་རྒྱན་མེད་པར་བལྟ་བར་བྱའོ། ། ཞེས་བྱ་བ་ལ་སོགས་པ་གསུངས་སོ། ། རྒྱལ་བ་ནི་སངས་རྒྱས་ཡིན་ཏེ། སྤང་བྱ་མི་མཐུན་པའི་ཕྱོགས་ཐམས་ཅད་བཅོམ་པའི་ཕྱིར་རྒྱལ་པོ་གཡུལ་ལས་རྒྱལ་བ་བཞིན་ནམ།
ཡང་གཉེན་པོ་ཡེ་ཤེས་ཀྱི་ཚོགས་བསམ་གྱིས་མི་ཁྱབ་པ་ཐོབ་པའི་ཕྱིར་ཡང་རྒྱལ་བ་ཡིན་ཏེ། ནོར་གྱི་བགོས་པ་བྱས་པས་མང་དུ་ཐོབ་པ་བཞིན་ནོ། ། སྲས་ནི་བྱང་ཆུབ་སེམས་དཔའ་ཡིན་ཏེ། སངས་རྒྱས་ཀྱི་གདུང་འཛིན་ནུས་པས་རྒྱལ་པོའི་བུ་དང་འདྲ་བར་བཤད་དོ། ། སློབ་མ་ནི་ཉན་ཐོས་ཡིན་ཏེ། དེའི་རྗེས་སུ་ཉན་ཅིང་སློབ་པར་འདོད་པའི་ཕྱིར་རོ། ། རྗེས་སུ་སློབ་ཏུ་ཟད་ཀྱང་ཐབས་ཁྱད་པར་ཅན་དང་མ་འབྲེལ་པས་ན་སངས་རྒྱས་ཀྱི་གདུང་འཛིན་མི་ནུས་པའི་ཕྱིར་རྒྱལ་པོའི་བུ་མོ་དང་འདྲ་བར་གསུངས་སོ། ། དེ་ལྟར་བསམ་པ་དེ་ལ་བདག་དང་གཞན་གྱི་དབང་པོ་ལྔའི་ཡུལ་དུ་གྱུར་པའི་བདེ་བའི་ཡོ་བྱད་གཟུགས་དང་སྒྲ་དང་དྲི་དང་རོ་ཡིད་དུ་འོང་བ་མྱོང་བ་ཀུན་འཕགས་པ་ཀུན་ཏུ་བཟང་པོའི་རྣམ་པར་འཕྲུལ་པ་ལས་བྱུང་བ་ལྟ་བུའི་མཆོད་པའི་སྤྲིན་རྒྱ་མཚོས་བདག་གཞན་རྒྱལ་བ་སྲས་བཅས་སུ་བསམས་པ་ལ་མིའི་དབང་པོ་ཁྱོད་ཀྱིས་མཆོད་པར་བགྱིའོ། ། དེ་ལྟ་བུའི་སངས་རྒྱས་ཁོ་ན་བསྒོམ་ཞིང་མཆོད་པར་བྱ་བར་མ་ཟད་ཀྱི། ཡོངས་སུ་འཛིན་པའི་དགེ་བའི་བཤེས་གཉེན་ཀྱང་བསྒོམ་ཞིང་མཆོད་པར་སྟོན་པ།
བླ་མ་མཆོག་དང་མ་ལུས་རྒྱལ་བ་ཀུན། ། རྣམ་པ་དང་ནི་ཕྲིན་ལས་ངོ་བོ་ཉིད། ། མཚུངས་ཤིང་གཉིས་སུ་མེད་པར་འཚལ་བགྱིས་ནས། ། གསོལ་བ་གདབ་པའང་གཉིས་སུ་མེད་པར་བསྒོམ། ། ཞེས་གསུངས་ཏེ། བླ་མ་ནི་གོང་མའི་དོན་ཡིན་ལ། མཆོག་ཅེས་གསུངས་པ་ནི་མཚན་ཉིད་དང་ལྡན་པ་སྟེ། མཚན་ཉིད་དེ་ཡང་མགོན་པོ་བྱམས་པས། བཤེས་གཉེན་དུལ་བ་ཞི་ཞིང་ཉེར་ཞི་བ། ། ཡོན་ཏན་བརྩོན་བྱས་ལྷག་པའི་ལུང་གིས་ཕྱུག །
དེ་ཉིད་རབ་ཏུ་རྟོགས་ལ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། ། ཞེས་གསུངས་པ་དེ་ལྟ་བུ་དང་ལྡན་པ་ནི་མཆོག་ཡིན་ནོ། ། མཚན་ཉིད་དེ་ལྟ་བུ་དང་ལྡན་པའི་བླ་མ་ནི་ཕྱོགས་བཅུ་ཀུན་གྱི་རྒྱལ་བ་མ་ལུས་པ་དང༌། སྣང་ལ་རང་བཞིན་མེད་པའི་རྣམ་པ་གཅིག་པའམ། ཡང་སྐུ་འཁྲུལ་པ་མེད་པ་དང༌། གསུང་ཅ་ཅོ་མེད་པ་དང༌། ཐུགས་རྣམ་པར་མི་རྟོག་པའི་རྣམ་པ་འདྲ་བ་ཡོད་ཅིང་གདུལ་བྱ་སྐལ་བ་དང་ལྡན་པའི་དོན་བྱེད་པར་ཕྲིན་ལས་མཚུངས་པར་ཡོད་ལ། འཕགས་པ་ཀླུ་སྒྲུབ་ཀྱིས། དེ་བཞིན་གཤེགས་པའི་རང་བཞིན་གང༌། །
དེ་ནི་འགྲོ་འདིའི་རང་བཞིན་ཡིན། ། དེ་བཞིན་གཤེགས་པའི་རང་བཞིན་མེད། ། འགྲོ་བ་འདི་ཡི་རང་བཞིན་མེད། ། ཅེས་པའི་ཚུལ་གྱིས་ངོ་བོ་ཉིད་གདོད་མ་ནས་དག་པ་གཉིས་སུ་མེད་པར་ཤེས་པར་བགྱིས་ཏེ། དུས་ཀུན་ཏུ་རང་གི་མདུན་ནམ་སྤྱི་གཙུག་གམ། སྙིང་གི་པདྨོའི་དབུས་སུ་བསམ་པར་བགྱིས་ནས། བྱ་བ་ནི་སྲིད་པ་དང་ཞི་བའི་རྒུད་པ་ཐམས་ཅད་ཞི་ཞིང༌། འཇིག་རྟེན་དང་འཇིག་རྟེན་ལས་འདས་པའི་འབྱོར་པ་མ་ལུས་པ་ཐོབ་པའི་དོན་དུ་གསོལ་བ་གདབ་པའམ་ཡང་ན་རང་དང་གཉིས་སུ་མེད་པར་བསྒོམ་པར་བགྱིའོ། ། དེ་ལྟ་བུའི་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་པར་ཡང༌། ལྷག་པའི་བསམ་པས་བསྐུལ་བའི་མདོ་ལས།
བྱམས་པ་རྒྱུ་བཞིས་སངས་རྒྱས་ཀྱིས་གསུངས་པའི་དོན་སྤོབས་པར་རིག་པར་བྱའོ། ། བཞི་གང་ཞེ་ན། བྱམས་པ་འདི་ལ་སྤོབས་པ་དོན་དང་ལྡན་པ་ཡིན་ཏེ། དོན་མེད་པ་དང་ལྡན་པ་མ་ཡིན་པ་དང༌། ཆོས་དང་ལྡན་པ་ཡིན་ཏེ། ཆོས་མ་ཡིན་པ་དང་ལྡན་པ་མ་ཡིན་པ་དང༌། ཉོན་མོངས་པ་འབྲི་བར་བྱེད་པ་ཡིན་ཏེ། འཕེལ་བར་བྱེད་པ་མ་ཡིན་པ་དང༌། མྱ་ངན་ལས་འདས་པའི་ཡོན་ཏན་དང་ཕན་ཡོན་སྟོན་པ་ཡིན་ཏེ། འཁོར་བའི་ཡོན་ཏན་དང་ཕན་ཡོན་སྟོན་པ་མ་ཡིན་པ་སྟེ་བཞིའོ། །
བྱམས་པ་གང་ལས་རྒྱུ་འདི་བཞིས་སྤོབས་སམ་སྤོབས་པར་འགྱུར་བ་དེ་ལ། རིགས་ཀྱི་བུའམ་རིགས་ཀྱི་བུ་མོ་འདོད་པ་དག་གིས་སངས་རྒྱས་ཀྱི་འདུ་ཤེས་བསྐྱེད་པར་བྱའོ། ། སྟོན་པའི་འདུ་ཤེས་སུ་བྱ་སྟེ་དམ་པའི་ཆོས་མཉན་པར་བྱའོ། ། དེ་ཅིའི་ཕྱིར་ཞེ་ན། བྱམས་པ་གང་ཅུང་ཟད་ལེགས་པར་སྨྲས་པ་དེ་ཐམས་ཅད་ནི་སངས་རྒྱས་ཀྱིས་གསུངས་པ་ཡིན་ནོ་ཞེས་གསུངས་སོ། ། གོང་དུ་རྒྱལ་བ་སྲས་བཅས་བསྒོམས་ནས་མཆོད་པར་བསྟན་ལ། གསོལ་བ་གདབ་པར་མ་གསུངས་ལ། འདིར་བླ་མ་བསྒོམས་ནས་གསོལ་བ་གདབ་པར་གསུངས་ལ་མཆོད་པ་མ་གསུངས་པ་ནི་བསྟན་བཅོས་ཟོར་ཡང་བར་བྱ་བའི་ཕྱིར། ཕན་ཚུན་མཚོན་པར་ཤེས་པར་བྱའོ། ། དམིགས་པ་དང་བཅས་པའི་བསྒོམ་པ་བཤད་ནས།
འཕགས་པ་ཀླུ་སྒྲུབ་ཀྱིས། ཆོས་ཀྱི་སྐུ་དེ་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་འབྱུང་བས་ཆོས་ཀྱི་སྐུ་ཐོབ་པར་བྱ་བའི་ཕྱིར་དམིགས་པ་མེད་པའི་བསྒོམ་པ་གསུངས་པ། དགེ་དང་སྡིག་དང་བདེ་དང་སྡུག་བསྔལ་དང༌། ། དེ་བཞིན་འཁོར་དང་མྱ་ངན་འདས་པའི་ཆོས། ། ཀུན་གྱི་རྩ་བར་གྱུར་པ་སེམས་ལགས་ཏེ། ། ཞེས་གསུངས་ཏེ། དགེ་བ་ནི་ཀུ་ས་ལའི་སྒྲ་ལས་ཀུ་ནི་ངན་པ་ལ་འཇུག་ལ། ས་ལ་ནི་སྤོང་བའམ་འདོར་བ་ལ་འཇུག་པས་ནང་ན་སྤོང་ཞེས་བྱ་བར་འགྱུར་ཏེ།
སྲོག་གཅོད་པ་དང༌། མ་བྱིན་པར་ལེན་པ་ལ་སོགས་པ་སྤོང་བའོ། ། མི་དགེ་བ་ནི་སྲོག་གཅོད་པ་ལ་སོགས་པའོ། ། འཁོར་བ་ནི་རྣམ་པར་རྟོག་པ་ཡིན་ལ། མྱ་ངན་ལས་འདས་པ་ནི་དེ་དང་བྲལ་བའོ། ། དེ་སྐད་དུ་ཡང་སློབ་དཔོན་ཕྱོགས་ཀྱི་གླང་པོས། རྣམ་པར་རྟོག་ལས་མ་གཏོགས་པའི། ། འཁོར་བ་ཞེས་བྱ་ཅི་ཡང་མེད། ། རྣམ་རྟོག་དེ་དག་བྲལ་བས་ན། ། ཁྱོད་ཉིད་རྟག་ཏུ་མྱ་ངན་འདས། །
ཞེས་གསུངས་སོ། ། དེ་རྣམས་ཀུན་གྱི་རྩ་བ་སེམས་ཡིན་ཏེ། སེམས་ཀྱིས་ཉེས་སྤྱོད་སྤོང་བས་དགེ་བ་ཡིན་ལ། དེ་མི་སྤོང་ན་སྡིག་པ་ཡིན་ཞིང་སེམས་ཀྱི་དེ་ཉིད་རྟོགས་ན་མྱ་ངན་ལས་འདས་པ་ཡིན་ལ། མ་རྟོགས་ན་འཁོར་བ་ཡིན་པའི་ཕྱིར་རོ། ། དེ་སྐད་དུ་ཡང་ལས་ཀྱི་སྒྲིབ་པ་ཐམས་ཅད་རྣམ་པར་དག་པའི་མདོ་ལས། དགེ་སློང་ཅི་སེམས་ཀུན་ནས་ཉོན་མོངས་པས་སེམས་ཅན་རྣམས་ཀུན་ནས་ཉོན་མོངས་པ་ཅན་དུ་འགྱུར་ལ། སེམས་རྣམ་པར་དག་པས་སེམས་ཅན་རྣམས་རྣམ་པར་དག་པར་འགྱུར་ཞེས་གསུངས་ལ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས་ཀྱང༌། བྱང་ཆུབ་ནི་རང་གི་སེམས་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པའོ། །
ཞེས་གསུངས་ཤིང་འཕགས་པ་ཀླུ་སྒྲུབ་ཀྱིས་ཀྱང༌། འདི་དག་ཐམས་ཅད་སེམས་ཙམ་སྟེ། ། སྒྱུ་མའི་རྣམ་པར་ཡང་དག་བྱུང༌། ། དེ་དག་དགེ་དང་མི་དགེའི་ལས། ། དེས་ནི་བདེ་འགྲོ་ངན་འགྲོར་སྐྱེ། ། ཞེས་གསུངས་སོ། ། དེ་ལྟར་འཁོར་འདས་ཀྱི་ཆོས་ཐམས་ཅད་སེམས་ཡིན་ན། དེ་ནི་བདེན་པའི་དངོས་པོར་གྲུབ་པ་ཞིག་གམ་ཞེ་ན། སེམས་དེའང་ཀུན་ནས་ཡོངས་སུ་བརྟགས་བགྱིས་ན། ། ཁ་དོག་མ་མཆིས་དབྱིབས་ཀྱང་མ་མཆིས་ལ། །
གཅིག་མིན་དུ་མ་མ་ལགས་ཏེ་སླད་དུ། ། ངོ་བོ་མ་མཆིས་ཕྱིར་ན་མ་སྐྱེས་ཤིང༌། ། མི་གནས་འགག་མེད་མཐའ་དབུས་དང་བྲལ་བས། ། སྤྲོས་མེད་ནམ་མཁའི་ངང་ཚུལ་ཉིད་ལགས་ཏེ། ། ཞེས་གསུངས་ཏེ། དེ་ཉིད་བསྡུས་པའི་རྒྱུད་ལས། རིགས་ཀྱི་བུ་མཉམ་པར་བཞག་པས་རང་གི་སེམས་སོ་སོར་རྟོགས་ཤིག ཅེས་གསུངས་པས། སེམས་དེ་ཡང་ཐོས་བསམ་གྱིས་ཀུན་ནས་བརྟགས་ཤིང་བསྒོམས་པས་ཡོངས་སུ་བརྟགས་ན་སྤྲོས་མེད་ནམ་མཁའི་ངང་ཚུལ་ཉིད་དུ་གྲུབ་པ་ཡིན་ཏེ། དེའི་རྒྱུ་མཚན་ཡང་ངོ་བོར་གྲུབ་པ་ཞིག་ན་གཟུགས་སུ་གྲུབ་ན་ཁ་དོག་གམ་དབྱིབས་སུ་གྲུབ་དགོས་པ་ལས།
ཁ་དོག་དང་དབྱིབས་སུམ་གྲུབ་པའི་ཕྱིར་རོ། ། རྒྱུད་ཐམས་ཅད་བསྟན་པའི་ཚིག་ལས། སེམས་གང་ཡིན་པ་དེའི་ངོ་བོ་ཉིད་ནི་རྩ་བ་མེད་པ། གནས་མེད་པ། གཞི་མེད་པ། མཚན་མ་མེད་པ། དབྱིབས་དང་ཁ་དོག་མེད་པ། དབང་པོ་ལས་འདས་པ། རྟོག་པ་རྣམས་ཀྱི་སྤྱོད་ཡུལ་མ་ཡིན་པའོ། ། ཞེས་གསུངས་སོ། །
གཟུགས་ལས་གཞན་པའི་ངོ་བོར་གྲུབ་བམ་ཞེ་ན་ཡང་མ་ཡིན་ཏེ། ངོ་བོར་གྲུབ་པ་ཞིག་ཡིན་ན་གདོན་མི་ཟ་བར་གཅིག་གམ་དུ་མ་གང་རུང་དུ་གྲུབ་དགོས་ལ། སེམས་དེ་ནི་གཅིག་དང་དུ་མ་དང་བྲལ་བའི་ཕྱིར་རོ། ། དེའི་ཚུལ་རྒྱས་པར་འོག་ནས་འཆད་པའི་ཕྱིར་འདིར་མ་སྤྲོས་སོ། ། གཅིག་དང་དུ་མར་མ་གྲུབ་པའི་སླད་དུ་ངོ་བོ་མ་མཆིས་ལ། ངོ་བོ་མ་མཆིས་པའི་ཕྱིར་མ་སྐྱེས་པ་ཡིན་ནོ། ། གལ་ཏེ་སྐྱེས་པ་ཞིག་ཡིན་ན་རྒྱུ་ལས་སྐྱེའམ་རྒྱུ་མེད་པ་ལས་སྐྱེ། རྒྱུ་ལས་སྐྱེ་བར་མི་རིགས་ཏེ། རྒྱུ་དང་འབྲས་བུ་དུས་མི་གཅིག་པས་ཕྲད་པ་མེད་པའི་ཕྱིར་རོ། ། གལ་ཏེ་ཕྲད་ན་ངེས་པ་ཁོ་ནར་རྒྱུ་འབྲས་དུས་མཉམ་པར་འགྱུར་རོ། །
དུས་མཉམ་པ་ནི་གང་ཞིག་གང་གི་རྒྱུ་ཡིན་ལ། ། གང་ཞིག་གང་གི་འབྲས་བུ་ཡིན། ། རྒྱུ་མེད་པ་ལས་སྐྱེ་བར་ཡང་མི་རིགས་ཏེ། རྒྱུ་མེད་གཞན་ལས་མི་ལྟོས་ཕྱིར། ། རྟག་ཏུ་ཡོད་པའམ་མེད་པར་ཐལ། ། ཞེས་པའི་རིགས་པས་གནོད་པས་སོ། ། གཞན་ཡང་ཡོད་པ་སྐྱེ་བར་མི་རིགས་ཏེ་གྲུབ་ཟིན་པའི་ཕྱིར་རོ། ། མེད་པ་སྐྱེ་བར་ཡང་མི་རིགས་ཏེ། དངོས་པོ་མེད་པ་ལ་རྒྱུའི་བྱེད་པ་བཀག་པའི་ཕྱིར་རོ། ། དེ་སྐད་དུ་ཡང༌།
འཕགས་པ་ཀླུ་སྒྲུབ་ཀྱིས་ཀྱང༌། ཡོད་པ་ཡོད་ཕྱིར་མི་སྐྱེ་སྟེ། ། མེད་པ་མེད་པའི་ཕྱིར་མི་སྐྱེ། ། ཞེས་གསུངས་སོ། ། མ་སྐྱེས་པའི་ཕྱིར་མི་གནས་ལ། མི་གནས་པའི་ཕྱིར་མི་འགག་པས་ཐོག་མ་སྐྱེ་བ་དབུས་སུ་གནས་པ། མཐར་འགག་པ་དང་བྲལ་བའི་ཕྱིར་རོ། ། བཅོམ་ལྡན་འདས་ཀྱིས་མདོ་ལས་ཀྱང༌། ཆོས་ཐམས་ཅད་མཚན་ཉིད་མེད་པ་མ་སྐྱེས་པ་མ་འགགས་པའོ་ཞེས་གསུངས་སོ། ། སེམས་བདེན་པར་མེད་པ་གསལ་ཞིང་རིག་པ་འདི་ཅི་ཞིག་ཅེ་ན།
དེ་ལྟ་ན་ཡང་རིག་པ་མི་འགགས་པས། ། རིག་སྟོང་ཟུང་དུ་འཇུག་པའི་བདག་ཉིད་ལགས། ། ཞེས་གསུངས་ཏེ། སེམས་བདེན་པའི་ངོ་བོར་མ་གྲུབ་པ་དེ་ལྟ་ནའང་རིག་པས་མྱོང་བ་ནི་རིག་པ་ཉིད་བདེན་པའི་ངོ་བོས་སྟོང་པ། སྟོང་པ་ཉིད་རིག་ཅིང་གསལ་བ། རིག་པ་དང་སྟོང་པ་ཉིད་ཟུང་དུ་འཇུག་པའི་བདག་ཉིད་ཡིན་ཏེ། རྒྱལ་བའི་མདོ་ལས་ཀྱང༌། རྣམ་པར་ཤེས་པ་སྟོང་པའོ། ། སྟོང་པ་ཉིད་ཀྱང་རྣམ་པར་ཤེས་པའོ། ། རྣམ་པར་ཤེས་པ་ལས་ཀྱང་སྟོང་པ་ཉིད་གཞན་མ་ཡིན་ནོ། །
སྟོང་པ་ཉིད་ལས་ཀྱང་རྣམ་པར་ཤེས་པ་གཞན་མ་ཡིན་ནོ། ། ཞེས་གསུངས་སོ། ། དེ་ལྟར་རང་གི་སེམས་རིག་སྟོང་ཟུང་དུ་འཇུག་པར་བསྟན་ནས། དེས་གཞན་ལ་ཡང་མཚོན་པར་སྟོན་པ། བདག་སེམས་ཅི་ལྟར་ལགས་པ་དེ་བཞིན་དུ། ། སེམས་ཅན་ཀུན་ཡིད་རང་བཞིན་དེ་ཉིད་ལ། ། ཆོས་རྣམས་ཀུན་ཀྱང་སྣང་སྟོང་ཟུང་འཇུག་པར། ། ཀུན་ནས་ངེས་པར་བགྱི་ཞིང་མི་འཛིན་པའི། ། ཚུལ་གྱིས་ཤིན་ཏུ་མཉམ་པར་བཞག་པར་བགྱི། ། ཞེས་གསུངས་ཏེ།
བདག་གིས་སེམས་རིག་སྟོང་ཟུང་དུ་འཇུག་པ་ཇི་ལྟར་ལགས་པ་དེ་བཞིན་དུ་སེམས་ཅན་ཐམས་ཅད་ཀྱི་སེམས་ཀྱང་རིག་སྟོང་ཟུང་དུ་འཇུག་པ་ཡིན་ཏེ་རང་བཞིན་ཁྱད་པར་མེད་པའི་ཕྱིར་རོ། ། སེམས་འབའ་ཞིག་ཏུ་མ་ཟད་དེ། དེ་ཉིད་ཀྱིས་གཟུགས་ལ་སོགས་པ་ཕྱི་རོལ་དོན་དུ་སྣང་བའི་ཆོས་ཐམས་ཅད་ཀྱང་སྣང་བ་དང་སྟོང་པ་ཟུང་དུ་འཇུག་པར་གྲུབ་པ་ཡིན་ཏེ།

རྒྱལ་བའི་ཡུམ་ལས། རྣམ་པར་ཤེས་པའི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། ། ཞེས་གསུང་སོ། ། སྡུད་པ་ཚིགས་སུ་བཅད་པ་ལས་ཀྱང༌། བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། ། སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། ། ཞེས་གསུངས་ལ། གཞན་ཡང་ཤེས་རབ་སྙིང་པོ་ལས་གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་གསུངས་སོ། །
དེ་ལྟར་ཆོས་ཐམས་ཅད་སྣང་བ་དང༌། སྟོང་པ་ཟུང་དུ་འཇུག་པ་གཉིས་སུ་མེད་པར་ཐོས་བསམ་གྱིས་ཀུན་ནས་ངེས་པར་བགྱི་ཞིང་བསྒོམ་པའི་ཚེ་ཡོད་པ་དང་མེད་པ་གང་དུ་ཡང་མཚན་མར་མི་འཛིན་པའི་ཚུལ་གྱིས་ཤིན་ཏུ་མཉམ་པར་གཞག་པར་བགྱིའོ། ། དེ་ལྟར་མཉམ་པར་གཞག་པའི་ཚུལ་རྒྱས་པར་བསྟན་ནས་མཇུག་བསྡུས་ཏེ་མཉམ་པར་བཞག་པའི་དགོངས་པ་སྟོན་པ། དེ་ལྟར་དམིགས་བཅས་གཉིས་དང་དམིགས་མེད་དང༌། ། ཟུང་འཇུག་ཚུལ་ལ་མཉམ་པར་གཞག་བགྱིས་ན། ། རྟོག་པ་ཀུན་གྱིས་རྣམ་པར་མི་བསྒུལ་བའི། ། ཞི་གནས་ཏིང་འཛིན་དམ་པ་ཐོབ་པར་འགྱུར། ། ཞེས་གསུངས་ཏེ། གོང་དུ་སྟན་པའི་ཚུལ་དེ་ལྟར་ལྷ་དང་བླ་མ་བསྒོམ་པ་སྟེ། དམིགས་བཅས་གཉིས་དང༌།
དམིགས་མེད་མི་རྟོག་པའི་ཏིང་ངེ་འཛིན་ཟུང་དུ་འཇུག་པ་ལ་མཉམ་པར་གཞག་པའི་རྒྱུ་ལས། འབྲས་བུ་ཞི་གནས་ཀྱི་ཏིང་ངེ་འཛིན་དམ་པ་རྒྱུད་ལ་ཐོབ་པར་འགྱུར་རོ། ། ཏིང་ངེ་འཛིན་དེ་ཅི་ལྟ་བུ་ཞེ་ན། རྟོག་པ་ཀུན་གྱིས་རྣམ་པར་མི་བསྒུལ་བའི་ཏིང་ངེ་འཛིན་ཏོ། ། ཏིང་ངེ་འཛིན་རྒྱལ་པོ་ལས། ཞི་གནས་སྟོབས་ཀྱིས་བསྐྱོད་པ་མེད་འགྱུར་ཞིང༌། ། ལྷག་མཐོང་གིས་ནི་རི་བོ་ལྟ་བུར་འགྱུར། ། སེམས་ཅན་ཀུན་གྱིས་འཁྲུགས་པར་མི་ནུས་ཏེ། ། འདི་ནི་བཟོད་པ་གཉིས་སུ་བཤད་པ་ཡིན། ། ཞེས་གསུངས་སོ། །
དམིགས་མེད་མི་རྟོག་པའི་ཏིང་ངེ་འཛིན་དང༌། རྟོག་པ་འགལ་བའི་ཕྱིར་སྤོང་བར་འཐད་ཀྱི། དམིགས་བཅས་གཉིས་པོ་ནི་རྟོག་པ་ཉིད་ཡིན་པས། རྟོག་པ་བསྒོམས་པས་རྟོག་པ་སྤོང་བར་མི་འཐད་དོ་ཞེ་ན། བདེན་མོད་ཀྱི་དམིགས་བཅས་དང་རྣམ་པར་རྟོག་པ་དངོས་སུ་མི་འགལ་བའི་ཕྱིར། དངོས་སུ་སྤོང་བར་ངེད་ཀྱང་མི་འདོད་ལ། བརྒྱུད་ནས་མི་འགལ་བར་མ་གྲུབ་སྟེ། དམིགས་མེད་ཉིད་དམིགས་བཅས་ཀྱི་རྒྱུ་ལས་སྐྱེ་བས་སོ། ། དེ་སྐད་དུ་ཡང་དཀོན་མཆོག་བརྩེགས་པ་ལས། ཅི་ལྟར་ཤིང་གཉིས་རླུང་གིས་དྲུད་པ་ལས། །
མེ་བྱུང་བས་ནི་དེ་ཉིད་སྲེག་པ་ལྟར། ། དེ་བཞིན་ཤེས་རབ་དབང་པོ་སྐྱེས་པས་ཀྱང༌། ། སྐྱེས་པ་དེ་ཡིས་དེ་ཉིད་སྲེག་པར་བྱེད། ། ཅེས་འབྱུང་ལ། མགོན་པོ་བྱམས་པས་ཀྱང༌། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རྣམ་པར་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་གསུངས་སོ། །
ཆོས་ཀྱི་རྗེའི་ཞལ་ནས་ཀྱང༌། དམིགས་པ་ཉིད་ལ་སེམས་གཏོད་དང༌། ། ཡིད་ནི་ཞི་བ་ཐོབ་པར་འགྱུར། ། དམིགས་པ་ཉིད་ལ་གཏད་ལེགས་ན། ། དམིགས་པར་འཛིན་པ་རབ་ཏུ་སྤོང༌། ། ཞེས་གསུངས་སོ། ། མཉམ་པར་གཞག་པའི་ཚུལ་ལེགས་པར་བསྟན་ནས་རྗེས་ལ་བྱ་བའི་ཚུལ་ལ། བློ་གྲོས་མི་ཟད་པའི་མདོ་ལས། བརྩོན་འགྲུས་ཀྱི་དབང་པོ་ཡང་དག་པར་བསྒྲུབ་པའི་ཆོས་དེ་དག་དྲན་པའི་དབང་པོས་ཆུད་མི་གསོན་ཏེ། ཞེས་འབྱུང་བས།
དགེ་བ་ཆུད་མི་གསོན་ཞིང་འཕེལ་བར་བྱ་བའི་ཕྱིར་དྲན་པར་གྱིས་ཤིག་ཅེས་སྟོན་པ། དགེ་དང་སྡིག་པ་བགྱིས་པ་ཐམས་ཅད་ཀྱི། ། རྗེས་སུ་དགའ་བས་ཡང་ཡང་དྲན་བགྱིད་པ། ། དེ་སྟོབས་སླར་ཡང་འཕེལ་བགྱིད་དེ་སླད་དུ། ། དགེ་བ་རྗེས་དྲན་བགྱིས་པས་འཕེལ་བར་མཛོད། ། ཅེས་གསུངས་ཏེ། དགེ་བ་ལ་དགའ་བས་རྗེས་སུ་དྲན་པར་མཛོད་ཅེས་དྲང་ངོ༌། ། དགོས་པ་ཅིའི་དོན་དུ་ཞེ་ན། སྤྱིར་དགེ་བ་དང་སྡིག་པ་གང་བགྱིས་པ་ཐམས་ཅད་ཀྱི་རྗེས་སུ་དགའ་བས་ཡང་དང་ཡང་དུ་དྲན་པར་བགྱིས་ན། གང་བགྱིས་པ་དེའི་སྟོབས་སླར་ཡང་འཕེལ་བར་བགྱི་བའི་ཕྱིར།
དགེ་བའི་རྩ་བ་འཕེལ་བའི་སླད་དུ་དགའ་བས་དྲན་པར་མཛོད་ཅེས་པའོ། ། འདིའི་ཤུགས་ལས། དགེ་དང་སྡིག་པ་བགྱིས་པ་ཐམས་ཅད་ཀྱི། ། རྗེས་སུ་འགྱོད་པས་ཡང་ཡང་དྲན་བགྱིད་པ། ། དེ་སྟོབས་སླར་ཞིང་འགྲིབ་བྱེད་དེ་སླད་དུ། ། སྡིག་ལ་རྗེས་འགྱོད་མཛད་པས་འབྲི་བར་མཛོད། ། ཅེས་འབྱུང་མོད་ཀྱི། འདིར་དགེ་བའི་རྗེས་ལ་བྱ་བའི་སྐབས་ཡིན་པའི་ཕྱིར་དངོས་སུ་མ་གསུངས་སོ། ། སྤྱིར་དགེ་བ་ཀུན་གྱི་རྗེས་ལ་དྲན་པར་གདམས་ནས། ཁྱད་པར་དུ་མཉམ་གཞག་གི་རྗེས་ལ་དྲན་བྱར་བསྟན་པ།
ཁྱད་པར་དམིགས་པ་གང་ལ་བཞག་པ་ཡི། ། རྗེས་ལ་དམིགས་པ་དང་ནི་རྣམ་པ་དང༌། ། ཉམས་སུ་མྱོང་བའི་དོན་གང་ལ་སོགས་པ། ། སོ་སོར་བརྟགས་ཤིང་རྣམ་པར་དཔྱད་བགྱིས་པས། ། དེ་ཡི་རྒྱུ་རྐྱེན་ལ་སོགས་རྟེན་འབྱུང་ཚུལ། ། ཇི་སྙེད་པ་དང་དེ་ཡང་རྣམ་དཔྱད་པས། ། འགའ་ཡང་དམིགས་པ་མེད་པས་ཇི་ལྟའི་དོན། ། ཇི་བཞིན་རྟོགས་པས་ལྷག་མཐོང་བསྒྲུབ་པར་བགྱི། ། ཞེས་གསུངས་ཏེ། སྤྱིར་དགེ་བའི་རྩ་བ་ཀུན་དྲན་བྱ་ཡིན་མོད་ཀྱི་སྐབས་འདིར་མཉམ་བཞག་གི་རྗེས་ལ་བྱ་བ་སྐབས་སུ་བབ་པའི་ཕྱིར་ཁྱད་པར་དུ་སངས་རྒྱས་ཀྱི་སྐུ་ལ་སོགས་པ་དམིགས་པ་གང་ལ་མཉམ་པར་བཞག་པའི་རྗེས་ལ་དམིགས་པའི་ཡུལ་དང༌།
བློའི་རྣམ་པ་དང༌། དམིགས་པ་དེ་ཉིད་ཀྱི་ཡང་རྒྱུ་དང་རྐྱེན་དང་དེ་བཞིན་དུ་རྣམ་པ་དང༌། ཉམས་སུ་མྱོང་བའི་ཡང་རྒྱུ་དང་རྐྱེན་གང་དང་གང་ལས་བྱུང་ཞེས་སོ་སོར་ཕྱེ་སྟེ། བརྟགས་ཤིང་ཞིབ་ཏུ་རྣམ་པར་དཔྱད་པར་བགྱིས་ན། ཀུན་རྫོབ་ཏུ་དམིགས་པ་ལ་སོགས་པ་དེ་རྣམས་ཀྱི་རྒྱུ་དང་རྐྱེན་དེ་ལས་འདི་བྱུང་ཞེས་ལུགས་འབྱུང་གི་རྟེན་འབྲེལ་དང༌། དེ་མ་གྲུབ་པས་འདི་མ་གྲུབ་ཅེས་པ་ལ་སོགས་པ་རྟེན་ཅིང་འབྲེལ་བར་འབྱུང་བ་ལུགས་ལས་བཟློག་པའི་ཚུལ་ཇི་སྙེད་པ་ཤེས་ཤིང་དེའང་དོན་ལ་རྣམ་པར་དཔྱད་པས་དམིགས་པ་དང་རྣམ་པ་ལ་སོགས་པ་གདོད་མ་ནས་ཆོས་འགའ་ཡང་དམིགས་པ་མེད་པ་ལ་ཇི་ལྟ་བ་བཞིན་རྟོགས་པས་ལྷག་མཐོང་ཤེས་རབ་བསྒྲུབ་པར་བགྱི་བ་ཡིན་ནོ། ། དེ་ཡང་མདོ་སྡེ་དཀོན་མཆོག་སྤྲིན་ལས། ཞི་གནས་ཀྱིས་ནི་ཉོན་མོངས་པ་མགོ་གནོན་ནོ། ། ལྷག་མཐོང་གིས་ནི་ཉོན་མོངས་པ་དཔྱིས་འབྱིན་ནོ། ། ཞེས་གསུངས་སོ། །
མགོན་པོ་བྱམས་པས་ཀྱང་བརྟན་པའི་ཞི་གནས་ལྷག་མཐོང་གིས། ། རྣལ་འབྱོར་དེ་ས་ཀུན་འགྲོ་སྟེ། ། ཐམས་ཅད་སྒྲུབ་པར་བྱེད་པ་ཡིན། ། ཞེས་གསུངས་སོ། ། དེ་དག་ལ་ཅིའི་ཕྱིར་ཞི་གནས་དང་ལྷག་མཐོང་ཞེས་བྱ་ཞེ་ན། མགོན་པོ་བྱམས་པས། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་ཡིན། །
ཞེས་གསུངས་སོ། ། དེ་ལྟར་དགེ་བ་ཆུད་མི་ཟ་ཞིང་འཕེལ་བར་བྱ་བའི་ཕྱིར་རྗེས་སུ་དྲན་བྱར་གདམས་ནས་དེ་མི་ཟད་པར་བྱ་བའི་ཕྱིར་ཡོངས་སུ་བསྔོ་བར་གདམས་པ། དགེ་བ་བགྱིས་པའི་རྗེས་སུ་དེས་མཚོན་པའི། ། དགེ་བ་ཐམས་ཅད་གཅིག་ཏུ་བསྡོམས་བགྱིས་ནས། ། བདག་དང་མཐའ་ཡས་སེམས་ཅན་ཐམས་ཅད་ཀྱིས། ། བླ་མེད་བྱང་ཆུབ་ཐོབ་ཕྱིར་ཡོངས་སུ་བསྔོ། ། ཞེས་གསུངས་ཏེ། ཡོངས་སུ་བསྔོ་ཞིང་བསྒྱུར་བར་བྱའོ། ། ཞེས་གཞིར་བླངས་ལ། གང་ཞིག་བསྔོ་བར་བྱ་བ་ནི།
སངས་རྒྱས་ཕལ་པོ་ཆེ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་རྣམས། ། ཞེས་འབྱུང་བའི་ཚུལ་ལྟར་དགེ་བ་བགྱིས་པ་དེས་མཚོན་པའི་དུས་གསུམ་གྱི་དགེ་བ་ཐམས་ཅད་གཅིག་ཏུ་བསྡོམས་ནས། དུས་ནི་དགེ་བ་བགྱིས་པའི་རྗེས་ཐོགས་དེ་མ་ཐག་ཏུ་བསྔོ་བར་བྱ་སྟེ། དགེ་བ་མ་བྱས་པར་བསྔོ་རྒྱུ་མེད་ལ། དུས་རིང་པོ་ཐོགས་ན། བསྐལ་པ་སྟོང་དུ་བསགས་པ་ཡི། ། སྦྱིན་དང་བདེ་གཤེགས་མཆོད་ལ་སོགས། ། ལེགས་སྤྱད་དེ་ཀུན་གང་ཡིན་པ། །
ཁོང་ཁྲོ་གཅིག་གིས་འཇོམས་པར་བྱེད། ། ཅེས་པ་ལ་སོགས་པ་བྱང་ཆུབ་ཏུ་མ་བསྔོས་པའི་དགེ་བ་འཛད་པའི་རྐྱེན་མང་བས་ན་བར་མ་དོར་ཆུད་ཟ་བར་འགྱུར་བའི་ཕྱིར་རོ། ། ཆེད་དུ་བྱ་བ་ནི་རྒྱལ་བའི་ཡུམ་ལས། སེམས་ཅན་ཐམས་ཅད་དང་ཐུན་མོང་དུ་བྱས་ཏེ་ཞེས་འབྱུང་བས་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ཆེད་དུའོ། ། བསྔོ་ས་ཡང་རྒྱལ་བའི་ཡུམ་ལས། རྣམ་པ་ཐམས་ཅད་མཁྱེན་པ་ཉིད་མ་གཏོགས་པར་ཉན་ཐོས་ཀྱི་སའམ་རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པའོ། ། ཞེས་འབྱུང་བས་བླ་ན་མེད་པའི་བྱང་ཆུབ་ཐོབ་པའི་ཕྱིར་ཡོངས་སུ་བསྔོའོ། ། དེ་ལྟར་བསྔོ་བ་བྱས་པ་ལ་བྱེད་པ་ཅི་ཡོད་ཅེ་ན་མཇུག་བསྡུ་བའི་སྐབས་ནས་མི་ཟད་ཅེས་འབྱུང་བས་ཟིན་ཏེ། བྱང་ཆུབ་ཆེན་པོར་བསྔོས་པའི་དགེ་བ་དེ་མི་ཟད་པར་བྱེད་པ་ཡང༌། བློ་གྲོས་མི་ཟད་པའི་མདོ་ལས།
ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། ། རྒྱ་མཚོ་མ་ཟད་བར་དུ་དེ་ནི་མི་ཟད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། ། བྱང་ཆུབ་མ་ཟད་བར་དུ་དེ་མི་ཟད། ། ཅེས་གསུངས་སོ། ། ཁ་སྒྱུར་བའི་བྱེད་པ་ཡང་ཡོད་དེ། སྦྱིན་པས་ལོངས་སྤྱོད་དང༌། ཚུལ་ཁྲིམས་ཀྱིས་མཐོ་རིས་ཐོབ་པ་ལ་སོགས་པ་དངོས་པོའི་ཆོས་ཉིད་ཡིན་པས་བསྔོ་བ་མི་དགོས་ཏེ། སྡིག་པ་བྱས་ན་དམྱལ་བར་མ་བསྔོས་ཀྱང་སྐྱེ་བར་འགྱུར་བ་བཞིན་ནོ། ། དེས་ན་སྦྱིན་པ་ལ་སོགས་པ་བླ་ན་མེད་པའི་བྱང་ཆུབ་ཀྱི་རྒྱུར་བསྔོས་པས་གནས་སྐབས་ཀྱི་འབྲས་བུ་འབྱུང་ཞིང་མཐར་ཐུག་བྱང་ཆུབ་ཐོབ་པར་བྱས་པའི་ཕྱིར་ཁ་སྒྱུར་བ་ཡིན་ཏེ།
གསེར་གྱི་དངོས་པོ་གང་དུ་འགྲོ་མ་ངེས་པ་ལ་གསུང་རབ་ཏུ་བསྒྱུར་བ་བཞིན་ནོ། ། སློབ་དཔོན་སེང་གེ་བཟང་པོས་ཀྱང༌། བསྔོ་བ་ཡིད་ལ་བྱེད་པ་ནི་གསེར་མགར་གྱི་རྒྱན་བཞིན་དུ་ཡང་དག་པར་རྫོགས་པའི་བྱང་ཆུབ་ཀྱི་ཡན་ལག་ཏུ་བྱེད་དོ་ཞེས་གསུངས་སོ། ། འཕེལ་བར་བྱེད་པའི་བྱེད་པ་ཡང་ཡོད་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ཆེན་པོ་ལས། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་སེམས་ཅན་ཐམས་ཅད་ལ་སྦྱིན་པ་ཆུང་ངུ་ཞིག་བྱིན་ལ་ཐབས་མཁས་པས་རྣམ་པ་ཐམས་ཅད་མཁྱེན་པ་ཉིད་དུ་ཡོངས་སུ་བསྔོས་པས་གྲངས་མེད་དཔག་ཏུ་མེད་པར་བྱ་བར་འདོད་པས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་གསུངས་སོ། ། དགེ་བའི་རྩ་བ་མི་ཟད་པར་བྱ་བའི་ཕྱིར་བསྔོ་བར་གདམས་ནས། དགེ་བ་སྔོན་དུ་མ་སོང་དུ་ཟིན་ཀྱང་འདོད་པའི་དོན་གྲུབ་པར་བྱ་བའི་སྨོན་ལམ་གདབ་པར་གདམས་པ། བསྒྱུར་བྱའི་དགེ་བ་དུས་དེར་མ་བསགས་ཀྱང༌། ། དོན་ཆེན་སྨོན་པས་ཐོབ་པར་གྱུར་ཅིག་ཅེས། །
སྨོན་ལམ་བཏབ་པས་དོན་དེ་འགྲུབ་འགྱུར་ཏེ། ། གང་ཕྱིར་སེམས་ཉིད་གཙོ་བོ་ལགས་ཕྱིར་རོ། ། ཞེས་གསུངས་སོ། ། བསྒྱུར་བྱའི་དགེ་བ་དུས་དེར་མ་བསགས་སུ་ཟིན་ཡང་གནས་སྐབས་དང་མཐར་ཐུག་གི་དོན་ཆེན་པོ་གྲུབ་ན་ཅི་མ་རུང་སྙམ་དུ་སྨོན་པས་ཐོབ་པར་གྱུར་ཅིག་ཅེས་ངག་ཏུ་སྨོན་ལམ་བཏབ་ན་ཇི་ལྟར་བཏབ་པའི་དོན་ཁོ་ན་བཞིན་འགྲུབ་པར་འགྱུར་བ་ཡིན་ནོ། ། གང་ཕྱིར་ཞེ་ན། དགེ་སྡིག་འཁོར་འདས་ཀྱི་ཆོས་ཀུན་སེམས་གཙོ་བོ་ལགས་པའི་ཕྱིར་རོ། ། དེ་སྐད་དུ་ཡང་མ་སྐྱེས་དགྲའི་འགྱོད་པ་བསལ་བ་ལས། སྨོན་ལམ་གྱིས་ཡོངས་སུ་སྒྱུར་བར་བྱེད་ཅེས་གསུངས་ལ། དཀོན་མཆོག་བརྩེགས་པ་ལས་ཀྱང༌། ཆོས་རྣམས་ཐམས་ཅད་རྐྱེན་བཞིན་ཏེ། །
འདུན་པའི་རྩ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། དེ་འདྲའི་འབྲས་བུ་འགྲུབ་པར་འགྱུར། ། ཞེས་གསུངས་སོ། ། བསྒྱུར་བྱའི་དགེ་བ་དུས་དེར་བསགས་ཤིང་དེ་ལ་དམིགས་ཏེ་བརྗོད་ན་བསྔོ་བར་འགྱུར་གྱི་སྨོན་ལམ་མ་ཡིན་ནོ། ། དེ་ལྟ་ན་བཟང་པོ་སྤྱོད་པ་ལས། འདས་པའི་སངས་རྒྱས་རྣམས་དང་ཕྱོགས་བཅུ་ཡི། ། འཇིག་རྟེན་དག་ན་གང་བཞུགས་མཆོད་པར་འགྱུར། ། ཅེས་པ་འདི་རྣམས་ཐམས་ཅད་སྨོན་ལམ་མ་ཡིན་པར་འགྱུར་ཏེ། སྔོན་དུ་ཡན་ལག་དྲུག་གི་དགེ་བ་བསགས་པའི་ཕྱིར་རོ་སྙམ་ན།
དེ་རྣམས་ནི་སྔར་གྱི་དགེ་བ་བསྒྱུར་བ་ལ་བསམས་ཏེ་བརྗོད་པ་མ་ཡིན་པས་ཉེས་པ་མེད་དོ། ། སྔར་གྱི་དགེ་བ་ནི་ཡན་ལག་ཐ་མ་བསྔོ་བ་ཉིད་ཀྱིས་བསྔོས་ཟིན་པའི་ཕྱིར་རོ། ། ཞེས་གསུངས་པ། ཡང་དགེ་བ་སྔོན་དུ་མ་སོང་བར་མ་ཟད། སོང་ཀྱང་དེ་བསྒྱུར་བ་ལ་མ་བསམས་ན་སྨོན་ལམ་དུ་འགྱུར་ཞེས་སྟོན་པའོ། ། དེ་ལྟར་རྗེས་སུ་བྱ་བའི་ཚུལ་རྒྱས་པར་བསྟན་ནས། མཇུག་བསྡུས་ཏེ་དགོས་པ་སྟོན་པ། དེ་ལྟར་རྗེས་དྲན་ཡོངས་སུ་བསྔོ་བ་དང༌། ། སྨོན་ལམ་དམ་པས་རྗེས་སུ་བརྒྱན་པ་ཡི། ། དགེ་བ་ཐམས་ཅད་མི་ཟད་འཕེལ་བ་དང༌། །
བདག་གཞན་ཀུན་གྱི་དོན་ཆེན་རྒྱུར་འགྱུར་ལགས། ། ཞེས་གསུངས་ཏེ། དེ་ལྟར་རྗེས་སུ་དྲན་པ་དམ་པས་རྗེས་སུ་བརྒྱན་པའི་དགེ་བ་ཐམས་ཅད་འཕེལ་བར་འགྱུར་བ་དང༌། ཡོངས་སུ་བསྔོ་བ་དམ་པས་རྗེས་སུ་བརྒྱན་པའི་དགེ་བ་ཐམས་ཅད་མི་ཟད་པ་དང༌། སྨོན་ལམ་དམ་པས་རྗེས་སུ་བརྒྱན་པའི་དགེ་བ་ཐམས་ཅད་རང་དང་གཞན་གྱི་དོན་ཆེན་པོའི་རྒྱུར་འགྱུར་བ་ལགས་པས་ན་དེ་གསུམ་གྱིས་བརྒྱན་པར་གྱིས་ཤིག་ཅེས་གདམས་པའོ། ། དེ་གསུམ་ཡང་གཙོ་ཆེ་བ་ཡིན་གྱི་རེ་རེ་ལ་ཡང་མི་ཟད་པ་དང༌། འཕེལ་བ་དང༌། དོན་ཆེན་པོ་འགྲུབ་པ་གསུམ་ཀ་ཡོད་པའི་ཕྱིར་ཐུན་མོང་གི་དགོས་པར་བཤད་ཀྱང་འགལ་བ་མེད་དོ། ། དམ་པ་ཞེས་གསུངས་པ་ནི་དེ་གསུམ་ཀ་ལ་སྦྱར་ཏེ་འགྱོད་པས་དྲན་པ་དང༌། ལོག་པར་བསྔོས་པ་དང༌།
ཕྱིན་ཅི་ལོག་ཏུ་སྨོན་པ་དགག་པའི་ཕྱིར་རོ། ། དེ་ལྟར་རྗེས་ལ་བྱ་བའི་ཚུལ་བསྟན་ནས། དེ་ཐམས་ཅད་ལ་རྒྱས་གདབ་པའི་ཚུལ་སྟོན་པ་ལ་ཀུན་རྫོབ་སྒྱུ་མ་ལྟ་བུར་བསྒྲུབ་པ་ནི། དེ་ལྟར་ཉམས་སུ་བླངས་བ་དེ་དག་དང༌། ། གཞན་ཡང་འདུས་བྱས་ཆོས་རྣམས་ཇི་སྙེད་པ། ། དེ་ཀུན་རྒྱུ་དང་རྐྱེན་ལ་རག་ལས་པས། ། རང་གི་ངོ་བོར་མ་གྲུབ་ཅེས་བྱ་བ་ལ་སོགས་པ་གསུངས་ཏེ། གང་རྒྱུ་དང་རྐྱེན་ལ་རག་ལས་པ་དེ་ནི་རང་གི་ངོ་བོར་མ་གྲུབ་སྟེ་ཆུའི་ནང་གི་ཟླ་བ་བཞིན་ཉམས་སུ་བླངས་པའི་ཆོས་བཅུ་གཉིས་པོ་ཡང་རྒྱུ་དང་རྐྱེན་ལ་རག་ལས་སོ། ། དེར་མ་ཟད་འདུས་བྱས་ཀྱི་ཆོས་ཐམས་ཅད་ཀྱང་དེ་ཉིད་ཀྱིས་ངོ་བོ་ཉིད་མེད་པར་གྲུབ་བོ། ། དེ་སྐད་དུ་ཡང་ཀླུའི་རྒྱལ་པོ་མ་དྲོས་པས་ཞུས་པ་ལས།
གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེས་བའི་རང་བཞིན་གང་ཡང་མེད། ། རྐྱེན་ལ་རག་ལས་གང་དེ་སྟོང་པར་བཤད། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་གསུངས་སོ། ། བདེན་པའི་ངོ་བོར་མ་གྲུབ་ཀྱང་སྣང་བའི་ཆ་ལ་མི་འགག་པའི་ཚུལ། དཔེ་དང་བཅས་སྟེ་སྟོན་པ། བག་ཆགས་ཀྱིས། ། རྣམ་པར་བསླད་པའི་བློ་ལ་སྣ་ཚོགས་སུ། ། སྣང་ཞིང་མྱོང་ལ་དེར་ཡང་མི་བདེན་པས། །
སྣ་ཚོགས་རྐྱེན་ལས་བྱུང་བའི་སྒྱུ་མ་དང༌། ། གཉིད་ཀྱིས་བསླད་པའི་རྨི་ལམ་ཇི་བཞིན་དགོངས། ། ཞེས་གསུངས་ཏེ། བདེན་པའི་ངོ་བོས་མ་གྲུབ་ཀྱང་ཐོག་མ་མེད་པ་ནས་ཕྱི་རོལ་དོན་དང༌། ནང་ཤེས་པ་དང༌། ཤེས་པ་དོན་ལ་མངོན་རྒྱུག་པ་དང༌། དེར་ཞེན་པ་ལ་སོགས་པའི་བག་ཆགས་དུ་མས་རྣམ་པར་བསླད་པའི་བློ་ལ་སྡུག་དང་མི་སྡུག་པ་ལ་སོགས་པ་ཕྱི་རོལ་དུ་སྣང་ཞིང་བདེ་བ་དང་སྡུག་བསྔལ་བ་ལ་སོགས་པ་ནང་དུ་སྣ་ཚོགས་སུ་མྱོང་ལ་དེར་མི་བདེན་ཏེ། སློབ་དཔོན་ཀླུ་སྒྲུབ་ཀྱིས་སེམས་འགྲེལ་ལས། ཀུན་རྫོབ་ཉོན་མོངས་ལས་ལས་སྐྱེས། ། ལས་ནི་སེམས་ལས་བྱུང་བ་སྟེ། །
སེམས་ལས་བག་ཆགས་དག་གིས་བསགས། ། བག་ཆགས་ཟད་པ་བདེ་བའི་མཆོག ། ཅེས་གསུངས་སོ། ། སྣ་ཚོགས་རྐྱེན་ལས་བྱུང་ཞིང་སྣ་ཚོགས་སུ་སྣང་བ་ནི་དཔེར་ན་འཇིམ་པ་དང་གྱོ་མོ་དང༌། སྤྲེའུའི་མཇུག་མ་ལ་སོགས་པའི་རྫས་དང༌། སྔགས་ཀྱི་ཁྱད་པར་འགའ་ཞིག་གིས་རྟ་དང་གླང་པོ་ལ་སོགས་པ་དུ་མར་སྣང་བའི་སྒྱུ་མ་དང་འདྲ་བར་ཤེས་པར་བྱ་བ་ཡིན་ཏེ། རིགས་པའི་དབང་ཕྱུག་གིས། དཔེར་ན་དབང་པོ་སྔགས་སོགས་ཀྱིས། ། བསླད་པ་རྣམས་ལ་འཇིམ་དུམ་སོགས། ། དེ་ཡི་གཟུགས་དང་བྲལ་ན་ཡང༌། །
རྣམ་པ་གཞན་དུ་གསལ་བར་འགྱུར། ། ཞེས་གསུངས་ལ། ཏིང་ངེ་འཛིན་རྒྱལ་པོ་ལས་ཀྱང༌། སྒྱུ་མ་བྱེད་པ་དག་གིས་སྒྱུ་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་བདེན་པ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་གསུངས་སོ། ། བག་ཆགས་ཀྱིས་བསླད་པའི་བློ་ལ་སྣ་ཚོགས་སུ་མྱོང་བ་ནི། དཔེར་ན་སྐྱེས་བུ་གཉིད་ཀྱིས་བསླད་པའི་རྨི་ལམ་སྣ་ཚོགས་སུ་མྱོང་བ་དང་འདྲ་ཞིང་བདེན་པར་མེད་དེ།
ཏིང་ངེ་འཛིན་རྒྱལ་པོ་ལས། ཇི་ལྟར་བུ་མོ་གཞོན་ནུའི་རྨི་ལམ་ན། ། བུ་ཕོ་བྱུང་ཞིང་ཤི་བ་དེ་མཐོང་ནས། ། བྱུང་ན་དགའ་ལ་ཤི་ན་མི་དགའ་ལྟར། ། ཆོས་རྣམས་ཐམས་ཅད་དེ་ལྟར་ཤེས་པར་གྱིས། ། ཞེས་གསུངས་སོ། ། འདུས་བྱས་ཀྱི་ཆོས་བདེན་པར་མེད་དུ་ཆུག་ན་ཡང༌། ནམ་མཁའ་དང་འགོག་པ་ལ་སོགས་པ་འདུས་མ་བྱས་ཀྱི་ཆོས་བདེན་པར་ཡོད་དོ་སྙམ་ན། འདུས་མ་བྱས་ཆོས་བཏགས་པ་ཁོ་ན་སྟེ། དེ་ལ་དོན་མེད་མིང་གི་སྒྲ་དང་ནི། །
རྣམ་པར་རྟོག་པ་དེ་དག་འདུས་བྱས་ཆོས། ། དོན་དུ་འདོད་པ་གང་དེ་སྨྱོན་པ་ལགས། ། ཞེས་གསུངས་ཏེ། ནམ་མཁའ་ལ་སོགས་པ་རྒྱུ་དང་རྐྱེན་ལས་མངོན་པར་འདུས་མ་བྱས་པའི་དངོས་པོ་ནི་བློ་རྣམ་པར་རྟོག་པས་བརྟགས་པ་ཁོ་ན་ཡིན་གྱི་དེ་ལ་དོན་དུ་གྲུབ་པ་མེད་དོ། ། དོན་དུ་གྲུབ་པ་ཞིག་ན་ཅིས་རྟོགས། དབང་པོ་དང་ཡིད་ཀྱི་མངོན་སུམ་གྱིས་རྟོགས་ན་ནི་འདུས་མ་བྱས་གཟུགས་ལ་སོགས་པ་ཡུལ་ལྔར་འགྱུར་ལ། མྱོང་བས་གྲུབ་ན་སེམས་སུ་འགྱུར་ཞིང༌། རྗེས་སུ་དཔག་པས་ཀྱང་བསྒྲུབ་པར་མི་ནུས་ཏེ། འདུས་མ་བྱས་དང་ཆོས་གང་ལ་ཡང་འབྲེལ་པ་མེད་པའི་ཕྱིར་རོ། ། དེ་ལྟར་ན་འདུས་མ་བྱས་ཞེས་བརྗོད་པའི་སྒྲ་དང་བློའི་དོན་འདུས་བྱས་ཀྱི་ཆོས་ལས་གཞན་མ་ཡིན་ནོ། །
དེས་ན་འདུས་མ་བྱས་དོན་དུ་འདོད་པ་གང་ཡིན་པ་དེ་ནི་གནས་ལུགས་ལ་བསྙོན་འདེབས་པ་ཁོ་ན་ཡིན་ནོ། ། དེ་ལྟར་འདུས་བྱས་དང་འདུས་མ་བྱས་ཀྱི་ཆོས་བདེན་པ་མེད་ན། དགེ་བ་དང་མི་དགེ་བས་འབྲས་བུ་བདེ་བ་དང་སྡུག་བསྔལ་བ་ཡང་མེད་པར་འགྱུར་ལ། དེ་ལྟར་ན་དེ་དག་བླང་དོར་བྱ་མི་དགོས་པར་འགྱུར་རོ་སྙམ་དུ་ལོག་པར་རྟོག་པ་དགག་པའི་ཕྱིར། ཀུན་རྫོབ་རྒྱུ་འབྲས་རྟེན་འབྱུང་མི་སླུ་བས། ། ཇི་ལྟར་སྤྱད་པའི་རྣམ་སྨིན་མྱོང་བའི་སླད། ། ལས་འབྲས་ཚུལ་ལ་ཁྱད་དུ་གསད་མི་བགྱི། ། ཞེས་གསུངས་ཏེ། དོན་དམ་པར་ལས་དང་ལས་ཀྱི་འབྲས་བུ་མ་གྲུབ་པས་བླང་དོར་དུ་གཟུང་བར་བྱ་བ་ཡང་མ་ཡིན་ལ་ཀུན་རྫོབ་ཏུ་རྒྱུ་སྔ་མ་ལས་འབྲས་བུ་ཕྱི་མ་འབྱུང་བའི་རྟེན་ཅིང་འབྲེལ་པར་འབྱུང་བ་མི་སླུ་བས་ན། ལས་དགེ་བ་དང་མི་དགེ་བ་ཇི་ལྟར་སྤྱད་པའི་རྣམ་པར་སྨིན་པ་བདེ་བ་དང་སྡུག་བསྔལ་བ་ཡང་ཅི་ལྟ་བ་བཞིན་དུ་མྱོང་བའི་ཕྱིར་ལས་རྒྱུ་འབྲས་ཁྱད་དུ་གསད་པར་མི་བགྱི་སྟེ།
མདོ་ལས་ཀྱང༌། ལས་རྣམས་བསྐལ་པ་བརྒྱར་ཡང་ནི། ། ཆུད་མི་ཟ་བའང་ཚོགས་དང་དུས། ། རྙེད་ན་ལུས་ཅན་རྣམས་ལ་ནི། ། འབྲས་བུ་ཉིད་དུ་སྨིན་པར་འགྱུར། ། ཞེས་གསུངས་ལ། འཕགས་པ་ཀླུ་སྒྲུབ་ཀྱིས་ཀྱང༌། བཅོམ་ལྡན་བླ་མས་ལས་གནས་དང༌། ། ལས་བདག་ལས་ཀྱི་འབྲས་བུ་དང༌། ། སེམས་ཅན་རང་གི་ལས་དང་ནི། །
ལས་རྣམས་ཆུད་མི་ཟ་བར་གསུངས། ། ཞེས་སོ། ། ལས་བྱེད་པ་པོས་རྣམ་པར་སྨིན་པ་མྱོང་བས་ན། བསམ་གྱིས་མི་ཁྱབ་པའི་བདག་ཅེས་བྱ་བ་རྟག་པ་གཅིག་གིས་ལས་བྱེད་པ་པོ་དང༌། རྣམ་པར་སྨིན་པ་མྱོང་བ་པོ་གཅིག་ཏུ་བྱེད་པར་འདོད་པ་ནི་ལོག་པར་རྟོག་པ་ཡིན་ཞེས་སྟོན་པ། ཡོད་པར་བདེན་འདོད་རྟག་པར་ལྟ་བའི་ཚུལ། ། ཞེས་གསུངས་ཏེ། དེ་ལྟ་བུའི་བདག་རྟག་པ་དེ་ནི་རྐྱེན་གྱིས་མི་འགྱུར་བའི་ཕྱིར། ལས་དགེ་བས་འབྲས་བུ་བདེ་བ་མྱོང་བ་དང༌། ལས་མི་དགེ་བས་འབྲས་བུ་སྡུག་བསྔལ་བསྐྱེད་པར་འགྱུར་རོ། །
དཔལ་ཆོས་ཀྱི་གྲགས་པས། སྡུག་བསྔལ་སྐྱེ་བའི་རྒྱུ་འདི་ཉིད། ། འཆིང་ཡིན་རྟག་ལ་དེ་གང་ལས། ། སྡུག་བསྔལ་མི་སྐྱེའི་རྒྱུ་ཉིད་ནི། ། ཐར་ཡིན་རྟགས་ལ་དེ་གང་ལས། ། ཞེས་གསུངས་སོ། ། དེས་ན་དེ་ལྟ་བུའི་ལྟ་བ་འཛིན་པ་དེ་ནི་སངས་རྒྱས་ལ་སྟོན་པར་ཁས་འཆེ་ཡང་སངས་རྒྱས་ཀྱི་བསྟན་པ་ལས་ཕྱིར་ཕྱོགས་པ། ཆོས་འདི་པའི་ལྟ་བ་རྣམ་པར་དག་པ་ལས་རྒྱང་ཆད་པའི་ཕྱིར་མུ་སྟེགས་བྱེད་ལས་གཞན་མ་ཡིན་ནོ། ། དེ་ལྟར་ཀུན་རྫོབ་སྒྱུ་མ་ལྟ་བུའི་རྒྱས་གདབ་པར་བཤད་ནས། དོན་དམ་པར་རང་བཞིན་མེད་པའི་རྒྱས་གདབ་པར་གདམས་པ།
ཕྱོགས་དུས་མེད་པའི་ཆོས་འགའ་མ་མཆིས་ཤིང༌། ། ཕྱོགས་དང་དུས་ཀྱི་རྣམ་པར་དབྱེ་བགྱིས་ན། ། གཅིག་པའི་དངོས་པོ་གང་ནའང་སྲིད་མ་ལགས། ། གཅིག་མ་མཆིས་པས་དུ་མ་ག་ལ་འབྱུང༌། ། དེ་དག་ལས་གཞན་ཡོད་པ་མ་མཆིས་པས། ། ཡོད་ཅེས་རྣམ་པར་རྟོག་པ་གྱི་ན་ལགས། ། ཞེས་བྱ་བ་ལ་སོགས་པ་གསུངས་ཏེ། དངོས་པོར་སྨྲ་བའི་གྲུབ་པའི་མཐའ་དུ་མ་ཡོད་མོད། བདེན་པའི་དངོས་པོ་ཁས་ལེན་པ་ཞིག་ན། དོན་དང་ཤེས་པ་གཉིས་སུ་ཁ་ཚོན་ཆོད་ལ།
ཕྱོགས་མེད་པའི་དོན་དང་དུས་མེད་པའི་ཤེས་པ་མི་སྲིད་ལ། ཕྱོགས་དང་དུས་ཀྱི་རྣམ་པར་ཕྱེ་ན། རྡུལ་ཕྲན་ཆ་མེད་དོན་དམ་པར་བདེན་པར་འདོད་པ་དག་གི་ལྟ་ན། རྡུལ་ཕྲ་མོ་འདུས་ཏེ་རགས་པར་རྩོམ་པའི་ཚེ། དབུས་སུ་རྡུལ་ཕྲ་མོ་ཆ་མེད་གཅིག་ལ་ཕྱོགས་དྲུག་ནས་རྡུལ་དྲུག་ཅིག་ཅར་སྦྱར་བའི་ཚེ། རྡུལ་རེ་རེ་ལ་སྦྱར་བའི་ཕྱོགས་རེ་རེ་ཡོད་པའི་ཕྱིར། རྡུལ་ཕྲན་དབུས་མ་དེ་ཆ་དྲུག་ཏུ་འགྱུར་ཞིང༌། ཤར་རྡུལ་ལ་སྦྱར་བའི་ཕྱོགས་དེ་ཉིད་ཀྱིས་རྡུལ་གཞན་ལྔ་ལ་ཡང་སྦྱར་ན་རྡུལ་དྲུག་པོ་དེ་རྡུལ་ཕྲ་རབ་དང་ཆེ་ཆུང་མཉམ་པར་འགྱུར་ལ། དེ་ལྟ་ན་རགས་པ་རྩོམ་པ་མེད་པར་འགྱུར་རོ། ། དེ་ཉིད་སློབ་དཔོན་དབྱིག་གཉེན་གྱིས།
དྲུག་གིས་ཅིག་ཅར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ཀྱང་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། ། ཞེས་སོ། ། དེ་ལྟར་ཕྱོགས་ཀྱིས་ཕྱེ་ན། རྡུལ་གཅིག་མི་སྲིད་ལ་གཅིག་མ་བྱུང་བས་དེ་བསགས་པའི་དུ་མ་མི་འབྱུང་བས་ཕྱི་རོལ་གྱི་དོན་མ་གྲུབ་པ་ཡིན་ནོ། ། ཡང་ཤེས་པ་སྐད་ཅིག་ཆ་མེད་དོན་དམ་པའི་བདེན་པར་འདོད་པ་ལྟ་ན་ཡང་ཤེས་པ་སྐད་ཅིག་ཆ་མེད་དེ་ལ་སྐྱེ་བ་དང་འཇིག་པ་དང༌། གནས་པའི་ཆ་མེད་ན་འདུས་བྱས་མ་ཡིན་པར་འགྱུར་ལ། ཡོད་ན་སྐད་ཅིག་ཐམས་ཅད་ཆ་གསུམ་དུ་འགྱུར་ལ་དེ་ལྟ་ན་གཅིག་མེད་པར་འགྱུར་ཞིང༌།
དེས་ན་དུ་མ་ཡང་མི་འབྱུང་བར་འགྱུར་ཏེ་སོག་བྱེད་མེད་པའི་ཕྱིར་རོ། ། དེ་ཉིད་འཕགས་པ་ཀླུ་སྒྲུབ་ཀྱིས། རིན་པོ་ཆེའི་ཕྲེང་བ་ལས། ཇི་ལྟར་སྐད་ཅིག་མཐའ་ཡོད་པ། ། དེ་བཞིན་ཐོག་མ་དབུས་བརྟག་དགོས། ། དེ་ལྟར་སྐད་ཅིག་གསུམ་བདག་ཕྱིར། ། འཇིག་རྟེན་སྐད་ཅིག་ལ་མི་གནས། ། ཞེས་གསུངས་སོ། ། ཡང་སྐད་ཅིག་ཆ་མེད་སྔ་མ་ལས་ཕྱི་མ་འབྱུང་བའི་ཚེ། སྐད་ཅིག་གཉིས་པོ་མ་ཕྲད་ན་རྒྱུ་མེད་པར་འགྱུར་ལ།
ཕྲད་ན་སྔ་མ་དང་འབྲེལ་བའི་ཆ་དང་ཕྱི་མ་དང་འབྲེལ་བའི་ཆ་གཉིས་སུ་འགྱུར་ལ། སྔ་མ་དང་འབྲེལ་བའི་ཆ་དེ་ཉིད་ཀྱིས་ཕྱི་མ་དང་ཡང་འབྲེལ་ན། དུས་གཅིག་ཏུ་འབྲེལ་ན་སྐད་ཅིག་སྔ་མ་དུས་གསུམ་པར་སྡོད་པར་འགྱུར་ལ། དུས་ཐ་དད་དུ་འབྲེལ་ན་སྐད་ཅིག་བར་པ་དུས་གཉིས་པར་སྡོད་པར་འགྱུར་ཏེ། སྔ་མ་དང་འབྲེལ་དུས་ཀྱི་སྐད་ཅིག་གི་ཕྱི་མ་དང་འབྲེལ་དུས་སུ་མ་འགགས་པའི་ཕྱིར་རོ། ། དེའི་ཕྱིར་སྐད་ཅིག་མ་གཅིག་པའི་དངོས་པོ་གང་ནའང་སྲིད་པ་མ་ལགས་ལ། གཅིག་མ་མཆིས་པའི་དུས་མ་ག་ལ་འབྱུང༌། དེ་ལྟར་དུས་ཀྱིས་ཕྱེ་བས་སེམས་ཀྱང་རང་བཞིན་མེད་པར་གྲུབ་པ་ཡིན་ནོ། ། དོན་དང་ཤེས་པ་དེ་དག་ལས་གཞན་པའི་ཡོད་པ་ནི་སྐྲའི་རྩེ་མོ་བརྒྱར་གཤགས་པའི་ཆ་ཙམ་ཡང་མེད་ལ། དོན་དང་ཤེས་པ་ནི་རིགས་པས་ཁེགས་པའི་ཕྱིར་ཡོད་དོ་ཞེས་རྣམ་པར་རྟོག་པ་ནི་མ་བརྟགས་པ་གཅིག་པུར་ཉམས་དགའ་བ་གྱི་ན་འབའ་ཞིག་ཡིན་ནོ། །
ཡོད་པའི་མཐའ་དགག་པ་བཤད་ནས། མེད་པའི་མཐའ་དགག་པ་སྟོན་པ། ། རིང་པོ་མེད་པར་ཐུང་དུ་ཇི་བཞིན་དུ། ། ཡོད་པ་ངོ་བོ་ཉིད་དུ་མ་གྲུབ་པས། ། མེད་པ་གཤེགས་སུ་ལྟ་ཡང་ག་ལ་མཆིས། ། ཞེས་བྱ་བ་གསུངས་ཏེ། ཡོད་པ་བཀག་པའི་ཕྱིར་མེད་པ་ཡིན་ནམ་ཞེ་ན། མ་ཡིན་ཏེ་མེད་པ་ཞེས་བྱ་བ་ནི་ཡོད་པ་ལ་ལྟོས་དགོས་ལ། ཡོད་པ་ངོ་བོ་ཉིད་དུ་མ་གྲུབ་པས་མེད་པ་ཡང་གཤིས་ཏེ་ངོ་བོ་ཉིད་དུ་ལྟ་ཡང་ག་ལ་མཆིས། དཔེར་ན་ལྟོས་པའི་རིང་པོ་མེད་ན།
དེ་ལ་ལྟོས་པའི་ཐུང་དུ་མི་འབྱུང་བ་བཞིན་ནོ། ། གཞན་ཡང་མེད་པ་དེ་ཅི་འདི་མེད་ཅེས་བརྟག་པར་བྱ་བ་ཅུང་ཟད་ཀྱང་མི་རྙེད་པས་མེད་པ་ག་ལ་མཆིས། དེ་ཉིད་སློབ་དཔོན་ཡེ་ཤེས་སྙིང་པོས། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་དགག་མེད་གསལ། ། ཞེས་གསུངས། འཕགས་པ་ཀླུ་སྒྲུབ་ཀྱིས་ཀྱང༌། དེ་ཕྱིར་སངས་རྒྱས་རྣམས་ཀྱིས་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བཤད་པ། །
ཆོས་ཀྱི་ཁུད་པ་ལགས་མཁྱེན་མཛོད། ། ཅེས་གསུངས་སོ། ། ཕུང་པོ་གསུམ་པ་འགོག་པར་བྱེད་པ། ། གནོད་པ་གཉིས་ཀས་རྣམ་པར་བསལ་བ་དང༌། ། སྒྲུབ་བྱེད་དང་ནི་ལྟོས་པ་མ་མཆིས་ཕྱིར། ། གཉིས་དང་གཉིས་མིན་ཆོས་ཉིད་མ་ལགས་པར། ། ཤེས་རབ་གསལ་བ་ཁྱོད་ཀྱིས་མཁྱེན་པར་བགྱི། ། ཞེས་གསུངས་ཏེ། གཉིས་ཀ་ཡིན་པའི་ཕུང་པོ་གསུམ་པ་ཡིན་ནམ་ཞེ་ན་མ་ཡིན་ཏེ། ཡོད་པ་དང་མེད་པ་གཉིས་ཀ་ལ་བརྗོད་པའི་ཚད་མས་རྣམ་པར་བསལ་བའི་ཕྱིར་རོ། །
ཡོད་པ་དང་མེད་པ་གཉིས་ཀ་མ་ཡིན་པ་ཡང་མ་ཡིན་ཏེ། སྒྲུབ་བྱེད་ཀྱི་ཚད་མ་མེད་པའི་ཕྱིར་དང༌། གཉིས་ཀ་མ་ཡིན་པ་ཡང༌། གཉིས་ཀ་ཡིན་པ་ལ་ལྟོས་དགོས་པ་ལས་ལྟོས་པ་གཉིས་ཀ་ཡིན་པ་མ་གྲུབ་པའི་ཕྱིར། གཉིས་ཀ་མ་ཡིན་པའི་ཆོས་ཉིད་ཀྱང་ལགས་པར་ག་ལ་འགྱུར། དེ་ལྟར་མཐའ་བཞི་རྣམ་པར་སྤངས་ནས་སྤྲོས་པ་དང་བྲལ་བར་ཤེས་རབ་གསལ་བའི་རྒྱལ་པོ་ཁྱོད་ཀྱིས་མཁྱེན་པར་བགྱིའོ། ། དེ་དག་གིས་དངོས་པོ་སྨྲ་བའི་གྲུབ་མཐའ་མཐའ་དག་ཁེགས་མོད། འོན་ཀྱང༌། རྣམ་རིག་པ་དག་གི་ལྟ་བ་ལ་ཆེན་པོའི་ཆེན་པོ་རྣམས་ཀྱང་མངོན་པར་ཞེན་པའི་ཕྱིར་ཁྱད་པར་དུ་དགག་པ། སེམས་ལ་གཟུགས་མེད་ཕྱིར་ན་ཕྱོགས་མེད་པས། །
གཅིག་པུ་ཉིད་དུ་བདེན་ཞེས་རྣམ་རྟོག་ན། ། ཞེས་བྱ་བ་འདིས་དེ་དག་གི་འདོད་པ་བསྟན་ཏེ། རྣམ་རིག་པ་དག་ན་རེ། སེམས་ལ་གཟུགས་མེད་པས་ཕྱོགས་དྲུག་ཏུ་བརྟགས་པའི་རིགས་པས་མི་གནོད་ལ། འདས་མ་འོངས་དངོས་པོར་མ་གྲུབ་པའི་ཕྱིར་དུས་གསུམ་དུ་བརྟགས་པའི་རིགས་པས་མི་གནོད་པས། ད་ལྟར་གྱི་སེམས་སྐད་ཅིག་ཆ་མེད་ཁོ་ནར་བདེན་ཞེས་རྣམ་པར་རྟོག་པར་བྱེད་དོ། ། དེ་དགག་པ་སྟོན་པ། རྣམ་པ་དུ་མར་སྣང་བའི་གཟུང་འཛིན་དང༌། ། གཅིག་ན་སེམས་དེའང་དུ་མ་ཉིད་དང་ནི། ། བརྫུན་པར་འགྱུར་ཞིང༌།
ཞེས་བྱ་བ་འདིས་དགག་པའི་གཙོ་བོ་བསྟན་ཏེ། སྔོན་པོ་དང་སེར་པོ་ལ་སོགས་པ་གཟུང་འཛིན་རྣམ་པ་དུ་མར་སྣང་བ་འདིས་ཤེས་པ་ཆ་མེད་གཅིག་པུ་གཅིག་གམ་ཐ་དད། གལ་ཏེ་གཅིག་ན་རྣམ་བདེན་པའི་ལུགས་ལ་ཤེས་པ་དེ་དུ་མར་འགྱུར་ཏེ་དུ་མ་དང་བདག་གཅིག་པའི་ཕྱིར་རོ། ། ཕྱོགས་ཆོས་ཁས་བླངས་ལ་ཁྱབ་པ་གང་དུ་མ་དང་བདག་གཅིག་པ་དེ་དུ་མ་ཡིན་ཏེ་ཀ་བ་དང་བུམ་པ་མི་རྟག་པ་ཐ་དད་པ་བཞིན་ནོ། ། དེ་ལྟར་ན་ཚད་མ་རིགས་པའི་གཏེར་ལས། ཕྱི་ལྟར་དོན་རིག་དུ་མ་ཡང༌། ། ནང་ལྟར་རང་རིག་ཉིད་དུ་གཅིག ། ཅེས་ཕྱི་ལྟར་དུ་མར་སྣང་ཡང་ནང་ལྟར་རང་རིག་ཏུ་གཅིག་པར་གསུངས་པ་ནི། རྣམ་རིག་པའི་ལུགས་ལ་བརྟེན་ཏེ་གསུངས་པ་ཡིན་ནོ། ། དེ་ལྟ་མ་ཡིན་ན།
ཡན་ལག་ཅན་འགོག་པའི་རིགས་པས་ཁེགས་ཏེ། དཀར་པོར་སྣང་བ་གཡོ་བ་དང༌། སེར་པོར་སྣང་བ་བརྟན་པ་ལ་ཅིག་ཅར་དམིགས་པའི་ཚེ། ཕྱི་ལྟར་དཀར་པོར་སྣང་བ་གཡོ་བའི་ཚེ། ནང་ལྟར་རང་རིག་ཀྱང་གཡོ་བར་འགྱུར་ཏེ། གཡོ་བ་དང་བདག་གཅིག་པའི་ཕྱིར་རོ། ། དེ་ལྟ་ན་ཕྱི་ལྟར་བརྟན་པར་སྣང་བའི་སེར་པོ་ཡང་གཡོ་བར་འགྱུར་ཏེ། གཡོ་བའི་རང་རིག་དང་བདག་གཅིག་པའི་ཕྱིར་རོ། ། འདོད་ན་སེར་པོར་སྣང་བ་བརྟན་པ་དང༌། བདག་གཅིག་པའི་ཕྱིར་དཀར་པོར་སྣང་བ་གཡོ་བ་ཡང་བརྟན་པར་འགྱུར་བ་ཅིས་འགོག
བརྟན་པ་དང་གཡོ་བར་སྣང་བ་གཉིས་ཀ་འཁྲུལ་པ་ཡིན་གྱི་དོན་ལ་སེམས་ཉིད་ཡིན་ནོ་ཞེ་ན། སེམས་དངོས་པོ་གཞི་གྲུབ་པ་ལ་བརྟན་པ་དང་བརྟན་པ་མ་ཡིན་པར་ཁ་ཚོན་ཆོད་དགོས་ལ། ཤེས་པ་དེ་གང་རུང་དུ་ཁས་བླངས་ན་མི་འདོད་པ་འདོད་ན་ཅིས་འགོག ཡང་རྣམ་བརྫུན་པའི་ལྟར་ན། ཤེས་པ་དེ་བརྫུན་པར་འགྱུར་ཏེ། སྣ་ཚོགས་སྣང་བ་བརྫུན་པ་དང་བདག་གཅིག་པའི་ཕྱིར་རོ། ། མཐའ་འགོག་པ་སྟོན་པ། གལ་ཏེ་ཐ་དད་ན་ཆོས་དང་ཆོས་ཉིད་དུ་ཡང་ཇི་ལྟར་འགྱུར། གཉིས་སུ་སྣང་བ་ཡང་ནི་གང་ལས་བྱུང༌། ། འཁྲུལ་པ་ཟད་པས་མྱ་ངན་འདས་པའང་ཅི། །
ཞེས་གསུངས་ཏེ། རྣམ་བདེན་ལྟར་ན། སྣ་ཚོགས་སྣང་ཡང་དོན་དུ་ཆོས་ཅན་རང་རིག་གི་གཞན་དབང་ཡིན་པ་ལ་སྣ་ཚོགས་སུ་སྣང་བའི་རིགས་པ་དེ་ལ་གདོད་མ་ནས་གཟུང་འཛིན་གཉིས་སུ་མ་གྲུབ་པའི་ཆོས་ཉིད་ཡོངས་གྲུབ་མི་འཐད་པར་འགྱུར་ཏེ། སྣ་ཚོགས་སྣང་བའི་ཤེས་པ་དེ་ཆོས་ཅན་གཞན་དབང་རང་རིག་ལས་ཐ་དད་པར་འདོད་པའི་ཕྱིར་རོ། ། སྣ་ཚོགས་སུ་སྣང་བ་དང༌། ཤེས་པ་ཐ་དད་ན། གཉིས་སུ་སྣང་བ་མི་སྲིད་པར་འགྱུར་ཏེ། རྫས་ཐ་དད་དུས་མཉམ་པས་འབྲེལ་པ་མེད་པའི་ཕྱིར་རོ། ། གཉིས་སུ་སྣང་བ་འཁྲུལ་པ་ཡིན་པས་དོན་དུ་མེད་ཀྱང་བག་ཆགས་ཀྱི་སྟོབས་ཀྱིས་སྣང་ངོ་སྙམ་ན། ཐ་དད་པ་ཉིད་ཉམས་ཏེ།
སྣང་བ་དོན་དུ་མེད་ལ། མེད་པ་ལ་གཅིག་གམ་ཐ་དད་ཀྱིས་བརྟག་པ་ལས་འདས་པའི་ཕྱིར་རོ། ། གཞན་ཡང་ཆོས་ཅན་གཞན་དབང་གི་སྟེང་དུ་དགག་བྱ་ཀུན་བརྟགས་ཁེགས་པའི་ཆོས་ཉིད་ཡོངས་གྲུབ་ཀྱང་མི་འཐད་པར་འགྱུར་ཏེ་སྣ་ཚོགས་སུ་སྣང་བ་དགག་པར་མི་ནུས་པའི་ཕྱིར་རོ། ། མྱ་ངན་ལས་འདས་པ་འཐོབ་པའི་ཚེ། འཁྲུལ་པ་ཟད་པས་སྣ་ཚོགས་སུ་སྣང་བ་འགགས་ན་ཤེས་བྱ་ཇི་སྙེད་པ་མཁྱེན་པའི་ཡེ་ཤེས་མེད་པར་འགྱུར་ཏེ། དེ་ལྟར་གཞན་གྱི་ཕྱོགས་འགོག་པ་རྒྱས་པར་བཤད་ནས་དགག་པའི་མཇུག་བསྡུས་ཏེ་སྟོན་པ། གཟུང་བ་ངོ་བོ་ཉིད་དུ་མ་གྲུབ་པས། ། འཛིན་པ་ཡང་ནི་ངོ་བོ་ཉིད་དུ་མེད། ། དེ་དག་ལས་གཞན་གསལ་རིག་བདེན་སྨྲ་བ། ། རྣམ་འགྱུར་ལས་གཞན་བདག་གཞན་ཤིན་ཏུ་བརྫུན། །
ཞེས་གསུངས་ཏེ། གོང་དུ་རིགས་པས་བརྟགས་པས་གཟུང་བ་པོ་ངོ་བོ་ཉིད་དུ་མ་གྲུབ་པའི་ཕྱིར། འཛིན་པ་ཡང་ངོ་བོ་ཉིད་དུ་མེད་པ་ཡིན་ཏེ། འཛིན་པ་ནི་གཟུང་བ་ལ་ལྟོས་པའི་ཕྱིར་རོ། ། དཀར་པོ་མེད་པར་དཀར་འཛིན་གྱི་ཤེས་པ་མི་འབྱུང་བ་བཞིན་ནོ། ། གཟུང་འཛིན་དུ་མེད་ཀྱང་དེ་དག་ལས་གཞན་པའི་གསལ་རིག་བདེན་པར་འདོད་པ་ལྟ་ན་ཡང་དེ་སྒྲུབ་པར་བྱེད་པ་ལ་ཚད་མ་མེད་པའི་ཕྱིར་དང༌། གཅིག་དང་དུ་མར་མ་གྲུབ་པ་ལ་སོགས་པའི་གནོད་པར་བྱེད་པ་ཡོད་པས་ན། གྲངས་ཅན་གྱིས་རྣམ་འགྱུར་ཉི་ཤུ་རྩ་གཉིས་ལས་གཞན་པའི་བདག་ཅེས་བྱ་བ། རྟག་པ་དེ་ཙམ་ཉི་ཤུ་རྩ་བཞི་ལ་ཟ་བ་པོའམ་ལོངས་སྤྱོད་པ་པོར་འདོད་པ་ལ་སྒྲུབ་བྱེད་མེད་ཅིང༌། རྟག་པ་རིམ་དང་ཅིག་ཅར་གྱི་དོན་བྱེད་པས།
སྟོང་པ་ལ་སོགས་པའི་ག་ནོད་པར་བྱེད་པ་ཡོད་བཞིན་དུ་ཁས་ལེན་པ་དང་འདྲ་སྟེ། ཤིན་ཏུ་བརྫུན་པ་ཡིན་ནོ། ། དེ་ལྟར་གཞན་གྱིས་བརྟགས་པ་བཀག་ནས། དོན་དམ་པའི་གནས་ལུགས་ཉིད་སྟོན་པ། གདོད་ནས་མ་སྐྱེས་ངོ་བོ་ཉིད་མེད་ཅིང༌། ། ཤིན་ཏུ་སྤྲོས་དང་བྲལ་བའི་རང་བཞིན་དུ། ། ཆོས་རྣམས་ཐམས་ཅད་ཡོངས་སུ་མཁྱེན་བགྱིས་ནས། ། ནམ་མཁའ་བཞིན་དུ་དམིགས་པ་མེད་པར་བགྱི། ། ཞེས་གསུངས་ཏེ། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་གདོད་མ་ནས་མ་སྐྱེས་པས་ངོ་བོ་ཉིད་མེད་ཅིང༌།
ཡོད་པ་དང་མེད་པ་ལ་སོགས་པའི་སྤྲོས་པའི་མཚན་མ་ཐམས་ཅད་དང་བྲལ་བའི་རང་བཞིན་དུ་མཁྱེན་པར་བགྱིས་ནས། ནམ་མཁའ་བཞིན་དུ་དམིགས་པ་མེད་པའི་རྒྱས་གདབ་པར་བྱའོ། ། དེ་སྐད་དུ་ཡང་སྡུད་པའི་ཚིགས་སུ་བཅད་པ་ལས། འདུས་བྱས་འདུས་མ་བྱས་དང་དཀར་ནག་ཆོས། ། ཤེས་རབ་རྣམ་པར་བཤིག་ནས་རྡུལ་ཙམ་མི་དམིགས་ཚེ། ། འཇིག་རྟེན་དག་ན་ཤེས་རབ་ཕ་རོལ་ཕྱིན་གྲོང་འགྲོ། ། ཞེས་གསུངས་ལ། མགོན་པོ་བྱམས་པས་ཀྱང༌། འདི་ལ་བསལ་བྱ་ཅི་ཡང་མེད། ། གཞག་པར་བྱ་བ་ཅུང་ཟད་མེད། །
ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས་སོ། ། དོན་དམ་པར་རང་བཞིན་མེད་པའི་རྒྱས་གདབ་པར་བཤད་ནས། དེ་གཉིས་ཀའང་ཟུང་དུ་འཇུག་པའི་རྒྱས་གདབ་པ་སྟོན་པར་བྱེད་པ། ཆོས་ཀུན་སྟོང་པའི་ཚུལ་ཡང་མི་སྤོང་ཞིང༌། ། རྟེན་ཅིང་འབྲེལ་འབྱུང་རྒྱུན་ཡང་མི་འཆད་པ། ། འདི་ནི་རྨད་བྱུང་དེ་ལྟར་ཤེས་པ་ནི། ། ངོ་མཚར་ལས་ཀྱང་ཤིན་ཏུ་ངོ་མཚར་ལགས། ། ཞེས་བྱ་བ་ལ་སོགས་པ་གསུངས་ཏེ།
འཁོར་འདས་ཀྱི་ཆོས་ཀུན་བདེན་པའི་ངོ་བོས་སྟོང་པའི་ཚུལ་ཡང་ལེགས་པར་རྟོགས་པས། མི་སྤོང་ཞིང་དེ་ཉིད་ཀུན་རྫོབ་ཏུ་ཅི་ལྟར་སྣང་བ་བཞིན་དུ་ལས་རྒྱུ་དང་འབྲས་བུའི་རྟེན་ཅིང་འབྲེལ་བར་འབྱུང་བ་རྒྱུན་མི་ཆད་པ་འདི་ནི་བདེན་པ་གཉིས་ཟུང་དུ་འཇུག་པ་རྨད་དུ་བྱུང་བའི་ཆོས་ཡིན་ལ། དེ་ལ་དེ་ལྟར་ཤེས་པ་ནི། ངོ་མཚར་བ་དེ་ལས་ཀྱང་ཤིན་ཏུ་ངོ་མཚར་བ་ལགས་སོ། ། འཕགས་པ་ཀླུ་སྒྲུབ་ཀྱིས་ཀྱང༌། རྟེན་ཅིང་འབྲེལ་འབྱུང་གང་ཡིན་པ། ། དེ་ཉིད་སྟོང་པ་ཉིད་དུ་བཤད། ། ཅེས་པ་དང༌། གང་ཕྱིར་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་པས། །
དེ་ཕྱིར་སྟོང་པ་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། ཞེས་གསུངས་སོ། ། ཟུང་དུ་འཇུག་པ་དེ་ཚུལ་ཇི་ལྟ་བུ་ཞེ་ན། ཡུལ་ཀུན་སྣང་སྟོང་ཟུང་དུ་འཇུག་པ་དང༌། ། བློ་ཡང་རིག་སྟོང་ཟུང་དུ་འཇུག་པ་དང༌། ། ལམ་རྣམས་ཐབས་དང་ཤེས་རབ་ཟུང་འཇུག་ཏུ། ། མཁྱེན་ཞིང་ཀུན་ནས་ཡོངས་སུ་གོམས་པར་བགྱི། ། ཞེས་གསུངས་ཏེ། གཟུགས་ལ་སོགས་པའི་ཡུལ་ཀུན་སྣང་ཡང་བདེན་པའི་ངོ་བོས་སྟོང་པ་ཆུ་ནང་གི་ཟླ་བ་ལྟར་ཤེས་པར་བྱ་བ་ཡིན་ཏེ།
ཏིང་ངེ་འཛིན་རྒྱལ་པོ་ལས། ཇི་ལྟར་ནམ་མཁའ་དྭངས་པར་ཟླ་ཤར་བ། ། དེ་ཡི་གཟུགས་བརྙན་དྭངས་པའི་མཚོར་སྣང་ཡང༌། ། ཟླ་བ་ཆུ་ཡི་ནང་དུ་འཕོས་པ་མེད། ། ཆོས་རྣམས་ཐམས་ཅད་དེ་ལྟར་ཤེས་པར་གྱིས། ། ཞེས་གསུངས་སོ། ། མིག་གི་རྣམ་པར་ཤེས་པ་ལ་སོགས་པའི་བློ་ཐམས་ཅད་གསལ་ཞིང་རིག་ལ་བདེན་པའི་ངོ་བོས་སྟོང་ལ། རྨི་ལམ་ཉམས་སུ་མྱོང་བའི་ཤེས་པ་ལྟར་རིག་པར་བྱ་བ་ཡིན་ཏེ། རྒྱལ་བའི་ཡུམ་ལས། རྣམ་པར་ཤེས་པ་ཡང་རྨི་ལམ་ལྟ་བུ།
སྒྱུ་མ་ལྟ་བུའོ། ། ཞེས་གསུངས་སོ། ། ཞི་གནས་དང་ལྷག་མཐོང་ལ་སོགས་པའི་ལམ་ཀུན་ཐབས་དང་ཤེས་རབ་ཟུང་དུ་འཇུག་པ་ཤིང་རྟའི་འཁོར་ལོ་ལྟ་བུར་ཤེས་པར་བྱ་བ་ཡིན་ཏེ། ཐབས་དང་བྲལ་ན་མྱ་ངན་ལས་འདས་པའི་མཐར་ལྟུང་ལ། ཤེས་རབ་དང་བྲལ་ན་འཁོར་བར་ལྟུང་བའི་ཕྱིར། མི་གནས་པའི་མྱ་ངན་ལས་འདས་པའི་གྲོང་ཁྱེར་དུ་བགྲོད་པར་མི་ནུས་ཏེ། ཤིང་རྟའི་འཁོར་ལོ་གང་རུང་མེད་ཀྱང་བགྲོད་པར་མི་ནུས་པ་བཞིན་ནོ། ། མདོ་ལས་ཀྱང་ཐབས་དང་བྲལ་བའི་ཤེས་རབ་ནི་འཆིང་བའོ། ། ཤེས་རབ་དང་བྲལ་བའི་ཐབས་ཀྱང་འཆིང་བའོ། ། ཞེས་གསུངས་ལ།
བདག་ཉིད་ཆེན་པོ་འདི་ཉིད་ཀྱི་གསུང་རབ་གཞན་ལས་ཀྱང༌། ཐབས་དང་བྲལ་བའི་ཤེས་རབ་ནི། ། ཡོན་ཏན་མ་ལུས་ཀུན་གྱི་དགྲ། ། ཤེས་རབ་བྲལ་བའི་ཐབས་ཀྱིས་ཀྱང༌། ། གྲོལ་བར་བྱེད་པ་མ་ཡིན་ནོ། ། ཞེས་གསུངས་སོ། ། རྒྱས་པར་བསྟན་ནས་མཇུག་བསྡུ་བའི་ཚུལ་གྱིས་ཆུབ་པར་བྱ་བར་གདམས་པ། རྟེན་འབྱུང་ཀུན་རྫོབ་སྒྱུ་མ་ལྟ་བུ་དང༌། ། རང་བཞིན་དོན་དམ་སྟོང་པ་ཉིད་དང་ཡང༌། ། གཉིས་ཀའང་དབྱེར་མེད་ཟུང་དུ་འཇུག་པར་ནི། །
རྒྱུ་ལམ་འབྲས་བུའི་ཆོས་ཀུན་མཁྱེན་པར་མཛོད། ། ཅེས་གསུངས་ཏེ། ཀུན་རྫོབ་ཏུ་རྟེན་ཅིང་འབྲེལ་པར་འབྱུང་བ་སྒྱུ་མ་ལྟ་བུར་སྣང་ཡང༌། དོན་དམ་པར་བདེན་པའི་རང་བཞིན་གྱིས་སྟོང་ལ། དེ་གཉིས་ཀ་ཡང་སོ་སོ་མ་ཡིན་གྱི། སྣང་བ་དེ་ཉིད་བདེན་པས་སྟོང་པ་སྟོང་པ་ཉིད་མི་འགག་པར་སྣང་བ་དང་སྟོང་པ་ཟུང་དུ་འཇུག་པར་རྒྱུ་འཁོར་འདས་ཀྱི་ཆོས་ཐམས་ཅད་ལ་རྒྱས་འདེབས་པ་གནས་པ་དོན་གྱི་རྒྱས་གདབ་པ་དང༌། ཕ་རོལ་ཏུ་ཕྱིན་པ་དྲུག་ལ་སོགས་པ་ལམ་ཀུན་ལ་རྒྱུ་དེ་ཉིད་ཀྱིས་འཁོར་གསུམ་དུ་རྣམ་པར་མི་རྟོག་པས་བསྒོམ་པ་ཉམས་ལེན་གྱི་རྒྱས་གདབ་པ་དང༌། གཟུགས་ཀྱི་སྐུ་ལ་སོགས་པ་འབྲས་བུ་ཀུན་ལ། རང་གཞན་ཆོས་ཀྱི་སྐུའི་རྒྱས་གདབ་པ་གྲུབ་པ་འབྲས་བུའི་རྒྱས་གདབ་པ་སྟེ། རྒྱུ་དང་ལམ་དང་འབྲས་བུའི་ཆོས་ཀུན་ཚུལ་དེ་བཞིན་དུ་སའི་བདག་པོ་ཁྱོད་ཀྱིས་མཁྱེན་པར་མཛོད་ཅེས་གདམས་པའོ། །
དེ་ལྟར་ཉམས་སུ་ལེན་པའི་ཚུལ་རྒྱས་པར་བསྟན་ནས། མཇུག་བསྡུ་བའི་ཚུལ་གྱིས་དགེ་བའི་ལམ་ཀུན་བསྡུས་པར་སྟོན་པ། དེ་ལྟར་གཞི་དང་སྔོན་འགྲོ་མཉམ་གཞག་དང༌། ། རྗེས་ལ་བྱ་དང་ཀུན་ལ་རྒྱས་གདབ་ལྔས། ། དགེ་བའི་ལམ་ཀུན་ཡོངས་སུ་བསྡུས་པ་སྟེ། ། ཞེས་གསུངས་ཏེ། གོང་དུ་བཤད་པའི་ཚུལ་དེ་ལྟར་ལམ་གྱི་གཞི་ཚུལ་ཁྲིམས་རྣམ་པར་དག་པ་དང༌། ལམ་གྱི་སྔོན་དུ་འགྲོ་བ་ཀུན་ནས་སློང་བའི་བསམ་པ་དང༌། ལམ་གྱི་དངོས་གཞི་མཉམ་གཞག་གི་རྣལ་འབྱོར་དང༌། ལམ་གྱི་ཡོན་ཏན་འཕེལ་བའི་ཐབས་རྗེས་སུ་དྲན་པ་དང༌།
ལམ་དང་ཆོས་ཐམས་ཅད་ལ་རྒྱས་གདབ་པ་སྟེ། དེ་རེ་རེ་ལ་ཡང་གསུམ་གསུམ་དུ་ཕྱེ་བའི་ཆོས་བཅོ་ལྔ་པོ་དེས་བདེ་བར་གཤེགས་པའི་གསུང་རབ་ལས་དགེ་བའི་ལས་ཀྱི་ལམ་བསྒྲུབ་པར་བྱ་བ་ཇི་སྙེད་ཅིག་གསུངས་པ་དེ་ཐམས་ཅད་ཡོངས་སུ་བསྡུས་པ་ཡིན་ནོ། ། དེའི་ཕྱིར་དགེ་བའི་ཆོས་ཀུན་ལ་དེ་རྣམས་ཚང་དགོས་པར་སྟོན་པ། དགེ་བ་སྤྱད་པའི་རྣམ་གྲངས་རེ་རེ་ལའང༌། ། ཆོས་ཚུལ་འདི་དག་ཚང་བར་གང་བརྩོན་པ། ། ཞེས་གསུངས་ཏེ། མཛོད་ཅེས་ཚིག་གི་ལྷག་མ་སྦྱོར་རོ། ། དགེ་བ་སྤྱད་པའི་རྣམ་གྲངས་ནི་མཆོད་པ་ལ་སོགས་པ་ཆོས་སྤྱོད་ཡན་ལག་བདུན་པ་ལྟ་བུ་ལ་མཚོན་ན། ཐོག་མར་སྡིག་པ་མི་བྱེད་ཅིང་དགེ་བ་བྱེད་པའི་ཚུལ་ཁྲིམས་རྣམ་པར་དག་པ་ལ་གཞི་བྱས། དཀོན་མཆོག་གི་ཡོན་ཏན་ཤེས་པས་དད་དེ་མཆོད་པ་ལ་སོགས་པ་བྱེད་པར་འདོད་པའི་འདུན་པས་དཀོན་མཆོག་གི་ཡོན་ཏན་ལྟ་བུ་མ་ཐོབ་པའི་བདག་གཞན་སྡུག་བསྔལ་བར་མཐོང་ནས་དེ་དང་བྲལ་བར་འདོད་པའི་སྙིང་རྗེས་ཀུན་ནས་བསླངས་ཏེ།
བླ་མ་དང་དཀོན་མཆོག་གི་ཡོན་ཏན་ལྟ་བུ་དམིགས་ནས། ཡན་ལག་བདུན་པ་རིམ་པ་བཞིན་བྱ་ཞིང༌། མཆོད་པར་བྱ་བ་དང༌། མཆོད་པའི་རྫས་ལ་སོགས་པའི་རང་བཞིན་ལ་བརྟགས་པས་བདེན་པ་མེད་པར་རྟོགས་ཏེ། ཡུལ་ཅིར་ཡང་མ་གྲུབ་པ་ལ་བློས་ཅིར་ཡང་མི་རྟོག་པར་མཉམ་པར་གཞག་ཅིང་དེའི་རྗེས་ལ་སྔར་གྱི་དགེ་བ་བྱས་པ་ཀུན་ལ་རྣམ་པར་བརྟག་ཅིང་དགའ་བས་དྲན་པར་བྱས་ནས་བླ་ན་མེད་པའི་བྱང་ཆུབ་ཏུ་བསྔོ་ཞིང༌། གནས་སྐབས་དང་མཐར་ཐུག་གི་དོན་དུ་སྨོན་ལམ་བཏབ་ནས། སྔར་ཉམས་སུ་བླངས་པའི་ཆོས་ཐམས་ཅད་ལ་སྣང་ལ་རང་བཞིན་མེད་པའི་རྒྱས་གདབ་པར་མཛོད་ཅིག་ཅེས་པའོ། ། ཇི་ལྟར་ཉམས་སུ་ལེན་པའི་ཚུལ་བསྟན་ནས། དེ་ལྟར་ཉམས་སུ་བླངས་པའི་འབྲས་བུ་སྟོན་པ་ལ་མངོན་པར་མཐོ་བ་ཐོབ་ཅེས་པ། ། དེ་ཡིས་མཐོ་རིས་བདེ་བ་ཀུན་བསྒྲུབ་སྟེ། །
ཞེས་གསུངས་ཏེ། ཚུལ་དེ་ལྟར་ཉམས་སུ་ལེན་པའི་སྐྱེས་བུ་དེའི་གཞི་ཚུལ་ཁྲིམས་རྣམ་པར་དག་པ་ཡོད་ལ་སྨོན་ལམ་དམ་པས་རྗེས་སུ་བརྒྱན་པ་སྟེ། དེ་ཙམ་གྱིས་ཀྱང་མངོན་པར་མཐོ་བ་ལྷ་དང་མིའི་གོ་འཕང་དམ་པ་ཐོབ་ན་ཐམས་ཅད་ཚང་བར་སྤྱོད་པ་ལྟ་ཅི་སྨོས། མངོན་པར་མཐོ་བ་ཙམ་དུ་ཡང་མ་ཟད་དེ། ངེས་པར་ལེགས་པའི་གོ་འཕང་དམ་པ་ཡང་ཐོབ་བོ་ཞེས་སྟོན་པ། ཚོགས་གཉིས་རྒྱ་མཚོའི་ཚོགས་ནི་རབ་བསགས་ཤིང༌། ། ཏིང་འཛིན་གསལ་བས་འཕགས་པའི་ལམ་སྦྱར་ནས། ། བསྒོམ་དང་སྤྱོད་པས་ཡེ་ཤེས་རྒྱས་བྱས་ཏེ། ། ལམ་གྱི་མཐའ་ཡིས་མཐར་ཐུག་བསྒྲུབ་པ་ནི། ། ཞེས་བྱ་བ་ལ་སོགས་པ་གསུངས་ཏེ།
ཚིགས་སུ་བཅད་པ་འདིས་ནི་གནས་སྐབས་ཀྱི་འབྲས་བུ་བསྟན་ཏེ། བསྐལ་པ་གྲངས་མེད་པ་གཅིག་ཏུ་ཐར་པའི་ཆ་མཐུན་གྱི་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་བསགས་པས་དགེ་བའི་ཆོས་ཀྱིས་རྒྱུད་ལེགས་པར་གང་ཞིང་དྲན་པ་ཉེ་བར་གཞག་པ་བཞིའི་ཏིང་ངེ་འཛིན་དང་ལྡན་ལ། ཡང་དག་པར་སྤོང་བ་བཞིས་བརྩོན་འགྲུས་བརྩམས་ཏེ། རྫུ་འཕྲུལ་གྱི་རྐང་པ་བཞིས་རྣམ་པར་འཕྲུལ་ལ་ཆོས་ཀྱི་རྒྱུན་གྱི་ཏིང་ངེ་འཛིན་དང་ལྡན་པས་སངས་རྒྱས་དཔག་ཏུ་མེད་པ་ལ་མཆོད་ཅིང་ཆོས་མཉན་པས་སེམས་ལས་སུ་རུང་བ་ནི་ཚོགས་ཀྱི་ལམ་ཡིན་ཏེ། མདོ་སྡེ་རྒྱན་ལས། བསྐལ་པ་གྲངས་མེད་ངེས་འབྱུང་ཞིང༌། ། མོས་པ་རྣམ་པར་འཕེལ་བྱེད་པ། ། ཇི་ལྟར་ཆུ་ཡིས་རྒྱ་མཚོ་བཞིན། ། དགེ་ཆོས་རྣམས་ཀྱིས་ཡང་དག་རྫོགས། ། ཞེས་གསུངས་པ་ལྟར་རོ། །
དེའི་རྗེས་སུ་སྔར་ཐོས་བསམ་གྱིས་རྟོགས་པའི་དོན་དེ་རྣམས་འཇིག་རྟེན་པའི་བསྒོམས་བྱུང་གི་ཤེས་རབ་ཀྱིས་གོམས་པར་བྱས་པས། གང་ཟག་རྫས་འཛིན་དང་སྐྱེས་བུ་རྟགས་འཛིན་དང་གཟུང་བ་དང་འཛིན་པ་རང་བཞིན་མེད་པའི་ཏིང་ངེ་འཛིན་ལ་གསལ་སྣང་སྐྱེས་ཏེ་རྣམ་པར་རྟོག་པ་སུམ་ཅུ་རྩ་དྲུག་སྤངས་ནས་དད་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་ལ་དབང་སྒྱུར་ཞིང་མ་དད་པ་དང༌། ལེ་ལོ་དང༌། བརྗེད་པ་དང༌། སེམས་རྣམ་པར་གཡེང་བ་དང་འཆལ་བའི་ཤེས་རབ་རབ་ཏུ་ཕམ་པར་བྱེད་པའི་སྟོབས་དང་ལྡན་པ་ནི། མི་རྟོག་པའི་ཡེ་ཤེས་ཀྱི་མེའི་སྔ་ལྟས་སུ་དྲོ་བ་དང༌། དགེ་བའི་རྩ་བ་མི་བརྟན་པ་རྣམས་ཀྱི་རྩེ་མོ་དང༌། ངན་འགྲོ་མེད་པས་ཆོས་ཟབ་མོ་ལ་བཟོད་པ་དང༌། འཇིག་རྟེན་པའི་ཆོས་རྣམས་ཀྱི་མཆོག་ཏུ་འགྱུར་བ་སྟེ། ངེས་པར་འབྱེད་པའི་ཆ་དང་མཐུན་པ་འཕགས་པའི་ལམ་ལ་སྦྱོར་བར་བྱེད་པའི་ཕྱིར་སྦྱོར་བའི་ལམ་མོ། །
བྱམས་པས་མདོ་སྡེ་རྒྱན་དུ། འདི་ལྟར་དེ་ཡི་འཇུག་ཐོགས་སུ། ། འཛིན་པའི་རྣམ་པར་གཡེང་བ་སྤངས། ། དེ་དག་གོ་རིམ་བཞིན་དུ་ནི། ། དྲོ་བར་གྱུར་སོགས་ཡིན་ཞེས་བྱ། ། ཞེས་གསུངས་སོ། ། དེའི་རྗེས་ཐོགས་དེ་མ་ཐག་ཏུ་བདེན་པ་བཞི་ལ་རྣམ་པར་བཅུ་དྲུག་གི་རྣམ་པར་རྟོག་པའི་ཡེ་ཤེས་སྐྱེས་ཏེ་ཆོས་ཉིད་ཀྱི་དོན་སྔར་མ་མཐོང་བ་མཐོང་བའི་སྟོབས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་ཀུན་བརྟགས་བག་ལ་ཉལ་དང་བཅས་པ་རྩད་ནས་བཅད་དེ། སོ་སོའི་སྐྱེ་བོ་ལས་རྣམ་པར་འཕགས་པ་འཇིག་རྟེན་ལས་འདས་པའི་ལམ་གྱི་ཡོན་ཏན་བྱང་ཆུབ་ཀྱི་ཡན་ལག་བདུན་གྱིས་རྣམ་པར་བརྒྱན་པ་ནི་མཐོང་བའི་ལམ་ཡིན་ནོ། ། དེ་ཉིད་མགོན་པོ་བྱམས་པས་མདོ་སྡེ་རྒྱན་ལས། དེ་ནས་དེས་ནི་འཇིག་རྟེན་ལས། །
འདས་པའི་ཡེ་ཤེས་བླ་མེད་པ། ། རྣམ་པར་མི་རྟོག་དྲི་མེད་པ། ། འཛིན་པ་གཉིས་དང་འབྲལ་བ་ཐོབ། ། ཅེས་གསུངས་སོ། ། མཐོང་བའི་དོན་དེ་ཉིད་འཇིག་རྟེན་ལས་འདས་པའི་བསྒོམས་བྱུང་གི་ཤེས་རབ་ཀྱིས་བསྐལ་བ་གྲངས་མེད་པ་གཉིས་སུ་མཉམ་གཞག་ཏུ་ཟག་པ་མེད་པ་བསྒྲུབ་པ་དང་རྣམ་དག་གོམས་ཤིང་རྗེས་ཀྱི་སྤྱོད་པ་མོས་པ་དང་བསྔོ་བ་དང༌། རྗེས་སུ་ཡི་རང་བ་སྟེ་ཟག་པ་དང་བཅས་པ་ལ་གོམས་པར་བྱས་པས་བསྒོམ་ལམ་ཆུང་ངུའི་ཆུང་ངུ་ལ་སོགས་པ་དགུ་རིམ་པ་བཞིན་དུ་སྐྱེས་པའི་གཟིགས་ཉོན་མོངས་པ་དང་ཤེས་བྱའི་སྒྲིབ་པ་ལྷན་སྐྱེས་ཆེན་པོའི་ཆེན་པོ་ལ་སོགས་པ་དགུའི་མུན་པ་རིམ་པ་བཞིན་རྣམ་པར་བསལ་ནས་འཕགས་ལམ་ཡན་ལག་བརྒྱད་ལ་སོགས་པའི་ཡོན་ཏན་དུ་མས་རྣམ་པར་གཏམས་པ་ནི་བསྒོམ་པའི་ལམ་གྱི་ཡེ་ཤེས་གོང་ནས་གོང་དུ་རྒྱས་པ་ཡིན་ལ། དེའི་མཐར་རྡོ་རྗེ་ལྟ་བུའི་ཏིང་ངེ་འཛིན་གྱིས་མཐར་ཕྱིན་སངས་རྒྱས་ཀྱི་ས་སྒྲུབ་པར་བྱེད་དོ། ། དེ་ཉིད་མངོན་པར་རྟོགས་པའི་རྒྱན་ལས། ས་དགུ་ལ་ནི་ཆེན་པོ་ཡི། ། ཆེན་པོ་ལ་སོགས་དྲི་མ་ཡི། །
གཉེན་པོ་ཆུང་ངུའི་ཆུང་ངུ་ལ། ། སོགས་པའི་ལམ་ནི་དག་པ་ཡིན། ། ཞེས་གསུངས་སོ། ། དེ་ལྟར་བཞི་པོ་གང་བཤད་པ་ནི་གོང་ནས་གོང་དུ་ཕྱིན་པར་བྱེད་པའི་ཕྱིར་ལམ་མཚན་ཉིད་པ་ཡིན་ནོ། ། མཐར་ཕྱིན་པའི་ལམ་ནི་འབྲས་བུ་ཡིན་པའི་ཕྱིར་ལམ་བཏགས་པ་བ་ཡིན་ནོ། ། ཡོན་ཏན་གྱི་ཆོས་རྟེན་པར་བྱེད་པ་ས་ཡིན་ཏེ། སྤྲིང་ཡིག་ནོར་བུའི་ཕྲེང་བར་རྒྱས་པར་གསུངས་པས་འདིར་མ་གསུངས་སོ། ། གནས་སྐབས་ཀྱི་འབྲས་བུ་བསྟན་ནས་མཐར་ཐུག་པའི་འབྲས་བུ་སྟོན་པ། སེམས་ཀྱི་རང་བཞིན་གདོད་ནས་དག་པ་གང༌། ། རྟོག་པ་ཞི་བས་དབྱིངས་དང་རོ་གཅིག་པ། །
རང་བཞིན་སྐུ་སྟེ་ཆོས་དབྱིངས་ཡེ་ཤེས་དང༌། ། སྤངས་པ་ཕུན་ཚོགས་ཇི་ལྟར་མཁྱེན་པའང་དེ། ། ཞེས་པ་འདིས་སྐུ་དང་པོ་བསྟན་ཏེ། རང་བཞིན་གྱི་སྐུ་ཡིན་པའི་ཕྱིར་འདི་ལ་གནས་གྱུར་པ་མེད་ལ། སེམས་ཀྱི་རང་བཞིན་གདོད་མ་ནས་དག་པ་ལ་གློ་བུར་གྱི་རྣམ་པར་རྟོག་པའི་དྲི་མ་ཉེ་བར་ཞི་བས་ཆུ་ལ་ཆུ་བཞག་པའམ་མར་ལ་མར་ཞུགས་པ་ལྟར་རང་གི་ཡེ་ཤེས་རང་གིས་ལེགས་པར་མཐོང་སྟེ་དབྱིངས་དང་ཡེ་ཤེས་རོ་གཅིག་པ་ནི་རང་བཞིན་གྱི་སྐུ་ཡིན་ལ་དེ་ཉིད་ཆོས་ཀྱི་དབྱིངས་ཀྱི་ཡེ་ཤེས་ཀྱང་ཡིན་ཞིང༌། བུདྡྷའི་སྒྲ་ལས་བུདྡྷ་པུ་རུ་ཥ་ནི་དྲ་པྲ་བུདྡྷ་བཏ། ཅེས་ཏེ་སངས་རྒྱས་མ་རིག་པའི་གཉིད་ལས་སངས་པའི་ཕྱིར་སྐྱེས་བུ་གཉིད་སངས་པ་བཞིན་ཞེས་པར་འགྱུར་བར་སྤངས་པ་ཕུན་སུམ་ཚོགས་པ་ཡང་ཡིན་ལ། དེ་ཉིད་ཤེས་བྱ་ཇི་ལྟ་བ་མཁྱེན་པ་ཡང་ཡིན་ནོ། ། དེ་ཉིད་མངོན་པར་རྟོགས་པའི་རྒྱན་ལས། ཐུབ་པའི་ངོ་བོ་ཉིད་སྐུ་ནི། །
ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་གསུངས་སོ། ། སྐུ་གཉིས་པ་སྟོན་པ་འཁོར་བའི་ཆོས་ནི་ལམ་གྱིས་རབ་བསྒྱུར་བས། ། ལུས་གནས་གྱུར་པ་མཚན་དཔེས་བརྒྱན་པའི་སྐུ། ། ངག་གནས་གྱུར་པ་ཡན་ལག་དྲུག་ཅུའི་གསུང༌། ། ཡིད་གནས་གྱུར་པ་ཇི་སྙེད་མཁྱེན་བཅས་པའི། ། ཡེ་ཤེས་གསུམ་དང་སྐྱོན་རྣམས་གནས་གྱུར་པས། ། རྒྱལ་བའི་ཡོན་ཏན་ཕ་མཐའ་ཡས་པ་ལགས། །
དེ་ཉིད་ལོངས་སྤྱོད་རྫོགས་པའི་སྐུ་ལགས་ཏེ། ། ཞེས་གསུངས་ཏེ། རས་དཀར་པོ་ཚོས་ཀྱིས་བསྒྱུར་ཏེ། ཁ་དོག་སྣ་ཚོགས་སུ་བཀྲ་བ་ལྟར། འཁོར་བའི་ཆོས་རྣམས་ལམ་གྱི་ཚོན་གྱིས་བསྒྱུར་བས། སངས་རྒྱས་ཀྱི་སར་རྣམ་པར་གྲོལ་བའི་ཡེ་ཤེས་ཤེས་བྱ་ཐམས་ཅད་ལ་བཀྲ་བ་འབྱུང་སྟེ། མདོ་སྡེ་རྒྱན་ལས། ཇི་ལྟར་མདུད་པའི་བྱེ་བྲག་གིས། ། གོས་ལ་ཚོན་བཀྲ་མི་བཀྲ་བ། ། དེ་བཞིན་འཕེན་པའི་དབང་གིས་ནི། །
གྲོལ་བའི་ཡེ་ཤེས་བཀྲ་མི་བཀྲ། ། ཞེས་འབྱུང་བས་ལུས་གནས་གྱུར་པས་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་རྣམ་པར་སྤྲས་པའི་སྐུ་འབྱུང་ཞིང༌། ངག་གནས་གྱུར་པས་ཡན་ལག་དྲུག་ཅུ་དང་ལྡན་པའི་གསུང་དབྱངས་འབྱུང་ལ། ཡིད་གནས་གྱུར་པས་ཟག་པ་མེད་པའི་ཆོས་ཐམས་ཅད་མེ་ལོང་གི་གཟུགས་བརྙན་ལྟར་སྣང་བ་མེ་ལོང་ལྟ་བུའི་ཡེ་ཤེས་དང༌། འཁོར་བ་དང་མྱ་ངན་ལས་འདས་པ་ཐུགས་སྙོམས་པ་མཉམ་པ་ཉིད་ཀྱི་ཡེ་ཤེས་དང༌། ཆོས་ཐམས་ཅད་མ་འདྲེས་པར་ཡོངས་སུ་རྫོགས་པར་བྱེད་པ་མཁྱེན་པ་སོ་སོར་རྟོག་པའི་ཡེ་ཤེས་སུ་འགྱུར་རོ། ། སོ་སོའི་སྐྱེ་བོའི་དུས་ཀྱི་ཉེས་པའི་སྐྱོན་རྣམས་གནས་གྱུར་པས། རྒྱལ་བའི་ཡོན་ཏན་ཕ་མཐའ་ཡས་པ་འབྱུང་བར་འགྱུར་ལ། དེ་ལྟ་བུ་དེ་ནི་འཁོར་ས་ལ་གནས་པའི་བྱང་ཆུབ་སེམས་དཔའ་རྣམས་ལ་དུས་རྟག་ཏུ་ཐེག་པ་ཆེན་པོའི་ཆོས་སྟོན་ཅིང༌། སྲས་དང་བཅས་པ་ཟག་པ་མེད་པའི་བདེ་བ་ལ་རྫོགས་པར་ལོངས་སྤྱོད་པའི་ཕྱིར་ལོངས་སྤྱོད་རྫོགས་པའི་སྐུ་ཡིན་ནོ། །
དེ་ཉིད་མངོན་པར་རྟོགས་པའི་རྒྱན་ལས། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བརྒྱད་ཅུའི་བདག་ཉིད་ཅན། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུ་འདོད། ། ཅེས་གསུངས་སོ། ། སྐུ་གསུམ་པ་སྟོན་པ། ལས་གནས་གྱུར་པ་བྱ་གྲུབ་ཡེ་ཤེས་དང༌། ། ཕྲིན་ལས་བགྲང་ཡས་དེ་ཉིད་སྤྲུལ་པའི་སྐུ། ། དེ་ལྟར་རྟོགས་པ་ཕུན་སུམ་ཚོགས་པའང་ལགས། །
ཞེས་གསུངས་ཏེ། ལས་རྣམས་གནས་གྱུར་པས་རྟོག་པ་མེད་བཞིན་དུ་སེམས་ཅན་གྱི་དོན་སྒྲུབ་པ་བྱ་བ་གྲུབ་པའི་ཡེ་ཤེས་དང༌། བཟོ་དང་སྐྱེ་བ་བྱང་ཆུབ་ཆེ། ། མྱ་ངན་འདས་པ་རྟག་སྟོན་པ། ། སངས་རྒྱས་སྤྲུལ་པའི་སྐུ་དེ་ནི། ། རྣམ་པར་གྲོལ་བའི་ཐབས་ཆེན་པོ། ། ཞེས་པའི་ཚུལ་གྱིས་གདུལ་བྱ་མ་དག་པ་ཚན་གསུམ་གང་ལ་གང་འདུལ་དུ་སྟོན་པ་དེ་ནི་སངས་རྒྱས་སྤྲུལ་པའི་སྐུ་ཡིན་ནོ། ། གཟུགས་ཀྱི་སྐུ་གཉིས་པོ་དེ་དག བུདྷའི་སྒྲ་ལས་བུདྷ་པྲ་བུདྡྷ་ཏ་པདྨ་བུདྡྷ་བཏ་ཅེས་ཏེ། སངས་རྒྱས་ཤེས་བྱ་ལ་བློ་རྒྱས་པ་ནི་པད་མ་རྒྱས་པ་བཞིན་ནོ་ཞེས་པར་འགྱུར་ཏེ།
རྟོགས་པ་ཕུན་སུམ་ཚོགས་པའང་ཡིན་ནོ། ། དེ་ལྟ་བུའི་འབྲས་བུ་ཕུན་སུམ་ཚོགས་པ་དེ་དུས་ཇི་ཙམ་གྱི་བར་ཞེ་ན། དབང་འབྱོར་ཕྱིར་ན་རྟག་ཅིང་རྒྱུན་མི་འཆད། ། ཅེས་གསུངས་ཏེ། སངས་རྒྱས་དེ་ཡང་ཚེ་དང་ལས་ལ་སོགས་པ་དབང་བཅུ་ལ་དབང་འབྱོར་པའི་ཕྱིར་རྟག་ཅིང་རྒྱུན་མི་ཆད་པ་ཡིན་ནོ། ། དེ་སྐད་དུ་ཡང་གསེར་འོད་དམ་པ་ལས། ། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་ཏེ། ། ལེ་ལོ་ཅན་ལ་ཕན་གདགས་ཕྱིར། ། སྤྲུལ་པ་རྣམས་ནི་འདའ་ཚུལ་སྟོན། །
ཞེས་གསུངས་ལ། གཞན་ལས་ཀྱང༌། ལ་ལར་མེ་བཞིན་མྱ་ངན་འདས། ། ལ་ལར་བྱང་ཆུབ་འཚང་ཡང་རྒྱ། ། དེ་བཞིན་གཤེགས་པ་རྟག་པའི་སྐུ། ། ནམ་ཡང་མེད་པ་མ་ཡིན་ནོ། ། ཞེས་གསུངས་སོ། ། བདག་ཉིད་ཆེན་པོ་འདི་ཉིད་ཀྱི་གསུང་རབ་བསྟོད་དབྱངས་རྒྱ་མཚོ་ལས་ཀྱང༌། ཡོན་ཏན་རྒྱ་མཚོ་ཡོན་ཏན་གྱི། ། ཆ་ཡང་ཉམས་པ་མི་མངའ་ན། །
འཆི་འཕོ་ལྟ་ཡང་ག་ལ་མཆིས། ། དེ་ལྟ་མོད་ཀྱི་གདུལ་བྱ་ཡི། ། རི་ལ་འཆར་དང་ནུབ་པར་སྣང༌། ། ཞེས་གསུངས་སོ། ། འབྲས་བུའི་ཡོན་ཏན་ཕུན་སུམ་ཚོགས་པར་བསྟན་ནས། སྒྲུབ་པར་གདམས་པ། མི་དབང་ཁྱོད་ཀྱང་དེ་འདྲར་མཛད་དུ་གསོལ། ། ཞེས་གསུངས་ཏེ། མིའི་དབང་པོ་ཁྱོད་ཀྱང་ཉམས་སུ་ལེན་པའི་ཚུལ་ཆོས་བཅོ་ལྔ་པོ་ལ་བརྩོན་པར་བགྱིས་ཏེ། འབྲས་བུ་སྐུ་གསུམ་མཛད་པ་ཕྲིན་ལས་དང་བཅས་པ་གྲུབ་པར་མཛད་དུ་གསོལ་ཞེས་པའོ། །
རྒྱལ་པོ་ལ་དངོས་སུ་གདམས་པས་གདུལ་བྱ་གཞན་རྣམས་ལ་ཡང་བརྒྱུད་ནས་གདམས་པ་ཡིན་ཏེ། སངས་རྒྱས་ཀྱིས་རྒྱལ་པོ་གཟུགས་ཅན་སྙིང་པོ་ལ་གདམས་པ་དང༌། སློབ་དཔོན་ཀླུ་སྒྲུབ་ཀྱིས་རྒྱལ་པོ་བདེ་སྤྱོད་ལ་གདམས་པ་ཡང་ཚུལ་དེ་བཞིན་དུ་ཡིན་ཏེ། རིན་པོ་ཆེའི་འཕྲེང་བ་ལས། ཆོས་འདི་རྒྱལ་པོ་འབའ་ཞིག་ལ། ། བསྟན་པ་ཁོ་ནར་མ་ངེས་ཀྱི། ། སེམས་ཅན་གཞན་ལ་ཅི་རིགས་པར། ། ཕན་པར་འདོད་པས་བསྟན་པ་ལགས། ། ཞེས་གསུངས་སོ། ། གཞུང་དངོས་བཤད་ནས་མཐར་བསྔོ་བ་སྟོན་པ།
དེ་ལྟར་ཐེག་མཆོག་ཟབ་མོའི་དོན་བསྡུས་ནས། ། ཆོས་ཀྱི་སྐྱེས་སུ་ཕུལ་བའི་དགེ་བ་དེས། ། རྒྱལ་པོ་ཁྱོད་ཀྱིས་གཙོ་བྱས་འགྲོ་བ་ཀུན། ། སངས་རྒྱས་གོ་འཕང་དམ་པ་ཐོབ་པར་ཤོག ། ཅེས་གསུངས་ཏེ། གང་ཞིག་ཐོབ་པར་ཤོག་ན་སངས་རྒྱས་ཀྱི་གོ་འཕང་དམ་པའོ། ། གང་གིས་ན་རྒྱལ་པོ་ཁྱོད་ཀྱིས་གཙོ་བྱས་པའི་འགྲོ་བ་རྣམས་སོ། ། གང་ལ་བརྟེན་ནས་ཤེ་ན། ཐེག་མཆོག་ཟབ་མོའི་དོན་བསྡུས་ནས་ཆོས་ཀྱི་སྐྱེས་སུ་ཕུལ་བའི་དགེ་བ་དེས་སོ། ། ཐེག་པ་འདིས་འདོང་བར་བྱ་བ་རྒྱུའི་ཐེག་པ་དང༌།
འདིར་འདོང་བར་བྱ་བ་འབྲས་བུའི་ཐེག་པ་གཉིས་ལས་འདིར་གཉིས་ཀའོ། ། མཆོག་ནི་ཉན་ཐོས་དང་རང་སངས་རྒྱས་ཀྱི་ཐེག་པ་ལས་ཁྱད་པར་དུ་འཕགས་པའོ། ། དེ་ལྟར་ན་གཞུང་འདིས་བདེ་བར་གཤེགས་པའི་གསུང་རབ་ཐམས་ཅད་བསྡུས་པ་ཡིན་ནམ། ཐེག་པ་ཆེན་པོ་ཁོ་ན་བསྡུས་ཞེས་འབྱུང་བ་ཅི་ཡིན་ཞེ་ན། བདེ་བར་གཤེགས་པའི་གསུང་རབ་ཐམས་ཅད་བསྡུས་པ་ཡིན་ལ་གང་དུ་བསྡུས་ན་ཐེག་པ་མཆོག་བསྡུས་ཞེས་གསུངས་པ་ཡིན་པས་འགལ་བ་མེད་དོ། ། སྒྱུ་འཕྲུལ་དྲྭ་བའི་རྒྱུད་ལས་ཀྱང༌། ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གིས་འབྲས་བུར་གནས། ། ཞེས་གསུངས་ལ། བདག་ཉིད་ཆེན་པོ་འདི་ཉིད་ཀྱི་གཞུང་གཞན་རྒྱལ་བུ་མོ་ནོ་གན་ལ་སྤྲིང་པ་ལས་ཀྱང༌།
ཐེག་པ་ཆེ་ལས་མ་གཏོགས་པར། ། ཐར་པ་ཆེན་པོ་མི་ཐོབ་པས། ། ཁྱོད་ཐུགས་ཐེག་པ་ཆེན་པོ་ལ། ། གཞོལ་ཞིང་འབའ་པ་ཉིད་དུ་མཛོད། ། ཅེས་གསུངས་སོ། ། ཟབ་མོ་ནི་བྱིས་པ་དང་ཉན་ཐོས་དང་རང་སངས་རྒྱས་ཀྱིས་རྟོགས་པར་དཀའ་བའི་ཕྱིར་རོ། ། མདོར་བསྡུས་ནས་སྟོན་པ་ནི་རྒྱལ་པོ་དབང་པོ་རྣོན་པོར་གོ་བར་བྱ་བའི་ཕྱིར་རོ། ། དེ་ལྟར་ཆོས་ཀྱི་སྐྱེས་ཉིད་རྒྱལ་པོ་ལ་འབུལ་བར་རིགས་ཏེ། ལོངས་སྤྱོད་ནི་རྒྱལ་པོ་ཉིད་ལ་རྣམ་ཐོས་ཀྱི་བུ་དང་འགྲན་པར་ནུས་པ་ཡོད་ཅིང་ཟང་ཟིང་གི་སྐྱེས་ནི་དུད་འགྲོས་ཀྱང་འབུལ་བར་ནུས་པའི་ཕྱིར་རོ། ། ཆོས་ཀྱི་གདམས་པ་བཤད་ནས་ཞར་ལས་སྐབས་སུ་བབ་པའི་དོན་གསོལ་བ།
ཆོས་ཀྱི་སྐྱེས་སུ་བགྱིས་པའི་རབ་བྱེད་འདི། ། ཕུལ་བས་སླར་ཡང་སྤོབས་པའི་ཡིད་འཕེལ་ནས། ། ཅུང་ཟད་གསོལ་བ་འདི་ལ་སྐྱེ་དགུའི་རྗེ། ། རེ་ཞིག་གཡེང་བ་མེད་པར་དགོངས་སུ་གསོལ། ། ཞེས་བྱ་བ་འདིས་ནི་སྙན་གསན་དབབ་པ་བསྟན་ཏེ། ཆེན་པོའི་ཆེན་པོ་དག་ལ་ཐུགས་ཐུབ་ཏུ་ཞུ་བ་མི་རིགས་སོ་སྙམ་དུ་དགོངས་པའོ། ། དེའི་སྤོབས་པ་དེ་གང་ལས་བྱུང་ཞེ་ན། ཆོས་ཀྱི་སྐྱེས་སུ་བགྱིས་པའི་རབ་བྱེད་འདི་ཕུལ་བས་སླར་ཡང་སྤོབས་པའི་ཡིད་འཕེལ་བ་ལས་བདག་གཞན་གྱི་དོན་ཅུང་ཟད་སྙན་དུ་གསོལ་བས་དུས་རེ་ཞིག་ཐུགས་གཡེལ་བ་མེད་པར་དགོངས་སུ་གསོལ་ཞེས་པའོ། ། དེ་ལྟར་སྙན་གསན་ཕབ་ནས། རྒྱལ་པོ་ཉིད་ཀྱི་དོན་ལ་བསྐུལ་བ། །
ཉིད་ཀྱང་ཉིད་ཀྱི་སྐུ་ཚེ་རིང་བ་དང༌། ། གདུང་རྒྱུད་བརྒྱུད་པར་བཅས་པའི་དཔལ་བརྟན་དང༌། ། རྣམ་གྲོལ་བརྙེས་པའི་ཐབས་ལ་བརྩོན་པའི་དུས། ། ད་ལྟ་ལགས་ཀྱི་གཡེལ་མེད་བརྩོན་པའི་རིགས། ། ཞེས་གསུངས་ཏེ། རྒྱལ་པོ་ཉིད་ཀྱང་ཉིད་ཀྱི་སྐུ་ཚེ་རིང་བའི་ཐབས་ལ་བརྩོན་པའི་དུས་ད་ལྟ་ཉིད་ནས་མཛོད་ཅེས་སྦྱར་རོ། ། དེའི་ཐབས་ཇི་ལྟ་བུ་ཞེ་ན། རྒྱལ་བུ་མོ་ནོ་གན་ལ་སྤྲིངས་པ་ལས། ནོངས་མེད་སེམས་ཅན་འགུམ་པ་དང༌། ། མི་མ་ཡིན་ལ་ཐོ་འཚམ་དང༌། །
དུས་ཀྱི་ཆོ་ག་རྒྱུན་གཅོད་པ། ། ཚེ་འཛད་པ་ཡི་རྒྱུ་གསུམ་ལགས། ། ཞེས་འབྱུང་བས། དེ་རྣམས་སྤང་ཞིང་གསད་བྱ་ཐར་བར་བྱ་བ་དང་དུས་ཀྱི་རིམ་གྲོ་ལ་བརྩོན་པ་ལ་སོགས་པའོ། ། དེ་བཞིན་དུ་གདུང་རྒྱུད་བརྒྱུད་པར་བཅས་པའི་དཔལ་བརྟན་པའི་ཐབས། གཞན་ལ་བརྩོན་པས་བདག་འདུན་དང༌། ། གཞན་བསྐྱངས་པ་ཡིས་བདག་མཆོད་དང༌། ། སྙན་པར་སྨྲ་བས་བདག་བསྟོད་པ། ། ཚུལ་འདི་དངོས་པོའི་ཆོས་ལགས་པས། ། ཞེས་བྱ་བ་ལ་སོགས་པ་ལུགས་ཀྱི་བསྟན་བཅོས་དག་ལས་འབྱུང་བ་ལ་ཡང་བརྩོན་པར་བགྱི་ཞིང༌།
མི་ཡི་གྲུ་ལ་བརྟེན་ནས་ནི། ། སྡུག་བསྔལ་ཆུ་བོ་ཆེ་ལས་སྒྲོལ། ། གྲུ་འདི་ཕྱི་ནས་རྙེད་དཀའ་ཡི། ། རྨོངས་པ་དུས་སུ་གཉིད་མ་ལོག ། ཅེས་འབྱུང་བའི་ཚུལ་གྱིས་རྣམ་གྲོལ་བརྙེས་པའི་ཐབས་ལ་བརྩོན་པའི་དུས་ཀྱང་ད་ལྟ་ཉིད་ཡིན་ཏེ། དལ་འབྱོར་གྱི་ལུས་སྐྱོན་མེད་ཐོབ་ཅིང་སངས་རྒྱས་ཀྱི་བསྟན་པ་དང་ཕྲད་ལ་ཡང་དག་པའི་དགེ་བའི་བཤེས་གཉེན་གྱིས་ཡོངས་སུ་བཟུང་བའི་ཕྱིར་རོ། ། ཏིང་ངེ་འཛིན་རྒྱལ་པོ་ལས། ཁྱེའུ་རབ་ཏུ་བྱུང་བ་རྫུ་འཕྲུལ་དང་མངོན་པར་ཤེས་པ་དང་ལྡན་པ་གཉིས་ཀྱིས་འཛམ་བུའི་གླིང་གི་རྒྱལ་པོ་ཆེན་པོ་ཞིག་ལ་གདམས་པ། རྒྱལ་པོ་དེ་ལ་གདམས་པ་རྒྱལ་རིགས་ཉོན། ། སངས་རྒྱས་འབྱུང་བ་མཆོག་ཏུ་རྙེད་པར་དཀའ། །
ས་ཡི་བདག་པོ་རྟག་ཏུ་བག་ཡོད་ཀྱིས། ། ཚེ་ནི་རྟག་ཏུ་འགྲོ་ཞིང་མི་གནས་ཏེ། ། རི་ཡི་ཆུ་བོ་བཞིན་དུ་མྱུར་དུ་འགྲོ། ། ནད་དང་མྱ་ངན་རྒ་བས་གཟིར་བ་ལ། ། ཁྱོད་ལས་དགེ་བའི་ལས་འདྲ་སྐབས་གཞན་མེད། ། ཅེས་གསུངས་སོ། ། བསྟན་པ་སྤྱིའི་དོན་ལ་བསྐུལ་བ། བསྟན་པ་ཆོས་ཀྱི་དཔལ་ཡང་མི་ནུབ་ཅིང༌། ། ཆོས་རྒྱལ་མི་དབང་ཁྱོད་འདྲའང་བཞུགས་བཞིན་དུ། ། ངུར་སྨྲིག་འཛིན་པའི་གནས་སྐབས་འདི་འདྲ་བ། །
འདི་ལ་ཁྱོད་ཀྱི་ཐུགས་ནི་ཇི་ལྟར་དགོངས། ། ཞེས་གསུངས་ཏེ། སྟོན་པ་སངས་རྒྱས་ཀྱི་བསྟན་པ། དམ་པའི་ཆོས་ཀྱི་དཔལ་ཡང་མ་ནུབ་ཅིང་ཆོས་ཀྱི་རྒྱལ་པོ་ཆོས་བཞིན་རྒྱལ་སྲིད་སྐྱོང་བ། ཁྱོད་འདྲ་བ་ཡང་བཞུགས་བཞིན་དུ་སྟོན་པའི་རྗེས་སུ་སློབ་ཅིང༌། ངུར་སྨྲིག་གི་རྒྱལ་མཚན་འཛིན་པ་འདི་དག་སྐྱེ་བོ་ཕལ་པ་རྣམས་ཀྱིས་འཚེ་ཞིང༌། ཉོན་མོངས་པའི་གནས་སྐབས་འདི་འདྲ་བ་ལ། ཁྱོད་ཀྱི་ཐུགས་ནི་ཅི་ལྟར་བཏང་སྙོམས་མཛད། འཇམ་དཔལ་རྩ་རྒྱུད་ལས། སངས་རྒྱས་བསྟན་པ་རིན་ཆེན་སྒྲོན། །
འབར་བའི་སྣོད་ནི་དཀའ་ཐུབ་ཅན། ། ངུར་སྨྲིག་འཛིན་པ་ཤཱ་ཀྱའི་སྲས། ། དགེ་སློང་རྣམས་ནི་ཡིན་པའི་ཕྱིར། ། ཞེས་གསུངས་ལ། ཏིང་ངེ་འཛིན་རྒྱལ་པོ་ལས་ཀྱང༌། སྔར་གྱི་ཁྱེའུ་རབ་ཏུ་བྱུང་བ་གཉིས་ཀྱིས་རྒྱལ་པོ་ལ་གདམས་པ། རྒྱལ་པོའི་གླང་པོ་ཆོས་རྣམས་བསྐང་བར་གྱིས། ། སྟོབས་བཅུ་ལྡན་པའི་བསྟན་པ་འདི་ཡང་སྲུངས། ། ཟད་པའི་དུས་ལ་ཤིན་ཏུ་འཇིགས་པའི་ཚེ། ། རྒྱལ་པོ་གླང་པོ་ཆོས་ཀྱི་ཕྱོགས་གནས་གྱིས། །
ཞེས་གསུངས་པས་བསྟན་པའི་རྩ་བར་གྱུར་པའི་རབ་ཏུ་བྱུང་བ་འདི་རྣམས་ལ་དགོངས་པར་རིགས་སོ། ། ཞེས་གསོལ་བའོ། ། བྱེ་བྲག་ཏུ་རང་གི་དོན་ལ་བསྐུལ་བ། བདག་ཀྱང་ན་ཚོད་རྒན་པ་མ་ལགས་ཀྱང༌། ། ལུས་སྟོབས་དམན་ཞིང་སྒྱིད་ལུག་ཡིད་ཀྱང་ཞུམ། ། དེ་སླད་དབེན་པར་ཆོས་དོན་ཚོལ་འཚལ་བས། ། དེ་དང་མཐུན་པར་བཀའ་དྲིན་མཛད་དུ་གསོལ། ། ཞེས་གསུངས་ཏེ། ཁྱེད་ལ་གདམས་པ་འདོམས་པ་པོ་བདག་ཀྱང༌། སོ་སོར་ཐར་པའི་མདོ་ལས།
མང་དུ་ཐོས་པ་ནགས་ཀྱི་ནང་དག་ཏུ། ། ལང་ཚོ་ཡོལ་བ་རྣམས་ཀྱིས་གནས་པ་བདེ། ། ཞེས་འབྱུང་བ་ལྟར་གནས་དབེན་པར་རང་གིས་ཐོས་པའི་ཆོས་རྣམས་ཀྱི་དོན་ཚོལ་བར་འཚལ་བས། དེ་དང་མཐུན་པར་བཀས་གནང་བར་མཛོད། ཅེས་གསོལ་བ་ཡིན་ལ་དེ་ལ་ཁྱོད་ཤེས་བྱ་རིག་པའི་གནས་ཀྱི་ཕ་རོལ་ཏུ་སོན་པས་མང་དུ་ཐོས་པ་ཡིན་དུ་ཟིན་ཀྱང༌། བསྟན་བཅོས་མཛད་པའི་ཚེ། དགུང་ལོ་སུམ་ཅུ་དང་ཉེ་བ་ཡིན་པས་ལང་ཚོ་ཡོལ་བ་མ་ཡིན་ཞིང་དར་ལ་བབ་པ་ཡིན་པའི་ཕྱིར། དབེན་པར་གནས་པའི་དུས་ལ་མ་བབ་བོ་སྙམ་ན། ན་ཚོད་རྒན་པོ་མ་ལགས་ཀྱང༌། ། རྒན་པོ་དང་ཆོས་གསུམ་གྱིས་འདྲ་བའི་ཕྱིར། །
དབེན་པར་གནས་པར་རིགས་སོ། ། ཆོས་གསུམ་པོ་གང་ཞེ་ན། ལུས་ཀྱི་སྟོབས་དམན་པ་དང༌། བསྟན་པའི་ཆོས་ཀྱི་དཔལ་མ་ནུབ་ལ་ཆོས་ཀྱི་རྒྱལ་པོ་ཁྱོད་འདྲ་བའང་ཡོད་བཞིན་དུ་ངུར་སྨྲིག་འཛིན་པའི་གནས་སྐབས་འདི་འདྲ་བར་གྱུར་ཏོ་སྙམ་ནས་སྒྱིད་ལུག་པ་དང༌། བསྟན་པའི་རྩ་བ་ནི་དམ་པའི་ཆོས་འཛིན་པའི་དགེ་འདུན་ཡིན་ལ་དེ་རྣམས་ཀྱི་དོན་མཐུ་དང་ནུས་པ་བསམ་གྱིས་མི་ཁྱབ་པ་དང་ལྡན་ཞིང༌། སྟོན་པའི་བསྟན་པ་ལ་གཅེས་པར་འཛིན་པའི་ཆོས་ཀྱི་རྒྱལ་པོ་ཆེན་པོས་མི་དགོངས་ན། བདག་ལྟ་བུའི་དགེ་སློང་མཐུ་ཆུང་བས་ག་ལ་ནུས་སྙམ་དུ་ཡིད་ཀྱང་རབ་ཏུ་ཞུམ་པར་གྱུར་ནས་དབེན་པར་གནས་པར་འདོད་ཅེས་དགོངས་པའོ། ། འདི་དག་ནི་གདུལ་བྱ་རྣམས་དམ་པའི་དོན་ལ་བརྩོན་པ་བསྐྱེད་པའི་ཆེད་དུ་གསུངས་པ་ཡིན་གྱི། བསོད་ནམས་བརྒྱ་ཕྲག་དུ་མས་རྣམ་པར་བསྐྲུན་ཞིང་མང་དུ་ཐོས་པའི་བྱང་ཆུབ་སེམས་དཔའ་རྣམས་ལ་ནི་གཞན་གྱི་དོན་ལ་སྒྱིད་ལུག་པ་དང༌། ཡིད་ཞུམ་པ་མི་མངའ་སྟེ།
པདྨའི་མཚོ་ལ་ངང་པ་འཇུག་པ་ལྟར་སྤྲོ་བ་དང་བཅས་པས་འཇུག་པའི་ཕྱིར་རོ། ། དེ་ཉིད་སློབ་དཔོན་ཞི་བ་ལྷས། བསོད་ནམས་ཀྱིས་ནི་ལུས་བདེ་ལ། ། མཁས་པ་ཡིས་ནི་སེམས་བདེ་ན། ། གཞན་དོན་འཁོར་བར་གནས་ཀྱང་ནི། ། སྙིང་རྗེ་ཅན་དག་ཅི་སྟེ་སྐྱོ། ། ཞེས་གསུངས་སོ། ། དེ་ལྟར་ཐུབ་པའི་གསུང་རབ་རབ་འབྱམས་དཔག་ཡས་ཆུ་གཏེར་ཆེན་པོའི་ངོགས། ། བློ་མཆོག་བློ་ཡིས་ཀུན་ནས་བསྲུབས་ལས་ལེགས་གྲུབ་གདམས་པའི་སྙིང་པོ་འདི། ། བདག་གིས་མྱངས་བཞིན་གཞན་དག་གིས་ཀྱང་ལེགས་པར་མྱངས་ནས་རྣམ་གྲོལ་ལུས། །
རྒྱས་བྱའི་དོན་དུ་ལེགས་པར་བསྡུས་འདི་འགྲོ་བ་ཀུན་གྱིས་སྤྱོད་པར་ཤོག ། གང་གི་གཞུང་ལུགས་དྲི་མེད་ཀུན་མཁྱེན་མཁྱེན་པ་ལྟར། ། བྱིས་པའི་བློ་ལས་རབ་འདས་ཟབ་ཅིང་རྒྱ་ཆེ་བ། ། བདག་འདྲ་བློ་གྲོས་དམན་པས་དཔྱད་པར་མ་ནུས་པས། ། འཁྲུལ་པར་གྱུར་གང་མཁས་མཆོག་རྣམས་ཀྱིས་བཟོད་པར་རིགས། ། གལ་ཏེ་གསུང་མཆོག་མཐའ་མི་རྟོགས་ཕྱིར་དཔྱད་པར་མི་རིགས་ན། ། འགྲོ་བ་འདི་ཀུན་མ་ལུས་ཁྱོད་ཀྱི་གསུང་ལ་རྩོལ་བ་འདོར་རམ་ཅི། ། དེ་ཕྱིར་དེ་ཉིད་བཀའ་ཡིས་གནང་དང་བཀའ་བཞིན་ནན་ཏན་རབ་འབད་ནས། ། དམ་པའི་ལེགས་གསུང་མི་བརྗེད་དོན་དུ་བདག་གིས་ཡི་གེར་བཀོད་པའོ། ། གཞུང་འདི་གསུང་རབ་མ་ལུས་པའི། །
སྙིང་པོ་ལེགས་པར་བསྡུས་པ་སྟེ། ། དེ་གསུངས་གསལ་བར་བྱེད་པའི་ཕྱིར། ། འདི་ནི་གསུང་རབ་གསལ་བའི་རྒྱན། ། དེ་ལྟར་བདག་ཅག་རྣམས་ཀྱིས་ཡོངས་སུ་འཛིན་པ་ཡང་དག་པའི་དགེ་བའི་བཤེས་གཉེན། ཐུབ་པའི་དབང་པོའི་ཆོས་ཀྱི་རྒྱལ་སྲིད་ལེགས་པར་སྐྱོང་བའི་ཆོས་ཀྱི་རྒྱལ་པོ། མི་འཕྲོགས་པའི་མཁྱེན་རབ་ཕུན་སུམ་ཚོགས་པ་དང་ལྡན་པས། བདེ་བར་གཤེགས་པའི་བཀའ་རབ་འབྱམས་མ་ལུས་པ་ལ་ཐོགས་པ་དང་ཆགས་པ་མེད་པར་དབང་སྒྱུར་བ། འགྲོ་བ་ཐམས་ཅད་ལ་བུ་གཅིག་པ་ལྟར་བརྩེ་བའི་ཐུགས་རྗེ་ཆེན་པོ་དང་ལྡན་པས། སྐྱེ་དགུ་རབ་ཏུ་མང་པོ་མངོན་པར་མཐོ་བ་དང༌། ངེས་པར་ལེགས་པའི་གོ་འཕང་དམ་པ་ལ་འགོད་པར་བརྩོན་པ་དེས།
སའི་བདག་པོ་ཆེན་པོ་ཆོས་བཞིན་དུ་རྒྱལ་སྲིད་སྐྱོང་བ་མིའི་དབང་པོ་གོ་པེ་ལས་ཡང་དང་ཡང་དུ་ཞུས་པའི་དོན་དུ་མཛད་པ། བདེ་བར་གཤེགས་པའི་གསུང་རབ་མ་ལུས་པའི་དོན་བསྡུས་ནས་ཉམས་སུ་ལེན་པའི་ཚུལ་སྟོན་པ། རྒྱལ་པོ་ལ་གདམས་པའི་རབ་ཏུ་བྱེད་པ་རྣམ་པར་བཤད་པ་གསུང་རབ་གསལ་བའི་རྒྱན་ཞེས་བྱ་བ། བླ་མ་དམ་པ་དེ་ཉིད་ཀྱི་ཞབས་ཀྱི་པདྨོ་དྲི་མ་མེད་པ་ལ་གཏུགས་ཤིང་ལེགས་པར་བཤད་པའི་བདུད་རྩི་མྱངས་པས་ངོམས་མི་ཤེས་པའི་སྡེ་སྣོད་འཛིན་པའི་ཤེས་རབ་གཞོན་ནུ་ཞེས་བྱ་བས། བླ་མ་དམ་པ་དེ་ཉིད་ཀྱི་གསུང་དང་མཐུན་པར་ཙོམ་མདོ་གནས་སར་གྱི་གཙུག་ལག་ཁང་དུ། ཤིང་མོ་ཕག་གི་ལོ་སྟོན་ཟླ་འབྲིང་པོའི་ཚེས་ཉི་ཤུ་བརྒྱད་ལ་ཚར་བར་སྦྱར་ཞིང་ཡང་དེ་ཉིད་ཀྱི་དྲུང་དུ་ཡང་དང་ཡང་དུ་གཏུགས་ཤིང་དག་པར་བགྱིས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
