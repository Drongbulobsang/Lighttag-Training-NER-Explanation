ས་སྐྱ་བཀའ་འབུམ།
པོད ༡༧༨
ངན་སོང་སྦྱོང་རྒྱུད་ཀྱི་སྤྱི་དོན།
༼ཉ༽ ༄༅། །ངན་སོང་སྦྱོང་རྒྱུད་ཀྱི་སྤྱི་དོན་བཞུགས།། ༄༅། །ཨོཾ་སྭ་སྟི་སིདྡྷཾ། སངས་རྒྱས་ཀུན་དངོས་ངོ་བོ་ཉིད། ། བླ་མའི་ཞབས་ལ་ཕྱག་བྱས་ནས། ། དཔལ་ལྡན་ངན་སོང་སྦྱོང་བ་ཡི། ། སྤྱི་ཡི་དོན་ཙམ་བྲི་བར་བྱ། ། ངན་སོང་ཐམས་ཅད་ཡོངས་སུ་སྦྱོང་བ་ཞེས་བྱ་བའི་རྒྱུད་འདི་ནི། ཁ་ཅིག་ན་རེ་བདག་གི་རྣལ་འབྱོར་ཤིན་ཏུ་གསང་ཞིང༌། བྲི་བསྐྱེད་ཤིན་ཏུ་གསལ་བས་ན།
སྤྱོད་པའི་རྒྱུད་ཡིན་ནོ་ཞེས་ཟེར་རོ། ། འདིར་བླ་མ་རྣམས་ན་རེ་རྣལ་འབྱོར་གྱི་རྒྱུད་ཡིན་ཏེ། དེ་ལྟར་ཡང་ཚེ་དཔག་མེད་ཀྱི་སྐབས་ནས། རྡོ་རྗེ་སེམས་དཔའི་གནས་འདུག་ནས། ། ཐམས་ཅད་ཟོས་ཏེ་ཀུན་བྱས་ཀྱང༌། ། འགྲུབ་འགྱུར་ཉེས་པས་མི་དགོས་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་བདེ་བས་འགྲུབ་པར་བཤད་པའི་ཕྱིར་རོ། ། དེ་ལྟ་བུའི་རྒྱུད་འདི་བོད་དུ་ནམ་འགྱུར་སྙམ་ན། རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ།
དབས་མཉྫུ་ཤྲཱི་ལ་སོགས་པ་སད་མི་མི་བདུན་གྱིས་བསྒྱུར་ཞིང༌། སྲས་ཁྲི་ལྡེ་དང༌། དབོན་པོ་རལ་པ་ཅན་གྱི་སྐུ་རིང་ལ། རྨ་ཨཱ་ཙརྻ་རིན་ཆེན་མཆོག་ལ་སོགས་པས་སྐད་གསར་བཅད་ཀྱིས་བཅོས་ཏེ་གཏན་ལ་ཕབ་ནས་བསྒྱུར་བ་ལས། ཕྱིས་ལོ་ཙཱ་བ་གཞན་གྱིས་བསྒྱུར་བ་ནི་མེད་དོ། ། འདི་ལ་འཁོར་ལོས་སྒྱུར་བ་དང་མེ་ལྟར་འབར་བའི་སྐབས་ཀྱི། དྲག་པོའི་སྦྱིན་སྲེག་མེད་པའང༌། སྔོན་གྱི་རྒྱལ་བློན་རྣམས་ཀྱིས་སྔགས་པ་རྣམས་ཀྱིས་མངོན་སྤྱོད་བྱེད་དུ་དོགས་ནས། མ་སྒྱུར་ཅིག་བྱས་ནས་མ་བསྒྱུར་བ་ཡིན་ནོ་ཞེས་ཟེར་ན་ཡང༌། འདི་ལ་ཕྱིས་ཀྱི་ལོ་ཙཱ་བ་རྣམས་ཀྱི་གཞན་ཚོ་འགྱུར་དག་ཀྱང༌།
ཆད་པ་དག་འཛུད་པར་རིགས་པ་ལས། མ་བཅུག་པའི་ཕྱིར་རྒྱ་དཔེ་ཉིད་ལ་མེད་པ་ཡིན་ནམ་སྙམ་དུ་ཡང་སེམས་སོ། ། ཁ་གཅིག་ནི་སྔོན་གྱི་དུས་སུ་ལི་ཡུལ་ན་ཆོས་གྲྭ་དར། ལིའི་དཔེ་ལ་དྲག་པོའི་སྦྱིན་སྲེག་ཡོད་དོ་ཞེས་ཀྱང་ཟེར་རོ། ། འདི་ལ་བོད་ན་བཤད་པ་དང་འགྲེལ་བའི་རྣམ་གྲངས་ནི་མི་དག་ལ། རྒྱ་གར་གྱི་ཡུལ་ནས་བསྒྱུར་བའི་འགྲེལ་པ་ནི་མེད་དེ། བོད་ཀྱིས་བརྟག་པའི་འགྲེལ་པར་མིང་བཏགས་པ་དྲུག་ཙམ་སྣང་ངོ༌། ། དེ་ཡང་གཟི་བརྗིད་བཤད་པ་ཞེས་བྱ་བ་སྔོན་གྱི་ཆོས་གྲྭ་ཉམས་པའི་དུས་ཀྱི་བཏག་ཆོས་ཀྱི་འགྲེལ་པ་འདིས་བྱས་ཆ་མེད་པ་དང༌། མཛེས་པའི་རྒྱན་ཞེས་བྱ་བ་ཀུན་དགའ་སྙིང་པོ་ལ་ཁ་འཕངས་ནས། མཆིམས་ལོ་ཙཱ་བ་དགེ་ཚུལ་ཁྱུང་གྲགས་ཞེས་བྱ་བ་ཉང་སྨད་རྒྱན་གོང་བ་ཅིག་གིས་བྱས་པ་དང༌།
དེ་ཉིད་སྣང་བའི་རྒྱན་ཞེས་བྱ་བ་ཀུན་དགའ་སྙིང་པོ་ལ་ཁ་འཕངས་པ། འབྲིང་མཚམས་པའི་སྤྲག་ལི་ཆུང་བས་བྱས་པ་དང༌། དགེ་བཤེས་ཟངས་དཀར་གྱིས་འགྲེལ་བར་མིང་བཏགས་པ་ཅིག་བྱས་པ་དང༌། དེ་ལྟར་བཞི་ནི་ཅུང་ཟད་མ་དག་པ་ཡིན་ལ། རོང་གསུམ་ཆོས་བཟང་གིས་བྱས་པར་ཁས་བླངས་པ་ཅིག་དང༌། འབྲུ་འགྲེལ་ཞེས་བྱ་བ་མཆན་གཞུང་དུ་བཀོད་པ་ཅིག་དང༌། གཉིས་ནི་ཅུང་ཟད་ཕན་པར་སྣང་ངོ༌། ། འདི་ལ་རྒྱ་གར་ན་ཀུན་དགའ་སྙིང་པོས་བྱས་པའི་གཞུང་སྟོང་ཕྲག་བཅུ་གཉིས་པ་ཅིག་བཞུགས་སོ་ཟེར་ནའང་བོད་དུ་ནི་མ་འགྱུར་རོ། ། འདི་ལ་རྒྱ་གར་བས་བྱས་པའི་བསྟན་བཅོས་བོད་དུ་འགྱུར་བ། ཡེ་ཤེས་འོད་འཕྲོས་བྱས་པའི་ཀུན་རིག་གི་དཀྱིལ་འཁོར་གྱི་ཆོ་ག་དང༌།
ཆགས་མེད་རྒྱལ་པོས་བྱས་པའི་ཞི་བའི་སྦྱིན་སྲེག་ཅིག་དང༌། ཞི་བ་སྙིང་པོས་བྱས་པའི་མཆོད་རྟེན་གདབ་པའི་ཆོ་ག་དང༌། སློབ་དཔོན་ཀུན་དགའི་སྙིང་པོས་བྱས་ཟེར་ནའང་ཇོ་བོ་སྨྲྀ་ཏི་ཉིད་ཀྱིས་མཛད་པའི་ཀུན་རིག་གི་དཀྱིལ་འཁོར་གྱི་ཆོ་ག་དང་བཞི་ཡོད། བོད་ཀྱིས་བྱས་པའི་ཆ་ལ་མང་ནའང༌། སྔར་སྨོས་པ་མ་གཏོགས་པ་ངན་སོང་སྦྱོང་རྒྱུད་ཀྱི་འགལ་བྱང་བྱ་བ་ཅུང་ཟད་ཕན་པ་ཅིག་ཡོད་དོ། ། རྒྱུད་འདི་ལ་བཤད་སྲོལ་སྔར་གྱི་དེ་རྣམས་མ་གཏོགས་པ། ཇོ་བོ་རྗེས་བཤད་པ་ཇོ་བོའི་སློབ་མ་གོ་མི་སྒོམ་ཆེན། དེས་སྐྱི་ནོར་ཛྙཱ་ན། དེས་གཉལ་པ་ཉི་མའི་ཤེས་རབ་ལ་བརྒྱུད་དེ་འོངས་པའི་བཤད་པ་དང༌། ཇོ་བོ་རིན་ཆེན་བཟང་པོའི་སོལ།
ཇོ་བོ་ཆེན་པོའི་སློབ་མ་ལོ་ཆུང་ལེགས་པའི་ཤེས་རབ་དང༌། དགེ་བཤེས་བྲག་སྟེང་པ་གུ་རུབ་ཡོན་ཏན་ཚུལ་ཁྲིམས་གཉིས་ལ་གསུངས། བྲག་སྟེང་བའི་སློབ་མ་བླ་མ་མལ་གྱོ་ལོ་ཙཱ་བ། ལོ་ཆུང་གི་སློབ་མ་དབུས་པ་དགེ་སེར། དེས་ཁའུ་པ་ལ་མལ་དང་ཁའུ་པ་གཉིས་ལས་བླ་མ་ས་སྐྱ་པས་གསན་ནོ། ། དེ་ལྟར་བཤད་སྲོལ་དེ་དག་ལས་མན་ངག་གམ་མཆན་གྱིས་བཤད་པ་དང༌། ཇོ་བོ་ཆེན་པོ་རིན་ཆེན་བཟང་པོའི་བཤད་སྲོལ་དང༌། ཇོ་བོ་རྗེའི་བཤད་པ་གསུམ་ནི་རྩིང་ཞིབ་བག་རེ་དང༌། ཆོ་ག་གོང་འོག་མི་མཐུན་པ་བག་རེ་མ་གཏོགས་པ། ཕལ་ཆེར་ནི་འདྲ་བ་ཉིད་དུ་སྣང་ངོ༌། །
བཤད་སྲོལ་གྱི་ལོ་རྒྱུས་དང་བཅས་པ་བཤད་ཟིན་ཏོ།། །། ད་ནི་བསྡུས་དོན་ཏེ། རྒྱུད་གང་གི་དོན་བསྟན་པ་དང༌། དེ་བཞིན་གཤེགས་པའི་དཀྱིལ་འཁོར་གཙོ་བོར་གྱུར་པ་དྲུག དེ་བཞིན་གཤེགས་པ་ལ་འཇིག་རྟེན་པས་བསྐོར་བའི་དཀྱིལ་འཁོར་དྲུག རོ་སྲེག་པའི་དཀྱིལ་འཁོར་རྒྱས་པ་གཅིག ལས་བཞིའི་སྦྱིན་སྲེག་བཞི་སྟེ་བཅུ་བདུན་ནི་བརྗོད་བྱའི་གཙོ་བོ་ཡིན་ནོ། ། དཀྱིལ་འཁོར་བཅུ་གཉིས་པོ་བསྒོམ་པ་དང༌། རྡུལ་ཚོན་གྱི་དཀྱིལ་འཁོར་དང༌། ཀུན་རིག་དང༌།
ཤཱཀྱ་ཐུབ་པས་དཔང་པོ་བྱས་ནས་རས་ལ་བྲི་བ་དང༌། གསུམ་དུ་ཕྱེ་ན་སུམ་ཅུ་སོ་དྲུག་དང་བསྡོམས་པས་བཞི་བཅུ་ཞེ་དྲུག་ཏུ་འགྱུར་བ་ཡིན་ནོ། ། དེ་ལ་ཀུན་རིག་རྩ་བའི་རྒྱུད་ནས་ཀུན་རིག་གི་དཀྱིལ་འཁོར། རོ་སྲེག་གི་དཀྱིལ་འཁོར་རྒྱས་པ་དང༌། རས་རིས་དང་ལས་བཞིའི་སྦྱིན་སྲེག་བསྡུས་པ་ཙམ་བསྟན། རྒྱུད་ཕྱི་མ་ལས་ཤཱཀྱ་ཐུབ་པ་སྐུའི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར་གྱི་སྐབས་ནས་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་བདུན། ཚེ་དཔག་ཏུ་མེད་པ་གསུང་གི་དཀྱིལ་འཁོར་ནས། དེ་ཉིད་ཀྱི་དཀྱིལ་འཁོར་དང༌། རོ་སྦྱོང་བའི་ཐབ་རྒྱས་པ་དང༌།
ལས་བཞིའི་སྦྱིན་སྲེག་གསལ་བར་བྱེད་པ་རྣམས་བསྟན་ཏོ། ། འཁོར་ལོས་སྒྱུར་བའི་སྐབས་ནས་དེ་ཉིད་ཀྱི་དཀྱིལ་འཁོར་དང༌། སྔར་གྱི་བཞིན་རོ་སྲེག་གི་གསལ་བྱེད་རྣམས་བསྟན་ཏོ། ། མེ་ལྟར་འབར་བའི་སྐབས་ནས་དེ་ཉིད་ཀྱི་དཀྱིལ་འཁོར་དང༌། ལས་གསུམ་གྱི་སྦྱིན་སྲེག་གོང་གི་རྣམས་གསལ་བར་བྱ་བའི་ཕྱིར་རྒྱས་པར་སྟོན། ཡང་དེ་དག་ཐམས་ཅད་ཀྱི་དོན་བསྡུ་ན། ཏིང་ངེ་འཛིན་གྱི་བསྙེན་པ་དང༌། རས་རིས་ལ་བརྟེན་ཏེ་བསྒྲུབ་པ་དང༌། རང་གཞན་གྱི་དོན་ལ་ལས་ལ་སྦྱོར་བ་གསུམ་དུ་འདུས་པ་ཡིན་ནོ། ། ཡང་དེ་དག་གི་དོན་བསྡུ་ན།
སྔོན་དུ་སློབ་མ་སྨིན་པར་བྱ་བ་དང༌། སྨིན་པ་དེས་དངོས་གྲུབ་ཀྱི་ཡེ་ཤེས་དང༌། ཕྱག་རྒྱའི་ཡེ་ཤེས་ལ་བསླབ་པ་དང༌། མཚན་མ་ཐོབ་ནས་རང་གཞན་གྱི་དོན་སྒྲུབ་པ་ཞེས་བྱ་བ་གསུམ་དུ་འདུ་བ་ཡིན་ནོ། ། ཡང་དེ་དག་ཐམས་ཅད་ཀྱི་དགོས་པ་བསྡུ་ན། རང་གི་དོན་དང༌། གཞན་གྱི་དོན་གཉིས་སུ་འདུ་ལ། གཞན་དོན་ལ་ཚེ་ལྡན་གྱི་དོན་བྱ་བ་དང༌། ཚེ་འདས་ཀྱི་དོན་ཞེས་བྱ་བ་གཉིས་སུ་འདུ་བ་ཡིན་ནོ། ། དེ་ལྟར་དེ་དག་ཐམས་ཅད་བསྡུ་ན་འདི་ལྟར་གོ་བར་བྱ་སྟེ།
བརྗོད་བྱའི་གཙོ་བོ་དཀྱིལ་འཁོར་དྲུག་གམ་བཅུ་གཉིས་ཡིན་ལ། རོ་སྲེག་པ་དང་སྦྱིན་སྲེག་ནི་དེ་དག་གི་ཕྲིན་ལས་ཡིན་ཞིང༌། བཟླས་པ་དང་དངོས་གྲུབ་ཀྱི་ཡེ་ཤེས་དང༌། ཕྱག་རྒྱའི་ཡེ་ཤེས་རྣམས་ནི་དེ་དག་གི་གྲོགས་སུ་འགྱུར་བ་ཡིན་ནོ། ། དེ་དག་ཉམས་སུ་ལེན་ན། ཐོག་མར་སློབ་མ་སྨིན་པར་བྱས་ལ། ཏིང་ངེ་འཛིན་གྱི་བསྙེན་པ་བྱ་ཞིང༌། རས་རིས་ལ་བརྟེན་ནས་བསྒྲུབས་ཏེ་རང་གཞན་གྱི་དོན་བསྒྲུབ་པའི་ཕྲིན་ལས་ལ་སྦྱར་ན། གནས་སྐབས་ཀྱི་འབྲས་བུ་ཇི་ལྟར་འདོད་པ་འགྲུབ་ཅིང༌། མཐར་ཐུག་གི་འབྲས་བུ་སངས་རྒྱས་འགྲུབ་པ་ཡིན་ནོ་ཞེས་བྱ་བར་ཤེས་པར་བྱའོ། །
རྒྱུད་ཀྱི་ངག་དོན་བསྡུས་པ་བསྟན་ཟིན་ཏོ།། །། ད་ནི་སྤྱིའི་མངོན་པར་རྟོགས་པའི་མན་ངག་གི་དོན་བསྡུས་པ་ཙམ་བརྗོད་པར་བྱ་སྟེ། ངན་སོང་སྦྱོང་བའི་དཀྱིལ་འཁོར་དུ་དབང་ཐོབ་ཅིང་དམ་ཚིག་དང་སྡོམ་པ་དང་ལྡན་བའི་སྒྲུབ་པ་པོས། ཐོག་མར་སྔོན་དུ་བསྙེན་པ་བརྩམ་པར་བྱའོ། ། དེ་ལ་གཉིས། དཀྱིལ་འཁོར་ཡོངས་སུ་རྫོགས་པར་བསྒོམ་བའི་བསྙེན་པ་དང༌། དཔའ་བོ་གཅིག་པའི་བསྙེན་པའོ། ། དཔའ་བོ་གཅིག་པ་ལ་ཡང་དཀྱིལ་འཁོར་ཐམས་ཅད་དུ་འཇུག་པ་རྡོ་རྗེ་སེམས་དཔའི་བསྙེན་པ་དང༌། དཀྱིལ་འཁོར་སོ་སོའི་གཙོ་བོ་གཅིག་པུའི་བསྙེན་པ་དང་གཉིས་ཀྱི་བསྙེན་པ་ནི། རྒྱུད་ནས་འབྱུང་བའི་ཕྲིན་ལས་ཐམས་ཅད་བསྒྲུབ་ཏུ་རུང་བ་ཡིན་ལ།
ཡང་ཕྲིན་ལས་སོ་སོའི་བསྒྲུབ་པའམ། རང་གི་མེ་ཏོག་གང་ལ་ཕོག་པའམ། ལྷ་གང་ལ་དད་པ་བསྒྲུབ་པར་འདོད་པས་འཇིག་རྟེན་དང་འཇིག་རྟེན་ལས་འདས་པའི་ལྷ་སོ་སོ་བསྒྲུབ་པ་ཡང་ཡོད་དེ། དེ་ཡང་སྡིག་པ་ཟད་པར་འདོད་པས་ངན་སོང་སྦྱོང་བའི་རྒྱལ་པོ་བསྒྲུབ་པའམ། བགེགས་གཞན་གཞིག་པར་འདོད་པས་འཇིག་རྟེན་གསུམ་སྣང་བསྒྲུབ་པའམ། དགྲ་གསད་པར་འདོད་པས་འཇིགས་བྱེད་བསྒྲུབ་པའམ། ནོར་འདོད་པས་རྣམ་ཐོས་སྲས་བསྒྲུབ་པ་སྟེ། དེ་ལ་སོགས་པ་སོ་སོའི་བསྙེན་པས་སོ་སོའི་ལས་བསྒྲུབ་པར་འདོད་པ་ཡིན་ནོ། ། འདི་ལ་དགེ་བཤེས་གཉལ་པ་ན་རེ། འཇིག་རྟེན་པའི་དཀྱིལ་འཁོར་རྣམས་ལ་ཏིང་ངེ་འཛིན་གྱི་བསྙེན་པ་མེད་དོ་ཞེས་ཟེར་བ་ནི་མི་རིགས་ཏེ།
ཚེ་དཔག་ཏུ་མེད་ཀྱི་སྐབས་ཀྱི་ཐམས་ཅད་ཀྱི་མངོན་པར་རྟོགས་པ་བསྒོམ་པའི་སྐབས་ནས། འདི་སྐད་དུ། དེ་ནས་བྱང་ཆུབ་བར་དུ་ནི། ། སངས་རྒྱས་ཉིད་དང་གཞན་དག་དང༌། ། འཇིག་རྟེན་པ་ཡི་མཐུ་ཆེན་དང༌། ། གང་འདོད་པ་དག་འགྲུབ་འདོད་པས། ། དངོས་གྲུབ་རྣམས་ནི་གསོལ་བར་བྱ། ། དེ་ནས་བུ་ལ་ཕན་པའི་ཕྱིར། ། སྔགས་མཁན་སེར་སྣ་མེད་སེམས་དང༌། ། དང་བས་དད་པའི་སེམས་ལྡན་ལ། །
དངོས་གྲུབ་རྣམས་ནི་སྦྱིན་པར་བྱ། ། ཆོས་རྣམས་ཐམས་ཅད་དངོས་མེད་པར། ། སེམས་ཀྱིས་བསྒོམ་པ་བྱས་ནས་ཀྱང༌། ། ཞེས་བྱ་བ་ལ་སོགས་པའི་ཚུལ་གྱིས་ཐམས་ཅད་ཀྱི་མངོན་པར་རྟོགས་པ་གསུངས་པའི་ཕྱིར་རོ། ། དེ་ལྟར་བསྙེན་པ་བྱས་ནས་རས་རས་ལ་བརྟེན་ནས་བསྒྲུབ་སྟེ། གཞན་དོན་དུ་དཀྱིལ་འཁོར་བྲི་བའི་ཐོག་མར་སའི་ཆོ་ག་འབྱུང་བ་ནི། ཀུན་རིག་ལས། གཙུག་ལག་ཁང་དང་སྐྱེད་མོས་ཚལ། ། ཞེས་བྱ་བ་ལ་སོགས་པ་བརྟག་པ་དང་བྱིན་གྱིས་བརླབ་པའི་ཕྱོགས་ཟུར་ཙམ་ལས་མ་གསུངས་པས། རྒྱུད་གཞན་ནས་འབྱུང་བ་བཞིན་བྱའོ། །
དེ་ནས་སྟ་གོན་ནི། ལྷ་སྟ་གོན་གཞུང་འདི་ན་མི་སྣང་བས་མ་བྱས་ཀྱང་བཏུབ་ལ། གཞན་གྱི་ཆོ་གས་ཁ་བསྐངས་ཀྱང་ཉེས་པ་མེད་དོ། ། སློབ་མ་སྟ་གོན་ནི་དཀྱིལ་འཁོར་སྒྲུབ་མཆོད་ཀྱི་རྗེས་ལ་འབྱུང་བས་དེར་བྱས་ཀྱང་ཆོག་ལ། ལྷ་སྟ་གོན་ཁ་བསྐངས་པའི་རྗེས་ལ་བྱས་ཀྱང་བཏུབ་བོ། ། ཐིག་མཚོན་བྱིན་གྱིས་བརླབ་པ་ནི་གཞུང་ན་མེད་པས་མ་བྱས་ཀྱང་ཉེས་པ་མེད་ལ། བླ་མའི་མན་ངག་གིས་བྱས་ན་ལེགས་སོ། ། ཐིག་གི་ཆོ་ག་ནི་ཀུན་རིག་ནས་འབྱུང་བ་དེའི་དོན་ཅུང་ཟད་བཀྲོལ་ན། སྤྱིར་དཀྱིལ་འཁོར་ཆེན་པོ་ཐམས་ཅད་ལ་ཆ་ཆེན་བཅུ་དྲུག་ཏུ་བཏབ་ལ། དེ་ནས་རྩིག་པ་དང་འདོད་ཡོན།
ཕ་གུ་དང་དྲྭ་ཕྱེད་མདའ་ཡབ་དེའི་ཤུགས་ལས་འབྱུང་བ་འགྲམ་དང༌། ཡ་ཕུབ་དང༌། མུ་ཁྱུད་དང༌། ཀ་བ་དང་སྒོ་ལོགས་དང༌། རྟ་བབས་སྒོའི་སུམ་འགྱུར། རི་དྭགས་དང་བཞི་འགྱུར་གང་མཛེས་དང༌། རྟ་བབས་ནི་གླང་པོ་ཆེའི་རྒྱབ་ལྟ་བུའམ། མཆོད་རྟེན་གྱི་དབྱིབས་གང་མཛེས་དང༌། འཁོར་ལོ་རི་དྭགས་གདུགས་དང་བཅས་པ་རྣམས་ལ། སྒོ་ནི་ཆ་ཆེན་གྱི་ཚད་ཡིན་ལ།
འདོད་ཡོན་དྲྭ་ཕྱེད་འཁོར་ལོ་རྣམས་ནི་ཆ་ཆུང་གི་ཚད་ཡིན་ཞིང་གཞན་རྣམས་ནི་ཆ་ཕྲན་གྱི་ཚད་ཡིན་པར་ཤེས་པར་བྱ་བ་ནི་ཐམས་ཅད་ཀྱི་ཕྱིའི་དཀྱིལ་འཁོར་གྱི་རྣམ་པར་གཞག་པ་ཡིན་ནོ། ། ནང་གི་དཀྱིལ་འཁོར་གྱི་ལྷ་སྣམ་ཡོད་པའམ། མེད་པར་ཤེས་པར་བྱས་ལ། དེའི་ནང་དུ་འཁོར་ལོའི་རྩིབས་ལྟེ་བ་དང་མུ་ཁྱུད་དུ་བཅས་པར་ཤེས་པར་བྱའོ། ། ཀུན་རིག་ལ་ཁྱད་པར་དུ་སྒོ་རྐྱང་སྦྲགས་གཉིས་ཀྱི་དབྱེ་བ་ཤེས་པར་བྱ་སྟེ། དེའང་སྒོ་རྐྱང་ལ་སྦྱར་ན། སྲད་བུ་བརྒྱད་དང་ལྡན་པ་ཞེས་བྱ་བ་ལ་སོགས་པ་ལ། སྲད་བུ་ནི། སྔར་གྱི་ཚངས་ཐིག་གི་ངོས་རེ་རེའི་ཆ་ཆེན་བརྒྱད་བརྒྱད་དོ། ། དེ་བས་ན་བཅུ་དྲུག་ཏུ་འགྱུར་ཏེ།
འདི་ནི་སྒོ་རྐྱང་སྦྲགས་གཉིས་ཀའི་ཐུན་མོང་ངོ༌། ། ཕྱིས་སྒོ་མུ་ཁྱུད་རྣམས་ཀྱིས་བརྒྱན། ། ཞེས་བྱ་བ་ནི་སྒོ་ཁྱུད་ལ་སོགས་པ་རྒྱན་རྣམས་བྱའོ། ། ཞེས་བྱ་བའི་དོན་ཏོ། ། དགུ་ཡི་ཆར་ནི་བགོས་པ་ཞེས་བྱ་བ་ནི། འཁོར་ལོའི་ལྟེ་བ་ལ་ཐིག་བཞི་བཏབ་པ་ལ། ལེ་ཚེ་དགུ་བྱས་པ་ཡིན་ནོ། ། སྒོ་དང་སྒོ་ཁྱུད་སུམ་ཆར་བྱ་བ་ནི། དགུ་པོའི་ཕྱོགས་གཅིག་ན་ཕར་ལ་འཁོར་ལོ་ཆ་གསུམ་ཡོད་ལ། དེའི་སུམ་ཆ་གཙོ་བོའི་གནས་ལྟ་བུ་གཅིག་དང༌།
སྒོ་དང་སྒོ་ཁྱུད་མཉམ་པ་ཡིན་ནོ། ། དེའང་ཇི་ལྟར་གདབ་ཅེ་ན་སྒོ་རྐྱང་གི་པན་རག་གི་རྩིག་པ་ཕན་ཚུན་གདུང་གི་ཚུལ་དུ་ཐད་ཀར་བཏབ་ལ། དེ་ནས་ལྷ་སྣམ་ཆ་ཆེན་གཅིག་བོར་ལ་ཟླུམ་པོར་བསྐོར། དེ་ནས་པན་རག་གི་ཚད་ཅིག་མུ་ཁྱུད་དུ་བསྐོར། དེ་ནས་ཆ་ཕྲན་གསུམ་ཕྱིར་བོར་ལ་ཆ་ཆེན་གཉིས་པའི་ཐིག་ལ་བསྐོར་ཏེ་ལྟེ་བ་བྱ། ཆ་ཕྲན་གསུམ་བོར་བ་ལ་དེ་ལ་འཁོར་ལོའི་རྩིབས་བཅུ་དྲུག་ཕྱོགས་རེ་རེ་བཞི་བཞི་བྱའོ། ། དེ་ནས་ནང་གི་ཆ་ཕྲན་གཅིག་ལྟེ་བའི་མུ་ཁྱུད་ལ་བསྐོར་བར་བྱའོ། ། ཡང་ན་ལྟེ་བ་ནི་དེ་ཉིད་ཡིན་ལ་འཁོར་ལོ་དང་འཁོར་ལོའི་མུ་ཁྱུད་ལ་ཆ་ཆེན་གཉིས་བཏབ་ལ། ལྷ་སྣམ་གྱི་ལྷ་ཚོགས་རྟ་བབས་ཀྱི་གཡས་གཡོན་དུ་འགོད་པ་ཡིན་ཏེ། དེ་ལྟར་ན་འོག་ནས་འབྱུང་བའི། །
རིམ་པ་གསུམ་དང་ལྡན་པ་ཡི། ། རྩིབས་ནི་ཉིས་འགྱུར་ཉིད་དུ་བྱ། ། ཞེས་བྱ་བའི་གཞུང་ཡང༌། གཙོ་བོ་དང་སྦྱོང་བའི་རྒྱལ་པོ་དང༌། འཁོར་ལོའི་རྩིབས་ཏེ་རིམ་པ་གསུམ་ཡིན་ལ། ནང་གི་ལྷ་གཉིས་ལ་ཆ་ཆེན་གཉིས། འཁོར་ལོའི་རྩིབས་ལ་ཆ་ཆེན་གཉིས་ཡིན་པས་ན། རྩིབས་ནི་ཉིས་འགྱུར་ཞེས་བྱའོ། ། སྒོ་སྦྲགས་ཀྱི་དབང་དུ་བྱས་ན། ཕྱི་ཡི་མུ་ཁྱུད་རྣམས་ཀྱིས་བརྒྱན། །
ཞེས་འབྱུང་བས་ན། གོང་དུ་བསྟན་པ་རྣམས་ནང་གི་དཀྱིལ་འཁོར་ཡིན་པར་མངོན་ནོ། ། དེ་ལྟར་ན་ཕྱིའི་ཆ་ཆུང་ནི་ནང་གི་ཆ་ཆེན་དུ་བྱ། ཕྱིའི་ཆ་ཕྲན་ནི་ནང་གི་ཆ་ཆུང་དུ་བྱ། ཕྱིའི་ཆ་ཕྲན་ཕྱེད་ནི་ནང་གི་ཆ་ཕྲན་དུ་བྱས་ལ། ནང་ན་ཆ་ཆེན་བརྒྱད་ཡོད་པ་ཕྱེད་དུ་བགོས་པ་ལ་ཆ་ཆེན་བཅུ་དྲུག་ཏུ་བཏང་ལ། རྟ་བབས་དང་བཅས་པ་ཡོངས་སུ་རྫོགས་པར་ཕྱིའི་དཀྱིལ་འཁོར་བཞིན་བཏབ་ལ། ནང་གི་སྒོ་རྐྱང་གི་པན་རག་གི་ཐིག་རྒྱ་གྲམ་བཏབ་པའི་ལེ་ཚེ་དགུའི་གདུང་གི་ཐིག་བྱས་པའི་ཕྱིའི་དཀྱིལ་འཁོར་བཞིན། ལྷ་སྣམ་ཁང་རང་གི་ཆ་ཆེན་གཅིག་བོར་བའམ། མ་བོར་ཡང་རུང་སྟེ།
སྔ་མ་བཞིན་ལྟེ་བ་དང་འཁོར་ལོའི་ཐིག་བསྐོར་བར་བྱའོ། ། རྩིབས་ནི་ཉིས་འགྱུར་ཉིད་དུ་བྱ། ། ཞེས་བྱ་བ་ནི་ཕྱི་རོལ་དུ་ལྷ་སྣམ་བོར་ན་འཁོར་ལོ་ཉིས་འགྱུར་གྱིས་ཆུང་བ་ཡིན་ལ། མ་བོར་ན་ནི་ཉིས་འགྱུར་གྱིས་ཆེ་བ་ཡིན་ནོ། ། གཞུང་ལྷག་མ་ཐམས་ཅད་ནི་སྒོ་རྐྱང་སྦྲགས་ཐམས་ཅད་འདྲ་བ་ཉིད་ཡིན་ནོ། ། ཁ་ཅིག་ནི་དགུའི་ཆར་ནི་བགོས་པ་ཞེས་བྱ་བ། ཕྱི་རོལ་གྱི་ཁོར་ཡུག་ལ་ཆ་ཆེན་གཅིག་དང་བཅས་པ་ཆ་བཅོ་བརྒྱད་དུ་བྱས་པ་ལ་ཟེར་ལ། སྒོ་དང་སྒོ་ཁྱུད་སུམ་ཆར་བྱ། ། ཞེས་པ་ནི་དགུ་ཆར་བསྒྱུར་ལ་ཆ་ཆེན་གཅིག་ཡིན་ནོ། ། ཞེས་ཟེར་བ་འདི་ནི་ནོར་ཏེ།
ཁོར་ཡུག་ནི་ཐམས་ཅད་ལ་དགོས་ཀྱང་ཐིག་གི་ཁོངས་སུ་གཏོགས་པ་མ་ཡིན་པས། ཆ་དགུ་པའམ་མ་ཡིན་ལ། སུམ་ཆ་དགུ་ཆར་བསྒྱུར་བ་འདི་བདེ་བར་གཤེགས་པའི་བཀའ་བགོམ་པར་མི་རིགས་སོ། ། ཐིག་གི་ཆོ་ག་ཞིབ་ཏུ་ནི་ཐིག་ཆོག་གཅིག་ཤེས་པས་ཐམས་ཅད་ཤེས་པར་འགྱུར་ལ། མཐོང་བ་བརྒྱུད་པ་ལས་ཀྱང་ཤེས་པར་འགྱུར་རོ། ། ལྷའི་གནས་ལ་ཀུན་རིག་གི་དཀྱིལ་འཁོར་གྱི་ལྟེ་བར་ལེ་ཚེ་དགུ་བྱ། གཞན་རྣམས་ལ་ནི་ལྟེ་བ་ལ་ལེ་ཚེ་མེད་དོ། ། ཕྱི་རོལ་ཀུན་རིག་ལ་འཁོར་ལོའི་རྩིབས་བཅུ་དྲུག་པ། ཤཱཀྱ་ཐུབ་པ་ལ་རྩིབས་བརྒྱད་པ། མེ་ལྟར་འབར་བ་ལ་བཅུ་གཉིས་པ།
ཚེ་དཔག་མེད་དང༌། ཕྱག་ན་རྡོ་རྗེ་དང༌། འཁོར་ལོས་སྒྱུར་བ་དང༌། རྒྱལ་ཆེན་བཞི་ལ་རྩིབས་བཞི་པ། འཇིག་རྟེན་པ་གཞན་ལ་རྩིབས་བརྒྱད་པ། ཀླུ་ཆེན་བརྒྱད་ལ་པདྨ་འདབ་བརྒྱད་དཀར་པོ་ལ་སྒོ་དང་རྟ་བབས་ལ་སོགས་པ་ཅིའང་མེད། གཞན་ཐམས་ཅད་ལ་ལྷ་སྣམ་དང་ཕ་གུ་དང་དྲྭ་ཕྱེད་དང༌། སྒོ་དང་རྟ་བབས་ལ་སོགས་པ་རྫོགས་པར་བྱ། འོན་ཀྱང་རྒྱལ་ཆེན་བཞི་དང༌། ཕྱོགས་སྐྱོང་བཅུ་ལ་ནི་ལྷ་སྣམ་མེད་ལ་གཞན་རྣམས་ནི་འདྲའོ། །
ཕྱི་རོལ་དུ་ཁོར་ཡུག་ཀུན་རིག་ལ་ཡོད་པ་དེས། གཞན་རྣམས་ལའང་ཁ་བསྐངས་ལ་སྒོའི་ཕྱེད་ཙམ་རེ་བསྐོར་རོ། ། ཚོན་གྱི་ཁ་དོག་གཞུང་ན་མི་གསལ་བ་རྣམས་འདི་ལྟར་བྱ་སྟེ། འཁོར་ལོ་ཐམས་ཅད་སྔོན་པོ། འཁོར་ལོའི་མཚམས་སེར་པོ། མུ་ཁྱུད་དཀར་པོ། ལེ་ཚེ་དགུ་པའི་ཐིག་བཞི་སྔོན་པོ། རྩིག་པ་གཙོ་བོ་གང་ཡིན་པའི་ཁ་དོག་ནང་དུ་བཞག་པའི་ཕྱི་རོལ་ནས་ཤར་གྱི་ཁ་དོག་ནས་བརྩམས་ཏེ་གཡས་སྐོར་དུ་བྲི། འདོད་ཡོན་དམར། ཕ་གུ་སེར།
དྲྭ་ཕྱེད་སྔོ། མདའ་ཡབ་ལྗང༌། དཀྱིལ་འཁོར་གྱི་གཞི་ཚོན་དང་ཁོར་ཡུག་ཅི་མཛེས། གཞལ་ཡས་ཁང་གི་ནང་གི་ས་གཞི་དང་རྡོ་རྗེའི་རྭ་རྣམས་ནི་ཀུན་རིག་གི་ཤར་སྔོ། ཤཱཀ་ཐུབ་ཀྱི་ལྷོ་སྔོ། གཞན་རྣམས་ཀྱི་ཤར་དཀར། ལྷོ་སེར། ནུབ་དམར། བྱང་ལྗང་བ་ཡིན་ནོ། ། ལྷ་རྣམས་ཀྱི་མཚན་མ་དགོད་པ་ནི།
སྐུ་ཡོངས་སུ་རྫོགས་པའམ། མིང་ངམ། བརྡའམ། མཚན་མ་ཙམ་བྲིའོ། ། དེ་ནས་བུམ་པ་བཅའ་བ་ནི། མཆོད་པའི་བུམ་པ་བཅུ་དྲུག་གམ་བརྒྱད་དམ། དེ་ལས་ཀྱང་ལྷག་གམ་གྲངས་ངེས་མེད་དོ། ། རྣམ་རྒྱལ་གྱི་བུམ་པ་ནི་ཐམས་ཅད་ལ་གཅིག་ཏུ་ངེས་སོ། ། དབང་གི་བུམ་པ་ནི་འདས་པའི་དཀྱིལ་འཁོར་དྲུག་དང༌། རྒྱལ་ཆེན་བཞིའི་སྐབས་སུའང་ལྔར་གྲངས་ངེས་ལ།
ཕྱོགས་སྐྱོང་བཅུ་ལ་དབང་གི་བུམ་པ་བཅུ་གཅིག ལྷག་མ་དགུ་ལ་དབང་གི་བུམ་པ་དགུ་ཡིན་ནོ། ། མེ་ལྟར་འབར་བ་དང་འཇིགས་བྱེད་གཉིས་ཀྱི་ནི་བུམ་པའི་དོད་དུ། མགོ་བོའི་བུམ་པ་ཁྲག་དང་ཞག་གིས་གང་བ་ཡིན་ཞིང༌། བུམ་པ་ཉིད་དུ་བྱས་ཀྱང་འགལ་པ་མེད་དོ། ། འདིའི་མཆོད་རྫས་ཀྱང་ཚིལ་ཆེན་གྱི་སྤོས་དང༌། ཞུན་ཆེན་གྱི་མར་མེ། ཁྲག་གི་ཨརྒྷཾ་ལ་སོགས་པ་ཡིན་ནོ། ། དེ་ནས་བུམ་པ་ལ་སོགས་པ་རྒྱན་རྒྱས་པར་དགྲམ་སྟེ། མཆོད་པའི་བུམ་པ་ནི་ཁོར་ཡུག་གི་ཕྱི་རོལ་ནས་བསྐོར་རོ། །
ལྷ་དང་རྣམ་རྒྱལ་དང་དབང་གི་བུམ་པ་ནི། ལྷ་རྣམས་ཀྱི་གནས་སམ་ཁོར་ཡུག་གི་ཕྱིའི་ཁྱམས་སུ་དགོད་དོ། ། གཞན་རྣམས་ནི་མཐོང་བ་བརྒྱུད་པ་ལས་ཤེས་སོ། ། བདག་དང་མདུན་གྱི་དཀྱིལ་འཁོར་ཏིང་ངེ་འཛིན་གྱི་སྐབས་སུ་འབྱིན་སྔགས་དང་དགོད་སྔགས་གཞུང་ན་མེད་པ་ཐམས་ཅད་རྩ་བའི་རིག་པས་བྱེད་པ་ཡིན་ནོ། ། ལྷ་ཐམས་ཅད་ཀྱི་གདན་ནི་གླེང་གཞི་ནས་འབྱུང་བས། པདྨ་དང་ཟླ་བའི་གདན་ཡིན་ནོ། ། སྐུ་མདོག་གཞུང་ན་མེད་པ་རྣམས་ནི་དཀར་པོ་ཡིན་ཞིང་མེ་ལྟར་འབར་བ་རྣམས་ནི་ནག་པོ་ཡིན་ནོ། ། ཞེས་ཀྱང་གསུངས་ལ། བླ་མའི་མན་ངག་གིས་སོ་སོར་བྱ་བ་རྣམས་ནི། གཞུང་ཉིད་དུ་ཤེས་པར་བྱའོ། །
ཕྱག་མཚན་གཞུང་ན་མེད་པ་ཐམས་དང་ཤཱཀ་ཐུབ་ཀྱི་སྐབས་ནས་འབྱུང་བ་གཡས་པ་མཆོག་སྦྱིན་དུ་བྱས་ལ། གཡོན་པ་མི་འཇིགས་པ་སྦྱིན་པ་འདི་ནི་དེ་བཞིན་གཤེགས་པའི་ཡིན་ནོ། ། ཞེས་འབྱུང་བས་དེས་ཀུན་ལ་ཁ་བསྐང༌། ཞེས་ཀྱང་གསུངས་ན་འདི་ཕྱག་རྒྱའི་སྐབས་ཡིན་པས་ཕྱག་རྒྱ་ཉིད་དུ་བྱའོ། ། ཕྱག་མཚན་སོ་སོ་བ་རྣམས་ནི་བླ་མའི་མན་ངག་གིས་གཞུང་ཉིད་དུ་རྟོགས་པར་བྱའོ། ། དེ་ལྟར་ཐམས་ཅད་ཤེས་པར་བྱས་ལ་སློབ་དཔོན་འཇུག་པའི་ཕྱག་རྒྱ་བཅིངས་པས་དཀྱིལ་འཁོར་གྱི་དྲུང་དུ་སྟན་བདེ་བ་ལ་བསྡད་པར་བྱ་སྟེ། དེ་ལ་འཇུག་པའི་ཕྱག་རྒྱ་ནི་རྒྱུད་འདི་ནས་གསུམ་བཤད་པ་ལས། ཕྱག་ན་རྡོ་རྗེའི་དཀྱིལ་འཁོར་དུ་ཏི་རིནྟི་རིས་འཇུག མེ་ལྟར་འབར་བའི་མགོ་ཐོད་ཀྱི་ཕྱག་རྒྱས་འཇུག དེས་མཚོན་ནས་འཇིགས་བྱེད་ཀྱི་ལ་མགོ་ཐོད་ཀྱིས་འཇུག །
གཞན་ཐམས་ཅད་རྡོ་རྗེ་འཛིན་མས་འཇུག་སྟེ། འཁོར་ལོས་སྒྱུར་བ་དང༌། ཕྱོགས་སྐྱོང་དང་ཀླུ་གཉིས་ཀྱི་གཞུང་ན་མི་གསལ་བའང་དེ་ཉིད་ཀྱིས་འཇུག་གོ ། དེ་ནས་སློབ་དཔོན་བདག་ཉིད་ཀྱི་རྣལ་འབྱོར་ལ་དཀྱིལ་འཁོར་རྫོགས་པའམ་དཔའ་བོ་གཅིག་པ་བསྒོམ། བདག་ལ་མཆོད་བསྟོད་རྒྱས་བསྡུས་གང་རུང་བྱས་ལ་དཔའ་བོ་གཅིག་པར་བསྡུ། མདུན་དུ་དཀྱིལ་འཁོར་གང་རུང་གིས་བསྒྲུབས་ལ་མཆོད་བསྟོད་རྒྱས་བསྡུས་གང་རུང༌། སློབ་མ་བཞིན་བདག་ཉིད་འཇུག་པའི་ཆོ་གས་དབང་བླང་ངོ༌། ། འདི་ལ་དགེ་བཤེས་གཉལ་པ་ན་རེ། སློབ་དཔོན་བདག་ཉིད་ཞུགས་ལ་དེ་ནས་ཕྱིས་དཀྱིལ་འཁོར་བསྒྲུབ་སྟེ། དེའང་ཀུན་རིག་ལས།
རྡོ་རྗེའི་འཛིན་མས་ཞུགས་ནས་ནི། ། མེ་ཏོག་ཐོགས་ཏེ་སྒོ་ཕྱོགས་འདུག ། གཙོ་བོ་རྒྱལ་པ་སྲས་ཀྱི་འཁོར། ། མང་པོ་རྣམས་ནི་སྤྱན་དྲངས་ཏེ། ། ཞེས་འབྱུང་བའི་ཕྱིར་རོ། ། ཞེས་གསུངས་པ་འདི་ནི་ཤིན་ཏུ་འཁྲུལ་ཏེ། དཀྱིལ་འཁོར་མ་བསྒྲུབས་པར་འཇུག་པ་འདི་ལ་དོན་མེད་པའི་ཕྱིར་དང༌། འདིར་འཇུག་པར་སྨོས་པ་དེ་ནི་དཀྱིལ་འཁོར་གྱི་དྲུང་དུ་བདག་བསྙེན་ནས་བདག་གི་རྣལ་འབྱོང་རྫོགས་པར་བསྒོམ་པ་ཙམ་ལ་དགོངས་པ་ཡིན་ཏེ། དབང་བླང་པའི་སྐབས་ནི་མ་ཡིན་ནོ། ། ཚེ་དཔག་མེད་ཀྱི་སྐབས་ནས།
དེ་ནས་སྔགས་མཁན་བདག་ཉིད་ཞུགས་ལ། བདེ་བར་གཤེགས་པ་དམ་པ་སྲས་དང་འབངས་སུ་བཅས་ཤིང་འཁོར་གྱིས་བསྐོར་བ་རིག་པ་དང་ལྷན་ཅིག་སྤྱན་དྲང་ངོ༌། ། དེ་ནས་བདག་ཉིད་དབང་བསྐུར་ཏེ་ཞེས་འབྱུང་བ་དང༌། འཁོར་ལོས་སྒྱུར་བའི་སྐབས་ནས་ཀྱང༌། དེ་ནས་སྔགས་མཁན་བདག་ཉིད་ཀྱིས། ། སྤྱན་དྲངས་བདག་ཉིད་འཇུག་པར་བྱ། ། བདག་ཉིད་ལ་ནི་དབང་བསྐུར་ལ། ། ཞེས་འབྱུང་བའི་ཕྱིར་རོ། ། དེ་བས་ན། དཀྱིལ་འཁོར་སྒྲུབ་མཆོད་རྒྱས་པར་བྱས་ལ་སློབ་དཔོན་བདག་ཉིད་འཇུག་པར་བྱའོ། །
བུམ་པའི་བཟླས་པ་ནི། སྟ་གོན་ཀྱི་སྐབས་སུ་མ་བྱས་ན་དཀྱིལ་འཁོར་བྲི་བའི་རྗེས་ལ་བུམ་པའི་བཟླས་པ་དགོས་པར་བཤད་དོ། ། ཀུན་རིག་ལས། ཇི་ལྟར་དཀྱིལ་འཁོར་བྲིས་ནས་ནི། ། སྔ་མ་བཞིན་དུ་བུམ་པ་ལ། ། བརྒྱ་རྩ་བརྒྱད་དུ་བཟླས་ནས་ནི། ། ཞེས་བྱ་བ་ལ་སོགས་པ་འབྱུང་བ་ཡིན་ནོ། ། དེ་ལྟར་བསྙེན་པ་དང༌། ས་ཆོག་དང༌། སྟ་གོན་དང༌།
བྲི་བ་དང༌། རྒྱན་དགྲམ་པ་དང༌། བདག་གི་རྣལ་འབྱོར་དང༌། དཀྱིལ་འཁོར་བསྒྲུབ་པ་དང༌། མཆོད་བསྟོད་རྒྱས་པ་དང༌། སློབ་དཔོན་བདག་ཉིད་འཇུག་པའི་ཆོ་ག་སྟེ། དགུ་ལ་སློབ་དཔོན་གྱི་ལས་ཀྱི་ཆོ་ག་ཞེས་བྱ་བར་ཡང་མིང་འདོགས་པ་ཡིན་ནོ། ། དེ་ནས་སློབ་མ་ཚེ་དང་ལྡན་པ་དང་ཚེ་འདས་པའི་སྡིག་པ་སྦྱོང་བའི་ཆོ་ག་ལ་མང་དུ་འབྱུང་ན་ཡང༌། དབང་བསྐུར་ཏེ་སྡིག་པ་སྦྱང་བ་ནི། སློབ་མའི་མཚན་ཉིད་ཀུན་རིག་དང༌།
འཁོར་ལོས་སྒྱུར་བ་ནས་ཚེ་ལྡན་ལ་ཡང་བཤད་ལ། ཚེ་འདས་ལ་གཙོ་བོར་གྱུར་པའི་ཚུལ་གྱིས་སྡིག་ཅན་རྣམས་ལ་ཡང་ཕན་གདགས་པར་ཀུན་རིག་ལས་བཤད་ལ། དེ་ཉིད་འདུས་པ་ནས་ཀྱང་ཐམས་ཅད་འཇུག་པར་བཤད་པའི་ཕྱིར། ཆོ་ག་འདོད་པ་ཐམས་ཅད་ཁྲུས་བྱས་ཏེ། དཀྱིལ་འཁོར་གྱི་དྲུང་དུ་ཉེ་བར་ཕྱོགས་པ་ལ་འཇུག་པ་དང་དབང་སྦྱིན་པར་བྱའོ། ། དེ་ནས་རྡོ་རྗེ་འཛིན་མ་ལ་སོགས་པའི་རང་རང་གི་འཇུག་པའི་ཕྱག་རྒྱ་འཆའ་རུ་བཅུག་པ་ལ་སྦྱིན་པར་བྱ་བའི་ཆོས་གསུམ་སྟེ། འཇུག་པའི་སྔོན་དུ་བྱ་བ་དང༌། འཇུག་པ་དངོས་དང༌། དབང་བསྐུར་བའོ། ། དང་པོ་ལ་བཅུ་སྟེ།
སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། ཐུན་མོང་གི་སེམས་བསྐྱེད་པ་དང༌། གསང་སྔགས་ཀྱི་སེམས་བསྐྱེད་པ་དང༌། རིགས་ལྔའི་སྡོམ་པ་གཟུང་བ་དང༌། བྱིན་གྱིས་བརླབ་པ་དང༌། སྨོན་ལམ་གདབ་པ་དང༌། ཟབ་མོའི་ཆོས་བསྒྲགས་པ་དང༌། བསྲུང་བ་བྱ་བ་སྟེ།
དེ་ཡང་ཀུན་རིག་ལས། དེ་ནས་སྔགས་པས་བླ་མེད་བྱང་ཆུབ་ཀྱི། ། ཞེས་བྱ་བ་ནས། བསྲུང་བ་བྱས་ནས་བརྟུལ་ཞུགས་སྡོམ་གནས་པས། ། ཞེས་བྱ་བའི་བར་རྐང་པ་བདུན་གྱིས་བསྟན་ལ། ལག་ཏུ་བླང་བ་ནི་རྣམ་སྣང་མངོན་བྱང་དང༌། གསང་བ་སྤྱི་རྒྱུད་བཞིན་དུ་བྱའོ། ། དེའི་སྟེང་དུ་ཀུ་ཤ་དང༌། རྨི་ལམ་བརྟག་པ་དང༌། ངན་ན་བསྲུང་བ་གསུམ་བསྣན་ན་ཆོས་བཅུ་གསུམ་སྟེ།
དེ་ལྟར་ཡོད་ན་འདི་སྟ་གོན་གྱི་སྐབས་སུ་བྱ་བ་ཡིན་ནོ། ། དེ་ནས་འཇུག་པ་དངོས་ལ་ཆོས་བཅུ་སྟེ། གདོང་གཡོགས་བཅིང་བ་དང༌། ཕྱག་རྒྱ་བཅིང་བ་དང༌། དཀྱིལ་འཁོར་དུ་འཇུག་པ་དང༌། ཡེ་ཤེས་དབབ་པ་དང༌། དམ་ལ་གཞག་པ་དང༌། མེ་ཏོག་དོར་བ་དང༌། མགོ་ལ་བཅིང་བ་དང༌། གདོང་གཡོགས་དབྱེ་བ་དང༌།
དཀྱིལ་འཁོར་བསྟན་པ་དང༌། སྡོམ་པ་འབོགས་པའོ། ། དེ་ལ་ཕྱག་རྒྱ་བཅིང་བ་ནས་བཟུང་སྟེ། རྣམ་གྲངས་ལྔའི་སྔགས་ནི་རང་རང་གི་དཀྱིལ་འཁོར་ན་མེད་པ་རྣམས་ཀུན་རིག་བཞིན་བྱའོ། ། ཕྲེང་བ་བཅིང་བའི་སྔགས་ནི། ཀུན་རིག་གམ་འཁོར་ལོས་སྒྱུར་བའི་སྐབས་ནས་འབྱུང་བ་གང་རུང་བཞིན་ཐམས་ཅད་ལ་བྱའོ། ། གདོང་གཡོགས་དགྲོལ་པ་དང་དཀྱིལ་འཁོར་བསྟན་པ་གཉིས་ནི། རང་རང་གི་ན་མེད་པ་རྣམས་ཕྱག་ན་རྡོ་རྗེའི་སྐབས་བཞིན་བྱའོ། ། སྡོམ་པ་འབོགས་པ་ནི་སྔོན་དུ་དམ་ལ་བཞག་ནས་དཔོག་པར་བྱ་སྟེ། དེ་ཡང་ཀུན་རིག་དང༌།
ཚེ་དཔག་མེད་དང༌། འཁོར་ལོས་སྒྱུར་བའི་སྐབས་བཞིན་ཐམས་ཅད་ལ་ཤེས་པར་བྱའོ། ། འཇུག་པའི་སྐབས་སུ་རིགས་ལྔའི་ང་རྒྱལ་བསྐྱེད་པ་ཅིག་ཚེ་དཔག་མེད་ཀྱི་སྐབས་ནས་འབྱུང་སྟེ། དེ་ཉིད་ཀྱི་ཆོ་གའི་ཁྱད་པར་ཡིན་ནོ། ། དེ་ནས་དབང་བསྐུར་བ་ནི་ཀུན་རིག་ལས། བུམ་པ་ལ་སོགས་ཇི་སྙེད་མང་ཐོགས་པས། ། བཅུ་པོ་རྣམས་ཀྱིས་དབང་བཅུ་ཅི་དགར་བསྐུར། ། དེ་ནས་ལག་ཏུ་རྡོ་རྗེ་དྲིལ་བུ་སྦྱིན། ། འཁོར་ལོ་ལ་སོགས་རིན་ཆེན་བདུན་ཐོགས་ལ། ། མི་དབང་དབང་འཕྱུག་འཁོར་ལོ་ཐོབ་པ་དང༌། །
སྡིག་པ་གཞོམ་ཕྱིར་དབང་ནི་བསྐུར་བར་བྱ། ། ཞེས་འབྱུང་བས་ན་དབང་བསྐུར་བ་བཅོ་བརྒྱད་སྦྱིན་པར་བྱ་སྟེ། བུམ་པ་དང༌། རིགས་ལྔའི་ཅོད་པན་དང༌། རིན་པོ་ཆེའི་ཕྲེང་བ་དང་དར་གྱི་ཅོད་པན་གཉིས་གཅིག་ཏུ་བྱས་པ་དང༌། རིགས་ལྔའི་ཕྱག་མཚན་དང༌། མིང་དང༌། ཕྲིན་ལས་དང༌། ཆོས་ཀྱི་འཁོར་ལོ་དང༌། བདག་པོ་དང༌།
གཟུངས་དང༌། གསང་བ་སྟེ་བཅུའོ། ། ཤེས་རབ་ཡེ་ཤེས་དང་རིན་ཆེན་སྣ་བདུན་ཏེ་བཅོ་བརྒྱད་ཡིན་ནོ། ། དེ་ལ་དང་པོ་བཅུ་ནི་རྒྱས་པར་བྱེད་ན་རྫས་དང༌། སྔགས་དང༌། ། ཏིང་ངེ་འཛིན་གསུམ་གྱིས་དབང་བསྐུར་བ་ལས་གསང་བའི་དབང་ལ་ནི་རྫས་མེད་དོ། ། རྒྱས་པར་མི་ནུས་པ་རྣམས་ཀྱིས་ནི། སྔགས་དང་ཏིང་ངེ་འཛིན་ཙམ་གྱིས་དབང་བསྐུར་བར་བྱ་བ་ཡིན་ནོ། ། ལྷག་མ་བརྒྱད་ལ་ནི་རྒྱུད་ལས། དེ་ནས་ལག་ཏུ་དྲིལ་དང་རྡོ་རྗེ་སྦྱིན། །
ཞེས་བྱ་བ་དང༌། འཁོར་ལོ་ལ་སོགས་རིན་ཆེན་བདུན་ཐོགས་ལ། ། ཞེས་འབྱུང་བས་རྫས་ཅིས་ཀྱང་དགོས་པར་མངོན་ནོ། ། བླ་མ་གོང་མ་རྣམས་ནི་རྒྱས་བསྡུས་བཞི་གསུངས་ཏེ། རྫས་དང༌། སྔགས་དང༌། ཏིང་ངེ་འཛིན་དང༌། ཚིགས་བཅད་དང༌། ཚིག་ལྷུག་པ་རྫོགས་པར་བསྐུར་བ་དང༌། རྫས་མེད་པས་བསྐུར་བ་དང༌།
སྔགས་དང་ཏིང་ངེ་འཛིན་གཉིས་ཀྱིས་བསྐུར་བ་དང༌། ཏིང་ངེ་འཛིན་ཙམ་གྱིས་བསྐུར་བ་དང་བཞི་གསུངས་སོ། ། དབང་བསྐུར་བ་དེ་དག་གི་ཁོངས་སུ་མ་འདུས་པ་ཚེ་དཔག་མེད་ཀྱི་སྐབས་སུ་ཕྲིན་ལས་ཀྱི་དབང་བསྐུར་བ་དང༌། བཀའི་དབང་བསྐུར་ཞེས་བྱ་བ་གཉིས་འབྱུང་བ་དང༌། འཁོར་ལོས་སྒྱུར་བའི་སྐབས་ནས་ཀྱང་བཀའི་དབང་བསྐུར་འབྱུང་བ་དེ་གཉིས་ནི་ཀུན་ལ་སྦྱར་དུ་བཏུབ་མོད་ཀྱང་དེ་གཉིས་རང་གི་ཁྱད་པར་གྱི་ལས་ཡིན་ནོ། ། དེ་ནས་མཇུག་ཏུ་བྱ་བའི་ཆོ་ག་ནི། རང་རང་གི་གཞུང་ནས་འབྱུང་བའི་ལྷ་འདི་ལྟར་བསྒོམ་མོ། ། ཕྲིན་ལས་འདི་ལྟར་བསྒྲུབ་བོ་ཞེས་བྱ་བ་ལ་སོགས་པ་དངོས་གྲུབ་ཀྱི་ཡེ་ཤེས་དང༌། རང་རང་གི་དཀྱིལ་འཁོར་གྱི་ཕྱག་རྒྱའི་ཡེ་ཤེས་རྣམས་ལ་བསླབ་པ་དང༌། ཡོན་དབུལ་བ་དང༌།
འཇིག་རྟེན་གསུམ་ལས་རྣམ་རྒྱལ་གྱིས་སློབ་མ་བསྲུང་བ་དང༌། དཀྱིལ་འཁོར་ལ་མཇུག་གི་མཆོད་བསྟོད་བྱ་བ་དང༌། དངོས་གྲུབ་བསླང་བ་དང༌། བཟོད་པར་གསོལ་ཞིང་གཤེགས་སུ་གསོལ་བ་དང༌། མདུན་དུ་སྤྲུལ་ནས་བདག་ལ་བསྡུ་བ་དང༌། འཇིག་རྟེན་གསུམ་ལས་རྣམ་རྒྱལ་གྱིས་བདག་ཉིད་བསྲུང་བ་དང༌། རྡུལ་ཚོས་ཕྱགས་པ་ལ་སོགས་པས་ལས་ཀྱི་རྗེས་མི་མངོན་པར་བྱ་བ་དང༌། དགེ་འདུན་ལ་དགའ་སྟོན་བྱ་བ་ལ་སོགས་པ་ཡིན་ཏེ། དེ་ལ་སོགས་པ་ཞིབ་ཏུ་བློས་དཔྱད་ལ་བརྟག་པར་བྱའོ། ། དབང་བསྐུར་ཏེ་སྡིག་པ་སྦྱང་བ་བསྟན་ཟིན་ཏོ།། །།
ཚེ་འདས་པ་ལ་བྱེ་བྲག་ཏུ་ཕན་གདགས་པའི་སྐབས་ལས། རྒྱུད་འདི་ན་མེད་པ་རྣམ་པར་ཤེས་པར་དགུག་པ་ལ་སོགས་པའི་ཕྱག་ལེན་མཛད་པ་ནི། དེ་ཉིད་འདུས་པ་དང༌། ཁམས་གསུམ་རྣམ་རྒྱལ་ལ་སོགས་པའི་གཞུང་གིས་དཔང་པོར་བྱས་ནས་བསྟན་པ་ཡིན་ནོ། ། སཱཙྪའི་ཆོ་ག་རྒྱས་པར་བྱེད་ན་སློབ་དཔོན་ཞི་བ་སྙིང་པོའི་ཕྱག་ལེན་བཞིན་དུ་མཛད་དོ། ། ལྷག་མ་རྣམས་ནི་གཞུང་ཉིད་དུ་རྟོགས་པར་ནུས་པ་ཡིན་ནོ། ། ཉམས་སུ་བླང་བའི་ཆོ་ག་ཞིབ་ཏུ་ནི་ཁོ་བོས་བྱས་པའི་དཀྱིལ་འཁོར་གྱི་ཆོ་གའི་ཡི་གེ་གཞན་ལ་ཕན་པའི་འོད་ཟེར་གྱི་སྟེང་དུ་རྟོགས་པར་བྱའོ། ། གཞུང་གི་འབྲུ་རྣམས་དང༌། ལྷའི་སྐུ་མདོག་ལ་སོགས་པ་རྣམས་ནི་ཁོ་བོས་གཞུང་ཉིད་ཀྱི་སྟེང་དུ་མཆན་ཞིབ་ཏུ་བཏབ་ནས་ཡོད་པས་དེར་བལྟ་བར་བྱའོ། ། གཞན་ལ་ཕན་པའི་འོད་ཟེར་བྲི་བར་མི་ནུས་པ་རྣམས་ལ་ནི།
མངོན་རྟོགས་ཀྱི་ཡི་གེ་ཆུང་བ་ཅིག་ལོགས་སུ་བྱས་པས་དེར་བལྟ་བར་བྱའོ། ། གཞུང་གི་དོན་འབྱེད་པའི་ས་བཅད་ནི་ལོགས་སུ་བྱས་ཡོད་དོ། ། འདི་ནི་སྤྱིའི་ངག་གི་ཆིངས་ཙམ་བསྟན་པ་ཡིན་ནོ། ། གཟི་བརྗིད་རྒྱལ་པོའི་བརྟག་པ་ཡི། ། དོན་བསྡུས་བཀོད་པར་གྱུར་པ་ལས། ། བྱུང་བའི་དགེ་བ་གང་ཡོད་དེས། ། འགྲོ་ཀུན་སངས་རྒྱས་སར་བགྲོད་ཤོག ། ངན་སོང་སྦྱོང་བའི་སྤྱི་དོན་ཙམ་དགེ་བསྙེན་གྲགས་པ་རྒྱལ་མཚན་གྱིས་ངེས་པར་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
