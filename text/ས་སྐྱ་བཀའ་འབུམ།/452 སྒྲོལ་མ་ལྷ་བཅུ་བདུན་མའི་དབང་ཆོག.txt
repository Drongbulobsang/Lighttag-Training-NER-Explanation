ས་སྐྱ་བཀའ་འབུམ།
པོད ༤༥༢
སྒྲོལ་མ་ལྷ་བཅུ་བདུན་མའི་དབང་ཆོག
༼ཕ༽ ༄༅། །སྒྲོལ་མ་ལྷ་བཅུ་བདུན་མའི་དབང་ཆོག་བཞུགས།། ༄༅། །རྗེ་བཙུན་མ་སྒྲོལ་མའི་དཀྱིལ་འཁོར་དུ་དབང་བསྐུར་བའི་ཆོ་ག་ཞེས་བྱ་བ། བླ་མ་དང་རྗེ་བཙུན་མ་སྒྲོལ་མ་ལ་ཕྱག་འཚལ་ལོ། ། ཐུགས་རྗེས་འགྲོ་བ་སྡུག་བསྔལ་ལས། ། སྒྲོལ་མཛད་སྒྲོལ་མ་ལ་བཏུད་དེ། ། དེ་ཡི་དབང་བསྐུར་ཆོ་གའི་རིམ། ། གཞན་གྱིས་བསྐུལ་ཕྱིར་བདག་གིས་བཤད། ། དེ་ལ་དབང་བསྐུར་བ་ཐོབ་ཅིང་དམ་ཚིག་དང་ལྡན་པ། སྙིང་རྗེས་སེམས་ཅན་རྗེས་སུ་འཛིན་པར་འདོད་པས།
བསྙེན་པ་སྔོན་དུ་སོང་ཞིང་ཆོ་གའི་ལས་ལ་མཁས་པའི་མཚན་ཉིད་ལྔ་དང་ལྡན་པའི་བླ་མ་ལ་དད་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་དང་ལྡན་ཞིང༌། ཆོ་གའི་སྤྱོད་ཡུལ་དུ་གྱུར་པའི་ཡན་ལག་བཞི་དང་ལྡན་པའི་སློབ་མས། བླ་མར་གསོལ་བ་གདབ་པའི་ཕྱིར་མཎྜལ་ཕུལ་ནས། རྡོ་རྗེ་སློབ་དཔོན་དགོངས་སུ་གསོལ། ། བདག་ནི་དུས་འདི་ནས་བཟུང་ནས། ། སྙིང་པོ་བྱང་ཆུབ་མ་ཐོབ་བར། ། བླ་མ་དམ་པར་གསོལ་འདེབས་ཀྱིས། ། བདག་གི་བླ་མ་མཛད་དུ་གསོལ། །
ཞེས་ལན་གསུམ་གསོལ་བ་བཏབ་པ་དང༌། བླ་མས། མ་བསྒྲལ་བ་རྣམས་བསྒྲལ་བ་དང༌། ། མ་གྲོལ་བ་རྣམས་དགྲོལ་བ་དང༌། ། དབུགས་མ་ཕྱིན་པ་དབུགས་དབྱུང་དང༌། ། མྱ་ངན་མ་འདས་བཟླ་བའི་ཕྱིར། ། བླ་མར་ཞུ་བ་ཁྱོད་སྤྲོ་འམ། ། ཞེས་དྲིའོ། ། སློབ་མས་ཀྱང༌། མ་བསྒྲལ་བ་རྣམས་བསྒྲལ་བ་དང༌། །
མ་གྲོལ་བ་རྣམས་དགྲོལ་བ་དང༌། ། དབུགས་མ་ཕྱིན་པ་དབུགས་དབྱུང་དང༌། ། མྱ་ངན་མ་འདས་བཟླ་བའི་ཕྱིར། ། བླ་མར་ཞུ་བ་བདག་སྤྲོའོ། ། ཞེས་ལན་གདབ་བོ། ། དེ་ནས་དཀོན་མཆོག་གི་སྤྱན་སྔར་བླ་མའི་ཚིག་གི་རྗེས་སུ་བཟླས་ཏེ། དཀོན་མཆོག་གསུམ་ལ་བདག་སྐྱབས་མཆི། ། ལ་སོགས་པའི་ཡན་ལག་བདུན་པ་ལན་གསུམ་བྱས་ནས། བླ་མ་དང་སློབ་མ་གཉིས་ཀས་སློབ་མ་མི་དམིགས་ཏེ་སྟོང་པའི་ངང་ལས། ཧཱུྃ་ལས་བགེགས་མཐར་བྱེད་སྐུ་མདོག་སྔོན་པོ་ཞལ་གཅིག་ཕྱག་གཉིས་པ།
གཡས་རྡོ་རྗེ། གཡོན་སྡིགས་མཛུབ་མཛད་པ། སྟག་གི་པགས་པའི་ཤམ་ཐབས་ཅན། སྦྲུལ་དང་རིན་པོ་ཆེས་བརྒྱན་པ། མི་བསྐྱོད་པས་དབུར་བརྒྱན་པར་བསྐྱེད་ནས། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཅེས་ལན་གསུམ་གྱིས་ལུང་བྱིན་ལ་ཟློར་གཞུག་གོ ། སློབ་མ་རྗེས་སུ་གཟུང་བའོ། ། དེ་ནས་སློབ་མས་ཡོ་བྱད་སྦྱར་ནས་བསྙེན་པ་ལ་གནས་པར་གསོལ་བ་བཏབ་སྟེ། སློབ་དཔོན་གྱིས་བུམ་པ་ལ་བརྟེན་པ་ནི་བུམ་པ་སྟ་གོན་གྱི་སྐབས་ལྟར་རམ་མ་བརྟེན་པ་སྒྲུབ་ཐབས་ལྟར་གཙོ་མོ་ལ་འབུམ་ཕྲག་བརྒྱད་ཅུ།
འཁོར་རྣམས་ལ་ཁྲི་ཕྲག་བརྒྱད་ཅུའི་བར་དུ་བཟླས་པ་བྱའོ། ། བསྙེན་པའོ། ། དེ་ནས་སའི་ཆོ་ག་ལ་ཕྱོགས་དང༌། དབྱིབས་དང༌། ཁ་དོག་དང༌། མཚན་མ་རྣམས་ཡིད་དུ་འོང་ཞིང་འཚེ་བ་མེད་ལ། ཡོ་བྱད་ཕུན་སུམ་ཚོགས་པ་ཏིང་ངེ་འཛིན་ངང་གིས་འཕེལ་བའི་ས་ཕྱོགས་དཀྱིལ་འཁོར་གྱི་གནས་སུ་རིགས་ནས། ས་དེའི་བདག་པོ་ཁྱིམ་བདག་ལ་སོགས་པ་ལ་ཅི་འབྱོར་པའི་བསྙེན་བཀུར་བྱས་ནས། སའི་ཕྱོགས་འདིར་དཀྱིལ་འཁོར་གྱི་ལས་རྩོམ་པར་འཚལ་བས་གནང་བར་མཛོད་ཅིག ཅེས་བརྗོད་ནས།
དེས་ཀྱང་གནང་བ་བྱིན་པར་བསམ་པ་ནི་མངོན་པ་ལས་བསླང་བའོ། ། དེ་ནས་སའི་ཕྱོགས་དེར་ཁྲུ་གང་བའི་མཎྜལ་གྱི་དབུས་སུ་དྲིའི་ཐིག་ལེ་བྱས་ལ། དེའི་སྟེང་དུ་མེ་ཏོག་གི་ཚོམ་བུ་བཀོད་པའི་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། དཀར་གཏོར་དང༌། དམར་གཏོར་གཉིས་བཤམ་མོ། ། དེ་ནས་རང་ཉིད་སྒྲོལ་མའི་རྣལ་འབྱོར་དང་ལྡན་པས་མེ་ཏོག་གི་ཚོམ་བུ་སྟོང་པའི་ངང་ལས་པྃ་ལས་པདྨ་ཨ་ལས་ཟླ་བའི་སྟེང་དུ་བྃ་ལས་སའི་ལྷ་མོ་སྐུ་མདོག་སེར་མོ་ཞལ་གཅིག་ཕྱག་གཉིས་མ། གཡས་པས་དབང་པོ་ཁས་ལེན་པའི་ཕྱག་རྒྱ་དང༌། གཡོན་པས་བུམ་པ་བདུད་རྩིས་གང་བ་འཛིན་པ་བསྐྱེད་པའི་གནས་གསུམ་དུ། ཨོཾ་ཨཱཿཧཱུྃ་བཀོད་ལ། ལག་པ་གཡས་པ་ས་ལ་བསྣུན་པས་སའི་ལྷ་མོ་སྤྱན་དྲངས་ལ་མདུན་བསྐྱེད་ལ་བསྟིམ།
དབང་གི་ལྷ་སྤྱན་དྲངས་པ་ལ་མཆོད་ནས་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་གསུང་ཞིང་དབང་བསྐུར། ཆུ་ལྷག་མ་ཡར་ལུད་པས་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ། དེ་ལ་ཨོཾ་པྲྀ་ཐི་ཝཱི་དེ་ཝཱི་སྔོན་དུ་སྦྱར་བའི། ཨརྒྷཾ་པྲ་ཏཱིཙྪ་སྭཱ་ཧཱ། ལ་སོགས་པས་མཆོད་ནས། གཏོར་མ་ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ནས། ཨོཾ་པྲྀ་ཐི་ཝཱི་དེ་ཝཱི་ཨ་ཀཱ་རོ་ལ་སོགས་པ་ལན་གསུམ་གྱིས་ཕུལ་ནས།
རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང༌། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དབང་དུ་གྱུར། ། སྐྱོབ་པ་ཤཱཀྱ་སེང་གེ་ཡིས། ། ཇི་ལྟར་བདུད་ཀྱི་སྡེ་བཅོམ་ལྟར། ། དེ་བཞིན་བདག་གིས་བདུད་ཀྱི་སྡེ། ། ཕམ་པར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་གྱིས་གསོལ་བ་བཏབ་པས།
སའི་ལྷ་མོས་ཀྱང་རིག་པ་འཛིན་པ་ཁྱོད་ཅི་དགའ་བར་བྱོས་ཤིག་ཅེས་གནང་བ་བྱིན་པར་བསམ་མོ། ། དེ་ནས་དམར་གཏོར་སྔ་མ་ལྟར་བྱིན་གྱིས་བརླབས་ནས་ནག་པོའི་ཕྱོགས་ལ་དགའ་བའི་སའི་བདག་པོ་ཐམས་ཅད་ལ་བྱིན་པར་བསམ་ཞིང༌། ཨོཾ་བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁ་བྷྱཿ སརྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ། གྲིཧྣེ་དཾ་བ་ལིཾ་ཏེ་སྭཱ་ཧཱ། ཞེས་གསུམ་མམ་བདུན་གྱིས་བྱིན་ནས། སའི་ཕྱོགས་འདི་ན་གནས་པའི་གཞིའི་བདག་པོ་དཀྱིལ་འཁོར་ཆེན་པོ་བལྟ་བར་མི་དབང་བ་དེ་དག་གཏོར་མ་འདིས་ཚིམ་པར་གྱིས་ལ། དཀྱིལ་འཁོར་གྱི་ལས་མ་ཚར་གྱི་བར་དུ་སའི་ཕྱོགས་འདིར་མ་གནས་པར་སོང་ཤིག གང་དག་དཀྱིལ་འཁོར་བལྟ་བར་དབང་བ་དེ་དག་ནི་མ་སྐྲག་པར་འཁོད་ལ། དཀྱིལ་འཁོར་གྱི་ལས་བསྒྲུབ་པའི་སྟོང་གྲོགས་གྱིས་ཤིག
དཀྱིལ་འཁོར་ཆེན་པོའི་ས་གཞི་ལ་གནས་པའི། ། ལྷ་ལ་སོགས་པའི་བགེགས་ཚོགས་ཀུན་ཉོན་ཅིག ། ང་ནི་གནས་འདིར་དཀྱིལ་འཁོར་ཆེན་པོ་བྲི། ། ཁྱེད་རྣམས་འདི་ནས་གཞན་དུ་འགྲོ་བར་གྱིས། ། གལ་ཏེ་ང་ཡི་ཚིག་ལས་འདའ་བྱེད་ན། ། ཡེ་ཤེས་ཅན་གྱི་རྡོ་རྗེ་འབར་བ་ཡིས། ། མགོ་བོ་ཚལ་པ་བརྒྱར་ནི་འགས་འགྱུར་ཞིང༌། ། བགེགས་རྣམས་བརླག་པར་འགྱུར་བར་གདོན་མི་ཟ། ། ཞེས་བརྗོད་ནས་དྲག་པོའི་སྔགས་བརྗོད་ཅིང༌། ། རོལ་མོའི་སྒྲ་དྲག་ཏུ་བྱས་ལ་བགེགས་རྣམས་བསྐྲད་པར་བསམ་མོ། །
དེ་ནས་སའི་ལྷ་མོ་ལ་མཆོད་ནས། ཨོཾ་པྲྀ་ཐི་ཝཱི་དེ་ཝཱི་བཛྲ་མུཿས་གཤེགས་སུ་གསོལ་ནས་དམ་ཚིག་པ་མི་དམིགས་པར་བསམས་ལ་ལས་ཀྱི་རྗེས་བསྡུའོ། ། མི་མངོན་པ་ལས་བསླང་བ་སྟེ་ས་བསླང་བའོ། ། དེ་ནས་ལྟོ་འཕྱེའི་ལྟོ་བའི་ཕྱོགས་ནས་པུས་མོའམ་ལྟེ་བ་ནུབ་ཙམ་དུ་ས་བརྐོས་ནས། སོལ་བ་དང༌། རུས་པ་དང༌། གྱོ་མོ་དང༌། སྤུ་ལ་སོགས་པའི་ཟུག་རྔུ་རྣམས་ཕྱུང་ནས་དྲི་བཟང་དང༌། རིན་པོ་ཆེའི་ཕྱེ་མ་དང་བཅས་པའི་ས་བཟང་པོས་བཀང་ལ། འཐས་པར་བརྡུངས་ནས་དཀྱིལ་འཁོར་དང་འཚམ་པའི་ས་སྟེགས་གྲུ་བཞི་ཤར་དང་བྱང་ཅུང་ཟད་གཞོལ་ཞིང་ཤིན་ཏུ་འཇམ་པ་བྱའོ། །
དེ་ལྟར་བྱར་མི་རུང་བའི་ས་ཕྱོགས་སུ་ལག་མཐིལ་གྱི་ཧཱུྃ་ལས་འོད་འཕྲོས་པས་ཟུག་རྔུ་ཐམས་ཅད་སྦྱངས་པར་བསམ་ཞིང་ས་ཕྱོགས་ཀུན་དུ་ལག་པས་ཆག་ཆག་བྱས་ལ། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ་ཅེས་པ་དང༌། ཨོཾ་བྷུ་ཁཾ་ཞེས་བརྗོད་པས་སྟོང་པར་བསམ་མོ། ། དེའི་དབུས་སུ་སློབ་དཔོན་རང་ཉིད་སྒྲོལ་མའི་ང་རྒྱལ་དང༌། ཕྱོགས་བཞིར་རིགས་བཞིའི་ང་རྒྱལ་འཛིན་པའི་སློབ་མ་བཞིས་རང་རང་གི་ལྷ་ཡན་ལག་བཞི་རྫོགས་སུ་བསྐྱེད་ནས་རྡོ་རྗེ་སློབ་དཔོན་བསྐུལ་བའི་ཕྱིར། ཤར་ནས། དེ་བཞིན་གཤེགས་པ་ཀུན་ཞི་བ། ། དེ་བཞིན་གཤེགས་པ་ཀུན་གྱི་གནས། ། ཆོས་ཀུན་བདག་མེད་པ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། །
ཞེས་པ་དང༌། ལྷོ་ནས། མཚན་རྣམས་ཐམས་ཅད་ཡང་དག་རྫོགས། ། མཚན་མིན་ཐམས་ཅད་རྣམ་པར་སྤངས། ། ཀུན་ཏུ་བཟང་པོ་སྐུ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། ཞེས་པ་དང༌། ནུབ་ནས། ཞི་བའི་ཆོས་མཆོག་ལས་བྱུང་བ། ། ཡེ་ཤེས་སྤྱོད་པ་རྣམ་སྦྱོང་མཛད། །
ཀུན་ཏུ་བཟང་པོ་གསུང་གི་མཆོག ། དཀྱིལ་འཁོར་དམ་པ་བཤད་དུ་གསོལ། ། ཞེས་པ་དང༌། བྱང་ནས། སེམས་ཅན་ཀུན་གྱི་སེམས་ཆེན་པོ། ། རང་བཞིན་དག་པའི་དྲི་མ་མེད། ། ཀུན་བཟང་ཐུགས་མཆོག་ཁ་ལོ་སྒྱུར། ། དཀྱིལ་འཁོར་སྙིང་པོ་བཤད་དུ་གསོལ། ། ཞེས་གསོལ་བ་བཏབ་ནས། སློབ་དཔོན་གྱིས།
ཨོཾ་བཛྲ་ཨུ་ཏིཥྛའི་སྔགས་དང༌། རྡོ་རྗེ་འདེགས་པའི་ཕྱག་རྒྱ་དང་ཏིང་ངེ་འཛིན་གྱིས་དཀྱིལ་འཁོར་ནམ་མཁའ་ལ་བཏེག་ནས། མིག་གཡས་པ་མ་ལས་ཉི་མ་དང༌། གཡོན་པ་ཊ་ལས་ཟླ་བར་དམིགས་ལ། གཡས་ནས་གཡོན་དུ་བལྟ་བས་བགེགས་ཐམས་ཅད་ཚར་གཅད་ཅིང༌། གཡོན་ནས་གཡས་སུ་བལྟ་བས་རྗེས་སུ་བཟུང་ལ། རྐང་མཐིལ་གཉིས་སུ་སྣ་ཚོགས་རྡོ་རྗེ་ཧཱུྃ་གིས་མཚན་པ་རེ་བསམས་ནས་རྡོ་རྗེའི་གོམ་པས་བྱང་ཤར་དུ་སོང་ལ། ཧཱུྃ་ལུས་ངག་སེམས་ལ་གནས་པའི་བགེགས། ། འདིར་ཉོན་ང་ནི་དཔལ་དང་ལྡན། ། བཀའ་ཡི་འཁོར་ལོ་རབ་བསྐོར་བ། །
ང་ཡི་བཀའ་ཡི་དམ་ཚིག་ལས། ། སུ་འདས་བརླག་འགྱུར་ཐེ་ཚོམ་མེད། ། མི་དང་མི་མིན་འབྱུང་པོའི་ཚོགས། ། གདོན་གྱི་རིགས་སུ་གཏོགས་པ་རྣམས། ། འདི་རུ་མ་གནས་གཞན་དུ་དེངས། ། ཞེས་པ་དང༌། སུམྦྷ་ལ་སོགས་པའི་དྲག་པོའི་སྔགས་བརྗོད་ཅིང་རོལ་མོའི་སྒྲ་དྲག་ཏུ་བྱའོ། ། དེ་ནས་རྡོ་རྗེའི་འགྲོས་ཀྱིས་གཡས་སྐོར་དུ་སོང་ལ། ཤར་དུ་གཡས་བརྐྱང༌། ལྷོར་གཡོན་བརྐྱང༌།
ནུབ་ཏུ་ས་ག བྱང་དུ་ཟླུམ་པོའི་རྐང་སྟབས་རྣམས་བྱས་པས་རྐང་པའི་རྗེས་རྣམས་སྣ་ཚོགས་རྡོ་རྗེའི་རང་བཞིན་དུ་གྱུར་པར་བསམས་ལ་ས་གཟུང་བའོ། ། དེ་ནས་དཀྱིལ་འཁོར་གྱི་དབུས་སུ་འདུག་སྟེ། སྭ་བྷཱ་ཝས་ས་ཕྱོགས་སྟོང་པར་སྦྱངས་པའི་ངང་ལས་པྃ་ལས་པདྨ། རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འཕྲོས་པའི་འོད་ཟེར་གྱི་སྣང་བ་ལས་གྲུབ་པའི་རྡོ་རྗེའི་ས་གཞི། རྭ་བ། དྲྭ་བ། གུར། བླ་བྲེ། ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོ་བསྒོམས་ནས།
ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱས་བྱིན་གྱིས་བརླབ་བོ། ། སའི་ཆོ་གའོ།། །། དེ་ནས་སྟ་གོན་དུ་གནས་པར་བྱ་བའི་ཕྱིར། དཀྱིལ་འཁོར་གྱི་ས་གཞི་བ་བྱུང་དང༌། དྲི་བཟང་པོས་བྱུགས་པའི་མཎྜལ་གྱི་ཕྱིའི་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་ལ་སོགས་པ་གང་འབྱོར་བས་བསྐོར་ཞིང༌། གོས་ཟུང༌། ནང་མཆོད། ཀུ་ཤ སོ་ཤིང་ལ་སོགས་པའི་ཉེ་བར་མཁོ་བ་རྣམས་དང༌། གཏོར་མ་ལྔ་བཤམས་ནས་ཕྱི་མ་རེད་ཀྱི་ཚེ་སྒྲུབ་པའི་གྲོགས་དང་བཅས་པ་འཁོད་ལ།
སྔོན་དུ་འགྲོ་བའི་གཏོར་མ་མཁའ་འགྲོ་སྤྱི་གཏོར་གྱིས་དེར་འདུས་པའི་འབྱུང་པོ་རྣམས་ལ་བསྔོས་ནས་སྣོད་མ་ཡིན་པ་བསྐྲད། སྣོད་དང་ལྡན་པ་རྣམས་ལ་གྲོགས་གཞོལ། གནས་དང་ཡོ་བྱད་རྣམས་དྭངས་ཤིང་ཐོགས་པ་མེད་པ་རྒྱ་ཆེ་བར་བྱིན་གྱིས་བརླབས་ནས། རོལ་མོའི་སྒྲ་དྲག་ཏུ་བརྡུངས་ལ། ཨོཾ་བཛྲ་དྷརྨ་ར་ཎིའི་སྔགས་བརྗོད་དོ། ། དེ་ནས་ལས་ཀྱི་སློབ་མས་རྣལ་འབྱོར་ལ་གནས་པར་གསོལ་བ་བཏབ་ལ། ཡི་གེ་བརྒྱ་པས་རྒྱུད་སྦྱངས་ཏེ། བཅོམ་ལྡན་འདས་མའི་དཀྱིལ་འཁོར་བསྒོམས་ནས། བཟླས་པའི་བར་སྒྲུབ་ཐབས་བཞིན་བྱའོ། ། དེ་ནས་འཁོར་རྣམས་དང་ཡབ་རང་ལ་བསྡུ།
རང་ཉིད་རྗེ་བཙུན་མའི་ང་རྒྱལ་གྱིས་མཆོད་རྫས་རྣམས་བིགྷྣནྟ་ཀྲྀ་ཏ་ཀྱིས་བསང༌། སྭ་བྷཱ་ཝས་སྦྱང༌། སྟོང་པའི་ངང་ལས་ཨོཾ་ཨཱཿཧཱུྃ་ལས་གྲུབ་པའི་ལྷ་རྫས་ཀྱི་མཆོད་པ་རྣམས་སུ་བསྐྱེད་ལ་སོ་སོའི་སྔགས་ཀྱི་བྱིན་གྱིས་བརླབ་བོ། ། དེ་ནས་སའི་ལྷ་མོ་སྟ་གོན་དུ་གནས་པ་ས་བསླང་བའི་སྐབས་བཞིན་དུ་བྱའོ། ། དེ་ནས་བ་བྱུང་དང༌། དྲི་བཟང་སྦྱར་བའི་ཆུ་དཀྱིལ་འཁོར་གྱི་དབུས་སུ་བླུགས་པ་དབང་ལྡན་ནས་གཡས་སྐོར་དུ་བྱུག་ཅིང༌། ཨོཾ་མེ་དི་ནཱི་བཛྲཱི་བྷ་བ་ཧཱུྃ། ཞེས་བརྗོད་པས། རྡོ་རྗེའི་ས་གཞིར་བསམ། ཡང་ཁོར་ཡུག་ཀུན་དུ་བྱུག་ཅིང༌།
ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་བརྗོད་པས་སྲུང་བའི་འཁོར་ལོ་རྫོགས་པར་བསྐྱེད། དབུས་སུ་གྲུ་བཞིར་བྱུག་ཅིང༌། ཨོཾ་བྷྲཱུྃ་བི་མཱ་ན་གཱ་ར་ཀཱུ་ཊཱ་ཧཱུྃ། ཞེས་བརྗོད་པས་རིན་པོ་ཆེའི་གཞལ་ཡས་ཁང་གྲུབ་ཞི་པ། སྒོ་བཞི་པ། མཚན་ཉིད་ཡོངས་སུ་རྫོགས་པར་བསྐྱེད་ནས། ལྷའི་གནས་སུ་དྲིའི་ཐིག་ལེ་མེ་ཏོག་གི་ཚོམ་བུ་ཅུང་ཟད་རེ་བཀོད་པ་དང་བཅས་པ་སོ་སོའི་གདན་དུ་བསྐྱེད་ལ། ཨོཾ་ཏཱྃ་བཛྲ་ཏཱ་རཱ་ན་མཿས་དབུས་སུ་མེ་ཏོག་ཚོམ་བུ་བཀོད་པ་སྒྲོལ་མ་དང༌། ཨོཾ་ཨཱཿཨ་མོ་གྷ་སིདྡྷི་ན་མཿས་དེ་ཉིད་དུ་ཚོམ་བུ་གཅིག་བསྣན་པ་དོན་ཡོད་གྲུབ་པར་བསྐྱེད།
དེ་ནས་ཤར་ནས་གཡས་སྐོར་གྱི་རིམ་པས། ཨོཾ་ཨོཾ་བཻ་རོ་ཙ་ན་ན་མཿས་རྣམ་པར་སྣང་མཛད་དང༌། ཨོཾ་ཏྲཱྃ་རཏྣ་སཾ་བྷ་ཝ་ན་མཿས་རིན་ཆེན་འབྱུང་ལྡན་དང༌། ཨོཾ་ཧྲཱིཿཨ་མི་ཏཱ་བྷ་ན་མཿས་འོད་དཔག་མེད། ཨོཾ་ཧཱུྃ་ཨཀྵོ་བྷྱ་ན་མཿས་མི་བསྐྱོད་པ་དང༌། ཡང་ཤར་ལྷོ་ནས་རིམ་པས། ཨོཾ་ལྃ་ལོ་ཙ་ནི་ན་མཿས་སྤྱན་མ་དང༌། ཨོཾ་ཏཱཾ་རཏྣ་ཏཱ་ར་ན་མཿས་རིན་ཆེན་སྒྲོལ་མ་དང༌། ཨོཾ་པྃ་པཎྜ་ར་བ་སི་ནཱི་ན་མཿས་གོས་དཀར་མོ་དང༌། ཨོཾ་མྃ་མཱ་མ་ཀཱི་ན་མཿས་མཱ་མ་ཀཱི་དང༌།
ཡང་ཕྱིའི་ཤར་ལྷོ་ནས་རིམ་པས། ཨོཾ་ཧཱུྃ་བཛྲ་དྷཱུ་པེ་ན་མཿས་བདུག་སྤོས་མ་དང༌། ཨོཾ་ཏྲཱྃ་བཛྲ་པུཥྤེ་ན་མཿས་མེ་ཏོག་མ་དང༌། ཨོཾ་ཧྲཱིཿབཛྲ་དཱི་པེ་ན་མཿས་མར་མེ་མ་དང༌། ཨོཾ་ཨཱཿབཛྲ་གནྡྷེ་ན་མཿས་དྲི་མ་དང༌། ཤར་ནས་རིམ་པས། ཨོཾ་ཛཿབཛྲ་ཨཾ་གུ་ཤ་ན་མཿས་ལྕགས་ཀྱུ་མ་དང༌། ཨོཾ་ཧཱུྃ་བཛྲ་པཱ་ཤྱ་ན་མཿས་ཞགས་པ་མ་དང༌། ཨོཾ་བཾ་བཛྲ་སྥོ་ཊ་ན་མཿས་ལྕགས་སྒྲོག་མ་དང༌། ཨོཾ་ཧོཿབཛྲ་གྷནྜེ་ན་མཿས་དྲིལ་བུ་མ་རྣམས་བསྐྱེད་ལ།
རིགས་བདག་གི་རྒྱས་གདབ་པའི་བར་སྒྲུབ་ཐབས་བཞིན་བྱས་ནས། ཕྱིའི་མཆོད་པ་རྣམས་ཀྱིས་རིམ་པ་བཞིན་མཆོད་པར་བསམ་ཞིང༌། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། ། སྒྲོལ་མ་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཨོཾ་སརྦ་ཏ་ཐཱ་ག་ཏ་ཏཱ་རཱ་བྷ་ག་ཝ་ཏི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ལ་སོགས་པ་རོལ་མོའི་བར་གྱིས་མཆོད་ནས། གོས་ཟུང་དུ་སྦྱར་བ་བཟུང་ལ། སྲབ་འཇམ་ཡང་བ་ལྷ་ཡི་གོས། ། མི་ཕྱེད་རྡོ་རྗེའི་སྐུ་ལ་གསོལ། །
མི་ཕྱེད་མོས་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་ཏཱ་རཱ་བྷ་ག་ཝ་ཏི་ས་པ་རི་ཝཱ་ར་བཛྲ་ཝསྟྲཱ་ཡ་ཨཿས་ན་བཟའ་འབུལ་ལོ། ། ཕྱིའི་མཆོད་པའོ།། །། དེ་ནས་ནང་མཆོད་གཏོར་མ་ལྟར་བྱིན་གྱིས་བརླབས་ལ། མཐེབ་སྲིན་གྱི་འཐོར་མས་རྩ་བ་དང་བརྒྱུད་པའི་བླ་མ་རྣམས་དང༌། དཀྱིལ་འཁོར་གྱི་ལྷ་ཚོགས་རྣམས་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ལ་ཕུལ་ནས། ལྕེ་ལ་མྱངས་པས་ལུས་ཀྱི་ལྷ་མཆོད་ལ། ཆོས་སྐྱོང་དང༌།
འཇིག་རྟེན་སྐྱོང་བ་རྣམས་ལ་སོ་སོའི་སྔགས་ཀྱིས་མཆོད་པ་ནི། ནང་བདུད་རྩིའི་མཆོད་པའོ། ། དེ་ནས་བྲིས་པ་ལ་སོགས་པའི་འདོད་ཡོན་ལྔ་ཐོགས་པའམ། སོ་སོའི་ཕྱག་རྒྱ་བཅས་ལ། ཡིད་ཀྱིས་སྤྲུལ་པའི་འདོད་ཡོན་རྣམས་ཀྱིས་རིམ་པ་བཞིན་དུ་མཆོད་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཏཱ་རཱ་བྷ་ག་ཝ་ཏི་ས་པ་རི་ཝཱ་ར། ཞེས་ཀུན་ལ་སྦྱར་ལ། རཱུ་པ་ཀཱ་མ་གུ་ཎ་བཛྲ་པཱུ་ཛི་ཏི་ཨཱཿཧཱུྃ་གིས་གཟུགས་དང༌། ཤབྡ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་སྒྲ་དང༌། གནྡྷ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་དྲི་དང༌།
ར་ས་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་རོ་དང༌། སྤརྵེ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་རེག་བྱས་མཆོད་པ་སྟེ། མཆོད་པའོ། ། དེ་ནས་ཕྱག་འཚལ་བ་ཉི་ཤུ་རྩ་གཅིག་བརྗོད་པས་བསྟོད་ནས། སྒྲུབ་ཐབས་ནས་འབྱུང་བ་བཞིན་གཏོར་མ་དང་པོ་བཅོམ་ལྡན་འདས་མ་དང༌། གཉིས་པ་ཆོས་སྐྱོང་དང༌། གསུམ་པ་ཕྱོགས་སྐྱོང་དང༌། བཞི་པ་རྒྱལ་པོ་ཆེན་པོ་བཞི་དང༌། ལྔ་པ་མཁའ་འགྲོ་སྤྱིའི་གཏོར་མས་བསྔོས་ནས་མཁྱེན་པར་གསོལ་བའི་ཕྱིར། པུས་མོ་གཡས་པ་ས་ལ་བཙུགས་ནས་སྤོས་དང་བཅས་པའི་རྡོ་རྗེ་དྲིལ་བུ་འཛིན་པས།
མ་ལུས་ཕྱོགས་བཅུ་ན་བཞུགས་པའི། ། དཔའ་བོ་རྣལ་འབྱོར་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། བཅོམ་ལྡན་འདས་མའི་དཀྱིལ་འཁོར་བྲི། ། འདིར་ནི་སངས་རྒྱས་ཀུན་གཤེགས་ཏེ། ། དངོས་གྲུབ་མ་ལུས་སྩལ་དུ་གསོལ། ། ཞེས་ལན་གསུམ་གསོལ་བ་བཏབ་པས། བཅོམ་ལྡན་འདས་མའི་ཞལ་ནས། རྡོ་རྗེ་འཛིན་པ་ཁྱོད་ཅི་དགའ་བར་བྱོས་ཤིག ཅེས་གནང་བ་བྱིན་པར་བསམ་མོ། །
ལྷ་སྟ་གོན་ནོ། ། དེ་ནས་བུམ་པ་ལྷའི་གྲངས་དང་མཉམ་པའམ། དབང་གི་བུམ་པ་ལྔ་ལས་ཐམས་ཅད་པ་སྟེ་དྲུག་གམ། བསྡུ་ན་གཉིས་ཏེ། གང་གྲུབ་པ་མཚན་ཉིད་དང་ལྡན་པ། བཅུད་ཐམས་ཅད་ཀྱིས་ཡོངས་སུ་གང་ཞིང་མགུལ་ཆིངས་དང༌། ཁ་རྒྱན་དང་བཅས་པ་རྣམ་རྒྱལ་གྱི་བུམ་པའི་སྟེང་དུ་དུང་ཆོས་བཅུད་ཀྱིས་གང་བའི་སྟེང་དུ་རྡོ་རྗེ་གཟུངས་ཐག་དང་བཅས་པ་བཤམས་ལ། བིགྷྣཱནྟ་ཀྲྀ་ཏ་ཀྱིས་བསང༌། སྭ་བྷ་ཝས་སྦྱང༌། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་བུམ་པ་མཚན་ཉིད་དང་ལྡན་པ་ཇི་ལྟར་བཤམས་པ་ལྟར་བསྐྱེད་པའི་ནང་དུ་སོ་སོའི་གདན་གྱི་སྟེང་དུ་ཨཱ་ལི་ཕྲག་གཉིས་ལས་ཟླ་བ།
ཀཱ་ལི་ཕྲག་གཉིས་ལས་ཉི་མ། བར་དུ་ས་བོན་ལས་ཕྱག་མཚན་ས་བོན་གྱིས་མཚན་པ། དེ་དག་གཅིག་ཏུ་འདྲེས་པ་ལས་བུམ་པ་རེ་རེར་ལྷ་རེ་རེ་འམ། གཙོ་མོ་ལ་འཁོར་གཞན་གྱིས་བསྐོར་བ་དང༌། ཕྱོགས་བཞིའི་བུམ་པར་རིགས་བཞི་དང༌། ལས་ཐམས་ཅད་པར་བགེགས་མཐར་བྱེད་དམ། དབང་གི་བུམ་པར་དཀྱིལ་འཁོར་གྱི་ལྷ་བཅུ་བདུན་དང༌། ལས་ཐམས་ཅད་པར་བགེགས་མཐར་བྱེད་བསྐྱེད་དེ། དཀྱིལ་འཁོར་གྱི་ལྷ་རྣམས་ནི་སྒྲུབ་ཐབས་དང་མཐུན་ལ། བགེགས་མཐར་བྱེད་ནི་སློབ་མ་ཡོངས་གཟུང་གི་སྐབས་ལྟར་རོ། །
དེ་རྣམས་ཡན་ལག་བཞི་རྫོགས་སུ་བྱས་པའི་རྗེས་ལ་མཆོད་ཅིང་བསྟོད་ནས། རང་གི་སྙིང་ག་ནས་འཕྲོས་པའི་སྔགས་ཀྱི་ཕྲེང་བས་ལྷ་རྣམས་ཀྱི་རྒྱུད་བསྐུལ་བས་སོ་སོའི་ཐུགས་ཀ་ནས་ཡེ་ཤེས་ཀྱི་བདུད་རྩིའི་རྒྱུན་བབས་པས་བུམ་པ་གང་བར་བསམ་ཞིང༌། སྒྲུབ་ཐབས་དང༌། སློབ་མ་ཡོངས་སུ་གཟུང་བའི་སྐབས་ལྟར་སྔགས་རྣམས་ཇི་ལྟར་ནུས་པ་བཟླའོ། ། སླར་ཡང་མཆོད་ཅིང་བསྟོད་ལ། དུང་ཆོས་ཀྱི་ཆུ་བུམ་པ་རྣམས་སུ་བླུགས་པས་ལྷ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་ཆུར་བལྟའོ། ། བུམ་པ་སྟ་གོན་ནོ། ། དེ་ནས་ཚོགས་ཀྱི་ཡོ་བྱད་བྱིན་གྱིས་བརླབས་པས་ཕྱི་ནང་གི་ལྷ་རྣམས་མཆོད་ནས། ལྷག་གཏོར་གྱི་བར་བྱས་ལ། འདས་པའི་གཏོར་མ་བསྲུང་བའི་ཕྱིར་བཞག་ཅིང༌།
གཞན་རྣམས་གཏང་ངོ༌། ། དེ་ནས་གསང་བའི་རྫས་རྣམས་བསྒྲིགས་ནས་སློབ་མ་རྣམས་ཁྲུས་བྱས་ཏེ། བླ་མ་དང་དཀྱིལ་འཁོར་ལ་ཕྱག་འཚལ་ནས་འཁོད་པ་ལ། འཁོར་བ་སྡུག་བསྔལ་གྱི་རྒྱ་མཚོ་ལས་བདག་ཉིད་བརྒལ་ཞིང་གཞན་ཡང་བསྒྲལ་ནས་བླ་ན་མེད་པའི་བྱང་ཆུབ་ལ་གནས་པར་བྱ་བའི་ཕྱིར། དབང་བསྐུར་བ་ཞུའོ་སྙམ་པའི་འདུན་པ་བསྐྱེད་ཅིང༌། མཎྜལ་འབུལ་དུ་བཅུག་ལ། མེ་ཏོག་དང༌། བཅས་པའི་ཐལ་མོ་སྦྱར་ཏེ། དགའ་ཆེན་ཁྱོད་ལ་བདག་དགའ་འོ། ། སློབ་དཔོན་ཁྱོད་ནི་དགོངས་སུ་གསོལ། །
བྱང་ཆུབ་ཆེན་པོའི་ཚུལ་བསྟན་པའི། ། མགོན་པོ་ཆེན་པོ་བདག་ལ་སྩོལ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ནི་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ནི་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོ་བདག་ནི་གཞུག་ཏུ་གསོལ། ། ཞེས་ལན་གསུམ་དུ་གསོལ་བ་འདེབས་སུ་གཞུག་གོ ། དེ་ནས་རང་གི་སྙིང་ག་ནས་སྤྲོས་པའི་འོད་ཀྱིས་སློབ་མ་རྣམས་རང་གི་ཞལ་གྱི་སྒོར་བཅུག
སྙིང་གའི་ཏཱྃ་གིས་སྡིག་པ་སྦྱངས་ནས་མཁར་བབ་པ་སྒྲོལ་མར་བསྐྱེད་ལ། ཡེ་ཤེས་པ་བསྟིམ་ཞིང༌། དབང་བསྐུར་ནས་དོན་ཡོད་གྲུབ་པས་དབུར་བརྒྱན་པ་སྤྲོས་ནས་རང་གི་གནས་སུ་འཁོད་པ་ལ། བླ་མས་གསོལ་བ་བཏབ་པའི་ལན་གདབ་པའི་ཕྱིར། བུ་ཚུར་ཐེག་པ་ཆེན་པོ་ཡི། ། གསང་སྔགས་ཚུལ་བཞིན་སྤྱོད་པ་ནི། ། ཁྱོད་ལ་ཡང་དག་བསྟན་པར་བྱ། ། ཁྱོད་ནི་ཚུལ་ཆེན་སྣོད་ཡིན་ཏེ། ། དུས་གསུམ་འབྱུང་བའི་སངས་རྒྱས་རྣམས། ། སྐུ་གསུང་ཐུགས་ཀྱི་རྡོ་རྗེ་ཅན། །
རྡོ་རྗེ་གསང་སྔགས་འདི་བསྒོམས་པས། ། དཔའ་བོས་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་ཚད་མེད་བརྙེས། ། གསང་སྔགས་སྤྱོད་པ་མཉམ་མེད་དེ། ། ཤཱཀྱ་སེང་གེ་སྐྱོབ་པ་ཡིས། ། བདུད་སྡེ་ཤིན་དུ་མི་བཟད་པ། ། དཔུང་དང་བཅས་པ་རབ་བཅོམ་ནས། ། འཇིག་རྟེན་རྗེས་འཇུག་རྟོགས་པ་ཡིས། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། །
བུ་ཡིས་བློ་གྲོས་འདི་གྱིས་ཤིག ། ཅེས་བརྗོད་པས་གསང་སྔགས་ཀྱི་ཆེ་བ་བརྗོད་ཅིང༌། དེས་བསྒྲུབ་པར་ཁས་བླང་ངོ༌། ། དེ་ནས་སློབ་མ་ལ་རྒྱུན་བཤགས་སྔོན་དུ་འགྲོ་བའི་བྱང་ཆུབ་ཀྱི་སེམས་བསྐྱེད་པའི་ཕྱིར། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། །
རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་དུ་བརྗོད་དུ་གཞུག་གོ ། དེ་ནས་རྡོ་རྗེ་དང་བཅས་པའི་ལག་པ་གཡས་པའི་སྲིན་ལག་གིས་ལས་ཐམས་ཅད་པའི་བུམ་པའི་ཆུ་བླངས་ཏེ། སློབ་མའི་དཔྲལ་བ། མགྲིན་པ།
སྙིང་གར་རེག་ཅིང༌། ཨོཾ་ཨཱཿཧཱུྃ་ཞེས་བརྗོད་པས། ཡི་གེ་དེ་དག་ཏུ་གྱུར་ལ། མས་ཡར་རེག་ཅིང་འབྲུ་གསུམ་བརྗོད་པས། རྡོ་རྗེ་དང༌། པདྨ་དང༌། འཁོར་ལོར་གྱུར་པར་བསམ་མོ། ། ཡང་ཡས་མར་རིམ་པ་བཞིན་རེག་ཅིང་འབྲུ་གསུམ་བརྗོད་པས། ཕྱག་མཚན་དེ་དག་ལ། ཡིག་འབྲུ་དེ་དག་གིས་མཚན་པར་བསམ་པ་ལ།
སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་བྱིན་རླབས་ཞུགས་ནས། བྱིན་གྱིས་བརླབས་པར་བསམ་མོ། ། དེ་དག་ལ་མེ་ཏོག་ལ་སོགས་པ་མཆོད་པ་ལྔས་མཆོད་ནས། དེང་ནས་བཟུང་ནས་བུ་ཁྱོད་ཀྱིས། ། འཁོར་བའི་ཉེས་པས་མི་གོས་པར། ། མཆོད་པ་ཀུན་དང་ལྡན་པར་ནི། ། བུ་ཡིས་བློ་གྲོས་འདི་གྱིས་ཤིག ། ཅེས་བརྗོད་དོ། ། དེ་ནས་ཚོམ་བུ་གཅིག་པའི་མཎྜལ་གྱི་སྟེང་དུ་སོར་བརྒྱད་དམ་བཅུ་གཉིས་ཀྱི་ཚད་དང་ལྡན་པའི་སོ་ཤིང་གསེར་ལས་གྲུབ་པར་བསམས་ལ། ཨོཾ་ཛི་ཧྭ་བཛྲ་སཾ་ཝརྡྷ་ནི་ཞེས་པའི་སྔགས་ཀྱིས་བྱིན་པ།
སློབ་མའི་སོས་བལྡད་དེ་སྡིག་པ་ཐམས་ཅད་སྐྱུགས་པར་བསམས་ལ། མཎྜལ་གྱི་དབུས་སུ་དོར་བའི་རྩེ་མོ་ཤར་དུ་ཕྱོགས་པས་ཞི་བ་དང༌། བྱང་དུ་རྒྱས་པ་དང༌། ནུབ་ཏུ་དབང་དང༌། ལྷོར་དྲག་པོ་དང༌། སྟེང་དུ་མཁའ་ལ་སྤྱོད་པ་དང༌། འོག་ཏུ་རིན་པོ་ཆེའི་གཏེར་དང༌། མཚམས་རྣམས་སུ་ཕྱོགས་པས་དངོས་གྲུབ་ཕྲ་མོ་རྣམས་འགྲུབ་པར་ལུང་བསྟན་ནོ། ། དེ་ནས་ཨོཾ་ཧྲཱིཿབི་ཤུདྡྷ་སྶརྦ་དྷརྨཱཿསརྦ་པཱ་པཾ་ནི་ཙ་སཾ་ཤོ་དྷ་ཡ་སརྦ་བི་ཀལྤ་ཨ་པ་ན་ཡ་ཧཱུྃ་ཕཊ་ཀྱི་སྔགས་ཀྱིས་ལས་ཐམས་ཅད་པའི་ཆུ་བླུད་པས་སྡིག་པ་དང༌། དྲི་མ་ཐམས་ཅད་སྦྱང་ངོ༌། །
དེ་ནས་སྐུད་པ་དམར་པོའམ་སེར་པོ་ལུས་ཚད་དང་མཉམ་པ་སུམ་བལྟབ་ཏུ་བཀལ་ཞིང་རྡོ་རྗེའི་མདུད་པ་གསུམ་བྱས་པ་ཧཱུྃ་ལས་རྡོ་རྗེའི་སྲད་བུར་བྱིན་གྱིས་བརླབས་པ་ལ་ཡེ་ཤེས་ཀྱི་སྐུད་པ་སྤྱན་དྲངས་པ་བསྟིམ་ལ། ཡི་གེ་བཅུ་པས་བསྔགས་པ་སློབ་མ་སྐྱེས་པ་རྣམས་ཀྱི་དཔུང་པ་གཡོན་པ་དང༌། བུད་མེད་ཀྱི་གཡས་པར་ཡི་གེ་བརྒྱ་པ་བརྗོད་ཅིང་བཅིངས་པས་བསྲུངས་ནས། ལག་པ་གཡས་པར་ཀུ་ཤའི་ཆུན་པོ་ཆུང་བ་དྷཱིཿདང༌། གཡོན་པར་ཆེ་བ་ཧཿཞེས་བརྗོད་ནས་བྱིན་ལ། འཇིག་རྟེན་དུ་ནི་ཀུན་མཁྱེན་རྣམས། ། ཨུ་དུམ་ཝཱ་རའི་མེ་ཏོག་བཞིན། ། བརྒྱ་ལམ་དུ་ནི་རེས་འགའ་ཞིག ། འབྱུང་འགྱུར་ཡང་ན་མི་འབྱུང་སྲིད། ། གསང་སྔགས་སྤྱོད་པའི་ཚུལ་འབྱུང་བ། །
དེ་བས་ཀྱང་ནི་དཀོན་པ་སྟེ། ། གང་གིས་སེམས་ཅན་མཉམ་མེད་དོན། ། མྱ་ངན་མི་འདའ་བྱེད་པར་ནུས། ། བསྐལ་པ་བྱེ་བ་དུ་མ་རུ། ། ཆོས་ཀྱི་འཁོར་ལོ་བསྐོར་བ་དང༌། ། འགྲོ་དོན་མཉམ་མེད་བྱེད་པར་འགྱུར། ། གཞན་ཡང་ཐེག་པ་ཆེན་པོ་ཡི། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་དེར་ནི་དོང་བས་ན། ། ཐམས་ཅད་མཁྱེན་པའི་འབྲས་ཐོབ་པར། །
རྫོགས་པའི་སངས་རྒྱས་ཉིད་དུ་འགྱུར། ། དེས་ན་བུ་ཡིས་བརྩོན་པར་གྱིས། ། ཞེས་བརྗོད་ཅིང་དོན་བཤད་དེ། སྤྲོ་བ་བརྟན་པོར་བྱའོ། ། དེ་ནས་ཀུ་ཤ་ཆུང་བ་སྔས་དང༌། ཆེ་བ་སྟན་དུ་བཅུག་ལ། མགོ་བྱང་ངམ་ཤར་དུ་བསྟན་ནས་གཞོགས་གཡས་པ་འོག་ཏུ་བཅུག་སྟེ། ཨོཾ་ཨ་མྲྀ་ཏེ་ཧཱུྃ་ཕཊ་ཅེས་ཟློས་བཞིན་པས་ལྷ་དང་བླ་མ་ཡིད་ལ་བྱེད་ཅིང་ཉོལ་ལ། རྨི་ལམ་དུ་མཐོང་བ་རྣམས་ནང་པར་ང་ལ་སྨྲོས་ཤིག ཅེས་བསྒོས་ནས་སོ་སོའི་གནས་སུ་གཏོང་ངོ༌། །
ནང་པར་རྨི་ལམ་བཤད་པའི་ཚེ་མི་དགེ་བ་མཐོང་ན་ཆོས་ཐམས་ཅད་སྟོང་པ་ཉིད་ཡིད་ལ་བྱེད་པ་དང༌། སངས་རྒྱས་སྤྱན་གྱི་བསྒོམ་པ་དང༌། བཟླས་པས་ཞི་བར་བྱའོ། ། དགེ་བར་མཐོང་ན་སྤྲོ་བ་བསྐྱེད་དོ། ། དེ་ནས་བླ་མས་མེ་ཏོག་ཚོམ་བུའི་དཀྱིལ་འཁོར་ལ་མཆོད་ཅིང་བསྟོད་ནས། ཨོཾ་བཛྲོ་ཏིཥྛའི་སྔགས་དང༌། ཕྱག་རྒྱས་ནམ་མཁའ་ལ་བཏེག་ལ། མཆོད་ཅིང་བསྟོད་ནས། སློབ་མའི་བྱ་བ་མ་རྫོགས་ཀྱི་བར་དུ་བཞུགས་སུ་གསོལ་ལོ། ། མེ་ཏོག་ཚོམ་བུ་ལ་སོགས་པ་ལས་ཀྱི་རྗེས་རྣམས་བསྡུས་ནས།
གཏོར་མའི་མགྲོན་རྣམས་གཤེགས་སུ་གསོལ་ལ། གཏོར་མའང་གཏང་ངོ༌། ། ནམ་མཁའ་ལ་བཏེག་པའི་ལྷ་མཆོད་པའི་ཕྱིར། མཆོད་པ་གསར་པ་བཤམས་ལ། རང་ཉིད་ཉལ་བའི་རྣལ་འབྱོར་དང་ལྡན་པས་ཉལ་བར་བྱའོ། ། སྟ་གོན་གྱི་ཆོ་གའོ།། །། དེ་ནས་ནང་པར་ལྡང་བའི་རྣལ་འབྱོར་གྱིས་ལངས་ལ། དག་པ་གསུམ་དྲན་པར་བྱས་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། ཨོཾ་བཛྲ་ཤུདྡྷཿསརྦ་དྷརྨ་བཛྲ་ཤུདྡྷོ྅་ཧཾ།
ཨོཾ་ཡོ་ག་ཤུདྡྷ་སྶརྦ་དྷརྨ་ཡོ་ག་ཤུདྡྷོ྅་ཧཾ། ཞེས་བརྗོད་དོ། ། དེ་ནས་དཀྱིལ་འཁོར་གྱི་གཞི་བ་བྱུང་དང༌། དྲི་བཟང་གིས་ལེགས་པར་བྱུགས་ལ། ཆ་ཆེན་བཅུ་དྲུག་སྒོ་རྐྱང་པ། པདྨ་འདབ་བརྒྱད་དང༌། ལྷ་སྣམ་སྟེ། འཕར་མ་གཉིས་དང་ལྡན་པའི་རྐྱང་པ་དང༌། བསྐོར་བའི་ལས་ཀྱི་ཐིག་གདབ་པར་བྱ་སྟེ། མཐོང་བ་བརྒྱུད་པ་ལས་ཤེས་པར་བྱའོ། །
དེའི་སྟེང་དུ་དྲང་བར་བདེ་ཞིང་མདོག་ཕུན་སུམ་ཚོགས་པའི་རྡུལ་ཚོན་བདུད་རྩིའི་རི་ལུས་སྦགས་པ། ལྗང་གུ་ལ་ཨཿབྲིས་པ་དབུས་དང༌། དཀར་པོ་ལ་ཨོཾ་བྲིས་པ་ཤར་དང༌། སེར་པོ་ལ་ཏྲཱཾ་བྲིས་པ་ལྷོ་དང༌། དམར་པོ་ལ་ཧྲཱིཿབྲིས་པ་ནུབ་དང༌། སྔོན་པོ་ལ་ཧཱུྃ་བྲིས་པ་བྱང་དུ་བཀོད་པའི་སྟེང་དུ་སྲིན་བལ་ལ་སོགས་པ་ལས་བྱས་པའི་སྲད་བུ་སྦོམ་ཕྲ་དང༌། རིང་ཐུང་དང༌། འཇུར་མདུད་མེད་པ་ལྔ་སྒྲིལ་དུ་བཀལ་བ་དཀྱིལ་འཁོར་གྱི་ཉིས་འགྱུར་གྱི་ཚད་དང་མཉམ་པ་རྣམས་ཚོན་སྣ་ལྔས་བསྒྱུར་ལ་གཞག་གོ ། དེའི་མདུན་དུ་མཆོད་པ་དང༌། གཏོར་མ་བཤམས་པ་ལ་ཕྱོགས་པས་སློབ་དཔོན་ཤར་དུ་འདུག་ལ།
སྒྲོལ་མའི་རྣལ་འབྱོར་རྫོགས་པར་བསྒོམས་ཏེ། ཐིག་ཚོན་རྣམས་བིགྷྣཱནྟ་ཀྲྀ་ཏ་ཀྱིས་བསང༌། སྭ་བྷཱ་ཝས་སྦྱངས་པའི་ངང་ལས་ས་བོན་སོ་སོ་ལས་རིགས་ལྔ་ཡུམ་ལྔ་དང་བཅས་པ་བསྐྱེད། ཡེ་ཤེས་པ་གཞུག དབང་བསྐུར། རྡོ་རྗེ་སེམས་དཔས་དབུར་བརྒྱན་པ་ལ་ཕྱི་ནང་གིས་མཆོད། དོན་ཡོད་རྒྱལ་པོ་རྫོགས་སངས་རྒྱས། ། ལ་སོགས་པས་བསྟོད། དེ་དག་སྙོམས་པར་ཞུགས་པ་ལས་བྱུང་བའི་ཐིག་ཚོན་དུ་གྱུར་པར་བསམ་ཞིང༌། ཨོཾ་བཛྲ་ས་མ་ཡ་སཱུ་ཏྲཾ་མ་ཏི་ཀྲ་མ་ཧཱུྃ།
ཞེས་བརྗོད་དོ། ། དེ་ནས་སློབ་དཔོན་གྱིས་དཀྱིལ་འཁོར་གྱི་ཤར་དུ་བལྟས་ཏེ་ལངས་ལ། ཐིག་སྐུད་རྣམས་བླངས་ཏེ་གཡས་པའི་མཐེབ་སྲིན་གྱིས་ཐིག་སྣ་འཛིན་ལ་བགེགས་མཐར་བྱེད་ཀྱི་ང་རྒྱལ་འཛིན་པ་ལ་རིམ་པས་གཏད་དེ། གཉིས་ཆར་གྱིས་ཛཿཛཿཛཿ ཞེས་བརྗོད་དོ། ། དེ་ནས། ཕན་ཚུན་རྗེས་སུ་རྟོགས་པ་སྟེ། ། ཆོས་ཀུན་ཕན་ཚུན་རྗེས་སུ་འགྲོ། ། ཆོས་རྣམས་ཐམས་ཅད་ཤིན་ཏུ་ཡང༌། ། ཀུན་ཏུ་འགྲོ་བར་ཆོས་ཀུན་བརྗོད། །
ཅེས་བརྗོད་ཅིང་ལྔ་ཀ་ལྷན་ཅིག་ཏུ་བསྒྲིལ་ནས་རྡོ་རྗེ་ལ་དཀྲིས་ཏེ། ནང་མཆོད་ཀྱིས་གཏོར་རོ། ། དེ་ནས་སློབ་དཔོན་ཤར་བལྟས་སློབ་མ་ནུབ། ། ཚངས་ཐིག་དང་པོ་གདབ་པར་བྱ། ། སློབ་དཔོན་ལྷོར་འདུག་སློབ་མ་བྱང༌། ། གཉིས་པ་ཡང་ནི་གདབ་པར་བྱ། ། མེ་ཡི་ཕྱོགས་སུ་གནས་པ་ཡིས། ། བྱང་བལྟས་ཤར་གྱི་ཐིག་གདབ་བྱ། ། རླུང་གནས་ལྷོར་བལྟས་ནུབ་ཐིག་གདབ། ། དེ་ཉིད་ལས་ནི་བྱང་ངོས་གདབ། །
མེར་གནས་ལྷོ་ཕྱོགས་ཐིག་བྱ་ཞིང༌། ། དེ་ནས་རླུང་གི་ཕྱོགས་སུ་བྱ། ། བདེན་བྲལ་གནས་པས་དབང་ལྡན་པར། ། རིམ་པས་ཇི་བཞིན་གདབ་པར་བྱ། ། དེའི་ཚེ། ནམ་མཁའ་གང་བའི་སངས་རྒྱས་རྣམས། ། འགྲོ་དོན་མཛད་དུས་འདི་ལགས་པས། ། ཁྱེད་རྣམས་འདིར་ནི་གཤེགས་གསོལ་བར། ། ཐིག་སྐུད་སྒྲ་ཡིས་བསྐུལ་བར་བགྱི། ། ཞེས་པ་དང༌།
ཨོཾ་བཛྲ་ས་མ་ཡ་སཱུ་ཏྲཾ་མ་ཏི་ཀྲ་མ་ཧཱུྃ། ཞེས་བརྗོད་ཅིང༌། ཐིག་ཆེན་བརྒྱད། འོག་དང་སྟེང་ཆ་གཉིས་སུ་བཏབ་པས་གཞལ་ཡས་ཁང་གི་རྣམ་པར་གྲུབ་པར་བལྟས་ནས། ཤར་ནུབ་ཏུ་གནས་པས་རྡོ་རྗེ་ལ་ཐིག་སྐུད་དཀྲིས་པ་ལ་བདུད་རྩི་གཏོར་ནས། ཨོཾ་བཛྲ་བེ་གེ་ཀྲ་མ་ཧོ། ཞེས་ཕྱག་རྒྱ་དང་བཅས་པས་ཡེ་ཤེས་ཀྱི་ཐིག་རྣམས་ནམ་མཁའ་ལ་བཏེག་ནས་རྡོ་རྗེ་དྲིལ་བུ་དཀུར་འཛིན་པས་དཀྱིལ་འཁོར་གྱི་དབུས་སུ་སོང་ལ། འགྱིང་བ་དང་བཅས་པས་ཕྱོགས་བཞིར་མིག་ཤིན་ཏུ་གདངས་བས་བལྟ་ཞིང༌། ཧི་ཞེས་བརྗོད་པས་སྒོ་བཞི་བྱེ་བར་བསམ་མོ། ། དེ་ནས་སློབ་དཔོན་དབུས་ནས་ཤར་དུ་བལྟས་ཏེ།
ཨོཾ་བཛྲ་ས་མ་ཡ་ཙི་ཏྲ་མ་ཏི་ཀྲ་མ་ཧཱུྃ་གིས་རྡུལ་ཚོན་རྣམས་བསྔགས་ནས་གཡོན་པའི་རྡོ་རྗེ་ཁུ་ཚུར་གྱིས་དབང་ལྡན་གྱི་རྩིག་པའི་ནང་ནས་རིམ་པ་བཞིན་ལྗང་གུ། དཀར་པོ། སེར་པོ། དམར་པོ། སྔོན་པོ་རྣམས་སྒོ་ལོགས་ཀྱི་ཚད་དང་མཉམ་པ། སྦོམ་ཕྲ་དང༌། འདྲེས་པ་དང༌། བར་ཆད་ལ་སོགས་པའི་ཉེས་པ་དང་བྲལ་པ་གཡས་སྐོར་དུ་བྲི་ཞིང༌། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རབ་གྲོལ་བྱེད། །
བཅོམ་ལྡན་འདས་མ་སྒྲོལ་མ་ཡི། ། དཀྱིལ་འཁོར་དམ་པ་བྲི་བར་བྱ། ། ཞེས་པ་དང༌། གོང་གི་སྔགས་བརྗོད་ཅིང་བྲིས་ལ། རིགས་ལྔའི་ངོ་བོར་བལྟས་ནས་མཆོད་དེ། ཀ་པཱ་ལས་ཁ་བཅད་པའི་སྟེང་དུ་ཐིག་སྐུད་ཀྱིས་དཀྲིས་པའི་རྡོ་རྗེ་བཞག་ལ། ཧཱུྃ་གི་སྔགས་ཀྱིས་དབུས་ཀྱི་ཕུར་བུ་ཕྱུང་བའི་བུ་གར་སྔར་གྱི་རིམ་པས་རྡུལ་ཚོན་རྣམས་ཀྱིས་དགང་ངོ༌། ། དེ་ནས་དཀྱིལ་འཁོར་གྱི་དབུས་པདྨ་འདབ་མ་བརྒྱད་པའི་ལྟེ་བ་སེར་པོ། འདབ་མ་མཛེས་ཚོན། མུ་ཁྱུད་དམར་པོ་ལ་རལ་གྲིའི་ཕྲེང་བ་བཀོད་པ།
ལྷ་སྣམ་དམར་པོ། སྒོ་བཞི་ཤར་དཀར། ལྷོ་སེར། ནུབ་དམར། བྱང་སྔོན་པོ། གྲྭ་བཞིར་བུམ་པ་གཉིས་གཉིས་ཏེ་བུམ་པ་བརྒྱད། རྟ་བབས་དང༌། འདོད་ཡོན་དང༌། ཕ་གུ་དང༌། དྲྭ་བ་དྲྭ་ཕྱེད་དང༌།
མདའ་ཡབ་ལ་སོགས་པ་རྣམས་དཀྱིལ་འཁོར་སྤྱི་དང་མཐུན་པར་བྱས་པ་ལ་མཚན་མ་དགོད་པ་ནི། དབུས་སུ་ཨུཏྤ་ལ་ལྗང་གུ་ལ་གནས་པའི་སྣ་ཚོགས་རྡོ་རྗེ་ཤར་དང༌། ཤར་ལྷོར་འཁོར་ལོ། ལྷོ་དང༌། ལྷོ་ནུབ་ཏུ་རིན་པོ་ཆེ། ནུབ་དང༌། ནུབ་བྱང་དུ་པདྨ། བྱང་དང༌། བྱང་ཤར་དུ་རྡོ་རྗེ་དང༌། ལྷ་སྣམ་གྱི་ཤར་ལྷོར་སྤོས་ཁང༌།
ལྷོ་ནུབ་ཏུ་མེ་ཏོག ནུབ་བྱང་དུ་མར་མེ། བྱང་ཤར་དུ་དྲིའི་དུང་ཆོས། ཤར་སྒོར་ལྕགས་ཀྱུ། ལྷོ་སྒོར་ཞགས་པ། ནུབ་སྒོར་ལྕགས་སྒྲོག བྱང་སྒོར་དྲིལ་བུ་རྣམས་སོ་སོའི་ཁ་དོག་དང་མཐུན་པར་དགོད་དོ། ། རྟ་བབས་ཀྱི་གཞི་སྣ་ཚོགས་རྡོ་རྗེ། གཞལ་ཡས་ཁང་གི་གཞི་ཉི་མའི་དཀྱིལ་འཁོར་ལྗང་གུ། པདྨའི་འདབ་མ་མཛེས་ཚོན།
དེའི་ཕྱི་རོལ་དུ་མུ་ཁྱུད་ལ་ཕྱོགས་སྐྱོང་བ་རྣམས་དང༌། རྒྱལ་པོ་ཆེན་པོ་བཞིའི་མཚན་མ་རྣམས་སོ་སོའི་ཐད་སོར་བཀོད་པའི་ཕྱི་རོལ་དུ་རྡོ་རྗེའི་ཕྲེང་བ་དང༌། མེའི་ཁོར་ཡུག་བྲིའོ། ། དེའི་ཕྱི་རོལ་དུ་མཆོད་པ་དང༌། གཏོར་མ་རྣམས་ཀྱིས་བསྐོར་ཞིང༌། བླ་རེ་དང༌། རྒྱལ་མཚན་དང༌། བ་དན་ལ་སོགས་པས་དཀྱིལ་འཁོར་གྱི་གནས་ཉེ་བར་བརྒྱན་ཞིང་མཛེས་པར་བྱའོ། ། དེ་ནས་ཕྱི་དྲོའི་དུས་ཀྱི་ཚེ། སློབ་དཔོན་སྒྲུབ་པའི་གྲོགས་དང་བཅས་པ་འཁོད་དེ།
སྔོན་འགྲོའི་གཏོར་མ་བཏང་བ་ནས་མཆོད་པ་བྱིན་གྱིས་བརླབ་པའི་བར་སྟ་གོན་ལྟར་བྱའོ། ། དེ་ནས་ལས་ཐམས་ཅད་པའི་ཆུའམ་ནང་མཆོད་ཀྱིས་དཀྱིལ་འཁོར་ལ་གཏོར་ཞིང༌། བགེགས་མཐར་བྱེད་ཀྱི་སྔགས་ཀྱིས་བསང༌། སྭ་བྷཱ་ཝས་སྟོང་པར་སྦྱང༌། སྟོང་པའི་ངང་ལས་རྟེན་དང་བརྟེན་པར་བཅས་པའི་དཀྱིལ་འཁོར་སྒྲུབ་ཐབས་ལྟར་བསྐྱེད་ཅིང༌། ཁོར་ཡུག་ལ་ཕྱོགས་སྐྱོང་བཅུ་དང༌། རྒྱལ་པོ་ཆེན་པོ་བཞི་བསྐྱེད་ལ་བདག་གིས་བསྒོམས་པའི་དཀྱིལ་འཁོར་དང་ཡང་གཉིས་སུ་མེད་པར་བསྲེས་ནས། སྐུ་གསུང་ཐུགས་བྱིན་གྱིས་བརླབས་ལ་སྟ་གོན་གྱི་དཀྱིལ་འཁོར་ནམ་མཁར་བཞུགས་པ་ལ་མཆོད་ནས་བསྟིམ་མོ། ། སླར་ཡང་ཡེ་ཤེས་པ་གཞུག་པ་དང༌། དབང་བསྐུར་ནས་རིགས་བདག་གི་རྒྱས་གདབ་པ་སྒྲུབ་ཐབས་ལྟར་བྱས་ལ།
སོ་སོའི་སྔགས་ལན་བདུན་བདུན་བརྗོད་པས་བྱིན་གྱིས་བརླབ་བོ། ། དེ་ནས་བདག་ཉིད་གཙོ་མོའི་ཐུགས་ཀ་ནས་སྒྲོལ་མ་ཉིད་དམ། དོན་ཡོད་གྲུབ་པའི་ང་རྒྱལ་གྱིས་བྱེ་ནས་ཤར་དུ་གནས་པས་དཀྱིལ་འཁོར་ལ་མཆོད་པ་དང༌། བསྟོད་པ་དང༌། གཏོར་མའི་བར་སྟ་གོན་གྱི་སྐབས་ལྟར་བྱས་ནས། དཀྱིལ་འཁོར་བལྟ་བར་མི་དབང་བའི་འབྱུང་པོ་རྣམས་ལ་དཀྱིལ་འཁོར་གྱི་ཁང་པའི་ཕྱི་རོལ་དུ་གཏོར་མ་བཤམས་ལ་རྡོ་རྗེ་གནོད་སྦྱིན་ལ་སོགས་པའི་སྔགས་དང༌། ཕྱག་རྒྱས་བྱིན་གྱིས་བརླབས་ལ། ཕྱི་རོལ་པའི་འབྱུང་པོ་རྣམས་ལ་བྱིན་པར་བསམ་ཞིང༌། ཨོཾ་དེ་ཝ། ནཱ་ག
ཡཀྵ། གནྡྷརྦྷ། ཨ་སུ་ར། ག་རུ་ཌ། ཀིནྣ་ར། མ་ཧོ་ར་ག མ་ནུ་ཥྱ། ཨ་མ་ནུ་ཥྱ། སརྦ་བྷཱུ་ཏེ་བྷྱོ་ན་མཿ སརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ
སརྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲིཧྣེ་དཾ་བ་ལིཾ་ཏེ་སྭཱ་ཧཱ། ཞེས་གསུམ་མམ་བདུན་གྱིས་ཕུལ་ལ། དཀྱིལ་འཁོར་ཆེན་པོ་བལྟ་བར་མི་དབང་བའི་འབྱུང་པོའི་ཚོགས་ཐམས་ཅད་གཏོར་མ་འདིས་ཚིམ་པར་གྱིས་ལ། སའི་ཕྱོགས་འདིར་མ་གནས་པར་དེངས་ཤིག ཅེས་བརྗོད་ལ་རོལ་མོའི་སྒྲ་དང་བཅས་པས་གཏོར་མ་གཏང་ངོ༌།། །། དེ་ནས་དཀྱིལ་འཁོར་གྱི་དྲུང་ཤར་ཕྱོགས་སུ་འདུག་ནས། ཏིང་ངེ་འཛིན་གྱིས་སྒོ་བཞི་ཕྱེ་བར་བསམས་ལ། ཨོཾ་བཛྲ་དྷ་རོདྒྷ་ཊ་ཡ་བཛྲ་ས་མ་ཡ་སྭཱ་ཧཱ། ཞེས་བརྗོད་ནས། དབང་བསྐུར་བའི་ཆོ་ག་རྣམས་གཙོ་མོས་མཛད་ཅིང༌།
དབང་རྫས་གཏོད་པ་ལ་སོགས་པའི་ལས་རྣམས་དེའི་ཐུགས་ཀ་ནས་སྤྲུལ་པའི་བགེགས་མཐར་བྱེད་ཀྱིས་མཛད་པར་བསམ་ཞིང༌། སློབ་མ་ལ་ཇི་ཙམ་དབང་བསྐུར་བ་རྣམས་རང་གིས་བླང་བར་བྱའོ། ། བདག་ཉིད་འཇུག་པའོ།། །། དེ་ནས་སློབ་མ་ཐོགས་པ་མེད་པར་འཇུག་པར་བྱ་བའི་ཕྱིར་རྡོ་རྗེ་དྲིལ་བུ་འཛིན་པས། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་དུ་བྱུང༌། ། དེ་བཞིན་ཉིད་ལས་ངེས་པར་བྱུང༌། ། བདེན་པ་དེ་ཡིས་དཀྱིལ་འཁོར་དུ། །
གཟུགས་བརྙན་གསལ་བར་སློབ་མ་ནི། ། ཀུན་གྱིས་དྲི་མེད་མཐོང་བར་ཤོག ། ཅེས་ལན་གསུམ་བརྗོད་དོ། ། དེ་ནས་ཚོགས་ཀྱི་ཡོ་བྱད་ཀྱིས་ཕྱི་ནང་གི་ལྷ་རྣམས་མཆོད་པ་ལྷག་གཏོར་གྱི་བར་བྱས་ནས། གསང་བའི་རྫས་རྣམས་བསྒྲིབ་པ་དང༌། དཀྱིལ་འཁོར་ཡོལ་བས་བཅད་ནས་སློབ་མ་རྣམས་ཁྲུས་བྱས་ཏེ་ཕྱག་འཚལ་ནས་རིམ་པས་འཁོད་པས་དབང་གི་དོན་དུ་མཎྜལ་ཕུལ་ནས། སྟ་གོན་གྱི་སྐབས་ལྟར། དགའ་ཆེན་ཁྱོད་ལ་བདག་དགའ་འོ། ། ཞེས་བྱ་བ་ལ་སོགས་པས་གསོལ་བ་ལན་གསུམ་བཏབ་ལ། ཨོཾ་ཨ་ཁཾ་ཝཱི་ར་ཧཱུྃ་གིས་གདོང་གཡོགས་བཅིང་ཞིང༌།
མེ་ཏོག་གི་ཕྲེང་བ་གཏད་ལ། བིགྷྣཱན་ཏ་ཀྲྀ་ཏ་ཀྱི་སྔགས་དང་ལས་ཐམས་ཅད་པའི་བུམ་པའི་ཆུས་བསངས་ནས། ཨོཾ་ཨཱཿཧཱུྃ་གིས་བདུད་རྩི་འཐུང་དུ་བཅུག་པས་བྱིན་གྱིས་བརླབས་ལ། སྐད་ཅིག་གིས་བགེགས་མཐར་བྱེད་དུ་བསྐྱེད་དོ། ། དེའི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་བསྒོམས་ལ། བླ་མས་རྡོ་རྗེ་སྙིང་གར་བཞག་ཅིང༌། གཉིས་ཀས། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་བརྗོད་ལ། སློབ་དཔོན་གྱིས།
སུ་ར་ཏི་ས་མ་ཡ་ཧོ། སིདྡྷི་བཛྲ་ཡ་ཐཱ་སུ་ཁཾ། ཞེས་པས་བྱིན་གྱིས་བརླབས་ནས། སྤྱི་བོར་རྡོ་རྗེ་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་དང༌། དཔའ་བོ་དང༌། རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཧཱུྃ་ཞེས་པས་གསང་བར་གདམས་ནས།
དཀྱིལ་འཁོར་གྱི་སྒོ་མ་བཞིའི་ཐུགས་ཀ་ནས་རང་དང་འདྲ་བའི་ཕོ་ཉ་སྤྲོས་པས་སློབ་མ་རྣམས་དཀྱིལ་འཁོར་གྱི་ནང་དུ་ཞུགས་པར་བསམ་ཞིང༌། ཛཿཧཱུྃ་བྃ་ཧོཿ ཞེས་བརྗོད་ནས་ལས་ཀྱི་རྡོ་རྗེས་སློབ་མ་ཁྲིད་ནས་བླ་མ་དང༌། དཀྱིལ་འཁོར་ལ་ལན་གསུམ་བསྐོར་བའམ། བསྐོར་བར་མོས་ལ། ཧ་ཧ་ཧེ་ཧེ། ཞེས་བརྗོད་ཅིང༌། ཡོལ་བའི་ནང་དུ་གཞུག་གོ ། དེ་ནས་སློབ་མ་རྣམས་ཀྱིས་དཔྲལ་བར་ཐལ་མོ་སྦྱར་ནས། ན་མསྟེ་ཧཱུྃ་གིས་དཀྱིལ་འཁོར་གྱི་ལྷའི་སྐུ་དང༌།
མགྲིན་པར་ཐལ་མོ་སྦྱར་ནས་ན་མོ་མི་ཧཱུྃ་གི་གསུང་དང༌། སྙིང་གར་ཐལ་མོ་སྦྱར་ནས་ན་མོ་ནཱ་མ་ཧཱུྃ་གིས་ཐུགས་ལ་ཕྱག་འཚལ་དུ་གཞུག་གོ ། དེ་ནས་དཀོན་མཆོག་གསུམ་ལ་བདག་སྐྱབས་མཆི། ། ལ་སོགས་པས་རྒྱུན་བཤགས་སྔོན་དུ་འགྲོ་བའི་བྱང་ཆུབ་ཀྱི་སེམས་བསྐྱེད་པ་ལན་གསུམ་བྱེད་དུ་བཅུག་ནས་སྨོན་པ་དང༌། འཇུག་པའི་བྱང་ཆུབ་ཀྱི་སེམས་བརྟན་པའི་གསང་སྔགས་ཀྱི་རིགས་ལྔའི་དམ་ཚིག་དང་སྡོམ་པའི་ཡན་ལག་ཐམས་ཅད་གཟུང་བའི་བསམ་པས། སྲས་བཅས་སངས་རྒྱས་ཐམས་ཅད་དང༌། ། དཔའ་བོ་རྣལ་འབྱོར་མ་རྣམས་ཀུན། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བ་ནི། ། དུས་འདི་ནས་ནི་བཟུང་ནས་ནི། །
བྱང་ཆུབ་སྙིང་པོར་མཆིས་ཀྱི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བདག་གིས་གཟུང༌། ། སངས་རྒྱས་ཆོས་དང་དགེ་འདུན་ཏེ། །
བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བདག་གིས་གཟུང༌། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་རྣལ་འབྱོར་གྱི། ། དམ་ཚིག་ཡིད་དུ་འོང་བ་ལ། ། ཉིན་རེ་ཞིང་ནི་དུས་དྲུག་དུ། །
ཟང་ཟིང་མི་འཇིགས་དམ་ཆོས་དང༌། ། བྱམས་པ་རིན་ཆེན་རིགས་མཆོག་གི ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་དང་གསང་བ་ཐེག་པ་གསུམ། ། དམ་ཆོས་སོ་སོར་གཟུང་བར་བགྱི། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། །
མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང༌། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་དགྲོལ་བར་བགྱི། ། དབུགས་མ་ཕྱིན་པ་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་དགོད། ། ཅེས་ལན་གསུམ་གྱིས་སྡོམ་པ་གཟུང་ངོ༌། །
དེ་ནས་རྡོ་རྗེ་སྤྱི་བོར་བཞག་ལ། དེ་བཞིན་གཤེགས་པ་ཐམས་ཅད་ཀྱི། ། མཆོག་ཏུ་གསང་བའི་དཀྱིལ་འཁོར་འདི། ། མ་མཐོང་སྣོད་དང་མི་ལྡན་པ། ། སུ་ལའང་སྟོན་པར་མ་བྱེད་ཅིག ། ཅེས་ཡང་དག་པར་གདམས་ནས། ཨོཾ་ཨཱཿཧཱུྃ་གིས་བདུད་རྩི་གླུད་ལ། འདི་ནི་རྡོ་རྗེ་དམ་ཚིག་ཡིན། ། སྲུངས་ཤིག་མ་བསྲུངས་སྲེག་པར་བྱེད། ། བསྲུངས་ན་དངོས་གྲུབ་སྟེར་བྱེད་པའི། །
བདུད་རྩི་འདི་ནི་མྱང་བར་གྱིས། ། ཨོཾ་པཉྩ་ཨ་མྲི་ཏ་ཨུ་ད་ཀ་ཋཿཋཿཋཿཞེས་བརྗོད་ནས་མནའ་ཆུ་བླུད་དོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབས་ཤིག བཅོམ་ལྡན་འདས་སྒྲོལ་མ་བདག་ལ་དབབ་ཏུ་གསོལ། ཞེས་ལན་གསུམ་གསོལ་བ་གདབ་བོ། ། དེ་ནས་སློབ་མ་ལ་ཆོས་ཐམས་ཅད་རྨི་ལམ་དང་སྒྱུ་མ་ལྟར་ཤེས་པས་རང་གི་ལུས་དང༌། ལོངས་སྤྱོད་ལ་མ་ཆགས་པའི་བློ་བསྐྱེད་ལ། སློབ་དཔོན་གྱི་ཐུགས་ཀ་ནས་ཡི་གེ་ཨ་དམར་པོ་དཔག་ཏུ་མེད་པ་འཕྲོས་ནས་སློབ་མའི་ལུས་ལ་ཐིམ་པས་སྡིག་པ་དང་སྒྲིབ་པ་སྦྱངས་ནས་མྱ་ངན་མེད་པའི་སྒྲོལ་མར་གྱུར་པ་ནི་སྐུ་མདོག་དམར་མོ་སེམས་དཔའི་སྐྱིལ་མོ་ཀྲུང་གིས་བཞུགས་པ། ཞལ་གཅིག་ཕྱག་བཞི་མ། ཕྱག་དང་པོ་གཉིས་སྤྱི་བོར་ཐལ་མོ་སྦྱར་ཞིང༌།
གཡས་ཀྱི་གཉིས་པས་རལ་གྲི་དང༌། གཡོན་གྱི་གཉིས་པས་མྱ་ངན་མེད་པའི་ཤིང་འཛིན་པ་བསྐྱེད་པའི་སྤྱི་བོར་སྣ་ཚོགས་རྡོ་རྗེ་ལས་འོད་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་སྒྲོལ་མའི་སྐུར་གྱུར་པ་སྣ་ཚོགས་རྡོ་རྗེ་ལ་ཞུགས་ཤིང་སློབ་མའི་ལུས་ལ་ཐིམ་པར་དཔོན་སློབ་གཉིས་ཆར་གྱིས་བསྒོམས་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་ཙིཏྟ་མཎྜ་ལ་བཛྲ་ས་མ་ཡ་སྟྭཾ། ཞེས་བརྗོད་ཅིང་གུ་གུལ་གྱིས་བདུག རོལ་མོའི་སྒྲ་དྲག་ཏུ་བྱས་པས་ཡེ་ཤེས་ཕབ་ནས་སྤྱི་བོར་རྡོ་རྗེ་བཞག་ལ། ཨོཾ་ཏིཥྛ་བཛྲས་བརྟན་པར་བྱའོ། ། ཡང་རྡོ་རྗེ་སྤྱི་བོར་བཞག་ལ། སངས་རྒྱས་ཀུན་དངོས་རྗེ་བཙུན་མ། ། ཁྱོད་ཀྱི་སྙིང་ལ་ཡང་དག་ཞུགས། ། རྟག་ཏུ་ཡི་དམ་ལྷ་ཡིན་གྱིས། །
ཚུལ་འདི་སྨྲ་བར་མ་བྱེད་ཅིག ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། ། ཞེས་པས་ཡེ་ཤེས་ཞུགས་ཀྱི་དབང་མ་ཐོབ་པ་ལ་མི་སྨྲ་བར་གདམས་ནས་སླར་རྡོ་རྗེ་བཞག་ལ། ང་ནི་འཕགས་མ་སྒྲོལ་མ་སྟེ། ། ང་ཡིས་བསྒོ་བའི་ལས་གྱིས་ལ། ། མ་མོས་བརྙས་པར་མ་བྱེད་ཅིག ། གལ་ཏེ་ཁྱོད་ཀྱིས་བརྙས་ན་ནི། ། དམ་ཚིག་འདི་ཡིས་སྲེག་པར་བྱེད། ། ཚ་བ་ཆེན་པོའི་གནས་སུ་སྲེག །
ཅེས་བླ་མའི་བཀའ་ཉན་པར་བསྒོའོ། ། དེ་ནས་བླ་མས་རྡོ་རྗེ་དྲིལ་བུ་འཛིན་པས། དེ་བཞིན་གཤེགས་པ་ཀུན་གྱི་གནས། ། བཅོམ་ལྡན་རོལ་མའི་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གིས་སློབ་མ་གཞུག་པར་བགྱི། ། ལྷ་ཡི་རིགས་ཀྱི་རིམ་པ་དང༌། ། བསོད་ནམས་རིམ་པའང་དེ་བཞིན་ཤོག ། རིགས་ནི་གང་གི་སྣོད་དུ་གྱུར། ། འདི་ལ་བསོད་ནམས་ཅི་ཡོད་པ། །
དཀྱིལ་འཁོར་འདིར་ནི་དེ་བཞིན་ཤོག ། ཅེས་ལན་གསུམ་གྱིས་གསོལ་བ་བཏབ་ནས། སློབ་མ་རྣམས་ཀྱིས་མེ་ཏོག་གི་ཕྲེང་བ་ཐོགས་ཏེ། དཀྱིལ་འཁོར་གྱི་སྒོ་ཤར་ནས་གདོང་གཡོགས་དང་བཅས་ཏེ། དཀྱིལ་འཁོར་གྱི་སྟེང་གི་བར་སྣང་ལ་བལྟས་པས་དཀར་པོར་མཐོང་ན་ཞི་བ། སེར་པོ་རྒྱས་པ། དམར་པོ་དབང༌། སྔོན་པོ་དྲག་པོ་ལྗང་གུ་དང༌། ཁྲ་བོ་ཕྲིན་ལས་སྣ་ཚོགས་འགྲུབ་པར་ལུང་བསྟན་ནས། ཨོཾ་པྲ་ཏཱིཙྪ་བཛྲ་ཧོཿ
ཞེས་བརྗོད་པས་མེ་ཏོག་ཕུལ་བ་གང་ལ་ཕོག་པ་དེ་ཁྱོད་ཀྱི་ལྷག་པའི་ལྷ་ཡིན་ནོ། ། ཞེས་བརྗོད་ནས། བླངས་པ་སྤྱི་བོར་བཞག་སྟེ། ཨོཾ་པྲ་ཏཱི་གྲིཧྣ་སྭ་མི་མཾ་སཏྭ་མ་ཧཱ་བ་ལ་ཨོཾ་ཞེས་བརྗོད་ནས། རང་བཞིན་དག་པ་བདག་མེད་ལུས། ། དཔའ་བོ་དང་ནི་དཔའ་མོའི་གནས། ། དྲི་མེད་རང་བཞིན་དཀྱིལ་འཁོར་འདི། ། བུ་ཁྱོད་ཀྱིས་ནི་བལྟ་བར་གྱིས། ། ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལ་ཧྲཱིཿཔྲཱཾ། ཞེས་བརྗོད་ནས།
དཀྱིལ་འཁོར་བསྟན་ལ། གཙོ་མོ་ནས་བརྩམས་ཏེ་ལྷ་སོ་སོ་དང༌། དཀྱིལ་འཁོར་ཡོངས་སུ་རྫོགས་པར་བསྟན་ནོ། ། དཀྱིལ་འཁོར་དུ་འཇུག་པའོ། ། དེ་ནས་དབང་བླང་བའི་ཕྱིར་མཎྜལ་ཕུལ་ནས། བསམ་གྱིས་མི་ཁྱབ་དམ་ཆོས་སྣོད། ། དབང་བསྐུར་དམ་པ་མཛད་དུ་གསོལ། ། ཞེས་ལན་གསུམ་གྱིས་གསོལ་བ་འདེབས་སུ་བཅུག་ནས། སློབ་མ་རིན་པོ་ཆེའི་ཁྲིའི་སྟེང་དུ་སྒྲོལ་མ་ལྗང་གུར་དམིགས་པའི་སྟེང་ན་རིན་པོ་ཆེའི་གདུགས། ཉེ་འཁོར་ཐམས་ཅད་མཆོད་པས་ཡོངས་སུ་གང་བ་ལ་མཆོད་ལ།
དཀྱིལ་འཁོར་གྱི་གཙོ་མོའི་ཐུགས་ཀ་ནས་སྤྲོས་པའི་སངས་རྒྱས་རིགས་ལྔས་དབང་བསྐུར། ཡུམ་བཞིས་རྡོ་རྗེའི་གླུ་ལེན། བྱང་ཆུབ་སེམས་དཔས་བཀྲ་ཤིས་ཀྱི་ཚིགས་བཅད་བརྗོད། ཁྲོ་བོས་བགེགས་བསྐྲད། མཆོད་པའི་ལྷ་མོས་མཆོད་པ་མཛད་པར་བསམ་ཞིང༌། དངོས་སུ་ཕུན་སུམ་ཚོགས་པ་ལ་སོགས་པའི་བཀྲ་ཤིས་བརྗོད་ལ། མེ་ཏོག་གཏོར་བ་ནི་སྔོན་དུ་འགྲོ་བ་ཤིས་པའི་ཆོ་གའོ། ། དེ་ནས་སློབ་མ་དང༌། བུམ་པ་རྣམས་ཀྱི་ཆུ་རྣམས་རྣམ་རྒྱལ་དུ་བསྡུས་པ་སྭ་བྷཱ་ཝས་མི་དམིགས་ཏེ། སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ།
མཱ་མ་ཀཱི་དང་བཅས་པར་བསྐྱེད་པའི་གནས་གསུམ་དུ། ཨོཾ་ཨཱཿཧཱུྃ་བཀོད། ཡེ་ཤེས་པ་བསྟིམ། དབང་རྫས་ལ་དབང་བསྐུར། མི་བསྐྱོད་པའི་རྒྱས་བཏབ་པ་སྙོམས་པར་ཞུགས་པ་ལས་བྱུང་བའི་བུམ་པའི་ཆུར་བལྟ། བླ་མ་དང་དབང་གི་ལྷ་རྣམས་ལ་བདག་ལ་ཆུའི་དབང་བསྐུར་དུ་གསོལ། ཞེས་གསོལ་བ་བཏབ་པས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་དབང་བསྐུར་ལྟར། ། ལྷ་ཡི་ཆུ་ནི་དག་པ་ཡིས། །
དེ་བཞིན་འདིར་ནི་དབང་བསྐུར་རོ། ། ཨོཾ་བཛྲ་ཨཱ་དརྴ་ཛྙཱ་ན་ཨ་བྷི་ཥིཉྩ་མཱཾ། ཞེས་གསུང་ཞིང་བུམ་པའི་ཆུས་དབང་བསྐུར་བས་ལུས་ཐམས་ཅད་གང༌། དྲི་མ་རྣམས་དག མི་བསྐྱོད་པས་དབུར་བརྒྱན་པ་ལ། མཆོད་པ་ལྔས་མཆོད་ནས། མི་བསྐྱོད་པའི་རང་བཞིན་ཆུའི་དབང་ཐོབ་པས་ཞེ་སྡང་དག མེ་ལོང་ལྟ་བུའི་ཡེ་ཤེས་ཀྱི་ངོ་བོ་མི་བསྐྱོད་པར་གྱུར་ཞེས་རྟོགས་པ་བསྐྱེད་དོ། ། དེ་ནས་སློབ་མ་རྣམས་དང༌། དབུ་རྒྱན་མི་དམིགས་ཏེ་སྟོང་པའི་ངང་ལས་ཨཱྃ་ལས་རིན་པོ་ཆེ་ཨཱྃ་གིས་མཚན་པ་ལས་རིན་ཆེན་འབྱུང་ལྡན།
རིན་ཆེན་སྒྲོལ་མ་དང་བཅས་པར་བསྐྱེད་པའི་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་བསྟིམ། དབང་རྫས་ལ་དབང་བསྐུར། རིན་ཆེན་འབྱུང་ལྡན་གྱི་རྒྱས་བཏབ་པ་སྙོམས་པར་ཞུགས་པ་ལས་བྱུང་བའི་དབུ་རྒྱན་དུ་བལྟའོ། ། དེ་ནས་བླ་མ་དང་དབང་གི་ལྷ་རྣམས་ལ་བདག་ལ་དབུ་རྒྱན་གྱི་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ཀྱིས་རབ་བསྔགས་པའི། ། ཅོད་པཎ་དབང་བསྐུར་སྦྱིན་པར་བྱ། ། ཨོཾ་བཛྲ་ས་མ་ཏ་ཛྙཱ་ན་རཏྣ་མུ་ཀུ་ཊ་ཨ་བྷི་ཥིཉྩ་མཱཾ། ཞེས་གསུང་ཞིང་དབུ་རྒྱན་བཅིང༌།
བུམ་པའི་ཆུས་ཀྱང་དབང་བསྐུར། རིན་ཆེན་འབྱུང་ལྡན་གྱིས་དབུར་བརྒྱན་པ་ལ་མཆོད་པས་མཆོད་ནས། རིན་ཆེན་འབྱུང་ལྡན་གྱི་རང་བཞིན་དབུ་རྒྱན་གྱི་དབང་བསྐུར་བས། ང་རྒྱལ་དང་སེར་སྣ་དག མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་རིན་ཆེན་འབྱུང་ལྡན་དུ་གྱུར་ཞེས་རྟོགས་པ་བསྐྱེད་དོ། ། དེ་ནས་སློབ་མ་དང༌། རྡོ་རྗེ་མི་དམིགས་པའི་ངང་ལས་ཛྲཱིཾ་ལས་པདྨ་ཛྲཱིཾ་གིས་མཚན་པ་ལས་འོད་དཔག་མེད་གོས་དཀར་མོ་དང་བཅས་པར་བསྐྱེད་པའི་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་བསྟིམ། དབང་རྫས་ལ་དབང་བསྐུར། འོད་དཔག་མེད་ཀྱི་རྒྱས་བཏབ་པ་སྙོམས་པར་ཞུགས་པ་ལས་བྱུང་བའི་རྡོ་རྗེར་བལྟ།
བླ་མ་དང༌། དབང་གི་ལྷ་རྣམས་ལ་བདག་ལ་རྡོ་རྗེའི་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་པྲ་ཏྱ་བེ་ཀྵ་ཛྙཱ་ན་བཛྲ་ཨ་བྷི་ཥིཉྩ་མཱཾ། ཞེས་གསུང་ཞིང་ལག་པ་གཡས་པར་རྡོ་རྗེ་སྦྱིན། བུམ་པའི་ཆུས་ཀྱང་དབང་བསྐུར། འོད་དཔག་མེད་ཀྱིས་དབུར་བརྒྱན་པ་ལ་མཆོད་པས་མཆོད་ནས། འོད་དཔག་མེད་ཀྱི་རང་བཞིན་རྡོ་རྗེའི་དབང་བསྐུར་བས་འདོད་ཆགས་དག སོ་སོར་རྟོག་པའི་ཡེ་ཤེས་ཀྱི་ངོ་བོ་འོད་དཔག་མེད་དུ་གྱུར་ཞེས་རྟོགས་པ་བསྐྱེད་དོ། ། དེ་ནས་སློབ་མ་དང་དྲིལ་བུ་མི་དམིགས་པའི་ངང་ལས་ཁྃ་ལས་རལ་གྲི་ཁྃ་གིས་མཚན་པ་ལས་དོན་ཡོད་གྲུབ་པ་སྒྲོལ་མ་དང་བཅས་པར་བསྐྱེད་པའི་སྐུ་གསུང་ཐུགས་བྱིན་གྱིས་བརླབ།
ཡེ་ཤེས་པ་བསྟིམ། དབང་རྫས་ལ་དབང་བསྐུར། དོན་ཡོད་གྲུབ་པའི་རྒྱས་བཏབ་པ་སྙོམས་པར་ཞུགས་པ་ལས་བྱུང་བའི་དྲིལ་བུར་བལྟ། བླ་མ་དང་དབང་གི་ལྷ་རྣམས་ལ། བདག་ལ་དྲིལ་བུའི་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་ཀྲི་ཏཱ་ནུཥྛཱ་ན་བཛྲ་གྷཎྜེ་ཨ་བྷི་ཥིཉྩ་མཱཾ། ཞེས་གསུང་ཞིང༌། ལག་པ་གཡོན་པར་དྲིལ་བུ་སྦྱིན། བུམ་པའི་ཆུས་ཀྱང་དབང་བསྐུར།
དོན་ཡོད་གྲུབ་པས་དབུར་བརྒྱན་པ་ལ་མཆོད་པས་མཆོད་ནས། དོན་ཡོད་གྲུབ་པའི་རང་བཞིན་དྲིལ་བུའི་དབང་བསྐུར་བས་ཕྲག་དོག་དག བྱ་བ་གྲུབ་པའི་ཡེ་ཤེས་ཀྱི་ངོ་བོ་དོན་ཡོད་གྲུབ་པར་གྱུར་ཞེས་རྟོགས་པ་བསྐྱེད་དོ། ། དེ་ནས་སློབ་མ་མི་དམིགས་པའི་ངང་ལས་ཨོཾ་ལས་འཁོར་ལོ་ཨོཾ་གྱིས་མཚན་པ་ལས། རྣམ་པར་སྣང་མཛད་སངས་རྒྱས་སྤྱན་དང་བཅས་པར་བསྐྱེད་པའི་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་བསྟིམ། བླ་མ་དང་དབང་གི་ལྷ་རྣམས་ལ། བདག་ལ་མིང་གི་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་དྷརྨ་དྷཱ་ཏུ་ཛྙཱ་ན་བཛྲ་ནཱ་མ་ཨ་བྷི་ཥེ་ཀ་ཏ།
ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ་ཞེས་མེ་ཏོག་གང་ལ་ཕོག་པའི་རིགས་ཀྱི་མིང་གདགས། བུམ་པའི་ཆུས་ཀྱང་དབང་བསྐུར། རྣམ་པར་སྣང་མཛད་ཀྱིས་དབུར་བརྒྱན་པ་ལ་མཆོད་པས་མཆོད་ནས། རྣམ་པར་སྣང་མཛད་ཀྱི་རང་བཞིན་མིང་གི་དབང་བསྐུར་བས་གཏི་མུག་དག ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྣམ་པར་སྣང་མཛད་དུ་གྱུར་ཞེས་རྟོགས་པ་བསྐྱེད་དོ། ། དེ་ལྟར་ཁྱོད་ཀྱིས་རིག་པའི་དབང་ལྔ་ཐོབ་པས་ཕུང་པོ་ལྔ་སངས་རྒྱས་ལྔར་གྱུར་པའི་ཕྱིར་བདག་དང་སྣང་བ་ཐམས་ཅད་སངས་རྒྱས་རིགས་ལྔའི་ངོ་བོར་ཤེས་པར་གྱིས་ཤིག་ཅེས་བརྗོད་དོ། ། རིག་པའི་དབང་ལྔའོ།། །། དེ་ནས་བླ་མས་བདུག་སྤོས་ལ་སོགས་པས་དཀྱིལ་འཁོར་གྱི་ལྷ་ལ་མཆོད་ནས། སློབ་མ་མི་དམིགས་པའི་ངང་ལས་པདྨ་དང་ཉི་མའི་སྟེང་དུ་ཏཱྃ་ལས་སྒྲོལ་མར་བསྐྱེད་ལ་མེ་ཏོག་གི་ཕྲེང་བ་སྙིམ་པར་འཛིན་དུ་བཅུག་ནས། སློབ་དཔོན་སྒྲོལ་མའི་ང་རྒྱལ་དང་ལྡན་པའི་ཐུགས་ཀའི་ཏཱྃ་གི་མཐའ་མར་འཁོར་བའི་སྔགས་ལས་སྔགས་ཀྱི་ཕྲེང་བ་འཕྲོས་པས་སློབ་མའི་སྙིང་གའི་ཏཱྃ་གི་མཐའ་མ་བསྐོར་བར་གཉིས་ཀས་བསྒོམ་ཞིང༌།
ཡི་གེ་བཅུ་པ་ལན་གསུམ་རྗེས་ཟློས་སུ་བཅུག་པའི་མཐར། བཅོམ་ལྡན་བདག་ལ་བྱིན་བརླབས་ནས། ། བདག་ལ་འགོ་བར་མཛད་དུ་གསོལ། ། ཞེས་གསོལ་བ་བཏབ། བླ་མས། རིག་སྔགས་འདི་ལ་བྱིན་ལགས་ཀྱིས། ། འདི་ལ་འགོ་བར་མཛད་དུ་གསོལ། ། ཞེས་བརྗོད་ལ་མེ་ཏོག་ཕྲེང་བ་སྤྱི་བོར་གཞག་གོ ། དེ་ནས་ལག་པར་རྡོ་རྗེ་གཏད་ནས། ཨོཾ་བཛྲ་ས་མ་ཡ་སྟྭཾ་ཨ་བྷི་ཥིཉྩ་མཱཾ།
ཞེས་བརྗོད་ནས་དབུ་རྒྱན་དང༌། དར་དཔྱངས་ལ་སོགས་པའི་རྒྱན་དང༌། སྟོད་གཡོགས་དམར་པོ་དང༌། སྨད་གཡོགས་ཁ་དགོ་སྣ་ཚོགས་བསྐོན་ལ། ཨོཾ་ཏཱ་རེ་ཏུཏྟཱ་རེ་ཏུ་རེ། ཞེས་པས་བྱིན་གྱིས་བརླབས་ནས། ཨོཾ་བཛྲ་རཀྵ་རཀྵ་ཧཱུྃ་ཨ་བྷི་ཥིཉྩ་མཱཾ། ཞེས་བརྗོད་པས་བསྲུངས་ནས། བུ་ཁྱོད་ལ་རིག་སྔགས་འདི་རྗེས་སུ་གཏད་ཀྱིས། ཁྱོད་ཀྱིས་རྫོགས་པའི་བྱང་ཆུབ་མ་ཐོབ་ཀྱི་བར་དུ་རིག་སྔགས་འདིའི་གཟི་བརྗིད་དང༌།
བྱིན་གྱིས་རླབས་ཀྱིས་ཉམས་པར་མ་བྱེད་ཅིག་ཅེས་བསྒོ་བ་ནི་ལྷ་དང༌། རིག་སྔགས་རྗེས་སུ་གནང་བའོ། ། དེ་ནས་སློབ་དཔོན་གྱིས་སྣམ་སྦྱར་གྱོན་ནས་མི་འཇིགས་པའི་ཕྱག་རྒྱ་སློབ་མའི་སྤྱི་བོར་གཏུགས་ལ། བུ་ཁྱོད་འཁོར་ལོས་དབང་བསྐུར་གྱིས། ། སངས་རྒྱས་ཀུན་གྱི་བདག་ཉིད་ཡིན། ། སྲིད་གསུམ་མ་ལུས་སྒྲོལ་མཛད་མ། ། བདེ་བར་གཤེགས་པས་ལུང་བསྟན་ནོ། ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ། ས་འོག ས་སྟེང༌།
ས་བླ་གསུམ་དུ་བྷུརྦྷུ་ཝ་སྭཿ གང་ལ་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་མགྲིན་གཅིག་ཏུ་བྱང་ཆུབ་ཆེན་པོར་ལུང་སྟོན་པར་མཛད་དེ། སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། ། ཞེས་ལུང་བསྟན་ནོ། ། དེ་ནས། ཁམས་གསུམ་བདག་པོ་རྒྱལ་སྲིད་ཆེ། ། དཔལ་ལྡན་ཡོན་ཏན་འབྱུང་བའི་གནས། ། བདུད་ཀྱི་སྡེ་རྣམས་བཅོམ་ཟིན་གྱིས། ། ཁྱོད་ནི་གྲོང་ཁྱེར་མཆོག་ཏུ་ཞུགས། ། ཨོཾ་ཏཱ་རེ་ཏུཏྟཱ་རེ་ཏུ་རེ་སིདྡྷི་ས་མ་ཡ་སྟྭཾ་སྭ་བྷཱ་ཝ་ཨ་བྷི་ཥིཉྩ་མཱཾ།
ཞེས་བརྗོད་ནས་དབུགས་དབྱུང་ངོ༌། ། དེ་ནས་རྡོ་རྗེ་སློབ་དཔོན་གྱི་དབང་གི་དོན་དུ་མཎྜལ་ཕུལ་ནས། མཚན་མ་མེད་པར་འགྲོ་བའི་དོན། ། གང་དག་བདག་གིས་བྱེད་ནུས་པ། ། ཕྱིར་མི་ལྡོག་པའི་དབང་བསྐུར་ཆེ། ། དཔའ་བོ་ཆེན་པོ་བདག་ལ་སྩོལ། ། ཞེས་ལན་གསུམ་གསོལ་བ་འདེབས་སུ་བཅུག་ནས། པདྨ་འདབ་བརྒྱད་བྲིས་པའི་དབང་སྟེགས་ཀྱི་སྟེང་ན་གནས་པའི་སློབ་མ་སྭ་བྷཱ་ཝས་མི་དམིགས་པའི་ངང་ལས་རིན་པོ་ཆེའི་ཁྲི། པདྨ་དང་ཉི་མའི་སྟེང་ན་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་ལས་རྡོ་རྗེ་འཆང་ཆེན་པོ་སྐུ་མདོག་སྔོན་པོ་རྡོ་རྗེ་དྲིལ་བུ་འཛིན་པས་རྡོ་རྗེ་སྙེམས་མ་སྔོན་མོ་གྲི་གུག་དང༌། ཐོད་པ་འཛིན་པ་ལ་འཁྱུད་པ་སྐྱིལ་མོ་ཀྲུང་གིས་བཞུགས་པར་བསྐྱེད་པའི་སྐུ་གསུང་ཐུགས་བྱིན་གྱིས་བརླབ།
ཡེ་ཤེས་པ་བསྟིམ། སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་རྡོ་རྗེ་ལག་པ་གཡས་པར་སྦྱིན་ཞིང༌། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། རྡོ་རྗེ་སེམས་དཔའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་སྟྭཾ་ཨེ་ཥ་དྷ་ར་ཡཱ་མི་ཧི་ཧི་ཧི་ཧི་ཧཱུྃ། ཞེས་བརྗོད་དོ། ། དེ་ནས། ཐོག་མཐའ་མེད་པའི་སེམས་དཔའ་ནི། །
རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། ། ཞེས་དེ་ཁོ་ན་ཉིད་བརྗོད་ནས། ཨོཾ་མ་ཧཱ་བཛྲ་ཧཱུྃ། ཞེས་བརྗོད་ཅིང༌། ལན་གསུམ་གསོར་ཏེ་སྙིང་གར་འཛིན་དུ་བཅུག་པས་ཐུགས་ཀྱི་དམ་ཚིག་བསྐྱེད། དེ་ནས། འདི་དེ་སངས་རྒྱས་ཐམས་ཅད་ཀྱི། །
ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། བྱང་ཆུབ་མཆོག་ཏུ་རྒྱལ་བ་བཞེད། ། ཅེས་པས་དྲིལ་བུ་གཡོན་དུ་བྱིན་ནས། ཨཿསྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པ་བྱེད་པར་འགྱུར། ། ཞེས་དེ་ཁོ་ན་ཉིད་བརྗོད་ནས། བཛྲ་གྷཎྜེ་ཨཿ
ཞེས་བརྗོད་ཅིང༌། དཀྲོལ་དུ་བཅུག་པས་གསུང་གི་དམ་ཚིག་བསྐྱེད། རྡོ་རྗེ་ཆེ་དང་དྲིལ་བུ་ཆེ། ། ཟུང་ཤིང་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་གནང་བ་བྱིན་ནས། ཡུམ་ལ་འཁྱུད་པའི་ཚུལ་དུ་བྱ་ཞིང༌། ལྷའི་སྐུ་ཕྱག་རྒྱའི་དམ་ཚིག་ཏུ་བསྐྱེད་པ་ལ། སྲིད་པའི་བདེ་བ་ཤིན་ཏུ་ཆུང༌། །
སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་རྟག་ཏུ་ཟུང༌། ། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷ་སྦྱོར་བས། ། བདག་དང་གཞན་ལ་མཆོད་པར་གྱིས། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱ་དམ་ཚིག་ཅེས་སུ་བསྒྲགས། །
ཡིད་ཀྱི་ལུས་ནི་བརྟན་ཕྱིར་རོ། ། ཞེས་ཕྱག་རྒྱའི་དམ་ཚིག་རྒྱས་པར་བཤད་ནས། ། བུམ་པའི་ཆུས་ཀྱང་དབང་བསྐུར། ། མི་བསྐྱོད་པས་དབུར་བརྒྱན་པ་ལ་དབང་གི་ལྷ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས། ཨོཾ་སུ་པྲ་ཏིཥྛ་བཛྲེ་སྭཱ་ཧཱ། ཞེས་གསུང་ཞིང་མེ་ཏོག་གི་ཆར་ཕབ་ནས་ཁམས་གསུམ་གྱི་ཆོས་ཀྱི་རྒྱལ་པོར་མངའ་ཕུལ་བར་བསམ་མོ། ། རྡོ་རྗེ་སློབ་དཔོན་གྱི་དབང་ངོ༌། ། དེ་ནས་ཆོས་འཆད་པའི་རྗེས་སུ་གནང་བ་སྦྱིན་པའི་ཕྱིར། འཁོར་ལོ་བྲིས་པའི་ཁྲི་ལ་སློབ་མ་བཞག་ནས།
ལག་པ་གཡས་པར་དུང༌། གཡོན་པར་དྲིལ་བུ། ལག་ངར་གཉིས་ཀྱི་སྟེང་དུ་པུསྟི་རྣམས། ཨོཾ་བཛྲ་དྷརྨ་ཙཀྲ་ཨ་བྷི་ཥེ་ཀ་ཏ་ཨ་བྷི་ཥིཉྩ་མཱཾ། ཞེས་པས་བྱིན་ནས། སློབ་མའི་སྙིང་གར་འཁོར་ལོ་རྩིབས་བརྒྱད་པ་བཀོད་པ་ལ་ཡེ་ཤེས་ཀྱི་འཁོར་ལོ་བསྟིམ། བུམ་པའི་ཆུས་ཀྱང་དབང་བསྐུར་ནས་འོད་དཔག་མེད་ཀྱི་རྒྱས་བཏབ་ལ། ཁྱོད་ཀྱིས་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་ནི། ། ཆོས་ཀྱི་འཁོར་ལོ་བླ་མེད་པ། །
ལུས་ཅན་ཀུན་ལ་བསྐོར་བར་གྱིས། ། ཞེས་བརྗོད། སློབ་མས་ཀྱང་དུང་འབུད། དྲིལ་བུ་དཀྲོལ། ཆོས་ཀྱི་འཁོར་ལོ་ཚུལ་བཞིན་དུ་བསྐོར་བར་སེམས་བསྐྱེད་པ་ནི་ཆོས་བཤད་པའི་རྗེས་གནང་ངོ༌། ། རྣལ་འབྱོར་དེ་ཉིད་ཤེས་པ་ཡིས། ། མི་བྱ་བ་ནི་གང་ཡང་མེད། ། དཔའ་བོ་ཆེན་པོ་ང་ཡི་བཀས། ། འདོད་ཡོན་ལྔ་ལ་སྤྱད་པར་གྱིས། ། དེང་ནས་བཟུང་ནས་བུ་ཁྱོད་ཀྱིས། །
ལུས་དང་སྲོག་ལ་མི་ཕངས་པར། ། ཆོས་ཀྱི་འཁོར་ལོ་བསྐོར་བ་དང༌། ། འགྲོ་བའི་དོན་ནི་དཔག་མེད་བྱོས། ། སེམས་ཅན་གཟུགས་བརྙན་ལྟ་བུ་སྟེ། ། རྟེན་ཅིང་འབྲེལ་བའི་ཆོས་དང་ལྡན། ། ཁམས་གསུམ་དེ་ལྟར་ཤེས་ནས་ནི། ། སེམས་ཅན་དོན་ནི་མཚུངས་མེད་བྱོས། ། ཞེས་བརྗོད་པ་ནི་ཀུན་ཏུ་སྤྱོད་པ་དང༌། སེམས་ཅན་གྱི་དོན་བྱེད་པའི་རྗེས་སུ་གནང་བའོ། ། དེ་ལྟར།
ཆུ། ཅོད་པཎ། རྡོ་རྗེ། དྲིལ་བུ། མིང༌། ལྷ་དང༌། སྔགས་སྦྱིན་པ། ལུང་བསྟན་པ། དབུགས་དབྱུང་བ། རྡོ་རྗེ་སློབ་དཔོན་གྱི་དབང༌།
ཆོས་བཤད་པའི་རྗེས་གནང༌། ཀུན་ཏུ་སྤྱོད་པ་དང༌། སེམས་ཅན་གྱི་དོན་བྱེད་པའི་རྗེས་གནང་སྟེ་བུམ་པའི་དབང་བཅུ་གཅིག་གོ ། ཕལ་ཆེར་བུམ་པ་ལ་གནས་པས། བུམ་པའི་དབང་ཞེས་བརྗོད་པ་ཡིན། ཕྱིར་མི་ལྡོག་དང་རྗེས་སུ་གནང༌། ། རྡོ་རྗེ་སློབ་དཔོན་དབང་ཡིན་ནོ། ། ཉོན་མོངས་དྲི་མ་བཀྲུས་པ་དང༌། ། ས་ནི་དང་པོ་ཐོབ་པར་བྱེད། ། ཅེས་ཤེས་པར་བྱའོ། །
དེ་ནས་གསང་བའི་དབང་གི་དོན་དུ་མཎྜལ་དང༌། ཕྱི་ནང་གི་མཆོད་པས་བླ་མ་ལ་མཆོད་ནས། སློབ་དཔོན་ཁྱོད་ནི་དགོངས་སུ་གསོལ། ། གསང་སྤྱོད་ཐབས་དང་ལྡན་པ་ཡི། ། ཤེས་རབ་ཆེན་པའི་སྣོད་འགྱུར་ཕྱིར། ། དབང་བསྐུར་ཆེན་པོ་མཛད་དུ་གསོལ། ། ཞེས་ལན་གསུམ་དུ་གསོལ་བ་གདབ། བླ་མས། གསང་སྤྱོད་ཐབས་དང་ལྡན་པ་ཡི། ། ཡེ་ཤེས་བདུད་རྩི་དྲི་མ་མེད། །
བདུད་རྩི་དམ་པ་མྱང་བ་ཡི། ། དབང་བསྐུར་འདི་ལ་ཁྱོད་སྤྲོའམ། ། ཞེས་དྲི། སློབ་མས་ཚིག་སྔ་མ་རྣམས་ཀྱི་མཐར་བདག་སྤྲོའོ་ཞེས་ལན་གདབ། དེ་ནས་ཨ་ཁཾ་བཱི་ར་ཧཱུྃ་གིས་སློབ་མའི་གདོང་གཡོགས། དངོས་སམ་ཡེ་ཤེས་ཀྱི་ཕྱག་རྒྱ་མཚན་ཉིད་དང་ལྡན་པ་བླ་མ་ལ་དབུལ་བར་བསམ་ཞིང༌། སློབ་དཔོན་ཁྱོད་ནི་དགོངས་སུ་གསོལ། ། ལྷ་མོ་འདི་ནི་ཁྱད་པར་ཅན། ། ཡོན་ཏན་མཐའ་དག་ལྡན་པ་སྟེ། ། གསང་སྤྱོད་ཐབས་ཀྱི་སྦྱོར་བ་ལས། །
གསང་བའི་དབང་བསྐུར་མཛད་དུ་གསོལ། ། ཞེས་ལན་གསུམ་དུ་གསོལ་བ་གདབ། དེ་ནས་བླ་མ་དོན་ཡོད་གྲུབ་པ་དང༌། ཕྱག་རྒྱ་རྗེ་བཙུན་མ་སྒྲོལ་མར་དམིགས་པའི་མཁའ་པདྨ་དང༌། གསང་བ་རྡོ་རྗེར་བྱིན་གྱིས་བརླབས་ནས་གཉིས་ཀའི་གནས་གསུམ་དུ་ཡི་གེ་གསུམ་དང༌། ལྟེ་བར་སྭཱ་དང༌། བརླ་གཉིས་ལ་ཧཱ་བཀོད་ལ། རང་གི་ལུས་ཀྱི་བདེ་བས་དེ་བཞིན་གཤེགས་པར་མཆོད་ཅིང་སློབ་མ་ལ་གསང་བའི་དབང་བསྐུར་བའི་ཕྱིར་སྙོམས་པར་འཇུག་སྙམ་པའི་འདུ་ཤེས་ཀྱིས་མཉམ་པར་སྦྱོར་བ་ལས་བྱུང་བའི་བདེ་བ་ཆེན་པོའི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ་ཚངས་བུག་ནས་ཞུགས། ཐུགས་ཀར་འོད་དུ་ཞུ་བའི་ཐིག་ལེ་སྦྱོར་མཚམས་ནས་བྱུང་བ་སློབ་མའི་ལྕེ་ལ་བཞག་ཅིང༌། དཔའ་བོ་རྣལ་འབྱོར་མ་ཀུན་གྱི། །
དམ་ཚིག་འདི་ནི་ངོ་མཚར་ཆེ། ། ཁམས་ལྔ་ཡི་ནི་རོས་གང་བ། ། བདེ་བ་ཆེན་པོ་མྱང་བར་གྱིས། ། འདས་པའི་རྡོ་རྗེ་འཆང་སོགས་ཀྱིས། ། ཇི་ལྟར་སངས་རྒྱས་སྲས་དབང་བསྐུར། ། བྱང་ཆུབ་སེམས་ནི་ཡིད་འོང་བས། ། དེ་བཞིན་བུ་ཁྱོད་དབང་བསྐུར་རོ། ། ཞེས་བརྗོད། སློབ་མས། ཨ་ཧོ་མ་ཧཱ་སུ་ཁཾ།
ཞེས་བརྗོད་ཅིང་མིད་པས། ལུས་ཐམས་ཅད་བྱང་ཆུབ་ཀྱི་སེམས་ཀྱིས་གང༌། ངག་གི་དྲི་མ་ཐམས་ཅད་དག་ནས་འོད་དཔག་མེད་དུ་གྱུར་པར་བལྟས་ལ་གདོང་གཡོགས་དབྱེའོ། ། འདི་ནི་གསང་བའི་དབང་ཡིན་ཏེ། ། ས་བཅུའི་ཡེ་ཤེས་ཐོབ་པར་བྱེད། ། དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ་བླ་མ་ལ་མཎྜལ་དང༌། ཕྱི་ནང་གི་མཆོད་པས་མཆོད་ནས། སློབ་དཔོན་ཁྱོད་ནི་དགོངས་སུ་གསོལ། ། གསང་སྤྱོད་ཐབས་དང་ལྡན་པ་ཡི། ། ཡེ་ཤེས་ཆེན་པོའི་སྣོད་འགྱུར་ཕྱིར། །
ཤེས་རབ་ཡེ་ཤེས་དབང་བསྐུར་གསོལ། ། ཞེས་ལན་གསུམ་གསོལ་བ་འདེབས་སུ་བཅུག་པ་ལ། གསང་སྤྱོད་ཐབས་དང་ལྡན་པ་ཡི། ། ཤེས་རབ་ཡེ་ཤེས་དྲི་མ་མེད། ། བདེ་བ་དམ་པ་མྱོང་བ་ཡི། ། དབང་བསྐུར་འདི་ལ་ཁྱོད་སྤྲོ་འམ། ། ཞེས་དྲི། སློབ་མས་ཀྱང༌། ཚིག་སྔ་མ་དག་གི་མཐར། བདག་སྤྲོའོ་ཞེས་ལན་གདབ་བོ། །
དེ་ནས་སློབ་མའི་གདོང་གཡོགས་པ་དོན་ཡོད་གྲུབ་པར་བསྐྱེད་ནས་ཡོངས་སུ་སྦྱངས་པའི་རིག་མ་དངོས་སུ་བཞག་པའམ། ཡིད་ཀྱིས་མདུན་དུ་དམིགས་པ། སྒྲོལ་མར་བསྐྱེད་ལ། ལྷ་མོ་འདི་ནི་ཁྱད་པར་ཆེ། ། བདེ་བ་མཐའ་ཡས་སྟེར་བྱེད་པ། ། བླངས་ནས་རྣམ་པ་ཐམས་ཅད་དུ། ། བུ་ཡིས་བླ་མེད་མཆོད་པར་གྱིས། ། ཞེས་བརྗོད་ལ་གཏད་དོ། ། དེ་ནས་རིག་མས། བྱང་ཆུབ་སེམས་ནི་བླ་མེད་པ། །
བུ་ཡིས་དེ་རིང་ཟ་ནུས་སམ། ། རིགས་ལྔ་དག་ལས་བྱུང་བ་ཡི། ། ཕྱག་རྒྱ་དད་པས་མཆོད་ནུས་སམ། ། བཤང་གཅི་ཁུ་བ་རཀྟ་སོགས། ། འདི་ཉིད་དུ་ནི་ཟ་ནུས་སམ། ། ང་ཡིས་གསང་བའི་པདྨ་ཡིས། ། བདེ་བའི་མྱུ་གུ་བསྐྱེད་པ་སྟེ། ། ཁྱོད་ཀྱིས་རྟག་ཏུ་མཆོད་ནུས་སམ། ། ཞེས་དྲིས་པའི་ལན་དུ། ཇི་སྐད་བཤད་པའི་དམ་ཚིགས་རྣམས། །
ལྷ་མོ་ཅི་ཕྱིར་བདག་མི་སྤྲོ། ། ལྷ་མོའི་པདྨ་མཆོད་པར་བགྱི། ། གསང་བའི་རྫས་ལ་བདག་སྤྲོའོ། ། ཞེས་ལན་བཏབ་ནས། སྔ་མ་ལྟར་མཁའ་གསང་བྱིན་གྱིས་བརླབས་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་སྙམ་པའི་འདུན་པས་སྙོམས་པར་ཞུགས་ལ། ངག་གི་འདྲེན་པ་དང༌། ལུས་ཀྱི་འཁྲུལ་འཁོར་གྱིས་བྱང་ཆུབ་ཀྱི་སེམས་ཀྱི་འགྱུ་བ་བཀག་ནས་བདེ་བ་བསྒོམས་པས་དགའ་བ་དང༌། མཆོག་དགའ་དང༌། དགའ་བྲལ་གྱི་དགའ་བ་དང༌། ལྷན་ཅིག་སྐྱེས་པའི་དགའ་བའི་ཡེ་ཤེས་བསྐྱེད་ལ་དེའི་ངང་ལ་མཉམ་པར་གཞག་གོ །
དེ་ནས་རིག་མའི་ལག་པ་གཡོན་པ་སློབ་མའི་སྤྱི་བོར་བཞག་ནས། ང་དང་རྡོ་རྗེ་སློབ་དཔོན་དང༌། ། མཆེད་དང་ལྕམ་དྲལ་ཐམས་ཅད་དང༌། ། ཁམས་གསུམ་སེམས་ཅན་མ་ལུས་ལ། ། མ་མོས་བརྙས་པ་མ་བྱེད་ཅིག ། གཞན་ཡང་དམ་ཚིག་སྤྱོད་པ་རྣམས། ། རྟག་ཏུ་ཁྱོད་ཀྱིས་བསྲུང་བར་གྱིས། ། དེང་ནས་བཟུང་ནས་བུ་ཁྱོད་ཀྱིས། ། ཇི་སྲིད་བྱང་ཆུབ་མ་ཐོབ་པར། ། སེམས་ཅན་ཀུན་གྱི་དོན་རྣམས་ནི། །
རྟག་ཏུ་རྨི་ལམ་བཞིན་དུ་བྱོས། ། ཞེས་བརྗོད་པར་བསམ་མོ། ། དེ་ནས་གདོང་གཡོགས་ཕྱེ་ལ། ཤེས་རབ་ཡེ་ཤེས་ཀྱི་དབང་ཐོབ་བོ། ། ཞེས་བརྡ་སྤྲད་དོ། ། འདི་ནི་ཤེས་རབ་ཡེ་ཤེས་ཀྱི། ། དབང་ཡིན་མི་ཤེས་ཀུན་སེལ་ཅིང༌། ། བདེ་གཤེགས་སྐུ་གསུམ་ཐོབ་བྱེད་པ། ། རྡོ་རྗེ་འཆང་གིས་ཡོངས་སུ་གསུངས། ། ཞེས་ཤེས་པར་བྱའོ། །
དེ་ནས་དབང་བཞི་པའི་དོན་དུ་མཎྜལ་དང༌། མཆོད་པ་ཕུལ་ནས། ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གྱིས། ། གཙོ་བོ་བདག་ལ་བཀའ་དྲིན་སྐྱོབས། ། ཞེས་ལན་གསུམ་གསོལ་བ་གདབ། སློབ་མའི་གདོང་གཡོགས་ཤིང༌། སྐྱིལ་མོ་ཀྲུང་དང༌། མཉམ་གཞག་གི་ཕྱག་རྒྱ་བཅས་ཏེ།
སྔར་གྱི་ཤེས་རབ་ཡེ་ཤེས་ཀྱི་ཏིང་ངེ་འཛིན་གྱི་རྒྱུན་བསྒོམ་དུ་བཅུག་ལ། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་སྦྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་བརྗོད་པས་མཚོན་བྱ་ཆོས་ཉིད་དེ་བཞིན་ཉིད་དུ་ངོ་སྤྲད་ལ་མཉམ་པར་འཇོག་ཏུ་གཞུག་གོ ། དེ་ནས་གདོང་གཡོགས་ཕྱེ་ལ། དབང་བཞི་པ་ཐོབ་བོ་ཞེས་བརྡ་སྤྲད་དོ།། །། དེ་ནས་དཀྱིལ་འཁོར་གྱི་ལྷ་ལ་མཆོད་པ་དང༌། བསྟོད་པ་བྱས་ཏེ།
ཕྱོགས་སྐྱོང་བ་དང༌། རྒྱལ་པོ་ཆེན་པོ་བཞི་ལ་གཏོར་མ་ཕུལ་ནས། བླ་མ་དང༌། དཔའ་བོ་དང༌། རྣལ་འབྱོར་མ་རྣམས་ཚོགས་ཀྱིས་མཆོད་ནས། བླ་མ་ལ་ཡོན་ཕུལ་ནས། དཀྱིལ་འཁོར་གྱི་ལྷ་ལ་འདོད་པའི་དོན་གསོལ་བ་གདབ་ལ། ཡི་གེ་བརྒྱ་པས་ཆོ་ག་ལྷག་ཆད་ཁ་བསྐངས་ཏེ། དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བ་དང༌། སྨོན་ལམ་རྒྱ་ཆེན་པོ་བཏབ་ལ།
མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་ལན་གསུམ་གྱིས་བཟོད་པར་གསོལ་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཞེས་པ་དང༌།
ཡི་གེ་བརྒྱ་པའི་མཐར་ཏཱ་རེ་བྷ་ག་ཝ་ཏཱི་ས་པ་རི་ཝཱ་ར་བཛྲ་མུཿ ཞེས་བརྗོད་པས་དཀྱིལ་འཁོར་གྱི་ཡེ་ཤེས་པ་གཤེགས་སུ་གསོལ། ཛཿཧཱུྃ་བཾ་ཧོཿས་དམ་ཚིག་པ་རང་ལ་བསྡུས་ནས་གཏོར་མའི་མགྲོན་རྣམས་གཤེགས་སུ་གསོལ་ཏེ། རོལ་མོ་དང་བཅས་པས་གཏོར་མ་གཏང་ངོ༌། ། དེ་ནས་ཨོཾ་གི་ལི་གི་ལི་སྭཱ་ཧཱ་དང༌། ཨ་ཀཱ་རོའི་སྔགས་བརྗོད་པས་དབང་ལྡན་གྱི་རྩིག་པ་བཤིག་ལ། རྡུལ་ཚོན་རྣམས་ལེགས་པར་བསྡུས་ནས་རོལ་མོ་དང་བཅས་པས་རྒྱ་མཚོར་འབབ་པའི་ཆུ་བོར་དོར་ལ་ལས་ཀྱི་རྗེས་བསྡུའོ། ། མཇུག་གི་ཆོ་གའོ། ། གཞན་ལ་དབང་བསྐུར་བའི་ཚུལ་དེ་ཉིད་རང་གིས་བླངས་པས་བདག་ཉིད་འཇུག་པའི་ཆོ་གར་ཡང་འགྱུར་བ་ཉིད་དོ། ། དེ་ལྟར་རྗེ་བཙུན་སྒྲོལ་མའི་དཀྱིལ་འཁོར་དུ། །
དབང་རབ་བསྐུར་བའི་ཆོ་ག་བཤད་པ་ཡི། ། དགེ་བ་གང་དེས་བདག་དང་འགྲོ་བ་ཀུན། ། སྒྲོལ་མའི་དཔལ་གྱིས་རྣམ་པར་འབྱོར་གྱུར་ཅིག ། རྗེ་བཙུན་མ་སྒྲོལ་མའི་དཀྱིལ་འཁོར་དུ་དབང་བསྐུར་བའི་ཆོ་ག་འདི་ནི། དད་པ་དང་ཤེས་རབ་གསལ་བ་དཔོན་མོ་གོ་གོ་ཆེན་ཞེས་བྱ་བས་རྒྱང་རིང་པོ་ནས་བསྐུལ་བའི་ངོར། སློབ་དཔོན་ཉི་མ་སྦས་པའི་གཞུང་དང༌། ཆོས་རྗེ་ས་སྐྱ་པ་ཆེན་པོས་མཛད་པའི་མདོར་བསྡུས་པའི་ཆོ་གའི་རྗེས་སུ་འབྲངས་ནས། དགེ་སློང་འཕགས་པ་ཞེས་བྱ་བས། ས་ཕོ་སྟག་གི་ལོ་སྨིན་དྲུག་ཟླ་བའི་ཚེས་གསུམ་གྱི་ཉིན་པར་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་ཡེ་ཤེས་སེང་གེ་ཞེས་བྱའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
