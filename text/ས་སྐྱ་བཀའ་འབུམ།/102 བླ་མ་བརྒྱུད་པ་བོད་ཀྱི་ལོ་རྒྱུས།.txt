ས་སྐྱ་བཀའ་འབུམ།
པོད ༡༠༢
བླ་མ་བརྒྱུད་པ་བོད་ཀྱི་ལོ་རྒྱུས།
༼ཆ༽ ༄༅། །བླ་མ་བརྒྱུད་པ་བོད་ཀྱི་ལོ་རྒྱུས་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། བླ་མ་བརྒྱུད་པ་བོད་ཀྱི་ལོ་རྒྱུས་ནི། ཆོས་འཁོར་གྲོམ་པ་རྒྱང་དུ། རྒྱ་ཤཱཀྱ་གཞོན་ནུ་དང༌། སེ་ཡེ་ཤེས་བརྩོན་འགྲུས་གཉིས་མཁན་སློབ་མཛད་པ་ལས། སེས་བླ་ཆེན་འབྲོག་མི་ཤཱཀྱ་ཡེ་ཤེས་དང༌། སྟག་ལོ་གཞོན་ནུ་བརྩོན་འགྲུས་གཉིས་རྒྱ་གར་དུ་བརྫངས་ཏེ། བསྟན་པའི་རྩ་བ་ཡིན་པས་འདུལ་བ་དང༌།
བསྟན་པའི་སྙིང་པོ་ཡིན་པས་ཕར་ཕྱིན་དང༌། བསྟན་པའི་ཉིང་ཁུ་ཡིན་པས་གསང་སྔགས་རྣམས་ཉོན་ལ་ཤོག་གསུངས་ནས། གཉིས་པོ་རྒྱ་གར་དུ་བྱོན། བླ་ཆེན་གྱིས་བལ་ཡུལ་དུ་བྷ་རོ་ཧཾ་ཐུང་ཞེས་བྱ་བ་ལ་སྔགས་ཀྱི་སྒོར་ཞུགས། དེ་ནས་རྒྱ་གར་དུ་བྱོན་ནས་སློབ་དཔོན་རཏྣ་ཨཱ་ཀ་ར་ཤཱནྟི་པ་གྲགས་པ་ཆེ་ཞིང་མཁས་པར་དགོངས་ནས་འདུལ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། གསང་སྔགས་ཀྱང་མང་དུ་གསན། དེ་ནས་རྒྱ་གར་ཤར་ཕྱོགས་སུ་བྱོན་ནས་སློབ་དཔོན་བིརྺ་པའི་སློབ་མ་ནི་ཌོཾ་བི་ཧེ་རུ་ཀ དེའི་བརྒྱུད་པ་འཛིན་པའི་སློབ་དཔོན་མི་ཐུབ་ཟླ་བ་དངོས་ཀྱི་སློབ་མ་མཆོག་དགེ་སློང་དཔའ་བོ་རྡོ་རྗེ་ལ་ཧེ་བཛྲའི་རྒྱུད་གསུམ་ཡན་ལག་དང་བཅས་པ་ལ་སོགས་པའི་སྔགས་མང་དུ་གསན། བསམ་མི་ཁྱབ་ལ་སོགས་པའི་མན་ངག་མང་དུ་ཞུས།
ལམ་འབྲས་རྩ་བ་མེད་པ་ཅིག་ཀྱང་གསན། རྒྱ་གར་དུ་ལོ་བཅུ་གཉིས་བཞུགས་ནས་ལོ་ཙཱ་བ་ཆེན་པོར་གྱུར། སྟག་ལོས་ནི་ཤེས་རབ་སྙིང་པོ་རྒྱ་ཀློག་ཏུ་འདོན་པ་ཅིག་ལས་མ་ཤེས། རྡོ་རྗེ་གདན་ལ་བསྐོར་བ་བྱེད་ཅིང་བསྡད་གསུང་ངོ༌། ། ཚུལ་ཁྲིམས་ཀྱི་མགོ་ཐོན་པས་སྟག་ཚོའི་སྡེ་པ་མང་པོ་བྱུང་ངོ༌། ། དེ་ནས་བླ་ཆེན་བོད་དུ་བྱོན། ཆོས་མང་དུ་གསུང་གིན་བཞུགས་སྐབས་སུ་སྔ་དྲོའི་ཚུར་ཉེ་བ་རྣམ་ཐང་དཀར་པོ་ན་བཞུགས་པའི་དུས་སུ། བླ་མ་ག་ཡ་དྷ་རས་ཕྲིན་བཏང་ནས་བསུ་རུ་ཤོག་གསུངས། ཆོས་ཅི་ཤེས་དྲིས་པས་རྡོ་རྗེ་ཐེག་པ་ལ་མཁས་པར་དགོངས་ནས་དགེས་པས་བསུ་སྟེ་གྲོམ་པ་ལྷ་རྩེའི་བྲག་ལ་བཞུགས་ནས་ཆོས་ཀྱི་ཟླའོ་བྱས་པས་ཤིན་ཏུ་མཉེས་ནས་ལོ་ལྔ་བཞུགས་པར་བྱས། གསེར་སྲང་ལྔ་བརྒྱ་འབུལ་བར་བྱས་ནས་མུ་གུ་ལུང་དུ་བཞུགས་པར་བྱས།
ལོ་གསུམ་ན་འགྲོ་གསུང༌། བླ་མའི་ཐུགས་ལ་གསེར་རྫོགས་པར་འབུལ་དགོངས་ནས་གསེར་བསྒྲུབས་པས་བག་ཙམ་མ་ལྡང་ནས་ཟུར་ཤག་འབྱུང་བ་ལ་མི་གཏང་ནས་ཆོས་སྦྱིན་གྱི་ཤོག་གསུངས་པས། ཟུར་ཡང་དག་བསྒྲུབ་པ་ལ་ཞུགས་པས་སློབ་མ་ལ་ལ་ན་རེ། དགེ་སྦྱོར་གྱི་བར་ཆད་ཡིན་ཟེར་བ་ལ། འབྲོག་མི་ལོ་ཙཱ་བ་ཆེན་པོ་ཡིན་པས་མན་ངག་ཡོད་ངེས་ཟེར་ནས་ཕྱིན་པས། གསེར་སྲང་བརྒྱ་ཙམ་ཡང་ཕུལ། བླ་མས་བསམ་མི་ཁྱབ་ཀྱི་མན་ངག་གནང༌། ཟུར་པོ་ཆེ་ཤག་འབྱུང་ཡང་དགའ་ནས། བླ་མ་ཆེན་པོའི་བཀའ་དྲིན་གྱིས། ། ཨ་པོའི་སེམས་ཕྱོགས་ནོར་དུ་ཐལ། །
ཟེར་ལོ། ། དེར་བླ་མ་ག་ཡ་དྷ་ར་ལ་གསེར་སྲང་ལྔ་བརྒྱ་དུས་གཅིག་ལ་ཕུལ་པས་ཐུགས་མ་ཆེས་པས་སྒྱུ་མ་ཡིན་ནམ་དགོངས་ཏེ། ལམ་ཀར་མང་ཀར་དྲིལ་ཆེན་གྱི་མི་མང་སར་བྱོན་ཅིང་འདི་རྣམས་གསེར་དུ་འདུག་གམ་མི་འདུག་གསུང་ཞིང་བསྟན། དེ་དག་གསེར་ཡིན་པར་དགོངས་པ་དང༌། ཤིན་ཏུ་དགེས་པས་ད་ཁྱོད་ཅི་དགའ་བ་བྱའི་ཅི་འདོད་གསུངས། ཅི་ཡང་མི་ཞུ་གསུངས་པས། ཡང་ཡང་གསུངས་ནས། འོ་ན་གསུང་ངག་འདི་གཞན་ལ་མི་གསུང་བར་ཞུ་བ་ཕུལ། བླ་མས་ཞལ་གྱིས་བཞེས་ནས་རྒྱ་གར་དུ་གཤེགས། ཡང་དུས་ཕྱིས་འགོས་ཀྱིས་གྲོ་མོ་ན་ཚུར་མེ་ཏྲཱི་བ་ཡིན་གསུངས་ནས་སྤྱན་དྲངས།
བོད་དུ་བྱོན་པས་མེ་ཏྲཱི་བ་མིན་པར་འདུག་པས། བླ་མས་བརྫུན་གསུངས་བྱས་པས། མེ་ཏྲཱི་བས་ཆོས་ནི་ང་མཁས་ཁྱོད་ཆོས་འདོད་པར་འདུག་པས་དེ་ངས་དགའ་མོད་གསུངས། དེར་འགོས་ཀྱང་ཆོས་ལ་མགུ་བས་བསྙེན་བཀུར་ཡང་མང་དུ་བྱས་རྒྱ་གར་དུ་གཤེགས་སོ། ། ཡང་དུས་ཕྱིས་གྱི་ཇོ་ཟླ་བའི་འོད་ཟེར་གྱིས་མངའ་རིས་སྟོད་ནས་སྤྱན་དྲངས་ནས་བསྙེན་བཀུར་མང་དུ་བྱས་ནས་རྒྱ་གར་དུ་གཤེགས་པའི་ལམ་ཁར་གྱི་ཇོའི་སློབ་མ་ཁ་རག་གཙང་པས་སྤྱན་དྲངས་ནས་ཁ་རག་ཏུ་བྱོན་ནོ། ། ཁ་རག་པས་བསྙེན་བཀུར་མང་དུ་བྱས་ནས་དེར་སྐུ་འདའ་ཁར་ངའི་བུ་ཚ་བོ་རི་རྩེ་ལ་ཡོད་པས་དེར་སྐྱོལ་གསུངས། བུ་ཚ་བོ་བདག་ཅག་ཀྱང་ལགས་ན་བྱས་པས། དེས་མེ་ཕན་སྐྱོལ་གསུངས། དེ་བླ་ཆེན་གྱིས་སློབ་མ་སྒོམ་ཆེན་གྱིས་སེ་རོག་གཉིས་ཅན་དུ་བཞུགས་ནས། བུ་སྒྲུབ་པ་ལ་ནན་ཏན་མ་ཆུང་དུས་མ་བསྒོམས་ཀྱང་སྔགས་པ་འཆི་ན་འདི་བཞིན་ཡིན་གསུངས་ནས།
རྡོ་རྗེ་དྲིལ་བུ་ཕྱག་ཏུ་བསྣམས་ནས་འོད་རིལ་བ་ཙམ་ཞིག་སྤྱི་གཙུག་ནས་འཐོན་ནས་སོང་གསུངས། ད་ལྟ་ཡང་ཐོད་ཕུན་རྡོ་རྗེ་དྲིལ་བུ་ཡོད་དོ། ། བླ་ཆེན་འབྲོག་མི་ཉིད་གཞུང་གསུངས་པའི་སློབ་མ་ལ་མན་ངག་མི་གསུང༌། མན་ངག་གསུངས་པའི་སློབ་མ་ལ་གཞུང་མི་གསུང་བ་ཡིན་གསུངས། གཞུང་ཚར་བའི་སློབ་མ་ནི་ལྷ་རྩེའི་གྱི་ལྗང་དབུ་དཀར་བ། ཤངས་ཀྱི་བྲག་རྩེ་སོ་ནག་པ། ས་སྐྱའི་འཁོན་དཀོན་མཆོག་རྒྱལ་པོ། འཕྲང་འོག་གི་དབྲད་དཀོན་མཆོག་རྒྱལ་པོ། བླ་མ་མངའ་རིས་པ་གསལ་བའི་སྙིང་པོ་དང་ལྔ་ལགས། མན་ངག་རྫོགས་པའི་སློབ་མ་ནི་འབྲོམ་དེ་བསྟོན་ཆུང༌།
ལྷ་བཙུན་ཀ་ལི། བླ་མ་སེ་མཁའ་ཆུང་བ་རྣམས་ཡིན། འབྲོམ་ཞབས་ཐོག་ཆེ། ལྷ་བཙུན་ཇོ་མོའི་མིང་པོ། བླ་མ་སེས་བླ་ཆེན་གྱི་སྤྱན་སྔར་སྔར་ལོ་བདུན་ཕྱིས་བཅུ་སྟེ་བཅུ་བདུན་བཞུགས། གནག་སྨད་སུམ་ཅུ་ཙམ་ཕུལ། བླ་མའི་ཞལ་ནས་འབུལ་བ་ཆུང་སྟེ་མཁོ་གསུངས། ཞབས་ཐོག་ཆུང་ཡང་ཡུན་རིང་བ་དང་སྤྱོད་ལམ་གྱིས་མཉེས་ནས་མན་ངག་ཐོབ་པ་ཡིན་གསུངས། གསུང་ངག་ཚར་ནས་གཞུང་ཞུས་པས་མན་ངག་བྱིན་པ་ལ་གཞུང་མི་བཤད་ཀྱི། ཁྱོད་རང་གཞུང་ལ་དད་ནས་སྐྱར་སོང་གསུངས་ནས་བླ་མ་སེས་ས་སྐྱར་ལོ་བཞི་བཞུགས་ནས་ས་སྐྱ་པ་ཆེན་པོ་ལ་གཞུང་ཚང་བར་གསན་ནོ། །
བླ་མ་འབྲོག་ལ་གྲུབ་པ་ཐོབ་པའི་སློབ་མ་ནི་ཕོ་གསུམ་མོ་བཞི་སྟེ། ཕོ་གསུམ་ནི་སྒྱེར་སྒོམ་སེ་པོ། གཤེན་སྒོམ་རོག་པོ། དབུས་པ་གྲོད་པོ་ཆེའོ། ། མོ་བཞི་ནི། རྟོད་མོ་རྡོ་རྗེ་འཚོ། དཔྲད་སྒོམ་མ་དཀོན་ནི། ཤབ་པ་མོ་ལྕ་མ་གཅིག འཕྱད་མོ་ནམ་མཁའ་མོ། དེ་ལ་དང་པོ་དྲུག་གིས་ནི་ལུས་མ་སྤངས་པར་གྲུབ་པ་ཐོབ་བོ། །
འཕྱད་མོ་ནམ་མཁས་ནི་ཐུན་མོང་གི་དངོས་གྲུབ་གྲུབ་པའོ། ། གཞན་ཡང་གྲུབ་པ་ཐོབ་པའི་སློབ་མ་མང་དུ་བཞུགས་པར་གདའ། བླ་མ་སེའི་སྤྱན་སྔར་རྗེ་དགོན་པ་བས་ལོ་བཅོ་བརྒྱད་བཞུགས་ནས་ཞབས་ཏོག་དང་སྤྱོད་ལམ་ཀུན་གྱིས་བླ་མ་མཉེས་པར་བྱས། མན་ངག་མ་ལུས་པར་རྫོགས་པར་གནང་བ་ལགས་སོ། ། བླ་མ་ས་སྐྱ་པ་ཆེན་པོ་སྒྱི་ཆུ་ན་བཞུགས་ཙམ་ན། བླ་མ་སེའི་ཞལ་བལྟར་བྱོན་པས། བླ་མ་སེས་ས་སྐྱ་པའི་ལོ་རྒྱུས་མང་དུ་དྲིས། པང་དུ་བླངས་བཤུམས་ནས། རྒད་པོ་གོག་པོ་འདི་ལ་ཆོས་ཡོད་ཀྱི། མྱུར་བར་ཤོག་བུལ་ན་ང་འཆི་གསུངས་ནས།
ལམ་འབྲས་ཐོ་རེ་བ་ཅིག་གནང༌། བཞུད་པར་དགོངས་པས། དགེ་བཤེས་འཁོན་ཆུང་གི་ཞལ་ནས། དེ་ལ་ཅི་ཡང་མེད། ངའི་བླ་མ་མངའ་རིས་པའི་ཆོས་ཀྱི་བྲལ་བྲུལ་བསྒྲུབས་པ་ཡིན་གསུངས་ནས་འགྲོར་མ་གནང༌། ཕྱིད་ལོ་བཞུད་པས་བླ་མ་སེ་འདས་གསུངས། དེའི་སློབ་མ་གང་དྲག་དྲིས་པས། རྗེ་དགོན་པ་བས་དྲག་པར་ཐོས་ནས་རྗེའི་སྤྱན་སྔར་མཆིས་པས་བླ་མ་ས་སྐྱ་པ་ཆེན་པོའི་ཡབ་བླ་མ་སེའི་སློབ་དཔོན་ཡིན་པས་བླ་མ་བརྒྱུད་པའི་རིམ་པའི་དམ་ཚིག་ལ་དགོངས་ནས་གདམས་ངག་མ་ལུས་པ་ཚང་བར་གནང་གསུང་ངོ༌། ། བོད་ཀྱི་ལོ་རྒྱུས་བསྡུས་པ་ལགས་སོ། ། ཚངས་པར་སྤྱོད་པའི་དགེ་བསྙེན་གྲགས་པ་རྒྱལ་མཚན་གྱིས་སྦྱར་བ་ཨི་ཐི།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
