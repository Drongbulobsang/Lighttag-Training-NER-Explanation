ས་སྐྱ་བཀའ་འབུམ།
པོད ༢༠
བསྡུས་པའི་དཀྱིལ་འཁོར་སློབ་མ་ལ་དབང་བསྐུར་བ།
༼ཀ༽ ༄༅། །བསྡུས་པའི་དཀྱིལ་འཁོར་སློབ་མ་ལ་དབང་བསྐུར་བ་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། བསྡུས་པའི་དཀྱིལ་འཁོར་དུ་སློབ་མ་དབང་བསྐུར་བའི་མངོན་པར་རྟོགས་པ་དང་སྦྱར་ན། དཀྱིལ་འཁོར་བསྒྲུབ་པའི་སྐབས་ལས་གསུངས་པའི་ལྷའི་རྣལ་འབྱོར་གྱིས། བསྙེན་པ་ལ་སོགས་པ་ཐམས་ཅད་ཀྱི་ལྷའི་རྣལ་འབྱོར་བྱ་སྟེ། བསྙེན་པ་དང༌། ས་ཆོག་དང༌། སྟ་གོན་དང༌། བསྒྲུབ་པ་བཞི་ཀའོ། །
དེ་ལ་སྔོན་དུ་བསྙེན་པའི་མན་ངག་བཞིས་ལྷའི་རྣལ་འབྱོར་རྫོགས་ནས། བརྟག་པ་བརྒྱད་པ་ལས་འབྱུང་བའི་སྔགས་ཀྱིས་རྡོ་རྗེ་སེམས་དཔའི་ཐུགས་ཀར་ཟླ་བ་ལ་བཀོད་དེ། གཙོ་བོ་ལ་འབུམ་དང༌། འཁོར་ལ་ཁྲི་ཕྲག་རེ་རེ་གྲངས་ཀྱི་བསྙེན་པ་ཚུལ་བཞིན་དུ་བྱའོ། ། དེ་ནས་སའི་ཆོ་གའང༌། བརྟག་པ་བདུན་པའི་གཉིས་པའི་སྦྱིན་སྲེག་གི་སྐབས་བཞིན་དུ། ས་སྦྱང་བ་དང༌། ཡོངས་སུ་གཟུང་བའི་ཆོ་ག་གཉིས་ཀྱིས་སའི་ཆོ་ག་ཇི་ལྟ་བ་བཞིན་བྱའོ། ། དེ་ནས་སྟ་གོན་ཡང་གསུམ་སྟེ། ལྷ་དང་བུམ་པ་དང་སློབ་མའོ། །
ལྷ་སྟ་གོན་དུ་གནས་པ་ལ་ཚུལ་གཉིས་ཏེ། ཐོག་མར་སའི་ལྷ་མོ་སྟ་གོན་དུ་གནས་པ་དང༌། ལྷ་སུམ་ཅུ་རྩ་བདུན་སྟ་གོན་དུ་གནས་པའོ། ། དེ་ལ་སའི་ལྷ་མོ་སྟ་གོན་དུ་གནས་པའི་ཚུལ་ཡང༌། བརྟག་པ་བདུན་པའི་གཉིས་པ་ལས་ཇི་ལྟར་འབྱུང་བ་བཞིན་བྱའོ། ། དེ་ནས་ལྷ་སུམ་ཅུ་རྩ་བདུན་སྟ་གོན་དུ་གནས་པ་ནི། དང་པོར་དཀྱིལ་འཁོར་གྱི་ཉེ་འཁོར་བའི་རྣམ་པ་ལྔས་བྱུགས་ལ། སེང་ལྡེང་གི་ཕུར་པ་སོར་ལྔ་པ་ལྔ་ལ་མཐའ་ཡས་དང༌། རྣམ་པར་རྒྱལ་བ་དང༌། སྤྲིན་སྒྲ་དང༌།
གསུས་པོ་ཆེ་དང༌། བདུད་རྩི་འཁྱིལ་པ་སྟེ་ལྔ་བསྐྱེད་ལ། དང་པོ་ལྟེ་བར་ནི་བདུད་རྩི་འཁྱིལ་པ་ཉིད་ཀྱི་སྔགས་ཀྱི་བྱིན་གྱིས་བརླབས་ལ་གདབ། མཚམས་ཀྱི་ཕུར་པ་བཞི་ནི། ཕྱི་རྩིག་པའི་རི་མོའི་མཚམས་སུ་དྲག་མོ་ལ་སོགས་པ་རྣལ་འབྱོར་མ་བརྒྱད་ཀྱི་སྔགས་བཟླ་ཞིང༌། རྡོ་རྗེ་ཐལ་མོའི་ནང་དུ་བྱིན་གྱིས་བརླབས་ལ། གྷ་གྷཱ་ཏ་ཡ་ལ་སོགས་པའི་སྔགས་དང་མུཏྐ་ར་ལ་སོགས་པའི་སྔགས་ཀྱིས་གདབ་བོ། ། ཕུར་བུ་དབུས་མ་གདབ་པའི་སྔགས་ཀྱང་དེ་ཉིད་དོ། ། དེ་ནས་ཕུར་པའི་ནང་ཁོངས་རྐྱང་དྲི་ཞིམ་པོས་བྱུགས་ལ། ལྷ་རྣམས་ཀྱི་གནས་སུ་རང་རང་གི་སྔགས་ཀྱི་མཐར་ཡི་གེ་ཧཱུྃ་རིང་པོ་བརྗོད་ཅིང༌།
དྲིའི་ཐིག་ལེ་རེ་རེ་མེ་ཏོག་གི་ཚོམ་བུ་རེ་རེ་དགོད་དོ། ། དེ་ནས་སྟ་གོན་གྱི་ལྷ་རྣམས་སྙིང་པོ་ཚིག་ཙམ་གྱིས་ཚུལ་ཇི་ལྟ་བར་བསྐྱེད་ལ་གསལ་གདབ་པའམ། ཡང་ན་འབྱིན་པའི་དཀྱིལ་འཁོར་གྱི་ཚུལ་དུའང་ཕྱུང་ལ། སྟང་སྟབས་ཀྱི་སྐབས་སུ་ནམ་མཁའ་ལ་བཏེག་པ་ཛཿཧཱུྃ་བྃ་ཧོཿས་དགུག་གཞུག་བྱ། དེས་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱང་དགུག་གཞུག་བྱ། དེ་ནས་རང་རང་གི་སྔགས་བཟླ་ཞིང་གསལ་གདབ་པའམ། ཕྱག་རྒྱ་བསྟན་ཏེ་སྔགས་བཟླས་ཤིང་གསལ་གདབ་པར་འདོད་ན་ནི། ཕྱག་རྒྱ་ནི་རྣམ་སྣང་སྒྱུ་འཕྲུལ་དྲྭ་བ་ལས་འབྱུང་བ་བཞིན་སྐབས་འདིར་ཡང་ཤེས་པར་བྱའོ། ། དེ་ནས་སྟ་གོན་གྱི་ལྷ་དབང་བསྐུར་ལ་རྒྱས་གདབ། ཕྱི་ནང་གི་མཆོད་པས་མཆོད།
རིགས་ལྔའི་བསྟོད་པའམ་མཚན་བརྒྱ་རྩ་བརྒྱད་ཀྱིས་བསྟོད། དེ་ནས་སློབ་དཔོན་དང་སློབ་མའི་སྡིག་པ་ཞི་བར་བྱ་བའི་ཕྱིར་ཞི་བའི་སྦྱིན་སྲེག་བྱ། བར་ཆད་ཐམས་ཅད་ཉེ་བར་ཞི་བར་བྱ་བའི་ཕྱིར། ཕྱོགས་སྐྱོང་བཅུ་ལ་གཏོར་མ་རྒྱ་ཆེན་པོ་སྦྱིན། དེ་ནས་རྡོ་རྗེ་སེམས་དཔའ་བཅོམ་ལྡན་འདས། ཞེས་པ་ལ་སོགས་པས་སྐབས་འདིར་སྙན་གསན་དབབ་པའམ། སྟ་གོན་རྣམ་པ་གསུམ་ཀ་རྫོགས་ནས་ཀྱང་སྙན་གསན་དབབ་པ་གང་རུང་དུ་བཞེད། དེ་ནས་བུམ་པ་ནི་སྐྱོན་མེད་བཅུ། ། རྣམ་རྒྱལ་དང་རྩ་བའི་བུམ་པ་ཞེས་བྱ་བ་མདུན་དུ་བྱས་པ་ནི་གཙོ་བོའོ། ། སྤྱན་ལ་སོགས་པ་ཡུམ་བཞི་ལ་བཞི།
ལྷག་མ་ཤར་ཕྱོགས་ལ་སོགས་པ་དེ་བཞིན་གཤེགས་པ་དང༌། རིན་པོ་ཆེ་དང༌། པདྨ་དང༌། ལས་ཀྱི་རིགས་བཞི་ལ་བུམ་པ་བཞི་རྣམ་རྒྱལ་བུམ་པ་ལ་རིགས་ལྔའི་མཚན་མ། ལྷག་མ་བུམ་པ་བརྒྱད་ལ་འཁོར་ལོ་ལ་སོགས་པ་བཞི། ལས་ཐམས་ཅད་པ་ནི་སྣ་ཚོགས་རྡོ་རྗེ་མཚན་པའོ། ། དེ་ནས་དྲག་མོ་ལ་སོགས་པའི་སྔགས་སམ། བདུད་རྩི་འཁྱིལ་པའི་སྔགས་གང་རུང་གིས་ཡུངས་ཀར་བརྡེག་ཅིང༌། བགེགས་བསལ་ལ་གུ་གུལ་གྱིས་བདུག ། རིན་པོ་ཆེ་ལྔ་ལ་སོགས་པའི་བཅུད་གཞུག
དེ་ནས་བུམ་པ་རྣམས་གོ་རིམས་མ་ནོར་བར་བཀོད་ལ། བུམ་པའི་ནང་དུ་སྙིང་པོ་ཚིག་ཙམ་ལས་ལྷ་རྣམས་ཚང་བར་བསྐྱེད་པའམ། འབྱིན་པའི་དཀྱིལ་འཁོར་གྱི་འཁོར་ལོའི་ཚུལ་དུ་ལྷ་རྣམས་བསྐྱེད་པར་གསུངས་ཏེ། རྩ་བའི་བུམ་པར་ནི་བདག་པོ། ། བུམ་པ་བཞིར་ནི་ཡུམ་བཞི། ཤར་ཕྱོགས་སུ་རྣམ་སྣང་ལ་སོགས་པ་དེ་བཞིན་གཤེགས་པའི་རིགས་རྣམས། ལྷག་མ་གསུམ་དེས་འགྲེ། ལས་ཐམས་ཅད་པར་ནི་བདུད་རྩི་འཁྱིལ་པ། དེ་ནས་བུམ་པའི་ལྷ་ལ་ཡེ་ཤེས་པ་གཞུག མཆོད་བསྟོད་བྱ།
མཆོད་ཡོན་རྩ་བའི་བུམ་པར་བཞག་ལ། རང་རང་གི་སྔགས་བརྒྱ་རྩ་བརྒྱད་ལ་སོགས་པ་བཟླས་ཏེ་བུམ་པར་བླུགས། ལྷ་རྣམས་ཀྱང་འོད་དུ་ཞུ་བར་བྱའོ། ། བུམ་པ་སྟ་གོན་ནོ། ། གསུམ་པ་སློབ་མ་ནི། འདིར་ཆོ་ག་ཤིན་ཏུ་བསྡུས་པའི་ལུགས་ཀྱིས་སྟ་གོན་དུ་གནས་པ་སྟེ། ཁྲུས་བྱས་ནས་བཀོད་པའི་རིམ་པ་བཞིན་དུ་གནས་ཏེ། དྲི་ཞིམ་པོའི་ཆུ་ལ་ལས་ཐམས་ཅད་པའི་ཡི་གེ་ཧཱུྃ་བཟླས་ཏེ། སློབ་མ་བསྲུང་བའི་དོན་དུ་སྙིང་གར་གཏོར། ཡང་རྡོ་རྗེ་དང་བཅས་པས་སྙིང་གར་དྲིའི་ཐིག་ལེ་བྱ་ཞིང་སྙིང་གར་རྡོ་རྗེ་བསྒོམ།
སྤྱི་བོར་རྡོ་རྗེ་བཞག་ཅིང་སྣ་ཚོགས་རྡོ་རྗེ་བསྒོམ་པ་སྟེ། དེ་ཙམ་གྱིས་སློབ་མ་བསྲུངས་ལ། དཀོན་མཆོག་གསུམ་ལ་སྐྱབས་སུ་མཆི། ། ཞེས་པ་ལ་སོགས་པ་བྱས་ཤིང༌། སྐྱབས་སུ་འགྲོ་ཞིང་སེམས་བསྐྱེད། བྱང་ཆུབ་ཀྱི་སེམས་བསྲུང་བའི་དོན་དུ། ཧཱུྃ་བཟླས་པའི་སྐུད་པ་དམར་པོ་དཔུང་པ་ལ་བཅིངས་ཏེ། བུད་མེད་ཀྱི་གཡས། སྐྱེས་པའི་གཡོན་ལའོ། ། ཕྲན་ཚེགས་ཀྱི་དངོས་གྲུབ་ཀྱི་ལྟས་དང༌།
མཆོག་གི་བར་དུ་སོ་ཤིང་ཉེ་རེག་བརྟག དག་བྱེད་ཀུ་ཤ་སྦྱིན། ཁྱོར་མོའི་ཆུ་བླུད། ཁ་དག་པར་བྱེད་པའོ། ། སྐབས་འདིར་མཆོད་པ་རྣམ་པ་བཞིས་མཆོད་པར་བྱ། འཇིག་རྟེན་དུ་ནི་ཀུན་མཁྱེན་དག ། ཅེས་པ་ལ་སོགས་པས་ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད། དེ་ཙམ་གྱིས་སློབ་མ་སྟ་གོན་དུ་གནས་པ་ཡིན་ཏེ། སྔགས་ཀྱི་དངོས་གྲུབ་དོན་གཉེར་གང༌། ། ཞེས་བྱ་བ་ལ་སོགས་པ་མྱ་ངན་ལས་འདས་པའི་སེམས་བརྟན་པོར་བསྐྱེད་དུ་གཞུག་པ་ནི་སྐབས་འདིར་མི་བཞེད་དོ། །
དེ་ལྟ་བུའི་སྟ་གོན་ལ་གནས་པ་གསུམ་ཀའང༌། རྣམ་སྣང་སྒྱུ་འཕྲུལ་དྲྭ་བའི་རྗེས་སུ་འབྲངས་ནས་དེ་དང་ཐུན་མོང་དུ་བྱ་སྟེ། དེ་ཉིད་འདུས་པ་དང༌། རྡོ་རྗེ་མཁའ་འགྲོ་གསུམ་དུ་ཆོ་གའི་རིམ་པ་མི་གསལ་བ་གསལ་བར་བཤད་དོ། ། དེ་ནས་ཐིག་གི་ཆོ་ག་ནི་ཐོ་རངས་ཀྱི་དུས་སུ་སྟ་གོན་གྱི་ལྷ་ནམ་མཁའ་ལ་གཤེགས་སུ་གསོལ་ལ། དེ་ལའང་ཚུལ་གཉིས་ཏེ། རྫོགས་པར་གཤེགས་སུ་གསོལ་བ་དང༌། དམ་ཚིག་པ་བདག་ལ་བསྡུ་བ་དང་གཉིས་སོ། ། དེ་ནས་ཐིག་དངོས་ནི། ཚོན་སྣ་ལྔའི་སྐུད་པ་རིགས་ལྔར་བྱིན་གྱིས་བརླབ།
དེ་ནས་ཧཱུྃ་བརྒྱ་རྩ་བརྒྱད་བཟླས་ཏེ་བྱིན་གྱིས་བརླབ། དེ་ནས་ཡེ་ཤེས་ཀྱི་ཐིག་བཏབ་ལ་ལས་ཀྱི་ཐིག་གིས་ཆ་རྣམ་པར་བགོ ། དེ་ནས་མཚོན་གྱི་ཆོ་ག་ནི་ཐིག་སྐུད་བཞིན་བྱིན་གྱིས་བརླབ། བླ་མས་དབང་ལྡན་གྱི་མཚམས་ནས། འདི་ནི་ཆོས་དབྱིངས་དག་པ། ཞེས་པའི་ཚིགས་སུ་བཅད་པ་བརྗོད་དེ། གཡོན་པའི་ཁུ་ཚུར་གྱིས་བཀྱེ། ལྷ་རྣམས་དགོད་པ་ནི། གདན་ནམ་ཕྱག་མཚན་ནམ། བྲིས་པའམ་འབུར་དུ་བཏོད་པའི་ཚུལ་གྱིས་ཀྱང་བཀོད་ལ།
སྔར་གྱི་བུམ་པ་རྣམས་ལས་ཆུ་བསྡུས་ཏེ། བུམ་པ་རྣམས་དབུལ། མཆོད་ཡོན་ལ་སོགས་པའི་མཆོད་པ་རྒྱ་ཆེན་པོ་རྣམས་བཀྲམ་སྟེ། མེ་ཏོག་གི་སིལ་མ་གཏོར་ལ་བླ་རེ་ལ་སོགས་པ་བྲེ་བ་སྟེ། ཚོན་གྱི་ཆོ་གའོ། ། དེ་ནས་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་ནི། བསྡུས་པའི་དཀྱིལ་འཁོར་སྐབས་འདི་ཉིད་ལས་ཤིན་ཏུ་གསལ་བར་འབྱུང་སྟེ། དམ་ཚིག་གི་དཀྱིལ་འཁོར་གྱི་ཙཀྲ་འབྱིན་པའི་ཚུལ་གྱིས་བསྒྲུབ་པ། དེ་ལ་ཡེ་ཤེས་སེམས་དཔའི་དཀྱིལ་འཁོར་གྱི་ཙཀྲ་དགུག་གཞུག་བྱ་བའི་ཚུལ་གྱིས་བསྒྲུབ། དེ་རྣམས་ལ་དབང་བསྐུར་བ་ཡང་ལྷ་སྟ་གོན་གྱི་སྐབས་ལས་ཤེས་པར་བྱ་སྟེ།
ཆོ་ག་རྫོགས་པར་བྱས་ཏེ་བསྒྲུབ་བོ། ། དེ་ནས་མཆོད་པ་དང་བསྟོད་པ་རྒྱས་པ་སྟ་གོན་གྱི་སྐབས་བཞིན་དུ་བྱའོ། ། ཡང་དབང་བསྐུར་བ་དང༌། མཆོད་པ་རྒྱས་བསྡུས་ཕྱི་མ་ལས་གསུངས་པ་དེའི་དོན་ཡང་ཡར་ལ་དྲངས་ཏེ་ཤེས་པར་བྱའོ། ། དཀྱིལ་འཁོར་ཆེན་པོར་མཆོད་པའི་སྦྱིན་སྲེག་འདི་ནི་རྒྱས་པའི་སྦྱིན་སྲེག་ཡིན་ཏེ། ལྷ་རྣམས་ཚིམ་པར་བྱ་བའི་ཕྱིར་རོ། ། དེ་ནས་དམ་ཚིག་གསུམ་གྱི་གླུས་མདོར་བསྡུས་ཏེ། གང་རུང་གི་ཚིག་གིས་བདེན་པའི་ཚིག་བརྗོད་དོ། ། དེ་ནས་སློབ་དཔོན་བདག་འཇུག་པ་ནི། སློབ་མའི་ཚུལ་གྱིས་ཤེས་པ་ཡིན་པས་སློབ་མའི་ཚུལ་གྱིས་བདག་ཉིད་འཇུག་གོ །
དེ་ནས་སློབ་མ་འཇུག་པའི་ཆོ་ག་བྱ་བ་ཡང༌། ཁྲུས་བྱས་ཏེ། འཇུག་པའི་ཡོན་བླ་མ་ལ་ཕུལ་ལ། ཨོཾ་ལ་སོགས་པས་གནས་གསུམ་བྱིན་གྱིས་བརླབ། སྒྱུ་འཕྲུལ་དྲྭ་བ་ནས་འབྱུང་བའི་ཕྱག་རྒྱ་དང་བཅས་པས་ཧཱུྃ་བརྗོད་ཅིང༌། ཡང་གནས་ལྔར་བྱིན་གྱིས་བརླབ། དཔའ་བོ་འབྲུ་ལྔ་ནི་ཨ་ཁཾ་བཱི་ར་ཧཱུྃ་ཞེས་པས་གདོང་གཡོགས་བཅིང༌། སེམས་མ་རྡོ་རྗེ་མའི་ཕྱག་རྒྱས་མེ་ཏོག་བཟུང་ལ། ཡོལ་བའི་ཕྱི་རོལ་དུ་བྱ་བའི་ཆོ་ག་སྒྱུ་འཕྲུལ་དྲྭ་བའི་གཞུང་བཞིན་དུ་བྱ། ཧཱུྃ་གིས་ཡོལ་བའི་ནང་དུ་བཅུག་སྟེ་ཡེ་ཤེས་དབབ་ཅིང་བརྟན་པ་ལ་སོགས་པའི་ཆོ་ག་བྱའོ། །
དེ་ནས་དཀྱིལ་འཁོར་གྱི་ཁ་དོག་བརྟག་ཅིང་མེ་ཏོག་ཕྲེང་བ་དོར། མགོ་ལ་བཅིང༌། གདོང་གཡོགས་དགྲོལ། དཀྱིལ་འཁོར་བསྟན་ཏེ། ལྕགས་ཀྱུ་ནས་གཙོ་བོའི་བར་དུ་བསྟན་ནོ། ། འཇུག་པའོ། ། དེ་ནས་དབང་བསྐུར་བའི་ཆོ་ག་ནི། བླ་མ་ལ་དབང་བསྐུར་བའི་ཡོན་ཕུལ་ལ། གསོལ་བ་གདབ་སྟེ། བླ་མས་ཀྱང་སློབ་མ་དེ་འཁོར་ལོས་སྒྱུར་བའི་ཆ་ལུགས་སུ་རྒྱན་ཐམས་ཅད་ཀྱིས་བརྒྱན་པར་བྱས་ལ་དབང་སྟེགས་སུ་གཞག་གོ །
དེ་ནས་མེ་ཆུའི་ཤིས་པ་ཙམ་གྱིས་བྱུར་དང་སྐལ་བ་ངན་པ་དང༌། བར་ཆད་ཀྱི་བགེགས་བསལ་ལ། དེ་ནས་བཀྲ་ཤིས་ཀྱི་ཚིགས་སུ་བཅད་པའི་ཆོ་ག་རྒྱས་པས་ཤིས་པའི་ཆོ་ག་བྱའོ། ། དེ་ནས་དབང་རྣམས་ནི་རྣལ་འབྱོར་གྱི་རྒྱུད་དང་ཐུན་མོང་དུ། ཆུའི་དབང་ནས། དབུགས་དབྱུང་གཟེངས་བསྟོད་ཀྱི་བར་ཡིན་ལ། རྣལ་འབྱོར་བླ་ན་མེད་པའི་དབང་དུ་བྱས་ན་ནི། མཆོག་དབང་རིན་པོ་ཆེ་གསུམ་ཡང་དོན་གྱིས་ཤེས་པར་བྱ་སྟེ། དེ་ཡང་གསང་བ་ནི་མཉམ་སྦྱོར་ལའོ། ། དབང་གོང་མ་གཉིས་དང་མཉམ་སྦྱོར་དང༌།
བརྟག་པ་གཉིས་པ་དང༌། འདུས་པ་གསུམ་ཐུན་མོང་དུ་བྱས་ཏེ་དོན་གྱིས་ཤེས་པར་བྱའོ།། །། བུམ་པའི་དབང་གི་རྣམ་པར་དབྱེ་བ་རྣམས་ནི་རྒྱུད་ཕྱི་མ་ལས་ཆོ་གའི་གྲངས་ཙམ་བཀོད་པས་འདིར་མ་བྲིས་སོ། ། དབང་ངོ༌། ། དེ་ལྟར་ན་དངོས་གཞིའི་ཆོ་ག་རྒྱས་པར་གསུངས་སོ། ། དེ་ནས་མཇུག་གི་ཆོ་ག་ནི། དང་པོ་བླ་མའི་ཞབས་ལ་ཕྱག་འཚལ་ཏེ་ཡོན་དབུལ། བླ་མས་ལས་ཀྱི་ལྷག་ཆད་ཁ་བསྐང་བའི་ཕྱིར་སྦྱིན་སྲེག་བྱ། དཀྱིལ་འཁོར་གྱི་ལྷ་ལ་མཆོད་ཅིང་བསྟོད། ཆོ་ག་ལྷག་པ་དང་མ་ཚང་བ་བཟོད་པར་གསོལ།
ཧཱུྃ་ཞེས་བྱ་བས་བདག་ཉིད་བར་ཆད་ཞི་བར་བྱ་བའི་དོན་དུ་ལྷའི་ང་རྒྱལ་བརྟན་པར་བྱ། རྡོ་རྗེ་སེམས་དཔའི་ཡི་གེ་བརྒྱ་པའི་མཐར་མུཿབརྗོད་དེ་ཡེ་ཤེས་ཀྱི་དཀྱིལ་འཁོར་གྱི་ཙཀྲ་གཤེགས་སུ་གསོལ། ཕུར་བུ་རྣམས་བཏོན་ནས་དྲི་ཞིམ་པོའི་ཆུས་བཀྲུས་ཏེ། དམ་ཚིག་གི་དཀྱིལ་འཁོར་གྱི་ཙཀྲ་སེ་གོལ་བརྡབ་ཅིང༌། ཛཿཧཱུྃ་བྃ་ཧོཿ ཞེས་བརྗོད་ཅིང་བདག་ཉིད་ཀྱི་སྙིང་གའི་ཧཱུྃ་ལ་བསྡུ། དེ་ནས་ཧཱུྃ་ཞེས་བརྗོད་དེ། རྡུལ་ཚོན་དང་མཆོད་རྫས་ལྷག་མ་རྣམས་རིན་པོ་ཆེའི་བུམ་པར་བསྡུས་ཏེ། དྲི་ཞིམ་པོའི་ཆུས་ཀྱང་བཀང་ལ་བཀྲ་ཤིས་ཀྱི་ཚིགས་སུ་བཅད་པ་གླུ་དང་བཅས་པས། དུང་ལ་སོགས་པའི་སྒྲས་རྒྱ་མཚོ་ཆེན་པོར་དོར་བར་བྱའོ།། །།
དེ་ལྟར་ན་སྔོན་དུ་བསྙེན་པ་ནས་བརྩམས་ཏེ། རྡུལ་ཚོན་ཆུ་བོ་ཆེན་པོར་དོར་བའི་བར་དང༌། དཀྱིལ་འཁོར་གྱི་ཆོ་ག་དངོས་ལ་ནུབ་གསུམ་དང༌། རྣམ་གཅད་དང་པོ་ས་གཞི་གཟུང༌། ། གཉིས་པ་སྟ་གོན་གནས་པ་སྟེ། ། ནུབ་གསུམ་པ་ལ་འཇུག་པར་བྱ། ། ཞེས་གསུངས་པ་དང༌། སྦྱིན་སྲེག་གསུམ་པའི་ལུགས་ཀྱང་རྣམ་སྣང་སྒྱུ་འཕྲུལ་དྲྭ་བ་ལས་གསུངས་པས། མདོའི་ཆོ་ག་སྤྱིའི་ཆོ་ག་ཞེས་བྱ་བར་ཐམས་ཅད་མཁྱེན་པར་དགོངས་ནས་འདིར་རྒྱུད་རྣམས་ཐུན་མོང་གི་ཆོ་ག་སྦྱར་བར་ཁོང་དུ་ཆུད་པར་བྱའོ། ། དངོས་སུ་ཕན་འདོགས་པ་ནི།
རྡོ་རྗེ་མཁའ་འགྲོ་དང་དེ་ཉིད་འདུས་པར་རོ། ། དཀྱིལ་འཁོར་སྒྲུབ་པ་ལ་བརྟེན་ནས། ལྷའི་རྣལ་འབྱོར་རྒྱས་པར་གསུངས་པ་ཡང་དབང་གི་མངོན་རྟོགས་དང་འབྲེལ་བར་མ་ཟད། ། མཆོག་གི་དངོས་གྲུབ་ཀྱི་སྒྲུབ་ཐབས་ཀྱང་འདི་ཉིད་ཀྱིས་ཤེས་པར་བྱ་བ་ཁོ་ན་ཡིན་ནོ། ། ས་ཆེན་གྱི་མཛད་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
