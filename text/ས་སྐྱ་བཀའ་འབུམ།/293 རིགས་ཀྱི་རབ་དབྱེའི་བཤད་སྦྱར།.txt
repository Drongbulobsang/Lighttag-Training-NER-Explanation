ས་སྐྱ་བཀའ་འབུམ།
པོད ༢༩༣
རིགས་ཀྱི་རབ་དབྱེའི་བཤད་སྦྱར།
༼ན༽ ༄༅། །རིགས་ཀྱི་རབ་དབྱེའི་བཤད་སྦྱར་བཞུགས།། ༄༅། །རིགས་ཀྱི་དབྱེ་བའི་བཤད་སྦྱར། བློ་གྲོས་མིག་འབྱེད་བླ་མའི་ཚོགས་རྣམས་དང༌། ། མཚུངས་མེད་དཔལ་འབྱོར་རྡོ་རྗེ་འཆང་དབང་ལ། ། བློ་གྲོས་སྤྱི་གཙུག་ཐོས་པའི་ནོར་བུ་ཅན། ། དྭང་བའི་འདུན་པས་ཞབས་ལ་ཕྱག་འཚལ་ལོ། ། གང་ཞིག་གང་གི་གང་ལ་ཇི་ལྟ་བར། ། རྒྱུ་ལམ་འབྲས་བུར་ཕྱེ་བས་མཚོན་བྱེད་པ། ། རྡོ་རྗེའི་ཚིག་གིས་རྒྱུད་དོན་སྦས་གྱུར་པ། །
དོན་གཉིས་ལྡན་པའི་བཤད་སྦྱར་བདག་གིས་བྱ། ། རིགས་ཀྱི་རབ་ཏུ་དབྱེ་བ་ལ་གསུམ་སྟེ། ། གང་ལ་གདབ་པའི་རིགས་དང་གཅིག ། གང་གིས་འདེབས་པའི་རིགས་བདག་དང་གཉིས། ཇི་ལྟར་འདེབས་པའི་ཕྱག་རྒྱའོ། ། དང་པོ་ནི་གང་ཞིག་གཟུང་བར་བྱ་བ་སྟེ། དེ་ལ་རྒྱུ་དང་ལམ་གཉིས་ལས། དང་པོ་ནི་ཕུང་པོ་ལྔ་དང༌། ཉོན་མོངས་པ་ལྔ་དང༌། འབྱུང་བ་ལྔའོ། །
གཉིས་པ་ལམ་བསྐྱེད་པའི་རིམ་པ་དང་རྫོགས་པའི་རིམ་པའོ། ། དེ་ལ་དང་པོ་ནི་འབྱུང་བ་རིམ་བརྩེགས་དང༌། གཞལ་ཡས་ཁང་དང་མངོན་བྱང་དང༌། ལྷ་དང་དེ་དག་ཐམས་ཅད་ཀྱི་མཚོན་བྱེད་དབུ་རྒྱན་ལ་རྒྱས་གདབ་པའི་སྐབས་ཡིན་ལ། གཉིས་པ་རྫོགས་པའི་རིམ་པ་ལ་གཉིས་ལས། རང་བྱིན་གྱིས་བརླབ་པའི་དབང་དུ་བྱས་ན་འཁོར་ལོ་བཞི་དང༌། བདུད་རྩི་ལྔ་དང༌། དེ་ལས་སྐྱེས་པའི་ཡེ་ཤེས་ལྔའམ། ས་རླུང་ལ་སོགས་པའི་རླུང་རྣམ་པ་ལྔའོ། ། དཀྱིལ་འཁོར་འཁོར་ལོའི་དབང་དུ་བྱས་ན་ཕྱག་རྒྱ་ལྔ་དང་འབྱུང་བ་ལྔ་དང་ཡེ་ཤེས་རྣམ་པ་ལྔའོ། །
བཅོམ་ལྡན་འདས་ཀྱི་ཕྱག་རྒྱའི་སྐབས་སུ་རང་བྱིན་གྱིས་བརླབ་པ་དངོས་སུ་མ་གསུངས་ཀྱང་སྐབས་གཞན་ལ་གསུངས་པས་འདིར་ཡང་ཅིས་ཀྱང་འཇུག་གོ ། གཉིས་པ་རིགས་བདག་ནི་དེ་བཞིན་གཤེགས་པ་ལྔ་དང་ཡེ་ཤེས་ལྔ་ལྷ་མོ་ལྔའོ། ། གསུམ་པ་ཇི་ལྟར་འདེབས་པའི་ཕྱག་རྒྱ་ལ་གཉིས་ཏེ། ཇི་ལྟར་འདེབས་པའི་ཚུལ་དང་དེ་དག་ཕྱག་རྒྱར་འགྱུར་བའི་འཐད་པའོ། ། དང་པོ་ལ་ལྔ་སྟེ། ལུས་ལ་སེམས་དང༌། སེམས་ལ་ལུས་ཀྱི་རྒྱ་དང༌། རྒྱུ་ལ་འབྲས་བུ། འབྲས་བུ་ལ་རྒྱུའི་རྒྱ་དང༌། ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། །
དང་པོ་ནི་དཔལ་གསང་བ་འདུས་པ་ལས། ཁྱོད་ཀྱི་ལུས་སེམས་ལྟ་བུ་དང༌། སེམས་ལུས་ལྟ་བུ་དང་སེམས་ཚིག་ཏུ་བརྗོད་པ་ལྟ་བུར་སྒོམས་ཤིག གསུངས་པས་ཆོས་ཐམས་ཅད་རང་གི་སེམས་སུ་བསྒྲུབ་པའི་ཕྱིར་གཟུགས་གཽ་རཱི། སྒྲ་ཙཽ་རཱི་ལ་སོགས་པར་བསྒོམ་པ་ཡིན་ནོ། ། འདིས་མཚོན་པའི་ཕྱིར་གཽ་རཱི་དང་པུཀྐ་སཱི་ལ་རྣམ་པར་སྣང་མཛད་ཀྱི་ངོ་བོ་ལུས་ལ་མི་བསྐྱོད་པ་སེམས་ཀྱི་རྒྱས་འདེབས་པ་ཡིན་ནོ། ། སེམས་ལ་ལུས་ཀྱི་རྒྱ་ནི་སེམས་ཉིད་ལུས་ལས་གཞན་མ་ཡིན་པར་བསྟན་པའི་ཕྱིར། གཞལ་ཡས་ཁང་གྲུ་བཞི་ལ་སོགས་པ་སེམས་ཀྱིས་ལུས་ཀྱི་བཀོད་པ་བསྒོམ་པ་ཡིན་ནོ། ། འདིས་མཚོན་པའི་ཕྱིར་ཙཽ་རཱི་དང་ཤ་བ་རཱི་མི་བསྐྱོད་པའི་ངོ་བོ་སེམས་ལ་རྣམ་པར་སྣང་མཛད་ལུས་ཀྱི་རྒྱས་འདེབས་པ་ཡིན་ནོ། ། རྒྱུ་ལ་འབྲས་བུ་དང་འབྲས་བུ་ལ་རྒྱུའི་རྒྱའང་ཐམས་ཅད་གསང་བ་ལས།
རྒྱུ་ལ་འབྲས་བུའི་རྒྱས་གདབ་ཅིང༌། ། འབྲས་བུ་ལ་ཡང་རྒྱུའི་རྒྱས་གདབ། ། གཞན་དུ་བསྐལ་པ་བྱེ་བར་ནི། ། གྲངས་མེད་པར་ཡང་འགྲུབ་མི་འགྱུར། ། ཞེས་གསུངས་པས་རྒྱུ་ལ་འབྲས་བུའི་རྒྱས་འདེབས་པ་ཡིན་ནོ། ། སཾ་པུ་ཊ་ལས་བུད་ཤིང་བསྲེགས་པའི་རིགས་པ་ཡིས། ། དགྱེས་པའི་རྒྱལ་བ་གར་མཁན་མཆོག ། ཅེས་གསུངས་པ་ལྟར། བུད་ཤིང་ལ་མེ་དང་བུམ་པ་ལ་འཇིམ་པ་དང༌། སྨན་ལ་སྲོག་དང་ཞེས་འཇིག་རྟེན་ན་བརྗོད་པ་ལྟར་འདིར་གཏི་མུག་ལ་རྣམ་པར་སྣང་མཛད་དང༌།
ཞེ་སྡང་ལ་མི་བསྐྱོད་པ་ལ་སོགས་པར་འཇོག་པ་ཡིན་ཏེ། རྒྱུའམ་ཆོས་ཉིད་ཡིན་པའི་ཕྱིར་འདིས་མཚོན་པའི་ཕྱིར་རོ། ། བེ་ཏཱ་ལཱི་དང་ཙནྜཱ་ལཱི་འོད་དཔག་ཏུ་མེད་པ་འདོད་ཆགས་ཀྱི་ངོ་བོ་ལ། རིན་ཆེན་འབྱུང་ལྡན་སེར་སྣའི་ངོ་བོ་འབྲས་བུས་བརྒྱན་པས་རྒྱུ་ལ་འབྲས་བུའི་རྒྱར་འགྱུར་རོ། ། འདི་ལ་རྩོད་པ་སྤང་བ་ནི། དྲི་ཡི་ཆ་ལ་བེ་ཏཱ་ལཱི། ། ཞེས་འབྱུང་བས་བེ་ཏཱ་ལཱི་ཡང་དྲི་ཡིན་ལ་རིན་ཆེན་འབྱུང་ལྡན་ཡང་དྲི་ཡིན་པས་ངོ་བོ་ཉིད་ལ་ངོ་བོ་ཉིད་ཀྱི་རྒྱར་འགྱུར་རོ་སྙམ་ན་དེ་ལྟ་མ་ཡིན་ཏེ་བེ་ཏཱ་ལི་འདུ་ཤེས་ཀྱི་ཕུང་པོའང་ཡིན་ལ། འདུ་ཤེས་འོད་དཔག་མེད་ཀྱང་ཡིན་པས་དེ་ལྟར་འོད་དཔག་མེད་འདོད་ཆགས་རྒྱུ་ལ་རིན་ཆེན་འབྱུང་ལྡན་གྱིས་དབུལ་ལ་བརྒྱན་པས་རྒྱུ་ལ་འབྲས་བུར་འགྱུར་རོ། ། འབྲས་བུ་ལ་རྒྱུའི་རྒྱ་ཡང་རྡོ་རྗེ་གུར་ལས། གཏི་མུག་རྣམ་པར་སྣང་མཛད་རྨོངས། །
འདོད་ལ་ཞེན་པའི་འཇིག་རྟེན་རྗེ། ། སེར་སྣ་རྡོ་རྗེ་སྣང་བྱེད་དེ། ། ཞེས་བྱ་བ་ལ་སོགས་པ་གསུངས་པ་ལྟར་རྣམ་པར་སྣང་མཛད་ལ་སོགས་པའང་གཏི་མུག་ལ་སོགས་པའི་ཆོས་ཉིད་དམ་འབྲས་བུ་ཡིན་པའི་ཕྱིར་རོ། ། འདིས་མཚོན་པའི་ཕྱིར་གྷསྨ་རཱི་དང་གཡུང་མོ་དོན་ཡོད་གྲུབ་པའི་ངོ་བོ་ཕྲག་དོག་འབྲས་བུ་ལ་འོད་དཔག་མེད་འདོད་ཆགས་ཀྱི་ངོ་བོ་རྒྱུས་དབུར་བརྒྱན་པས་འབྲས་བུ་ལ་རྒྱུའི་རྒྱར་འགྱུར་རོ། ། འདི་ལ་རྩོད་པ་སྤང་བ་ནི་རོ་ལ་གྷསྨ་རཱི་རབ་གྲགས། ། ཞེས་འབྱུང་བས་གྷསྨ་རཱི་ཡང་རོ་ཡིན་ལ་འོད་དཔག་མེད་ཀྱང་རོ་ཡིན་པས་ངོ་བོ་ཉིད་ལ་ངོ་བོ་ཉིད་དུ་འགྱུར་རོ་སྙམ་ན་མ་ཡིན་ཏེ། གྷསྨ་རཱི་འདུ་བྱེད་ཀྱི་ཕུང་པོ་ཡང་ཡིན་ལ། འདུ་བྱེད་དོན་ཡོད་གྲུབ་པ་ཡང་ཡིན་པས་འབྲས་བུ་ལ་རྒྱུའི་རྒྱར་འགྱུར་རོ། ། ཕྱི་མ་འདི་གཉིས་ནི་རྒྱུད་རྒྱས་པའི་དགོངས་པ་ཡིན་ནོ། ། ངོ་བོ་ཉིད་ལ་ངོ་བོ་ཉིད་ཀྱི་རྒྱའང་འདོད་ཆགས་དག་པས་འདོད་ཆགས་ཉིད།
ཞེ་སྡང་དག་པས་ཞེ་སྡང་ཉིད། ། གཏི་མུག་དག་པས་གཏི་མུག་སྟེ། ། ཐམས་ཅད་རྣམ་དག་རྡོར་འཛིན་མགོན། ། ཞེས་གསུངས་པ་ལྟར་རྒྱུའི་ཆོས་ཉིད་དང་འབྲས་བུའི་ཆོས་ཉིད་ཀྱི་ངོ་བོ་ཉིད་ལས་འགྱུར་བ་མེད་དོ། ། ཞེས་མཚོན་པའི་ཕྱིར་གཙོ་བོ་ཡབ་ཡུམ་ཐུགས་རྣམ་པར་དག་པ་མི་བསྐྱོད་པའི་ངོ་བོ་ལ་དབུ་རྒྱན་དུའང་མི་བསྐྱོད་པ་ཉིད་འབྱུང་བ་ཡིན་ནོ། ། དེས་ན་ཚུལ་འདི་ལྟར་རྟོགས་ན་སྦྱང་གཞི་དང་སྦྱོང་བྱེད་དང་རིགས་དང་རིགས་བདག་དག་ངོ་འཕྲོད་པས་འགྲུབ་པར་འགྱུར་གྱི་གཞན་དུ་འགྲུབ་པར་མི་འགྱུར་ཏེ། ཧེ་བཛྲ་ལས། རིགས་འཆོལ་བསྒོམས་པའི་སྦྱོར་བ་ལ། ། དངོས་གྲུབ་མེད་ཅིང་སྒྲུབ་པོའང་མེད། ། ཅེས་གསུངས་པ་ཡིན་ནོ། །
དོན་གཉིས་པ་དེ་དག་ཕྱག་རྒྱར་འགྱུར་བའི་འཐད་པ་ནི། ཧེ་བཛྲ་ལས། རྡོ་རྗེ་འདིས་ནི་གདབ་པ་ཉིད། ། དེས་ན་ཕྱག་རྒྱར་བརྗོད་པར་བྱ། ། ཞེས་གསུངས་པས་འདིའི་དོན་ཚུལ་བཞིར་འགྱུར་ཏེ། གདབ་པར་བྱ་ཞིང་བཏབ་པས་ན་ཕྱག་རྒྱ་དང༌། འདེབས་པའི་དོན་གྱིས་ན་ཕྱག་རྒྱ་དང༌། མཚོན་པར་བྱེད་པས་ན་ཕྱག་རྒྱ་དང༌། མི་འདའ་བར་བྱེད་པའི་དོན་གྱིས་ན་ཕྱག་རྒྱའོ། ། དང་པོ་ནི་འཇིག་རྟེན་ན་ལ་ཅའམ་འཇིམ་པ་ལ་སོགས་པ་གང་ཡང་རུང་བ་ལ་སེང་གེ་ལ་སོགས་པའི་གཟུགས་བརྙན་འབུར་དུ་བརྐོས་པ་ཡོ་བྱད་གང་ཡང་རུང་བ་ལ་བཏབ་ན་རྒྱས་བཏབ་ཅེས་བརྗོད་པ་ལྟར།
འདིར་ཡང་དེ་བཞིན་གཤེགས་པ་ལྔའི་རྒྱས་བཏབ་པས་ན་བསྐྱེད་པའི་རིམ་པའི་ལྷ་མོ་གཽ་རཱི་ལ་སོགས་པ་ལའང་ཕྱག་རྒྱ་ཞེས་བརྗོད་ལ་རྫོགས་པའི་རིམ་པའི་དཀྱིལ་འཁོར་འཁོར་ལོ་བྲམ་ཟེ་མོ་ལ་སོགས་པ་ཡང་ཕྱག་རྒྱ་ཞེས་བརྗོད་པ་ཡིན། ཧེ་བཛྲ་ལས། ས་ནི་པུཀྐ་སཱིར་བཤད་པ། ། གང་ཕྱིར་གཏི་མུག་སྲ་བ་ཉིད། ། ཅེས་བྱ་བ་ལ་སོགས་པ་དང༌། ། རྡོ་རྗེའི་ཕྱག་རྒྱ་གཡུང་མོ་ཉིད། ། དེ་བཞིན་པདྨ་གར་མ་ཉིད། ། ལས་ནི་ཚོས་མར་རྟག་ཏུ་བཤད། ། དེ་བཞིན་གཤེགས་པ་བྲམ་ཟེ་མོ། ། རི་ཁྲོད་གདོལ་མར་ཤེས་པར་བྱ། །
ཕྱག་རྒྱ་ལྔར་ནི་རྣམ་པར་ངེས། ། ཞེས་གསུངས་པའི་ཕྱིར་རོ། ། འདིས་མཚོན་ནས་འཁོར་ལོ་བཞི་དང་ཡེ་ཤེས་སམ། རླུང་ལྔ་ལའང་དོན་གྱི་ཕྱག་རྒྱར་ཤེས་པར་བྱའོ། ། གཉིས་པ་འདེབས་པར་བྱེད་པས་ན་ཕྱག་རྒྱའང༌། འཇིག་རྟེན་ན་རྭའི་སྐོལ་ཕོར་ལ་སོགས་པ་ལ་སེང་གེ་ལ་སོགས་པའི་གཟུགས་བརྙན་བརྐོས་པ་ལ་ཅ་ལ་སོགས་པ་ལ་འདེབས་པ་དེ་དག་ལའང་རྒྱ་ཞེས་བརྗོད་པ་ལྟར་འདིར་མི་བསྐྱོད་པ་ལ་སོགས་པ་དེ་བཞིན་གཤེགས་པ་ལྔས་བྲམ་ཟེ་མོ་དང་གཽ་རཱི་ལ་སོགས་པ་ལ་འདེབས་པར་བྱེད་པས་ན་དེ་བཞིན་གཤེགས་པ་ལྔ་ལ་ཕྱག་རྒྱ་ཞེས་བརྗོད་པ་ཡིན་ཏེ། ཧེ་བཛྲ་ལས། རྡོ་རྗེ་པདྨ་དེ་བཞིན་ལས། ། དེ་བཞིན་གཤེགས་དང་རིན་ཆེན་ཉིད། ། སྙིང་རྗེ་ཆེན་པོ་དམ་པ་ཡིས། །
རིགས་ནི་རྣམ་པ་ལྔ་རུ་བརྗོད། ། ཅེས་གསུངས་པའི་ཕྱིར་རོ། ། གསུམ་པ་མཚོན་པར་བྱེད་པས་ན་ཕྱག་རྒྱའང་འཇིག་རྟེན་ན་ཉོ་ཚོང་བའི་ལག་པས་གྲངས་མཚོན་པ་ལྟར། རྒྱའི་བྱེ་བྲག་གིས་བདག་པོའི་བྱེ་བྲག་མཚོན་པ་ལྟར། འདིར་ཡང་ཉོན་མོངས་པ་ལྔ་དང་འབྱུང་བ་ལྔ་དང༌། ཕུང་པོ་ལྔ་དང་འཇིག་རྟེན་པའི་ཚངས་པ་ལ་སོགས་པ་ལྔའང༌། དེ་བཞིན་གཤེགས་པ་ལྔ་དང་ཡེ་ཤེས་ལྔ་དང་ལྷ་མོ་ལྔ་ལ་སོགས་པས་མཚོན་པ་ཡིན་ཏེ། ཧེ་བཛྲ་ལས། ཕྱག་རྒྱ་རྟགས་དང་མཚན་མ་སྟེ། ། འདིས་ནི་རིགས་ནི་མཚོན་པར་བྱ། །
ཞེས་བྱ་བ་དང༌། རིགས་དང་འབྱུང་བ་ལྔ་རྣམས་དང༌། ། ཕུང་པོ་ལྔ་ཡི་རང་བཞིན་གྱིས། ། ཞེས་སོགས་པ་དང༌། འདོད་ཆགས་ཞེ་སྡང་གཏི་མུག་དང༌། ། ང་རྒྱལ་སེར་སྣའི་སྐྱེ་བོ་ཉིད། ། ཅེས་སོགས་དང༌། རྣམ་སྣང་མི་བསྐྱོད་དོན་ཡོད་དང༌། ། རིན་ཆེན་དཔག་མེད་སེམས་དཔའོ། ། ཚངས་པ་ཁྱབ་འཇུག་ཞི་བ་དང༌། །
ཐམས་ཅད་སངས་རྒྱས་དེ་ཉིད་བརྗོད། ། ཅེས་གསུང་པ་ལྟར་རྒྱུ་འབྲས་ཀྱི་རིགས་ཐམས་ཅད་ཕན་ཚུན་མཚོན་པ་ཡིན་ཏེ། ཕ་དང་བུ་གང་ངོ་ཤེས་པ་དེས་མི་ཤེས་པ་དེ་མཚོན་པ་བཞིན་ནོ། ། བཞི་པ་མི་འདའ་བར་བྱེད་པས་ཕྱག་རྒྱའང་འཇིག་རྟེན་ན་རྒྱལ་པོའི་བཀའ་རྟགས་ཀྱི་ཕྱག་རྒྱས་ཇི་ལྟར་བཏབ་པ་དེ་ལ་སྐྱེ་བོ་ཕལ་པ་རྣམས་ཀྱིས་འདའ་བར་མི་ནུས་པ་ལྟར། འདིར་ཡང་དེ་བཞིན་གཤེགས་པ་ལྔ་དང་ཡེ་ཤེས་ལྔས་བཏབ་པའི་རིགས་དེས་དེའི་ངོ་བོ་ལ་འདའ་བར་མི་ནུས་ཏེ། གཟུགས་ཀྱི་ཕུང་པོ་གནས་གྱུར་པ་ལས་རྣམ་པར་སྣང་མཛད་ལས་མི་འདའ་བ་ལ་སོགས་པ་ཕུང་པོ་ལྔ་ལ་རིགས་ལྔ་ལས་གཞན་དུ་མི་འདའ་ལ། ཉོན་མོངས་པ་ལྔ་ཡེ་ཤེས་ལྔ་ལས་གཞན་དུ་མི་འདའ་བ་ཡིན་ཏེ། དེའང་སོ་སོའི་རིགས་ལས་གྲུབ་པ་ལས་མི་འདའ་བ་དང༌། ཡིད་ཀྱིས་ལུས་བརྟན་པར་བྱེད་པ་ལས་མི་འདའ་བས་ཕྱག་རྒྱ་གཉིས་ལས་དང་པོ་ནི། ཧེ་བཛྲ་ལས།
རིགས་ནི་འབྱུང་བ་ལྔ་རྣམས་དང༌། ། ཕུང་པོ་ལྔ་ཡི་རང་བཞིན་གྱིས། ། རིགས་དང་བགྲང་བྱ་འདི་ཡིས་ནི། ། རིགས་ཞེས་མངོན་པར་བརྗོད་པར་བྱ། ། ཞེས་བྱ་བ་དང༌། རིགས་འཆོལ་བསྒོམས་པའི་སྦྱོར་བ་ལས། ། དངོས་གྲུབ་མེད་ཅིང་སྒྲུབ་པོའང་མེད། ། ཅེས་པ་དང༌། རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང༌། །
ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་དཀྱིལ་འཁོར་ལ། ། རྡོ་རྗེའི་གཟུགས་ནི་དུ་མ་འཛིན། ། ཞེས་གསུངས་པ་ལྟར་ཡིན་ནོ། ། གཉིས་པ་ཡིད་ཀྱི་ལུས་བརྟན་པར་བྱེད་པ་ལས་མི་འདའ་པས་ཕྱག་རྒྱའང༌། དེ་ཁོ་ན་ཉིད་བསྡུས་པ་ལས་དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱ་དམ་ཚིག་ཅེས་སུ་བཤད། ། ཡིད་ཀྱི་ལུས་ནི་བརྟན་ཕྱིར་རོ། ། ཞེས་གསུངས་པས་ཕྱག་རྒྱལ་མུ་ཏྲ་ཞེས་ཟེར་བའི་མུའི་སྒྲ་ལས།
མ་ནོ་ན་ཡིད། ཡང་མཱུརྟི་ན་ལུས། ཏའི་སྒྲ་ལས་ཏྲ་ཌ་ན་བརྟན་པ་ཡིན་པས། ཡིད་ཀྱི་ལུས་བརྟན་པ་སྟེ། ཐ་མལ་པའི་རྣམ་པར་རྟོག་པ་བཅོམ་ནས་ཡེ་ཤེས་ཀྱི་སྐུ་བརྟན་པར་བྱེད་པ་ལས་མི་འདའ་བས་ཕྱག་རྒྱའོ། ། དེས་ན་སྔར་བཤད་པའི་སྐབས་ཀྱི་རྒྱུ་དང་ལམ་དང༌། འབྲས་བུའི་གནས་སྐབས་ཐམས་ཅད་ངོ་བོ་ཉིད་ཀྱི་རིགས་དང༌། རིགས་ཀྱི་བདག་པོར་འབྲེལ་པ་ཡིན་ལ་དེ་དག་ཀྱང་རེས་འགའ་རིགས་བདག་རིགས་སུ་འགྱུར་བ་དང༌། རིགས་རིགས་བདག་ཏུ་འགྱུར་བས་ཕན་ཚུན་འཆོལ་བར་གྱུར་ལ། འདིར་འབྲས་བུ་ལ་རིགས་བདག་ཏུ་བཤད་པ་ནི་ལས་དང་པོ་པས་སྦྱང་གཞི་སྦྱོང་བྱེད་ངོ་འཕྲོད་སླ་བའི་ཕྱིར་ཡིན་ནོ། །
དེ་ལྟར་རིགས་དང་རིགས་བདག་གི་ཚུལ་གྱིས་རྟེན་འབྲེལ་ལམ་དུ་བྱས་པས་མྱུར་དུ་འཚང་རྒྱ་བར་བྱེད་པའི་ཐབས་ཁྱད་པར་དུ་འཕགས་པའི་ཚུལ་འདི་ནི། རྣལ་འབྱོར་གྱི་དབང་ཕྱུག་བིརྺ་པའི་བཞེད་པ་ཡིན་ནོ། ། འདི་ནི་བསྡུས་པ་ཙམ་ཞིག་བསྟན་པ་ཡིན་གྱི། རྒྱས་པར་རང་གིས་སྤྲོས་ལ་ཤེས་པར་བྱའོ། ། བདག་ནི་ཉུང་ངུས་རྒྱས་པའི་དོན། ། རྟོགས་པའི་སྦྱོར་བ་ལ་དགའ་བས། ། སྤྲོས་པ་རྒྱས་པར་མ་བགྱིས་པ། ། མང་ལ་དགྱེས་རྣམས་བཟོད་པར་མཛོད། ། རིགས་ཀྱི་དབྱེ་བའི་བཤད་སྦྱར། ཆོས་རྗེ་རྗེ་བཙུན་གྲགས་པ་རྒྱལ་མཚན་གྱིས་མཛད་པ་ལས།
ཡི་གེ་ཅུང་ཟད་ཅིག་མ་རྫོགས་པའི་རྗེས་རིགས་པའི་དབང་ཕྱུག་ཤེས་བྱའི་དཀྱིལ་འཁོར་མཐའ་དག་ལ་ཐུགས་ཀྱི་སྣང་བ་བརྙེས་པའི་པཎྜི་ཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བས་ལེགས་པར་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
