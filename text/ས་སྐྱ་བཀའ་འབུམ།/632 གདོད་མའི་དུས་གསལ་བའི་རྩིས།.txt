ས་སྐྱ་བཀའ་འབུམ།
པོད ༦༣༢
གདོད་མའི་དུས་གསལ་བའི་རྩིས།
༼བ༽ ༄༅། །གདོད་མའི་དུས་གསལ་བའི་རྩིས་བཞུགས།། ༄༅། །གདོད་མའི་དུས་གསལ་བར་བྱེད་པ་ཞེས་བྱ་བའི་རྩིས། དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། ། དཔལ་ལྡན་དམ་པ་དང་པོ་ཡི། ། སངས་རྒྱས་ཞབས་ལ་ཕྱག་འཚལ་ནས། ། དང་པོའི་དུས་ཚོད་ངེས་རྟོགས་ཕྱིར། ། རྩིས་ཀྱི་གཙུག་ལག་འདིར་བཤད་བྱ། ། ཆོས་ཀྱི་དབྱིངས་ལ་རབ་བྱུང་སོགས། ། འདས་པ་བསྲེས་པ་ལོ་དག་ཡིན། །
ཉི་མས་བསྒྱུར་ལ་ནག་སོགས་སྦྱིན། ། གནས་གཉིས་འོག་མ་སྡེ་པས་བསྒྱུར། ། དེ་ལ་ནོར་དང་ཟླ་བ་སྦྱིན། ། ནམ་མཁའ་མེ་དང་ཟླ་བས་བགོ ། ཐོབ་པ་སྟེང་དུ་བྱིན་པ་ཡིས། ། ཟླ་བ་རྣམ་པར་དག་པར་འགྱུར། ། ལྷག་མ་རྒྱ་མཚོས་རྙེད་པ་ཡིས། ། འདས་པའི་ཟླ་ལྷག་ནམ་བྱུང་ཤེས། ། ཟླ་བ་དག་པ་གནས་གསུམ་གཞག ། དབུས་ལ་གཟུགས་སྦྱང་སོ་ཡིས་བསྒྱུར། །
འོག་ཏུ་མེས་སྦྱང་དུས་ཀྱིས་བགོ ། ལྷག་མ་ཐིག་ལེས་བརྒྱན་པ་ཡི། ། སྟེང་ནས་གཅིག་ཕབ་དྲུག་ཅུ་ལ། ། སྦྱངས་ལྷག་གཟའ་ཡི་ཆུ་སྲང་ངོ༌། ། ཐོབ་ལ་དྲག་པོ་བསྲེས་ལ་སྦྱང༌། ། མཁའ་རོས་བགོས་ལྷག་ཆུ་ཚོད་དོ། ། ཐོབ་ལ་གཟུགས་བསྲེས་སྟེང་དུ་སྦྱིན། ། ཐུབ་པས་བགོས་པའི་ལྷག་མ་གཟའ། ། སླར་ཡང་ཟླ་དག་གནས་གཉིས་གཞག ། འོག་མར་རི་དང་ཆུ་བོས་སྦྱང༌། །
དུས་ཉིས་བགོས་ལྷག་ཆ་ཤས་ཡིན། ། སྟེང་དུ་གཟུགས་བསྲེ་མིག་གིས་བསྒྱུར། ། ཐོབ་པ་བྱིན་ལ་ཀླུ་ལག་གིས། ། བགོས་པའི་ལྷག་མ་རིལ་པོའི་གནས། ། ཡང་ནི་ཟླ་དག་གནས་གསུམ་གཞག ། དབུས་མ་འཕྲོག་བྱེད་ཀྱིས་ནི་བསྒྱུར། ། འོག་མ་གཟུགས་དང་ལག་པས་སྦྱང༌། ། སླར་ཡང་དགུ་དང་མེ་ཡིས་བགོ ། ལྷག་མ་དྲུག་ཅུས་བསྒྱུར་བ་ལ། ། སོ་དགུས་ཕྱེ་ལ་རྙེད་པ་དེས། །
སྟེང་ནས་གཅིག་ཕབ་དྲུག་ཅུ་ལ། ། སྦྱངས་ལྷག་སྐར་མའི་ཆུ་སྲང་ཡིན། ། རྙེད་པ་གོང་མར་གཅིག་བསྲེས་པས། ། དབུས་ནས་སྦྱངས་ནས་མཁའ་རོས་བགོ ། ལྷག་མ་དབྱུ་གུའི་གནས་སུ་གཞག ། སྟེང་ལ་གཅིག་སྦྱང་མིག་གིས་བསྒྱུར། ། རྙེད་པའི་ཆ་ལ་གཅིག་དོར་གཞུག ། འཁོར་ལོས་བགོས་ལྷག་སྐར་མའོ། ། དེ་ནས་གཟའ་ཚེས་སྐར་མ་དང༌། ། སྦྱོར་བ་དང་ནི་བྱེད་པ་སྟེ། །
ཡན་ལག་ལྔ་ཡི་རྩིས་རྣམས་ཀུན། ། གཞན་དང་མཚུངས་པར་ཤེས་པར་བྱ། ། སྒྲ་གཅན་ཟླ་བ་རྣམ་དག་ལ། ། འདོད་པ་བྱིན་ལ་ཟུང་གིས་བསྒྱུར། ། ཟླ་བར་གཅིག་བསྲེ་ཉི་མར་མིག ། མཁའ་དུས་ཆུ་བོས་རྙེད་པ་དོར། ། ལྷག་མ་འཁོར་ལོས་སྒྱུར་བ་སོགས། ། ལོངས་སྤྱོད་ཀྱི་ནི་ངེས་པ་དང༌། ། དེ་ལས་མུན་ཅན་དུས་མེའི་རྩིས། ། ཇི་ལྟར་བྱ་བའང་གཞན་དང་མཚུངས། །
དེ་ནས་གཟའ་ལྔ་ངེས་བྱའི་ཕྱིར། ། ཟླ་བ་དག་པ་སུམ་ཅུས་བསྒྱུར། ། འདས་པའི་ཚེས་བསྲེ་གནས་གསུམ་གཞག ། སྟེང་མ་ལ་ནི་མེ་སྦྱིན་ཞིང༌། ། དབུས་དང་འོག་ནས་ནོར་མེས་སྦྱང༌། ། འོག་ཏུ་རི་མཁའ་རིས་ཐོབ་པ། ། དབུས་སུ་བྱིན་ལ་ཆུ་དུས་ཀྱིས། ། རྙེད་པས་སྟེང་ནས་སྦྱང་བར་བྱ། ། དེ་ཉིད་གནས་གཉིས་འོག་མ་ལ། ། ཐུབ་པས་བགོས་པའི་ལྷག་མ་དང༌། །
ཚེས་དེའི་གཟའ་དང་མཚུངས་ན་དག ། མི་མཚུངས་ན་ཡང་སྣོན་འབྲིད་ཀྱིས། ། མཚུངས་པར་བྱས་པ་གསལ་ཞག་སྟེ། ། གཟའ་ལྔ་ཀུན་གྱི་ཐུན་མོང་ངོ༌། ། དེ་ལ་མིག་དམར་དོན་དུ་ནི། ། ཕྱོགས་དང་ཟླ་བ་བསྲེས་བྱས་ནས། ། རི་ཀླུ་དུས་ཀྱིས་རྣམ་པར་དབྱེ། ། གཟའ་ལྷག་སྤྱི་ཉི་བརྒྱ་ཡིས་བསྒྱུར། ། ནོར་རི་མཁའ་དང་འབྱུང་བས་སྦྱང༌། ། དེ་ལ་རི་བུག་རི་ཀླུས་བགོ །
ཕུར་བུ་དུས་མདའ་བུ་གས་སྦྱང༌། ། འོག་མ་རྒྱ་མཚོས་རབ་ཏུ་དབྱེ། ། པ་སངས་སྤྱི་ཉི་ཕྱོགས་ཀྱིས་བསྒྱུར། ། བུ་ག་མཁའ་དང་དུས་ཀྱིས་སྦྱང༌། ། རི་རྒྱལ་མིག་གིས་བགོ་བར་བྱ། ། སྤེན་པ་ཆུ་མེ་བུ་ག་སྦྱིན། ། དུས་རོ་རི་མཁའ་ཟླ་བས་དབྱེ། ། ལྷག་མས་བསྒྱུར་བྱའི་ངེས་པའོ། ། དེ་ལ་འཁོར་ལོས་བསྒྱུར་བྱས་ལ། ། དཀྱིལ་འཁོར་སོ་སོས་དབྱེ་བ་སོགས། །
ལོངས་སྤྱོད་བྱ་བའི་རིམ་པ་དང༌། ། དེ་ལས་དལ་བའི་ངེས་པ་དང༌། ། མྱུར་བའི་ངེས་པ་བཙལ་བ་སོགས། ། གཞུང་གཞན་ལས་ནི་འབྱུང་བ་བཞིན། ། འདིར་ཡང་ངེས་པར་སྦྱར་བ་ཡིན། ། ཇི་བཞིན་དུ་ནི་རྟོགས་པར་འགྱུར། ། གང་ཞིག་གིས་ནི་ཕ་མཐའ་ཡས་པའི་མ་འོངས་རྩིས་རྣམས་རྟོགས་འགྱུར་ཞིང༌། ། དེ་ཉིད་ཀྱིས་ནི་སུམ་སྟོང་ལྷག་པའི་གདོད་མའི་རྩིས་ཀྱང་ཤེས་བྱེད་པའི། ། རྩིས་ཀྱི་གཙུག་ལག་གསལ་བ་འདི་ནི་ཀུན་དགའ་གྲགས་ཀྱིས་རབ་བསྐུལ་ནས། ། འཕགས་པས་སྦྱར་བའི་དགེ་བ་གང་དེས་འགྲོ་ཀུན་ཀུན་མཁྱེན་ཉིད་གྱུར་ཅིག །
ཁམས་གསུམ་ཆོས་ཀྱི་རྒྱལ་པོ་སྟོན་པ་བདེ་བར་གཤེགས་པ་ལྷུམས་སུ་ཞུགས་པ་ལ་སོགས་པའི་དུས་རྣམས་བདེ་བླག་ཏུ་རྟོགས་པར་བྱེད་ཅིང༌། བསྟན་པའི་དུས་ཀྱི་རྩིས་ལ་ཕྱིན་ཅི་ལོག་ཏུ་རྟོགས་པ་དེ་དག་སུན་འབྱིན་པར་བྱེད་པའི་གཏན་ཚིགས་ངེས་པར་གྲུབ་པ། གདོད་མའི་དུས་གསལ་བར་བྱེད་པ་ཞེས་བྱ་བ་འདི་ནི། ཆོས་ཀྱི་རྗེ་དཔལ་ས་སྐྱ་པཎྜི་ཏ་ཆེན་པོའི་ཞབས་རྡུལ་སྤྱི་བོས་གུས་པས་ལེན་པའི། དགེ་སློང་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བས། རབ་བྱུང་མེ་མོ་ཡོས་བུའི་ལོ། དཔྱིད་ཟླ་འབྲིང་པོའི་ཡར་གྱི་ངོ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
