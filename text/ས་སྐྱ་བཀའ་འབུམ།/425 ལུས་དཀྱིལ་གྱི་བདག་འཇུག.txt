ས་སྐྱ་བཀའ་འབུམ།
པོད ༤༢༥
ལུས་དཀྱིལ་གྱི་བདག་འཇུག
༼ཕ༽ ༄༅། །ལུས་དཀྱིལ་གྱི་བདག་འཇུག་བཞུགས།། ༄༅། །དཔལ་འཁོར་ལོ་བདེ་མཆོག་གི་ལུས་ཀྱི་དཀྱིལ་འཁོར་དུ་བདག་ཉིད་འཇུག་ཅིང་དབང་བླང་བའི་ཆོ་ག་ཞེས་བྱ་བ། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། ། དབང་བྱེད་དབང་གིས་དབང་བྱའི་འབྲས། ། བསྒྲུབ་ཕྱིར་དབང་རབ་བསྐུར་མཛད་པའི། ། བླ་མ་མཆོག་ལ་ཕྱག་འཚལ་ནས། ། དབང་ཉིད་ལམ་དུ་བྱ་བ་བཤད། ། དེ་ལ་འཁོར་ལོ་བདེ་མཆོག་གི་ལུས་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང༌། འདིའི་རྣལ་འབྱོར་ལ་ཡིད་བརྟན་པས།
རང་གིས་ཏིང་ངེ་འཛིན་གྱི་དཀྱིལ་འཁོར་ལས་དབང་བླངས་བས་བྱང་ཆུབ་བསྒྲུབ་པའི་ཕྱིར། དབེན་པའི་གནས་སུ་རྟེན་དང་ཕྱི་ནང་གི་མཆོད་པ་དང༌། གཏོར་མ་གསུམ་དང༌། བུམ་པ་གཉིས་དང༌། རྡོ་རྗེ་དྲིལ་བུ་ལ་སོགས་པ་འདིར་དགོས་པའི་རྫས་དང༌། མཆོད་པའི་ཡོ་བྱད་རྣམས་སྟ་གོན་དུ་བྱས་ལ། རྣལ་འབྱོར་ལ་མཉམ་པར་འཇོག་ནུས་པའི་གྲོགས་དང་བཅས་ཏེ་འཁོད་ནས། མཁའ་འགྲོ་སྤྱི་གཏོར་ལྟར་སྔོན་འགྲོའི་གཏོར་མས་དེར་འདུས་པའི་འབྱུང་པོའི་ཚོགས་ཚིམ་པར་བྱས་ལ། གསང་སྤྱོད་ལྟ་བར་མི་དབང་བ་བསྐྲད་ནས། དབང་བ་རྣམས་ལ་གྲོགས་བཅོལ་ཏེ།
གཏོར་མ་དོར་ཏེ་རྣལ་འབྱོར་ལ་གནས་པར་གསོལ་བ་བཏབ་ནས་ཡི་གེ་བརྒྱ་པས་རྒྱུད་སྦྱངས་ཏེ། རྣལ་འབྱོར་བསྒོམ་པ་དང༌། བཟླས་པ་དང༌། བདག་བསྐྱེད་ལ་མཆོད་པའི་བར་བྱའོ། ། དེ་ནས་མཆོད་རྫས་རྣམས་སུམྦྷས་བསང༌། སྭ་བྷཱ་ཝས་སྦྱངས་པའི་ངང་ལས་ཨ་ལས་ཐོད་པ་རྣམས་ཀྱི་ནང་དུ། མཆོད་ཡོན། ཞབས་བསིལ། མེ་ཏོག སྤོས།
མར་མེ། དྲི། ཞལ་ཟས། གཞན་ཡང་འདོད་པའི་ཡོན་ཏན་ལྔ་ལ་སོགས་པ་མཆོད་པའི་ཡོ་བྱད་དཔག་ཏུ་མེད་པས། ས་དང༌། ནམ་མཁའ་དང༌། བར་སྣང་གང་བར་བསྐྱེད་ནས་སོ་སོའི་སྔགས་ཀྱི་བྱིན་གྱིས་བརླབ་བོ། ། དེ་ནས་མདུན་དུ་དམིགས་པའི་རྟེན་ཡོད་དམ། མེད་ཀྱང་རུང་སྟེ། སྐད་ཅིག་གིས་རི་རབ་ཀྱི་སྟེང་སྲུང་འཁོར་གྱི་ནང་དུ་དུར་ཁྲོད་བརྒྱད་ཀྱིས་བསྐོར་བའི་དབུས་སུ་གཞལ་ཡས་ཁང་གྲུ་བཞི་སྒོ་བཞི་རྒྱན་ཐམས་ཅད་ཀྱིས་བརྒྱན་པའི་ནང་སྐོར་གྱི་རིམ་པ་ལྔའི་ལྟེ་བར་རང་གི་བླ་མ་འཁོར་ལོ་བདེ་མཆོག་གི་རྣམ་པ་སྐུ་ལ་ལྷ་དྲུག་ཅུ་རྩ་གཉིས་དང་ལྡན་པ།
ཡུམ་རྡོ་རྗེ་ཕག་མོ་དང་གཉིས་སུ་མེད་པ་དང༌། ཕྱོགས་བཞིར་སྙིང་པོའི་རྣལ་འབྱོར་མ་བཞི། མཚམས་བཞིར་ཐོད་པ་བདུད་རྩིས་གང་བ་བཞི་སྟེ། བདེ་ཆེན་གྱི་འཁོར་ལོ་དང༌། དེའི་ཕྱི་རོལ་ཏུ་ཐུགས་དང༌། གསུང་དང༌། སྐུའི་འཁོར་ལོ་དང༌། དེའི་ཕྱི་རོལ་འོག་གི་གཞི་ལ་ཕེབས་པར། སྒོ་མཚམས་མ་རྣམས་རང་གིས་བསྒོམས་པ་ལྟ་བུའི་རྣམ་པ་ཅན་དམིགས་ནས། རིགས་བདག་གིས་རྒྱས་གདབ་པའི་བར་བདག་བསྐྱེད་ལྟར་བསྒོམས་པ་ལ།
ཕྱི་དང༌། ནང་དང༌། མཉེས་པ་དང༌། ཡིད་ལས་བྱུང་བ་དང༌། བསྟོད་པའི་བར་གྱིས་མཆོད་ནས། གཏོར་མ་གསུམ་གྱི་དང་པོ་འཁོར་ལོ་བདེ་མཆོག གཉིས་པ་ཆོས་སྐྱོང༌། གསུམ་པ་མཁའ་འགྲོ་སྤྱིའི་གཏོར་མའི་ཆོ་གས་འབུལ་ལོ། ། དེ་ནས་མཚན་ཉིད་དང་ལྡན་པའི་བུམ་པ་གཉིས་བཤམས་པ་བསང་ཞིང་སྦྱངས་པའི་ངང་ལས། པདྨ་དང་ཟླ་བའི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ལྷའི་གོས་དང༌།
དཔག་བསམ་གྱི་ཤིང་གིས་ཁར་བརྒྱན་པ་བསྐྱེད་ལ། རྣམ་རྒྱལ་གྱི་བུམ་པར་དཀྱིལ་འཁོར་ཡོངས་སུ་རྫོགས་པའི་གདན་དང༌། ལས་ཐམས་ཅད་པའི་བུམ་པར་བདེ་ཆེན་གྱི་དཀྱིལ་འཁོར་འབའ་ཞིག་གི་གདན་དམིགས་ལ། གཉིས་ཀའི་ནང་དུ་ཨཱ་ལི་གཉིས་ལས་ཟླ་བ། དེའི་སྟེང་དུ་ཡ་ར་ལ་ཝ་ཌ་ཌྷ་དང་བཅས་པའི་ཀཱ་ལི་གཉིས་ལས་ཉི་མ། རྣམ་རྒྱལ་གྱི་ཉི་ཟླ་ཁ་སྦྱོར་གྱི་བར་དུ། ལྷ་རྣམས་ཀྱི་ས་བོན་རྣམས་དང་ལས་ཐམས་ཅད་པར་བདེ་ཆེན་ལྷ་ལྔའི་ས་བོན་བཀོད་ནས། དེ་དག་འདྲེས་པ་ལས་རྣམ་རྒྱལ་དུ་ལྷ་དྲུག་ཅུ་རྩ་གཉིས་དང༌། ལས་ཐམས་ཅད་པར་ལྷ་ལྔ་བསྐྱེད་ནས། རིགས་བདག་གིས་རྒྱས་གདབ་པའི་བར་བདག་བསྐྱེད་ལྟར་བྱས་པ་ལ་བསྟོད་པའི་བར་གྱིས་མཆོད་ནས།
རང་གི་སྙིང་ག་ནས་སྔགས་ཀྱི་འོད་ཟེར་གཟུངས་ཐག་ལ་བརྟེན་ཏེ་སོང་བས་ལྷ་རྣམས་ཀྱི་རྒྱུད་བསྐུལ་ནས། སྐུ་ཐམས་ཅད་ལས་བདུད་རྩིའི་རྒྱུན་བབས་པས། བུམ་པ་གང་བར་བསམ་ཞིང་རྣམ་རྒྱལ་ལ། ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། ཞེས་པ་དང༌། ཨོཾ་ཀཱ་ཀཱ་སྱེ། ཨུ་ལཱུ་ཀཱ་སྱེ། ཤྭ་ནཱ་སྱེ། སཱུ་ཀ་རཱ་སྱེ།
ཡ་མ་དཱ་དྷི། ཡ་མ་དཱུ་ཏི། ཡ་མ་དཾཥྚྲཱི་ཎཱི། ཡ་མ་མ་ཐ་ནཱི་ཧཱུྃ་ཧཱུྃ་ཕཊ་སྭཱ་ཧཱ། ཞེས་ཅི་རིགས་པ་བཟླས་ཤིང་ལས་ཐམས་ཅད་པར། ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲིཧྣ་གྲིཧྣ་ཧུྃ་ཧཱུྃ་ཕཊ། ཨོཾ་གྲིཧྣཱ་པ་ཡ་གྲིཧྣཱ་པ་ཡ་ཧུྃ་ཧཱུྃ་ཕཊ། ཨོཾ་ཨཱ་ན་ཡ་ཧོཿབྷ་ག་བཱན་བིདྱཱ་རཱ་ཛཱ་ཧཱུྃ་ཧཱུྃ་ཕཊ། ཅེས་པ་དང༌།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་ཡ་མ་ཤྲཱི་ཧཱུྃ། ཞེས་ཅི་རིགས་པར་བཟླས་ནས་སླར་ཡང་མཆོད་ཅིང་བསྟོད་ལ། དུང་ཆོས་ཀྱི་ཆུ་བླུགས་པས། ཐམས་ཅད་འོད་དུ་ཞུ་བ་ལས་བྱུང་བའི་ཆུར་བལྟའོ། ། བུམ་པའི་ཆོ་གའོ།། །། དེ་ནས་རང་ཉིད་ཕྱིའི་ཧེ་རུ་ཀ་ཕྱག་གཉིས་པར་བསྡུས་ལ། བླ་མ་དང་གཙོ་བོ་ཐ་མི་དད་པའི་མདུན་དུ་དབང་བླངས་ཏེ། བླ་མས་མཛད་རྒྱུ་རྣམས་དེས་མཛད་ལ། ལས་ཀྱི་བྱ་བ་རྣམས་དེའི་ཐུགས་ཀ་ནས་སྤྲུལ་པའི་ཧེ་རུ་ཀ་ཕྱག་གཉིས་པས་མཛད་ཅིང༌། སློབ་མའི་བྱ་བ་རྣམས་རང་གིས་དངོས་སུ་བྱའོ། །
དེ་ནས་མཎྜལ་ཕུལ་ནས། མེ་ཏོག་དང་བཅས་པས་ཐལ་མོ་སྦྱར་བ་ལ། བླ་མས། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཡང་དག་བྱུང༌། ། དེ་བཞིན་དེ་ཉིད་ངེས་པར་བྱུང༌། ། བདེན་པ་དེས་ནི་དཀྱིལ་འཁོར་ནི། ། གཟུགས་བརྙན་གསལ་བར་སློབ་མ་རྣམས། །
ཀུན་གྱིས་དྲི་མེད་མཐོང་བར་ཤོག ། ཅེས་ལན་གསུམ་གྱིས་བདེན་པའི་སྟོབས་བརྗོད་ནས། ཨ་ཁཾ་བཱི་ར་ཧཱུྃ་གིས་གདོང་གཡོགས་བཅིང་ཞིང༌། མེ་ཏོག་ཕྲེང་བ་གཏད། ལས་ཐམས་ཅད་པའི་ཆུ་དང་སུམྦྷས་བསང༌། བདུད་རྩི་ལྕེ་ལ་བཞག་ཅིང༌། ཨོཾ་ཨཱཿཧཱུྃ་གིས་བྱིན་གྱིས་བརླབ། བུ་ཁྱོད་སུ་ཡིན་ཅི་ལ་དགའ། ། ཞེས་དྲིས་པའི་ལན་དུ། སྐལ་བཟང་བདག་བདེ་བ་ཆེན་པོ་ལའོ། །
དེ་ཡིས་བུ་ལ་ཅི་ཞིག་བྱ། ། ཞེས་པའི་ལན་དུ། སངས་རྒྱས་མཆོག་གི་དམ་ཚིག་གོ ། ཞེས་ལན་བཏབ་ནས་རང་གི་སྙིང་གི་ནང་དུ་ཀུན་རྫོབ་བྱང་ཆུབ་ཀྱི་སེམས་ཀྱི་ངོ་བོ་ཟླ་བའི་སྟེང་དུ་དོན་དམ་པ་བྱང་ཆུབ་ཀྱི་སེམས་ཀྱི་ངོ་བོ་རྡོ་རྗེ་རྩེ་ལྔ་པ་བསམས་ནས། དངོས་སུ་རྡོ་རྗེས་གཏུག་ཅིང༌། ཨོཾ་བཛྲ་ཡོ་ག་ཙིཏྟ། ཨུཏྤཱ་ད་ཡ་མི། སུ་ར་ཏེ་ས་མ་ཡ་སྟྭཾ་ཧོ། སིདྡྷི་བཛྲ་ཡ་ཐཱ་སུ་ཁཾ། ཞེས་པས་བྱང་ཆུབ་ཀྱི་སེམས་བསྐྱེད་ནས་སྤྱི་བོར་རྡོ་རྗེ་གཏུག་ཅིང་དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབ་པར་འགྱུར་གྱིས།
དེ་བཞིན་གཤེགས་པ་ཐམས་ཅད་ཀྱི་གསང་བ་དམ་པ་འདི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་སྟེ། མ་དད་པ་རྣམས་ལའང་མ་ཡིན་ནོ། ། ཞེས་གསུང་བར་གདམས་ནས། སྒོ་མས་ལུས་ཀྱི་དཀྱིལ་འཁོར་གྱི་སྒོ་དྲུང་དུ་ཁྲིད་པར་བསམ་ཞིང་ཛཿཧཱུྃ་བྃ་ཧོཿཞེས་བརྗོད་དེ། ཕྱིའི་འཇུག་པའོ། ། དེ་ནས་སྙིམ་པར་མེ་ཏོག་དང་བཅས་པས། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། །
རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། ཞེས་པས་བླ་མ་དང༌། དཔའ་བོ་རྣལ་འབྱོར་མ་འཁོར་ལོ། ། རྣལ་འབྱོར་གནས་ལ་བདག་སྐྱབས་མཆི། ། ཞེས་པས་དཀྱིལ་འཁོར་གྱི་ལྷ་རྣམས་ལ་སྐྱབས་སུ་སོང་ནས། དོན་དམ་སྨྲ་བའི་སེང་གི་རྣལ་འབྱོར་ཞེས་བྱ་བ། ། ཉོན་མོངས་གཅོད་པའི་དོན་ལ་ཤིན་ཏུ་མཁས་གྱུར་པ། ། སྲིད་པའི་ཉེས་བརྒྱ་སྐྱེད་རྩ་ཉོན་མོངས་ཆོད་མཛོད་ལ། །
རྣལ་འབྱོར་དོན་དམ་རྒྱལ་པོ་དེ་ཉིད་བདག་ལ་གྲུབ་པར་མཛོད། ། ཅེས་ལན་གསུམ་གསོལ་བ་གདབ་བོ། ། དེ་ནས་བླ་མས། དེ་བཞིན་གཤེགས་པ་ཀུན་གྱི་གནས། ། ཧེ་རུ་ཀ་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གིས་སློབ་མ་གཞུག་པར་བགྱི། ། ཞེས་ལན་གསུམ་གྱིས་རང་གི་སྐུའི་དཀྱིལ་འཁོར་ལ་གསོལ་བ་གདབ་བར་བསམ་མོ། ། དེ་ནས་བླ་མས་སྡོམ་པ་ལེན་དུ་གཞུག་པའི་ཕྱིར། གོང་ནས་གང་མའི་སྡོམ་པ་ནི། །
བུ་ཁྱོད་ཀྱིས་ནི་བསྲུང་བྱ་སྟེ། ། གྲོལ་བའི་རྒྱུ་ནི་དེ་ལས་གཞན། ། ཐབས་ནི་ཅི་ཡང་ཡོད་མ་ཡིན། ། ཞེས་གསུང་བ་ཁས་བླང་བའི་ཕྱིར། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་བརྗོད་ནས། ཐུན་མོང་གི་སྡོམ་པ་ཁས་བླང་བའི་ཕྱིར། བླ་མའི་གསུང་གི་རྗེས་སུ་བཟླས་པར་བསམ་ཞིང༌། སྲས་བཅས་སངས་རྒྱས་ཐམས་ཅད་དང༌། །
དཔའ་བོ་རྣལ་འབྱོར་མ་རྣམས་ཀུན། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བས་ནི། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། །
དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང༌། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། །
སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་ཞིང་ནི་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང༌། ། ལས་ཀྱི་རིགས་མཆོག་ཆེན་པོ་ལ། །
སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང༌། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པ་དབུགས་དབྱུང་ཞིང༌། །
སེམས་ཅན་མྱ་ངན་འདས་ལ་དགོད། ། ཅེས་ལན་གསུམ་བརྗོད་ནས་ཁྱད་པར་གྱི་སྡོམ་པ་གཟུང་བའི་ཕྱིར། སངས་རྒྱས་ཆོས་དང་དགེ་འདུན་ལ། ། རྟག་ཏུ་བདག་ནི་སྐྱབས་སུ་མཆི། ། རྣལ་འབྱོར་གསང་སྔགས་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། ། ཀུན་ལ་རྟག་ཏུ་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། །
རྟག་ཏུ་བདག་ནི་སྐྱབས་སུ་མཆི། ། ཧེ་རུ་ཀ་དཔལ་སོགས་དཔའ་བོ། ། རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། ། ཐམས་ཅད་བདག་ལ་དགོངས་སུ་གསོལ། ། བདག་ནི་དུས་འདི་ནས་བཟུང་སྟེ། ། ཇི་སྲིད་གཉིས་མེད་ལ་གནས་པར། ། དེ་ཡི་ཚངས་སྤྱོད་གཉིས་མེད་པ། ། ཉི་ཤུ་རྩ་གཉིས་ལེགས་པར་བསྲུང༌། ། ཞེས་ལན་གསུམ་བརྗོད་ནས་ཁྱད་པར་གྱི་དམ་ཚིག་བླང་ངོ༌། །
དེ་ནས་བླ་མས་ཨོཾ་སརྦ་བིགྷྣཱན། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིནྟེ་སྭཱ་ཧཱ། ཞེས་པས་བགེགས་རྣམས་ལ་གཏོར་མ་གསུམ་བྱིན་ནས་སུམྦྷའི་སྔགས་དང་བཅས་པའི་ཏིང་ལོ་དང༌། ཆང་བུ་ལན་གསུམ་བྱིན་པས་ཀྱང་བསྐྲད་ལ། གུ་གུལ་གྱི་དུད་པས་བདུག་ཅིང་ཡུངས་ཀར་གྱིས་བྲབ་སྟེ། སུམྦྷའི་སྔགས་ཀྱི་མཐར། བགེགས་གང་དག་མི་འགྲོ་བ་དེ་དག་གི་མགོ་ཚལ་པ་བརྒྱར་འགས་པར་བྱའོ། ། ཞེས་གསུངས་པས་བགེགས་སྦྱངས་ནས། རང་གི་སྡིག་པ་དང་སྒྲིབ་པ་ཐམས་ཅད་ཀྃ་གི་རྣམ་པས་སྣ་བུག་ནས་འཐོན་ཏེ་ཏིལ་ལ་ཐིམ་པས། གཡས་སུ་ཡེ་ཤེས་ཀྱི་མེ་དང༌།
གཡོན་དུ་རྒྱ་མཚོར་དོར་བར་བསམ་ཞིང༌། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་བྷསྨིཾ་ཀུ་རུ་སྭཱ་ཧཱ། ཞེས་ཡང་ཡང་བརྗོད་པས་སྡིག་པ་སྦྱངས་ནས་ལས་ཐམས་ཅད་པའི་བུམ་པས་བཀྲུ་ཞིང༌། ཇི་ལྟར་བལྟམས་པ་ལ་སོགས་པའི་སྔགས་དང་ཚིགས་སུ་བཅད་པ་བརྗོད་པས་དྲི་མ་སྦྱང་ངོ༌། ། དེ་ནས་སྭ་བྷཱ་ཝའི་སྔགས་ཀྱིས་རང་ཉིད་སྟོང་པར་སྦྱངས་པའི་ངང་ལས་སྐད་ཅིག་གིས་ཕྱིའི་ཧེ་རུ་ཀ་ཕྱག་བཅུ་གཉིས་པ་ཡུམ་དང་བཅས་ཤིང༌། ལུས་ཀྱི་དཀྱིལ་འཁོར་གྱི་ལྷ་ཚང་བ་གོ་ཆ་གཉིས་དང་བཅས་པ་དམིགས་པ་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཨཱ་ལི་ཀཱ་ལིའི་རྣམ་པར་ཐིམ་ཞིང༌། བླ་མས་ཨཱ་ལི་ཀཱ་ལི་བརྗོད་པས་བྱིན་གྱིས་རློབ་པར་བསྒོམ་པ་ནི། ནང་དུ་འཇུག་པའི་དངོས་གཞིའོ། ། དེ་ལྟར་ཐོབ་པའི་དམ་ཚིག་མི་ཉམས་པར་བསྲུང་དུ་གཞུག་པའི་ཕྱིར།
བླ་མས་ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་ཅི་སྨོས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ། ཞེས་བསྲུངས་པའི་ཕན་ཡོན་དང༌། ཧེ་རུ་ཀ་དཔལ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། །
ཞེས་མ་བསྲུངས་པའི་ཉེས་དམིགས་དང༌། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཨོཾ་པཉྩ་ཨ་མྲྀ་ཏ་ཨུ་ད་ཀ་ཋཿཋཿཋཿཧཱུྃ་ཞེས་པས་བདུད་རྩི་བླུད་པས་ཕན་ཡོན་དང༌། ཉེས་དམིགས་གཉིས་ཀ་དང༌། ཁྱོད་ཀྱིས་སྨད་པར་མི་བྱ་ཞིང༌། ། དམ་ཚིག་དང་འགལ་མི་བྱ་སྟེ། ། དམྱལ་ལ་སོགས་པར་འགྲོ་འགྱུར་རོ། །
ཞེས་བླ་མའི་བཀའ་གཉན་པར་བསྒོ་བས་དམ་ལ་བཞག་ནས། དེ་བཞིན་གཤེགས་པ་ཐམས་ཅད་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱིས་བདག་ལ་བྱིན་གྱིས་རློབས་ཤིག དཔལ་ཧེ་རུ་ཀ་བདག་ལ་དབབ་པར་མཛོད་ཅིག ཅེས་ལན་གསུམ་དུ་གསོལ་བ་བཏབ་སྟེ། དངོས་པོ་དང་མཚན་མ་ལ་མ་ཞེན་པའི་དང་ལས་རང་ཧེ་རུ་ཀར་དམིགས་པའི་རྐང་པའི་མཐིལ་གྱི་ཛྷཻཾ་ལས་ཡེ་ཤེས་ཀྱི་མེ་འབར་བས་སྡིག་པ་དང་རྟོག་པ་ཐམས་ཅད་བསྲེག ལུས་ཀྱི་ལྷ་རྣམས་གསལ་བཏབ། སངས་རྒྱས་དང་བྱང་ཆུབ་སེམས་དཔའ་དང་དཔའ་བོ་དང་རྣལ་འབྱོར་མ་ཐམས་ཅད་བདེ་མཆོག་གི་ལྷའི་རྣམ་པས་བདག་ལ་ཐིམ་པར་བསམ་ཞིང༌། གུ་གུལ་བྱི་ལའི་བྲུན། ཟླ་མཚན་དང་ལྡན་པའི་འདོམ་དཀྲིས་ཀྱི་རས་བསྲེགས་པས་བདུགས་ནས།
བླ་མས་ཡབ་ཡུམ་གྱི་སྙིང་པོ་དང༌། ཨོཾ་ཏིཥྛ་མ་ཧཱ་ཀྲོ་དྷ་ཨ་བེ་ཤ་ཡ་ཧཱུྃ། ཨོཾ་ཤྲཱི་ཧེ་རུ་ཀ་བིདྱཱ་མ་ཧེ། བིདྱཱ་རཱ་ཛཱ་དྷཱིཿམ་ཧེ་སྭཱ་ཧཱ། ཞེས་གསུངས་པར་བསམ་ཞིང་ཡིད་གཟུང་ངོ༌། ། དེ་ནས་སྤྱི་བོར་རྡོ་རྗེ་བཞག་ནས་ཏིཥྛ་བཛྲས་བརྟན་པར་མཛད་པར་བསམ་མོ། ། ཡེ་ཤེས་དབབ་པའོ། ། དེ་ནས་ཨོཾ་པྲ་ཏཱིཙྪ་བཛྲ་ཧོས་མེ་ཏོག་གི་ཕྲེང་བ་བླ་མའི་ཐུགས་ཀའི་གཙོ་བོ་ལ་ཕུལ་ནས། བླ་མས་ཨོཾ་པྲ་ཏི་གྲྀཧྞ་སྟྭ་མི་མཾ་ས་ཏྭ་མ་ཧཱ་བ་ལ་ཨོཾ། ཞེས་གསུང་ཞིང་མེ་ཏོག་མགོ་བོར་བཞག་ནས།
རང་གི་མིག་འབྲས་གཉིས་སུ་ཨོཾ་བསྐྱེད་ལ། ཧེ་རུ་ཀ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་བ། ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ ཞེས་པས་གདོང་གཡོགས་ཕྱེ་ནས། རང་བཞིན་གྱིས་ནི་དག་པའི་བདག ། ལུས་ནི་རང་བཞིན་དྲི་མ་མེད། ། དཔའ་བོ་དཔའ་མོ་དབང་མོའི་གནས། །
དཀྱིལ་འཁོར་ལ་ནི་བུ་ཁྱོད་ལྟོས། ། དེ་ནས་གནས་དང་ཉེ་གནས་སོགས། ། བདག་ཉིད་དཀྱིལ་འཁོར་ལུས་དཀྱིལ་འཁོར། ། ལ་གནས་བྱང་ཆུབ་ཕྱོགས་ཀྱི་ཆོས། ། སུམ་ཅུ་རྩ་བདུན་རང་བཞིན་ཏེ། ། རྩ་ནི་སུམ་ཅུ་རྩ་བདུན་པའོ། ། ལྷ་ཡི་འཁོར་ལོ་དཀྱིལ་འཁོར་རོ། ། དཔལ་ནི་ཧེ་རུ་ཀ་ཡི་ནི། ། ཡན་ལག་ཡན་ལག་ཉེར་བསྟན་བྱ། ། ཞེས་གསུངས་པས་སྐུའི་དཀྱིལ་འཁོར་བསྟན་ནས།
བདག་གི་ཡིད་ཀྱིས་ཀྱང་མངོན་སུམ་ལྟར་བལྟའོ། ། འཇུག་པའི་ཆོ་གའོ། ། དེ་ནས་མཎྜལ་ཕུལ་ལ། ཆས་བདེན་བདག་ཉིད་བསམ་མི་ཁྱབ། ། བདག་ལ་དབང་ནི་བསྐུར་དུ་གསོལ། ། ཞེས་ལན་གསུམ་གསོལ་བ་བཏབ་ནས། བདག་བླ་མའི་མདུན་དུ་རིན་པོ་ཆེའི་ཁྲི་པདྨ་དང་ཉི་མའི་གདན་ལ་བཞུགས་པའི་དཔལ་ཧེ་རུ་ཀར་དམིགས་པའི་སྟེང་དུ་གདུགས་དཀར་པོ་དང་ཕྱོགས་ཐམས་ཅད་ནས་མཆོད་པ་སྣ་ཚོགས་ཀྱིས་མཆོད་པར་བསམ་ཞིང༌། གཙོ་བོའི་ཐུགས་ཀ་ནས་འཕྲོས་པའི་སྒོ་མཚམས་མ་བརྒྱད་ཀྱིས་བགེགས་ཐམས་ཅད་བསྐྲད། མཆོད་པ་ཐམས་ཅད་ཀྱིས་མཆོད། བཀྲ་ཤིས་བརྗོད་ཁྲུས་གསོལ་ཏེ།
མེ་ཏོག་གི་ཆར་ཕབ་ནས་ཤིས་པ་མཛད་པར་བསམ་མོ། ། དེ་ནས་བླ་མའི་ནང་གི་ཧེ་རུ་ཀ་ཡབ་ཡུམ་གྱི་ཐུགས་ཀ་ནས། སྔགས་ཀྱི་ཕྲེང་བ་འཕྲོས་པས་རང་གི་ཁར་ཞུགས་ནས་སྙིང་གའི་ཧཱུྃ་གི་ཐ་མར་གཡོན་སྐོར་དུ་འཁོད་པས་སྔགས་ཀྱི་དབང་ཐམས་ཅད་ཐོབ་པར་བསམ་ཞིང༌། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནཱི་ཛཱ་ལ་སཾ་བ་ར་སྭཱ་ཧཱ། ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ། ཞེས་ལན་གསུམ་བརྗོད་ནས། བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ཞེས་ལན་གསུམ་བརྗོད་དོ། །
མེ་ཏོག་སླར་ཕུལ། བླ་མས་ཕྲེང་བ་དེ་ཉིད་སྔགས་སུ་བྱིན་གྱིས་བརླབས་ནས། བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་གསུང་ཞིང་མེ་ཏོག་སྤྱི་བོར་བཞག་པར་བསམ་པ་ནི་སྔགས་ཀྱི་དབང་ངོ༌། ། དེ་ནས་རིག་པའི་དབང་ལྔ་བླང་བའི་ཕྱིར། བདག་དང་རྣམ་རྒྱལ་གྱི་བུམ་པ་སྭ་བྷཱ་ཝས་སྦྱངས་པའི་ངང་ལས་པདྨ་དང་ཟླ་བའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས། སེམས་ཅན་གྱི་དོན་བྱས། སླར་འདུས་པས་མི་བསྐྱོད་པ་སྔོན་པོ་ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་འཛིན་པས།
ཡུམ་མཱ་མ་ཀཱི་སྔོན་མོ་གྲི་གུག་ཐོད་པ་འཛིན་པ་དང་མཉམ་པར་སྦྱར་བ། གཉིས་ཀའང་རུས་པ་དང་རིན་པོ་ཆེས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ་བཀོད་ནས། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས་ནས་ཞུ་བ་ལས་བྱུང་བའི་ཆུར་བལྟས་ལ་དཀྱིལ་འཁོར་གྱི་ལྷ་རྣམས་ལ་ཁྱེད་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། གཙོ་བོའི་ཐུགས་ཀ་ནས་སྤྲུལ་པའི་དབང་གི་ལྷ་དྲུག་ཅུ་རྩ་གཉིས་ནམ་མཁར་བྱོན་ནས། གཙོ་བོས། ཇི་ལྟར་བལྟམས་པ་ལ་སོགས་པ་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཧཱུྃ་ཙཀྲ་བཱི་ར་སྟྭཾ་ཨ་བྷི་ཥིཉྩཱ་མི། ཨོཾ་ཀཱ་ཀཱ་སྱེ་ལ་སོགས་པའི་སྔགས་ཀྱི་མཐར།
ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་དབང་རྫས་ཀྱི་མི་བསྐྱོད་པ་ཡབ་ཡུམ་ཞུ་བ་ལས་བྱུང་བའི་བུམ་པའི་ཆུས་དབང་བསྐུར། སྙིང་པོའི་རྣལ་འབྱོར་མ་བཞིས་རྡོ་རྗེའི་གླུ་ལེན། དཔའ་བོ་དང་རྣལ་འབྱོར་མ་ཉི་ཤུ་རྩ་བཞིས་བཀྲ་ཤིས་བརྗོད། སྒོ་མཚམས་མ་རྣམས་ཀྱིས་བགེགས་བསྐྲད་ཅིང་མཆོད། དབང་གི་ཆུ་རྒྱུན་དེས་རྐང་མཐིལ་ཡན་ཆད་གང༌། དྲི་མ་ཐམས་ཅད་དག མི་བསྐྱོད་པས་དབུར་བརྒྱན་པ་ནི་ཕྱིའི་དབང་ངོ༌། ། སྙིང་གའི་ཧཱུྃ་ལས་འོད་འཕྲོས་པས་སངས་རྒྱས་ཐམས་ཅད་མི་བསྐྱོད་པའི་རྣམ་པས་སྤྱན་དྲངས་པ་སྙིང་གའི་སྒོ་ནས་ལུས་ལ་ཐིམ་པས། བདག་མི་བསྐྱོད་པར་གྱུར་པ་ནི་ནང་གི་དབང་ངོ༌། ། དེ་ནས་དངོས་སུ་མཆོད་ནས་ཆུའི་དབང་ཐོབ།
ཞེ་སྡང་དག རྣམ་ཤེས་གནས་གྱུར། མེ་ལོང་ལྟ་བུའི་ཡེ་ཤེས་དང༌། མི་བསྐྱོད་པའི་དངོས་གྲུབ་ཐོབ་པར་བསམ་མོ། ། ཡང་སྟོང་པའི་ངང་ལས་རང་གི་སེམས་དང༌། དབུ་རྒྱན་ཨཱྃ་ལས་རིན་པོ་ཆེ་ཨཱྃ་གིས་མཚན་པ་ལས་རིན་ཆེན་འབྱུང་ལྡན་སེར་པོ་རིན་པོ་ཆེ་དང་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་དང་སྦྱོར་བར་དམིགས་ནས། གནས་གསུམ་བྱིན་གྱིས་བརླབས་ལ་དབང་གི་ལྷ་རྣམས་ལ་གསོལ་བ་བཏབ་པས་ལྷ་དེ་རྣམས་ཀྱིས། རལ་པའི་ཐོར་ཚུགས་ཀྱིས་བརྒྱན་པའི། ། རིན་ཆེན་དབུ་རྒྱན་དམ་པ་དང༌། །
སངས་རྒྱས་རྣམས་ཀྱིས་རབ་བསྔགས་པའི། ། དབུ་རྒྱན་དབང་བསྐུར་སྦྱིན་པར་བྱ། ། ཞེས་པ་དང༌། ཡུམ་གྱི་ཉེ་སྙིང་གི་མཐར། ཨོཾ་པྲ་ཏཱིཙྪ་མ་ཧཱ་མུ་ཀུ་ཊ་ཧོ། ཞེས་པས་དབང་རྫས་ཀྱི་རིན་ཆེན་འབྱུང་ལྡན་ཞུ་བ་ལས་བྱུང་བའི་དབུ་རྒྱན་སྤྱི་བོར་བཞག་ནས། སྔ་མ་ལྟར་བུམ་པའི་ཆུས་དབང་བསྐུར། ལུས་ཐམས་ཅད་གང༌། དྲི་མ་ཐམས་ཅད་དག རིན་ཆེན་འབྱུང་ལྡན་གྱིས་དབུར་བརྒྱན་པ་ནི་ཕྱིའི་དབང་ངོ༌། །
དཔྲལ་བའི་ཨཱྃ་ལས་འོད་འཕྲོས་པས་སངས་རྒྱས་རྣམས་རིན་ཆེན་འབྱུང་ལྡན་གྱི་རྣམ་པས་སྤྱན་དྲངས་པ། དཔྲལ་བ་ནས་ལུས་ལ་ཐིམ་པས། རང་ཉིད་རིན་ཆེན་འབྱུང་ལྡན་གྱི་ངོ་བོར་གྱུར་པ་ལ་མཆོད་ནས། ཅོད་པཎ་གྱི་དབང་ཐོབ། ང་རྒྱལ་དང་སེར་སྣ་དག ཚོར་བ་གནས་གྱུར། མཉམ་པ་ཉིད་དང་རིན་ཆེན་འབྱུང་ལྡན་གྱི་དངོས་གྲུབ་ཐོབ་པར་བསམ་མོ། ། ཡང་སྟོང་པའི་ངང་ལས་རང་གི་སེམས་དང་རྡོ་རྗེ་ཛྲཱིཾ་ལས་པདྨ་ཛྲཱིཾ་གིས་མཚན་པ་ལ་འོད་དཔག་མེད་དམར་པོ་པདྨ་དང་དྲིལ་བུ་འཛིན་པ་ཡུམ་གོས་དཀར་མོ་དང་སྦྱོར་བར་དམིགས་ནས། གནས་གསུམ་བྱིན་གྱིས་བརླབས་ལ། དབང་གི་ལྷ་རྣམས་ལ་གསོལ་བ་བཏབ་པས་ལྷ་དེ་རྣམས་ཀྱིས།
འདི་དེ་སངས་རྒྱས་ཐམས་ཅད་དེ། ། ཧེ་རུ་ཀ་དཔལ་ཕྱག་ན་བསྣམས། ། དེ་རིང་ཁྱོད་ལ་དབང་བསྐུར་རོ། ། རབ་ཏུ་གྲུབ་ཕྱིར་རྡོ་རྗེ་ཟུང༌། ། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སྟྭཾ་ཨ་བྷི་ཥིཉྩ་མཱཾ། ཏིཥྛ་བཱི་ར་ས་མ་ཡ་སྟྭཾ་ཞེས་པས། དབང་རྫས་ཀྱི་འོད་དཔག་མེད་ཞུ་བ་ལས་བྱུང་བའི་རྡོ་རྗེ་ལག་པ་གཡས་པར་གཏད་པ་སྙིང་གར་བཟུང་བ་ལ་ཆུ་ལ་སོགས་པས་དབང་བསྐུར་བས་ལུས་ཐམས་ཅད་གང༌། དྲི་མ་ཐམས་ཅད་དག འོད་དཔག་ཏུ་མེད་པས་དབུར་བརྒྱན་པ་ཕྱིའི་དབང་ངོ༌། ། མགྲིན་པའི་ཛྲཱིཾ་ལས་འོད་འཕྲོས་པས་སངས་རྒྱས་ཐམས་ཅད་འོད་དཔག་མེད་ཀྱི་རྣམ་པས་སྤྱན་དྲངས་པ་མགྲིན་པ་ནས་ལུས་ལ་ཐིམ་པས།
རང་ཉིད་འོད་དཔག་མེད་ཀྱི་ངོ་བོར་གྱུར་པ་ལ་མཆོད་ནས། རྡོ་རྗེའི་དབང་ཐོབ། འདོད་ཆགས་དག འདུ་ཤེས་གནས་གྱུར། སོ་སོར་རྟོག་པ་དང༌། འོད་དཔག་ཏུ་མེད་པའི་དངོས་གྲུབ་ཐོབ་པར་བསམ་མོ། ། ཡང་སྟོང་པའི་ངང་ལས་རང་གི་སེམས་དང་དྲིལ་བུ་ཁཾ་ལས་རལ་གྲི་ཁཾ་གིས་མཚན་པ་ལས་དོན་ཡོད་གྲུབ་པ་ལྗང་གུ་རལ་གྲི་དང་དྲིལ་བུ་འཛིན་པ་ཡུམ་དམ་ཚིག་སྒྲོལ་མ་དང་སྦྱོར་བར་དམིགས་ནས་གནས་གསུམ་བྱིན་གྱིས་བརླབས་ལ། དབང་གི་ལྷ་རྣམས་ལ་གསོལ་བ་བཏབ་པས་ལྷ་དེ་རྣམས་ཀྱིས། འདི་ནི་རྣལ་འབྱོར་མ་ཀུན་གྱི། ། ཤེས་རབ་དབྱངས་ཀྱི་རྗེས་འགྲོར་བཤད། །
ཁྱོད་ཀྱིས་ཀྱང་ནི་རྟག་ཏུ་ཟུང༌། ། བྱང་ཆུབ་མཆོག་ཏུ་རྒྱལ་བས་བཞེད། ། བཛྲ་གྷཎྜེ་ཨཿ ཞེས་པས་དབང་རྫས་ཀྱི་དོན་ཡོད་གྲུབ་པ་ཞུ་བ་ལས་བྱུང་བའི་དྲིལ་བུ་ལག་པ་གཡོན་པར་གཏད་པ་དཀྲོལ་བ་ལ་ཆུ་ལ་སོགས་པས་དབང་བསྐུར། ལུས་ཐམས་ཅད་གང༌། དྲི་མ་ཐམས་ཅད་དག དོན་ཡོད་གྲུབ་པས་དབུར་བརྒྱན་པར་བསམ་པ་ཕྱིའི་དབང་ངོ༌། ། མཚོག་མའི་ཁྃ་ལས་འོད་འཕྲོས་པས་སངས་རྒྱས་ཐམས་ཅད་དོན་ཡོད་གྲུབ་པའི་རྣམ་པས་སྤྱན་དྲངས་པ་མཚོག་མ་ནས་ལུས་ལ་ཐིམ་པས་རང་ཉིད་དོན་ཡོད་གྲུབ་པའི་ངོ་བོར་གྱུར་པ་ལ་མཆོད་ནས། དྲིལ་བུའི་དབང་ཐོབ། ཕྲག་དོག་དག
འདུ་བྱེད་གནས་གྱུར། བྱ་བ་གྲུབ་པ་དང༌། དོན་ཡོད་གྲུབ་པའི་དངོས་གྲུབ་ཐོབ་པར་བསམ་མོ། ། ཡང་རང་གི་སེམས་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ལས་རྣམ་པར་སྣང་མཛད་དཀར་པོ་འཁོར་ལོ་དང་དྲིལ་བུ་འཛིན་པ་ཡུམ་སངས་རྒྱས་སྤྱན་མ་དང་སྦྱོར་བར་དམིགས་ནས་གནས་གསུམ་བྱིན་གྱིས་བརླབས་ལ། དབང་གི་ལྷ་རྣམས་ལ་གསོལ་བ་བཏབ་པས་ལྷ་དེ་རྣམས་ཀྱིས། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སྟྭཾ་ཨ་བྷི་ཥིཉྩཱ་མི་ཤྲཱི་ཧེ་རུ་ཀ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་ཆེ་གེ་མོ་ཞེས་བྱ་བའི་དེ་བཞིན་གཤེགས་པའོ་ཞེས་དབང་བསྐུར་ཏེ། འདི་ལ་ནི་དབང་རྫས་མེད་དོ། ། ཡང་ཆུ་ལ་སོགས་པས་དབང་བསྐུར། ལུས་ཐམས་ཅད་གང༌།
དྲི་མ་ཐམས་ཅད་དག རྣམ་པར་སྣང་མཛད་ཀྱིས་དབུར་བརྒྱན་པར་བསམ་པ་ནི་ཕྱིའི་དབང་ངོ༌། ། སྤྱི་བོའི་བྷྲཱུྃ་ལས་འོད་འཕྲོས་པས། སངས་རྒྱས་ཐམས་ཅད་རྣམ་པར་སྣང་མཛད་ཀྱི་རྣམ་པས་སྤྱན་དྲངས་པ་སྤྱི་བོ་ནས་ལུས་ལ་ཐིམ་པས་རང་ཉིད་རྣམ་པར་སྣང་མཛད་ཀྱི་རང་བཞིན་དུ་གྱུར་པ་ལ་མཆོད་ནས། མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་དང་རྣམ་པར་སྣང་མཛད་ཀྱི་དངོས་གྲུབ་ཐོབ་པར་བསམ་མོ། ། རིག་པའི་དབང་ལྔའོ། ། དེ་ནས་པདྨ་དང་ཟླ་བའི་སྟེང་དུ།
རང་གི་སེམས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་ཡུམ་རྡོ་རྗེ་སྙེམས་མ་དང་སྦྱོར་བར་དམིགས་ནས་གནས་གསུམ་བྱིན་གྱིས་བརླབས་ལ། དབང་གི་ལྷ་ལ་གསོལ་བ་བཏབ་པས་ལྷ་དེ་རྣམས་ཀྱིས། འདི་དེ་སངས་རྒྱས་ཐམས་ཅད་དེ། ། ཧེ་རུ་ཀ་དཔལ་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། ཧེ་རུ་ཀ་དཔལ་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་བཛྲ་ཨེ་ཥ་སྟྭཾ། དྷ་ར་ཡ་མི་ཧཱུྃ་ཧི་ཧི་ཧི་ཧི་ཧཱུྃ། ཞེས་པས་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་རྡོ་རྗེ་བྱིན་པ་བླངས་ནས། སྙིང་གི་ནང་དུ་ཡང་དེ་ལྟ་བུའི་རྡོ་རྗེ་སེམས་དཔའ་བསྒོམ་པ་ནི་རྡོ་རྗེའི་བརྟུལ་ཞུགས་སོ། །
ཡང་པདྨ་དང་ཉི་མའི་སྟེང་དུ་རང་གི་སེམས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འཁོར་ལོ་བདེ་མཆོག་ཕྱག་བཅུ་གཉིས་པ་ཡུམ་རྡོ་རྗེ་ཕག་མོ་དང་གཉིས་སུ་མེད་པར་དམིགས་ནས་གནས་གསུམ་བྱིན་གྱིས་བརླབས་ལ། དབང་གི་ལྷ་རྣམས་ལ་གསོལ་བ་བཏབ་པས་དབང་གི་ལྷ་དེ་རྣམས་ཀྱིས། ཁ་ཊྭཱཾ་ག་དང་ཌཱ་མ་རུ། ། ཧེ་རུ་ཀ་དཔལ་ཁ་ཊྭཱཾ་ག ། རྣལ་འབྱོར་མ་ནི་ཌཱ་མ་རུ། ། རྡོ་རྗེ་ཁ་ཊྭཱཾ་རྡོ་རྗེར་བཅས། ། དྲིལ་བུ་སིལ་སིལ་སྒྲ་སྒྲོགས་ཤིང༌། ། ཚངས་པའི་སྐུད་ཐོགས་རྣལ་འབྱོར་བདག ། ཁ་ཊྭཱཾ་ག་དང་རྣལ་འབྱོར་སྣོད། ། དཔའ་བོ་ཆེན་པོས་བླང་བར་གྱིས། །
ཞེས་པས་ལག་པ་གཡས་པས་གསུང་གི་ངོ་བོ་ཌཱ་མ་རུ་དང༌། གཡོན་པར་ཐུགས་ཀྱི་ངོ་བོ་ཐོད་པ་བདུད་རྩིས་གང་བ་དང༌། གྲུ་མོར་སྐུའི་ངོ་བོ་ཁ་ཊྭཱཾ་ག་སེ་རལ་ཁར་གཉིས་སུ་མེད་པའི་ངོ་བོ་ཚངས་པའི་སྐུད་པས་བཅིངས་ནས་སྙིང་གི་ནང་དུ་ཡང་དེ་ལྟ་བུའི་ངོ་བོའི་ཧེ་རུ་ཀ་བསྒོམ་པ་ནི་ཐུན་མོང་མ་ཡིན་པའི་བརྟུལ་ཞུགས་ཏེ་སློབ་མའི་དབང་ངོ༌། ། དེ་ནས་མཎྜལ་ཕུལ་ལ། དཔའ་བོ་ཆེན་པོས་མི་ལྡོག་པའི། ། དབང་བསྐུར་བ་ནི་བདག་ལ་སྩོལ། ། སེམས་ཅན་ཀུན་གྱི་དོན་གྱི་ཕྱིར། ། རྡོ་རྗེ་སློབ་དཔོན་བདག་གྱུར་མཛོད། ། ཅེས་ལན་གསུམ་གྱིས་རྡོ་རྗེ་སློབ་དཔོན་གྱི་དབང་གི་དོན་དུ་གསོལ་བ་བཏབ་ནས། དབང་སྟེགས་རིན་པོ་ཆེའི་ཁྲི་སེང་གེས་བཏེག་པ་པདྨ་དང་ཉི་མར་མོས་པའི་སྟེང་དུ་རང་གི་ཤེས་པ་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་ལས་འོད་འཕྲོས།
སེམས་ཅན་ཐམས་ཅད་ཀྱི་དོན་བྱས་སླར་འདུས་ནས་གཅིག་ཏུ་འདྲེས་པ་ལས་རང་ཉིད་རྡོ་རྗེ་འཆང་ཆེན་པོ་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ་མཚན་དང་དཔེ་བྱད་འབར་བ། ཡུམ་རྡོ་རྗེ་སྙེམས་མ་སྐུ་མདོག་སྔོན་མོ་གྲི་གུག་དང་ཐོད་པ་འཛིན་པ་གཉིས་ཀའང་རུས་པ་དང་རིན་པོ་ཆེས་བརྒྱན་པར་གྱུར་པ་ལ་གོ་ཆ་གཉིས་བཅིངས་ཏེ། དབང་གི་ལྷ་རྣམས་ཀྱིས། འདི་དེ་སངས་རྒྱས་ཐམས་ཅད་ལ་སོགས་པའི་སྔགས་དང་བཅས་པས་ལག་པ་གཡས་པར་རྡོ་རྗེ་བྱིན་ནས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་ཚུལ་བདག་པོའི་བདག ། ཅེས་དེ་ཁོ་ན་ཉིད་གསུང་ཞིང་དྲན་པས་རང་གི་སེམས་ཐུགས་རྡོ་རྗེ་དང༌། འདི་ནི་རྣལ་འབྱོར་མ་སོགས་པས་དྲིལ་བུ་གཡོན་དུ་བྱིན་ནས།
སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པ་བྱེད་པར་འགྱུར། ། ཞེས་དེ་ཁོ་ན་ཉིད་གསུང་ཞིང་དྲན་པས་ངག་གསུང་རྡོ་རྗེ། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། དེ་བཞིན་གཤེགས་པ་ཐམས་ཅད་ཀྱིས། །
འདའ་བ་རུ་ནི་མི་མཛད་པའི། ། དམ་ཚིག་ཕྱག་རྒྱ་ཞེས་སུ་བཤད། ། ཡིད་ཀྱིས་ལུས་ནི་བརྟན་ཕྱིར་རོ། ། ཞེས་ཕྱག་རྒྱའི་དེ་ཁོ་ན་ཉིད་གསུངས་ཤིང༌། དེའི་དོན་རང་གིས་དྲན་པར་བྱས་པས་ལུས་སྐུ་རྡོ་རྗེར་གྱུར་པ་ལ་སྔ་མ་བཞིན་དུ། བུམ་པའི་ཆུ་ལ་སོགས་པས་དབང་བསྐུར། དྲི་མ་ཐམས་ཅད་དག སློབ་དཔོན་གྱི་བྱ་བ་མཐའ་དག་ལ་གནས་པར་བྱས་ནས། མི་བསྐྱོད་པས་དབུར་བརྒྱན་པ་ལ་དབང་གི་ལྷ་ཐམས་ཅད་ཀྱིས། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ།
ཞེས་བརྗོད་ཅིང་མེ་ཏོག་གི་ཆར་དབབ་པས་ཁམས་གསུམ་གྱི་ཆོས་ཀྱི་རྒྱལ་པོར་མངའ་དབུལ་བར་བསམ་པ་ནི་རྡོ་རྗེ་སློབ་དཔོན་གྱི་དབང་ངོ༌། ། དེ་ནས་བླ་མས་རྡོ་རྗེ་སློབ་དཔོན་གྱི་བྱ་བ་མཐར་ཕྱིན་པར་བྱ་བའི་ཕྱིར། དེ་ཉིད་རིག་པའི་རྣལ་འབྱོར་པས། ། མི་བྱ་བ་ནི་ཅུང་ཟད་མེད། ། དེ་ཉིད་ཤེས་ནས་དེ་ནས་ནི། ། དཔའ་བོས་འདོད་པ་ལྔ་སྤྱད་དོ། ། ཞེས་ཀུན་ཏུ་སྤྱོད་པ་དང༌། བདག་ཉིད་དཔའ་བོ་ཀུན་གྱི་དངོས། ། བདག་ཉིད་ལྷ་མོ་ཀུན་གྱི་གནས། ། དེ་ཕྱིར་བདག་གིས་ཐམས་ཅད་བྱ། །
བདག་ཉིད་ཧེ་རུ་ཀར་མཆོད་དོ། ། ཞེས་ལྷ་རྣམས་མཆོད་པ་དང༌། རྟེན་ཅིང་འབྲེལ་པར་འབྱུང་ཆོས་ཅན། ། སེམས་ཅན་སྒྱུ་མའི་རང་བཞིན་ནོ། ། ཁམས་གསུམ་དེ་ལྟར་ཤེས་ནས་ནི། ། སེམས་ཅན་དོན་ནི་མཉམ་མེད་བྱོས། ། ཞེས་སེམས་ཅན་གྱི་དོན་གྱི་རྗེས་སུ་གནང་བ་རྣམས་གནང་བར་བསམ་མོ། ། དེ་ནས་བླ་མ་ཤཱཀྱ་ཐུབ་པའི་རྣམ་པ་འཛིན་པས་བདག་གི་སྤྱི་བོར་མི་འཇིགས་པ་སྦྱིན་པའི་ཕྱག་རྒྱས་གཏུགས་ཏེ། འདི་ལྟར་ང་ཡིས་ལུང་བསྟན་ཏེ། ། འཁོར་ལོ་གསུམ་གྱི་བདག་ཉིད་ཁྱོད། །
རང་ཉིད་སངས་རྒྱས་ཀུན་རང་བཞིན། ། ཧེ་རུ་ཀ་དཔལ་ཞེས་བྱ་བའི། ། དེ་བཞིན་གཤེགས་པ་ཉིད་ཡིན་ནོ། ། ཤྲཱི་ཧེ་རུ་ཀ་ཌཱ་ཀི་ནཱི་ན་མཿསརྦ་ཏ་ཐཱ་ག་ཏ་སིདྡྷི། ས་མ་ཡ་སྟྭཾ་བྷུརྦྷུ་ཝ་སྭཿ ཁམས་གསུམ་གྱི་ནི་རྒྱལ་སྲིད་ཆེ། ། དཔལ་ལྡན་ཡོན་ཏན་འབྱུང་བའི་གནས། ། བདུད་ཚོགས་ཀུན་ལས་རྣམ་རྒྱལ་ཞིང༌། ། གྲོང་ཁྱེར་མཆོག་ཏུ་ཞུགས་པ་ཡིན། ། ཞེས་པས་ལུང་བསྟན་ཅིང་དབུགས་དབྱུང་བར་བསམ་མོ། །
དེ་ལྟར་བླ་མའི་ལུས་ཀྱི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག བསྐྱེད་པའི་རིམ་པ་བསྒོམ་པ་ལ་དབང༌། སྤྲུལ་པའི་སྐུའི་རྟེན་འབྲེལ་མངོན་དུ་བྱས་ཞེས་དྲན་པར་བྱའོ། ། བུམ་པའི་དབང་ངོ༌། ། དེ་ནས་གསང་དབང་གི་དོན་དུ་མཎྜལ་ཕུལ་ནས། སྐྱོབ་མེད་སྐྱོབ་པ་སྐྱབས་མེད་སྐྱབས། ། དཔལ་ནི་འཁོར་ལོ་བདེ་བའི་མཆོག ། རྒྱུ་མེད་པར་ནི་ཐུགས་རྗེ་ཆེ། ། མགོན་མེད་བདག་གི་མགོན་མཛོད་ཅིག །
བདག་ཉིད་ཆེ་ཁྱོད་ཇི་ལྟ་བར། ། གཙོ་བོ་བདག་ཀྱང་དེ་འདྲ་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབ། ། ཅེས་ལན་གསུམ་གསོལ་བ་བཏབ་ནས། གདོང་གཡོགས་ལ་འབྲུ་གསུམ་བརྗོད་ཅིང༌། བདུད་རྩི་བྱིན་གྱིས་བརླབས་ཏེ། བླ་མ་དཀྱིལ་འཁོར་གྱི་གཙོ་བོ་དང་གཉིས་སུ་མེད་པ་ཡབ་ཡུམ་སྙོམས་པར་ཞུགས་པའི་བདེ་བའི་སྒྲས་དེ་བཞིན་གཤེགས་པ་ཐམས་ཅད་བཀུག་པ་ཞལ་དུ་བཞུགས། ཐུགས་ཀར་འོད་དུ་ཞུ། གསང་བའི་གནས་ནས་ཐིག་ལེའི་རྣམ་པས་བབས་པ་བདག་གི་ལྕེ་ཐོག་ཏུ་གནང་བར་བསམ་ཞིང༌།
བླ་མས། འདི་དེ་དཔའ་བོ་དཔའ་མོ་རྣམས། ། དམ་ཚིག་རྨད་བྱུང་ཆེན་པོ་སྟེ། ། ཁམས་ལྔ་ལྡན་པ་རོས་རྟོགས་བྱེད། ། བདེ་བ་གང་དེ་མྱང་བར་གྱིས། ། ཇི་ལྟར་རྡོ་རྗེ་འཆང་སོགས་ཀྱིས། ། སྔོན་ཆད་སྲས་ནི་དབང་བསྐུར་བ། ། དེ་བཞིན་དུ་ནི་བྱང་ཆུབ་སེམས། ། བཟང་པོའི་བུ་ཁྱོད་དབང་བསྐུར་རོ། ། ཞེས་གསུངས་ནས་གནང་བ་མྱངས་པས།
ལུས་ཐམས་ཅད་གང་ཞིང་རང་བཞིན་བརྒྱད་ཅུའི་རྣམ་པར་རྟོག་པ་འགགས་ནས། གསུང་རྣམ་པར་དག་པ་འོད་དཔག་མེད་དུ་གྱུར་པར་བསྒོམས་ལ། ཨ་ཧོ་མ་ཧཱ་སུ་ཁཾ་ཞེས་ལན་གསུམ་བརྗོད་དོ། ། དེ་ནས་ཨོཾ་ཨཱཿཧཱུྃ་གིས་གདོང་གཡོགས་ཕྱེ་ནས། བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག ཙཎྜཱ་ལཱི་བསྒོམ་པ་ལ་དབང༌། ལོངས་སྤྱོད་རྫོགས་པའི་སྐུའི་རྟེན་འབྲེལ་མངོན་དུ་བྱས་པར་བསམ་མོ། ། གསང་བའི་དབང་ངོ༌།། །། དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ་མཎྜལ་ཕུལ་ནས་སྔ་མ་བཞིན་དུ་གསོལ་བ་བཏབ་ལ།
གདོང་གཡོགས་ཏེ་འབྲུ་གསུམ་བརྗོད་ཅིང་བྱིན་གྱིས་བརླབས་ནས་རང་སྐད་ཅིག་གིས་བདེ་མཆོག་ཕྱག་བཅུ་གཉིས་པར་དམིགས་ལ་བླ་མས་རིག་མ་ཡོངས་སུ་དག་པ་རྡོ་རྗེ་ཕག་མོར་བྱིན་གྱིས་བརླབས་པ་བཟུང་སྟེ། ལྷ་མོ་འདི་ནི་ཕྱག་རྒྱ་ཆེ། ། མཐའ་ཡས་བདེ་བ་སྦྱིན་པ་མོ། ། རྣམ་པ་ཀུན་ཏུ་ཕྱག་རྒྱ་ལོངས། ། བུ་ཡིས་བླ་མེད་མཆོད་པར་གྱིས། ། ཞེས་གསུངས་ནས་གནང་བ་དང༌། རིག་མ་དེས་དཔའ་བོ་བྱང་ཆུབ་སེམས་ཟ་བར། ། ཁྱོད་ནི་སྤྲོ་བ་ཡིན་ནམ་ཅི། ། དྲི་ཆེན་དྲི་ཆུ་སྟོབས་དང་ཁྲག ། སོགས་ཟ་དེ་ལྟར་ཡིད་ཆེས་སམ། །
རྗེས་སུ་མཐུན་སྨྲོས་དམ་ཚིག་བཟང༌། ། ཇི་ལྟར་དགའ་བར་སྨྲོས་ཤིག་བུ། ། ཞེས་དྲིས་པའི་ལན་དུ། ཇི་ལྟར་གསུངས་པའི་དམ་ཚིག་སོགས། ། ལྷ་མོ་བདག་ནི་ཅིས་མི་སྤྲོ། ། བུད་མེད་རྟག་གུས་ཅིས་མི་བྱེད། ། པདྨ་མཆོད་པར་ཅིས་མི་བགྱི། ། ཞེས་ལན་བཏབ་པས། ལྷ་མོ་དེ་དགྱེས་ནས། པདྨ་བྷཉྫ་ཧོ།
ཞེས་གསུངས་ཞིང་རྩ་མཆོག་ཏུ་གྱུར་པའི་བྷ་ག་བསྟན་ནས། དེ་པང་དུ་བྱོན་པ་རྡོ་རྗེ་ཕག་མོར་དམིགས་ཏེ། སྐུ་གསུང་ཐུགས་དང༌། གནས་ལྔ་དང༌། མཁའ་དང་གསང་བ་བྱིན་གྱིས་བརླབས་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་སྙམ་ནས། སྙོམས་པར་ཞུགས་པས་དགའ་བ། མཆོག་དགའ། དགའ་བྲལ་གྱི་དགའ་བ། ལྷན་ཅིག་སྐྱེས་པའི་དགའ་བ་རྣམས་སྐྱེས་ནས། བདེ་སྟོང་ཟུང་འཇུག་གི་ཏིང་ངེ་འཛིན་ལ་མཉམ་པར་གཞག་གོ །
དེ་ནས་ལྷ་མོ་དེས། དེང་ནས་བཟུང་སྟེ་བུ་ཁྱོད་ཀྱིས། ། ཇི་སྲིད་བྱང་ཆུབ་སྙིང་པོའི་བར། ། རྨི་འདྲར་སེམས་ཅན་ཐམས་ཅད་ཀྱི། ། དོན་ནི་བདག་ཉིད་ཀུན་གྱི་གྱིས། ། ཞེས་རྗེས་སུ་གནང་ནས། གདོང་གཡོགས་ཕྱེ་ལ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ཕོ་ཉའི་ལམ་བསྒོམ་པ་ལ་དབང༌། ཆོས་ཀྱི་སྐུའི་རྟེན་འབྲེལ་མངོན་དུ་བྱས་པར་བསམ་མོ། །
ཤེས་རབ་ཡེ་ཤེས་ཀྱི་དབང་ངོ༌། ། དེ་ནས་དབང་བཞི་པའི་དོན་དུ་མཎྜལ་ཕུལ་ནས། ཁྱོད་ཞབས་པདྨའི་བཀའ་དྲིན་གྱིས། ། གཙོ་བོ་དབང་བསྐུར་རྣམ་གསུམ་ཐོབ། ། དེ་རིང་རིན་ཆེན་བཞི་པ་ཡང༌། ། བདག་ལ་བཀའ་དྲིན་བསྐྱབ་ཏུ་གསོལ། ། ཞེས་ལན་གསུམ་གསོལ་བ་བཏབ་ནས། ། གདོང་གཡོགས་ལ། འབྲུ་གསུམ་གྱི་བྱིན་གྱིས་བརླབས་ཏེ་ལུས་སྐྱིལ་ཀྲུང༌། ལག་པ་མཉམ་གཞག་གི་ཕྱག་རྒྱ་བཅས་ལ་བླ་མས།
འདི་ནི་རང་ཉིད་མཛེས་མ་སྟེ། ། ཕྱི་རོལ་ཡུལ་ནི་སྤངས་པའོ། ། རིགས་འདི་བོར་ནས་དེ་ལས་ནི། ། གཞན་པའི་ཐབས་ཀྱིས་སངས་རྒྱས་མེད། ། རིག་མའི་བརྟུལ་ཞུགས་སྤྱོད་ཅིག་བུ། ། བརྟུལ་ཞུགས་རྣམས་ཀྱིས་བླ་མའི་བླ། ། ཞེས་གསུངས་པའི་དོན་མཐར་ཐུག་དེ་ཁོ་ན་ཉིད་ཀྱི་དོན་ཕག་མོ་སེམས་ཉིད་སྤྲོས་པ་ཐམས་ཅད་དང་བྲལ་བ་ཉིད་ཡིན་ལ། དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་མའང་ཡིན་ནོ། ། སྙམ་དུ་བསམས་ནས་མི་རྟོག་པའི་ངང་ལ་ཡིད་བཞག་གོ ། དེ་ནས་གདོང་གཡོགས་ཕྱེ་ལ།
དོན་དམ་པ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། བག་ཆགས་དང་བཅས་པའི་དྲི་མ་ཐམས་ཅད་སྦྱངས། བསམ་གྱིས་མི་ཁྱབ་པའི་ལམ་བསྒོམ་པ་ལ་དབང༌། ངོ་བོ་ཉིད་ཀྱི་སྐུའི་རྟེན་འབྲེལ་མངོན་དུ་བྱས་པར་བསམ་མོ། ། དབང་བཞི་པའོ།། །། དེ་ནས་ལུས་དང་ལོངས་སྤྱོད་ཐམས་ཅད་ཡོན་དུ་ཕུལ་ནས། དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ནི་འབུལ་ལགས་ན། ། ཁྱོད་ཀྱིས་སློབ་མར་གཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། །
ཞེས་པས་གཏང་རག་འབུལ་ལོ། ། དེ་ནས་ཕྱི་ནང་གི་ལྷ་རྣམས་མཆོད་པའི་ཕྱིར། ཚོགས་ཀྱི་འཁོར་ལོ་ལྷག་གཏོར་བཀྲ་ཤིས་དང་བཅས་པའི་བར་ཆོ་ག་ལས་འབྱུང་བ་ལྟར་བྱས་ནས། མདུན་བསྐྱེད་ལ་མཆོད་ཅིང་བསྟོད་ལ། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་པ། ། དེ་ཀུན་མགོན་པོས་བཟོད་པ་མཛོད། ། ཅེས་ནོངས་པ་བཟོད་པར་གསོལ་ནས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ་ལ།
སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་འགྱུར་བ། ། དེ་ཡིས་སངས་རྒྱས་ཉིད་ཐོབ་ཤོག ། ཅེས་དགེ་བའི་རྩ་བ་བསྔོས་ནས། དཀྱིལ་འཁོར་ལ་མ་བསྟིམ་པའི་ལྷ་དང་གཏོར་མའི་མགྲོན་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། །
བཛྲ་མུཿས་གཤེགས་སུ་གསོལ་ནས། རས་བྲིས་ཀྱི་དཀྱིལ་འཁོར་ལ་བསྟིམ་པ་ནི། རབ་ཏུ་གནས་པ་མཆོག་ཏུ་འགྱུར་བའི་ཕྱིར་བརྟན་པར་བཞུགས་སུ་གསོལ། རྟེན་མེད་ན་ཡེ་ཤེས་པ་གཤེགས་སུ་གསོལ་ལ། དམ་ཚིག་པ་བདག་ལ་བསྡུའོ། ། དེ་ནས་བདག་ཉིད་གོ་ཆ་གསུམ་གྱིས་བསྲུངས་ལ། ལས་ཀྱི་རྗེས་བསྡུས་ནས། གནས་སྐབས་དང་རྗེས་སུ་འབྲེལ་པའི་རྣལ་འབྱོར་གྱིས་གནས་པར་བྱའོ། ། དབང་བསྐུར་བླ་མ་ལས་ཐོབ་བཞིན། ། རང་གིས་བླངས་ཤིང་གོམས་བྱས་པས། །
མ་ལུས་རྒྱལ་བས་ཅིག་ཆར་དུ། ། ཉིད་ཇི་བཞིན་དུ་དབང་བསྐུར་འགྱུར། ། འདི་ཡི་ཚུལ་གྱིས་གཞན་དག་ཀྱང༌། ། རྗེས་སུ་གཟུང་བར་རུང་མོད་ཀྱི། ། འོན་ཀྱང་མ་སྨིན་པ་ལ་མིན། ། གང་ཕྱིར་མཆོག་གི་ལས་ཡིན་ཕྱིར། ། གྲུབ་པའི་གཙོ་བོས་སྦྱར་བའི་གཞུང༌། ། དམ་པ་ཁོ་ན་ལས་བརྒྱུད་པའི། ། ཚུལ་འདི་དཔལ་ལྡན་ས་སྐྱ་པའི། ། ཁྱད་པར་འཕགས་པའི་དཔལ་འབྱོར་ཡིན། །
དུ་གལ་དུར་མིས་ཀྱིས་བསྐུལ་ཞིང༌། ། དེ་ཡི་ཐབས་ཀྱང་འདུན་པའི་ངོར། ། འཕགས་པས་བཀོད་པའི་དགེ་བ་ཡིས། ། བདག་གཞན་ཧེ་རུ་ཀར་གྱུར་ཅིག ། སློབ་དཔོན་རྡོ་རྗེ་དྲིལ་བུ་པའི་གཞུང་གི་རྗེས་སུ་འབྲངས་པ། འཁོར་ལོ་བདེ་མཆོག་ལུས་ཀྱི་དཀྱིལ་འཁོར་དུ་བདག་ཉིད་འཇུག་ཅིང་དབང་བླང་བའི་ཆོ་ག་འདི་ནི་འཕགས་པས་ཆུ་མོ་བྱའི་ལོ་ས་ག་ཟླ་བའི་ཚེས་ཉི་ཤུ་བདུན་ལ་ཤིང་ཀུན་དུ་སྦྱར་བའི་ཡི་གེ་པ་ནི་ཨ་ཙ་རའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
