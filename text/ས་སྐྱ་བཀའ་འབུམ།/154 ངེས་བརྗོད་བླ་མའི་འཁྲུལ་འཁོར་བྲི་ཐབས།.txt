ས་སྐྱ་བཀའ་འབུམ།
པོད ༡༥༤
ངེས་བརྗོད་བླ་མའི་འཁྲུལ་འཁོར་བྲི་ཐབས།
༼ཉ༽ ༄༅། །ངེས་བརྗོད་བླ་མའི་འཁྲུལ་འཁོར་བྲི་ཐབས་བཞུགས།། ༄༅། །ཨོཾ་སྭ་སྟི་སིདྡྷཾ། རྗེ་བཙུན་བླ་མའི་ཞབས་ལ་གུས་པས་ཕྱག་འཚལ་ལོ། ། རྡོ་རྗེ་འཆང་མཚུངས་རྗེ་བཙུན་བླ་ཆེན་དང༌། ། བདེ་མཆོག་སྒྱུ་མའི་སྐུ་ལ་ཕྱག་བྱས་ཏེ། ། ངེས་བརྗོད་རྒྱུད་ཀྱི་བྲི་དང་བསྒོམ་པའི་དོན། ། རབ་ཟབ་ཉི་ཤུ་གཅིག་དང་གཉིས་པ་བཏུ། ། འདིར་རྣམ་པ་ཐམས་ཅད་མེ་མཁྱེན་པའི་སངས་རྒྱས་རྡོ་རྗེ་འཆང་ཉིད་སྒྲུབ་པར་འདོད་པའི་གང་ཟག་གིས། བདུད་བཞི་ཚར་གཅད་པར་བྱ་བའི་ཕྱིར་དང༌།
འཆི་བ་ངེས་པར་སློང་བར་བྱེད་པའི་རྡོ་རྗེ་ལྷ་མོ་སྒོམ་པ་དང༌། འཁྲུལ་འཁོར་བྲི་བར་འདོད་པའི་སྒྲུབ་པ་པོས། དུར་ཁྲོད་དམ་ཤིང་དྲུང་ངམ། མཚན་གཅིག་པ་ལ་སོགས་པའི་དྲུང་རབ་ཏུ་དབེན་པའི་བསམ་གཏན་གྱི་ཁང་པར་སྟན་བདེ་བ་ལ་འདུག་སྟེ། རང་གི་སྙིང་གར་པྃ་ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་རབ་ཏུ་དཀར་བ་བསྒོམས་ལ། དེ་ལས་འོད་ཟེར་འཕྲོས་པས་མདུན་གྱི་ནམ་མཁའི་གནས་སུ། བླ་མ་དང་རྡོ་རྗེ་ལྷ་མོ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས་ལ། དེ་དག་གི་ཞབས་ལ་ཕྱག་བྱ་བ་དང༌། མེ་ཏོག་ལ་སོགས་པ་ཇི་ལྟར་འབྱོར་པས་མཆོད་པར་བྱ་བ་དང༌།
སྔར་བྱས་པའི་སྡིག་པ་ཐམས་ཅད་བཤགས་ཤིང་ཕྱིས་མི་བྱེད་པར་བསྡམས་པ་དང༌། སོ་སོ་སྐྱེ་བོ་ནས་བརྩམས་ཏེ་སངས་རྒྱས་ཀྱི་བར་གྱི་དགེ་བའི་རྩ་བ་ལ་རྗེས་སུ་ཡི་རང་བ་དང༌། དཀོན་མཆོག་གསུམ་ལ་སྐྱབས་སུ་འགྲོ་བ་དང༌། སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་བསྒོམ་པ་དང༌། དགེ་བའི་རྩ་བ་སེམས་ཅན་ཐམས་ཅད་དང་ཐུན་མོང་དུ་བྱ་སྟེ། རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པའི་དོན་དུ་བསྔོ་བ་དང༌། ཚངས་པའི་གནས་བཞི་བསྒོམ་པ་སྟེ་བསོད་ནམས་ཀྱི་ཚོགས་བསགས་པའོ། ། དེ་ནས་རང་གི་སེམས་སྒྱུ་མ་ལྟ་བུ་དང༌། སྒྱུ་མའང་རང་བཞིན་མེད་པ་དང༌། དེ་འང་སྣང་བས་དབེན་པར་བྱ་བའི་དོན་དུ་ཤཱུ་ནྱ་ཏཱའི་སྔགས་བརྗོད་ལ་མི་དམིགས་པར་བྱའོ། །
དེ་ཉིད་ཀྱི་ངང་ལས་སའི་ཕྱོགས་དེར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་བསམས་ལ། ཧཱུྃ་དེ་ལས་འོད་འཕྲོས་པས། རྡོ་རྗེའི་རྭ་བ་དང༌། དྲྭ་བ་དང༌། གུར་དང༌། བླ་རེ། མདའི་དྲྭ་བ་དང་བསྐལ་པའི་མེ་ལྟ་བུའི་མེ་རི་རབ་ཏུ་འབར་བ་དང༌། རྡོ་རྗེ་ས་གཞིའི་བར་བསྒོམ་པར་བྱའོ། ། འདི་ལ་ཤིན་ཏུ་སྤྲོས་པ་ལ་དགའ་བ་རྣམས་ཀྱི་ངེས་བརྗོད་ཀྱི་རྒྱུད་འདི་ཉིད་ཀྱི་ལེའུ་བཞི་པ་ལས་འབྱུང་བ་བཞིན་དུ། ཕུང་པོ་ཁམས་དང་སྐྱེ་མཆེད་གཞི་སྦྱང་བསྒྱུར་དང༌།
ཐུན་མོང་གི་སྲུང་བའི་འཁོར་ལོ་བཅུ་གཅིག་བསྒོམ་པ་དང༌། ཞལ་བཞི་པའི་སྔགས་དང༌། སེ་གོལ་གྱི་སྒྲས་བགེགས་བསྐྲད་པ་དང༌། ཕུར་བུའི་སྔགས་དང་བཅས་པས་བགེགས་རྣམས་ཕུར་བུས་གདབ་པར་བྱ་བའི་བར་དུ་རྒྱས་པ་བྱའོ། ། གང་ལྟར་ཡང་རུང་སྟེ། སྲུང་བའི་འཁོར་ལོའི་དབུས་སུ་སྐད་ཅིག་ཙམ་གྱིས། པདྨ་དང་ཉི་མའི་སྟེང་དུ་ཧཱུྃ་ཁ་དོག་དཀར་པོ་བསམ་པར་བྱའོ། ། ཧཱུྃ་དེའི་འོད་ཀྱིས་འཇིག་རྟེན་གྱིས་ཁམས་ཐམས་ཅད་གང་སྟེ་འཕགས་པ་ཐམས་ཅད་མཆོད། སེམས་ཅན་ཐམས་ཅད་ཀྱི་དོན་བྱས་ཏེ་ཚུར་འདུས་པ་ལས་སྐད་ཅིག་ཙམ་གྱིས་ཕྱིར་ཟློག་མ་ཞེས་བྱ་བ། རྡོ་རྗེའི་ལྷ་མོ་ངེས་པར་འཆི་བའང་འཚོ་བར་མཛད་མ།
སྐུ་མདོག་དཀར་ཞིང་ན་བཟའ་དཀར་བས་བརྒྱན་པ། བདུད་སྡིག་ཅན་དང་དབང་ཕྱུག་ལ་སོགས་པའི་བགེགས་ཐམས་ཅད་ཀྱི་སྟེང་ན་པདྨ་དང་ཟླ་བའི་གདན་ལ་ཞབས་གཡས་བརྐྱང་བས་བཞུགས་པ། ཞལ་བརྒྱད་མ། ཕྱག་བཅུ་དྲུག་མ། རྩ་བའི་ཞལ་ནི་དཀར་ཞིང་རབ་ཏུ་ཞི་བའི་སྤྱན་གསུམ་དང་ལྡན་པ། ཞི་བ་ཡིན་མོད་ཀྱི་འོན་ཀྱང་མཆེ་བ་ཅུང་ཟད་དང་ལྡན་པའོ། ། གཡས་པ་ནི་སྔོ་བ་དང་དམར་བ་དང་སེར་བའི་ཞལ་གསུམ་སྟེ། དྲག་ཏུ་བཞད་ཅིང་ཁྲོ་བའི་སྤྱན་གསུམ་དང་ལྡན་པ་ཡིན་ནོ། ། གཡོན་པ་ནི་དམར་བ་དང་ལྗང་བ་དང་དུད་ཁ་སྟེ། རབ་ཏུ་ཁྲོས་པ་ཤིན་ཏུ་དམར་བའི་སྤྱན་གསུམ་དང་ལྡན་པ་ཡིན་ནོ། །
སྟེང་གི་ཞལ་ནི་ཤིན་ཏུ་སྒེག་ཅིང་མཛེས་མ་ཞི་བ་རབ་ཏུ་དཀར་ཞིང་སྤྱན་གསུམ་དང་ལྡན་པ་ཡིན་ནོ། ། ཡང་ན་འདི་ནི་ཞལ་བཞི་པ་སྟེ། གཡས་སྔོ་ཞིང་གཡོན་དམར་བ། གཉིས་ནི་རབ་ཏུ་ཁྲོས་པ་ཡིན་ལ། སྟེང་གི་ཞལ་བཞི་པ་ནི་ཤིན་ཏུ་སེར་བ་ཡིན་ནོ། ། ཕྱག་བཅུ་དྲུག་གི་གཡས་པ་བརྒྱད་ནི། དང་པོ་ན་རྡོ་རྗེ། གཉིས་པ་ན་ཞགས་པ། གསུམ་པ་ན་རལ་གྲི། བཞི་པ་ན་དགྲ་སྟྭ།
ལྔ་པ་ན་ལྕགས་ཀྱུ། དྲུག་པ་ན་མདའ། བདུན་པ་ན་ཐོ་བ། བརྒྱད་པ་ན་འཁོར་ལོ། གཡོན་གྱི་དང་པོ་ན་དྲིལ་བུ། གཉིས་པ་ན་སྡིགས་མཛུབ། གསུམ་པ་ན་བུམ་པ། བཞི་པ་ན་མདུང༌། ལྔ་པ་ན་ཐོད་པ། དྲུག་པ་ན་གཞུ།
བདུན་པ་ན་ཁ་ཊྭཱཾ་ག བརྒྱད་པ་སྐྱབས་སྦྱིན་གྱི་ཕྱག་རྒྱའོ། ། རིན་པོ་ཆེ་དང་མི་རུས་ཀྱི་ཕྲེང་བའི་རྒྱན་གྱིས་བརྒྱན་པའོ། ། སྟག་གི་པགས་པའི་ཤམ་ཐབས་ཅན་བསྐལ་པའི་མེ་རི་རབ་ཏུ་འབར་བའི་དབུས་ན་བཞུགས་པའོ། ། དེའི་ཐུགས་ཀར་འོག་ནས་འཆད་པར་འགྱུར་བའི་བྲི་བའི་སྐབས་དང་མཐུན་པའི་འཁོར་ལོ་རབ་ཏུ་རྒྱས་པ། ཤིན་ཏུ་གསལ་བ། ཟླ་བའི་སྟེང་དུ་བསྒོམ་སྟེ། དེའི་དབུས་སུ་ཡི་གེ་ཧཱུྃ་ལས་འོད་ཟེར་སྤྲོས་ནས་བདག་དང་འདྲ་བའི་ཡེ་ཤེས་སེམས་དཔའ་སྤྱན་དྲངས་ཏེ། ཇི་ལྟར་འབྱོར་པའི་ཡིད་ཀྱིས་ནམ་མཁའ་ལ་བཞུགས་པ་ལ་མཆོད་ནས། ཛཿཧཱུྃ་བྃ་ཧོཿཞེས་པས་བདག་གི་ལུས་ལ་བསྟིམ་པར་བྱའོ། །
ཡང་འོད་ཟེར་གྱི་རྣམ་པས་དེ་བཞིན་གཤེགས་པའི་དཀྱིལ་འཁོར་སྤྱན་དྲངས་ཏེ། དབང་བསྐུར་བར་གསོལ་བ་གདབ་ལ། དེ་བཞིན་གཤེགས་པའི་ཚོགས་ཀྱིས་དབང་བསྐུར་ནས་ཆུའི་ལྷག་མ་ཡར་ལུད་པ་ལས། སྤྱི་བོར་མི་བསྐྱོད་པ་དབུས་སུ་བཞུགས་པའི་དེ་བཞིན་གཤེགས་པ་ལྔས་དབུར་བརྒྱན་པར་བྱའོ། ། དེ་ནས་ཡིད་ཀྱིས་མེ་ཏོག་ལ་སོགས་པའི་མཆོད་པ་ལྔས་བདག་ཉིད་ལ་མཆོད་ཅིང་བསྟོད་ལ། བདུད་རྩི་མྱངས་པས་མཉེས་པར་བྱ་སྟེ། ལྷའི་སྐུ་མདོག་དང་ཕྱག་མཚན་ལ་དམིགས་ཤིང༌། གཙོ་བོར་འཁོར་ལོ་གསལ་གདབ་པའི་ཚུལ་གྱིས་ཡུན་རིང་དུ་བསམ་གཏན་བྱའོ། ། གལ་ཏེ་སྐྱོ་བར་གྱུར་ན་གསང་སྔགས་བཟླ་བར་བྱ་སྟེ། ཨོཾ་ཨ་མྲྀ་ཏ་སཉྫཱི་བཱ་ནི་མ་ཧཱ་ཨ་མྲྀ་ཏ་སུ་མུ་ཁེ་ཛཱི་བཾ།
པྲ་བེ་ཤ་ཡ། པྲ་བེ་ཤ་ཡ། སརྦ་བཛྲ་པདྨ་ས་མ་ཡོ་གེ་མ་ཧཱ་བོ་དྷི་ཙིཏྟ། བིསྠཱ་པི་ཏ་མཱུཏྟ་ཧུྃ་ཧཱུྃ་ཨ་ཨཱཿཨཾ་ཨཱཿཧ་སྭཱ་ཧཱ། འདི་ནི་ཁྲི་ཙམ་བཟླས་བྱས་པས། ། འཆི་བ་ཐམས་ཅད་འཚོ་བར་བྱེད། ། དུས་མིན་འཆི་བ་ཞི་འགྱུར་ཞིང༌། ། འཆི་བ་ལས་ནི་ངེས་པ་སློང༌། ། དེ་ལྟ་བུའི་ཚུལ་གྱིས་སྔོན་དུ་བསྙེན་པ་འབུམ་ལ་སོགས་པ་སོང་བའི་སྒྲུབ་པ་པོས། གསང་སྔགས་ཀྱི་ལས་ཀྱི་ཤམ་བུ་གདགས་པའི་སྒོ་ནས་དངོས་གྲུབ་ཕྲ་མོ་རྣམས་སྒྲུབ་པར་འདོད་ན།
གསངས་སྔགས་གོང་མ་རྣམས་ཀྱི་གཤམ་དུ་ཧི་ཧི་ཞེས་བརྗོད་ན། གསང་སྔགས་ཐམས་ཅད་བཟླས་པར་འགྱུར་རོ། ། ཧཱུྃ་ཧཱུྃ་གིས་སྔགས་ཐམས་ཅད་ཀྱི་བསྙེན་པ་རྫོགས་པར་འགྱུར་རོ། ། ཧ་ཧ་ཞེས་པས་བདག་ལ་སངས་རྒྱས་རྣམས་མགུ་བར་འགྱུར་རོ། ། ཧེ་ཧེ་ཞེས་པས་དེ་བཞིན་གཤེགས་པ་རྣམས་དགྱེས་པར་འགྱུར་རོ། ། ས་ས་ཞེས་པས་སངས་རྒྱས་རྣམས་བསྙེན་བཀུར་བྱས་པར་འགྱུར་ཏེ། ལེགས་སོ་ཞེས་བདག་ལ་དགྱེས་པར་འགྱུར་རོ། ཏྲྱཾ་ཏྲྱཾ་གིས་དེ་བཞིན་གཤེགས་པ་རྣམས་མཆོད་པར་འགྱུར་རོ། ། ལྃ་ལྃ་གིས་ནི་ཤིས་པར་འགྱུར་རོ། ། ཧྲིྃ་ཧྲིྃ་གིས་ནི་དངོས་གྲུབ་ཐམས་ཅད་འཛིན་པར་འགྱུར་རོ། །
ཧྃ་ཧྃ་གིས་ནི་བདག་གཞན་སྲུང་བར་འགྱུར་རོ། ། ཧོ་ཧོ་ཞེས་བརྗོད་པས་རྗེས་སུ་ཆགས་པར་འགྱུར་རོ། ཌྃ་ཌྃ་གིས་དངོས་གྲུབ་ཐམས་ཅད་འགུགས་པར་འགྱུར་རོ། ། ཡང་ཚར་གཅད་པར་བྱ་བའི་ཕྱིར། ཧཱུྃ་ཧཱུྃ་གིས་མདུན་དུ་བསྒྲུབ་བྱ་དམིགས་ལ། ཛཿཛཿཞེས་པས་བཀུག་སྟེ། ཧཱུྃ་ཧཱུྃ་གིས་ཕུར་བུས་གདབ། ཕཊ་ཕཊ་ཀྱིས་གསད་པར་བྱ། ཡང་ཏྲཱྃ་ཏྲཱྃ་གིས་བགེགས་རྣམས་བཀུག་ལ། ཧཱུྃ་བྷྲཱུྃ་གྱིས་གསད་དེ།
ཧཱུྃ་ཧཱུྃ་ཧཱུྃ་ཧཱུྃ་ཧཱུུྃཧཱུུྃ་ཧཱུྃ་ཧཱུྃ་གིས་ཐལ་བར་བརླག་པར་བྱའོ། ། ཧ་ཧ་ཞེས་པས་དགྲ་བགེགས་རྣམས་བསྲེག་པར་བྱའོ། ། བྱ་བྱ་ཞེས་པའམ། བྷུྃ་བྷུྃ་ཞེས་པས་བདག་གཟི་བརྗིད་བསྐྱེད་པར་བྱའོ། ། གྷུ་གྷུ་ཞེས་པས་མེ་ཏོག་ལ་བཟླའོ། ། གྃ་གྃ་ཞེས་པས་དྲི་ལ་བཟླ་བར་བྱའོ། ། རྃ་རྃ་ཞེས་པས་མར་མེ་ལ་བཟླ་བར་བྱའོ། ། ལས་ཐམས་ཅད་འགྲུབ་པར་བྱེད་པ་ལྷའི་རྣལ་འབྱོར་དང་བཟླས་བརྗོད་བསྟན་ཟིན་ཏོ།། །། ད་ནི་ལས་ཐམས་ཅད་འགྲུབ་པའི་འཁོར་ལོ་བྲི་བ་བརྗོད་པར་བྱ་སྟེ། དེ་ལ་བྲི་བའི་གཞི་ནི་ལས་འཇམ་པོ་རྣམས་ལ་གྲོ་གའམ་རས་ལ་བྲི་བར་བྱའོ། །
དྲག་པོ་རྣམས་ལ་མིའི་པགས་པའམ། དུར་ཁྲོད་ཀྱི་རས་ལ་བྲི་བར་བྱའོ། ། གང་ལྟར་ཡང་ཤོག་བུ་ལ་བྲིས་པ་ལ་ཉེས་པ་མེད་དོ། ། ཞེས་བླ་མ་རྣམས་གསུང་ངོ༌། ། བྲི་བའི་སྣག་ཚ་ནི་སྐྱེས་པའི་ཐོད་པར་པདྨའི་རྩ་བའི་སྡོང་བུ་ལས་ཚིལ་ཆེན་གྱི་མར་མེ་སྦར་ལ། བུད་མེད་ཀྱི་ཐོད་པས་ཁ་བཀབ་པ་ལས་དུ་བ་བླང་པར་བྱའོ། ། དེ་ན་ཌོྃ་བི་ནཱི་བྲམ་ཟེའམ་རྒྱལ་པོའི་བུ་མོའི་དང་པོའི་རང་བྱུང་དང༌། བྱང་ཆུབ་ཀྱི་སེམས་དང་གསུམ་སྦྱར་ཏེ་སྦྱིན་དང་ལྡན་པར་བྱའོ། ། དེ་ལ་ཞི་བའམ། རྒྱས་པའམ།
དབང་ངམ། བསྲུང་བའམ། ཕྱིར་བཟློག་པ་དེའི་ཚེ་ག་བུར་གི་ཧཾ་དང་གུར་གུམ་རྣམས་དང་བསྲེ་བར་བྱའོ། ། དྲག་པོའི་ལས་ལ་ནི་དེའི་སྟེང་དུ་ཁྲག་དང་དུག་ཀྱང་བསྲེ་བར་བྱའོ། ། བྲི་བའི་སྣག་ཚའོ། ། དེ་ནས་བྲིས་ཐབས་ཀྱི་ཆོ་ག་ནི། བདག་སྔར་གྱི་རྣལ་འབྱོར་དང་གསང་སྔགས་དང་ལྡན་པའམ། ཡང་ན་འདིའི་སྐབས་སུ་ཧེ་རུ་ཀའི་རྣལ་འབྱོར་དང་གསང་སྔགས་ཀྱིས་ཀྱང་འགལ་བ་མེད་པར་རྒྱུད་ནས་གསུངས་ཏེ། དེའང་འཁོར་ལོ་བདེ་མཆོག་གི་ང་རྒྱལ་དང་ལྡན་པས། ཨོཾ་ཧྲཱི་ཧ་ཧ་ཆེ་གོ་མོ་ཤཱནྟིཾ་ཀུ་རུ་ཧཱུྃ་ཧཱུྃ་པཱ་པཾ་ཕཊ།
ཅེས་ལན་མང་དུ་ཟློས་ཤིང་བྲི་བར་བྱའོ། ། དེ་ལ་དབྱིབས་ཀྱི་ཁྱད་པར་ནི་བྲི་བའི་གཞི་ལ་ལེགས་པར་ཤོང་ཞིང་མཛེས་ན་ནི་ཆུང་བ་དང༌། སྤེལ་ཚིག་གི་ཡི་གེ་མང་པོ་དགོས་ན་བྲི་གཞི་ཆེ་བར་བྱ་བ་གང་ཡང་རུང་བ་ལ་ཉེས་པ་མེད་དོ། ། དེའང་ལྟེ་བའི་ཕྱོགས་སུ་སྣ་ཚོགས་རྡོ་རྗེ་ཕྱོགས་རེ་རེར་རྭ་གསུམ་གསུམ་དང་ལྡན་པ་སྟེ། དེ་ལྟར་ན་རྩེ་མོ་བཅུ་གཉིས་པར་འགྱུར་རོ། ། དེའི་ལྟེ་བ་ལ་ཡི་གེ་ཧཱུྃ་ཆེན་པོ་གཅིག་གི་ལྟོ་བར་བྃ་བྲིས་ལ། དེའི་ལྟེ་བ་ལ་ཨོཾ་ཨཱཿཧཱུྃ་ཆེ་གེ་མོ་རཀྵ་རཀྵཿཞེས་བྱ་བ་ལ་སོགས་པའི་ལས་ཀྱི་ཤམ་བུ་སྤང་བར་བྱའོ། ། སྤེལ་ཚིག་རྣམས་ནི་འོག་ནས་འབྱུང་བ་ཐམས་ཅད་ལ་སྦྱར་བར་བྱའོ། ། སྣ་ཚོགས་རྡོ་རྗེའི་རྭ་དབུས་མ་བཞི་ལ་སྙིང་པོའི་རྣལ་འབྱོར་མ་བཞིའི་ས་བོན་མ་ནིང་བཞི་དང་སྤེལ་བ་བྲི་སྟེ། ཤར་དུ་ཌཱྃ་རྀ་ཆེ་གེ་མོ་ཞེས་བྱ་བའི་སྤེལ་ཚིག་བྲི་བར་བྱའོ། །
དེ་བཞིན་དུ་སྤེལ་ཚིག་དང་བཅས་པ་སྟེ། བྱང་དུ་ལྃ་རཱྀ། ནུབ་ཏུ་ཁྃ་ལྀ། ལྷོ་རུ་རཱུྃ་ལཱྀ། ཞེས་བྱ་བའོ། ། དེའི་ཕྱི་རོལ་དུ་མུ་ཁྱུད་ཕྲ་བ་ཅིག་ལ་དབྱངས་ཡིག་མ་ནིང་དང་བྲལ་བ་བཅུ་གཉིས་ཤར་ནས་བརྩམས་ཏེ། གཡོན་སྐོར་དུ་བྲི་བར་བྱའོ། ། དེའི་ཕྱི་རོལ་དུ་པདྨ་འདབ་མ་བརྒྱད་པ་ཅིག་ཐུགས་ཀྱི་འཁོར་ལོའི་ས་བོན་རྣམས་ཧཱུྃ་དང་སྤེལ་བ་བྲི་བར་བྱ་སྟེ། དེ་ལ་ཧཱུྃ་དང་ས་བོན་གྱི་བར་དུ་མིང་གཞུག་པའམ། གཉིས་ཀའི་གཤམ་དུ་མིང་གཞུག་པར་བྱ་སྟེ།
དེ་ལའང་འདི་ལྟར་ཤར་དུ་ཁྃ་བྲྃ་ཆེ་གེ་མོ་རཀྵ་རཀྵ་ཧཱུྃ་ཞེས་བྱ་བའམ། ཁྃ་བྲྃ་ཧཱུྃ་ཆེ་གེ་མོ་རཀྵ་རཀྵ། ཞེས་བྱ་བ་སྟེ་ཇི་ལྟར་བདེ་བར་བྲི་བར་བྱའོ། ། དེ་བཞིན་དུ་རྒྱས་པ་ཀུན་ལ་སྦྱར་ཏེ་ཤེས་པར་བྱའོ། ། བྱང་དུ་ཀྃ་ཙྃ་ཧཱུྃ། ནུབ་ཏུ་ཀྃ་པྃ་ཧཱུྃ། ལྷོར་བྃ་མྃ་ཧཱུྃ། མེར་སུྃ་བྃ་ཧཱུྃ། སྲིན་པོར་ཨ་ཁྃ་ཧཱུྃ། དབང་ལྡན་དུ་བྃ་ལྃ་ཧྲྃ་ཧཱུྃ།
ཞེས་བྱ་བའོ། ། དེའི་ཕྱི་རོལ་དུ་མུ་ཁྱུད་ཕྲ་བ་ཅིག་ལ་འདབ་མ་རེ་རེའི་ཐད་སོར་གསལ་བྱེད་བརྒྱད་དེ། འདི་ལྟར་ཤར་ནས་གཡོན་སྐོར་གྱིས། ཀྃ་ཁྃ་གྃ་གྷྃ། མེ་ནས་བཟུང་སྟེ་གཡས་སྐོར་གྱིས། ངྃ་ཙྃ་ཚྃ་ཛྃ། ཞེས་བྱ་བའོ། ། དེའི་ཕྱི་རོལ་དུ་སྣ་ཚོགས་རྡོ་རྗེ། ཕྱོགས་རེ་རེར་རྭ་གསུམ་གསུམ་པའི་དབུས་མ་རྣམས་ལ་ཞལ་བཞི་པའི་སྔགས་ཤར་ནས་བརྩམས་ཏེ་གཡོན་སྐོར་དུ་བྲི་བར་བྱའོ། ། ཤར་ཕྱོགས་སུ།
ཨོཾ་སུམྦྷ་ནི་སུམྦྷ་ཆེ་གེ་མོ་རཀྵ་རཀྵ་ཀུ་རུ་ཧཱུྃ་ཧཱུྃ་ཕཊ། དེ་བཞིན་དུ་ཐམས་ཅད་ལ་སྤེལ་ཚིག་དང་བཅས་པ་སྟེ། བྱང་ཕྱོགས་སུ་གྲིཧྣ་གྲིཧྣ་ཧཱུྃ་ཧཱུྃ་ཕཊ། ནུབ་ཕྱོགས་སུ་ཨོཾ་གྲིཧྣཱ་པ་ཡ་གྲིཧྣཱ་པ་ཡ་ཧཱུྃ་ཧཱུྃ་ཕཊ། ལྷོར་ཨཱ་ན་ཡ་ཧོ། བྷ་ག་ཝཱཾ་བཛྲ་རཱ་ཛཱ་ཧཱུྃ་ཧཱུྃ་ཕཊ། ཅེས་བྱ་བའོ། ། དེའི་ཕྱི་རོལ་དུ་འདབ་མ་བཅུ་དྲུག་པ། འདབ་མ་རྣམས་ཀྱི་དབྱངས་ཐུང་བ་སྟེ། བྲི་བའི་གཞི་ཕྲ་བ་གཅིག་ལ་ཤར་ནས་བརྩམས་ཏེ་ཨཱ་ལི་བཅུ་དྲུག་གཡོན་སྐོར་གྱིས་བྲི་བར་བྱའོ། །
འདབ་མ་བཅུ་དྲུག་པའི་ཕྱི་རོལ་དུ་འཁོར་ལོ་རྩིབས་བཅུ་དྲུག་པ་སྟེ། གསུང་གི་འཁོར་ལོ་དང༌། སྐུའི་འཁོར་ལོ་ཕྱོགས་མཚམས་བརྒྱད་དུ་འཁོར་ལོ་རྩིབས་གཉིས་གཉིས་པ་བརྟན་པར་བྲིའོ། ། དེའང་གཙོ་བོ་ལ་ཞལ་བལྟས་པའི་གཡས་ངོས་རྣམས་སུ་ནི་སྐུའི་འཁོར་ལོ་རྣམས་འོང་ལ། སྐུའི་འཁོར་ལོ་ཞལ་ནང་དུ་བལྟས་པའི་གཡོན་ངོས་རྣམས་སུ་ནི་གསུང་གི་འཁོར་ལོ་རྣམས་ཧྲཱིཿདང་སྤེལ་བ། སྐུའི་འཁོར་ལོ་རྣམས་ནི་ཨྃ་དང་སྤེལ་ཞིང༌། སོ་སོ་ལ་བསྒྲུབ་བྱའི་མིང་དང་སྤེལ་བར་བྱ་སྟེ། སྤེལ་ལུགས་གཉིས་པོ་ནི་ཐུགས་ཀྱི་འཁོར་ལོའི་སྐབས་སུ་བཤད་པར་ལྟར་ཡིན་ནོ། ། དེ་ལ་གསུང་གི་འཁོར་ལོའི་ཤར་ཕྱོགས་སུ། ཨཱྃ་ཨཱཾ་ཧྲཱིཿ
བྱང་དུ་བྃ་མྃ་ཧྲཱིཿ ནུབ་ཏུ་བྃ་མྃ་ཧྲཱིཿ ལྷོར་པྃ་སུྃ་ཧྲཱིཿ མེར་སུྃ་ཤྃ་ཧྲཱིཿསྲིན་པོར་བྃ་སུྃ་ཧྲཱིཿ རླུང་དུ་མུྃ་ཧྃ་ཧྲཱིཿ དབང་ལྡན་དུ་བིཾ་ཁཾ་ཧྲཱིཿ ཞེས་བྱ་བ་བྲིའོ། ། སྐུའི་འཁོར་ལོའི་ཤར་ཕྱོགས་སུ་མྃ་ཙྃ་ཨོཾ། བྱང་དུ་རྃ་ཁྃ་ཨོཾ། ནུབ་ཏུ་ཧྃ་སྃ་ཨོྃ།
ལྷོར་ཨྃ་ཙྃ་ཨོཾ། མེར་ཧྃ་སུྃ་ཨོཾ། སྲིན་པོར་བྃ་མྃ་ཨོཾ། རླུང་དུ་བཻྃ་ཙྃ་ཨོཾ། དབང་ལྡན་དུ་བྃ་མྃ་ཨོཾ། ཐམས་ཅད་དུ་ཡང་བསྒྲུབ་བྱའི་མིང་སྤེལ་པར་བྱ་སྟེ། དེའང་ས་བོན་གཉིས་ཀྱི་མགོ་ཨོཾ་ལ་སོགས་པའི་གོང་དུ་བྲི་བར་གཞུང་ལས་མངོན་ནོ། ། དེའི་ཕྱི་རོལ་དུ་མུ་ཁྱུད་ཕྲ་བ་གཅིག་ལ། ས་བོན་རྣམས་བྲི་བ་ནི། གསུང་གི་འཁོར་ལོའི་ཤར་ཕྱོགས་ནས་གཡོན་སྐོར་གྱིས།
ཛྷྃ་ཉྃ་ཊྃ་ཋྃ། མེ་མཚམས་ནས་གཡས་སྐོར་གྱིས་རིམ་པས། ཌྃ་ཌྷྃ་ཎྃ་ཏྃ། སྐུའི་འཁོར་ལོའི་ཤར་ནས་གཡོན་སྐོར་གྱི་རིམ་པས། ཐྃ་དྃ་དྷྃ་ནྃ་ངོ༌། ། མེ་མཚམས་ནས་གཡས་སྐོར་གྱི་རིམ་པས། པྃ་ཕྃ་བ་ྃབྷྃ། ཞེས་བྱ་བ་རྣམས་བྲི་བར་བྱའོ། ། དེ་དག་ཐམས་ཅད་ཀྱི་ཕྱི་རོལ་དུ་གྲུ་བཞི་པ་ལ་སྒོ་བཞི་པ་བྲིས་ལ། སྒོ་བཞིར་སྒོ་མ་བཞིའི་ས་བོན་དང༌།
ཡ་ར་ལ་ཝ་དང༌། ཧཱུྃ་སྤེལ་བ་བྲི་བར་བྱ་སྟེ། དེའང་ཤར་དུ་ཀྃ་ཡྃ་ཆེ་གེ་མོ་ལ་རཀྵ་རཀྵ་ཧཱུྃ། དེ་བཞིན་དུ་བྱང་དུ་ཨྃ་རྃ་ཧཱུྃ། ནུབ་ཏུ་སྭཱྃ་ལྃ་ཧཱུྃ། ལྷོར་སཱུྃ་ཝྃ་ཧཱུྃ། ཡང་མཚམས་བཞིར་མཚམས་མའི་ས་བོན་དང༌། ཤ་ཥ་ས་ཧ་དང༌། ཕཊ་སྤེལ་བར་བྱ་སྟེ། དེའང་མེར་ཡྃ་ཤྃ་ཆེ་གོ་མོ་ལ་རཀྵ་རཀྵ་ཕཊ།
ཅེས་བྱའོ། ། དེ་བཞིན་དུ་སྲིན་པོར་ཡྃ་ཥྃ་ཕཊ། རླུང་དུ་ཡྃ་སྃ་ཕཊ། དབང་ལྡན་དུ་ཡྃ་ཧྃ་ཕཊ། ཅེས་པ་བྲིའོ། ། སྒོ་མཚམས་ཀྱི་སྟེང་དུ་རྡོ་རྗེ་རྩེ་མོ་བཞི་པའི་ཁོངས་སུ་རྭ་དབུས་མའི་ཚུལ་དུ་ཁྲོ་བོའི་ཞལ་བྲི། མཚམས་རྣམས་སུ་ཉི་མ་དང་ཟླ་བའི་སྟེང་དུ་རྡོ་རྗེ་རྩེ་བཞི་པའི་ཁོངས་སུ་སྔ་མ་བཞིན་ཁྲོ་བོའི་ཞལ་བྲི། ཁྲོ་བོ་རྣམས་ཀྱི་ཞལ་གྱི་ནང་དུ་རྐང་པ་བརྒྱད་པའི་སྔགས་ཕྱོགས་རྣམས་ནི་ཤར་ནས་གཡོན་སྐོར། མཚམས་རྣམས་ནི་མེ་ནས་གཡས་སྐོར་དུ་བྲི་བར་བྱའོ། ། དེ་ལ་ཤར་དུ།
ཨོཾ་ན་མོ་བྷ་ག་ཝ་ཏེ་ཝཱི་རེ་ཤཱ་ཡ། ཆེ་གོ་མོ་ལ་རཀྵ་རཀྵ་ཀུ་རུ་ཧཱུྃ་ཧཱུྃ་ཕཊ། དེ་བཞིན་དུ་ཐམས་ཅད་ལ་སྤེལ་ཚིག་དང་བཅས་པ་སྟེ། བྱང་དུ། ཨོཾ་མ་ཧཱ་ཀལྤཱགྣི་སཾ་ནི་བྷཱ་ཡ་ཧཱུྃ་ཧཱུྃ་ཕཊ། ནུབ་ཏུ་ཨོཾ་ཛ་ཊཱ་མ་ཀུ་ཊོཏྐ་ཊཱ་ཡ་ཧཱུྃ་ཧཱུྃ་ཕཊ། ལྷོར་ཨོཾ་དྃཥྚྲཱ་ཀ་ར་ལོ་གྲ་བྷཱི་ཥ་ན་མུ་ཁཱ་ཡ་ཧཱུྃ་ཧཱུྃ་ཕཊ། མེར་ཨོཾ་ས་ཧ་སྲ་བྷུ་ཛ་བྷཱ་པུ་རཱ་ཡ་ཧཱུྃ་ཧཱུྃ་ཕཊ། སྲིན་པོར་ཨོཾ་པ་ར་ཤུ་པཱ་ཤོ་དྱ་ཏ་ཤཱུ་ལ་ཁ་ཊྭཱཾ་ག་དྷཱ་རི་ཎེ་ཧཱུྃ་ཧཱུྃ་ཕཊ། རླུང་དུ་ཨོཾ་བྱཱ་གྷཱ་ཛི་ནཱམྦ་ར་དྷ་རཱ་ཡ་ཧཱུྃ་ཧཱུྃ་ཕཊ།
དབང་ལྡན་དུ་ཨོཾ་མ་ཧཱ་ངྷཱུམྦཱནྡྷཀཱ་ར་ཝ་པུ་ཥཱ་ཡ་ཧཱུྃ་ཧཱུྃ་ཕཊ། ཅེས་བྲིའོ། ། ཁྲོ་བོའི་ཞལ་རྣམས་ཀྱི་བར་བརྒྱད་དུ་ཉི་མ་དང་ཟླ་བའི་སྟེང་དུ་རྡོ་རྗེ་ཕྱེད་པ་རེ་བྲི་བར་བྱའོ། ། ཞེས་གསུང་ངོ༌། ། དེའི་ཕྱི་རོལ་དུ་མུ་ཁྱུད་ལ་ཕྱིར་བཟློག་པ་སྲུང་བ་ཆེན་མོའི་སྔགས་བྲི་བར་བྱ་སྟེ། ན་མཿས་མནྟ་ཀཱ་ཡ་ཝཱཀྩིཏྟ་བཛྲ་ཧེ་རུ་ཀཱ་ནཱཾ། ཨོཾ་ཧཱུྃ་བཛྲ་ཧེ་རུ་ཀ ཙཀྲ་ཝརྟི་སརྦ་ལོ་ཀི་ལོ་ཀཏྟོ་ར་ནི། ཡནྟྲ། མནྟྲ།
ཏནྟྲ། ཙཱུརྞ་པྲ་ཡོ་ག་དེ་ནི་ཡེ་ན་ཀེ་ན། ཙི་ཏ་ཀྲི་ཏཱ་ནི་སརྦཱཾ་ཨཱ་ཀཌྜཡ་ཨཱ་ཀཌྜཡ། ཏརྫཛ་ཡ་ཏརྫཛ་ཡ། གྲྀཧྞ་གྲྀཧྞ། བྷཀྵ་ཡ་བྷཀྵ་ཡ། ཏྲཱ་ས་ཡ་ཏྲཱ་ས་ཡ། ཧ་ན་ཧ་ན། ད་ཧ་ད་ཧ། པ་ཙ་པ་ཙ།
ཀྵྨཱཾ་ཀྵྨཱཾ། ཛཽཾཎ་ཛཽཾཎ། མ་ཐ་མ་ཐ། བི་དྷྭཱནྶ་ཡ་བི་དྷྭཱནྶ་ཡ། ཤ་ཏ་ས་ཧ་སྲ་དྷ་ཙཱུརྞ་ཡ། ཨོཾ་ཕཊ་བཛྲ་ཧེ་རུ་ཀ་ཨུཥྞཱི་ཥ། ཙཀྲ་ཝརྟི་ཏ་སྱཻ་བྃ་མུ་ཁྃ་ཙཀྵུཿབནྡྷ་བནྡྷ་ཧཱུྃ་ཧཱུྃ། ཆེ་གེ་མོ་ཤཱནྟིཾ་ཀུ་རུ་ཧཱུྃ་ཧཱུྃ་ཕཊ་ཨོཾ་སྭཱ་ཧཱ། དེའི་ཕྱི་རོལ་དུ་མུ་ཁྱུད་ཕྲ་མོ་ཞིག་ལ་ཀྵའི་ཕྲེང་བ་བྲི་བར་བྱའོ། ། དེའི་ཕྱི་རོལ་དུ་མུ་ཁྱུད་ཕྲ་མོ་ཞིག་ལ་དབྱངས་ཡིག་ཚར་གཉིས་གཡོན་སྐོར་དུ་བྲི་བར་བྱའོ། །
དེའི་ཕྱི་རོལ་དུ་ཐ་ལོག་གི་ཕྲེང་བ་བྲི་བར་བྱའོ། ། དེའི་ཕྱི་རོལ་དུ་རྡོ་རྗེའི་ཕྲེང་བས་ཀུན་ནས་བསྐོར་བའོ། ། སྔགས་ཐམས་ཅད་ལ་མིང་དང་སྤེལ་བའི་དུས་སུ་ལས་དང་རྗེས་སུ་མཐུན་པའི་ཤམ་བུ་གདགས་པར་བྱ་སྟེ། དེའང་སྲུང་བ་ལ་རཀྵ་ཀུ་རུ་ཞེས་བྱ་བ་དང༌། ནད་དང་སྡུག་བསྔལ་ཞི་བར་འདོད་ན་ཤཱནྟིཾ་ཀུ་རུ་ཞེས་བྱ་བ་དང༌། རྒྱས་པར་འདོད་ན་ཚེ་དང་བསོད་ནམས་པུཥྚིཾ་ཀུ་རུ་ཞེས་བྱ་བ་དང༌། དབང་དུ་བྱ་བར་འདོད་ན་ཆེ་གེ་མོ་བ་ཤཾ་ཀུ་རུ་ཞེས་བྱའོ། ། དྲག་པོའི་ལས་རྣམས་བསྒྲུབ་བྱའི་མིང་དང་ཆེ་གེ་མོ་མཱ་ར་ཡ་ཕཊ། ཅེས་བྱ་བ་ལ་སོགས་པ་གང་འདོད་པ་དང་སྤེལ་བར་བྱའོ། ། ཕྱིར་བཟློག་པ་དང་དྲག་པོའི་ལས་རྣམས་ལ་ཡིག་མགོ་ཕྱིར་བསྟན་པ་བྲི་བར་བྱའོ། །
སྲུང་བ་ལ་སོགས་པ་ལས་འཇམ་པོ་རྣམས་ལ་ཡི་གེའི་མགོ་ནང་དུ་བསྟན་ལ་བྲི་བར་བྱའོ། ། ཚོན་རྩིའི་ཁ་དོག་ནི་སྤྱིར་མི་དགོས་མོད་ཀྱི་ཚོན་གྱིས་བྲི་བར་འདོད་ན། སྣ་ཚོགས་རྡོ་རྗེའི་ལྟེ་བ་དང་ཐུགས་ཀྱི་འཁོར་ལོ་སྔོན་པོར་བྱ། སྐུའི་དཀར། གསུང་གི་དམར། སྣ་ཚོགས་རྡོ་རྗེ་ཆ་གཉིས་དང༌། དཀྱིལ་འཁོར་གྱི་ཕྱོགས་དང་སྒོ་བཞི་དང༌། ཞལ་རྡོ་རྗེ་དང་བཅས་པ་དང༌། གཞི་རྣམས་ནི་ཕྱོགས་མདོག་སྟེ། ཤར་སྔོ།
ལྷོ་སེར། ནུབ་དམར། བྱང་ལྗང༌། ཟླ་བ་གཅིག་དཀར། ཉི་མ་གཅིག་གཉིས་དམར། གཞན་རྣམས་ནི་ཇི་ལྟར་མཛེས་པས་བྲི་བར་བྱའོ། ། ཇི་ལྟར་བྲི་བའི་དབྱིབས་བསྟན་ཟིན་ཏོ།། །། བྲིས་ནས་ཇི་ལྟར་བསྒྲུབ་པར་བྱ་བ་ནི། རབ་ཏུ་གནས་པ་གཞུང་གང་ཡང་རུང་བ་བཞིན་བྱས་ལ། དེ་ནས་ལས་འཇམ་པོ་རྣམས་ལ་རང་གི་ལུས་ཀྱི་མགོ་དང་དཔུང་པ་ལ་བཅང་བའམ།
གསེར་རམ་དངུལ་གྱི་བུམ་པའི་ནང་དུ་བདུད་རྩི་དང་དཀར་གསུམ་གྱིས་སྤངས་པའི་འབྲུ་སྣ་ཚོགས་ཀྱི་དབུས་སུ་ཙནྡན་དང་ལྡན་པའི་སྲད་བུ་དཀར་པོས་དཀྲིས་ཏེ། འབུའི་དབུས་སུ་བཞག་ལ། རྐང་པ་བརྒྱད་པ་ཟློས་ཤིང་མཆོད་པ་བྱས་པས་བཅང་བ་ཡིན་ནོ། ། དྲག་པོ་རྣམས་ལ་རྫའམ་རྡོ་རྗེའི་བུམ་པར། གསད་པར་འདོད་ན་ཁྲག་དང་དུག་གི་ནང་དུ་བཞག་ལ། སྨྱོ་བར་འདོད་ན་ཆང་གི་ནང་དུ་བཅུག་སྟེ་སའི་འོག་ཏུ་སྦ་བ་ཡིན་ནོ། ། དེ་ལྟར་འཁོར་ལོ་བསྒོམ་པ་དང་བཅང་བ་ལ་བརྟེན་ནས་རྩ་བ་དང་ཡན་ལག་གི་ལས་ཐམས་ཅད་འགྲུབ་པ་ཡིན་ནོ། ། ཞེས་རྒྱུད་ལས་འབྱུང་བ་ཡིན་ནོ། ། བསྒོམ་དང་བྲི་བའི་མན་ངག་རབ་ཟབ་པ། ། ངེས་བརྗོད་རྒྱུད་ལས་མན་ངག་ཇི་བཞིན་བཏུས། །
ལས་འདིས་འགྲོ་ཀུན་བདུད་ཀྱི་ཚོགས་བཅོམ་སྟེ། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག ། ངེས་པར་བརྗོད་པ་རྒྱུད་བླ་མའི་ལེའུ་ཉི་ཤུ་རྩ་གཅིག་དང༌། རྩ་གཉིས་པ་ལས་འབྱུང་བའི་འཁྲུལ་འཁོར་བསྒོམ་པ་དང་བྲིས་ཏེ་བཅངས་པས་ལས་དུ་མ་འགྲུབ་པའི་སྒྲུབ་ཐབས་འདི། དད་པས་ལན་མང་དུ་གསོལ་བ་འདེབས་པའི་སློབ་མ་རྩཱ་མིའི་ངོར་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་རྫོགས་སོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། མངྒ་ལཾ་བྷ་ཝ་ཏུ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
