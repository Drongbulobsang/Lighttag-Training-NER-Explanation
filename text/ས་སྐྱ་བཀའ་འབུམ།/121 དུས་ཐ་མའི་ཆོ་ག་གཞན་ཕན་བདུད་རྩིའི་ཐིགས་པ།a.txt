ས་སྐྱ་བཀའ་འབུམ།
པོད ༡༢༡
དུས་ཐ་མའི་ཆོ་ག་གཞན་ཕན་བདུད་རྩིའི་ཐིགས་པ།a
༼ཇ༽ ༄༅། །དུས་ཐ་མའི་ཆོ་ག་གཞན་ཕན་བདུད་རྩིའི་ཐིགས་པ་བཞུགས།། ༄༅། །རྗེ་བཙུན་བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། ཚེ་འདས་པ་རྣམས་ཀྱི་དོན་བྱ་བར་འདོད་པས་དུས་ཐ་མའི་ཆོ་ག་འཕགས་པ་རྡོ་རྗེ་གུར་ལེའུ་བཅོ་ལྔ་པ་ནས་འབྱུང་བའི་དོན་མདོར་བསྡུས་པའི་ཚུལ་གྱིས་བརྗོད་པར་བྱའོ། ། དེ་ལ་གསུམ། དབང་བསྐུར་བའི་ཚུལ་གྱིས་སྡིག་པ་སྦྱང་བ་དང༌། རོ་བསྲེག་པའི་ཚུལ་གྱིས་སྡིག་པ་སྦྱང་བ་དང༌། མཆོད་རྟེན་བྱ་བའི་ཚུལ་གྱིས་སྡིག་པ་སྦྱང་བའོ། ། དང་པོ་ནི་རྡོ་རྗེ་གུར་ལས། རྡོ་རྗེ་དྲིལ་བུ་ལག་བྱིན་ཏེ། །
མགོ་བོ་གཙུག་ཏོར་མནན་ནས་ནི། ། རྡོ་རྗེ་སྡོམ་པ་བྱིན་ནས་ཀྱང༌། ། བུམ་པའི་དབང་བསྐུར་སྦྱིན་པར་བྱ། ། མིག་ལ་སོགས་པར་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཅེས་པའི་དོན་ཡིན་ཏེ། དེ་ལ་གསུམ། རྒྱས་པ་དང༌། འབྲིང་དང༌། བསྡུས་པའོ། །
དང་པོ་ལ་བཞི། བསྙེན་པ་དང༌། ས་ཆོག་དང༌། སྟ་གོན་དང༌། དངོས་གཞིའོ། ། དང་པོ་ནི། རིན་ཆེན་འབར་བ་ལས། རང་ཉིད་ལྷ་ཡི་རྣལ་འབྱོར་ལས། ། བདུད་རྩི་འཁྱིལ་པ་བཟླས་པ་ཡི། ། དྲི་ཞིམ་ཆུ་ཡིས་དང་པོ་བཀྲུ། །
རྣམ་སྣང་མཛད་དུ་དེ་བསམས་ནས། ། ཞེས་འབྱུང་བས་ན། ཡན་ལག་དྲུག་གི་རྣལ་འབྱོར་སྔོན་དུ་སོང་ནས་ལས་ཐམས་ཅད་པའི་བུམ་པ་ལེགས་པར་བཅས་ལ། ཆོ་ག་བཞིན་བསྐྱེད་ལ། བཟླས་པ་བྱས་པའི་ཆུས་ཨ་མྲྀ་ཏ་ཟློས་ཤིང་རོ་ལེགས་པར་བཀྲུ། རས་ཀྱིས་དྲིལ་ལ་ཤོག་བུ་ལ་ལེགས་པར་བྲིས་པའི་རྩ་སྔགས་དང་ཨོཾ་སྤྱི་བོར་གདགས། སྙིང་པོ་དང་ཨཱཿམགྲིན་པར་གདགས། ཉེ་སྙིང་དང་ཧཱུྃ་སྙིང་གར་གདགས་སོ། ། དེའང་རྒྱུད་རྒྱས་པ་ལས། སྐུ་གསུང་ཐུགས་ཀྱི་རིག་སྔགས་གདགས། །
རང་གི་ལྷའམ་གཞན་ཡང་རུང༌། ། སྙིང་པོ་སྙིང་གར་གདགས་པར་བྱ། ། ཁྲུས་ཀྱི་དག་བྱས་བདུད་རྩིས་བྱུག ། ཅེས་འབྱུང་ངོ་ཞེས་སློབ་དཔོན་བྲམ་ཟེ་ནག་པོ་ཞབས་ཀྱི་གཞུང་ལས་གསུངས་སོ། ། དེ་ནས་བྷྲཱུྃ་ལས་རྣམ་སྣང་དགེས་པ་རྡོ་རྗེ་ཡན་ལག་བཞི་རྫོགས་སུ་བསྐྱེད་ལ་སྒྲོམ་ལ་སོགས་པར་བཅུག་པའམ། མ་བཅུག་ཀྱང་རུང་སྟེ་གཟུངས་ཐག་བཏགས་ལ་བཟླས་པ་ཅི་རིགས་པ་ཅིག་བྱའོ། ། དེའང་ཐུན་བཞི་ལ་སོགས་པས་བྱེད་ནའང་བདག་གི་རྣལ་འབྱོར་དང༌། མཆོད་གཏོར་སྔོན་དུ་འགྲོ་བས་རོ་ལྷར་བསྐྱེད་ཅིང་བཟླས་པ་བྱའོ། ། སྔོན་དུ་བསྙེན་པའོ། ། དེ་ནས་ས་ཆོག་བྱ་དགོས་པའི་ས་ཕྱོགས་ཡིན་ན་བདག་དང་ཡོན་བདག་ལ་ཉེས་པར་མི་འགྱུར་བའི་ཆོ་ག་རྒྱས་བསྡུས་ཇི་ལྟར་རིགས་པ་དབང་གི་ཆུ་བོ་ནས་འབྱུང་བ་བཞིན་བྱའོ། །
སའི་ཆོ་གའོ།། །། སྟ་གོན་དུ་གནས་པའི་ཆོ་ག་ནི། སའི་ལྷ་མོ་སྟ་གོན་དང༌། ལྷ་སྟ་གོན་དང༌། བུམ་པ་སྟ་གོན་ནི་ཚེ་དང་ལྡན་པ་ལ་བྱེད་པའི་ཆོ་གའི་སྐབས་དང་འདྲ་ལ་སློབ་མ་སྟ་གོན་གྱི་སྔོན་དུ་རྟེན་བསྐྱེད་པ་དང༌། རྣམ་ཤེས་དགུག་པ་དང༌། བགེགས་སྦྱང་བ་དང༌། སྡིག་པ་སྦྱང་བ་རྣམས་སྔོན་དུ་བྱས་ལ། ལྷག་མ་རྣམས་ནི་ཚེ་དང་ལྡན་པ་དང་ཁྱད་པར་མེད་པར་བྱའོ། ། དེའི་རྗེས་སུ་བཟླས་པ་རྣམས་ནི་བུ་ལ་སོགས་པའི་གཉེན་འབྲེལ་གྱིས་མངོན་དུ་བྱེད་པའམ་བྱེད་པར་བསམས་པས་འགྲུབ་བོ། །
ལག་ཏུ་བླང་བའི་ཆོ་ག་ཞིབ་ཏུ་དབང་གི་ཆུ་བོ་ལས་ཤེས་སོ། ། སྟ་གོན་ནོ།། །། དངོས་གཞི་ནི། དཀྱིལ་འཁོར་ཐིག་གིས་བྲི་བ་དང༌། ཚོན་གྱིས་བྲི་བ་དང༌། མཚན་མ་དགོད་པ་དང༌། རྒྱན་དགྲམ་པ་དང༌། དཀྱིལ་འཁོར་བསྒྲུབ་ཅིང་མཆོད་པ་དང༌། སློབ་དཔོན་བདག་ཉིད་འཇུག་པའི་བར་དུ་བྱས་ལ། དེ་ནས་ཚེ་འདས་པ་གཞུག་པར་བྱ་བའི་ཕྱིར་ཐོག་མར་རྟེན་ཏེ་སྟོང་པའི་ངང་ལས་ཎི་ལས་ཐ་མལ་པ་ཇི་ལྟ་བ་བཞིན་བསྐྱེད་ལ།
དེ་ནས་རྣམ་ཤེས་དགུག་པར་བྱ་སྟེ། སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌། རྗེ་བཙུན་བླ་མ་རྣམས་ཀྱི་བཀའ་བདེན་པ་དང༌། བཅོམ་ལྡན་འདས་དགྱེས་པ་རྡོ་རྗེའི་དཀྱིལ་འཁོར་གྱི་འཁོར་ལོའི་བཀའ་བདེན་པའི་བྱིན་རླབས་ཀྱིས་ཚེ་འདས་པ་ཆེ་གེ་མོ་ཞེས་བྱ་བ་ཁམས་གསུམ་གང་ན་གནས་ཀྱང་སྐད་ཅིག་གིས་འདིར་མཆིས་པར་གྱུར་ཅིག ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཨོཾ་བཛྲ་བེ་ཏཱ་ལཱི་བནྡྷ་བཾ། ཨོཾ་བཛྲ་གྷསྨ་རཱི་བ་ཤཾ་ཀུ་རུ་ཧོཿཞེས་ལན་གསུམ་གྱིས་རྣམ་པར་ཤེས་པ་བཀུག
དེའི་འཆི་ཁའི་བར་ཆད་བྱེད་པའི་བགེགས་སམ། བར་དོའམ། སྐྱེ་གནས་ཕྱི་མ་ལ་བར་ཆད་བྱེད་པའི་བགེགས་སམ། བྱང་ཆུབ་ལ་བར་ཆད་བྱེད་པའི་བགེགས་ཀྱང་རུང་སྟེ། དེ་དག་སྦྱང་བའི་ཕྱིར་གཏོར་མ་ལ་སོགས་བྱིན་ལ་བདེན་པ་བདར་ཞིང་ཞི་བས་སྦྱང༌། ཏིང་ལོ་དང་ཆང་བུ་བྱིན་ཏེ་ཞི་དྲག་ཕྱེད་མས་སྦྱང༌། དྲག་པོས་སྦྱང་བ་ནི། དེ་ལ་གུ་གུལ་གྱི་དུད་པས་བདུག་པ་དང་ཉུངས་ཀར་གྱིས་བྲབ་ཅིང་དེ་ལ་རྩ་བའི་སྔགས་ལ་སོགས་པ་ཁྲོ་བོའི་སྔགས་མང་དུ་བཟླས་པར་བྱའོ། ། དེ་ལྟར་བགེགས་སྦྱང་བ་ནི། རྣམ་ཤེས་དགུག་པའི་གོང་དུའང་ལན་གཅིག་སྟེ།
ལན་གཉིས་བྱས་ནའང་ལེགས་ཏེ་གསོན་པོ་ཤུལ་ན་གནས་པ་རྣམས་བཀྲ་ཤིས་པར་འགྱུར་བ་དང༌། ངན་སོང་སྦྱོང་རྒྱུད་ལས། ཚེ་འདས་པ་དེ་ཕྱི་མ་ལ་ལུས་བླང་བ་ལའང་བགེགས་མེད་པར་འགྱུར་བར་བྱ་བའི་ཕྱིར་རོ། ། དེ་ནས་ཡི་གེ་བརྒྱ་པ་བརྗོད་ཅིང་འབྲུའམ། ཡུངས་ཀར་རམ། བྱེ་མས་བརྡེག་ཅིང་སྡིག་པ་སྦྱང་ངོ༌། ། དེ་ནས་སློབ་མ་འཇུག་པའི་ཆོ་ག་རྒྱས་པར་བྱ་སྟེ། ཡོལ་བའི་ཕྱི་རོལ་དུ་བྱ་བ་དགའ་ཆེན་ཁྱོད་བདག་སྟོན་པ་ལ་སོགས་པས་གསོལ་བ་གདབ་པ་དང༌། སྡོམ་པ་བསྒྲག་པ་ལ་སོགས་པ་དང༌། སེམས་བསྐྱེད་པའི་ཆོ་ག་བླང་བ་དང༌།
རིགས་ལྔའི་སྡོམ་པ་གཟུང་བ་དང༌། གདོང་གཡོགས་བཅིང༌། མེ་ཏོག་ཕྲེང་བ་ལག་ཏུ་གཏད། བུམ་ཆུས་བྲན། འདོད་པ་དྲི་ཞིང་ལན་གདབ། ཀུན་རྫོབ་བྱང་ཆུབ་ཀྱི་སེམས་བསྐྱེད། ཡོལ་བའི་ཕྱི་རོལ་དུ་དམ་ལ་གཞག་པ་རྣམས་བྱ། དེ་ནས་ཡོལ་བའི་ནང་དུ་བཅུག་ལ་དམ་ལ་བཞག་པ་བཞིས་དམ་ལ་བཞག ཡེ་ཤེས་དབབ་པའི་དོན་དུ་གསོལ་བ་གདབ། ཡེ་ཤེས་དབབ།
བརྟན་པར་བྱ། མེ་ཏོག་ཕྲེང་བ་དོར། མགོ་ལ་བཅིང༌། གདོང་གཡོགས་དབྱེ། དཀྱིལ་འཁོར་བསྟན། ཆེད་དུ་བརྗོད་པ་བྱས་ཏེ། འཇུག་པའི་ཆོ་གའོ།། །། དེ་ནས་དབང་གི་དོན་དུ་གསོལ་བ་གདབ། ཤིས་པའི་ཆོ་ག་བྱ། དེ་ནས་རིག་པའི་དབང་ལྔ་དང༌།
རྡོ་རྗེ་སློབ་དཔོན་དང་དྲུག མཐའ་རྟེན། རྗེས་གནང་ལུང་བསྟན། དབུགས་དབྱུང༌། གཟེངས་བསྟོད་ཀྱི་བར་དུ་བྱའོ། ། སྔར་དབང་བཞི་ཐོབ་པའི་སློབ་མ་ཡིན་ན་དབང་བཞི་ཀ་བསྐུར་ལ་མཐའ་རྟེན་བཞི་སོ་སོར་སྦྱར་བར་བྱའོ། ། དེ་ནས་སྡོམ་པ་ཐམས་ཅད་བསྡུས་ཏེ་ཁས་བླང་བ་དང༌། ཡོན་དབུལ་བ་དང༌། དཀྱིལ་འཁོར་གང་དུ་དབང་གང་ཐོབ་པ་ལ་སོགས་པའི་དབང་གི་ཆོས་བཤད་པའི་རྟོགས་པ་བསྐྱེད་ལ། ཚོགས་དང་འབྲེལ་པའི་གཏོར་མ་བཏང་ལ།
ཚོགས་ཀྱི་འཁོར་ལོ་བྱའོ། ། དེ་རྣམས་ཀྱང་ནུབ་དེ་ཉིད་ཀྱིས་རྫོགས་པར་བྱེད་ན་ཐོ་རངས་ཀྱི་དཀྱིལ་འཁོར་གྱི་མཇུག་གི་བྱ་བ་རྣམས་རྫོགས་པར་བྱའོ། ། ཞག་བདུན་དུ་བྱེད་ན་སྟ་གོན་ནུབ་གཅིག་དང༌། དཀྱིལ་འཁོར་བྲི་བ་མན་ཆད་ཀྱི་དངོས་གཞི་ནུབ་དྲུག་པོ་ལ་ཉིན་ཞག་རེ་ལ་ཐུན་བཞིར་བཅད་ལ་ཐོ་རངས་ནས་བཟུང་སྟེ། ཐུན་གསུམ་ལ་བདག་གི་རྣལ་འབྱོར་སྔོན་དུ་འགྲོ་བས་མདུན་གྱི་དཀྱིལ་འཁོར་གསལ་གདབ་པ་དང༌། མཆོད་གཏོར་རྒྱས་པར་བྱས་ལ་བཟླས་བརྗོད་བྱ་ཞིང་གསོལ་བ་གདབ། སློབ་མའི་བྱ་བ་ནི་མི་དགོས་ལ། བྱེད་སྙིང་འདོད་ན་རྣམ་ཤེས་དགུག་པ་ནས་བཟུང་སྟེ་སྡོམ་པ་དབོག་པའི་བར་དུ་ཁ་ཟས་ཐམས་ཅད་ཚོགས་ཀྱི་འཁོར་ལོའི་ཚུལ་དུ་བྱས་ལ་ལྷག་མའི་བར་དུ་བྱའོ། ། སྲོད་ཀྱི་ཐུན་ཐམས་ཅད་ལ་ཆོ་ག་ཐམས་ཅད་ཚང་བར་སྔ་མ་བཞིན་དུ་ཉམས་སུ་བླང་ངོ༌། ། གཏོར་མ་དང་ཚོགས་ཀྱི་འཁོར་ལོ་བྱས་པའི་དུས་སྐབས་ནི་སློབ་དཔོན་བདག་ཉིད་འཇུག་པའི་རྗེས་ལ་བྱས་ཀྱང་ཉེས་པ་མེད་དོ། །
སློབ་མའི་ཆོ་ག་རྫོགས་པའི་རྗེས་ལ་གཏོར་མ་བཏང་ལ་ཚོགས་ཀྱི་འཁོར་ལོ་བྱས་ཏེ། སློབ་མའང་ལྷར་བསྐྱེད་པ་ཡིན་པས་ཚོགས་ཀྱི་སྐལ་བ་དྲང་ངོ༌། ། དེ་ལ་མཆོད་བསྟོད་ཡང་རྒྱས་པར་བྱས་ལ་ལམ་སྦྱང་བར་བྱ་སྟེ། ཚོགས་ལམ་སྨིག་རྒྱུ་ལྟ་བུ་སྟེ། ། གཉིས་པ་དུ་བ་ལྟ་བུ་ཡིན། ། གསུམ་པ་ལོག་ཏུ་ཁྱོད་ཀྱིས་མཐོང༌། ། བཞི་པ་མར་མེ་ལྟ་བུ་སྟེ། ། ལྔ་པ་ཐམས་ཅད་སྟོང་པ་ཉིད། ། སངས་རྒྱས་པ་ནི་དེ་ཉིད་དོ། ། སྲིད་པ་བར་དོ་འདི་ཉིད་དུ། །
ཁྱོད་ཀྱི་ལམ་ལྔ་མཐར་ཕྱིན་ཤོག ། ཅེས་བྱ་བས་ལམ་སྦྱངས་ལ། ལམ་བསྟན་པ་ནི། ཁྱོད་ཀྱི་ལམ་ལྔ་མཐར་ཕྱིན་པས། ། ཕུང་པོ་ལྔ་ནི་སངས་རྒྱས་ལྔ། ། ཉོན་མོངས་ལྔ་ནི་མཁའ་འགྲོ་ལྔ། ། རྣམ་ཤེས་བརྒྱད་ནི་ཡེ་ཤེས་ལྔ། ། འབྱུང་བ་བཞི་ནི་ལྷ་མོ་བཞི། ། སྲིད་པའི་འཁོར་ལོ་རྒྱུན་བཅད་ནས། ། ཆོས་ཀྱི་འཁོར་ལོ་ཡོངས་བསྐོར་ཏེ། །
འཁོར་བ་མྱ་ངན་འདས་པར་འགྱུར། ། ཞེས་བརྗོད་དོ། ། དེ་གཉིས་ནི་རྒྱུད་རྒྱས་པ་ལས་འབྱུང་ངོ༌། ། ཞེས་བྲམ་ཟེ་ནག་པོ་ཞབས་ཀྱི་གཞུང་ལས་འབྱུང་ངོ༌། ། དེ་ནས་ལྷག་མ་ལ་སོགས་པ་མཇུག་གི་བྱ་བ་རྣམས་ཡོངས་སུ་རྫོགས་པར་བྱའོ། ། ཞག་བདུན་ཕྲག་གསུམ་དང་བདུན་ལ་སོགས་པ་བྱེད་ནའང་བདུན་ཕྲག་རེ་རེ་སོང་བ་དང་དཀྱིལ་འཁོར་གྱི་ལྷ་ལ་གསོལ་བ་གདབ་ཅིང་དངོས་གྲུབ་བླངས་ཏེ་གཤེགས་སུ་གསོལ་ལོ། ། རྡུལ་ཚོན་ཕྱགས་ཏེ་ཆུ་བོར་དོར་བ་ལ་སོགས་པ་མཇུག་གི་བྱ་བ་རྫོགས་པར་བྱའོ། ། ནུབ་བརྒྱད་པ་དང་བཅོ་ལྔ་པ་ལ་སྟ་གོན་རེ་བྱའོ། ། དེའི་ནང་པར་ཐིག་གི་བྲི་བ་ལ་སོགས་པ་ནས་བརྩམས་ཏེ། དངོས་གཞི་ནུབ་དྲུག་ཡིན་ཏེ།
བཅུ་བཞིའམ། ཉི་ཤུ་རྩ་གཅིག་ལ་སོགས་པའི་ནུབ་མོ་ཆོ་ག་ཡོངས་སུ་རྫོགས་པར་བྱས་ལ། ཐོ་རངས་ཀྱི་ཆ་ལ་མཇུག་གི་བྱ་བ་རྫོགས་པར་ནི་ཐམས་ཅད་མཐུན་ཏེ་མདོར་ན་སྟ་གོན་ནུབ་གཅིག་དངོས་གཞི་ནུབ་དྲུག་ལ་ལྷ་མི་གཤེགས་པས་ནུབ་བདུན་དུ་འགྲོ་བས་བདུན་ཚིགས་ཞེས་བྱ་བ་ཡིན་ཏེ། ངན་སོང་སྦྱོང་རྒྱུད་ལས། ཞག་བདུན་དུ་དཀྱིལ་འཁོར་དུ་བཅུག་སྟེ་དབང་བསྐུར་ན་ཞག་བདུན་གྱིས་གདོན་མི་ཟ་བར་ངན་སོང་གི་སྒྲིབ་པ་ལས་གྲོལ་བར་འགྱུར་རོ་ཞེས་གསུངས་སོ། ། རྒྱས་པར་བྱ་བའི་ཆོ་གའོ། ། དེ་ཙམ་མི་ནུས་ན་བསྙེན་པ་དང་ས་ཆོག་གཉིས་དོར་ཏེ། ལྷག་མ་རྣམས་ཉམས་སུ་བླང་བར་བྱའོ། ། འབྲིང་དུ་བྱ་བའོ། ། དེ་ཙམ་ཡང་མི་ནུས་ན་དཀྱིལ་འཁོར་གྱི་བྱ་བ་དང༌།
སྡོམ་པ་གཟུང་བ་མ་གཏོགས་ཕྱི་ནང་གི་འཇུག་པ་རྣམས་དོར་ལ་གཞན་རྣམས་བྱ་སྟེ། དེའང་བདག་གི་རྣལ་འབྱོར་རྫོགས་པར་བསྒོམ། དེ་ནས་རྟེན་དེ་བསྐྱེད་པ་དང༌། རྣམ་ཤེས་དགུག་པ་དང༌། བགེགས་སྦྱང་བ་དང༌། ཡི་གེ་བརྒྱ་པ་དང༌། རྩ་བའི་སྔགས་ཀྱིས་སྡིག་པ་སྦྱང་བ་དང༌། བྱང་ཆུབ་མཆོག་ཏུ་སེམས་བསྐྱེད་པ་དང༌། རིགས་ལྔའི་སྡོམ་པ་ཕོག་ལ། རིག་པའི་དབང་ལྔ།
རྡོ་རྗེའི་བརྟུལ་ཞུགས་དང་དྲུག རྡོ་རྗེ་སློབ་དཔོན་གྱི་དབང་སྟེ། བུམ་པའི་དབང་བདུན་བསྐུར། དེ་ནས་སྔར་ཐོབ་པ་ཡིན་ན་དབང་གོང་མ་གསུམ་པོའང་བསྐུར། སྔར་མ་ཐོབ་ནའང་ནུབ་བཞིའམ་ལྔའི་གཤམ་ན་མར་བསྐུར་ན་བསོད་ནམས་ཆེའོ། ། དེ་ནས་དམ་ཚིག་དང༌། སྡོམ་པ་བསྡུས་ཏེ་ཁས་བླང་བ་དང༌། ཡོན་དབུལ་བ་ལ་སོགས་པ་བྱས་ལ། སློབ་མ་ལྷར་བསྐྱེད་པ་དེ་ལོགས་ཤིག་ཏུ་བཞག དེ་ནས་གཏོར་མ་གཏང༌།
ཚོགས་འཁོར་བྱས་ལ། སློབ་མ་ལྷར་བསྐྱེད་པ་ལའང་སྐལ་བ་དྲང་ངོ༌། ། དེ་ལ་མཆོད་བསྟོད་རྒྱས་པར་ཡང་བྱ་སྟེ། ལམ་སྦྱང་བ་དང༌། བསྟན་པ་ཡང་བྱས་ལ་སྨོན་ལམ་རྒྱ་ཆེན་པོའང་གདབ། ཚོགས་ཀྱི་འཁོར་ལོའི་མཇུག་གི་བྱ་བ་རྣམས་རྫོགས་པར་བྱའོ། ། མདོར་བསྡུས་པའི་ཆོ་གའོ། ། དེ་ལྟར་གསུམ་ཀའང་རྟེན་རོ་ཡོད་པའི་དབང་དུ་བྱས་པ་ཡིན་གྱི། རོ་མེད་ན་རུས་པའམ། གོས་སམ།
མིང་ལ་སོགས་པ་ལ་དབང་བསྐུར་བར་བྱ་སྟེ། ངན་འགྲོར་སྐྱེས་ཟིན་ནའང་ངན་འགྲོ་ལས་ཐར་བར་འགྱུར་རོ། ། དེའང་སྦྱོང་རྒྱུད་ལས། ཀྱེ་ལྷའི་བུ་རྣམས་ངན་སོང་དུ་སྐྱེ་བ་གང་ཡིན་པའི་སེམས་ཅན་དེ་དག་གི་མིང་ལའང་དབང་བསྐུར་ཅིག གཟུགས་བརྙན་ལའང་དབང་བསྐུར་ཅིག མཆོད་རྟེན་དང་རང་གི་ལྷའི་སྐུ་ལའང་དབང་བསྐུར་བར་བྱོས་ཤིག ཆུང་ངུ་ན་རིགས་མཐུན་པ་དང༌། དེའི་བུ་དང་རུས་མཐུན་པའམ། བྲན་ལའང་དབང་བསྐུར་བར་བྱོས་ཤིག་ཅེས་བྱ་བ་ལ་སོགས་པ་དང༌། ཡང་མཚམས་མེད་པ་ལྔ་བྱས་པ་ཡང་བྱང་བར་འགྱུར་ན་སྡིག་པ་ཆུང་ངུ་བྱས་པ་རྣམས་ལྟ་སྨོས་ཀྱང་ཅི་དགོས་ཞེས་གསུངས་སོ། །
དབང་བསྐུར་བ་དང་འོག་ནས་འབྱུང་བའི་སྦྱིན་སྲེག་ལ་སོགས་པའི་ཆོ་ག་རྣམས་བླ་མའམ། གང་ཟག་མཆོག་ལ་བྱེད་ན་དབང་ལ་སོགས་པ་ལེན་མཁན་གྱི་གང་ཟག་མཆོག་དེ་ཡིན་ལ། དབང་བསྐུར་མཁན་ནི་དཀྱིལ་འཁོར་གྱི་འཁོར་ལོ་ལ་སོགས་པ་སངས་རྒྱས་དང༌། བྱང་ཆུབ་སེམས་དཔའི་ཚོགས་རྣམས་ཡིན་ཞིང་བདག་གིས་བླ་མའི་ཞབས་ཏོག་བྱེད་པར་དམིགས་ན་བསོད་ནམས་མཆོག་ཏུ་འགྱུར་གྱིས། གཞན་དུ་ན་བདག་སློབ་དཔོན་ལྟ་བུར་བསྒོམས་ན་ནི་བདག་ཉིད་ལ་ཉེས་པར་འགྱུར་རོ། ། དེས་ན་བདག་གཡོག་གམ། ཞབས་ཏོག་བྱེད་པར་བསམ་པ་གལ་ཆེའོ། ། དབང་བསྐུར་ཏེ་སྡིག་པ་སྦྱང་བ་བསྟན་ཟིན་ཏོ།། །། གཉིས་པ་རོ་བསྲེག་སྟེ་སྡིག་པ་སྦྱང་བ་ནི། རྡོ་རྗེ་ཐབ་ཁུང་རབ་སྦྱོར་བས། །
སྦྱིན་སྲེག་རིམ་པས་སྦྱང་བར་བྱ། ། ཞེས་འབྱུང་བས་ན་དེའི་དོན་ནི་སྔར་བདུན་ཚིགས་ཚར་བ་ཡིན་ན་སྦྱངས་པ་དེ་ཐབ་ཁུང་དུ་སྤྱན་འདྲེན་པ་ཡིན། སྔར་བདུན་ཚིགས་ཀྱིས་མ་སྦྱངས་ནའང་བདུན་ཚིགས་ཀྱི་ཐོག་མར་བསྟན་པ་བཞིན་རྟེན་བཀྲུ་བ་དང༌། ཡི་གེ་གདགས་པ་དང༌། ལྷར་བསྐྱེད་པ་རྣམས་བྱས་ལ་རྣམ་ཤེས་དགུག་པ་ནས་བཟུང་སྟེ། མཆོད་བསྟོད་ཀྱི་བར་དུ་བདུན་ཚིགས་བསྡུས་པ་བཞིན་བྱས་ལ་ཐབ་ཁུང་དུ་སྤྱན་འདྲེན་པ་ཡིན་ནོ། ། ཐབ་ཁུང་དུ་སྤྱན་འདྲེན་ཁར་སློབ་དཔོན་ཁ་ཅིག་གི་བཞེད་པས་གང་ཟག་མཆོག་ཏུ་གྱུར་པའི་རྣལ་འབྱོར་པ་ལྷ་ཡུན་རིང་དུ་བསྒོམ་པའི་རྟེན་ཁ་ཅིག་ཐབ་ཏུ་མེས་སྦྱངས་ན་ལྷ་བཤིག་པའི་ཉེས་པ་བྱུང་དུ་དོགས་པས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། །
སླར་ཡང་འབྱོན་པར་མཛད་དུ་གསོལ། ། ཞེས་ཡང་དང་ཡང་དུ་གསོལ་བ་བཏབ་ལ་གཤེགས་སུ་གསོལ་ཏེ། དེ་ནས་ཡན་ལག་བཞི་རྫོགས་སུ་བསྐྱེད་པ་གཅིག་ཐབ་ཀྱི་དབུས་སུ་སྤྱན་འདྲེན་པ་ཡིན་ནོ་ཞེས་གསུངས་སོ། ། འདིར་བདག་གི་བླ་མ་རྗེ་བཙུན་གྱི་ཞལ་ནས་རང་ཉིད་རྣམ་པར་རྟོག་པ་དང་བཅས་ཤིང་རྟེན་དེ་གཉན་པ་ལྟ་བུར་དམིགས་ནས། དེ་ལྟ་བུ་བྱས་པ་ལའང་འགལ་བ་མེད་མོད། འདིར་རྣལ་འབྱོར་གྱི་དབང་ཕྱུག་གི་བཞེད་པས་ནི་རོ་སྦྱང་ལུགས་གཉིས་ཡིན་ཏེ། རོ་མཆོད་གནས་ཀྱི་ཚུལ་དུ་སྦྱང་བ་དང༌། རོ་ཡོན་བདག་གི་ཚུལ་དུ་སྦྱང་བའོ། ། དང་པོ་ནི་བདུན་ཚིགས་ཀྱིས་སྦྱངས་སམ། མ་སྦྱངས་ཀྱང་རུང་སྟེ།
དབང་ཐོབ་པའི་རྟེན་དེ་ཉིད་ཐབ་ཏུ་སྤྱན་དྲངས་ནས་ལྷར་བསྐྱེད་པ་དེ་ལ་བསྲེག་རྫས་རྣམས་འབུལ་བ་ཡིན་ནོ། ། དེ་ལ་ཐབ་ཁུང་བྱ་བའི་རིམ་པ་ནི། ས་ཆོག་བསྡུས་པ་ཙམ་བྱ། སྟ་གོན་བྱས་ཀྱང་ལེགས། མ་བྱས་ཀྱང་འགལ་བ་མེད། དེ་ལ་ཐབ་ཁུང་ཁྲུ་གང་བརྩིགས་པའམ། མཐོ་གང་ལ་སོགས་པ་ཇི་ལྟར་འཚམ་པ་བློས་ཤེས་པར་བྱས་ལ། དཀྱིལ་འཁོར་གྱི་ཐིག་ལེགས་པར་གདབ་ཅིང་ཐིག་ཚོན་བྱིན་གྱིས་བརླབས་ལ། ཡེ་ཤེས་ཀྱི་ཐིག་གདབ། དེ་ནས་ཕྱི་རོལ་གྱི་ཐིག་རྣམས་རས་ལ་སོགས་པས་བཀབ་ལ་མི་སུབ་པར་བྱ།
ཐབ་ཁུང་གང་ཡིན་པའི་ཟབས་སུ་མཐོ་གང་བྲུས་ཀྱང་ལེགས། མ་བྲུས་ཀྱང་བཏུབ་སྟེ། ནང་དུ་པདྨ་འདབ་མ་བརྒྱད་པ་བྲིས་ལ་ལྷ་དགུའི་མཚན་མ་གདབ། དེ་དར་རམ་རས་ཀྱིས་བཀབ་ལ་དེའི་ཕྱི་རོལ་ནས་ཅི་རིགས་པའི་བསྲེག་ཁང་བརྩིག ནང་དུ་བུད་ཤིང་གཞུག བགེགས་སྦྱང༌། རོལ་མོ་ལ་སོགས་པའི་སྒྲ་དང་བཅས་ཏེ་རྟེན་སྤྱན་དྲང༌། དེ་ནས་ཐིག་རས་ཀྱིས་བཀབ་པ་དེ་བསལ་ལ། གྲུ་ཆད་དང་རྩིག་པ་ལྔ་ནས་བརྩམས་ཏེ་རྡོ་རྗེའི་རྭ་བ་དང་མེ་རིའི་བར་དུ་བྲི། གལ་ཏེ་ཕྱིའི་དཀྱིལ་འཁོར་རྫོགས་པར་བྲི་བ་མ་གྲུབ་ན་ཐབ་ཁུང་དང་ཚོན་པར་རྫོགས་པར་བྱའོ། །
ཤིན་ཏུ་གོ་སྐབས་དོག་པའི་གནས་འགའ་ཞིག་ཏུ་དཀྱིལ་འཁོར་རྫོགས་པར་བྲིས་ལ། ཟུར་བཞིར་ཕ་གུ་རྩིག་པའི་སྟེགས་བྱས་ལ། ཐོག་ལེགས་པར་ཕུབ་སྟེ། དེའི་སྟེང་དུ་བསྲེག་ཁང་ཅི་བདེར་བརྩིགས་པའང་ཕྱག་ལེན་ལ་མཐོང་ངོ༌། ། གང་ལྟར་ཡང་རུང་སྟེ་མཆོད་པ་དང་གཏོར་མ་རྒྱ་ཆེན་པོ་བཤམ། ཏིལ་དང་དཱུར་བ་ལ་སོགས་པའི་རྫས་སྦྱིན་སྲེག་ལ་མཁོ་བ་རྣམས་ཀྱང་གཡས་ཕྱོགས་སུ་བཤམ། དེ་ནས་ལྷའི་རྣལ་འབྱོར་ལ་གནས་པར་གསོལ་བ་གདབ་པ་དང༌། ཡི་གེ་བརྒྱ་པས་རྒྱུད་སྦྱང་བ་དང༌། སྲུང་འཁོར་སྔོན་དུ་འགྲོ་བའི་བདག་གི་རྣལ་འབྱོར་ཡན་ལག་དྲུག་རྫོགས་པར་བྱ། བཟླས་པ་ཅི་རིགས་ཤིག་བྱ།
དེ་ནས་མེ་ཚང་དུ་གཞུག་སྟེ། གསོན་ཅིག་དགོངས་ཤིག་རིགས་ཀྱི་བུ། ། ཕུང་པོ་ལྔ་ཡི་བུད་ཤིང་ལ། ། རྒྱལ་བ་ལྔ་ཡི་མེ་སྦར་རོ། ། ཉོན་མོངས་ལྔ་ཡི་བུད་ཤིང་ལ། ། མཁའ་འགྲོ་ལྔ་ཡི་མེ་སྦར་རོ། ། རྣམ་ཤེས་བརྒྱད་ཀྱི་བུད་ཤིང་ལ། ། ཡེ་ཤེས་ལྔ་ཡི་མེ་སྦར་རོ། ། འབྱུང་བ་ལྔ་ཡི་བུད་ཤིང་ལ། ། ལྷ་མོ་ལྔ་ཡི་མེ་སྦར་རོ། །
ཨོཾ་ཨགྣ་ཡེ་ཛྭ་ལ་རཾ་ཞེས་བརྗོད་ལ། མེ་སྦར། ཡང་མར་བླུགས་ལ་མེ་གསོ། མེ་ལེགས་པར་འབར་བ་དང༌། ཐབ་དང་ཡོ་བྱད་བསང༌། ཐབ་ཁུང་མངོན་པར་འདུ་བྱ། འཇིག་རྟེན་པའི་མེ་ལྷ་བསྐྱེད། མེ་ལྷ་ཡེ་ཤེས་པ་དགུག སྐུ་གསུང་ཐུགས་བྱིན་གྱིས་བརླབ། དབང་བསྐུར་ནས་རྣམ་པར་སྣང་མཛད་ཀྱིས་དབུར་བརྒྱན།
བྱོན་ཟན་དབུལ། མཆོད་བསྟོད་བདུད་རྩི་མྱང་བ་བྱ། བསྲེག་རྫས་ཀྱི་ཕུད་ཅི་རིགས་པར་དབུལ། ཡང་མཆོད་བསྟོད་བདུད་རྩི་མྱང་བ་བྱས་ལ་འབར་བའི་རྣམ་པར་ཐིམ་པར་བསམ། འདི་ལ་ཁ་ཅིག་གཤེགས་སུ་གསོལ་བ་དང༌། ཐབ་ཀྱི་ཟུར་ལ་དབྱུང་བ་དང༌། མེ་ལྷའི་ལྟོ་བར་བསྐྱེད་པ་ལ་སོགས་བཞེད་མོད་ཀྱི། འདི་ནི་རྡོ་རྗེ་མཁའ་འགྲོ་ལས། མེ་ཡི་ཁམས་ཀྱི་རང་བཞིན་ནི། ། འབར་བའི་ཕྲེང་བ་ལྟོ་ཆེ་བ། །
ཞལ་གཅིག་པ་ལ་ཕྱག་བཞི་པ། ། གཡས་དང་གཡོན་གྱི་རིམ་པ་བཞིན། ། རྡོ་རྗེ་རྩེ་གསུམ་དབྱུག་གུ་དང༌། ། བགྲང་ཕྲེང་རིལ་བས་རྣམ་པར་སྤྲས། ། མེ་ལྷ་ཀུན་ཏུ་མཆོད་ནས་ནི། ། འབར་བའི་གཟུགས་སུ་ཡོངས་སུ་འགྱུར། ། ཞེས་འབྱུང་བའི་རྗེས་སུ་འབྲང་ངོ༌། ། དེ་ནས་ཐབ་ཏུ་རྟེན་རོ་དེ་ཉིད་ལྷ་དགུའི་དམ་ཚིག་པར་བསྐྱེད་པ་དང༌། ཡེ་ཤེས་པ་དགུག་པ་དང༌། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང༌།
དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པའི་བར་དུ་རྫོགས་པར་བྱས་ལ། བདུད་རྩི་མྱང་བ་དང་མཆོད་བསྟོད་རྒྱས་པར་བྱ། དེ་ནས་བསྲེག་རྫས་རྣམས་ཞི་བའི་སྦྱིན་སྲེག་གི་ཚུལ་གྱིས་རྒྱས་པར་དབུལ། ཡང་བདུད་རྩི་མྱང་བ་དང་མཆོད་བསྟོད་ཀྱང་བྱ། ཆོ་ག་ལྷག་ཆད་ཁ་བསྐང་བའི་ཕྱིར་ཡི་གེ་བརྒྱ་པ་བརྗོད་ཅིང་བཟོད་གསོལ་བྱ། ཇི་ལྟར་འདོད་པའི་དོན་གསོལ་བ་གདབ། དཀྱིལ་འཁོར་གྱི་འཁོར་ལོ་དམ་ཚིག་པ་དང་བཅས་པ་རང་བཞིན་གྱི་གནས་སུ་གཤེགས་སུ་གསོལ། ཡང་ན་ཡེ་ཤེས་པ་གཤེགས་ནས། དམ་ཚིག་པ་བདག་ལ་བསྡུས་ཀྱང་འགལ་བ་མེད། དེ་ནས་ཡང་ཐབ་ཏུ་འཇིག་རྟེན་པའི་མེ་ལྷ་འབར་བའི་རྣམ་པར་ལངས་པར་གསལ་བཏབ་ལ།
མཆོད་བསྟོད་བདུད་རྩི་མྱང་བ་བྱས་ལ། བསྲེག་རྫས་ཀྱི་ལྷག་མ་རྣམས་ཀྱིས་མཆོད་ལ། ཡང་མཆོད་བསྟོད་བདུད་རྩི་མྱང་བ་བྱ། གཏོར་མ་གཏང༌། འདོད་དོན་གསོལ་བ་བཏབ་ལ་དངོས་གྲུབ་བླང༌། ཆོ་ག་ལྷག་ཆད་ཁ་བསྐངས་ལ་བཟོད་པར་གསོལ། མེ་ལྷའི་ཡེ་ཤེས་པ་གཤེགས་སུ་གསོལ། དམ་ཚིག་པ་འབར་བའི་རྣམ་པར་ཐིམ་པར་བྱའོ། ། སྤྱི་དོན་གཉིས་པ་རོ་ཡོན་བདག་གི་ཚུལ་དུ་སྦྱང་བར་འདོད་ན། སྔར་གསོན་པོའི་དུས་སུ་དབང་མ་ཐོབ་པ་ཡིན་ལ།
ཐོབ་ཀྱང་ཉམས་པའམ་སྡིག་པ་ཅན་ལ་ཆོ་ག་གཞན་རྣམས་ནི་སྔ་མ་དང་འདྲ་ཞིང༌། འཇིག་རྟེན་ལས་འདས་པའི་མེ་ལྷ་མཆོད་པའི་སྐབས་སུ་རོ་ལྷར་མི་བསྐྱེད་པར་དཀྱིལ་འཁོར་གྱི་ཙཀྲ་ཡན་ལག་བཞི་རྫོགས་སུ་བསྐྱེད། མཆོད་བསྟོད་བདུད་རྩི་མྱང་བ་བྱ། བསྲེག་རྫས་རྣམས་ཕུལ་བའི་རྗེས་ལ་རོ་དེ་ཡང་མཆོད་རྫས་སུ་ཕུལ་ཏེ། དེ་ལ་རང་གི་ངོ་བོ་སོ་སོར་དབུལ་བའམ། སྤྱིར་དབུལ་བ་གང་རུང་ལས། དང་པོ་ལྟར་ན་མགོ་བོ་དང་ཀླད་པ་དང་སྙིང་དང་དབང་པོ་རྣམས་ནི་ཧེ་རུ་ཀ་ཡབ་ཡུམ་ལ་དབུལ་བར་བྱའོ་ཞེས་བརྗོད་ལ་དབུལ་ལོ། ། དེ་བཞིན་དུ་དབུལ་བར་བགྱིའོ་ཞེས་པའི་ཚིག་ཀུན་ལ་སྦྱར་ལ། གློ་བ་དང་རྒྱུ་མ་ནི་གཽ་རཱི་ལའོ། ། མཆིན་པ་དང་མཚེར་པ་དང་མཁྲིས་པ་ནི་ཙཽ་རཱི་ལའོ། །
དྲི་ཆུ་དང་ལྒང་པ་དང་གཡོན་ཕྱོགས་ཀྱི་མཁལ་མ་དང་རྩ་དང་ཆུ་རྒྱུས་ནི་བེ་ཏཱ་ལཱི་ལའོ། ། གཞང་དང་གྲོད་པ་དང་གཉེ་མ་ནི་གྷསྨ་རཱི་ལའོ། ། ཤ་ནི་པུཀྐ་སཱི་ལའོ། ། ཁྲག་དང་གཡས་ཀྱི་མཁལ་མ་དང་རྩ་དང་ཆུ་རྒྱུས་ནི་ཤ་བ་རཱི་ལའོ། ། ཁུ་བ་དང་གཞུངས་པ་དང༌། དབུས་ཀྱི་རྩ་དང་ཆུ་རྒྱུས་ནི་ཙཎྜཱ་ལཱི་ལའོ། ། རྐང་མར་དང་ཚིལ་ནི་ཌོཾ་བི་ནཱི་ལའོ། ། པགས་པ་བྱང་ཆུབ་ཀྱི་ཡན་ལག་ནི་བླ་རེས་སོ། ། རྐང་བརྒྱད་གླིང་བུ་ལ་སོགས་པའི་རོལ་མོའོ། ། རུས་པ་གཞན་རྣམས་བདེན་པ་བཞི་སྟེ།
ཡམ་ཤིང་དང་བུད་ཤིང་དུའོ། ། ལྷག་མ་སྐྲ་དང་སྤུ་དང་སེན་མོ་ལ་སོགས་པ་རྣམས་གཞལ་ཡས་ཁང་གི་རྒྱན་དང་སྤྱན་གཟིགས་སུའོ། ། ཡང་ན་སྤྱིར་དབུལ་ཏེ། དྲི་ཆུ་ནི་ཞབས་བསིལ་དང་འཐོར་འཐུང་དུའོ། ། ཁྲག་ནི་མཆོད་ཡོན་དུའོ། ། དྲི་ཆེན་ནི་སྤོས་སུའོ། ། ནང་ཁྲོལ་དང་དབང་པོ་རྣམས་ནི་མེ་ཏོག་ཏུའོ། ། ཀླད་པ་དང་གཞུངས་བ་ནི་བྱུག་པར་རོ། ། ཚིལ་ཆེན་ནི་སྣང་བར་རོ། ། ཤ་དང་རྐང་མར་ནི་ཞལ་ཟས་སུའོ། །
རྐང་དང་རུས་པ་ནི་གླིང་བུ་དང་རོལ་མོ་དང་རྒྱན་དུ་བྱའོ། ། སྐྲ་དང་བ་སྤུ་ནི་གཞལ་ཡས་ཁང་གི་རྒྱན་དུའོ། ། དེ་དག་འདུས་པ་རྣམས་ནི་འབྱུང་བ་ལྔའི་རང་བཞིན་ཏེ། བདེ་བར་གཤེགས་པ་རྣམས་ཀྱི་ཡོ་བྱད་དུ་དབུལ་བར་བགྱིའོ། ། དེ་ནས་ཚེ་འདས་པ་དེའི་ལམ་སྦྱང་བ་དང༌། བསྟན་པ་བྱས་ལ་སྨོན་ལམ་གདབ་སྟེ། བདག་ཅག་གིས་དཔལ་ཀྱེའི་རྡོ་རྗེ་འཁོར་དང་བཅས་པ་ལ་ཅི་འབྱོར་པའི་མཆོད་པ་དང་སྦྱིན་སྲེག་རྣམས་ཀྱིས་མཆོད་པས་བདག་དང་ཡོན་བདག་དང་ཚེ་འདས་པ་དང༌། སེམས་ཅན་ཐམས་ཅད་སྒྲིབ་གཉིས་བྱང་ཚོགས་གཉིས་རྫོགས་ཏེ་འདི་ཉིད་དུ་བླ་ན་མེད་པའི་བྱང་ཆུབ་ཆེན་པོ་ཐོབ་པར་གྱུར་ཅིག་ཅེས་པ་དང༌། གཞན་ཡང་རང་གི་ཡིད་ལ་ཇི་ལྟར་འདོད་པའི་སྨོན་ལམ་གདབ་པར་བྱའོ། ། དེ་ནས་འདོད་པའི་དོན་ལ་གསོལ་བ་གདབ་སྟེ།
དཔལ་ཀྱེའི་རྡོ་རྗེ་འཁོར་དང་བཅས་པ་ལ་ཕྲིན་ལས་སུ་གསོལ་བ་ནི། བདག་དང་ཡོན་གྱི་བདག་པོ་རྣམས་ལ་ནད་ཀྱི་རིགས་སུ་གྱུར་པ་རླུང་ལས་གྱུར་པ་དང༌། མཁྲིས་པ་ལས་གྱུར་པ་དང༌། བད་ཀན་དང༌། འདུས་པ་ལས་གྱུར་པ་ཐམས་ཅད་ཞི་བར་གྱུར་ཅིག གདོན་གྱི་རིགས་སུ་གྱུར་པ་གདོན་སྟོང་ཕྲག་བརྒྱད་ཅུ་ལས་ཐར་བར་མཛོད་ཅིག འཕྲལ་གྱི་རྐྱེན་ལས་གྱུར་པ་ཐམས་ཅད་ཞི་བར་མཛད་དུ་གསོལ་ཞེས་བརྗོད་དོ། ། དེ་ནས་བཟོད་པར་གསོལ་ཏེ། བདག་དུས་སྙིགས་མའི་སེམས་ཅན་དུ་གྱུར་པས་ཡོ་བྱད་མ་འཚོགས་པ་དང༌། བདག་ལས་དང་པོར་པར་གྱུར་ཏེ།
སེམས་ལ་དབང་མ་ཐོབ་པས་བྱིང་བ་དང་རྒོད་པའི་དབང་གིས་ཏིང་ངེ་འཛིན་མི་གསལ་བ་དང༌། ཆོ་ག་ཉམས་ཤིང་ལྷག་ཆད་དུ་གྱུར་པ་ཐམས་ཅད་བཟོད་པ་ཆེན་པོ་མཛད་དུ་གསོལ། ཞེས་བརྗོད་དོ། ། དེ་ནས་གཤེགས་སུ་གསོལ། དེ་ནས་མེ་ལྷ་ལ་ཅི་འབྱོར་པའི་མཆོད་པ་དང༌། བསྲེག་རྫས་ལྷག་མ་རྣམས་ཕུལ་ཏེ། འཇིག་རྟེན་དབང་ཕྱུག་ཅེས་པས་བསྟོད་ལ། འདོད་པའི་དོན་ལ་གསོལ་བ་བཏབ་སྟེ། དྲང་སྲོང་ཆེན་པོ་ཁྱོད་ལ་ཅི་འབྱོར་པའི་མཆོད་པ་དང༌། སྦྱིན་སྲེག་གིས་མཆོད་པས་བདག་ཅག་གི་མི་མཐུན་པའི་ནད་ཀྱི་རིགས་སུ་གྱུར་པ་དང༌།
གདོན་ཐམས་ཅད་དང༌། འཕྲལ་གྱི་རྐྱེན་ཐམས་ཅད་ཞི་བར་མཛད་དུ་གསོལ། འཇིག་རྟེན་འདིའི་ཚེ་རིང་བ་དང༌། ནད་མེད་པ་དང༌། བསོད་ནམས་དང༌། དཔལ་དང༌། འབྱོར་པ་དང༌། གཟི་བརྗིད་རྣམས་ཟླ་བ་ཡར་གྱི་ངོ་བཞིན་དུ་འཕེལ་བར་མཛད་དུ་གསོལ་ཞེས་གསོལ་བ་གདབ་བོ། ། དེ་ནས་བཟོད་པར་གསོལ་ཏེ། བདག་གི་ཡོ་བྱད་མ་འབྱོར་པ་དང༌།
ཆོ་ག་ཉམས་པ་ལ་སོགས་པ་རྣམས་བཟོད་པ་ཆེན་པོ་མཛད་དུ་གསོལ་ཞེས་བརྗོད་དོ། ། དེ་ནས་ཚོགས་དང་འབྲེལ་པའི་གཏོར་མ་བཏང་ལ། ཚོགས་ཀྱི་འཁོར་ལོ་རྒྱ་ཆེན་པོ་བྱའོ། ། ལྷག་མ་བསྡུ་བ་དང༌། སྨོན་ལམ་གདབ་པ་ལ་སོགས་པ་མཇུག་གི་བྱ་བ་རྣམས་རྫོགས་པར་བྱའོ། ། ནང་པར་གྱི་དུས་སུ་རྡུལ་ཚོན་ཕྱགས་ལ་ཆུ་བོ་ཆེན་པོ་ལ་དོར་བ་ལ་སོགས་པ་མཇུག་གི་བྱ་བ་རྣམས་ཀྱང་རྫོགས་པར་བྱའོ། ། གལ་ཏེ་བསྲེག་ཁང་གི་ཉེ་འཁོར་ཐམས་ཅད་དབང་མ་ཐོབ་པས་གང་བ་ཡིན་ན་ཐབ་ཁུང་གི་ནང་གི་དབྱིབས་བྲིས་ལ། ཕྱིའི་དཀྱིལ་འཁོར་མི་བྲི་ཞིང༌། དེའི་དྲུང་དུ་ལས་ཀྱི་རྡོ་རྗེ་སློབ་མ་འགའ་ཡིས་ཐུན་མོང་དུ་བྱས་ཀྱང་ཉེས་པ་མི་འབྱུང་བའི་མཆོད་པ་ལ་སོགས་པ་བྱེད་དུ་བཅུག་ལ། རྡོ་རྗེ་སློབ་དཔོན་འཁོར་ཅི་རིགས་པ་དང་བཅས་པ་གནས་དབེན་པར་ཆོ་ག་ཐམས་ཅད་སྔར་བརྗོད་པ་བཞིན་ཉམས་སུ་བླང་ཞིང༌།
བསྲེག་རྫས་རྣམས་སྣོད་གཅིག་ཏུ་བསོགས་ལ། ལས་ཀྱི་རྡོ་རྗེ་སློབ་མ་གཅིག་བསྲེག་ཁང་དུ་སྐྱེལ་དུ་བཏང་སྟེ། འདི་ནི་བླ་མ་གོང་མའི་ཕྱག་ལེན་ལས་མཐོང་བ་ཡིན་ནོ། ། རོ་བསྲེགས་ཏེ་སྡིག་པ་སྦྱང་བ་བསྟན་ཟིན་ཏོ།། །། གསུམ་པ་མཆོད་རྟེན་བྱས་ཏེ་སྡིག་པ་སྦྱང་བ་ནི། རྡོ་རྗེ་གུར་ལས། ཉི་མ་དག་ནི་གསུམ་པ་ལ། ། རུས་པའི་ཕྲེང་བ་བསྡུ་བྱ་ཞིང༌། ། འོ་མ་དྲི་བཟང་བསང་གཏོར་ནས། ། དེ་ཡིས་མཆོད་རྟེན་ཡང་དག་བརྩམ། །
ཞེས་འབྱུང་བའི་དོན་ནི་འོ་མ་དང་དྲི་ཞིམ་པོ་སྦྱར་བས་ལས་ཐམས་ཅད་པའི་བུམ་པ་བཀང་ལ། ལས་ཐམས་ཅད་པའི་བུམ་པའི་ཆོ་ག་རྫོགས་པར་བྱས་ཏེ། ། ཨ་མྲྀ་ཏ་དང་ཡི་གེ་བརྒྱ་པ་ཟློས་ཤིང་རུས་པ་བཀྲུ། དེ་ནས་ཞིབ་པར་སྦྱངས་པ་དེ་ས་དང་བསྲེས་ལ་འཇིམ་པའི་གོང་བུ་བྱས་ཏེ། བྷྲཱུཾ་ལས་རྣམ་པར་སྣང་མཛད་དུ་ཡན་ལག་བཞི་རྫོགས་སུ་བསྐྱེད་ལ། དེ་ཞུ་བ་ལས་བྱུང་བའི་འཇིམ་པའི་གོང་བུར་བསམས་ལ། རྣམ་པར་སྣང་མཛད་འོད་ཀྱི་རྒྱལ་པོའི་སྔགས་སམ། ཡི་དམ་གྱི་ལྷའི་སྔགས་མང་དུ་བཟླས། དེ་ནས་གཟུང་སྔགས་ཟབ་མོ་ནང་དུ་བཅུག་པའི་འབི་འབི་བྱ་བ་དང༌། རྒྱར་གཞུག་པ་དང༌།
མཆོད་རྟེན་གདབ་ཅིང་ཕྱིར་དབྱུང་བ་དང༌། བཞུགས་སུ་གསོལ་བའི་བར་ཐམས་ཅད་ཡི་གེ་གསུམ་མམ། ཨོཾ་ཨཱཿཧཱུྃ་བྷྲཱུཾ་ཨཱཾ་ཛྲཱི་ཁྃ་ཧཱུཾ་སྭཱ་ཧཱ་ཞེས་པའམ། བཅོམ་ལྡན་འདས་ཀྱི་སྙིང་པོའི་སྔགས་ཟློས་ཤིང་བྱ་བ་ཐམས་ཅད་རྫོགས་པར་བྱའོ། ། དེ་ནས་རབ་གནས་མདོར་བསྡུས་བྱས་ལ་མཆོད་པ་དང༌། བསྟོད་པ་དང་སྨོན་ལམ་གདབ་པའི་བར་བྱའོ། ། སཱཙྪའི་ཆོ་གའོ།། །། མཆོད་རྟེན་ཆེན་པོ་བྱེད་པར་འདོད་ན། མཆོད་རྟེན་གྱི་དབྱིབས་དང་གཟུངས་གཞུག་པའི་རིམ་པ་དང༌། ཞབས་བསྡམས་པའི་བར་དུ་ཆོ་ག་རྣམས་རྣལ་འབྱོར་གྱི་དབང་ཕྱུག་ཆེན་པོ་ཉིད་དང༌།
སློབ་དཔོན་ཀུན་དགའ་སྙིང་པོའི་མན་ངག་བསྲེས་པ་ཁོ་བོས་བྱས་པའི་རྣལ་འབྱོར་གྱི་རྒྱུད་དང་ཐུན་མོང་དུ་གྱུར་པའི་རབ་ཏུ་གནས་པའི་ཆོ་གའི་སྟོད་ན་ཡོད་པ་བཞིན་འདིར་ཡང་ཤེས་པར་བྱའོ། ། རྟེན་ཚར་ནས་རབ་ཏུ་གནས་པ་ནི། ཀྱེའི་རྡོ་རྗེ་འདི་ཉིད་ཀྱི་རབ་གནས་ཀྱི་ཆོ་ག་ཁོ་བོས་ལོགས་ཤིག་ཏུ་བྱས་པ་དེ་བཞིན་དུ་བྱའོ། ། མཆོད་རྟེན་གྱིས་སྡིག་པ་སྦྱང་བ་བསྟན་ཟིན་ཏོ།། །། སྤྱིར་དབང་བསྐུར་ཏེ་སྡིག་པ་སྦྱང་བ་ལ་དབང་གི་ཆུ་བོ་ལས་ཤེས་དགོས་ལ། རོ་བསྲེགས་ཏེ་སྡིག་པ་སྦྱང་བ་ལ་སྦྱིན་སྲེག་ཤེས་དགོས་ཤིང༌། མཆོད་རྟེན་སྒྲུབ་པ་ལ་རབ་གནས་ཤེས་དགོས་པས་དེ་གསུམ་ལ་བློ་སྦྱང་བར་བྱས་ལ། ཆོ་ག་རྒྱས་བསྡུས་གང་བྱེད་ཀྱང་གཞན་དོན་དུ་འགྱུར་ཞིང༌། རང་ལ་ཉེས་པ་མི་འབྱུང་བའི་ཚུལ་གྱིས་ཉམས་སུ་བླང་བར་བྱའོ། ། མདོར་བསྡུས་ཏེ་གསལ་བར་བྱེད་པའི་ཚུལ་གྱིས་ཐམས་ཅད་ཀྱང་བསྟན་ཟིན་ཏོ།། །།
ཤཱཀྱའི་དགེ་བསྙེན་གྲགས་པ་རྒྱལ་མཚན་ལ། ། གཙང་གི་སྟོད་དུ་སྐྱེས་པའི་བློ་གྲོས་ཅན། ། ཤཱཀྱའི་དགེ་སློང་ཀུན་དགའ་ཚུལ་ཁྲིམས་ཀྱིས། ། གསོལ་བ་བཏབ་ནས་དཔལ་ལྡན་ས་སྐྱར་བྲིས། ། དེ་ལས་བྱུང་བའི་དགེ་བ་དྲི་མེད་དེས། ། ནམ་མཁའི་མཐས་གཏུགས་གྱུར་པའི་སེམས་ཅན་རྣམས། ། རྡོ་རྗེ་ཐེག་པའི་ལམ་ལ་རབ་བཞུགས་ནས། ། ཀུན་མཁྱེན་རྒྱལ་བའི་གོ་འཕང་ཐོབ་པར་ཤོག ། དུས་ཐ་མའི་ཆོ་ག་གཞན་ལ་ཕན་པའི་བདུད་རྩི་ཞེས་བྱ་བ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
