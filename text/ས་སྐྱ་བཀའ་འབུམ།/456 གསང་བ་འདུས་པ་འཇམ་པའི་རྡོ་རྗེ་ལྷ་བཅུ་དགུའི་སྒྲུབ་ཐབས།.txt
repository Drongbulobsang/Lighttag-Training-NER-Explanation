ས་སྐྱ་བཀའ་འབུམ།
པོད ༤༥༦
གསང་བ་འདུས་པ་འཇམ་པའི་རྡོ་རྗེ་ལྷ་བཅུ་དགུའི་སྒྲུབ་ཐབས།
༼ཕ༽ ༄༅། །གསང་བ་འདུས་པ་འཇམ་པའི་རྡོ་རྗེ་ལྷ་བཅུ་དགུའི་སྒྲུབ་ཐབས་བཞུགས།། ༄༅། །དཔལ་གསང་བ་འདུས་པ་ལྷ་བཅུ་དགུའི་སྒྲུབ་ཐབས་རིན་པོ་ཆེའི་ཕྲེང་བ་ཞེས་བྱ་བ། འཇམ་པའི་རྡོ་རྗེ་ལ་ཕྱག་འཚལ་ལོ། ། ཤིན་ཏུ་རྣམ་དག་ཡེ་ཤེས་རྒྱ་མཚོ་ཡོན་ཏན་གཏེར་གྱུར་བཅོམ་ལྡན་འདས། ། གསེར་གྱི་མདོག་མཚུངས་གཡས་ཞལ་མཁའ་དང་གཡོན་པ་ཟླ་མདངས་ཕྱག་དྲུག་གི ། དང་པོ་གཉིས་ཀྱིས་ཡུམ་ལ་འཁྱུད་ཅིང་གཡས་གཉིས་རལ་གྲི་གསུམ་པས་མདའ། ། གཡོན་པ་གཉིས་ཀྱིས་ཨུཏྤལ་གཞུ་བསྣམས་འཇམ་པའི་རྡོ་རྗེའི་ཞབས་ལ་འདུད། ། མགོན་པོ་དེ་ལ་མཆོག་ཏུ་དད་པས་དེ་ཡི་སྒྲུབ་ཐབས་དེ་ཉིད་ཀྱིས། ། རྗེས་སུ་བཟུང་བས་ཡེ་ཤེས་སྤྱན་ལྡན་སངས་རྒྱས་ཡེ་ཤེས་ཞབས་ཀྱིས་ནི། །
ལེགས་པར་མཛད་པའི་རྗེས་སུ་འབྲངས་ནས་ཚིག་ཉུང་དོན་ནི་རབ་གསལ་བ། ། སྒྲུབ་ཐབས་རིན་ཆེན་ཕྲེང་བ་འདིས་ནི་མགྲིན་པ་བརྒྱན་ཕྱིར་སྤེལ་བར་བྱ། ། དཀྱིལ་འཁོར་ཆེན་པོར་ཡོངས་སུ་སྨིན་ཅིང༌། བླ་མ་ལས་གནང་བ་ཐོབ་པའི་སྔགས་པས། བཅོམ་ལྡན་འདས་འཇམ་པའི་རྡོ་རྗེ་བསྒོམ་པའི་རིམ་པ་ནི། ནུབ་མོ་འོད་གསལ་གྱི་ངང་ལ་ཉལ། ནང་པར་ཐོ་རངས་ཀྱི་ཚེ། བདག་ཉིད་སྐད་ཅིག་གིས་ཐིག་ལེའི་རྣམ་པར་གནས་པ་ལས། ཐིག་ལེ་བཞི་མཚམས་བཞིར་འཕྲོས་ནས། ལྷ་མོ་བཞིར་གྱུར་ཏེ།
སེམས་ཅན་གྱི་ཁམས་ན་གནས་པ་ལ་སོགས་པའི་གླུས་བསྐུལ་ཏེ། སླར་ཡང་ཐིག་ལེ་ཉིད་ལ་ཐིམ་ནས། དེ་ཡོངས་སུ་གྱུར་པ་ལས་རང་ཉིད་འཇམ་པའི་རྡོ་རྗེར་དམིགས་པའི་ཐུགས་ཀར་ཨ་ལས་ཟླ་བའི་སྟེང་དུ་མྃ་གྱི་ཡི་གེ་བསམས་ལ། དེའི་སྣང་བས་དྲི་མ་གསུམ་དག་པར་བྱས་ཏེ། ལྷའི་ཚོགས་ཡང་དག་པར་བཀུག་ནས་དེ་དག་གིས་ཡེ་ཤེས་ཀྱི་ཆུས་བདག་བཀྲུས་པར་བསམ་ཞིང་དངོས་སུ་ཁྲུས་བྱའོ། ། དེ་ནས་ལྷ་རྣམས་གཤེགས་སུ་གསོལ་ལོ། ། སྔོན་དུ་བྱ་བའི་རིམ་པའོ།། །། དེ་ནས་སྔ་དྲོའི་ཐུན་ལ་འཇུག་པའི་ཕྱིར། དངོས་གཞི་བསྐྱེད་པའི་རིམ་པ་བསྒོམ་པ་བརྗོད་པར་བྱའོ། ། དེའང་བསམ་གཏན་གྱི་འདུག་སྟངས་ཀྱིས་གནས་ལ་སྐྱབས་སུ་འགྲོ་བ་དང༌།
སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཏུ་སེམས་བསྐྱེད་ནས། རང་ཉིད་འཇམ་པའི་རྡོ་རྗེར་དམིགས་པའི་ཐུགས་ཀར་ཟླ་བ་ལ་གནས་པའི་མྃ་ལས་འོད་ཟེར་གྱི་ཚོགས་ལྕགས་ཀྱུའི་རྣམ་པ་སྤྲོས་པས་ལྷ་དང་བླ་མ་སྤྱན་དྲངས་ལ་མངོན་སུམ་ལྟར་དམིགས་ཏེ། བརྗོད་པར་འགྱུར་བའི་དོན་རྣམས་དྲན་བཞིན་པས། འདི་སྐད་ཅེས། དཔལ་ལྡན་མི་ཤེས་ཀུན་སྤངས་དྲི་མེད་གཟི་བརྗིད་ལྡན། ། དཔག་མེད་རིགས་ཀྱི་སྤྲུལ་པ་རྣམས་ཀྱིས་རབ་བརྒྱན་ཞིང༌། ། ཤེས་རབ་ཡན་ལག་འདུས་པ་འབར་ཞིང་རབ་མཛེས་པ། ། འཇམ་དཔལ་གང་དེ་མཆོད་ཅིང་དེ་ལ་ཕྱག་འཚལ་ལོ། ། གང་ཞིག་ཐོག་མེད་སྲིད་པའི་ཆུ་ཀླུང་དུ། ། མ་ལུས་ཀུན་རྟོག་གིས་བསགས་རྙོག་པ་རྣམས། །
ཐུགས་རྗེ་ཆེ་ལྡན་སྤྱན་སྔར་དེ་དག་ནི། ། ཆོ་ག་བཞིན་དུ་ཐམས་ཅད་བཤགས་པར་བགྱི། ། རྫོགས་སངས་རྒྱས་དང་བྱང་ཆུབ་སེམས་དཔའ་དང༌། ། འཕགས་པ་གཞན་གྱིས་དགེ་བ་གང་མཛད་པ། ། དེ་དག་ཀུན་ལ་ཡང་དག་རྗེས་ཡི་རང༌། ། བྱང་ཆུབ་ཏུ་ནི་ཡོངས་སུ་བསྔོ་བར་བགྱི། ། ཡིད་ཀྱི་རོལ་པ་དྲི་མེད་ཟླ་འདྲ་བསྒྲུབས། ། སྙིང་རྗེ་དམ་པ་མཐའ་ཡས་པ་ཡི་ཐབས། ། རང་གི་ཡིད་ལ་གནས་པར་གྱུར་པ་ཡི། ། བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། །
རྟོག་པ་མ་ལུས་པ་ལས་ངེས་གྲོལ་ཞིང༌། ། སེམས་དཔའ་དམ་པ་ཀུན་གྱི་ཕུན་ཚོགས་གཞན། ། དངོས་པོ་ཐམས་ཅད་རོ་གཅིག་ངོ་བོ་ཉིད། ། དམ་པའི་ཆོས་ལ་རྟག་ཏུ་སྐྱབས་སུ་མཆི། ། འཆིང་བ་རྣམས་ལས་ཡང་དག་གྲོལ་འགྱུར་ཞིང༌། ། སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། ། རབ་ཏུ་དགའ་སོགས་ས་ལ་རབ་ཞུགས་པའི། ། བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། ། བསམ་དང་རྣམ་པར་སྨིན་པར་དག་གྱུར་ཅིང༌། ། སྒྲིབ་པ་ཀུན་གྱི་བག་ཆགས་ཡང་དག་འབྱིན། །
ལྷག་པར་མོས་པས་རྣམ་པར་བརྒྱན་པ་ཡི། ། སེམས་ནི་བྱང་ཆུབ་དམ་པ་བསྐྱེད་པར་བགྱི། ། བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། ། སྦྱིན་སོགས་རྣམ་བཅུ་དཀར་པོའི་ཡོན་ཏན་ཚུལ། ། རྫོགས་སངས་རྒྱས་བདག་མ་ལུས་ངོ་བོའི་བློས། ། ཡང་དག་ཉིད་དུ་ད་ནི་གནས་པར་བགྱི། ། ཞེས་རེ་རེ་ལའང་ལན་གསུམ་གསུམ་དུ་བརྗོད་པའི་མཐར་ཚོགས་ཀྱི་ཞིང་གཤེགས་སུ་གསོལ་ལོ། ། དེ་ནས་སེམས་ཅན་ཐམས་ཅད་བདེ་བ་དང་ཕྲད་པ་དང༌། སྡུག་བསྔལ་དང་བྲལ་བ་དང༌། ཉམས་པ་མེད་པའི་བདེ་བ་དང་ལྡན་པར་འདོད་པ་དང༌།
ཆགས་པ་དང་སྡང་བ་མེད་པའི་ཚད་མེད་པ་བཞི་དང༌། བླ་ན་མེད་པའི་བྱང་ཆུབ་ལ་དགོད་པར་འདོད་པའི་བྱང་ཆུབ་ཀྱི་སེམས་བསྒོམ་པར་བྱའོ། ། བསོད་ནམས་ཀྱི་ཚོགས་བསགས་པའོ། ། དེ་ནས་རྣམ་པར་ཐར་པའི་སྒོ་གསུམ་དྲན་པར་བྱས་པའི་མཐར། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསམ་པ་ནི་ཡེ་ཤེས་ཀྱི་ཚོགས་བསགས་པའོ། ། དེ་ནས་སྟོང་པའི་ངང་ལས་ནམ་མཁའི་ཁམས་དེ་ཉིད་དུ་སྔོན་གྱི་སྨོན་ལམ་གྱི་མཐུས་རང་གི་སེམས་ཉིད་ཡི་གེ་ཧཱུྃ་དུ་རྣམ་པར་སྤྲུལ་ཏེ། དེ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་ཧཱུྃ་གི་མཚན་པར་བལྟས་ལ། དེ་ལས་འཕྲོས་པའི་འོད་ཟེར་གྱི་ཕུང་པོ་ལས་བྱུང་བའི་རྡོ་རྗེའི་ས་གཞི་དང༌། རྭ་བ་དང༌།
དྲྭ་བ་དང༌། གུར་དང༌། བླ་རེ་དང༌། དུས་མཐའི་མེ་ལྟ་བུའི་ཡེ་ཤེས་ཀྱི་མེ་དཔུང་རབ་ཏུ་འབར་བར་བསམ་མོ། ། དེའི་དབུས་སུ་པདྨ་དང་ཉི་མ་ལ་གནས་པའི་བྷྲཱུྃ་གྱི་ཡི་གེ་ཡོངས་སུ་གྱུར་པ་ལས། རྡོ་རྗེ་རིན་པོ་ཆེའི་རང་བཞིན་ལས་གྲུབ་པའི་སྲུང་བའི་འཁོར་ལོ་རྩིབས་བཅུ་པ་ཡངས་ཤིང་རྒྱ་ཆེ་བར་བསམ་མོ། ། དེའི་ནང་དུ་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ་བསམས་ལ། སོ་སོའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བལྟས་ནས། དེ་དག་ལས་སྣ་ཚོགས་པའི་འོད་ཟེར་འཕྲོས་པས། དོན་གཉིས་བྱས་ནས་སླར་འདུས་ཏེ།
སོ་སོ་ལ་ཐིམ་ནས་ཡོངས་སུ་གྱུར་པ་ལས་འཆད་པར་འགྱུར་བའི་ཁྲོ་བོ་རྣམས་བསྐྱེད་པར་བྱའོ། ། དེའང་དབུས་སུ་རང་ཉིད་འཇིགས་བྱེད་དང༌། ཨུ་མ་མཉམ་པར་མནན་པའི་རྡོ་རྗེ་ཧཱུྃ་མཛད། ཕྱག་གཡས་ཀྱི་གཉིས་པས་རྡོ་རྗེ། གསུམ་པས་རལ་གྲི། གཡོན་གྱི་གཉིས་པས་ཞགས་པ། གསུམ་པས་ལྕགས་ཀྱུ། ཤར་དུ་གཤིན་རྗེ་གཤེད་སྐུ་མདོག་སྔོན་པོ། གཡས་པས་ཐོ་བ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པ།
རྣམ་པར་སྣང་མཛད་ཀྱི་དབུ་རྒྱན་ཅན། ལྷོར་ཤེས་རབ་མཐར་བྱེད་སྐུ་མདོག་དཀར་པོ། ཞལ་གཡས་སྔོ་གཡོན་དམར་བ། གཡས་པས་དབྱུག་ཏོ་དང་རལ་གྲི། གཡོན་པས་པདྨ་དང་རིན་པོ་ཆེ་འཛིན་པ། ནུབ་ཏུ་པདྨ་མཐར་བྱེད་སྐུ་མདོག་དམར་པོ། ཞལ་གཡས་སྔོ་གཡོན་དཀར་བ། གཡས་པས་པདྨ་དང་རལ་གྲི། གཡོན་པས་འཁོར་ལོ་དང་རིན་པོ་ཆེ་འཛིན་པ། འོད་དཔག་མེད་ཀྱི་དབུ་རྒྱན་ཅན།
བྱང་དུ་བགེགས་མཐར་བྱེད་སྐུ་མདོག་ལྗང་གུ། ཞལ་གཡས་སྔོ་གཡོན་དཀར་བ། གཡས་པས་སྣ་ཚོགས་རྡོ་རྗེ་དང་རལ་གྲི གཡོན་པས་པདྨ་དང་རིན་པོ་ཆེ་འཛིན་པ། དོན་ཡོད་གྲུབ་པས་དབུར་བརྒྱན་པའོ། ། བྱང་ཤར་དུ་མི་གཡོ་བ། གཡས་པས་རལ་གྲི་དང་རྡོ་རྗེ། གཡོན་པས་འཁོར་ལོ་དང་ཞགས་པ་འཛིན་པ། ཤར་ལྷོར་འདོད་པའི་རྒྱལ་པོ་གཡས་པས་ལྕགས་ཀྱུ་དང་རལ་གྲི། གཡོན་པས་རིན་པོ་ཆེ་དང་མདའ་འཛིན་པ། ལྷོ་ནུབ་ཏུ་དབྱུག་པ་སྔོན་པོ་ཅན་གཡས་དབྱུག་པ་སྔོན་པོ་དང་རལ་གྲི།
གཡོན་པས་རིན་པོ་ཆེ་དང་པདྨ་འཛིན་པ། ནུབ་བྱང་དུ་སྟོབས་པོ་ཆེ་གཡས་པས་རྡོ་རྗེ་རྩེ་གསུམ་པ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པ། སྟེང་དུ་གཙུག་ཏོར་འཁོར་ལོས་སྒྱུར་བ་སྐུ་མདོག་སེར་པོ། ཞལ་གཡས་སྔོ་གཡོན་དཀར་བ། གཡས་པས་འཁོར་ལོ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པ། རྣམ་པར་སྣང་མཛད་ཀྱིས་དབུར་བརྒྱན་པ། འོག་ཏུ་གནོད་མཛེས་གཡས་པས་རྡོ་རྗེ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པའོ། །
ཧཱུྃ་མཛད་ལ་སོགས་པའི་ཁྲོ་བོ་བདུན་ནི་སྐུ་མདོག་སྔོན་པོ་གཡས་དཀར་གཡོན་དམར་བ་ཡིན་ལ། རིགས་ཀྱི་བདག་པོ་གོང་དུ་མ་བསྟན་པ་རྣམས་ནི། མི་བསྐྱོད་པས་དབུར་བརྒྱན་པ་ཡིན་ནོ། ། ཐམས་ཅད་ཀྱང་ཞལ་གསུམ་ཕྱག་དྲུག་པ། ཕྱག་དང་པོ་གཉིས་ཀྱིས་འཁྱུད་པའི་ཚུལ་དུ་མཛད་ཅིང༌། ལྷག་མ་བཞིས་སོ་སོའི་ཕྱག་མཚན་འཛིན་པ། རིན་པོ་ཆེ་དང་སྦྲུལ་གྱིས་བརྒྱན་ཞིང༌། སྟག་གི་པགས་པའི་ཤམ་ཐབས་ཅན། དབུ་སྐྲ་སེར་པོ་གྱེན་དུ་འབར་བ། འཛུམ་ཁྲོའི་རྣམ་པ་ཅན།
གཡོན་བརྐྱང་པའི་གནས་པས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམ་མོ། ། དེ་ནས་བདག་ཉིད་ཀྱི་ཐུགས་ཀའི་ཧཱུྃ་ལས་འོད་འཕྲོས་ནས། ཁྲོ་བོ་རྣམས་ལ་ཕོག་པས། དེ་རྣམས་ཀྱི་རྒྱུད་བསྐུལ་ནས། བསྲུང་བའི་ཕྲིན་ལས་ལ་བརྩོན་པར་མཛད་ཅིང༌། སོ་སོའི་ཐུགས་ཀ་ནས་འོད་ཟེར་འཕྲོས་པས་འཁོར་ལོ་གཡས་ཕྱོགས་སུ་བསྐོར་ནས། དེའི་སྒྲ་དང་མེའི་འོད་ཀྱིས་བགེགས་དང་ལོག་པར་འདྲེན་པ་རྣམས་བསྐྲད་པར་བསམ་ཞིང༌། ཨོཾ་སུམྦྷ་ནི་སུམྦྷ་ཧཱུྃ། གྲིཧྣ་གྲིཧྣ་ཧཱུྃ། གྲིཧྣཱ་པ་ཡ་གྲིཧྣཱ་པ་ཡ་ཧཱུྃ།
ཨཱ་ན་ཡ་ཧོ། བྷ་ག་ཝཱན་བི་དྱཱ་རཱ་ཛ་ཧཱུྃ། ཞེས་ཅི་རིགས་པ་བརྗོད་པས་བདག་ཉིད་བྱང་ཆུབ་མ་ཐོབ་ཀྱི་བར་དུ། བར་དུ་གཅོད་པ་ཐམས་ཅད་ལས་ངེས་པར་བསྲུང་བར་བསམ་མོ། ། ལྷ་བསྐྱེད་པའི་སྔོན་དུ་འགྲོ་བ་ནི་འདི་ཙམ་ཞིག་ཡིན་ལ། གལ་ཏེ་ཕ་རོལ་གྱི་སྦོད་གཏོང་བཟློག་པར་འདོད་ན། རང་ཉིད་དབུས་སུ་གཙུག་ཏོར་འཁོར་ལོས་སྒྱུར་བར་བསམ་ཞིང༌། སྟེང་དུ་ཧཱུྃ་མཛད་བསྒོམ་པ་གཙོ་བོ་འཕོ་བའི་གནད་དང༌། བདག་ཉིད་ཀྱི་སྙིང་གར་ཉི་མའི་སྟེང་དུ་ཧཱུྃ་ལས་རྡོ་རྗེའི་ནང་དུ་བདག་ཉིད་ཀྱི་རྣམ་ཤེས་ཧཱུྃ་དུ་བསམས་ལ་དེའི་མཐར། བསྒྲུབ་བྱའི་མིང་གི་ཡི་གེ་དང་པོ་བསམས་ཏེ།
དེ་བསྲུང་བར་བསམ་པ་ནི་བསྲུང་བྱ་སྦ་བའི་གནད་དང༌། ཁྲོ་བོ་རྣམས་ཤིན་ཏུ་ཁྲོས་པའི་ཚུལ་ཅན། ཞལ་ཕྱི་རོལ་ན་གཟིགས་ནས། ཐུགས་ཀ་ནས་རང་རང་འདྲ་བའི་ཁྲོ་བོ་དུ་མ་འཕྲོས་ཏེ་ཕ་རོལ་གྱི་སྲུང་མ་དང༌། བདག་ལ་རྦད་པའི་གདོན་རྣམས་ཚར་གཅད་པར་བསམ་པ་ལྷའི་རྣམ་པའི་གནད་དང༌། འཁོར་ལོ་གཡོན་དུ་འཁོར་བས་དགྲ་བགེགས་ཕྱེ་མར་བརླག་པ་འཁོར་ལོའི་གནད་དང་ཨུཥྞཱི་ཥའི་སྔགས་བཟླ་བ་སྔགས་ཀྱི་གནད་དེ། གནད་ལྔ་དང་ལྡན་པའོ། ། སྔགས་ནི་ཨོཾ་ཨུཥྞཱི་ཥ་བཛྲ་ཙཀྲ་ཝརྟི། སརྦ་ལོ་ཀ ལོ་ཀཏྟ་ར་ནི།
ཡནྟྲ་མནྟྲ། ཏནྟྲ་བི་ཤ་ཙུརྞ། པྲ་ཡོ་གི་ཏ་ནི། མ་མ་ཀྲྀ་ཏེ་ཡེ་ན་ཀེ་ན་ཙི་ཏ། ཀྲིཏྟ་ནི་ཀཱ་རི་ཎི་པ་ཏ་ནི་སརྦནྟུ། ཙྪིནྡ་ཙྪིནྡ། བྷིནྡ་བྷིནྡ། ཙུ་རུ་ཙུ་རུ། མུ་རུ་མུ་རུ། ཧ་ན་ཧ་ན།
ད་ཧ་ད་ཧ། པ་ཙ་པ་ཙ། ཀམྦྷ་ཡ་ཀམྦྷ་ཡ། བིདྷྭནྶ་ཡ། བིནྡྷནྶ་ཡ། ཤ་ཏ་ས་ཧ་སྲ། བི་ཙུརྞ་ཡ། ཨུཥྞཱི་ཥ་བཛྲ་ཙཀྲ་ཝརྟི། བྷྲཱུྃ་བྷྲཱུྃ་བྷྲཱུྃ། ཧཱུྃ་ཧཱུྃ་ཧཱུྃ།
ཞེས་ཅི་ནུས་པ་བཟླས་པའི་མཐར། བདག་ཉིད་བསྲུང་བའི་སྤེལ་ཚིག་དང༌། དགྲ་བགེགས་ལའང་དམོད་པའི་ཚིག་བརྗོད་པར་བྱའོ། ། འདི་ནི་རང་ལ་བསྲུང་བའི་མཆོག་ཏུ་འགྱུར་ཞིང༌། གཞན་གྱི་སྦྱོར་བ་ཕྱིན་ཅི་ལོག་ཕྱིར་བཟློག་པའི་མཆོག་ཏུ་འགྱུར་རོ། ། སྲུང་བའི་འཁོར་ལོ་བསྒོམ་པ་མན་ངག་གི་རིམ་པའོ།། །། དེ་ནས་ལྷ་བསྐྱེད་པའི་སྔོན་དུ་རྟེན་གཞལ་ཡས་ཁང་བསྐྱེད་པའི་ཕྱིར། དབུས་ཀྱི་ཁྲོ་བོ་ཞུ་བ་སྃ་ལས་རྡོ་རྗེ་སྃ་གྱིས་མཚན་མ་ལས། འོད་ཟེར་སྤྲོས་བསྡུས་གཅིག་ཏུ་གྱུར་པ་ལས། ཀུན་ཏུ་བཟང་པོ་སྐུ་མདོག་དཀར་པོ་ཞལ་གསུམ་ཕྱག་དྲུག་པ།
ཞལ་གཡས་སྔོ་གཡོན་དམར་བ། ཕྱག་དང་པོ་གཉིས་ཀྱིས་རང་སྣང་གི་རིག་མ་ལ་འཁྱུད་པ། གཡས་ཀྱི་འོག་མ་གཉིས་ཀྱིས་རྡོ་རྗེ་དང་རལ་གྲི གཡོན་པས་པདྨ་དང་རིན་པོ་ཆེ་འཛིན་པ། ཞི་ཞིང་སྒེག་པའི་ཉམས་ཅན། རིན་པོ་ཆེ་དང་དར་གྱིས་བརྒྱན་པ་བསྐྱེད་ལ། གནས་གསུམ་དུ་ཡི་གེ་གསུམ་བཀོད་དེ། འོད་ཟེར་གྱི་ཚོགས་མངོན་པར་སྤྲོས་པས་སེམས་ཅན་གྱི་དོན་བྱས། སླར་འདུས་ཏེ་གཅིག་ཏུ་གྱུར་པ་ལས། ཆོས་ཀྱི་འབྱུང་གནས་གྲུ་གསུམ་པ། གདེངས་ཁ་གྱེན་དུ་ཕྱོགས་པ་རྣམ་པར་ཐར་པའི་སྒོ་གསུམ་གྱི་རང་བཞིན་དུ་གྲུབ་པར་བསམ་མོ། །
དེའི་ནང་དུ་པྃ་ལས་པདྨའི་ནང་དུ་ཧཱུྃ་ལས་སྣ་ཚོགས་རྡོ་རྗེ། ལྟེ་བར་བྷྲཱུྃ་ལས་འཁོར་ལོ་དཀར་པོ། བྷྲཱུྃ་གྱིས་མཚན་པ་ལས་འོད་ཟེར་སྤྲོས་བསྡུས་གཅིག་ཏུ་གྱུར་པ་ལས། རྣམ་པར་སྣང་མཛད་སྐུ་མདོག་དཀར་པོ། ཞལ་གསུམ་ཕྱག་དྲུག་པ། ཞལ་གཡས་སྔོ་གཡོན་དམར་བ། ཕྱག་དང་པོ་གཉིས་ཀྱིས་ཡུམ་ལ་འཁྱུད་ཅིང༌། གཡས་ཀྱི་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་པ་རིན་པོ་ཆེ་དང་པདྨ་འཛིན་པ། རིན་པོ་ཆེ་དང་དར་གྱིས་བརྒྱན་པར་བསྐྱེད་ལ།
ཡི་གེ་གསུམ་གིས་སྐུ་གསུང་ཐུགས་བྱིན་གྱིས་བརླབས་ནས། རང་འོད་ཀྱི་རིག་མ་དང་སྙོམས་པར་ཞུགས་པས་བདེ་བ་ཆེན་པོ་རྗེས་སུ་ཆགས་པའི་མེས། རྣམ་པར་སྣང་མཛད་ཡབ་ཡུམ་འོད་དུ་ཞུ་བ་ལས་བྱུང་བའི་གཞལ་ཡས་ཁང་གྲུ་བཞི་སྒོ་བཞི་རྩིག་པ་ལྔ་དང་ལྡན་པ། རྩིག་པའི་སྟེང་གི་རིན་པོ་ཆེའི་ཕ་གུ་སེར་པོ་ལ། དྲྭ་བ་དང༌། དྲྭ་བ་ཕྱེད་པ་དང༌། ཟླ་བ་རླུང་གིས་བསྐྱོད་པ་དང༌། དྲིལ་བུ་གཡེང་ཁའི་ཕྲེང་བ་དང༌། རྔ་ཡབ་ནོར་བུའི་ཡུ་བ་ཅན་འཕྱང་བ། ཕ་གུའི་སྟེང་ན་ཀྲ་མ་ཤཱིརྵའི་མདའ་ཡབ་དང༌།
རིན་པོ་ཆེའི་དྲྭ་བ་སེང་མའི་པུ་ཤུ་ཡོད་པ། འོག་འདོད་ཡོན་གྱི་སྣམ་བུའི་སྟེང་དུ་ལྷ་མོ་རྣམས་ཀྱིས་མཆོད་རྫས་དུ་མ་ཐོགས་ནས། ཀུན་ནས་དགའ་བའི་ཟུར་གྱི་མིག་གིས་ལྟ་ཞིང་སྒེག་པ་དང་བཅས་པའི་རྩེད་འཇོའི་ཚུལ་གྱིས་མཆོད་པར་བྱེད་པ། ནང་ཀ་བ་བརྒྱད་དང་ལྡན་པའི་ཤར་ལ་སོགས་པའི་ཕྱོགས་བཞིར་ཀ་བ་གཉིས་གཉིས་རིམ་པ་བཞིན། འཁོར་ལོ་དང་རིན་པོ་ཆེ་དང་པདྨ་དང་རལ་གྲིས་མཚན་པ་རྣམས་ཀྱིས་རིན་པོ་ཆེའི་གདུང་ཟླུམ་བཏེག་པའི་སྟེང་ན། གདུང་མིག་མངས་རིས་སུ་བྲེས་པས། དབུས་ཀྱི་ཕོ་བྲང་ལ་ལེ་ཚེ་དགུ་པར་གསལ་བའི་ཤར་དཀར། ལྷོ་སེར། ནུབ་དམར། བྱང་ལྗང༌།
དབུས་སྔོན་པོ། ལྷ་སྣམ་ནི་གསེར་གྱི་མདོག་ཏུ་སྣང་བ་ཉིད་དོ། ། གདུང་གི་སྟེང་དུ་རིན་པོ་ཆེའི་རང་བཞིན་གྱིས་ཕྱུར་བུར་ཕུབ་པའི་རྩེ་མོ་རྡོ་རྗེ་རིན་པོ་ཆེའི་ཏོག་གིས་མཚན་པ། ཕྱི་རོལ་སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང༌། གདུགས་དང༌། རི་དྭགས་ཀྱིས་བརྒྱན་པ། དཀྱིལ་འཁོར་གྱི་གྲྭ་བཞི་དང༌། སྒོ་ཁྱུད་ཡི་མཚམས་བརྒྱད་དུ། རྡོ་རྗེ་ཕྱེད་པ་དང་བཅས་པའི་ཟླ་བ་ཚེས་པས་མཚན་པ། གཞན་ཡང་རྒྱན་དང༌།
ལྷབ་ལྷུབ་དུ་མས་བརྒྱན་པའི་གཞལ་ཡས་ཁང་པའི་ནང་དུ་ལྷའི་གནས་བཅུ་དགུར་པདྨ་རབ་ཏུ་རྒྱས་པའི་གདན་རྣམས་ལ། ཉི་མའི་དཀྱིལ་འཁོར་བརྒྱད་དང༌། ཟླ་བའི་དཀྱིལ་འཁོར་བཅུ་གཅིག་གི་གདན་རྣམས་བསམ་མོ། ། དེ་ནས་བརྟེན་པ་ལྷ་བསྐྱེད་པའི་ཕྱིར། གདན་དབུས་མར་ཉི་མའི་སྟེང་དུ་ཨ་ལས་ཟླ་བའི་དཀྱིལ་འཁོར་དབྱངས་ཡིག་ཨཱ་ལི་བཅུ་དྲུག་ཕྲག་གཉིས་ཀྱིས་མཚན་པ། དེའི་སྟེང་དུ་ཀ་ལས་ཟླ་བའི་དཀྱིལ་འཁོར་གསལ་བྱེད་ཀཱ་ལི་སུམ་ཅུ་རྩ་བཞི། ཡ་ར་ལ་ཝ་ཌ་ཌྷ་དང་བཅས་པ་ཕྲག་གཉིས་ཀྱིས་མཚན་པ། དེ་གཉིས་ཀྱི་བར་དུ་རང་གི་སེམས་ཉིད་ཧཱུྃ་དུ་གྱུར་པར་བསམས་པ་ལས། འོད་ཟེར་ཁ་དོག་ལྔ་འཕྲོས་པས་སེམས་ཅན་གྱི་དོན་བྱས། ཚུར་འདུས་ཏེ་གཅིག་ཏུ་གྱུར་པ་ལས་རྡོ་རྗེ་དཀར་པོ་རྩེ་ལྔ་པར་བསྐྱེད་ལ།
ཨོཾ་བཛྲ་ཨཱཏྨ་ཀོ྅་ཧཾ། ཞེས་བརྗོད་ནས། རྡོ་རྗེའི་ང་རྒྱལ་བྱའོ། ། དེ་ནས་གསུམ་ཀ་ཡོངས་སུ་གྱུར་བ་ལས། བདག་ཉིད་རྡོ་རྗེ་འཛིན་པ་སྐུ་མདོག་དཀར་པོ་ཞལ་གསུམ་ཕྱག་དྲུག་པ། ཞལ་གཡས་སྔོ་བ་གཡོན་དམར་བ། ཕྱག་དང་པོ་གཉིས་ཀྱིས་འོད་ཀྱི་རིག་མ་རྡོ་རྗེ་དབྱིངས་ཀྱི་དབང་ཕྱུག་མ་ལ་འཁྱུད་ཅིང༌། གཡས་ཀྱི་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་པ་གཉིས་ཀྱིས་པདྨ་དང་རིན་པོ་ཆེ་འཛིན་པ། མཚན་དང་དཔེ་བྱད་འབར་ཞིང་རིན་པོ་ཆེས་བརྒྱན་པ།
དར་གྱི་ན་བཟས་ཀླུབས་པའི་བདག་ཉིད་བསམ་ཞིང༌། འདོད་ཆགས་ལས་བྱུང་བའི་བདེ་བ་ཆེན་པོའི་ཐབས་ཁྱད་པར་དུ་འཕགས་པས་སེམས་ཅན་ཐམས་ཅད་བླ་ན་མེད་པའི་གོ་འཕང་ལ་དགོད་པར་འདོད་པས་ཡབ་ཡུམ་སྙོམས་པར་ཞུགས་པ་ལས་བདེ་བ་ཆེན་པོའི་སྒྲ་ནམ་མཁའི་ཁམས་ཁྱབ་པར་གྲགས་པས། དེ་བཞིན་གཤེགས་པ་རིགས་ལྔ་ཡབ་ཡུམ་སྤྱན་དྲངས་ནས། ཡབ་རྣམས་རང་ཉིད་རྡོ་རྗེ་འཛིན་པའི་སྐུ་ལ་ཐིམ་པས། གཟི་བརྗིད་ཕུན་སུམ་ཚོགས་ཤིང༌། བདེ་བ་ཆེན་པོས་ཡོངས་སུ་གང་བས་ཡུམ་དགའ་བར་བྱས། ཡུམ་རྣམས་རིག་མ་ལ་ཐིམ་པས། རིག་མ་གཟི་བརྗིད་དང་ལྡན་ཞིང་བདེ་བ་ཆེན་པོས་ཡོངས་སུ་གང་བས་ཡབ་མཉེས་པར་བྱས་ནས། སླར་ཡང་སྙོམས་པར་ཞུགས་པའི་བདེ་བ་ཆེན་པོའི་སྒྲས་ནམ་མཁའི་མཐས་གཏུགས་པའི་དེ་བཞིན་གཤེགས་པ་ཐམས་ཅད་སྤྱན་དྲངས་ནས། ཞལ་དུ་ཞུགས།
སྙིང་གར་འདོད་ཆགས་ཆེན་པོའི་མེས་འོད་དུ་ཞུ། བྱང་ཆུབ་ཀྱི་སེམས་ཐིག་ལེའི་རྣམ་པས་ཡབ་ཀྱི་རྡོ་རྗེའི་ལམ་ནས་ཡུམ་གྱི་མཁར་བབས། དེ་ཡོངས་སུ་གྱུར་པ་ལས་ལྷ་བཅུ་དགུའི་དཀྱིལ་འཁོར་ཅིག་ཅར་བསྐྱེད་དོ། ། སླར་ཡང་རྡོ་རྗེ་འཛིན་པའི་ཐུགས་ཀའི་ས་བོན་ལས་འོད་ཟེར་གྱི་ཚོགས་འཕྲོས་པས། འཇིག་རྟེན་གྱི་ཁམས་མ་ལུས་པ་ལ་ཕོག སངས་རྒྱས་ཀྱི་ཞིང་ཡོངས་སུ་དག་པ་གཞལ་ཡས་ཁང་དང༌། སེམས་ཅན་ཡོངས་སུ་སྨིན་པར་བྱས་ནས། སེམས་ཅན་རྣམས་འོད་ཟེར་དེ་ཉིད་ཀྱིས་བཀུག ཞལ་དུ་ཞུགས། ཐུགས་ཀར་འོད་དུ་ཞུ།
སྐུའི་དབྱིབས་བརྒྱུད། བྷ་གའི་དཀྱིལ་འཁོར་གྱི་ལྷ་རྣམས་ལ་གཉིས་སུ་མེད་པར་ཐིམ་ནས། དེ་བཞིན་གཤེགས་པའི་ངོ་བོར་གྱུར་པར་བསམ་མོ། ། ཡང་ས་བོན་ལས་འོད་ཟེར་འཕྲོས་པས་ཆོས་ཀྱི་དབྱིངས་ཀྱིས་ཀླས་པའི་སངས་རྒྱས་ཐམས་ཅད་བཀུག་ནས། སྔར་བཞིན་ཞལ་དུ་ཞུགས། སྙིང་གར་འོད་དུ་ཞུ་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་བྷ་གའི་དཀྱིལ་འཁོར་གྱི་ལྷ་རྣམས་ལ་དབང་བསྐུར་བས་ལྷ་རྣམས་རེ་རེའང་ཕུང་པོ་ལྔ་དང༌། འབྱུང་བ་བཞི་དང༌། སྐྱེ་མཆེད་བཅུ་གཉིས་རྣམ་པར་དག་པ་ལྷ་ཉི་ཤུ་རྩ་གཅིག་གི་ངོ་བོ་བསམ་མོ། ། དེ་ནས་བྷ་གའི་ལྷ་རྣམས་ལ་དམིགས་ལ། ཨོཾ་ཨཱཿབིགྷྣཱན་ཏ་ཀྲྀ་ཏ་ཧཱུྃ།
ཞེས་པ་ལ་སོགས་པའི་སྔགས་རྣམས་བསམ། ཡང་ན་ཧཱུྃ་ཧཱུྃ་ཧཱུྃ་ཧཱུྃ། རྃ་ཁྃ་ཧྃ་བྃ་ཧཱུྃ་ཛཿ ཏཱྃ་པྃ་མྃ་ལྃ་ཁྃ་ཛྲཱིཾ་ཨཱྃ་བྷྲཱུྃ་ཧཱུྃ། ཞེས་པའི་ས་བོན་རྣམས་བརྗོད་ལ། བགེགས་མཐར་བྱེད་ནས་གཙོ་བོའི་བར་རིམ་པ་བཞིན་སྤྲོས། རེ་རེའང་དཔག་ཏུ་མེད་པར་གྱུར་ནས། སྣོད་ཡོངས་སུ་དག་པའི་གཞལ་ཡས་ཁང་རྣམས་སུ། ལྷ་བཅུ་དགུའི་དཀྱིལ་འཁོར་གྱི་འཁོར་ལོའི་ཚོགས་སུ་གྱུར་པར་བསམ་མོ། ། དེ་ནས་ཡབ་ཡུམ་སྙོམས་པར་ཞུགས་ནས།
བདེ་བའི་སྒྲས་དེ་བཞིན་གཤེགས་པ་ཐམས་ཅད་ཀྱི་བདེ་བ་ཆེན་པོའི་རང་བཞིན། ཨོཾ་ཨཱཿཧཱུྃ་གི་ཡི་གེ་ཧོ་གཉིས་ཀྱིས་མཐའ་བརྟེན་པ་སྤྱན་དྲངས་ཏེ། ཞལ་དུ་ཞུགས་པས་ཡོངས་སུ་སྦྱངས་པའི་གསེར་དང་དངུལ་ཆུ་ལྟར་འདྲེས་ནས་ཡབ་ཡུམ་གཉིས་ཀ་ཞུ་སྟེ། བྱང་ཆུབ་ཀྱི་སེམས་ཀྱི་ཐིག་ལེ་གཅིག་ཏུ་གྱུར་པར་བསམ་མོ། ། དེ་ནས་ཐིག་ལེ་དེ་ལས་ཐིག་ལེ་ཕྲ་མོ་བཞི་མཚམས་བཞིར་འཕྲོས་པ་ལས་ཚད་མེད་པ་བཞིའི་རང་བཞིན། ལྷ་མོ་བཞིར་གྱུར་ནས། ཐིག་ལེ་ལས་བསླང་བའི་ཕྱིར། གླུས་བསྐུལ་བ་ནི། སྤྱན་གྱིས་འདི་སྐད་དུ། སེམས་ཅན་ཁམས་ལ་གནས་པའི་དབང་ཕྱུག་ཁྱོད་ནི་རྡོ་རྗེའི་ཐུགས། །
དགའ་བའི་ཡིད་འོང་དོན་ཆེན་འདོད་པ་བདག་ལ་བསྐྱབ་ཏུ་གསོལ། ། མགོན་པོ་གལ་ཏེ་དེ་རིང་བདག་ནི་གསོན་བར་མཆིས་བཞེད་ན། ། སེམས་ཅན་ཡབ་མཆོག་བདག་ལ་དགྱེས་པར་མཛད་དུ་གསོལ། ། མཱ་མ་ཀཱིས། རྡོ་རྗེའི་སྐུ་ཁྱོད་བཀའ་ཡི་འཁོར་ལོ་སེམས་ཅན་ཀུན་ལ་ཕན། ། སངས་རྒྱས་དོན་དུ་བྱང་ཆུབ་དོན་དམ་རབ་ཏུ་ཕན་བཞེད་སྟོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། འདོད་ཆགས་དམ་ཚིག་ཆགས་པས་བདག་ལ་དགྱེས་པར་མཛད་དུ་གསོལ། ། གོས་དཀར་མོས། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བ། །
འཇིག་རྟེན་དག་གི་དོན་དང་དགོངས་པ་མཛད་པར་རབ་ཏུ་བརྩོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། དགའ་བའི་སྤྱོད་པ་ཀུན་དུ་བཟང་པོས་བདག་ལ་དགྱེས་པར་མཛད་དུ་གསོལ། ། སྒྲོལ་མས། ཁྱོད་ནི་རྡོ་རྗེ་འདོད་པ་དམ་ཚིག་མཆོག་གི་ཕན་དོན་ཆེ། ། ཡང་དག་རྫོགས་སངས་རྒྱས་ཀྱི་གདུང་མཆོག་མཉམ་ཉིད་ཐུགས་བརྩེ་བ། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། ཡོན་ཏན་རིན་ཆེན་མང་པོའི་གཏེར་གྱུར་བདག་ལ་དགྱེས་པར་མཛད་དུ་གསོལ། ། ཞེས་པ་རྣམས་ཀྱི་གླུས་བསྐུལ་ནས། ལྷ་མོ་རྣམས་འོད་ཟེར་དུ་གྱུར་ཏེ།
སླར་ཐིམ་ནས་ཡོངས་སུ་གྱུར་པ་ལས། མྃ་གྱི་ཡི་གེར་གྱུར། དེ་ཞུ་བ་ལས་རལ་གྲི་ཆང་ཟུང་ལ་མྃ་གྱིས་མཚན་པར་བལྟས་ལ། དེ་ལས་འཇམ་པའི་རྡོ་རྗེའི་སྐུ་དུ་མ་སྤྲོས་པས། སེམས་ཅན་གྱི་དོན་བྱས། ཚུར་འདུས་ནས་གཅིག་ཏུ་གྱུར་པ་ལས། བདག་ཉིད་འཇམ་པའི་རྡོ་རྗེ་གསེར་བཙོ་མའི་ཁ་དོག་དང་མཚུངས་པ། ཞལ་གསུམ་ཕྱག་དྲུག་པ། ཞལ་གཡས་སྔོ་བ་གཡོན་དཀར་བ། ཕྱག་དང་པོ་གཉིས་ཀྱིས་ཡུམ་འཇམ་པའི་རྡོ་རྗེ་མ་ལ་འཁྱུད་པ།
གཡས་ཀྱི་འོག་མ་གཉིས་ཀྱིས་རལ་གྲི་དང་མདའ། གཡོན་གྱི་འོག་མ་གཉིས་ཀྱིས་ཨུཏྤལ་དང་གཞུ་བསྣམས་པ། རིན་པོ་ཆེའི་རྒྱན་རྣམ་པ་སྣ་ཚོགས་ཀྱིས་བརྒྱན་ཞིང༌། དར་གྱི་ན་བཟས་ཀླུབས་པ། མཚན་དང་དཔེ་བྱད་ཀྱིས་སྤྲས་པ། ཡུམ་གྱི་སྐུ་མདོག་དང་ཕྱག་མཚན་ནི་ཡབ་དང་འདྲ་བའོ། ། གཉིས་ཀའང་གཉིས་སུ་མེད་པའི་སྦྱོར་བས་གནས་པ། སྤྲུལ་པའི་འོད་ཟེར་དུ་མ་འཕྲོ་བར་བསམས་ལ། ཨོཾ་དྷརྨ་དྷཱ་ཏུ་བཛྲ་སྭ་བྷཱ་ཝ་ཨཱཏྨ་ཀོ་྅ཧཾ། ཞེས་པའི་སྔགས་ཀྱི་བྱིན་གྱིས་བརླབ་བོ། །
བསྙེན་པའོ། ། དེ་ནས་ཡབ་ཡུམ་གཉིས་ཀའི་མིག་ལ་སོགས་པའི་གནས་སུ་ཟླ་བའི་དཀྱིལ་འཁོར་གྱི་གདན་ལ། མིག་ཏུ་ཀྵིྃ་ལས་སའི་སྙིང་པོ་དཀར་པོ། ཞལ་གཡས་སྔོ་གཡོན་དམར་བ། ཕྱག་གཡས་པ་གསུམ་ན་འཁོར་ལོ་རྡོ་རྗེ་པདྨ། གཡོན་པ་གསུམ་ན་དྲིལ་བུ་རིན་པོ་ཆེ་རལ་གྲི་འཛིན་པ། རྣ་བར་ཛྲཱིཾ་ལས་ཕྱག་ན་རྡོ་རྗེ་སྔོན་པོ། ཞལ་གཡས་དཀར་གཡོན་དམར་བ། ཕྱག་གཡས་པ་གསུམ་ན་རྡོ་རྗེ་རིན་ཆེན་འཁོར་ལོ། གཡོན་པ་གསུམ་ན་དྲིལ་བུ་པདྨ་རལ་གྲི་འཛིན་པ།
སྣར་ཁྃ་ལས་ནམ་མཁའི་སྙིང་པོ་སེར་པོ། ཞལ་གཡས་སྔོ་གཡོན་དཀར་བ། ཕྱག་གཡས་པ་གསུམ་ན་རིན་པོ་ཆེ་རྡོ་རྗེ་འཁོར་ལོ། གཡོན་པ་གསུམ་ན་དྲིལ་བུ་པདྨ་རལ་གྲི་འཛིན་པ། ལྕེ་ལ་ལྃ་ལས་འཇིག་རྟེན་དབང་ཕྱུག་དམར་པོ། ཞལ་གཡས་སྔོ་གཡོན་དཀར་བ། ཕྱག་གཡས་པ་གསུམ་ན་པདྨ་རྡོ་རྗེ་འཁོར་ལོ། གཡོན་པ་གསུམ་ན་དྲིལ་བུ་རིན་པོ་ཆེ་རལ་གྲི་འཛིན་པ། ལུས་ལ་ཀཾ་ལས་སྒྲིབ་པ་རྣམ་སེལ་ལྗང་གུ། ཞལ་གཡས་སྔོ་གཡོན་དཀར་བ།
ཕྱག་གཡས་པ་གསུམ་ན་རལ་གྲི་སྣ་ཚོགས་རྡོ་རྗེ་འཁོར་ལོ། གཡོན་པ་གསུམ་ན་དྲིལ་བུ་པདྨ་ནོར་བུ་འཛིན་པ། ཡིད་སྃ་ལས་ཀུན་ཏུ་བཟང་པོ་སྔོན་པོ། ཞལ་གཡས་དཀར་གཡོན་དམར་བ། ཕྱག་གཡས་པ་གསུམ་ན་རྡོ་རྗེ་པདྨ་འཁོར་ལོ། གཡོན་པ་གསུམ་ན་དྲིལ་བུ་རིན་པོ་ཆེ་རལ་གྲི་འཛིན་པའོ། ། སྙིང་གར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་ཐུགས་རྡོ་རྗེ་སྔོན་པོ། ཞལ་གཡས་དཀར་གཡོན་དམར། ཕྱག་གཡས་པ་གསུམ་ན་རྡོ་རྗེ་རལ་གྲི་མདའ། གཡོན་པ་གསུམ་ན་དྲིལ་བུ་ཨུཏྤ་ལ་གཞུ་འཛིན་པ།
མགྲིན་པར་ཨཱཿལས་པདྨ་ཨཱཿས་མཚན་པ་ལས། གསུང་རྡོ་རྗེ་འོད་དཔག་མེད་དང་མཚུངས་པ། སྤྱི་བོར་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་སྐུ་རྡོ་རྗེ་རྣམ་པར་སྣང་མཛད་དང་མཚུངས་པ། ཐམས་ཅད་ཀྱི་རྒྱན་དང་ཆ་ལུགས་ནི་གཙོ་བོ་དང་མཚུངས་པ་རང་སྣང་གི་ཡུམ་དང་བཅས་པ། ཐམས་ཅད་ཀྱི་ཐུགས་ཀར་ཟླ་བ་ལ་རང་རང་གི་ཕྱག་མཚན་ལ་སོ་སོའི་ས་བོན་གྱིས་མཚན་པ་བསམ་མོ། ། ཉེ་བར་སྒྲུབ་པའོ། ། དེ་ནས་ཐུགས་རྡོ་རྗེའི་ཐུགས་ཀའི་ཧཱུྃ་ལས་ཐུགས་རྡོ་རྗེ་དཔག་ཏུ་མེད་པ་སྤྲོས། སེམས་ཅན་གྱི་དོན་བྱས་སླར་འདུས་ནས་མདུན་གྱི་ནམ་མཁར་བཞུགས་པར་བསམ། སླར་ཡང་འོད་ཟེར་འཕྲོས་ནས་རང་བཞིན་གྱི་གནས་ནས་ཐུགས་རྡོ་རྗེ་དཔག་ཏུ་མེད་པ་སྤྱན་དྲངས་ནས། སྤྲུལ་པ་རྣམས་དང་ལྷན་ཅིག་བཞུགས་པར་བསམས་ལ།
བདག་ཉིད་ཀྱི་སྙིང་ག་ནས་སྤྲུལ་པའི་མཆོད་པའི་ལྷ་མོ་རྣམས་ཀྱིས་མཆོད་ནས། ཐུགས་རྡོ་རྗེ་རྣམས་ཀྱི་ཐུགས་ཀར་ཐིམ་པར་བསམས་ལ། དཔལ་ལྡན་རྡོ་རྗེའི་ཐུགས་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་ནི། ། རྡོ་རྗེ་ཐུགས་ཀྱིས་མཛད་དུ་གསོལ། ། ཞེས་པ་ལ་སོགས་པས་གསོལ་བ་བཏབ་པ་དང༌། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་ནི། །
རྡོ་རྗེ་ཐུགས་ཀྱིས་མཛད་དུ་གསོལ། ། ཞེས་པ་ལ་སོགས་པས་གསོལ་བ་བཏབ་པས། སྤྲུལ་པ་དང་ཡེ་ཤེས་པའི་ཐུགས་རྡོ་རྗེའི་ཚོགས་ཐམས་ཅད་བདག་ཉིད་ཀྱི་སྙིང་གའི་ཐུགས་རྡོ་རྗེ་ལ་ཐིམ་ནས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་རང་བཞིན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བྱིན་གྱིས་བརླབ་བོ། ། དེ་བཞིན་དུ་མགྲིན་པའི་གསུང་རྡོ་རྗེའི་ཐུགས་ཀའི་ཨཱཿལས་སྤྲུལ་པའི་སྤྲོ་བསྡུ་དང༌། ཡེ་ཤེས་པ་སྤྱན་དྲང་བ་དང༌། མཆོད་པ་སྔར་བཞིན་བྱས་ལ། དཔལ་ལྡན་ཆོས་ཀྱི་གསུང་མངའ་བ། །
རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་ནི། ། རྡོ་རྗེ་གསུང་གིས་མཛད་དུ་གསོལ། ། ཞེས་སྤྲུལ་པ་ལ་གསོལ་བ་བཏབ་པ་དང༌། ཕྱོགས་བཅུར་བཞུགས་པའི་སངས་རྒྱས་རྣམས། ། ཞེས་པ་ལ་སོགས་པ་ཡེ་ཤེས་པ་ལ་གསོལ་བ་བཏབ་པས། སྤྲུལ་པ་དང་ཡེ་ཤེས་པ་རྣམས་རང་གི་མགྲིན་པའི་གསུང་རྡོ་རྗེ་ལ་ཐིམ་ནས། དེ་བཞིན་གཤེགས་པ་ཐམས་ཅད་ཀྱི་གསུང་གི་རང་བཞིན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་བྱིན་གྱིས་བརླབ་བོ། །
དེ་བཞིན་དུ་སྤྱི་བོའི་སྐུ་རྡོ་རྗེའི་ཐུགས་ཀའི་ཨོཾ་ལས་སྤྲུལ་པའི་སྤྲོ་བསྡུ་དང༌། ཡེ་ཤེས་པ་སྤྱན་དྲང་བ་དང༌། མཆོད་པ་སྔར་བཞིན་དུ་བྱས་ལ། དཔལ་ལྡན་རྡོ་རྗེའི་སྐུ་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་སྐུ་ཡིས་མཛད་དུ་གསོལ། ། ཞེས་སྤྲུལ་པ་ལ་གསོལ་བ་བཏབ་པ་དང༌། ཕྱོགས་བཅུར་བཞུགས་པའི་སངས་རྒྱས་རྣམས། ། ལ་སོགས་པས་ཡེ་ཤེས་པ་ལ་གསོལ་བ་བཏབ་པས།
སྤྲུལ་པ་དང་ཡེ་ཤེས་པ་རྣམས་རང་གི་སྤྱི་བོའི་སྐུ་རྡོ་རྗེ་ལ་ཐིམ་ནས། དེ་བཞིན་གཤེགས་པ་ཐམས་ཅད་ཀྱི་སྐུའི་རང་བཞིན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་བྱིན་གྱིས་བརླབ་བོ། ། སྒྲུབ་བའོ། ། དེ་ནས་བདག་ཉིད་ཀྱི་སྙིང་གར་ཟླ་བའི་སྟེང་དུ་ཡེ་ཤེས་སེམས་དཔའ་རང་དང་འདྲ་བའི་ཐུགས་ཀར་ཟླ་བ་ལ་གནས་པའི་ཏིང་ངེ་འཛིན་སེམས་དཔའ་མྃ་གྱི་ཡི་གེར་བལྟས་ལ། དེ་ལས་འོད་ཟེར་གྱི་ཚོགས་སྤྲོས་པས། རང་བཞིན་གྱི་གནས་ནས། དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས་ལ། ས་བོན་ལས་སྤྲོས་པའི་སྤྲུལ་པའི་ལྷ་མོ་མེ་ཏོག་མ་ལ་སོགས་པ་དང༌།
གཟུགས་རྡོ་རྗེ་མ་ལ་སོགས་པ་དཔག་ཏུ་མེད་པས་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ་ཞེས་གསོལ་བ་བཏབ་པས། རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བའི་ཆུ་རྒྱུན་གྱིས་དབང་བསྐུར། དྲི་མ་ཐམས་ཅད་སྦྱངས། ཆུ་ལྷག་མ་ཡར་ལུད་པས། དབང་བསྐུར་བའི་ལྷ་དང་བཅས་པ་རོ་གཅིག་ཏུ་གྱུར་པ་ལས། ཡབ་ཡུམ་གཉིས་ཀ་ལ་རིགས་ཀྱི་བདག་པོ་མི་བསྐྱོད་པས་དབུར་བརྒྱན་པར་བསམ་མོ། ། སྒྲུབ་པ་ཆེན་པོའོ། ། དང་པོར་སྦྱོར་བའི་ཏིང་ངེ་འཛིན་ཏོ། ། དེ་ནས་ཡབ་ཡུམ་གཉིས་ཀའི་སྤྱི་བོར་ཨོཾ།
མགྲིན་པར་ཨཱཿ སྙིང་གར་ཧཱུྃ། ལྟེ་བར་སྭཱ། བརླ་གཉིས་ལ་ཧཱའི་ཡི་གེ་བསམ། ཡུམ་གྱི་བྷ་ག་ཨ་ལས་པདྨ་དམར་པོ། འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ། ཡབ་ཀྱི་གསང་བའི་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་དང་ལྡན་པ། ལྟེ་བ་ལ་ཧཱུྃ་གིས་མཚན་པ། བུ་ག་ཕཊ་ཀྱིས་བཀག་པར་བསྒོམས་ལ། ཐབས་ཤེས་རབ་སྙོམས་པར་ཞུགས་པ་ལས་དགའ་བ་གསུམ་པོ་སྔོན་དུ་སོང་བའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང་བར་བྱས་ལ།
ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བྱིན་གྱིས་བརླབ་བོ། ། དེ་ནས་བདེ་བ་ཆེན་པོའི་སྒྲ་སྦྱོར་མཚམས་ནས་གྲག་པས། ནམ་མཁའི་མཐས་གཏུགས་པའི་དེ་བཞིན་གཤེགས་པ་ཐམས་ཅད་སྤྱན་དྲངས་ནས་ཞལ་དུ་ཞུགས། སྙིང་གར་འདོད་ཆགས་ཆེན་པོའི་མེས་འོད་དུ་ཞུ། རྡོ་རྗེའི་ལམ་ནས་འཕྲོས། ཡུམ་གྱི་མཁར་ཐིག་ལེ་བཅུ་དགུར་གྱུར། དེ་ལས་ས་བོན་དེ་ཡོངས་སུ་གྱུར་པ་ལས་ལྷ་བཅུ་དགུ་བསྐྱེད་དོ། ། དེ་ནས་དབྱུང་བ་ནི་བྷ་གའི་དབུས་ཀྱི་གཙོ་བོ་ལ་དམིགས་ལ། ཨོཾ་ཨཱཿབཛྲ་དྷྲྀཀ་ཧཱུྃ།
ཞེས་བརྗོད་པས། གཙོ་བོ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས། ནམ་མཁའི་མཐས་ཀླས་པའི་སེམས་ཅན་གྱི་དོན་བྱས། ཉོན་མོངས་པ་ཞེས་སྡང་སྦྱངས། ཆོས་ཀྱི་དབྱིངས་ཀྱི་ཡེ་ཤེས་ལ་བཀོད། སླར་འདུས་ནས་རང་ལ་ཐིམ་ནས། བདག་ཉིད་མི་བསྐྱོད་པའི་རང་བཞིན་འཇམ་པའི་རྡོ་རྗེ་གཟི་བརྗིད་མཐའ་ཡས་པ་དང་ལྡན་པར་བསམ་མོ། ། དེ་ནས་རྣམ་པར་སྣང་མཛད་ལ་དམིགས་ནས། ཨོཾ་ཨཱཿཛི་ན་ཛིཀ་ཧཱུྃ། ཞེས་བརྗོད་པས་དབྱུང༌།
དཔག་ཏུ་མེད་པར་གྱུར། དེ་སྤྲོས་པས་སེམས་ཅན་ཐམས་ཅད་ཀྱི་གཏི་མུག་སྦྱངས། མེ་ལོང་ལྟ་བུའི་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ཤར་གྱི་པདྨ་དང་ཟླ་བའི་སྟེང་དུ་རྣམ་པར་སྣང་མཛད་སྐུ་མདོག་དཀར་པོ། ཞལ་གཡས་སྔོན་གཡོན་དམར་བ། ཕྱག་གཡས་ཀྱི་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་གྱི་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པར་བསམ་མོ། ། དེ་ནས་རིན་ཆེན་འབྱུང་ལྡན་ལ་དམིགས་ལ། ཨོཾ་ཨཱཿརཏྣ་དྷྲྀཀ་ཧཱུྃ།
ཞེས་བརྗོད་ནས་ཕྱུང་ལ། དཔག་ཏུ་མེད་པ་སྤྲོས། སེམས་ཅན་རྣམས་ཀྱི་སེར་སྣ་སྦྱངས། མཉམ་པ་ཉིད་ཀྱི་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ལྷོ་ཕྱོགས་ཀྱི་པདྨ་དང་ཉི་མའི་སྟེང་དུ་རིན་ཆེན་འབྱུང་ལྡན་སེར་པོ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་གྱིས་པདྨ་དང་འཁོར་ལོ་འཛིན་པར་བསམ་མོ། ། དེ་ནས་འོད་དཔག་ཏུ་མེད་པ་ལ་དམིགས་ནས།
ཨོཾ་ཨཱཿཨཱ་རོ་ལིཀ་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་འདོད་ཆགས་སྦྱངས། སོ་སོར་རྟོག་པའི་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ནུབ་ཕྱོགས་ཀྱི་པདྨ་དང་ཉི་མའི་སྟེང་དུ་འོད་དཔག་ཏུ་མེད་པ་དམར་པོ། ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་པདྨ་དང་རལ་གྲི། གཡོན་གྱིས་འཁོར་ལོ་དང་རིན་པོ་ཆེ་འཛིན་པར་བསམ་མོ། ། དེ་ནས་དོན་ཡོད་གྲུབ་པ་ལ་དམིགས་ནས།
ཨོཾ་ཨཱཿཔྲཛྙཱ་དྷྲྀཀ་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ཕྲག་དོག་སྦྱངས། བྱ་བ་གྲུབ་པའི་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། བྱང་ཕྱོགས་ཀྱི་པདྨ་དང་ཉི་མའི་སྟེང་དུ་དོན་ཡོད་གྲུབ་པ་ལྗང་གུ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་རལ་གྲི་དང་རྡོ་རྗེ་རྒྱ་གྲམ། གཡོན་གྱིས་པདྨ་དང་རིན་པོ་ཆེ་འཛིན་པ། ཐམས་ཅད་ཀྱང་ཕྱག་དང་པོ་གཉིས་ཀྱིས་འཁྱུད་པའི་ཚུལ།
རྒྱན་དང་ཆ་ལུགས་ཐམས་ཅད་གཙོ་བོ་དང་མཚུངས་པ་ཉིད་དོ། ། དེ་ནས་སངས་རྒྱས་སྤྱན་ལ་དམིགས་ལ། ཨོཾ་ཨཱཿམོ་ཧ་ར་ཏི་ཧཱུྃ། ཞེས་བརྗོད་ནས་ཕྱུང་ལ། དཔག་ཏུ་མེད་པ་སྤྲོས། སེམས་ཅན་རྣམས་ཀྱི་སའི་ཁམས་སྦྱངས། བྱམས་པ་ཚད་མེད་པ་དང༌། ཐབས་ཀྱི་ཕ་རོལ་ཏུ་ཕྱིན་པ་ལ་བཀོད། སླར་འདུས་ཏེ་གཅིག་ཏུ་གྱུར་ནས། ཤར་ལྷོར་པདྨ་དང་ཉི་མའི་སྟེང་དུ་སངས་རྒྱས་སྤྱན་མ་དཀར་མོ།
ཞལ་གཡས་སྔོ་གཡོན་དམར་བ། ཕྱག་གཡས་ཀྱི་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་གྱི་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པར་བསམ་མོ། ། དེ་ནས་མཱ་མ་ཀཱི་ལ་དམིགས་ལ། ཨོཾ་ཨཱཿདྭེ་ཥ་ར་ཏི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ཆུའི་ཁམས་སྦྱངས། སྙིང་རྗེ་དང་སྟོབས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ལྷོ་ནུབ་ཏུ་པདྨ་དང་ཟླ་བའི་སྟེང་དུ་མཱ་མ་ཀཱི་སྔོན་མོ།
ཞལ་གཡས་དཀར་གཡོན་དམར་བ། ཕྱག་གཡས་ཀྱི་འོག་མ་གཉིས་ཀྱིས་ཨུཏྤ་ལ་དང་རལ་གྲི། གཡོན་གྱིས་པདྨ་དང་ནོར་བུ་འཛིན་པར་བསམ་མོ། ། དེ་ནས་གོས་དཀར་མོ་ལ་དམིགས་ལ། ཨོཾ་ཨཱཿརཱ་ག་ར་ཏི་ཧཱུྃ། ཞེས་བརྗོད་ནས་ཕྱུང་ལ། དཔག་ཏུ་མེད་པ་སྤྲོས། སེམས་ཅན་རྣམས་ཀྱི་མེའི་ཁམས་སྦྱངས། དགའ་བ་དང་སྨོན་ལམ་ལ་བཀོད། སླར་འདུས་ཏེ་གཅིག་ཏུ་གྱུར་ནས།
ནུབ་བྱང་དུ་པདྨ་དང་ཟླ་བའི་སྟེང་དུ་གོས་དཀར་མོ་དམར་མོ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་པདྨ་དང་རལ་གྲི། གཡོན་གྱིས་འཁོར་ལོ་དང་རིན་པོ་ཆེ་འཛིན་པར་བསམ་མོ། ། དེ་ནས་སྒྲོལ་མ་ལ་དམིགས་ནས། ཨོཾ་ཨཱཿབཛྲ་ར་ཏི་ཧཱུྃ། ཞེས་བརྗོད་ནས་ཕྱུང་ལ། དཔག་ཏུ་མེད་པ་སྤྲོས། སེམས་ཅན་རྣམས་ཀྱི་རླུང་གི་ཁམས་སྦྱངས། བཏང་སྙོམས་དང་ཡེ་ཤེས་ལ་བཀོད།
སླར་འདུས་ཏེ་གཅིག་ཏུ་གྱུར་ནས། བྱང་ཤར་དུ་པདྨ་དང་ཟླ་བའི་སྟེང་དུ་སྒྲོལ་མ་ལྗང་གུ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་ཨུཏྤ་ལ་དང་རལ་གྲི། གཡོན་གྱིས་པདྨ་དང་རིན་པོ་ཆེ་འཛིན་པར་བསམ་མོ། ། དེ་ནས་གཟུགས་རྡོ་རྗེ་མ་ལ་དམིགས་ལ། ཨོཾ་ཨཱཿརཱུ་པ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་སེར་སྣའི་སྒྲིབ་པ་སྦྱངས། སྦྱིན་པའི་ཕ་རོལ་ཏུ་ཕྱིན་པ་ལ་བཀོད།
སླར་འདུས་ཏེ་གཅིག་ཏུ་གྱུར་ནས། ཤར་ལྷོར་པདྨ་དང་ཉི་མའི་སྟེང་དུ་གཟུགས་རྡོ་རྗེ་མ་དཀར་མོ། ཞལ་གཡས་སྔོ་གཡོན་དམར་བ། ཕྱག་གཡས་ན་མེ་ལོང་དང་རལ་གྲི། གཡོན་ན་རིན་པོ་ཆེ་དང༌། པདྨ་འཛིན་པར་བསམ་མོ། ། དེ་ནས་སྒྲ་རྡོ་རྗེ་མ་ལ་དམིགས་ལ། ཨོཾ་ཨཱཿཤབྡ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ཚུལ་ཁྲིམས་འཆལ་བ་སྦྱངས།
ཚུལ་ཁྲིམས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ལྷོ་ནུབ་ཏུ་པདྨ་དང་ཟླ་བའི་སྟེང་དུ་སྒྲ་རྡོ་རྗེ་མ་སྔོན་མོ། ཞལ་གཡས་དཀར་གཡོན་དམར་བ། ཕྱག་གཡས་ན་པི་ཝཾ་དང་རལ་གྲི གཡོན་ན་པདྨ་དང་རིན་པོ་ཆེ་འཛིན་པར་བསམ་མོ། ། དེ་ནས་དྲི་རྡོ་རྗེ་མ་ལ་དམིགས་ལ། ཨོཾ་ཨཱཿགནྡྷ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ཁོང་ཁྲོ་སྦྱངས། བཟོད་པ་ལ་བཀོད།
སླར་འདུས་ཏེ་གཅིག་ཏུ་གྱུར་ནས། ནུབ་བྱང་དུ་པདྨ་དང་ཟླ་བའི་སྟེང་དུ་དྲི་རྡོ་རྗེ་མ་སེར་མོ། ཞལ་གཡས་སྔོ་གཡོན་དམར་བ། ཕྱག་གཡས་ན་དྲིའི་ཆུས་ཡོངས་སུ་གང་བའི་དུང་ཆོས་དང་རལ་གྲི། གཡོན་ན་པདྨ་དང་འཁོར་ལོ་འཛིན་པར་བསམ་མོ། ། དེ་ནས་རོ་རྡོ་རྗེ་མ་ལ་དམིགས་ལ། ཨོཾ་ཨཱཿར་ས་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ལེ་ལོ་སྦྱངས། བརྩོན་འགྲུས་ལ་བཀོད།
སླར་འདུས་ཏེ་གཅིག་ཏུ་གྱུར་ནས། བྱང་ཤར་དུ་པདྨ་དང་ཟླ་བའི་སྟེང་དུ་རོ་རྡོ་རྗེ་མ་དམར་མོ། ཞལ་གཡས་སྔོ་གཡོན་དཀར་བ། ཕྱག་གཡས་ན་རོ་བརྒྱ་པས་ཡོངས་སུ་གང་བའི་སྣོད་དང་རལ་གྲི། གཡོན་ན་འཁོར་ལོ་དང་རིན་པོ་ཆེ་འཛིན་པར་བསམ་མོ། ། དེ་ནས་རེག་རྡོ་རྗེ་མ་ལ་དམིགས་ལ། ཨོཾ་ཨཱཿསྤརྵེ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་རྣམ་གཡེང་སྦྱངས། བསམ་གཏན་ལ་བཀོད།
སླར་འདུས་ཏེ་གཅིག་ཏུ་གྱུར་ནས། ཤར་སྒོའི་གཡོན་ལོགས་སུ་པདྨ་དང་ཟླ་བའི་སྟེང་དུ་རེག་རྡོ་རྗེ་མ་ལྗང་གུ། ཞལ་གཡས་སྔོ་གཡོན་དཀར་བ། ཕྱག་གཡས་ན་ལྷའི་ན་བཟའ་དང་རལ་གྲི། གཡོན་ན་པདྨ་དང་རིན་པོ་ཆེ་འཛིན་པར་བསམ་མོ། ། དེ་ནས་ཆོས་ཀྱི་དབྱིངས་ཀྱི་རྡོ་རྗེ་མ་ལ་དམིགས་ལ། ཨོཾ་ཨཱཿདྷརྨ་དྷཱ་ཏུ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་མི་ཤེས་པ་སྦྱངས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བཀོད།
སླར་འདུས་ཏེ་གཅིག་ཏུ་གྱུར་ནས། ཤར་སྒོའི་གཡས་སུ་པདྨ་དང་ཟླ་བའི་སྟེང་དུ་ཆོས་ཀྱི་དབྱིངས་ཀྱི་རྡོ་རྗེ་མ་སྐུ་མདོག་དཀར་མོ། ཞལ་གཡས་སྔོ་གཡོན་དམར་བ། ཕྱག་གཡས་ན་ཆོས་ཀྱི་འབྱུང་གནས་དང་རལ་གྲི། གཡོན་ན་པདྨ་དང་རིན་པོ་ཆེ་འཛིན་པར་བསམ་མོ། ། ལྷ་མོ་དེ་དག་ཐམས་ཅད་ཀྱང་ཕྱག་དང་པོ་གཉིས་ཀྱིས་འཁྱུད་པའི་ཕྱག་རྒྱ་མཛད་པ། རབ་ཏུ་ཞི་ཞིང་སྒེག་པའི་ཉམས་ཅན། ལང་ཚོ་ལ་བབ་ཅིང་ནུ་མ་རྒྱས་པ་དར་སྣ་ཚོགས་པའི་ན་བཟས་ཀླུབས་ཤིང༌། རིན་པོ་ཆེ་དུ་མའི་རྒྱན་གྱིས་བརྒྱན་པར་བལྟའོ། ། དེ་ནས་གཤིན་རྗེ་མཐར་བྱེད།
ཤེས་རབ་མཐར་བྱེད། པདྨ་མཐར་བྱེད། བགེགས་མཐར་བྱེད་ལ་དམིགས་ལ། ཨོཾ་ཨཱཿཡ་མཱནྟ་ཀྲྀ་ཏ་ཧཱུྃ། ཨོཾ་ཨཱཿཔྲཛྙཱནྟ་ཀྲྀ་ཏ་ཧཱུྃ། ཨོཾ་ཨཱཿཔདྨཱནྟ་ཀྲྀ་ཏ་ཧཱུྃ། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ། ཞེས་པ་རྣམས་བརྗོད་ནས་རིམ་པ་བཞིན་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་དོན་བྱས། སླར་འདུས་ཏེ་གཅིག་ཏུ་གྱུར་ནས།
ཤར་ལ་སོགས་པའི་སྒོ་བཞིར་པདྨ་དང་ཉི་མའི་གདན་རྣམས་ལ། གཤིན་རྗེ་མཐར་བྱེད་ལ་སོགས་པའི་ཁྲོ་བོ་རྣམས་སུ་གྱུར་པར་བསམ་སྟེ། ཁ་དོག་དང་ཕྱག་མཚན་ནི་སྲུང་འཁོར་གྱི་སྐབས་སུ་བཤད་པ་དང་འདྲའོ། ། གཙོ་བོ་ནི་དངོས་ཀྱི་རིག་མ་དང་བཅས་པ་ཡིན་ལ། གཞན་ལྷ་ཡབ་ཀྱི་རྣམ་པ་རྣམས་ནི་རང་སྣང་གི་རིག་མ་དང་བཅས་པ་ཡིན་ཞིང༌། ལྷ་མོ་རྣམས་ཀྱང་རང་སྣང་གི་ཡབ་དང་བཅས་པའོ། ། ལྷ་ཐམས་ཅད་ཀྱི་ཐུགས་ཀར་རང་དང་འདྲ་བའི་ཡེ་ཤེས་སེམས་དཔའ་དང༌། དེ་དག་གི་ཐུགས་ཀར་ཏིང་ངེ་འཛིན་སེམས་དཔའ་སོ་སོའི་ས་བོན་གྱི་ཡི་གེ་བསམ་མོ། ། བསྙེན་པའོ། ། དེ་ནས་ལྷ་རྣམས་ཀྱི་སྐྱེ་མཆེད་དང༌།
ལུས་ངག་ཡིད་ལྷ་མོ་དང༌། བྱང་ཆུབ་སེམས་དཔའ་དང༌། རྡོ་རྗེ་གསུམ་དུ་མོས་པར་བྱས་ཏེ་གོང་དུ་བརྗོད་པ་བཞིན་ནོ། ། ཉེ་བར་བསྒྲུབ་པའོ། ། ཡང་ལྷ་རྣམས་ཀྱི་ཏིང་ངེ་འཛིན་སེམས་དཔའ་ས་བོན་རྣམས་ལས་འོད་ཟེར་གྱི་ཚོགས་འཕྲོས་པས། འོག་མིན་གྱི་གནས་ནས་འཇམ་པའི་རྡོ་རྗེའི་དཀྱིལ་འཁོར་རྟེན་གཞལ་ཡས་ཁང་དང་བཅས་པ། སངས་རྒྱས་དང་བྱང་ཆུབ་སེམས་དཔའ་ནམ་མཁའ་གང་བས་ཡོངས་སུ་བསྐོར་བ་སྤྱན་དྲངས་ལ་བདག་ཉིད་ཀྱི་ཐུགས་ཀ་ནས་བགེགས་མཐར་བྱེད་ལ་སོགས་པའི་ཁྲོ་བོ་བཞི་སྤྲོས་ནས། ཧཱུྃ་བཞི་པའི་སྔགས་བརྗོད་པས་ཡེ་ཤེས་པའི་རྗེས་སུ་བགེགས་མི་འབྲང་བར་བྱའོ། ། སླར་ཡང་མེ་ཏོག་ལ་སོགས་པའི་མཆོད་པའི་ཚོགས་སྤྲུལ་ནས། ཨོཾ་སརྦ་ཏ་ཐཱ་ག་ཏ་ལ་སོགས་པའི་སྔགས་ཀྱིས་མཆོད་ལ།
གོང་དུ་སྤྲོས་པའི་ཁྲོ་བོ་བཞིས་ལྕགས་ཀྱུ། ཞགས་པ། ལྕགས་སྒྲོག དྲིལ་བུ་འཛིན་པས་ཡེ་ཤེས་པ་དགུག་པ་དང༌། གཞུག་པ་དང༌། བཅིང་བ་དང༌། དབང་དུ་བྱས་པར་བསམ་ཞིང༌། སོ་སོའི་ཕྱག་རྒྱ་རིམ་པ་བཞིན་བཅིངས་ནས། ཨོཾ་ཨཱཿཡ་མཱནྟ་ཀྲྀ་ཏ་ཛྙཱ་ན་མཎྜལ་ཨཱ་ཀརྵ་ཡ་ཛཿཧཱུྃ། ཨོཾ་ཨཱཿཔྲཛྙཱནྟ་ཀྲིཏ་ཛྙཱ་ན་མཎྜལ་པྲ་བེ་ཤ་ཡ་ཧཱུྃ་ཧཱུྃ།
ཨོཾ་ཨཱཿཔདྨཱནྟ་ཀྲྀ་ཏ་ཛྙཱ་ན་མཎྜ་ལ་བནྡྷ་བྃ་ཧཱུྃ། ཨོཾ་ཨཱཿབིགྷྣཱནྟ་ཀྲྀ་ཏ་ཛྙཱ་ན་མཎྜ་ལ་བ་ཤཾ་ཀུ་རུ་ཧོཿཧཱུྃ། ཞེས་བརྗོད་པས། དམ་ཚིག་གི་དཀྱིལ་འཁོར་དང་གཉིས་སུ་མེད་པར་བྱས་ལ། དེ་ནས་ཡང་ལྷ་རྣམས་ཀྱི་ལུས་ངག་ཡིད་རྡོ་རྗེ་གསུམ་དུ་ལྷག་པར་མོས་པས་རྒྱས་གདབ་བོ། ། སྒྲུབ་པའོ། ། སླར་ཡང་སོ་སོའི་ས་བོན་རྣམས་ལས་འོད་ཟེར་འཕྲོས་པས། དབང་གི་ལྷ་བཅུ་དགུའི་དཀྱིལ་འཁོར་ཉེ་བར་བཀུག་ལ། གོང་དུ་བསྟན་པའི་ཚུལ་གྱིས་མངོན་པར་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ།
ཞེས་གསོལ་བ་བཏབ་པས། གཙོ་བོའི་ཐུགས་ཀ་ནས་ཡེ་ཤེས་ཀྱི་བདུད་རྩིས་ཡོངས་སུ་གང་བའི་བུམ་པ་སྤྲོས་ནས། རིགས་ལྔས་བདག་གི་སྤྱི་བོ་ནས་དབང་བསྐུར། རིག་མ་བཞིས་བཀྲ་ཤིས་ཀྱི་གླུ་བླངས། ལྷ་མོ་དྲུག་གིས་མཆོད། ཁྲོ་བོ་བཞིས་བགེགས་བསྐྲད་པར་བསམ་མོ། ། དེའི་ཚེ་ལུས་ཡེ་ཤེས་ཀྱི་བདུད་རྩིས་གང༌། དྲི་མ་ཐམས་ཅད་དག དབང་བཞི་ཐོབ། ཆུ་ལྷག་མ་ཡར་ལུད་པས་དབང་གི་ལྷ་རྣམས་དང་གཉིས་སུ་མེད་པར་གྱུར་ནས།
ལྷ་རྣམས་ལ་དབུར་བརྒྱན་པར་བལྟའོ། ། དེའང་ཡབ་རིགས་ལྔ་ལ། རྡོ་རྗེ་སེམས་དཔའ། སངས་རྒྱས་སྤྱན། གཤིན་རྗེ་གཤེད། གཟུགས་རྡོ་རྗེ་ལ་རྣམ་སྣང༌། མཱ་མ་ཀཱི། ཤེས་རབ་མཐར་བྱེད། སྒྲ་རྡོ་རྗེ་ལ་མི་བསྐྱོད་པ། དྲི་རྡོ་རྗེ་ལ་རིན་ཆེན་འབྱུང་ལྡན།
གོས་དཀར་མོ། པདྨ་མཐར་བྱེད། རོ་རྡོ་རྗེ་ལ་འོད་དཔག་མེད། སྒྲོལ་མ་ལ་བགེགས་མཐར་བྱེད། རེག་རྡོ་རྗེ་ལ་དོན་ཡོད་གྲུབ་པ། ཆོས་ཀྱི་དབྱིངས་ཀྱི་རྡོ་རྗེ་ལ། རྡོ་རྗེ་སེམས་དཔས་དབུར་བརྒྱན་པའོ། ། སྒྲུབ་པ་ཆེན་པོའོ། ། སླར་ཡང་བདག་ཉིད་ཀྱི་ཐུགས་ཀའི་ས་བོན་ལས་འོད་ཟེར་སྤྲོས། དེ་བཞིན་གཤེགས་པ་རྣམས་ཀྱི་ཟག་པ་མེད་པའི་བདེ་བ་དང༌།
འཇིག་རྟེན་དང་འཇིག་རྟེན་ལས་འདས་པའི་ལོངས་སྤྱོད་ཀྱི་ཁྱད་པར་རྣམས་བཀུག བདག་གི་ཞལ་དུ་ཞུགས། རྡོ་རྗེའི་ལམ་ནས་ཐིག་ལེའི་རྣམ་པས་ཡུམ་གྱི་མཁར་བབས། སྐུ་ཡོངས་སུ་གང༌། ཡབ་ཡུམ་བདེ་བས་ཚིམ་པར་བྱས་ནས། བ་སྤུའི་བུ་ག་རྣམས་ནས། འོད་ཟེར་གྱི་ཚུལ་དུ་འཕྲོས་པའི་རྩེར། མེ་ཏོག་མ་ལ་སོགས་པ་དང༌། གཟུགས་རྡོ་རྗེ་མ་ལ་སོགས་པའི་ལྷ་མོའི་ཚོགས་དཔག་ཏུ་མེད་པས། ཕྱི།
ནང༌། གསང་བ། དེ་ཁོ་ན་ཉིད་ཀྱི་མཆོད་པས། བདག་དང་ལྷའི་ཚོགས་རྣམས་ལ་མཆོད་པར་བསམ་ཞིང༌། སོ་སོའི་སྔགས་དང་ཕྱག་རྒྱ་བྱའོ། ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བརྟན་པར་བྱའོ། ། དེ་ནས་དངོས་སུ་བདུད་རྩི་ཡོད་པའམ། མེད་ནའང་སེམས་ཀྱིས་གཏོར་མ་ལྟར་བྱིན་གྱིས་བརླབས་པའི་བདུད་རྩི་དེ། ལྷ་མོ་རྣམས་ཀྱིས་བདག་དང་ལྷ་རྣམས་ལ་མཆོད་པས།
བདུད་རྩིའི་རོ་མྱང་ཞིང་བདེ་བས་རྒྱུད་གང་བར་བསམ། དངོས་སུ་ཡོད་ན་མྱངས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ་྅་ཧཾ། ཞེས་བརྗོད་པས་བརྟན་པར་བྱའོ། ། ཡང་ལྷ་མོ་དེ་རྣམས་ཀྱིས། མི་བསྐྱོད་རྡོ་རྗེ་ཡེ་ཤེས་ཆེ། ། ཞེས་པ་ལ་སོགས་པས་དཀྱིལ་འཁོར་གྱི་ལྷ་ཚོགས་རྣམས་ལ་མངོན་པར་བསྟོད་པར་བསམ་ཞིང༌། ངག་ཏུ་བརྗོད་ལ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བརྟན་པར་བྱའོ། །
དེ་ནས་མཆོད་པའི་ལྷ་མོ་རྣམས་བདག་ཉིད་ཀྱི་སྙིང་གར་བསྡུས་ནས། རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་སྣང་ལ་རང་བཞིན་མེད་པ། མེ་ལོང་གི་གཟུགས་བརྙན་ལྟ་བུ་ལ་དམིགས་པ་གཏད་དེ། མཉམ་པར་གཞག་པར་བྱའོ། ། དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ཏོ། ། དེ་ནས་ལས་རྒྱལ་མཆོག་གི་ཐོག་མར་ཕྲ་མོའི་རྣལ་འབྱོར་བསྒོམ་པ་ལ་གཉིས་ལས། སྟེང་གི་སྦྱོར་བ་ནི། རང་གི་སྙིང་གའི་ས་བོན་ལས་འོད་ཟེར་སྤྲོས། འཇིག་རྟེན་གསུམ་པོ་མ་ལུས་པ་བཀུག་ནས་ཞལ་དུ་ཞུགས། ཐུགས་ཀའི་མྃ་གྱི་ཡི་གེའི་ནང་དུ།
སོན་ནས་ཡུངས་ཀར་གྱི་ཚད་དང་མཉམ་པའི་དཀྱིལ་འཁོར་རྫོགས་པར་ལྷག་པར་མོས་པར་བྱའོ། ། དཀྱིལ་འཁོར་དེ་ལ་དམིགས་པ་གཏད་དེ་ཡིད་མཉམ་པར་གཞག་གོ ། དེ་ལ་སེམས་བརྟན་ནས་སྤྲོ་བསྡུའི་དམིགས་པ་ནི། གཙོ་བོའི་ཐུགས་ཀའི་ས་བོན་ལས་འོད་བྱུང༌། འཁོར་གྱི་ལྷ་རྣམས་གསལ་གདབ། ལྷ་རྣམས་ལས་འོད་བྱུང༌། མྃ་གྱི་ཡི་གེ་གསལ་བར་བྱས། མྃ་ལས་འོད་བྱུང་བས། ཡེ་ཤེས་སེམས་དཔའ་གསལ་བར་བྱས། ཚུལ་དེ་བཞིན་དུ་ཐུགས་རྡོ་རྗེ།
གསུང་རྡོ་རྗེ། སྐུ་རྡོ་རྗེ་རྣམ་གསལ་བར་བྱས། ཡང་སྐུ་རྡོ་རྗེ་ལས་འོད་བྱུང་བས། གསུང༌། ཐུགས། ཡེ་ཤེས་སེམས་དཔའ་མྃ་གྱི་ཡི་གེ ཕྲ་མོའི་ལྷ་ཚོགས་རྣམས་གསལ་བར་བྱས་ནས་འོད་རྣམས་འདུས་ཏེ། གཙོ་བོའི་ཐུགས་ཀར་ཐིམ་པར་བསམས་ལ་སེམས་གཟུང་ངོ༌། ། དེ་ནས་ཡང་གཙོ་བོའི་ཐུགས་ཀ་ནས་འོད་འཕྲོས་པས་སྔར་བཞིན། སྐུའི་རྡོ་རྗེའི་བར་གསལ་བར་བྱས།
ཡབ་ཀྱི་རྡོ་རྗེའི་ལམ་ནས་བྱུང༌། ཡུམ་གྱི་མཁར་ཞུགས། ཡུམ་གྱི་སྐུ་རྡོ་རྗེའི་བར། སྔར་བཞིན་གསལ་བར་བྱས་ནས་བ་སྤུའི་བུ་ག་ཐམས་ཅད་ནས་འོད་འཕྲོས། རགས་པའི་ལྷ་རྣམས་གསལ་བར་བྱས། ཡང་འོད་རྣམས་རིམ་པ་བཞིན་བསྡུས། ཕྲ་མོའི་དཀྱིལ་འཁོར་གྱི་ལྷ་རྣམས་ལ་ཐིམ། ལྷ་རྣམས་ཡུམ་རྣམས་ལ་ཐིམ། ཡུམ་ཡབ་ལ། ཡབ་ཀྱང་ཐུགས་ཀའི་ཧཱུྃ་ལ།
ཧཱུྃ་རིམ་གྱིས་སྟོང་པར་གྱུར་པར་བསམས་ལ། སེམས་མཉམ་པར་གཞག་གོ ། སྟོང་གསལ་གྱི་ཏིང་ངེ་འཛིན་མཆོག་སྐྱེའོ། ། འོག་སྒོའི་སྦྱོར་བ་ནི། ཡབ་ཡུམ་གཉིས་སྙོམས་པར་ཞུགས་པའི་བདེ་བའི་སྒྲས། སངས་རྒྱས་ཐམས་ཅད་སྤྱན་དྲངས་ཞལ་དུ་ཞུགས། སྙིང་གར་ཞུ། ཨ་བ་དྷཱུ་ཏཱིའི་མར་རྩེར་ཐིག་ལེ་ཡུངས་འབྲུ་ཙམ་བདེ་བའི་རང་བཞིན་ཅན་ཞིག་བསམས་ལ་སེམས་གཟུང་ངོ༌། ། དེ་ལ་གོམས་པས་བྱང་ཆུབ་ཀྱི་སེམས་བརྟན་པའི་རྟགས་སུ། ལུས་བདེ་བས་ཁྱབ་པ་དང༌།
ཐིག་ལེ་མི་ཉམས་པར་འབྱུང་ལ། བརྟན་པ་དང་ཐིག་ལེ་དེ་ཡུམ་གྱི་མཁར་ཕབ་ནས། དེའི་ནང་དུ་ལྷ་བཅུ་དགུ་ལྷག་པར་མོས་པར་བྱས་ལ། འོད་ཀྱི་སྤྲོ་བ་དང་བསྡུ་བ་སྔར་བཞིན་དུ་བྱའོ། ། བདེ་གསལ་གྱི་ཏིང་ངེ་འཛིན་མཆོག་སྐྱེའོ། ། དེ་ནས་ཏིང་ངེ་འཛིན་དེ་དག་གི་སྐྱོ་ན། རྒོད་པའི་གཉེན་པོར་རླུང་གི་སྦྱོར་བ་ལ་བརྟེན་ཏེ་སེམས་གཟུང་བ་ནི། ཡབ་ཡུམ་སྙོམས་པར་ཞུགས་པའི་སྒྲས། དེ་བཞིན་གཤེགས་པ་རྣམས་སྤྱན་དྲངས་ནས། རིམ་པ་བཞིན་རྡོ་རྗེའི་ལམ་ནས་བྱུང༌།
བྷ་གའི་དཀྱིལ་འཁོར་གྱི་གཙོ་བོའི་ཞལ་དུ་ཞུགས། རྡོ་རྗེའི་ལམ་ནས་བྱུང་བས་ཡུམ་གྱི་མཁར་བབས་པ་ལས། མི་བསྐྱོད་པར་གྱུར་པའི་ཐུགས་ཀར་ཧཱུྃ་བསམས་པ་ལ་དེ་ལ་དམིགས་ཏེ་རླུང་ཁ་སྦྱོར་བྱ། ཡིད་མཉམ་པར་གཞག་གོ ། དེ་ནས་བྱིང་བའི་གཉེན་པོར་བཟླས་པ་བྱ་བའི་ཚུལ་ནི། ཕྲ་མོའི་གཙོ་བོའི་གནས་གསུམ་གྱི་ཡི་གེ་གསུམ་ལས། སྐུ་གསུང་ཐུགས་ཀྱི་ལྷ་ཚོགས་སྤྲོས་ནས། སེམས་ཅན་གྱི་དོན་བྱས། ཚུར་འདུས་ནས་བདག་ཉིད་ལ་མཆོད་པར་བསམ་ཞིང༌། རླུང་ནང་དུ་འཇུག་པ་དང་སྦྱར་ལ་ཨོཾ།
གནས་པ་དང་ཨཱཿ ཕྱིར་དབྱུང་བ་དང་སྦྱར་ལ་ཧཱུྃ། ཞེས་བརྗོད་ཅིང་རྡོ་རྗེའི་བཟླས་པ་བྱའོ། ། དེ་ལྟར་བསམ་གཏན་གྱི་བྱ་བས་ཡིད་སྐྱོ་བར་གྱུར་ནས། སྤྱི་བོའི་སྟེང་དུ་ཨོཾ་གྱི་ཡི་གེ་བདུད་རྩིའི་རང་བཞིན་ཅན་བསམས་ལ། དེ་ལས་འོད་འཕྲོས་པས་སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་དང༌། འཇིག་རྟེན་གྱི་ཁམས་ཀྱི་བཅུད་ཐམས་ཅད་བསྡུས་ནས་ཨོཾ་ལ་ཐིམ། ཨོཾ་ལས་བདུད་རྩིའི་རྒྱུན་བབས། ཚངས་པའི་བུ་ག་ནས་ཞུགས་ནས། ལུས་ཐམས་ཅད་བདུད་རྩིས་གང་བས།
བདེ་བ་ཆེན་པོ་སྐྱེས་པར་བསམ་ཞིང་མཉམ་པར་གཞག་གོ ། སེམས་ཀྱི་སྐྱོ་བ་བསལ་ནས་ནི། ། ཞེས་པའི་དོན་ཏོ། ། དེ་ནས་ལྷའི་བཟླས་པ་ལ་སོགས་པ་ལ་འཇུག་པར་འདོད་ན། མཚམས་ཀྱི་ལྷ་མོ་བཞིས་གླུས་བསྐུལ་ནས། རང་ཏིང་ངེ་འཛིན་གྱིས་ལངས་ལ་བྱ་བ་རྣམས་ལ་འཇུག་གོ ། དེ་ནས་བཟླས་པའི་རྣལ་འབྱོར་ནི། ལྷ་སོ་སོའི་ཐུགས་ཀར་ས་བོན་རྣམས་ཀྱི་མཐའ་མར་སྔགས་ཀྱི་ཡི་གེས་བསྐོར་བར་བལྟས་ལ། དེ་ལས་འོད་ཟེར་སྤྲོས། སེམས་ཅན་རྣམས་ཀྱི་དོན་བྱས།
སླར་འདུས་ཡི་གེ་རྣམས་ལ་ཐིམ་པ། སྤྲོ་བསྡུའི་དམིགས་པ་བྱ་ཞིང༌། གོང་དུ་བརྗོད་པའི་འབྱིན་པའི་སྔགས་ཉིད་བཟླའོ། ། དཀྱིལ་འཁོར་གྱི་ལྷ་ཐུན་མོང་བའི་བཟླས་པ་ནི། ཨོཾ་ཨཱཿམྃ་ཧཱུྃ་ཞེས་བཟླའོ། ། བཟླས་པའི་རྣལ་འབྱོར་རོ། ། དེ་ནས་གཏོར་མ་བྱ་བའི་རིམ་པ་ནི། ལེགས་པར་བཤམས་པའི་གཏོར་མ་བདུད་རྩི་འཁྱིལ་པའི་སྔགས་ཀྱིས་བསངས། སྭ་བྷཱ་ཝའི་སྔགས་ཀྱིས་སྦྱངས། དེ་ནས་རང་གི་སྙིང་གའི་ཧཱུྃ་ལས་ཧཱུྃ་སྤྲོས།
གཏོར་མའི་སྟེང་གི་ནམ་མཁར་གནས་པ་ཡོངས་སུ་གྱུར་པ་ལས། རྡོ་རྗེ་ལྟེ་བར་ཧཱུྃ་གིས་མཚན་པ་དམིགས་ལ། དེ་ལས་འོད་ཟེར་འོག་ཏུ་འཕྲོས་པས་རླུང་གི་དཀྱིལ་འཁོར་དུ་གྱུར། ཡང་འོད་ཟེར་རིམ་པ་བཞིན་སྤྲོས་པས། རིམ་པ་བཞིན་མེའི་དཀྱིལ་འཁོར་དང༌། ཐོད་པ་གསུམ་གྱི་སྒྱེད་པུའི་སྟེང་དུ། ཡངས་ཤིང་རྒྱ་ཆེ་བའི་ཐོད་པ་དཔྲལ་བ་བདག་ལ་ཕྱོགས་པའི་ནང་དུ་ཟླ་བའི་དབུས་སུ། ཧཱུྃ་ལས་དྲི་ཆུ། ཤར་དུ་བྷྲཱུྃ་ལས་དྲི་ཆེན། ལྷོར་ཨཱྃ་ལས་བྱང་ཆུབ་ཀྱི་སེམས།
ནུབ་དུ་ཛྲཱིཾ་ལས་ཁྲག་ཆེན་པོ། བྱང་དུ་ཁྃ་ལས་ཀླད་པ། ཡང་དབུས་སུ་ནྲྀ་ལས་མིའི་ཤ ཤར་ལྷོར་ལྃ་ལས་གླང་པོ་ཆེའི་ཤ ལྷོ་ནུབ་དུ་མྃ་ལས་བ་ལང་གི་ཤ ནུབ་བྱང་དུ་པྃ་ལས་རྟའི་ཤ བྱང་ཤར་དུ་ཏཱྃ་ལས་ཁྱིའི་ཤ དེ་ནས་ཡང་ཧཱུྃ་ལས་བྱུང་བའི་འོད་ཟེར་འོག་ཏུ་འཕྲོས་པས། རླུང་གཡོས་ནས་མེ་རབ་ཏུ་སྦར་བས་ཤ་ལྔ་བདུད་རྩི་ལྔ་འོད་དུ་ཞུ། སྤྲིས་མའི་ཚུལ་དུ་སྣ་ཚོགས་རྡོ་རྗེའི་ལྟེ་བར་ཨོཾ་གྱིས་མཚན་པར་གྱུར།
དེ་ལས་འོད་འཕྲོས་པས། སྟེང་གི་རྡོ་རྗེ་ལ་རེག་པས། རྡོ་རྗེ་ལས་ཀྱང་འོད་ཟེར་དུ་མ་འཕྲོས་པས། སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་སྤྱན་དྲངས་ནས་རྡོ་རྗེ་ལ་ཞུགས། རྡོ་རྗེ་སྣ་ཚོགས་རྡོ་རྗེ་དང་བཅས་པ། ཐོད་པའི་ནང་དུ་ལྷུང་ནས། ཐམས་ཅད་ཡང་དག་པར་འདྲེས་པ་ལས། འཇིག་རྟེན་ལས་འདས་པའི་འདོད་པའི་ལོངས་སྤྱོད་དུ་མས་བརྒྱན་པ། ཁ་དོག་དང༌། དྲི་དང༌།
རོ་དང༌། ནུས་པ་ཕུན་སུམ་ཚོགས་པ་དང་ལྡན་པར་བསམས་ལ། ཨོཾ་ཨཱཿཧཱུྃ། ཞེས་ཡང་ནས་ཡང་དུ་བརྗོད་ནས་བྱིན་གྱིས་བརླབ་བོ། ། སླར་ཡང་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་གིས་བསྒོམས་པ་ལྟ་བུའི། དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་རྒྱ་མཚོའི་འཁོར་དང༌། ཕྱོགས་སྐྱོང་བ་དང༌། འབྱུང་པོ་ལ་སོགས་པའི་འཇིག་རྟེན་སྐྱོང་བ་ཆེན་པོ་རྣམས་ཀྱིས་བསྐོར་བ་སྤྱན་དྲངས། མཆོད་ཡོན་དང༌། པདྨའི་གདན་ཕུལ་ལ།
མཆོད་པ་ལྔས་མཆོད་ནས། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བཅས་ལ། ལྷ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམ་ཞིང༌། ཨོཾ་ཨཱཿབཛྲ་དྷྲྀཀ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་ཧཱུྃ། ཞེས་པ་ལ་སོགས་པ། ལྷ་སོ་སོའི་སྔགས་ཀྱིས་ཕུལ་བའི་མཐར། ཨོཾ་ཨཱཿཧཱུྃ། ཞེས་པའི་སྔགས་ཀྱིས་འཇིག་རྟེན་པ་རྣམས་ལའང་དབུལ་ལོ། ། སླར་ཡང་མེ་ཏོག་ལ་སོགས་པས་མཆོད་ནས་མངོན་པར་བསྟོད་ལ། འདོད་པའི་དོན་ལ་གསོལ་བ་བཏབ་ནས།
ཕུལ་དུ་བྱུང་བའི་དངོས་གྲུབ་སྩལ་བ་བསམས་ལ། བཟོད་པར་གསོལ་ཏེ། ཨོཾ་བཛྲ་མུཿ ཞེས་བརྗོད་ནས་གཤེགས་སུ་གསོལ་ལོ། ། གཏོར་མའི་རིམ་པའོ། ། དེ་ནས་ཁ་ཟས་ལ་ལོངས་སྤྱོད་པའི་ཚེ། བཟའ་བཏུང་གཏོར་མ་བཞིན་བྱིན་གྱིས་བརླབས་ནས། རང་འཇམ་པའི་རྡོ་རྗེར་བསམས་པའི་ཕུང་པོ་ཁམས་དང་སྐྱེ་མཆེད་དང༌། ལུས་ངག་ཡིད་གསུམ་ལྷ་དང་ལྷ་མོའི་ཚོགས་སུ་ལྷག་པར་མོས་ལ། ལྟེ་བར་རབ་ཏུ་འབར་བའི་མེ་ཨའི་རྣམ་པར་བསམ་ཞིང༌།
མགྲིན་པར་ཧྲཱིཿལས་པདྨ་དམར་པོ་འདབ་མ་བརྒྱད་པའི་ལྟེ་བར། རྡོ་རྗེ་རྩེ་ལྔ་པ་སྤུ་གུ་དང་བཅས་པ། ལྟེ་བ་ལ་ཧཱུྃ་གིས་མཚན་པ་དམིགས་ལ། ལག་པ་གཉིས་དགང་བླུགས། ཁ་ཧོམ་ཁུང་དུ་བསམས་ལ་ཆགས་སྡང་མེད་པར་ལྷ་མཆོད་པའི་བསམ་པས་བཟའ་བར་བྱའོ། ། ལྷག་མ་ནི་ལྷག་མ་ལ་དགའ་བའི་འབྱུང་པོ་ལ་སྦྱིན་ནོ། ། ཟས་ཀྱི་ཆོ་གའི་རིམ་པའོ། ། དེ་ནས་སྤྱོད་ལམ་ལ་འཇུག་པའི་ཚེ། དཀྱིལ་འཁོར་དང་ལྷའི་རྣམ་པ་དག་པ་ངག་ཏུ་བརྗོད་ཅིང་དྲན་པར་བྱས་པའི་མཐར། རང་གི་སྙིང་གའི་ས་བོན་ལས་འཕྲོས་པའི་འོད་ཟེར་གྱིས་གཞལ་ཡས་ཁང་དང་ལྷ་རྣམས་རང་ལ་བསྡུས་ནས།
རང་དཔའ་བོ་གཅིག་པར་གནས་པའི་སྐྱེ་མཆེད་དང་ལུས་ངག་ཡིད་ལྷ་སོ་སོར་མོས་པར་བྱས་ལ། སྣོད་གྱི་འཇིག་རྟེན་གཞལ་ཡས་ཁང་དང༌། བཅུད་ཀྱི་འཇིག་རྟེན་ལྷག་པའི་ལྷར་བལྟ་ཞིང༌། ཡུལ་དྲུག་ལྷ་མོ་དྲུག་ཏུ་བསམས་ལ་ཡུལ་གྱི་ལྷ་མོས་བདག་གི་སྐྱེ་མཆེད་ཀྱི་ལྷ་རྣམས་མཆོད་པར་བསམ་ཞིང༌། འདོད་པའི་ལོངས་སྤྱོད་ལ་མངོན་པར་ཆགས་པ་དང༌། སྡང་བའི་ཡིད་རྣམས་སྤངས་ནས། འཇིགས་པ་དང༌། བག་ཚ་བ་མེད་པར་རྣམ་པར་སྤྱད་དོ། ། བསོད་ནམས་འཕེལ་བའི་ཕྱིར་མཆོད་པ་དང་ཆུ་སྦྱིན་དང༌། སཱཙྪ་གདབ་པ་ལ་སོགས་བྱ་སྟེ།
གཞན་དུ་ཤེས་པར་བྱའོ། ། ཐམས་ཅད་དུ་གཞན་ལ་ཕན་པ་སྙིང་པོར་བྱའོ། ། སྣང་བ་ལྷ་དང༌། རང་བཞིན་སྟོང་པ་དང༌། ངོ་བོ་ཟུང་དུ་འཇུག་པ་དང༌། ཀུན་ཏུ་སྤྱོད་པ་ལྷ་མཆོད་པའི་ཐབས་སུ་ཤེས་པའི་རྣལ་འབྱོར་པ་ལ་ནི། དོན་དུ་མི་འགྱུར་བ་འགའ་ཡང་མེད་དོ། ། སྤྱོད་ལམ་གྱི་བྱ་བའོ། ། དེ་ལྟར་ཉམས་སུ་ལེན་པའི་གང་ཟག་ནི། བརྩོན་པ་དང་བསྟུན་པའི་བྱེ་བྲག་གིས་འདིའང་བར་དོ་ལ་སོགས་པར་རིག་པ་འཛིན་པར་གྱུར་ནས།
ས་དང་ལམ་རྫོགས་པར་བྱས་ཏེ། ཡོན་ཏན་མ་ལུས་པའི་དབང་ཕྱུག་རྡོ་རྗེ་འཛིན་པ་ཆེན་པོར་འགྱུར་རོ། ། ཐུན་མོང་གི་དངོས་གྲུབ་ནི་ཞར་ལ་ལྷུན་གྱིས་གྲུབ་པ་ཉིད་དོ། ། གསང་བ་འདུས་པ་སྦས་ཆུའི་རྒྱ་མཚོ་ཤིན་ཏུ་ཟབ་ཅིང་རྒྱ་ཆེ་བར། ། དེད་དཔོན་མཚུངས་མེད་འཇམ་དབྱངས་མཐུ་ཡིས་སངས་རྒྱས་ཡེ་ཤེས་ཞབས་ཀྱིས་ནི། ། མན་ངག་རིན་ཆེན་ཕུང་པོ་བླངས་ནས་སྒྲུབ་ཐབས་ཀུན་ཏུ་བཟང་པོ་ཡི། ། བང་མཛོད་བསྒྲུབས་ལས་རབ་ཏུ་བཏུས་ནས་རིན་ཆེན་ཕྲེང་འདི་ཁོ་བོས་སྤེལ། ། བློ་ལྡན་གང་ཞིག་སྲིད་དང་ཞི་བའི་རྒུད་པ་མ་ལུས་ཀུན་བསལ་ནས། ། སྟོབས་དང་མི་འཇིགས་མ་འདྲེས་ཆོས་སོགས་ཐམས་ཅད་མཁྱེན་པའི་དཔལ་གྱིས་ནི། ། རབ་ཏུ་འབྱོར་ཞིང་ལྷ་དང་མི་ཡི་སྐྱབས་གནས་དམ་པར་བྱའོ་ཞེས། །
ཉེ་བར་ཁས་འཆེ་དེ་དག་གིས་ནི་རིན་ཆེན་ཕྲེང་འདིས་བརྒྱན་པར་གྱིས། ། དགེ་བ་གང་ཞིག་ཕུལ་དུ་བྱུང་བའི་འབྲས་བུ་ཉེར་འབྱིན་རིན་ཆེན་ལྟར། ། རྣམ་པར་དག་ཅིང་སྡུག་བསྔལ་མུན་ནག་ཚང་ཚིང་རབ་འཇོམས་འོད་འབར་བ། ། ཉེ་བར་བསགས་དེས་ཐོག་མེད་དུས་ནས་སྲིད་པར་དུབ་པ་དབུགས་ཕྱུང་སྟེ། ། བློ་གྲོས་རྒྱལ་མཚན་དཔལ་གྱི་རྩེ་མོར་ཀུན་བཟང་ནོར་བུས་བརྒྱན་གྱུར་ཅིག ། ཚུལ་འདི་གང་གི་དྲིན་གྱིས་རྟོགས་གྱུར་པ། ། སྲིད་གསུམ་བླ་མ་ཡོན་ཏན་རིན་ཆེན་གཏེར། ། ཆོས་རྗེ་དཔལ་ལྡན་ས་སྐྱ་པཎྜི་ཏའི། ། ཞབས་པད་དྲི་མ་མེད་ལ་ཕྱག་འཚལ་ལོ། ། བཅོམ་ལྡན་འདས་འཇམ་པའི་རྡོ་རྗེ་ལྷ་བཅུ་དགུའི་སྒྲུབ་ཐབས།
ཆོས་ཀྱི་རྒྱལ་པོ་སངས་རྒྱས་ཡེ་ཤེས་ཞབས་ཀྱིས་བཀོད་པའི་ཀུན་ཏུ་བཟང་པོའི་བང་མཛོད་ལས་ཕྱུང་ནས། བསྡེབས་ལེགས་པའི་ངག་གིས་རྣམ་པར་སྤེལ་བའི་སྒྲུབ་པའི་ཐབས་རིན་པོ་ཆེའི་ཕྲེང་བ་ཞེས་བྱ་བ་འདི་ནི། ཆོས་ཀྱི་རྗེ་མཁྱེན་རབ་ཀྱི་དབང་ཕྱུག་ས་སྐྱ་པཎྜི་ཏ་ཆེན་པོའི་ཞབས་ཀྱི་རྡུལ་སྤྱི་བོས་ལེན་པ། ལུང་དང་རིགས་པའི་གནད་ཕྱིན་ཅི་མ་ལོག་པར་སྨྲ་བ། འཕགས་པ་ཞེས་བྱ་བས་མེ་ཕོ་རྟའི་ལོ། དབྱར་ཟླ་འབྲིང་པོའི་ཡར་གྱི་ངོ་ལ། རྒྱལ་བུ་བྱང་ཆུབ་སེམས་དཔའི་ཕོ་བྲང་ཆེན་མོར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
