ས་སྐྱ་བཀའ་འབུམ།
པོད ༢༩༥
རྡོ་རྗེ་ཐེག་པའི་རྩ་བ་དང་ཡན་ལག་གི་དམ་ཚིག་བཤད་པ།
༼ན༽ ༄༅། རྡོ་རྗེ་ཐེག་པའི་རྩ་བ་དང་ཡན་ལག་གི་དམ་ཚིག་བཤད་པ་བཞུགས།། ༄༅། །རྒྱ་གར་སྐད་དུ། བཛྲ་ཡཱ་ན་མཱུ་ལཱ་པཏྟི། བོད་སྐད་དུ། རྡོ་རྗེ་ཐེག་པའི་རྩ་བའི་ལྟུང་བ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། དེ་ལ་རྩ་བ་ཞེས་བྱ་བ་ནི། ཤིང་སྡོང་པོའི་རྩ་བ་དང་འདྲ་སྟེ། རྩ་བ་བཅད་ན་ལོ་འདབ་མི་སྐྱེ་བ་ལྟར་རྩ་ལྟུང་སྤྱད་ན་སངས་རྒྱས་མི་འབྱུང་པའོ། །
ཀུན་ནས་དང་བ་ཞེས་པ་བླ་མའི་སྐུ་ལས་དམན་པ་ཞབས་ཡིན། དེའི་འོག་ན་གདན་པདྨ་ཡོད་པ་དེ་ལ་ཕྱག་འཚལ་ན་གཞན་ལྟ་ཅི་སྨོས་ཞེས་པའོ། ། རྩ་བའི་ལྟུང་བ་བཅུ་བཞི་ནི། གྲངས་མཚོན་པ་སྟེ། རྨོངས་པ་ཁ་ཅིག་དམ་ཚིག་ས་མ་ཡ་འབུམ་སྡེ་ཡོད་ཟེར་བ་སྤང་བའི་ཕྱིར་རོ། ། རྒྱུད་ལས་གསུངས་པ་བཤད་པར་བྱ། ། ཞེས་པ་ཅི་རང་བཟོ་མ་ཡིན་ཏེ་གང་ནས་བཤད་སྙམ་ན། རྡོ་རྗེ་གུར། གསང་བ་འདུས་པ། རྒྱུད་རྒྱས་པ་གཤིན་རྗེ་གཤེད་ལ་སོགས་པ་དུ་མ་ནས་བཤད་དེ།
དེ་ལྟར་གསུངས་པ་དེ་བྱེ་བྲག་ཏུ་སློབ་དཔོན་བིརྺ་པས་ཕྱུང་བ་ཡིན་ནོ། ། ཁ་ཅིག་ཀླུ་སྒྲུབ་ཀྱིས་ཕྱུང་ཡང་ཟེར་རོ། ། གང་ཕྱིར་རྡོ་རྗེ་འཛིན་པ་ཡི། ། ཚེ་འདི་དང་ཕྱི་མའི་དངོས་གྲུབ་ཐམས་ཅད་སློབ་དཔོན་གྱི་རྗེས་སུ་འབྲང་བ་ཡིན་ནོ་ཞེས་གསུངས། དེ་བས་དེ་ལ་བརྙས་པ་ནི། ། རྩ་བའི་ལྟུང་པ་དང་པོར་བཤད། ། རྒྱུ་གང་གིས་སློབ་དཔོན་ལ་བརྙས་པར་འགྱུར་ཞེ་ན། བརྙས་པ་ནི་ཅུང་ཟད་ཁྲོས་པས་བརྙས་པར་མི་འགྱུར་ལ། སློབ་དཔོན་འདི་ངན་ནོ། ། ཚུལ་ཁྲིམས་འཆལ་ལོ། །
ཆོས་ལྟར་མི་བྱེད་ཅེས་པ་ལ་སོགས་པས་བརྙས་ན་རྩ་ལྟུང་དུ་འགྱུར་རོ། ། ཅུང་ཟད་བརྙས་ན་བཤགས་པར་བྱའོ། ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་གསུངས། ། ཉན་ཐོས་དང་ཐུན་མོང་བ་བཞི་དང༌། བྱང་སེམས་དང་ཐུན་མོང་པའི་ཕམ་པ་ལྟ་བུའི་ཆོས་བཞི་པོ་འདི་སངས་རྒྱས་ཀྱིས་གསུངས་ཀྱང་ཅི་སྟོ་ཟེར་ཏེ་སངས་རྒྱས་ཀྱི་བཀའ་ཁྱད་དུ་གསོད་པ་སྟེ་ཆོས་བརྒྱད་པོ་འདི་སྤྱད་ན་རྩ་ལྟུང་ཡིན་ནོ། ། དེ་དག་ཀྱང་སྡོམ་པ་ཉི་ཤུ་པ་ནས་འབྱུང་བ་བཞིན་ནོ། ། རྡོ་རྗེ་སྤུན་ལ་ཁྲོས་པ་ནི། ། ཉེས་པར་བརྗོད་པ་གསུམ་པ་ཡིན། ། ཞེས་པ་རྡོ་རྗེ་ཐེག་པ་ལ་ཞུགས་པ་ཐམས་ཅད་ལ་རྡོ་རྗེ་སྤུན་ཞེས་ཟེར་ལ།
དེ་ལ་ཁྲོས་ན་རྩ་ལྟུང་དུ་འགྱུར་རོ། ། དེ་ཡང་བླ་མ་གཅིག་གིས་བསྡུས་པ་ནི་ལྕིའོ། ། དཀྱིལ་འཁོར་གཅིག་ཏུ་ཞུགས་ན་ཤིན་ཏུ་ལྕི་སྟེ་རྩ་ལྟུང་ལས་མ་འདས་སོ། ། ཡང་ཁྲོས་པ་ཞེས་བྱ་བ་འཐབ་པ་ལྟ་བུ་མ་ཡིན་ཏེ། དགྲར་འཛིན་པའི་བསམ་པ་བསྐྱེད་ན་རྩ་ལྟུང་ཡོང་ལ། ཁས་འཐབ་པ་ནི་བཤགས་བྱ་ཡིན་ནོ། ། སེམས་ཅན་རྣམས་ལ་བྱམས་པ་སྤང༌། ། བཞི་པ་ཡིན་པར་རྒྱལ་བས་གསུངས། ། ཞེས་པ་སེམས་ཅན་ཐམས་ཅད་བདེ་གྱུར་ཅིག་སྙམ་པ་ལས་ལོག་ནས། རྟག་ཏུ་སྡུག་བསྔལ་བར་གྱུར་ཅིག་སྙམ་པས་བྱམས་པ་བཏང་བ་སྟེ་རྩ་ལྟུང་ངོ༌། །
དེ་ཡང་སེམས་ཅན་གཅིག་ལ་བྱམས་པ་སྤངས་ཀྱང་རྩ་ལྟུང་ཡིན་གྱི། ཐམས་ཅད་ལ་སྤང་བ་མི་སྲིད་དེ། སྙིང་རྗེ་ཡེ་མེད་སྦྱིན་དང༌། སྲིན་པོ་ལ་ཡང་རང་གི་བུ་དང་ཆུང་མ་ལ་བྱམས་པ་ཡོད་པའི་ཕྱིར་རོ། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤང་བ་ནི་ལྔ་པ་ཡིན། ། ཞེས་པ་འདི་ནི་ཐེག་ཆེན་གྱི་ཆོས་ཀྱི་རྩ་བ་སེམས་ཅན་གྱི་དོན་དུ་སངས་རྒྱས་ཐོབ་འདོད་ཀྱི་བྱང་སེམས་སྤངས་ནས། ང་ལྟ་བུས་སེམས་ཅན་གྱི་དོན་ག་ལ་ཡོང་སྙམ་ནས་ཞུམ་པས་འཁོར་བའི་དུཿཁ་ལས་སྐྱོ་ནས་བྱང་སེམས་སྤངས་ན་རྩ་ལྟུང་ངོ༌། ། རང་འམ་གཞན་གྱི་གྲུབ་པའི་མཐའ། ། ཆོས་ལ་སྨོད་པ་དྲུག་པ་ཡིན། །
ཞེས་པ་རང་གི་ཐེག་ཆེན། གཞན་གྱི་ཉན་ཐོས་ཀྱི་ཐེག་པ་གཉིས་ལ་འདི་ལམ་གཏན་མ་ཡིན་ནོ་སྙམ་ནས་སྨད་པ་རྩ་ལྟུང་ངོ༌། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། ཞེས་པ་དབང་བསྐུར་མ་ཐོབ་པའི་དྲུང་དུ་གསང་བའི་རྫས་རྡོ་རྗེ། དྲིལ་བུ། ཐོད་པ་ལ་སོགས་པ་དང༌། གསང་བའི་སྤྱོད་པ་ཚོགས་འཁོར་ལ་སོགས་པ་དང༌། གསང་བའི་ཆོས་གསང་སྔགས་ཀྱི་ཟབ་དོན་བཤད་ན་རྩ་ལྟུང་ངོ༌། ། ཕུང་པོ་སངས་རྒྱས་ལྔ་བདག་ཉིད། །
དེ་ལ་སྨོད་པ་བརྒྱད་པ་ཡིན། ། ཞེས་པ་ཕུང་པོ་ལྔ་སངས་རྒྱས་ལྔ་སྟེ། གཟུགས་རྣམ་སྣང༌། ཚོར་བ་རིན་འབྱུང༌། འདུ་ཤེས་འོད་དཔག་མེད། འདུ་བྱེད་དོན་ཡོད་གྲུབ་པ། རྣམ་ཤེས་མི་བསྐྱོད་པ་ཡིན་པ་ལ། དེ་ལྟར་མི་ཤེས་པར་ངའི་ལུས་འདི་དམན་པའོ་སྙམ་ན་རྩ་ལྟུང་ངོ༌། ། རང་བཞིན་དག་པའི་ཆོས་ཉིད་ལ། ། སོམ་ཉི་ཟ་བ་དགུ་པ་ཡིན། །
ཞེས་པ་ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བ་ཡིན་པ་ལ། དེ་ལྟར་མི་ཤེས་པར་སྤྲོས་བྲལ་ཡིན་ནམ་མ་ཡིན་སྙམ་པའི་ཐེ་ཚོམ་ཟ་ན་རྩ་ལྟུང་ངོ༌། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། ཅེས་པ་བླ་མ་དང་སངས་རྒྱས་ཀྱི་བསྟན་པ་ལ་བརྙས་ཤིང་གནོད་པ། སེམས་ཅན་དུ་མ་ལ་འཚེ་བ་སྟེ། དེ་ལ་བྱམས་པ་བྱས་ན་རྩ་ལྟུང་ངོ༌། ། དེ་ལྟ་ན་ཡང་གོང་དུ་སེམས་ཅན་རྣམས་ལ་བྱམས་པ་སྤང༌། ཞེས་པ་དང་འགལ་ལོ་ཞེ་ན། མི་འགལ་ཏེ།
འདིའི་བྱམས་པ་སྤང་བ་ནི། གནས་སྐབས་སུ་སྤང་བ་ལྟར་སྣང་ཡང༌། གཏིང་བྱམས་པ་མི་སྤང་བ་སྟེ། དཔེར་ན་བུ་ལོག་པའི་ལམ་ན་འགྲོ་བ་ལ་མས་ཁྲོ་བ་བཞིན་ནོ། ། ཡང་སེམས་ཅན་གྱི་དོན་རྒྱ་ཆེན་པོར་གྱུར་ན། བྱམས་པ་སྤངས་ཀྱང་ཉེས་པ་མེད་དེ། སེམས་ཅན་གྱི་དོན་ཡིན་པའི་ཕྱིར་རོ། ། མིང་སོགས་བྲལ་བའི་ཆོས་རྣམས་ལ། ། དེ་རྟོག་པ་ནི་བཅུ་གཅིག་པ། ། ཞེས་པ་མིང་དང་བྲལ་བའི་ཆོས་ལ་མིང་དང་བྲལ་བའི་ཆོས་སུ་རྟོག་པ་སྟེ།
མདོར་ན་ཆོས་ཐམས་ཅད་ངོ་བོ་ཉིད་མེད་པ་སྤྲོས་པ་དང་བྲལ་བ་ལ་སྟོང་པ་ཉིད་དུ་བཟུང་ན་རྩ་ལྟུང་ངོ༌། ། སེམས་ཅན་དད་ལྡན་པ་ལ། ། སེམས་སུན་འབྱིན་པ་བཅུ་གཉིས་པ། ། ཞེས་པ་སེམས་ཅན་གང་ཞིག་སངས་རྒྱས་ཀྱི་བསྟན་པ་ལ་དད་པ་འམ། སྒོས་ཐེག་པ་ཆེན་པོ་ལ་དད་པ་འམ། བྱེ་བྲག་ཏུ་གསང་སྔགས་ལ་དད་པ་དེ་ལ་བདག་གིས་ལུས་ངག་གི་སྒོ་ནས་མི་དད་པར་རིགས་པའི་སྤྱོད་པ་བསྟན་པས། དེ་ལ་མ་དད་པར་གྱུར་ན་རྩ་ལྟུང་ངོ༌། ། བདག་གིས་མི་དད་པར་རིགས་པའི་སྤྱོད་པ་མ་བྱས་ཀྱང༌། ཕ་རོལ་མ་དད་པ་ལ་ནི་བདག་ལ་ཉེས་པ་མེད་དོ། ། དམ་ཚིག་རྫས་ནི་ཇི་བཞིན་རྙེད། །
མི་བསྟེན་པ་ནི་བཅུ་གསུམ་པ། ། ཞེས་པ་ཚོགས་ཀྱི་འཁོར་ལོའི་དུས་སུ། དེའི་དམ་ཚིག་གི་རྫས་མི་བསྟེན་པ་ནི་རྩ་ལྟུང་ངོ༌། ། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། ཞེས་པ་ཤེས་རབ་སྟོང་པ་ཉིད་སྟོན་པའི་བརྡ་བུད་མེད་ཡིན་ལ། དེ་ལ་བུད་མེད་ཀྱི་ལྡོག་པ་ནས་སྨོད་པ་སྟེ། བུད་མེད་འདི་ནི་མི་གཙང་བའི་གནས། བསོད་ནམས་མ་ཡིན་པ་ལས་གྲུབ་པ། ཞེས་བྱ་བ་སྤང་བའི་སྒོ་ནས་སྨོད་ན་རྩ་ལྟུང་ངོ༌། །
བུད་མེད་ལ་འཐབ་པ་ཙམ་གྱིས་ནི་བཤགས་བྱའོ། ། འོན་ཀྱང་བུད་མེད་དེ་རྡོ་རྗེ་སྤུན་ཡིན་ཞིང་དགྲར་འཛིན་བྱུང་ན་རྩ་ལྟུང་གསུམ་པའོ། ། རྡོ་རྗེ་སྤུན་དུ་མ་གྱུར་ཡང་བྱམས་པ་སྤངས་ན་བཞི་པར་འགྱུར་རོ། ། སྔགས་པས་འདི་དག་སྤངས་ན་ནི། ། དངོས་གྲུབ་ངེས་པར་ཐོབ་པར་འགྱུར། ། ཞེས་པ་ཐོག་མར་དབང་ཐོབ། དེ་ནས་རྩ་ལྟུང་འདི་དག་མེད་པར་བྱས་ན། ལམ་མ་བསྒོམས་ཀྱང་སྐྱེ་བ་བཅུ་དྲུག་ན་འགྲུབ་པར་སངས་རྒྱས་ཀྱིས་གསུངས་སོ། ། མ་བསྲུངས་པའི་ཉེས་པ་ནི། གཞན་དུ་དམ་ཚིག་ལས་ཉམས་སོ། །
ཉམས་པས་ཅི་སྟོ་སྙམ་ན། ཉམས་པས་བདུད་ཀྱིས་གཟུང་བར་འགྱུར། ། དེ་ནས་སྡུག་བསྔལ་མྱོང་འགྱུར་ཞིང༌། ། ཐུར་དུ་བལྟས་ཏེ་དམྱལ་བར་འགྲོ། ། ཞེས་སོ། མི་འབྱུང་བར་བྱ་བའི་ཕྱིར་བསླབ་པ་ནི། དེ་བས་ང་རྒྱལ་བཅོམ་ནས་ནི། ། ཞེས་པ་བདག་གཙོར་འཛིན་པ་སྤངས་པས་ནི་རྩ་ལྟུང་ཕལ་ཆེར་ཁེགས་སོ། ། བདག་ཉིད་མ་འཁྲུལ་ཤེས་བྱ་སྟེ། ། ཞེས་པ་དྲན་འཛིན་གཙོ་ཆེ་བའོ། །
ཡན་ལག་དུས་རྩ་ལྟུང་དུ་འགྱུར་སྙམ་ན། བདག་དམ་ཚིག་སྡོམ་པ་དང་ལྡན་ཞིང་ཤེས་པ་རང་བཞིན་དུ་གནས་ན་ལྟུང་པར་འགྱུར་གྱི། བདག་སྨྱོ་ཞིང་དམ་ཚིག་མེད་ན་ལྟུང་བ་མེད་དོ། ། བྱུང་བ་ཕྱིར་བཅོས་པའི་ཐབས་ནི། མཉམ་པར་བཞག་པས་བླ་མ་ལ། ། ཅི་འབྱོར་པ་ཡིས་མཆོད་བྱས་ལ། ། ཞེས་པ་དེ་ལྟར་དྲན་པ་མ་ཉམས་ཤིང་དམ་ཚིག་སྡོམ་པ་ཡོད་པ་ཅིག་ལ། གལ་ཏེ་རྩ་བའི་ལྟུང་བ་བྱུང་ན། སླར་ཡང་སྡོམ་པ་བླང་བར་བྱའོ། ། དེ་ལ་ཚུལ་ཇི་ལྟར་བླང་བར་བྱ་ཞེ་ན།
ཐོག་མར་དཀོན་མཆོག་གསུམ་ལ་སྐྱབས་འགྲོ་ནས་བརྩམས་ཏེ། བྱང་ཆུབ་ཀྱི་མཆོག་ཏུ་སེམས་བསྐྱེད་བྱ་སོགས་ཀྱི་སྒྲས་དཀྱིལ་འཁོར་དུ་དབང་བསྐུར་རྒྱས་པར་བླང་བར་བྱའོ། ། འདི་དང་ཕྱི་མར། ། གལ་ཏེ་བདག་ལ་ཕན་འདོད་ན། ། སྒྲུབ་པ་པོ་སྔགས་པས་མྱུར་དུ་འབད་དེ་དམ་ཚིག་དང་སྡོམ་པ་གཟུང་བར་བྱ། རྡོ་རྗེ་ཐེག་པ་རྩ་བའི་ལྟུང་བ་རྫོགས་སོ།། །། ཡན་ལག་གི་དམ་ཚིག་ཅེས་བྱ་བ་ཅིའི་ཕྱིར་ཡན་ལག་གི་ལྟུང་བ་ཞེས་ཟེར་ན། ཤིང་གི་ཡན་ལག་དང་འདྲ་སྟེ། ཡན་ལག་བཅད་ན་ཤིང་ཉམས་པ་ཡིན་མོད་ཀྱི། འོན་ཀྱང་མི་སྐྱེ་བ་མ་ཡིན་ནོ། །
དེ་བཞིན་དུ་ཡན་ལག་གི་ལྟུང་བ་བརྒྱད་པོ་ཡང་བྱུང་ན་ཉམས་པ་ཡིན་མོད་ཀྱི། དམྱལ་བར་མི་སྐྱེ་བས་ཤིང་གི་ཡན་ལག་བཅད་པ་འདྲ་བའོ། ། དབང་བསྐུར་མ་ཐོབ་པའི་དོན་དམ་ཚིག་དག་དང་མི་ལྡན་པའི། རིག་མ་ཡིད་ཀྱི་ཡུལ་ལམ་དུ་བསྟེན་པར་འགྱུར་བའི་ཚུལ་གྱིས་བསྟེན་པ་ལ་དགའ་བ་ཡན་ལག་གི་ལྟུང་བར་འགྱུར་རོ། ། དབང་བསྐུར་མ་ཐོབ་པ་ལ་དངོས་སུ་མཁའ་གསང་བྱིན་གྱིས་བརླབ་པ་ལ་སོགས་པ་སྟོན་ན་རྩ་ལྟུང་བདུན་པར་འགྱུར་རོ། ། ཚོགས་ཀྱི་འཁོར་ལོར་རྩོད་པ་དང༌། ། ཞེས་པ་འདི་ཚོགས་ཀྱི་འཁོར་ལོའི་དུས་སུ་འཐབ་མོ་དངོས་བྱེད་ན་ནི་རྩ་ལྟུང་གསུམ་པར་འགྱུར་ལ། ཀུ་རེས་ཁ་ཤགས་འགྱེད་ན་ཡང་ཡན་ལག་གི་ལྟུང་བར་འགྱུར་རོ། ། གསང་བའི་ཆོས་ནི་སྟོན་པ་དང༌། ། ཞེས་པ་གསང་བའི་ཆོས་ནི་བརྡ་སྐད་དེ།
ཚོགས་འཁོར་གྱི་དུས་སུ། ཆང་ལ་མ་ད་ན་ལ་སོགས་པ་བྱ་དགོས་ལ། དེ་མ་ཡིན་པའི་དུས་སུ་དགོས་པ་མེད་པར་དབང་བསྐུར་ཐོབ་པའི་དྲུང་དུ་ཡང་སྨྲ་ན་ཡན་ལག་གི་ལྟུང་བའོ། ། དབང་མ་ཐོབ་པ་ལ་སྨྲ་ན་ནི་རྩ་བའི་ལྟུང་བ་བདུན་པར་འགྱུར་རོ། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང༌། ། ཞེས་པ་སློབ་མ་ལམ་མ་ནོར་བའི་ཆོས་འདོད་པ་ལ་དེ་མ་ཡིན་པ་ལོག་པར་སྟོན་པ་ནི་ཡན་ལག་གི་ལྟུང་བའོ། ། དེའི་སེམས་སུན་ཕྱུང་ན་རྩ་ལྟུང་བཅུ་གཉིས་པར་འགྱུར་རོ། ། ཉན་ཐོས་དག་དུ་རློམ་བྱེད་པའི། ། ནང་དུ་ཞག་བདུན་འདས་པ་དང༌། །
ཞེས་པ་ཉན་ཐོས་ས་ཁས་འཆེ་བའི་ཁྱིམ་དུ་ཞག་བདུན་འདས་པ་སྟེ། མདོར་ན་ལྷ་དང་བླ་མ་ཡིད་ལ་བྱེད་པ་མེད་པར་ཞག་བདུན་སོང་ན་ཡན་ལག་གི་ལྟུང་བའོ། ། སྦྱོར་བ་ངེས་པར་མ་བྱས་པར། ། སྐལ་མིན་གསང་བ་སྟོན་པ་དང༌། ། ཞེས་པ་དབང་གོང་མའི་སྦྱོར་བ་མ་བྱས་པར། དབང་གོང་མའི་ཆོས་སྟོན་ན་ཡན་ལག་གི་ལྟུང་བ་ཡིན་ལ། དབང་བསྐུར་མ་བྱས་པ་ལ་སྟོན་ན་རྩ་ལྟུང་བདུན་པའོ། ། གང་ཞིག་ཕྱག་རྒྱ་མི་མཁས་པར། ། ལུས་ཀྱི་ཕྱག་རྒྱ་སྟོན་པ་དང༌། ། ཞེས་པ་དབང་བསྐུར་ཐོབ་པ་རྣམས་ཀྱི་དྲུང་དུ་ཡང་དགོས་པ་མེད་པར་ལྕགས་ཀྱུ་དང་ཞགས་པ་ལ་སོགས་ཕྱག་རྒྱ་འཆའ་ན་ཡན་ལག་གི་ལྟུང་བའོ། །
དབང་མ་ཐོབ་པའི་དྲུང་དུ་རྩ་ལྟུང་བདུན་པར་འགྱུར་རོ། ། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང༌། ། ཞེས་པ་སྡོན་དུ་ལྷའི་བསྙེན་པ་ཚད་དང་ལྡན་པ་མ་སོང་བ་དང༌། སོགས་ཀྱི་སྒྲས་ཆོ་གར་བཤད་པ་བཞིན་མ་བྱས་པར་དབང་བསྐུར་ལ་སོགས་པ་བྱེད་ན་ཡན་ལག་གི་ལྟུང་བའོ། ། སྡོམ་པ་གཉིས་ཀྱིས་བཅས་པ་ལ། ། དགོས་པ་མེད་པར་འདའ་བ་དང༌། ། ཞེས་པ་ཉན་ཐོས་དང་ཐེག་ཆེན་གཉིས་ཀྱི་སྡོམ་པ་ལ་དགོས་པ་ཡོད་ནའང་འདའ་བར་གནང་བ་ལ། དགོས་པ་མེད་པར་འདའ་བའོ། ། ཁ་ན་མ་ཐོ་བཅས་གྱུར་ན། །
སྔགས་པ་དེ་ཡི་དམ་ཚིག་ཟད། ། དེ་ལྟར་དམ་ཚིག་ཟད་པས་དངོས་གྲུབ་འགྲུབ་པར་མི་འགྱུར་ཞིང༌། ཚེ་འདི་དང་ཕྱི་མར་སྡིག་དང་དུཿཁ་མང་དུ་འཕེལ་ལོ། ། དེས་ན་མི་འབྱུང་བར་བྱ་བའི་ཕྱིར། ཉིན་ལན་གསུམ་མཚན་ལན་གསུམ་དུ། ཉིན་རེ་བཞིན་ནི་བཟླ་བར་བྱ། ། འདི་རྣམས་དྲན་པར་བྱས་ནས་ཉེས་པ་བྱུང་ན་བཤགས་པ་བྱ། མ་བྱུང་ན་དགའ་བ་བསྒོམ་མོ། ། གང་ཞིག་འདིའི་དོན་རྒྱས་པར་ཤེས་པར་འདོད་ན་དྲི་མེད་བླ་མ་དམ་པས་མཛད་པའི་རྣམ་བཤད་རྒྱ་ཆེར་འགྲེལ་པ་འཁྲུལ་པ་སྤོང་བའི་ལེགས་བཤད་དེར་འབད་པས་བལྟ་བར་བྱའོ། ། འོན་ཀྱང་ཅུང་ཟད་བདག་གིས་བྲིས་འདི་ཡང༌། །
བསྡུས་ལ་དགའ་བ་བློ་གྲོས་ཞན་པ་དང༌། ། ལེ་ལོའི་དབང་གིས་གཉིད་ལ་བརྩོན་རྣམས་ཀྱི། ། དོན་དུ་འགྱུར་སྙམ་རྣམ་བཤད་ཉུང་ངུ་བྱས། ། རྩ་བ་དང་ཡན་ལག་གི་དམ་ཚིག་གི་བཤད་པ་ས་སྐྱ་པཎྜི་ཏས་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
