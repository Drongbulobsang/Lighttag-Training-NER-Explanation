ས་སྐྱ་བཀའ་འབུམ།
པོད ༢༧༡
ཤོ་དགོན་པ་འགྲོ་མགོན་རིན་ཆེན་ལ་སྤྲིང་པ།
༼ན༽ ༄༅། །ཤོ་དགོན་པ་འགྲོ་མགོན་རིན་ཆེན་ལ་སྤྲིང་པ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། བདེན་པར་སྨྲ་བ་འཕགས་པ་རྒྱ་མཚོའི་འཁོར། ། འདུས་པའི་གཙུག་ན་སྟོང་ཉིད་སེང་གེའི་སྒྲ། ། རྡུལ་བྲལ་དཔག་ཡས་འཇམ་པའི་ཡན་ལག་གིས། ། སྒྲ་དབྱངས་སྒྲོགས་པ་དེ་ལ་ཕྱག་འཚལ་ལོ། ། རྒྱལ་བའི་གསུང་རབ་ཇི་བཞིན་ཆོས་སྨྲ་ཞིང༌། ། གྲུབ་པ་མཆོག་བརྙེས་དུ་མ་བཞུགས་པའི་གཞི། །
དཔལ་ལྡན་ས་སྐྱའི་དགོན་པར་ལེགས་གནས་པ། ། སྡེ་སྣོད་འཛིན་པ་དེ་ཡི་སྤྲིང་ཡིག་འདི། ། དམ་པའི་གདན་ས་དགོས་འདོད་འབྱུང་བའི་གཞི། ། རྟོགས་ལྡན་འཕགས་པའི་ཚོགས་ཀྱིས་རབ་གང་བ། ། གྲུབ་པའི་གནས་མཆོག་ཤོ་དགོན་དབེན་གནས་སུ། ། བཞུགས་པའི་འགྲོ་མགོན་རིན་ཆེན་ཕྱག་ཏུ་འབུལ། ། དཔལ་ལྡན་ས་སྐྱ་པཎྜི་ཏས་ཞིང་ཁམས་རྣམ་པར་དག་པ། ཤར་ཕྱོགས་ཀྱི་རྒྱུད་ས་གཞི་དགོས་འདོད་འབྱུང་བ་སྨར་ཁམས་ཀྱི་ཆ། ཆུ་ཀླུང་དལ་གྱིས་འབབ་པ་ཟླ་ཆབ་དཀར་མོའི་ངོགས། ཕྱོགས་ཀུན་ན་རིན་པོ་ཆེའི་གཏེར་ཁང་དུ་མ་དང་ལྡན་ཞིང༌།
འབྲུ་སྣ་ཚོགས་ཀྱི་འབྱུང་ཁུངས། འཁོར་ཡུག་གི་རི་བོ་རབ་ཏུ་མཐོ་ཞིང༌། ས་གཞི་ཡིད་དུ་འོང་བ་ལྷུན་པོའི་ངོས་ལ་འཇམ་པའི་སྤང་ལྗང་མེ་ཏོག་སྣ་ཚོགས་ཀྱིས་མཛེས་པར་སྣང་བ་ཙནྣན་གྱི་ནགས་ཚལ། ཡལ་ག་དང་ལོ་འདབ་མེ་ཏོག་དང་འབྲས་བུ་ཕུན་སུམ་ཚོགས་པས་མཛེས་པའི་བྱ་རྣམས་སྙན་པའི་སྒྲ་དབྱངས་སྒྲོགས་པ་དང་བཅས་པས། དགའ་བའི་ཚལ་ཀུན་དུ་བརྒྱན་པ་ལྟར། ལྷའི་བུ་དང་བུ་མོ་རྣམས་ཀྱང་ཡིད་འཛིན་པར་བྱེད་པའི་གནས། ཉམས་མྱོང་དང་རྟོགས་པ་འཕེལ་བར་བྱེད་པའི་དབེན་གནས་དམ་པ། དཔལ་གྱི་ཤོ་དགོན་ན་བཞུགས་པ། ཚུལ་ཁྲིམས་དང་བསྒྲུབ་པ་ཕུན་སུམ་ཚོགས་ཤིང༌། རྟོགས་པ་དང་མཁྱེན་བརྩེའི་ཡོན་ཏན་ཁྱད་པར་ཅན་དང་ལྡན་པའི་སྐྱེས་བུ་དམ་པ་རིན་པོ་ཆེ་གདན་ས་བའི་ཕྱག་ཏུ་འབུལ་བ།
ཁྱེད་ཀྱིས་བླ་མ་དམ་པ་རྣམས་ལ་སངས་རྒྱས་སུ་འཛིན་པའི་རྣམ་པར་ཐར་པ་དང་ལྡན་པས། ཆོས་རྗེ་ས་སྐྱ་པ་ཆེན་པོའི་ཞབས་དྲུང་དུ་རིན་པོ་ཆེ་ཕག་མོ་གྲུབ་པས་གཏུགས། གདམས་ངག་དང་རྗེས་སུ་བསྟན་པ་མནོས་པའི་དབང་གིས་ངེད་ལ་ཡང་བརྒྱུད་པའི་བླ་མ་བཟུང་ནས། ངེད་ཀྱི་བུ་སློབ་རྣམས་ཀྱི་བདག་གཉེར་མཛད་ཅིང༌། བསྟན་པའི་སྲོག་ཤིང་དུ་བཞུགས་ནས་ས་སྐྱ་པ་དང་ཁྱད་མེད་དུ་མཛད་བྱ་བ་ཁྱེད་རང་གི་སློབ་མ་སྟོན་པ་ཚུལ་གཞོན་དག་ལས་ཐོས། དེ་ལ་དགའ་ཞིང་རྗེས་སུ་ཡི་རང༌། སླད་མ་ངེད་ལ་ཧོར་གྱི་རྒྱལ་པོས་བླ་མཆོད་ལ་འོང་དགོས་བྱ་བའི་གདན་འདྲེན་ནན་ཅན་ཡང་ཡང་བྱུང་བས་ད་ལོ་འགྲོ་བ་ལགས། ཁྱེད་ཀྱིས་ཀྱང་རྒྱལ་པོའི་བླ་མཆོད་རྒྱུ་དང༌། མི་གོ་ཆོད་འགའ་འདབ་ནོར་དང་ངེད་ཀྱི་ཟླ་ལ་བཏང་ནས་རྒྱལ་པོའི་གསེར་ཡིག་དང་འཇའ་ས་ཞུས་ན་ངོ་ལྟ་བརྟན་པ་ཡིན་པས་ཐུགས་ལ་འཐད་ན་ངེས་རོགས་ལྡན་གང་དགོས་བྱེད་པ་ལགས། ངེད་གར་ཡོད་ཀྱི་སྔོན་ལ་མི་ཐོང༌།
ཁྱོད་ཀྱི་སློབ་མ་སྟོན་ཚུལ་ལ་སོགས་པ་ཀུན་ཡང་ཡོན་ཏན་ཆེ་བར་ཡོད། ཁྱེད་ལ་ཡང་མོས་གུས་དང་རེ་གཉིས་ཀ་ཆེ་བར་གདའ། ཁྱེད་བསྟན་པའི་སྒོར་ཞུགས་ཚད་རྣམས་ལ་སྐུ་གཅེས་པ་ཉ་དང་ཚེས་བརྒྱད་བྱུང་ངོ་ཅོག་ལ་རྣམ་རྒྱལ་སྟོང་མཆོད་མང་བ་རེ་མཛད་པར་ཞུ། ཡིག་རྟེན་དུ་ངེད་ལ་ཡ་ཙེ་རྒྱལ་པོས་ཁོང་རང་གི་ཐུགས་དམ་དུ་བཞེངས་ནས་ངེད་ལ་ཕུལ་བའི་གསེར་སྡུད་ཡིག་ཤོག་ཁྱད་པར་དུ་འཕགས་ཤིང༌། གླེགས་ཤིང་གི་རྒྱབ་རྐོས་ལ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱོགས་བཅུའི་སངས་རྒྱས་ཀྱིས་བསྐོར་བ་དང༌། ལྡུམ་རྫིངས་དང༌། པ་ཏྲ་ལ་སོགས་པ་བཟོ་གནས་ཁྱད་པར་འཕགས་པ་དུ་མ་དང་ལྡན་པ། ཙོའུ་ཟི་དམར་པོ་དང༌། བོའུ་རས་དཀར་པོའི་ན་བཟའ་ཅན་སྣག་འབུམ་ཅིག་དང་ངོ་མཉམ་ཟེར་བ་ཅིག་ཐུགས་དམ་དུ་འབུལ། གཞན་དུ་མི་གཏང་བར་ཞུ།
རས་དར་ཚོན་མ་ཡ་བ་ལེགས་པ་ཞིག་དང༌། ཀ་རའི་གླང་པོ་ཆེ་ཞིག་འབུལ་ཞིང་མཆིས། དུས་གསུམ་རྒྱལ་བ་སྲས་བཅས་བསྐྱེད་པའི་ཡུམ། ། བདག་འཛིན་བུད་ཤིང་བསྲེག་པའི་ཡེ་ཤེས་མེ། ། མ་རིག་མུན་པ་བསལ་བྱེད་རིན་ཆེན་སྒྲོན། ། ཟབ་མོའི་དོན་སྟོན་གསུང་རབ་དྲི་མ་མེད། ། སྡུག་བསྔལ་ནད་ཀུན་སེལ་བྱེད་སྨན་གྱི་མཆོག ། ཞལ་གསུང་ཕ་རོལ་ཕྱིན་གཞུང་སུམ་བརྒྱ་པ། ། མཐིང་ཤོག་གཞི་ལ་གསེར་ཡིག་ཁྱད་པར་འཕགས། ། གླེགས་ཤིང་ངོས་ལ་ཕྱོགས་བཅུའི་སངས་རྒྱས་སྐུ། །
འཛམ་བུའི་གསེར་ལས་བཟོ་གནས་དུ་མས་བརྒྱན། ། དབུས་གཙང་མཐིལ་ན་ཁྱད་པར་འཕགས་པ་འདི། ། དགེ་འདུན་རྒྱ་མཚོ་འདུ་བའི་ཕོ་བྲང་དུ། ། མི་མཆོག་ཁྱེད་ལ་མཆོད་པའི་རྟེན་དུ་འབུལ། ། ཀ་ཤིའི་རས་དང་ཀ་རའི་གླང་པོ་མཆོག ། དངོས་པོ་ཤིན་ཏུ་ཕྲ་བར་གྱུར་ན་ཡང༌། ། དགའ་བའི་ཡིད་ཀྱིས་རིང་ནས་བསྐུར་བ་འདི། ། མོས་པའི་སྟོབས་ཀྱིས་ཕྱག་ཏུ་ཕྱིན་ནས་ཀྱང༌། ། དྭངས་ཤིང་དགྱེས་པའི་ཐུགས་ཀྱིས་བཞེས་ནས་སུ། ། གཞན་ཕན་ཐུགས་ལས་ཆུང་ལ་མི་གཞོལ་ཞུ། །
འདིར་སྨྲས་པ། རྟོགས་པ་ཟླ་མཛེས་ཡོན་ཏན་དཀྱིལ་འཁོར་རྒྱས། ། ཕྲིན་ལས་བསིལ་འོད་ཉོན་མོངས་གདུང་བ་སེལ། ། སློབ་མ་ཀུནྡའི་ཚལ་རབ་རྒྱས་མཛད་པ། ། སྐྱེས་མཆོག་རི་བོང་འཛིན་པ་རྒྱལ་གྱུར་ཅིག དགེ་ཞིང་བཀྲ་ཤིས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
