ས་སྐྱ་བཀའ་འབུམ།
པོད ༢༦
གསང་བའི་དེ་ཁོ་ན་ཉིད་ཀྱི་ཊཱིཀ།
༼ཁ༽ ༄༅། །གསང་བའི་དེ་ཁོ་ན་ཉིད་ཀྱི་ཊཱིཀ་བཞུགས།། ༄༅། །བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། ། སློབ་དཔོན་སྤྱོད་པའི་རྡོ་རྗེས་མཛད་པའི་གསང་བའི་དེ་ཁོ་ན་ཉིད་རབ་ཏུ་གསལ་བའི་ཕྱག་འཚལ་ཞིང་བཤད་པར་དམ་བཅའ་བ་ལ་གསུམ་སྟེ། དགོས་པའི་དོན་ནི་གཞན་དང་འདྲ་བར་གཉིས་སུ་ཤེས་པར་བྱའོ། ། བསྡུས་པའི་དོན་ལ་ཕྱག་འཚལ་བ་དང༌། བཤད་པར་དམ་བཅའ་བ་གཉིས་སོ། ། དེ་ཡང་བཤད་པར་བྱ་ཞེས་སྦྲེལ། དགོས་པ་གང་གི་དོན་དུ་ན། གསལ་བར་ལེགས་པར་རྟོགས་ཕྱིར་རོ། །
གང་བཤད་ན་གསང་བའི་དེ་ཉིད་རབ་གསལ་བ། ། གང་གིས་ན་ནག་པོ་པས་སོ། ། སྔོན་དུ་བྱ་བ་ཅི་བྱས་ནས་འཆད་ན། བཏུད་ནས་ཞེས་པ་ལ་ཡང་བཏུད་ཅེས་སྦྲེལ། གང་ལ་བཏུད་ན་སྐུ་དེ་གསུམ་ལའོ། ། གང་གིས་ན་ནག་པོ་པས་སོ། ། དུས་བསྟན་བཅོས་རྩོམ་པའི་སྔོན་དུ། དེ་ལྟ་བུའི་སྐུ་གསུམ་པོ་དེའི་རང་བཞིན་ནམ་མཚན་ཉིད་ཇི་ལྟར་ཡིན་ཞེ་ན། ཐོག་མ་ཐ་མ་མེད། ཅེས་བྱ་བ་ལ་སོགས་པས་བསྟན་ཏོ། །
ཚིག་གི་དོན་ནི། ཐོག་མ་ཞེས་པ་རྐང་པ་དང་པོས་ཆོས་སྐུ་བསྟན་པ་ལས། དེ་ཡང་གཉིས་ཏེ། རང་བཞིན་ཆོས་སྐུ་དང་རྟོགས་པ་ཆོས་སྐུའོ། ། དེ་གཉིས་ཀ་དངོས་པོར་མ་གྲུབ་པས་དཔེའི་སྒོ་ནས་བསྟན་དུ་མེད་པའོ། ། ནམ་མཁའི་རང་བཞིན་ནི་སྤྲོས་པ་ཐམས་ཅད་དང་བྲལ་བ་སྟེ། དེ་ཡང་སེམས་ཅན་ཐམས་ཅད་ཀྱི་རང་གི་རྒྱུད་ལ་ཡོད་པའི་སེམས་ཀྱི་རང་བཞིན་ཏེ། རང་བཞིན་ཆོས་སྐུ་དང༌། ཡེ་ཤེས་ཀྱི་ཚོགས་བསགས་པའི་རྒྱུ་མཐུན་ལས་བྱུང་བ་རྟོགས་པ་ཆོས་སྐུ་སྟེ། རྒྱུ་མཐུན་གྱི་འབྲས་བུའོ། །
བསོད་ནམས་ཡེ་ཤེས་ཞེས་པ་རྐང་པ་གཅིག་གིས་གཞན་དོན་ལོངས་སྐུ་བསྟན་ཏེ། དེ་ཡང་བསོད་ནམས་དང་ཡེ་ཤེས་ཀྱི་ཚོགས་དབྱེར་མེད་པ་ལས་སྐྱེ་བའི་ཆོ་འཕྲུལ་དུ་ཤར་བའི་རྣམ་པར་སྨིན་པའི་སྐུར་འབྱུང་བའོ། ། རྒྱལ་བ་མཆོག་གི་སྤྲུལ་སྐུ་བསྟན་ཏེ། དེ་ཡང་རྒྱལ་བའི་སྐུ་གསུམ་གྱི་ནང་ནས། སྤྲུལ་སྐུ་མཆོག་ཡིན་ཏེ་སེམས་ཅན་གྱི་དོན་རྒྱ་ཆེན་པོ་མཛད་པའི་ཕྱིར་རོ། ། དེས་ན་རྒྱལ་བ་ཁྱུ་མཆོག་ཅེས་སྤྲུལ་པའི་སྐུ་ལ་བྱའོ། ། གསང་བའི་དེ་ཉིད་ནི། གསང་བ་ཞེས་པ་བརྗོད་བྱ་སྟེ། སྐུ་གསུང་ཐུགས་ཀྱི་གསང་བའི་རིམ་པ་དེ་རྣལ་འབྱོར་གྱི་རྒྱུད་ཀྱི་གླེང་གཞི་ཨེ་བཾ་ལ་སོགས་པར་ཡང་གསང་སྟེ་མི་གསལ་ལ། ཡང་མ་རྒྱུད་ཀྱི་གླེང་གཞིར་ཧ་སྱེ་ལ་སོགས་པར་གསང་སྟེ་མི་གསལ་བས་གསང་བའོ། །
ཡང་སྲུང་འཁོར་གཞལ་ཡས་ཁང་དང་བཅས་པ་རྡོ་རྗེ་བཙུན་མོའི་བྷ་ག་སྟེ། ཆོས་འབྱུང་དུ་བཞུགས་པས་ན་སྦས་པས་གསང་བའོ་གསུང༌། དེ་ལྟ་བུ་དེ་སུས་བཤད་ཅེས་ཟེར་ན། སྤྱོད་པའི་རྡོ་རྗེས་སོ། ། དེ་ལ་འོ་ན་བསྟན་བཅོས་རྩོམ་པའི་རྒྱུ་ཡོད་དམ་སྙམ་ན་ཡོད། རྟོགས་ནས་ཞེས་པ་འཇུག་པའི་བླ་མ་ཤྲཱི་ཛཱ་ལནྡྷ་ར་པ་དང༌། རྟོགས་པའི་བླ་མ་དཔལ་ཧེ་རུ་ཀའི་དྲིན་གྱིས་རྟོགས་ནས་བརྩམས་པའོ། ། རྒྱུ་གཉིས་པ་སེམས་ཅན་ལ་སྙིང་རྗེ་བའི་དབང་གིས། དེ་དག་གིས་རྟོགས་པར་བྱ་བའི་ཕྱིར་བརྩམས་ཞེས་པའོ། ། གཞུང་དོན་ལའང་གཉིས་ལས།
ལེའུ་དང་པོས་གསང་བའི་དེ་ཁོ་ན་ཉིད་ཀྱི་མཚན་ཉིད་འཆད་པ་ལ། རྒྱུད་རྣམས་ཀུན་ཏུ་གང༌། ཞེས་པ་ལ་སོགས་པས་རང་བཟོ་སྤངས་ཤིང༌། ཟློས་སྐྱོན་མེད་པར་རྗོད་བྱེད་མ་ལུས་པ་བསྟན་ཏོ། ། བཟླས་དང་བསམ་གཏན་དེ་བཞིན་དུ། ། ཞེས་པ་ལ་སོགས་པས་བརྗོད་བྱ་ཐུན་མོང་པ་ཀུན་རྫོབ་ཀྱི་དེ་ཁོ་ན་ཉིད་དུ་འཆད་པ་བསྟན་ཏོ། ། གང་ཞིག་ཤེས་པ་ཡུལ་ཅན་རྣམས། ། ཞེས་པ་ལ་སོགས་པས་བརྗོད་བྱ་ཐུན་མོང་མ་ཡིན་པ་དོན་དམ་པའི་དེ་ཁོ་ན་ཉིད་ཀྱིས་མཚན་ཉིད་བསྟན་ཏོ། ། དེ་ལ་དང་པོའི་དབང་དུ་བྱས་ནས། སྤྱོད་པ་པོ་ཁྱོད་ཀྱི་བཤད་པའི་ཚུལ་འདི།
རྗོད་བྱེད་ཀྱི་གཞུང་གཞན་ལ་བརྟེན་ནམ། མ་བརྟེན། མ་བརྟེན་ན་རང་བཟོར་འགྲོའོ་ཞེ་ན། རྒྱུད་རྣམས་ཀུན་ཏུ་གང་ཞེས་པ་ལ་སོགས་པ་གསུངས་ཏེ། རྒྱུད་དང་མདོ་སྡེ་ལ་སོགས་པའི་རྗོད་བྱེད་ཀྱི་ཚིག་ཐམས་ཅད་ཀྱང་བརྗོད་བྱ་དེ་ཁོ་ན་ཉིད་གསུངས་པས་དེ་དག་ལ། ལ་ལས་དེ་ཁོ་ན་ཉིད་དངོས་བསྟན། ལ་ལས་དེ་ཁོ་ན་ཉིད་མ་རྟོགས་པ་དང༌། ལོག་པར་རྟོག་པ་ལ་སོགས་པའི་དབང་གིས་ཚུལ་དུ་མར་བསྟན་ཀྱང༌། བདག་གིས་དེ་ཁོ་ན་ཉིད་དངོས་སུ་སྟོན་པའི་གཞུང་ལ་སོགས་པ་ལ་བརྟེན་པས་རང་བཟོ་མིན་ཞེས་བྱ་བའམ། ཡང་དེ་དག་ལས་བསྟན་ཀྱང་དེ་ཁོ་ན་ཉིད་དངོས་ཀྱི་མཚན་ཉིད་གསལ་བར་མ་བཤད་པས།
འདིར་གསལ་བར་བཤད་པས་ཟློས་པའི་སྐྱོན་མེད་པར་ཡང་ཤེས་པར་བྱའོ། ། རྒྱུད་སྡེ་དང་མདོ་སྡེ་དེ་དག་ལས་བསྟན་པའི་བརྗོད་བྱ་ཐུན་མོང་པ་ཀུན་རྫོབ་ཀྱི་དེ་ཁོ་ན་ཉིད་ཇི་ལྟ་བུ་ཞེ་ན། བཟླས་དང་བསམ་གཏན་དེ་བཞིན་དུ། ། ཞེས་པ་ལ་སོགས་པས། ཐུན་མོང་བ་དེ་དག་ཀྱང་སེམས་ཅན་གྱི་མོས་པ་དང་བསྟུན་ནས་གསུངས་པར་བསྟན་ཏོ། ། དེས་ན་དེ་དག་གི་དྲང་དོན་གྱི་འབྲས་བུ་སྟེ། མཐར་ཐུག་པ་མ་ཐོབ་ཅེས་པའོ། ། འོ་ན་འབྲས་བུ་མཐར་ཐུག་གང་གིས་ཐོབ་ན། གང་ཞིག་ཤེས་པ་ཡུལ་ཅན་རྣམས། ། ཞེས་པ་ལ་སོགས་པ་སྟེ་བརྗོད་བྱ་ཐུན་མོང་མ་ཡིན་པ་སྟེ།
དོན་དམ་པའི་དེ་ཁོ་ན་ཉིད་གསང་བའི་རིམ་པ་རྟོགས་པས་ཐོབ་ཅེས་སྟོན་པའོ། ། ཆོས་དང་ལོངས་སྤྱོད་རྫོགས་པ་སྤྲུལ། ། ཞེས་པ་ཤླཽ་ཀ་གཅིག་གིས་གསང་བའི་དེ་ཁོ་ན་ཉིད་ཀྱི་མཚན་ཉིད་མདོར་བསྟན་ཏེ། རྒྱུ་མཐུན་པའི་འབྲས་བུ་ཆོས་སྐུ་དང་རྣམ་པར་སྨིན་པའི་འབྲས་བུ་གཟུགས་སྐུ་གཉིས་ཆོས་སྐུར་རོ་གཅིག་པ་ནི་དེ་ཁོ་ནའི་མཚན་ཉིད་དོ། ། ཞེས་པའོ། ། དཔལ་ལྡན་འདུས་པའི་ལམ་ལ་སོགས་པས་དེ་ཁོ་ན་ཉིད་རྒྱས་པར་འཆད་པ་ལས། དེ་ཡང་མདོར་ན་འདུ་རྒྱུ་ཐབས་ཤེས་རབ་གཉིས་མེད་དུ་འདུ་བ་ནི་བརྗོད་བྱ་དེ་ཁོ་ནའོ། ། དེ་རྗོད་བྱེད་གང་གིས་བརྗོད་ན། དཔལ་ལྡན་འདུས་པ་ལ་སོགས་པ་རྣལ་འབྱོར་བླ་ན་མེད་པའི་རྒྱུད་རྣམས་ཀྱིས་བསྟན་ལ། ཡང་དུས་ནི་རྣམ་བཞིའི་དབྱེ་བ་ཡིས། །
ཞེས་པ་ལ་སོགས་པས་རྒྱུད་སྡེ་བཞི་ཆར་གྱི་རྗོད་བྱེད་ཀྱིས་ཀྱང་བརྗོད་པར་བསྟན་ཏོ། ། དགོད་པ་དང་ནི་ལྟ་བ་དང༌། ། ཞེས་བྱ་བ་ལ་སོགས་པས་འདོད་ཁམས་ཀྱི་ལྷའི་དཔེ་དང་སྦྱར་ནས། དགོད་པ་ནི་བདེ་བ་མཐར་ཐུག་པ་སྟེ། རབ་ཡིན་པས་དེ་དང་བླ་མེད་སྦྱར་བ་ནས། གཉིས་སྤྲོད་དམན་པས་བྱ་བའི་རྒྱུད་དང་སྦྱར་རོ། ། མིང་དང་སྦྱར་ན་ལྟ་བ་ནི་བདེ་བ་དམན་པ་ཡིན་ལ། གཉིས་སྤྲོད་མཐར་ཐུག་པ་ཡིན་པས། དེ་བླ་ན་མེད་པ་དང་སྦྱར། དེ་ཁོ་ན་མྱོང་བ་ཆུང་ངུ་ཙམ་ལས་མེད་པས་ལྟ་བ་དང་བྱ་བའི་རྒྱུད་དང་སྦྱར་རོ། །
འདུས་པའང་རྣམ་པ་གཉིས་སུ་གསུངས། ། ཞེས་པ་ལ་སོགས་པས། ཐབས་དང་ཤེས་རབ་གཉིས་སུ་མེད་པ་སྟོན་ཏེ། དེའང་གང་འདུ་ན་ཐབས་ཤེས་རབ་གཉིས་སུ་འདུ་ལ། དེ་ཉིད་ལ་རྣམ་གྲངས་ཀྱི་ཚུལ་གྱིས་བསྐྱེད་རྫོགས་གཉིས་དང༌། དབང་པོ་གཉིས་དང༌། སངས་རྒྱས་ལ་སོགས་པས་བསྟན་པའི་ཐབས་དང༌། མཁའ་འགྲོ་མ་ལ་སོགས་པས་བསྟན་པའི་ཤེས་རབ་དང༌། ཨཱ་ལི་དང་ཀཱི་ལི་གཉིས་དང༌། བདེན་པ་གཉིས་དང༌།
དབུགས་དབྱུང་གཉིས་ཏེ་དེ་རྣམས་འདུའོ། ། དེ་ཉིད་དུ་ནི་ཡེ་ཤེས་ཀྱི། ། རིན་ཆེན་ཞེས་བྱ་བ་ལ་སོགས་པས། དེ་ཁོ་ན་ཉིད་ཐབས་དང་ཤེས་རབ་གཉིས་སུ་མེད་པ་དེ་རྟོགས་ཤིང་ངོ་ཤེས་ན་ཕན་ཡོན་དུ་མ་འབྱུང་ཞེས་གསུངས། བསྲེག་དང་བཅད་དང་བརྡར་བ། ། ཞེས་བྱ་བ་ལ་སོགས་པ་གསེར་གྱི་དཔེའི་སྒོ་ནས། ཡིད་ཆེས་བཞིས་ལྷན་སྐྱེས་བརྟགས་ལ་ངོས་བཟུང་བར་བསྟན་ཏེ། དེ་ཡང་ལུང་ནི་དྲི་མ་མེད་པ་སྒྲོ་སྐུར་དང་བྲལ་བའི་ལུང་ངོ༌། ། གཞན་ནི་རྣལ་འབྱོར་པ་ཉམས་མྱོང་ཅན་གཞན་ནོ། ། བདག་ལས་ཡིད་ཆེས་པ་བདག་ཉིད་ཀྱི་ཉམས་སུ་མྱོང་བའོ། །
བླ་མ་ནི་བླ་མའི་མན་ངག་ལས་སོ། ། དེ་ལ་ཡང་རྒྱུའི་སློབ་དཔོན་ནི་ལུས་ངག་གི་སྒོ་ནས་གདམས་ངག་སྟོན་པའོ། ། འབྲས་བུའི་སློབ་དཔོན་ནི་རང་གི་སེམས་ཉིད་དོ། ། འདི་ནི་སེམས་ཅན་ཞེས་པ་ལ་སོགས་པས་དེ་ལྟ་བུའི་བླ་མ་དེ་ཅི་འབྱོར་པས་མཆོད་པར་བསྟན། དེ་ནི་ཡི་གེའི་ནང་ན་ཨོཾ། ། ཞེས་པ་ལ་སོགས་པས་དཔེ་བཞིའི་སྒོ་ནས་མཆོག་ཏུ་གྱུར་པའི་ཕྱིར་དེ་བསྟེན་པར་བསྟན་ཏོ། ། གསང་བའི་དེ་ཁོ་ན་ཉིད་རབ་ཏུ། ། ཞེས་པ་ལ་སོགས་པས་གཞུང་བསྡུ་བ་བསྟན་པ་ལས། དེ་ཡང་བདག་གཞན་གྱི་ཚོགས་ཞེས་པ་བརྗོད་བྱ་ཐུན་མོང་བ་བསྟན། ཆོས་ཀྱི་ཚུལ་རྣམ་པ་གནོན།
ཞེས་སོགས་ཀྱི་བརྗོད་བྱ་ཐུན་མོང་མ་ཡིན་པ་གསང་བའི་དེ་ཁོ་ན་ཉིད་བསྟན་ལ། དེས་ཐུན་མོང་བ་ཟིལ་གྱིས་གནོན། ཞེས་པའོ། ། དེ་ལྟ་བུའི་དེ་ཁོ་ན་ཉིད་རིམ་པ་བཞིར་གནས་པས་རྒྱུ་དང་ཞེས་པ་ལ་སོགས་པ་གསུངས་སོ། ། དེ་ནས་ཆེས་གསང་བཤད་པར་ཞེས་བྱ་བ་ལ་སོགས་པས་དེ་ཁོ་ན་ཉིད་དེ་ཚུལ་ཇི་ལྟར་བསྒོམ་པ་བསྟན་པ་ལས་དེ་ལ་དང་པོར་ཤླཽ་ཀ་གཉིས་ཀྱིས་བསྒོམ་བྱའི་སེམས་ཉིད་མཐའ་བཞི་དང་བྲལ་བ་དེ་བརྟན་གཡོ་ཐམས་ཅད་ཀྱི་ཁྱབ་བྱེད་དུ་བསྟན། དེ་ཡང་དབང་པོ་དྲུག་ལ་སོགས་པའི་རྟོག་པ་ལས་གྲོལ་བ་ནི། རང་བཞིན་དེ་ཁོ་ན་བསྒོམ་བྱའི་མཚན་ཉིད་ཡིན་ལ། རྟོག་པ་མེད་པ་ལ་སོགས་པས་རྟོགས་པའི་དེ་ཁོ་ན། ཉམས་སུ་མྱོང་བའི་མཚན་ཉིད་ཀྱང་བསྟན་ཏེ། ཧེ་བཛྲ་ལས།
གང་ཕྱིར་ཡིད་ཀྱིས་མི་བསྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཐམས་ཅད་ཆོས་ནི་ཡོངས་ཤེས་ན། ། བསྒོམ་པ་ཡང་ནི་བསྒོམ་པ་མིན། ། གསུངས་པ་ལྟ་བུའོ་གསུང༌། འདུས་པ་ཚོགས་པར་ཞེས་པ་ལ་སོགས་པས། བསྐྱེད་རྫོགས་ལ་སོགས་པའི་ཆོས་གཉིས་པོ་དེ་རྣམས། དེ་ཁོ་ན་ཉིད་གཉིས་སུ་མེད་པར་འདུ་བར་བསྟན་ཏོ། ། དེ་དག་གིས་བརྗོད་བྱ་མདོར་བསྟན་ནས། འདི་སྐད་བདག་གིས་ལ་སོགས་པས་རྗོད་བྱེད་གླེང་གཞི་གཉིས་ཀྱི་མདོར་སྟོན་ཏེ།
དེའང་མདོར་ཇི་ལྟར་སྟོན་པ་རྗོད་བྱེད་རྣལ་འབྱོར་དང༌། རྣལ་འབྱོར་མའི་རྒྱུད་ཀྱི་གླེང་གཞི་རྣམས་ཀྱི་རིམ་པ་བཞི། ལམ་འབྲས་བུ་དང་བཅས་པས་མ་ལུས་པ་ཅིག་སྟོན་པས་མདོར་སྟོན་པའོ། ། དེའང་རྣལ་འབྱོར་རྒྱུད་ཀྱི་གླེང་གཞིའི་ཚིག་བཅུ་དང༌། མ་རྒྱུད་ཀྱི་གླེང་གཞི་ཚིག་བཅུ་སྟེ་ཉི་ཤུ་པོ་ཐམས་ཅད་ཀྱིས་ཐབས་ཤེས་རབ་ཟུང་འཇུག་ཏུ་བསྟན་ཏེ། ཚིག་གཉིས་གཉིས་ཀྱིས་སྟོན་ཏེ་དེའང་རྣལ་འབྱོར་རྒྱུད་ཀྱི་གླེང་གཞི་ལ། འདི་སྐད་གཅིག་ཏུ་བྱས་པ་ནས། བཞུགས་སོ་གཅིག་ཏུ་བྱས་པའི་བར་བཅུའོ། ། མའི་གླེང་གཞི་ལ་གསང་བ་གཅིག་ཏུ་བྱས་པ་ནས། མེ་སྟེ་སོག་མ་གཅིག་ཏུ་བྱས་པའི་བར་བཅུའོ། །
གསུང་ངོ༌། ། རྫོགས་པའི་རིམ་པའི་རང་བཞིན་ཞེས་པ་ལ་སོགས་པས་གསང་བའི་དེ་ཁོ་ན་ཉིད་སེམས་ཉིད་མཐའ་བཞི་ལས་གྲོལ་བ་དེ་ཉིད་རྗོད་བྱེད་གཉིས་ཀྱི་རིམ་པ་བཞིར་བཤད་པར་བྱ་བ་སྟོན་ཏེ། དེ་ལ་དང་པོར། ཨེ་ནི་ས་རུ་ཤེས་པར་བྱ། ། ཞེས་པ་ལ་སོགས་པ་དྲུག་གིས་རྒྱུད་ཀྱི་རིམ་པ་སྟོན་པ་ལས། དེ་ཡང་ཨེ་བྃ་གཉིས་ནི་རྒྱུད་ཀྱི་རིམ་པའི་དུས་སུ་རྫས་ཀྱི་ཡི་གེ་སྟེ། ཨེ་བྃ་གཉིས་ཀྱིས་ཐབས་ཤེས་རབ་ཀྱི་རང་བཞིན་འཁོར་ལོ་བཞི་མཚོན་ནུས་པས་སོ། ། སྐབས་འདིར་གྲོགས་སམ་བཏགས་པའི་ཡི་གེ་མ་ཡ་གཉིས་བསྣན་པའི་ཡི་གེ་བཞིས་འཁོར་ལོ་བཞི་བཤད་དེ། ཡི་གེའི་དབང་དུ་བྱས་ནས་ཨེ་ཞེས་པ་ལ་སོགས་པ་འཁོར་ལོ་རེ་རེ་ལ་ཆོས་བཅུ་བཅུ་དང་ལྡན་པར་ཤེས་པར་བྱའོ། ། དེ་ཡང་རིགས་ཀྱི་དབང་དུ་བྱས་ན།
ཐ་མལ་པའི་རིགས་བྲམ་ཟེ་ལ་སོགས་པ་དང༌། ལྷའི་རིགས་ལ་ཏ་ཐཱའི་རིགས་གཉིས་སུ་བྱས་ལ་བགྲང་ངོ༌། ། ཨེ་བྃ་གཉིས་ལྡབས་པས་ནི་འཁོར་ལོ་བཞིའང་ཐབས་ཤེས་རབ་ཏུ་མཚོན་པར་བྱེད་པའོ། ། དེའང་འོག་ཅེས་པ་ལྟེ་བ་དང་ལོངས་སྤྱོད་ཡིན་ལ། སྟེང་ནི་སྙིང་ག་དང་སྤྱི་བོའོ། ། དེའང་སྤྱིར་སྟེང་དུ་གནས་པ་ཐབས། འོག་ཏུ་གནས་པ་ཤེས་རབ་ཡིན་པར་འོག་ཏུ་ཡེ་ཤེས་ཀྱི་རིམ་པའི་སྐབས་ལས་ཀྱང་སྟོན་ཀྱང༌། རྒྱུད་ཀྱི་རིམ་པའི་འཁོར་ལོའི་སྟེང་འོག་ནི་ཐབས་ཤེས་རབ་ཐུན་མོང་བ་སྟེ། མགྲིན་པ་ནི་འོག་ན་འདུག་ཀྱང་ཐབས་ཡིན་ལ། སྤྱི་བོ་ནི་སྟེང་ན་འདུག་ཀྱང་ཤེས་རབ་ཡིན་ནོ། །
ཕྱི་རོལ་ནང་ན་ཡང་དག་གནས། ། ཞེས་པ་དབྱིབས་འདྲ་བའོ། ། རྒྱུད་རིམ་ཚུལ་གཞན་གྱིས་བསྟན་པ། གཞན་ཡང་ཨེ་བྃ་གཉིས་ཀྱིས་ལུས་ལ་གནས་པའི་ཕུང་པོ་ལྔ་དང༌། འབྱུང་བ་ལྔ་ཐབས་ཤེས་རབ་ཏུ་བསྟན་པའི་ཕྱིར། སངས་རྒྱས་ལྔ་ཡི་བདག་ཉིད་སྐུ། ། ཞེས་པ་དང༌། ལྷ་མོ་ལྷ་ཡི་བདག་ཉིད་དངོས། ། ཞེས་པའོ། ། རྡོ་རྗེ་དང་པདྨ་ནི་ཐབས་དང་ཤེས་རབ་ཀྱི་བརྡའོ། །
ཨེ་ཡི་ཆ་བྱད་བཟང་པོ་ནི། ལྟེ་བ་དང་སྤྱི་བོའོ། ། བྃ་གྱིས་བརྒྱན་པ་ནི་སྙིང་ག་དང་མགྲིན་པའོ། ། བདེ་བ་ཐམས་ཅད་ཅེས་བྱ་བ་འབྲས་བུ་གསང་བའི་རིམ་པ་སྟེ། རྒྱུད་ཀྱི་རིམ་པ་ཉིད་འབྲས་བུའི་ཡོན་ཏན་དུ་གྱུར་པ་སྟེ་དེ་ཕྱིར་བཞི་ཞེས་བྱའོ། ། སངས་རྒྱས་རིན་ཆེན་ཟ་མ་ཏོག་གི་དོན་ཡང་དེ་ཉིད་དོ། ། ཁམས་གསུམ་ལ་གནས་པའི་སེམས་ཅན་གཟུགས་མེད་པ་ལ་ཡང་སེམས་ཀྱི་སྣང་བ་ཙམ་དུ་ཨེ་བྃ་རྒྱུད་ཀྱི་རིམ་པར་གནས་གསུང༌། དེ་དག་གིས་ནི་རྒྱུད་ཀྱི་རིམ་པ་རྫས་དང་བཏགས་པའི་ཡི་གེ་བཞིས་བསྟན་ཏོ། ། སྔགས་ཀྱི་རིམ་པ་ནི་མ་ཡར་སྟོན་ཏེ། འདིར་རང་རྫས་ལས་བཏགས་པའམ་གྲོགས་མེད།
དེ་ཡི་ཤེས་རབ་ལྷན་ཅིག་སྐྱེས། ། ཞེས་པ་ལ་སོགས་པ་དཔྱིད་ཀྱི་ཐིག་ལེར་གསུངས་ཏེ། དེ་ལ་ལྟོས་ནས་འདིར་མ་གསུངས་སོ། ། འདིར་བདག་གི་སྨོས་པས་ནི་ཤྲུ་ཏཾ་གིས་གྲོགས་བྱས་པའི་ཕྱིར་ཏེ། ཡེ་ཤེས་ཀྱི་རིམ་པའི་སྐབས་སུ་ཤྲུ་ཏཾ་གི་ཡི་གེ་ཡིན་ལ། མ་ཡ་ནི་གྲོགས་སམ་བཏགས་པའི་ཡི་གེའོ། ། མ་ཡའི་དོན་གྱིས་ཅི་བསྟན་ན། ཡེ་ཤེས་ཀྱི་རིམ་པའི་དགའ་བ་དང་མཆོག་དགའ་བསྟན་ཏེ། སྤྱི་བོ་ནས་ཐིག་ལེ་མགྲིན་པར་མངོན་དུ་བྱས་པ་དགའ་བ་དང༌། སྙིང་གར་མངོན་དུ་བྱས་པ་མཆོག་དགའ་སྟེ།
དེ་གཉིས་ལ་ལོངས་སྐུ་ཞེས་བྱ་བ་དང༌། བསིལ་བ་དང་དཀར་བས་ཟླ་བ་ཞེས་བྱ་བ་དང༌། བདེ་བ་དང༌། འདོད་ཆགས་ཞེས་བྱ་བ་དང༌། དེ་ལ་སོགས་པས་བརྡའམ་རྣམ་གྲངས་དུ་མས་ཤེས་རབ་ཏུ་བསྟན་ལ་སྟོན་བྱེད་ཀྱི་ཡི་གེ་མ་ཡ་གཉིས་སོ། ། གཞན་ཡང་ཐོས་པ་ཞེས་བྱ་བ་ལ་སོགས་པས་ནི། ཡས་ཕབ་པའི་ཐིག་ལེ་དེ་ལྟེ་བར་ཕྱིན་པ་ལས་དགའ་བ་དང༌། རིགས་པའི་སྣ་རྩེ་དང༌། པདྨ་བཞི་ཞེས་པས་གསང་བའི་གནས་ན། པདྨ་འདབ་མ་བཞི་ཡོད་པར་ཕབ་པའི་དུས་སུ་སྤྲུལ་སྐུ་ཞེས་པ་དང༌།
ཁྲག་དང་དྲོ་བས་ཉི་མ་ཞེས་བྱ་བ་དང༌། སྡུག་བསྔལ་ལ་སོགས་པའི་བརྡའམ་རྣམ་གྲངས་དུ་མས་ཐབས་སུ་བསྟན་ལ། སྟོན་བྱེད་གྱི་ཡི་གེ་ནི་ཤྲུ་ཏཾ་གི་ཡི་གེ་གཉིས་སོ། ། མདོར་བསྡུ་ན་ཡི་གེ་རྫས་ཀྱི་གཉིས་དང༌། བཏགས་པའི་གཉིས་ཏེ་བཞིའོ། ། ཚིག་གཉིས་ཀྱིས་ཡེ་ཤེས་ཀྱི་རིམ་པའི་དགའ་བ་བཞི་ཐབས་ཤེས་གཉིས་སུ་མིང་གི་རྣམ་གྲངས་དུ་མས་བསྟན་ཏོ། ། ཡེ་ཤེས་ཀྱི་རིམ་པའོ། ། གཞན་ཡང་དུས་ཞེས་བྱ་བ་ནི་ཞེས་བྱ་བ་ལ་སོགས་པས། གསང་བའི་རིམ་པ་བསྟན་པ་ལས། དེ་ཡང་དུས་གཅིག་ཅེས་པས་གསང་བའི་རིམ་པ་འབྲས་བུའི་མཚན་ཉིད་བཞིར་བསྟན་ལ།
བཅོམ་ལྡན་ནས་ལ་སོགས་པའི་མཚན་ཉིད་བསྟན་ཏེ། མདོར་ན་དུས་བཟང་པོ་ལ་སོགས་པ་སྤངས་པ་བསམ་གྱིས་མི་ཁྱབ་པའི་དུས་ནི། དུས་གཅིག་ཡིན་ལ། གཅིག་ཅེས་པ་དེ་ཉིད་སྲོག་རྩོལ་ལ་སོགས་པའི་ཟླ་དང་བྲལ་བའོ། ། དུས་གཅིག་པོའང་དེ་ཉིད་དུ་ཞེས་པ་ནི་མཚན་གཞིར་གཞག་པའོ། ། བཅོམ་ནས་ལ་སོགས་པ་ནི་མཚན་ཉིད་བསྟན་པ་སྟེ། དུས་དེ་ཉིད་ལ་བཅོམ་ནས་ཞེས་བྱ། དེ་ཉིད་ལ་སངས་རྒྱས་ཐམས་ཅད་ཀྱི་སྐུ་དང་གསུང་དང་ཐུགས་ཞེས་བྱ། དེ་ཉིད་བྷ་ག་ལ་བཞུགས་སོ་ཞེས་བྱ་བས་བསྟན་པའོ། ། བཅོམ་ལྡན་འདས་ཀྱི་དོན་ནི་བསམ་གྱིས་མི་ཁྱབ་པའི་དུས་དེ་ཉིད་ཉོན་མོངས་པ་དང༌།
བདུད་བཅོམ་པས་སྤངས་པ་དང་ལྡན་པར་བསྟན། མཁའ་དབྱིངས་ལ་སོགས་པའི་ཡེ་ཤེས་དང་ལྡན་པའི་སྒོ་ནས་རྟོགས་པ་དང་ལྡན་པ་ལ་བཅོམ་ལྡན་འདས་སུ་བསྟན་ཏེ། མཁའ་དབྱིངས་ཞེས་པ་ནི་བྷ་གའི་དོན་ཏེ་ཆོས་ཀྱི་དབྱིངས་ལ་བཤད་ལ། དབྱིངས་དང་ཡེ་ཤེས་གཉིས་སུ་མེད་པ་ཡིན་པས་དབྱིངས་རྟོགས་པ་ལ་ཡང་ཡེ་ཤེས་འབྱུང་བས། ཡེ་ཤེས་ཕུན་སུམ་ཚོགས་པ་བསྟན་གསུང༌། གནས་ཞེས་པ་ལ་སོགས་པས་ཆོས་ཀྱི་དབྱིངས་དེ་བཞིན་ཉིད་ལ་རྣམ་གྲངས་ཀྱི་ཚུལ་གྱི་ཡོན་ཏན་བསྟན་པ་སྟེ། འདས་པའི་ཡོན་ཏན་ཐམས་ཅད་འབྱུང་བས་ན་གནས་ཞེས་བྱ། རྟོག་པ་ཐམས་ཅད་བཅོམ་པས་བྷ་ག་ཞེས་བྱ། དེ་ཉིད་ལ་བརྟག་པ་ཞེས་བྱ། དེ་ནི་བསྐྱེད་དང་ལ་སོགས་པས་ཕྱག་རྒྱ་ཞེས་བྱ་བར་སྟོན་ཏེ་ཐམས་ཅད་དེའི་ངོ་བོར་རྒྱས་འདེབས་པས་སོ། །
བྱང་སེམས་རིན་པོ་ཆེ་གང་ཡིན། ཞེས་པ་ལ་སོགས་པས་ཀྱང་བརྟེན་པ་ཡེ་ཤེས་དང༌། རྟེན་ཆོས་ཀྱི་དབྱིངས་གཉིས་སུ་མེད་པར་བསྟན་ལ། དེ་ལ་བཅོམ་ལྡན་འདས་སུ་བཤད་དེ། སྐུ་གསུང་ཐུགས་ནི་རྟེན་བསྐྱེད་པའི་རིམ་པ་ཡིན་ལ། སྤྲོས་པས་མ་སྤྲོས་པ་རྫོགས་པ་སྟེ་མདོར་ན་དེ་གཉིས་ལས་བྱུང་བའམ། དེ་གཉིས་རོ་གཅིག་པའི་ངོ་བོར་སངས་རྒྱས་ཐམས་ཅད་བསྐྱེད་པ་སྟེ། དེ་ཡང་བསམ་གྱིས་མི་ཁྱབ་པའི་དུས་ཉིད་མིན་ཞེས་བྱའོ། ། བཅོམ་ལྡན་འདས་ཀྱང་དེ་ཉིད་ལ་བཤད་དེ། ཐ་དད་མེད་ཅེས་པའོ། །
བཅོམ་ལྡན་འདས་ཀྱི་ཚིག་དོན་གྱིས་སྤངས་པ་དང་རྟོགས་པ་དབྱིངས་དང་ཡེ་ཤེས་གཉིས་སུ་མེད་པར་བསྟན་ཏོ། ། བཞུགས་པའི་ཚིག་དོན་ལ། དེ་ཡང་བཞུགས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས། དབྱིངས་དང་ཡེ་ཤེས་གཉིས་སུ་མེད་པ་འཕེལ་འགྲིབ་དང་བྲལ་བ། རོ་གཅིག་པར་རྟོགས་པས་བཞུགས་སོ་ཞེས་བསྟན། སེམས་ཅན་ཞེས་པ་ཤླཽ་ཀ་ཕྱེད་དང་གསུམ་གྱིས་སྣོད་བཅུད་ལ་སོགས་པ་ཆོས་ཐམས་ཅད་ཀྱི་ཆོས་ཉིད་རོ་གཅིག་པར་རྟོགས་པའི་ཚུལ་གྱིས་བཞུགས་པར་བསྟན་ཏེ། རྡོ་རྗེ་སེམས་དཔའ་ལ་སོགས་པ་མན་ཆད་ཀྱི་རྒྱུ་ཡོན་ཏན་དུ་གྱུར་པའི་ཚུལ་གྱིས་བཞུགས་པར་བསྟན་ཏོ། ། ཡན་ལག་གི་དོན་ལ། སེམས་ཅན་སྣོད་ཀྱི་ཚུལ་ཞེས་ཕྱི་སྣོད་དང་ནང་སེམས་ཅན་རང་ལ་གསུང༌། སྐལ་བཟང་སྐལ་ངན་ཞེས་པ་རང་གི་ལུས་ཉིད་ལ་བྱ་སྟེ།
སྣོད་ནི་ལུས་དང་རྩ་ཡིན་ལ། བཅུད་ནི་བྱང་སེམས་རླུང་ངོ༌། ། དེ་ལ་སྣོད་ཀྱི་སྐལ་བཟང་རྩ། སྐལ་ངན་ཕྱིའི་ལུས་དང་དབང་པོ་རགས་པའོ། ། བཅུད་ཀྱི་སྐལ་བཟང་རླུང་དང་བྱང་སེམས་བརྟེན་པ། སྐལ་ངན་དེ་དག་ཉམས་པའོ། ། བཞི་པོ་དེ་རེ་རེ་ལ་ཡང་འབྱུང་བ་བཞི་བཞི་དང་ལྡན་པས། ས་དང༌། ཆུ་དང་ཞེས་བྱ་བ་ལ་སོགས་པ་སྟེ་བཅུ་དྲུག་ཏུ་འགྱུར་རོ། ། ཆོས་ཅན་དེ་དག་གིས་ཆོས་ཉིད་རོ་གཅིག་པར་ཐུགས་སུ་ཆུད་པ་ནི་རྡོ་རྗེ་སེམས་དཔའི་ཚུལ་ལོ། །
རེ་བ་སྐོང་བ་ཡང་དེ་རྣམས་ཀྱི་ཆོས་ཉིད་རྟོགས་པ་གཉིས་སོ། ། རྡོ་རྗེའི་སེམས་སུ་བསྟན་པ་ཆོས་ཉིད་རྟོགས་པའོ། ། དེ་ལས་ཕན་ཡོན་ཅི་འབྱུང་ཞེ་ན། རྡོ་རྗེ་སེམས་དཔའ་དགའ་ཆེན་པོ་སྟེ། བདེ་བ་ཆེན་པོ་ཆོས་སྐུའོ། ། སྐད་ཅིག་བཞི་ལས་ཞེས་བྱ་བ་ལ་སོགས་པས་ནི་འབྲས་བུ་དབྱིངས་དང་ཡེ་ཤེས་གཉིས་སུ་མེད་པ་ཉིད་ལ། རྟོགས་པའི་བྱེ་བྲག་གིས་དགའ་བ་བཞིར་གཞག་པའོ། ། ཡང་ན་ཡོན་ཏན་དུ་གྱུར་པའི་སྒོ་ནས་བསྟན་པ་སྟེ། ཡེ་ཤེས་ཀྱི་རིམ་པའི་དགའ་བ་བཞི་ཉིད་གྱུར་པའི་འབྲས་བུ་ཡིན་ལ་འབྲས་བུའི་སྐབས་སུ་ཡང་སྐད་ཅིག་མ་བཞི་དང་འབྲས་བུ་བཞི་བསྟན་པའོ། ། ད་ནི་དེ་བཞིན་གཤེགས་པ་ཐམས་ཅད་ཀྱི་སྒྲ་དོན་བསྟན་པ་ལས་དེ་ཡང་ཐམས་ཅད་ཀྱི་ཆོས་ཉིད་དེ་བཞིན་ཉིད་དུ་འགྲོ་རྒྱུ་དང་འབྱུང་རྒྱུ་བསྟན་ལ།
དེ་བཞིན་ཉིད་ཀྱི་ཆོས་ཅན་སྣང་བ་དག་དེ་བཞིན་ཉིད་ལས་འཕྲུལ་ཏེ་འབྱུང་བ་དང༌། དེའི་ངོ་བོར་འགྲོ་བ་བསྟན་ཏེ། མདོར་ན་སྣང་སྟོང་དབྱེར་མེད་དུ་བསྟན་ཏོ། ། དེ་ལ་དྲུག་པོ་འདིར་འཇུག་ཅེས་པ་ཆོས་ཅན་དྲུག་ཏུ་བསྟན་ཏེ། དབང་པོ་དྲུག་ཡུལ་དྲུག་པོ་འདིར་འཇུག་ཅེས་གསུང༌། ཡང་དྲུག་པོ་དེ་རྣམས་ཞེས་པ་འགྲོ་བ་དྲུག་ལ་བྱས་ནས། དེ་དག་དེ་བཞིན་ཉིད་ཀྱི་ངོ་བོར་རོ་གཅིག་པས་འཇུག་པ་ལ་གསུང༌། དབང་པོ་རྣམས་དང་འབྱུང་ཞེས་པ་ནས་རྐང་པ་གསུམ་ལས་དེ་བཞིན་ཉིད་ལས་དབང་པོ་ལ་སོགས་པ་འབྱུང་སྟེ་འཕྲུལ་བར་བསྟན། དེ་ལྟར་ཞེས་པས་དེ་དཔེར་བྱས་པའོ། ། འགྲོ་བ་ཞེས་པ།
རྐང་པ་གསུམ་གྱིས་དེ་བཞིན་ཉིད་དུ་གཤེགས་པས་དེར་རོ་གཅིག་པར་བསྟན་ཏོ། ། ཡུལ་རྣམས་ཞེས་པ་ཤླཽ་ཀ་གཅིག་ནི། དེ་བཞིན་གཤེགས་པའི་རྒྱུ་མཚན་གཞན་སྟོན་པ་སྟེ། དབང་པོ་དྲུག་གིས་ཡུལ་དུ་དྲུག་མྱོང་ཙ་ན། དེ་དག་ལ་ཡོད་པའི་ཆོས་ཉིད་ཀྱང་སྣང་བས་དབང་པོ་རྣམས་ཆོས་ཉིད་རྟོགས་པའི་ཕྱིར་ཏ་ཐཱ་ག་ཏའོ། ། འོ་ན་སེམས་ཅན་རྣམས་འཚང་མི་རྒྱ་བ་ཅི་སྟེ་ཟེར་ན། སྣང་ཡང་ངེས་པར་མ་བྱས་པས་དངོས་སུ་འཚང་མི་རྒྱའོ། ། དབང་པོ་ཞེས་བྱ་བ་ལ་སོགས་པ་ཤླཽ་ཀ་ཕྱེད་དང་གཉིས་ཀྱི་ཡུལ་རྣམས་དང༌། དེ་བཞིན་ཉིད་ལ་འཁྲུལ་པ་དང༌། དེ་བཞིན་ཉིད་ཀྱི་ངོ་བོར་སླར་འགྲོ་བས་ཏ་ཐཱ་ཡིན་པ་བཞིན།
ཆོས་ཐམས་ཅད་ཀྱང་དེ་བཞིན་གཤེགས་པ་ཡིན་ཞེས་མཇུག་བསྡུས་ཏེ་བསྟན་པའོ། ། སྐུ་གསུང་ཐུགས་རྡོ་རྗེ་ཞེས་པ་ལ། སྐུ་གསུང་ཐུགས་ཀྱིས་ནི་ཆོས་ཅན་ཐ་མལ་པའི་ལུས་ངག་ཡིད་གསུམ་བསྟན། རྡུལ་མུན་པ་སྙིང་སྟོབས་གསུམ་གྱིས་ལུས་ངག་ཡིད་གསུམ་གྱི་བརྡ་བསྟན། བདེ་སྡུག་གིས་འབྲས་བུའི་ངོས་ནས་བསྟན། རྨོངས་པས་རྒྱུ་ཡི་ངོས་ནས་བསྟན། དེ་རྣམས་རྡོ་རྗེ་དེ་ཉིད་དེ་ཞེས་པ་ལ་སོགས་པས་ལུས་ངག་ཡིད་གསུམ་ལ་ཡོད་པའི་ཆོས་ཉིད་དེ་བཞིན་ཉིད་གསང་བའི་རིམ་པ་དངོས་བསྟན་ཏེ། སྐྱེ་བ་དང་འགག་པ་མེད་པའི་མཚན་ཉིད་དང་ལྡན་པར་བསྟན་ཏེ། ཉོན་མོངས་དྲྭ་བས་འཆིང་བ་ཡི། ། ལ་སོགས་པས་ཟག་བཅས་ལ་སྐྱེ་འཇིགས་ཡོད་པར་བསྟན་ཏོ། །
རྡོ་རྗེ་བཙུན་མོ་ནི་རྣམ་པ་གཉིས་ཏེ། ཐུན་མོང་དང་ཐུན་མོང་མ་ཡིན་པ་རྣམ་པ་གཉིས་སོ། ། ཐུན་མོང་བ་ནི་ལྷ་ལ་སོགས་པའམ་མིའི་རིགས་ཐམས་ཅད་ལ་བཙུན་མོ་ཞེས་བྱ་སྟེ། འགྲོ་བ་རྣམས་ཀྱི་ལུས་བསྐྱེད་ཅིང་གསོས་འདེབས་པས་སོ། ། འདི་ནི་སྐབས་འདིར་ཞར་བྱུང་གི་ཚུལ་དུའོ། ། ཐུན་མོང་མ་ཡིན་པ་ནི་བརྟན་གཡོ་ཐམས་ཅད་ལ་ཁྱབ་པའི་ཆོས་ཀྱི་དབྱིངས་སོ། ། དེ་ཡང་ལྡོག་པས་ཕྱེ་ན། རྣམ་པར་ཐར་པའི་སྒོ་བཞི་དང་ལྡན་པས་དེའི་བརྡར་སྤྱན་ལ་སོགས་པ་བཞི་སྨོས་སོ། ། དེ་ལ་ཅི་སྟེ་བཙུན་མོ་ཞེས་བྱ་ཞེ་ན། འཛིན་ཞིང་འཕེལ་ཞེས་པས་ཡེ་ཤེས་གོང་ནས་གོང་དུ་འཕེལ་ཞིང་རྒྱས་པར་བྱེད་པའོ། །
འཛིན་ཞིང་འཕེལ་བར་བྱེད་པ་གཉིས་ལས་གོང་མ་བཙུན་མོ་དང་སྦྱར། འོག་མ་རྡོ་རྗེ་དང་སྦྱར་རོ། ། རྡོ་རྗེ་འདོད་པ་རྐང་པ་གཉིས་མཇུག་བསྡུ་བའོ། ། བྷ་ག་བཤད་པ་ལ་བྷ་ག་དང་ཨེ་ནི་རྣམ་གྲངས་སོ། ། དོན་གྱིས་ན་བཙུན་མོ་དང་བྷ་ག་ནི་ཆོས་ཀྱི་དབྱིངས་ལ་བྱ་བ་ཅིག་དང༌། རྣམ་ཐར་གྱི་ངོས་ནས་བྷ་ག་ཞེས་བྱའོ། ། རིག་ལྔ་ནི་ཡེ་ཤེས་ལྔ་སྟེ་བྷ་ག་ལ་བཞུགས་པའོ། ། སངས་རྒྱས་བཞི་སྤྱན་ལ་སོགས་པ་བཞི་སྟེ། དེའི་བརྡས་རྣམ་ཐར་བཞི་ལ་གསུང༌། དོན་གྱིས་ན་དབྱིངས་དང་ཡེ་ཤེས་གཉིས་སུ་མེད་པ་ཆོས་སྐུ་བསྟན་ཏོ། །
དེ་ལས་བྱུང་བ་ལོངས་སྐུ་ནི། མཚན་ནི་སུམ་ཅུ་རྩ་ཞེས་པ་ལ་སོགས་པས་བསྟན་ཏོ། ། སྤྲུལ་སྐུ་ནི་འཁོར་བའི་ཕ་རོལ་མཐར་གནས་ཞེས་པ་ལ་སོགས་པས་བསྟན་ཏོ། ། རྣལ་འབྱོར་པ་རང་གི་རང་བཞིན་སྐྱེས། ཞེས་པས་གཟུགས་སྐུ་གཉིས་ཀྱང་ཆོས་སྐུ་ལས་བྱུང་བར་བསྟན་ཏོ། ། སྤྱོད་ཅིང་ལྟ་བའི་དྲྭ་ཞེས་བྱ་བ་ལ་སོགས་པས་བྷ་གའི་རྣམ་གྲངས་ཀྱི་ཚུལ་གྱིས་ཡེ་ཤེས་བཞུགས་པའི་གནས་བསྟན་ཏོ། ། དེ་ནས་བྷ་གའི་བཤད་པ་རང་ནི་སྔར་བསྟན་ལ། འདིར་བྷ་ག་སྨོས་པ་ནི་རྣམ་གྲངས་བསྟན་པའོ། ། བཞུགས་པ་ལ་ཡང་བཅོམ་ལྡན་འདས་ཀྱི་སྐབས་སུ་བསྟན་པ་ནི། བཅོམ་ལྡན་འདས་བཞུགས་སོ་ཞེས་ཐོག་མ་དང་ཐ་མ་སྦྱར་ཏེ་བསྡུས་ནས་བསྟན་ལ།
འདིར་ནི་མཇུག་བསྡུ་བའི་ཚུལ་གྱིས། དབྱིངས་ལ་ཡེ་ཤེས་བཞུགས་པར་བསྟན། དེ་ལྟར་དབྱིངས་དང་ཡེ་ཤེས་གཉིས་སུ་མེད་པར་བཞུགས་པ་དེ། རྒྱུད་ཀྱི་རིམ་པ་ཙམ་ན་དཀྱིལ་འཁོར་གསུམ་དུ་གནས་ལ། འབྲས་བུ་ཙམ་ན་དབྱེར་མེད་པ་ལུས་ཟག་མེད་དང༌། སེམས་རྟོག་མེད་དུ་གནས་ཞེས་བསྟན་ཏོ། ། འདི་སྐད་ལ་སོགས་པ་གཞུང་བསྡུས་པ་ལས། སྔར་ནི་འདི་སྐད་ལ་སོགས་པ་བཤད་པ་རྒྱས་པའི་ཚུལ་གྱིས་རྒྱུད་ཀྱི་རིམ་པ་བསྟན་ཏོ། ། འདིར་ཡང་འདི་སྐད་ཅེས་པ་ལན་གསུམ་ཟློས་པ་ནི། དང་པོས་ནི་རྒྱུད་ཀྱི་རིམ་པ་འཁོར་ཙམ་ན་ཐམས་ཅད་ལ་ཁྱབ་པར་དཀྱིལ་འཁོར་གསུམ་དུ་གནས་ཞེས་རྒྱུད་ཀྱི་རིམ་པས་མགོ་དྲངས་ཏེ་རྒྱུད་ཡོན་ཏན་དུ་གྱུར་པའི་ཚུལ་གྱིས་བསྡུས་ཏེ་བསྟན།
འདི་སྐད་གཉིས་པ་ནི་འབྲས་བུ་གསང་བའི་རིམ་པ་རང་གི་མགོ་དྲངས་ནས་བསྡུས་ཏེ་བསྟན། འདི་སྐད་གསུམ་པས་གསང་བའི་རིམ་པ་རྟོགས་ན་འཁོར་བ་ལས་ལྡོག་པས་ཕན་ཡོན་གྱི་སྒོ་ནས་བསྡུས་ཏེ་བསྟན། གསང་བའི་དེ་ཁོ་ན་ཞེས་པ་ལ་སོགས་པས་ཀྱང་སྔར་གྱི་གཞུང་བསྡུ་བར་བསྟན་ཏེ། སྐུ་གསུང་ཐུགས་ནི་སྐུའི་སྒོ་དགུལ་སོགས་པའི་དབང་དུ་བྱས་ནས་རྒྱུད་ཀྱི་རིམ་པའི་གཞུང་བསྡུ་བར་གསུངས། སྤྲུལ་པ་དང་ཞེས་སོགས་སྔགས་ཀྱི་རིམ་པ་གཞན་ལ་ལྟོས་ཀྱང་དོན་གྱིས་དེའི་མཇུག་བསྡུ་བར་གསུངས། ལོངས་སྤྱོད་ཀྱི་ཡེ་ཤེས་ཀྱི་རིམ་པ་གསུངས། ཆོས་ཀྱིས་གསང་བའི་རིམ་པ་བསྟན་ལ། རྟག་ཅེས་སོགས་ཀྱི་སྐུ་གསུམ་རོ་གཅིག་པར་བསྟན་ནོ་གསུང༌། དེ་ལྟར་ལེའུ་གཉིས་པས་རྗོད་བྱེད་ཨེ་བྃ་ལ་སོགས་པས་བརྗོད་བྱའི་དོན་རིམ་པ་བཞི་དངོས་དང་གཞན་ལ་ལྟོས་པ་གཉིས་ཀྱིས་བཤད་ནས། ད་ནི་ལེའུ་གསུམ་པས་དེ་མཚོན་པར་བྱེད་པའི་དཔེ་ལས་ཀྱི་ཕྱག་རྒྱ་ལ་བརྟེན་པའི་ཡེ་ཤེས་བསྟན་པ་ལས།
དེ་ནས་གཞན་ཡང་སོགས་རྐང་པ་གཉིས་ཀྱིས་ནི། དོན་བསྟན་པར་མ་ཟད་དཔེ་ཡང་བསྟན་ཞེས་མཚམས་སྦྱར་བའོ། ། ཨེས་ནི་རྟེན་ཐིག་ལེ་བསྟན་པའོ། ། བྃ་གྱིས་ཐིག་ལེ་ལ་བརྟེན་པའི་བདེ་བ་བསྟན། བདག་གིས་ཆགས་པའི་སེམས་ཞེས་ཞུ་བ་དེའི་རྒྱུ་དྲོད་དང་ཆགས་པ་ཡིན་པས་ཆགས་སེམས་བསྟན། ཐོས་པས་བདེ་བ་ཉམས་སུ་མྱོང་བ་བསྟན་གསུང༌། ཡང་ན་ཆགས་པའི་རྒྱུ་ཕྱག་རྒྱ་བསྟན་ཡང་གསུང༌། དུས་གཅིག་གིས་ནི་ཞུ་བདེ་དང༌། ཆགས་པའི་རྒྱུ་རྐྱང་མ་དང་ཐབས་སྒྲུབ་པ་པོ་བསྟན་གསུང་ངོ༌། ། མདོར་བསྟན་པ་དང་ཞེས་པ་ལ་སོགས་པ་བཤད་པ་གཉིས་པས་ནི།
དུས་ཀྱི་དོན་གྱིས་རྡོ་རྗེ་དང་པདྨ་བསྲུབ་པ་བསྟན་པ་ལས། གཅིག་གིས་རྩ་གཉིས་འཛོམ་པར་བསྟན་ཏོ། ། བཅོམ་ལྡན་སེམས་ཀྱི་རྡོ་རྗེ་ཞེས་པ་རྩ་གཉིས་འཛོམ་པའི་གནས་སུ་ཞུ་བདེ་རོ་གཅིག་པར་མངོན་དུ་བྱས་པའོ། ། བཞུགས་པ་ནི་རྩ་གཉིས་སོ། ། དེ་ཀུན་འབྱུང་བའི་ངོ་བོ་སྟེ། ཞེས་པ་ཞུ་བདེ་གཉིས་སོ། ། འབྱུང་བཞི་ནི་དེ་ལྟ་བུའི་ཞུ་བདེ་དེ། རེག་པས་སྲ་བ་ལ་སོགས་པ་རིམ་གྱིས་འབྱུང་བས། དེ་བཞིན་གཤེགས་པ་ཐམས་ཅད་ཀྱི་དོན་སངས་རྒྱས་བཅས་ཞེས་པ་སྒྲུབ་པ་པོའི་ཕུང་པོ་ལྔ་དང་དབང་པོ་དྲུག་ལ་བྱ་གསུང༌། སྐུ་གསུང་ཟླ་བ་ཉི་མ་སྟེ་ཞེས་སོགས་ནི།
སྐུ་ནི་ཉི་མ། གསུང་ཟླ་བ་སྟེ་ཞུ་བདེ་འབབ་པའི་ལམ་རྩ་གཡས་གཡོན་གཉིས་ལ་གསུང་ངོ༌། ། དབྱེར་མེད་པ་ཞུ་བདེའམ་ཁུ་བ་དང་ཁྲག་གོ ། དེ་དག་ནི་བརྟེན་པའོ། ། རྟེན་ནི་ཕྱག་རྒྱའི་པདྨའོ། ། ཚིག་ནི་གཉིས་གཉིས་ཞེས་སོགས་འདི་སྐད་ལ་སོགས་པ་ལ་གསུང་ན་ཡང་བརྟེན་པ་བཅོམ་ལྡན་འདས་དང༌། རྟེན་བྷ་ག་གཉིས་སོ། ། འབྲེལ་པ་ནི་རྟེན་དང་བརྟེན་པར་རོ། ། རྒྱུད་ནས་རྟོགས་པ་ནི་ཨེ་བྃ་ལ་སོགས་པའི་རྗོད་བྱེད་རྣམས་ཀྱིས་སོ། ། རང་བྱུང་ནི་རང་འབྱུང་དང་འདྲ་བ་སྟེ།
མཚོན་བྱ་རང་རིག་པའི་ངོ་བོར་འབྱུང་བ་བཞིན་མཚོན་བྱེད་ཀྱང་འདྲ་བས་སོ། ། ཤེས་དང་ཤེས་བྱ་ཞེས་པ་ལ་སོགས་པས་ནི་དཔེས་མཚོན་པར་བྱ་བའི་དོན་བདག་ལས་སྐྱེ་བ་ལ་སོགས་པ་བཞི་དང་བྲལ་བས་སྐྱེ་བ་མེད་པ་དང༌། དངོས་པོ་ལ་སོགས་པའི་མཐའ་བཞི་དང་བྲལ་བར་བསྟན་ཏོ། ། ཨེ་ཡིག་དང་ནི་བྃ་ཡིག་དང༌། ། ཞེས་སོགས་ཀྱི་རྣལ་འབྱོར་རྒྱུད་ཀྱིས་གླེང་གཞི་སྒྲོ་བཏགས་ནས་བརྗོད་ཀྱང༌། དོན་ལ་བརྗོད་བྱ་ཐམས་ཅད་བྲལ་བར་བསྟན་ཏོ། ། བྱིས་པ་ལྐུགས་པ་སོགས་ཀྱིས་མྱང་ཡང་བརྗོད་པར་མི་ནུས་པའི་དཔེ་དང༌། སྣང་ཡང་རང་བཞིན་མེད་པའི་དཔེ་དུ་མས་བསྟན་ཏོ། ། དེ་ཉིད་ཀྱི་ཕྱིར་ཇི་ལྟར་ན་ལ་སོགས་པས་མཚོན་བྱ་སྐྱེ་མེད་བརྗོད་པ་དང་བྲལ་བ་སྟེ། དེ་ཡང་བརྒྱུད་པའི་དཔེའི་ཡེ་ཤེས་ཀྱིས་མཚོན་ནུས་པར་བསྟན་ཏེ།
དེའང་དེ་ཉིད་ཀྱི་ཕྱིར་ཞེས་སོགས་ཀྱིས་ནི། སྒྲ་དང་སྒྲ་ཉམས་ལ་སོགས་པས་བརྗོད་པར་མི་ནུས་པ་དེ་ཉིད་ཀྱི་ཕྱིར། འདི་སྐད་བདག་གིས་ཐོས་ཞེས་ངེས་པའི་རྗོད་བྱེད་ཀྱིས་བརྗོད་མི་ནུས་སོ། ། ཅི་སྟེ་ཞེ་ན། རང་རིག་པ་ཡི་ངོ་བོ་ཡིས། ། སངས་རྒྱས་ཀྱིས་ཀྱང་མཁྱེན་པ་མིན། ། ཞེས་སོགས་ཏེ། སོ་སོ་རང་གི་རིག་བྱ་ཡིན་གྱི་ཡུལ་དུ་བྱས་པའི་ཚུལ་གྱིས་སངས་རྒྱས་ཀྱི་ཀྱང་མི་མཁྱེན་པའི་ཕྱིར་རོ། ། འོ་ན་ཇི་ལྟར་རྟོགས་ཤིང་ཉམས་སུ་མྱོང་བར་བྱ་ཞེ་ན། འདུས་པ་སེམས་དང་ཕྲད་པ་ནི། །
ཞེས་སོགས་ཏེ་བརྗོད་པར་མི་ནུས་ཀྱང་ཉམས་སུ་མྱོང་བ་ཕྱག་རྒྱ་ལ་བརྟེན་པའི་དཔེའི་ཡེ་ཤེས་ལས་མྱོང་བ་བསྐྱེད་ཅེས་པ་སྟེ། དེ་ཡང་དང་པོ་བླ་མའི་ངག་སྒྲ་རང་གི་མཚན་ཉིད་པ་དེ་ལས་སྒྲ་སྤྱི་སྐྱེ་ལ་དེ་ལས་དོན་སྤྱི་སྒོམ་པ་སྐྱེའོ། ། དེའང་ཞག་སུམ་ཕྲག་ལྔར་རླུང་སྦྱང་བ་དང༌། དེའི་སྒྲ་ཐོས་པ་ཙམ་དུ་བསླབ་པ་ལ་སོགས་པ་བྱ་སྟེ། མཐར་རེག་པ་ལས་བསླབ་པ་ལས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བ་ནི་དཔེའོ། ། བྷ་གར་ལིངྒ་རབ་བཞག་ལ་སོགས་པ་ནི། དབང་པོ་གཉིས་སྦྱར་བ་ལས་ཉམས་སུ་མྱོང་བ་སྐྱེ་བའི་ཚུལ་དེ་ཉིད་སྟོན་པ་ལས་སངས་རྒྱས་རྗེས་སུ་དྲན་པ་བསྒོམ། ཞེས་པས་སྲ་བ་ལ་སོགས་པ་འབྱུང་བ་ལྔ་རིམ་གྱིས་བརྒྱུད་པའོ། ། དེ་ལ། ཐོག་མ་དབུས་མཐར་ཡང་དག་གནས། །
ཞེས་སོགས་དགའ་བ་བཞི་སྐྱེའོ། ། མཁའ་དབྱིངས་ལ་སོགས་པས་ནི། དབང་པོ་གཉིས་སྦྱར་བ་ལ་བརྟེན་ནས་ཡེ་ཤེས་སྐྱེ་བ་ནི་གསང་བ་འདུས་པས་ཀྱང་བསྟན་པར་སྟོན་པའོ། ། མཁའ་དབྱིངས་ཆོས་འབྱུང་ངོ༌། ། ཟླ་བ་བྱང་སེམས་སོ། ། རྗེས་དྲན་བཅུ་དྲུག་ནི་བྱང་ཆུབ་ཀྱི་སེམས་ཏེ། འཁོར་ལོ་བཞི་ལ་ཐིག་ལེ་བཞིར་གནས་ལ། དེ་རེ་རེ་ལ་ཡང་འབྱུང་བ་བཞི་བཞིའི་བདག་ཉིད་དུ་གནས་པས་བཅུ་དྲུག་གོ ། ཕུང་པོ་དང་ནི་ལ་སོགས་པས་ནི་དཔེས་མཚོན་པའི་དོན་རང་བཞིན་ལྷན་སྐྱེས་ཏེ། ཀུན་ནས་ཉོན་མོངས་དང་རྣམ་བྱང་གི་ཆོས་ཐམས་ཅད་ཀྱི་སྤྲུལ་བྱེད་དུ་བསྟན་ནོ། །
འདིར་དེ་རྣལ་འབྱོར་རྒྱུད་དུ་ནི། ། ཞེས་སོགས་ནི་མཇུག་བསྡུས་ཏེ། སངས་རྒྱས་གྲངས་མེད་པ་རྣམས་ཀྱི་དགོངས་པ་དེ་ཡང་བདེན་པ་གཉིས་སུ་གཅིག་པར་བསྟན་ཏོ། ། དཔེར་ན་ཡུངས་མར་ཞེས་པ་ལ་སོགས་པས་དོན་དམ་པར་བརྟགས་ན་གང་ལྟར་ཡང་མ་གྲུབ་པ་སྟོང་པ་ཉིད་དུ་དཔེའི་སྒོ་ནས་བསྟན་ཏོ། ། འདི་སྐད་བདག་གིས་སོགས་ཀྱིས་འདི་སྐད་ལ་སོགས་པའི་བརྗོད་བྱར་ཡང་བསམ་གྱིས་མི་ཁྱབ་པ་དེ་གནས་པར་བསྟན་ཏོ། ། དེ་ནས་རྣལ་འབྱོར་མ་རྒྱུད་དུ། ། ཞེས་པ་ལ་སོགས་པ་ལ། མེ་སྟེ་གཞན་དག་སོག་མ་འདྲ། ། ཞེས་པ་མ་རྒྱུད་ཀྱི་རྗོད་བྱེད་ཀྱི་རིམ་པ་བཞི། ཐུན་མོང་གི་རྗོད་བྱེད་ཀྱིས་བརྗོད་བྱ་གཉིས་སུ་མེད་པའི་ཡེ་ཤེས་བསྟན་པར་གསུངས་སོ། །
ཧེ་ནི་རྒྱུ་དང་བྲལ་བ་ལ་སོགས་པ་ལ་གསང་བའི་རིམ་པ་འབྲས་བུ་སྐུ་བཞི་ཐབས་ཤེས་རབ་གཉིས་སུ་མེད་པའི་ཚུལ་གྱིས་བསྟན་ཏོ། ། རྒྱུ་མེད་པ་ནི་ཡེ་ཤེས་ཞེས་པ་ལ་སོགས་པ་རྒྱུད་ཀྱི་རིམ་པ་འདིར་བསྟན་པ། ལུས་ཀྱི་དཀྱིལ་འཁོར་དང༌། བྷ་གའི་རྩ་དང༌། བྱང་ཆུབ་སེམས་ཀྱི་དཀྱིལ་འཁོར་རྩ་ལ་གནས་པའི་ཐིག་ལེ་རྣམས་བསྟན་ཏོ། ། སྡེ་ཚན་ཐ་མའི་མིང་སྤངས་ཞེས་པ་ནི། སྤྱི་བོའི་ཧཾ་དེ་གཏུམ་མོའི་མེས་གཞོམ་དུ་མེད་པའམ། ཧཾ་གི་བདེ་བ་ཆེན་པོ་དེ་བརྗོད་དུ་མེད་པ་ལ་བྱའོ། ། དེ་དག་གང་གིས་བརྗོད་ན། མེ་ཞེས་བྱ་བར་མངོན་པར་བརྗོད། །
ཅེས་པ་ཐུན་མོང་གི་རྗོད་བྱེད་ཀྱིས་བརྗོད་པའོ། ། དེ་ལ་ཅི་སྟེ་མེ་ཞེས་བྱ་ཞེ་ན། ཆགས་སོགས་ཞེས་པ་སྟེ་རྒྱུད་ཀྱི་རིམ་པ་ལ་སྔགས་ཀྱི་རིམ་པས་བསྐུལ་བས་ཉོན་མོངས་པའི་རྟོག་པ་རྣམས་བསྲེགས་པས་མེ་ཞེས་གསུང༌། ཡང་ན་དེས་རྩ་རྣམས་ལ་ཟ་ཞིང་རྩའི་རྟོག་པ་བསྲེགས་པས་མེ་ཞེས་བྱ་སྟེ། རྗོད་བྱེད་ལ་མེའི་རྒྱུ་མཚན་ཡོད་པས་བརྗོད་བྱ་ལ་མེ་ཞེས་སྦྱར་བའོ། ། འཁོར་ལོ་གསུམ་ནི་རྣལ་འབྱོར་མ། ། དེ་ཡང་མེ་ཞེས་བྱ་བར་བརྗོད། ། ཅེས་པ་ལ་སོགས་པ་ནི། མེ་ཞེས་བྱ་བའི་བརྗོད་བྱ་དེས་རྩའི་འཁོར་ལོ་རྣམས་གསུངས་པར་ལྟའོ། ། ཀུན་ཞེས་རྣམ་པར་བཤད་སོགས་ཀྱིས་ནི་ཐུན་མོང་མ་ཡིན་པ་གསང་བའི་རིམ་པ་ཁོ་ནའི་རྗོད་བྱེད་དང༌།
མཁའ་འགྲོ་ཀུན་དངོས་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། ཅེས་པ་དེས་འབྲས་བུ་སྐུ་གསུམ་བསྟན་ཏོ། ། དེ་ཡང༌། སངས་རྒྱས་ཕུང་སོགས་དེ་བཞིན་དུ། ། ཞེས་པ་ལ་སོགས་པས་རྒྱུད་ཡོན་ཏན་དུ་གྱུར་པའི་དབང་དུ་བྱས་ནས་རྒྱུད་ཀྱི་རིམ་པ་ཡང་བསྟན་ཏོ། ། མཁའ་འགྲོ་ཀུན་དངོས་ཀྱིས་སྤྲུལ་པའི་སྐུ་མ་དག་པ་ཕུང་པོ་ལ་སོགས་པ་ཐམས་ཅད་དུ་ཡང་སྣང་ཞིང་འགྲོ་བར་བསྟན་ཏོ། ། སེམས་དཔས་ལོངས་སྐུ་བསྟན། རྡོ་རྗེ་སེམས་དཔས་ཆོས་སྐུ་བསྟན། བདེ་མཆོག་གིས་རྟོགས་པ་ཆོས་སྐུ་དེ་རང་བཞིན་ཆོས་སྐུ་ལས་འབྱུང་བར་བསྟན།
གསང་བ་ས་ཡི་ཁམས་ཡིན་ཏེ། ། ལ་སོགས་པས་རིམ་པ་བཞིན་ཐུན་མོང་གི་རྗོད་བྱེད་རྣམ་གྲངས་དང་བཅས་ཏེ་བསྟན་ཏོ། ། རྣལ་འབྱོར་རྒྱུད་དུ་དེ་བཞིན་གཤེགས། ། ལ་སོགས་པས་རྣལ་འབྱོར་དང་རྣལ་འབྱོར་མའི་རྒྱུད་ཀྱི་རྗོད་བྱེད་གཉིས་ཀ་ཡང༌། བརྗོད་བྱ་བདེ་བ་ཆེན་པོ་གཉིས་སུ་མེད་པའི་ཡེ་ཤེས་བསྟན་ལ། དེ་ཡང་རིམ་པ་བཞི་ཚོགས་གཉིས་སུ་འགྱུར་ཏེ། དང་པོ་གསུམ་ནི་བསོད་ནམས་ཀྱི་ཚོགས་སུ་འགྱུར་ལ། གསང་བའི་རིམ་པ་ནི་ཡེ་ཤེས་ཀྱི་ཚོགས་སུ་འགྱུར་བའོ། ། ཞེས་བསྟན་ཏོ། ། མཇུག་གི་དོན་ནི་རྟོགས་པར་སླའོ། །
གསང་བའི་དེ་ཁོ་ན་ཉིད་རབ་ཏུ་གསལ་བའི་གསལ་བྱེད་རྫོགས་སོ།། །། ༄༅། །དེའི་ཚིག་དོན་བསྡུས་པའི་གོ་འབྱེད་བཞུགས།། ༄༅། །བཅོམ་ལྡན་འདས་དཔལ་འཁོར་ལོ་བདེ་མཆོག་ལ་ཕྱག་འཚལ་ལོ། ། གསང་བའི་དེ་ཁོ་ན་ཉིད་རབ་ཏུ་གསལ་བར་བྱེད་པ་འདི་ལ། ལེའུ་བཞིའི་བདག་ཉིད་དུ་གནས་པ་ལས། དེ་རྣམས་ཀྱི་དོན་ཉུང་འདུས་སུ་བསྡུས་ཏེ་རྟོགས་པར་བྱ་བ་ནི། རྗོད་པར་བྱེད་པའི་ཚིག་གང་ཡིན་པ། བརྗོད་པར་བྱ་བའི་དོན་གང་ཞིག་སྟོན་པ། དེ་དག་ཤེས་པར་བྱེད་པའི་ཐབས་ཡིད་ཆེས་ཁྱད་པར་ཅན་བསྟན་པའོ། ། དང་པོ་ལ་གཉིས་སུ་གནས་ཏེ།
ཐུན་མོང་གི་རྗོད་བྱེད་དང༌། ཐུན་མོང་མ་ཡིན་པའི་རྗོད་བྱེད་དོ། ། དེ་ལས་དང་པོ་ནི་ཕྱི་རོལ་པའི་རིག་བྱེད་བཞི་ལ་སོགས་པ་ནས་བཟུང་སྟེ། རྡོ་རྗེ་ཐེག་པའི་རྣལ་འབྱོར་ཆེན་པོའི་རྒྱུད་ཀྱི་བར་རྣམས་ཏེ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང༌། དེ་ལས་བསྡུ་ན་གསུང་རབ་ཡན་ལག་བཅུ་གཉིས། དེ་ལས་ཀྱང་བསྡུ་ན་སྡེ་སྣོད་རིན་པོ་ཆེ་གསུམ་ཞེས་ཡོངས་སུ་གྲགས་པ་ཉིད་དོ། ། ཐུན་མོང་མ་ཡིན་པ་ནི་ཐུན་མོང་བ་ཉིད་ལས་ཁྱད་པར་དུ་བྱུང་བ་རྡོ་རྗེ་ཐེག་པའི་རྒྱུད་སྡེ་བཞི། དེ་ལས་ཀྱང་རྣལ་འབྱོར་ཆེན་པོའི་རྒྱུད་ཐབས་གཙོ་བོར་གྱུར་པ་གསང་བ་འདུས་པ་དང༌། ཤེས་རབ་གཙོ་བོར་གྱུར་པ་བདེ་མཆོག་ཉུང་ངུ་སྟེ། དེ་དག་ཀྱང་ཐུན་མོང་བ་ཉིད་ཀྱི་ཁོངས་སུ་བསྡུས་ལ་རྗོད་བྱེད་ཐུན་མོང་མ་ཡིན་པ་དངོས་ནི་རྒྱུད་ཉིད་ཀྱི་གླེང་གཞིའི་ཚིག་ཡིན་ཏེ།
རྣལ་འབྱོར་གྱི་རྒྱུད་ཀྱི་གླེང་གཞིའི་ཚིག་ཡི་གེ་སུམ་ཅུ་རྩ་བདུན་ཚིག་བཅུར་བསྡུས་པ། རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་ཡི་གེ་བཅུ་དྲུག་ཡན་ལག་དང་བཅས་པ་ཚིག་བཅུར་བསྡུས་པ་སྟེ། ཚིག་ཉི་ཤུར་རྗོད་བྱེད་ཐུན་མོང་མ་ཡིན་པ་བསྡུའོ། ། བརྗོད་བྱའི་དོན་ལ་གཉིས་ཏེ། ཐུན་མོང་དང་ཐུན་མོང་མ་ཡིན་པའོ། ། དེ་ལ་དང་པོ་ནི་བདག་དང་སྒྲ་རྟག་པ་ལ་སོགས་པ་ནས་རྡོ་རྗེ་ཐེག་པའི་ཕྱག་རྒྱ་འཆའ་བ་ལ་སོགས་པ་དེ་ཁོ་ན་ཉིད་བཅུ་ལ་སོགས་པ་ལམ་གྱི་དེ་ཁོ་ན་ཉིད་དུ་མ་མཐར་ཐུག་ཏུ་འདོད་པ་སྟེ། འདི་ལ་སོ་སོའི་དེ་ཁོ་ན་ཉིད་ཅེས་བྱ་བ་གདུལ་བྱ་སོ་སོའི་བསམ་པ་དང་བསྟུན་ནས་གསུངས་པའི་ལམ་གྱི་དེ་ཁོ་ན་ཉིད་ཅེས་བྱའོ། ། གཉིས་པ་ཐུན་མོང་མ་ཡིན་པ་ལ་གཉིས་ཏེ། དོན་གྱི་དེ་ཁོ་ན་ཉིད་དང༌། ཉམས་སུ་བླང་བའི་དེ་ཁོ་ན་ཉིད་དོ། །
དེ་ལ་དོན་ནི་གསང་བའི་དེ་ཁོ་ན་ཉིད་ཅེས་བྱ་བ། ཐོག་མ་དང་ཐ་མ་མེད་པ་བྱང་ཆུབ་ཀྱི་སེམས་རིག་པ་གསལ་ལ་མ་འགགས་པ་འདི་ཉིད་ལ་བྱ་སྟེ། ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་རིན་པོ་ཆེ་ཞེས་ལེའུ་གཉིས་པའི་སྟོད་ནས་གསུངས་པ་བཞིན་ནོ། ། ཉམས་སུ་བླང་བའི་དེ་ཁོ་ན་ཉིད་ལ་གཉིས། རང་ལུས་ཐབས་ལྡན་གྱི་དབང་དུ་བྱས་ནས་རིམ་པ་བཞིའི་དེ་ཁོ་ན་ཉིད་རྒྱུད་ལ་བསྐྱེད་པ་བསྟན་པ་དང༌། དེའི་སྔོན་དུ་མཚོན་པར་བྱེད་པ་དཔེའི་ཡེ་ཤེས་ཀྱི་དེ་ཁོ་ན་ཉིད་དབང་གསུམ་པས་ཉམས་མྱོང་བསྐྱེད་པར་བསྟན་པའོ། ། དེ་ལ་རིམ་པ་བཞི་ནི་རྒྱུད་ཀྱི་རིམ་པ་ཐོས་བསམ་གྱིས་གཏན་ལ་དབབ་པ། སྔགས་ཀྱི་རིམ་པ་ཙཎྜཱ་ལཱི་སྦར་བ། ཡེ་ཤེས་ཀྱི་རིམ་པ་ཡས་དབབ་པའི་དགའ་བ་བཞི། གསང་བའི་རིམ་པ་སྐུ་དང་ཡེ་ཤེས་ཟུང་དུ་འཇུག་པའོ། །
དེ་ལ་དང་པོ་ནི་རྒྱུ། གཉིས་པ་ནི་ལམ། ཐ་མ་ནི་འབྲས་བུའོ། ། དེ་ལ་ཅུང་ཟད་སོ་སོར་ཕྱེ་སྟེ་བརྗོད་ན། རྒྱུད་ཀྱི་རིམ་པ་ནི་རྗོད་བྱེད་ཨེ་བཾ་མ་ཡ་ཡི་གེ་འབྲུ་བཞི་རྫས་དང་བཏགས་པའི་དབང་དུ་བྱས་ནས་དྲུག་རྗོད་བྱེད་དེ། དངོས་སུ་བསྟན་པ་འཁོར་ལོ་བཞི་ཐབས་ཤེས་རབ་ཏུ་གནས་པ་དེ་ལ་ཡི་གེ་གང་ཡིན་ཞེས་བྱ་བ་ནས། འཁོར་ལོ་གང་ཡིན་ཞེས་བྱ་བའི་བར་དུ་འཁོར་ལོ་རེ་རེ་ལ་ཕྱི་རོལ་གྱི་དོན་བཅུ་བཅུ་ལྡན་པར་གཏན་ལ་ཕབ་པས་ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་གཏན་ལ་དབབ་པ་ཐོས་བསམ་གྱི་ཡུལ་དུ་གྱུར་པའོ། ། ཤུགས་ཀྱིས་རྩ་གསུམ་བསྟན་ཏེ་མདོར་ན་འཁོར་ལོ་བཞི་དང་རྩ་གསུམ་གཏན་ལ་འབེབས་པ་ལ་བྱའོ། ། ཤུགས་ཀྱིས་བསྟན་པ་སྔགས་རིམ་ནི་སྔགས་ནི་ལྟེ་བའི་ཨྃ་ཡིན་ལ། རིམ་པ་ནི་རྩ་དབུ་མ་ནས་འཁོར་ལོ་གོང་མར་འགྲོ་བ་དང༌།
རླུང་རེག་བྱ་དྲོད་ཀྱི་རང་བཞིན་ཅན་དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་པའོ། ། ཡེ་ཤེས་ནི་ཐོས་པའི་ཚིག་གིས་བསྟན་ཏེ་ཡས་ཕབ་པའི་དགའ་བ་བཞི་ལ་སྐུ་གསུམ་དུ་བཞག་པའོ། ། དེ་ཡང་ཁམས་བྱང་ཆུབ་སེམས་ཀྱི་ཐིག་ལེ་དབུ་མར་འཇུག་པ་ལས་འབྱུང་བ་ཡིན་ཏེ། སྤྱི་བོ་ནས་མགྲིན་པར་བབས་པས་དགའ་བ། མགྲིན་པ་ནས་སྙིང་གར་བབས་པས་མཆོག་དགའ། ཐིག་ལེ་བཞི་དང་གསུམ་བྱིན་པའོ། ། དེར་བདེ་བ་ལ་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་ལམ་དུ་བྱེད་པའོ། ། དེ་ལ་ཟླ་བ་ཞེས་བྱ་བ་ལ་སོགས་པ་རྣམ་གྲངས་ཉི་ཤུར་མིང་བཏགས་ཏེ་རྣལ་འབྱོར་ཆེན་པོའི་རྒྱུད་སོ་སོ་ནས་མིང་སོ་སོར་བཏགས་པའི་མིང་དང་དོན་ལ་མ་རྨོངས་པར་བྱ་བའི་ཕྱིར་ཕྱོགས་གཅིག་ཏུ་བསྟན་ཏེ། སྙིང་ག་ནས་ལྟེ་བར་བྱོན་པ་ནི་དགའ་བྲལ་གྱི་ཡེ་ཤེས་ཏེ། གནས་ལས་མིང་ཐོབ་པ་སྤྲུལ་སྐུ།
ཐིག་ལེ་གཉིས་ལ་གཅིག་ཐིམ། གཅིག་ལ་ཨོཾ་གྱི་ནཱ་ད་ལ་གནས་པ་ཉི་མ་ཞེས་བྱ་སྟེ། འདི་ཡང་རྣམ་གྲངས་ཉི་ཤུ་ཐིམ་པའི་ཚུལ་དུ་སྔ་མ་བཞིན་གནས་སོ། ། དེ་དག་ལ་བརྟེན་ནས་སྐྱེས་པའི་ཡེ་ཤེས་ཀྱི་གཙོ་བོ་ལྷན་ཅིག་སྐྱེས་པའི་ཡེ་ཤེས་ནི། རེ་ཞིག་རྩ་གནས་ཐམས་ཅད་དུ་ཁྱབ་ནས་ལྟེ་བའི་གནས་སུ་འདུས་ཏེ་བདེ་སྟོང་མཆོག་གི་ཏིང་ངེ་འཛིན་སྐྱེ་བ་སྟེ། འདི་ནི་ཆོས་སྐུ་ལམ་དུ་བྱེད་པའོ། ། དེ་ནི་གཞུང་ལས་གསལ་བར་རྣམ་པར་མ་བཀོད་དེ། བླ་མའི་ཞལ་ལས་རྟོགས་པར་བྱའོ། ། དུས་གཅིག་ན་ལ་སོགས་པས་འབྲས་བུ་གསང་བའི་རིམ་པ་བསྟན་ཏེ། དེ་ཡང་དུས་གཅིག་ན་ཞེས་བྱ་བས་དབུ་མར་རླུང་དང་བྱང་ཆུབ་ཀྱི་སེམས་ཐིམ་པ།
དུས་གསུམ་ལས་བསམ་གྱིས་མི་ཁྱབ་པའི་དུས་སུ་འགྱུར་བར་བསྟན་ལ། དེ་ཉིད་ཀྱི་ཚེ་གྲུབ་སྟེ་གཅིག་ཏུ་ལུས་ཟག་མེད་དང༌། སེམས་རྟོག་མེད་དུ་གྱུར་པ་ནི་མཚན་གཞིའོ། ། བཅོམ་ལྡན་འདས་ལ་སོགས་པ་ནི་དེའི་མཚན་ཉིད་ཅེས་བྱ་བ་ཡོན་ཏན་གྱི་ཁྱད་པར་དུ་མ་དང་ལྡན་པར་བསྟན་ལ་དེ་ཡང་ཚིག་ལྔས་ཡོན་ཏན་གྱི་ཁྱད་པར་སོ་སོར་བསྟན་པ་ལས། བཅོམ་ལྡན་འདས་ཀྱིས་ནི་འབྲས་བུ་གསང་བའི་རིམ་པ་རྡོ་རྗེ་སེམས་དཔའ་དེ་སྤངས་པ་ཕུན་སུམ་ཚོགས་པ་དང༌། ཡེ་ཤེས་ཕུན་སུམ་ཚོགས་པ་གཉིས་དང་ལྡན་པར་བསྟན། དེ་བཞིན་གཤེགས་པ་ཐམས་ཅད་ཀྱིས་ནི་དེ་བཞིན་ཉིད་སྟོང་པ་ཉིད་དུ་ཐིམ་ཞིང་དེ་ལས་བྱུང་བས་དེ་བཞིན་གཤེགས་པར་སྟོན་ཏེ། དེ་ཡང་ཐམས་ཅད་ཀྱི་ཚིག་གིས་ནི། གཞི་ཆོས་ཅན་འཁོར་འདས་ཀྱི་ཆོས་ཐམས་ཅད་བསྟན་ལ། དེ་བཞིན་གཤེགས་པ་ཞེས་བྱ་བས་ནི་ཆོས་ཅན་དེ་དག་ཀྱང་དེ་བཞིན་ཉིད་དུ་ཐིམ་ཞིང༌།
དེ་བཞིན་ཉིད་ལས་གཤེགས་པས་ན། དེ་འབྲས་བུ་གསང་བའི་རིམ་པ་ལ་རོ་གཅིག་ཏུ་མངོན་དུ་གྱུར། ཞེས་བྱ་བའི་དོན་ཏོ། ། སྐུ་གསུང་ཐུགས་རྡོ་རྗེའི་ཚིག་གིས་བསྟན་པའི་ཡོན་ཏན་ནི། སྦྱང་གཞི་ལ་བཞག་པ་དང༌། འབྲས་བུ་གནས་གྱུར་ལ་བཞག་པ་གཉིས་སོ། ། དེ་ལ་རྒྱུད་ཀྱི་རིམ་པ་ལྟར་གནས་ཏེ། མ་དག་པ་ལུས་ངག་ཡིད་གསུམ། རྒྱུའི་དབང་དུ་བྱས་ན་ཉོན་མོངས་པ་དུག་གསུམ། འབྲས་བུའི་དབང་དུ་བྱས་ནས་བདེ་བ་སྡུག་བསྔལ་བཏང་སྙོམས་གསུམ།
འོག་ནས་འབྱུང་བའི་དོན་ཡར་དྲང་བ་ལས་ངོ་བོ་ཉིད་ཀྱི་དབང་དུ་བྱས་ན་དཀྱིལ་འཁོར་གསུམ་མོ། ། འབྲས་བུ་གནས་གྱུར་ནི་རྡོ་རྗེ་སེམས་དཔའ་ལ་ཇི་ལྟར་མངའ་བ་སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེའི་ཡོན་ཏན་དང་ལྡན་པའོ། ། འབྲས་བུ་དེ་ཉིད་ལས་བཙུན་མོའི་ཡོན་ཏན་ལྡན་པ་ནི་དཔེ་ཉེ་བར་མཚོན་པའི་དབང་དུ་བྱས་ནས་ཐུན་མོང་གི་བཙུན་མོ་བསྟན་པ་དང༌། ཡོན་ཏན་མ་ལུས་བསྐྱེད་པའི་དབང་དུ་བྱས་ནས་ཐུན་མོང་མ་ཡིན་པའི་བཙུན་མོ་བསྟན་པའོ། ། དེ་ལ་སྤྱིར་བཙུན་མོ་ཞེས་བྱ་བའི་དོན་ནི་སྐྱེད་པར་བྱེད་པ། འཕེལ་བར་བྱེད་པ། གསོ་བར་བྱེད་པས་བཙུན་མོའོ། ། དེ་ལ་ཐུན་མོང་གི་བཙུན་མོའི་དབང་དུ་བྱས་ན།
ལྷ་ལ་སོགས་པའི་བུ་མོ་རྣམས་ཀྱིས་ཀྱང༌། རང་རང་གི་འགྲོ་བའི་རིགས་རྣམས་སྐྱེད་པར་བྱེད། འཕེལ་བར་བྱེད། གསོས་འདེབས་པར་བྱེད་པས་བཙུན་མོའོ། ། དཔེ་དེ་བཞིན་དུ་ཤེས་རབ་ཐུན་མོང་མ་ཡིན་པའི་བཙུན་མོ་རྣམས་ནི་སྤྱན་ལ་སོགས་པའི་ལྷ་མོ་རྣམས། དོན་ནི་རླུང་སེམས་དབུ་མར་ཐིམ་པའི་དུས་ཀྱི་གསང་རིམ་ལ་གནས་གྱུར་གྱི་དབང་དུ་བྱས་ནས་ཟག་མེད་རྡོ་རྗེ་སེམས་དཔའ་ཡོན་ཏན་དུ་གྱུར་པའི་ཚུལ་གྱིས་བཞུགས་པར་བསྟན་ཏེ་ལམ་ཡོན་ཏན་དུ་གྱུར་པ་ཞེས་བྱའོ། ། མདོར་ན་ཚིག་དུམ་བུ་ལྔས་བསྟན་པའི་ཡོན་ཏན་ཐམས་ཅད་ཀྱང༌། ལུས་ཟག་མེད་དང་སེམས་རྟོག་མེད་ཅེས་བྱ་བ་ཡིན་ལ། དབྱེ་ན་ནི་སྐུ་གསུམ་རྣམ་པར་གཞག་པ་རང་གཞན་གྱི་དོན་མ་ལུས་པར་འགྲུབ་པ་ཞེས་བྱ་བ་ཡིན་ནོ། ། རིམ་པ་བཞི་པོ་འདི་དག་ལ་ཡང༌།
རྒྱུད་ལ་སོགས་པ་གང་ཡིན་པ། རིམ་པ་གང་ཡིན་པ། མཐར་ཕྱིན་པ་གང་ཡིན་པ་ཞེས་བྱ་བ་གསུམ་དུ་རྫོགས་པའི་རིམ་པའི་གཞུང་གསུམ་ཅིག་ཆར་དུ་རྟོགས་པར་བྱ་བའི་ཕྱིར། དཔྱིད་ཀྱི་ཐིག་ལེ་ཁོང་དུ་ཆུད་པར་བྱའོ། ། ཚིག་དོན་ནི་འདིར་ཞིབ་ཏུ་མ་བརྗོད་དོ། ། རིམ་པ་བཞིའི་དོན་དེ་ཉིད་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་བཅུ་ཁྱད་པར་གྱི་ཚིག་དང་བཅས་པས་བསྟན་པ་ལས། དེ་ལ་གཉིས་ཁྱད་པར་གྱི་ཚིག་དང༌། གླེང་གཞིའི་ཚིག་དངོས་སོ། ། དེ་ལ་དང་པོ་ནི་ཧེ་རུ་ཀ་དཔལ་ཞེས་བྱ་བ་ནས། རང་བྱུང་བཅོམ་ལྡན་འདས་དང༌།
མཁའ་འགྲོ་ཀུན་དངོས་སེམས་དཔའ་དང༌། ། རྡོ་རྗེ་སེམས་དཔའ་བདེ་བའི་མཆོག ། ཅེས་པ་རྣམས་སོ། ། དེ་ལས་ཁྱད་པར་གྱི་ཚིག་ཅེས་བྱ་བར་འཇོག་པ་ནི། སྟོན་པ་ཕུན་སུམ་ཚོགས་པའི་ཡོན་ཏན་གྱི་དབང་དུ་བྱས་ནས་སྟོན་པའོ། ། དངོས་ནི་གསང་བ་ལ་སོགས་པའི་རྐང་པ་གཉིས་དེ་དྲང་དོན། ངེས་དོན་གཉིས་ཀྱི་ཕུན་སུམ་ཚོགས་པ་ལྔ་དང༌། ལམ་འབྲས་བུ་དང་བཅས་པ་སྟོན་པས་སོ། ། དང་པོ་ལས་ཐུན་མོང་དང་ཐུན་མོང་མ་ཡིན་པའི་ཚིག་ཅེས་བྱ་གཉིས་སོ། ། དང་པོ་ནི་མེ་ཏོག་ཅེས་བྱ་བའི་ཚིག་ལ་བྱ་སྟེ།
གླེང་གཞིའི་ཚིག་གསང་བ་ལ་སོགས་པ་མཐའ་དག་ལ་མེའི་ཚིག་གི་ཡོན་ཏན་འཇུག་པས་སོ། ། ཐུན་མོང་མ་ཡིན་པ་ནི་ཧེ་རུ་ཀ་དཔལ་ཏེ། གསང་བའི་རིམ་པ་ལྟར་ན་སྐུ་བཞིའི་འབྲས་བུ་དེ་འབྱུང་བའི་རྒྱུ་རྒྱུད་ཀྱི་རིམ་པ་དང་སྦྱར་ན་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་སྟེ། ལུས་དང་བྷ་ག་དང་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་གྱུར་པའོ། ། རང་བྱུང་བཅོམ་ལྡན་འདས་ནི་གསང་བའི་རིམ་པ་སྐུ་དང་ཡེ་ཤེས་ཟུང་དུ་འཇུག་པ་སྤྱི་ལ་བྱས་ཏེ་མཚན་གཞིའོ། ། མཁའ་འགྲོ་མ་ལ་སོགས་པ་ནི་དེའི་ཡོན་ཏན་གྱི་ཁྱད་པར་སྐུ་བཞི་བསྟན་ཏེ། མཁའ་འགྲོ་ཀུན་གྱིས་སྤྲུལ་སྐུ། སེམས་དཔའ་བདེ་ཆེན་གྱིས་ལོངས་སྐུ། རྡོ་རྗེ་སེམས་དཔའ་གཉིས་སུ་མེད་པས་ཆོས་སྐུ། བདེ་བ་མཆོག་གི་རང་བཞིན་ནི་ཆོས་སྐུ།
རྟོག་པ་ཆོས་སྐུར་འགྱུར་བས་ངོ་བོ་ཉིད་ཀྱི་སྐུ་བསྟན་ཏོ། ། མདོར་ན་གླེང་གཞིའི་ཁྱད་པར་གྱི་ཚིག་རྣམས་ཀྱིས་འབྲས་བུའི་གསང་བའི་རིམ་པ་གཙོ་བོར་བསྟན་པར་ཤེས་པར་བྱའོ། ། གསང་བ་ལ་སོགས་པའི་གླེང་གཞིའི་ཚིག་དངོས་ལ་རིམ་པ་བཞི་སོ་སོར་སྦྱར་བ་དང༌། ཐུན་མོང་དུ་སྦྱར་བ་གཉིས་སུ་གསུང་ངོ༌། ། དང་པོ་ནི་གསང་བ་ལ་སོགས་པའི་ཚིག་བཞི་དང་རྒྱུད་ལ་སོགས་པ་བཞི་རིམ་པ་བཞིན་སྦྱར། རྟག་ཏུ་བཞུགས་པ་སྔགས་རིམ་གྱི་ཡོན་ཏན་གྱི་ཁྱད་པར་དུ་བཞེད་དོ། ། ཚིག་དེ་དག་རིམ་པ་བཞིན་ཐུན་མོང་དུ་སྦྱར་ན། གསང་བ་ལ་སོགས་པ་བཞིས་རྟེན་འཁོར་ལོ་བཞི་རྟག་བཞུགས་ཀྱིས་རྩ་གསུམ་སྟེ། དེ་ལ་ལུས་ཀྱི་དཀྱིལ་འཁོར་གསང་བ་ལ་སོགས་པ་བདུད་རྩི་ལྔ་ལ་བྱ་སྟེ། བྱང་ཆུབ་ཀྱི་སེམས་ཀྱི་དཀྱིལ་འཁོར་བསྟན་ཏོ། །
སྔགས་རིམ་ལྟར་ན་གསང་བ་ལྟེ་བའི་ཨཾ་ལས་མེ་འབར་བ་བསྟན་ཅིང༌། ཚིག་གཞན་གྱིས་ཀྱང་འཁོར་ལོ་གོང་མ་རྣམས་ཀྱི་ཡིག་འབྲུ་འཇོམས་པ་དང༌། ཚིག་ཐ་མས་དེ་བཞིན་གཤེགས་པའི་རྒྱུད་ལ་ཙཎྜཱ་ལཱིའི་མེ་འགྲོ་འོང་བྱེད་པའི་བར་དུ་བསྟན། ཡེ་ཤེས་ཀྱི་རིམ་པ་ནི་གསང་བ་ལ་སོགས་པའི་ཚིག་བཞིས་དགའ་བ་གསུམ་བསྟན་ཅིང༌། རྟག་བཞུགས་ཀྱིས་ལྷན་སྐྱེས་བསྟན་ཏེ། སྐུ་གསུམ་ལམ་དུ་བྱེད་པའོ། ། གསང་བའི་རིམ་པ་ལྟར་ན་སྐུའི་རྣམ་པ་དེ། དེ་བཞིན་གཤེགས་པ་ལྔ་དང་ཐུགས་ཡེ་ཤེས་ལྔ་སྦྱར་ཏེ་ཤེས་པར་བྱ་བ་ལས། འདི་ནི་དཔྱིད་ཀྱི་ཐིག་ལེའི་ལེའུ་བཅུ་པར་བསྟན་ཅིང་བཤད་པའི་རྒྱུད་ལས་འོངས་པ་ཡིན་ནོ། ། དེ་ཐམས་ཅད་ཀྱིས་ནི་གླེང་གཞིའི་ཚིག་གཉིས་ཀྱིས་བསྒོམ་བྱ་གསང་བའི་དེ་ཁོ་ན་ཉིད་དངོས་རིམ་པ་བཞིན་བསྟན་ཏོ། །
དེ་མཚོན་པར་བྱེད་པའི་ཐབས་གང་གིས་མཚོན་པ་ནི། རྣལ་འབྱོར་གྱི་རྒྱུད་ཀྱི་གླེང་གཞིའི་ཚིག་གིས་བསྟན་པ་ལས། མའི་རྒྱུད་ཀྱི་གླེང་གཞིའི་ཚིག་གིས་བསྟན་པ་ནི་མེད་དེ། དེ་ཡང་ཚུལ་བཞིར་རྟོགས་པར་བྱ་སྟེ། ཨེ་བྃ་ཞེས་བྱ་བ་ལ་སོགས་པ་ཐབས་ཀྱི་རྒྱུད་ཀྱི་གླེང་གཞིའི་ཚིག་རྣམས་ཀྱིས་དབང་གསུམ་པའི་ཐབས་ཤེས་རབ་སྙོམས་པར་ཞུགས་པ་ལས། དང་པོར་ཚོར་བ་བདེ་བ། དེ་ནས་མི་རྟོག་པ་བདེ་བ། དེ་ནས་དཔེའི་ཡེ་ཤེས་ཀྱི་བདེ་བ་སྐྱེ་བས་གསང་བའི་དེ་ཁོ་ན་ཉིད་དངོས་བྱང་ཆུབ་ཀྱི་སེམས་རིན་པོ་ཆེ་དེ་མཚོན་མི་ནུས་ཀྱང༌། དབང་དུས་སུ་བརྡར་བཏགས་ནས་མཚོན་ནུས་པར་བསྟན་པ་དང༌། ཡང་གླེང་གཞིའི་ཚིག་དེ་རྣམས་ཉིད་ཀྱིས་དོན་གྱི་དེ་ཁོ་ན་ཉིད་དེ་སྒྲ་དང་རྣམ་རྟོག་གི་ཡུལ་ལས་འདས་པའི་ཕྱིར་རྟོགས་པར་མི་ནུས་པར་བསྟན་པ་དང༌།
དེ་ལྟར་ཡིན་ཡང་རྟེན་གྱི་གང་ཟག་གི་རྒྱུད་ལ་སྒྲོ་བཏགས་ཏེ་རྒྱུད་ནས་མཚོན་དུ་རུང་བར་བསྟན་པ་དང༌། དེས་མཚོན་པར་བྱ་བའི་གསང་བའི་དེ་ཁོ་ན་ཉིད་མཐའ་བཞི་ལས་གྲོལ་བ་སྟེ། འཁོར་འདས་ཐམས་ཅད་ཀྱི་འཕྲུལ་བྱེད་ཡིན་པར་ཆེ་བའི་ཡོན་ཏན་གྱི་སྒོ་ནས་གླེང་གཞིའི་ཚིག་རྣམས་ཀྱི་ཤུགས་ཀྱིས་བསྟན་པར་ཤེས་པར་བྱའོ། ། དེ་དག་ཀྱང་དོན་གསུམ་དུ་གནས་ཏེ་མཚོན་པར་བྱ་བའི་དོན་གང་ཡིན་པ། མཚོན་པར་བྱེད་པའི་ཐབས་གང་ཡིན་པ། དེས་མཚོན་དགོས་ཤིང༌། དེས་མཚོན་དགོས་པར་བསྟན་པའོ། ། དེ་དག་གིས་ནི་ཚིག་དང་དོན་གཉིས་བསྟན་ཏོ། ། དེ་དག་ཤེས་པར་བྱེད་པའི་ཐབས་ནི་ཡིད་ཆེས་ཁྱད་པར་ཅན་བཞིས་ཤེས་པར་ནུས་པར་ལེའུ་དང་པོ་ཉིད་དུ་བསྟན་དེ་འདིར་མ་བཀོད་དོ། ། དེ་ལྟར་ན་གསང་བའི་དོན་བྱང་ཆུབ་ཀྱི་སེམས་དེ་བསྒོམ་པའི་མན་ངག་གང་དུ་གསང་ན་རྗོད་བྱེད་ཐུན་མོང་བ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལ་སོགས་པར།
ཚུལ་ཇི་ལྟར་གསང་ན་ཐུན་མོང་གི་བརྗོད་བྱ་བདག་དང༌། དབང་ཕྱུག་དང༌། སྒྲ་རྟག་པ་དུ་མའི་ཚུལ་གྱིས་སོ། ། དགོས་ཆེད་གང་གི་དོན་དུ་གསང་ན་མོས་པ་སྣ་ཚོགས་ཀྱིས་སེམས་ཅན་འདུལ་བའི་ཕྱིར་རོ། ། དེ་ཁོ་ན་ཉིད་ནི་སོ་སོའི་ཞི་བ་ལ་སོགས་པའི་འབྲས་བུ་འབྱིན་པ་ལ་མི་བསླུ་བས་སོ། ། རབ་ཏུ་གསང་བ་ནི་གླེང་གཞིའི་ཚིག་གཉིས་བསྒོམ་པར་བྱ་བ་དང༌། སྒོམ་པར་བྱེད་པའི་ཐབས་གཉིས་གསལ་བར་ངོས་བཟུང་ནས་བླ་མ་དམ་པའི་མན་ངག་གི་ཚིག་དོན་གཉིས་གསལ་བར་བཤད་ཅེས་བྱ་བའི་དོན་ཏོ། ། གསང་བའི་དེ་ཁོ་ན་ཉིད་རབ་ཏུ་གསལ་བའི་ཚིག་དོན་གཉིས་བསྡུས་པའི་གོ་འབྱེད། ཅུང་ཟད་ཙམ་བསྟན་པའོ། ། རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
