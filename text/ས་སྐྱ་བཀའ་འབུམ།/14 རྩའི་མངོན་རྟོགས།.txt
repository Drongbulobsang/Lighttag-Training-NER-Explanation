ས་སྐྱ་བཀའ་འབུམ།
པོད ༡༤
རྩའི་མངོན་རྟོགས།
༼ཀ༽ ༄༅། །རྩའི་མངོན་རྟོགས་བཞུགས།། ༄༅། །རྩའི་མངོན་པར་རྟོགས་པའི་དོན་བསྟན་པ་ལས། རྩ་སུམ་ཅུ་རྩ་གཉིས་ཀྱི་སྤྱིའི་མཚན་ཉིད་བསྟན་པ་དང༌། དེ་རྣམས་ལས་གཙོ་མོ་གསུམ་དུ་བསྟན་པ་དང༌། གསུམ་པོ་དེ་སྤྱིའི་མཚན་ཉིད་ལས་དང་བཅས་པར་བསྟན་པ་ནི་གཞུང་ཉིད་དུ་གསལ་ལོ། ། དེ་ནས་རྩ་སུམ་ཅུ་རྩ་གཉིས་པོའི་གནས་དང༌། རང་བཞིན་བསྟན་ཟེར་ཡང་རྩ་སུམ་ཅུ་རྩ་གཉིས་པོས་བསྟན་པའི་བྱང་ཆུབ་ཀྱི་སེམས་སུམ་ཅུ་རྩ་གཉིས་ཀྱི་གནས་དང་རང་བཞིན་བསྟན་ཏེ། རྩའི་གནས་དང་རང་བཞིན་བསྟན་པར་ཡང་བྱས་ནས། རྩའི་འགྲེལ་པ་ཆུང་ངུ་ནས་བསྟན་པའི་གནས་དང་འགལ་བའི་ཕྱིར། །
དེ་བས་ན་འདིར་བྱང་ཆུབ་ཀྱི་སེམས་ཀྱི་འཕོ་བ་བཅུ་དྲུག་ཕྲག་གཉིས་ཀྱི་གནས་དང་རང་བཞིན་དུ་བྱའོ། ། དེ་ལ་རྩ་མི་ཕྱེད་མ་ལ་སོགས་པའི་གནས་ནི། སྤྱི་བོ་ལ་སོགས་པ་ཡིན་ལ། བྱང་ཆུབ་ཀྱི་སེམས་ནི་མཐེ་བོ་ལ་སོགས་པར་འཕོ་བ་སྟེ། དེ་ཡང་རང་བཞིན་གྱི་ཚེས་གཅིག་ལ་སོགས་པ་ལ། མཐེ་བོ་ལ་སོགས་པར་འཕོ་བ་ཡིན་གྱི་རྩའི་སྣ། གནས་དེ་དག་ལ་གཏད་ནས་ཡོད་པས་རྩ་དེ་དག་ནས་བརྒྱུད་ནས་རྒྱུ་བ་ལྟ་བུ་ནི་མ་ཡིན་སྙམ་དུ་སེམས་སོ། ། རང་བཞིན་བསྟན་པ་ནི། རྩ་དེ་དག་ཞུ་བས་གང་ཙམ་ན་རང་བཞིན་མེད་པ་ལ་སོགས་པའི་ཉམས་མྱོང་སྐྱེ་བ་ཡིན་པས། རྟེན་རྩ་ལ་ཡང་དེ་སྐད་ཅེས་གདགས་ཀྱི་དངོས་སུ་ནི་བྱང་སེམས་ཀྱི་ངོ་བོའོ། །
དེ་ལྟར་རྩ་སུམ་ཅུ་སོ་གཉིས་པོ་ཀུན་ལ་སྦྱར་བའོ། ། འཕོ་བ་ཡང་ཚེས་གཅིག་ནས་བཟུང་ནས་བཅོ་ལྔའི་བར་དུ་འཕོ་བ་བཅུ་དྲུག་བྱེད་དེ་ཚེས་བཅོ་ལྔ་ལ་གཉིས་འཕོ་སྟེ། ཨྃ་དང་ཨ་ཐུང་གི་རྣམ་པས་གཡས་དང་གཡོན་དུ་འཕོ་བར་བཤད་པས་སོ། ། དགེ་བའི་བཤེས་གཉེན་གྱི་ཞལ་ནས། ཚེས་བཅུ་དྲུག་གི་བར་དུ་འཕོ་བ་བཅུ་དྲུག ཚེས་བཅུ་བདུན་ནས་གདོད་མར་ངོའི་ཚེས་གཅིག་ཏུ་བཟུང་གསུངས་ཏེ་མི་བདེའོ། ། ཡར་ངོ་ལ་བསྟན་པ་བཞིན་ཚེས་བཅུ་དྲུག་ནས་གནམ་སྟོང་གི་བར་འཕོ་བ་བཅུ་དྲུག་སྟེ། གནམ་སྟོང་ལ་འཕོ་བ་གཉིས་སོ། ། དེ་ཇི་ལྟར་ན་ཟླ་བ་གཅིག་ལ་རྩ་སུམ་ཅུ་རྩ་གཉིས་ནས་བྱང་སེམས་སུམ་ཅུ་རྩ་གཉིས་སུ་འཕོ་བ་སུམ་ཅུ་རྩ་གཉིས་བྱེད་དོ། ། རྩ་དེ་དག་གི་དོན་དམ་པའི་ལས་ཀྱི་དབང་དུ་བྱས་ཏེ་སྐུ་གསུམ་གྱི་ངོ་བོར་བཞག་པ་ནི་གོ་སླའོ། །
ཨཱ་ལི་ཀཱ་ལིའི་དོན་ཡང་སྤྱི་དོན་དུ་བཤད་ན། ཨཱ་ལི་ཀཱ་ལི་གཉིས་རང་ཡིན་ལ། སྦས་པར་བཤད་ན་རྡོ་རྗེ་དང་པདྨ་འམ། ཐབས་ཤེས་རབ་བོ། ། སྐུ་གསུམ་གྱི་དོན་ནི་དབང་ལྟར་བཤད་ན་དགའ་བ་གསུམ་དུ་བཤད་དོ། ། ཨེ་ཝྃ་མ་ཡ་ལ་སོགས་པའི་དོན་ནི་ཚུལ་བཞིས་བཤད་ལ། ཡང་གཉིས་པར་ན་འཁོར་ལོ་བཞི་ལ་བཤད་དོ། ། འདིར་ཟླ་བ་དང་ཉི་མ་དང་ཨཱ་ལི་དང་ཀཱ་ལིའི་དོན་འདིར་འཕོ་བ་དང༌། ཆུ་ཚོད་དང༌། དབྱུ་གུ་དང་སྦྱར་ནས་བཤད་དེ།
འཕོ་བ་ལ་སྦྱར་ན་རླུང་གི་འཕོ་བ་རགས་པའི་ཆ། ཉི་མ་དང་ཀཱ་ལིའི་དོན་ཏོ། ། བྱང་ཆུབ་ཀྱི་སེམས་ཀྱི་འཕོ་བ་ཕྲ་བ་རྟོགས་དཀའ་བ་ནི་ཟླ་བ་དང་ཨཱ་ལིའི་དོན་ནོ། ། ཆུ་ཚོད་ཕྱིའི་དབྱུ་གུའི་དུས་འཛིན་པ་ནི་རགས་པའོ། ། ནང་གི་དབུགས་ཀྱི་གྲངས་བརྒྱ་ཉི་ཤུ་རྩ་གཉིས་རྒྱུ་བ་དང༌། ཡང་ཐབས་ལ་བྱང་སེམས་ཀྱི་འཕོ་བ་བཅུ་དྲུག ཤེས་རབ་ལ་བཅུ་དྲུག་སྟེ་སུམ་ཅུ་རྩ་གཉིས་བརྩི་བ་ནི་ནང་གི་ཕྲ་བའོ། ། དབྱུ་གུ་ཡང་ཐབས་དང་ཤེས་རབ་གཉིས་ལས་ཡར་ངོ་མར་ངོ་བརྩིས་པས་དྲུག་ཅུ་རྩ་བཞི་འོང་སྟེ། དེ་ནི་བྱང་སེམས་ལ་བརྩིས་པས་ཕྲ་བའོ། ། ས་མཱཔྟ་མི་ཐི།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
