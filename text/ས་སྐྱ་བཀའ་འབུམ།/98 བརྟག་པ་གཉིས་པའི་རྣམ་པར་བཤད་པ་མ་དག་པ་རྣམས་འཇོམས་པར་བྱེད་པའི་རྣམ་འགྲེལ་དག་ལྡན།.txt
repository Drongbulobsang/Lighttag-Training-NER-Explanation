ས་སྐྱ་བཀའ་འབུམ།
པོད ༩༨
བརྟག་པ་གཉིས་པའི་རྣམ་པར་བཤད་པ་མ་དག་པ་རྣམས་འཇོམས་པར་བྱེད་པའི་རྣམ་འགྲེལ་དག་ལྡན།
༼ཆ༽ ༄༅། །བརྟག་པ་གཉིས་པའི་རྣམ་པར་བཤད་པ་མ་དག་པ་རྣམས་འཇོམས་པར་བྱེད་པའི་རྣམ་འགྲེལ་དག་ལྡན་ཞེས་བྱ་བ་བཞུགས་སོ།། ༄༅། །ཨོཾ་སྭ་སྟི་སིདྡྷཾ། རྗེ་བཙུན་བླ་མ་རིན་པོ་ཆེ་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་བཀའ་དྲིན་ཅན་རྣམས་ཀྱི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། གང་ཞིག་རྡོ་རྗེ་འཆང་དབང་ཉིད་ཀྱང་ཐུགས་རྗེས་ཕལ་པའི་གཟུགས་འཛིན་དཔལ་ལྡན་བླ་མ་མཆོག་དེ་དང༌། ། གང་ཞིག་རྟོགས་པར་བྱ་བ་སྤངས་ཀྱང་དེ་ཉིད་ཐུགས་སུ་ཆུད་གྱུར་དཔལ་ལྡན་སྤྲོས་པ་ཀུན་གྲོལ་ཞིང༌། ། གང་ཞིག་འཛིན་པའི་དྲི་མ་མ་ལུས་སྤངས་ཀྱང་ཟག་མེད་བདེ་བས་རྒྱུད་གང་བསྐྱོད་པར་མི་མཛད་པ། ། གང་ཞིག་དམིགས་བྱ་སྤངས་ཀྱང་ཐུགས་རྗེས་གཞན་དོན་རྟག་ཏུ་མཛད་པ་རྣམས་ལ་གུས་པས་ཕྱག་འཚལ་ལོ། ། བདག་གི་དཔལ་ལྡན་བླ་ཆེན་གྱིས་ནི་རྣམ་འགྲེལ་ཉུང་ཟད་མཛད་པ་རྡོ་རྗེའི་ཚིག་ལྟར་མི་ཕྱེད་པས། ། རྒྱུད་དོན་མ་རྟོགས་དེ་གསལ་བྱ་ཕྱིར་ཐུགས་རྗེས་བསྐུལ་ནས་བདག་གི་བླ་མ་བསོད་ནམས་མཐའ་ཡས་རྩེས། །
རྣམ་འགྲེལ་རྒྱ་ཆེར་མཛད་ཀྱང་སྡེབ་སྦྱོར་བྱིངས་ཆེ་ཚིག་དོན་བརླིང་པོ་ཤེས་རབ་དམན་པས་མ་རྟོགས་ནས། ། བདག་ལ་ཡང་ཡང་བསྐུལ་བས་རྡོ་རྗེས་ཕུག་རྗེས་སྐུད་པས་བརྒྱུས་བཞིན་བླ་མའི་རྗེས་འབྲངས་བྲི་བར་བྱ། ། བློ་དམན་རྣམས་ཀྱིས་གོ་བྱའི་ཕྱིར། ། སྙན་དངགས་སྡེབ་སྦྱོར་རྣམ་སྤངས་ཏེ། ། རྒྱུད་དོན་རྣམ་འགྲེལ་བརྗོད་པ་ལ། ། བླ་མ་རྣམས་ཀྱིས་བཟོད་པར་མཛོད། ། དེ་ལ་དཔལ་ལྡན་ཆོས་སྐྱོང་རྣལ་འབྱོར་གྱི་དབང་ཕྱུག་བིརྺ་པ་མཐུ་སྟོབས་ཀྱི་དབང་ཕྱུག་གི་དགོངས་པས་རྒྱུད་སྡེ་གང་འཆད་ཀྱང་སྔོན་དུ་ཚུལ་བཞི་རྟོགས་ནས་འཇུག་པ་ཡིན་ཏེ། མདོ་རྒྱུད་ཐམས་ཅད་ཀྱི་གནས་ལུགས་རྟོགས་པར་བྱ་བའི་དོན་དུ་སྔོན་དུ་རྒྱུད་སྡེ་སྤྱིའི་རྣམ་པར་གཞག་པ་དང༌། རང་རང་གི་རྒྱུད་ངོས་གཟུང་བར་བྱ་བའི་དོན་དུ་མཚན་གྱི་དོན་བཤད་པ་དང༌། མཚན་དེ་དང་ལྡན་པའི་རྒྱུད་འཆད་པར་བྱེད་པའི་ཚུལ་བཤད་ཐབས་ཀྱི་མན་ངག་དང༌།
བཤད་ཐབས་ཀྱི་མན་ངག་དེས་བཤད་པའི་རྒྱུད་དེ་ཉམས་སུ་བླང་བའི་ཐབས་རྒྱུད་ཀྱི་མངོན་པར་རྟོགས་པ་དང་བཞིའོ། ། དེ་ལ་དང་པོ་གསུམ་ནི་བདག་གི་བླ་མས་ཕྱོགས་གཅིག་ཏུ་བྱས་པའི་བསྟན་བཅོས་མཛད་ཟིན་ལ། མངོན་པར་རྟོགས་པའང་བདག་ཉིད་ཀྱིས་སྦྱར་ཟིན་པས་དེ་ཉིད་དུ་བལྟ་བར་བྱའོ། ། འདིར་བརྟག་པ་གཉིས་ཀྱི་བདག་ཉིད་ལེའུ་ཉི་ཤུ་རྩ་གསུམ་ཤློ་ཀ་བདུན་བརྒྱ་ལྔ་བཅུ་པའི་གཞུང་འདིའི་བཞུགས་ལུགས་དང༌། གང་ཟག་གི་རྒྱུད་ལ་མངོན་པར་རྟོགས་པ་སྐྱེ་བའི་རིམ་པ་ཅུང་ཟད་ཙམ་བརྗོད་ན། དང་པོ་ནི་ཚོང་པ་ཚོང་གི་ཁེ་མཐོང་ནས་འཇུག་པ་དང་འདྲ་བར་ཐོག་མར་འབྲས་བུ་བསྟན། དེ་ནས་ཐབས་ཀྱི་རྒྱུད། དེ་ནས་ལམ་ལ་འཇུག་པ་སྨིན་པར་བྱེད་པའི་དབང་བསྟན་ཏོ། ། གཞུང་དེ་ལྟར་གནས་ཀྱང་རྟེན་གྱི་གང་ཟག་གི་རྒྱུད་ལ་སྐྱེ་བའི་རིམ་པ་བླ་མའི་མན་ངག་གིས་འཁྲུགས་བསྡེབས་ནས་བརྗོད་ན། ཐོག་མར་རྒྱུ་རྒྱུད།
དེ་ནས་ཐབས་རྒྱུད་དེ་ནས་འབྲས་བུའི་རྒྱུད་བསྟན་ཏོ། ། དང་པོ་རྒྱུའི་རྒྱུད་ལ་ལྟོས་པ་སེམས་ཅན་ལ་རང་བཞིན་གྱིས་སངས་རྒྱས་ཀྱི་སྙིང་པོ་ཡོད་པ་ཉིད་ཡིན་ནོ་ཞེས་བསྟན་པ་ནི། ཕྱི་མའི་ལེའུ་བཞི་པ་ལས། རང་དང་རང་གིས་རྟོགས་པ་ལས། ། ཞེས་བྱ་བ་ལ་སོགས་པ་ཚིགས་སུ་བཅད་པ་ལྔས་བསྟན་ཏོ། ། བྱེ་བྲག་ཏུ་གྲུབ་ཉེ་བ་ལ་དགོངས་ནས་རིགས་ལ་ལྟོས་པ་ནི། ཕྱི་མའི་ལེའུ་བཅུ་གཅིག་པ་ལས། ལུས་ཅན་རང་གི་རིགས་བཤད་ཀྱིས། ། ཞེས་བྱ་བ་ལ་སོགས་པས་བསྟན་ཏོ། ། སྤང་བྱ་ལ་ལྟོས་པ་ནི།
ཕྱི་མའི་ལེའུ་བཞི་པ་ལས། མི་བསྐྱོད་རྣམ་སྣང་རིན་ཆེན་འབྱུང༌། ། ཞེས་བྱ་བ་ལ་སོགས་པས་བསྟན་ཏོ། ། བྱེ་བྲག་ཏུ་རྐྱེན་བསྒྲུབ་ཏུ་རུང་བ་རྐྱེན་ལ་ལྟོས་པ་ཐུན་མོང་གིས་རྒྱུད་སྦྱངས་ནས་འཇུག་པ་དང༌། སྐལ་བ་དང་ལྡན་པ་རྒྱུད་མ་སྦྱངས་ཀྱང་འཇུག་ཏུ་རུང་བ་གཉིས་ཀ་ཕྱི་མའི་ལེའུ་གཉིས་པ་ལས། དགེ་བ་བཅུ་ལ་གོམས་པ་དང༌། ། ཞེས་བྱ་བ་ལ་སོགས་པ་དང༌། མཚམས་མེད་ལྔ་ནི་བྱེད་པ་དང༌། ། ཞེས་བྱ་བ་ལ་སོགས་པས་བསྟན་ཏོ། ། ཐབས་ཀྱི་རྒྱུད་ལ་གཉིས་ལས།
སྐལ་བ་དང་མི་ལྡན་པ་རིམ་གྱིས་སྦྱང་བ་ནི། ཕྱི་མའི་ལེའུ་བརྒྱད་པ་ལས། དང་པོར་གསོ་སྦྱོང་སྦྱིན་པར་བྱ། ། ཞེས་བྱ་བ་ལ་སོགས་པས་བསྟན་ཏོ། ། སྐལ་བ་དང་ལྡན་པ་ཅིག་ཅར་དུ་འཇུག་པ་ལ་གཉིས། སྨིན་པར་བྱེད་པ་དང༌། གྲོལ་བར་བྱེད་པའོ། ། དེ་ལ་དང་པོ་སྨིན་པར་བྱེད་པ་ནི་བརྟག་པ་དང་པོའི་ལེའུ་བཅུ་པ་དང༌། ཕྱི་མའི་ལེའུ་གསུམ་པའི་ཆ་དང༌། ལྔ་པའི་ཆ་དང༌།
བཅུ་གཉིས་པའི་ཆ་རྣམས་ཀྱིས་སྟོན་ཏོ། ། དེའང་དབང་རིམ་གྱིས་བསྐུར་བ་དང་ཅིག་ཅར་གྱིས་བསྐུར་བའི་ཚུལ་གཉིས་ཡིན་ནོ། ། དེ་ལ་རིམ་གྱིས་བསྐུར་བའི་དབང་དུ་བྱས་ན་དང་པོར་བུམ་པའི་དབང་ཙམ་བསྐུར་ནས་དེའི་རྗེས་སུ་འབྲེལ་པའི་ལམ་སྟོན་པས་དམ་ཚིག་དང་སྡོམ་པ་ལ་སོགས་པ་ནས་བརྩམས་ཏེ། བསྐྱེད་པའི་རིམ་པ་འཁོར་དང་བཅས་པ་སྟོན་ཏོ། ། དེ་ནས་འོས་སུ་གྱུར་པ་ན་མཆོག་དབང་གསུམ་བསྐུར་ནས་རྟོགས་པའི་ལྟ་བ་ནས་བརྩམས་ཏེ་རིམ་པ་གཉིས་སྟོན་ཀྱང་གཙོ་བོར་རྫོགས་པའི་རིམ་པ་སྤྱོད་པ་དང་བཅས་པ་སྟོན་པ་ཡིན་ནོ། ། དབང་ཅིག་ཅར་དུ་བསྐུར་བའི་དབང་དུ་བྱས་ན་དང་པོ་རྟོགས་པའི་ལྟ་བ་བསྟན་ནས། དེས་ལམ་ཐམས་ཅད་བླ་ན་མེད་པའི་བྱང་ཆུབ་ཏུ་འགྱུར་བར་བྱས་ནས། དེ་ནས་རིམ་པ་གཉིས་སྤྱོད་པ་དང་ཉེ་བའི་རྒྱུ་དང་བཅས་པ་ལམ་གྱི་གཙོ་བོ་རྣམས་སྟོན། དེ་ནས་བཟླས་པ་ལ་སོགས་པ་ལམ་གྱི་ཡན་ལག་རྣམས་སྟོན་པ་ཡིན་ནོ། ། དེ་ལྟར་ལུགས་གཉིས་པོ་དེའང་གང་ཟག་མཆོག་རྣམས་ལ་ཅིག་ཅར་བ་མཆོག་ཡིན་ལ།
གང་ཟག་འབྲིང་མན་ཆད་ལ་དབང་རིམ་གྱིས་བསྐུར་བ་མཆོག་ཡིན་ནོ། ། དེ་བས་ན་བླ་མ་དམ་པས་རྒྱུད་དུ་གསུངས་པ་གང་ཟག་མཆོག་གི་དབང་དུ་བྱས་ནས་དབང་ཅིག་ཅར་བསྐུར་བའི་ལུགས་སུ་སྦྱར་ཏེ་གསུངས་ལ། ཉམས་སུ་བླང་བའི་དུས་སུ་དབང་རིམ་གྱིས་བའི་ཕྱག་ལེན་དུ་མཛད་དེ་འགལ་བ་ཡོད་པ་མ་ཡིན་ནོ། ། འདིར་དབང་ཅིག་ཅར་དུ་བསྐུར་བའི་དབང་དུ་བྱས་ཏེ་བརྗོད་ན། གཙོ་བོར་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་མངོན་པར་རྟོགས་པ་ལྔ་ནས་བརྗོད་པར་བྱ་སྟེ། ཐོག་མར་དབང་གི་རྗེས་ལ་ལྟ་བ་སྟོན་པ་ནི། བརྟག་པ་དང་པོའི་ལེའུ་དང་པོ་དང༌། ལྔ་པའི་ཕྱོགས་གཅིག་དང༌། དགུ་པའི་ཆ་དང༌། བཅུ་པའི་ཆ་དང༌།
ཕྱི་མའི་ལེའུ་གསུམ་པ་དང༌། བཞི་པའི་ཆ་བསྟན་ཏོ། ། ལྟ་བ་ལ་གནས་པ་དེས་རྫོགས་པའི་རིམ་པའི་རྟེན་བསྐྱེད་པའི་རིམ་པ་བསྒོམ་པ་ནི་བརྟག་པ་དང་པོའི་ལེའུ་གསུམ་པ་དང༌། བཞི་པ་དང༌། བརྒྱད་པའི་ཆ་དང༌། དགུ་པའི་ཆ་དང༌། ཕྱི་མའི་ལེའུ་གཉིས་པའི་ཆ་དང༌། གསུམ་པའི་ཆ་དང༌། བཞི་པའི་ཆ་དང༌། ལྔ་པ་རྣམས་ཀྱིས་བསྟན་ཏོ། །
དེ་ལ་བརྟེན་ནས་རྫོགས་པའི་རིམ་པ་བསྒོམ་པ་ནི་བརྟག་པ་དང་པོའི་ལེའུ་དང་པོ་དང༌། ལེའུ་ལྔ་པ་དང༌། བརྒྱད་པའི་སྨད་དང༌། ཕྱི་མའི་ལེའུ་གཉིས་པ་དང༌། གསུམ་པའི་ཆ་དང༌། བཞི་པའི་ཆ་དང༌། བརྒྱད་པའི་ཆ་དང༌། བཅུ་གཅིག་པ་རྣམས་ཀྱིས་བསྟན་ཏོ། ། དེ་ལྟར་རིམ་པ་གཉིས་ཀ་བསྒོམ་དགོས་པ་ཡང་དང་པོའི་བརྒྱད་པ་དང༌། ཕྱི་མའི་གཉིས་པ་ལས་བསྟན་ཏོ། །
དེ་ལྟར་རིམ་པ་གཉིས་ལ་གནས་ནས་དྲོད་ཐོབ་པས་སྤྱོད་པ་སྤྱད་པར་བསྟན་པ་ནི་བརྟག་པ་དང་པོའི་ལེའུ་དྲུག་པ་དང༌། བདུན་པ་དང༌། ཕྱི་མའི་གཉིས་པ་དང༌། གསུམ་པའི་ཆ་རྣམས་ཀྱིས་བསྟན་ཏོ། ། སྤྱོད་པ་ལ་གནས་ནས་ཉེ་བའི་རྒྱུ་བསྟན་པ་ནི། བརྟག་པ་དང་པོའི་ལེའུ་བརྒྱད་པ་ནི་གཙོ་བོ་ཡིན་ལ། ལེའུ་བཅུ་པ་ལས་མིང་ཙམ་བསྟན་ལ། ཕྱི་མའི་ལེའུ་གཉིས་པས་བསྟན་ཏོ། ། དེའི་བསྒོམ་པའི་ཚུལ་ནི་སྔར་བསྟན་པའི་རྫོགས་པའི་རིམ་པ་དང་འདྲ་བས་ན་དེ་རྫོགས་པ་རྣམས་ཉིད་ཀྱིས་བསྟན་ཏོ། ། དེ་ལྟ་བུ་དེའི་ལམ་གྱི་ཡན་ལག་ལ་དྲུག་ལས།
དང་པོར་བཟླས་པ་ནི་བརྟག་པ་དང་པོའི་ལེའུ་གཉིས་པ་དང༌། ཕྱི་མའི་ལྔ་པ་དང༌། དགུ་པ་དང༌། བཅུ་པ་རྣམས་ཀྱིས་བསྟན་ཏོ། ། གཏོར་མ་ནི་དང་པོའི་གཉིས་པ་དང་ཕྱི་མའི་བཞི་པ་ལས་བསྟན་ཏོ། ། སྦྱིན་སྲེག་ནི་ཕྱི་མའི་དང་པོ་ལས་སོ། ། རབ་གནས་ཀྱང་ལེའུ་དེ་ཉིད་ལས་སྟོན་ཏོ། ། སེམས་ཅན་དངོས་གྲུབ་དམན་པ་ལ་མོས་པའི་གང་ཟག་རྗེས་སུ་གཟུང་བའི་ཕྱིར་ལས་ཀྱི་ཚོགས་རབ་འབྱམ་ནི་བརྟག་པ་དང་པོའི་ལེའུ་གཉིས་པ་དང་བཅུ་གཅིག་པ་དང་ཕྱི་མའི་དགུ་པ་ལས་སྟོན་ཏོ། ། གཉིས་ཀ་ལ་དགོས་པའི་དམ་ཚིག་དང་སྡོམ་པ་ནི། སྤྱིར་ལས་དང་པོ་པའི་དམ་ཚིག་དང༌།
བརྟན་པ་ཐོབ་པའི་དམ་ཚིག་དང༌། བརྟན་པ་ཆེར་ཐོབ་པའི་དམ་ཚིག་ཅེས་བྱ་བ་གསུམ་ཡིན་ལ། རེ་རེ་ལའང་བསྲུང་བའི་དམ་ཚིག་དང༌། བཟའ་བའི་དམ་ཚིག་དང་གཉིས་སམ། བསྟེན་པའི་དམ་ཚིག་ཅེས་བྱ་བ་གསུམ་དུའང་བསྡུ་བའོ། ། བསྲུང་བ་ནི་དབང་སོ་སོའི་བསྲུང་བ་རྩ་ལྟུང་བཅུ་བཞི་པ་ལ་སོགས་པ་སྟེ། འདིར་དང་པོའི་ལེའུ་བཅུ་གཅིག་པ་དང༌། དྲུག་པ་ལ་སོགས་པའི་ཆ་འགའ་ཙམ་དང༌། ཕྱི་མའི་གསུམ་པར་དབང་གོང་མའི་དམ་ཚིག ཁྱོད་ཀྱིས་སྲོག་ཆགས་གསད་པར་བྱ། །
ལ་སོགས་པ་ཡིན་ནོ། ། བཟའ་བའི་དམ་ཚིག་ལ་རྒྱུན་དུ་བསྟེན་པ་ནི་ཤ་ལྔ་བདུད་རྩི་ལྔ་སྟེ། དང་པོའི་བཅུ་གཅིག་པར་རོ། ། ཁྱད་པར་གྱི་བཟའ་བའི་དམ་ཚིག་ནི་ཚོགས་ཀྱི་འཁོར་ལོ་སྟེ། དང་པོའི་བདུན་པ་དང༌། ། ཕྱི་མའི་གསུམ་པ་དང༌། བདུན་པས་བསྟན་ཏོ། ། ཕྱི་མའི་བཞི་པའི་གླུ་གར་ཡང་དེ་དང་འབྲེལ་པའོ། ། བསྟེན་པའི་དམ་ཚིག་ནི་བསྲུང་བའི་ཁོངས་སུ་འདུའོ། ། དེ་ལ་གཉིས་ཏེ།
རང་དང་འབྲེལ་པ་དང༌། གཞན་དང་འབྲེལ་པའོ། ། དང་པོ་ནི་ལམ་རིམ་པ་གཉིས་བསྒོམ་པ་དང་སྨོན་ལམ་ལ་སོགས་པ་ལ་བརྩོན་པ་ནི་མི་ཉམས་པར་བྱ་བའོ། ། ཉམས་པ་ཕྱིར་བཅོས་པ་ནི་ཚོགས་འཁོར་དང་བདག་འཇུག་གོ ། གཞན་དང་འབྲེལ་པ་ནི་སློབ་མ་ཡོངས་སུ་སྨིན་པར་བྱེད་པའོ། ། མི་འབྲལ་བའི་དམ་ཚིག་ནི་ཕྱི་མའི་དྲུག་པ་དང༌། བདུན་པས་བྲིས་སྐུ་དང་གླེགས་བམ་དང་རྒྱན་དྲུག་རྣམས་བསྟན་ཏོ། ། བརྟན་པ་ཐོབ་པའི་དམ་ཚིག་ནི་རྫོགས་པའི་རིམ་པ་ཉིད་དེ་དབང་གསུམ་གྱི་དམ་ཚིག་གོ ། བརྟན་པ་ཆེར་ཐོབ་པའི་དམ་ཚིག་ནི་སྔར་བསྟན་པའི་སྤྱོད་པ་ཉིད་དོ། ། སྤྱིར་དམ་ཚིག་དང་སྡོམ་པའི་ནང་དུ་ཆོས་མཐའ་དག་ཀྱང་འདུ་སྟེ།
དཔེར་ན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་ནང་དུ་ཕ་རོལ་ཏུ་ཕྱིན་པ་དྲུག་པོ་མཐའ་དག་ཀྱང་འདུ་བ་དང་འདྲའོ། ། དེ་ལྟར་ལམ་བསྒྲུབས་པ་ལས་འབྲས་བུ་ས་ཐོབ་པའི་རིམ་པ་ནི། བརྟག་པ་དང་པོའི་ལེའུ་བདུན་པ་ལས་གནས་ལ་སོགས་པ་ས་བཅུ་གཉིས་གསུངས་སོ། ། དེ་ལས་འབྲས་བུ་གྲུབ་པ་དངོས་ནི་བརྟག་པ་དང་པོའི་ལེའུ་དང་པོ་ལས་གཙོར་བསྟན་ལ། བཅུ་པ་དང༌། ཕྱི་མའི་གཉིས་པ་ལས་ཅུང་ཟད་གསུངས་པ་ཡིན་ནོ།། །། དེ་ལྟ་བུའི་མངོན་པར་རྟོགས་པ་མཐའ་དག་ཀྱང་འདིར་མདོ་ཙམ་གསུངས་པ་དེ་བླ་མའི་མན་ངག་གིས་བཤད་པའི་རྒྱུད་ཀྱི་དགོངས་པས་ཁ་བསྐང་ཞིང་ཉམས་སུ་བླང་བར་བྱའོ། ། མངོན་པར་རྟོགས་པ་དེ་དག་ཀྱང་གསལ་བ་དང་མི་གསལ་བའི་དབྱེ་བས་རྒྱུ་དང་ཐབས་དང་འབྲས་བུའི་རྒྱུད་ཀྱི་རིམ་པར་གཞག་གི ཐམས་ཅད་ཀྱང་རྟེན་གྱི་གང་ཟག་གཅིག་གིས་ད་ལྟ་ཉིད་དུ་ཉམས་སུ་བླང་བ་ཉིད་ལས་མ་གཏོགས་པ་གཞན་མེད་པས་ཐམས་ཅད་ཉམས་སུ་བླང་བར་བྱ་བ་ཁོ་ན་ཡིན་ནོ། ། རེ་ཞིག་བཞུགས་ལུགས་དང་མངོན་པར་རྟོགས་པ་གང་ནས་གང་འབྱུང་བ་མདོར་བསྡུས་པའི་ཚུལ་གྱིས་ཅུང་ཟད་བསྟན་ཟིན་ཏོ། །
ལེའུ་གང་ནས་བརྗོད་བྱ་གང་འབྱུང་བ་ནི་རྒྱས་པར་བཤད་པའི་སྐབས་ནས་འབྱུང་བས་རེ་ཞིག་འདིར་བརྗོད་པར་མི་བྱའོ།། །། ད་ནི་རྒྱུད་ཀྱི་གཞུང་ཉིད་ལ་འཇུག་པར་བྱ་སྟེ། དེ་ལ་གཉིས། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ་དང༌། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བའོ། ། དང་པོ་ལ་བཤད་ཚུལ་གྱི་དབང་དུ་བྱས་ན་གཉིས་ཏེ། ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་གི་དབང་དུ་བྱས་ནས་འཁོར་དང་སྟོན་པ་ཐ་དད་ཀྱི་ཚུལ་གྱིས་གླེང་གཞི་ཕུན་སུམ་ཚོགས་པའི་ཚུལ་དུ་བཤད་པ་དང༌། འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ཏེ་རྒྱུད་ཀྱི་ལུས་རྣམ་པར་གཞག་པ་ལྟར་བཤད་པའོ། ། དང་པོའི་དབང་དུ་བྱས་ན་གླེང་གཞི་འདི་ནི་སྟོན་པའི་བཀའ་མ་ཡིན་ཏེ་སྡུད་པ་པོས་དོན་གྱི་གླེང་གཞི་རྟོགས་པ་བསྐྱེད་པའི་ཕྱིར་བྲིས་པ་ཡིན་ནོ། ། དེ་ལྟ་ན་བཀའི་ཐོག་མར་སྟོན་པ་ཅིའི་ཕྱིར་ཞེ་ན།
འདིའང་རྗེས་སུ་གནང་བའི་བཀར་འགྱུར་ཏེ། སྙིང་རྗེ་ཆེན་པོ་པདྨ་དཀར་པོ་ལས། མ་འོངས་པའི་དུས་སུ་ངའི་ཆོས་རྣམས་སྡུད་པར་བྱེད་པ་དེའི་ཚེ་ཐོག་མར་འདི་སྐད་བདག་གིས་ཐོས་པ་ཞེས་བྱ་བ་ལ་སོགས་པ་རྣམས་ཀྱིས་གླེང་སློང་ལ། བར་དུ་མཚམས་སྦྱོར་གྱི་ཚིག་ཆུག་ལ། མཇུག་ཏུ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ་ཞེས་བྱ་བ་ཆུག་ཅིག་ཅེས་གསུངས་པ་ཡིན་པས་ཐོག་མར་འབྱུང་བ་ལ་ཉེས་པ་མེད་དོ། ། ཡང་གླེང་གཞི་འདི་ནི་ནི་དཱ་ན་ཞེས་བྱ་བ་ཡིན་ལ། དེ་ནི་བྱུང་བར་ངས་པ་ཞེས་བྱ་བ་སྟེ། དོན་གྱི་གླེང་གཞི་ཕུན་སུམ་ཚོགས་པ་ལྔ་ནི་ཆོས་འབྱུང་བའི་རྒྱུར་བྱུང་བར་ངེས་ཏེ། འདི་ལྟར་ཆོས་ཕུན་སུམ་ཚོགས་པ་དང༌། འཁོར་དང༌།
དུས་དང༌། སྟོན་པ་དང༌། གནས་ཕུན་སུམ་ཚོགས་པ་སྟེ་ལྔ་པོ་གང་རུང་ཅིག་མེད་ཀྱང་ཆོས་འབྱུང་བའི་རྒྱུར་མི་འགྱུར་བས། སྔོན་ལྔ་ཀ་ཚང་བའི་ཚེ་ཆོས་འབྱུང་བ་ཡིན་ནོ། ། སྒྲའི་གླེང་གཞི་འདི་སྐད་བདག་གིས་ཐོས་པ་ལ་སོགས་པ་ནི་སྡུད་པ་པོ་ངས་སྔོན་ཕུན་སུམ་ཚོགས་པ་ལྔ་འཛོམ་པའི་དུས་སུ་ཆོས་འདི་ལྟ་བུ་ཐོས་སོ་ཞེས་མ་འོངས་པའི་རྒྱུད་ལ་ཕུན་སུམ་ཚོགས་པ་ལྔའི་རྟོགས་པ་བསྐྱེད་པའི་ཕྱིར་བྱུང་བར་ངེས་ཏེ། རོལ་རྙེད་མ་ཕྲོགས་པའམ། གནོད་སྦྱིན་ཁ་པ་ར་བསད་པའི་ལོ་རྒྱུས་ཀྱིས་དེ་དག་གི་རྟོགས་པ་བསྐྱེད་པ་དང་འདྲའོ། ། བཤད་ཚུལ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱ་ནི་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་དུ་བཤད་པ་དང་འབྲེལ་ལོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཡིན་ལ། བཅོམ་ལྡན་འདས་ལ་ཡི་གེའི་དོན་ཅུང་ཟད་ཀྱང་འཇུག་གོ །
མངོན་པར་རྟོགས་པ་ནི་ཐུན་མོང་གི་ཐེག་པ་ལ་རིམ་གྱིས་བསླབ་པ་དང་འབྲེལ་ལ། བཤད་པའི་རྒྱུད་ནི་སཾ་པུ་ཊའི་བརྟག་པ་དང་པོ་དངོས་ཀྱིས་གསལ་བར་བྱེད་དོ། ། སྤྱིའི་དོན་བསྟན་ཟིན་ཏོ།། །། ཚིག་གི་དོན་བརྗོད་པར་བྱ་སྟེ། ཐོག་མར་ཐོས་ཞེས་བྱ་བ་དེ་ལ་རྐྱེན་གང་ཞེས་བྱ་བ་བྱིན་ལ་ཕུན་སུམ་ཚོགས་པ་ལྔ་ཀའི་དྲི་བར་སྦྱར་ཏེ། གང་ཐོས། གང་གིས་ཐོས། གང་གི་ཚེ་ཐོས། གང་ལས་ཐོས། གང་དུ་ཐོས་ཞེས་བྱ་བ་ལྔའི་དྲི་བ་ལས།
གང་ཐོས་ན་ཆོས་ཕུན་སུམ་ཚོགས་པ་འདི་སྐད་ཐོས་ཏེ། བཅོམ་ལྡན་འདས་ཀྱིས་གསུངས་པ་འདི་ཁོ་ན་ལས་དབྲི་བསྣན་མེད་ཅིང་སྒྲོ་སྐུར་དང་བྲལ་བ་སྟོན་ཏེ། སཾ་པུ་ཊ་ལས་འདི་སྐད་ཅེས་བྱ་བའི་ཚིག་གི་ཕྲད་ནི། དེ་སྐད་གསུངས་ནས་ཞེས་བྱ་བའི་མཐར་ཐུག་པའི་རྒྱུད་ཀྱི་ཚོགས་ལ་སྙེགས་སོ་ཞེས་བརྗོད་དོ་ཞེས་གསུངས་སོ། ། གང་གིས་ཐོས་ན་འཁོར་ཕུན་སུམ་ཚོགས་པ་བདག་གིས་ཐོས་ཏེ། ཉེ་བ་མངོན་སུམ་གྱི་ཚིག་གིས་བཅོམ་ལྡན་འདས་ཉིད་ལས་ཐོས་ཀྱི། གཞན་དང་གཞན་ལས་བརྒྱུད་པ་མ་ཡིན་ནོ་ཞེས་བྱ་བའི་དོན་ཏོ། ། ཐོས་ཞེས་བྱ་བ་ནི་རྣ་བའི་དབང་པོ་སྐྱོན་མེད་ཅིང་དྲན་པ་རྩེ་གཅིག་ཏུ་མཉམ་པར་གཞག་པའི་ཐོས་པའི་ཤེས་རབ་ཀྱིས་ཐོས་ཀྱི། བསྒོམས་བྱུང་གི་ཤེས་རབ་ཀྱིས་དོན་མངོན་དུ་གྱུར་པ་ནི་མ་ཡིན་ནོ། ། དེ་སྐད་དུ་སཾ་པུ་ཊ་ལས།
བདག་གིས་ཞེས་བྱ་བ་ནི་བདག་ཉིད་ཀྱིས་སོ། ། ཐོས་པ་ཞེས་བྱ་བ་ནི་རྣ་བའི་ཡེ་ཤེས་ཀྱིས་ཐོས་པ་ཡིན་གྱི་མངོན་དུ་གྱུར་པ་ནི་མ་ཡིན་ནོ། ། མངོན་དུ་གྱུར་པའི་སྐྱོན་གང་ལགས། བཀའ་སྩལ་པ། སྡུད་པ་པོ་དང་འཆད་པར་བྱེད་པ་དག་དབྱེར་མེད་པར་འགྱུར་རོ་ཞེས་གསུངས་ཏེ། འདིས་ནི་འཁོར་ཕུན་སུམ་ཚོགས་པའི་ནང་ནས་བྱེ་བྲག་ཏུ་སྡུད་པ་པོའང་བསྟན་ཏོ། ། དུས་ཕུན་སུམ་ཚོགས་པ་བསྟན་པའི་ཕྱིར་གང་གི་ཚེ་ཐོས་ན་དུས་གཅིག་གི་ཚེ་ཐོས་ཞེས་བྱ་སྟེ། དུས་ཞེས་བྱ་བ་ནི་སྟོན་པ་སྤྱོད་ལམ་གྱི་དུས་དང༌། ནང་དུ་ཡང་དག་འཇོག་གི་དུས་དང༌། སྙོམས་པར་འཇུག་པའི་དུས་དང༌།
ཆོས་འཆད་པ་སྟེ་བཞི་ལས་གསུང་གི་ཕྲིན་ལས་ཆོས་འཆད་ཅིང་བཞུགས་པའི་དུས་སུ་ཐོས་སོ། ། གཅིག་ན་ཞེས་བྱ་བ་ནི་སྐད་ཅིག་ལའོ། ། འདིས་ཆེ་བ་གསུམ་དང་ལྡན་པར་བསྟན་ཏེ། སྟོན་པ་ནི་རྫུ་འཕྲུལ་དང་ཆོ་འཕྲུལ་བསམ་གྱིས་མི་ཁྱབ་པ་ལ་མངའ་བརྙེས་པའི་ཕྱིར་དབྱར་དགུན་ལ་སོགས་པའི་དུས་ཀྱི་ངེས་པ་གཟུང་བར་མི་ནུས་ཏེ། ཆོས་འཆད་པ་གཅིག་གི་ཚེ་གློག་དང་འདྲ་བའི་ལྗགས་བསྐྱོད་ནས་སྐད་ཅིག་ལ་གསུངས་པས་ན། འཆད་བྱེད་སྟོན་པའི་ཆེ་བ་ཡིན་ནོ། ། དུས་གཅིག་ལས་ལན་གཉིས་སུ་རྒྱུད་ཀྱི་དོན་འདི་རྣམ་པ་ཐམས་ཅད་དུ་མ་གསུངས་ཏེ། རྒྱུད་ཀྱི་དོན་རྙེད་པར་དཀའ་བས་ན་བཤད་བྱ་ཆོས་ཀྱི་ཆེ་བ་ཡིན་ནོ། ། གཅིག་ན་ཞེས་བྱ་བ་ནི་དུས་གཅིག་ཉིད་ལ་འདི་རྟོགས་ཤིང་ཁོང་དུ་ཆུད་པས་ན་སྡུད་པ་པོ་ཤེས་རབ་ཕུན་སུམ་ཚོགས་པར་བསྟན་ལ། དུས་གཅིག་གི་ཚེ་འདི་ཐོས་ལ་གཞན་དུ་ནི་གཞན་ཡང་ཐོས་སོ་ཞེས་ཤུགས་ཀྱིས་བསྟན་པས་སྡུད་པ་པོ་ཐོས་པ་མང་བ་ཕུན་སུམ་ཚོགས་པ་སྟེ་གཉིས་པོ་འདིས་ནི་ཉན་པ་པོ་འཁོར་གྱི་ཆེ་བ་བསྟན་ཏོ། །
སྟོན་པ་ཕུན་སུམ་ཚོགས་པ་བསྟན་པའི་ཕྱིར་གང་ལས་ཐོས་ན་བཅོམ་ལྡན་འདས་ལས་ཐོས་ཏེ། དེ་ལ་བཅོམ་པ་དང་ལྡན་པ་གང་ལ་ཡོད་པ་ནི་བཅོམ་ལྡན་ཏེ། བྷ་ག་ཝཱཉྫ་ན་ཞེས་བྱ་བའི་སྒྲས་བདུད་བཞི་བཅོམ་པས་བཅོམ་ལྡན་འདས་ཞེས་བྱ་བར་འགྱུར་ཏེ། ཐོག་མར་ཉོན་མོངས་པ་དང་ཉེ་བའི་ཉོན་མོངས་པ་མཐའ་དག་བཅོམ་ཞིང་སྤངས་པ་ནི་ཉོན་མོངས་པའི་བདུད་བཅོམ་པའོ། ། ཉོན་མོངས་པ་མེད་པས་གང་གིས་ཀྱང་བར་དུ་གཅད་པར་མི་ནུས་པས་ལྷའི་བུའི་བདུད་བཅོམ་པའོ། ། དེ་བས་ན་འཆི་བ་མེད་དེ་ཚེ་ལ་དབང་ཐོབ་པས་ན་འཆི་བདག་གི་བདུད་བཅོམ་པའོ། ། འཆི་བ་མེད་པས་ན་ཕུང་པོ་ཉིང་མཚམས་སྦྱོར་བ་མེད་པས་ཕུང་པོའི་བདུད་བཅོམ་པའོ། ། དེ་བས་ན་བཅོམ་པའི་སྒྲ་ནི་བདུད་བཞི་བཅོམ་པ་ལ་འཇུག་སྟེ། དཔལ་རྡོ་རྗེ་རྩེ་མོ་ལས། ཉོན་མོངས་ལས་དང་དེ་བཞིན་སྐྱེ། །
ཉོན་མོངས་ཤེས་བྱའི་སྒྲིབ་དེ་བཞིན། ། མི་མཐུན་ཕྱོགས་ཀྱི་ཆོས་རྣམས་གང༌། ། དེ་བཅོམ་པས་ན་བཅོམ་ལྡན་བརྗོད། ། ཅེས་སོ། ། ཡང་བྷ་ག་ཨཾ་ས་ཞེས་བྱ་བའི་སྒྲར་དྲངས་ན་ལྡན་པར་འགྱུར་ཏེ། ལྡན་པ་ནི་དབང་ཕྱུག་ལ་སོགས་པའི་ཡོན་ཏན་དྲུག་གི་སྐལ་བ་དང་ལྡན་པའོ། ། དེའང་འདི་ལྟར་དབང་ཕྱུག་ཕུན་སུམ་ཚོགས་པ་ནི་སྟོན་པ་འདི་ལ་འཇིག་རྟེན་ན་ལྷ་དང་བདུད་དང་ཚངས་པ་ལ་སོགས་པ་གང་གིས་ཀྱང་ཆོས་དང་མཐུན་པར་རྒོལ་བ་མེད་པ་སྟེ་ལམ་གྱི་དུས་སུ་ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཕྱིན་པའི་ཡོན་ཏན་ནོ། ། གཟུགས་བཟང་བ་ནི་བ་སྤུའི་ཁུང་བུ་གཅིག་ལའང་བསྐལ་བའམ་བསྐལ་པ་ལས་ལྷག་པར་བལྟས་ཀྱང་ཆོག་མི་ཤེས་པ་སྟེ་བཟོད་པ་མཐར་ཕྱིན་པའི་ཡོན་ཏན་ནོ། ། གྲགས་པ་ནི་གདུལ་བྱ་གང་ན་གནས་པ་དེར་བཅོམ་ལྡན་འདས་ཀྱི་གྲགས་པ་དང་སྙན་པས་ཁྱབ་སྟེ་དེ་དག་གི་ཡིད་ཚིམ་པར་བྱེད་པ་སྟེ། ལྷ་རྣམས་ནི་བདག་ཅག་ལྷ་རྣམས་ཀྱི་སྟོན་པ་ཞེས་བྱ་བ་ལ་སོགས་པ་ལྟ་བུ་སྟེ་ཚུལ་ཁྲིམས་མཐར་ཕྱིན་པའོ། །
དཔལ་ནི་ཞིང་ཁམས་དང་འཁོར་གྱི་ཚད་ཡོངས་སུ་གཟུང་བར་མི་ནུས་པ་སྟེ་སྦྱིན་པ་མཐར་སྤྱིན་པའོ། ། ཡེ་ཤེས་ནི་སྐད་ཅིག་གཅིག་གིས་ཁོངས་སུ་ཤེས་བྱའི་དཀྱིལ་འཁོར་ཐམས་ཅད་ཀྱི་ཇི་སྙེད་པ་དང་ཇི་ལྟ་བ་ཐམས་ཅད་མཁྱེན་པ་སྟེ་བསམ་གཏན་མཐར་ཕྱིན་པའོ། ། བརྩོན་འགྲུས་ཕུན་སུམ་ཚོགས་པ་ནི་སྐད་ཅིག་མ་གཅིག་ལ་གདུལ་བྱ་མཐའ་དག་གི་སྐལ་བ་ཇི་ལྟ་བ་བཞིན་དོན་མཛད་པ་སྟེ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཐར་ཕྱིན་པའི་ཡོན་ཏན་ནོ། ། དེ་ལྟར་དྲུག་ལ་སྐལ་བ་ཡིན་པར་ཡང་གསུངས་པ། དབང་ཕྱུག་དང་ནི་གཟུགས་བཟང་དང༌། ། དཔལ་དང་གྲགས་དང་ཡེ་ཤེས་དང༌། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་རྣམས་ལ་སྐལ་ཞེས་བྱ། ། ཞེས་གསུངས་སོ། ། དཔལ་ཁ་སྦྱོར་ལས་ཀྱང་འདི་ལྟ་སྟེ།
དབང་ཕྱུག་དང་གཟུགས་བཟང་བ་དང་དཔལ་དང་གྲགས་པ་དང་ཡེ་ཤེས་དང་བརྩོན་འགྲུས་ཕུན་སུམ་ཚོགས་པ་སྟེ་དེ་འདི་ལ་མངའ་བའི་ཕྱིར་བཅོམ་ལྡན་འདས་སོ། ། ཡང་ན་གང་ཞིག་མི་མཐུན་པའི་ཕྱོགས་ཀྱི་ཆོས་བཅོམ་པའི་ཕྱིར་བཅོམ་ལྡན་འདས་སོ་ཞེས་གསུངས་སོ། ། འདས་ཞེས་བྱ་བའི་སྒྲ་ནི་འཇིག་རྟེན་གྱི་ལེགས་ལྡན་ལས་ཁྱད་པར་དུ་བསྟན་པའི་ཕྱིར་བོད་ཀྱི་མཁས་པ་དག་གིས་བླ་ཐབས་སུ་བསྣན་པའོ། ། དེ་ལྟ་བུའི་བཅོམ་ལྡན་འདས་སྟོན་པ་འདི་ནི་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་སྐུ་ཡིན་ཏེ། རྒྱུད་ཕྱི་མ་ལས། བཅོམ་ལྡན་འདས་རྡོ་རྗེ་སེམས་དཔའ་ལ་འདི་སྐད་ཅེས་གསོལ་ཏོ་ཞེས་འབྱུང་བའི་ཕྱིར་རོ། ། འདིའི་རྣམ་པའང་མི་བསྐྱོད་ཀྱེའི་རྡོ་རྗེའི་གནས་མནན་པ་སྟེ། གཉིས་སུ་མེད་པར་དཀྱིལ་འཁོར་གྱི་དབུས་ན་བཞུགས་པ་རྒྱུད་འདིར་གདུལ་བྱའི་ཕྱིར་ཀྱེའི་རྡོ་རྗེའི་གཟུགས་ཅན་ཞལ་བརྒྱད་པ་ཕྱག་བཅུ་དྲུག་ཞབས་བཞི་པ་སྟེ་ཟླ་བ་ཆུ་ཤེལ་ནོར་བུའི་འོད་དོ། ། དེ་ལྟ་བུའི་རྣམ་པ་ཡིན་པར་ཡང་ཕྱི་མའི་ལྔ་པ་ལས། ཕྱག་ནི་བཅུ་དྲུག་ཞལ་བརྒྱད་པ། །
ཞབས་བཞི་པ་དང་འཇིགས་པ་པོ། ། དཔའ་བོ་ཐོད་པའི་ཕྲེང་བ་ཅན། ། བདག་མེད་མས་ནི་སྐུ་ལ་འཁྱུད། ། ཕྱག་རྒྱ་ལྔ་ནི་འཛིན་ལྷ་ལ། ། བདག་མེད་མ་ནི་ཉིད་ཀྱིས་ཞུས། ། ཞེས་གསུངས་པས་ཤེས་པར་ནུས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ཞེས་བྱ་བ་འདི་རྣམས་སྟོན་པའི་ཁྱད་པར་ཡིན་པར་བླ་མ་དག་གསུངས་ལ། རྣམ་བཤད་བྱེད་པ་ཕལ་ཆེར་རྣམས་ཀྱིས་གནས་ཀྱི་ཁྱད་པར་དུ་འཆད་དོ། ། དེ་ལ་སྟོན་པའི་ཁྱད་པར་དུ་སྦྱར་ན་དེ་བཞིན་གཤེགས་པ་ཞེས་བྱ་བ་ནི་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང་གཟུགས་ཀྱི་སྐུ་དེ་བཞིན་ཉིད་ལས་སླར་ཡང་གཤེགས་པའི་ཕྱིར་ཏེ། དཔལ་ལྡན་དེ་བཞིན་ཉིད་གཤེགས་ཤིང༌། །
དེ་བཞིན་སླར་ཡང་གཤེགས་པ་ཉིད། ། འདིས་ནི་ཤེས་རབ་རིགས་པ་ཡིས། ། དེ་བཞིན་གཤེགས་ཞེས་བརྗོད་པར་བྱ། ། ཞེས་གསུངས་པ་ལྟ་བུའོ། ། ཐམས་ཅད་ཅེས་བྱ་བ་ནི་མ་ལུས་པའི་སྒྲ་སྟེ་རྣམ་པར་སྣང་མཛད་ལ་སོགས་པའི་རིགས་ལྔའམ་དེ་ལས་དབྱེ་བས་བསམ་གྱིས་མི་ཁྱབ་པའི་བར་དུ་གཟུང་ངོ༌། ། དེ་དག་གི་སྐུ་དང་གསུང་དང་ཐུགས་ཞེས་བྱ་བ་ནི་དེ་བཞིན་གཤེགས་པ་ཐམས་ཅད་ཀྱི་བསྡུ་བ་ནི་སྐུའི་གསང་བ་དང་གསུང་གི་གསང་བ་དང་ཐུགས་ཀྱི་གསང་བ་ཞེས་བྱ་བ་འདི་གསུམ་དུ་བསྡུ་བའི་ཕྱིར་རོ། ། ཡང་ན་སྐུ་ནི་མཚན་དང་དཔེ་བྱད་འབར་བའོ། ། གསུང་ནི་དབྱངས་ཀྱི་ཡན་ལག་དྲུག་ཅུའོ། ། ཐུགས་ནི་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའོ། ། དེ་རྣམས་ཀྱི་སྙིང་པོ་ཞེས་བྱ་བ་ནི་དེ་རྣམས་ལས་མཆོག་ཏུ་གྱུར་པའམ།
དེ་རྣམས་ཀྱི་འབྱུང་བའི་གནས་ཏེ་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་སྐུ་མཚན་དང་དཔེ་བྱད་འབར་བ་ཁ་སྦྱོར་གྱི་སྐུ་གང་ཡིན་པའོ་ཞེས་གསུང་ངོ༌། ། དེ་དག་གནས་ལྟར་དུ་བཤད་ན་བཅོམ་ལྡན་འདས་དེ་གང་ན་བཞུགས་སྙམ་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ལ་སྟེ་གསང་བ་གསུམ་པོ་དེ་ཉིད་དབྱེར་མི་ཕྱེད་པ་ལ་སྙིང་པོ་ཞེས་བྱ་བའམ། ཡང་ན་གསང་བ་གསུམ་པོ་དེའི་འབྲས་བུའམ་བཅུད་དམ་མཆོག་གོ ། དཔེ་ཁ་ཅིག་ལ་སྙིང་པོ་ཞེས་བྱ་བ་མི་སྣང་སྟེ། དེའི་ལུགས་ནི་བཤད་སླ་མོད་ཀྱི་མི་དག་སྟེ། འོག་ནས་སྙིང་པོ་ཞེས་བརྗོད་བྱའི་གཙོ་བོར་འབྱུང་བའི་ཕྱིར་རོ། ། དེ་ལྟར་གསང་བ་གསུམ་པོ་མཚོན་པར་བྱེད་པའི་བརྡར་ལོངས་སྤྱོད་རྫོགས་པའི་སྐུའི་བཞུགས་གནས་ནི་གྲུ་གསུམ་སྟེ། གསང་བ་འདུས་པའི་རྒྱུད་ཕྱི་མ་ལས། རིག་མའི་སྐྱེས་བུ་རྡོ་རྗེ་ཅན། །
ལོངས་སྤྱོད་བཞི་དང་ཡང་དག་ལྡན། ། སྐུ་གསུང་ཐུགས་སུ་དབྱེ་བ་ཡིས། ། གྲུ་གསུམ་རྣམས་སུ་བསྒོམ་པར་བྱ། ། ཞེས་གསུངས་པ་ལྟ་བུའོ། ། རྡོ་རྗེ་ནི་ཇི་ལྟར་རྡོ་རྗེ་རིན་པོ་ཆེ་གཞན་གང་གིས་ཀྱང་མི་ཕྱེད་པ་ལྟར་ནམ་མཁའ་གང་གིས་ཀྱང་མི་ཕྱེད་པ་རྡོ་རྗེའི་རང་བཞིན་ནམ་མཁའི་ཁམས་ཟུར་གསུམ་པའོ། ། དེ་ཉིད་རྡོ་རྗེ་བཙུན་མོའི་བྷ་ག་ཞེས་སྨོས་ཏེ། བཙུན་མོ་ནི་སངས་རྒྱས་རྣམས་ཀྱིས་བསྟེན་པར་བྱ་བས་ན་སྤྱན་ལ་སོགས་པ་རྡོ་རྗེ་ལྷ་མོའོ། ། ཡང་ན་རྡོ་རྗེ་ནི་རིགས་ལྔའོ། ། དེའི་བཙུན་མོ་ནི་སྤྱན་ལ་སོགས་པའོ་ཞེས་མར་སྦྱར་བར་བྱའོ། ། བྷ་ག་ནི་འཇོམས་པ་སྟེ་དེའི་ཉེར་གནས་སུ་རྣམ་རྟོག་འཇོམས་པས་སམ།
ཡང་ན་ལོངས་སྤྱད་པའི་གནས་ཏེ། གང་ལ་གཙོ་བོ་སྤྱོད་གྱུར་པའི། ། ཁྱིམ་ནི་བྷ་ག་ཞེས་སུ་གསུངས། ། ཞེས་སཾ་པུ་ཊ་ལས་གསུངས་སོ། ། དེ་ཉིད་ས་དང་པོ་རབ་ཏུ་དགའ་བ་ལ་སོགས་པའི་ཡོན་ཏན་གོང་ནས་གོང་དུ་ཡངས་པའི་ཕྱིར་གདེངས་ཁ་གྱེན་ལ་ཕྱོགས་པའོ། ། ཐབས་དང་ཤེས་རབ་ཟུང་དུ་ཆུད་པ་ཉིད་ཀྱིས་ན་ཕྱི་དཀར་ལ་ནང་དམར་བའོ། ། དེ་ལྟ་བུའི་ཆོས་འབྱུང་གི་ནང་ནའང་དེ་བཞིན་གཤེགས་པ་ཐམས་ཅད་ཀྱི་རང་བཞིན་གྱི་རྣམ་པར་རྟེན་གྱི་དཀྱིལ་འཁོར་གཞལ་ཡས་ཁང་གི་ནང་ན་བཞུགས་སོ། ། དེ་ལྟར་ཡིན་པར་ཅིས་ཤེས་ན། ཕྱི་མའི་ལེའུ་ལྔ་པ་ལས། འཁོར་ལོ་ཇི་ལྟར་སྔར་གསུངས་པ། །
མཚམས་བཞི་པ་ལ་སྒོ་བཞི་པ། ། དོ་ཤལ་དོ་ཤལ་ཕྱེད་པས་བརྒྱན། ། དེ་ལ་དབུས་སུ་ང་ཡོད་དེ། ། ཞེས་གསུངས་པས་སོ། ། གལ་ཏེ་དེས་འདིར་ཤེས་པར་མི་ནུས་ཏེ། དེ་ནི་རྗེས་འཇུག་གིས་བསྒོམ་པའི་མངོན་པར་རྟོགས་པའི་སྐབས་ཡིན་པའི་ཕྱིར་རོ་སྙམ་ན་མ་ཡིན་ཏེ། སྔོན་བྱུང་གི་རྣམ་པར་འཕྲུལ་པ་དང༌། རྗེས་འཇུག་གི་བསྒོམ་པ་དང༌། འབྲས་བུ་མཐར་ཕྱིན་པ་ལ་ཁྱད་པར་གང་ཡང་ཡོད་པ་མ་ཡིན་པའི་ཕྱིར་རོ། ། ཤུགས་ཀྱིས་ཀྱང་ཤེས་པར་འགྱུར་ཏེ།
རྒྱལ་པོ་ཆེན་པོ་གྲོང་ཁྱེར་ན་བཞུགས་སོ་ཞེས་ཟེར་ཡང་སྲང་བར་ལ་སོགས་པ་ན་མི་བཞུགས་ཏེ། ཁང་བཟངས་མཆོག་ན་བཞུགས་པ་དོན་གྱིས་ཤེས་སོ། ། དེ་བཞིན་དུ་བཅོམ་ལྡན་འདས་རྡོ་རྗེ་བཙུན་མོའི་བྷ་ག་ན་བཞུགས་ཞེས་ཟེར་ཡང༌། དེའི་ཁོངས་སུ་ཆུད་པའི་རྟེན་གྱི་དཀྱིལ་འཁོར་གཞལ་ཡས་ཁང་པ་ན་བཞུགས་པར་དོན་གྱིས་ཤེས་སོ། ། དེ་ལྟར་ན་དེ་ཉིད་འདུས་པ་ལ་སོགས་པ་ལྟར་བཅོམ་ལྡན་འདས་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པ་ན་བཞུགས་སོ་ཞེས་མི་སྨོས་པར་རྡོ་རྗེ་བཙུན་མོའི་བྷ་ག་སྨོས་པ་ལ་དགོས་པ་ཅི་ཡོད་ཅེ་ན། གདུལ་བྱ་འདོད་ཆགས་ཅན་ཉེ་བར་གཞུག་པ་དང༌། ཆོས་ཀྱི་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་བྱུང་བ་བསྟན་པའི་དགོས་པའོ། ། དེའང་གཉིས་སུ་མེད་པ་རྣམ་པར་རྒྱལ་བའི་རྒྱུད་ལས། བྷ་ག་བཅོམ་ལྡན་སངས་རྒྱས་ཏེ། ། དེས་ན་འདོད་ཆགས་སུན་མི་དབྱུང༌། །
གང་གཞན་དམ་ཚིག་གསུམ་པོ་རྣམས། ། དེ་ཉིད་ཀྱི་ནི་ནང་དུ་འདུས། ། ཞེས་གསུངས་སོ། ། ཡང་དག་པར་ན་འཁོར་བ་དང་མྱ་ངན་ལས་འདས་པ་ཐམས་ཅད་གཅིག་ཏུ་བསྲེ་བའི་གདམས་ངག་ཐམས་ཅད་ཀྱང་འདི་ཉིད་ཀྱིས་བསྟན་ཏེ་རིམ་གྱིས་བླ་མས་འཆད་པར་འགྱུར་རོ། ། དེ་ལྟར་ན་བཞུགས་སོ་ཞེས་བྱ་བས་དོན་བསྡུས་ནས་སྟོན་པ་ཡིན་ཏེ། དེའང་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་གའི་ནང་དུ་ཆུད་པའི་གཞལ་ཡས་ཁང་པ་ན། སྟོན་པ་ཕུན་སུམ་ཚོགས་པ་རྡོ་རྗེ་འཆང་ཆེན་པོ་ཞལ་བརྒྱད་ཕྱག་བཅུ་དྲུག་པ་ལ། འཁོར་ཕུན་སུམ་ཚོགས་པ་དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ། དཔའ་བོའི་འཁོར་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ། རྣལ་འབྱོར་མའི་འཁོར་རི་རབ་ཀྱི་རྡུལ་ཕྲ་རབ་དང་མཉམ་པ།
འགྲོ་བ་རྒྱུད་ཡོངས་སུ་དག་པ་ལྷ་དང་མི་བསམ་གྱིས་མི་ཁྱབ་པའི་འཁོར་གྱིས་བསྐོར་ནས། དུས་ཕུན་སུམ་ཚོགས་པ་ཆོས་འཆད་ཅིང་བཞུགས་པའི་དུས་སུ། ཆོས་ཕུན་སུམ་ཚོགས་པ་རྩ་བའི་རྒྱུད་འདི་བྱུང་ངོ་ཞེས་དོན་གྱི་གླེང་གཞི་ནི་སྔོན་བྱུང་ཉིད་ཡིན་ལ། ཚིག་གི་གླེང་གཞི་གཞུང་འདིར་བཀོད་པ་ནི་མ་འོངས་པ་ལ་མངོན་པར་རྟོགས་པ་བསྐྱེད་པའི་ཕྱིར་ཡིན་ནོ། ། འཁོར་དེ་དག་གང་ནས་བཤད་ཅེ་ན། རྒྱུད་ཕྱི་མ་དང་སཾ་པུ་ཊས་ཤེས་པར་ནུས་སོ། ། གཞུང་ཕལ་ཆེར་ན་ཡོད་པ་བཞིན་གླེང་གཞིའི་ནང་དུ་འཁོར་མི་འོང་བ་ཅིའི་ཕྱིར་ཞེ་ན། རྒྱུད་རྒྱས་པར་བསྟན་པ་ཡིན་ལ། འདིར་བསྡུས་པའི་སྐབས་ཡིན་པས་མ་སྨོས་པ་ཡིན་ནོ། ། འཁོར་དང་སྟོན་པ་ཐ་དད་ཀྱི་དབང་དུ་བྱས་ཏེ་གླེང་གཞི་ཕུན་སུམ་ཚོགས་པའི་བཤད་པ་བསྟན་ཟིན་ཏོ།། །།
སྤྱི་དོན་གཉིས་པ་འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ཏེ་རྒྱུད་ཀྱི་ལུས་རྣམ་པར་གཞག་པ་ལྟར་བཤད་ན། ཡང་དག་པར་ན་གླེང་གཞིའི་ཚིག་ཡི་གེ་བཞི་བཅུ་པོ་དེའང་སྡུད་པ་པོས་སྨྲས་པ་མ་ཡིན་ཏེ། རྡོ་རྗེ་འཛིན་པ་ཉིད་ཀྱིས་ཨེ་ཝཾ་ཞེས་པ་ནས་གསུངས་པ་ཡིན་ཏེ། དེ་ལྟ་མ་ཡིན་ན་འདི་ཉིད་ནས། ཨེ་ཡི་རྣམ་པས་ལྷ་མོ་སྤྱན། ། ཞེས་བྱ་བ་ལ་སོགས་པ་གསུངས་པ་དང༌། སཾ་པུ་ཊ་དང༌། དགོངས་པ་ལུང་སྟོན་པ་དང༌། ལྷའི་དབང་པོས་ཞུས་པ་ལ་སོགས་པ་ནས་གླེང་གཞི་རྣམས་ཀྱི་བཤད་པ་མཛད་པར་མི་རིགས་ཏེ། སྡུད་པ་པོས་ཕྱིས་རྩ་བ་སྨྲས་པ་ལ་བཅོམ་ལྡན་འདས་ཀྱིས་སྔོན་དུ་འགྲེལ་པ་མཛད་པ་འགལ་བའི་ཕྱིར་རོ། །
དེ་བས་ན་དཔལ་གསང་བ་གྲུབ་པ་ལས། འདི་སྐད་ཐོས་པའི་ཚིག་གང་དང༌། ། བཞུགས་ཞེས་བྱ་བའི་ཚིག་གནས་པ། ། ཐུགས་ཀྱི་རྡོ་རྗེའི་བདག་ཉིད་ཀྱིས། ། སངས་རྒྱས་ཀུན་ལ་བསྟན་པ་ཡིན། ། ཞེས་བྱ་བ་ལ་སོགས་པ་གསུངས་སོ། ། འོ་ན་བདག་གིས་ཐོས་པ་ཞེས་བྱ་བ་སྨོས་པས་ཉན་ཐོས་ལྟ་བུར་མི་འགྱུར་རམ་ཞེ་ན། མི་འགྱུར་ཏེ་ཐོས་པ་ཞེས་བྱ་བ་ནི་རྟོགས་སོ་ཞེས་བྱ་བ་ལ་སོགས་པར་འགྱུར་ཏེ། རྒྱས་པར་འོག་ཏུ་འཆད་པར་འགྱུར་རོ། ། དེ་བས་ན་རྒྱུད་ཀྱི་ལུས་རྣམ་པར་གཞག་པའི་མན་ངག་ཡིན་ནོ། །
འདི་ལ་གསུམ། སྤྱི་དང༌། སྦས་པ་དང༌། མཐར་ཐུག་པའོ། ། དེ་ལ་དང་པོ་འདིའི་བརྗོད་བྱ་ནི་བསྐྱེད་པའི་རིམ་པ་སྤྱིའོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཏོ། ། མངོན་པར་རྟོགས་པ་ནི་རྫོགས་རིམ་གྱི་རྟེན་བསྐྱེད་རིམ་མོ། ། བཤད་པའི་རྒྱུད་ནི་སཾ་པུ་ཊ་དང༌། རྡོ་རྗེ་གུར་གྱི་ཆ་ཤས་ལས་ཅུང་ཟད་ཤེས་པར་ནུས་སོ། ། ཚིག་གི་དོན་བརྗོད་ན།
འདི་སྐད་ཅེས་བྱ་བ་ནི་བསྐྱེད་པའི་རིམ་པ་མ་ཚང་བ་མེད་པའོ། ། ཐོས་པ་ནི་ཐོབ་པ་སྟེ་བསོད་ནམས་ཀྱི་ཚོགས། དུས་གཅིག་ན་ནི་ཡེ་ཤེས་ཀྱི་ཚོགས་ཀྱི་སྐད་ཅིག་ལ། རྡོ་རྗེ་བཙུན་མོའི་བྷ་གས་ནི་ཆོས་ཀྱི་འབྱུང་གནས་ཏེ། དེས་མཚོན་ནས་སྲུང་བའི་འཁོར་ལོ་དང་གཞལ་ཡས་ཁང་པ། དེར་གཙོ་བོ་བསྐྱེད་པ་ནི། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་ཕྱག་གཉིས་པ། གསུང་རྡོ་རྗེ་ཕྱག་བཞི་པ། ཐུགས་རྡོ་རྗེ་ཕྱག་དྲུག་པ། སྙིང་པོ་ཀྱེའི་རྡོ་རྗེ་ཕྱག་བཅུ་དྲུག་པའོ། །
བདག་གིས་ཞེས་བྱ་བས་ནི་རྡོ་རྗེ་སྙིང་པོ་སྟེ་དེས་འཁོར་གྱི་གཙོ་བོ་བསྟན་པས་གཽ་རཱི་ལ་སོགས་པའི་འཁོར་ཕུན་སུམ་ཚོགས་པ་བསྟན་ཏོ། ། དེ་ལྟར་ན་བཞུགས་སོ་ཞེས་བྱ་བ་འདིས་ཕུན་སུམ་ཚོགས་པ་ལྔའི་དོན་བསྡུས་ཏེ། གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་གའི་ནང་དུ་ཆུད་པའི་རྟེན་གྱི་དཀྱིལ་འཁོར་གཞལ་ཡས་ཁང་པ། སྟོན་པ་ཕུན་སུམ་ཚོགས་པ་ཧེ་རུ་ཀ་བཞི་བདག་མེད་མ་དང་ལྔ་ལ། འཁོར་ཕུན་སུམ་ཚོགས་པ་གཽ་རཱི་ལ་སོགས་པའི་འཁོར་གྱིས་བསྐོར་ནས། དུས་ཕུན་སུམ་ཚོགས་པ་ཡེ་ཤེས་ཀྱི་ཚོགས་ཀྱི་རྗེས་ལ། ཆོས་ཕུན་སུམ་ཚོགས་པ་བསྐྱེད་པའི་རིམ་པ་འདི་བྱུང་ཞེས་བྱ་བས། འོག་ནས་འབྱུང་བའི་བསྐྱེད་པའི་རིམ་པ་མཐའ་དག་དང༌། སྔོན་དུ་འགྲོ་བ་བུམ་པའི་དབང་དང༌། རྗེས་ལས་བྱུང་བ་བཟླས་པ་དང༌།
གཏོར་མ་དང༌། སྦྱིན་སྲེག་དང༌། རབ་གནས་དང༌། ལས་ཀྱི་ཚོགས་དང༌། དམ་ཚིག་དང་སྡོམ་པ་མཐའ་དག་གི་ལུས་རྣམ་པར་གཞག་པའང་འདི་ཉིད་ཡིན་ནོ། ། བསྐྱེད་པའི་རིམ་པའི་གླེང་གཞི་འདི་ལ་ཡི་གེ་སུམ་ཅུ་སོ་བདུན་དང༌། ལྷ་སུམ་ཅུ་སོ་བདུན་ལ་སོགས་པ་བསམ་གྱིས་མི་ཁྱབ་པ་ལ་སྦྱོར་བའང་གནས་སྐབས་འགའ་ཞིག་ཏུ་གསུང་ངོ༌། ། བསྐྱེད་པའི་རིམ་པ་སྤྱིའི་དོན་དུ་བཤད་པ་བསྟན་ཟིན་ཏོ།། །། ཡང་གླེང་གཞི་འདི་སྦས་པ་ལས་རང་བྱིན་བརླབ་ཏུ་བཤད་ན། བརྗོད་བྱ་སྦས་པ་རང་བྱིན་བརླབ།
རྗོད་བྱེད་ཡན་ལག་དང་ཡི་གེ་དང་བསྡུས་དོན་གསུམ་ཀ མངོན་པར་རྟོགས་པ་ཐབས་ཀྱི་རྒྱུད་ལས་རང་བྱིན་བརླབ། བཤད་པའི་རྒྱུད་སཾ་པུ་ཊའི་བརྟག་པ་དང་པོ་དངོས་ཡིན་ནོ། ། ཚིག་གི་དོན་བརྗོད་ན་འདི་སྐད་བདག་གིས་ཞེས་བྱ་བ་ནི་ཨེ་ཝྃ་མ་ཡ་ཡིན་ལ། འདིས་འཁོར་ལོ་བཞི་བསྟན་ཏེ་འཁོར་ལོ་རེ་རེ་ལ་ཡང་ཡི་གེ་བཞི་ལས་གང་ཡིན་པ་དང༌། འབྱུང་བ་བཞི་ལས་གང་ཡིན་པ་དང༌། དེ་བཞིན་དུ་ཕྱག་རྒྱ་དང༌། ལྷ་མོ་དང༌། ཚད་མེད་པ་དང༌། ཕ་རོལ་ཏུ་ཕྱིན་པ་དང༌།
རིགས་དང༌། ཁ་དོག་དང༌། གནས་དང༌། རྩ་འདབ་ཀྱི་གྲངས་དང༌། མིང་གང་ཡིན་པ་ཞེས་བྱ་བ་བཅུ་གཅིག་བཅུ་གཅིག་གིས་རྟོགས་པར་བྱ་ལ། རྒྱུད་འདི་ཉིད་དང་སྦྱར་ནས་དགའ་བ་དང་སྐད་ཅིག་མ་ལ་སོགས་པ་དང་སྦྱར་ན་བཅོ་བརྒྱད་དམ་ཉི་ཤུར་ཡང་འགྱུར་རོ། ། དེ་སྐད་དུ་སཾ་པུ་ཊ་ལས། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། སྙིང་རྗེ་ཆེན་མོ་ཐབས་ཆེན་མོ། །
རང་བཞིན་སྣ་ཚོགས་སྤྱོད་ཡུལ་ཏེ། ། ལྟེ་བར་སྣ་ཚོགས་འདམ་སྐྱེས་ལ། ། སྤྲུལ་པའི་འཁོར་ལོར་རྣམ་པར་གནས། ། ཝཾ་ནི་ཆུ་རུ་ཤེས་པར་བྱ། ། ཆོས་ཀྱི་ཕྱག་རྒྱ་མཱ་མ་ཀཱི། ། བྱམས་པ་དང་ནི་སྨོན་ལམ་ཚུལ། ། ལྷ་མོ་རྡོ་རྗེའི་རིགས་གཙོ་མ། ། སྙིང་གར་ཆུ་སྐྱེས་འདབ་བརྒྱད་ལ། ། ཆོས་ཀྱི་འཁོར་ལོར་ཡང་དག་གནས། ། མ་ནི་མེ་རུ་བརྗོད་པ་སྟེ། །
ཕྱག་རྒྱ་ཆེན་མོ་གོས་དཀར་མོ། ། དགའ་དང་སྟོབས་ཀྱི་རྣལ་འབྱོར་གྱིས། ། ལྷ་མོ་པདྨའི་རིགས་བྱུང་མ། ། ལྐོག་མར་ཆུ་སྐྱེས་འདབ་བརྒྱད་གཉིས། ། ལོངས་སྤྱོད་འཁོར་ལོར་རྣམ་པར་གནས། ། ཡ་ནི་རླུང་གི་རང་བཞིན་ཏེ། ། ཉོན་མོངས་ཐམས་ཅད་རབ་འཇོམས་བྱེད། ། དམ་ཚིག་ཕྱག་རྒྱ་ཆེན་མོར་ངེས། ། ལྷ་མོ་ལས་ཀྱི་རིགས་གཙོ་མ། ། བཏང་སྙོམས་ཡེ་ཤེས་རྣལ་འབྱོར་གྱིས། །
སྒྲོལ་མ་འཁོར་བ་སྒྲོལ་བ་མོ། ། འདམ་སྐྱེས་འདབ་མ་སུམ་ཅུ་གཉིས། ། བདེ་ཆེན་འཁོར་ལོ་ཆེན་པོར་གནས། ། ཞེས་གསུངས་སོ། ། དེ་ལྟར་འཁོར་ལོ་བཞི་ལ་ཡི་གེ་དགོད་པའང་འོག་ནས་འབྱུང་བ་བླ་མའི་མན་ངག་གིས་གསལ་གདབ། འོག་གི་སྐུ་གསུང་ཐུགས་ཀྱི་རྩ་གསུམ་དང་ལས་བྱེད་པའི་འཁོར་ལོ་ཡང་གསལ་བཏབ་ལ་འོག་རླུང་གིས་ལྟེ་བའི་ཨཾ་མེར་སྦར་གཡས་རོ་མ་ནས་སོང་སྟེ་འཁོར་ལོ་གོང་མ་གསུམ་བསྲེགས། སྣ་བུག་གཡས་པ་ནས་སོང་སྟེ་དེ་བཞིན་གཤེགས་པ་རྣམས་ཀྱི་འཁོར་ལོ་རྣམས་ཀྱང་བསྲེགས་ནས་བྱང་ཆུབ་ཀྱི་སེམས་ཁྱེར་ཏེ་འོངས། སྣ་གཡོན་ནས་ཞུགས་པ་རྐན་ཡན་ཆད་ཀྱི་འཁོར་ལོ་བཀང་ནས་གཡོན་རྐྱང་མ་ནས་བབས་ཏེ་འཁོར་ལོ་རྣམས་རིམ་གྱིས་གསོས་བཏབ་སྟེ་ལྟེ་བའི་ཨཾ་ལ་རེག ཨཾ་ཆེར་འཕྲོས་ནས་མེ་ཆ་ཕྲ་བ་དབུ་མ་ན་ཡར་ཞུགས་ནས་སྙིང་གའི་ཧཱུྃ་དང་མགྲིན་པའི་ཨཾ་བཅོམ་སྟེ་སྤྱི་གཙུག་གི་ཧཾ་ལ་རེག་པས། ཧཾ་བཞུ་བའི་བྱང་ཆུབ་ཀྱི་སེམས་དེ་ལྟེ་བའི་སྟེང་དུ་བབས་ནས་འབར་འཛག་ལ་བློ་གཏད་དེ་བསྒོམ་པར་བྱའོ། །
དེ་དག་གི་དོན་ཡང་ཐོས་པ་ནི་སྲུ་ཏ་སྟི། སྲུ། སྲ་བ་དྷཱ་ཏུ་ནི་ཁམས་བྱང་ཆུབ་ཀྱི་སེམས་འཛག་པ། ཏ། བིསྟཱ་ར་ནི་རྒྱས་པ་སྟེ། སྲུ་ཞེས་བྱ་བ་ནི་འཛག་པར་གསུངས་སོ། ། ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོའོ་ཞེས་གསུངས་སོ། ། དུས་ནི་རྣམ་པ་གསུམ་སྟེ། མེ་སྦོར་བ་ནི་སྡུག་བསྔལ་གྱི་དུས། འཛག་པ་ནི་བདེ་བའི་དུས།
འབར་འཛག་དབུ་མར་ཐིམ་པ་ནི་བསམ་གྱིས་མི་ཁྱབ་པའི་དུས་སོ། ། རང་བྱུང་གི་ཡེ་ཤེས་དེ་རྣམ་པར་རྟོག་པའི་ཟླ་མེད་པས་ན་གཅིག་གོ ། དེ་ལྟར་ཡང༌། ས་མ་ཡེ་ནི་དུས་གསུངས་ཏེ། ། དུས་ནི་རྣམ་པ་གསུམ་དུ་བརྗོད། ། བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དོ། ། འོ་མའི་རྒྱུན་ལྟར་སྣ་བུག་ཏུ། ། འོང་བ་བདེ་བའི་དུས་སུ་བརྗོད། ། མེ་ཡི་གཟུགས་ཀྱིས་འགྲོ་བ་ནི། །
སྡུག་བསྔལ་དུས་ཀྱང་དེ་གཅིག་གྲགས། ། དུས་ནི་བསམ་གྱིས་མི་ཁྱབ་དུས། ། གཅིག་ནི་ལྷན་ཅིག་མེད་པ་ཡིན། ། ཞེས་གསུངས་པ་ལྟ་བུའོ། ། དེར་མངོན་དུ་བྱས་པའི་རང་བྱུང་གི་ཡེ་ཤེས་ཞུ་བ་དང་བདེ་བ་དང་མི་རྟོག་པ་དང་རང་རིག་པ་གསལ་བའི་ཆོས་བཞི་ལྡན་ཏེ་མཚན་མ་དང་རྣམ་པར་རྟོག་པ་ཐམས་ཅད་བཅོམ་ཞིང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་བཅོམ་ལྡན་འདས་སོ། ། ལྟེ་བའི་གནས་སུ་ཡང་ནས་ཡང་དུ་བྱོན་ཞིང་གཤེགས་པས་དེ་བཞིན་གཤེགས་པའོ། ། ཐམས་ཅད་ནི་བདུད་རྩི་དང་འབྱུང་བ་དང་དབང་པོའི་དྭངས་མ། སྐུ་ནི་ཞུ་བ། གསུང་བདེ་བ། ཐུགས་མི་རྟོག་པ།
སྙིང་པོ་ནི་རང་རིག་པ་གསལ་བའོ། ། ཡང་ན་སྐུ་རླུང་མགོ་ཟུག་པ། གསུང་ལོངས་སྤྱོད་པ། ཐུགས་ཐིམ་པ། སྙིང་པོ་དེར་མྱོང་བའི་ཡེ་ཤེས་སོ། ། རྡོ་རྗེ་ནི་རྟོག་པས་མི་ཕྱེད་པའོ། ། བཙུན་མོ་ནི་བདེ་བའོ། ། བྷ་ག་ནི་རྟོག་པ་རྣམས་བཅོམ་པའོ། ། བཞུགས་སོ་ཞེས་བྱ་བ་ནི་དེ་ལྟ་བུའི་སྟོན་པ་རང་བྱུང་གི་ཡེ་ཤེས་ཆོས་བཞི་ལྡན་དེ། གནས་འཁོར་ལོ་བཞི་དང་རྩ་ཐམས་ཅད།
ཁྱད་པར་དུ་ལྟེ་བར། འཁོར་ཕུང་པོ་ནི་དེ་བཞིན་གཤེགས་པའི་དང༌། དབང་པོ་ནི་བྱང་ཆུབ་སེམས་དཔའི་དང༌། འབྱུང་བའི་དྭངས་མ་ནི་ལྷ་མོའི་འཁོར་གྱིས་བསྐོར་ནས། དུས་བསམ་གྱིས་མི་ཁྱབ་པའི་དུས་སུ་བཞུགས་ནས། ཆོས་རང་བྱུང་གི་ཡེ་ཤེས་གསུངས་ཏེ། མདོར་ན་རང་བྱིན་གྱིས་བརླབ་པ། སྔོན་འགྲོ་གསང་དབང༌། དེའི་ཡན་ལག་རླུང་དང་རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་དང་བཅས་པ་ཐམས་ཅད་ཀྱི་ལུས་རྣམ་པར་གཞག་པ་བསྟན་པ་ཡིན་ནོ། ། རང་བྱིན་གྱིས་བརླབ་པའི་སྦས་པ་བསྟན་ཟིན་ཏོ།། །།
ཡང་རྡོ་རྗེའི་ཚིག་དེ་ཉིད་དཀྱིལ་འཁོར་འཁོར་ལོའི་ཐབས་སུ་བཤད་ན། བརྗོད་བྱ་དཀྱིལ་འཁོར་འཁོར་ལོའི་སྦས་པ། རྗོད་བྱེད་ཡན་ལག་དང་ཡི་གེ་དང་དུས་དོན་གསུམ་ཀ མངོན་པར་རྟོགས་པ་དཀྱིལ་འཁོར་འཁོར་ལོའི་ཐབས། བཤད་པའི་རྒྱུད་ནི་སཾ་པུ་ཊའི་བརྟག་པ་དང་པོ་དངོས་སོ། ། ཚིག་གི་དོན་བསྟན་པར་བྱས་ཏེ། ཨེ་ཝཾ་མ་ཡ་སྲུ་ཏཾ་ཞེས་བྱ་བ། ཨེ་ནི་ཤེས་རབ་ལྷར་བསྐྱེད་ཅིང་དེའི་བྷ་ག་ཨ་ལས་པདྨར་བསྐྱེད་པའོ། ། རྩ་མཛེས་པའི་སྤྱི་བོ་ནི་ཝཾ་མོ། ། ཡང་ཝཾ་ནི་སྒྲུབ་པ་པོ་ལྷར་བསྐྱེད་པ་དང་དེའི་རྡོ་རྗེ་ཧཱུྃ་ལས་བསྐྱེད་པའོ། །
འདོམ་གྲུ་གསུམ་ནི་ཨེའོ། ། དེ་ལྟར་ཡང་གསུངས་པ། ཨེས་ནི་ཤེས་རབ་བརྗོད་པར་བྱ། ། ཝཾ་ནི་ཐབས་དང་ལྡན་པ་ཉིད། ། ཝཾ་གྱིས་རྣམ་པར་བརྒྱན་པ་དང༌། ། ཨེས་ནི་ངེས་པར་མཛེས་པར་འགྱུར། ། ཐབས་དང་ཤེས་རབ་རང་བཞིན་གྱིས། ། སྟེང་དང་འོག་ཏུ་སྙོམས་པར་འཇུག ། ཨེ་ཉིད་དང་ནི་ཝཾ་ཉིད་ནི། ། གཉིས་གཉིས་སུ་ནི་བརྗོད་པ་ཉིད། །
ཅེས་སོ། ། མ་ནི་མ་ཧཱ་རཱ་ག་སྟེ་འདོད་ཆགས་ཆེན་པོ་ཡིན་ལ། ཡ་ནི་བཱ་ཡུ་ཞེས་བྱ་བ་སྟེ་འདོད་ཆགས་ཆེན་པོ་དེའི་དབང་གིས་བྱང་ཆུབ་ཀྱི་སེམས་འདུས་པ་རྣམས་དལ་བར་རྒྱུ་བའི་རླུང་གིས་དབང་གི་གནས་སུ་མངོན་དུ་བྱེད་པ་གང་ཡིན་པའོ། ། བསྲུབ་པ་དང་སྲུབ་པའི་སྦྱོར་བས་བྱང་ཆུབ་ཀྱི་སེམས་འཛག་པ་ནི་སྲུ་སྲ་བ་དྷཱ་ཏུའོ། ། དེ་ལས་བདེ་བ་ཆེན་པོ་རྒྱས་པ་ནི། ཏ། བིསྟཱ་རའོ། ། ཡང་གསུངས་པ། མ་ཡ་ཞེས་བྱ་བ་ནི་འདོད་ཆགས་ཆེན་པོ་འདི་ལ་རྟག་ཏུ་གནས་པའོ། ། སྲུ་ཞེ་བྱ་བ་ནི་འཛག་པའོ། །
ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོའོ་ཞེས་སོ། ། དུས་ནི་རྣམ་པ་གསུམ་སྟེ། སྣ་ཚོགས་དང་རྣམ་སྨིན་བདེ་བའི་དུས། རྣམ་ཉེད་སྡུག་བསྔལ་གྱི་དུས། མཚན་ཉིད་དང་བྲལ་བ་བསམ་གྱིས་མི་ཁྱབ་པའི་དུས་སོ། ། གཅིག་ནི་དེའི་ཚེ་རྣམ་པར་རྟོག་པའི་ཟླ་མེད་པའོ། ། ཡང་གསུངས་པ། དུས་ནི་བསམ་གྱིས་མི་ཁྱབ་འགྱུར། ། གཅིག་ནི་ལྷན་ཅིག་མེད་པ་ཡིན། ། འདོད་ཆགས་མེད་ཅིང་ཆགས་བྲལ་མེད། །
དབུ་མར་དམིགས་པར་མི་འགྱུར་རོ། ། ཞེའོ། ། བཅོམ་ལྡན་ནི་ཞུ་བདེ་ལྷན་ཅིག་སྐྱེས་པའི་ཡེ་ཤེས་ཏེ། དེ་ནི་རྣམ་པར་རྟོག་པ་བཅོམ་ཞིང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་སོ། ། དེ་བཞིན་གཤེགས་པ་ནི་དབང་གི་གནས་སུ་བྱོན་ཞིང་གཤེགས་པས་སོ། ། ཐམས་ཅད་ནི་བདུད་རྩི་ལྔ་མ་ལུས་པའོ། ། སྐུ་དགའ་བ། གསུང་མཆོག་དགའ། ཐུགས་དགའ་བྲལ། སྙིང་པོ་ལྷན་སྐྱེས་སོ། །
ཡང་སྐུ་ནི་ཞུ་བའོ། ། གསུང་ནི་བདེ་བའོ། ། ཐུགས་ནི་མི་རྟོག་པའོ། ། སྙིང་པོ་ནི་རང་རིག་པ་གསལ་བའོ། ། རྡོ་རྗེ་ནི་རིགས་རྣམ་པ་ལྔའི་སྒྲུབ་པ་པོ་རྣམས་སོ། ། དེས་བསྟེན་པར་བྱ་བ་ཡིན་པས་ན་བཙུན་མོ་སྟེ་བྲམ་ཟེ་མོ་ལ་སོགས་པ་སྤྱན་ལ་སོགས་པར་བསྐྱེད་པའོ། ། དེའི་བྷ་ག་ནི་གསང་བའི་གནས་ཏེ་སྤྱད་པར་བྱ་བའི་དོན་གྱིས་ན་བྷ་ག་སྟེ། གང་ལ་གཙོ་བོ་སྤྱོད་གྱུར་པའི། ། ཁྱིམ་ནི་བྷ་ག་ཞེས་སུ་གསུངས། ། ཞེས་གསུངས་པ་ལྟ་བུའོ། །
དེ་ལ་བཅོམ་ལྡན་འདས་བཞུགས་སོ་ཞེས་བྱ་བ་སྟེ། སྟོན་པ་ལྷན་ཅིག་སྐྱེས་པའི་ཡེ་ཤེས་དེ། གནས་དབང་གི་གནས་དེར། དུས་མཚན་ཉིད་དང་བྲལ་བའི་སྐད་ཅིག་མའི་དུས་སུ། འཁོར་བདུད་རྩི་དང་དབང་པོ་དང་འབྱུང་བའི་དྭངས་མའི་འཁོར་གྱིས་བསྐོར་ནས། ཆོས་ནི་ལྷན་ཅིག་སྐྱེས་པའི་ཡེ་ཤེས་ཏེ། མདོར་ན་ཕྱག་རྒྱའི་རྣལ་འབྱོར་ཡེ་ཤེས་དང་བཅས་པ་མཐའ་དག་དང༌། སྔོན་འགྲོ་དབང་གསུམ་པ་དང༌། དེའི་ལམ་གྱི་ཡན་ལག་ཏུ་གྱུར་པ་མཐའ་དག་གི་ལུས་རྣམ་པར་གཞག་པར་འགྱུར་བ་ཡིན་ནོ། ། དཀྱིལ་འཁོར་འཁོར་ལོའི་སྦས་པ་བསྟན་ཟིན་ཏེ།
སྦས་པ་གཉིས་ཀའང་བསྟན་ཟིན་ཏོ།། །། རྡོ་རྗེའི་ཚིག་དེ་ཉིད་མཐར་ཐུག་པའི་དོན་དུ་བཤད་ན། བརྗོད་བྱ་མཐར་ཐུག རྗོད་བྱེད་ཡན་ལག་དང་ཡི་གེའི་དོན། མངོན་པར་རྟོགས་པ་འབྲས་བུའི་རྒྱུད། བཤད་པའི་རྒྱུད་སཾ་པུ་ཊའི་བརྟག་པ་དང་པོ་དངོས་སོ། ། དེ་ལྟར་གོང་དུ་བསྟན་པའི་འཁོར་དང་སྟོན་པ་ཐ་དད་དམ་ཐ་མི་དད་ཀྱང་རུང་གླེང་གཞི་སྟོན་པའི་བཀའ་ཡིན་པ་དང་མ་ཡིན་པ་གང་ལྟར་ཡང་རུང་སྟེ། ཕུན་སུམ་ཚོགས་པ་ལྔ་ཀ་ཡང་སྟོན་པ་ཉིད་ཀྱི་རྣམ་པར་འཕྲུལ་པ་ལས་གུད་ན་མེད་དེ། དཔལ་གསང་བ་གྲུབ་པ་ལས། འདི་ལ་སྡུད་པར་བྱེད་པ་པོ། །
གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། གསུང་བ་པོ་དེ་སྡུད་པའང་དེ། ། ཞེས་གསུངས་སོ། ། དེས་ན་རྡོ་རྗེ་འཆང་ཆེན་པོའི་ཡེ་ཤེས་ཀྱི་སྣང་བ་གཅིག་ཉིད་འདི་སྐད་ཅེས་བྱ་བ་ཆོས་ཕུན་སུམ་ཚོགས་པ་དང༌། བདག་གིས་ཐོས་པ་ཞེས་བྱ་བ་སྡུད་པ་པོའི་སྣང་བ་དང༌། དུས་ཞེས་བྱ་བ་དུས་ཀྱི་སྣང་བ་དང༌། སྟོན་པའི་སྣང་བ་ལ་སོགས་པ་དུ་མར་འབྱུང་སྟེ། སཾ་པུ་ཊ་ལས།
གཅིག་ན་ཞེས་བྱ་བ་ནི་སྐད་ཅིག་ལའོ། ། ཐོས་ཞེས་བྱ་བ་ནི་ལྷག་པར་སོན་པ་སྟེ། འདིས་ནི་རྣམ་པར་ཐར་པ་བསམ་གྱིས་མི་ཁྱབ་པ་ལ་ལྷག་པར་མོས་པའི་ཏིང་ངེ་འཛིན་རྙེད་དོ་ཞེས་བྱ་བར་སྙེགས་སོ་ཞེས་བྱ་བ་དང༌། ཡང་ན་ཐོས་པ་ཞེས་བྱ་བ་ནི་གདུལ་བྱའི་སྐྱེ་བོའི་དབང་དུ་བྱས་ནས་ཡིན་གྱི། འཆད་པ་པོ་ཉིད་སྡུད་པར་བྱེད་པ་ཡིན་ཏེ། འཆད་པ་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པ་ང༌། ། དེ་དག་ཐ་དད་ཀྱི་སྣང་བ་ལ་ཇི་ལྟར་འཚལ་བར་བགྱི། གང་དུ་བདེ་བ་ཆེན་པོའི་མགོན་པོ་གར་མཛད་པ་ན་གཅིག་ཉིད་གཅིག་དང་དུ་མའི་རོ། ། ཞེས་བྱ་བའི་ཚིག་གི་རོལ་པར་མཛད་པའོ་ཞེས་ལེགས་པར་བཀའ་སྩལ་ཏོ། །
དེ་ལྟར་ན་བཞུགས་སོ་ཞེས་བྱ་བ་འདིས་ནི་སྐུ་གསུམ་གྱི་བཞུགས་ལུགས་བསྟན་པ་ཡིན་ཏེ། བཞུགས་པ་པོ་ཆོས་ཀྱི་སྐུ་ནི་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྤྲོས་པའི་མཐའ་ཐམས་ཅད་དང་བྲལ་བ་ཡིན་ནོ། ། བཞུགས་པའི་གནས་ནི་འཁོར་འདས་ཀྱི་ཆོས་ཐམས་ཅད་ལ་བཞུགས་པ་ཡིན་ནོ། ། བཞུགས་པའི་ཚུལ་ནི་འཁོར་འདས་དབྱེར་མི་བྱེད་པའི་ཚུལ་གྱིས་བཞུགས་པ་སྟེ། དེས་ན་བཞུགས་པ་པོ་བཅོམ་ལྡན་འདས་དེ། རྡོ་རྗེ་སྟོང་པ་ཉིད་ཀྱི་རང་བཞིན། བཙུན་མོ་བདེ་བ་ཆེན་པོའི་རང་བཞིན་ཏེ་བདེ་སྟོང་གཉིས་མེད་ཀྱི་བྷ་ག་ལ་རྟག་ཏུ་བཞུགས་ཞེས་སྦྱར་རོ། ། ལོངས་སྐུའི་བཞུགས་ཚུལ་ནི་བཞུགས་པ་པོ་སྟོན་པ་ལོངས་སྤྱོད་རྫོགས་པ་ཡེ་ཤེས་ཀྱི་རང་བཞིན་གྱི་སྐུ། བྱང་ཆུབ་སེམས་དཔའ་ཐམས་ཅད་ཀྱི་ཆོས་ཀྱི་ལོངས་སྤྱོད་པའི་རྒྱུར་གྱུར་པ། ཁ་སྦྱོར་བདེ་ཆེན་ལོངས་སྤྱོད་རྫོགས་པའི་རང་བཞིན་ཅན་དེ།
བཞུགས་པའི་གནས་འོག་མིན་རྡོ་རྗེ་བཙུན་མོའི་བྷ་གའི་ནང་དུ་ཆུད་པའི་གཞལ་ཡས་ཁང་པ་ན། བཞུགས་པའི་ཚུལ་སྤྱན་ལ་སོགས་པ་ལྷན་ཅིག་སྤྱོད་མ་དང༌། གཟུགས་རྡོ་རྗེ་མ་ལ་སོགས་པ་རྗེས་སུ་འབྲང་མའི་འཁོར་གྱིས་བསྐོར་ནས་ཟག་པ་མེད་པའི་བདེ་བ་ཆེན་པོ་ལ་ལོངས་སྤྱོད་ཅིང་བཞུགས་སོ། ། དེའང་སཾ་པུ་ཊ་ལས། རང་གི་ཡེ་ཤེས་ལ་རང་གི་ཡེ་ཤེས་ཀྱིས་ལོངས་སྤྱོད་པ་ནི་སངས་རྒྱས་རྣམས་ཀྱིས་ཀྱང་སྤོང་བར་མི་མཛད་དེ་ཞེས་བྱ་བ་དང༌། ཨེ་མའོ་སངས་རྒྱས་ཐམས་ཅད་ཀྱི། ། ཀུན་མཁྱེན་ཡེ་ཤེས་བླ་ན་མེད། ། དེ་བཞིན་གཤེགས་པའི་བདེ་དོན་གང༌། ། བཙུན་མོ་ཉེ་བར་མཛད་པའོ། ། ཞེས་གསུངས་སོ། །
སྤྲུལ་པའི་སྐུའི་བཞུགས་ལུགས་ཀྱི་དབང་དུ་བྱས་ན་བཞུགས་པ་པོ་རྣམ་འཕྲུལ་བསམ་གྱིས་མི་ཁྱབ་པ་དང་ལྡན་པའི་སྤྲུལ་བའི་སྐུ་དེ། བཞུགས་པའི་གནས་གདུལ་བྱ་སེམས་ཅན་ཐམས་ཅད་ཀྱི་རྒྱུད་ལ། བཞུགས་པའི་ཚུལ་གང་ལ་ཅིས་འདུལ་དེ་ལ་དེའི་བསམ་པ་འགེངས་ཤིང་བཞུགས་ཏེ། དེའང་བཞུགས་པ་ལ་སྐད་སོར་བཞག་ན་བི་ཛ་ཧ་ར་ཞེས་བྱ་བ་ལ། བི། བི་ཙི་ཏྲ་ནི་ཐབས་སྣ་ཚོགས་པས། ཛ། ཛནྨ་ནི་གདུལ་བྱའི་སྐྱེ་བོའོ། ། ཧ། ཧ་ར་ནི་ཡིད་འཕྲོག་པ་ཞེས་བྱ་སྟེ།
དཔལ་ཡང་དག་པར་སྦྱོར་བ་ལས། ཀྱེ་བཅོམ་ལྡན་འདས་བཞུགས་སོ་ཞེས་བྱ་བས་ཅི་གསུངས་པ་ལགས། བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ། ཐབས་སྣ་ཚོགས་ཀྱིས་གདུལ་བྱའི་སྐྱེ་བོའི་ཡིད་འཕྲོག་པ་དང་ལྡན་པ་ཞེས་བྱ་བའི་དོན་ཏོ་ཞེས་གསུངས་སོ། ། དེ་དག་གིས་ནི་ཕུན་སུམ་ཚོགས་པ་ལྔ་སྟོན་པའི་རང་བཞིན་དུ་དབྱེར་མེད་པ་བསྟན་ལ། དེས་འོག་ནས་འབྱུང་བའི་དབང་བཞི་པ་དང༌། དེའི་ལམ་དང་འབྲས་བུ་ཐམས་ཅད་ཀྱི་ལུས་རྣམ་པར་གཞག་པར་ཡང་འགྱུར་བ་ཡིན་ནོ། ། གླེང་གཞི་མཐར་ཐུག་པའི་དོན་དུ་བཤད་པ་བསྟན་ཟིན་ཏེ། གླེང་གཞི་ཕུན་སུམ་ཚོགས་པས་རྒྱུད་ཀྱི་ལུས་རྣམ་པར་གཞག་པ་ཐམས་ཅད་ཀྱང་བསྟན་ཟིན་ཏོ།། །།
ད་ནི་གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བ་བཤད་པར་བྱའོ། ། འདི་ལ་གཉིས་ཏེ། མངོན་པར་རྟོགས་པའི་རིམ་པའི་དབང་དུ་བྱས་ཏེ་བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བཤད་པ་དང༌། དེ་གསལ་བར་བྱེད་པའི་རྒྱུད་ཕྱི་མའོ། ། དང་པོ་ལ་གསུམ། འབྲས་བུ་དང༌། ཐབས་དང༌། རྟེན་གྱི་གང་ཟག་གོ ། ཡང་ན་གཉིས་ཏེ། འབྲས་བུ་དང༌།
ལམ་མོ། ། དེ་ལ་གཉིས། བཤད་པར་དམ་བཅའ་བ་དང༌། དོན་དངོས་སོ། ། དེ་ལ་དོན་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དེ་ལ་གཉིས། གྲོལ་བར་བྱེད་པ་དང༌། སྨིན་པར་བྱེད་པའོ། །
དང་པོ་ལ་གསུམ། དང་པོར་བསྟན་པའི་འཐད་པ་དང༌། དེས་མི་འཆིང་ཞིང་གྲོལ་བའི་རྒྱུར་བསྟན་པ། ཡན་ལག་རྒྱས་པར་བཤད་པའོ། ། སྨིན་བྱེད་ལ་གཉིས་ཏེ། ལས་དང་པོ་པ་དབང་གིས་སྨིན་པར་བྱ་བ་དང༌། སེམས་ཅུང་ཟད་བརྟན་ནས་ལྟ་སྟངས་ཀྱིས་སྨིན་པར་བྱ་བའོ་ཞེས་ཀྱང་རྟོགས་པར་བྱ་སྟེ་འདི་ནི་ལེགས་པའོ། ། འདིར་རེ་ཞིག་ཐོག་མའི་ལུགས་སུ་བརྗོད་ན་དོན་གསུམ་དུ་གནས་པ་ལས། ཐོག་མར་འབྲས་བུའི་རྒྱུད་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་མཐར་ཐུག་པའི་དོན་དུ་བཤད་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་དུ་བཤད་པའོ། །
མངོན་པར་རྟོགས་པ་ནི་བཤད་གཞི་སྐུ་བཞི་ལ། འཆད་བྱེད་ཡན་ལག་ལྔས་འཆད་པ། འདིར་ངག་རྫོགས་པར་ཞིབ་ཏུ་བཤད་པར་བྱ་སྟེ། རྒྱུད་ཀྱི་མངོན་པར་རྟོགས་པར་བལྟ་བར་བྱའོ། ། བཤད་པའི་རྒྱུད་ནི་རྡོ་རྗེ་གུར་གྱི་ལེའུ་བཞི་པ་དང༌། བརྒྱད་པ་དང༌། བཅུ་བཞི་པ། སཾ་པུ་ཊའི་བརྟག་པ་བཅུ་པའི་རབ་ཏུ་བྱེད་པ་གོང་མ་གསུམ་གྱིས་གསལ་བར་བྱེད་དེ་དེ་དག་ཏུ་བལྟ་བར་བྱའོ། ། དེ་ལ་འབྲས་བུའི་རྒྱུད་འདིའི་ཐོག་མར་ཞུ་བ་བསྡུས་པ་ཙམ་ལས་མི་སྣང་བའི་ཕྱིར་འདིར་ཞུ་བ་རྒྱས་པར་འབྱུང་ངོ༌། ། ཁ་ཅིག་ནི་གླེང་གཞིའི་རྗེས་ཁོ་ན་ལ་དེར་བཅོམ་ལྡན་འདས་ཀྱིས་བཀའ་སྩལ་པ་ཞེས་འབྱུང་བས་ཞུ་བ་མེད་དོ་ཞེས་ཟེར་ཏེ།
འདི་ནི་མི་རིགས་ཏེ། ཞུ་བ་མེད་ན་རྡོ་རྗེ་སྙིང་པོ་ལ་ཨེ་མའོ་ཞེས་པའི་ངོ་མཚར་བ་དང༌། ལེགས་སོ་ཞེས་པའི་གཏང་རག་བྱིན་ནས་མཉན་པར་གདམས་པ་འབྱུང་བར་མི་རིགས་ཏེ། གཞུང་དེ་ལྟ་ནའང་ཐམས་ཅད་ཀྱི་སྔོན་དུ་ཞུ་བ་ཁ་བསྐང་བར་བྱའོ། ། དེའང་ཞུ་བ་རྒྱས་པ་ནི་རྒྱུད་རྒྱས་པར་འབྱུང་བ་ཡིན་མོད། འདིར་རྒྱུད་བསྡུས་པ་ལ་ཞུ་བའང་བསྡུས་པ་ཙམ་འབྱུང་བ་ཡིན་ནོ། ། དེའང་བཤད་པའི་རྒྱུད་ལས་ཀྱང་འབྱུང་ཞིང༌། བྱང་ཆུབ་སེམས་དཔའ་རྡོ་རྗེ་སྙིང་པོའི་འགྲེལ་པ་ལས་ཀྱང་འབྱུང་སྟེ། དེ་ནས་ཡང་བཅོམ་ལྡན་འདས་ཀྱིས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་བྱེ་བྲག་ཏུ་རྡོ་རྗེ་སྙིང་པོ་ལ་གཟིགས་ཏེ་འཛུམ་པ་མཛད་དོ། ། འཛུམ་པ་མཛད་མ་ཐག་ཏུ་དེའི་ཚེ་རྡོ་རྗེ་སྙིང་པོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
ཡེ་ཤེས་ཀྱི་དབང་པོ་ཞེས་བོས་ནས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བའང་ཉན་པར་འཚལ་ན། དེ་བཞིན་གཤེགས་པ་ཐམས་ཅད་ཀྱི་སྐུ་ནི་གང༌། གསུང་ནི་གང༌། ཐུགས་ནི་གང༌། སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བ་དེ་གང་ལགས། བཅོམ་ལྡན་འདས་ཀྱིས་བཤད་དུ་གསོལ་ཞེས་བྱ་བ་འབྱུང་བ་ཡིན་ནོ། ། དེ་དག་གི་དོན་ནི་ཕུན་སུམ་ཚོགས་པ་ལྔ་འཛོམ་ནས་ཆོས་གསུང་བ་དེའི་ཚེ་འབྲས་བུའི་རྒྱུད་ཞུ་བ་ལ་སྤོབས་པ་བསྐྱེད་པར་བྱ་བའི་ཕྱིར་བཅོམ་ལྡན་འདས་ཀྱིས་རྡོ་རྗེ་སྙིང་པོ་ལ་སྤྱན་གྱིས་གཟིགས། ཞལ་འཛུམ་པ་མཛད། ཐུགས་དཔལ་གྱི་བེའུ་ལས་འོད་ཟེར་ཕྱུང་ནས་བསྐུལ་བས།
རྡོ་རྗེ་སྙིང་པོས་གོ་སྟེ་ལུས་ཀྱི་སྤྱོད་ལམ་དང་ལྡན་པའི་སྒོ་ནས་ཞུ་བའི་ཚིག་རྣམས་བརྗོད་པ་ཡིན་ནོ། ། དེའང་གླེང་གཞི་སྟོན་པའི་བཀའ་ཡིན་ན་ཡང་གླེང་གཞིར་གསུངས་པའི་སྐུ་ལ་སོགས་པའི་དོན་འདྲི་ལ། གླེང་གཞི་སྟོན་པའི་བཀའ་མ་ཡིན་ན་ཡང་འབྲས་བུ་སྐུ་བཞི་ཇི་ལྟ་བུ་ཡིན་ཞེས་རྣམ་པར་རྟོག་པ་སྐྱེས་ནས་འདྲི་བ་ཡིན་ནོ། ། ཚིག་གི་དོན་ཅུང་ཟད་ཙམ་བརྗོད་ན། རྗེ་བཙུན་ཞེས་བྱ་བ་ནི་དད་སྒྲོལ་ཏེ། དད་པ་ཅན་འཁོར་བའི་རྒྱ་མཚོ་ལས་སྒྲོལ་བར་བྱེད་པ་སྟེ། འཇིག་རྟེན་གྱི་ལྷ་རྣམས་ལས་ཁྱད་པར་དུ་འཕགས་སོ། ། གསང་བ་ཞེས་བྱ་བ་ནི་གསང་སྔགས་ཀྱིས་བསྒྲུབས་པའི་འབྲས་བུ་དེ་སོ་སོ་སྐྱེ་བོ་དང་ཉན་ཐོས་དང་རང་སངས་རྒྱས་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་གསང་བའོ། ། བྱང་ཆུབ་སེམས་དཔའ་རྣམས་ལའང་དོན་དེ་སྦས་པས་ན་ཤིན་ཏུ་གསང་བའོ། ། སྔགས་ཀྱི་རྒྱུད་སྡེ་འོག་མ་རྣམས་ལ་ཡང་མ་གྲགས་པས་ན་ཆེས་གསང་བ་སྟེ།
དམན་པ་རྣམས་ཀྱིས་དད་པ་ཙམ་ཡང་བྱ་བར་དཀའ་བའི་ཕྱིར་རོ། ། ཨེ་མའོ་ཞེས་བྱ་བ་ནི་དེ་ལྟ་བུའི་འབྲས་བུའི་རྒྱུད་ཞུ་བ་ལ་ངོ་མཚར་བའོ། ། ལེགས་སོ་ཞེས་བྱ་བ་ལན་གཉིས་ནི་འབྲས་བུའི་རྒྱུད་ཞུ་བ་ལ་ངོ་མཚར་ཞིང་དགྱེས་པས་ཚིག་གཅིག་ལན་གཉིས་སུ་བསྣན་པ་སྟེ། ཇི་སྐད་དུ། ངོ་མཚར་དང་ནི་རྩོད་པ་དང༌། ། ཁྲོ་དང་ཞུམ་དང་ངེས་བཟུང་དང༌། ། དད་དང་དགའ་བ་ཉིད་ལ་ནི། ། ཚིག་གཅིག་ལན་གཉིས་འབྱུང་བ་ཡིན། ། ཞེས་སོ། ། དེ་ལྟར་རྡོ་རྗེ་སྙིང་པོས་ཞུས་པ་ལས་མཚན་གྱི་རྣམ་གྲངས་ཀྱིས་ཡོན་ཏན་གྱི་ཁྱད་པར་གཞན་ཤེས་པར་བྱ་བའི་ཕྱིར་རྡོ་རྗེ་སེམས་དཔའ་ཞེས་བྱ་བ་ལ་སོགས་པས་མཉན་པར་གདམས་ནས།
རྡོ་རྗེ་སྙིང་པོས་ཀྱང་ཐུན་མོང་གི་སྐུ་གསུམ་ཞུས་ཤིང་བཅོམ་ལྡན་འདས་ཀྱིས་ཀྱང་དེའི་ལན་གསུངས་པ་ཡིན་ནོ། ། དེ་ལ་ཐུན་མོང་གི་སྐུ་གསུམ་དང་ཁྱད་པར་བ་བཞི་པ་གཉིས་ལས། དང་པོ་འདི་ལ་རྗེ་བཙུན་ག་ཡ་དྷ་རས་སྐུ་གསུམ་དུ་གསུངས་ཏེ། དེའང་རྡོ་རྗེ་སེམས་དཔའ་ནི་ཆོས་ཀྱི་སྐུ་སྟེ། དེ་ཡང་ཆོས་ཐམས་ཅད་ཀྱི་དེ་བཞིན་ཉིད་སྤྲོས་པའི་མཐའ་ཐམས་ཅད་དང་བྲལ་བ་ཐུགས་སུ་ཆུད་པའི་ཕྱིར་རོ། ། དེ་ཉིད་ལ་ངོ་བོ་ཉིད་ཀྱི་སྐུ་ཞེས་ཀྱང་བརྗོད་དེ། མངོན་པར་རྟོགས་པའི་རྒྱན་ལས། ཟག་མེད་ཆོས་རྣམས་རྣམ་ཀུན་ཏུ། ། རྣམ་པར་དག་གྱུར་གང་དག་ཡིན། ། དེ་དག་ཆོས་ཀུན་རང་བཞིན་ཅན། །
ཐུབ་པའི་ངོ་བོ་ཉིད་སྐུ་ཡིན། ། ཞེས་གསུངས་སོ། ། དེ་ལ་ཅིའི་ཕྱིར་རྡོ་རྗེ་ཞེས་བྱ་ཞེ་ན། རྡོ་རྗེ་ལྟར་སྟོང་པ་ཉིད་དེ་རྣམ་པར་རྟོག་པས་མི་ཕྱེད་པ་སྟེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པས། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་གསུངས་པ་ཡིན་ནོ། །
སེམས་དཔའ་ནི་དེ་བཞིན་ཉིད་དུ་སྲིད་པ་གསུམ་རོ་གཅིག་པ་སྟེ། ཡོད་ཅིང་འབྱུང་བའི་དོན་གྱིས་སྲིད་པ་ཡིན་ལ་གསུམ་ནི་འདོད་པ་དང༌། གཟུགས་དང༌། གཟུགས་མེད་པའོ། ། དེ་རྣམས་དེ་བཞིན་ཉིད་དུ་རོ་གཅིག་པའི་ཤེས་རབ་ཀྱི་རིགས་པ་འདིས་རྡོ་རྗེ་སེམས་དཔའ་ཞེས་བརྗོད་དོ། ། ཆོས་ཀྱི་སྐུ་དེ་སངས་རྒྱས་ཀྱི་ཡོན་ཏན་ཐམས་ཅད་ཀྱི་གཞིའམ་རྟེན་བྱེད་པས་སྐུ་དང་འདྲ་བའི་ཕྱིར་སྐུ་རྡོ་རྗེ་ཞེས་ཀྱང་བརྗོད་དོ། ། གཉིས་པ་སེམས་དཔའ་ཆེན་པོ་ནི་ལོངས་སྤྱོད་རྫོགས་པའི་སྐུ་སྟེ། ཡེ་ཤེས་ཆེན་པོ་ལྔ་སྐུ་དང་རོ་གཅིག་ཏུ་གྱུར་པའི་ཟག་པ་མེད་པའི་བདེ་བ་ཆེན་པོའི་རོས་རྒྱུད་ཡོངས་སུ་གང་བ། འོག་མིན་ལས་བསྐྱོད་པར་མི་མཛད་ཅིང་ཐེག་པ་ཆེན་པོའི་ཆོས་ལ་ལོངས་སྤྱོད་པའི་སེམས་དཔའ་ཆེན་པོར་གྱུར་པའོ། ། དེའང་མངོན་རྟོགས་རྒྱན་ལས།
མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བཟང་པོའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་པས། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་གསུངས་སོ། ། དེ་ཉིད་གསུང་གི་སྒོ་ནས་ས་བཅུ་པའི་བྱང་ཆུབ་སེམས་དཔའ་རྣམས་ལ་ཐེག་པ་ཆེན་པོའི་ཆོས་འབའ་ཞིག་གསུངས་པས་ན་གསུང་རྡོ་རྗེ་ཞེས་ཀྱང་བརྗོད་དོ། ། གསུམ་པ་དམ་ཚིག་སེམས་དཔའ་ནི་སྤྲུལ་པའི་སྐུ་སྟེ་ལམ་གྱི་གནས་སྐབས་སུའང་སངས་རྒྱས་སྒྲུབ་པའི་དམ་ཚིག་གི་གཙོ་བོ་ནི་དོན་དམ་པ་དང་ཀུན་རྫོབ་ཀྱི་བདག་ཉིད་ཀྱི་བྱང་ཆུབ་ཀྱི་སེམས་ཡིན་ལ། དེ་རྒྱུ་ལམ་གྱི་གནས་སྐབས་སུ་རྟག་ཏུ་བསྐྱངས་པས་འབྲས་བུའི་གནས་སྐབས་སུ་ཆོས་ཀྱི་སྐུ་ལས་མ་གཡོས་བཞིན་དུ་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་གྱི་དོན་རྒྱུན་མི་འཆད་པར་མཛད་པའི་སྤྲུལ་པའི་སྐུ་འབྱུང་བ་ཡིན་ཏེ། བྱམས་པས་ཀྱང༌། གང་གིས་སྲིད་པ་ཇི་སྲིད་བར། །
འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་གསུངས་སོ། ། དམ་ཚིག་དེ་དག་རྟག་ཏུ་སེམས་ཀྱིས་བསྐྱངས་པའི་མཐུས་སྤྲུལ་པའི་སྐུ་འབྱུང་བས་ན་ཐུགས་རྡོ་རྗེ་ཞེས་ཀྱང་བྱ་བ་ཡིན་ནོ། ། ཐུན་མོང་གི་འབྲས་བུ་གསུམ་བསྟན་ཟིན་ཏོ།། །། ཐུན་མོང་མ་ཡིན་པའི་འབྲས་བུ་ནི་ངོ་བོ་ཉིད་ཀྱི་སྐུའམ་ཤིན་ཏུ་རྣམ་པར་དག་པ་ངོ་བོ་ཉིད་ཀྱི་སྐུ་ཞེས་བྱ་སྟེ། སྐུ་གསུམ་ལས་སྙིང་པོའམ་མཆོག་ཏུ་གྱུར་པ། དམིགས་པ་མེད་པའི་སྟོང་པ་དང་སྙིང་རྗེ་གཉིས་སུ་མེད་པ་ཤྲཱི་ཧེ་རུ་ཀ་ཞེས་བྱ་བ་ཡི་གེ་བཞིའི་དོན་དང་ལྡན་པ་སྟེ། རྗེ་བཙུན་གསང་བ་ལས་ཆེས་ཤིན་ཏུ་གསང་བ་སྙིང་པོ་ཀྱེའི་རྡོ་རྗེ་ཞེས་བྱ་བ་ཡིན་ནོ། །
ཚིག་གི་དོན་བརྗོད་པ། ཧེས་ནི་སྙིང་རྗེ་ཆེན་པོ་ཉིད། ། ཅེས་བྱ་བ་སྟེ། ཧེ་ནི་ཀྱེ་སྟེ་འཇིག་རྟེན་ན་འབོད་ཅིང་བསྐུལ་བ་བཞིན་དུ་སྙིང་རྗེས་ཀྱང་སེམས་ཅན་གྱི་དོན་ལ་འབོད་པར་བྱེད་དེ། དང་པོ་ལམ་ལ་ཞུགས་པ་ནས་བརྩམས་ཏེ། དེ་བཞིན་གཤེགས་པའི་ཆོས་ཀྱི་སྐུའི་བར་དུ་གཞན་དོན་ལ་བསྐུལ་བར་བྱེད་པའི་ཚིག་ཡིན་ནོ། ། ཆེན་པོ་ཞེས་བྱ་བ་ནི་སེམས་ཅན་གྱི་ཁམས་མ་ལུས་པ་ལ་བརྩེ་བ་རྒྱ་ཆེ་བ་སྟེ། དེའང་དམིགས་པ་མེད་པའི་སྙིང་རྗེ་ཡིན་ནོ། ། བཛྲའང་ཤེས་རབ་བརྗོད་པར་བྱ། ། ཞེས་བྱ་བ་ནི་ཕྱི་རོལ་གྱི་རྫས་ཀྱི་རྡོ་རྗེས་ཕར་ཐམས་ཅད་འཇོམས་ཤིང་ཚུར་གང་གིས་ཀྱང་གཞིག་པར་མི་ནུས་ཏེ།
ཇི་སྐད་དུ། གང་ཞིག་ལྕགས་ཀྱི་ཁམས་རྣམས་ནི། ། ངེས་པར་ས་སྟེང་རིན་པོ་ཆེ། ། རྡོ་རྗེ་དེ་ཡིས་ངེས་པར་འཇོམས། ། དེ་ནི་གཞན་གྱིས་གཞིག་མི་ནུས། ། ཞེས་གསུངས་པ་ཡིན་ནོ། ། དེ་བཞིན་དུ་སྟོང་པ་ཉིད་ཀྱིས་ཀྱང་ཕར་མཚན་མ་དང་རྣམ་རྟོག་འཇོམས་ལ། ཚུར་གང་གིས་ཀྱང་མི་ཚུགས་ཏེ། རྡོ་རྗེ་རྩེ་མོ་ལས། བདེན་པ་དེ་བཞིན་ཉིད་ཤེས་པ། །
ཤེས་པས་ཤེས་རབ་ཕ་རོལ་ཕྱིན། ། ཞེས་བྱ་བ་དང༌། ཡང༌། སྲ་ཞིང་སྙིང་པོ་ཁོང་སྟོང་མེད། ། ཅེས་སྔར་བརྗོད་པ་དེ་དྲན་པར་བྱའོ། ། དེ་ལྟར་ན་འབྲས་བུ་ཀྱེའི་རྡོ་རྗེ་འདི་བརྗོད་བྱའི་གཙོ་བོ་ཡིན་པའི་ཕྱིར་རྒྱུ་ཆོས་ཅན་དང་ཆོས་ཉིད་ཀྱང་ཀྱེའི་རྡོ་རྗེ་ཡིན་ཞིང༌། ལམ་གྱི་སྟོང་པ་དང་སྙིང་རྗེ་དང༌། བསྐྱེད་པ་དང་རྫོགས་པ་དང༌། ལྟ་བ་འཁོར་འདས་དབྱེར་མེད་ཀྱང་ཀྱེའི་རྡོ་རྗེ་ཡིན་པས་ན་གླེང་གཞི་ཀྱེའི་རྡོ་རྗེ་ཡིན་པའི་ཕྱིར་གླེང་བ་ཐམས་ཅད་ཀྱང་ཀྱེའི་རྡོ་རྗེར་གླེང་ལ། དེ་དག་སྟོན་པར་བྱེད་པའི་གཞུང་འདི་ལའང་ཀྱེའི་རྡོ་རྗེ་ཞེས་གདགས་སོ། །
དེ་སྐད་དུ་སློབ་དཔོན་ཕྱོགས་གླང་གིས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དེ་དོན་སྦྱོར་བ་ཡི། ། གཞུང་དང་ལམ་ནི་དེ་སྒྲ་ཡིན། ། ཞེས་ཤེས་རབ་ཀྱི་ཕ་རོལ་ཏུ་ཕྱིན་པ་བསྡུས་པ་ལས་གསུངས་ཏེ། འདིར་ཡང༌། ཀྱེ་ཡི་རྡོ་རྗེ་དེ་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དེ་དོན་སྦྱོར་བ་ཡི། །
གཞུང་དང་ལམ་ནི་དེ་སྒྲ་ཡིན། ། ཞེས་སྦྱར་བར་བྱའོ། ། དེ་ལྟར་ན་སྟོང་པ་དང་སྙིང་རྗེ་གཉིས་སུ་མེད་པ་འདི་ནི་བརྗོད་བྱ་ཀྱེའི་རྡོ་རྗེ་ཡིན་ལ་ལམ་དེ་ལྟར་ཤེས་པ་ནི་དགོས་པ་ཡིན་ཞིང་དེ་ལྟར་བསྒྲུབས་པས་འབྲས་བུ་ཀྱེའི་རྡོ་རྗེ་མངོན་དུ་གྱུར་པ་ནི་དགོས་པའི་དགོས་པ་ཡིན་ལ། དེ་དག་ཀྱང་ཕན་ཚུན་གཅིག་ལ་གཅིག་རག་ལས་པ་ལས་ཆོས་སུ་གྱུར་པ་ནི་འབྲེལ་པ་ཡིན་ནོ། ། རྗེ་བཙུན་རྣལ་འབྱོར་གྱི་དབང་ཕྱུག་གི་གསུང་གི་འབྲས་བུ་བསྟན་ཟིན་ཏོ།། །། འབྲས་བུ་འདི་ལ་སློབ་དཔོན་མི་ཐུབ་ཟླ་བས་འདི་ལྟར་བཞེད་དེ། འབྲས་བུ་སྐུ་བཞི་རེ་རེའི་སྟེང་དུ་སྤྱིའི་དོན་དང་ཡན་ལག་གི་དོན་གྱིས་རྡོ་རྗེ་སེམས་དཔའ་ལ་སོགས་པའི་མིང་དོན་བསྟན་པའོ། ། དང་པོ་ལ་ལྔ་སྟེ། རྡོ་རྗེ་སེམས་དཔའ་རང་གི་ངོ་བོ་གང་ཡིན་པ་དང༌། གདུལ་བྱ་ཐུན་མོང་བ་ལ་ཇི་ལྟར་སྣང༌།
ཐུན་མོང་མ་ཡིན་པ་ཀྱེའི་རྡོ་རྗེས་འདུལ་བའི་གདུལ་བྱ་ལ་ཇི་ལྟར་སྣང༌། དེ་ལྟར་སྣང་བའི་རྒྱུ་མཚན། དེ་ལ་སྐུ་རྡོ་རྗེ་ལ་སོགས་པར་འཇོག་པའི་རྒྱུ་མཚན་ནོ། ། དེ་ལ་རྡོ་རྗེ་སེམས་དཔའི་རང་གི་ངོ་བོ་ནི་ཆོས་ཀྱི་དབྱིངས་དེ་བཞིན་ཉིད་ནི་སྤྲོས་པ་དང་བྲལ་བ་ཡིན་ནོ། ། ཐུན་མོང་པའི་གདུལ་བྱ་ལ་མཚན་དང་དཔེ་བྱད་རབ་ཏུ་འབར་བའི་སྐུར་སྣང་ངོ༌། ། ཐུན་མོང་མ་ཡིན་པའི་གདུལ་བྱ་ལ་ཕྱག་གཉིས་པར་སྣང་ངོ༌། ། དེ་ལྟར་སྣང་བའི་རྒྱུ་མཚན་ནི། ཆོས་ཀྱི་དབྱིངས་དེ་ཆོས་ཅན་དག་པ་དང་མ་དག་པ་གཉིས་ཀ་ལ་ཡོད་པ་མཚོན་པའི་ཕྱིར་ཕྱག་གཉིས་པར་སྣང་ངོ༌། ། དེ་བཞིན་ཉིད་དེ་དཀར་པོའི་ཕྱོགས་ཀྱི་ཡོན་ཏན་ཐམས་ཅད་ཀྱི་གཞི་རྟེན་བྱེད་པས་ན་སྐུ་རྡོ་རྗེར་གཞག་གོ ། སྤྱིའི་དོན་ཏོ། །
འདིའི་ཡན་ལག་གི་དོན་ནི་སྔར་བཤད་པ་དང་མཐུན་ནོ། ། ཡེ་ཤེས་ཆེན་པོའི་རང་གི་ངོ་བོ་ནི་ཡེ་ཤེས་ཆེན་པོ་གཞན་ལ་སྟོན་པ་ཡིན་ནོ། ། ཐུན་མོང་གི་གདུལ་བྱ་ལ་གསུང་དབྱངས་ཡན་ལག་དྲུག་ཅུར་སྣང་ངོ༌། ། ཐུན་མོང་མ་ཡིན་པ་ཀྱེའི་རྡོ་རྗེས་འདུལ་བ་རྣམས་ལ་ཕྱག་བཞི་པར་སྣང་ངོ༌། ། དེའི་རྒྱུ་མཚན་ནི་མགྲིན་པ་ན་ཡ་ར་ལ་ཝ་བཞི་ལས་ཡེ་ཤེས་ཀྱི་རླུང་བཞིའི་འབྱུང་གནས་གསུང་དུ་མཚོན་པར་བྱེད་པའི་ཕྱིར་ཕྱག་བཞིའོ། ། ཡེ་ཤེས་དེ་གཞན་ལ་སྟོན་པའི་ངག་ཡིན་པའི་ཕྱིར་གསུང་རྡོ་རྗེར་གཞག་སྟེ་སྤྱིའི་དོན་ཏོ། ། ཚིག་གི་དོན་ནི། ཡེ་ཤེས་ཆེན་པོའི་རོས་གང་བ། ། ཞེས་བྱ་བ་ལ། ཡེ་ཤེས་དང་སེམས་དཔའ་གཉིས་ཀ་ནི་ཐ་མལ་པའི་ཤེས་པ་ལ།
ཆེན་པོ་ནི་སོ་སོ་སྐྱེ་བོའི་ཤེས་པ་ལས་ཁྱད་པར་དུ་གྱུར་པའི་སངས་རྒྱས་ཀྱི་ཡེ་ཤེས་སོ། ། དེ་བས་ན་སེམས་དཔའ་དང་ཡེ་ཤེས་ཀྱང་ཡིན་ལ་ཆེན་པོའང་ཡིན་པས་ན་ཡེ་ཤེས་ཆེན་པོ་སྟེ་མེ་ལོང་ལྟ་བུ་ལ་སོགས་པ་ལྔའོ། ། རོས་གང་བ་ཞེས་བྱ་བ་ནི་ཡེ་ཤེས་གཞན་ལ་སྟོན་པའང་མགྲིན་པ་ནས་སྟོན་ལ། རོ་ཉམས་སུ་མྱོང་བའང་མགྲིན་པ་ཡིན་པའི་ཕྱིར་ཡེ་ཤེས་དང་རོ་ཐ་མི་དད་པས་གསུང་གི་གནས་ཡོངས་སུ་གང་ཞེས་བྱ་བ་ཡིན་ནོ། ། དེ་ལྟ་ན་ཡེ་ཤེས་ནི་ལྔ་ཡིན་ལ། རོ་ནི་དྲུག་ཡིན་པས་གྲངས་ཀྱང་མི་མཐུན་ལ། ཡེ་ཤེས་ནི་རིག་པ་ཡིན་ལ། རོ་ནི་བེམས་པོ་ཡིན་པས་ངོ་བོ་ཡང་མི་མཐུན་ནོ་ཞེ་ན། མཐུན་ཏེ། རྡོ་རྗེ་གུར་ལས།
ཁ་བ་ཚ་བ་རྡོ་རྗེར་དབུལ། ། མངར་བ་རྡོ་རྗེ་རྟག་པ་ལ། ། སྐྱུར་བ་རྡོ་རྗེ་ཉི་མ་ལ། ། དེ་བཞིན་ལན་ཚྭ་འཇིག་རྟེན་རྗེར། ། རྟ་ཡི་རྒྱལ་པོ་ཐམས་ཅད་དམ། ། བསྐ་བ་རབ་ཏུ་བརྟག་པར་བྱ། ། ཞེས་འབྱུང་བ་ཡིན་པས་ན། རོ་གཉིས་ཡེ་ཤེས་གཅིག་གིས་བསྡུས་པས་གྲངས་ཀྱང་མཐུན་ལ། རོ་དང་ཡེ་ཤེས་གཉིས་ཀ་ཉམས་སུ་མྱོང་བ་ཡིན་ཞིང་དེ་བཞིན་གཤེགས་པ་ལྔའི་ངོ་བོར་གཅིག་པས་ངོ་བོ་ཡང་མཐུན་ནོ། ། དེ་ལྟ་ན་ཡེ་ཤེས་ཆེན་པོ་ལ་ཐུགས་དཔའ་བར་གྱུར་པས་ན་སེམས་དཔའ་ཆེན་པོ་ཞེས་བྱའོ། །
དམ་ཚིག་སེམས་དཔའི་རང་གི་ངོ་བོ་ནི་ཡེ་ཤེས་ལྔ་ཉིད་ཀྱི་ཐུགས་སུ་ཆུད་པ་ཡིན་ལ། ཐུན་མོང་བ་ལ་ཇི་ལྟར་བ་དང་ཇི་སྙེད་པ་མཁྱེན་པར་སྣང་ལ། ཐུན་མོང་མ་ཡིན་པ་ལ་ཕྱག་དྲུག་པར་སྣང་ཞིང༌། དེ་ལྟར་འོང་བ་ཡང་རྣམ་པར་ཤེས་པ་ཚོགས་དྲུག་གནས་གྱུར་ནས་ཡེ་ཤེས་ལྔ་དབྱིངས་དང་དྲུག་ཏུ་མཚོན་པའི་ཕྱིར་ཕྱག་དྲུག་པའོ། ། ཡེ་ཤེས་ལྔ་ཐུགས་སུ་ཆུད་པའི་ཕྱིར་ཐུགས་རྡོ་རྗེ་ཞེས་ཀྱང་གདགས་ཏེ་སྤྱིའི་དོན་ཏོ། ། ཡན་ལག་གི་དོན་ནི། རྟག་ཏུ་དམ་ཚིག་ལ་སྤྱོད་ཕྱིར། ། ཞེས་བྱ་བ་ལ། རྟག་ཏུ་ནི་རྒྱུན་དུ་སྟེ་ལམ་དང་འབྲས་བུའི་གནས་སྐབས་ཐམས་ཅད་དུའོ། ། དམ་ཚིག་ནི་འདའ་བར་བྱ་བ་མ་ཡིན་པ་སྟེ་བསྐྱང་བར་བྱ་བའོ། །
དེ་བས་ན་རྒྱུ་དུས་ཀྱི་དམ་ཚིག་བསྟེན་པས་འབྲས་བུའི་དུས་སུ་ཡེ་ཤེས་ལྔ་ཉིད་ཀྱི་ཐུགས་སུ་ཆུད་པ་འདི་ནི་དམ་ཚིག་སེམས་དཔའ་འོ། ། དེ་ལ་རྒྱུ་དུས་ཀྱི་དམ་ཚིག་ནི་བསྲུང་བའི་དམ་ཚིག་དང༌། བཟའ་བའི་དམ་ཚིག་གོ ། བསྲུང་བ་ནི་བཞི་སྟེ། རང་རང་གི་ཡུལ་ལ་རྣམ་པར་ཤེས་པ་ལྔའི་ལུས་བསྲུང་བའི་དམ་ཚིག་དང༌། ཕུང་པོ་ལྔ་འདུལ་བའི་དམ་ཚིག་དང༌། ཁམས་བཞི་འདུས་པའི་དམ་ཚིག་དང༌། རང་དང་གཞན་གྱི་དོན་གྱི་རྒྱུར་གྱུར་པ་བྱང་ཆུབ་ཀྱི་སེམས་འདྲིས་པར་བྱེད་པ་དང་གོམས་པར་བྱེད་པའི་དམ་ཚིག་ཅེས་བྱ་བ་རྣམས་སོ། ། དེ་ལ་དང་པོ་གསུམ་ནི་བསྐྱེད་རིམ་གྱིས་ཐ་མལ་གྱི་རྣམ་པར་རྟོག་པ་ལས་བློ་ལྡོག་པར་བྱེད་པ་སྟེ། དེའང་དང་པོས་ནི་དབང་པོའི་སྒོ་བསྡམས་པས་རྣམ་པར་ཤེས་པ་ཡུལ་ལ་རྣམ་པར་མི་གཡེང་བར་བྱེད་པ་སྟེ།
འདིས་ནི་སྡོམ་པའི་ཚུལ་ཁྲིམས་ཐམས་ཅད་ཀྱི་རྩ་བ་ལྟ་བུར་གྲུབ་བོ། ། བར་མ་གཉིས་པོས་ནི་ཐ་མལ་གྱི་རྣམ་པར་རྟོག་པ་རྩ་བ་ནས་འབྱིན་པར་བྱེད་པ་ཡིན་ཏེ། འདིས་དགེ་བའི་ཕྱོགས་ཐམས་ཅད་སྡུད་པར་བྱེད་དོ། ། བཞི་པ་བྱང་ཆུབ་ཀྱི་སེམས་ནི་གཉིས་ཏེ། ཀུན་རྫོབ་དང༌། དོན་དམ་པའོ། ། ཀུན་རྫོབ་ནི་སྙིང་རྗེ་ཆེན་པོས་ཀུན་ནས་བསླངས་ནས་སེམས་ཅན་གྱི་དོན་བྱེད་པའི་རྒྱུར་གྱུར་པས་མྱ་ངན་ལས་འདས་པའི་མཐའ་མནན་པའོ། ། དོན་དམ་པས་ནི་རྣམ་པར་རྟོག་པ་ཐམས་ཅད་བཤིགས་པས་འཁོར་བའི་མཐའ་མནན་པའོ། ། བཟའ་བའི་དམ་ཚིག་ནི་ཤ་ལྔ་བདུད་རྩི་ལྔ་བསྟེན་པའོ། ། དེ་ལ་ཅིའི་ཕྱིར་ཐུགས་ཀྱི་རྡོ་རྗེ་ཞེས་བྱ་སྙམ་ན།
རྒྱུ་དུས་ཀྱི་དམ་ཚིག་དེའང་རང་གི་ཐུགས་ཀྱིས་བསྟེན་པར་བྱ་བ་ཡིན་གྱི། ལུས་ངག་གིས་བསྟེན་པར་མི་ནུས་ལ། བཟའ་བའི་དམ་ཚིག་ཉིད་ཀྱང་ལུས་འབའ་ཞིག་གིས་བསྟེན་པར་བྱ་བ་མ་ཡིན་ནོ། ། དེ་ལྟར་ན་ཡན་ལག་གི་དོན་དེ་དག་གིས་རྡོ་རྗེ་སེམས་དཔའ་ལ་སོགས་པར་འཇོག་པའི་རྒྱུ་མཚན་ཡང་བསྟན་པ་ཡིན་ནོ། ། དེ་ལྟར་དགེ་སློང་དཔའ་བོ་རྡོ་རྗེའི་གསུང་གིས་རེ་རེ་ལ་ཡང་སྐུ་གསུམ་དུ་སྣང་སྟེ། རང་གི་ངོ་བོ་རྣམས་ནི་ཆོས་ཀྱི་སྐུ། གདུལ་བྱ་ཐུན་མོང་བ་ལ་སྣང་བ་རྣམས་ནི་སྤྲུལ་པའི་སྐུ། ཐུན་མོང་མ་ཡིན་པ་ལ་སྣང་བ་རྣམས་ནི་ལོངས་སྐུ་ཡིན་ནོ་ཞེས་གསུང་ངོ༌། ། སྐུ་གསུམ་པོ་འདི་ལ་རྡོ་རྗེ་སྙིང་པོའི་འགྲེལ་པ་ལས། རྒྱུ་དང༌།
ལམ་བསྐྱེད་རྫོགས་མཐའ་དག་དང༌། འབྲས་བུ་སྐུ་གསུམ་ལའང་སྦྱར་ཏེ་བཤད་པ་ཡང་སྣང་མོད་འདིར་སྤྲོ་བར་ག་ལ་ནུས། བཞི་པ་ཐུན་མོང་མ་ཡིན་པའི་འབྲས་བུ་སྐུ་བཞི་པའི་རང་གི་ངོ་བོ་ནི་སྟོང་པ་དང་སྙིང་རྗེ་གཉིས་སུ་མེད་པ་ཡིན་ལ། གདུལ་བྱ་ཐུན་མོང་བ་ལ་སྐུ་གསུམ་དབྱེར་མེད་དུ་སྣང་ཞིང༌། ཐུན་མོང་མ་ཡིན་པ་ལ་སྟོང་པ་དང་སྙིང་རྗེའི་དོན་སྟོན་པའི་ཁྲོ་ཆགས་ཀྱི་རྣམ་པའི་ཞལ་བརྒྱད་པ། ཞབས་བཞི་པ། ཕྱག་བཅུ་དྲུག་པར་སྣང་སྟེ། འདི་ལ་ཉན་ཐོས་ལ་སོགས་པས་དད་པ་ཙམ་ཡང་བྱ་བར་ཤིན་ཏུ་དཀའ་འོ། ། དེ་ལྟར་སྣང་བའི་རྒྱུ་མཚན་ནི། ཆོས་ཀྱི་སྐུ་སྟོང་པ་དང་སྙིང་རྗེ་གཉིས་སུ་མེད་པའི་མཚོན་བྱེད་ཁྱད་པར་ཅན་འདི་ལ་ཡོད་པ་ཡིན་ཏེ།
སྟོང་པ་ཉིད་ལ་སོགས་པ་རྣམ་པར་ཐར་པའི་སྒོ་གསུམ་མཚོན་པ་ནི་སྤྱན་གསུམ། དེ་ཉིད་ནང་ཚན་གྱིས་དབྱེ་ན་སྟོང་ཉིད་བཅུ་དྲུག་ནི་ཕྱག་བཅུ་དྲུག་གོ ། ཐབས་སྙིང་རྗེ་བསྡུ་བའི་དངོས་པོ་བཞི་ནི་ཞབས་བཞི་ལ། དེ་རྟོགས་པས་ཕྱེ་ན་རྣམ་པར་ཐར་པ་བརྒྱད་ནི་ཞལ་བརྒྱད་དོ། ། དེ་ལྟར་ན་མཚོན་བྱེད་ཁྱད་པར་ཅན་འདི་ལ་ཡོད་དོ། ། དེ་ལ་སྙིང་པོ་རྡོ་རྗེའམ། རྗེ་བཙུན་ཆེས་གསང་བར་འཇོག་པའི་རྒྱུ་མཚན་ནི། གོང་དུ་བསྟན་པའི་སྐུ་གསུམ་དབྱེར་མི་ཕྱེད་པར་སྣང་བའི་ཕྱིར་རོ། ། དེ་ལ་ཁ་ཅིག་འདི་སྐད་དུ་ཅི་གལ་ཏེ་སྟོང་པ་དང་སྙིང་རྗེ་ནི་ལམ་ཡིན་པས་འབྲས་བུར་མི་རིགས་སོ་ཞེས་བྱ་བ་ནི་རྒོལ་བ་དང་པོའོ། ། གལ་ཏེ་འབྲས་བུ་ཡིན་དུ་ཆུག་ཀྱང་སྐུ་གསུམ་ལས་ལྷག་པ་ཡོད་པར་མི་རིགས་ཏེ།
མདོ་རྒྱུད་རྣམས་སུ་སྐུ་གསུམ་ལས་ལྷག་པ་མ་གསུངས་པའི་ཕྱིར་རོ་ཞེས་བྱ་བ་ནི་རྒོལ་བ་གཉིས་པའོ། ། དེའི་ལན་ནི་སྐུ་གསུམ་འགྲུབ་པའི་རྒྱུ་ཡིན་པའི་ཕྱིར་སྙིང་རྗེ་དང་ཤེས་རབ་འབྲས་བུ་མ་ཡིན་ནོ་ཞེས་བྱ་བ་ནི་རིགས་པ་མ་ཡིན་ཏེ། རྒྱུ་དང་ལམ་ལས་འབྲས་བུ་ལོགས་ན་ཡོད་པ་མ་ཡིན་ཏེ་ལམ་ཉིད་འབྲས་བུར་འགྱུར་རོ། ། དེ་བས་ན་འདུས་པའི་རྒྱུད་ཕྱི་མ་ལས། རྒྱུ་ལ་འབྲས་བུའི་རྒྱས་གདབ་ཅིང༌། ། འབྲས་བུར་རྒྱུ་ཡི་རྒྱས་གདབ་བྱ། ། གཞན་དུ་བསྐལ་པ་བྱེ་བ་ནི། ། བརྒྱས་ཀྱང་དངོས་གྲུབ་རྙེད་མི་འགྱུར། ། ཞེས་གསུངས་སོ། ། འོ་ན་འབྲས་བུ་དང་ལམ་གྱི་ཁྱད་པར་ཅི་ཡིན་སྙམ་ན།
ལམ་དུ་ནི་འབྲས་བུ་དང་ཆ་འདྲ་བ་ཙམ་དུ་བསྒོམས་པས་མཐུན་པའི་དོན་དམ་པ་ཞེས་བྱ་ལ། འབྲས་བུ་ནི་དངོས་སུ་མངོན་དུ་གྱུར་པའོ། ། དེ་བས་ན་ལམ་གྱི་དམིགས་པ་མེད་པའི་སྙིང་རྗེ་དང་ཤེས་རབ་གཉིས་ཀའང་དམིགས་པ་མེད་པར་མོས་པ་ཙམ་ཡིན་གྱི། དམིགས་པ་མེད་པར་མངོན་དུ་གྱུར་པ་ནི་མ་ཡིན་ནོ། ། འབྲས་བུ་ནི་མངོན་དུ་གྱུར་པ་སྟེ། དཔལ་ཡང་དག་པར་སྦྱོར་བ་ལས། སྤྲོས་པ་མེད་པའི་རང་བཞིན་ཉིད། ། ཤེས་རབ་ཅེས་ནི་ཡོངས་སུ་གྲགས། ། ཡིད་བཞིན་ནོར་ལྟར་མ་ལུས་པའི། ། སེམས་ཅན་དོན་མཛད་སྙིང་རྗེ་ཉིད། །
དམིགས་མེད་གནས་སུ་ཤེས་རབ་དང༌། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པས། ། ནམ་མཁར་ནམ་མཁའ་ཇི་ལྟ་བའོ། ། ཞེས་གསུངས་སོ། ། ཡང་མདོ་རྒྱུད་གཞན་དུ་མ་གྲགས་པས་འབྲས་བུ་དེ་མི་རིགས་སོ་ཞེས་རྒོལ་བ་དེ་ཡང་ཡང་དག་པ་མ་ཡིན་ཏེ། གང་དང་གང་དུ་འབྲས་བུ་འདི་མ་གྲགས་པ་དེ་ན་ལམ་མེད་པ་ཉིད་ཡིན་ཏེ། དཔེར་ན་ཉན་ཐོས་ཀྱི་སྡེ་སྣོད་དུ་སྐུ་གསུམ་དང་ཡེ་ཤེས་བཞི་ལ་སོགས་པའི་སངས་རྒྱས་ཀྱི་ཆོས་མ་གྲགས་པ་དེར་ཡང་དེ་ཐོབ་པར་བྱེད་པའི་ལམ་མ་བསྟན་པར་རིག་པར་བྱའོ། ། ཡང་ཕ་རོལ་ཏུ་ཕྱིན་པའི་ཐེག་པར་ཡེ་ཤེས་ལྔ་རིགས་ལྔར་བསྟན་པ་ལ་སོགས་པ་མ་གྲགས་པ་དེར་ཡང་དེ་ལྟ་བུའི་ལམ་མེད་པར་ཤེས་པར་བྱའོ། ། དེ་བཞིན་དུ་ཀྱེའི་རྡོ་རྗེའི་མ་བསྟན་པ་དེར་ཡང་ཀྱེའི་རྡོ་རྗེའི་ལམ་མེད་པར་ཤེས་པར་བྱའོ། །
གང་དང་གང་དུ་སྟོང་ཉིད་སྙིང་རྗེ་མེད་པ་དེ་ནི་རྒྱུད་སྡེ་དམན་པ་ཡིན་ལ། རྒྱུད་སྡེ་གང་དུ་འབྲས་བུ་ཀྱེའི་རྡོ་རྗེ་དང༌། དེ་ཐོབ་པར་བྱེད་པའི་ལམ་དེ་དང་མཐུན་པར་སྟོན་པ་བསྐྱེད་པའི་རིམ་པ་ཁྲོ་ཆགས་ཀྱི་རྣམ་པ་ཅན་དང༌། རྫོགས་པའི་རིམ་པ་ལུས་ལ་གནད་དུ་བསྣུན་པའི་རྟེན་འབྲེལ་ཟབ་མོ་ལ་སོགས་པ་སྟོན་པའི་རྒྱུད་དེ་ནི་གསང་བ་ལས་ཀྱང་ཆེས་གསང་བ་ཡིན་པས་ན་དེའི་ཕྱིར་རྒྱུད་འདིར་ཡང༌། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཞེས་བྱ་བར་སྦྱར་རོ། ། ཀྱེའི་རྡོ་རྗེའི་ཚིག་གི་དོན་ནི་སྔར་བཤད་པ་དང་འདྲ་བ་ཉིད་ཡིན་ཏེ། སྦྱང་དཀའ་ཟླ་བའི་བཞེད་པ་བསྟན་ཟིན་ཏོ།། །། དེ་ལྟར་ན་འབྲས་བུའི་རྒྱུད་ཐོག་མར་བསྟན་པས་འབྲས་བུ་ལ་བྲོད་པ་སྐྱེས་ནས་ལམ་ལ་འཇུག་པའི་ཕྱིར་བསྟན་པ་ཡིན་ཏེ།
འབྲས་བུའི་རྒྱུད་ཐམས་ཅད་ཀྱང་བསྟན་ཟིན་ཏོ།། །། ད་ནི་ཐབས་ཀྱི་རྒྱུད་སྟོན་པ་ལས་ཐོག་མར་བཤད་པར་དམ་བཅའ་བ་ཚིག་རྐང་གཉིས་སྟོན་ཏེ། དེ་ལྟར་འབྲས་བུ་ཐབས་དང་ཤེས་རབ་གཉིས་སུ་མེད་པ་ཡིན་པ་བཞིན་དུ་རྒྱུད་ནས་བྱུང་བའི་ཆོས་ཐམས་ཅད་ཀྱང་ཐབས་དང་ཤེས་རབ་གཉིས་སུ་མེད་པར་བསྟན་པར་བྱ་བའི་ཕྱིར། ཐབས་དང་ཤེས་རབ་བདག་ཉིད་རྒྱུད། ། ཅེས་བྱ་བ་གསུངས་ཏེ། དེ་ལ་རྒྱུའི་རྒྱུད་ཀྱི་དབང་དུ་བྱས་ན་ཐབས་ནི་དངོས་པོ་སྣ་ཚོགས་སུ་སྣང་བའི་བདག་ཉིད་དེ་ཧེའི་དོན་ཏོ། ། ཤེས་རབ་ནི་དེ་ཉིད་རང་བཞིན་མེད་པ་སྟེ་བཛྲའི་དོན་ཏོ། ། བདག་ཉིད་རྒྱུད་ནི་སེམས་ཅན་གཅིག་གི་རྒྱུད་ལ་དབྱེར་མི་ཕྱེད་པས་གཉིས་སུ་མེད་པའི་དོན་ཏོ། ། ལམ་གྱི་དབང་དུ་བྱས་ན། བསྐྱེད་པ་ཐབས།
རྫོགས་པ་ཤེས་རབ། བསྐྱེད་པའིའང་ལྷ་ཡབ་ཀྱི་རྣམ་པ་ཐབས། ཡུམ་གྱི་རྣམ་པ་ཤེས་རབ། རྫོགས་རིམ་གྱིའང༌། རང་བྱིན་བརླབ་ཐབས། དཀྱིལ་འཁོར་འཁོར་ལོ་ཤེས་རབ། རང་བྱིན་བརླབ་ཀྱིའང་དམིགས་བཅས་ཐབས། དམིགས་མེད་ཤེས་རབ། དམིགས་བཅས་ཀྱིའང་འཁོར་ལོ་གོང་མ་ཐབས། འོག་མ་ཤེས་རབ།
དཀྱིལ་འཁོར་འཁོར་ལོའིའང་སྒྲུབ་པ་པོ་ཐབས། ཕྱག་རྒྱ་ཤེས་རབ། ལྟ་བའིའང་སྣང་བ་ཐབས། སྟོང་པ་ཤེས་རབ་བོ། ། དེ་རྣམས་ཐམས་ཅད་ཀྱང་སྒྲུབ་པ་པོ་གཅིག་གི་རྒྱུད་ལ་དབྱེར་མི་ཕྱེད་པར་ཉམས་སུ་ལེན་པར་བྱེད་པས་བདག་ཉིད་རྒྱུད་ཅེས་བྱ་བ་ཡིན་ནོ། ། འབྲས་བུའི་རྒྱུད་ཀྱི་ཐབས་དང་ཤེས་རབ་གཉིས་སུ་མེད་པ་ནི་གོང་དུ་བསྟན་ཟིན་ཏོ། ། དེ་ལྟར་ཡང་གསང་བ་འདུས་པ་ལས། ཤེས་རབ་ཐབས་ནི་སྙོམས་འཇུག་པ། ། རྣལ་འབྱོར་ཞེས་ནི་བཤད་པ་ཡིན། ། གང་ཞིག་དངོས་མེད་ཤེས་རབ་སྟེ། །
ཐབས་ནི་དངོས་པོའི་མཚན་ཉིད་དོ། ། ཞེས་གསུངས་སོ། ། རྒྱུད་ཅེས་བྱ་བ་ནི་རྒྱུན་ཆགས་པ་སྟེ་རང་གི་སེམས་ཀྱི་མཚན་ཉིད་དོ། ། དེ་ནི་རྣམ་པ་གསུམ་སྟེ། རྒྱུ་དང༌། ཐབས་དང༌། འབྲས་བུའོ། ། དེའང་གསང་བ་འདུས་པ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུན་དེ་རྣམ་པ་གསུམ་དུ་འགྱུར། །
གཞི་དང་དེ་ཡི་རང་བཞིན་དང༌། ། མི་འཕྲོགས་པ་ཡིས་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། ། གཞི་ནི་ཐབས་ཞེས་བྱ་བར་བརྗོད། ། དེ་བཞིན་མི་འཕྲོགས་འབྲས་བུ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་སོ། ། དེ་ནི་ང་ཡིས་བཤད་ཀྱིས་ཉོན། ། ཞེས་བྱ་བ་ནི་ཉན་པ་པོ་གུས་པ་བསྐྱེད་པའི་ཕྱིར་ཡིན་ནོ། ། ཡང་ཐབས་དང་ཤེས་རབ་ཟུང་དུ་འཇུག་པ་འདི་འདུས་པ་དང་བདེ་མཆོག་ལ་སོགས་པ་ལའང་སྣང་ན་ཅིའི་ཕྱིར་ཧེ་བཛྲ་ཁོ་ན་ལ་སྦྱོར་སྙམ་ན།
ཐམས་ཅད་ཀྱང་གཉིས་སུ་མེད་པའི་རྒྱུད་ཡིན་མོད།

གཙོ་ཆེ་ཆུང་གི་དབང་དུ་མཛད་ནས་གསུངས་པ་ཡིན་ཏེ། ཀྱེའི་རྡོ་རྗེ་འབུམ་ཕྲག་ལྔ་པའི་ལུང་རྡོ་རྗེ་སྙིང་པོའི་འགྲེལ་པ་ལས་འབྱུང་བ། རྣལ་འབྱོར་མ་ནི་ཀུན་སྤྱོད་ཅིང༌། ། གང་དུ་ཐབས་ནི་ངེས་གནས་པ། ། ཀུན་རྫོབ་རྣལ་འབྱོར་མ་རྒྱུད་དུ། ། བྱིས་པ་རྣམས་ལ་ང་ཡིས་བསྟན། ། གང་དུ་ཐབས་ནི་ཀུན་སྤྱོད་ཅིང༌། ། ཤེས་རབ་གནས་པར་གྱུར་པ་ནི། ། ཀུན་རྫོབ་ཐབས་ཀྱི་རྒྱུད་ཅེས་པར། ། གང་ཡིན་དེ་ནི་ང་ཡིས་བསྟན། ། ཤེས་རབ་ཐབས་ནི་སྙོམས་འཇུག་པས། །
ཀྱེ་རྡོར་འདི་ནི་ཕྱོགས་གཅིག་མིན། ། དོན་གྱིས་འདུས་པ་ལ་སོགས་ཀུན། ། ཤེས་རབ་ཐབས་ཀྱི་བདག་ཉིད་དོ། ། ཞེས་གསུངས་སོ། ། བཤད་པར་དམ་བཅའ་བ་བསྟན་ཟིན་ཏོ།། །། ད་ནི་རྒྱུད་ཀྱི་དོན་རྒྱས་པར་བསྟན་པ་ལས། ཐོག་མར་ལུས་རྣམ་པར་གཞག་པ་བསྟན་པ་ནི། ཡེ་ཤེས་ཞེས་བྱ་བས་ལེའུ་དང་པོ་དང༌། ལྔ་པ་དང༌། བརྒྱད་པའི་སྨད་དང་དགུ་པ་རྣམས་ཀྱིས་ལུས་རྣམ་པར་གཞག་པ་ཡིན་ནོ། །
དགུག་པ་དང༌། དོན་བྱེད་རྣམ་མང་དང༌། རེངས་པ་དང༌། སྐྲོད་པ་དང༌། སྡེ་རེངས་བྱེད་པ་དང༌། མངོན་སྤྱོད་དང༌། དོན་བྱེད་དང༌། རྣམ་ཤེས་ཏེ་ཚིག་དུམ་བུ་བརྒྱད་ཀྱིས་ལེའུ་གཉིས་པའི་ལུས་རྣམ་པར་གཞག་པའོ། ། ལྷ་རྣམས་ཇི་ལྟར་འབྱུང་བའོ། ། ཞེས་བྱ་བས་ལེའུ་གསུམ་པ་དང༌།
བཞི་པའི་ལུས་རྣམ་གཞག་གོ ། དོན་བྱེད་རྣམ་མང་གིས་ནི་ལེའུ་དྲུག་པའི་ཡིན་ལ། བརྡ་ཆེན་གྱིས་ནི་ལེའུ་དྲུག་པ་དང་བདུན་པ་གཉིས་ཀའི་ཡིན་ནོ། ། ཇི་ལྟར་རིགས་པ་དང༌། རྣལ་འབྱོར་མའི་བསྐྱེད་པ་དང༌། གནས་དང༌། བྱེད་རྒྱུ་སྟེ་ཚིག་དུམ་བུ་བཞིས་ནི་ལེའུ་བརྒྱད་པའི་སྟོད་ཀྱི་ཡིན་ནོ། ། དོན་བྱེད་ཅེས་བྱ་བ་ནི་སློབ་མའི་དོན་བྱེད་པས་ལེའུ་བཅུ་པའི་ལུས་རྣམ་གཞག་གོ ། ལྟ་སྟངས་ནི་ལེའུ་བཅུ་གཅིག་པའིའོ། ། ཚིག་གི་དོན་ཅུང་ཟད་བརྗོད་ན།
ལྟ་ལྟངས་ནི་ལྟུང་བ་ལ་སོགས་པ་རྣམ་པ་བཞིའོ། ། གྲོགས་རྣལ་འབྱོར་མ་དགུག་པ་དང༌། དེ་ངོ་ཤེས་པར་བྱ་བའི་ཕྱིར་བརྡ་ཆེན་དང༌། ཆར་དབབ་པ་ལ་སོགས་པའི་ལས་ཀྱི་ཚོགས་དུ་མ་དང༌། སྤྱོད་པའི་རྣམ་པར་འཕྲུལ་པ་དུ་མ་ནི་དོན་བྱེད་རྣམ་མང་བརྗོད་པ་དང༌། གདུག་པ་ཅན་རེངས་པར་བྱ་བ་དང༌། གནས་ནས་བསྐྲད་པ་དང༌། རྡོ་རྗེ་གྲི་གུག་གིས་སྡེ་རེངས་པར་བྱ་བ་དང༌། གསད་པ་ནི་མངོན་སྤྱོད་དོ། ། དམན་པ་དང་མཆོག་གི་བྱེ་བྲག་ནི་ཇི་ལྟར་རིགས་པ།
རྣལ་འབྱོར་མ་བསྐྱེད་པ་ནི་སྐུ་བསྐྱེད་པ། གནས་ནི་གཞལ་ཡས་ཁང༌། བྱེད་རྒྱུ་ནི་མངོན་བྱང་ལྔའོ། ། དོན་བྱེད་ནི་སློབ་མ་ཡོངས་སུ་སྨིན་པར་བྱེད་པ། ཡེ་ཤེས་ནི་ཡང་དག་པའི་དོན་སྟོན་པ་སྟེ། ལྟ་བ་དང༌། རྫོགས་རིམ་དང༌། དག་པ་གསུམ་མོ། ། རྣམ་ཤེས་ནི་གསལ་བས་ན་རྐུན་པོ་ངོས་བཟུང་བའོ། ། ལྷ་རྣམས་ཇི་ལྟར་འབྱུང་བའོ་ནི།
བསྐྱེད་པའི་ལྷ་སྐྱེད་པའི་ཆོ་ག་རྣམས་སོ་ཞེས་བྱ་བ་ནི་རྗེ་བཙུན་གྱི་གསུང་ངོ༌། ། སློབ་དཔོན་སྤྱོད་པ་བས་ནི་ཚིགས་བཅད་གོང་མས་ནི་གཞུང་གང་ན་འདུག་ནའང་འདུག ལམ་གྱི་ཡན་ལག་ལུས་ངག་གི་བྱ་བ་གཙོར་ཐུན་མོང་གི་དངོས་གྲུབ་བསྒྲུབ་པའི་ལུས་རྣམ་གཞག་ཡིན་ལ། ཚིགས་བཅད་འོག་མས་ནི་གཞུང་གང་ན་སྣང་ཡང་ལམ་གྱི་གཙོ་བོ་སེམས་ཀྱི་བྱ་བ་གཙོར་མཆོག་གི་དངོས་གྲུབ་སྒྲུབ་པར་བྱེད་པ་རྣམས་ཀྱི་མདོར་བསྟན་དུ་བཞེད་དོ། ། ལུས་རྣམ་པར་གཞག་པ་བསྟན་ཟིན་ཏོ།། །། ད་ནི་ཐོག་མར་ཐབས་ཀྱི་རྒྱུད་བསྟན་པའི་རྒྱུ་མཚན་ནི། དེ་ལྟར་བསྟན་པའི་གོ་རིམ་ཐོག་མར་འབྲས་བུའི་རྒྱུད་བསྟན་པ་ལྟར་སྐྱེ་བའི་གོ་རིམ་ཀྱང་འབྲས་བུ་ནས་སྐྱེའམ་སྙམ་ན་མ་ཡིན་ཏེ། ཧེ་རུ་ཀ་ནི་བསྐྱེད་པའི་རྒྱུ། ། ཞེས་བྱ་བ་འབྲས་བུའི་ཧེ་རུ་ཀ དེ་བསྐྱེད་པའི་རྒྱུ་ལམ་ཡིན་པས་ན།
དང་པོར་གཅིག་ནི་བསྒོམ་པར་བྱ། ། ཞེས་བྱ་བ་ལམ་ཡིན་ནོ། ། ལམ་གྱིའང་ཐོག་མར་བསྐྱེད་རིམ་ཡིན་ལ། དེ་ལ་རྫོགས་རིམ་བསྒོམ་པ་ཡིན་ནོ། ། རྫོགས་རིམ་གྱིའང་ཐོག་མར་དམིགས་བཅས་ཡིན་ལ། དེ་ནས་དམིགས་མེད་ཡིན་ནོ། ། དེའང་ཅིག་ཤོས་ཞེས་བྱ་བ་ཐོག་མར་རགས་པ་ནས་བསྒོམ་པའི་དོན་ཡིན་ནོ། ། ལུས་རྣམ་པར་གཞག་པ་བཅུ་དྲུག་ལས་ཀྱང་ཐོག་མར་ལྷ་རྣམས་ཇི་ལྟར་འབྱུང་བའི་དོན་བསྒོམ་པར་བྱ་སྟེ། དངོས་པོ་ཉིད་ཀྱིས་རྣམ་གྲོལ་ཞིང༌། ། ཞེས་འབྱུང་བ་ཡིན་ནོ། །
དཔལ་གསང་བ་གྲུབ་པ་ལས་ཀྱང༌། དང་པོར་ཡི་གེ་དགོད་པར་བྱ། ། བསྐྱེད་པའི་རིམ་པའི་རྣལ་འབྱོར་ཏེ། ། སེམས་ཅན་དང་པོའི་ལས་ཅན་རྣམས། ། གཞུག་ཕྱིར་རྒྱུད་ལས་དང་པོར་བསྟན། ། ཞེས་གསུངས་ལ། རིམ་པ་ལྔ་པ་ལས་ཀྱང༌། བསྐྱེད་པའི་རིམ་ལ་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། ཐབས་འདི་རྫོགས་པའི་སངས་རྒྱས་ཀྱིས། །
སྐས་ཀྱི་གདང་བུ་ལྟ་བུར་བསྟན། ། ཞེས་གསུངས་པ་ཡིན་ནོ། ། ཐབས་ཀྱི་རྒྱུད་དང་པོར་བསྟན་པའི་འཐད་པ་བསྟན་ཟིན་ཏོ།། །། ད་ནི་དེས་མི་འཆིང་ཞིང་གྲོལ་བའི་རྒྱུ་བསྟན་པར་བྱ་སྟེ། དེ་ལྟར་ལམ་བསྟན་ཀྱང་འཁོར་བ་ལས་ཐར་བར་མི་འགྱུར་རམ་སྙམ་ན། ཐར་བར་འགྱུར་ཏེ། འཁོར་བར་སྐྱེ་བར་འགྱུར་བའི་རྒྱུ་ནི་ལས་ཡིན་ལ། དེའི་རྩ་བ་ནི་ཉོན་མོངས་པ་ཡིན་ཞིང༌། ཉོན་མོངས་པའང་རྣམ་པར་རྟོག་པ་ལས་བྱུང་ལ། རྣམ་པར་རྟོག་པའང་ཀུན་ཏུ་བརྟགས་པ་དང༌།
ཀུན་ཏུ་རྟོག་པ་ཞེས་བྱ་བར་འདུ་ལ། དེ་ལ་ཀུན་ཏུ་བརྟགས་པ་ནི་དེ་ཁོ་ན་ཉིད་ཀྱི་ལྟ་བས་ཞི་བར་བྱེད་ལ། ཀུན་ཏུ་རྟོག་པ་ནི་བསྐྱེད་པའི་རིམ་པས་སྦྱོང་ཞིང༌། བསྐྱེད་པའི་རིམ་པའི་རྟོག་པ་དེའང་རྫོགས་པའི་རིམ་པའི་ཡེ་ཤེས་ཀྱིས་ཞི་བར་བྱེད་པས་ན་ལམ་འདིས་སྲིད་པའི་རྒྱ་མཚོའི་སྡུག་བསྔལ་ལས་ངེས་པར་ཐར་བར་བྱེད་པ་ཡིན་ནོ། ། ཡང་ཁ་ཅིག་བདག་གྲོལ་བར་འདོད་པ་སྲིད་པ་ལ་ཞེ་སྡང་བ། ཐེག་པ་དམན་པར་མོས་པ་ཟབ་མོའི་ལམ་རིམ་པ་གཉིས་ལ་རྒྱབ་ཀྱིས་ཕྱོགས་པ་དག་རྣམ་པར་མི་རྟོག་པས་སྡུག་བསྔལ་དང་བྲལ་བ་ནི་མྱ་ངན་ལས་འདས་པ་ཡིན་ལ། དེ་ཐོབ་པར་བྱེད་པ་ལ་གཟུགས་ལ་སོགས་པ་འདི་རྣམས་དང་བྲལ་དགོས་ལ། བསྐྱེད་པའི་རིམ་པ་དང་རྩའི་འཁོར་ལོ་ལ་སོགས་པ་འདི་རྣམས་ཀྱིས་ཅི་བྱ་སྙམ་ན། དེ་དགག་པ་ནི། རྡོ་རྗེ་སྙིང་པོ་སྙིང་རྗེ་ཆེ། །
ཞེས་བོས་ནས། དངོས་པོ་ཉིད་ཀྱིས་རྣམ་གྲོལ་ཞིང༌། ། ཞེས་གསུངས་ཏེ། དངོས་པོ་ཞེས་བྱ་བ་ནི་འབྱུང་ཞིང་བྱ་བྱེད་དང་བཅས་པ་ཕུང་པོ་ལ་སོགས་པའི་ལུས་ཏེ། འདི་ཉིད་ལ་བརྟེན་ནས་བསྐྱེད་པའི་རིམ་པའི་དངོས་པོས་གྲོལ་བར་འགྱུར་རོ། ། འོ་ན་བྱིས་པ་རྣམས་གང་གིས་བཅིངས་ཤེ་ན། དངོས་པོའི་འཆིང་བས་འཆིང་བར་འགྱུར། ། ཞེས་སྨོས་ཏེ། དངོས་པོ་ལ་མངོན་པར་ཞེན་ཞིང་བདེན་པར་འཛིན་པ་རྣམས་འཆིང་ངོ༌། ། འོ་ན་གྲོལ་བ་གང་ཞེ་ན།
དེ་ཡོངས་ཤེས་པས་གྲོལ་བར་འགྱུར། ། ཞེས་གསུངས་ཏེ། གཟུགས་ལ་སོགས་པ་རང་བཞིན་གྱིས་མ་སྐྱེས་པར་ཤེས་པར་བྱས་ལ། དེ་ཉིད་ལྷའི་རང་བཞིན་དུ་ཤེས་པས་གྲོལ་བར་འབྱུང་ཏེ། རྣམ་རྟོག་ལས་ནི་རྣམ་རྟོག་དང༌། ། སྲིད་པ་ཉིད་ཀྱིས་སྲིད་པ་དག ། ཅེས་འཆད་པར་འགྱུར་རོ། ། དེ་བས་ན་ཡུལ་གཅིག་ལ་བློའི་བྱེ་བྲག་གིས་དུ་མར་འགྱུར་ཏེ། བྱང་ཆུབ་སེམས་འགྲེལ་ལས། བྱིས་པ་རྣམས་ནི་གཟུགས་ལ་ཆགས། །
བར་མ་རྣམས་ནི་ཆགས་བྲལ་གྱུར། ། མཁས་པ་རྣམས་ཀྱིས་གཟུགས་ཀྱི་ནི། ། དེ་ཉིད་ཤེས་ན་ཡང་དག་གྲོལ། ། ཞེས་གསུངས་པ་ཡིན་ནོ། ། དངོས་པོ་མེད་པའང་ཡོངས་ཤེས་པས། ། ཞེས་བྱ་བ་ནི་དངོས་པོ་བཞིན་དུ་དངོས་པོ་མེད་པའང་རང་བཞིན་མེད་པར་ཤེས་པར་བྱ་སྟེ། དངོས་པོ་བསྒོམ་འགྱུར་ཞེས་བྱ་བ་དངོས་པོ་མེད་པ་ནམ་མཁའ་འང་ལྷའི་སྐུར་བསམ་པར་བྱ་སྟེ། ཆོས་ཀྱི་དབྱིངས་ཀྱི་དབང་ཕྱུག་མར་བསྒོམ་པར་བྱའོ། ། འདིས་ཉན་ཐོས་ལྟར་མྱ་ངན་ལས་འདས་པའི་མཐར་ཞེན་པ་སྤང་བར་བྱ་བའི་དགོས་པ་ཡིན་ནོ། ། དངོས་པོ་མེད་པ་ཡོངས་ཤེས་པས། །
ཞེས་བྱ་བ་ནི་བདེན་འཛིན་གྱི་དངོས་པོའམ་ཐ་མལ་དུ་ཞེན་པ་མེད་པར་བྱེད་དེ། འདིས་འཁོར་བའི་མཐའ་སེལ་བར་བྱེད་དོ། ། དེ་ལྟར་ཞེས་བྱ་བ་ནི་དངོས་པོ་དང་དངོས་པོ་མེད་པ་གཉིས་ཀའི་མཐའ་ཡོངས་སུ་ཤེས་པར་བྱས་ལ་བསྐྱེད་པའི་རིམ་པའི་ཧེ་རུ་ཀ་བསྒོམས་ན་ཐ་མལ་གྱི་དངོས་པོ་ཡོངས་སུ་འཇིག་པར་བྱེད་པ་ཡིན་ནོ་ཞེས་བྱ་བ་བསྐྱེད་པའི་རིམ་པ་ལ་སྦྱར་བ་ཡིན་ནོ། ། རྫོགས་པའི་རིམ་པ་ལ་སྦྱར་ན། རྡོ་རྗེ་སྙིང་པོ་སྙིང་རྗེ་ཆེ། ། དངོས་པོ་ཉིད་ཀྱིས་རྣམ་གྲོལ་ཞིང༌། ། ཞེས་བྱ་བ་བསྐྱེད་པའི་རིམ་པ་ཉིད་ཀྱིས་གྲོལ་ཞེས་བྱ་བ་ཉིད་ཡིན་ནོ། ། འོ་ན་རྫོགས་པའི་རིམ་པ་བསྒོམ་པ་ལ་དོན་མེད་དོ་སྙམ་ན། དངོས་པོའི་འཆིང་བས་འཆིང་བར་འགྱུར། ། ཞེས་བྱ་སྟེ།
བསྐྱེད་པའི་རིམ་པ་ཉིད་ལ་ཞེན་ནའོ། ། དེ་ཡོངས་ཤེས་པས་གྲོལ་བར་འགྱུར། ། ཞེས་བྱ་བ་ནི་ལྷའི་དེ་ཉིད་ཡོངས་སུ་ཤེས་ནའོ། ། དངོས་པོ་མེད་པའང་ཡོངས་ཤེས་པ། ། ཞེས་བྱ་བ་ནི་རྫོགས་པའི་རིམ་པའི་ཡེ་ཤེས་ཉིད་ལའང་ཞེན་པ་མེད་པར་བྱ་བའོ། ། དངོས་པོ་བསྒོམ་འགྱུར་ཤེས་རབ་ཅན། ། ཞེས་བྱ་བ་ནི་རང་བཞིན་མེད་པའི་ཡེ་ཤེས་དེས་དངོས་པོ་ཐམས་ཅད་ཀྱང་བྱིན་གྱིས་བརླབས་ལ་བསྒོམ་པར་བྱའོ། ། དངོས་པོ་མེད་པ་ཡོངས་ཤེས་པ། ། ཞེས་བྱ་བ་ནི་ལྷའི་རྣམ་པའི་དངོས་པོ་དང༌། རྫོགས་པའི་རིམ་པའི་ཡེ་ཤེས་གཉིས་ཀ་རང་བཞིན་མེད་པ་བརྗོད་བྲལ་དུ་ཤེས་པར་བྱས་ནས་ཉམས་སུ་ལེན་པའོ། །
བརྗོད་བྲལ་དུ། ཇི་ལྟར་ཉམས་སུ་བླང་ཞེ་ན། ། དེ་ལྟར་ཧེ་རུ་ཀ་བསྒོམ་བྱ། ། ཞེས་བྱ་བ་རྫོགས་པའི་རིམ་པའི་ཧེ་རུ་ཀ་ཡི་གེ་བཞི་ལྡན་དུ་ཉམས་སུ་བླང་སྟེ། ཤྲཱི་ནི་ངོ་བོ་གཉིས་སུ་མེད་པའི་ཡེ་ཤེས། ཧེ། ཧེ་ཏུ་ཤཱུ་ནྱ་ཏཱ་ནི་དང་པོ་སྐྱེ་བའི་རྒྱུས་སྟོང་པ། རུ། རཱུ་པ་ཀ་ཏ་ཤཱུ་ནྱ་ཏཱ་ནི་མཐར་འགག་པའི་འབྲས་བུས་སྟོང་པ། ཀ
ཀ་ན་ཀུ་ཙི་ཏ་ཏིཥྛ་ན་བར་དུ་རང་གི་ངོ་བོ་གནས་པས་སྟོང་པ་སྟེ། དེ་ལྟ་བུ་བསྒོམ་པར་བྱའོ། ། དེ་ལྟར་ན་ལམ་རིམ་པ་གཉིས་འབྲེལ་པ་ཅན་དུ་བསྒོམས་པས་འཁོར་བའི་རྒྱ་མཚོ་ལས་ཐར་བར་འགྱུར་རོ། ། རིམ་པ་གཉིས་ཀྱི་མངོན་པར་རྟོགས་པ་རྫོགས་པར་ནི་ལེའུ་བརྒྱད་པ་དང༌། ཕྱི་མའི་ལེའུ་གཉིས་པའི་སྐབས་སུ་འཆད་པར་འགྱུར་རོ། ། ཐབས་ཀྱི་རྒྱུད་དེས་མི་འཆིང་ཞིང་གྲོལ་བའི་རྒྱུ་མཚན་བསྟན་ཟིན་ཏོ།། །། ད་ནི་ཐབས་ཀྱི་རྒྱུད་ཀྱི་ཡན་ལག་རྒྱས་པར་དབྱེ་བ་བཤད་པར་བྱ་སྟེ། དེ་ལ་གཉིས། ལེའུ་དང་པོས་ལྷན་ཅིག་སྐྱེས་པའི་མཚན་ཉིད་བསྟན་པ་དང༌། ལེའུ་གཉིས་པ་ལ་སོགས་པས་དེ་ལྟར་མོས་པར་བྱས་ནས་གནས་པར་བྱ་བའི་ཐབས་ཀྱི་རྒྱུད་རྒྱས་པར་བཤད་པའོ། །
དེ་ལ་ལེའུ་དང་པོ་འདིའི་རྒྱུད་བཤད་ཐབས་ཀྱི་མན་ངག་ལས་བརྗོད་བྱའི་དོན་ནི་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་གྱི་བཤད་པ་ཅུང་ཟད་ཅིག་དང་གཙོ་བོར་སྦས་པའི་དོན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་བོར་ཡིན་ལ། ཡི་གེ་དབྱིབས་མཐུན་ཅུང་ཟད་ཅིག་དང༌། བསྡུས་པའི་དོན་གྱི་མན་ངག་ཅུང་ཟད་ཀྱང་འཇུག་གོ ། མངོན་པར་རྟོགས་པ་ནི་འདིར་དེ་ཁོ་ན་ཉིད་རྟོགས་པའི་ལྟ་བ་ཡིན་ཏེ། དེའང་ཐབས་རྒྱུད་སྤྱིའི་རྐང་གྲངས་ཙམ་ཞིག་སྔོན་དུ་བཤད་ལ། དེ་ནས་ལྟ་བ་ཐོག་མར་བསྟན་པའི་རྒྱུ་མཚན་དང༌། ལྟ་བ་ཉིད་མངོན་པར་རྟོགས་པ་ལྔས་རབ་ཏུ་ཕྱེ་བ་ཞིབ་ཏུ་བཤད་པར་བྱ་སྟེ། རྒྱུད་ཀྱི་མངོན་རྟོགས་སུ་བསྟན་པས་ན་དེར་བལྟ་བར་བྱའོ། ། བཤད་པའི་རྒྱུད་ནི་རྡོ་རྗེ་གུར་གྱི་ལེའུ་དྲུག་པ་དང་བརྒྱད་པ་དང་བཅུ་བཞི་པ།
སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི། གཉིས་པའི་གཉིས་པ། ལྔ་པའི་གཉིས་པའི་ཆ་དང༌། དྲུག་པའི་རབ་ཏུ་བྱེད་པ་བཞི་སྟེ་བཅུས་གསལ་བར་བྱེད་དོ། ། ལུས་རྣམ་པར་གཞག་པ་ནི་ཡེ་ཤེས་ཀྱི་རྒྱས་པར་བཤད་པ་ཡིན་ནོ། ། དེ་ལྟར་ན་རྟོགས་པའི་ལྟ་བ་ནི་ཐོས་བསམ་གྱིས་སྒྲོ་འདོགས་བཅད་པའི་སྤྲོས་པ་དང་བྲལ་བར་མོས་པ་བྱེད་པ་ཡིན་ལ། ལེའུ་འདིར་ནི་རྩའི་འཁོར་ལོ་ལ་སོགས་པ་བསྟན་པས་ལམ་རྫོགས་པའི་རིམ་པ་ཉིད་དུ་མི་འགྱུར་རམ་སྙམ་ན། བདེན་མོད་ཀྱི་སྤྲོས་པ་དང་བྲལ་བར་མོས་པ་བྱེད་པ་དེའང་ལྟ་བ་ཡིན་ཏེ། དེ་ནི་ལྷན་སྐྱེས་ཀྱི་མཚན་ཉིད་སྤྱིའི་དོན་དུ་བཤད་པས་བསྟན་ལ། ལྟ་བ་དེ་ཙམ་ནི་ཕ་རོལ་ཏུ་ཕྱིན་པའི་ཐེག་པ་དང་བསྐྱེད་པའི་རིམ་པ་མཐའ་དག་ལའང་ཡོད་པ་ཡིན་ནོ། །
རྒྱུད་འདིར་མཆོག་གི་དངོས་གྲུབ་སྒྲུབ་པའི་ཐབས་ནི་གཞན་དང་ཐུན་མོང་མ་ཡིན་ཏེ། དབང་བཞི་རྫོགས་པའི་རྣལ་འབྱོར་པའི་ལམ་ཡིན་ན། དེ་བས་ན་དབང་གི་ཡེ་ཤེས་ཀྱིས་དེ་ཁོ་ན་ཉིད་མཚོན་ནས་ལྷན་སྐྱེས་ཀྱི་ཡེ་ཤེས་དེ་ནི་ཕྱི་རོལ་གྱི་སྤྲོས་པ་ལས་མི་འབྱུང་སྟེ་རང་གི་ལུས་ལས་འབྱུང་ངོ་ཞེས་རྡོ་རྗེ་ལུས་ཀྱི་གནས་ལུགས་འདི་ཐོག་མར་སྟོན་པ་སྟེ། དེའང་ལུས་དང་སེམས་ཀྱི་གནས་ལུགས་ཙམ་ནི་རྒྱུའི་རྒྱུད་ཉིད་དུའང་འགྱུར་ལ། དེ་ལྟར་མོས་པར་བྱེད་པའི་ཆ་ནི་རྟོགས་པའི་ལྟ་བའི་ཆ་ཡིན་ལ། ཉམས་སུ་ལེན་པའི་ཆ་ནི་རྫོགས་པའི་རིམ་པར་འགྱུར་ལ། མངོན་དུ་གྱུར་པ་ན་འབྲས་བུ་ཡིན་པས་ངོ་བོ་ལ་ཁྱད་པར་མེད་པ་ཡིན་ནོ། ། དེ་བས་ན་དངོས་པོའི་གནས་ལུགས་དང༌། དེ་ཁོ་ན་ཉིད་ཀྱི་ལྟ་བ་དང༌། རྫོགས་པའི་རིམ་པའི་ཡེ་ཤེས་དང༌།
དེའི་རྟེན་དཀྱིལ་འཁོར་གསུམ་པོ་འདི་བརྗོད་བྱའི་གཙོ་བོ་ཡིན་པས་ཐོག་མར་བསྟན་ཏོ། ། དེ་ལ་ཚིགས་སུ་བཅད་པ་གཅིག་གིས་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་སྟོན་ལ། ལྷག་མས་ནི་ཡེ་ཤེས་དེ་བསྐྱེད་པའི་རྟེན་ནམ་རྒྱུ་སྟོན་ཏོ། ། དང་པོ་ལ་རང་བཞིན་ལྷན་སྐྱེས་ལ་སྦྱར་ཏེ་སྤྱིའི་དོན་དུ་བཤད་པ་དང༌། ཞུ་བདེ་ལྷན་སྐྱེས་ལ་སྦྱར་ཏེ་སྦས་པའི་དོན་དུ་བཤད་པ་གཉིས་ལས། དང་པོ་ལ་ལྔ་སྟེ། ཡེ་ཤེས་ཀྱི་རྟེན་དང༌། རང་གི་ངོ་བོ་དང༌། དེའི་མཚན་ཉིད་དང༌། དེ་ཐམས་ཅད་ལ་ཁྱབ་པར་བསྟན་པ་དང༌།
རྟེན་དང་བརྟེན་པའི་གནས་ལུགས་བསྟན་པའོ། ། དང་པོ་རྟེན་ནི་ལུས་ལ་སྟེ། རང་གི་ལུས་ཉོན་མོངས་པ་དང་བཅས་པ་འདི་ཉིད་ཆོས་ཅན་དང་ཆོས་ཉིད་ཀྱི་ཚུལ་གྱིས་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྒྱུ་ཡིན་ཏེ། རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་རྣམས། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་སོ། ། གཉིས་པ་རང་གི་ངོ་བོ་ནི།
ཡེ་ཤེས་ཆེན་པོ་ཞེས་སྨོས་ཏེ། ཡེ་ཤེས་ཞེས་བྱ་བ་ནི་གསལ་ཤིང་ཤེས་པས་ན་ཡེ་ཤེས་དེ་སོ་སོའི་སྐྱེ་བོ་རྣམས་དང་ཐུན་མོང་བའི་ཤེས་པའོ། ། ཆེན་པོ་ནི་ཕུལ་དུ་བྱུང་བ་སྟེ་འཇིག་རྟེན་ལས་འདས་པའི་ལམ་མོ། ། དེ་བས་ན་ཡེ་ཤེས་ཀྱང་ཡིན་ལ་ཆེན་པོའང་ཡིན་པས་ན་ཡེ་ཤེས་ཆེན་པོ་སྟེ་སངས་རྒྱས་ཀྱི་ཡེ་ཤེས་ཞེས་བྱ་བའི་དོན་ཏོ། ། གསུམ་པ་ཡེ་ཤེས་དེའི་མཚན་ཉིད་ནི། རྟོག་པ་ཐམས་ཅད་ཡང་དག་སྤངས། ། ཞེས་སྨོས་ཏེ། དེ་ལ་རྟོག་པ་ནི་སྒྲོ་བཏགས་པའམ། མི་བདེན་པར་འཛིན་པས་རྟོག་པ་སྟེ་སོ་སོའི་སྐྱེ་བོའི་བློ་རྣམས་སོ། ། དེ་སྐད་དུ།
ཐབས་དང་ཤེས་རབ་གཏན་ལ་དབབ་པ་གྲུབ་པ་ལས། བྱིས་པ་འཁྲུལ་པས་བདེན་མིན་པ། ། ཀུན་ཀྱང་རྟོག་པ་ལས་བྱུང་དངོས། ། ཀུན་ཀྱང་རྟོགས་པའི་བདག་ཉིད་ཅན། ། དེ་ནི་སྲིད་པར་མཁས་པས་བཤད། ། ཅེས་སོ། ། དེ་ཇི་ལྟར་མི་བདེན་པར་འཛིན་ཞེ་ན། ཡོད་པ་དང་མེད་པར་འཛིན་པས་སོ། ། དེའང་ཡང་དག་པ་མ་ཡིན་ཏེ། བརྟགས་ན་མི་རྙེད་པའི་ཕྱིར་ཡོད་པ་མི་བདེན་ལ།
ཡོད་པ་མེད་པས་དེ་ལ་ལྟོས་པའི་མེད་པའང་མི་འགྲུབ་ཅིང༌། ཀུན་རྫོབ་ཏུ་སྐྱེ་བར་མཐོང་བས་མེད་པའང་མི་འཐད་དོ། ། དེ་སྐད་དུ་རིན་པོ་ཆེའི་ཕྲེང་བ་ལས། སྐྱེ་བ་རྒྱུ་དང་བཅས་མཐོང་བས། ། མེད་པར་ཅི་ཡི་ཕྱིར་ན་བརྗོད། ། རྒྱུ་དང་བཅས་པར་འགག་མཐོང་བས། ། ཅི་ཡི་ཕྱིར་ན་ཡོད་པར་བརྗོད། ། ཅེས་གསུངས་པ་ལྟ་བུའོ། ། དེ་བས་ན་རྟོག་པ་ནི་སོ་སོ་སྐྱེ་བོའི་བློ་འཛིན་པ་དང་བཅས་པ་ཡིན་ལ། དེ་སྤངས་པ་ནི་སངས་རྒྱས་ཀྱི་ཐུགས་རྣམ་པར་མི་རྟོག་པ་ཆོས་ཀྱི་སྐུ་སྟེ་ཡེ་ཤེས་ཆེན་པོ་ཞེས་བྱའོ། །
བཞི་པ་དེ་ཐམས་ཅད་ལ་ཁྱབ་པར་བསྟན་པ་ནི། དངོས་པོ་ཀུན་ལ་ཁྱབ་པ་པོ། ། ཞེས་བྱ་སྟེ། དངོས་པོ་ཀུན་ནི་ཕུང་པོ་དང་ཁམས་དང་སྐྱེ་མཆེད་ཀྱིས་བསྡུས་པའམ། སྲིད་པ་གསུམ་མམ་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་ལའོ། ། ཁྱབ་པ་ནི་ཆོས་ཅན་དང་ཆོས་ཉིད་ཀྱི་ཚུལ་གྱིས་ཁྱབ་པ་སྟེ། ཟླ་གསང་ཐིག་ལེ་ལས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། དེ་ཉིད་དངོས་པོ་ཐམས་ཅད་ཀྱི། །
བདག་ཉིད་དུ་ནི་ཡང་དག་བཞུགས། ། ཞེས་པ་ལྟ་བུའོ། ། ལྔ་པ་རྟེན་དང་བརྟེན་པའི་གནས་ལུགས་བསྟན་པ་ནི། ལུས་གནས་ལུགས་ལས་མ་སྐྱེས་པའོ། ། ཞེས་སྨོས་སོ། ། འདི་ལ་གཉིས་ཏེ། ལུས་ལ་གནས་ཞེས་བྱ་བས་གནས་ལུགས་དངོས་བསྟན་ཏོ། ། ལུས་ལས་མ་སྐྱེས་ཞེས་པས་དེ་ལ་རྩོད་པ་སྤོང་བ་སྟོན་ཏོ། ། དང་པོ་ལུས་ཞེས་བྱ་བ་ནི་ཀུན་རྫོབ་ཀྱིས་བསྡུས་པའི་ཆོས་ཐམས་ཅད་དོ། ། གནས་ཞེས་བྱ་བ་ནི་རྟོག་མེད་ཀྱི་ཡེ་ཤེས་དེ་ལས་མཚན་མ་དང་རྣམ་པར་རྟོག་པ་རྣམས་བྱུང་ལ།
རྟོག་པ་ལས་ནི་སྣང་བ་སྣ་ཚོགས་སུ་བྱུང་བར་གྱུར་ཏོ། ། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། ། ཞེས་བཤད་པས་ན། དེ་ལས་ཐམས་ཅད་བྱུང་བའི་ཚུལ་དུའམ། ཐམས་ཅད་དེའི་བདག་ཉིད་དུ་གྱུར་པའི་ཚུལ་གྱིས་ཁྱབ་སྟེ་ཆོས་ཅན་དང་ཆོས་ཉིད་ཀྱི་ཚུལ་གྱིས་གནས་ཞེས་བྱ་བའོ། ། གཉིས་པ་ནི་གལ་ཏེ་ལུས་འཁོར་བ་དེ་ལ་ཡེ་ཤེས་མྱ་ངན་ལས་འདས་པ་གནས་ན་ཡེ་ཤེས་འཁོར་བར་འགྱུར་ལ། ཡང་ན་ལུས་མྱ་ངན་ལས་འདས་པར་འགྱུར་རོ་སྙམ་ན། ལུས་ལས་མ་སྐྱེས་ཏེ།
ཡེ་ཤེས་དེའི་རང་གི་ངོ་བོ་ལུས་ཀྱིས་མ་བསྒྲིབས་ཤིང་ལུས་དེས་ཡེ་ཤེས་དེ་བསྐྱེད་པ་མ་ཡིན་པས་ཡེ་ཤེས་འཁོར་བར་མི་འགྱུར་ཏེ། དབུས་མཐའ་ལས། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་ཡོངས་སུ་དག ། ཅེས་གསུངས་པ་བཞིན་ནོ། ། ཡང་ལུས་འཁོར་བ་དེའང་མྱ་ངན་ལས་འདས་པར་མི་འགྱུར་ཏེ། ལུས་ལས་མ་སྐྱེས་པའོ་ཞེས་སྨོས་པས་ལུས་རྟོག་པ་ཡིན་ལ། ཡེ་ཤེས་རྟོག་མེད་ཡིན་པས་ལུས་ཅན་རྣམས་རྟོག་པ་ཡིན་ལ་དེས་ན་མྱ་ངན་ལས་འདས་པར་མི་འགྱུར་ཏེ། ཆོས་ཀྱི་དབྱིངས་སུ་བསྟོད་པ་ལས། ཤེས་དང་མ་ཤེས་པ་དག་ལས། །
ལུས་འདི་ཉིད་ལ་ཐམས་ཅད་དེ། ། རང་གི་རྣམ་པར་རྟོག་པས་བཅིངས། ། བདག་ཉིད་ཤེས་ན་གྲོལ་བར་འགྱུར། ། ཞེས་གསུངས་པ་ལྟ་བུའོ། ། འདི་ལ་རྣམ་པར་སྤྲོས་ན་མང་པོར་འགྱུར་མོད་ཀྱི་གཞན་ཉིད་དུ་ཤེས་པར་ནུས་སོ། ། དེ་ལྟར་རང་བཞིན་ལྷན་སྐྱེས་ལ་སྦྱར་ཏེ་ཐོས་བསམ་གྱིས་སྒྲོ་འདོགས་གཅོད་པ་ཕ་རོལ་ཏུ་ཕྱིན་པའི་ཐེག་པ་ལྟར་སྦྱར་བའི་བཤད་པ་བསྟན་ནས། གཉིས་པ་ཞུ་བདེ་ལྷན་སྐྱེས་ལ་སྦྱར་ཏེ་སྦས་པ་ལྟར་བཤད་ན་ཐོག་མར་རྟེན་བསྟན་པ་ནི། ལུས་གནས་ཞེས་སྨོས་ཏེ། གཞན་ཕྱི་རོལ་གྱི་གཏན་ཚིགས་ལ་སོགས་པའི་སྒོ་ནས་རྙེད་པ་མ་ཡིན་ཏེ་རང་གི་ལུས་ལས་རྙེད་ཅེས་བྱ་བའི་དོན་ཏོ། ། ལུས་ལས་སྐྱེས་པའི་ཡེ་ཤེས་དེའི་ངོ་བོ་གང་ཡིན་ཞེ་ན།
ཡེ་ཤེས་ཆེན་པོ་ཞེས་བྱ་བ་ནི་ཞུ་བདེ་ལྷན་ཅིག་སྐྱེས་པ་སྟེ་སངས་རྒྱས་ཀྱི་ཡེ་ཤེས་དང་འདྲ་བའི་ཕྱིར་ཡེ་ཤེས་ཆེན་པོ་སྟེ། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་འཆད་པར་འགྱུར་རོ། ། དེས་ན་རང་བཞིན་ལྷན་སྐྱེས་འཆད་པར་བྱེད་པའི་ཐབས་ཀྱི་ཡེ་ཤེས་ཞེས་བྱ་བའི་དོན་ཏོ། ། ཡེ་ཤེས་དེའི་མཚན་ཉིད་ཅི་འདྲ་ཞེ་ན། རྟོགས་པ་ཐམས་ཅད་ཡང་དག་སྤངས། ། ཞེས་སྨོས་ཏེ། གློ་བུར་དུའང་རྟོག་པ་གང་ཡང་མེད་དེ། རང་གཞན་ཡང་དག་རིག་པ་སྤངས། །
མཁའ་མཉམ་རྡུལ་བྲལ་སྟོང་པ་ཉིད། ། ཅེས་བྱ་བ་ལ་སོགས་པས་འཆད་པར་འགྱུར་རོ། ། དེ་ལྟ་བུ་དེ་ལུས་ཀྱི་གནས་གང་ལ་གནས་ཤེ་ན། དངོས་པོ་ཀུན་ལ་ཁྱབ་པ་པོ། ། ཞེས་བྱ་སྟེ། ལུས་མཐའ་དག་ལ་རྩས་ཁྱབ་ལ། དེ་དག་ལ་བྱང་ཆུབ་ཀྱི་སེམས་གནས་ཤིང་དེ་ལ་བདེ་བ་འབྱུང་ལ། དེ་ལས་མི་རྟོག་པ་རྟོགས་ཏེ། རློམ་སེམས་མེད་པའི་རང་བཞིན་ཉིད། ། ཐམས་ཅད་ལུས་ལ་རྣམ་པར་གནས། །
ཞེས་འཆད་པར་འགྱུར་རོ། ། གལ་ཏེ་དེ་ལྟར་གནས་ན་སོ་སོ་སྐྱེ་བོ་ཐམས་ཅད་ཀྱིས་ཀྱང་རྟོགས་པར་འགྱུར་ལ། གཞན་ཡང་ལུས་ལས་བྱུང་བ་ནི་བདེ་བ་ཡིན་ལ། དེ་ལྟར་ན་རྣམ་པར་རྟོག་པ་ཉིད་དུ་འགྱུར་རོ་ཞེས་རྒོལ་ན། ལུས་གནས་ལུས་ལས་མ་སྐྱེས་ཞེས་སྨོས་ཏེ། ལུས་ལས་མ་སྐྱེས་ཞེས་བྱ་བ་ནི་གནས་ཀྱང་སོ་སོ་སྐྱེ་བོ་རྣམས་ཐབས་དང་བྲལ་བའི་ཕྱིར་མི་རྟོགས་ལ། ཡང་ཡེ་ཤེས་རྟོག་བཅས་ཉིད་དུའང་མི་འགྱུར་ཏེ། ཚོར་བ་བདེ་བ་ལུས་ལས་སྐྱེས་པ་ཡིན་ཡང་ཡེ་ཤེས་དངོས་ལུས་ལས་སྐྱེས་པ་མ་ཡིན་ཏེ། དེ་བས་ན། གང་ཕྱིར་འབྱུང་བ་ཆེ་བདེ་བ། །
དེ་ཕྱིར་བདེ་བ་དེ་ཉིད་མིན། ། ཞེས་འཆད་པར་ཡང་འགྱུར་ལ། ཡེ་ཤེས་གྲུབ་པ་ལས་ཀྱང༌། དབང་པོ་གཉིས་བྱུང་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། ། དེ་ནི་བདེ་ཆེན་དེ་ཉིད་དུ། ། རྒྱལ་བ་མཆོག་གིས་མ་གསུངས་སོ། ། ཞེས་བྱ་བའང་ལེགས་པར་བྲིས་པར་འགྱུར་རོ། ། འོ་ན་ལུས་ལ་གནས་པར་ཇི་ལྟར་རུང་སྙམ་ན་དེ་ལའང་དངོས་སུ་ལུས་ཀྱིས་མ་བསྐྱེད་ཀྱང་ལུས་ལ་གནས་པ་འགལ་བ་ཡོད་པ་མ་ཡིན་ཏེ། རྟོག་པ་མེད་པའི་ཡེ་ཤེས་ལུས་ཐམས་ཅད་ཀྱི་རང་བཞིན་ཡིན་པའི་ཕྱིར་དང༌།
ལུས་ལ་གནས་པའི་བདེ་བ་དེས་རྟོག་མེད་རྟོགས་པ་བརྒྱུད་པའི་རྒྱུར་འགྱུར་བའི་ཕྱིར་ལུས་ལ་གནས་པའང་ཡིན་ལ། རང་གི་ངོ་བོ་མི་རྟོག་པའི་ཕྱིར་དངོས་སུ་བསྐྱེད་བྱ་མ་ཡིན་པའང་མི་འགལ་ཏེ། དཔེར་ན་ཀུན་རྫོབ་ལ་བརྟེན་ཏེ་སྟོང་ཉིད་རྟོགས་ཀྱང་ཀུན་རྫོབ་ཀྱིས་སྟོང་ཉིད་བསྐྱེད་བྱ་མ་ཡིན་པ་བཞིན་ནོ། ། སྦས་པའི་དོན་དུ་ཡན་ལག་གི་དོན་གྱིས་བཤད་པའོ། ། ད་ནི་དེའི་རྟེན་གྱི་སྒོ་ནས་རབ་ཏུ་དབྱེ་བ་བཤད་པར་བྱ་སྟེ། དེ་ལ་གཉིས་ལས། རྟེན་དཀྱིལ་འཁོར་བཞི་དང༌། དེ་མངོན་དུ་བྱེད་པའི་ཐབས་སོ། ། དང་པོ་ལ་བཞི་སྟེ། རྩ་ལུས་ཀྱི་དཀྱིལ་འཁོར་བྱང་ཆུབ་ཀྱི་སེམས་དང་བཅས་པ་དང༌།
སྡོམ་པའི་རབ་ཏུ་དབྱེ་བ་ཡི་གེ་བྷ་གའི་དཀྱིལ་འཁོར་དང༌། བྱང་ཆུབ་སེམས་ཀྱི་དཀྱིལ་འཁོར་ཡི་གེ་དང་བཅས་པ་དང༌། སྙིང་པོ་ཡེ་ཤེས་རླུང་གི་དཀྱིལ་འཁོར་རོ། ། དང་པོ་ནི་ཞུ་བ་བསྟན་ནས། ལན་ལ། རྩ་རྣམས་ནི་སུམ་ཅུ་རྩ་གཉིས་ཏེ། ཞེས་གསུངས་ཏེ། བྱང་ཆུབ་ཀྱི་སེམས་འབབ་པ་གཙོ་བོར་གྱུར་པའོ། ། དེ་བཞིན་དུ་ཡི་གེ་དགོད་པའི་རྩ་གཙོ་བོར་བྱས་ན་བརྒྱ་ཉི་ཤུ། ཡན་ལག་གི་རྩ་གཙོ་བོར་བྱས་ན་སྟོང་ཕྲག་བདུན་ཅུ་རྩ་གཉིས།
ཕྲ་མོ་བ་སྤུའི་བུ་ག་དང་མཉམ་པ་བྱེ་བ་ཕྲག་ཕྱེད་དང་བཞི་གནས་པ་ཡིན་ཏེ། སཾ་པུ་ཊ་ལས། འཁོར་ལོ་བཞི་ཡི་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག ། བྱང་ཆུབ་སེམས་ཀྱི་རང་བཞིན་གྱིས། ། རྩ་རྣམས་སུམ་ཅུ་རྩ་གཉིས་མཆོག ། ཅེས་བྱ་བ་དང༌། ཡང་ཕྱག་རྒྱ་ཆེན་པོ་ཐིག་ལེ་ལས། ཉོན་ཅིག་ལྷ་མོ་སྐལ་ཆེན་མོ། ། རྩ་རྣམས་ཀྱི་ནི་འབྱུང་བ་མཆོག །
སྟོང་ཕྲག་བདུན་ཅུ་རྩ་གཉིས་སུ། ། རྩ་རྣམས་ཀྱི་ནི་རིགས་བཤད་དོ། ། ཞེས་བྱ་བ་དང༌། རྡོ་རྗེ་སྙིང་པོའི་འགྲེལ་པ་ལས། ། བ་སྤུའི་བུ་གའི་གྲངས་སྙེད་ཀྱི། ། རྩ་ནི་བྱེ་བ་ཕྱེད་དང་བཞི། ། ཞེས་གསུངས་སོ། ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་ཞེས་བྱ་བ་ནི་རྩ་རྣམས་ཀྱི་ནང་ནས་སོ་དང་སེན་མོ་སྐྱེད་པ་ལ་སོགས་པའི་ཁམས་དྭངས་མ་རྣམས་འབབ་པའོ། ། བདེ་བ་ཆེན་པོ་ཞེས་བྱ་བ་ནི་སྤྱི་བོ་ནས་ལྟེ་བའམ་དབང་གི་གནས་སུ་འཛག་པ་ཡིན་ནོ། ། དེ་རྣམས་ཀྱི་ནང་ནས་གཙོ་མོ་གསུམ་དུ་བསྟན་པ་དང༌།
གསུམ་པོ་དེའི་དོན་དམ་པའི་ལས་ནི་རྟོགས་པར་སླ་ལ། ཀུན་རྫོབ་ཀྱི་ལས་ལ་རྐྱང་མ་མི་བསྐྱོད་འབབ་པ་ཞེས་བྱ་བ་ལ་སོགས་པའི་དོན་ནི་འདི་ཡིན་ཏེ། ལྟེ་བ་མན་ཆད་རོ་རྐྱང་གཉིས་འཁོར་བའི་རྩ་བཞིར་གྱེས་པ་ལས། རྐྱང་མའི་ཕྱོགས་གཅིག་གིས་མི་བསྐྱོད་པ་འཕེན་འཛིན་བྱེད་ལ། ཕྱོགས་གཅིག་གིས་བྱང་ཆུབ་ཀྱི་སེམས་འཕེན་འཛིན་བྱེད་དོ། ། རོ་མའི་ཕྱོགས་གཅིག་གིས་རཀྟ་འཕེན་འཛིན་བྱེད་ལ། ཕྱོགས་གཅིག་གིས་དྲི་ཆེན་འཕེན་ཅིང་འཛིན་པར་བྱེད་དོ། ། དབུ་མའི་ཡ་སྣས་ནི་རྐྱང་མ་དང་བསྡོངས་ནས་བྱང་ཆུབ་ཀྱི་སེམས་སྨིན་མཚམས་སུ་འཛིན་ལ། མ་སྣས་ནི་རོ་མ་དང་བསྡོངས་ནས་གསང་གནས་སུ་རཀྟ་འཛིན་པར་བྱེད་དོ། ། དེས་ན།
རྐྱང་མ་མི་བསྐྱོད་འབབ་པ་ཉིད། ། ཅེས་བྱ་བ་དང༌། ཤེས་རབ་ཟླ་བ་འབབ་བཤད་པ། ། དེ་ནི་ཀུན་འདར་མ་རབ་གྲགས། ། ཞེས་བྱ་བ་དང༌། བཤད་པའི་རྒྱུད་ལས། རྩ་གཉིས་སྐྱེ་གནས་དབུས་སུ་ནི། ། གཡོན་དང་གཡས་པའི་ངོས་དག་ལས། ། གཡོན་ལས་ཁུ་བ་རྣམས་ཤེས་བྱ། ། གཡས་པ་ལས་ནི་ཁྲག་ཉིད་དོ། །
ཞེས་བྱ་བ་རྣམས་ཀྱི་དགོངས་པ་རྣམས་རྩའི་ཕྱོགས་རེ་ལ་དགོངས་པ་ཡིན་པའི་ཕྱིར་མི་འགལ་བར་ཤེས་པར་བྱའོ། ། རྩ་སུམ་ཅུ་རྩ་གཉིས་པོ་འདི་ལས་དང་སྦྱར་བ་དང༌། འཕོ་བ་དང་སྦྱར་བ་གཉིས་གསུངས་པ་ལས་ས་དང་སྦྱར་ན་ཐོག་མ་ནས་རིམ་པ་བཞིན་དུ་རྩ་དང༌། རྩ་ཡི་གེ་དང༌། བྱང་ཆུབ་ཀྱི་སེམས་དང༌། རླུང་དང༌། བྱང་ཆུབ་ཀྱི་ཕྱོགས་དང༌། ལྷ་མོ་རྣམས་ཀྱིས་ས་རྣམས་ཀྱི་བགྲོད་ཚུལ་བསྟན་པ་དང༌། དེ་ཉིད་ཀྱིས་རྩ་རྣམས་གནས་གང་ན་གནས་པ་དང༌། བྱང་ཆུབ་ཀྱི་སེམས་ཇི་ལྟ་བུ་གནས་པ་རྣམས་ཀྱང་ཤེས་པར་ནུས་ཏེ།
དེའང་འོག་ལེའུ་བདུན་པ་དང༌། སཾ་པུ་ཊའི་བརྟག་པ་དྲུག་པའི་སྐབས་སུའང་རྒྱས་པར་འཆད་པར་འགྱུར་རོ། ། འཕོ་བའི་འགྲོས་ཀྱི་དབང་དུ་བྱས་ན་རྩ་བདུད་འདྲལ་མ་སྤངས་པའི་ཐོག་མཐའ་གཉིས་ནས་གཉིས་གཉིས་རིམ་པ་བཞིན་དུ་དབུས་སུ་ཐིམ་པ་ཡིན་ཏེ། དེ་དག་རེ་རེ་ལ་ཡང་རྩ་དང༌། རྩ་འཕོ་བའི་གནས་དང༌། ཡི་གེ་དང༌། འཕོ་བ་དང༌། དགའ་བ་དང༌། ཚེས་དང༌། ལྷ་མོ་སྟེ་བདུན་བདུན་གཅིག་ཏུ་བསྲེ་བ་ཕྱི་མའི་ལེའུ་བཞི་པའི་སྟེང་དུ་རྒྱས་པར་འཆད་པར་འགྱུར་ལ།
དེ་དག་ཀྱང་ཁོ་བོས་བྱས་པའི་རྗེ་བཙུན་རྡོ་རྗེ་བདག་མེད་མའི་བསྟོད་པའི་སྟེང་དུ་རྟོགས་པར་བྱས་ལ། འདིར་ཡང་དག་ཅི་རིགས་པ་ཅིག་བསྟན་ཅིང༌། འོག་མའི་རྒྱས་པར་བཤད་པའི་སྐབས་སུ་ཞིབ་ཏུ་རྟོགས་པར་བྱའོ། ། རྩ་རྣམས་ཀྱི་མིང་གི་དོན་ནི་གཞུང་ཉིད་ཀྱི་སྟེང་དུ་རྟོགས་པར་ནུས་སོ། ། རྩ་དེ་དག་གི་ཐུན་མོང་གི་ལས་ལའང་ཞུ་བ་བསྟན་ནས། ལན་ནི་སྲིད་གསུམ་ཡོངས་གྱུར་ཞེས་བྱ་བ་ནི་རྩའི་རང་བཞིན་ཏེ། འདོད་པ་དང་གཟུགས་དང་གཟུགས་མེད་པའི་སྲིད་པ་གསུམ་ཕྱི་དོན་གྱིའོ། ། ཞུ་བ་དང་བདེ་བ་དང་མི་རྟོག་པ་ནི་ལམ་དུ་བྱས་པའི་སྦས་དོན་གྱིའོ། ། སྐུ་དང་གསུང་དང་ཐུགས་ནི་མཐར་ཐུག་གི་སྲིད་པ་གསུམ་མོ། ། ཡོངས་གྱུར་པ་ཞེས་བྱ་བ་ནི་ལམ་དུ་གྱུར་པ་དང་མ་གྱུར་པའི་བྱེ་བྲག་གིས་ཐམས་ཅད་རྩ་འདི་དག་གིས་བསྐྱེད་པས་ན་གསུམ་གྱི་རང་བཞིན་ཞེས་བྱ་བའི་དོན་ཏོ། །
དེ་བས་ན་ལམ་དུ་བྱས་ན་གཟུང་བ་དང་འཛིན་པ་རྣམ་པར་སྤངས་ཏེ། རྟོག་པ་མེད་པའི་ཏིང་ངེ་འཛིན་སྐྱེད་པར་བྱེད་དོ་ཞེས་བྱ་བ་དོན་དམ་པའི་ལས་སོ། ། ཡང་ན་ཞེས་བྱ་བ་ནི་ལམ་དུ་མ་བྱས་པ་ཀུན་རྫོབ་ཀྱི་ལས་ལྟར་ན་ཞེས་བྱ་བའི་དོན་ཏོ། ། དངོས་པོའི་མཚན་ཉིད་དུ་ནི་རྟག ། ཅེས་བྱ་བས་ཕ་མའི་རྩ་ལས་དྭངས་མ་བྱུང་བས་བུ་ཚའི་ལུས་སྐྱེད་པར་བྱེད་དོ་ཞེས་བྱ་བའི་དོན་ཏེ། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། ། ཕུང་པོ་དབང་པོ་འབྱུང་བ་ཡི། ། སངས་རྒྱས་དེ་ཡི་དེ་མ་ཐག ། ཅེས་གསུངས་པ་ལྟ་བུའོ། །
ཡང༌། རུས་པ་རྐང་དང་ཁུ་བ་ནི། ། ཕ་ལས་སྐྱེས་པ་གསུམ་དུ་བརྗོད། ། པགས་པ་དང་ནི་ཤ་དང་ཁྲག ། མ་ལས་སྐྱེས་པ་དེ་བཞིན་བརྗོད། ། ཅེས་བྱ་བ་ལ་སོགས་པའང་གསུངས་སོ། ། རྩ་དང་བྱང་ཆུབ་ཀྱི་སེམས་བཤད་ཟིན་ཏོ།། །། གཉིས་པ་སྡོམ་པའི་རབ་ཏུ་དབྱེ་བ་ནི། སྡོམ་པའི་དབྱེ་བའང་བཤད་པར་བྱ་སྟེ་ཞེས་བྱ་བ་ལ་སོགས་པ་སྟེ། འདི་ལ་སྤྱིའི་དོན་དང༌།
ཡན་ལག་གི་དོན་གཉིས་ལས། དང་པོ་ལ་ལྔ་སྟེ། གནས་གང་དུ་སྡོམ་པ་དང༌། ཇི་སྙེད་ཅིག་སྡོམ་པ་དང༌། གང་སྡོམ་པ་དང༌། སྡོམ་པ་རང་གི་ངོ་བོ་དང༌། ཐབས་གང་གིས་སྡོམ་པའོ། ། དང་པོ་གང་དུ་སྡོམ་ན། ཕྱི་རོལ་དུ་ནཱ་ལེནྡྲ་ལ་སོགས་པ་གཙུག་ལག་ཁང་དུ་རྩ་བའི་སྡེ་པ་བཞི་གནས་པ་ལྟར། འདིར་གང་དུ་སྡོམ་པའི་གནས་ནི་རང་གི་ལུས་ཏེ་འཁོར་ལོ་བཞི་དང་རྩ་གསུམ་ལ་སོགས་པའོ། །
ཇི་སྙེད་ཅིག་སྡོམ་ན་ཕྱི་རོལ་ཏུ་སྤོང་བའི་ཆོས་མང་པོ་བསྡུས་པ་ལྟར། འདིར་ཇི་སྙེད་ཡོད་པའི་ཆོས་ཐམས་ཅད་རྩ་དང་འཁོར་ལོ་ལ་སོགས་པར་བསྡུས་པས་སྤྲོས་པ་ཐམས་ཅད་འདིར་གཅོད་པར་བྱས་པས་ལམ་ལ་སོམ་ཉི་སེལ་བར་བྱེད་དོ། ། གང་སྡོམ་ན་མི་མཐུན་པའི་ཕྱོགས་སྡོམ་པས་སྡོམ་པ་སྟེ། ཕྱི་རོལ་དུ་ཉན་ཐོས་ལུས་ངག་གི་ཁ་ན་མ་ཐོབ་སྡོམ་ལ། བྱང་ཆུབ་སེམས་དཔས་སེམས་ཀྱི་ཁ་ན་མ་ཐོ་བ་སྡོམ་ཞིང༌། འདིར་མཚན་མ་དང་རྣམ་པར་རྟོག་པ་ཐམས་ཅད་སྡོམ་པའོ། ། སྡོམ་པ་རང་གི་ངོ་བོ་ནི་དེས་བདེ་བར་གྱུར་པས་སྡོམ་པ་སྟེ། མཐུན་པ་རྣམས་ཀྱི་དཀའ་ཐུབ་བདེ། ། ཞེས་བྱ་བ་ལ་སོགས་པ་ལྟ་བུར་འདིར་ཡང་རང་བྱུང་གི་ཡེ་ཤེས་བདེ་བ་མཆོག་ཏུ་གྱུར་པ་སྟེ། སཾ་ཞེས་བྱ་བ་བདེ་བར་བཤད། །
སངས་རྒྱས་ཀུན་གྱི་བདེ་ཆེན་ཡིན། ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བས་བདེ་བའི་མཆོག ། ཅེས་སངས་རྒྱས་མཉམ་སྦྱོར་ལས་གསུངས་པ་ལྟ་བུའོ། ། སྡོམ་པའི་ཐབས་ནི་ཕྱི་རོལ་དུ་བརྗོད་པས་ཐོབ་པ་ལྟར་འདིར་ཕྱག་རྒྱའི་ལམ་མམ་གཏུམ་མོ་སྦར་བ་དང་འཛག་པ་ལས་སོ། ། སྤྱིའི་དོན་ཏོ། ། ཡན་ལག་གི་དོན་ལ། སྡོམ་པའི་དབྱེ་བའང་བཤད་པར་བྱ་སྟེ་ཞེས་བྱ་བའི་སྡོམ་པ་ནི་བཤད་ཟིན་ལ། དབྱེ་བ་ནི་ཕྱི་རོལ་ན་ཇི་སྙེད་ཡོད་པ་དེ་ནང་དུ་སྤྲོས་པ་གཅོད་པ་སྟེ། ཇི་ལྟར་ཕྱི་རོལ་དེ་བཞིན་ནང༌། །
སྡོམ་པའི་དེ་ཉིད་རབ་ཏུ་དབྱེ། ། ཞེས་འཆད་པར་འགྱུར་རོ། ། དེ་ལ་འདིར་གནས་དང༌། མང་པོ་གཅིག་ཏུ་སྡོམ་པའི་ཐབས་འཆད་ལ། གཉིས་པོ་ཤུགས་ཀྱིས་འབྱུང་ངོ༌། ། དེ་ལ་གསུམ་ལས། དང་པོ་རྩ་གཉིས་ཀྱི་རྣམ་གཞག་ནི། ཨཱ་ལིའི་རྣམ་པས་བྱང་ཆུབ་ཀྱི་སེམས་ཟླ་བ་ལྟར་དཀར་བ་འབབ་པ་ནི་ཤེས་རབ་ཅེས་བྱ་བ་གཡོན་པའི་བརྡ་ཉིད་དམ་གཡོན་པ་ནས་འཛག་པའི་ཚེ་མི་རྟོག་པར་འགྱུར་བས་ན་ཤེས་རབ་སྟེ་རྩ་གཡོན་པ་ལ་ལ་ནཱའོ། ། ཀཱ་ལིའི་རྣམ་པས་བྱང་ཆུབ་ཀྱི་སེམས་ཉི་མ་ལྟར་དམར་བ་འབབ་པ་ནི་ཐབས་ཞེས་བྱ་བ་གཡས་པའི་བརྡའམ། ར་ས་ནཱ་ལས་གཏུམ་མོ་སྦོར་བའི་ཐབས་ཡིན་པས་གཡས་པ་ར་ས་ནཱའི་རྩའོ། །
རྩ་གཉིས་པོ་འདིས་རྒྱུད་ཕྱི་མ་ལས་ནང་གི་སྙོམས་པར་འཇུག་པར་བཤད་པ་དེ་ལྟར་རིག་པར་བྱའོ། ། རྩ་དང་འཁོར་ལོ་གསུམ་གྱི་རྣམ་གཞག་ནི། ཆོས་དང་ལོངས་སྤྱོད་རྫོགས་པ་ཞེས་བྱ་བ་གསུམ་ཚན་གཉིས་པོ་འདིས་ཀྱང་རྩ་གསུམ་ལ་ཤེས་པར་བྱ་སྟེ། ཡང་གསུངས་པ། མགྲིན་པ་ནས་བརྩམས་གཡོན་པའི་རྩ། ། ལོངས་སྤྱོད་རྫོགས་པའི་སྐུ་ཅན་མ། ། ཞེས་གསུངས་པ་འདིས་གཉིས་པོ་ཤུགས་ལས་ཤེས་སོ། ། ཡང་ན་གསུམ་པོ་འདིས་འཁོར་ལོ་བཞི་བསྟེན་ཏེ། སྐུ་གསུམ་ལུས་ཀྱི་ནང་དུ་ནི། ། འཁོར་ལོའི་གཟུགས་ཀྱིས་བརྗོད་པར་བྱ། །
སྐུ་གསུམ་ཡོངས་སུ་ཤེས་པ་ནི། ། བདེ་བ་ཆེན་པོའི་འཁོར་ལོར་བརྗོད། ། ཅེས་ཕྱི་མའི་བཞི་པ་ལས་རྒྱས་པར་ཤེས་པར་བྱའོ། ། རྩ་དང་འཁོར་ལོ་བཞིའི་རྣམ་གཞག་ནི། ཨེ་ཝཾ་མ་ཡ་ཞེས་བྱ་བ་ལ་སོགས་པས་འཁོར་ལོ་བཞི་ལ་སྦྱར་བ་སྟེ། ཡི་གེ་བཞིས་ནི་འཁོར་ལོའི་དབྱེ་བ་བསྟན་ལ། དེ་ན་འབྱུང་བ་བཞི་གནས་པས་ལྷ་མོ་བཞི་བསྟན་ཏེ། རྒྱས་པར་ནི་ཆོས་བཅུ་དང༌། བཅུ་གཅིག་ལ་སོགས་པར་སྦྱར་ཏེ་བཤད་པའི་རྒྱུད་ལས་གསུངས་པའི་ཚིག་གླེང་གཞིར་རྒྱས་པར་བསྟན་ཟིན་ཏོ། ། འཁོར་ལོའི་རྩ་འདབ་ཀྱི་གྲངས་ནི་གོ་སླ་ལ།
དེའི་ཡི་གེ་དགོད་པ་ནི་འོག་ཏུ་བསྟན་ཏེ། བཤད་པའི་རྒྱུད་ཀྱི་བརྟག་པ་དང་པོ་དངོས་དང༌། དྲུག་པར་ཀྱང་ཤེས་པར་བྱའོ། ། འཁོར་ལོའི་གྲངས་ཀྱི་རིམ་པ་རྣམ་པར་གཞག་པ་ཞེས་བྱ་བ་ལ། ཇི་སྐད་དུ་བཤད་པའི་ཇི་སྙེད་ཡོད་པའི་ཆོས་རྣམས་འཁོར་ལོ་བཞིར་བསྡུས་ལ་མོས་པ་བས་ན་འཁོར་ལོའི་བསྒོམ་པ་ཡོངས་སུ་རྫོགས་པ་ན། ཕྱི་རོལ་གྱི་སྤྲོས་པ་དེ་དག་གི་བསྒོམ་པའང་ཡོངས་སུ་རྫོགས་པར་འགྱུར་ཏེ། དེ་བས་ན་སྤྲོས་པའི་སྒྲོ་འདོགས་ཉུང་དུས་བཅད་པ་འདི་ཉིད་རྣལ་འབྱོར་པའི་ལམ་ཐུན་མོང་མ་ཡིན་པའོ་ཞེས་བྱ་བར་དགོངས་སོ། ། དེ་ལ་རྒྱས་པར་བཤད་པ་ལ་སྐད་ཅིག་མ་ནི་དུས་ཚོད་དོ། ། དེ་ནི་ཕྱི་རོལ་གྱི་གང་ཡང་རུང་བའི་བྱ་བ་གཅིག་ལའང་ཐོག་མར་རྩོམ་པ་ནི་རྣམ་པར་སྣ་ཚོགས་པའོ། ། དེ་ནས་ཡོངས་སུ་རྫོགས་པ་ནི་རྣམ་སྨིན་ནོ། །
དེ་ལ་རྟོག་དཔྱོད་བྱེད་པ་ནི་རྣམ་ཉེད་དོ། ། དེ་དག་གི་རྟོག་པ་མེད་པ་ནི་མཚན་ཉིད་དང་བྲལ་བའོ། ། དེ་དབང་ལ་སྦྱར་བ་ནི་ཕྱི་མའི་གསུམ་པ་ལས་འབྱུང་ངོ༌། ། འདིར་འཁོར་ལོ་བཞི་ལ་མས་རིམ་གྱིས་སྦྱར་རོ། ། ཡང་ཕྱི་རོལ་ན་ཕུང་པོ་ལ་སོགས་པ་གང་ཅི་ཡང་རུང་བ་ཐམས་ཅད་སྡུག་བསྔལ་གསུམ་མམ་བརྒྱད་ཀྱིས་སྡུག་བསྔལ་བ་ཡིན་ཏེ་དེ་ནི་ཡོངས་སུ་ཤེས་པར་བྱ་བའོ། ། དེའི་རྒྱུད་ལས་དང་ཉོན་མོངས་པ་ནི་སྡུག་བསྔལ་ཀུན་འབྱུང་བ་སྟེ་སྤང་བར་བྱ་བའོ། ། སྡུག་བསྔལ་དང་བྲལ་བ་ནི་འགོག་པ་སྟེ་མངོན་དུ་བྱ་བའོ། ། དེ་ཐོབ་པའི་ཐབས་ནི་ལམ་སྟེ་འཕགས་པའི་ལམ་ཡན་ལག་བརྒྱད་དེ་བསྟེན་པར་བྱ་བའོ། ། དེའང་འདིར་ཆོས་མཐུན་པས་འཁོར་ལོ་ལ་མས་རིམ་མམ། ལམ་མགྲིན་པ་ལ་སྦྱར་ལ་མོས་པར་བྱའོ། །
ཡང་ཕྱི་རོལ་དུ་རྣལ་འབྱོར་གྱི་རྒྱུད་དག་ལས་དེ་ཁོ་ན་ཉིད་བཞི་སྟེ། བདག་ལྷར་བསྐྱེད་པ་ནི་བདག་གི་དེ་ཁོ་ན། ཡེ་ཤེས་པ་གཞུག་པ་ནི་ལྷའི་དེ་ཁོ་ན། ཨོཾ་ལ་སོགས་པ་ལུས་ལ་འགོད་ཅིང་ཟློས་པ་སྔགས་ཀྱི་དེ་ཁོ་ན། དེ་རྣམས་ཡེ་ཤེས་ཆེན་པོར་ཤེས་པས་སྐྱོང་བ་ནི་ཡེ་ཤེས་ཀྱི་ཁོ་ནའོ། ། ཡང་ན་ཅི་དང་ཅི་སྣང་བ་དེ་ཐམས་ཅད་གསལ་བའི་བདག་ཉིད་ཡིན་པའི་ཕྱིར་བདག་གོ ། དེ་ཉིད་གཟུགས་གཽ་རཱི་ལ་སོགས་པར་གྲུབ་པ་ནི་ལྷའོ། ། དེས་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པ་ནི་སྔགས་སོ། ། དེ་དག་ཉམས་སུ་བླངས་པ་ལས་བདེ་བ་ཆེན་པོ་རྟོགས་པ་ནི་ཡེ་ཤེས་སོ། ། དེ་དག་ཀྱང་འཁོར་ལོ་བཞི་ལ་མས་རིམ་དུ་མོས་པ་བྱའོ། །
དགའ་བ་བཞི་ནི་ལེའུ་བརྒྱད་པ་དང་བཅུ་པ་ལས་འཆད་པར་འགྱུར་བས་དེའང་དེ་བཞིན་དུའོ། ། སྡེ་པ་བཞི་ཕྱག་རྒྱ་བསྡུས་པ་ལས་འཆད་པར་འགྱུར་བས་དེ་བཞིན་དུ་ཤེས་པར་བྱའོ། ། སྡོམ་པའི་དབྱེ་བ་བཤད་ཟིན་ཏོ།། །། གསུམ་པ་བྱང་ཆུབ་སེམས་ཀྱི་དཀྱིལ་འཁོར་ནི་ཟླ་བ་དང་ཉི་མ་དང་ཨཱ་ལི་དང་ཀཱ་ལི་ཞེས་བྱ་བ་སྟེ་ཁམས་བདུད་རྩི་བྱང་ཆུབ་ཀྱི་སེམས་ཀྱི་དཀྱིལ་འཁོར་དང༌། འཁོར་ལོ་ལ་ཡི་གེ་དགོད་པ་སྟེ་ལྟེ་བར་ཨཱ་ལི་ཕྲག་གཉིས་གཡོན་སྐོར། ཀཱ་ལི་ཧ་དང་ཀྵ་སྤངས་པ་གཡས་སྐོར། སྙིང་གར་ཕྱོགས་བཞིར་བྷྲཱུྃ་ཨཱྃ་ཛྲཱིཾ་ཁྃ། མཚམས་བཞིར་ལྃ་མྃ་པྃ་ཏཱྃ་བཀོད། མགྲིན་པར་ཨཱ་ལི་ཕྲག་གཅིག སྤྱི་བོར་ཨཱ་ལི་ཕྲག་གཉིས་བསྟན་ཏོ། །
བཞི་པ་སྙིང་པོ་ཡེ་ཤེས་རླུང་ནི། འཕོ་བ་བཅུ་དྲུག་དང་ཞེས་བྱ་བ་ལ་སོགས་པ་སྟེ། འདི་དག་ནི་ནང་དུ་འཁོར་ལོ་བཞི་ལ་རྒྱུ་བ་ཡིན་ལ། ཕྱི་རོལ་དུ་རྩིས་པ་རྣམས་ཀྱིས་བ་རུ་ར་འབྲིང་པོ་གཅིག་ལ་ཞོ་གཅིག་ཏུ་བྱས་པའི་ཟངས་སྲང་བཅུ་གཉིས་ལ་རྒྱར་སོར་བཅུ་གཉིས། དཔངས་སུ་སོར་བརྒྱད་པའོ། ། དེ་སྐད་དུ། ཉིན་མཚན་གྱི་ནི་ཚད་ཀྱི་རྒྱུ། ། ཟངས་མ་སྲང་ནི་བཅུ་གཉིས་ལས། ། དཔངས་སུ་སོར་མོ་བརྒྱད་པ་ལ། ། རྒྱར་ནི་སོར་མོ་བཅུ་གཉིས་པའི། །
སྣོད་ནི་ཚད་དང་ལྡན་པར་བྱ། ། ཐུར་མ་གསེར་ལས་རབ་བྱུང་བ། ། འོལ་མ་སེ་ནི་སུམ་ཅུར་གསུངས། ། སོར་མོ་དྲུག་གི་ཚད་ལ་ནི། ། རབ་ཏུ་མཛེས་ཤིང་ཡོན་ཏན་ལྡན། ། དེ་ཡི་ཚད་ཀྱིས་དབུགས་བྱས་པར། ། མཁས་པ་ཡིས་ནི་བསྒྲུབ་པར་བྱ། ། ཆུ་སྲང་དྲུག་ཅུ་ཡི་ནི་ཚད། ། ཅེས་རྡོ་རྗེ་མཁའ་འགྲོའི་ལེའུ་ཉི་ཤུ་དྲུག་པ་ལས་གསུངས་སོ། ། ཡང་ན་དྲུག་ཅུ་རྩ་བཞི་པར་བྱེད་ན་རྒྱར་སོར་བརྒྱད།
དཔངས་སུ་སོར་བཞི་པ་བྱས་པའི་སྣོད་བྱས་ལ། དེ་ལ་ལྕགས་ར་ཏི་དྲུག་ཅུ་རྩ་བཞིའམ་གསེར་མན་ཇ་བཞི་ལས་བྱས་པའི་ཐུར་མ་སོར་དྲུག་པས་བུ་ག་ཕུག་ན་འབྱུང་ངོ་ཞེས་མན་ངག་གོ ། དེ་སྣོད་ཆུས་བཀང་བའི་སྟེང་དུ་བཞག་པས་དེ་གང་བའི་བར་ནི་དབྱུག་ཚོད་དོ། ། ནང་དུ་རྩིས་ན་དེའི་བར་ལ་རྣལ་འབྱོར་པ་ཁམས་སྙོམས་པའི་དབང་དུ་བྱས་པའི་དབུགས་སུམ་བརྒྱ་སུམ་ཅུ་རྩ་ཕྱེད་དང་བརྒྱད་རྒྱུའོ། ། ཡང་དེ་བཏེག་སྟེ་ཟད་པའི་བར་ལའང་དེ་བཞིན་ནོ། ། དེ་གཉིས་བསྡོངས་པ་ནི་ཆུ་ཚོད་གཅིག་གོ ། དེའི་བར་ལ་རླུང་དྲུག་བརྒྱ་བདུན་ཅུ་རྩ་ལྔ་རྒྱུའོ། ། ཆུ་ཚོད་གཉིས་ནི་འཕོ་བ་གཅིག་སྟེ་ལུག་ལ་སོགས་པའི་མིང་ངོ༌། ། རླུང་ནི་སྟོང་སུམ་བརྒྱ་ལྔ་བཅུའོ། ། དེས་ནི་སྣ་གཡས་གཡོན་གྱི་འཕོ་བ་རྫོགས་སོ། །
འཕོ་བ་གཉིས་ནི་ཐུན་ཕྱེད་དེ་རླུང་ཉིས་སྟོང་བདུན་བརྒྱའོ། ། དེ་གཉིས་ནི་ཐུན་གཅིག་སྟེ་ལྔ་སྟོང་བཞི་བརྒྱར་རླུང་རྒྱུ་སྟེ་འཁོར་ལོ་གཅིག་ཡོངས་སུ་རྫོགས་སོ། ། དེ་གཉིས་ལ་ཞག་ཕྱེད་དེ་རླུང་ཁྲི་བརྒྱད་བརྒྱ། དེ་གཉིས་ལ་ཉིན་ཞག་གཅིག་སྟེ་རླུང་ཉི་ཁྲི་ཆིག་སྟོང་དྲུག་བརྒྱའོ། ། དེ་ལྟ་བུའི་རླུང་སྟོང་བརྒྱད་བརྒྱ་བ་རེ་འགགས་པས་ས་རེ་རེ་མངོན་དུ་བྱེད་དོ། ། དེ་ལྟར་ན་ཕྱི་རོལ་གྱི་ཐམས་ཅད་ནང་དུ་ལུས་ལ་ཆུད་པར་ཤེས་པར་བྱ་བ་འདི་ནི་ཐོས་བསམ་གྱིས་གཏན་ལ་ཕབ་པ་ཡིན་ནོ། ། རླུང་གི་མངོན་པར་རྟོགས་པའང་ཞིབ་ཏུ་བཤད་པར་བྱ་སྟེ། མངོན་པར་རྟོགས་པར་བཙལ་བར་བྱའོ། ། དེ་ལྟར་ན་ཐམས་ཅད་བཞིའོ་ཞེས་བྱ་བ་ནི་འཁོར་ལོ་བཞི་ལ་སྦྱར་ཞེས་བྱ་བའི་དོན་ཏོ། ། དེ་དག་གིས་ནི་རྟེན་དཀྱིལ་འཁོར་གསུམ་རླུང་དང་བཅས་པ་བསྟན་ཟིན་ཏོ།། །།
ད་ནི་སྤྱི་དོན་གཉིས་པ་དེ་ལྟར་མོས་པར་བྱས་ནས་མངོན་དུ་བྱེད་པའི་ཐབས་ནི། ལྟེ་བར་གཏུམ་མོ་སྦར་བ་ཞེས་བྱ་བ་ལ་སོགས་པ་སྟེ། འདི་ལ་རང་བྱིན་བརླབ་ལ་སྦྱར་བ་དང༌། དཀྱིལ་འཁོར་འཁོར་ལོ་ལ་སྦྱར་བ་གཉིས་ལས། དང་པོ་ནི་ཇི་ལྟར་བསྟན་པའི་འཁོར་ལོ་བཞི་ཡི་གེ་དགོད་པ་དང་བཅས་པ་དང༌། རྩ་གསུམ་དང་མེ་རླུང་གི་འཁོར་ལོ་གཉིས་ཀྱང་བླ་མའི་མན་ངག་གིས་གསལ་བར་བྱས་ལ། བཤང་སྒོའི་རླུང་གཙུབས་པས་སུམ་མདོའི་མེ་སྦར་ཏེ། དེས་ལྟེ་བའི་ཨྃ་འབར་བ་ནི། ལྟེ་བར་གཏུམ་མོ་སྦར་ཞེས་བྱ་སྟེ། ཨྃ་ནི་རྣམ་པར་རྟོག་པ་གསོད་པས་ཙཎྜཱ་ལཱི་ཞེས་བྱའོ། །
མེ་དེ་རྩ་གཡས་ནས་སོང་སྟེ་སྙིང་གའི་འཁོར་ལོ་བསྲེགས་པ་ནི། དེ་བཞིན་གཤེགས་པ་ལྔ་བསྲེགས་ཞེས་བྱ་སྟེ། དེ་བཞིན་གཤེགས་པ་ལྔའི་བདག་ཉིད་ཀྱི་བྷྲཱུྃ་ཨཱྃ་ཛྲཱིཾ་ཁྃ་ཧཱུྃ་དང༌། མཚམས་སུ་ལྃ་མྃ་པྃ་ཏཱྃ་ནི་སྤྱན་མ་ལ་སོགས་པ་རྣམས་སོ། ། ཡང་མགྲིན་པར་སོང་སྟེ་བསྐོར་བ་ལན་གསུམ་བྱས་ནས་མགྲིན་པའི་འཁོར་ལོ་བསྲེགས་པ་ནི་སྤྱན་ལ་སོགས་པ་ཡང་བསྲེགས་ཏེ་ཡ་ར་ལ་ཝ་བཞི་ཕྱི་སྐོར་གྱི་ཨཱ་ལི་བཅུ་གཉིས་སམ་བཅུ་དྲུག་བསྲེགས་ནས་སྤྱི་བོའི་ཧྃ་ལ་ཕོག དེ་ནས་བྱང་ཆུབ་ཀྱི་སེམས་ཀྱི་རྒྱུན་བབས་ནས་རྩ་གཡོན་པ་ནས་བརྒྱུད་ནས་སྔར་བསྲེགས་པ་རྣམས་གསོས་བཏབ་སྟེ་ལྟེ་བའི་ཨྃ་གི་བར་དུ་ཕྱིན་པ་དང༌། དེ་ལས་མེ་ཆེར་འབར་བ་ཨ་ཝ་དྷཱུ་ཏཱི་ནས་ཞུགས་ཏེ་སྤྱི་གཙུག་གི་འཁོར་ལོའི་ཧྃ་ལ་ཕོག་སྟེ། དེ་ལས་བྱང་ཆུབ་སེམས་ཀྱི་རྒྱུན་འཛག་པ་ནི་བསྲེགས་པས་ཧྃ་ལས་རི་བོང་ཅན་ཏེ་ཟླ་བའི་བརྡས་བསྟན་པའི་བྱང་ཆུབ་ཀྱི་སེམས་འཛག་ཅེས་བྱ་བའི་དོན་ཏོ། ། དེ་ནས་འབར་འཛག་གི་རྣམ་པ་རྩེ་ཕྲད་པ་ལ་དམིགས་ཏེ་སྲོག་དང་རྩོལ་བ་ཡང་དག་པར་བསྡམས་ལ་རྣལ་འབྱོར་དུ་བྱའོ། ། དེ་ལྟ་བུ་ལས་རང་བྱུང་གི་ཡེ་ཤེས་འབྱུང་བར་འགྱུར་ཞིང༌།
སྔར་བསྟན་པའི་ལས་ཀྱི་རླུང་རྣམས་ཀྱང་འགགས་པ་དང༌། ཆོས་མཐུན་པའི་ཉམས་ཐམས་ཅད་ཡོངས་སུ་རྫོགས་པར་འགྱུར་རོ། ། གཉིས་པ་དཀྱིལ་འཁོར་འཁོར་ལོ་དང་སྦྱར་ཏེ་བཤད་ན། ལྟེ་བ་ནི་རྩ་མཛེས་པའི་སྤྱི་བོ་དང་རིགས་ཀྱི་བདག་པོའི་ཁའོ། ། གཏུམ་མོ་སྦར་བ་ནི་སྐད་ཅིག་གསུམ་པ་ལས་བྱུང་བའི་ཡེ་ཤེས་ཀྱི་མེས་དེ་བཞིན་གཤེགས་པ་ལྔ་བསྲེགས་པ་ལས་བྱུང་བ་ནི་བདུད་རྩི་ལྔའི་དྭངས་མ། སྤྱན་ལ་སོགས་པ་ཡང་བསྲེགས་པ་ནི་འབྱུང་བ་བཞིའི་དྭངས་མའོ། ། བསྲེགས་པས་རི་བོང་ཅན་ཧྃ་འཛག་པ་ནི་སྤྱི་བོ་ནས་ཡས་འབབ་ཀྱི་དགའ་བ་བཞི་དབང་གི་གནས་སུ་བབ་ནས། མས་བརྟན་གྱི་དགའ་བ་བཞི་བརྟན་པར་བྱེད་པ་ཡིན་ནོ། ། ལེའུའི་དོན་བསྟན་ཟིན་ཏོ། ། ལེའུའི་མིང་ནི་རྡོ་རྗེ་ནི་རྣམ་པར་རྟོག་པས་མི་ཕྱེད་པས་ལྷན་ཅིག་སྐྱེས་པའི་ཡེ་ཤེས་སོ། །
རིགས་ནི་དེ་སྐྱེད་པར་བྱེད་པའི་རྒྱུ་སྟེ་རྟེན་དཀྱིལ་འཁོར་བཞིའོ། ། དེ་རྟོགས་པར་བྱེད་པའི་གཞུང་གི་དུམ་བུ་ནི་ལེའུའོ། ། དང་པོ་ནི་ལྷན་ཅིག་སྐྱེས་པའི་ཡེ་ཤེས་རྒྱུ་དང་བཅས་པ་འདི་བརྗོད་བྱའི་གཙོ་བོ་ཡིན་པའི་ཕྱིར་ཐོག་མར་གསུངས་པ་ཡིན་ནོ། ། ལེའུ་དང་པོའི་ཚིགས་སུ་བཅད་པ་སུམ་ཅུའི་རྣམ་པར་བཤད་པ་བསྟན་ཟིན་ཏོ།། །། དེ་ལྟར་ལེའུ་དང་པོས་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བསྟན་ནས། དེ་ཐོབ་པར་བྱེད་པའི་ཐབས་ཀྱི་རྒྱུད་བསྟན་ཏོ། ། དེ་ལ་གཉིས་ལས། ཐོག་མར་གཙོར་ཐུན་མོང་གི་དངོས་གྲུབ་སྒྲུབ་པར་བྱེད་པའི་ལེའུ་གཉིས་པ་བསྟན་པར་བྱའོ། ། དེ་ལའང་ཐོག་མར་ལེའུའི་འབྲེལ་བརྗོད་པར་བྱ་སྟེ། ཕྱི་དོན་གྱི་མཚམས་སྦྱོར་གྱི་དབང་དུ་བྱས་ན་རྒྱུད་འདིའི་ཐོབ་པར་བྱ་བའི་འབྲས་བུ་ཧེ་རུ་ཀ་བཞིའི་དངོས་གྲུབ་དང༌།
དེ་ཐོབ་པར་བྱེད་པའི་ཐབས་ཀྱི་གཙོ་བོ་ལྷན་ཅིག་སྐྱེས་པའི་ཡེ་ཤེས་རྟེན་དཀྱིལ་འཁོར་བཞི་དང་བཅས་པ་ཡང་ལེའུ་དང་པོར་བསྟན་ནས། ཐབས་གཞན་སྔགས་ཀྱི་བཟླས་པས་ཀྱང་འགྲུབ་བོ་ཞེས་བསྟན་པའི་ཕྱིར་ལེའུ་གཉིས་པ་བསྟན་ཏེ། རྡོ་རྗེ་སེམས་དཔའི་སྙིང་པོ་སོགས། ། འབུམ་དུ་བཟླས་པས་རབ་ཏུ་འགྲུབ། ། ཅེས་ཡང་དག་པར་སྦྱོར་བ་ལས་གསུངས་སོ། ། ཡང་གང་ཟག་ཁ་ཅིག་དམན་པའི་དངོས་གྲུབ་ལ་བྲོད་པ་སྐྱེས་ནས་ལེའུ་དང་པོའི་མཆོག་ལ་འཇུག་པར་འགྱུར་བའི་དོན་དུ་ཡང་ལེའུ་གཉིས་པ་གསུངས་སོ། ། ནང་སྦས་དོན་གྱི་མཚམས་སྦྱོར་གྱི་དབང་དུ་བྱས་ན་ལྷན་སྐྱེས་དེ་རྟོགས་པར་བྱེད་པའི་ཐབས་རྡོ་རྗེའི་ལུས་ལེའུ་དང་པོར་བསྟན་ལ། དེའི་རྩ་སུམ་ཅུ་རྩ་གཉིས་དང་སྔགས་སུམ་ཅུ་རྩ་གཉིས་གྲངས་མཐུན་ཞིང་རྩ་ནང་ན་གནས་པའི་བྱང་ཆུབ་ཀྱི་སེམས་དེས་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པའི་ཕྱིར་ཡང་སྔགས་ཡིན་ཏེ། འདུས་པ་ལས། དབང་པོ་དང་ནི་ཡུལ་རྣམས་ཀྱི། །
རྐྱེན་ལས་གང་གང་བྱུང་བ་ཡི། ། ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། ཞེས་གསུངས་ལ། ཡང་རྩ་ཡི་གེ་སྔགས་ཀྱི་གཟུགས་སུ་གནས་པ་རྣམས་ཀྱིས་ལས་ཀྱི་ཚོགས་ཀྱང་འགྲུབ་སྟེ་ཁ་སྦྱོར་ལས། དེ་ལ་ཨཱ་ལི་ཀཱ་ལི་འདྲེས། ། སྡེ་ཚན་བརྒྱད་ནི་རྣམ་པར་གནས། ། ལུས་ཅན་རྣམས་ཀྱི་སྔགས་གཟུགས་ཀྱིས། ། ལས་ཀྱི་ཚོགས་ནི་བྱེད་པར་འགྱུར། ། ཞེས་གསུངས་སོ། །
ལེའུ་འདིའི་བརྗོད་བྱའི་དོན་ནི་བསྐྱེད་པའི་རིམ་པའི་ཡན་ལག་ཡིན་པས་ན་བསྐྱེད་པའི་རིམ་པ་སྤྱིའི་དོན་གཙོ་བོ་ཡིན་ལ། སྦས་པ་ཅུང་ཟད་ཀྱང་གསུངས་སོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་བོ་ཡིན་ལ་སྦས་པར་འཆད་པའི་ཚེ་དེ་བཞིན་གཤེགས་པ་ལྔའི་ས་བོན་དང༌། ལྷ་མོ་བཅོ་ལྔའི་ས་བོན་དང༌། གྲོང་ཁྱེར་དཀྲུགས་པའི་སྔགས་གསུམ་ནི་ཡི་གེ་དབྱིབས་མཐུན་ཙམ་ཡིན་ལ། གུ་རུ་ཞེས་བྱ་བ་ལ་སོགས་པ་ནི་གཟུངས་ཀྱི་ཚིག་ཡིན་པས་བསྡུས་པའི་དོན་གྱི་མན་ངག་ཡིན་ནོ། ། མངོན་པར་རྟོགས་པ་ནི་གཙོ་བོར་ཐུན་མོང་གི་དངོས་གྲུབ་སྒྲུབ་པ་དང་འབྲེལ་ལ། དེ་ལའང་ལྔ་ལས། བཟླས་པ་དང༌། གཏོར་མ་དང༌།
ལས་ཀྱི་ཚོགས་གསུམ་ནི་འདིར་གསལ་ལ། རབ་གནས་དང༌། སྦྱིན་སྲེག་གཉིས་ནི་ཡི་གེ་གསུམ་དང་ས་སྦྱང་བའི་ཤུགས་ལས་ཤེས་པར་ནུས་སོ། ། དེ་ལས་དང་པོ་གསུམ་གྱི་མངོན་པར་རྟོགས་པ་ནི་འདིར་ཞིབ་ཏུ་བཤད་ལ། རབ་གནས་དང་སྦྱིན་སྲེག་ནི་ཕྱི་མའི་ལེའུ་དང་པོར་འབྱུང་ལ། དེ་ཐམས་ཅད་ཀྱི་ངག་དོན་རྒྱུད་ཀྱི་མངོན་པར་རྟོགས་པར་བལྟ་བར་བྱའོ། ། བཤད་པའི་རྒྱུད་ནི་རྡོ་རྗེ་གུར་གྱི་ལེའུ་གཉིས་པ། གསུམ་པ། བཞི་པ། དྲུག་པ།
བདུན་པ། བརྒྱད་པ། དགུ་པ། བཅུ་གཅིག་པ། བཅུ་བཞི་པ། བཅོ་ལྔ་པ་སྟེ་ལེའུ་བཅུ་དང༌། ཁ་སྦྱོར་གྱི་བདུན་པའི་རབ་ཏུ་བྱེད་པ་བཞི་དང༌། བརྒྱད་པའི་དང་པོ་དང༌། གཉིས་པ་དང༌། བཞི་པས་འཆད་པར་འགྱུར་རོ། །
ལུས་རྣམ་པར་གཞག་པ་ནི། དགུག་དང་དོན་བྱེད་རྣམ་མང་དང༌། ། རེངས་པར་བྱེད་དང་སྐྲོད་པ་དང༌། ། སྡེ་རེངས་བྱེད་དང་མངོན་སྤྱོད་དང༌། ། དོན་བྱེད་དང་ནི་རྣམ་ཤེས་ཏེ། ། བརྒྱད་ཀྱིས་ཡན་ལག་རྒྱས་པར་བཤད་པའོ།། །། ད་ནི་གཞུང་གི་དོན་ལ་ཐོག་མར་བཤད་པར་དམ་བཅའ་བ་ནི། སྔགས་ཀྱི་ལེའུ་བཤད་པར་བྱ་སྟེ་ཞེས་བྱ་བ་སྟེ། དེ་ལ་སྔགས་ནི་གཉིས་ཏེ། ངོ་བོ་དང༌།
དབྱེ་བའོ། ། དེ་ལ་ངོ་བོའམ་ངེས་ཚིག་ནི་རྣམ་པར་རྟོག་པ་ལས་ཡིད་སྐྱོབ་པ་ཡིན་ནོ། ། དབྱེ་ན་བཞི་སྟེ། དོན་དམ་པའི་སྔགས་དང༌། ནང་ལྟར་བཤད་པའི་དང༌། ཕྱི་དོན་གྱི་དང༌། མཐར་ཐུག་པའི་སྔགས་སོ། ། དང་པོ་ནི་བདག་མེད་པ་སྟེ། ཁ་སྦྱོར་ལས། སྔགས་ཀྱི་བཟླས་པའི་ཆོག་རིམ་པས། །
རང་གི་ཡེ་ཤེས་རྣམ་འཕྲུལ་ལས། ། ཅི་ཞིག་ང་ཡིས་བཤད་པར་བྱ། ། ཞེས་འབྱུང་ངོ༌། ། གཉིས་པ་ནི་ལྟེ་བའི་ཨྃ་སྟེ་དེ་ཉིད་ལས། ལུས་ཅན་རྣམས་ནི་ཐམས་ཅད་ཀྱི། ། སྒྲ་ནི་སྔགས་ཞེས་བརྗོད་པ་ཡིན། ། ཞེས་སོ། ། གསུམ་པ་ནི་ཨོཾ་དང་ཨ་ལ་སོགས་པ་ངག་ཏུ་བརྗོད་པ་རྣམས་ཡིན་ལ། དེ་ལའང་སྔགས་དག་པར་བྱ་བའི་དོན་དུ་བཏུ་བ་ལ་སོགས་པ་ཚུལ་བདུན་དང་བཅས་པ་རྒྱུད་ཀྱི་མངོན་པར་རྟོགས་པར་ཤེས་སོ། ། བཞི་པ་ནི་སྔགས་ཀྱིས་བསྒྲུབས་པའི་འབྲས་བུ་སྐུ་གསུམ་མམ་བཞི་མངོན་དུ་གྱུར་པའོ། །
ལེའུའི་དོན་ལ་ནང་ཚན་ལྔར་གནས་པ་ལས། དང་པོ་གཏོར་མའི་སྔགས་བསྟན་པ་ནི་ཨོཾ་ཞེས་བྱ་བ་ནི་ཕྱག་བཙལ་བའམ། དམ་བཅའ་བའམ། བཀྲ་ཤིས་པའམ། སྔགས་ཀྱི་མགོ་འདྲེན་པ་སྟེ། རྡོ་རྗེ་རྩེ་མོ་ལས། ཨོཾ་ནི་ཅི་ཞིག་ཡིན་པར་བཤད། ། མཆོག་དང་ནོར་སྟེར་དཔལ་དང་གཡང༌། ། སྐལ་བཟང་རྣམ་པ་དང་ལྡན་ཞིང༌། ། དམ་བཅའ་བ་དང་བཀྲ་ཤིས་དོན། །
ནོར་བུ་འཛིན་པའི་སྙིང་པོ་ཡིན། ། ཞེས་འབྱུང་སྟེ། འོག་མ་རྣམས་ལའང་དེ་ལྟར་ཤེས་པར་བྱའོ། ། ཨ་ཀཱ་རོ་ཞེས་བྱ་བའི་ཨ་ནི་ཨའི་བྱ་བའམ་ཨའི་བྱེད་པའོ། ། མུ་ཁཾ་ནི་སྒོ་ཞེས་པའམ་དང་པོའོ། ། སརྦ་དྷརྨཱ་ཎཱཾ་ཞེས་བྱ་བ་ནི་ཆོས་ཐམས་ཅད་ཀྱིའོ། ། དེ་ཉིད་བསྡུས་པས་ཨའི་བྱ་བ་ནི་ཆོས་ཐམས་ཅད་ཀྱི་སྒོའོ་ཞེས་བྱ་སྟེ། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་སྡེ་ཚན་འདྲེན་པར་བྱེད། ། ཅེས་གསུངས་སོ། །
དེ་ལ་ཨ་ནི་བཞི་སྟེ་ཕྱི་དབྱིབས་ཀྱི་ཨ་ནི་སྲོག་དྲང་པོ་སྟེ་ཡི་གེའི་གཟུགས་ཐམས་ཅད་ཀྱི་དང་པོའོ། ། བརྗོད་པའི་ཨ་ནི་ངག་ཏུ་བརྗོད་པའི་དབྱངས་ཐམས་ཅད་ཀྱི་ངོ་བོར་གྲུབ་པས་ན་དང་པོ་སྟེ། ཀ་ཞེས་བརྗོད་ཀྱང་ཨ་འབྱུང་བས་སོ། ། དེ་བཞིན་དུ་ཡི་གེ་ཐམས་ཅད་ཀྱི་ཐོག་མར་གྲུབ་པའོ། ། ནང་ལྟར་བཤད་པའི་ཨ་ནི་ལྟེ་བའི་ཨ་ཐུང་ཤད་ལྟ་བུ་སྟེ་ལུས་ཀྱི་ཐོག་མར་གྲུབ་པའོ། ། དོན་དམ་པའི་ཨ་ནི་སྐྱེ་བ་མེད་པ་སྟེ་དེ་ནི་ཆོས་ཐམས་ཅད་ཀྱི་ཐོག་མར་གྲུབ་སྟེ། དོན་ཆེན་ཡི་གེ་དམ་པ་སྟེ། ། ཁོང་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག །
ཅེས་འབྱུང་ངོ༌། ། ཨཱ་དྱ་ནུཏྤནྣ་ཏྭཱ་ད་ཅེས་བྱ་བ་ནི་གདོད་མ་ནས་མ་སྐྱེས་པའི་དེ་ཁོ་ན་ཉིད་དོ་ཞེས་བྱ་བའོ། ། ཨོཾ་ཨཱཿཧཱུྃ་ནི་དེའི་ངོ་བོར་ལུས་ངག་ཡིད་གསུམ་དག་པ་སྟེ་རྣལ་འབྱོར་པ་དང་མགྲོན་གྱི་ལུས་ངག་ཡིད་གསུམ་ཀ་དེ་བཞིན་གཤེགས་པའི་སྐུ་གསུང་ཐུགས་དང་མཉམ་པའོ། ། རྣམ་རྟོག་འཇོམས་པས་ན་ཕཊ། དེ་ཁོ་ན་ཉིད་དུ་སེམས་ཞི་བར་བྱེད་ཅིང་བདེ་ལེགས་ཀྱི་གཞི་འཛུགས་པས་ན་སྭཱ་ཧཱའོ། ། འབྱུང་པོ་ཐམས་ཅད་ཅེས་བྱ་བ་ནི་ཇི་སྐད་དུ། སྐྱེ་དང་བདེན་དང་དེ་བཞིན་ཡོད། ། སེམས་ཅན་གནས་དང་མི་མ་ཡིན། ། ཅུང་ཟད་ལུས་དང་ས་ལ་སོགས། ། འབྱུང་བའི་སྒྲ་ནི་མཁས་པས་རྟོགས། །
ཞེས་འབྱུང་བའི་སྒྲ་དེ་དག་ལ་འཇུག་པས་ན་རིགས་དྲུག་ཐམས་ཅད་དང༌། ཡེ་ཤེས་ལས་བྱུང་བས་ན་སངས་རྒྱས་ཀྱང་དེར་འདུའོ། ། ཆོ་ག་ནི་ཡི་གེ་གསུམ་གྱིས་གཏོར་མ་དེ་འདོད་ཡོན་ཐམས་ཅད་དང་ལྡན་པར་བྱིན་གྱིས་བརླབས་ལ། ཤིན་ཏུ་རྣམ་པར་དག་པའི་སྔགས་དེ་ལན་གསུམ་ལ་སོགས་པ་བརྗོད་པས་སངས་རྒྱས་དང་རིགས་དྲུག་ཐམས་ཅད་མཉེས་ཤིང་ཚིམ་པར་བསྒོམ་མོ། ། རིགས་མཐའ་ཡས་པ་ཐམས་ཅད་ཀྱང་རིགས་ལྔར་འདུ་བས་ན་དེ་བཞིན་གཤེགས་པ་ཐམས་ཅད་ཀྱི་ས་བོན་ཏེ། དེ་བཞིན་གཤེགས་པ་རྣམས་སྐྱེད་པར་བྱེད་པ་དང༌། རྫོགས་པའི་རིམ་པ་ལ་སྙིང་གའི་འཁོར་ལོ་ལ་འགོད་པ་དང༌། མཐར་ཐུག་ཡེ་ཤེས་ལྔར་བྱིན་གྱིས་རློབ་པ་དང་དེ་ཉིད་ལྔས་སྤེལ་ཏེ་བཟླས་པར་བྱེད་ན་ཨོཾ་ཨཱཿབྷྲཱུྃ་ཧཱུྃ་ཕཊ་སྭཱ་ཧཱ་ཞེས་པའམ། ཨོཾ་ཨཱཿབྷྲཱུྃ་ཨཱྃ་ཛྲཱིཾ་ཁྃ་ཧཱུྃ་ཧཱུྃ་ཕཊ་སྭཱ་ཧཱ་ཞེས་བྱ་བར་འགྱུར་རོ། ། དེ་ལ་བྷྲཱུྃ་ནི་མེ་ལོང་ལྟ་བུའི་ཡེ་ཤེས་ཏེ་རྣམ་པར་སྣང་མཛད་ཀྱི་ས་བོན་ནོ། །
ཨཱྃ་ནི་མཉམ་པ་ཉིད་ཀྱི་ཡེ་ཤེས་ཏེ་རིན་ཆེན་འབྱུང་ལྡན་ནོ། ། ཛྲཱིཾ་ནི་སོ་སོར་རྟོག་པའི་ཡེ་ཤེས་ཏེ་འོད་དཔག་ཏུ་མེད་པའི་འོ། ། ཁྃ་ནི་བྱ་བ་གྲུབ་པའི་ཡེ་ཤེས་ཏེ་དོན་ཡོད་གྲུབ་པའི་འོ། ། ཧཱུྃ་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ཏེ་མི་བསྐྱོད་པའི་ས་བོན་ཏེ། འདིའང་རྒྱུད་འདིར་རིགས་བསྡུས་པའི་དཀྱིལ་འཁོར་གྲུབ་པ་ཡིན་ནོ། ། རྒྱུད་འདིར་ཐུགས་ཀྱི་རིགས་སྙིང་པོ་ཀྱེའི་རྡོ་རྗེ་གཙོ་བོ་ཡིན་པས་དེའི་སྙིང་པོ་སྟོན་ཏེ། དེ་ཝ་ཞེས་བྱ་བ་ནི་རོལ་པ་སྟེ་བདེ་བ་ལ་རོལ་པས་ལྷའམ་སེམས་ཅན་གྱི་དོན་ལ་རོལ་པར་བྱེད་པའོ། ། པི་ཙུ་ནི་འཇམ་པོ་སྟེ་ཇི་ལྟར་བལ་འདབ་འཇམ་པོས་སྦར་སྦུར་སྡུད་པ་ལྟར་འདིའི་ཐུགས་རྗེ་འཇམ་པོས་སེམས་ཅན་སྡུད་པའོ། ། བཛྲ་ནི་རྡོ་རྗེ་མི་ཕྱེད་པ་ལྟར་ཤེས་རབ་སྟོང་པ་ཉིད་ཀྱི་དོན་ཏམ། ཇི་ལྟར་རྡོ་རྗེས་ཕ་རོལ་འཇོམས་པ་ལྟར་ཐུགས་རྗེས་རྣམ་རྟོག་གམ་མ་རུངས་པ་རྣམས་འཇོམས་པའི་དོན་ཏོ། །
དེ་བས་ན་ཧེ་བཛྲ་འདི་ནི་ཆོས་གསུམ་དང་ལྡན་པ་ཞེས་བྱ་བའི་དོན་ཏོ། ། ཧཱུྃ་གསུམ་ནི་སྐུ་གསུང་ཐུགས་མི་ཕྱེད་པ་སྟེ། གསང་བ་འདུས་པ་ལས། ཧཱུྃ་ནི་སྐུ་དང་གསུང་དང་ཐུགས། ། རྡོ་རྗེ་མི་ཕྱེད་གསུམ་འབྱུང་བ། ། ཞེས་སོ། ། སྔགས་ཐམས་ཅད་ཀྱི་ཞེས་བྱ་བ་ནི་དེ་ཉིད་ལྔས་ཁྱད་པར་དུ་མ་བྱས་པ་རྣམས་བྱ་བར་བསྟན་གྱི། དེ་ཉིད་ལྔ་ཡོད་པ་རྣམས་ལ་བསྣན་པ་ལྟ་བུ་ནི་མ་ཡིན་ནོ། ། ཁྱད་པར་ལྔ་ནི་རིགས་ལྔའི་ཡོན་ཏན་ལྔ་རུ་བསྒྲུབ་པ་སྟེ། དེ་ལ་ཨོཾ་ནི་སྐུའི་ཡོན་ཏན་ཏེ་རྡོ་རྗེ་རྩེ་མོའི་ལུང་སྔར་བརྗོད་ལ་ལྟར་རོ། །
རྣམ་པ་ཞེས་བྱ་བ་ནི་ཨ་ཀཱ་རོ་ཞེས་བྱ་བ་སྟེ་ཨའི་ཡི་གེའང་འབྱུང་ཞེས་ཤུགས་ལས་བསྟན་པས་གསུང་གི་ཡོན་ཏན་བསྟན་ཏེ། དོན་ཆེན་ཡི་གེ་དམ་པ་ཉིད། ། ལ་སོགས་པ་གོང་དུ་བརྗོད་པ་ལྟར་རོ། ། ཧཱུྃ་ནི་ཐུགས་ཀྱི་ཡོན་ཏན་ཏེ། ། ཡི་གེ་ཧཱུྃ་ནི་ཅི་ཡིན་བརྗོད། ། སྡུག་བསྔལ་འཆོས་ཤིང་འཇོམས་བྱེད་དང༌། ། སྲིད་པའི་ཞགས་པ་འཇོམས་པར་བྱེད། ། གདུག་པ་དྭངས་ཤིང་གསོད་བྱེད་པའི། ། ཧཱུྃ་ནི་མཆོག་ཏུ་དྲན་པར་བྱ། ། ཞེས་སོ། །
ཕཊ་ནི་ཕྲིན་ལས་ཀྱི་ཚིག་སྟེ། ། གདུག་དང་སྡུག་བསྔལ་འཇོམས་བྱེད་ཅིང༌། ། བདེ་བ་དག་ནི་འགུགས་པར་བྱེད། ། ཕཊ་ནི་འཇོམས་བྱེད་སྒྲ་ཡིན་ཏེ། ། སྲོག་དང་བཅས་པ་འཇོམས་པར་བྱེད། ། ཅེས་སོ། ། མཐར་སྭཱ་ཧཱ་སྦྱོར་བ་ནི་ཡོན་ཏན་གྱི་སྔགས་ཏེ། སྭཱ་ཧཱ་ཞེས་བྱ་ཅི་ཡིན་བརྗོད། ། སྡིག་པ་ཐམས་ཅད་ཞི་བྱེད་ཅིང༌། ། དགེ་བའི་ཚོགས་ནི་འཕེལ་བར་བྱེད། །
ཉེས་པ་བྱས་པ་འཕྲོག་བྱེད་ཅིང༌། ། སྡུག་བསྔལ་ཐམས་ཅད་འཇོམས་པའི་མཆོག ། ཅེས་རྡོ་རྗེ་རྩེ་མོ་ལས་གསུངས་སོ། ། གྲོང་ཁྱེར་དཀྲུགས་པའི་སྔགས་ལ་སྔོན་དུ་བསྙེན་པ་འབུམ་ཕྲག་བཞི་བྱས་ཏེ་དངོས་གྲུབ་ཀྱི་དོན་དུ་བྱེ་བ་ཕྲག་གཅིག་བཟླས་ལ་མཚན་མ་མཐོང་གི་བར་དུ་བསྒྲུབས་ཏེ། ལས་ལ་སྦྱོར་བ་ན་ལག་པ་གཡས་པ་ལ་འཁོར་ལོ་རྩིབས་བརྒྱད་པ་བྲིས་ལ་ཡི་གེ་བརྒྱད་བཀོད་ཅིང༌། མུ་ཁྱུད་ལ་ཨཱ་ལི་ཀཱ་ལི་བཀོད་ལ། ལྟེ་བ་ལ་སྤེལ་ཚིག་དང་བཅས་པ་བྲིས་ཏེ། དེ་ལག་པ་གཡོན་པས་བཀབ་ལ་ཁ་རླངས་མ་ཤོར་བར་སྤེལ་ཚིག་དང་བཅས་པར་སྔགས་བཟླས་ནས་གྲོང་ཁྱེར་ལ་བསྟན་ན་འཁྲུག་པར་འགྱུར་རོ་ཞེས་པ་ནི་མན་ངག་གོ ། ཁ་ཅིག་ནི་ཡིད་བསྒྱུར་ཏེ་དབང་དུ་བྱ་བ་ཞེས་འཆད་དོ། ། ཡང་ན་གྲོང་ཁྱེར་ནི་དེ་བཞིན་གཤེགས་པ་ཡུམ་དང་ལྷན་ཅིག་པས་གྲོང་ཁྱེར་ཏེ་ཆོས་ཀྱི་འཁོར་ལོའོ། །
ལྟེ་བའི་ཨྃ་སྡེ་ཚན་བརྒྱད་དང་བཅས་པས་ནང་གི་གྲོང་ཁྱེར་དཀྲུགས་པ་ནི་ཙཎྜཱ་ལཱིའི་མན་ངག་གོ ། རྣལ་འབྱོར་མ་རྣམས་ཀྱི་ས་བོན་ནི་དེ་ཉིད་ལྔས་སྤེལ་ན་བཟླས་པའི་སྔགས་སུའང་འགྱུར་རོ། ། ཧེ་རུ་ཀ་གསུམ་གྱི་སྔགས་ནི་གོ་སླའོ། ། ཡི་གེ་གསུམ་ནི་གཙོར་རབ་གནས་ཀྱི་སྐུ་གསུང་ཐུགས་བྱིན་གྱིས་བརླབ་པ་དང༌། ཁ་ཟས་བྱིན་གྱིས་བརླབ་པར་ཡང་འགྱུར་རོ། ། ས་སྦྱང་བ་ནི་དཀྱིལ་འཁོར་དང༌། སྦྱིན་སྲེག་དང༌། རབ་གནས་དང་འབྲེལ་བ་ཡིན་ནོ། ། ལྷག་མས་ལས་ཀྱི་ཚོགས་སྟོན་ཏེ། དེའང་ལས་ཀྱི་ཚོགས་མཐའ་དག་ལ་སྔོན་དུ་ཧེ་རུ་ཀ་བཞི་བདག་མེད་མ་དང་ལྔ་གང་ཡང་རུང་བ་ལ་ལྷའི་རྣལ་འབྱོར་བརྟན་པའམ།
སྔོན་དུ་བསྙེན་པ་འབུམ་ཕྲག་བཞི་སོང་བས་སོ་སོའི་ལས་ལ་འཇུག་པར་བྱའོ། ། དེ་ལ་དང་པོར་དྲག་པོའི་སྔགས་བདུན་གྱི་ལྷའི་རྣལ་འབྱོར་ནི་ཚོགས་གཉིས་བསགས་པ་སྔོན་དུ་སོང་ནས་རང་རང་གི་ས་བོན་ཡོངས་སུ་གྱུར་པ་ལས་འཆད་པར་འགྱུར་བའི་ལྷ་རྣམས་བསྐྱེད། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག དབང་བསྐུར། རིགས་ཀྱི་བདག་པོས་རྒྱས་བཏབ་ལ། ཨོཾ་ཨཱཿཧཱུྃ་སྭཱ་ཧཱ་ལ་སོགས་རང་རང་གི་སྔགས་བཟླ་བར་བྱའོ། ། ཀུ་རུ་ཀུལླེ་ནི་འོག་ནས་འཆད་དོ། ། ཨ་ཕུཿཞེས་བྱ་བ་ལ་སོགས་པས་ཆར་དབབ་པ་དང་གཅད་པའི་ཆོ་ག་གསུངས་ཏེ། འདི་ལ་སྔོན་དུ་རྩ་བའི་སྔགས་ལ་བསྙེན་པ་སོང་བ་གྲོང་ཁྱེར་གྱི་རླུང་གི་མཚམས་སུ་རྫིང་བུ་བྱས་ལ་སའི་ཆོ་ག་བྱའོ། །
དེའི་ཕྱིད་ཉིན་ཀླུ་གནས་པའི་མཚོ་འགྲམ་ནས་འཇིམ་པ་ནག་པོ་བླངས་ལ་བདུད་རྩི་ལྔ་དང་ཙནྡན་ལ་སོགས་པ་བླུགས་ལ། མཐའ་ཡས་ཀྱི་གཟུགས་བརྙན་སྟོད་མི་ལ་སྦྲུལ་མགོའི་གདེངས་ཀ་དགུའམ་བདུན་དང་ལྡན་པ་སྨད་སྦྲུལ་མཇུག་འཁྱིལ་པ་སྙིང་གར་ཐལ་མོ་སྦྱར་བ་བྱས་ཏེ་ཁམ་ཕོར་ཁ་སྦྱར་དུ་བཅུག་ནས་དཀྱིལ་འཁོར་གྱི་འགྲམ་དུ་གཞག་གོ ། ཡོ་བྱད་རྣམས་བསོགས་ཏེ་སའི་ལྷ་མོ་དང་ལྷ་དང་བུམ་པ་སྟ་གོན་དུ་གནས་པ་རྣམས་ཆོ་ག་བཞིན་བྱའོ། ། དེ་ནས་མཐའ་ཡས་ཀྱི་ཁམ་ཕོར་ཁ་ཕྱེ་ལ་སྐད་ཅིག་གིས་སྟོང་པར་བསམ། དེ་ནས་ཨ་ཕུཿལས་མཐའ་ཡས་མདོག་སེར་པོ་ཇི་ལྟ་བ་བཞིན་བསྐྱེད་དོ། ། དེ་ནས་རང་གི་ས་བོན་གྱི་འོད་ཀྱིས་ས་འོག་ནས་མཐའ་ཡས་རང་བཞིན་པ་བཀུག་ལ་བསྟིམ། སྐུ་གསུང་ཐུགས་བྱིན་གྱིས་བརླབ། དབང་བསྐུར་གྱི་ལྷ་སྤྱན་དྲངས་ལ་དབང་བསྐུར་བར་བསམས་ཏེ་དངོས་སུ་བུམ་པ་བདུད་རྩིས་གང་བས་མེ་ལོང་ལ་བླུགས་ལ་སྣང་བ་མཐའ་ཡས་ཀྱིས་དབུར་བརྒྱན་པར་བྱ་སྟེ། ཡན་ལག་བཞིའོ། ། དེ་ནས་མེ་ཏོག་ནག་པོ་དང་སྤོས་དང་མར་མེ་དང་དྲི་དང་ཞལ་ཟས་ཀྱིས་ཀྱང་མཆོད་ལ་མཁན་པའི་ཁུ་བ་དང་གླང་པོ་ཆེའི་ཆང་གིས་མགོ་ལ་བྱུག
བ་ནག་མོའི་འོ་མས་དགང་ཟེར་ཡང་ཅུང་ཟད་གཏོར་ལ། གཞོན་ནུ་མ་ནག་མོས་བཀལ་བའི་སྐུད་པ་ནག་པོས་རྒྱ་གྲམ་དུ་དཀྲིའོ། ། སྟ་གོན་ནོ། ། དེའི་ནང་པར་དཀྱིལ་འཁོར་ཁྲུ་གསུམ་པའི་ཚད་དུ་བྱས་ལ། དུར་ཁྲོད་ཀྱི་སྲད་བུས་ཐིག་གདབ་པ་དང་བྲི་བ་ལ་སོགས་པ་གཞུང་བཞིན་དུ་བྱའོ། ། དེ་ནས་རྒྱན་དགྲམ་པ་ནས་བརྩམས་ཏེ་དཀྱིལ་འཁོར་བསྒྲུབ་པ་དང༌། མཆོད་པ་དང༌། བདག་ཉིད་འཇུག་པ་ལ་སོགས་པ་ཐམས་ཅད་ཆོ་ག་བཞིན་བྱའོ། ། དེ་ནས་མཐའ་ཡས་ཀྱི་ཁམ་ཕོར་ཁ་ཕྱེ་ལ་སྟ་གོན་ལ་གནས་པའི་སྐབས་སུ་ཇི་ལྟར་བྱས་པ་བཞིན་བྱའོ། ། ཁྱད་པར་ནི་བ་ནག་མོའི་འོ་མས་ལེགས་པར་བཀང་སྟེ།
བདག་ཉིད་དཀྱིལ་འཁོར་གྱི་གཙོ་བོ་དང་ཐ་མི་དད་དུ་མོས་ལ། མ་རུངས་པའི་བསམ་པས་ཞེས་བྱ་བ་མཐའ་ཡས་གཟིར་ལ་ཆར་དབབ་བོ་སྙམ་པའི་བསམ་པས་ཨོཾ་ཞེས་བྱ་བ་ལ་སོགས་པའི་སྔགས་བཟླས་པས་ཆར་དབབ་བོ། ། གལ་ཏེ་མི་འབབ་ན་ཞེས་བྱ་བ་ནི་སྤོགས་ཆོག་སྟེ་གནད་ལ་དབབ་པའི་ཆོ་ག་སྟེ་སྔགས་བཟློག་པ་ཞེས་བྱ་བ་སྟེ་འབྲུ་རེ་ནས་མི་བཟློག་སྟེ་ཚིག་རེ་ནས་བཟློག་པ་འདི་ནི་མན་ངག་གོ་ཞེས་ཀྱང་གསུངས་མོད། འབྲུ་རེ་ནས་བཟློག་པ་ཉིད་གཙོ་བོ་ཡིན་ནོ། ། དེ་ནས་དཀྱིལ་འཁོར་གྱི་མཇུག་གི་བྱ་བ་ནི་ཆོ་ག་སྤྱི་དང་འདྲ་བར་ཤེས་པར་བྱའོ། ། སྤྲིན་དྲལ་བ་ནི་ཐལ་ཆེན་དང་ཡུངས་ཀར་སྤྲིན་ལ་འཐོར་ཞིང་བྱའོ། ། ཆར་དབབ་གཅད་གཉིས་ནི་གཙོར་རྩ་བའི་སྔགས་ཀྱི་ལས་སོ། ། རྡོ་རྗེ་གྲི་གུག་དང༌། ལྷ་དགས་པ་དང༌། ཚ་བས་གདུང་བ་དང༌།
ཆང་སྐྱུག་པ་དང༌། མྱོས་མ་དབང་དུ་བྱ་བ་དང༌། ཉི་ཟླ་གཟུང་བ་དང༌། རྐུན་པོ་ངོས་འཛིན་ཏེ། བདུན་པོ་དེ་དག་ཀྱང་ཧེ་རུ་ཀ་བཞི་བདག་མེད་མ་དང་ལྔ་གང་རུང་ལ་སྔོན་དུ་བསྙེན་པ་རྫོགས་པར་བྱའོ། ། སྒྲུབ་པ་ནི་འོག་ནས་འབྱུང་བའི་ཁ་ཊི་ཀ་ལ་སོགས་པའི་རྫས་རྣམས་ཀྱི་རི་ལུ་ཟ་མ་ཏོག་ལ་སོགས་པར་བཅུག་སྟེ་རྡུལ་ཚོན་གྱི་དཀྱིལ་འཁོར་རམ་ཚོམ་བུའི་དཀྱིལ་འཁོར་གྱི་དབུས་སུ་བཞག་ལ། དེ་ཡན་ལག་བཞི་རྫོགས་ཀྱིས་ལྷར་བསྐྱེད་ནས་གཟུངས་ཐག་བཏགས་ཏེ་དུས་ཀྱི་སྒྲུབ་པ་ཟླ་བ་དྲུག་གམ་གྲངས་ཀྱི་སྒྲུབ་པ་དངོས་གྲུབ་ཀྱི་དོན་དུ་བྱེ་བའམ། མཚན་མའི་སྒྲུབ་པ་སྒྲའམ་འོད་ལ་སོགས་པའི་རྟགས་བྱུང་བྱུང་གི་བར་དུ་བྱ་བ་ནི་སྒྲུབ་པའོ། ། ལས་ལ་སྦྱར་བ་ནི་གཞུང་ཉིད་ན་གསལ་ཏེ་གོ་སླའོ། ། རྐུན་པོ་ངོས་གཟུང་བ་ནི་དུས་མ་ཡིན་པའི་དུས་ཞེས་བྱ་བ་མར་ངོ་ཡིན་ལ།
དེའི་ཉི་ཤུ་གཉིས་སམ་བརྒྱད་ཀྱི་སྲོད་ལ་ཁྱེའུ་འམ་བུ་མོ་གཙང་མ་གྲོང་པའི་ཆོས་ཀྱིས་མ་ཕོག་པ་བོས་ཏེ་དེ་ལྷར་བསྐྱེད་ལ་མཆོད་པ་ལྔས་མཆོད་དེ། དེའི་མིག་ལ་སྔགས་བརྒྱ་རྩ་བརྒྱད་ཀྱིས་བསྔགས་ཁ་ཟས་ཀྱིས་བསྙེན་བཀུར་བ་ཅི་རིགས་བྱས་ལ། ནང་པར་ངའི་དོན་སྒྲུབས་ཤིག་ཅེས་སྙན་གསན་ཕབ་ལ་བཏང་ངོ༌། ། དེའི་ནང་པར་བཅུ་བཞི་པའམ་བརྒྱད་པ་ཞེས་བྱ་བ་ཉི་ཤུ་དགུའམ་གསུམ་གྱི་སྔ་དྲོ་ཁྱིམ་གྱི་བུ་ག་ཐམས་ཅད་བཀག་ལ་མུན་པར་བྱས་ཏེ་བུམ་པ་ཅིག་ལེགས་པར་བཅས་ལ་བཅུད་རྣམས་ཀྱང་བཅུག་སྟེ་དེའི་སྟེང་དུ་མར་མེ་གཞག བདག་གི་རྣལ་འབྱོར་བསྒོམས་ལ། མཆོད་པ་དང་གཏོར་མ་བཏང༌། ནང་གི་སྦྱིན་སྲེག་བྱས་ལ། འབྲུ་མར་དང་རྒྱ་སྐྱེགས་དང་མར་མེའི་དུད་པ་ལ་ཨོཾ་ན་གྲཱ་ན་གྲཱ་ཧཱུྃ་ཕཊ་སྭཱ་ཧཱ་ཞེས་བརྒྱ་རྩ་བརྒྱད་བཟླས་ལ་སྔགས་པའི་མཐེ་བོ་གཡོན་པ་ལ་བསྐུ། ཡང་སྔགས་བཟླ་ཞིང་འབྲུ་མར་གྱིས་ཀྱང་བསྐུ་ཞིང་ལེགས་པར་མཉེ། ཡང་གཞོན་ནུ་མའི་མིག་ལ་བརྒྱ་རྩ་བརྒྱད་ཀྱིས་བསྔགས་ལ།
དེ་ལ་མཐེ་བོ་བསྟན་ཏེ་ངའི་རྫས་སུས་ཁྱེར་སྨྲོས་ཞེས་བརྗོད་ན་ཇི་ལྟར་འདོད་པ་སྨྲ་བར་འགྱུར་རོ། ། འདི་ནི་ཤིན་ཏུ་གསལ་བར་སྟོན་པས་རྡོ་རྗེ་སྐར་མའོ། ། གླང་པོ་ཆེ་ལ་སོགས་པ་འབྲོས་པའི་སྔགས་འདི་དག་ནི་གང་ཟག་དབང་པོ་རབ་ཀྱིས་ནི་བསམས་པ་ཙམ་གྱིས། འབྲིང་གིས་ནི་ངག་ཏུ་བཟླས་པས། ཐ་མས་ནི་རྭ་དུང་སོར་བཅུ་གཉིས་པ་ལས་མི་རིང་བའི་ཁ་ལ་བྲིས་ནས་བུས་ན་འགྲུབ་པ་ཡིན་ནོ། ། ཨོཾ་ཤྭ་ན་ཏིཥྛ་ཏིཥྛ་ཧེ་བཛྲཱ་ཡ་སྭཱ་ཧཱ་ཞེས་བྱ་བ་ནི་ཁྱི་འབྲོས་པའི་སྔགས་སོ། ། རྡོ་རྗེ་མ་ལ་སོགས་པའི་སྔགས་ནི་གོང་དུ་གསུངས་ལ་སྐྱེད་ཆོག་ཀྱང་སྔར་བསྟན་ཏོ། ། འདིར་ལེའུ་བརྒྱད་པའི། དང་པོར་ནག་པོ་རབ་ཏུ་བསྒོམ། ། ཞེས་བྱ་བ་ལ་སོགས་པ་དང༌།
ཕྱི་མའི་བཅུ་གཅིག་པའི་ཕྲེང་བ་དང་ཁ་ཟས་ལ་སོགས་པ་དང༌། ཡང་བརྗོད་བྱ་ཕལ་ཆེ་བ་ཕྱོགས་གཅིག་ཏུ་རྟོགས་པར་བྱའོ། ། ལེའུ་གཉིས་པ་ཚིགས་སུ་བཅད་པ་བཞི་བཅུའི་རྣམ་པར་བཤད་པ་བསྟན་ཟིན་ཏོ།། །། དེ་ལྟར་ལེའུ་གཉིས་པས་གཙོར་ཐུན་མོང་གི་དངོས་གྲུབ་བསྒྲུབ་པ་བསྟན་ནས། ད་ནི་གཙོར་མཆོག་གི་དངོས་གྲུབ་བསྒྲུབ་པ་བཤད་པར་བྱའོ། ། དེ་ལ་བཞི་ལས། ཐོག་མར་རིམ་པ་གཉིས་སྟོན་ཏོ། ། དེ་ལའང་གཉིས་ལས། བསྐྱེད་པའི་རིམ་པ་སྟོན་ལ་ལེའུ་གསུམ་པ་བཤད་པར་བྱ་སྟེ། དེ་ཡང་ལེའུ་སྔ་ཕྱིའི་འབྲེལ་བརྗོད་ན་མཆོག་གི་དངོས་གྲུབ་བསྒྲུབ་པའི་ཕྱིར་ངག་སྔགས་ཟློས་པ་ལ་ལུས་ལྷར་བསྐྱེད་དགོས་སོ་ཞེས་བྱ་བ་ནི་ཕྱི་དོན་གྱི་མཚམས་སྦྱོར་ཡིན་ལ།
རྩ་ནང་ ན་གནས་པའི་བྱང་ཆུབ་ཀྱི་སེམས་དེ་ལུས་ལས་བྱུང་ཞིང་བདེ་བ་ལ་རོལ་བས་ན་ལྷ་ཡིན་ནོ་ཞེས་བྱ་བ་ནི་སྦས་པའི་མཚམས་སྦྱོར་རོ། ། ལེའུ་གསུམ་པ་དང་བཞི་པ་འདི་གཉིས་ཀྱི་བརྗོད་བྱའི་དོན་ནི་བསྐྱེད་པའི་རིམ་པ་སྤྱིའོ། ། རྗོད་བྱེད་ཀྱི་སྒྲ་ཡན་ལག་གི་དོན་ཡིན་ལ། དབུགས་རྒྱུ་ཞེས་བྱ་བ་ལ་སོགས་པའི་སྐབས་སུ་ཡི་གེའི་དོན་ཡང་ཅུང་ཟད་འཇུག་གོ ། མངོན་པར་རྟོགས་པ་རྫོགས་པའི་རིམ་པའི་རྟེན་ཡིན་པས་བསྐྱེད་པའི་རིམ་པ་དང་འབྲེལ་ཏེ་བསྐྱེད་པའི་རིམ་པའི་ལྷའི་རྣམ་གྲངས་དང་སྐྱེད་ཆོག་གི་མངོན་རྟོགས་རྒྱས་པར་བསྙད་དེ། དེ་ནི་རྒྱུད་ཀྱི་མངོན་པར་རྟོགས་པར་བལྟ་བར་བྱའོ། ། བཤད་པའི་རྒྱུད་ནི་རྡོ་རྗེ་གུར་གྱི་ལེའུ་བཞི་པ་ནས་བསྐྱེད་རིམ་གྱི་མངོན་པར་རྟོགས་པ་བསྡུས་ཏེ་བསྟན། ལེའུ་བཅུ་པ་ལས་སྔོན་འགྲོ་དང་རྗེས་ཀྱི་ཡན་ལག་རྫོགས་པར་བཤད། ལེའུ་བཅོ་ལྔ་པ་ལས་འདི་ཉིད་ཀྱི་ཧེ་རུ་ཀ་གསུམ་གསུངས་པ་ནི་གཙོ་ཆེ་བ་ཡིན་མོད་ཀྱི། སྤྱིར་རྡོ་རྗེ་གུར་གྱི་ལེའུ་གསུམ་པ།
དྲུག་པ། དགུ་པ། བཅུ་གཅིག་པ། བཅུ་གསུམ་པ་སྟེ་ལྔ་པོ་དེ་མ་གཏོགས་པ་ལེའུ་བཅུ་ཀ་ནས་བསྐྱེད་པའི་རིམ་པའི་ཆ་ཤས་ཅི་རིགས་པ་སྟོན་པ་ཡིན་ནོ། ། ཁ་སྦྱོར་གྱི་ནི་གཉིས་པའི་གསུམ་པ་དང་བཞི་པ་དང་རྒྱུད་ཕྱི་མ་ནས་ཧེ་རུ་ཀ་གསུམ་པོ་འདི་ཉིད་འབྱུང་ལ། གཉིས་པའི་བཞི་པ་དང༌། གསུམ་པའི་རབ་བྱེད་བཞི་སྟེ་རབ་ཏུ་བྱེད་པ་དྲུག་ནས་བསྐྱེད་རིམ་འབྱུང་བ་ཡིན་ནོ། ། ལུས་རྣམ་པར་གཞག་པ། ལྷ་རྣམས་ཇི་ལྟར་འབྱུང་བའོ། ། ཞེས་བྱ་བའི་ཡན་ལག་རྒྱས་པར་བཤད་པ་ཡིན་ནོ། །
ཚིག་གི་དོན་ལ་ལྷའི་ལེའུ་བཤད་པར་བྱའོ་ཞེས་བྱ་བ་ནི་ལྷ་བསྐྱེད་པའི་ཆོ་ག་སྟོན་པའི་སྐབས་ཡིན་པས་སོ། ། ལེའུའི་དོན་ལ་གཉིས་ཏེ། ཧེ་རུ་ཀ་གསུམ་བསྐྱེད་པ་སྤྱིའི་ཆོ་ག་དང༌། སོ་སོའི་ཆོ་ག་བསྟན་པའོ། ། དང་པོ་ལ་གསུམ་ལས། ཐོག་མར་མདོར་བསྡུས་པའི་མངོན་པར་རྟོགས་པ་ནི། ཚད་མེད་པ་བཞི་དང་སྟོང་པ་ཉིད་སྔོན་དུ་སོང་ནས་ས་བོན་ཙམ་ལས་བསྐྱེད་པའི་ཡན་ལག་བཞི་རྫོགས་མདོར་བསྡུས་པ་བསྒོམ་པ་སྟེ། དེའང་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པ་ནི་བྱམས་པའོ། ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་ཞིང་བསྐྱབ་པར་འདོད་པ་ནི་སྙིང་རྗེའོ། ། བདེ་བ་དང་མི་འབྲལ་བར་འདོད་པའི་རྒྱུ་ལམ་ཁྱད་པར་ཅན་དང་ཕྲད་པར་འདོད་པ་ནི་དགའ་བའོ། །
སེམས་ཅན་ཐམས་ཅད་མཉམ་པ་ཉིད་ཀྱི་ཆོས་ཉིད་ལ་སྤྱོད་པར་འདོད་པ་ནི་བཏང་སྙོམས་སོ། ། དེ་ནས་ཤཱུ་ནྱ་ཏཱའི་སྔགས་ཀྱིས་སྣང་བ་མི་དམིགས་པར་བསྒོམ་པ་ནི་ཡང་ནི་སྟོང་ཉིད་ཅེས་བྱ་བ་སྟེ་སྔོན་དུ་འགྲོ་བ་ཚོགས་གཉིས་སོ། ། དེ་ནས་བྱང་ཆུབ་སེམས་ཞེས་བྱ་བ་སྟོང་པའི་ངང་ལས་པདྨ་དང་ཉི་མ་དང་རོའི་སྟེང་དུ་ཧཱུྃ་ལས་ཧེ་རུ་ཀ་གསུམ་གང་རུང་གི་སྐུ་བསྐྱེད་པ་ནི་བསྙེན་པའོ། ། འདི་ལས་མངོན་པར་རྟོགས་པ་དུ་མར་ཡང་སྤེལ་བར་བྱ་སྟེ། ཨྃ་ལས་བདག་མེད་མ་དང༌། གྃ་ལས་གཽ་རཱི་དང༌། ཌྃ་ལས་གཡུང་མོ་བསྐྱེད་པའི་བར་དུ་ཡང་འདིས་ཤེས་པར་ནུས་སོ། ། གཉིས་པ་ལ་ནི་ས་བོན་བསྡུ། ། ཞེས་བྱ་བ་ནི་སྐུ་གསུང་ཐུགས་བྱིན་གྱིས་བརླབ་པ་སྟེ་ཉེ་བར་བསྒྲུབ་པའོ། ། གསུམ་པ་ལ་ནི་གཟུགས་བརྙན་རྫོགས། །
ཞེས་བྱ་བ་ནི་ཡེ་ཤེས་པ་སྤྱན་དྲངས་ལ་གཉིས་སུ་མེད་པར་བསྟིམ་པ་སྟེ་སྒྲུབ་པའོ། ། བཞི་པ་ལ་ནི་ཡིག་འབྲུ་དགོད། ། ཅེས་བྱ་བ་ནི་རང་གི་རིགས་ཀྱི་བདག་པོས་སྤྱི་བོར་བརྒྱན་པ་སྟེ། སྒྲུབ་པ་ཆེན་པོའོ། ། དེ་ལྟར་ཡིན་པར་ཡང་འདུས་པའི་ལེའུ་བཅུ་གཉིས་པ་ལས། བསྙེན་པའི་དམ་ཚིག་སྦྱོར་བ་དང༌། ། ཉེ་བར་བསྒྲུབ་པ་འབྱུང་བ་དང༌། ། སྒྲུབ་པ་ཡི་ནི་དམ་ཚིག་དང༌། ། སྒྲུབ་པ་ཆེན་པོ་དག་དང་བཞི། ། རྡོ་རྗེའི་བྱེ་བྲག་ཤེས་བྱས་ལ། །
དེ་ནས་ལས་རྣམས་བསྒྲུབ་པར་བྱ། ། ཞེས་བྱ་བ་དང༌། ཡང༌། བསྙེན་པའི་དམ་ཚིག་སྦྱོར་བ་ལ། ། བྱང་ཆུབ་མཆོག་ནི་བསྒོམ་པར་བྱ། ། ཉེ་བར་སྒྲུབ་པའི་སྒྲུབ་མཆོག་ལ། ། རྡོ་རྗེ་སྐྱེ་མཆེད་རྣམ་པར་དཔྱད། ། སྔགས་ཀྱི་བདག་པོ་བསྒོམས་པ་ཡིས། ། སྒྲུབ་པའི་ཚེ་ན་བསྐུལ་བར་གསུངས། ། སྒྲུབ་པ་ཆེན་པོ་བྱེད་པའི་ཚེ། །
དབུ་རྒྱན་ལ་ནི་བདག་པོ་བསམ། ། ཞེས་གསུངས་སོ། ། དེ་ཉིད་ཀྱི་རྒྱུད་ཕྱི་མ་ལས། ཐ་མལ་པ་ནི་རྡོ་རྗེ་བཞི། ། ཡེ་ཤེས་བདུད་རྩི་མཆོག་ཡིན་ནོ། ། དང་པོ་སྟོང་ཉིད་བྱང་ཆུབ་སེམས། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། རྡོ་རྗེ་རྣམ་བཞི་འདི་དག་གིས། །
ཐ་མལ་སྒྲུབ་པའི་བསྙེན་པ་བྱ། ། ཞེས་གསུངས་པས་ཤེས་སོ། ། མངོན་པར་རྟོགས་པ་འབྲིང་དུ་བྱ་བ་ནི་ཚད་མེད་བཞི་དང་སྟོང་ཉིད་སྔོན་དུ་སོང་ནས། རེ་ཕས་ཉི་མ་སྔོན་དུ་རྣམ་བསྒོམས་ནས། ། ཞེས་བྱ་བ་ལ་སོགས་པ་ཤློ་ཀ་གཉིས་ཀྱིས་སྲུང་བའི་འཁོར་ལོ་གདན་དང་བཅས་པ་བསྒོམ་པ་བསྟན། རང་གི་སྙིང་གར་རེ་ཕ་བསྒོམ། ། ཞེས་བྱ་བའི་རང་གི་སྙིང་ག་ནི་བདག་ཉིད་ཀྱི་སེམས་གང་ན་གནས་པའི་ས་དེ་ཉིད་ཡིན་པས་ན་གདན་གྱི་སྟེང་དུ་རྃ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་ཧེ་རུ་ཀ་གསུམ་གྱི་དམ་ཚིག་སེམས་དཔའ་བསྒོམ་པ་ནི་ཤློ་ཀ་ཕྱེད་དང་གསུམ་གྱིས་བསྟན་ནོ། ། འདིས་མཚོན་ནས་ཨྃ་ལས་གྲི་གུག་ཨྃ་གིས་མཚན་པ་ལས་བདག་མེད་མ་བསྐྱེད་པ་ནས་བཟུང་སྟེ། ཌྃ་ལས་རྡོ་རྗེ་ཌྃ་གིས་མཚན་པ་ལས་གཡུང་མོ་བསྐྱེད་པའི་བར་དུ་ཡང་སྦྱར་རོ། །
འདིའི་ཡན་ལག་ལྷག་མ་གསུམ་ནི་སྔར་བསྟན་པ་ཉིད་ཡིན་ལ། ཡན་ལག་བཞི་པ་ནི་དབང་རྒྱས་པར་བླངས་ཀྱང་འགལ་བ་མེད་དོ། ། མངོན་པར་རྟོགས་པ་འབྲིང་དུ་བྱ་བའོ། ། རྒྱས་པར་བྱེད་ན། ནམ་མཁར་རྗེ་བཙུན་བལྟས་ནས་ནི། ། ཞེས་བྱ་བ་ནས། གཡུང་མོས་སྐུ་ལ་འཁྱུད་པ་ཉིད། ། ཅེས་པའི་བར་ཤློ་ཀ་ཕྱེད་དང་བཞིས་ཚོགས་ཀྱི་ཞིང་སྤྱན་དྲངས་ཏེ་མཆོད་པ་བསྟན། དེ་ནས་རྡོ་རྗེ་གུར་ནས་འབྱུང་བའི། དཀོན་མཆོག་གསུམ་ལ་བདག་སྐྱབས་མཆི། །
ཞེས་བྱ་བ་ལ་སོགས་པ་ཡན་ལག་བདུན་པ་ཁ་བསྐང༌། དེ་ནས་གོང་དུ་བསྟན་པ་བཞིན་ཚད་མེད་པ་བཞི་དང༌། ཡེ་ཤེས་ཀྱི་ཚོགས་སྟོང་པ་ཉིད་དང༌། སྲུང་བའི་འཁོར་ལོ་བསྒོམས་ལ། དུར་ཁྲོད་བརྒྱད་ཀྱི་དབུས་སུ་པདྨ་འདབ་བརྒྱད་ཀྱི་ལྟེ་བར་མངོན་པར་བྱང་ཆུབ་པ་ལྔ་ལས་གཙོ་བོ་བསྐྱེད་པ་ནི། ཨཱ་ལི་ཟླ་བ་ཀཱ་ལི་ཉི། ། ཞེས་བྱ་བ་ཤློ་ཀ་གཅིག་གིས་བསྟན་ཏེ། དེའང་ཉི་ཟླའི་བར་དུ་ས་བོན་ནང་དུ་སོན་པ་ནི་ཧཱུྃ་ངོ༌། ། དེ་ཉིད་སེམས་ཀྱི་ཆོས་ཉིད་ཡིན་པས་ན་སེམས་དཔའ་འོ། ། དེའི་མཚན་ཉིད་ནི་དགའ་བ་གསུམ་ལས་མཆོག་ཏུ་གྱུར་པས་མཆོག་དགའ་སྟེ་ལྷན་སྐྱེས་ཡིན་ནོ། །
དེ་ནི་གཟུང་བ་དང་འཛིན་པས་སྟོང་པ་ཡིན་ལ། དེ་ཉིད་ཧཱུྃ་འདི་ལ་ལྡན་ཏེ། ཧའི་སྒྲ་ལས་གྲ་ཧ་ཀ་ནི་གཟུང་བའོ། ། གྲ་ཧ་ཙ་ནི་འཛིན་པའོ། ། ཞབས་ཀྱུ་ཨཱུ་ལ་རྐྱེན་ཤ་བྱིན་པས་ཤཱུ་ནྱ་ཏཱ་སྟེ་སྟོང་པའོ། ། ཀླད་ཀོར་མ་ནི་མ་ནོ་ཏ་སྟེ་ཡིད་དོ། ། དེ་ལྟ་ན་གཟུང་བ་དང་འཛིན་པས་སྟོང་པའི་ཡིད་ཅེས་བྱ་བར་འགྱུར་བས་ཉི་ཟླའི་བར་དུ་ཧཱུྃ་བསྒོམ་པར་བྱའོ་ཞེས་བྱ་བའི་དོན་ཏོ། ། དེ་ནས་ཧཱུྃ་དེ་ལས་འོད་འཕྲོས་པས། ནམ་མཁའི་དཀྱིལ་འཁོར་ཁྱབ་པ་ཡི། ། ཞེས་བྱ་བ་ལ་སོགས་པ་ཤློ་ཀ་གཅིག་གིས་འདིར་བླ་མ་རྣམས་ཀྱི་བཞེད་པས་སྙིང་གའི་ཧཱུྃ་ལས་འཁོར་གྱི་ལྷ་མོ་དཔག་ཏུ་མེད་པ་སྤྲོས་ནས་བརྒྱད་ཀྱི་རྣམ་པར་བསྡུས་ཏེ་གདན་རྣམས་ཀྱི་ཐུགས་ཀར་འགོད་པར་བཞེད་ལ།
སློབ་དཔོན་ཤཱནྟི་པ་ནི་མངོན་བྱང་གསུམ་པའི་རྡོ་རྗེ་ལྟེ་བའི་ཧཱུྃ་ལས་འོད་སྤྲོས་པས་ནམ་མཁའི་མཐས་གཏུགས་པའི་སེམས་ཅན་གྱི་དོན་བྱས་ཏེ་ཚུར་བསྡུས་པས་རྡོ་རྗེའི་ལྟེ་བའི་ས་བོན་ལ་ཐིམ་སྟེ་ཉི་ཟླ་དང་གཅིག་ཏུ་འདྲེས་པར་གྱུར་པ་ལས་སྐུ་ཡོངས་སུ་རྫོགས་པར་བཞེད་དོ། ། ཁ་ཅིག་ནི་ཡེ་ཤེས་འཁོར་ལོ་དགུག་གཞུག་བྱ་བའི་གཞུང་དུ་ཡང་སྦྱོར་རོ། ། དེ་ལྟར་ན་ས་བོན་ཙམ་ལས་བསྐྱེད་པས་བསྡུས་པ་དང༌། སྲུང་འཁོར་གྱི་ནང་དུ་རྡོ་རྗེ་ཆོ་ག་ལས་བསྐྱེད་པས་འབྲིང་པོ་དང༌། མངོན་པར་བྱང་ཆུབ་པ་ལས་བསྐྱེད་པ་རྒྱས་པ་དང༌། གསུམ་པོ་དེ་ནི་རྗེ་བཙུན་ག་ཡ་དྷ་རའི་གསུང་ཡིན་ནོ། ། འདིར་སློབ་དཔོན་སྦྱང་དཀའ་ཟླ་བའི་བཞེད་པས་མངོན་པར་རྟོགས་པ་ནི་རྒྱས་པ་དེ་ཉིད་ཡིན་མོད་ཀྱི་གཞུང་ནི་ཐམས་ཅད་འཁྲུགས་སུ་སྦྱར་ཏེ་གཅིག་ཏུ་བྱས་ནས་འཆད་དེ། དེ་ཡང༌། རང་གི་སྙིང་གར་རེ་ཕ་བསྒོམ། ། ཞེས་བྱ་བས་སྙིང་གར་ཉི་མའི་སྟེང་དུ་ཧཱུྃ་བསྒོམ་པ་བསྟན།
དེ་ལས་འོད་བྱུང་བས་ཚོགས་ཀྱི་ཞིང་སྤྱན་དྲངས་ཏེ་མཆོད་པ་ནི། ནམ་མཁར་རྗེ་བཙུན་བལྟས་ནས་ནི། ། ཞེས་པས་བསྟན། དེ་ནས་ཡན་ལག་བདུན་བྱ་བ་ནི་རྡོ་རྗེ་གུར་གྱིས་ཁ་བསྐང༌། ཚད་མེད་པ་བཞི་བསྒོམ་པ་ནི། དང་པོར་བྱམས་པ་བསྒོམ་པར་བྱ། ། ལ་སོགས་པས་བསྟན། དེ་ནས་ཡེ་ཤེས་ཀྱི་ཚོགས་བསག་ནི། དང་པོ་སྟོང་ཉིད་བྱང་ཆུབ་སེམས། ། ཞེས་པས་སྟོང་པའི་ངང་ལས་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པ་ནི།
གཉིས་པ་ལ་ནི་ས་བོན་བསྡུ། ། ཧཱུྃ་ལས་སྣ་ཚོགས་རྡོ་རྗེར་གྱུར་པ་ནི། གསུམ་པ་ལ་ནི་གཟུགས་བརྙན་རྫོགས། ། དེ་ལ་ཧཱུྃ་གིས་མཚན་པ་ནི། ། བཞི་པ་ལ་ནི་ཡིག་འབྲུ་དགོད། ། ཅེས་བྱ་བ་སྲུང་བའི་འཁོར་ལོ་མདོར་བསྟན་པར་སྦྱོར་ཏེ། ཚིགས་སུ་བཅད་པ་གཅིག་པོ་འདི་ནི་སྔར་གྱི་དང་ཚིག་དོན་མི་འདྲ་ལ། ལྷག་མ་རྣམས་ཀྱི་ཚིག་དོན་ནི་འདྲ་བ་ཉིད་ཡིན་ནོ། ། རེ་ཕས་ཉི་མ་སྔོན་དུ་རྣམ་བསྒོམས་ནས། ། ཞེས་བྱ་བ་ནས།
ཧེ་རུ་ཀ་ཉིད་རྣམ་པར་བསྒོམ། ། ཞེས་བྱ་བའི་བར་གྱིས་སྲུང་བའི་འཁོར་ལོ་རྒྱས་པར་བསྒོམ་པ་གདན་དང་བཅས་པ་བསྟན་ནོ། ། སྲུང་བའི་འཁོར་ལོ་དུར་ཁྲོད་བརྒྱད་ཀྱི་དབུས་སུ་པདྨ་འདབ་བརྒྱད་ཀྱི་ལྟེ་བར་གདན་རོའི་སྙིང་གར་མངོན་པར་བྱང་ཆུབ་པ་ལྔ་ལས་བསྐྱེད་པ་ནི། ཨཱ་ལི་ཟླ་བ་ཀཱ་ལི་ཉི། ། ཞེས་བྱ་བ་ཚིགས་སུ་བཅད་པ་གཅིག་གིས་བསྟན་ལ། དེའི་ཡང་མངོན་བྱང་གསུམ་པ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དང༌། དེ་ལས་ལྷའི་སྐུར་བསྐྱེད་པ་ནི། ཧཱུྃ་ལས་བྱུང་བའི་རྡོ་རྗེ་ནི། ། ཞེས་བྱ་བ་ཚིགས་སུ་བཅད་པ་ཕྱེད་དང་བཞིས་བསྟན་ཏོ། ། ནམ་མཁའི་དཀྱིལ་འཁོར་ཁྱབ་པ་ཡི། །
ཞེས་བྱ་བ་ཚིགས་སུ་བཅད་པ་གཅིག་གིས་ནི་འཁོར་གྱི་ལྷ་མོ་དབྱུང་བ་བསྟན་ཏེ། སྦྱང་དཀའ་ཟླ་བའི་དགོངས་པ་ཡིན་ནོ། ། སྔོ་དང་ཉི་མ་མཚུངས་པའི་མདོག ། ཅེས་བྱ་བ་མན་ཆད་ནི་སོ་སོའི་མཚན་ཉིད་དོ། ། དབུགས་རྒྱུ་ཞེས་བྱ་བ་ནི་ཤྭ་ས་ཏི་ཞེས་བྱ་བར་འགྱུར་ལ། ཤ་དང་བ་ཕྲལ་བས་ཤ་བ་ས་ཏི་ཞེས་བྱ་བར་འགྱུར། དེ་ལ་ཤ་བ་ནི་རོ། ཡང་བ་མར་སྦྱར་ཏེ་བ་ས་ཏི་ནི་གནས་པ་སྟེ། རོ་གནས་ཞེས་བྱ་བར་འགྲོ་ལ། ཡང་ཤྭའི་ཝ་སྟ་མར་བསྒྱུར་ལ།
ཏི་ནར་བྱས་ན་ཤྨ་ཤཱ་ན་སྟེ་དུར་ཁྲོད་ཅེས་བྱ་བ་ཡི་དྭགས་ཀྱི་གནས་སུ་འགྱུར་རོ། ། ཡང་རོ་ནི་བདག་མེད་པ་ཡིན་ལ། བདག་མེད་པ་ལ་བཅོམ་ལྡན་འདས་བཞུགས་ཞེས་བྱ་བར་ཡང་འགྱུར་རོ། ། ཡང་དབུགས་རྒྱུ་བ་དང་བཅས་ཤིང་ཤ་དང་ཁྲག་གནས་པས་དུར་ཁྲོད་ནི་བདག་གི་ལུས་ཡིན་ལ། དེ་ལ་མགོན་པོ་ལྷན་ཅིག་སྐྱེས་པའི་ཡེ་ཤེས་བཞུགས་ཤིང་རོལ་ཞེས་བྱ་བ་ཡིན་ནོ། ། ཕྱག་བཞི་པ་འདི་ནི་རྒྱུད་འདི་ཉིད་ལ་ཞལ་གཅིག་པར་བཞེད་ལ། རྡོ་རྗེ་གུར་ལས་ཞལ་གསུམ་པར་གསུངས་ཏེ། དེའང༌། ཕྱག་བཞི་པ་ནི་ཉིད་དག་ནི། ། ཞལ་གསུམ་རྡོ་རྗེ་ལས་བྱུང་བ། །
དཀར་པོ་དམར་པོ་དེ་བཞིན་སྔོ། ། ཕག་མོ་ལྷན་ཅིག་ཡང་དག་གནས། ། ཞེས་གསུངས་སོ། ། ཁ་སྦྱོར་གྱི་རྒྱུད་ཕྱི་མ་ལས་ནི་ཞལ་བཞི་པར་ཡང་གསུངས་སོ། ། ཁམས་གསུམ་གྱི་བདག་ཉིད་ནི་ཆོས་ཀྱི་དབྱིངས་ཀྱི་ཡེ་ཤེས་ཡིན་ལ། དེའི་ངོ་བོ་ལ་རྟག་ཏུ་བཞུགས་སོ་ཞེས་མཚོན་པའི་ཕྱིར་བདག་མེད་པའི་རོ་མནན་པ་ཡིན་ནོ། ། ཚིག་གི་དོན་ལྷག་མ་རྣམས་ནི་གོ་སླའོ། ། ལྷའི་ལེའུ་ཚིགས་སུ་བཅད་པ་ཉི་ཤུ་རྩ་བཞིའི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་ལེའུ་བཞི་པ་བཤད་པར་བྱ་སྟེ། དེ་ལ་ལེའུའི་འབྲེལ་ནི་དེ་ལྟར་ལྷར་བསྐྱེད་ཀྱང་ཡན་ལག་བཞི་པ་བསྒྲུབ་པ་ཆེན་པོ་དབང་མ་བསྐུར་ན་ཁམས་གསུམ་ཆོས་ཀྱི་རྒྱལ་པོ་མི་ཐོབ་པས་དེ་ཐོབ་པར་བྱ་བའི་ཕྱིར་དབང་གི་ལེའུ་བསྟན་ནོ། །

ནང་སྦས་དོན་གྱི་མཚམས་སྦྱོར་ནི། ལྷན་ཅིག་སྐྱེས་པའི་ཡེ་ཤེས་དེ་ཉིད་ཀྱིས་མཚན་མ་དང་རྣམ་པར་རྟོག་པའི་དྲི་མ་འཁྲུད་པའི་ཕྱིར་དབང་གི་ལེའུ་བཤད་དོ། ། དེའང་ཡེ་ཤེས་སེམས་དཔའི་ཐུགས་ཀའི་འོད་ཀྱིས་དབང་བསྐུར་གྱི་ལྷ་སྤྱན་དྲང་བ་ནི། སྐུ་གསུམ་གྱི་རང་བཞིན་ནམ་ཁམས་གསུམ་ན་སེམས་ཅན་གྱི་དོན་མཛད་པའི་སངས་རྒྱས་ཐམས་ཅད་ཅེས་བྱ་བ་ནི་དེ་བཞིན་གཤེགས་པ་ལྔ་དང༌། ཡུམ་བཞི་དང༌། ལྷ་མོ་དྲུག་དང༌། བྱང་ཆུབ་སེམས་དཔའ་བརྒྱད་དང༌། ཁྲོ་བོ་བཅུ་སྟེ་དེ་དག་གི་སྤྲུལ་པ་བསམ་གྱིས་མི་ཁྱབ་པའོ། ། དེ་དག་ལ་མཆོད་པ་དང་བསྟོད་པ་བྱས་ཏེ། ཨ་བྷི་ཥིཉྩནྟུ་མཱྃ་སརྦ་ཏ་ཐཱ་ག་ཏ་ཞེས་གསོལ་བ་གདབ་བོ། ། ཧེ་རུ་ཀ་ཡི་གཟུགས་ཀྱིས་ཞེས་བྱ་བ་ནི་རྒྱུད་འདི་མཁའ་འགྲོ་མ་བདེ་མཆོག་གི་རྒྱུད་ཡིན་པས་རྒྱུད་འདིར་ལྷ་ཁྲོ་ཆགས་ཀྱི་སྐུའི་རྣམ་པ་འདི་གཙོ་བོར་གྱུར་ཞེས་བྱ་བའི་དོན་ཏོ། །
བུམ་པས་དབང་བསྐུར་ཞེས་བྱ་བ་ནི། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷ་ཝ་ཨ་བྷི་ཥིཉྩ་ཞེས་གསུངས་པས་སོ། ། ལྷ་མོས་ནི་མཆོད་པའོ། ། རིག་མས་ནི་གླུའོ། ། བྱང་ཆུབ་སེམས་དཔས་ནི་བཀྲ་ཤིས་སོ། ། ཁྲོ་བོས་ནི་བགེགས་སྐྲོད་པའོ། །
ཆུ་ལྷག་མ་ཡར་ལུད་པ་ལས་རང་གི་རིགས་ཀྱི་བདག་པོར་འགྱུར་རོ་ཞེས་བྱ་བ་ནི་གཙོ་བོ་ཡབ་ཡུམ་ལ་ངོ་བོ་ཉིད་ལ་ངོ་བོ་ཉིད་ཀྱི་རྒྱ། རང་གི་རིགས་ཀྱི་བདག་པོ་མི་བསྐྱོད་པ་ཡིན་ལ། ལྷག་མ་རྣམས་ཀྱི་དབུ་རྒྱན་ནི་ཕྱི་མའི་ལེའུ་བཞི་པར་འཆད་དོ། ། ཡན་ལག་བཞི་པ་འདིས་ཧེ་རུ་ཀ་རྫོགས་པ་ཉིད་དེ། བསྐྱེད་པའི་རིམ་པའི་མངོན་པར་རྟོགས་པའི་ངོ་བོ་རྫོགས་པའོ། ། ཐུན་གསུམ་ནི་ཉིན་ལན་གསུམ་མཚན་ལན་གསུམ་མམ། སྲོད་ཐོ་རངས་ཉི་མའི་གུང་དང་གསུམ་ལ་བྱ་སྟེ་ཐུན་གྱི་གྲངས་སོ། ། ལངས་ཏེ་ལྷ་ཡི་གཟུགས་སུ་གཞག ཅེས་བྱ་བ་ནི་སྤྱོད་ལམ་སྟེ་རྣལ་འབྱོར་མའི་འཁོར་ལོ་སྙིང་གར་བསྡུས་ལ། བདག་དང་སྣང་བ་ཐམས་ཅད་ལྷའི་ངོ་བོས་ལོངས་སྤྱད་དེ།
ཨ་བྷི་དྷ་ན་ལས། རང་གི་ལྷག་པའི་ལྷར་སྦྱོར་བས། ། སེམས་ཅན་ཀུན་ལ་རབ་བརྟག་བྱ། ། ཞེས་གསུངས་སོ། ། ལེའུ་བཞི་པ་ཚིགས་སུ་བཅད་པ་དྲུག་གི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་དེ་ལྟར་བསྐྱེད་པའི་རིམ་པ་བསྟན་ནས། བསྐྱེད་པའི་རིམ་པའི་ལྷ་ཡེ་ཤེས་སུ་རྟོགས་པར་བྱ་བའི་དོན་དུ་རྫོགས་པའི་རིམ་པ་སྟོན་པ་ལེའུ་ལྔ་པ་བརྗོད་པར་བྱ་སྟེ། དེ་ལ་ལེའུའི་འབྲེལ་ནི། དེ་ལྟར་ལྷ་བསྐྱེད་ཅིང་དབང་བསྐུར་ཀྱང་དེ་ཁོ་ན་ཉིད་མ་རྟོགས་ན་མི་གྲོལ་བས་གྲོལ་བར་བྱ་བའི་ཕྱིར་དེ་ཁོ་ན་ཉིད་ཀྱི་ལེའུ་བསྟན། ནང་གི་འབྲེལ་ནི་བྱང་ཆུབ་ཀྱི་སེམས་དེ་མི་རྟོག་ཅིང་མི་བསླུ་བས་ན་དེ་ཁོ་ན་ཉིད་སྟོན་ཏོ། །
ལེའུ་འདིའི་བརྗོད་བྱའི་དོན་ནི་ཐོག་མར་ཆོས་ཅན་ལ་ཆོས་ཉིད་ཀྱི་དོན་ནི་ཕ་རོལ་ཏུ་ཕྱིན་པའི་ཐེག་པ་དང་ཡང་སྤྱི་ཙམ་ཡིན་ལ། སྦས་པའི་དོན་གཙོ་བོ་ཡིན་ཞིང༌། ཆོས་ཅན་དང་ཆོས་ཉིད་བསྲེས་པས་བསྐྱེད་རིམ་གྱིའང་ཞར་ལས་འབྱུང་བ་ཡིན་ནོ། ། རྗོད་པར་བྱེད་པའི་སྒྲ་ནི་ཡན་ལག་གི་དོན་གཙོ་བོ་ཡིན་ལ། མ་ལ་སོགས་པ་སྒྲ་ཇི་བཞིན་མ་ཡིན་པས་བཤད་ན་བསྡུས་པའི་དོན་ཡིན་ཞིང་ཡི་གེའི་དོན་ཅུང་ཟད་ཙམ་འཇུག་གོ ། མངོན་པར་རྟོགས་པ་ནི་ལྟ་བ་དང་ཡང་ཅུང་ཟད་ཙམ་འབྲེལ་ལ། བསྐྱེད་པའི་རིམ་པའི་ལྷ་ཡེ་ཤེས་སུ་རྟོགས་པར་བྱེད་པ་རྫོགས་པའི་རིམ་པ་ཡིན་པས། རྫོགས་པའི་རིམ་པ་དཀྱིལ་འཁོར་འཁོར་ལོའི་ངག་ཅུང་ཟད་ཅིག་བརྗོད་པར་བྱས་ལ། སྤྱིའི་ངག་ཞིབ་ཏུ་ནི་ལེའུ་བརྒྱད་པའམ། ཕྱི་མའི་ལེའུ་བཞི་པར་བསྟན་པར་བྱ་སྟེ།
གང་ལྟར་ན་ཡང་མངོན་པར་རྟོགས་པའི་སྟེང་དུ་ཞིབ་ཏུ་བརྗོད་ཟིན་ཏོ། ། བཤད་པའི་རྒྱུད་ནི། རྡོ་རྗེ་གུར་གྱི་ལེའུ་གཉིས་པ། བཞི་པ། དྲུག་པ། དབང་དང་ཐུན་མོང་དུ་བདུན་པ། བརྒྱད་པ། བཅུ་བཞི་པ་སྟེ་ལེའུ་དྲུག ཁ་སྦྱོར་གྱི་བརྟག་པ་དང་པོའི་རབ་ཏུ་བྱེད་པ་དང་པོ། གཉིས་པའི་ཆ་དང༌།
གསུམ་པ་དང་བཞི་པའི་ཆ། བརྟག་པ་གཉིས་པའི་གཉིས་པ། ལྔ་པའི་གཉིས་པའི་ཆ་རྣམས་ཀྱིས་བསྟན་ཏོ། ། ལུས་རྣམ་པར་གཞག་པ་ནི་ཡེ་ཤེས་ཀྱི་རྒྱས་པར་བཤད་པའོ། ། གཞུང་གི་ཐོག་མར་བཤད་པར་དམ་བཅའ་བ་ནི། དེ་ནས་དེ་ཁོ་ན་ཉིད་ཅེས་བྱ་བ་སྟེ། དེ་ཡང་རྒྱུ་རང་བཞིན་གྱིས་རྣམ་པར་དག་པས་སམ། ཐབས་འབྲས་བུ་འབྱིན་པ་ལས་མི་བསླུ་བས་སམ། འབྲས་བུ་གྲུབ་པ་ལས་མི་ཉམས་པས་སམ། ཐམས་ཅད་དུ་སྤྲོས་པ་དང་བྲལ་བས་ན་དེ་ཁོ་ན་ཉིད་དེ།
དབུ་མ་རྩ་བ་ལས། གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མིན། ། དེ་ནི་དེ་ཉིད་མཚན་ཉིད་དོ། ། ཞེས་གསུངས་སོ། ། ལེའུའི་དོན་ལ་གསུམ་སྟེ། དེ་ཁོ་ན་ཉིད་ཀྱི་མཚན་ཉིད་དང༌། དེ་རྟོགས་པར་བྱེད་པའི་ཐབས་དང༌། དེ་ཁོ་ན་ཉིད་རྟོགས་པའི་ཕན་ཡོན་ནོ། །
ཐབས་ལ་བཞི་སྟེ། ཐབས་ཀྱི་ངོ་བོ་ཉིད་རྣམ་པར་གཞག་པ་དང༌། དེ་གསང་སྟེ་བསྟེན་པར་གདམས་པ་དང༌། བསྟེན་པའི་འཐད་པ་དང༌། ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་ཏུ་རྣམ་པར་གཞག་པ་མི་འགལ་བར་བསྟན་པ་ཞེས་བྱ་བར་རྗེ་བླ་མ་རྣམས་ཐུན་མོང་དུ་གསུངས་མོད་ཀྱི། བསྡུས་དོན་དེས་གཞུང་གི་ཆ་དེ་ཁོ་ན་ཉིད་དུ་མི་རྟོག་པས་ན་དེ་རེ་ཞིག་གཞག་གོ ། འདིར་སྦས་ཏེ་གསུངས་པ། བརྩེ་བའི་བསམ་པས་ཐུན་མོང་དུ་བརྗོད་པར་བྱ་སྟེ། དེ་ལ་གཉིས། དེ་ཁོ་ན་ཉིད་རྟོགས་པའི་ཐབས་དང༌།
ཐབས་ལས་བྱུང་བ་གནས་སྐབས་ཀྱི་ཕན་ཡོན་ནོ། ། དང་པོ་ལ་ལྔ་སྟེ། ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད་དང༌། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་དང༌། སྦྱང་གཞི་དང་སྦྱོང་བྱེད་ཕན་ཚུན་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་དང༌། མཚོན་བྱེད་ལ་མཚོན་བྱའི་དེ་ཁོ་ན་ཉིད་དང༌། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དོ། ། དང་པོ་ནི་ཚིགས་སུ་བཅད་པ་ཕྱེད་དང་གཉིས་ཀྱིས་བསྟན་ཏེ། དེ་ལ་ངོ་བོས་ཞེས་བྱ་བ་ནི་གདོད་མ་ནས་མ་གྲུབ་པ་སྟེ། དེའང་སྐད་ཅིག་མས་འཇིག་པའི་ཕྱིར་དང༌།
གློ་བུར་གྱི་རྐྱེན་ལ་རག་ལས་པའི་ཕྱིར་དང༌། འགགས་པ་སླར་མི་སྐྱེ་བའི་ཕྱིར་ཏེ། མདོ་སྡེ་རྒྱན་ལས། རང་དང་རང་གི་བདག་ཉིད་དུ། ། མེད་ཕྱིར་རང་གི་ངོ་བོ་ལ། ། མི་གནས་ཕྱིར་དང་འཛིན་བཞིན་ཏེ། ། མེད་ཕྱིར་ངོ་བོ་ཉིད་མེད་འདོད། ། ཅེས་གསུངས་པ་ལྟ་བུའོ། ། གལ་ཏེ་གདོད་མ་ནས་མ་གྲུབ་ན་ཀུན་རྫོབ་ཏུ་སྣང་བ་ཇི་ལྟར་འཐད་ཅེ་ན། དེ་ནི་རྒྱུ་དང་རྐྱེན་ལས་བྱུང་བ་སྟེ།
རྒྱུ་དང་རྐྱེན་ལས་བྱུང་བ་ཡི། ། རང་བཞིན་བྱས་པ་ཅན་དུ་འགྱུར། ། ངོ་བོ་ཉིད་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་དབུ་མ་ལས་གསུངས་སོ། ། དེས་ན་རྒྱུ་རྐྱེན་ལས་བྱུང་བ་ཉིད་རྟེན་འབྲེལ་ཡིན་ལ། དེ་ཉིད་རང་བཞིན་མེད་པ་ཡིན་ཏེ། རྟེན་ཅིང་འབྲེལ་འབྱུང་གང་ཡིན་པ། ། དེ་ཉིད་སྟོང་པ་ཉིད་དུ་བཤད། ། ཅེས་སོ། །
གལ་ཏེ་སྟོང་པ་དེ་ཉིད་ངོ་བོ་ཉིད་མ་ཡིན་ནམ་སྙམ་ན་དེ་ལྟར་མི་རུང་སྟེ། གཟུགས་ཉིད་ཀྱང་མེད་ན་དེའི་རང་བཞིན་སྟོང་པའོ་ཞེས་བྱ་བ་ག་ལ་འགྲུབ། དེས་ན། གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པ་ཡོད་པར་ག་ལ་འགྱུར། ། ཞེས་དབུ་མ་ལས་སོ། ། དེས་ན་བཅོམ་ལྡན་འདས་མ་ལས། གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ་ཞེས་བཀའ་སྩལ་ཏོ། །
ཡང་དེ་ཉིད་ལས། གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་གསུངས་སོ། ། དེས་ན་ངོ་བོས་མེད་ཅེས་བྱ་བ་འདིས་བདེན་པ་གཉིས་ཅིག་ཅར་དུ་བསྟན་ཏོ། ། དེ་ལྟར་ཡུལ་མེད་པས་ཡུལ་ཅན་མེད་པའམ། རིགས་པའི་ཚུལ་དེ་ཉིད་ཀྱིས་ལྟ་བའང་མེད་ཅེས་བྱ་བ་སྟེ། མིག་མེད་ཅེས་བྱ་བའི་དོན་ཏོ། ། དེ་ལྟར་ན་གཟུགས་ཀྱི་ཕུང་པོས་བསྡུས་པ་སྐྱེ་མཆེད་བཅུ་དང༌།
ཁམས་བཅུ་ངོ་བོས་མེད་པ་ནི་རེག་པ་པོའང་མེད་ཅེས་བྱ་བ་ཡན་ཆད་ཀྱིས་བསྟན་ཏོ། ། སེམས་མེད་ཅེས་བྱ་བ་ནི་རྣམ་པར་ཤེས་པའི་ཕུང་པོས་བསྡུས་པ་རྣམ་ཤེས་ཚོགས་དྲུག་དང༌། ཉོན་མོངས་པ་ཅན་གྱི་ཡིད་དང༌། ཀུན་གཞིའི་རྣམ་པར་ཤེས་པ་རྣམས་སོ། ། རྣལ་འབྱོར་སྤྱོད་པ་པའི་དབུ་མ་པ་རྣམས་ནི་ཚོགས་དྲུག་པོ་ཙམ་ལ་འདོད་དོ། ། སེམས་ལས་བྱུང་བའང་ངོ་བོས་མེད། ། ཅེས་བྱ་བ་ནི་ཆོས་ཀྱི་ཁམས་དང༌། ཆོས་ཀྱི་སྐྱེ་མཆེད་དང༌། ཚོར་བ་དང་འདུ་ཤེས་དང་འདུ་བྱེད་ཀྱི་ཕུང་པོའང་དེ་བཞིན་དུ་བལྟ་བར་བྱ་ཞེས་བྱ་བའི་དོན་ཏོ། ། དེ་ལྟར་ན་ཆོས་ཅན་ཕུང་པོ་ཁམས་དང་སྐྱེ་མཆེད་ཐམས་ཅད་ཆོས་ཉིད་དེ་བཞིན་ཉིད་དུ་བྱིན་གྱིས་བརླབས་ནས་ཤེས་བྱ་ཐམས་ཅད་ཉམས་སུ་བླང་བར་བྱའོ། །
ད་ནི་དེ་ལྟ་བུའི་ཡེ་ཤེས་དེ་ཕ་རོལ་ཏུ་ཕྱིན་པས་དུས་རིང་པོ་ལས་མི་རྟོགས་པས་ལམ་དམན་པ་ཡིན་ལ། རྡོ་རྗེ་ཐེག་པ་པས་མྱུར་དུ་རྟོགས་ཏེ། དེའི་ནང་ནས་ཀྱང་ཕྱག་རྒྱའི་ཡེ་ཤེས་ཀྱིས་དཔེའི་ཡེ་ཤེས་ལ་བརྟེན་ནས་དོན་གྱི་ཡེ་ཤེས་མྱུར་དུ་རྟོགས་པས་ན། སྤྱི་དོན་གཉིས་པ་གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་སྟོན་ཏོ། ། དེ་ལ་དྲུག་ལས། དང་པོ་གདབ་བྱ་ནི་ཚིགས་སུ་བཅད་པ་གཅིག་སྟེ། དེ་ཡང་སྒྲ་ཇི་བཞིན་པའི་དབང་དུ་བྱས་ན་ཕྱག་རྒྱ་རིགས་བཅུ་དྲུག་སྟེ་མ་ལ་སོགས་པ་བརྒྱད་ནི་ཕྱི་མའི་ལེའུ་ལྔ་པ་ལས་འབྱུང་ངོ༌། ། གར་མ་ལ་སོགས་པ་བརྒྱད་ནི་སཾ་པུ་ཊའི་བརྟག་པ་དང་པོ་དངོས་ལས་འབྱུང་སྟེ། འདིར་ལྔ་ལས་མ་གསུངས་པ་ནི་རིགས་ལ་དགོངས་པ་སྟེ། སཾ་པུ་ཊ་ལས་འབྱུང་བའི་རྒྱལ་རིགས་མ་ནི་གདོལ་པ་མོ་དང་འདྲ་བ་རིན་ཆེན་འབྱུང་ལྡན་གྱི་རིགས།
རྗེ་རིགས་མ་ནི་ཚོས་མ་དང་འདྲ་བ་དོན་ཡོད་གྲུབ་པའི་རིགས། དམངས་མོ་ནི་གཡུང་མོ་དང་འདྲ་བ་མི་བསྐྱོད་པའི་རིགས་ཡིན་ནོ། ། སྒྲ་ཇི་བཞིན་མ་ཡིན་པའི་དབང་དུ་བྱས་ན་ཡེ་ཤེས་ཐིག་ལེ་ལས། མ་ནི་སྐྱེ་གཉིས་དེ་བཞིན་གཤེགས། ། བུ་མོ་གཡུང་མོར་བརྗོད་པ་ཡིན། ། མནའ་མ་གདོལ་པ་མོར་ཤེས་བྱ། ། སྲིང་མོ་གར་མར་བརྗོད་པ་ཉིད། ། སྲིང་མོའི་བུ་མོ་ཚོས་མར་བརྗོད། ། ཞང་པོའི་ཆུང་མ་རྗེའུ་མོ་ཉིད། ། མ་ཡི་སྤུན་ནི་རྒྱལ་རིགས་ཏེ། །
སྒྱུག་མོ་དམངས་མོར་ཤེས་པར་བྱ། ། ཞེས་གསུངས་ཏེ། མནའ་མ་དང་ཕའི་སྲིང་མོ་ནི་འདྲ་བ་ཉིད་ཡིན་ནོ། ། དབང་ལ་སྦྱར་ན་བྲམ་ཟེ་མོ་ལ་སོགས་པའི་ཕྱག་རྒྱ་བརྒྱད་པོ་རེ་རེའི་སྟེང་ན་ཡོན་ཏན་བརྒྱད་བརྒྱད་ཡོད་དེ། བྲམ་ཟེ་མོ་ལྟ་བུ་ཅིག་གསང་དབང་གི་རྟེན་དུ་གྱུར་ན་མར་གདགས་ལ། ཤེས་རབ་ཡེ་ཤེས་ཀྱི་རྟེན་དུ་གྱུར་ན་སྲིང་མོར་གདགས་པ་ལ་སོགས་པ་ནི་ཕྱི་མའི་ལེའུ་ལྔ་པར་འཆད་པར་འགྱུར་རོ། ། ཡོན་ཏན་གྱི་ལྡོག་པས་ཕྱེ་ན་ཕྱག་རྒྱ་རེ་རེའི་སྟེང་ན་ཡོན་ཏན་བཅུ་དྲུག་བཅུ་དྲུག་དང་ལྡན་ཏེ། ལེའུ་འདི་ཉིད་ཀྱི་མཇུག་ཏུ་བརྗོད་པར་བྱའོ། ། གཉིས་པ་ཇི་ལྟར་བསྟེན་པའི་ཚུལ་ནི། ཐབས་དང་ཞེས་བྱ་བ་སྟེ།
འདུ་ཤེས་སུམ་ལྡན་གྱི་ཐབས་ཀྱིས་སོ། ། ཇི་ལྟར་བྱེ་བར་ཞེས་བྱ་སྟེ། སོ་སོའི་སྐྱེ་བོ་རྣམས་ཀྱིས་ཚོར་བ་ནི་བྱེ་བ་སྟེ་ལྟུང་བ་བདུན་པར་འགྱུར་རོ། ། ཡང་ན་བྱང་ཆུབ་ཀྱི་སེམས་ཉམས་པ་ནི་བྱེ་བ་སྟེ། གསང་བ་གྲུབ་པ་ལས། དངོས་གྲུབ་ཀུན་གྱི་རྟེན་གྱུར་པ། ། བྱང་ཆུབ་སེམས་ནི་ཉམས་གྱུར་ན། ། རྣམ་ཤེས་ཕུང་པོ་བརྒྱལ་གྱུར་ནས། ། མ་སྨད་དངོས་གྲུབ་ག་ལ་ཡོད། ། ཅེས་བྱ་བས་སོ། །
ཡང་ན་ཀུན་ནས་དཀྲིས་པའི་བསམ་པས་ནི་བྱེ་བ་སྟེ། ཕོ་ཉ་རལ་གྲིའི་སོ་འདྲ་བས། ། ཞེན་པར་གྱུར་ནས་སྤང་བར་བྱ། ། ཞེས་མངོན་བརྗོད་བླ་མ་ལས་སོ། ། དེས་ན་དེ་ལྟར་མི་འགྱུར་བར་འབད་ཅེས་བྱ་བའོ། ། དེ་ལྟར་མ་བྱས་པའི་ཉེས་པ་ནི་མ་གསང་ཞེས་བྱ་བ་ལ་སོགས་པའོ། ། གསུམ་པ་དེ་བསྟེན་པའི་འཐད་པ་ནི་ཕྱག་རྒྱ་དེ་དག་ཐར་པའི་རྒྱུར་འགྱུར་བ་སྟེ། ཕྱག་རྒྱ་ལ་བརྟེན་ནས་མཚོན་བྱེད་དཔེའི་ཡེ་ཤེས་སྐྱེ་ལ། དེ་ལ་བརྟེན་ནས་མཚོན་བྱ་དོན་གྱི་ཡེ་ཤེས་སྐྱེ་བར་འགྱུར་བའི་ཕྱིར་རོ། ། དེས་ན་དེ་དག་ཕྱག་རྒྱ་ཡིན་ཏེ་རྡོ་རྗེ་ཞེས་བྱ་བ་ནི་རིགས་ལྔའམ།
གཉིས་སུ་མེད་པའི་ཡེ་ཤེས་སམ་སྒྲུབ་པ་པོ་སྟེ་འདེབས་བྱེད་རྣམས་ཡིན་ལ། གདབ་བྱ་ནི་ཕྱག་རྒྱ་རྣམས་ཡིན་ནོ། ། དེས་ན་ཕྱག་རྒྱ་ཞེས་བྱ་བ་འདི་ལ་སྤྱིའི་དོན་བཞིར་འགྱུར་ཏེ། གདབ་པར་བྱ་ཞིང་བཏབ་པའི་དོན་གྱིས་ན་ཕྱག་རྒྱ་དང༌། འདེབས་པའི་དོན་གྱིས་ན་ཕྱག་རྒྱ་དང༌། མཚོན་པར་བྱེད་པས་ན་ཕྱག་རྒྱ་དང༌། མི་འདའ་བར་བྱེད་པའི་དོན་གྱིས་ན་ཕྱག་རྒྱའོ། ། དང་པོ་ནི་འཇིག་རྟེན་ན་ལ་ཅའམ་འཇིམ་པ་ལ་སོགས་པ་གང་ཡང་རུང་བ་ལ་སེང་གེ་ལ་སོགས་པའི་གཟུགས་བརྙན་འབུར་དུ་བཀོད་པ་ཡོ་བྱད་གང་ཡང་རུང་བ་ལ་བཏབ་པ་ན་རྒྱ་བཏབ་ཅེས་བརྗོད་པ་ལྟར། འདིར་ཡང་དེ་བཞིན་གཤེགས་པ་ལྔས་རྒྱས་བཏབ་པ་ན་བསྐྱེད་པའི་རིམ་པའི་ལྷ་མོ་གཽ་རཱི་ལ་སོགས་པ་ལ་ཡང་ཕྱག་རྒྱ་ཞེས་བརྗོད་ལ། རྫོགས་པའི་དཀྱིལ་འཁོར་འཁོར་ལོའི་བྲམ་ཟེ་མོ་ལ་སོགས་པ་ལ་ཡང་ཕྱག་རྒྱ་ཞེས་བརྗོད་པ་ཡིན་ནོ། །
གཉིས་པ་འདེབས་པར་བྱེད་པས་ན་ཕྱག་རྒྱ་ཡང་འཇིག་རྟེན་ན་རྭའི་སྐོལ་ཕོར་ལ་སོགས་པ་ལ་སེང་གེ་ལ་སོགས་པའི་གཟུགས་བརྙན་བརྐོས་པ་ལ་ཅ་ལ་སོགས་པ་ལ་འདེབས་པ་དེ་དག་ལ་ཡང་རྒྱ་ཞེས་བརྗོད་པ་ལྟར་འདིར་མི་བསྐྱོད་པ་ལ་སོགས་པ་དེ་བཞིན་གཤེགས་པ་ལྔས་བྲམ་ཟེ་མོ་དང༌། གཽ་རཱི་ལ་སོགས་པ་ལ་འདེབས་པར་བྱེད་པས་ན། དེ་བཞིན་གཤེགས་པ་ལྔ་ལ་ཡང་ཕྱག་རྒྱ་ཞེས་བརྗོད་པ་ཡིན་ནོ། ། གསུམ་པ་མཚོན་པར་བྱེད་པས་ན་ཕྱག་རྒྱ་ཡང་འཇིག་རྟེན་ན་ཉོ་ཚོང་བའི་ལག་པས་གྲངས་མཚོན་པ་དང༌། རྒྱའི་བྱེ་བྲག་གིས་བདག་པོའི་བྱེ་བྲག་མཚོན་པ་ལྟར་འདིར་ཡང་ཉོན་མོངས་པ་ལྔ་དང༌། འབྱུང་བ་ལྔ་དང༌། ཕུང་པོ་ལྔས་དེ་བཞིན་གཤེགས་པ་ལྔ་དང༌། ཡེ་ཤེས་ལྔ་དང༌། ལྷ་མོ་ལྔ་ལ་སོགས་པ་མཚོན་པ་ཡིན་ནོ། ། བཞི་པ་མི་འདའ་བར་བྱེད་པས་ཕྱག་རྒྱ་ཡང་འཇིག་རྟེན་ན་རྒྱལ་པོའི་བཀའ་རྟགས་ཀྱི་ཕྱག་རྒྱས་ཇི་ལྟར་བཏབ་པ་དེ་ལས་སྐྱེ་བོ་ཕལ་པ་རྣམས་ཀྱིས་འདའ་བར་མི་ནུས་པ་ལྟར་འདིར་ཡང་དེ་བཞིན་གཤེགས་པ་ལྔ་དང་ཡེ་ཤེས་ལྔས་རྒྱས་བཏབ་པའི་རིགས་དེས་དེའི་ངོ་བོ་ལས་འདའ་བར་མི་ནུས་ཏེ།
ཕྱག་རྒྱ་རྣམས་ལ་བརྟེན་ནས་རིགས་ལྔའི་ཡེ་ཤེས་སྐྱེད་པ་ལས་མི་འདའ་བའི་ཕྱིར་རོ། ། བཞི་པ་འདེབས་བྱེད་ཀྱི་རིགས་ཀྱི་བདག་པོ་ནི་ལྔ་སྟེ། རྣམ་པར་རྟོག་པས་མི་ཕྱེད་པས་ན་རྡོ་རྗེའོ། ། སྲིད་པའི་ཉེས་པས་མ་གོས་པས་ན་པདྨའོ། ། ཕྲིན་ལས་སྣ་ཚོགས་མཛད་པས་ན་ལས་སོ། ། དེ་བཞིན་ཉིད་ཀྱི་ངོ་བོར་གྱུར་པས་ན་དེ་བཞིན་གཤེགས་པའོ། ། དགོས་འདོད་འབྱུང་བས་ན་རིན་པོ་ཆེའོ། ། དེ་ལྟར་བདག་པོ་ལྔ་ཡིན་པས་ན་དེའི་རིགས་སམ་རྒྱུ་ལྔ་ཞེས་བྱའོ། ། ལྔ་པ་གདབ་བྱ་དང་འདེབས་བྱེད་ཕན་ཚུན་མཚོན་པ་ནི། རྡོ་རྗེའི་ཕྱག་རྒྱ་གཡུང་མོ་ཉིད། །
ཅེས་བྱ་བ་ལ་སོགས་པའོ། ། དྲུག་པ་གདབ་བྱ་དང་འདེབས་བྱེད་རོ་གཅིག་པར་བྱ་བ་ནི། འདི་རྣམས་ཞེས་བྱ་བ་ལ་སོགས་པ་ཡིན་ཏེ། འདེབས་བྱེད་རྣམས་དེ་བཞིན་ཉིད་དུ་གཤེགས་པ་ནི་ཆོས་ཀྱི་སྐུ་ཡིན་ལ། ཐུགས་རྗེ་ཆེན་པོས་དེ་བཞིན་ཉིད་ལས་གཤེགས་པ་ནི་གཟུགས་ཀྱི་སྐུ་གཉིས་ཡིན་ནོ། ། གདབ་བྱ་ཕྱག་རྒྱ་དང་ཡེ་ཤེས་ཀྱང་དེ་ཉིད་ཡིན་ཏེ། ཕྱག་རྒྱ་ལས་ཡེ་ཤེས་གཤེགས་པ་ནི་གཟུགས་ཀྱི་སྐུ་དང་ཆོས་མཐུན་ལ། ཕྱག་རྒྱའང་ཡེ་ཤེས་ཀྱི་ངོ་བོར་གཤེགས་པ་ནི་ཆོས་ཀྱི་སྐུ་དང་ཆོས་མཐུན་ནོ། ། སྤྱི་དོན་གསུམ་པ་སྦྱང་གཞི་དང་སྦྱོང་བྱེད་ཕན་ཚུན་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་ལ་གསུམ་ལས། དང་པོ་འབྲས་བུ་རིགས་བདག་གི་གྲངས་བསྟན་པ་ནི།
རིགས་ནི་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་སྟེ། ཡེ་ཤེས་ལྔ་དང༌། དེའི་ཆོས་ཉིད་གུད་དུ་བྱས་ན་རིགས་དྲུག་དང༌། ཆོས་ཉིད་སྤྱིར་བཏང་ན་ལྔ་དང༌། ཡོན་ཏན་དང་ཕྲིན་ལས་བསྡུས་ན་སྐུ་གསུང་ཐུགས་གསུམ་དང༌། ཡང་དག་པར་ན་ཐུགས་ཀྱི་བདག་པོ་རིགས་གཅིག་ཉིད་ཡིན་ནོ། ། གཉིས་པ་སྦྱང་གཞི་ནི། རིགས་ནི་འབྱུང་བ་ལྔ་རྣམས་དང༌། ། ཕུང་པོ་ལྔ་ཡི་རང་བཞིན་གྱིས། ། ཞེས་བྱ་སྟེ།
འབྱུང་བ་ལྔ་དང༌། བདུད་རྩི་ལྔ་དང༌། ཉོན་མོངས་པ་ལྔ་དང༌། ཕུང་པོ་ལྔ་སྟེ་སྦྱང་གཞིའོ། ། གསུམ་པ་དེ་དག་ཕུན་ཚུན་རིགས་དང་རིགས་བདག་ཏུ་འགྱུར་བ་ནི། རིགས་དང་བགྲང་བྱ་ཞེས་པ་སྟེ། སྤྱིར་དུ་ན་རྒྱུ་ལ་འབྲས་བུའི་རིགས་སུ་བཞག་པའང་ཡོད་དེ་བུད་ཤིང་ལ་མེའི་རིགས་སམ། འཇིམ་པ་ལ་བུམ་པའི་རིགས་སམ། སྨན་ལ་སྲོག་ཅེས་བརྗོད་པ་བཞིན་དུ། གཟུགས་དང་གཏི་མུག་དང་སའི་ཁམས་ལ་རྣམ་པར་སྣང་མཛད་ཅེས་བྱ་བ་ལ་སོགས་པར་གདགས་ཏེ།
རྒྱུ་ཕུང་པོ་ལྔ་ལ་སོགས་པ་སྦྱངས་པས་འབྲས་བུའི་རིགས་ལྔ་འགྲུབ་པའི་ཕྱིར་རོ། ། ཡང་འབྲས་བུ་ལ་རྒྱུའི་རིགས་སུ་གཞག་པའང་ཡོད་དེ། བུམ་པ་ལ་འཇིམ་པའི་རིགས་སམ། མེ་ལ་བུད་ཤིང་གི་རིགས་ཏེ། མེ་འདི་ནི་ཙནྡན་ནོ། ། སེང་ལྡེང་ངོ་ཞེས་བརྗོད་པ་བཞིན་དུ་དེ་བཞིན་གཤེགས་པ་རིགས་ལྔ་ལ་ཡང་ཉོན་མོངས་པ་དང་ཕུང་པོ་ལ་སོགས་པའི་མིང་གིས་བཏགས་པ་ལྟ་བུ་སྟེ། སངས་རྒྱས་ཀྱང་དེ་དག་སྦྱངས་བ་ལས་བྱུང་བས་ན་རྒྱུའི་མིང་འབྲས་བུ་ལ་བཏགས་པའོ། ། དེ་བཞིན་དུ་བརྟེན་པ་ལ་རྟེན་གྱི་རིགས་སུ་གཞག་པ་ཡོད་དེ། རྒྱལ་པོས་བཏང་བའི་ཕོ་ཉ་ལ་རྒྱལ་པོའི་སྐྱེས་བུ་ཞེས་ཟེར་བ་དང༌། ཡང་རྟེན་ལ་བརྟེན་པའི་རིགས་སུ་གཞག་པ་ཡོད་དེ།
རྒྱལ་པོ་ཉིད་ཀྱང་གྲོང་པའི་རིགས་ཞེས་བྱ་བ་ལྟ་བུ་དང༌། དེ་བཞིན་དུ་སྤྱི་ལ་བྱེ་བྲག་གི་རིགས་སུ་གཞག་པ་དང༌། བྱེ་བྲག་ལ་སྤྱིའི་རིགས་སུ་གཞག་པ་ལ་སོགས་པ་སྣ་ཚོགས་པ་ཡོད་པ་བཞིན་སངས་རྒྱས་རྣམས་ལའང་ཉོན་མོངས་པའི་རིགས་སུ་གཞག་པ་དང༌། ཉོན་མོངས་པའང་སངས་རྒྱས་ཀྱི་རིགས་སུ་འཇོག་སྟེ། གང་གིས་ཡོངས་སུ་འཛིན་པ་པོ་ནི་རིགས་ཀྱི་བདག་པོ་ཡིན་ལ། དེ་ཡོངས་སུ་བཟུང་བ་ནི་རིགས་ཡིན་ཏེ། རྡོ་རྗེ་རྩེ་མོ་ལས། མགོན་དེས་ཡོངས་སུ་བཟུང་བ་ལ། ། དེ་ཡི་རིགས་ཀྱི་དཀྱིལ་འཁོར་ཡིན། ། ཞེས་གསུངས་ཏེ།
མདོར་ན་ཕན་ཚུན་འབྲེལ་ཏེ་མི་སླུ་བ་དེ་ནི་རིགས་དང་རིགས་བདག་ཡིན་ནོ། ། སྤྱིར་ཡང་རྒྱུད་གསུམ་པོ་སོ་སོའི་རིགས་དང་རིགས་བདག་གི་དབང་དུ་བྱས་ཏེ་རྣམ་པར་གཞག་ན། རྒྱུ་ལ་ཕུང་པོ་ཁམས་དང་སྐྱེ་མཆེད་ལ་སོགས་པ་ཆོས་ཅན་དང་ཆོས་ཉིད་ཀྱི་ཚུལ་གྱིས་རིགས་དང་རིགས་བདག་ཏུ་རྣམ་པར་གཞག་ལ། འབྲས་བུའི་སྐབས་སུ་ནི་གཟུགས་སྐུ་དང་ཆོས་སྐུ་རྒྱུ་དང་འབྲས་བུའང་ཕན་ཚུན་རིགས་དང་རིགས་བདག་ཏུ་བརྩི་ཞིང༌། ཐབས་ཀྱི་རྒྱུད་དུ་ནི་རྒྱུ་ལ་ཇི་ལྟར་གནས་པ་བཞིན་དང་འབྲས་བུ་ལ་ཇི་ལྟར་ཐོབ་པ་བཞིན་རྣལ་འབྱོར་པས་འདྲ་བས་འདྲ་བ་ལམ་དུ་བྱས་ནས་བསྒོམ་པ་ཡིན་ཏེ། སྣང་བ་ལ་ལྟ་བ་དང་བསྐྱེད་རིམ་གྱིས་རིགས་དང་རིགས་བདག་ཏུ་བྱས། བསྐྱེད་པ་དང་རྫོགས་པ་ལའང་ཕན་ཚུན་ཡེ་ཤེས་ཀྱིས་རིགས་དང་རིགས་བདག་ཏུ་བྱིན་གྱིས་རློབ་པ་ཡིན་ནོ། ། འདིའི་དོན་རྒྱས་པར་ཕྱི་མའི་ལེའུ་བཞི་པ་རིགས་བདག་གི་སྐབས་སུའང་འཆད་པར་འགྱུར་རོ། ། སྤྱི་དོན་བཞི་པ་མཚོན་བྱེད་ལ་མཚོན་བྱའི་དེ་ཁོ་ན་ཉིད་ནི་མཚོན་བྱེད་ཅེས་བྱ་བ་བསྒོམས་པའི་ཡེ་ཤེས་དེ་ཉིད་མཚོན་བྱ་འབྲས་བུ་སངས་རྒྱས་ཀྱི་ཡེ་ཤེས་དང༌། དཔེའི་ཚུལ་དུ་བསྲེ་བར་བྱེད་པ་ཡིན་ཏེ།
དེ་ལ་བཞི་ལས། ཉམས་སྣང་བ་དང་སྟོང་པ་ཟུང་འཇུག་ཏུ་བསྲེ་བ་ནི། འབྲས་བུ་སྐུ་གསུམ་གྱི་ཡེ་ཤེས་དབྱེར་མེད་དུ་བྱ་བ་སྟེ། སྒོམ་པ་པོ་མེད་ཅེས་བྱ་བ་ཚིག་རྐང་པ་གཉིས་ཀྱིས་སྟོང་པ་ཆོས་སྐུའི་ཉམས། སྔགས་དང་ལྷ་ནི་ཡང་དག་གནས། ། ཞེས་བྱ་བ་ནི་སྣང་བ་གཟུགས་སྐུའི་ཉམས། སྤྲོས་པ་མེད་པའི་རང་བཞིན་ལས། ། ཞེས་བྱ་བ་ནི་ཡེ་ཤེས་ཟུང་འཇུག་གི་ཉམས་སོ། ། གཉིས་པ་དེ་བཞིན་གཤེགས་པ་རིགས་ལྔའི་མཚན་དོན་དང་ཡེ་ཤེས་བསྲེ་བ་ནི། རྣམ་སྣང་ཞེས་བྱ་བ་ལ་སོགས་པ་མིང་དོན་བཅུའོ། །
དེ་ལ་རྣལ་འབྱོར་པའི་རྒྱུད་ལས་སྐྱེས་པའི་གཉིས་སུ་མེད་པའི་ཡེ་ཤེས་མཚོན་བྱེད་དེས་མཚོན་བྱ་སངས་རྒྱས་རྣམ་པར་སྣང་མཛད་ལ་སོགས་པ་མཚོན་ནུས་ཏེ། ཆོས་ཐམས་ཅད་གཟུགས་བརྙན་ཙམ་དུ་གསལ་བར་སྣང་བས་རྣམ་པར་སྣང་མཛད་དོ། ། རྣམ་པར་རྟོག་པས་མི་བསྒུལ་བས་མི་བསྐྱོད་པའོ། ། སེམས་ཅན་གྱི་དོན་འབྲས་བུ་དང་བཅས་པས་ན་དོན་ཡོད་པའོ། ། སངས་རྒྱས་ཀྱི་ཡོན་ཏན་གྱི་འབྱུང་གནས་ཡིན་པས་ན་རིན་ཆེན་ནོ། ། སྤྲོས་པ་དང་བྲལ་བས་དཔག་མེད་ཅེས་བྱ་བའོ། ། ཐམས་ཅད་དེས་བསྡུས་པས་ན་སེམས་དཔའོ། ། ཚངས་པ་ལ་སོགས་པའི་མཚན་ཉིད་ཀྱི་རྣམ་གྲངས་ཀྱིས་ཡོན་ཏན་གྱི་ཁྱད་པར་གཞན་མཚོན་པ་ནི། ཚངས་པ་སྒྲིབ་བྲལ་ཞེས་བྱ་བ་ལ་སོགས་པ་སྟེ། དཔེའི་ཡེ་ཤེས་ཀྱི་ཉམས་ལ་རྟོགས་པ་མ་ལུས་པ་དང་བྲལ་བ་ནི་རྣམ་པར་རྟོག་པ་ཟད་པ་སྟེ།
མྱ་ངན་ལས་འདས་པ་དང་ཐར་པ་དང་ཚངས་པ་སྟེ་དེ་ནི་མེ་ལོང་ལྟ་བུའི་ཡེ་ཤེས་རྣམ་པར་སྣང་མཛད་དོ། ། འཇུག་ཕྱིར་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པ་ནི་ཆོས་ཐམས་ཅད་ཀྱི་ངོ་བོས་བཞུགས་པས་ན་ཁྱབ་འཇུག་ནི་མི་བསྐྱོད་པའོ། ། རྟག་ཏུ་དགེ་བ་ནི་བྱ་བ་གྲུབ་པའི་ཡེ་ཤེས་ཏེ་སེམས་ཅན་གྱི་དོན་ལ་དགེ་བར་བྱེད་པས་ན་ཞི་བ་ནི་དོན་ཡོད་གྲུབ་པའོ། ། ཐམས་ཅད་ནི་མཉམ་པ་ཉིད་ཀྱི་ཡེ་ཤེས་དེས་ཆོས་ཀུན་མཉམ་པ་ཉིད་དུ་རྟོགས་པས་ཐམས་ཅད་དེ་རིན་ཆེན་འབྱུང་ལྡན་ནོ། ། སོ་སོར་རྟོག་པའི་ཡེ་ཤེས་དེས་དམ་པའི་བདེ་བ་སྟེ་ཟག་མེད་ཀྱི་བདེ་བ་རྟོགས་པ་ནི་ཆོས་ཐམས་ཅད་ཀྱི་དེ་ཁོ་ན་ཉིད་ཡིན་པས་དེ་ཉིད་དེ་འོད་དཔག་མེད་དོ། ། ཟག་པ་མེད་པའི་བདེ་བ་རྟོགས་པ་ལས་ལོགས་སུ་སངས་རྒྱས་མེད་པས་སངས་རྒྱས་ཏེ་རིགས་ཐམས་ཅད་བསྡུས་པ་རྡོ་རྗེ་སེམས་དཔའ་ཞེས་བྱ་བའོ། ། དེ་ལྟ་བུའི་སངས་རྒྱས་ཀྱི་ཡེ་ཤེས་ཉིད་དཔེའི་ཚུལ་དུ་རྣལ་འབྱོར་པ་ལ་སྣང་བའི་དོན་ཏོ། ། གསུམ་པ་ཡེ་ཤེས་ལྷར་བསྒྲུབ་པའི་དོན་ནི། ལུས་ལས་བྱུང་ཞིང་བདེ་བ་ཆེན་པོ་དང་ལྡན་པས་ན་ལྷ་ཞེས་བྱ་སྟེ། ཁ་སྦྱོར་ལས།
གང་ཚེ་ལས་ཀྱི་ལུས་བཅོམ་པ། ། དེ་ཚེ་ལྷ་རུ་འགྱུར་བ་ཡིན། ། ཞེས་གསུངས་སོ། ། བཞི་པ་འབྲས་བུ་དང་ཡེ་ཤེས་ཀྱང་བཅོམ་ལྡན་འདས་ཀྱི་ངོ་བོར་བསྲེ་བ་ནི། མཚོན་བྱ་བཅོམ་ལྡན་འདས་ལ་སྤངས་པ་དང་ཡེ་ཤེས་ཇི་ལྟར་མངའ་བ་བཞིན། མཚོན་བྱེད་དཔེའི་ཡེ་ཤེས་ཀྱི་དུས་སུའང་དེ་དང་འདྲ་བར་སྐྱེ་བར་འགྱུར་རོ། ། སྤྱི་དོན་ལྔ་པ་ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་ནི། གང་ཕྱིར་སྐྱེ་འགྲོ་བསྐྱེད་པའི་ཕྱིར། ། ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་བཞིས་བསྟན་ཏེ། དེ་ལ་འདིར་རེ་རེ་ལ་ཡང་ཕྱག་རྒྱ་ཡེ་ཤེས་སུ་བསྒྲུབ་པ་དང༌།
ཡེ་ཤེས་ཕྱག་རྒྱར་བསྒྲུབ་པ་གཉིས་སོ། ། དེ་ལ་ཡོ་ཥི་ཏི་ཞེས་བརྗོད་ན་མའམ་སྐྱེ་འགྲོ་སྐྱེད་པ་གཉིས་ཀ་ལ་འཇུག་སྟེ། བདག་གི་རྒྱུད་ལ་ཡེ་ཤེས་སྐྱེས་པའི་ཚེ་སྣང་བའི་དངོས་པོ་སྐྱེ་འགྲོ་ཐམས་ཅད་ཡེ་ཤེས་སུ་བསྐྱེད་པའི་ཕྱིར་ཡེ་ཤེས་ལ་མ་ཞེས་བྱའི། ཕྱི་རོལ་གྱི་ཕྱག་རྒྱ་ནི་མ་ཡིན་པས་ཕྱག་རྒྱ་ཡེ་ཤེས་སུ་བསྒྲུབ་པ་ཡིན་ནོ། ། དེ་ལྟ་བུའི་ཡེ་ཤེས་དེའང་རྟེན་ཕྱག་རྒྱ་ལ་བརྟེན་ནས་སྐྱེ་བའི་ཕྱིར་བྲམ་ཟེ་མོ་ལ་སོགས་པ་བརྒྱད་པོ་དག་གི་ཕྱག་རྒྱ་གང་ཡང་རུང་བ་ཅིག་ལ་ཡང་མ་ཞེས་གདགས་ཏེ། ཡེ་ཤེས་ཕྱག་རྒྱར་བསྒྲུབ་པའོ། ། དེ་བཞིན་དུ་ཕྱག་རྒྱ་རེ་རེ་ལ་ཡང་ཡོན་ཏན་བཅུ་དྲུག་བཅུ་དྲུག་འབྱུང་ལ། ཡེ་ཤེས་དང་ཕྱག་རྒྱ་གཉིས་ཀྱི་ངོས་ནས་རེ་རེའི་སྟེང་དུ་ཡོན་ཏན་སུམ་ཅུ་སོ་གཉིས་གཉིས་ཀྱང་འབྱུང་བ་ཡིན་ནོ། ། དེ་བཞིན་དུ་འོག་མ་རྣམས་ཀྱི་རེ་རེའི་སྟེང་དུའང་ཞིབ་ཏུ་རྟོགས་པར་བྱའོ། ། མིང་དོན་ཅུང་ཟད་ཙམ་རེ་བརྗོད་ན།
བྷ་ག་ནི་སྲིང་མོའམ་སྐལ་བ་སྟོན་པ་སྟེ། འབྲས་བུའི་སྐལ་བ་སྟོན་པའི་ཕྱིར་ཡེ་ཤེས་སམ་ཕྱག་རྒྱ་གང་ཡང་རུང་བ་སྲིང་མོའོ། ། དེ་བཞིན་དུ་དུ་ཧི་ཏཱ་ནི་བུ་མོའམ་ཡོན་ཏན་འཇོ་བ་སྟེ། གསུམ་པོ་དེ་ནི་གཞུང་ན་བཞུགས་སོ། ། དེ་གསུམ་གྱིས་ཡོན་ཏན་གྱི་གཉེན་རྩིས་བྱས་ལ་ཤེས་པར་བྱ་སྟེ། ལྷན་སྐྱེས་ཀྱི་སྐལ་བ་སྟོན་པ་ལས་ཡེ་ཤེས་ཆེར་འཕེལ་བ་ནི་སྲིང་མོའི་བུ་མོའོ། ། སྐྱེ་འགྲོ་ཡེ་ཤེས་སུ་སྐྱེད་པར་བྱེད་པའི་གྲོགས་སུ་གྱུར་པ་ནི་ཞང་པོའི་ཆུང་མ་དང་མའི་སྤུན་ནོ། ། སྐལ་བ་སྟོན་པའི་ཡེ་ཤེས་ཀྱི་རྒྱུར་གྱུར་པ་ནི་སྒྱུག་མོའམ་ཕའི་སྲིང་མོའོ། ། དེ་བཞིན་དུ་རྣམ་པར་རྟོག་པ་ཐམས་ཅད་ཡེ་ཤེས་ཀྱི་ངོ་བོར་སྒྱུར་བས་ཡེ་ཤེས་ཐམས་ཅད་ཚོས་མའམ་ཕྱག་རྒྱ་ཐམས་ཅད་ཚོས་མའོ། ། དེ་བཞིན་དུ་དམིགས་པ་མེད་པའི་སྙིང་རྗེ་ཆེན་པོའི་ཡེ་ཤེས་གཡོ་ཞིང་འཕེལ་བར་བྱེད་པའི་ཕྱིར་གར་མ་དང༌།
རྣམ་པར་རྟོག་པས་ཡེ་ཤེས་ལ་རེག་པར་མི་ནུས་པའི་ཕྱིར་གཡུང་མོ་ཞེས་བྱ་བ་གསུམ་ནི་གཞུང་ན་བཞུགས་ལ། རྣམ་པར་རྟོག་པ་ལ་ཡེ་ཤེས་ཕར་མི་རེག་པ་ནི་བྲམ་ཟེ་མོ་དང༌། རྒྱལ་རིགས་མ་དང༌། རྗེའུའི་རིགས་མ་ཡིན་ལ། རྣམ་རྟོག་ཡེ་ཤེས་ལ་མི་རེག་པ་ནི་དམངས་མོ་ཡིན་ཞིང༌། རྣམ་པར་རྟོག་པ་ཐམས་ཅད་གསོད་པས་ཡེ་ཤེས་དང༌། དེ་སྐྱེད་པར་བྱེད་པའི་ཕྱག་རྒྱ་ཐམས་ཅད་ཀྱང་གདོལ་པ་མོ་ཡིན་ནོ། ། དེ་ལྟར་བསྒོམས་པ་ལས་བྱུང་བའི་གནས་སྐབས་ཀྱི་ཕན་ཡོན་ནི་ལྔ་སྟེ། བཞི་ནི་རྟོགས་པར་སླ་ལ། བཟའ་བའི་དེ་ཁོ་ན་ཉིད་ནི།
ཕ་གསང་དབང་གི་བླ་མའམ། བདེ་བ་ཆེན་པོའི་འཁོར་ལོ་ན་ཡོད་པ་དེ་རང་གིས་བཟའ་ཞེས་བྱ་བ་ནི་ཤེས་རབ་ཡེ་ཤེས་སམ། ལྟེ་བའི་གནས་སུ་ཉམས་སུ་མྱོང་བར་བྱ་ཞེས་བྱ་བའི་དོན་ཏོ། ། བདེ་བ་གང་གིས་འཆི་བ་ཞེས་བྱ་བ་ནི་ཐ་མལ་པ་རྣམས་འཆི་བའི་ཚེ་རྩ་མདུད་རྣམས་གྲོལ་ནས་བདེ་སྟོང་གི་ཉམས་དཔེའི་ཡེ་ཤེས་དེ་སྐྱེ་བར་འགྱུར་ལ། དེ་ངོ་ཤེས་ན་གྲོལ་བ་ལས་མ་ཤེས་ན་འཁོར་བར་འཁྱམ་པར་འགྱུར་རོ། ། དེ་ཡི་བདེ་བ་བསམ་གཏན་བརྗོད། ། ཅེས་བྱ་བ་ནི་རྣལ་འབྱོར་པས་ཡེ་ཤེས་ཆེན་པོ་ད་ལྟར་ཉམས་སུ་མྱོང་བར་བྱས་ལ་འཆི་བ་མེད་པ་བསྒྲུབ་པར་བྱ། ། ཞེས་བྱ་བའི་དོན་ཏོ། ། ལེའུ་ལྔ་པ་ཚིགས་སུ་བཅད་པ་སུམ་ཅུའི་རྣམ་པར་འགྲེལ་པ་བསྟན་ཟིན་ཏོ།། །། ད་ནི་དེ་ལྟར་ལེའུ་གསུམ་གྱིས་རིམ་པ་གཉིས་བསྟན་ནས།
ལེའུ་དྲུག་པ་སྤྱོད་པ་བསྟན་པར་བྱ་སྟེ། དེ་ལ་ལེའུའི་འབྲེལ་ལས་ཕྱི་དོན་གྱི་མཚམས་སྦྱོར་ནི། དེ་ལྟར་རིམ་པ་གཉིས་ལ་གནས་པའི་རྣལ་འབྱོར་པས་དྲོད་ཐོབ་ནས། རང་གི་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པ་སྟོན་ཏོ། ། སྦས་དོན་གྱི་མཚམས་སྦྱོར་ནི་ལྷན་སྐྱེས་ཀྱི་རྟེན་བྱང་ཆུབ་ཀྱི་སེམས་གཡོ་ཞིང་རྒྱུ་བས་ན་སྤྱོད་པའོ། ། ལེའུ་འདིའི་བརྗོད་པར་བྱ་བའི་དོན་ནི། ལྷའི་རྣལ་འབྱོར་ལ་སོགས་པ་བསྐྱེད་པ་ལྟར་སྣང་ཡང༌། འདི་དག་ཐམས་ཅད་རྫོགས་པའི་རིམ་པའི་དེ་ཁོ་ན་ཉིད་ཐོབ་པའི་ལམ་གྱི་ཡན་ལག་ཏུ་གྱུར་པའི་ཕྱིར་སྦས་པའི་དོན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་བོར་གྱུར་པ་ཡིན་གྱི། ཡི་གེ་དང་བསྡུས་དོན་ཡང་ཅུང་ཟད་ཙམ་རེ་འཇུག་གོ །
མངོན་པར་རྟོགས་པ་ནི་སྤྱོད་པ་ཡིན་ལ་སྤྱོད་པ་བྱེད་པ་ལ་དྲོད་ཐོབ་དགོས་པས་དྲོད་ཀྱི་ཆོས་དྲུག་དང༌། དེས་སྤྱོད་པ་བྱེད་པ་ལ་སྤྱོད་པའི་ཆོས་དྲུག་ནི་མངོན་པར་རྟོགས་པར་བལྟ་བར་བྱའོ། ། བཤད་པའི་རྒྱུད་ནི་རྡོ་རྗེ་གུར་གྱི་ལེའུ་བཅུ་པ་ལས་ཅུང་ཟད་གསུངས་ལ། ཁ་སྦྱོར་གྱི་བརྟག་པ་ལྔ་པའི་རབ་ཏུ་བྱེད་པ་གསུམ་པ་དང༌། བཞི་པས་རབ་ཏུ་རྒྱས་པར་འཆད་དོ། ། ལུས་རྣམ་པར་གཞག་པ་ནི། དོན་བྱེད་རྣམ་མང་ཞེས་པ་དང༌། བརྡ་ཆེན་གྱི་ཕྱོགས་གཅིག་གི་ཡན་ལག་རྒྱས་པར་བཤད་པའོ། ། གཞུང་ལ་གསུམ་ལས། དང་པོ་བཤད་པར་དམ་བཅའ་བ་ནི།
དེ་ནས་གཞན་ཡང་རབ་བཤད་བྱ། ། སྤྱོད་པ་ཞེས་བྱ་བ་ལ་ལུས་ངག་གི་ཀུན་ཏུ་སྤྱོད་པའོ། ། དེ་ལ་ཉན་ཐོས་དང་ཕ་རོལ་ཏུ་ཕྱིན་པ་དང་བསྐྱེད་པའི་རིམ་པའི་ཐུན་མཚམས་ཀྱི་བྱ་བ་ལ་ཡང་སྤྱོད་པ་ཞེས་འཇུག་མོད། འདི་ནི་དེ་ལྟ་མ་ཡིན་ཏེ། སོ་སོ་སྐྱེ་བོ་རྣམ་རྟོག་དང་བཅས་པའི་སྤྱོད་པ་བླང་དོར་དང་བཅས་པ་ལས་ཕ་རོལ་དུ་སོན་པ། དམན་པ་རྣམས་ཀྱིས་མོས་པར་བྱ་བ་ཙམ་ཡང་དཀའ་སྟེ། ཕ་རོལ་ཕྱིན་མཆོག་ཉིད་ཅེས་གསུངས་སོ། ། ལེའུའི་དོན་ལ་མདོར་བསྟན་པ་དང༌། རྒྱས་པར་བཤད་པ་ལས། དང་པོ་ལ་ལྔ་ལས།
ཐོག་མར་དགོས་པ་ནི། གང་གིས་ཞེས་གསུངས་ཏེ། འཆད་པར་འགྱུར་བའི་སྤྱོད་པ་གང་གིས་སོ། ། དངོས་གྲུབ་ཀྱི་མཐའ་ནི་དེ་ཁོ་ན་ཉིད་དེ། མཐར་ཐུག་པ་ཕྱག་རྒྱ་ཆེན་པོའི་དངོས་གྲུབ་ས་བཅུ་གསུམ་པར་འགྲོ་བ་ནི་དེར་བགྲོད་པར་བྱ་བའོ། ། ཇི་ལྟར་བགྲོད་པར་བྱ་ན། ཀྱེ་ཡི་རྡོ་རྗེའི་དངོས་གྲུབ་རྒྱུས། ། ཞེས་སྨོས་ཏེ། ཚེ་འདི་ལ་དངོས་གྲུབ་མཐོང་བ་ནི་གནས་ལ་སོགས་པ་དབང་དུ་འདུས་པ་ལས་ཡིན་ལ། དེའི་རྒྱུ་ནི་རྣལ་འབྱོར་མ་ཡིན་ཞིང༌།
དེ་དབང་དུ་འདུ་བའི་རྒྱུ་ནི་སྤྱོད་པ་སྟེ། དེ་བས་ན་རྒྱུའི་ཕྱིར་ཞེས་བྱ་བའོ། ། གཉིས་པ་སྤྱོད་པ་བྱེད་པའི་རྟེན་གྱི་གང་ཟག་ནི་སྒོམ་པ་པོ་སྟེ། རྣལ་འབྱོར་པ་དེ་ཁོ་ན་ཉིད་རྟོགས་པའི་རྒྱལ་སྲས་སོ། ། གསུམ་པ་སྤྱོད་པ་དངོས་ཀྱི་རྒྱན་ནི་རྣ་ཆ་ལ་སོགས་པའོ། ། སྟག་ལྤགས་ནི་སྒྲ་ཇི་བཞིན་པའམ། ཡང་ན་བྱཱ་གྷྲ་སྟེ་གཟུང་འཛིན་སྤངས་པ་ལྷན་སྐྱེས་ཀྱི་སྟག་སྟེ་གཅེར་བུའོ། ། བཟའ་བ་མི་འཆི་ནི་བདུད་རྩི། བཅུའི་ཕྱེད་ནི་ལྔའོ། ། བཞི་པ་ལྷའི་རྣལ་འབྱོར་ལ་ཧེ་རུ་ཀ་ནི་བསྐྱེད་པ་དང་རྫོགས་པའི་རིམ་པ་ཟུང་དུ་འཇུག་པའི་བདག་ཉིད་ཅན་ཏེ་འཆད་པར་འགྱུར་བའོ། །
ཁ་དོག་ལྔ་ནི་ཝརྞ་སྟེ་དེའི་རིགས་སམ་སྔོན་པོ་ལ་སོགས་པ་ལྔ་སྟེ། བསྐྱེད་པའི་རིམ་པ་རྣམ་པ་ཅན་གྱི་རྣལ་འབྱོར་རོ། ། ལྔ་པ་གྲོགས་ནི་རིགས་ལྔ་ལ་སོགས་པ་སྟེ་མི་རྟོག་པ་སྐྱེད་པར་གཅིག་གོ ། རྒྱས་པར་བཤད་པ་ལ་ལྔ་ལས། དང་པོ་གང་ཟག་ནི་ཤིང་གཅིག་ཅེས་བྱ་བ་ལ་སོགས་པ་སྟེ། འདི་ལ་གང་དུ་སྒོམ་པའི་གནས་ལ་སྦྱར་བ་དང༌། གང་སྒོམ་པའི་རྣལ་འབྱོར་ལ་སྦྱར་བའི་བཤད་པ་གཉིས་ལས། དང་པོ་ནི། ཤིང་གཅིག་ཅེས་བྱ་བ་གཅིག་གི་གྲིབ་མ་གཅིག་ལ་མི་འཕོག་པའོ། ། དུར་ཁྲོད་ནི་རོ་གནས་པའོ། །
མ་མོའི་ཁྱིམ་ནི་ཚངས་མ་ལ་སོགས་པའི་མ་མོ་བདུན་གྱི་གནས་སོ། ། མཚན་མོ་ནི་ནུབ་མོ་སྟེ་རྣམ་རྟོག་གི་འདུ་འཕྲོ་ཉུང་བའོ། ། དབེན་པ་ནི་རི་སུལ་ལ་སོགས་པ་སྐྱེ་བོ་མེད་པའོ། ། བས་མཐའ་ནི་ལམ་རིང་བའམ་ཆུ་གླིང་ལ་སོགས་པའོ། ། དེ་ལྟ་བུའི་གནས་སུ་མཚན་མོ་བསྒོམ་ཞེས་བྱ་བའོ། ། གཉིས་པ་གང་བསྒོམ་ན་རང་བྱིན་གྱིས་བརླབ་པའི་རིམ་པ་བསྒོམ་པའོ། ། དེ་ཇི་ལྟ་བུ་ཞེ་ན། ཤིང་ཞེས་བྱ་བ་སྨོས་ཏེ། ཤིང་དང་འདྲ་བས་ན་ཤིང་སྟེ། ཇི་ལྟར་ཤིང་ལ་ལོ་མ་དང་མེ་ཏོག་དང་འབྲས་བུ་འབྱུང་བ་ལྟར་ཡེ་ཤེས་དེ་ལའང་ལོ་མ་དང་འདྲ་བ་ཞི་སོགས།
མེ་ཏོག་དང་འདྲ་བ་གྲུབ་ཆེན། འབྲས་བུ་དང་འདྲ་བ་མཆོག་འབྱུང་བས་སོ། ། ཡེ་ཤེས་དེ་རྣམ་པར་རྟོག་པ་མེད་པས་ན་གཅིག་གོ ། དུར་ཁྲོད་ནི་དབུགས་རྒྱུ་བས་རང་གི་ལུས་སོ། ། ཡང་ན་རོ་གནས་ཏེ་སྲོག་སོང་བའམ་འགགས་པའོ། ། མ་མོ་ནི་རྣལ་འབྱོར་མ་བཅོ་ལྔའི་རང་བཞིན་གི་རྩའོ། ། མཚན་མོ་ནི་འདོད་ཆགས་ལ་སོགས་པའི་རྒྱུ་འདྲུལ་འགགས་པའོ། ། ཡང་ན་མཚན་མོ་ནི་ཤེས་རབ་སྟེ་སྟོང་པའོ། ། དབེན་པ་ནི་གཏུམ་མོའི་མེ་ལས་ཐག་རིང་བ་སྟེ་སྤྱི་བོ་བདེ་ཆེན་ནོ། ། བས་མཐའ་ནི་འཁོར་ལོ་གསུམ་གྱི་མཐའ་ལྟེ་བའོ། །
བསྒོམ་པ་ནི་གསལ་སྟོང་ངམ་བདེ་སྟོང་ཟུང་དུ་ཆུད་པའོ། ། བསྒོམ་དེས་ཅུང་ཟད་དྲོད་ཐོབ་པ་སྟེ་དྲོད་རབ་འབྲིང་གསུམ་པོའོ། ། དེ་ཐོབ་ནས་འགྲུབ་འགྱུར་འདོད་ཡོད་ན་སྟེ། ཚེ་འདི་ཉིད་ལ་མཆོག་གི་དངོས་གྲུབ་འགྲུབ་པར་འདོད་ན་སྤྱོད་པ་འདི་སྤྱད་པར་བྱའོ་ཞེས་བྱ་བ་སྟེ་འདིས་ནི་དགོས་པའང་འགྲུབ་བོ། ། གཉིས་པ་གྲོགས་ནི་ཤིན་ཏུ་ཞེས་བྱ་བ་ལ་སོགས་པ་སྟེ། དེའང་སྤྱིར་རབ་རྟོགས་པ་མཉམ་པའོ། ། འབྲིང་ལུང་བསྟན་པའོ། ། ཐ་མ་ནུས་པས་བཀུག་པའོ། ། ལྷག་མ་གོ་སླའོ། ། གསུམ་པ་དང་བཞི་པ་རྒྱན་དང་རྣལ་འབྱོར་གོ་སླ་ལ།
ལྔ་པ་སྤྱོད་པ་དངོས་ལ་གཉིས་ཏེ། གླུ་གར་ལ་སོགས་པ་དགོས་པ་དང་བཅས་པ་དང༌། དམ་ཚིག་དང་སྡོམ་པའི་ཚུལ་གྱིས་སྤྱོད་པ་ཇི་ལྟར་བྱ་བའོ། ། དང་པོ་ལ་བཞི་ལས་གཞན་ནི་རྟོགས་པར་སླ་ལ། དེ་དག་ཐམས་ཅད་དགོས་པ་དང་ལྡན་པར་འགྱུར་བའི་ཚུལ་ནི་རྡོ་རྗེ་ཐོད་པའི་ཞེས་བྱ་བ་ལ་སོགས་པ་སྟེ། ཅི་དེ་དག་ཐམས་ཅད་དེ་ལྟར་བྱས་པས་འགྲུབ་པར་འགྱུར་རམ་ཞེ་ན། མ་ཡིན་ཏེ་རྡོ་རྗེ་ཐོད་པའི་སྤྱོད་པ་དགོས་སོ། ། རྡོ་རྗེ་ནི་གཉིས་སུ་མེད་པའི་ཡེ་ཤེས་སོ། ། ཀ་པཱ་ལ་ནི་སུ་ཀ་སྟེ་བདེ་བའོ། ། པཱ་ལ་ནི་སྐྱོང་བ་སྟེ་བདེ་སྟོང་ཟུང་དུ་ཆུད་པ་དང་ལྡན་པས་བསྐྱངས་ན་བཟླས་བསྒོམ་དུ་འགྱུར་བ་ཡིན་ཞེས་བྱ་བར་དགོངས་སོ། །
དམ་ཚིག་དང་སྡོམ་པའི་ཚུལ་གྱིས་སྤྱོད་པ་ཇི་ལྟར་སྤྱད་པ་ལ་དྲུག་ལས། དང་པོ་སྤང་བྱ་གཙོ་བོར་གྱུར་པའི་དམ་ཚིག་ནི། བརྐམ་དང་ཞེས་བྱ་བ་ལ་སོགས་པ་སྟེ། དེ་ཁོ་ན་ཉིད་ཀྱི་རྟོགས་པའི་འགལ་རྐྱེན་དུ་གྱུར་པ་རྣམས་སོ། ། གཉིད་ཀྱི་ཤུགས་ལས་སྒྲིབ་པ་ལྔ་པོ་གཞན་ཡང་ཤེས་པར་བྱ་སྟེ། སྙོམ་དང་གཉིད་དང་འགྱོད་པ་དང༌། ། རྒོད་དང་ཐེ་ཚོམ་ཞེས་བྱ་བ། ། སྒྲིབ་པ་ལྔ་པོ་སངས་རྒྱས་དང༌། ། བྱང་ཆུབ་སེམས་དཔའ་མི་བཞེད་དོ། ། ཞེས་གསང་བ་གྲུབ་པ་ལས་སོ། །
གཉིས་པ་ནི་ལུས་ཀྱི་སྦྱིན་པ་ཞེས་བྱ་བ་ལ་སོགས་པ་སྟེ། དེའང་ལུས་བྱིན་ནས་བདེན་པའི་སྟོབས་འགྲུབ་ན་སྐལ་ལྡན་ཏེ་སྦྱིན་པར་བྱའོ། ། མི་འགྲུབ་ན་སྐལ་མིན་ཏེ་མི་སྦྱིན་ནོ། ། གཞན་ལ་སྦྱར་ན་ཕན་ཐོགས་ན་སྦྱིན་ལ། མི་ཐོགས་ན་མི་སྦྱིན་ཏེ། དམ་པའི་ཆོས་ནི་སྤྱོད་པའི་ལུས། ། ཕྲན་ཚོགས་ཕྱིར་ནི་གཏང་མི་བྱ། ། ཞེས་གསུངས་པས་སོ། ། གསུམ་པ་གོ་སླའོ། ། བཞི་པ་ནི་དངོས་གྲུབ་ཅེས་བྱ་བ་ལ་སོགས་པ་སྟེ།
ཅི་གལ་ཏེ་གཉིས་ཀྱི་སྤྱོད་པ་ཐམས་ཅད་སྤོང་ན་བླ་མ་ལའང་ཕྱག་མི་བྱའམ་ཞེ་ན་མ་ཡིན་ཏེ་བླ་མ་ལ་ཕྱག་བྱ་སྟེ། ཡང་དག་པའི་ཡེ་ཤེས་ཀྱི་སྣང་བ་སྐྱེད་པར་མཛད་ཅིང༌། མནར་མེད་པར་སྐྱེ་བ་སྤོང་བར་མཛད་པའི་རྒྱུའི་ཕྱིར་གྲུབ་པ་ཐོབ་པ་དེས་བླ་མ་ལ་མངོན་དུ་ཕྱག་འཚལ་ལོ། ། དེ་ལྟར་རྡོ་རྗེ་གུར་ལས་ཀྱང༌། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། འདི་ཉིད་ཡིད་ལ་བསམ་པར་བྱ། ། ཞེས་སོ། ། ཡང་གསུངས་པ།
སློབ་མ་གང་ཞིག་གྲུབ་བརྙེས་ནའང༌། ། ཁེངས་པས་བླ་མར་ཕྱག་མི་བྱ། ། སྨད་ཅིང་དམན་པའི་ལས་བྱས་ཏེ། ། ངེས་པར་ངན་འགྲོར་འགྲོ་བར་འགྱུར། ། ཞེས་སོ། ། ལྔ་པ་ནི། བསླབ་དང་དབང་ལས་རྣམ་པར་གྲོལ། ། ཞེས་བྱ་བ་ལ་སོགས་པ་སྟེ། འདི་རྣམས་ལ་དངོས་པོར་ཞེན་པའམ། མཆོག་ཏུ་འཛིན་པའམ།
དེ་ཁོ་ན་ཉིད་ཀྱི་རྟོགས་པའི་འགལ་རྐྱེན་དུ་འགྲོ་ན་མི་བྱ་བ་ཡིན་གྱི། རྟག་འཛིན་ལྟར་གཏན་སྤང་བ་ནི་མ་ཡིན་ཏེ། སློབ་དཔོན་ཨཱརྻ་དེ་ཝས། བདག་བྱིན་བརླབ་པའི་རིམ་གནས་པས། ། མཆོད་རྟེན་རྣམས་ལ་ཕྱག་མི་བྱ། ། བདག་བྱིན་བརླབ་པའི་རིམ་ཉིད་ཀྱི། ། ཡང་ན་ཀུན་ལ་ཕྱག་བྱའོ། ། ཞེས་གསུངས་པ་ལྟ་བུའོ། ། དེ་ནི་བསླབ་བྱ་ལ་གཙོར་མི་གཟུང་བའོ། ། ཡང་གང་ཟག་ལ་གཙོར་མི་གཟུང་བ་ནི།
ངེས་པར་ཞེས་བྱ་བ་སྟེ། དེ་ཁོ་ན་ཉིད་ལས་གཞན་པའི་མཆོག་མེད་པའི་ཕྱིར་རོ། ། སྙིང་རྗེའི་བཏུང་བས་བཟི་བར་བྱ་ཞིང་ཆང་གི་བཏུང་བས་མྱོས་པར་མི་བྱའོ། ། ཡང་ན་དཔལ་ལྡན་བིརྺ་པ་བཞིན་ཇི་ཙམ་གསོལ་ཡང་མི་བཟི་བའི་ཚེ་བཏུང་ངོ༌། ། དེས་ན། སེམས་ཅན་ཀུན་གྱི་དོན་གྱི་ཕྱིར། ། ཞེས་བྱ་བ་ལ་སོགས་པ་སྟེ། ཐེག་པ་ཆེན་པོ་འདི་ལས་ནི་སྙིང་རྗེ་གཙོ་བོར་གྱུར་པ་ཡིན་པའི་ཕྱིར་རོ། ། ལེའུ་དྲུག་པ་ཚིགས་སུ་བཅད་པ་ཉི་ཤུ་རྩ་བདུན་གྱི་རྣམ་པར་བཤད་པ་བསྟན་ཟིན་ཏོ།། །། ད་ནི་ལེའུ་བདུན་པ་བརྗོད་པར་བྱ་སྟེ།
འདི་ལ་སློབ་དཔོན་སྦྱང་དཀའ་ཟླ་བས་ནི་ལེའུ་ཀུན་གྱི་འབྲེལ་འཇིག་རྟེན་གྱི་རྒྱལ་ཚབ་ཀྱི་ལུགས་མཛད་དེ། དེའང་གང་གིས་བྱེད་པའི་རྒྱལ་པོ་དང༌། དེས་བྱ་བའི་ལས་དང༌། ལས་ལས་གྲུབ་པའི་འབྲས་བུ་གསུམ་ལས། དང་པོ་ནི་རྒྱལ་པོ་ནི་ཟླ་བ་བཟང་པོ་ལ་སོགས་པའི་རིགས་སུ་གྲུབ་པ་དང༌། གུ་དིག་ལ་སོགས་པའི་སྐྱོན་མེད་པའི་ལུས་སུ་གྲུབ་པ་དང༌། རིག་བྱེད་ལས་བྱུང་བའི་ཆོ་གས་རྒྱལ་ཚབ་ཏུ་དབང་བསྐུར་བ་སྟེ་ཆོས་གསུམ་དང་ལྡན་པའི་རྒྱལ་པོའོ། ། གཉིས་པ་དེས་གཞན་གྱི་ཡུལ་འཁོར་བདག་གིར་བྱེད་པ་ན་ཡན་ལག་ལྔ་དགོས་ཏེ། ལྷན་ཅིག་པ་དང་སྒྲུབ་ཐབས་དང༌། ། ཡུལ་དང་དུས་ཀྱི་ཆ་དག་དང༌། །
སྲིད་ལས་ཉམས་པ་བསྲུང་བ་སྟེ། ། སྔགས་ཀྱི་ཡན་ལག་ལྔ་རུ་འདོད། ། ཅེས་བྱ་བ་ལ། རང་གཞན་དུ་འགྲོ་བའི་ཚེ་རང་གི་ཡུལ་འཁོར་བསྲུང་བ་ནི་སྲིད་ཀྱི་ཡན་ལག་གོ ། རྟ་ལ་སོགས་པ་ངལ་དུབ་ལས་དབུགས་འབྱིན་ཅིང་འགྲོ་བ་ནི་སྒྲུབ་ཐབས་བཞོན་པའི་ཡན་ལག་གོ ། བློན་པོ་ལ་སོགས་པའི་གྲོགས་ཡན་ལག་ལྔ་དང་བཅས་པ་ནི་གྲོགས་ལྷན་ཅིག་པའི་ཡན་ལག་གོ ། དེ་ལ་གྲོས་ཀྱིས་འཚོ་བ་ནི་ཡིད་བདེ་བ་གྲོས་ཀྱི་ཡན་ལག་གོ ། གཟའ་སྐར་ལ་སོགས་པ་བདག་འཕེལ་ཞིང་ཕ་རོལ་འགྲིབ་པ་ནི་དུས་ཀྱི་ཡན་ལག་གོ ། དེ་རྣམས་དང་ལྡན་པས་མི་མཐུན་པའི་ཕྱོགས་བཅོམ་པ་ན་གསུམ་པ་གཡུལ་གྱི་འབྲས་བུ་གསུམ་སྟེ། ས་དང་གྲོགས་དང་ནོར་དག་སྟེ། །
གཡུལ་གྱི་འབྲས་བུ་གསུམ་པོ་ཉིད། ། གང་ཚེ་འདིར་ནི་འབྱུང་འགྱུར་བ། ། དེ་ཚེ་གཡུལ་དུ་འཇུག་པར་བྱ། ། ཞེས་སོ། ། དེ་བཞིན་དུ་འདིར་ཡང་རྣལ་འབྱོར་པ་རིགས་སུ་གྲུབ་པ་ནི་རྫོགས་པའི་རིམ་པ་ལ་གནས་པ་ལེའུ་ལྔ་པའོ། ། ལུས་ནི་བསྐྱེད་པའི་རིམ་པ་ལ་གནས་པ་ལེའུ་གསུམ་པའོ། ། དབང་བསྐུར་བ་ནི་དྲོད་ཐོབ་པའོ། ། ཡང་ན་རིགས་སུ་གྲུབ་པ་ནི་སྙིང་རྗེ་དང་ཤེས་རབ་ཀྱི་སྒོ་ནས་ཐེག་པ་ཆེན་པོའི་རིགས་སུ་གྲུབ་པའོ། ། ལུས་ནི་མཚན་ཉིད་དང་ལྡན་པའི་རྡོ་རྗེའི་ལུས་སྐྱོན་མེད་དེ་ལེའུ་དང་པོ་ལས་སོ། ། དབང་བསྐུར་བ་ནི་ལེའུ་བཅུ་པ་ལས་འཆད་པར་འགྱུར་རོ། །
སྤྱོད་པ་བྱེད་པ་ལ་ཐོག་མར་སྲིད་བཙལ་བ་ནི་དེ་ཁོ་ན་ཉིད་ཀྱི་ལེའུ་ལ་སོགས་པ་རྫོགས་པའི་རིམ་པ་རྟོགས་པའི་ལྟ་བ་སྟེ། འདི་མེད་ན་མངོན་པར་ཞེན་པའི་དུག་གིས་ཡུལ་འཕྲོག་པར་འགྱུར་རོ། ། ཐ་མལ་གྱི་རྣམ་པར་རྟོག་པ་ལས་དབུགས་འབྱིན་པས་ན་སྒྲུབ་ཐབས་ལེའུ་གསུམ་པ་དང་བཞི་པའོ། ། ཡིད་བདེ་བར་བྱེད་པ་ནི་རྣམ་པར་རྟོག་པ་ལས་ཡིད་སྐྱོབ་པས་སམ། དངོས་གྲུབ་སྣ་ཚོགས་ཀྱིས་སྐྱོ་བ་སེལ་བར་བྱེད་པས་ན་སྔགས་ཀྱི་ཡན་ལག་ལེའུ་གཉིས་པའོ། ། ལྷན་ཅིག་པ་གྲོགས་ནི་ལེའུ་དྲུག་པ་ལས་ཀྱང་གསུངས་ལ། བདུན་པ་འདི་ལས་ཀྱང་འབྱུང་ངོ༌། ། དུས་རྩ་རླུང་ཐིག་ལེ་ཐམས་ཅད་དབུ་མར་འཇུག་པའི་དུས་ཤེས་པ་ནི་ལེའུ་དང་པོ་དང་དྲུག་པ་ལས་འབྱུང་ངོ༌། ། དེ་ལྟར་ཡན་ལག་ལྔས་མི་མཐུན་པའི་ཕྱོགས་བཅོམ་པ་ན་གཡུལ་གྱི་འབྲས་བུ་ས་དང་གྲོགས་དང་ནོར་ཐོབ་པ་ནི་ལེའུ་བདུན་པའོ། ། དེ་ལྟར་ཡན་ལག་ལྔའི་སྤྱོད་པས་འབྲས་བུ་གྲུབ་པར་བྱེད་པ་ལ་ཡན་ལག་ལྔ་འཚོགས་པར་བྱེད་པའི་ཐབས་རིགས་དང་འབྲས་བུ་དང་རྗེས་སུ་མཐུན་པའི་བསྒོམ་པ་ནི་ལེའུ་བརྒྱད་པ་དང་དགུ་པའོ། །
ཡན་ལག་ལྔ་འཚོགས་པའི་རྟགས་ནི་ལེའུ་བཅུ་གཅིག་པའོ། ། དེ་བས་ན་ལེའུ་བདུན་པ་འདི་ལས་གྲོགས་དང་འབྲས་བུ་སྟེ་ཡན་ལག་གཉིས་འབྱུང་ངོ༌། ། དེ་ལ་འབྲས་བུ་ནི་ནང་གི་ཡུལ། གྲོགས་རྩ། ནོར་དགའ་བ་དབང་དུ་བྱས་པས་ས་བཅུ་གཉིས་ཀྱི་རྟོགས་པ་སྐྱེའོ་ཞེས་བྱ་བའི་དོན་ཏོ། ། འགྲེལ་པ་ཀུ་མུ་ཏའི་དགོངས་པས་ལེའུའི་འབྲེལ་འདིས་རྒྱུད་གོང་འོག་ཐམས་ཅད་ཀྱི་ལེའུའི་འབྲེལ་ཤེས་པར་བྱའོ། ། འདིར་རྗེ་བཙུན་ག་ཡ་དྷ་རའི་གསུང་གིས་གོང་དུ་བསྟན་པ་ལྟར་རྣམ་པ་གཉིས་ཀྱིས་ལེ་འབྲེལ་བརྩི་ཞིང་བརྗོད་པར་བྱ་སྟེ། དེ་ལྟར་སྤྱོད་པ་བྱེད་པ་ལ་གྲོགས་དགོས་ལ་གྲོགས་ངོ་ཤེས་པར་བྱ་བའི་ཕྱིར་བརྡ་དང༌། ཕྱི་དང་ནང་གི་ཡུལ་བགྲོད་པས་ས་རྣམས་ཀྱི་རྟོགས་པ་བསྐྱེད་པའི་ཕྱིར་ལེའུ་བདུན་པ་བསྟན་ཏོ། ། ནང་དོན་ནི་བྱང་ཆུབ་ཀྱི་སེམས་གཡོ་ཞིང་རྒྱུ་བ་དེས་གཉིས་སུ་མེད་པའི་ཡེ་ཤེས་ཀྱི་སེམས་གཉུག་མ་མཚོན་པར་བྱེད་པའི་ཕྱིར་བརྡའོ། །
དེ་ལྟ་བུའི་ལེའུ་འདིའི་རྒྱུད་བཤད་ཐབས་ཀྱི་མན་ངག་ལ་སོགས་པ་ནི་གནས་སྐབས་ཀྱི་བྱེ་བྲག་གིས་གཉིས་སུ་འགྱུར་ཏེ། ལས་དང་པོ་པ་དང་བརྟན་པ་ཐོབ་པ་གཉིས་ཚོགས་ཀྱི་འཁོར་ལོ་བྱེད་པའི་དུས་སུའང་བརྡ་ལ་སོགས་པ་འདི་དག་དགོས་པས་བསྐྱེད་པའི་རིམ་པ་སྤྱིའི་དོན་ཡིན་ལ། གཙོར་སྤྱོད་པ་དང་འབྲེལ་བས་ན་སྦས་པ་དང་གནས་སྐབས་ཀྱི་མཐར་ཐུག་ཀྱང་ཡིན་ནོ། ། རྗོད་བྱེད་ཀྱི་སྒྲ་ནི་བསྡུས་པའི་དོན་གྱི་མན་ངག་གཙོ་བོ་ཡིན་ལ། ཡན་ལག་དང་ཡི་གེའང་ཅི་རིགས་པ་འཇུག་གོ ། མངོན་པར་རྟོགས་པ་ནི་ལས་དང་པོ་པའི་ཚོགས་ཀྱི་འཁོར་ལོའི་དབང་དུ་བྱས་ན་དུས་ཁྱད་པར་ཅན་གྱི་བཟའ་བའི་དམ་ཚིག་ཡིན་ལ། དྲོད་ཆེན་པོ་ཐོབ་པའི་གང་ཟག་དང་འབྲེལ་ན་ཀུན་ཏུ་བཟང་པོའི་སྤྱོད་པས་ཕྱི་ནང་གི་ཡུལ་བགྲོད་པའི་སྤྱོད་པ་དང་གནས་སྐབས་ཀྱི་འབྲས་བུ་ས་བཅུ་གཉིས་དང་འབྲེལ་ལོ། ། བཤད་པའི་རྒྱུད་ནི་ལས་དང་པོ་པའི་ཚོགས་ཀྱི་འཁོར་ལོའི་དབང་དུ་བྱས་ན་རྡོ་རྗེ་གུར་གྱི་ལེའུ་གཉིས་པ་དང་བརྒྱད་པ་དང་བཅུ་བཞི་པ། ཁ་སྦྱོར་གྱི་དགུ་པའི་རབ་བྱེད་འོག་མ་གསུམ་གྱིས་འཆད་དོ། ། སྤྱོད་པ་དང་འབྲས་བུ་ལྟར་ན་རྡོ་རྗེ་གུར་གྱི་ལེའུ་བཅུ་པ་དང༌།
བཅུ་བཞི་པ་དང༌། ཁ་སྦྱོར་གྱི་ལྔ་པའི་རབ་ཏུ་བྱེད་པ་འོག་མ་གཉིས་དང་འབྲེལ་ལ། གང་ལྟར་ཡང་བཞི་པའི་རབ་བྱེད་བཞི་པ་དང༌། ལྔ་པའི་རབ་བྱེད་དང་པོས་འཆད་པ་ཡིན་ནོ། ། ལུས་རྣམ་པར་གཞག་པ་ནི་བརྡ་ཆེན་གྱི་ཡན་ལག་རྒྱས་པར་བཤད་པའོ། ། གཞུང་གི་དོན་ལ་གསུམ་ལས། ཐོག་མར་བཤད་པ་དམ་བཅའ་བ་ནི་ཙྪོ་མ་ཞེས་བྱ་བ་བརྡ་ཡིན་ལ། དེ་ཡང་ལུས་སམ་ངག་གི་བརྡ་སྟེ་བརྡ་ཤེས་ཤིང་དམ་ཚིག་དང་ལྡན་པ་ནང་གིས་ནི་གོ་ལ་མི་ཤེས་པ་རྣམས་ཐེ་ཚོམ་གྱི་ཡུལ་དུ་འགྱུར་བ་ཡིན་ནོ། ། ལེའུའི་དོན་དངོས་ལ་བཞི་སྟེ། བརྡ་དངོས་དང༌།
བརྡས་མཚོན་པའི་གྲོགས་དང་འདུ་བའི་གནས་དང༌། འདུ་བའི་དུས་དང༌། འདུས་པའི་བྱ་བའོ། ། དང་པོ་ལ་ལྔ་ལས། བརྡའི་དགོས་པ་ནི། གང་གིས་སྤུན་དང་ཞེས་བྱ་བ་ལ་སོགས་པ་སྟེ། སྐྱེས་པའམ་བུད་མེད་ནང་གིས་གོ་ན་ནི་རྡོ་རྗེ་སྤུན་ཡིན་ལ་རྟེན་མི་མཐུན་པས་ཕན་ཚུན་གོ་ན་ནི་རྡོ་རྗེ་མིང་སྲིང་དུ་ཤེས་པར་བྱེད་པའོ། ། གཉིས་པ་བརྡའི་དོན་སྟོན་པ་ནི་བསྙུན་གྱི་ཕྱག་རྒྱ་ཞེས་བྱ་བ་ལ་སོགས་པ་ཡིན་ལ། དངོས་ཀྱི་དོན་མི་སྟོན་ཡང་ཕྱག་རྒྱ་དང་དེའི་ལན་དུ་གྱུར་པ་ནི། གང་ཞིག་སྲིན་ལག་ཅེས་བྱ་བ་ལ་སོགས་པ་ཡིན་ནོ། །
དེས་དམ་ཚིག་དང་ལྡན་པ་དང་མི་ལྡན་པ་བརྟག་པ་ནི། ཕྱག་རྒྱ་ཞེས་བྱ་བ་ལ་སོགས་པའོ། ། དམ་ཚིག་དང་ལྡན་པས་འདུ་བའི་ཕྱག་རྒྱ་ནི། དེ་ལ་རྣལ་འབྱོར་མས་ཞེས་བྱ་བ་ལ་སོགས་པ་ཡིན་ལ། ཕྲེང་བ་མངོན་པར་བཏང་བ་ནི་མི་འདའ་བར་བྱེད་པའི་རྟགས་ཡིན་ནོ། ། ཚིག་གི་དོན་རྣམས་ལ་ཕྱི་རོལ་དུ་རྣལ་འབྱོར་མ་དང་འདུ་བའི་བརྡ་རྣམས་ནི་གཞུང་ཡི་གེ་ཇི་ལྟ་བ་བཞིན་ཤེས་པར་བྱ་ལ། ནང་དོན་དུ་དཀྱིལ་འཁོར་འཁོར་ལོའི་ཐབས་ཀྱིས་དགའ་བ་བཞི་རྒྱུད་ལ་སྐྱེད་པར་བྱེད་པ་སྟེ། དེའང་གཡོན་པའི་མཐེ་བོང་བཅངས་པ་ནི་ཐབས་ཤེས་རབ་ཀྱི་སྙོམས་འཇུག་ཡིན་ལ། སོར་མོ་བཞི་ནི་མཛུབ་མོ་ནས་རིམ་པ་བཞིན་དགའ་བ་བཞི་ཡིན་ཞིང༌། ནུ་མ་ནི་འོ་འཛིན་ཏེ་བྱང་ཆུབ་ཀྱི་སེམས་འཛིན་པས་གསང་བའི་རྡོ་རྗེ་ཡིན་ནོ། །
རྐང་མཐིལ་ནི་པ་ཏ་ལ་སྟེ། པ། པདྨ་ནི་དབང་གི་གནས། ཏ། བིསྟཱ་ར་བདེ་བ་རྒྱས་པ། ལ། ལ་ཏི་གྲིཧྣ་ནི་ལེན་ཅིང་འཛིན་པ་སྟེ་བྱང་ཆུབ་ཀྱི་སེམས་འཆིང་བའོ། ། ཚིག་གི་དོན་གཞན་རྣམས་ནི་རྟོགས་པར་སླའོ། ། བརྡས་མཚོན་པའི་རྣལ་འབྱོར་མ་རྣམས་དང་འདུ་བའི་གནས་ལ་གཉིས་ལས་ཐོག་མར་མདོར་བསྟན་པ་ནི། ཀྱེ་བཅོམ་ལྡན་འདས་ཞེས་བྱ་བ་ལ་སོགས་པ་ཡིན་ལ།
དེ་ལ་ས་རྣམས་བགྲོད་པའི་ཚུལ་ནི། ས་རྣམས་འགྲུབ་པའི་རྒྱུ་གང་ཡིན་པ་དང༌། རྟོགས་པའི་ཁྱད་པར་དང༌། གྲུབ་པའི་རྟགས་དང༌། མིང་གི་དོན་ཞེས་བྱ་བ་བཞིས་ཤེས་པར་བྱས་ལ། འདིར་ཞིབ་ཏུ་བསྙད་པར་བྱ་སྟེ་རྒྱུད་ཀྱི་མངོན་པར་རྟོགས་པར་བལྟ་བར་བྱའོ། ། འདིར་གནས་ལ་སོགས་པ་བཅུ་གཉིས་པོ་ས་བཅུ་གཉིས་ཡིན་པས་མིང་དོན་བསྲེ་བའི་ལུང་དང་ཅུང་ཟད་སྦྱར་ན། ཁ་སྦྱོར་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། །
ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚནྡོ་མངོན་དུ་གྱུར་པར་ངེས། ། ཉེ་བའི་ཚནྡོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཉིད། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། །
པུ་ལ་སོགས་པ་ཅི་གསུངས་པ། ། ཕྱི་དང་ནང་དུ་བསམ་པར་བྱ། ། ཞེས་པས་ས་བཅུ་དང༌། ཡང་རྒྱུད་རྒྱས་པའི་ལུང་ཀུ་མུ་ཏ་ལས་འབྱུང་བ། འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ཆེ། ། ཞེས་འབྱུང་ལ། དེ་ཉིད་ཨ་བྷི་དྷ་ན་ལས། རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་བ། །
སྦྱང་དཀའ་བ་དང་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་ནི་བཅུ་གསུམ་པ། ། ཞེས་འབྱུང་ལ། དགོངས་པ་ལུང་སྟོན་པ་ལས་ཀྱང༌། སངས་རྒྱས་རྣམས་ཀྱིས་གང་བརྟེན་པའི། ། སར་གྱུར་དེ་ནི་བཅུ་གསུམ་པ། ། ཞེས་འབྱུང་སྟེ།
དེ་ལྟར་ན་ས་བཅུ་གཉིས་ནི་གནས་སྐབས་ཀྱི་འབྲས་བུ་ཡིན་ལ། ས་བཅུ་གསུམ་པ་ནི་རྡོ་རྗེ་འཛིན་པ་སངས་རྒྱས་ཀྱི་ས་ཡིན་ནོ། ། འདི་དག་ལའང་སྤང་བྱ་སྤངས་པའི་ཁྱད་པར་དང༌། ཐོབ་བྱ་ཐོབ་པའི་ཁྱད་པར་རྣམས་ཀྱང་བརྗོད་དགོས་ཏེ་རྒྱུད་ཀྱི་མངོན་པར་རྟོགས་པ་ནས་འབྱུང་ངོ༌། ། གནས་མདོར་བསྟན་པའི་སྒོ་ནས་ས་རྣམས་ཀྱི་རང་བཞིན་བསྟན་ཟིན་ཏོ། ། གནས་རྒྱས་པར་བཤད་པ་འདི་ནི་འོག་ཏུ་རླུང་གི་དཀྱིལ་འཁོར་ནས་ཚངས་པའི་འཇིག་རྟེན་གྱི་བར་ལ་ཡང་ཡུལ་སུམ་ཅུ་རྩ་གཉིས་པོ་འདི་དག་ཡོད་ལ། སངས་རྒྱས་འབྱུང་བའི་གནས་ཀྱི་གཙོ་བོ་ཡིན་པས་འཛམ་བུའི་གླིང་འདི་ཉིད་ནའང་འདི་དག་ཡོད་དེ། གང་ན་གང་ཡོད་པ་ནི་གཞུང་གི་སྟེང་དུ་ཤེས་པར་ནུས་ཏེ་སྤྱི་དོན་གྱི་བཤད་པའོ། ། ཡུལ་དེ་དག་རང་གི་ལུས་ལ་ཡང་གནས་ཏེ། དེ་ལ་ལུས་ཀྱི་ཆ་ཤས་གང་ན་གང་ཡོད་པ་རྣམས་རྩ་བའི་རྒྱུད་འདིར་ནི་ཡུལ་རྣམས་ཀྱི་མིང་ཙམ་ལས་ནང་གི་གནས་ཀྱང་མ་གསུངས་ལ།
བླ་མ་ལ་མ་ལྟོས་པར་རང་དགར་འཇུག་པ་དགག་པའི་ཕྱིར་མི་གསལ་ཞིང་འཁྲུགས་པའི་ཚུལ་དུ་ཡང་གསུངས་པས་དེ་གསལ་བར་བྱ་བ་ནི་བཤད་པའི་རྒྱུད་གཉིས་ཀྱི་དགོངས་པ་ཁ་བསྐངས་ཏེ་འཁྲུགས་བསྡེབས་ལ་རིམ་པ་བཞིན་དུ་བསྟན་ཏོ། ། དེའང་ཁ་སྦྱོར་གྱིས་དཔལ་བདེ་མཆོག་དང་མཐུན་པར་སྤྱི་བོ་དང་སྤྱི་གཙུག་དང་རྣ་བ་གཡས་པ་དང་ལྟག་པ་བཞི་ནི་པུལླཱི་ར་མཱ་ལ་ཡ་དང་ཛཱ་ལནྡྷ་ར་དང་ཨོ་ཌྱཱ་ན་དང་ཨརྦུ་ད་སྟེ་གནས་ཡིན་ནོ་ཞེས་བྱ་བ་ནས། མཐེ་བོང་ཀཱ་མ་རཱུ་དང་པུས་མོ་ནི་ཀུ་ལུ་ཏ་སྟེ་ཉེ་བའི་དུར་ཁྲོད་ཀྱི་བར་དུ་གསུངས་ལ། སྙིང་གའི་རྩ་འདབ་བརྒྱད་ནི་འཐུང་གཅོད་དང་ཉེ་བའི་འཐུང་གཅོད་དུ་ཤུགས་ཀྱིས་བསྟན་ཏེ། དེ་དག་ཐམས་ཅད་ཀྱང་རྒྱུད་ཀྱི་མངོན་པར་རྟོགས་པ་དང་བདག་མེད་མའི་བསྟོད་པར་ཞིབ་ཏུ་བརྗོད་ཟིན་ཏོ། ། ཕྱག་རྒྱ་ཆེན་པོ་ཐིག་ལེའི་དགོངས་པས་ཡུལ་ཉི་ཤུ་རྩ་བརྒྱད་དེ་དེའང་ཨོ་ཌྱཱན་སྤྱི་བོ། ཛཱ་ལནྡྷ་ར་སྤྱི་གཙུག ཀོ་ལ་གི་རི་པུལླཱི་ར་མཱ་ལ་ཡ་མཚོག་མ། ཀཱ་མ་རཱུ་པ་སྨིན་ཕྲག་སྟེ་གནས་སོ། ། མཱ་ལ་བ་སྣ་རྩེ།
སིནྡྷཱུ་མིག་གཉིས། ན་ག་ར་རྣ་བ་གཉིས། སིངྒ་ལ་ལྕགས་པའི་བྲང་སྟེ་ཁ་ཡིན་ཏེ་ཉི་བའི་གནས་སོ། ། མུམྨུ་ནི་ཀོས་ཀོ དེ་ཝཱི་ཀོ་ཊ་མགྲིན་པ་སྟེ་ཞིང༌། ཀུ་ལུ་ཏ་རྒྱབ་ཀྱི་ཚིགས་པ། ཨརྦུ་ད་ནུ་མ་གཉིས་ཏེ་ཉེ་བའི་ཞིང༌། ཧ་རི་ཀེ་ལ་སྙིང་ག གོ་དཱ་བ་རཱི་ཏ་བ་སྟེ་ཚནྡོ་ཧའོ། ། ལཾ་པ་ཀ་གསང་བའི་ནང༌།
ཀཱཉྩི་རྟགས་ཀྱི་དབུས་ཏེ་ཉེ་བའི་ཚནྡོ་ཧའོ། ། བྱེད་པའི་བྲང་ནི་རྟགས་ཀྱི་རྩེ་མོ། གསེར་གླིང་ནི་གཞུང་ཁ་སྟེ་འདུ་བའོ། ། ཀོངྐ་ན་ནི་བརླ་གཉིས། བིནྡྷ་ནི་པུས་མོ་གཉིས་ཏེ་ཉེ་བའི་འདུ་བའོ། ། ཡི་དྭགས་འདུས་པ་སྟེ་རབ་སོང་དགེ་འདུན་ནི་བྱིན་པ་གཉིས། རྒྱ་མཚོའི་འགྲམ་ནི་རཱ་མེ་ཤྭ་རི་སྟེ་རྐང་པའི་བོལ་གཉིས་ཏེ་དུར་ཁྲོད་དོ། ། ཙ་རི་ཏྲ་ནི་སོར་མོ་རྣམས། གཞོན་ནུའི་གྲོང་ནི་མཐེ་བོ་གཉིས་ཏེ་ཉེ་བའི་དུར་ཁྲོད་དོ། ། གྲོང་ཁྱེར་ཞེས་བྱ་བ་ཁ་ཆེ་སྟེ་ཕྲག་པ་གཉིས།
གྲོང་མཐའ་ཞེས་བྱ་བ་མོན་ཡུལ་ནི་རྐང་མཐིལ་གཉིས་ཏེ་འཐུང་གཅོད་དོ། ། ཧི་མ་ལ་ཡ་ནི་བལ་པོར་གཏོགས་པའི་བོད་དེ་ལྟག་པའོ། ། ཀོ་ས་ལ་ནི་ཀརྞ་ཌ་སྐེད་པ་སྟེ་ཉེ་བའི་འཐུང་གཅོད་དོ། ། དེ་ལྟར་ན་འཐུང་གཅོད་དང་ཉེ་བའི་འཐུང་གཅོད་གཉིས་ལ་ཡུལ་བཞི་བཞིར་བྱེད་པའི་གཉིས་གཉིས་ཏེ་བཞི་མ་ཚང་བས་ན་ལན་ཚྭ་རྒྱ་མཚོའི་འགྲམ་དང་སཽ་རཱཥྚ་གཉིས་འཐུང་གཅོད་ཀྱི་ཁ་བསྐང་བྱ། ཀ་ལིངྒ་དང་སྐྱེད་ཚལ་རྭ་བ་རྫིང་བུའི་འགྲམ་གཉིས་ནི་གནས་གཅིག་སྟེ་ཉེ་བའི་འཐུང་གཅོད་ཀྱི་ཁ་སྐོང་གི་ཡུལ་དུ་བྱས་པས་ཡུལ་སུམ་ཅུ་སོ་གཉིས་སུ་ཁ་བསྐངས་ཏེ་དེས་ས་བཅུ་གཉིས་འགྲུབ་པ་ཡིན་ནོ། ། ཡུལ་ཕྱི་མ་བཞི་པོ་དེ་ནི་སྙིང་གའི་ཕྱོགས་ཀྱི་རྩ་བཞི་ཡིན་ནོ་ཞེས་གསུང་ངོ༌། ། དེ་ལྟར་ན་བདེ་མཆོག་དང་འདི་གཉིས་མི་མཐུན་པར་སྣང་ངོ་སྙམ་ན་འགལ་བ་མེད་དེ་རྩ་རྣམས་ཀྱི་རྩ་བ་དང་འབྲས་བུ་སྨིན་ཚུལ་ལ་དགོངས་པ་ཡིན་ཏེ། རྐང་པའི་བོལ་ལ་བསྐུ་མཉེ་བྱས་ན་མིག་བདེ་བར་འགྱུར་བའི་ཕྱིར་བོལ་སིནྡྷུ་ར་བཤད་པ་དང་མིག་སིནྡྷུ་ར་བཤད་པ་ལྟ་བུའམ། ལྟེ་བར་བསྐུ་མཉེ་བྱས་ན་རྣ་བ་བདེ་བར་འགྱུར་བའི་ཕྱིར་གོ་དཱ་བ་རི་ལྟེ་བའམ་རྣ་བ་གཡོན་པ་ལ་བཤད་པ་ལ་སོགས་པ་ལྟ་བུ་ཡིན་པས་རྒྱུད་གཉིས་པོའང་དགོངས་པ་མཐུན་པར་ཤེས་པར་བྱའོ། ། འདུ་བའི་གནས་ཕྱི་དང་ནང་གི་བཤད་པ་བསྟན་ཟིན་ཏོ། །
ཕྱི་དང་ནང་གི་འདུ་བའི་དུས་ནི་རྣལ་འབྱོར་མ་དང་ཚོགས་ཀྱི་འཁོར་ལོ་ལ་འདུ་བའི་དུས་ཉིན་བར་བཤད་པར་བྱ་སྟེ། ཡི་དྭགས་ཁྱད་པར་དུ་རྒྱུ་བ་ཉི་ཤུ་དགུ། ཟླ་ཕྱེད་ནི་ཉ་དང་གནམ་སྟོང་གཉིས། བཅུ་བཞི་ནི་ཡར་ངོ་འབའ་ཞིག་གོ ། བརྒྱད་པ་ནི་ཡར་ངོ་མར་ངོ་གཉིས་ཀའིའོ། ། ནང་དོན་དུ་རྣལ་འབྱོར་མ་ནི་རྩ། ལེགས་འདུ་བ་ནི་དེར་རླུང་དང་བྱང་ཆུབ་ཀྱི་སེམས། ཡེ་ཤེས་ནི་དཔའ་བོ་སྟེ་ཉིན་མོ། མི་རྟོག་པ་ནི་རྣལ་འབྱོར་མ་སྟེ་མཚན་མོའོ། ། ཡང་ཉིན་པར་ནི་དྷོའུ་སྟེ་དྷོའུ་སྭ་རྒ་ནི་མཐོ་རིས།
དྷོའུ་སུ་ཁ་ནི་བདེ་བ། དྷོའུ་སཾ་ག་ནི་སྨོད་པ་སྟེ་མཐོ་རིས་ཀྱི་བདེ་བ་ལ་སྨོད་པ་ནི་ལྷན་ཅིག་སྐྱེས་པའི་ཡེ་ཤེས་སོ། ། ཡི་དྭགས་ནི་པྲེ་ཏ་སྟེ། དེ་ཕྲལ་ན་པྲ་ཨེ་ཏ་སྟེ་སྲོག་རབ་ཏུ་སོང་བའོ། ། དེ་ནི་རྣམ་རྟོག་རབ་ཏུ་སོང་བས་ལྷན་སྐྱེས་སོ། ། ཟླ་ཕྱེད་དང་བཅུ་བཞི་ནི་ཟླ་བ་ཡོངས་སུ་རྫོགས་པ་དང༌། ཆ་གཅིག་གིས་མ་རྫོགས་པ་ལྟར་ལྷན་སྐྱེས་ཀྱི་དགའ་བྲལ་དང་ལྷན་སྐྱེས་ཀྱི་ལྷན་སྐྱེས་སོ། ། བརྒྱད་པ་ནི་ཐབས་ཤེས་རབ་ཀྱི་བྱང་ཆུབ་ཀྱི་སེམས་འབྱུང་བ་བཞི་བཞིས་གང་བའོ། ། འདུས་པའི་བྱ་བ་ལ་བཟའ་བ་ལ་སོགས་པའི་བྱ་བ་ནི་ཕྱི་ནང་གཉིས་ལས་ཕྱི་ནི། རྒྱལ་མཚན་ནི་རྐུན་པོ་གསད་ཤིང་ལ་བཙུགས་པ།
མཚོན་བསྣུན་ནི་དཔའ་བོ་གཡུལ་དུ་བསད་པ། ལན་བདུན་པ་ནི་སྐྱེ་བ་བདུན་པ། ཡང་ན་སྙིང་རྗེ་ཆེན་པོས་གདུག་པ་ཅན་བསྒྲལ་བའི་ཤ་ལས་ཚོགས་ཀྱི་འཁོར་ལོ་བྱ་བ་ཡིན་ནོ། ། གདུག་པ་ཅན་བསྒྲལ་ན་སྙིང་རྗེ་སྤང་བར་མི་འགྱུར་རམ་ཞེ་ན་མི་འགྱུར་ཏེ། དེ་ཉིད་འདུས་པ་ལས། མ་རུངས་པ་རྣམས་གདུལ་བ་དང༌། ། སངས་རྒྱས་བསྟན་པ་བསྲུང་བའི་ཕྱིར། ། སེམས་ཅན་ཐམས་ཅད་བསད་ན་ཡང༌། ། སྡིག་གིས་ཉེས་པར་མི་འགྱུར་རོ། ། ཞེས་བྱ་བ་དང༌།
སྤྱོད་འཇུག་ལས་ཀྱང༌། ཐུགས་རྗེ་མངའ་བ་རིང་གཟིགས་པས། ། བཀག་པ་རྣམས་ཀྱང་དེ་ལ་གནང༌། ། ཞེས་འབྱུང་བ་ཡིན་ནོ། ། ནང་དོན་དུ་ན་བྱང་ཆུབ་ཀྱི་སེམས་མི་ཉམས་པ་རྒྱལ་མཚན་ལྟར་སྟེང་དུ་བཅིངས་པའོ། ། རྣམ་རྟོག་བསད་པས་ན་མཚོན་བསྣུན་ནོ། ། ཡང་ན་སྙོམས་པར་འཇུག་པ་ཉིད་ལ་ཡང་མཚོན་བསྣུན་ཞེས་བྱའོ། ། ལན་བདུན་པ་ནི་བདུད་རྩི་ལྔ་དང་དགའ་བྲལ་དང་ལྷན་སྐྱེས་སོ། ། སྙིང་རྗེ་ནི་ཀཱ་རུ་ཎ་སྟེ། ཀ
སུ་ཀ་ན་བདེ་བ། རུ། རུ་ཙ་ན་སྡུག་བསྔལ་གཅོད་པ་སྟེ་བདེ་སྟོང་ངོ༌། ། གདུག་པ་ཅན་ཐམས་ཅད་ནི་རྣམ་རྟོག་ཟད་པར་བྱེད་པའོ། ། ཆོ་གའི་གཙོ་བོ་ནི་ཏིང་ངེ་འཛིན་གྱིས་ཡིན་ནོ། ། རྣལ་འབྱོར་གཉིས་ལ་བརྟེན་ཏེ་བྱ་བའི་ལས་འདི་ནི་ཕྱི་དོན་དུ་སྦྱར་ན་ཚོགས་ཀྱི་འཁོར་ལོའི་དུས་སུ་ལྷའི་ང་རྒྱལ་བརྟན་པོ་དང་ལྡན་པས་བྱ་བ་ཡིན་ལ། སྦས་པ་ལྟར་ན་སྤྱོད་པའི་དུས་སུ་ལྷུན་གྱིས་གྲུབ་པའི་ཚུལ་གྱིས་འབྱུང་བ་ཡིན་ནོ། ། ཚིག་གི་དོན་ནི་འདྲ་བས་ན་ཤེས་པར་སླའོ། ། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་བྱ་བ་ལ་སོགས་པ་ལ་ཤྲཱི་ནི་གཉིས་འཛིན་གྱི་སྤྲོས་པ་ཐམས་ཅད་དང་བྲལ་བའི་ཡེ་ཤེས་ཏེ་རྣམ་པར་ཐར་བའི་སྒོ་མངོན་པར་འདུས་མ་བྱས་པ་ཡིན་ནོ། །
ཧེ་ནི་ཧེ་ཏུ་ཤཱུ་ནྱ་ཏཱ་སྟེ་རྒྱུ་དང་འབྲས་བུ་དང་གཟུང་འཛིན་ལ་སོགས་པ་ཐམས་ཅད་ཀྱིས་སྟོང་པས་ན་རྣམ་པར་ཐར་པའི་སྒོ་སྟོང་པ་ཉིད་དོ། ། རུ་ནི་རཱུ་པ་ཀ་ཏ་ཤཱུ་ནྱ་ཏཱ་སྟེ་ཚོགས་པ་ཐམས་ཅད་དང་བྲལ་བ་འབྲས་བུར་ངེས་པ་མེད་པ་སྟེ་རྣམ་པར་ཐར་པའི་སྒོ་མཚན་མ་མེད་པའོ། ། ཀ་ནི་ཀ་ན་ཀུ་ཙི་ཏ་ཏིཥྛ་སྟེ་བར་དུ་རང་གི་ངོ་བོ་གནས་པ་མེད་པས་རྣམ་པར་ཐར་པའི་སྒོ་འབྲས་བུ་ལ་སྨོན་པ་མེད་པའོ། ། ཇི་ལྟར་བཟའ་བའི་ཚུལ་ལས་ཕྱི་དོན་དུ་ན་རྡོ་རྗེ་ནི་སྟེང་དུ་བསྒོམ་པ། ཐོད་པ་ནི་དེའི་འོག་ཏུ་སྟེ་རླུང་མེའི་སྟེང་དུ། སྦྱོར་བ་ནི་སྦར་བ་དང་བསྐོལ་བ་དང་ཡེ་ཤེས་ཀྱི་བདུད་རྩི་སྤྱན་དྲང་བའི་ཚུལ། སྐྱེ་བོའི་ཤ་ནི་ཤ་ལྔ་དང་བདུད་རྩི་ལྔ་སྟེ་བྱིན་རླབས་ཀྱི་ཆོ་ག་རྒྱས་པར་བཤད་དོ། ། བཟའ་བ་ནི་བྱིན་གྱིས་བརླབས་པའི་གཏོར་མ་དང་བདུད་རྩི་དང་ཁ་ཟས་སོ། ། དེ་ལྟར་ཟོས་ན་སེམས་ཅན་ཏེ་ཕྱི་དང་ནང་གི་དཔའ་བོ་དང་རྣལ་འབྱོར་མ་དབང་དུ་འགྱུར་རོ། ། ནང་དོན་དུ་ན་རྡོ་རྗེ་ནི་སྟོང་པའམ་ཐབས།
ཐོད་པ་ནི་བདེ་བ་སྐྱོང་བ་སྟེ་བདེ་བ་ནི་ཡེ་ཤེས་སམ་ཤེས་རབ། སྦྱོར་བ་ནི་ཐབས་ཤེས་རབ་སྙོམས་པར་འཇུག་པའོ། ། རྡོ་རྗེ་ནི་འཁོར་ལོ་གོང་མ་རྣམས། ཐོད་པ་ནི་ལྟེ་བ། སྦྱོར་བ་ནི་འབར་འཛག་གོ ། དེའང་སངས་རྒྱས་ཐོད་པ་ལས། རྡོ་རྗེ་སངས་རྒྱས་ཞེས་སུ་གསུངས། ། ཐོད་པ་གསང་བ་ཡང་དག་བཤད། ། སྦྱོར་བ་གསང་བར་གནས་དེ་ཡི། ། སྣ་ཚོགས་བྱེད་པ་ངོ་མཚར་ཆེ། །
ཞེས་གསུངས་སོ། ། སྐྱེ་བོའི་ཤ་ནི་རྣམ་པར་རྟོག་པ་སྟེ་དེ་ཟོས་ན་གཉིས་སུ་མེད་པའི་ཡེ་ཤེས་སུ་འགྱུར་རོ། ། ལེའུ་བདུན་པ་ཚིགས་སུ་བཅད་པ་སུམ་ཅུའི་རྣམ་པར་བཤད་པའོ།། །། ད་ནི་ལེའུ་བརྒྱད་པ་བཤད་པར་བྱ་སྟེ། དེ་ལ་ཡང་ལེའུ་སྔ་ཕྱི་མཚམས་སྦྱར་ན་དེ་ལྟར་བརྡས་མཚོན་པའི་གྲོགས་རྡོ་རྗེ་རྣལ་འབྱོར་མ་ནི་འདི་ནས་འབྱུང་བའི་བཅོ་ལྔ་པོ་ཡིན་ལ། དེ་དང་ལྷན་ཅིག་སྐྱེས་པའི་ཡེ་ཤེས་ཉེ་བའི་རྒྱུ་བསྒོམ་པའི་ཕྱིར་དེའི་རྗེས་ལ་ལེའུ་བརྒྱད་པ་འབྱུང་ངོ༌། ། སྦས་དོན་ལྟར་ན་རྩ་རྣམས་ལྷ་མོ་བཅོ་ལྔའི་ངོ་བོར་རྣམ་པར་དག་པའི་ཕྱིར་ལེའུ་བརྒྱད་པའོ། ། འདིའི་བརྗོད་བྱའི་དོན་ནི་འདི་ལྟར་རྟོགས་པར་བྱ་སྟེ། ལམ་གྱི་གཙོ་བོ་མཆོག་གི་དངོས་གྲུབ་ཀྱི་མངོན་པར་རྟོགས་པ་ལྔ་རིམ་པ་བཞིན་འབྱུང་བའི་དབང་དུ་བྱས་ན་ལེའུ་དང་པོས་ལྟ་བ་བསྟན། ལེའུ་གཉིས་པས་ལམ་གྱི་གྲོགས་ཙམ་ཡིན་པས་མི་བསྔོ།
གསུམ་པ་དང་བཞི་པས་བསྐྱེད་རིམ། ལྔ་པས་རྫོགས་རིམ། དེ་ལྟར་རིམ་པ་གཉིས་ལ་བརྟེན་པས་དྲོད་ཐོབ་ནས་དྲུག་པ་དང་བདུན་པས་སྤྱོད་པ་སྤྱད་ནས། བརྒྱད་པ་འདི་ཉེ་རྒྱུ་སྟོན་པའི་གཞུང་དུ་སྦྱོར་ཏེ། རྣལ་འབྱོར་མ་བཅོ་ལྔས་ནི་ཕྱིའི་ཡུལ་སུམ་ཅུ་སོ་གཉིས་ན་གནས་པའི་གྲོགས་ངོས་བཟུང་ནས། ནམ་མཁའི་ཁམས་ནི་པདྨ་ལ། ། ཞེས་པ་མན་ཆད་ཀྱིས་དེ་ལ་བརྟེན་པའི་ཉེ་རྒྱུ་བསྒོམས་ནས་ལེའུ་དགུ་པས་སྤང་བྱ་ཐམས་ཅད་དག་པར་བྱས་ཏེ། ལེའུ་བཅུ་པ་དང་བཅུ་གཅིག་པས་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཏུ་དབང་བསྐུར་ཏེ་རྟགས་མདོར་བསྡུས་བསྟན་ནས། ལེའུ་དང་པོའི་ཚུལ་དུ་མངོན་པར་རྫོགས་པར་འཚང་རྒྱ་བ་ཡིན་ནོ། ། དེ་ལྟ་ན་ལེའུ་བརྒྱད་པ་རིལ་གྱིས་ཉེ་རྒྱུ་སྟོན་པའི་ཕྱིར་བརྗོད་བྱ་སྦས་པ།
རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀ མངོན་པར་རྟོགས་པ་ཉེ་བའི་རྒྱུ། བཤད་པའི་རྒྱུད་རྡོ་རྗེ་གུར་གྱི་ལེའུ་བཅོ་ལྔ་པ་ནས་ཉེ་རྒྱུ་འབྱུང་ལ། ཁ་སྦྱོར་གྱི་དགུ་པའི་དང་པོ་དང་བཅུ་པའི་དང་པོ་གཉིས་ལས་ཀྱང་འབྱུང་བ་ཡིན་ནོ། ། དེ་ལྟར་ན་ལེའུ་འདིས་ཉེ་བའི་རྒྱུ་སྟོན་པའི་བཤད་པ་ནི་དེ་ཙམ་ཞིག་གིས་ཤེས་པར་ནུས་སོ། ། དེ་ལྟ་བུའི་ཉེ་རྒྱུ་དང་འབྲས་བུའི་རྣམ་འཕྲུལ་དེ་ཉིད་ལས་དང་པོ་པས་ད་ལྟ་ཉམས་སུ་ལེན་ཏེ་གསང་སྔགས་འབྲས་བུ་ལམ་དུ་བྱེད་པའི་ཕྱིར་རོ། ། དེ་ལྟར་ན་ལེའུ་འདི་དུམ་བུ་གསུམ་དུ་གནས་པ་ལས། ཐོག་མར་བསྐྱེད་རིམ་གྱི་གཞུང་གི་བརྗོད་བྱའི་དོན་བསྐྱེད་རིམ་སྤྱི། རྗོད་བྱེད་ནི་ཡན་ལག་གི་དོན། སྐུ་མདོག་གི་སྐབས་སུ་ཡི་གེའི་དོན་ཅུང་ཟད་ཀྱང་འཇུག་མངོན་པར་རྟོགས་པ་ནི་རྫོགས་པའི་རྟེན་བསྐྱེད་པའི་རིམ་པ།
བཤད་པའི་རྒྱུད་ནི་རྡོ་རྗེ་གུར་གྱི་ལེའུ་བཞི་པ་དང་བཅུ་གཉིས་པ་གཙོ་ཆེ་ལ་བསྐྱེད་རིམ་སྟོན་པའི་ལེའུ་བཅུ་ཀས་ཀྱང་ཅི་རིགས་པར་ཕན་འདོགས་ལ། ཁ་སྦྱོར་གྱི་རབ་བྱེད་དྲུག་གིས་བསྐྱེད་རིམ་སྟོན་པ་ལས་འདི་ནི་གསུམ་པའི་གསུམ་པ་ནས་འབྱུང་ངོ༌། ། ལུས་རྣམ་པར་གཞག་པ་ནི། ཇི་ལྟར་རིགས་པར་རྣལ་འབྱོར་མའི། ། བསྐྱེད་དང་གནས་དང་བྱེད་རྒྱུ་དང༌། ། ཞེས་བྱ་བའི་རྒྱས་པར་བཤད་པའོ། ། གཞུང་གི་དོན་ལས་དང་པོ་བཤད་པར་དམ་བཅའ་བ་ནི། རྣལ་འབྱོར་མ་ཡི་ཞེས་བྱ་བ་ནི་དེ་བཞིན་གཤེགས་པ་ལྷ་མོའི་དཀྱིལ་འཁོར་དུ་སྤྲུལ་པ་སྟེ། རྡོ་རྗེ་རྩེ་མོ་ལས། སངས་རྒྱས་སྐུ་ཡང་བུད་མེད་གཟུགས་ཅན་དུ། །
སེམས་ཅན་ཁམས་ནི་གདུལ་ཕྱིར་ཡང་དག་བསྟན། ། བུད་མེད་གཟུགས་ཀྱང་ཆོས་ཉིད་དག་པ་སྟེ། ། སངས་རྒྱས་ཀུན་གྱི་རིགས་སུ་གནས་པར་འགྱུར། ། ཞེས་གསུངས་སོ། ། གཞུང་གི་དོན་ལ་གཉིས་ལས། དང་པོ་མདོར་བསྟན་པ་ནི། ནམ་མཁའི་ཁམས་སུ་བྷ་ག་བསམ། ། ཞེས་བྱ་བ་ཤློ་ཀ་གཅིག་ཡིན་ལ། ལྷག་མས་རྒྱས་པར་བཤད་པ་ཡིན་ནོ། ། དེ་ལ་རེ་ཞིག་མངོན་པར་རྟོགས་པའི་རིམ་པ་མདོ་ཙམ་བརྗོད་ན།
ཚོགས་ཀྱི་ཞིང་མདུན་གྱི་ནམ་མཁར་སྤྱན་དྲང་ཞིང་མཆོད་པ་ཚད་མེད་པ་བཞི་བསྒོམ་པ། སྟོང་པ་ཉིད་བསྒོམ་པ། སྲུང་བའི་འཁོར་ལོ་དུར་ཁྲོད་བརྒྱད་དང་བཅས་པ་བསྒོམ་པ་ནི་གོང་གི་ལེའུ་གསུམ་པས་ཁ་བསྐངས་ལ། ཡན་ལག་བདུན་བྱ་བ་དང་སྟོང་པ་ཉིད་བསྒོམ་པའི་སྔགས་ནི་རྡོ་རྗེ་གུར་ལེའུ་བཅུ་གཉིས་པ་ལས་འབྱུང་ལ། དེ་དག་གི་གོ་རིམ་ངེས་པའི་རྒྱུ་མཚན་ཡང་རྡོ་རྗེ་གུར་ལས། བླ་མ་སངས་རྒྱས་རྣམ་མཆོད་ཅིང༌། ། བདུན་པོ་ཡོངས་སུ་དག་པར་བྱ། ། ཞེས་བྱ་བ་དང༌། བླ་མ་སངས་རྒྱས་མཆོད་པ་དང༌། ། དཀོན་མཆོག་གསུམ་ལ་བདག་སྐྱབས་མཆི། །
ཞེས་བྱ་བ་ལ་སོགས་པ་བདུན་པོ་རྣམ་པར་དག་པ་གསུངས་ནས། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་བསོ་བར་བྱ། ། ཕྱི་ནས་བྱང་ཆུབ་སེམས་གནས་ཏེ། ། དེ་རྗེས་བསྲུང་བའི་དམ་ཚིག་གོ ། ཞེས་གསུངས་སོ། ། དེ་ལྟར་སྲུང་བའི་འཁོར་ལོའི་དབུས་སུ་ཆོས་ཀྱི་འབྱུང་གནས་ཀྱི་ནང་དུ་རླུང་ནས་རིམ་པས་བསྒོམས་པའི་འབྱུང་བ་རིམ་བརྩེགས་ལ་བར་དོའི་ཤེས་པ་ཞུགས་པ་ལས་གཞལ་ཡས་ཁང་གདན་དང་བཅས་པ་བསྒོམ་པར་བྱའོ། ། དེར་མངོན་པར་བྱང་ཆུབ་པ་ཚན་པ་བཅོ་ལྔ་ལས་ལྷ་མོ་བཅོ་ལྔ་བསྐྱེད་པ་གསལ་གདབ་སྟེ། དེ་ནི་ལེའུ་འདི་ཉིད་ལས་འབྱུང་ངོ༌། ། དེ་ནས་ཕྱི་མའི་གསུམ་པ་དང་རྡོ་རྗེ་གུར་ནས་འབྱུང་བ་ལྟར་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང་ཡེ་ཤེས་འཁོར་ལོ་དགུག་གཞུག་བྱའོ། །
དེ་ནས་དབང་བསྐུར་བ་ནི་གུར་ལས་ཀྱང་འབྱུང་ལ། འདི་ཉིད་ཀྱི་ལེའུ་བཞི་པ་ནས་འབྱུང་བས་དབང་བསྐུར་ལ་ཕྱི་མའི་ལེའུ་བཞི་པ་ནས་འབྱུང་བའི་རིགས་ཀྱི་བདག་པོའི་རྒྱས་གདབ་བོ། ། དེ་ནས་རྡོ་རྗེ་གུར་ནས་འབྱུང་བའི་མཆོད་བསྟོད་བདུད་རྩི་མྱང་བ་བྱས་ལ། འདི་ཉིད་ནས་འབྱུང་བའི་ཁ་དོག་གི་སྒོ་ནས་ཞེན་པ་སྤངས་ཏེ་ལེའུ་དགུ་པས་དག་པ་རྗེས་སུ་དྲན་པར་བྱས་ནས་རྫོགས་རིམ་མམ་བཟླས་པའམ་སྤྱོད་ལམ་གྱི་རྣལ་འབྱོར་ལ་འཇུག་པར་བྱའོ། ། འདི་ནི་མདོར་བསྡུས་པ་ཙམ་སྟེ་ལས་དང་པོ་པ་ལ་ཕན་གདགས་པར་བྱ་བའི་ཕྱིར་མངོན་པར་རྟོགས་པ་ཞིབ་ཏུའང་བཤད་པར་བྱའོ། ། ད་ནི་རྒྱས་པར་བཤད་པ་ལས། འཁོར་ལོ་ས་དང་ཆུ་ནི་སྔོན། ། ཞེས་བྱ་བ་ལ་སོགས་པ་ལ་འདིར་རླུང་ནས་མས་རིམ་དུ་བསྒོམ་པར་བྱའོ། ། དེ་ལྟ་ན་སློབ་དཔོན་པདྨ་བ་དང་ཌོམྦི་པས་ས་ནས་སྒོམ་པ་དང་མི་འགལ་ལམ་སྙམ་ན་མི་འགལ་ཏེ། དེ་དག་ནི་བྱང་ཆུབ་ཀྱི་སེམས་ཀྱི་དཀྱིལ་འཁོར་དང་འཁོར་ལོ་བཞིའི་གོ་རིམ་ལ་དགོངས་པ་ཡིན་ཏེ།
འདི་ཉིད་ཀྱི་ལེའུ་བཅུ་པ་ལས། རེག་པ་སྲ་བའི་བག་ཆགས་ཀྱིས། ། ས་ནི་དེ་ལས་སྐྱེ་བར་འགྱུར། ། བྱང་སེམས་གཤེར་བའི་རྣམ་པ་ཡིས། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། ། འགྲོ་བས་རླུང་དུ་རབ་ཏུ་གྲགས། ། ཞེས་འབྱུང་བ་དང༌། ཡང་ལྟེ་བ་ས། སྙིང་ག་ནི་ཆུ།
མགྲིན་པ་མེ། སྤྱི་བོ་རླུང་གི་རང་བཞིན་ཡིན་པའི་ཕྱིར་རོ། ། རླུང་ནས་བསྒོམ་པ་ནི་ཕྱི་རོལ་གྱི་འབྱུང་བ་རླུང་ནས་རིམ་གྱིས་ཆགས་པ་དང༌། ལུས་ཀྱི་དཀྱིལ་འཁོར་ལ་དགོངས་ཏེ་ཁ་སྦྱོར་ལས། རྐང་པའི་མཐིལ་དུ་རྩོམ་ཆེན་རླུང༌། ། གཞུང་ཡི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཡིན་ཏེ། ། གྲུ་གསུམ་འབར་བའི་དབྱིབས་སུ་གནས། ། ལྟོ་བར་ཡང་ནི་ཆུ་ཡིན་ཏེ། ། ཟླུམ་པོའི་གཟུགས་སུ་ཡང་དག་གནས། །
སྙིང་གར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། ཞེས་འབྱུང་ངོ༌། ། དེ་དག་ནི་ཡན་ལག་ཙམ་ཡིན་ལ་གཙོ་བོར་ས་ནས་བསྒོམ་པ་ནི་སྦྱང་གཞི་ལུས་གྲུབ་པའི་མངལ་གྱི་སྔོན་འགྲོ་སྦྱོང་བས་དྲི་མ་ཆུང་ལ། རླུང་ནས་བསྒོམ་པ་ནི་མངལ་གྱི་དངོས་གཞི་སྦྱོང་བས་ན་ཅུང་ཟད་ཟབ་སྟེ། ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེས་པ་རླུང༌། ། དེ་ལས་མེ་ནི་འབྱུང་བར་འགྱུར། ། དེ་ལས་སྐྱེས་པ་ཆུ་ཡིན་ཏེ། ། དེ་ལས་དབང་ཆེན་འབྱུང་བར་འགྱུར། །
དེ་ལས་ཕུང་པོ་འབྱུང་བར་འགྱུར། ། དེ་ལས་སྐྱེ་མཆེད་འབྱུང་བར་འགྱུར། ། དེ་ལས་རྣམ་ཤེས་སྐྱེ་འགྱུར་ཏེ། ། དེ་ལས་ཡེ་ཤེས་སྐྱེ་བར་འགྱུར། ། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་པ་ཡིན་ནོ། ། གང་ལྟར་ཡང་འདྲ་བར་སྣང་བས་ན་སྦྱང་གཞི་གཙོ་ཆེ་ཆུང་ཅུང་ཟད་ཡོད་ཀྱང་ས་ནས་རིམ་གྱིས་བསྒོམས་པས་བཏུབ་མོད་སྙམ་ན། རྡོ་རྗེ་གུར་ལས། ནམ་མཁའི་ཁམས་ཀྱི་དབུས་གནས་པར། ། རྡོ་རྗེའི་དཀྱིལ་འཁོར་བསྒོམ་པར་བྱ། །
རྡོ་རྗེའི་དཀྱིལ་འཁོར་སྟེང་དུ་ཡང༌། ། གསལ་བའི་དཀྱིལ་འཁོར་བསྒོམ་པར་བྱ། ། གསལ་བའི་དཀྱིལ་འཁོར་དབུས་གནས་པར། ། ཆུ་ཡི་དཀྱིལ་འཁོར་བསྒོམ་པར་བྱ། ། ཆུ་ཡི་དཀྱིལ་འཁོར་སྟེང་དུ་ནི། ། བརྟུལ་ཞུགས་ཅན་གྱིས་དབང་ཆེན་བསྒོམ། ། ཞེས་འབྱུང་བ་ཡིན་ནོ། ། འཕར་མ་གཉིས་སུ་འོང་བའི་རྒྱུ་མཚན་ནི་ནང་མས་ཟེ་འབྲུ་སྟེ་རྩ་དབུ་མ་མཚོན་ལ། ཆོས་ཀྱི་འབྱུང་གནས་ཀྱི་བྷ་གས་ནི་ཕྱིའི་འཕར་མ་མཚོན་ཏེ་གསང་བ་ཆོས་ཀྱི་དཀྱིལ་འཁོར་དང་ཏིང་ངེ་འཛིན་གྱི་དཀྱིལ་འཁོར་བསྲེ་བའི་དགོས་པའོ། ། བརྟེན་པ་ལྷ་བསྐྱེད་པ་ལ་ལྔ་སྟེ།
མངོན་པར་བྱང་ཆུབ་པ་ལྔ་ལས་ལྷ་རྣམས་བསྐྱེད་པའི་ཚུལ་དང༌། ཕྱོགས་གང་དུ་ལྷ་མོ་གང་དགོད་པ་དང༌། ལྷ་མོ་རྣམས་ཀྱི་མཚན་ཉིད་དང༌། དེ་ལྟར་བསྒོམས་པའི་ཕན་ཡོན་དང༌། ཁ་དོག་གི་སྒོ་ནས་ཞེན་པ་སྤང་བར་བྱ་བའི་ཕྱིར་རྒྱལ་བ་དྲུག་གི་བདག་ཉིད་ཡན་ལག་དྲུག་ཏུ་བསྒོམ་པའོ། ། དང་པོ་ལ་ཡང་ལྔ་ལས། ཐོག་མ་ལྷ་མོ་རྣམས་ཀྱི་མངོན་པར་བྱང་ཆུབ་པའི་ཚུལ་ནི་དེའི་སྟེང་དུ་ཞེས་བྱ་བ་ལ་སོགས་པ་སྟེ། འདི་འཆད་པ་ནི་སྤྱིའི་དོན་དང༌། ཡན་ལག་གི་དོན་གཉིས་ལས། དང་པོ་ལ་གསུམ་སྟེ།
གང་བསྒོམ་པའི་དོན་དང༌། ཇི་ལྟར་བསྒོམ་པའི་ཚུལ་དང༌། དེ་ལྟར་བསྒོམ་པའི་འཐད་པའོ། ། དང་པོ་ནི་མངོན་པར་བྱང་ཆུབ་པ་ལྔ་སྟེ། དེའང་གདན་རྣམས་ཀྱི་སྟེང་དུ་ཨཱ་ལི་ཕྲག་གཉིས་སྐར་མའི་རྣམ་པ་ལྟ་བུ་ཚན་པ་བཅོ་ལྔ་ཕྲག་གཉིས་བསམ་སྟེ། སུམ་ཅུ་རྩ་གཉིས་པོ་དེ་ནི་མཚན་བཟང་པོ་སུམ་ཅུ་རྩ་གཉིས་སུ་མོས་པ་བྱའོ། ། དེ་གྱུར་པ་ལས་ཟླ་བའི་དཀྱིལ་འཁོར་བཅོ་ལྔ་དུས་གཅིག་ཏུ་བསྐྱེད་དེ་མེ་ལོང་ལྟ་བུའི་ཡེ་ཤེས་སོ། ། ཡང་ཟླ་བའི་སྟེང་དུ་ཀཱ་ལི་སོ་བཞིའི་སྟེང་དུ་ཡ་ར་ལ་ཝ་ཌ་ཌྷ་དྲུག་བསྣན་པས་བཞི་བཅུ། དེ་ཕྲག་གཉིས་མར་མེའི་རྣམ་པ་དང་འདྲ་བ་བརྒྱད་ཅུ་པོ་དཔེ་བྱད་བཟང་པོ་བརྒྱད་ཅུའོ། ། དེ་ལས་ཉི་མ་བཅོ་ལྔ་སྟེ་མཉམ་པ་ཉིད་ཀྱི་ཡེ་ཤེས་སོ། །
དེ་དག་གི་བར་རྣམས་སུ་ཨོཾ་ལ་སོགས་པ་ས་བོན་བཅོ་ལྔ་ལས་ཕྱག་མཚན་གྲི་གུག་ས་བོན་གྱིས་མཚན་པ་བཅོ་ལྔ་སྟེ་སོ་སོར་རྟོག་པའི་ཡེ་ཤེས་སོ། ། སོ་སོའི་ས་བོན་ཕྱག་མཚན་དང་ཟླ་བ་ཉི་མ་འདྲེས་པ་ནི་བྱ་བ་ནན་ཏན་གྱི་ཡེ་ཤེས་སོ། ། དེ་ལས་ལྷ་མོ་བཅོ་ལྔའི་སྐུ་དུས་གཅིག་ཏུ་བསྐྱེད་དེ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་སུ་མོས་པ་བྱའོ། ། གཉིས་པ་ཇི་ལྟར་བསྒོམ་པའི་ཚུལ་ནི། ཁ་ཅིག་འདི་སྐད་དུ། གལ་ཏེ་ཟླ་བ་ལ་སོགས་པ་དེ་དག་མེ་ལོང་ལྟ་བུའི་ཡེ་ཤེས་ལ་སོགས་པ་ཡིན་ནས་བསྒོམ་མམ་མིན་ཡང་བསྒོམ། དང་པོ་ལྟར་ན་གྲུབ་ཟིན་པ་ལ་བསྒྲུབ་པར་འགྱུར་ལ། གཉིས་པ་ལྟར་ན་སྤྲང་པོས་རྒྱལ་པོར་རློམ་པ་ལྟར་བསྒོམས་ཀྱང་མི་འགྲུབ་བོ་སྙམ་ན་ཡིན་ནས་བསྒོམ་པ་ལ། འདི་ལ་ཡང་འབྲས་བུ་དངོས་ཡིན་པ་དང་ཆོས་ཉིད་དམ་རྣམ་པ་ཡིན་པ་གཉིས་ལས་འདི་ནི་ཆོས་ཉིད་དམ་རྣམ་པ་ཡིན་ལ་དེའང་ཚུལ་འདི་ལྟར་བསྒོམ་སྟེ་རྣམ་པ་ཟླ་བར་བསྒོམས་པས་བསྒོམ་སླ་བས་རྣམ་པ་ལམ་དུ་བྱེད་པ་ཞེས་བྱ། རྣམ་པ་དེ་ཉིད་ལ་དོན་མེ་ལོང་ལྟ་བུའི་ཡེ་ཤེས་ལ་སོགས་པར་མོས་པ་བྱས་པས་ལན་ཅིག་དེ་འཐོབ་པར་འགྱུར་བས་མོས་པ་ལམ་དུ་བྱེད་པ་སྟེ།
ཟླ་བ་མེ་ལོང་ཡེ་ཤེས་ལྡན། ། ཞེས་འབྱུང་ངོ༌། ། དེའང་སངས་རྒྱས་ལ་མངའ་བའི་མེ་ལོང་ལྟ་བུ་ལ་སོགས་པའི་ཡེ་ཤེས་ལྔ་ནི་འདི་ཉིད་ཡིན་སྙམ་དུ་འབྲས་བུ་ད་ལྟ་ཉིད་ནས་བསྒོམས་པས་འབྲས་བུ་ལམ་དུ་བྱེད་པའོ། ། དེས་བདག་གི་རྒྱུད་ལ་ཚོགས་བསོག་ཅིང་སྒྲིབ་པ་བདག་པའི་རྟེན་འབྲེལ་དུ་འགྱུར་བས་ན་བྱིན་རླབས་ལམ་དུ་བྱེད་པའོ། ། དེ་བས་ན་རྣམ་པ་དེ་ལ་ངོ་བོར་ཞེན་པས་ན་ཞེན་པས་འཇུག་པའི་ལམ། ཐབས་དེས་དེ་བཞིན་གཤེགས་པའི་ཐུགས་རྗེས་མི་སླུ་བས་འབྲེལ་པས་མི་བསླུ་བའི་ལམ་ཞེས་བྱའོ། ། གསུམ་པ་དེ་ལྟར་བསྒོམ་པའི་འཐད་པ་ནི་མངོན་པར་བྱང་ཆུབ་པ་ལྔ་ལས་མངོན་བྱང་དང་པོའི་དབང་དུ་བྱས་ན་ཅིའི་ཕྱིར་མེ་ལོང་ལྟ་བུ་ཞེས་བྱ། ཅིའི་ཕྱིར་རྣམ་པ་ཟླ་བར་བསྒོམ། ཅིའི་ཕྱིར་རྒྱུ་ཨཱ་ལི་ལས་བསྐྱེད། ཅིའི་ཕྱིར་ཁ་དོག་དཀར་པོར་བསྒོམ་པའམ་འོད་ཟེར་དཀར་པོ་འཕྲོ་བ་ཡིན་ཞེ་ན།
དང་པོ་ནི་ཆོས་ཐམས་ཅད་གཟུགས་བརྙན་གྱི་ཚུལ་གྱིས་སྣང་བས་མེ་ལོང་དང་འདྲ་བས་མེ་ལོང་ལྟ་བུ་སྟེ། ཡེ་ཤེས་གྲུབ་པ་ལས། ཇི་ལྟར་གཟུགས་བརྙན་མེ་ལོང་ལ། ། རང་ཉིད་ངེས་པར་སྣང་བ་བཞིན། ། དེ་བཞིན་ཆོས་སྐུའི་ཡེ་ཤེས་ནི། ། སྣང་བས་མེ་ལོང་ཞེས་བྱའོ། ། ཞེས་སོ། ། དེ་ཉིད་གཟུགས་ཀྱི་ཕུང་པོ་དང་ཀུན་གཞི་དག་པའི་བདག་ཉིད་དོ། ། གཉིས་པ་དེ་ཟླ་བ་ཁོ་ནར་བསྒོམ་པ་ནི་ཟླ་བ་དང་འདྲ་བའི་ཕྱིར་ཏེ། རྡོ་རྗེ་རྩེ་མོ་དང་ཁ་སྦྱོར་ལས།
ཡིད་གཉིས་ཀུན་ལས་རྣམ་གྲོལ་བ། ། རྣམ་པར་རྟོག་པའི་རབ་རིབ་འཕྲོག ། ཉོན་མོངས་དྲི་མ་ཀུན་ལས་འདས། ། ཟླ་མཚུངས་སེམས་ནི་ཟླ་བ་ཉིད། ། ཅེས་དྲི་མ་དང་བྲལ་བར་འདྲ་བས་སོ། ། གསུམ་པ་དེ་ཨཱ་ལི་ལས་བསྐྱེད་པ་ནི་དེ་ཉིད་སྐུའི་རྣམ་པར་བྱུང་བ་ན་མཚན་གྱི་རྣམ་པ་ཡིན་པས་ཏེ། སངས་རྒྱས་ཀུན་གྱི་ཡོན་ཏན་འདིར། ། ཨ་སོགས་གཟུགས་ཀྱིས་འཇུག་པར་འགྱུར། ། ཞེས་སོ། ། བཞི་པ་ཟླ་བ་འོད་དཀར་པོར་བསྒོམ་པ་ནི།
ཡེ་ཤེས་དེ་རང་བཞིན་གྱིས་རྣམ་པར་རྟོག་པ་དང་བྲལ་བས་སོ། ། ཡང་མངོན་བྱང་གཉིས་པ་འདི་ལ་བཞི་ལས། ། དང་པོ་ཅིའི་ཕྱིར་མཉམ་པ་ཉིད་ཡིན་ཞེ་ན། ཡེ་ཤེས་གང་གིས་ཐམས་ཅད་མཉམ་པ་ཉིད་དུ་རྟོགས་པ་སྟེ། དེ་བཞིན་གཤེགས་ཀུན་ཡེ་ཤེས་ཏེ། ། རང་གི་དང་ནི་འགྲོ་བའི་ཡང༌། ། དངོས་ཉིད་གཅིག་པར་ཐུགས་ཆུད་པས། ། མཉམ་ཉིད་ཡེ་ཤེས་ཞེས་བྱའོ། ། ཞེས་སོ། ། ཡེ་ཤེས་དེ་ནི་ཚོར་བའི་ཕུང་པོ་དང་ཉོན་མོངས་པ་ཅན་གྱི་ཡིད་རྣམ་པར་དག་པའི་བདག་ཉིད་ཀྱི་ཕྱིར་རོ། །
གཉིས་པ་དེ་ཉི་མར་བསྒོམ་པ་ནི་ཉི་མ་དང་འདྲ་བའི་ཕྱིར་ཏེ། ཉི་མས་མུན་པ་ཐམས་ཅད་མཉམ་པར་འཇོམས་པས་སམ། ཡང་ན་ཡེ་ཤེས་དེ་སེམས་ཅན་ལ་ཆགས་པས་སེམས་ཅན་འཛིན་ཏེ། སྙིང་རྗེས་གདུག་པ་ཡང་དག་དབྱུང༌། ། སེམས་ཅན་རྗེས་སུ་འཛིན་པ་པོ། ། དགེ་བའི་ཆོས་ཀྱིས་ཡང་དག་གང༌། ། ཉོན་མོངས་ཐམས་ཅད་ངེས་པར་གནོན། ། ཞེའོ། ། གསུམ་པ་ཉི་མའི་འོད་དམར་པོར་བསྒོམ་པ་ནི། ཡེ་ཤེས་དེ་སེམས་ཅན་ལ་རྗེས་སུ་ཆགས་པའོ། །
བཞི་པ་ཀཱ་ལིས་མཚན་པ་ནི་ཡེ་ཤེས་དེ་སྐུའི་རྣམ་པར་འབྱུང་བ་ན་དཔེ་བྱད་བརྒྱད་ཅུར་འགྱུར་བས་ཀཱ་ལི་ལས་བསྐྱེད་དེ། སངས་རྒྱས་ཡོན་ཏན་ཀ་སོགས་ཀྱི། ། རྣལ་འབྱོར་གྱིས་ནི་འཇུག་པར་འགྱུར། ། ཞེས་སོ། ། འོག་མ་གསུམ་ལ་གཉིས་གཉིས་ལས་དང་པོ་མངོན་བྱང་གསུམ་པ་སོ་སོར་རྟོག་པའི་ཡེ་ཤེས་ནི། རང་བཞིན་གྱིས་འོད་གསལ་བས་ཤེས་བྱ་ཐམས་ཅད་མ་འདྲེས་པར་མཁྱེན་པ་སྟེ། གདོད་ནས་དག་ཅིང་དྲི་མ་མེད། ། རང་བཞིན་གྱིས་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་པས། ། སོ་སོར་རྟོག་པ་ཅན་ཞེས་བཤད། །
ཅེས་སོ། ། དེ་ཉིད་འདུ་ཤེས་ཀྱི་ཕུང་པོ་དང་ཡིད་ཀྱི་རྣམ་པར་ཤེས་པའི་བདག་ཉིད་ཅན་ནོ། ། གཉིས་པ་དེ་ཕྱག་མཚན་དུ་བསྒོམ་པའང་འདྲ་བའི་ཕྱིར་ཏེ། བྱང་ཆུབ་སྤྱོད་དང་དེ་བཞིན་ས། ། ཡེ་ཤེས་དག་པ་ཟག་པ་མེད། ། དེ་ཕྱིར་དཀྱིལ་འཁོར་ནང་གནས་པ། ། དེ་ཡི་རང་གི་ཕྱག་མཚན་བརྟག ། ཅེས་སོ། ། མངོན་བྱང་བཞི་པ་བྱ་བ་ནན་ཏན་ནི། སངས་རྒྱས་ཐམས་ཅད་ཀྱི་མཛད་པ་རོ་གཅིག་པ་སྟེ།
ཀུན་ཏུ་ཀུན་ནས་སངས་རྒྱས་ཀྱི། ། སངས་རྒྱས་མཛད་པ་ལ་འཇུག་པ། ། སངས་རྒྱས་ཐམས་ཅད་མཛད་གཅིག་པས། ། བྱ་བ་གྲུབ་པ་ཞེས་བཤད་དོ། ། ཞེས་སོ། ། དེ་ཉིད་འདུ་བྱེད་ཀྱི་ཕུང་པོ་དང་སྒོ་ལྔའི་རྣམ་ཤེས་ཀྱི་བདག་ཉིད་དོ། ། གཉིས་པོ་དེ་འདྲེས་པར་བསྒོམ་པའང་དེ་འདིར་གཅིག་ཏུ་གྱུར་པ་དང་འདྲ་བས་སོ། ། མངོན་བྱང་ལྔ་པ་ཆོས་ཀྱི་དབྱིངས་ལ་ཆོས་ནི་ཕུང་པོ་ལྔའི་བདག་ཉིད་མ། སྒྲིབ་པ་ཐམས་ཅད་ཀྱི་བདག་ཉིད་དོ། ། དེ་དག་གི་དབྱིངས་ནི་རྒྱུའོ། །
དེ་གང་ཞེ་ན་རྣམ་པར་དག་པ་སྟེ་སྤྲོས་པ་དང་བྲལ་བའོ། ། ཡང་ན་ཆོས་ནི་སངས་རྒྱས་ཀྱི་ཆོས་སོ། ། དབྱིངས་ནི་རྒྱུའོ། ། དེ་སྒྲིབ་པ་ཐམས་ཅད་ལས་གྲོལ་བ་སྟེ། གང་ཚེ་ཉོན་མོངས་ཤེས་བྱའི་སྒྲིབ། ། ཐམས་ཅད་ལས་གྲོལ་དེ་ཡི་ཚེ། ། རྣལ་འབྱོར་པ་མཆོག་རྡོ་རྗེ་ཅན། ། ཤིན་ཏུ་རྣམ་དག་ཅེས་བཤད་དོ། ། དེ་ཉིད་རྣམ་ཤེས་ཀྱི་ཕུང་པོ་དང་བྱང་ཆུབ་ཀྱི་སེམས་ཀྱི་བདག་ཉིད་དོ། ། གཉིས་པ་དེ་སྐུ་རྫོགས་པ་དང་མཐུན་ཏེ་སངས་རྒྱས་ཀྱི་ཡེ་ཤེས་ཐམས་ཅད་ཡོངས་སུ་རྫོགས་པ་དང་འདྲ་བས་སོ། །
དེ་ལྟར་ན་མངོན་པར་བྱང་ཆུབ་པ་ལྔ་པོ་འདི་སྦྱང་གཞི་ལམ་དང་འབྲས་བུ་དང་བཅས་པ་གོ་བར་བྱའོ། ། ཡེ་ཤེས་ཀྱི་ངེས་ཚིག་ནི་འཕགས་པ་བྱམས་པས་བཤད་པ་ལ་སོགས་པའང་འདི་དང་དོན་འདྲའོ། ། འདིར་བྲིས་པ་ནི་སངས་རྒྱས་ཀྱི་སའི་དགོངས་པ་དང་ཡེ་ཤེས་གྲུབ་པ་ལས་གསུངས་པ་དང༌། རྡོ་རྗེ་རྩེ་མོ་དང་ཁ་སྦྱོར་ལས་གསུངས་པ་ཡིན་ནོ། ། ཚིག་གི་དོན་ལ། དང་པོར་ཨཱ་ལི་ཀཱ་ལི་སྤངས་པའི་མངོན་བྱང་དང༌། མ་སྤངས་པའི་དང༌། ཡེ་ཤེས་ཀྱི་མིང་དང་གསུམ་སྟེ་ཚིག་དོན་དངོས་རྟོགས་པར་སླའོ། ། དེ་ལྟར་སྦྱང་གཞི་དང་སྦྱོང་བྱེད་ལམ་དང་འབྲས་བུའི་དབྱེ་བས་ལྷ་མོ་རྣམས་མངོན་པར་བྱང་ཆུབ་པ་ལྔ་ལས་བསྐྱེད་པར་གོ་ནས་འདི་སྙམ་དུ་རྟོག་སྟེ།

ཅི་ལྷ་མོ་རྣམས་ཀྱི་མངོན་པར་བྱང་ཆུབ་པ་ལྔ་པོ་འདི་ཉིད་ལྟར་ཡབ་ཀྱི་མངོན་པར་བྱང་ཆུབ་པའང་དེར་ངེས་སམ་སྙམ་ན་མ་ཡིན་ནོ་ཞེས་བསྟན་པའི་ཕྱིར། ཨཱ་ལི་ཀཱ་ལི་མཉམ་སྦྱོར་བ། ། ཞེས་སྨོས་སོ། ། འདི་ལ་སྤྱིའི་དོན་གསུམ་སྟེ། མི་འདྲ་བའི་ཁྱད་པར་དང༌། དེའི་དགོས་པ་དང༌། འདིར་འབྱུང་བའི་རྒྱུ་མཚན་ནོ། ། དང་པོ་ནི་མངོན་བྱང་ལྔ་ཀ་མི་འདྲ་བ་ལས་དང་པོ་ཨཱ་ལི་ལས་ཟླ་བའི་དཀྱིལ་འཁོར་ཟུར་གསུམ་པ་ཨཱ་ལིས་མཚན་པ་ཡིན་པས་དང་པོ་མི་འདྲ་སྟེ། དཔལ་ཁ་སྦྱོར་ལས། གྲུ་གསུམ་རྒྱ་ཆེན་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། །
འདི་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་བྱ་བ་དང༌། གྲུ་གསུམ་དུ་བསྒོམ་པའང༌། དེ་ལ་ཟླ་བའི་དཀྱིལ་འཁོར་ནི། ། གྲུ་གསུམ་ཉིད་དུ་བསྒོམ་པར་བྱ། ། ཞེས་སོ། ། གཉིས་པའང་མི་འདྲ་སྟེ།
ཀཱ་ལི་བརྒྱད་ཅུ་ལས་མཉམ་སྦྱོར་བ་སྟེ། དེ་ཡང་ཟླ་བ་གྲུ་གསུམ་ཀཱ་ལིས་བརྒྱན་པའོ། ། ཡང་གསུངས་པ། ཟླ་བའི་སྟེང་དུ་ཡང་ཟླ་བ། ། བྱང་ཆུབ་ཟླ་བ་གཉིས་པ་ཅན། ། སངས་རྒྱས་ཡོན་ཏན་ཀ་སོགས་ཀྱིས། ། སྐར་མདའ་འདིར་ཡང་འཇུག་པར་འགྱུར། ། ཞེས་སོ། ། གསུམ་པའང་མི་འདྲ་སྟེ། དེ་ལྟ་བུའི་ཟླ་བ་གཉིས་ནི་རྡོ་རྗེ་སེམས་དཔའ་ཉིད་ཀྱི་གདན་ཏེ་བསྐྱེད་པའི་གཞིའོ། །
དེའི་སྟེང་དུ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པ་འདོད་མི་བྱ་སྟེ། ཧཱུྃ་ལས་བྱུང་པའི་རྡོ་རྗེ་རྩེ་ལྔ་པ་དཀར་པོ་ཧཱུྃ་གིས་མ་མཚན་པའོ། ། དེ་ལྟར་ཡང༌། བྱང་ཆུབ་སྤྱོད་པ་བླ་ན་མེད། ། དེ་ཡིས་ནི་རྟོགས་པ་སྟེ། ། ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་བརྟག་པར་བྱ། ། ཞེས་སོ། །
བཞི་པའང་མི་འདྲ་སྟེ། དེ་ལས་འོད་སྤྲོ་བ་དང་བསྡུ་བ་བྱས་པ་ལས་གཅིག་ཏུ་གྱུར་པའོ། ། ཡང་གསུངས་པ། རྡོ་རྗེ་སེམས་དཔའི་རྡོ་རྗེ་ནི། ། རྩེ་མོ་ལྔ་པ་འོད་ཟེར་ཅན། ། ཞེས་བྱ་བ་དང༌། འདིས་ནི་སྔགས་ཀྱི་རྣལ་འབྱོར་གྱིས། ། སྤྲོ་བ་དང་ནི་བསྡུ་བ་བྱ། ། ཞེས་སོ། ། ལྔ་པའང་མི་འདྲ་སྟེ།
སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་བྱ་སྟེ། སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་སྟེ། ཡང་གསུངས་པ། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པའི། ། ཟླ་བའི་ཁ་དོག་མཉམ་འོད་ཀྱི། །
རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པ་ལྟ་བུའོ། ། དེ་ལྟ་བུའི་མངོན་པར་བྱང་ཆུབ་པ་ལྔ་པོ་དེ་ནི་འདི་ཡིན་ཏེ། སེམས་སོ་སོར་རྟོག་པ་དང༌། དེ་གསལ་བར་བྱེད་པ་དང༌། དེ་བརྟན་པར་བྱེད་པ་དང༌། ཤིན་ཏུ་བརྟན་པར་བྱེད་པ་དང༌། རྡོ་རྗེའི་སྐུར་གྱུར་པའོ། ། དེ་ནི་ཡེ་ཤེས་ལྔར་འགྱུར་རོ་ཞེས་བྱ་བར་དགོངས་པའོ། ། གཉིས་པ་དེ་ལྟར་བསྒོམ་པའི་དགོས་པ་ནི།
འདིས་གསང་བའི་དབང་མཚོན་ལ། ལྷ་མོ་རྣམས་ཀྱིས་ནི་ཤེས་རབ་ཡེ་ཤེས་ཀྱི་དབང་མཚོན་ཏོ། ། དེ་ལ་གསང་དབང་གི་དུས་སུ་སློབ་མ་ལ་རྣམ་པར་རྟོག་པའི་གྲྭ་ཟུར་དང་བཅས་པས་ཟུར་གསུམ་མོ། ། ཤེས་རབ་ཡེ་ཤེས་ཀྱི་དུས་སུ་མི་རྟོག་པས་ཟླུམ་པོའོ། ། གསང་དབང་ལ་གཉིས་ཀའི་བྱང་ཆུབ་ཀྱི་སེམས་དཀར་བ་དང་ལྡན་པས་ན་གཉིས་ཀ་ཟླ་བའོ། ། ཤེས་རབ་ཡེ་ཤེས་ཀྱི་ཤེས་རབ་ལ་ཉི་མ་ལྟར་དམར་ཞིང༌། ཐབས་ལ་དཀར་བས་ན་ཟླ་བ་དང་ཉི་མའོ། ། གསང་དབང་གི་བྱང་ཆུབ་ཀྱི་སེམས་ནི། ཐུ་བོ་སྲིན་ལག་དག་གིས་ནི། ། སློབ་མའི་ཁར་ནི་ལྟུང་བར་བྱ། །
ཞེས་འབྱུང་བས་ན་མི་འགེགས་པས་ཧཱུྃ་ཕཊ་མེད་པའོ། ། ཤེས་རབ་ཡེ་ཤེས་འགེགས་པས་ན་ས་བོན་ཡོད་པའོ། ། གསང་དབང་ལ་ཐིག་ལེ་སྤྲོ་བས་ན་འོད་སྤྲོ་བའོ། ། ཤེས་རབ་ཡེ་ཤེས་འཛིན་པས་ན་འོད་མི་སྤྲོ་བའོ། ། གསང་དབང་གི་བྱང་ཆུབ་ཀྱི་སེམས་ཀྱི་ཐིག་ལེ་ལ་བརྟན་པས་སམ། རང་བཞིན་བརྒྱད་ཅུའི་རྟོག་པའི་དྲི་མ་དང་བྲལ་བས་དཀར་བའོ། ། ཤེས་རབ་ཡེ་ཤེས་ཀྱི་བདེ་བ་ནི་བདེ་བ་གནག་ཅིང་ཞེས་བྱ་བ་ལ་སོགས་པས་དཀར་བ་མ་ཡིན་པའོ་ཞེས་བྱ་བ་ལ་དགོངས་སོ་ཞེས་བླ་མ་ས་ཆེན་གསུང་ངོ༌། ། གཞན་ཡང་འདི་ལ་དངོས་པོའི་གནས་ལུགས་སམ། འབྲས་བུའི་རྒྱུད་ཀྱི་དབང་དུ་བྱས་པའམ། རྒྱུའི་རྒྱུད་ལ་སྦྱར་བའམ།
དེ་ལས་གཞན་ལ་སྦྱར་བ་ལ་སོགས་པ་དགོངས་པ་མང་སྟེ། དབྱིངས་དང་ཡེ་ཤེས་རྒྱས་གདབ་ཕྱིར། ། རང་བཞིན་གྱིས་དག་རྒྱུ་འབྲས་ཕྱིར། ། ཐིག་ལེའི་རིམ་ཕྱིར་ལུས་སེམས་ཕྱིར། ། དབང་ཕྱིར་དགོས་པ་བསམ་ཡས་ཕྱིར། ། ཞེས་བྱ་བ་སྟེ། བླ་མ་རྗེ་བཙུན་རེ་ཞིག་སྐབས་འདིར་མི་གསུང་བསམ་མི་བྲིའོ། ། ཡང་གསུམ་པ་སྐབས་འདིར་འབྱུང་བའི་རྒྱུ་མཚན་ཅི་ཡིན་སྙམ་ན། སྐབས་འདིར་ལྷའི་སྐྱེད་ཆོག་སྟོན་པའི་སྐབས་ཡིན་ལ། དེ་ལ་ལྷ་མོ་རྣམས་དང་ཐུན་མོང་དུ་བསྟན་ནས།
རྒྱུ་རྡོ་རྗེ་སེམས་དཔའ་བསྐྱེད་པ་ཡང་དེ་དང་མཚུངས་སམ་ཞེས་རྟོག་ན། དེ་དང་མི་མཚུངས་པ་ཡང་ཡོད་དོ་ཞེས་བསྟན་པའི་ཕྱིར་འདིར་བསྟན་ཏོ། ། དེ་བས་ན་ཕྱི་མའི་ལྔ་པ་ལས། བདག་གི་འཁོར་ལོ་ཁྱོད་གསུངས་ན། ། ཁྱོད་ཀྱི་དཀྱིལ་འཁོར་ཇི་ལྟར་ལགས། ། ཞེས་ཞུ་བའང་རིགས་ལ། ཞུས་པའི་ལན་གྱི་སྐབས་སུའང་ཚོགས་གཉིས་བསག་པ་དང་སྲུང་འཁོར་ལེའུ་གསུམ་པར་གསུངས་པ་དང༌། གཞལ་ཡས་ཁང་གི་རྒྱུ་འབྱུང་བ་རིམ་བརྩེགས་ལ་སོགས་པ་ནས་མངོན་པར་བྱང་ཆུབ་པའི་བར་འདིར་གསུངས་པ་འདིས་ཤེས་པས་ན་གཞལ་ཡས་ཁང་གི་ཁྱད་པར་ཙམ་དང༌། ལྷན་ཅིག་སྐྱེས་དགའི་རང་བཞིན་ལས། ། དེ་ལ་དབུས་སུ་ང་ཡོད་དེ། །
ཞེས་ལྷའི་རྣམ་པ་ཙམ་ལས་བསྐྱེད་པ་རྒྱས་པར་མ་གསུངས་པས་ན་རིགས་པ་འདིས་འདིར་ཤེས་པར་ནུས་སོ། ། འོ་ན་སློབ་དཔོན་སྦྱང་དཀའ་ཟླ་བས་ཡན་ལག་དྲུག་པར། བདུན་གྱི་བདུན་པ་མཉམ་ཉིད་ལྡན། ། ཞེས་མི་མཉམ་པར་སྦྱོར་བའི་མངོན་པར་བྱང་ཆུབ་པ་གསུངས་པ་ཇི་ལྟར་དྲང་ཞེ་ན། བདེན་མོད་ཀྱི། སློབ་དཔོན་གྱིས་རིགས་བསྡུས་པའི་སྒྲུབ་ཐབས་སུ་འདི་ཉིད་གསུངས་ལ། ཡན་ལག་དྲུག་པར་ནི་ཐུན་མོང་གི་ཆོ་ག་ལ་དགོངས་ཏེ་བསྟན་པའོ། ། དེས་ན་ཉམས་སུ་བླང་བར་འདོད་པས་ཆོ་ག་ཐ་དད་བླ་མའི་གསུང་བཞིན་དུ་བྱའོ། ། འདི་ལ་སློབ་དཔོན་ཤཱནྟི་པ་དང་དམ་ཚིག་རྡོ་རྗེ་བས་བདག་མེད་མའི་མངོན་པར་བྱང་ཆུབ་པ་ཉིད་མཇུག་བསྡུས་ཏེ་འཆད་ན། ཧཱུྃ་ཕཊ་མི་འདོད་པ་ནི་ཨྃ་ལས་དགོངས་པའོ། །
དཀྱིལ་འཁོར་བདག་པོ་ནི་བདག་མོར་བསྒྱུར་རོ། ། གོང་མ་བཞིན་ནི་ཆོས་ཀྱི་བརྡས་འཆད་པར་འགྱུར་བའམ། དམ་ཚིག་རྡོ་རྗེས་ལུ་གུ་རྒྱུད་མ་བཞིན་དུའོ་ཞེས་འཆད་དོ། ། ཟླ་བ་ཆུ་ཤེལ་ནོར་བུའི་འོད་ནི་གདན་གྱི་ཟླ་བ་དང་འོད་ཅེས་འཆད་དོ། ། དེ་ནི་ཡང་དག་པ་མ་ཡིན་ཏེ་གཞུང་དང་ཡང་འགལ་ལ། དོན་དང་ཡང་འགལ་ལོ། ། དང་པོ་ནི་ཉི་ཟླ་ཁ་སྦྱར་ནི་མི་མཉམ་པ་ཡིན་པས་མཉམ་སྦྱོར་བ་ཞེས་བྱ་བ་དང་འགལ་ལ། བདག་པོ་བདག་མོར་བསྒྱུར་ན་ཧ་ཅང་ཐལ་ཞིང༌། ཕྱག་མཚན་ཞལ་སོགས་གོང་མ་བཞིན། ། ཞེས་བརྗོད་ན་ཁྱད་པར་དུ་ཟླ་བའི་འོད་ཅེས་སྨོས་པ་དོན་མེད་ལ།
ཟླ་བའི་གདན་ཡང་མི་རིགས་ཏེ་འདི་དག་ནི་ཁྲོ་མོ་ཡིན་ལ། ཁྲོ་བོ་ཁྲོ་མོ་རྣམས་ནི། འབར་བའི་ཕྲེང་བ་འཁྲིགས་པའི་འོད། ། ཅེས་བྱ་བ་ཉི་མར་བཤད་པ་དང་འགལ་བར་འགྱུར་རོ། ། གཉིས་པ་དོན་དང་ཡང་འགལ་ཏེ། སྔར་མ་བཤད་པའི་མངོན་བྱང་མེད་ཅིང་བཤད་པ་ཉིད་འཆད་ན་ཟློས་པར་འགྱུར་ལ། སྦྱང་གཞི་དང་སྦྱོང་བྱེད་འཆོལ་བར་ཡང་འགྱུར་རོ། ། ཡང་སློབ་དཔོན་པདྨ་བ་དང༌། ནག་པོ་སྤྱོད་པ་བ་དང༌། བྷ་ཝ་པ་རྣམས་ནི་རྒྱུ་རྡོ་རྗེ་འཛིན་པར་འཆད་ལ།
དེའང་བདག་མེད་མ་དང་འབྲེལ་པར་འཆད་དེ། རྡོ་རྗེ་གུར་ལས། བྷྲཱུྃ་ལས་གནས་ནི་བསམས་ནས་སུ། ། རྣམ་པ་ལྔ་ནི་རབ་བརྟག་བྱ། ། ཡེ་ཤེས་ལྔ་ལས་བྱུང་བ་ཡི། ། སེམས་དཔའི་གཟུགས་བརྙན་བསྒོམ་པར་བྱ། ། རྡོ་རྗེ་སེམས་དཔའ་ལས་བྱུང་བའི། ། རིག་མའི་སྐྱེས་བུ་བསྒོམ་པར་བྱ། ། ཞེས་གསུངས་པས་སོ་ཞེ་ན། དེ་ནི་མ་ཡིན་ཏེ།
རིག་མའི་སྐྱེས་བུ་ཞེས་པ་ཉིད་ཀྱང་ཡབ་ཡིན་ལ། གཞན་ཡང་ལྷ་མོ་རྣམས་ཀྱི་མངོན་པར་བྱང་ཆུབ་པ་རྫོགས་ཟིན་པའི་ཕྱིར་དང༌། ཕྱི་མའི་ལྔ་པ་ལས་མངོན་པར་བྱང་ཆུབ་པ་མ་བསྟན་པའི་ཕྱིར་རོ། ། དེས་ན་སྔར་བཤད་པ་ཉིད་བླང་བར་རིགས་སོ། ། ཐབས་དང་ཤེས་རབ་ཀྱི་རང་བཞིན་ལས་ཐམས་ཅད་རྫོགས་པར་བསྟན་པ་ནི། རྗེ་བཙུན་རྒྱུ་རྡོ་རྗེ་འཛིན་པའི་འཁོར་བསྐྱེད་པ་སྟེ་ཞིབ་ཏུ་འོག་ལེའུ་ལྔ་པར་བཤད་པར་བྱའོ། ། ཐབས་དང་ཞེས་བྱ་བ་ལ་སོགས་པའི་ཚིག་དོན་གོ་སླའོ། ། འོ་ན་ཟླ་བ་དང་ཉི་མ་ལས་ཐམས་ཅད་བསྐྱེད་པར་འདྲ་ན། ས་བོན་དང་ཕྱག་མཚན་ཡང་འདྲའམ་ཞེ་ན། མི་འདྲའོ་ཞེས་བསྟན་པའི་ཕྱིར་འདི་ལས་ཞེས་སྨོས་ཏེ།
བདག་མེད་མའི་ས་བོན་འདི་ལས་སོ། ། འཁོར་གྱི་དཀར་མོ་ལ་སོགས་པ་སོ་སོ་སྟེ་ཝརྞ་ཞེས་ཡི་གེ་སོ་སོའོ། ། ཡང་ན་རྒྱུ་རྡོ་རྗེ་འཆང་དཀར་པོ་འདི་ལས་དེའི་འཁོར་དཀར་མོ་ལ་སོགས་པ་ཁ་དོག་སོ་སོ་སྟེ་ནག་མོ་ལ་སོགས་པའོ། ། ཡང་ན་བདག་མེད་མའི་དཀྱིལ་འཁོར་འདི་ནི་ནག་མོ་ཡིན་ལ། རྗེ་བཙུན་གྱིས་སོ་སོ་ཞེས་དགོངས་སོ། ། དཀར་མོ་དང་པོར་སྨོས་པ་ནི་ཚོར་བའི་ཕུང་པོའི་ཕྱིར་ཏེ། བརྗོད་བྱའི་གཙོ་བོ་ལྷན་སྐྱེས་ཀྱང་མྱོང་བྱ་ཡིན་པས་ན་ཚོར་བར་འགྱུར་བས་ཞེས་དགོངས་སོ། ། ཡང་ན་ཡབ་ཀྱི་ཕྱོགས་ནི་ཕྱིའི་དཀར་མོའོ། ། ཕྱོགས་གང་དང་གང་དུ་དགོད་པ་ལ་སོགས་པ་ནི་གོ་སླའོ། ། འདིས་ནི་འཁོར་ལོ་རྣམས་བསྒོམས་ན། །
ཞེས་བྱ་བ་ནི་ཆོ་ག་འདིས་ནི་སྟེ། བསྙེན་བསྒྲུབ་བཞི་ཚང་བ་དང་ཡན་ལག་བཞི་ཚང་བས་ཞེས་བྱ་བའོ། ། དེ་ལྟར་དམ་ཚིག་སེམས་དཔའ་བསྐྱེད་ནས། ཆོ་ག་ལྷག་མ་རྣམས་གོང་འོག་དང་རྡོ་རྗེ་གུར་གྱིས་ཁ་བསྐང་བར་བྱ་སྟེ་སེམས་དཔའ་སུམ་བརྩེགས་སུ་བསྒོམ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། ཡེ་ཤེས་འཁོར་ལོ་དགུག་གཞུག་བྱ། དབང་བསྐུར་ནས་རིགས་ཀྱི་བདག་པོའི་རྒྱས་གདབ། མཆོད་བསྟོད་བདུད་རྩི་མྱང༌། ཁ་དོག་གི་ཞེན་པ་སྤང༌། རྫོགས་རིམ་བསྒོམ།
དག་པ་རྗེས་དྲན་བྱ། བཟླས་པ་ལ་སོགས་པ་མཉམ་གཞག་ལས་ལངས་པའི་སྤྱོད་ལམ་རྣམས་བླ་མའི་མན་ངག་གིས་ཞིབ་ཏུ་རྟོགས་པར་བྱའོ། ། དང་པོར་ནག་པོ་རབ་ཏུ་བསྒོམ། ། ཞེས་བྱ་བ་ལ་སོགས་པ་ལ། ཁ་ཅིག་སྐྱེས་མཆེད་བྱིན་གྱིས་བརླབ་པའོ་ཞེས་ཟེར། ཁ་ཅིག་གྲུབ་པའི་རྟགས་སོ་ཞེས་ཟེར། ཁ་ཅིག་ཕྲིན་ལས་བསྒྲུབ་པའོ་ཞེས་ཟེར་ཡང་ཕྲིན་ལས་ཞར་བྱུང་ཡིན་མོད་ཀྱི། འདིར་གཙོ་བོར་ཁ་དོག་ལ་ཞེན་པ་སྤང་བ་དང༌། ལྷ་མོ་ཐམས་ཅད་རྒྱལ་བ་དྲུག་གི་བདག་ཉིད་དུ་ཤེས་པར་བྱ་བའི་ཕྱིར་བསྒོམ་པ་ཡིན་ནོ། ། དྲུག་ལས་མི་བསྒོམ་པ་ཅི་ཞེ་ན།
རྒྱལ་བ་དྲུག་ལས་མེད་པས་ཁ་དོག་དྲུག་བསྟན་གྱི། དེ་ལས་ཀྱང་རྣམ་རྟོག་འཕེལ་ན་ཁྲ་བོ་དང་སྣ་ཚོགས་སུའང་བསྒོམས་ལ། ཞེན་པ་དང་བྲལ་བའི་ཚེ་ལྷན་སྐྱེས་ལ་ངོ་སྤྲད་པ་ནི། དགའ་བྲལ་མཐར་ཡང་ཞེས་སྨོས་ཏེ། དེ་ལ་དགའ་བྲལ་གྱི་མཐའ་ནི་ལྷན་ཅིག་སྐྱེས་པ་སྟེ། དེའང་བློའི་ཡུལ་ཐམས་ཅད་ལས་བྲལ་བས་བསྒོམ་པར་བྱར་མེད་དེ། ཇི་སྲིད་བློ་ནི་འཕེལ་འགྱུར་བ། ། དེ་སྲིད་བསྒོམ་པར་འགྱུར་བ་སྟེ། ། གང་ཡང་བློ་ཡི་ཡུལ་མེད་པ། ། ལྷན་ཅིག་སྐྱེས་དེ་ཇི་ལྟར་བསྒོམ། །
ཞེས་བྱ་བ་ལྟ་བུའོ། ། བསྐྱེད་པའི་རིམ་པ་བསྟན་ཟིན་ཏོ། ། རིམ་པ་གཉིས་འབྲེལ་པ་ཅན་དུ་བསྟན་པའི་ཕྱིར། བསྐྱེད་པའི་རིམ་པ་ཞེས་བྱ་བ་ལ་སོགས་པ་གསུངས་ཏེ། འདིའི་བརྗོད་བྱ་ནི་སྤྱི་དང་སྦས་པ། རྗོད་བྱེད་ཡན་ལག མངོན་པར་རྟོགས་པར་རིམ་པ་གཉིས་སྤྱི། བཤད་རྒྱུད་རྡོ་རྗེ་གུར་གྱི་བརྒྱད་པ་དང་བཅུ་བཞི་པ། སཾ་པུ་ཊའི་དང་པོ་དངོས་སོ། ། ལུས་རྣམ་གཞག་ལྷ་རྣམས་དང་ཡེ་ཤེས་གཉིས་ཀའི་འོ། །
འདི་ལ་དྲུག་སྟེ། རང་གི་ངོ་བོ་དང༌། རབ་ཏུ་དབྱེ་བ་དང༌། རིམ་པ་གཉིས་ཀྱི་ངེས་ཚིག་དང༌། བསྒོམ་ཚུལ་དང༌། འབྲེལ་པར་བསྒོམ་པའི་འཐད་པ་དང༌། དེས་གྲོལ་བའི་རྒྱུ་མཚན་ནོ། ། དེ་ལྟར་དེ་དག་ཞིབ་ཏུ་བརྗོད་པར་བྱ་སྟེ། ཁོ་བོས་བྱས་པའི་མངོན་པར་རྟོགས་པར་བསྟན་པས་ན་དེར་བལྟ་བར་བྱའོ། ། རིམ་པ་གཉིས་སྤྱིའི་ངག་བསྟན་ཟིན་ཏོ།། །།
ད་ནི་རྫོགས་པའི་རིམ་པ་བསྟན་པར་བྱ་སྟེ། འདིའི་བརྗོད་བྱ་སྦས་པ། རྗོད་བྱེད་ཡན་ལག མངོན་པར་རྟོགས་པ་རྫོགས་རིམ། བཤད་པའི་རྒྱུད་རྡོ་རྗེ་གུར་ལེའུ་གཉིས་པ། བཞི་པ། བརྒྱད་པ། བཅུ་བཞི་པ། སཾ་པུ་ཊའི་དང་པོའི་བཞི་པ་དང་གཉིས་པའི་གཉིས་པ་དང་སྦྱར། ལུས་རྣམ་གཞག་ཡེ་ཤེས་ཀྱི་རྒྱས་བཤད་ཡིན་ནོ། །
དེ་ལ་སྤྱིར་རྫོགས་པའི་རིམ་པ་བསྒོམ་པའི་ཚུལ་ནི་ཐམས་ཅད་མཁྱེན་པས་རྒྱུད་སྡེ་རྣམས་སུ་བསམ་གྱིས་མི་ཁྱབ་པ་ཅིག་གསུངས་ཀྱང༌། རྒྱུད་འདིར། ལུས་ལ་ཡེ་ཤེས་ཆེན་པོ་གནས། ། ཞེས་གསུངས་པ་དེ་ལ་རྟེན་ལུས་ལ་གནད་དུ་བསྣུན་པས་བརྟེན་པ་སེམས་ལ་གནད་དུ་བསྣུན་པ་ཞེས་བྱ་བ་ཐབས་ཟབ་མོ་འདི་གསུངས་སོ། ། འདི་ལ་གཉིས་ཏེ། ལྷན་ཅིག་སྐྱེས་པའི་དོན་བསྒོམ་པ་དངོས་དང༌། དེ་གདོན་མི་ཟ་བར་སྒོམས་པར་གདམས་པའོ། ། དང་པོ་ནི། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི་སྔར་བསྐྱེད་པའི་སྐབས་སུ་བསྟན་པའི་ཤློ་ཀ་གཅིག་པོ་དེ་རྫོགས་པའི་རིམ་པའི་མདོར་བསྟན་དུ་ཡང་འགྱུར་རོ་ཞེས་སྟོན་པ་ནི་ནམ་མཁའི་ཁམས་ནི་པདྨ་ལ་སྟེ། ཕྱག་རྒྱ་ལྔ་སྤྱན་ལ་སོགས་པ་བསྐྱེད་པའི་པདྨ་ནི་བུ་ག་ནམ་མཁའ་འོ། ། བྷ་ག་ནི་རྟོག་པ་བཅོམ་ཞིང་བདེ་ཆེན་གྱི་སྐལ་བ་དང་ལྡན་པས་ཏེ་ལྷན་ཅིག་སྐྱེས་པའི་ཡེ་ཤེས་སོ། ། དབུས་སུ་རྣམ་པར་བསྒོམ་པར་བྱ། ། ཞེས་བྱ་བ་ལ། དབུས་ནི་དེ་གཉིས་ཀྱི་དབུས་ཏེ་པདྨས་མཚོན་ནས་རྡོ་རྗེའང་སྟེ་བྱིན་གྱིས་བརླབ་པ་ལ་སོགས་པ་བྱས་ལ། དེ་ནས་ཡེ་ཤེས་མ་སྐྱེས་པ་དེའི་བར་ནི་དབུས་སུའོ། ། དེར་བསྒོམ་པ་ཞེས་བྱ་བ་སྙོམས་འཇུག་སྟེ་བསྲུབ་པ་དང་སྲུབ་པའི་སྦྱོར་བ་ལ་སོགས་པ་བླ་མའི་མན་ངག་ཇི་ལྟ་བ་བཞིན་ནོ། ། དེ་ལས་ཅི་འབྱུང་ན། སྔར་བསྟན་པའི་བྷ་ག་ཞེས་བྱ་བའོ། །
དེ་ཉིད་ཆོས་བཞི་ལྡན་དུ་བསྟན་ཏེ། དེའང་རྟེན་ཞུ་བ་དང༌། བརྟེན་པ་བདེ་བ། ངོ་བོ་གསལ་བ། མི་རྟོག་པར་བསྟན་པའི་ཕྱིར་དེའི་བདེ་བ་ལ་སོགས་པ་སྟེ། ལྷ་ཞེས་བྱ་བ་བྱང་ཆུབ་སེམས། ། ཇི་ལྟར་འབྱུང་བ་ཁུ་བ་ཡིན། ། ཞེས་བྱ་བ་ནི་ཁུ་བའི་བདག་ཉིད་ཅན་ཏེ་རྟེན་ནོ། ། དེ་ལས་བྱུང་བ་བརྟེན་པ་ཆོས་གསུམ་སྟེ། གཉིས་པ་ཁུ་བ་ལ་བརྟེན་ཏེ་བདེ་བ་འབྱུང་བ་སྟེ།
དེ་ནི་དེའི་བདེ་བ་འཁོར་ལོར་བརྗོད་དེ། རྣམ་པར་རྟོག་པ་གཅོད་པ་ཉིད་ཀྱི་ཕྱིར་རམ། ཡང་ན་དཀྱིལ་འཁོར་གྱི་འཁོར་ལོར་སྣང་བ་ཉིད་ཀྱི་ཕྱིར་ཏེ་ཕྱི་མའི་གཉིས་པ་ལས་འཆད་དོ། ། གསུམ་པ་བདེ་བ་དེ་ཉིད་རང་རིག་པ་གསལ་བའི་བདག་ཉིད་ཅན་དུ་སྐྱེ་བ་ནི་ཅི་རིགས་པར་ནི་རང་རིག་ཉིད་དེ། མ་འཁྲུལ་བ་ཉིད་ཀྱིས་ན་ཅི་རིགས་པའམ། རིམ་པ་ཇི་བཞིན་ཞེས་བྱ་བའོ། ། བཞི་པ་དེ་ཉིད་རྣམ་པར་མི་རྟོག་པའི་བདག་ཉིད་ཅན་དུ་སྟོན་པ་ནི་སྔར་བསྟན་པའི་བྷ་ག་ཞེས་བྱ་བ་ཉིད་ཀྱིས་བསྟན་ཏོ། ། དེ་ལྟར་ན་ཆོས་བཞི་པོ་སྟེ། རྟེན་དང་བརྟེན་པ་ཞུ་བདེའི་བདག་ཉིད་ཅན་འབྱུང་ཞེས་བྱ་བའི་དོན་ཏོ། ། མདོར་བསྡུས་དཀྱིལ་འཁོར་གསུམ་མངོན་དུ་བྱེད་པའི་ཐབས་དང་བཅས་པ་སྟེ།
ནམ་མཁའི་ཁམས་ཀྱིས་ལུས་ཀྱི་དཀྱིལ་འཁོར་དང་བྷ་གའི་དཀྱིལ་འཁོར་འཆད་དོ། ། ཆོས་བཞི་པོས་བྱང་ཆུབ་སེམས་ཀྱི་དཀྱིལ་འཁོར་བསྒོམས་པས་དེ་མངོན་དུ་བྱེད་པའི་ཐབས་བསྟན་ཏོ། ། དེ་དག་རྒྱས་པར་འཆད་པ་ལས། དང་པོར་བྷ་ག་ཞེས་བྱ་བ་ལ་སོགས་པས་བྱང་ཆུབ་སེམས་ཀྱི་དཀྱིལ་འཁོར་རྒྱས་པར་འཆད་དེ། དེ་ནི་ལྷན་སྐྱེས་ཀྱི་མཚན་ཉིད་ཅེས་བྱ་སྟེ། དེ་ནས་ནི་དེ་མངོན་དུ་འགྱུར་བའི་རྒྱུ་སྟེ་བསྒོམ་པ་ཞེས་བྱ་བའི་དོན་རྒྱས་པར་འཆད་དོ། ། དེ་ནས་ཡེ་ཤེས་མངོན་དུ་བྱེད་པའི་ཐབས་ཉམས་སུ་བླང་བའི་ཚུལ་རྒྱས་པར་འཆད་དོ། ། དང་པོ་ལ་གཉིས་ཏེ། ལྷན་ཅིག་སྐྱེས་པའི་དབྱེ་བ་དང༌། དེའི་བདག་ཉིད་དུ་གྱུར་པའི་དགའ་བའི་རབ་ཏུ་དབྱེ་བའོ། །
དང་པོ་ནི། ལྷན་ཅིག་སྐྱེས་པ་རྣམ་པ་གཉིས། ། ཞེས་སྨོས་ཏེ། དེ་ལ་སྤྱིར་ལྷན་སྐྱེས་ཞེས་བྱ་བའི་ངོ་བོ་ནི་ཟུང་འཇུག་བརྗོད་བྲལ་ཡིན་ལ། འདིར་རེས་རྟེན་གྱི་ངོས་ནས་ཞུ་བ་ལ་བཤད། རེས་དེའི་རྒྱུའི་ངོས་ནས་དགའ་བ་བཞིར་བཤད། རེས་རང་གི་ངོ་བོའི་ངོས་ནས་བཤད་པ་ལས། འདིར་རྟེན་གྱི་ངོས་ནས་བཤད་ན་སྔར་བསྟན་པའི་ཚུལ་གྱིས་ནི་ཞུ་བདེ་ཞེས་བྱ་བའི་དོན་ཏོ། ། དེ་ལྟ་བུའི་ལྷན་ཅིག་སྐྱེས་པ་དེ་རྣམ་པ་བཞིར་དབྱེ་བ་བསྟན་པའི་ཕྱིར། རེ་ཞིག་ཅེས་བྱ་བ་ལ་སོགས་པ་སྟེ།
དེ་ལྟ་བུའི་ཞུ་བདེ་དེ་ནི་ཐབས་དང་ཤེས་རབ་མ་གཏོགས་པར་ནི་མི་འབྱུང་ངོ༌། ། དེ་བས་ན་གང་ཟག་གཉིས་ཀྱི་དབྱེ་བས་ལྷན་སྐྱེས་ཀྱང་ཐབས་ཀྱི་རྒྱུད་ལས་སྐྱེས་པ་དང༌། ཤེས་རབ་ཀྱི་རྒྱུད་ལས་སྐྱེས་པ་གཉིས་སུ་འགྱུར་རོ་ཞེས་བྱ་བར་དགོངས་སོ། ། རང་གི་ངོ་བོ་དེའང་རྣམ་པ་གཉིས་ཏེ། ཀུན་རྫོབ་ཅེས་པ་རགས་ཤིང་རྟོགས་སླ་བའི་ཕྱིར་རམ། དེ་ལ་བརྟེན་ནས་རྟོགས་པའི་ཐབས་སུ་གྱུར་པའི་ཕྱིར་ཞུ་བའོ། ། དོན་དམ་ནི་ཕྲ་ཞིང་རྟོགས་དཀའ་བའི་ཕྱིར་རམ། ཐབས་ལས་བྱུང་བའི་ཕྱིར་རམ། མྱོང་བས་དམ་པར་བྱས་པའི་ཕྱིར་དོན་དམ་སྟེ་བདེ་བའོ། ། རེ་ཞིག་ཅེས་བྱ་བ་ལ་སོགས་པས་ནི་དེ་བས་ན་དབྱེ་བ་བཞི་ཞེས་བྱ་བར་དགོངས་སོ། །
དོན་བསྡུས་པ་ནི་དེ་ཉིད་ཀྱི་ཕྱིར་ན་ཞེས་བྱ་བ་ལ་སོགས་པའོ། ། ལྷན་ཅིག་སྐྱེས་པའི་དགའ་བ་ཉིད་ལ་དེ་ལྟར་བཞིར་དབྱེ་བའོ། ། དེ་ལྟར་བཞིར་གང་ལས་དབྱེ་ཞེ་ན། སྐྱེ་མེད་རིམ་པའི་ཕྱོགས་ལས་ཞེས་བྱ་སྟེ། ། རྫོགས་པའི་རིམ་པ་དངོས་ནི་རྣམ་པར་མི་རྟོག་པའི་ཡེ་ཤེས་ཡིན་ལ་དེ་ལ་ནི་དབྱེ་བ་མེད་དོ། ། ཕྱོགས་ཞེས་བྱ་བ་ནི་དེའི་ཁོངས་སུ་བསྡུ་བ་སྟེ། བསྐྱེད་པའི་ཕྱོགས་སུ་བསྡུ་བ་སྟེ་ཐབས་དང་ཤེས་རབ་ཀྱི་འདུ་འཕྲོ་ལས་བྱུང་བ་གང་ཡིན་པ་དེ་ལ་དབྱེ་ཞེས་བྱ་བར་དགོངས་སོ། ། དེ་བས་ན་ལྷན་སྐྱེས་ཀྱི་དབྱེ་བ་འདི་བསྐྱེད་པའི་རིམ་པ་ལ་མེད་དོ་ཞེས་བྱ་བའོ། ། དཔེ་ཁ་ཅིག་ལས། བསྐྱེད་པའི་རིམ་པའི་ཕྱོགས་ལས་ནི། །
ཞེས་བྱ་བ་འབྱུང་ངོ༌། ། དེའི་ལྟར་ན་ལྷན་སྐྱེས་ཀྱི་ཡེ་ཤེས་བསྐྱེད་པའི་ཕྱོགས་ཏེ་རྒྱུ་དགའ་བ་བཞི་ལས་དབྱེ་ཞེས་བྱའོ། ། རྫོགས་པ་ལ་ནི་ལྷན་སྐྱེས་ཉིད་བཞི་ཞེས་བྱ་བའི་དོན་ཏོ། ། གལ་ཏེ་དེ་ལྟ་བུའི་ལྷན་སྐྱེས་ཉིད་གང་དུ་སྐྱེ་ཇི་ལྟ་བུ་ཞིག་སྐྱེ་ཞེ་ན། དེ་གསལ་བའི་ཕྱིར་དེའི་བདག་ཉིད་དུ་གྱུར་པའི་དགའ་བའི་དབྱེ་བ་བསྟན་པར་བྱའོ། ། དེ་ལ་གཉིས་ཏེ། དགའ་བའི་དབྱེ་བ་དངོས་དང༌། ལྷན་སྐྱེས་བྱེ་བྲག་ཏུ་གཏན་ལ་དབབ་པའོ། ། དང་པོ་ལ་བཞི་སྟེ། དཔེའི་སྒོ་ནས་གཏན་ལ་དབབ་པ་ནི།
དགའ་བ་དང་པོ་ཞེས་བྱ་བ་ལ་སོགས་པ་སྟེ། འདིས་དེ་རྣམས་ལ་བརྟེན་ཏེ་ལྷན་སྐྱེས་རྟོགས་པར་བསྟན་ཏོ། ། གཉིས་པ་ཉམས་སུ་མྱོང་བའི་སྒོ་ནས་གཏན་ལ་དབབ་པ་ནི། དགའ་བའི་བདེ་བ་ཅུང་ཟད་དེ། ། ཞེས་བྱ་བ་ལ་སོགས་པ་སྟེ། འདིས་ལྷན་སྐྱེས་དེ་བདེ་སྟོང་ཟུང་དུ་ཆུད་པར་བསྟན་ཏོ། ། གསུམ་པ་རྣམ་རྟོག་གི་སྒོ་ནས་གཞག་པ་ནི། དང་པོ་རེག་པར་འདོད་པ་དང༌། ། ཞེས་བྱ་བ་ལ་སོགས་པ་སྟེ། འདིས་རྣམ་པར་མི་རྟོག་པར་བསྟན་ཏོ། །
མཚན་ཉིད་ཀྱི་སྒོ་ནས་གཞག་པ་ནི། མཆོག་ཏུ་དགའ་བ་ཞེས་བྱ་བ་ལ་སོགས་པ་སྟེ། འདིས་ལྷན་སྐྱེས་མཐའ་ཐམས་ཅད་དང་བྲལ་བར་བསྟན་ཏོ། ། དེ་ལྟར་དགའ་བ་གསུམ་ལས་མཆོག་ཏུ་གྱུར་པའི་ལྷན་སྐྱེས་ཉིད་གཏན་ལ་དབབ་པ་ནི། འདོད་ཆགས་མེད་ཅིང་ཞེས་བྱ་བ་ལ་སོགས་པ་སྟེ། དཔལ་ཁ་སྦྱོར་ལས་ཀྱང༌། འདོད་ཆགས་ཉིད་དང་ཆགས་བྲལ་དག ། འདྲེས་པར་གྱུར་པ་རྙོག་པ་མེད། ། དེ་བཞིན་ཆགས་དང་ཆགས་བྲལ་གྱིས། ། སྐད་ཅིག་གཅིག་ལ་རོ་གཅིག་འགྱུར། །
ཞེས་གསུངས་པ་ལྟ་བུ་སྟེ། སྤྲོས་པ་དང་བྲལ་བ་ཞེས་བྱ་བའི་དོན་ཏོ། ། དེས་ན་ཡང་དག་དེ་ཉིད་སྣང་བ་པོ་སྟེ་དངོས་པོ་ཐམས་ཅད་ཀྱི་གནས་ལུགས་ཇི་ལྟ་བ་བཞིན་རྟོགས་པ་སངས་རྒྱས་ཀྱི་ཡེ་ཤེས་སུ་རྣལ་འབྱོར་པ་ལ་ངེས་པ་སྐྱེ་བའོ་ཞེས་བྱ་བའོ། ། འདི་དག་གིས་ནི་སློབ་དཔོན་ཁ་ཅིག་དགའ་བ་གསུམ་པར་འདོད་པ་དང༌། རང་གི་ངོ་བོ་ཡེ་ཤེས་ལ་ལོག་པར་རྟོག་པའང་བསལ་ཏེ། རྒྱས་པར་བླ་མས་གསུང་བར་འགྱུར་རོ། ། དེ་ལྟ་བུའི་ཡེ་ཤེས་དེ་མངོན་དུ་འགྱུར་བའི་ཐབས་ནི། གཞན་གྱིས་ཞེས་བྱ་བ་ལ་སོགས་པའོ། ། དོན་ནི་ཅི་ལྷན་ཅིག་སྐྱེས་པ་དེ་ཚིག་གི་བསྟན་པ་ཙམ་གྱིས་རྟོགས་པ་ཡིན་ནམ་ཞེ་ན། གཞན་གྱིས་བརྗོད་པ་ཙམ་གྱིས་གང་དུའང་ནི་རྙེད་པ་མིན་ཏེ།
དེ་བརྗོད་དུ་མི་ནུས་པའི་ཕྱིར་རོ། ། བཤེས་པའི་སྤྲིང་ཡིག་ལས། དེ་འདི་ཡིན་ཞེས་དེ་ཉིད་ནི། ། རྒྱལ་བ་ཡིས་ཀྱང་བརྗོད་མི་ནུས། ། ཞེས་གསུངས་པ་ལྟ་བུའོ། ། ཡང་ན་གཞན་གྱིས་བརྗོད་མིན་ཞེས་པ་འདིས་ཕ་རོལ་ཏུ་ཕྱིན་པའི་ཐེག་པས་མི་རྟོགས་པར་སྟོན་ཏེ། བདག་བྱིན་བརླབས་ལས། བསྐལ་པ་བྱེ་བ་མཐའ་ཡས་སུ། ། ཐོས་པའི་ཕ་རོལ་སོན་གྱུར་ཀྱང༌། ། བདག་བྱིན་བརླབ་ལས་ཕྱིར་ཕྱོགས་པས། །
དེ་ཡིས་དེ་ཉིད་མཐོང་མི་འགྱུར། ། ཞེས་གསུངས་པ་ལྟ་བུའོ། ། འོ་ན་གང་ལས་རྟོགས་པར་ནུས་སྙམ་ན། བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་སྨོས་ཏེ། བླ་མ་ནི་བརྒྱུད་པ་བར་མ་ཆད་པ་ཡང་དག་པའི་གདམས་དག་དང་ལྡན་པ་ལས་རྟོགས་ཏེ། འཕགས་པ་ཀླུ་སྒྲུབ་ཀྱིས། རི་དབང་རྩེ་ལས་འགའ་ཞིག་ལྷུང་གྱུར་ན། ། ལྟུང་བར་མི་འགྱུར་སྙམ་ཡང་ལྟུང་བར་འགྱུར། །
བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་བཤད་དོ། ། དུས་ཞེས་པ་ནི་དབང་གི་དུས་སུ་བླ་མས་ཇི་ལྟར་ཆོ་ག་ལས་བྱུང་བ་བཞིན་གདམས་ངག་གནང་བ་སྟེ་རྩ་དང་སྐད་ཅིག་གི་དབྱེ་བ་ལ་སོགས་པ་རྣམས་སོ། ། ཐབས་བསྟེན་པ་ཞེས་པ་ནི་བླ་མས་གནང་བ་ཙམ་གྱིས་མ་ཡིན་ཏེ། བླ་མས་ཇི་ལྟར་ལུང་ཕོག་པ་བཞིན་བྱང་ཆུབ་ཀྱི་སེམས་བསྒྲུབ་པའི་རིམ་གྲོ་དང་རླུང་ལ་སོགས་པ་ནས་སྐད་ཅིག་གི་དབྱེ་བའི་བར་ཉམས་སུ་བླང་བའོ། ། དེའང་བདག་གི་བསོད་ནམས་ལས་ཤེས་བྱ་སྟེ། སྐྱེ་བ་སྔ་མ་ལ་གོམས་པའང་ཡིན་མོད་ཀྱི། འདིར་ནི་འོག་ཏུ་བཀག་པས་ན་གསང་སྔགས་ཀྱི་ལུགས་ཀྱིས་སྐྱེ་བ་འདི་ཉིད་ལ་བྱང་ཆུབ་ཀྱི་སེམས་བསྐྱེད་པ་དང༌། མཆོད་པ་ལ་སོགས་པ་དང༌།
འཁོར་བ་ཐམས་ཅད་རྩྭ་ལྟ་བུར་མཐོང་བ་དང༌། དམ་ཚིག་གི་ཚོགས་བསྐྱངས་པ་དང༌། བླ་མ་ལ་མི་ཕྱེད་པའི་དད་པ་དང༌། ལྷའི་འཁོར་ལོའི་རྣལ་འབྱོར་ལ་གནས་པ་དང༌། སེམས་ཅན་ཐམས་ཅད་ལ་སྙིང་བརྩེ་བ་དང༌། རྣམ་པར་མི་རྟོག་པ་ཉིད་ལ་དད་པ་བརྟན་པོ་ལ་གནས་པ་དང་ལྡན་ན་ཤེས་པར་འགྱུར་ཞེས་བྱའོ། ། ད་ནི་དེ་ལྟར་གཞན་གྱིས་མི་རྟོགས་ཤིང་བླ་མའི་མན་ངག་ལ་སོགས་པས་རྟོགས་པའི་ཐབས་དེ་ཇི་ལྟར་བསྒོམ་ཞེ་ན། དམན་པ་ཞེས་བྱ་བ་ལ་སོགས་པ་སྨོས་སོ། ། འདི་ལ་བཞི་སྟེ། གང་དག་ཇི་ལྟར་བསྒོམ་པ་དང༌།
དེ་ལྟར་བསྒོམ་པའི་འཐད་པ་དང༌། བསྒོམ་པའི་དགོས་པ་དང༌། བསྒོམ་པའི་ཚུལ་ལོ། ། དང་པོ་ནི། དམན་པ་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས་མདོར་བསྟན་ནས། ལྷག་མ་ཚིགས་བཅད་གསུམ་གྱིས་རྒྱས་པར་འཆད་དོ། ། དེ་དག་གི་དོན་ནི་བདག་གིས་རྟོགས་པའི་ཡེ་ཤེས་ཀྱི་ཡུལ་ཐམས་ཅད་ལ་རྒྱས་བཏབ་ལ་བསྒོམ་པར་བྱ་ཞེས་བྱ་བའི་དོན་ཏོ། ། གཉིས་པ་དེ་ལྟར་བསྒོམ་པའི་འཐད་པ་ནི། ང་ལས་ཞེས་བྱ་བ་ལ་སོགས་པ་སྟེ། དེ་ལྟར་སྣང་བ་ཐམས་ཅད་ཐ་དད་ཅིག་ཡོད་ན་མི་འགྱུར་བ་ལས་ཐ་དད་མེད་པས་ཐམས་ཅད་ཡེ་ཤེས་ཀྱི་ངོ་བོར་གྱུར་པ་ནི་ང་ལས་བྱུང་བའི་ཕྱིར་དེ་རང་གི་སེམས་ལས་མ་གཏོགས་པའི་སྣང་བ་འགའ་ཡང་མེད་པ་ཡིན་ནོ། །
དེ་བས་ན་རང་གི་སེམས་གཉིས་སུ་མེད་པའི་ཡེ་ཤེས་ཡིན་པས་སྣང་བ་ཐམས་ཅད་ཀྱང་དེའི་ངོ་བོར་འགྱུར་རོ་ཞེས་བྱ་བའི་དོན་ཏོ། ། གསུམ་པ་དེ་ལྟར་བསྒོམ་པའི་དགོས་པ་ནི། དེ་ལྟར་ཞེས་བྱ་བ་ལ་སོགས་པ་གསུངས་ཏེ། སྔ་མས་ནི་བསོད་ནམས་ཆུང་བས་ཀྱང་འགྲུབ་བར་བསྟན་ལ། ཕྱི་མས་ནི་གྲུབ་ནས་གོམས་པ་སླ་བར་བསྟན་ཏོ། ། ལྷན་ཅིག་སྐྱེས་པས་ལྷན་ཅིག་སྐྱེས་པ་བསྒོམ་པའི་ཚུལ་བསྟན་ཟིན་ཏོ།། །། ད་ནི་རང་བཞིན་ལྷན་སྐྱེས་དམིགས་མེད་བསྒོམ་པ་ནི། གང་ཕྱིར་ཡིད་ཀྱིས་མི་བསྒོམ་པར། ། ཞེས་བྱ་བ་ལ་སོགས་པ་གསུངས་སོ། ། འདི་ལ་གསུམ་སྟེ།
ཇི་ལྟར་བསྒོམ་པ་དངོས་དང༌། དེ་ཐམས་ཅད་ལ་ཁྱབ་པར་བསྟན་པ་དང༌། དེ་ལ་ཀླན་ཀ་སྤང་བའོ། ། དང་པོ་ནི་དངོས་པོ་ཐམས་ཅད་ཀྱི་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ནི་སྤྲོས་པའི་མཐའ་ཐམས་ཅད་དང་བྲལ་བ་སྟེ་དེ་ཁོ་ན་ཉིད་ཀྱི་ལེའུར་བསྟན་ཟིན་ཏོ།། །། དེ་ལ་སྒྲོ་འདོགས་བཅད་དེ་ཤེས་པ་ཙམ་གྱིས་མི་ཕན་ཏེ་བསྒོམ་དགོས་ལ། བསྒོམ་པ་དེའང་དེ་དང་འདྲ་བར་བསྒོམས་པས་རྟོགས་པར་འགྱུར་གྱི་མི་འདྲ་བས་ནི་མ་ཡིན་ནོ། ། དེའང་དཔལ་ཁ་སྦྱོར་ལས། སྟོང་པ་བསྒོམ་པར་མི་བྱ་སྟེ། ། སྟོང་མིན་བསྒོམ་པར་མི་བྱའོ། ། སྟོང་པ་མི་སྤང་རྣལ་འབྱོར་པས། །
སྟོང་མིན་ཡོངས་སུ་སྤང་མི་བྱ། ། ཞེས་བྱ་བ་ལ་སོགས་པ་གསུངས་ལ། སློབ་དཔོན་ཀླུ་སྒྲུབ་ཀྱིས་ཀྱང༌། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་སོ། ། འདི་ལ་ལས་དང་པོ་པས་སློབ་དཔོན་ཀླུ་སྒྲུབ་ཀྱི་གསུང་བཞིན་དུ་ནམ་མཁའ་ལ་སེམས་གཟུང་བའམ་ཡུལ་ལ་ཡེ་ཤེས་ངོས་གཟུང་བའི་ཚུལ་གྱིས་བསླབ་སྟེ། སྐྱབས་སུ་འགྲོ་བ་དང༌།
བྱང་ཆུབ་ཀྱི་སེམས་དང༌། བླ་མ་དང་ཡི་དམ་གྱི་ལྷ་བསྒོམ་པ་སྔོན་དུ་འགྲོ་བས་མེ་ཏོག་སྔོན་པོ་ལ་སོགས་པ་རྟེན་མི་འགྱུར་བ། ལུས་མི་འགུལ་བ། མིག་མི་འཛུམ་པ། ཡིད་འཛིན་པ་མེད་པ་སྟེ་ཡན་ལག་བཞི་དང་ལྡན་པས་བསྒོམས་ན་མི་རྟོག་པ་སྐྱེ་བར་འགྱུར་ལ། དེའང་ཡུལ་སྒྲ་ལ་སོགས་པ་གཞན་ལ་སྤོ་ཞིང་བསྒོམ་སྟེ། ཞི་གནས་སྐྱེས་ན་སྔར་བསྟན་པའི་ལྟ་བ་དང་བསྲེ་ཞིང་བསྒོམས་ན་རང་བྱུང་གི་ཡེ་ཤེས་སྐྱེ་བར་འགྱུར་རོ། ། དེ་ལྟ་བུ་དེས་ནི་འགྲོ་བ་ཐམས་ཅད་དེའི་ངང་དུ་ཐིམ་པས་བསྒོམ་པར་བྱ་ཞེས་བྱ་སྟེ། ཁ་སྦྱོར་ལས། གཟུགས་རྣམས་སྣ་ཚོགས་ལྟ་བ་དང༌། །
ཞེས་བྱ་བ་ལ་སོགས་པ་གསུངས་སོ། ། དེ་ནི་ཆོས་ཐམས་ཅད་ཀྱི་ཆོས་ཉིད་དེ། དེས་ན་དོན་དམ་པར་བསྒོམ་དུ་མེད་པ་ཉིད་ཀུན་རྫོབ་ཏུ་བསྒོམ་པར་བྱའོ་ཞེས་བྱ་བའི་དོན་ཏོ། ། གལ་ཏེ་དེ་ལྟར་བསྒོམས་ཀྱང་ཆོས་ཐམས་ཅད་ཀྱི་ཆོས་ཉིད་ཤེས་པར་མི་འགྱུར་ཏེ། ཡུལ་དང་དེའི་ཆོས་ཉིད་ཐ་དད་དུ་ཡོད་དོ་སྙམ་པ་ལ། ཐ་དད་ཅིག་ཡོད་ན་ལྷ་དེ་ལྟར་འགྱུར་ཡང་སྣང་བ་སྣ་ཚོགས་ཀྱང་རང་ཉིད། དེའི་ཆོས་ཉིད་ཀྱང་རང་ཉིད་ཡིན་ནོ། ། དེ་བས་ན་སྔར། ང་ལས་འགྲོ་བ་ཐམས་ཅད་བྱུང༌། ། ཞེས་སྨྲས་སོ། །
དེ་དངོས་པོ་ཐམས་ཅད་ལ་ཁྱབ་པར་བསྒོམ་པ་ནི། བརྟན་དང་ཞེས་བྱ་བ་ལ་སོགས་པའོ། ། དེ་ལ་རྩོད་པ་སྤང་བ་ནི་གལ་ཏེ་དེ་ལྟར་ན་རང་གི་སེམས་ཉིད་སྤྲོས་པ་དང་བྲལ་བར་བསྒོམ་པ་དེ་དངོས་པོ་ཐམས་ཅད་ཀྱི་དེ་ཉིད་ཡིན་ནས་བསྒོམ་མམ་མིན་ཡང་བསྒོམ། མིན་ན་ནི་སྤྲང་པོ་རྒྱལ་པོར་རློམ་པ་དང་འདྲ་ལ། ཡིན་ན་འབད་པ་མེད་པར་གྲོལ་བར་འགྱུར་རོ་ཞེ་ན། ཡིན་ནས་བསྒོམ་པས་སྐྱོན་དང་པོ་མེད་ལ། མིན་ནས་བསྒོམ་ཡང་མ་རྟོགས་པའི་ཕྱིར་སྐྱོན་གཉིས་པ་མེད་དོ་ཞེས་སྟོན་པ་ནི། དེ་རྣམས་དམ་པ་ཅིག་ཡོད་མིན། ། ཞེས་བྱའོ། ། དེ་རྟོགས་ན་གྲོལ་བར་འགྱུར་བ་ནི་རང་རིག་བདེ་བ་ཆེན་པོ་ཉིད་ཡིན་པའི་ཕྱིར།
རང་རིག་ནས་ནི་བྱང་ཆུབ་ཐོབ་པར་འགྱུར། ། ཞེས་བྱའོ། ། ཡང༌། དེ་རྣམས་གཅིག་སྟེ་གཞན་ཡོད་མིན། ། ཞེས་བྱ་བའི་གཞུང་དུ་སྣང་ན་རྒོལ་བ་ནི་སྔར་དང་འདྲ་ལ། ལན་ནི་དངོས་པོ་ཐམས་ཅད་ཀྱི་ཆོས་ཉིད་ནི་དེ་རང་ཡིན་ནོ་ཞེས་སྟོན་པའོ། ། རང་རིག་བདེ་བ་ཆེན་པོ་ཉིད། ། ཅེས་པ་ནི་དེ་ཉིད་ལས་ཆོས་ཉིད་གཞན་མེད་པའོ། ། འོ་ན་འབད་པ་མེད་པར་གྲོལ་ལོ་ཞེ་ན། རང་རིག་ནས་ནི་བྱང་ཆུབ་འགྱུར། །
ཞེས་བྱ་སྟེ། རྟོགས་ན་དེ་ལྟར་བདེན་ཡང༌། མ་རྟོགས་ན་མི་གྲོལ་བའོ། ། དེས་ན་རྟོགས་པར་བྱ་བའི་ཕྱིར། ། རང་རིག་ཕྱིར་ན་བསྒོམ་པ་ཉིད། ། ཅེས་བྱའོ། ། གལ་ཏེ་དེ་ལྟར་རང་རིག་ལས་གཞན་མ་ཡིན་ན་འཁོར་བར་འགྱུར་དུ་མི་རུང་ངོ་ཞེ་ན་འཁོར་བའི་རྩ་བ་ནི་ལས་ཡིན་ལ་ལས་དེ་ནི་རང་རིག་པ་ཉིད་ཀྱི་གནས་སྐབས་ཀྱི་རྣམ་འགྱུར་གྱིས་བྱེད་དོ་ཞེས་སྟོན་པ་ནི། རང་གིས་རིག་པའི་འགྱུར་བ་ལས། ། མནན་པ་ལས་ནི་ལས་སྐྱེ་སྟེ། ། ཞེས་གསུངས་ཏེ།
དགེ་བ་དང་མི་དགེ་བའི་ལས་ནི་མཚན་མ་དང་རྣམ་པར་རྟོག་པས་བསྒྲིབས་ཤིང་མནན་པ་ལས་འབྱུང་བ་ཡིན་ཏེ། དེ་ལྟར་འཕགས་པས་ཀྱང༌། ཀུན་རྫོབ་ཉོན་མོངས་ལས་ལས་བྱུང༌། ། ལས་ནི་སེམས་ལས་བྱུང་བ་ཡིན། ། སེམས་ནི་བག་ཆགས་དག་གིས་བསགས། ། བག་ཆགས་བྲལ་བ་བདེ་བ་ཡིན། ། ཞེས་གསུངས་སོ། ། དེས་ན་རང་རིག་པ་ཉིད་རྟོགས་པ་དང་མ་རྟོགས་པའི་ཁྱད་པར་གྱིས་འཁོར་འདས་གཉིས་ཀ་བྱེད་པས་ན་རང་གིས་འཕྲོག་ཅིང་སྟེ། དེའང་རང་རིག་ཉིད་རྟོགས་ན་མྱ་ངན་ལས་འདས་པ་བྱེད་པའོ། ། མ་རྟོགས་ན་འཁོར་བ་བྱེད་པས་ན་རང་གིས་བྱེད་ཅེས་སོ། །
དེས་ན། རང་རིག་རྒྱལ་པོ་རང་གཙོ་བོ། ། ཞེས་བྱ་སྟེ། དེ་ལས་བྱེད་པ་པོ་གཞན་མེད། ། ཅེས་བྱའོ། ། སློབ་དཔོན་ཟླ་གྲགས་ཀྱིས་ཀྱང༌། རྟག་བདག་བྱེད་པོ་བཀག་པའི་ཕྱིར་ན་དེས། ། ཀུན་རྫོབ་རྒྱལ་བས་སེམས་ཙམ་བྱེད་པོར་གསུངས། ། ཞེས་བཤད་དོ། ། དེ་བས་ན་སེམས་འཁོར་བ་དང་མྱ་ངན་ལས་འདས་པ་ཞེས་ག་ཡ་དྷ་ར་གསུང་སྟེ་ལུང་ནི་ཡི་གེ་མངས་པས་འཇིགས་པས་མ་བྲིས་སོ། །
དེ་གདོན་མི་ཟ་བར་སྒོམས་པར་གདམས་པ་ལ་གསུམ་སྟེ། བསྒོམས་པའི་ཕན་ཡོན་གྱི་སྒོ་ནས་སྒོམས་པར་གདམས་པ་དང༌། མ་བསྒོམས་པའི་ཉེས་དམིགས་ཀྱི་སྒོ་ནས་སྒོམས་པར་གདམས་པ་དང༌། དེས་ན་རྒྱུན་མི་འཆད་པར་སྒོམས་པར་གདམས་པའོ། ། དང་པོ་ལ་གཉིས་ཏེ། སྤང་བྱས་ཟིལ་གྱིས་མི་ནོན་པར་བསྟན་པ་དང༌། ཐོབ་བྱ་ཐོབ་པར་བསྟན་པའོ། ། དེ་ལ་དང་པོ་ནི། འདོད་ཆགས་ཞེས་བྱ་བ་ལ་སོགས་པ་སྟེ། དེ་ལ་དེ་ཁོ་ན་ཉིད་རྟོགས་པའི་ཚེ་སྤང་བྱ་ཉོན་མོངས་པ་རྣམས་ཇི་ལྟར་གནས་ཤེ་ན།
སྤྱིར་ཉོན་མོངས་པ་དང༌། དེའི་རྒྱུ་རྣམ་པར་རྟོག་པ་དང༌། ཡེ་ཤེས་ཆེན་པོ་རྣམས་ཀྱང་རང་གི་སེམས་ཀྱི་ཆོས་ཉིད་ལས་གཞན་དུ་གྲུབ་པ་མེད་དོ། ། དེས་ན་ཐོག་མར་ཉོན་མོངས་པ་རགས་པ་ཡེ་ཤེས་ཕྲ་མོས་འཇོམས་པའི་ཚེ་ཡང་ཉོན་མོངས་པ་ཉིད་ཀྱི་ཆ་ཡེ་ཤེས་ཉིད་དུ་གོ་བས་འཇོམས་པ་ཡིན་ལ། མཐར་ཉོན་མོངས་པ་ཆུང་ངུ་ཡེ་ཤེས་ཆེན་པོས་འཇོམས་པའི་ཚེ་ཡང་ཉོན་མོངས་པ་ཉིད་ཡེ་ཤེས་སུ་གནས་གྱུར་པ་ཡིན་ནོ། ། དེའང་གནས་གྱུར་པའི་ཚུལ་ནི། འདོད་ཆགས་ནི་སོ་སོར་རྟོག་པའི་ཡེ་ཤེས། ཞེ་སྡང་ནི་ཆོས་ཀྱི་དབྱིངས་ཀྱི་ཡེ་ཤེས། གཏི་མུག་ནི་མེ་ལོང་ལྟ་བུའི་ཡེ་ཤེས། ། ཕྲག་དོག་ནི་བྱ་བ་གྲུབ་པའི་ཡེ་ཤེས།
ང་རྒྱལ་ནི་མཉམ་པ་ཉིད་ཀྱི་ཡེ་ཤེས་སོ། ། ཁ་ཅིག་གནས་གྱུར་པ་འདི་ནི་མི་རིགས་ཏེ་སྐད་ཅིག་གོང་མ་གནས་མ་གྱུར་པ་དེ་ནི་ཕྱི་མར་འོངས་པ་མེད་ལ། ཕྱི་མ་ནི་ཡེ་ཤེས་ཉིད་ཡིན་པའི་ཕྱིར་རོ་ཞེས་ཟེར་བ་ནི་ཆོས་ཉིད་ལ་དགོངས་པ་ཡིན་ལ། ཡོན་ཏན་ཐོབ་པ་ལ་དམིགས་ན་གནས་གྱུར་ཅིས་ཀྱང་འབྱུང་སྟེ། འཕགས་པས་ཀྱང་ཆོས་ཀྱི་དབྱིངས་སུ་བསྟོད་པ་ལས། གནས་ནི་ཡོངས་སུ་གྱུར་པ་སྟེ། ། ཆོས་ཀྱི་སྐུ་ཞེས་བཤད་པ་ཡིན། ། ཞེས་གསུངས་སོ། ། དེས་ན་རིམ་གྱིས་ཇེ་གསལ་ཇེ་གསལ་ཡེ་ཤེས་ཆེན་པོར་འགྱུར་བ་ཡིན་ཏེ། ལྕགས་ཀྱི་གོང་བུ་རབ་ཏུ་བསྲེགས་པས་མེའི་ཕུང་པོར་གྱུར་བ་ལྟ་བུའོ། །
དེས་ན་ཉོན་མོངས་པ་སྤངས་ཀྱང་དྲི་མ་ལོགས་སུ་དོར་བར་བྱ་རྒྱུ་ནི་མེད་དེ། དེ་ཀུན་དེ་གནས་ཞེས་བྱའོ། ། འོ་ན་ཉོན་མོངས་པ་དེ་དག་གསེབ་ན་སྦས་པ་ལྟ་བུར་ཡོད་དམ་ཞེ་ན། དེའང་མེད་དེ་ཉམས་དགའ་བར། ། ཞེས་བྱ་བ་སྟེ་ཉོན་མོངས་པ་ཉིད་ཡེ་ཤེས་སུ་གྱུར་ཞེས་བྱ་བའི་དོན་ཡིན་ནོ། ། བཅུ་དྲུག་ཆར་ཡང་མི་ཕོད་ཅེས་བྱ་བ་ནི་བསྒྲུན་པར་མི་བཟོད་ཅིང་ཆར་ཡང་བརྩི་བར་བྱར་མེད་པ་ལ་བཅུ་དྲུག་ཆ་ཞེས་འཇིག་རྟེན་པ་དང་སྒྲ་པའི་ལུགས་ལས་གྲགས་ཏེ་ཆ་ཕྲ་མོ་གཅིག་ད་དུང་ཡོད་དོ་ཞེས་བྱ་བ་ལྟ་བུ་ནི་མ་ཡིན་ནོ། ། དེས་ན་ཉོན་མོངས་པ་སྤངས་པ་དང་ཡེ་ཤེས་ཐོབ་པའི་གནས་སྐབས་འདིའང་སྣང་བ་དང་མུན་པའམ་སྲང་མདའི་མཐོ་དམན་བཞིན་ཏེ་སྤང་བྱ་ཅུང་ཟད་ཡོད་པའི་ཚེའང་ཐོབ་བྱའི་ཆས་མ་གང་ལ། ཡེ་ཤེས་ཐམས་ཅད་རྫོགས་པའི་ཚེ་སྤང་བྱ་གཏན་ནས་མེད་པ་ཡིན་པར་ཤེས་པར་བྱའོ། ། ཐོབ་བྱ་ཐོབ་པའི་ཕན་ཡོན་ནི། ཆོས་འབྱུང་ཞེས་བྱ་བ་ལ་སོགས་པ་སྟེ།
ཆོས་ནི་ཟག་པ་མེད་པའི་རྣམ་པར་མི་རྟོག་པའོ། ། དེ་གང་ལས་འབྱུང་བའི་གནས་ནི་པདྨའོ། ། དེ་ལས་སྐྱེས་པའི་ཡེ་ཤེས་ཇི་ལྟ་བུ་ཞེ་ན། མཁའ་མཉམ་སྟེ་མི་རྟོག་པའོ། ། དེ་གང་ལས་རྟོགས་ན་ལྷན་ཅིག་ཐབས་དང་བཅས་ཏེ་འདུ་ཤེས་གསུམ་དང་དགའ་བའི་དབྱེ་བ་ལ་སོགས་པའོ། ། དེ་ལས་འབྲས་བུ་ནི་འཇིག་རྟེན་གསུམ་པོ་དེ་ལས་སྐྱེས་སྟེ་སྐུ་གསུམ་གྱི་བདག་ཉིད་དོ། ། དེའི་རྒྱུ་མི་རྟོག་པ་འབའ་ཞིག་མ་ཡིན་ཏེ་ཟུང་དུ་ཆུད་པར་བསྟན་པ་ནི། ཐབས་དང་ཤེས་རབ་ཅེས་པའོ། ། དེ་ཉིད་བཤད་པ་ནི། ཁུ་བའི་ཞེས་བྱ་བ་ལ་སོགས་པ་སྟེ་སྔར་བསྟན་པ་བཞིན་ནོ། །
ཅི་དེ་ཉིད་བདེན་པར་ཡོད་དམ་སྙམ་པ་ལ། གཅིག་དང་དུ་མ་བྲལ་བ་དེ། ། ཞེས་སོ། ། དེ་དུས་ནམ་རྟོགས་སྙམ་པ་ལ། སྐད་ཅིག་ཅེས་བྱ་བ་ལ་སོགས་པའོ། ། ཅི་ཞུ་བ་དེ་ཙམ་ཡེ་ཤེས་ཡིན་ནམ་སྙམ་པ་ལ་དེ་ནི་ཀུན་རྫོབ་ཀྱི་དབྱེ་བ་ཞེས་བྱ་བ་རྒྱུ་ཡིན་གྱི་ཡེ་ཤེས་ནི་རང་རིག་ཅེས་བྱ་བ་ལ་སོགས་པའོ། ། འདིས་ནི་སྔར་གྱི་དབྱེ་བ་དེས་ནི་ཐབས་དང་བཅས་པ་ཞེས་བྱ་བ་རྒྱས་པར་བཤད་ལ། འདིས་ནི་མཁའ་མཉམ་ཞེས་བྱ་བ་རྒྱས་པར་བཤད་པར་འགྱུར་རོ། ། དེ་གང་ལས་རྟོགས་ན་ངག་ལས་ནི་མི་རྟོགས་ཏེ་བླ་མའི་བྱིན་རླབས་ལས་རྟོགས་སོ་ཞེས་བྱ་བའི་དོན་ཏེ་བྱིན་རླབས་ནི་སྔ་མའི་ཐབས་སོ། ། དེ་ལས་ཇི་ལྟ་བུ་ཞིག་བྱུང་ན་ཀུན་མཁྱེན་ཡེ་ཤེས་དེ་ལྟ་བུ་སྟེ་སངས་རྒྱས་ཀྱི་ཡེ་ཤེས་དང་འདྲ་བ་སྐྱེ་སྟེ་འདིས་ནི་དཔེའི་ཡེ་ཤེས་སུ་བསྟན་ཏོ། །
དེ་ལྟ་བུའི་ཡེ་ཤེས་ཀྱི་མཚན་ཉིད་བརྟན་པའམ། ཡང་ན་ཡེ་ཤེས་ཉམས་སུ་བླངས་པ་ལས་མཐོང་བའི་ཆོས་ལ་གྲུབ་པའི་ཕན་ཡོན་ནི། ས་དང་ཞེས་བྱ་བ་ལ་སོགས་པ་སྟེ། རྣམ་པར་མི་རྟོག་པར་གྱུར་པ་ལས་འགར་ཡང་སྣང་བ་མེད་ཅེས་བྱ་བའམ། ཡང་ན་རྫུ་འཕྲུལ་ནུས་པ་ལའང་ཁ་ཅིག་གསུང་ངོ༌། ། དེ་བས་ན་དེ་ལྟར་བསྒོམས་ན་ཕན་ཡོན་ཡོད་པས་སྒོམས་ཞེས་བྱ་བའི་དོན་ཏོ། ། མ་བསྒོམས་ན་ཉེས་པ་ཡོད་པའི་སྒོ་ནས་རྒྱུད་ཀྱི་ཆེ་བ་བཤད་པ་ནི། ཐམས་ཅད་རིག་བྱེད་ཅེས་བྱ་བ་ཤློ་ཀ་གཉིས་ཏེ། རིག་བྱེད་ནི་བཞི་སྟེ། མུ་སྟེགས་བྱེད་ཀྱི་གྲུབ་པའི་མཐའ་ཐམས་ཅད་ཀྱི་རྩ་བའོ། །
གྲུབ་མཐའ་ནི་ཉན་ཐོས་ཀྱི་ལམ་དང་འབྲས་བུར་བཅས་པས་ན་གྲུབ་མཐའ་འམ། ཡང་སྲིད་མཐར་གྲུབ་པས་ན་གྲུབ་མཐའོ། ། ལས་རྒྱས་ནི་བྱ་སྤྱོད་དེ་དེ་ལས་སེམས་ཅན་དམན་པ་གཟུང་བའི་དོན་དུ་ཞི་བ་ལ་སོགས་པ་བསྟན་པ་སྟེ། དེ་དག་གིས་ཀྱང་སྲིད་པ་དག་པའི་དངོས་གྲུབ་མིན་ཏེ་སྐྱེ་བ་འདི་ལའོ། ། འོ་ན་ཕ་རོལ་དུའམ་ཞེ་ན། ཡང་ནི་སྲིད་མཐར་སྐྱེ་སྟེ་ལམ་དེས་གཏན་མིན་ཞེས་བྱ་བའི་དོན་ཏོ། ། སློབ་དཔོན་ཁ་ཅིག་སྲིད་པ་དག་འགྱུར་ནི་ཕ་རོལ་ཏུ་ཕྱིན་པའི་ཐེག་པ་སྟེ། དེས་སྲིད་པ་དག་ཀྱང་ཡང་ནི་སྲིད་མཐར་སྲིད་མཐར་སྐྱེ་སྟེ་ཡུན་རིང་དུ་འགོར་ཞེས་བྱ་བར་འཆད་དོ། ། དེས་ན་ཀྱེའི་རྡོ་རྗེ་འདི་ཉིད་མཆོག་ཡིན་ཏེ་འདི་ལས་སྟོང་པ་དང་སྙིང་རྗེ་གཉིས་སུ་མེད་པའི་ལྷན་ཅིག་སྐྱེས་པ་གསལ་བར་བསྟན་པའི་ཕྱིར་རོ། ། དེས་ན་གྲུབ་པར་འདོད་པས་རྒྱུན་མི་འཆད་པར་བསྒོམ་མོ་ཞེས་བསྟན་པ་ནི།
ཆུ་བོའི་རྒྱུན་ཞེས་བྱ་བ་ལ་སོགས་པ་སྟེ། ཆུ་བོའི་རྒྱུན་ནི་བར་མ་ཆད་པ་ཡིན་ལ་མར་མེའི་རྩེ་མོ་ནི་གསལ་ཞིང་རྩེ་གཅིག་པ་ཡིན་ནོ། ། དེའང་ལས་དང་པོ་པས་ནི་མཉམ་པར་གཞག་པ་གཙོ་ཆེ་ལ། རྗེས་སྤྱོད་ལ་མོས་པ་ཙམ་མོ། ། ཕྱི་ནས་བརྟན་པར་གྱུར་ནས་བར་མ་ཆད་པའི་རྣལ་འབྱོར་ཏེ། བཤད་པའི་རྒྱུད་ལས། གཟུགས་རྣམས་སྣ་ཚོགས་བལྟ་བ་དང༌། ། སྒྲ་ནི་རྒྱས་པར་མཉན་པ་དང༌། ། སྨྲ་བ་དང་ནི་དགོད་པ་དང༌། ། སྣ་ཚོགས་རོ་ནི་ཟ་བ་དང༌། །
ལས་དེ་རྣམས་ནི་བྱེད་པ་ན། ། སེམས་ནི་གཞན་དུ་མི་འགྲོ་བས། ། དེ་ཉིད་རིག་པའི་རྣལ་འབྱོར་པས། ། རྣལ་འབྱོར་རྒྱུད་ལ་སྐྱེ་བར་འགྱུར། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། ལེའུ་བརྒྱད་པ་རྣལ་འབྱོར་མའི་འཁོར་ལོ་འདུ་པ་ཚིགས་སུ་བཅད་པ་ལྔ་བཅུ་རྩ་དྲུག་གི་རྣམ་པར་བཤད་པ་བསྟན་ཟིན་ཏོ།། །། ད་ནི་ལེའུ་དགུ་པ་བཤད་པར་བྱ་སྟེ། དེའང་ལེའུའི་འབྲེལ་ནི་དེ་ལྟར་བསྐྱེད་པ་དང་རྫོགས་པར་ལྡན་པའི་རྣལ་འབྱོར་མའི་འཁོར་ལོ་བསྟན་ནས། དེའི་རྣམ་པར་དག་པ་བསྟན་པའི་ཕྱིར་ལེའུ་དགུ་པའོ། ། སྦས་དོན་ནི་ལྷན་ཅིག་སྐྱེས་པའི་ཡེ་ཤེས་དེས་མི་མཐུན་པའི་ཕྱོགས་དག་པར་བྱེད་པའི་ཕྱིར་རོ། །
ལེའུ་འདིའི་བརྗོད་པར་བྱ་བའི་དོན་ནི་དེ་བཞིན་ཉིད་ཀྱི་དག་པ་མོས་པར་བྱེད་པའི་ཆ་ནས་ཕ་རོལ་ཏུ་ཕྱིན་པའི་ཐེག་པ་དང་སྤྱི་ཡིན་ལ། ལྷ་སོ་སོའང་བསྐྱེད་པའི་རིམ་པ་སྤྱི་ཡིན་ཞིང༌། རང་རིག་པའི་དག་པ་ནི་ཐབས་ལས་བྱུང་བའི་ཡེ་ཤེས་ཏེ་སྦས་པ་ཡིན་ནོ། ། རྗོད་བྱེད་ཀྱི་སྒྲ་ཡན་ལག་གི་དོན་གྱིས་འཆད་དོ། ། མངོན་པར་རྟོགས་པ་ནི་ཐབས་ཀྱི་རྒྱུད་ལས་མཆོག་གི་དངོས་གྲུབ་སྒྲུབ་པ་དེ་ལས་དེ་བཞིན་ཉིད་ཀྱི་དག་པ་རྟོགས་པའི་ལྟ་བ། ལྷ་སོ་སོའི་དག་པ་བསྐྱེད་རིམ། རང་རིག་པའི་དག་པ་རྫོགས་རིམ་མོ། ། གསུམ་ཀའང་སྦྱང་གཞི་དང་སྦྱོང་བྱེད་བློའི་ཡུལ་དུ་ཤེས་པར་བྱེད་པའི་སྒྲོ་འདོགས་གཅོད་པའི་སྒོ་ནས་ལྟ་བ་འབའ་ཞིག་ཏུའང་འགྱུར་རོ། ། བཤད་པའི་རྒྱུད་ནི་རྡོ་རྗེ་གུར་གྱི་ལེའུ་དྲུག་པ་དང་བཅུ་བཞི་པའི་ཆ་ཤས་ལས་ཀྱང་ཅུང་ཟད་འབྱུང་ལ། ཁ་སྦྱོར་གྱི་དང་པོའི་དང་པོ་ལས་དེ་བཞིན་ཉིད་ཀྱི་དག་པ།
གཉིས་པའི་གཉིས་པ་དང་ལྔ་པའི་གཉིས་པ་ལས་གསལ་བར་འཆད་དོ། ། ལུས་རྣམ་པར་གཞག་པ་ནི་བཅུ་དྲུག་པོ་ཀུན་གྱི་ཤུགས་ལས་ཤེས་སོ་ཞེས་ཀྱང་གསུང་མོད། ཡེ་ཤེས་དང་ལྷ་རྣམས་ཇི་ལྟར་འབྱུང་བའི་ཡན་ལག་རྒྱས་པར་བཤད་པ་ཡིན་ནོ། ། གཞུང་དོན་ལ་དང་པོར་བཤད་པར་དམ་བཅའ་བ་ནི། མཆོག་ཏུ་རྣམ་པར་དག་པ་ཞེས་བྱ་བ་སྟེ། དེའང་སྐྱོན་མེད་པའམ། དྲི་མ་སྦྱོང་བར་བྱེད་པའམ། མཆོག་ཏུ་གྱུར་པ་ལ་བརྗོད་པར་བྱ་སྟེ། དང་པོ་ནི་རང་བཞིན་གྱིས་སྐྱོན་མེད་ཅིང་དྲི་མ་དང་བྲལ་བས་ན་རྒྱུའི་རྒྱུད་ལ་འཇུག གཉིས་པ་ནི་གློ་བུར་གྱི་དྲི་མ་སྦྱོང་བར་བྱེད་པས་ཐབས་ཀྱི་རྒྱུད་ལ་འཇུག
གསུམ་པ་ནི་དྲི་མ་ཤིན་ཏུ་རྣམ་པར་དག་པའི་མཆོག་ཏུ་གྱུར་པས་འབྲས་བུའི་རྒྱུད་ལ་འཇུག་གོ ། གཞུང་གི་དོན་ལ་སྤྱིའི་དོན་དང༌། ཡན་ལག་གི་དོན་གཉིས་ལས། དང་པོ་ལ་གཉིས་ཏེ། རྒྱུད་གསུམ་རང་བཞིན་གྱིས་དག་པའི་ཚུལ་དང༌། དེ་ཉིད་དག་པ་གསུམ་གྱིས་དག་པའི་ཚུལ་ལོ། ། དང་པོ་ནི་རྒྱུའི་རྒྱུད་རང་བཞིན་གྱིས་དག་པས་སོལ་བ་ལ་དཀར་པོའི་ནུས་པ་མེད་པ་ལྟར་སྦྱང་དུ་མི་རུང་བ་མ་ཡིན་པ་དང༌། ཐབས་རྒྱུད་རང་བཞིན་གྱིས་དག་པས་མུ་སྟེགས་བྱེད་ཀྱི་ལམ་ལྟར་སྦྱོང་བར་མི་ནུས་པ་མ་ཡིན་པ་དང༌། འབྲས་བུ་རང་བཞིན་གྱིས་དག་པས་ལུས་ཀྱི་དྲི་མ་བཀྲུས་པ་ལྟར་སླར་ལྡོག་པ་མ་ཡིན་པས་ན་རྒྱུད་གསུམ་རང་བཞིན་གྱིས་དག་པ་ཡིན་ནོ། ། གཉིས་པ་ནི་རྒྱུད་གསུམ་པོ་རེ་རེའང་དག་པ་གསུམ་གྱིས་དག་པ་ཡིན་ཏེ།
དེའང་རྒྱུའི་རྒྱུད་ཀྱི་དེ་བཞིན་ཉིད་ཀྱི་དག་པ་ནི་ཆོས་ཐམས་ཅད་རང་གི་སེམས་ཡིན་ལ་སེམས་དེའང་རང་བཞིན་གྱིས་སྤྲོས་པ་དང་བྲལ་བའོ། ། དེའང་གསལ་བའི་ཆ་ནི་རང་རིག་པའི་དག་པ་སྟེ་དེ་གཉིས་ནི་སེམས་རང་བཞིན་གྱིས་རྫོགས་པའི་སངས་རྒྱས་སོ། ། ལུས་ཞལ་ཕྱག་གི་རྣམ་པར་གྲུབ་པ་ནི་ལྷ་སོ་སོའི་དག་པ་སྟེ་ལུས་རང་བཞིན་གྱིས་རྫོགས་པའི་སངས་རྒྱས་སོ། ། རྒྱུའི་རྒྱུད་དེ་ལྟར་གནས་པའི་སྟོབས་ཀྱིས་ཐབས་ཀྱི་རྒྱུད་ཀྱང་དག་པ་གསུམ་སྟེ། ཆོས་ཐམས་ཅད་སྤྲོས་པ་དང་བྲལ་བའི་ཡུལ་དུ་བྱེད་པའི་ལྟ་བ་ནི་དེ་བཞིན་ཉིད་ཀྱི་དག་པ་སྟེ་འདིས་སྤང་བྱ་ཀུན་ཏུ་བརྟགས་པའི་དུག་ཞི་བར་བྱེད་དོ། ། སྣང་བ་ཐམས་ཅད་ལྷའི་རང་བཞིན་དུ་ཤེས་པར་བྱས་ནས་ལྷ་ཡང་ཕྱག་གི་དག་པ་སྟོང་པ་ལ་སོགས་པས་བྱེ་བྲག་ཏུ་སྦྱངས་ཏེ་དེའང་དེ་བཞིན་ཉིད་ཀྱི་དག་པས་བྱིན་གྱིས་བརླབས་ནས་བསྒོམ་པ་ནི་ལྷ་སོ་སོའི་དག་པ་སྟེ་འདིས་ཀུན་ཏུ་རྟོགས་པའི་དུག་སྦྱོང་བར་བྱེད་དོ། ། རྫོགས་རིམ་ལས་བྱུང་བའི་ཡེ་ཤེས་སྤོས་བྲལ་མངོན་དུ་གྱུར་པ་དེས་ལྷའང་བྱིན་གྱིས་བརླབས་ནས་བསྒོམ་པ་ནི་རང་རིག་པའི་དག་བ་སྟེ་འདིས་ལྷར་ཞེན་པའི་དུག་སྦྱོང་བར་བྱེད་དོ། ། ཐབས་ཀྱི་རྒྱུད་དེ་ཉམས་སུ་བླངས་པས་འབྲས་བུའི་རྒྱུད་ཀྱང་དག་པ་གསུམ་དུ་འགྱུར་ཏེ། ངོ་བོ་ཉིད་ཀྱི་སྐུ་ནི་དེ་བཞིན་ཉིད་ཀྱི་དག་པ། གཟུགས་སྐུ་གཉིས་ནི་ལྷ་སོ་སོའི་དག་པ།
ཆོས་ཀྱི་སྐུ་ནི་རང་རིག་པའི་དག་པའོ། ། ཡང་ན་ཆོས་ཀྱི་སྐུ་ནི་དེ་བཞིན་ཉིད་ཀྱི་དག་པ། ལོངས་སྤྱོད་རྫོགས་པའི་སྐུ་ནི་རང་རིག་པའི་དག་པ། སྤྲུལ་པའི་སྐུ་ནི་ལྷ་སོ་སོའི་དག་པའོ། ། སྤྱིའི་དོན་ཏོ། ། ཡན་ལག་གི་དོན་ལ་གཉིས་ཏེ། དག་པ་གསུམ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གསུམ་ལས། དེ་བཞིན་ཉིད་ཀྱི་དག་པ་ནི།
ངེས་པར་དངོས་པོ་ཐམས་ཅད་ཀྱི། ། ཞེས་པ་ལ་སོགས་པ་སྟེ། ངེས་པར་ནི་མི་སླུ་བ་སྟེ་ལུང་དང་རིགས་པས་ལེགས་པར་བརྟགས་ན་ཞེས་བྱ་བའི་དོན་ཏོ། ། དངོས་པོ་ནི་ཆོས་ཅན་དུ་གྱུར་བ་ཐམས་ཅད་དོ། ། དེ་བཞིན་ཉིད་ཅེས་བྱ་བ་ནི་བརྗོད་པའི་མཐའ་ཐམས་ཅད་དང་བྲལ་བ་སྟེ་དེ་ལ་ཡང་མིང་གི་རྣམ་གྲངས་ནི་དབུས་མཐའ་ལས། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང༌། ། ཆོས་ཀྱི་དབྱིངས་ནི་རྣམ་གྲངས་སོ། ། གཞན་མིན་ཕྱིན་ཅི་ལོག་མ་ཡིན། །
དེ་འགགས་འཕགས་པའི་སྤྱོད་ཡུལ་དང༌། ། འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་དེ་གོ་རིམ་བཞིན། ། ཞེས་གསུངས་སོ། ། དེ་ལྟར་ན་དག་པ་དེས་ཆོས་ཅན་མ་དག་པ་ཞིག་དག་པར་བྱེད་དམ། དག་ཟིན་པ་ཅིག་དག་པར་བྱེད། དང་པོ་ལྟར་ན་སྦྱང་དུ་མི་བཏུབ་ལ། ཕྱི་མ་ལྟར་ན་སྦྱངས་པ་དོན་མེད་དོ་ཞེ་ན། རང་བཞིན་གྱིས་དག་ཀྱང་གློ་བུར་དུ་མ་དག་པ་ཅིག་དག་པར་བྱེད་དོ། ། དབུས་མཐའ་ལས།
ཀུན་ནས་ཉོན་མོངས་རྣམ་པར་དག ། དེ་ནི་དྲི་བཅས་དྲི་མ་མེད། ། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་དག་པར་འདོད། ། ཅེས་གསུངས་སོ། ། དེ་ལ་རྒྱུ་རྒྱུད་ཀྱི་དཔེ་རང་བཞིན་གྱིས་དག་ཀྱང་གློ་བུར་གྱི་དྲི་མའི་དཔེ་ནི་ཆུ་རྙོག་པ་དང་བཅས་པ་བཞིན་ནོ། ། དེ་ལྟར་ན་ཆུ་ལ་རྙོག་པ་གློ་བུར་དུ་བྱུང་བ་བཞིན་སེམས་ལ་དྲི་མ་གློ་བུར་དུ་བྱུང་ན་མཐར་ལམ་གྱིས་དྲི་མ་སྦྱངས་བའི་དུས་ནའང་འབྱུང་བར་འགྱུར་ཏེ་གློ་བུར་བ་ཡིན་པའི་ཕྱིར་རོ། ། དྲི་མ་དེ་ལྷན་ཅིག་སྐྱེས་པ་ཡིན་ནའང་སྦྱང་དུ་མི་བཏུབ་སྟེ་སེམས་དང་བདག་གཅིག་པ་ཡིན་པའི་ཕྱིར་རོ་ཞེ་ན། ལྷན་ཅིག་སྐྱེས་ཀྱང་སྦྱང་དུ་རུང་བའི་ཕྱིར་གློ་བུར་བ་ཞེས་བྱ་བའི་ཐ་སྙད་གདགས་ཏེ། ལྷན་ཅིག་སྐྱེས་པ་ཐབས་ཀྱིས་སྦྱོང་བ་ལམ་གྱི་དཔེ་ནི་གསེར་གྱི་གཡའ་སྦྱོང་བའི་དཔེ་གསེར་དང་གཡའ་ལྷན་ཅིག་སྐྱེས་ཀྱང་གཡའ་སྦྱང་དུ་རུང་བ་དང་མཚུངས་སོ། །
དེ་ལྟར་ན་སྔར་ལེའུ་བརྒྱད་པར་དྲི་མའང་སེམས་ཀྱི་ཆོས་ཉིད་ཡིན་པའི་ཕྱིར་སྤང་དུ་མེད་དོ་ཞེས་གསུངས་པ་དང་མི་འགལ་ལམ་ཞེ་ན་མི་འགལ་ཏེ་དྲི་མ་དེ་ཉིད་ཡེ་ཤེས་སུ་འགྱུར་བ་འབྲས་བུའི་དཔེ་ནི་ནམ་མཁའ་ལ་སྤྲིན་དེངས་པ་ན་སྤྲིན་ནམ་མཁའ་ཉིད་དུ་གྱུར་པའི་དཔེས་བསྟན་ཏོ། ། ཕྱི་ནས་རེ་རེའི་དབྱེ་བ་ཡིས། ། ཞེས་བྱ་བ་ནི་ལྷ་སོ་སོའི་དག་པ་སྟེ་སྦྱང་གཞི་རེ་རེ་ལ་སྦྱོང་བྱེད་ལྷ་རེ་རེར་ཤེས་པས་སྦྱོང་བའོ། ། དག་པ་བསྒོམ་པའི་འཐད་པ་ནི། ། རང་བཞིན་གྱིས་ནི་རྣམ་པར་དག ། ཉོན་མོངས་ཤེས་བྱའི་སྒྲིབ་སྦྱང་བྱ། ། ཞེས་བྱ་བ་སྟེ། གློ་བུར་བ་འདོད་ཆགས་ལ་སོགས་པ་ཉོན་མོངས་པའི་སྒྲིབ་པ་དང༌། ཉོན་མོངས་པ་ཅན་མ་ཡིན་པ་ཐ་མལ་པར་བརྟགས་པ་ནི་ཤེས་བྱའི་སྒྲིབ་པ་སྟེ། རྒྱུད་བླ་མ་ལས།
སེར་སྣ་ལ་སོགས་ཉོན་མོངས་གང༌། ། དེ་ནི་ཉོན་མོངས་སྒྲིབ་པར་འདོད། ། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་གསུངས་སོ། ། དེ་ལ་སྒྲིབ་པ་གཉིས་ཇི་ལྟར་སྤོང་ཞེ་ན། འཕགས་པ་ཉན་ཐོས་རྣམས་ནི་ཉོན་མོངས་པའི་སྒྲིབ་པ་མཐོང་བས་སྤང་བར་བྱ་བ་དང་བསྒོམས་པས་སྤང་བར་བྱ་བ་ནི་མཐོང་བསྒོམ་གྱི་ལམ་གྱིས་སྤོང་ལ། ཤེས་བྱའི་སྒྲིབ་པ་ནི་བསྒོམ་ལམ་གྱི་མཇུག་ཏུ་མཐར་ཕྱིན་གྱི་ལམ་གྱིས་སྤོང་ངོ་ཞེས་འདོད་ལ། མི་མཁས་པ་དག་དེ་ཉིད་ཐེག་པ་ཆེན་པོ་ལའང་སྦྱོར་ཏེ་དེ་ནི་མ་ཡིན་ཏེ་ཉོན་མོངས་པའི་སྒྲིབ་པ་སྔོན་དུ་སྤངས་ན་བྱང་ཆུབ་སེམས་དཔའ་རྣམས་མྱུར་དུ་རྒྱུན་ཞུགས་དང༌། ཕྱིར་འོང་བ་དང་ཕྱིར་མི་འོང་བ་དང་དགྲ་བཅོམ་པར་འགྱུར་བའི་ཕྱིར་སྔོན་དུ་ཉོན་མོངས་མི་སྤོང་བར་སྒྲིབ་པ་གཉིས་དུས་གཅིག་ན་སྤོང་བར་བྱེད་དོ། །
དེའང་ཀུན་ལས་བཏུས་པ་ལས། བྱང་ཆུབ་སེམས་དཔའ་རྣམས་ནི་བདེན་བ་རྣམས་མངོན་པར་རྟོགས་པར་བྱས་ནས་ས་བཅུ་རྣམས་སུ་བསྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོར་ལམ་བསྒོམ་གྱི། ཉོན་མོངས་པའི་སྒྲིབ་པའི་གཉེན་པོར་ནི་མ་ཡིན་ནོ། ། དེ་བྱང་ཆུབ་ཐོབ་པ་ན་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་ཅིག་ཅར་སྤོང་ངོ༌། ། ཅིག་ཅར་དེ་བཞིན་གཤེགས་པ་དང་དགྲ་བཅོམ་པར་འགྱུར་རོ། ། དེ་ཉོན་མོངས་པ་མ་སྤངས་སུ་ཟིན་ཀྱང་སྔགས་དང་སྨན་གྱིས་བསད་པའི་དུག་ལྟ་བུ་དང༌། དཔེར་ན་སྤང་བའི་དགྲ་བཅོམ་པ་ལྟར་ས་ཐམས་ཅད་དུ་ཉོན་མོངས་པའི་ཉེས་པ་སྐྱེ་བར་མི་འགྱུར་རོ་ཞེས་གསུངས་སོ། ། དེས་ན་རྡོ་རྗེ་ཐེག་པ་འདིར་འབྲས་བུ་དང་མཚམས་སྦྱོར་བའི་དུས་སུ་ཉེ་བའི་རྒྱུ་བསྒོམ་པའི་གཏན་ཚིགས་ཀྱང་འདིས་འགྲུབ་བོ། ། རང་རིག་བདག་ཉིད་ཅེས་བྱ་བ་ནི་རང་རིག་པའི་དག་པ་སྟེ། རྫོགས་རིམ་བསྒོམས་པ་ལས་བྱུང་བའི་ཡེ་ཤེས་ཀྱིས་ལྷ་བྱིན་གྱིས་བརླབས་ཏེ་བསྒོམ་པའི་དོན་ཏོ། །
རྒྱས་པར་བཤད་པ་ལ་གསུམ་ལས། དེ་བཞིན་ཉིད་ཀྱི་དག་པ། དེ་ལ་ཡང་གསུམ་ལས། དང་པོ་རང་བཞིན་གྱིས་དག་པས་སྦྱང་དུ་རུང་བར་བསྟན་པ་ནི། ཡུལ་གྱི་དངོས་པོ་ཞེས་བྱ་བ་ལ་སོགས་པ་གསུངས་ཏེ། ཆོས་ཐམས་ཅད་རང་བཞིན་གྱིས་དག་པའི་ཚུལ་ནི་སྔར་བརྗོད་ཟིན་ཏོ། ། འདི་ལྟར་འགྲོ་བ་སངས་རྒྱས་འགྱུར། ། ཞེས་བྱ་བ་ནི་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཡིན་ཏེ། དེ་བཞིན་གཤེགས་པའི་གསང་བ་དམ་པའི་མདོ་ལས། དེ་བཞིན་གཤེགས་པ་རྣམས་ཀྱི་སྐུ་དང་གསུང་དང་ཐུགས་གསང་བ་རྣམས་གོ་རིམ་བཞིན་དུ་གཟུགས་དང་སྒྲ་དང་སེམས་ཀྱི་གཡོ་བ་ཐམས་ཅད་ཁྱབ་པར་རྗེས་སུ་འགྲོ་བའོ་ཞེས་གསུངས་པ་ལྟ་བུའོ། །
གློ་བུར་གྱི་དྲི་མ་སྦྱང་དུ་ཡོད་པས་དག་པ་དོན་ཡོད་པར་བསྟན་པ་ནི། ཀྱེ་བཅོམ་ལྡན་འདས་ཞེས་བྱ་བ་ལ་སོགས་པའོ། ། དག་པས་དག་པར་བྱས་ནས་དེ་ཉིད་ཇི་ལྟར་བསྟན་པ་ནི། དག་པས་དུག་མེད་ཅེས་བྱ་བ་ལ་སོགས་པ་སྟེ། དེ་བཞིན་ཉིད་ཀྱི་དག་པ་ལྟ་བས་ཀུན་ཏུ་བརྟགས་པའི་དུག་མེད། ལྷས་ཀུན་རྟོག་གི་དུག་མེད། རང་རིག་པས་ལྷར་ཞེན་པའི་དུག་མེད་པར་བྱས་པའོ། ། ལྷ་སོ་སོའི་དག་པ་ནི། གཟུགས་ཕུང་རྡོ་རྗེ་མ་ཞེས་བྱ་བ་ལ་སོགས་པའོ། ། ཕྱག་གི་དག་པ་ཞེས་བྱ་བ་ལ་སོགས་པས་ནི་རྡོ་རྗེ་སེམས་དཔའི་རྣམ་པར་དག་པ་སྟེ་འཆད་པར་འགྱུར་བ་ལས་ཁྱད་པར་དུ་བྱ་བའི་ཕྱིར་རོ། །
ཞེ་སྡང་ཞེས་བཤད་རྡོ་རྗེ་མ། ། ཞེས་བྱ་བ་ལ་སོགས་པས་ལྷ་མོ་འདི་རྣམས་ཀྱིས་ཕུང་པོ་ལྔ་དང་ཉོན་མོངས་པ་ལྔ་དང་དྲུག་སྦྱོང་བར་བྱེད་དོ་ཞེས་བྱའོ། ། དབང་པོའི་དག་པ་ནི་ཕྱི་མའི་གསུམ་པ་ལས་འཆད་པར་འགྱུར་རོ། ། དེ་ལྟར་ན་དེ་དག་བསྐྱེད་པའི་རིམ་པའི་དག་པའོ། ། རྫོགས་པའི་རིམ་པ་རང་རིག་པའི་དག་པ་བཤད་པའི་ཕྱིར་གང་དང་གང་ཞེས་བྱ་བ་ལ་སོགས་པ་སྨོས་ཏེ། ཕུང་པོ་ལ་སོགས་པ་འདི་རྣམས་ཀྱིས་ནི་འཇིག་རྟེན་པ་བཅིངས་ཏེ་མ་རྟོགས་པའི་ཕྱིར་རོ། ། དེ་དང་དེས་ནི་འཆིང་བ་ལས་གྲོལ་ཏེ། འདི་དེ་བཞིན་ཉིད་དང་ལྷ་དང་རང་རིག་པའི་དག་པ་གསུམ་ཀ་ལ་སྦྱར་ནས་མཐར་རང་རིག་པའི་དག་པ་ལ་སྦྱར་ཏེ་རྫོགས་རིམ་གྱི་ཡེ་ཤེས་རྟོགས་ན་གྲོལ་བར་འགྱུར་རོ་ཞེས་བྱ་བའི་ཐ་ཚིག་གོ ། ཡེ་ཤེས་དེ་ཅི་འདྲ་ན། དེ་ཕྱིར་དྲི་མེད་ཅེས་བྱ་བ་ལ་སོགས་པ་སྟེ་དག་པ་གསུམ་ཀ་ལ་སྦྱར་བར་བྱའོ། །
འོ་ན་མཐོང་ཐོས་ལ་སྐུར་པ་བཏབ་པར་འགྱུར་རམ་སྙམ་པ་ལ། རང་བཞིན་དག་པའི་འགྲོ་ལ་འགྲོ་བར་ཤེས། ། ཞེས་བྱ་སྟེ། རང་གི་སེམས་ཀྱི་རྣམ་འཕྲུལ་དུ་སྣང་སྟེ། ང་ལས་འགྲོ་བ་ཐམས་ཅད་བྱུང༌། ། ཞེས་བྱ་བ་ལ་སོགས་པའོ། ། ལེའུ་དགུ་པ་ཤླཽ་ཀ་ཉི་ཤུ་རྩ་གཉིས་ཀྱི་འགྲེལ་པ་བསྟན་ཟིན་ཏོ།། །། ད་ནི་ལེའུ་བཅུ་པ་བཤད་པར་བྱ་སྟེ། དེ་ལ་ལེའུ་སྔ་ཕྱིའི་འབྲེལ་ནི་ལྷན་ཅིག་སྐྱེས་པའི་ཡེ་ཤེས་ལུས་ལ་གནས་པ་དེ་ཐོབ་པར་བྱེད་པའི་ལམ་རིམ་པ་གཉིས་པོ་དེའང་དབང་མ་བསྐུར་བ་ལ་སྐལ་བ་མེད་པས་ན་དབང་བསྐུར་ལ་བསྟན་པར་བྱའོ། ། ཞེས་བདག་མེད་མའི་དཀྱིལ་འཁོར་དག་པ་དང་བཅས་པར་སློབ་མ་དབང་བསྐུར་བར་བྱ་བའི་ཕྱིར་དང༌།
སྦས་པ་ན་འདི་མི་སྦྱོར་བའམ། རྣམ་རྟོག་གི་དྲི་མ་འཁྲུད་པས་དབང་ངོ༌། ། འདིའི་བརྗོད་བྱའི་དོན་ནི་བུམ་དབང་དང་འབྲེལ་པ་རྣམས་བསྐྱེད་པའི་རིམ་པ་སྤྱི་ཡིན་ལ། མཆོག་དབང་གསུམ་དང་འབྲེལ་པ་རྣམས་སྦས་པའི་དོན་ཡིན་ཞིང༌། དབང་གི་དོན་བསྒོམས་པས་འབྲས་བུ་འདི་ལྟ་བུ་འགྲུབ་བོ་ཞེས་ཞར་ལས་བྱུང་བ་མཐར་ཐུག་པར་ཡང་འགྱུར་རོ། ། རྗོད་བྱེད་ཀྱི་སྒྲ་ཡན་ལག་གི་དོན་གཙོ་བོར་གྱུར་པ་གསུམ་ཀ་འཇུག་གོ ། མངོན་པར་རྟོགས་པ་ནི་སྤྱིར་རྒྱུད་གསུམ་ཀ་དང་འབྲེལ་ཏེ་རྟེན་གྱི་གང་ཟག་རྗེས་སུ་གཟུང་བའི་ངོས་ནས་རྒྱུའི་རྒྱུད་ཡིན་ཏེ་ཐབས་ཀྱི་རྒྱུད་ཀྱི་དངོས་གཞི་རིམ་པ་གཉིས་ཡིན་པའི་ཕྱིར་རོ། ། ཡང་རྒྱུའི་རྒྱུད་ནི་ལམ་ལ་མ་ཞུགས་པ་ཡིན་ལ། འདིས་སྨིན་བྱེད་ལམ་ཡིན་པས་གཙོར་ཐབས་ཀྱི་རྒྱུད་དུའང་འགྲོའོ། ། ཡང་རྒྱལ་པོ་ཨིནྡྲ་བྷཱུ་ཏི་ལྟ་བུ་དབང་རྗེས་ལ་གྲོལ་བའི་དབང་དུ་བྱས་ནས་རྒྱུད་གསུམ་ཅིག་ཅར་པར་ཡང་འགྱུར་ལ།
དབང་གི་དོན་གོམས་པས་འབྲས་བུ་གྲུབ་པའི་རྟགས་ནི་འབྲས་བུའི་རྒྱུད་དུ་འགྱུར་རོ། ། གང་ལྟར་ཡང་འདིར་སློབ་དཔོན་གརྦྷ་རི་པས། རྒྱུ་རིགས་སྤང་བྱ་རྐྱེན་ལ་ལྟོས། ། གང་ཟག་རྣམ་པ་བཞི་རུ་ངེས། ། ཞེས་གསུངས་པའི་རྗེས་སུ་འབྲངས་ནས་དབང་ལེན་པ་དང་བླངས་པའི་རྟེན་གྱི་གང་ཟག་གོ ། མདོར་ན་རྒྱུའི་རྒྱུད་སྔོན་དུ་འགྲོ་བ་སྨིན་བྱེད་དང་འབྲེལ་བས་རྒྱུའི་རྒྱུད་དང་དབང་གི་མངོན་པར་རྟོགས་པ་གཉིས་ཀ་བཤད་དགོས་ཏེ་རྒྱུད་ཀྱི་མངོན་རྟོགས་སུ་བརྗོད་ཟིན་ཏོ། ། བཤད་པའི་རྒྱུད་ནི་རྡོ་རྗེ་གུར་ལས་སྤྱིར་རྒྱུའི་རྒྱུད་སྟོན་པའི་དབང་དུ་བྱས་ན་བཅུ་པ། བཅུ་གཅིག་པ། བཅུ་གཉིས་པ་དང་གསུམ་མ་གཏོགས་པ་ཐམས་ཅད་དང་འབྲེལ་ལ། དབང་བསྐུར་བ་སྟོན་པ་ལེའུ་གཉིས་པ།
གསུམ་པ། བཞི་པ། ལྔ་པ། བདུན་པ། བརྒྱད་པ། དགུ་པ། བཅུ་བཞི་པ། བཅོ་ལྔ་པ་སྟེ་ལེའུ་དགུ་དང་འབྲེལ་ལོ། ། ཁ་སྦྱོར་གྱི་གཉིས་པའི་དང་པོ་དང༌། གསུམ་པ་དངོས་དང༌།
རྒྱུད་ཕྱི་མ་དང་བཅས་པས་འཆད་པར་བྱེད་དོ། ། དེ་དག་ཏུ་མ་ཚང་བ་དེ་ཉིད་བསྡུས་པར་བལྟ་སྟེ། ཇི་ལྟར་དེ་ཉིད་བསྡུས་པ་ཡི། ། དཀྱིལ་འཁོར་ཆོ་ག་དེ་བཞིན་བྱ། ། ཞེས་འདི་ཉིད་ལས་འབྱུང་བས་སོ། ། དེར་ཡང་མ་ཚང་བ་གསང་བ་སྤྱི་རྒྱུད་དུ་བལྟ་སྟེ། གང་དག་ཏུ་ནི་སློབ་དཔོན་གྱི། ། ལས་ཀྱི་ཆོ་ག་རྣམ་མེད་པ། ། དེ་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན། །
ཞེས་གསང་བ་སྤྱི་རྒྱུད་ལས་གསུངས་པའི་ཕྱིར་རོ། ། ལུས་རྣམ་གཞག་འདི་ལ་མེད་པའམ་སློབ་མའི་དོན་བྱེད་པས་དོན་བྱེད་དང་འབྲེལ་ལོ། ། ཚིག་གི་དོན་ཕལ་ཆེར་ནི་གོ་སླ་ལ། ཤེས་རབ་ཡེ་ཤེས་ཀྱི་དབང་གི་ཡེ་ཤེས་ནི་བརྗོད་བྱའི་གཙོ་བོ་ལྟ་བ་གཏན་ལ་འབེབས་པར་བྱེད་པའོ། ། དེའི་ཡེ་ཤེས་དེ་ཇི་ལྟ་བུ་ཞེས་སྟོན་པ་ནི། རང་རིག་ཡེ་ཤེས་ཉིད་དུ་འགྱུར། ། ཞེས་བྱ་བ་ལ་སོགས་པ་སྨོས་ཏེ། འདི་ལ་བཞི་སྟེ། ཡེ་ཤེས་ཀྱི་མཚན་ཉིད་དང༌། དེ་རྟོགས་པའི་ཕྱིར་དགའ་བའི་དབྱེ་བ་དང༌།
དེ་ལ་ཐེ་ཚོམ་བསལ་བ་དང༌། དབང་གི་དོན་བསྒོམས་པ་ལས་འབྲས་བུ་གྲུབ་པའི་རྟགས་དང་བཅས་པའོ། ། དང་པོ་ལ་གཉིས་ཏེ། ངོ་བོ་ངོས་གཟུང་བ་དང༌། དེའི་ཁྱད་པར་རམ་མཚན་ཉིད་རྒྱས་པར་བཤད་པའོ། ། དང་པོ་ནི་རང་རིག་ཡེ་ཤེས་ཉིད་དུ་འགྱུར་ཏེ། གཞན་གྱིས་རྟོགས་པ་མ་ཡིན་པ་སོ་སོ་རང་གིས་རིག་པའི་ཆོས་ཉིད་ཐོབ་བོ་ཞེས་བྱ་བའི་དོན་ཏོ། ། དེའི་ཁྱད་པར་རམ་མཚན་ཉིད་ཇི་ལྟ་བུ་ཞེ་ན། མཚན་ཉིད་ལྔ་ལྡན་ཏེ། སྤྲོས་པ་དང་བྲལ་བ་དང༌།
ཟུང་དུ་འཇུག་པ་དང༌། འཚོ་བར་བྱེད་པ་དང༌། སྐྱེ་མེད་ལས་མི་འགྱུར་བ་དང༌། ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ནི། རང་གཞན་ཡང་དག་རིག་པ་སྤངས་ཏེ་གཉིས་འཛིན་གྱི་ཤེས་པ་ལས་གྲོལ་བའོ། ། མཁའ་མཉམ་སྟེ་སྣང་བ་མེད་པའམ་ཐམས་ཅད་དུ་མ་ཐོགས་པའོ། ། རྡུལ་བྲལ་ཏེ་ཉོན་མོངས་པའི་སྒྲིབ་པ་མེད་པའོ། ། སྟོང་ཉིད་དེ་རྟོག་པ་ཐམས་ཅད་ལས་གྲོལ་བའོ། ། ཟུང་དུ་ཆུད་པ་ནི་དངོས་དང་ཞེས་བྱ་བ་ལ་སོགས་པའོ། །
སྲོག་ཆགས་རྣམས་ཀྱི་སྲོག་ནི་དེ་ཉམས་སུ་མྱོང་བའི་བདག་ཉིད་ཅན་ཡིན་པས་སོ། ། སྐྱེ་མེད་ལས་མི་འགྱུར་བ་ནི་ཐོག་མཐའ་མེད་པའི་ཕྱིར་རོ། ། ཐམས་ཅད་ཀྱི་བདག་ཉིད་དུ་བསྟན་པ་ནི་ཡེ་ཤེས་དེ་ལས་སྣང་གྲགས་ཀྱི་ཆོས་ཐམས་ཅད་ལོགས་ཤིག་ན་མེད་ཅེས་བྱ་བའི་དོན་ཏོ། ། དེས་ན་ཡེ་ཤེས་ལ་དབྱེ་བ་མེད་ཅིང་ཐམས་ཅད་དེ་ལས་བྱུང་བ་དང་བདག་ཉིད་གཅིག་པས་ན་དེ་ཉིད་སྲོག་ཆགས་ཞེས་བྱ་བ་ལ་སོགས་པའོ། ། དེས་ན་མ་རྟོགས་པ་རྣམས་ཀྱིས་གྲུབ་པའི་མཐའ་སྣ་ཚོགས་སུ་བརྟགས་པའང་དེ་ཉིད་དུ་སྟོན་པ་ནི། རྣམ་པར་ཤེས་པ་ཞེས་བྱ་བ་ལ་སོགས་པའོ། ། དེས་ན་དེ་ཉིད་འཁྲུལ་ན་མུ་སྟེགས་ཀྱི་གྲུབ་མཐའ་དུ་མར་ཡང་འགྱུར་ཏེ། སྐྱེས་བུ་ཞེས་བྱ་བ་ནི་བདག་ཤེས་རིག་གི་སྐྱེས་བུའམ། གྲངས་ཅན་ནམ། སུམ་ཅུ་པའམ།
སེར་སྐྱ་པ་ནི་མིང་གི་རྣམ་གྲངས་སོ། ། སྔོན་རབས་ནི་དང་པོ་ནས་ཡོད་པ་སྟེ་སྔོན་རབས་པ་དང༌། རྙིང་པ་བ་དང༌། རིག་བྱེད་པ་ལ་དབྱེ་ན་དབང་ཕྱུག་ཅེས་བྱ་བ་ལྷ་ཆེན་པོ་བ་དང༌། སྤྱོད་པ་བ་དང༌། གསང་བ་སྨྲ་བའོ། ། དང་པོ་ལའང་ལྷ་གཅིག་ཡིན་པ། གསུམ་ཡིན་པ། བརྒྱད་ཡིན་པ། དེ་དག་གཅིག་ཏུ་འདུ་བའོ། །
དེ་ལྟར་དེ་དག་རིག་བྱེད་པ་ཞེས་བྱ་བར་འདུའོ། ། བདག་ཅེས་པ་ནི་བེམས་པོ་བདག་པ་དང༌། ཚིག་གི་དོན་དྲུག་པ་དང༌། འུག་པ་བ་དང༌། རྒྱལ་དཔོག་པ་དང༌། གཟིགས་ཟན་པ་ནི་མིང་གི་རྣམ་གྲངས་སོ། ། གསོ་བ་དང་སེམས་ཅན་ནི། གསོ་བ་པ་དང༌། སེམས་ཅན་པ་དང༌། སྲོག་གི་སྡེ་ཚན་པ་དང༌།
ཚིག་གི་དོན་དགུ་པ་དང༌། གཅེར་བུ་པ་དང༌། ཕྱོགས་ཀྱིས་གོས་ཅན་པ་དང༌། ནམ་མཁའི་གོས་ཅན་པ་ནི་རྣམ་གྲངས་སོ། ། ཆད་པར་ལྟ་བ་དང༌། ཕུར་བུ་བ་དང༌། ཚུ་རོལ་མཛེས་པ་བ་དང༌། རྒྱང་འཕེན་པ་དང༌། ལྷའི་བླ་མ་པ་ནི་རྣམ་གྲངས་སོ། ། དུས་ཞེས་བྱ་བ་ནི་དུས་རྒྱུར་སྨྲ་བ་སྟེ་ཆད་པ་བ་དང་ཕྱོགས་མཚུངས་སོ། །
དེ་ལྟར་ན་ལོག་པར་ལྟ་བ་བསམ་གྱིས་མི་ཁྱབ་པ་ནི་སུམ་བརྒྱ་དྲུག་ཅུར་འདུ་ལ། དེའང་དྲུག་ཅུ་རྩ་གཉིས་སུ་འདུ་ལ། དེའང་འཇིག་ཚོགས་ལ་ལྟ་བ་ཉི་ཤུར་འདུ་ཞིང༌། དེའང་རྟོག་གི་སྡེ་ཚུགས་པ་འདིར་བསྟན་པ་ལྔར་འདུ་ལ། དེའང་རྟག་ཆད་གཉིས་སུ་འདུའོ། ། དེའང་བདག་ཏུ་འཛིན་པ་ཞེས་བྱ་བ་གཅིག་ཏུ་འདུ་བ་ཡིན་ཏེ། སློབ་དཔོན་ཐོགས་མེད་ཀྱིས་མུ་སྟེགས་བྱེད་ཀྱི་ལྟ་བ་གང་ཇི་སྙེད་ཡོད་པ་དེ་ཐམས་ཅད་བདག་ཏུ་ལྟ་བར་འདུའོ་ཞེས་གསུངས་སོ། ། མདོར་ན་དབང་གི་དུས་སུ་མྱོང་པའི་ཡེ་ཤེས་འཁོར་འདས་དབྱེར་མེད་ལ་ཇི་ལྟར་སྔར་ཐོས་བསམ་གྱི་དུས་སུ་མཚན་ཉིད་གསུམ་མམ། བདེན་པ་གཉིས་སམ། བསམ་གྱིས་མི་ཁྱབ་པ་ལ་སོགས་པར་གཏན་ལ་ཕབ་པ་སྔར་ལེའུ་དང་པོར་བསྟན་ལ།
ཕྱི་མའི་བཞི་པར་ཡང་སྟོན་པར་འགྱུར་རོ། ། དེ་ལྟ་བུའི་ཡེ་ཤེས་དེ་སློབ་མའི་སྤྱོད་ཡུལ་དུ་ནམ་སྐྱེ་སྙམ་ན་སྐད་ཅིག་བཞི་པར་སྐྱེ་ཞེས་སྟོན་པ་ནི། དང་པོར་དགའ་བ་ཞེས་བྱ་བ་ལ་སོགས་པ་སྟེ། འདིར་གསུམ་པར་འདོད་པའི་ལོག་རྟོག་སྤང་བ་དང༌། བཞི་པ་ལ་བརྩོད་པ་སྤང་བ་རྣམས་ཕྱི་མའི་གཉིས་པ་དང་གསུམ་པར་རྒྱས་པར་ཤེས་པར་བྱའོ། ། རྡོ་རྗེ་སྙིང་པོས་ཞེས་བྱ་བ་ལ་སོགས་པས་ལྷན་སྐྱེས་ལ་རྩོད་པ་སྤང་བ་སྟོན་ཏེ་དོན་ནི་དགའ་བ་གསུམ་ལ་ལྷན་སྐྱེས་མེད་པར་ལེའུ་བརྒྱད་པར་གསུངས་ལ། འདིར་ཐམས་ཅད་ཀྱི་བདག་ཉིད་དུ་བཤད་པ་འགལ་བར་རྒོལ་བའོ། ། ལན་ནི། བཅོམ་ལྡན་བཀའ་སྩལ་ཞེས་བྱ་བ་ལ་སོགས་པ་སྟེ། གྲུབ་ལུགས་ཀྱི་དབང་དུ་བྱས་ན་གང་གི་ངོ་བོར་ཡང་མ་གྲུབ་པས་དེས་ན་གྲོལ་བ་ཡིན་ལ།
སྣང་ལུགས་ཀྱི་དབང་དུ་བྱས་ན་ཐམས་ཅད་དུ་སྣང་བས་དངོས་པོ་ཀུན་གྱི་གནས་ལུགས་སུ་གྲུབ་པས་འདི་ལ་འགལ་བ་ཅི་ཡོད་ཅེས་བྱ་བའི་དོན་ཏོ། ། དབང་གི་དོན་བསྒོམས་པས་འབྲས་བུ་གྲུབ་པའི་རྟགས་དང་བཅས་པ་ནི། དང་པོ་སྤྲིན་ཞེས་བྱ་བ་ལ་སོགས་པ་སྟེ། རིམ་གྱིས་ཇེ་གསལ་ཇེ་གསལ་འགྱུར། ། ཞེས་བྱ་བའི་དོན་ཏོ། ། མཐར་ཕྱིན་པ་ལས་མི་ཕྱེད་པ་ཕྱག་རྒྱའི་དངོས་གྲུབ་ཏུ་འགྱུར་ཏེ་རྒྱུད་ཕྱི་མས་འཆད་པར་འགྱུར་རོ། ། དབང་གི་དོན་རྒྱས་པར་འཆད་པ་ལས་ཕྱི་ནས་དེ་ཉིད་ཅེས་བྱ་བ་ཤློ་ཀ་གཅིག་ནི་ཚིག་གི་བཞི་པའི་དོན་ཏོ། ། མཆོག་དགར་ཞེས་བྱ་བ་ཤློ་ཀ་གཉིས་ཀྱིས་ལྷན་སྐྱེས་དེ་སྒྲིབ་པ་ཐམས་ཅད་དང་བྲལ་བའི་མཚན་ཉིད་སྟོན་ཏོ། ། རྡོ་རྗེ་སྙིང་པོས་ཞེས་བྱ་བ་ལ་སོགས་པས་ནི་རྩོད་པ་སྤང་བའི་སྒོ་ནས་ལྷན་སྐྱེས་ཀྱི་དབྱེ་བ་སྟོན་པར་བྱེད་དོ། ། དེ་ལ་རྒོལ་བའི་དོན་ནི།
ལྷན་ཅིག་སྐྱེས་པའི་ལུས་ནི་རང་བཞིན་གྱིས་རྣམ་པར་དག་པ་ཡིན་ལ། དེའི་རྒྱུ་ནི་སྙོམས་འཇུག་ལ་སོགས་པའི་སྤྲོས་པ་ཡིན་པས་རྒྱུ་འབྲས་མི་འདྲ་བར་མཐོང་ནས་འདྲི་བའོ། ། ཅི་སླད་འབྱུང་བའི་བདག་ཉིད་ཅེས་བྱ་བ་ནི་རང་བཞིན་གྱིས་དག་པའི་རྒྱུ་ཅིའི་སླད་དུ་འབྱུང་བའི་བདག་ཉིད་ཀྱི་ལུས་ལ་བརྟེན་ཞེས་པའམ། ཡང་ན་རྒྱུ་ཇི་ལྟར་འབྱུང་བ་ཁུ་བ་ཡིན་ཞེས་བྱ་བ་དེ་ལའམ། ཡང་ན་ལྷན་ཅིག་སྐྱེས་པ་ཞེས་བྱ་བའི་སྒྲ་དེས་འབྱུང་བ་དང་ལྷན་ཅིག་ཅེས་བྱ་བར་གྲུབ་ན་ཇི་ལྟར་ན་བརྟེན་ཞེས་བྱ་བར་རྒོལ་བའོ། ། ལན་ལ་འབྱུང་བ་ལ་བརྟེན་པའི་ལྷན་སྐྱེས་ཡང་ཡོད་དེ་དེ་དོན་དམ་མ་ཡིན་ནོ། ། མ་བརྟེན་པའི་ལྷན་སྐྱེས་ཀྱང་ཡོད་དོ་ཞེས་གཉིས་སུ་དབྱེ་བ་མཛད་པ་ནི་ལན་གྱི་དོན་ཏོ། ། དེ་ལ་ལྟོས་པའི་ལྷན་སྐྱེས་བསྟན་པའི་ཕྱིར་དེ་ནས་ཞེས་བྱ་བ་ལ་སོགས་པ་གསུངས་སོ། ། དེ་ལྟར་ལུས་ལ་བརྟེན་ནས་གནས་ན་འབྱུང་བ་དང་ལྷན་ཅིག་སྐྱེས་ཞེས་འདྲི་བ་ནི་ཀྱེ་ཞེས་བྱ་བ་ལ་སོགས་པའོ། ། བརྟེན་པའི་ཚུལ་བསྟན་པ་ནི་བཅོམ་ལྡན་ཞེས་བྱ་བ་ལ་སོགས་པའོ། །
དེའི་ཕྱིར་འབྱུང་བ་དང་ལྷན་ཅིག་སྐྱེས་པ་དེ་ལྷན་སྐྱེས་དངོས་མ་ཡིན་པར་བསྟན་པ་ནི། གང་ཕྱིར་འབྱུང་བ་ཆེ་བདེ་བ། ། དེ་མིན་ཞེས་བྱ་སྟེ། ཡེ་ཤེས་གྲུབ་པ་ལས། དབང་པོ་གཉིས་བྱུང་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། ། དེ་ནི་བདེ་ཆེན་དེ་ཉིད་དུ། ། རྒྱལ་བ་མཆོག་གིས་མ་གསུངས་སོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། འོ་ན་ལྷན་ཅིག་སྐྱེས་ཞེས་ཅིའི་ཕྱིར་བྱ་ཞེ་ན།
ལྷན་ཅིག་སྐྱེས་པས་ཏེ་ཞུ་བ་དང་བདེ་བའོ། ། དེས་ན་བདེ་ཆེན་ཡེ་ཤེས་མིན། ། ཞེས་བྱའོ། ། འོ་ན་སྔར་ལན་གྲངས་དུ་མར་དེ་ལ་བསྔགས་པ་བརྗོད་པ་དང༌། ཡང་དག་ཡེ་ཤེས་སྣང་བ་པོ། ། ཞེས་བྱ་བ་ལ་སོགས་པ་གསུངས་པ་རྣམས་དོན་མེད་པར་མ་གྱུར་ཏམ་སྙམ་ན། དོན་ཡོད་པ་ཡིན་ཏེ། དེས་མཚོན་ནས་དོན་གྱི་ཡེ་ཤེས་རྟོགས་པའི་ཕྱིར་རོ། ། དེ་བས་ན་དོན་དང་འདྲ་བས་རྣལ་འབྱོར་པ་ལ་དོན་དུ་ངེས་པ་སྐྱེ་བས་དོན་དང་ཐུན་མོང་དུ་བསྔགས་སོ། ། འདིས་ནི་རློམ་སེམས་པའི་ལོག་པར་རྟོག་པ་རྩོལ་བ་ཀློད་པ་ལས་བྱུང་བའི་རྣམ་པར་མི་རྟོག་པར་གྱུར་པ་དང༌།
ཙཎྜཱ་ལཱི་ལས་བྱུང་བའི་གསལ་སྟོང་གི་ཏིང་ངེ་འཛིན་ལ་ཡིད་ཆེས་པར་གྱུར་བ་དང༌། ལྷའི་རྣམ་པ་ལས་བྱུང་བ་ལ་སོགས་པ་སྟེ། མདོར་ན་ཏིང་ངེ་འཛིན་ལས་མྱོང་བའི་རྣམ་པ་དང༌། དེ་ཁོ་ན་ཉིད་དང་བྲལ་བའི་རྣམ་པ་ལ་དེ་ཁོ་ན་ཉིད་དུ་རྟོག་པ་ལ་སོགས་པ་མ་ལུས་པ་བསལ་བར་རིགས་པར་བྱའོ། ། གཞན་ཡང་དོན་ཡིན་ན་གྲུབ་ཟིན་པས་དེ་ལས་གཞན་བཙལ་དུ་ཅི་ཡོད་ཅེས་བྱ་བ་ལ་སོགས་པའི་སྐྱོན་དུ་མར་འགྱུར་རོ། ། རྒྱས་པར་གཞན་དུ་ཤེས་པར་བྱའོ། ། འོ་ན་ལྷན་ཅིག་སྐྱེས་པ་དངོས་གང་ཡིན་ཞེ་ན། རང་བཞིན་ལྷན་ཅིག་སྐྱེས་ཞེས་བརྗོད། ། ཅེས་སོ། ། དེ་བས་ན་ལྷན་ཅིག་སྐྱེས་པ་གཉིས་ཡིན་ཏེ་དཔེ་དང་དོན་ཏོ། །
དོན་ལ་ཇི་ལྟར་ན་ལྷན་ཅིག་སྐྱེས་ཤེ་ན། རང་བཞིན་གྱིས་ཏེ་གདོད་མ་ནས་ཡིན་གྱི་བརྟེན་ཏེ་བྱུང་བ་ནི་མ་ཡིན་ཞེས་བྱ་བའི་དོན་ཏོ། ། དེ་ཇི་ལྟ་བུ་ཞེ་ན། རྣམ་པ་ཐམས་ཅད་སྡོམ་པ་གཅིག ། ཅེས་བྱ་བ་སྟེ། ཆོས་ཐམས་ཅད་མདོར་བསྡུས་པ་སྤྲོས་པ་ཐམས་ཅད་དང་བྲལ་བ་ཞེས་བྱ་བའི་དོན་ཏོ། ། དེ་ལྟར་ན་དེ་ལྟ་བུ་ཐོབ་པའི་རྣལ་འབྱོར་པ་འདིའི་མཐར་ཐུག་པ་འདི་ཇི་ལྟ་བུ་ཡིན་ཏེ་ཇི་ལྟར་ན་ཟུང་དུ་འཇུག་པར་འགྱུར་སྙམ་ན། དེའི་ཐབས་ཤེས་རབ་བསྟན་པའི་ཕྱིར་ཕྱག་རྒྱ་སྟེ་དངོས་པོ་རྣམས་ལ་རྒྱས་འདེབས་པས་སོ། ། དེ་ཉིད་རྒྱུ་དང་བྲལ་བ་རྟོག་པ་དང་བྲལ་ཏེ་ཤེས་རབ་བོ། ། སྙིང་རྗེ་ནི་བརྩེ་བའི་བསམ་པ་ཅན་ཏེ་ཐབས་སོ། །
དེས་ན་ཡོ་གི་སྟེ་ཤེས་རབ་ལ་སྙོམས་པར་འཇུག་པའི་ཕྱིར་རོ། ། དེ་ལྟར་ན་དབྱེར་མི་ཕྱེད་པ་ཁ་སྦྱོར་ལས་གསུངས་པ། དམིགས་མེད་གནས་སུ་ཤེས་རབ་དང༌། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པས། ། ནམ་མཁའ་ནམ་མཁའ་ཇི་ལྟ་བུ། ། ཞེས་གསུངས་སོ། ། དེ་ལྟ་བས་ན་མཚན་མ་དང་རྣམ་པར་མི་རྟོག་པར་གྱུར་ན་དམིགས་མེད་ཀྱི་སྙིང་རྗེ་སྟེ་སེམས་ཅན་གྱི་དོན་ངང་གིས་འབྱུང་བར་འགྱུར་རོ། ། ཡང་གལ་ཏེ་རྫོགས་པའི་རིམ་པའི་རྣལ་འབྱོར་པ་འདིས་བཟླས་པ་ལ་སོགས་པ་ལ་འབད་པར་བྱ་མི་དགོས་སམ་ཞེ་ན། སྔགས་མེད་ཅེས་བྱ་བ་ལ་སོགས་པ་གསུངས་སོ། །
དེ་ལྟར་ན་དངོས་གྲུབ་འགྲུབ་པར་ག་ལ་འགྱུར་སྙམ་པ་ལ། དེ་ནི་སྔགས་བཟླས་ཞེས་བྱ་བ་ལ་སོགས་པས་ཕྱི་རོལ་གྱི་བཟླས་པ་ལ་སོགས་པ་མེད་ཀྱང་ནང་གི་ཡོད་པར་བསྟན་ཏོ། ། དེས་ན་མདོར་བསྡུས་ནས་ནི། ། སེམས་ནི་འདུས་པའི་གཟུགས་ཅན་ནོ། ། ཞེས་བྱ་བའི་དོན་ཏོ། ། ལེའུ་བཅུ་པ་ཚིགས་སུ་བཅད་པ་བཞི་བཅུ་རྩ་གསུམ་གྱི་རྣམ་པར་འགྲེལ་པ་བསྟན་ཟིན་ཏོ།། །། དེ་ལྟར་བདག་མེད་མའི་དཀྱིལ་འཁོར་དག་པ་དང་བཅས་པ་དེར་སློབ་མ་དབང་བསྐུར་ནས་སློབ་དཔོན་གྱི་གནས་ཐོབ་པ་དེས་སེམས་ཅན་གཞུག་པའི་ཕྱིར་རོ། ། སྦས་པ་མེད་པའམ་ཡེ་ཤེས་ལ་ལྟ་བས་ན་ལྟ་སྟངས་སོ། ། འདིའི་བརྗོད་བྱའི་དོན་ནི་བསྐྱེད་པའི་རིམ་པ་སྤྱི་ཡིན་ལ། སྤྱོད་པ་དང་འབྲེལ་ན་སྦས་པའོ། །
རྗོད་བྱེད་ཀྱི་སྒྲ་ནི་ཡན་ལག་གི་དོན་དང་ཡི་གེའི་དོན་གྱིས་འཆད་པར་བྱེད་དོ། ། མངོན་པར་རྟོགས་པ་ནི་ཐབས་ཀྱི་རྒྱུད་ཡིན་ལ། དེའང་དམན་པ་ལ་མོས་པ་རྗེས་སུ་གཟུང་བའི་ཕྱིར་ལས་ཀྱི་ཚོགས་དང་གྲོགས་དམ་ཚིག་དང་སྡོམ་པ་གཉིས་དང་འབྲེལ་ལ། ཡང་ལྟ་སྟངས་འདི་དག་ཐམས་ཅད་སྤྱོད་པའི་ཡན་ལག་ཏུ་གྱུར་པའི་ཕྱིར་སྤྱོད་པར་ཡང་བསྡུའོ། ། དེ་ལྟ་བུའི་ལྟ་སྟངས་ལ་གསུམ་སྟེ། གང་གིས་སྒྲུབ་པའི་གང་ཟག་དང༌། ཇི་ལྟར་བྱ་བའི་ལྟ་སྟངས་དང༌། དེ་ལྟར་བྱས་པའི་དགོས་པའོ། ། དང་པོ་ནི་བསྐྱེད་པའི་རིམ་པ་མཐར་ཕྱིན་པ་སྟེ། དེ་ལའང་གསུམ་ལས།
བསྐྱེད་པའི་རིམ་པའི་འབྲས་བུ་མཐར་ཕྱིན་པ་ནི་གཟུགས་ཀྱི་སྐུའོ། ། གྲུབ་པ་མཐར་ཕྱིན་པ་ནི་འདིར་ས་དྲུག་པ་ཡིན་ལ། འཕགས་པ་ཀླུ་སྒྲུབ་ནི། དང་པོ་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། ཞེས་ས་བརྒྱད་པ་ལ་བཞེད་ལ། གར་ལྟར་ཡང་ས་དང་འབྲས་བུའི་ས་མཚམས་འབྱེད་པ་ཡིན་མོད་ཀྱི་བསྐྱེད་པའི་རིམ་པས་ས་གོང་མ་མི་ཐོབ་པ་ནི་མ་ཡིན་ནོ། ། དམིགས་པ་མཐར་ཕྱིན་པ་ནི་ལྷ་རགས་པའམ་ཕྲ་བ་ཇི་ལྟར་བསྒོམས་ཀྱང་བློའི་ཡུལ་དུ་གསལ་བ་ཡིན་ནོ། ། དེ་ལྟར་བསྐྱེད་པའི་རིམ་པའི་མཐར་ཕྱིན་ཚུལ་གསུམ་ལས། ལྟ་སྟངས་འདི་ནི་བསྐྱེད་པའི་རིམ་པའི་དམིགས་པ་མཐར་ཕྱིན་པས་འགྲུབ་བོ། །
གཉིས་པ་ཇི་ལྟར་བྱ་བའི་ལྟ་སྟངས་ལ་རྩ་བའི་ལྟ་སྟངས་དང༌། ཡན་ལག་གི་ལྟ་སྟངས་གཉིས་ལས། དང་པོ་ནི་འདི་ནས་འབྱུང་བའི་བཞི་པོ་ཡིན་ལ། ཕྱི་མ་ནི་བདུད་ཀྱི་སྡེ་འཇོམས་པ་ལ་སོགས་པ་གཞན་ནས་འབྱུང་བ་རྣམས་སོ། ། གསུམ་པ་དགོས་པ་ནི་རང་གི་མཚན་མ་དང་རྣམ་པར་རྟོག་པ་སྤོང་བ་དང་གང་ཟག་གཞན་རྗེས་སུ་གཟུང་བའི་ཕྱིར་ཡིན་ནོ། ། བཤད་པའི་རྒྱུད་ནི་གུར་གྱི་བདུན་པ་ནས་བཟའ་བའི་དམ་ཚིག བཅོ་ལྔ་པ་ནས་ཀུ་རུ་ཀུལླེ་ཁ་སྦྱོར་གྱི་བདུན་པའི་དང་པོས་འཆད་དོ། ། ལུས་རྣམ་པར་གཞག་པ་ལྟ་སྟངས་སོ། ། གཞུང་གི་དོན་ནི་ལྷའི་རྣལ་འབྱོར་ལ་གནས་པས་མིག་འབྲས་ཧཱུྃ་ལས་རྡོ་རྗེར་བྱིན་གྱིས་བརླབས་ཏེ། དེ་ལ་བསྒྲུབ་བྱའི་གཟུགས་བརྙན་ཤར་བར་བྱས་ལ་རླུང་དང་བསྟུན་ནས་བལྟས་ན་འགྲུབ་ཅེས་སྟོན་པ་ནི།
མཉམ་པར་མ་རུངས་ཞེས་ཤློ་ཀ་གསུམ་མོ། ། རློན་པའི་ཤིང་ཞེས་བྱ་བ་ནི་གྲུབ་ཚད་ཀྱི་ལྟས་བརྟག་པའོ། ། ཟླ་དྲུག་ཅེས་བྱ་བ་ནི་ཁྱད་པར་གྱི་བསྙེན་སྒྲུབ་ཀྱི་དུས་སོ། ། བསྒྲུབས་པའི་དགོས་པ་ནི། མཁས་པས་སེམས་ཅན་གཞུག་པར་བྱ། ། ཞེས་བྱ་བའོ། ། གསད་པའི་ལྟ་སྟངས་ཅིའི་ཕྱིར་མ་གསུངས་ཤེ་ན། གསད་པ་འདི་ལ་བྱ་བ་མིན། ། ཞེས་བྱ་སྟེ་སངས་རྒྱས་ཀྱི་བསྟན་པ་ལ་སེམས་ཅན་གཞུག་པ་ལ་ལྟ་སྟངས་བཞི་པོ་ཉིད་ཀྱིས་འགྲུབ་པའི་ཕྱིར་རོ། ། འོ་ན་རྒྱུད་གཞན་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
