ས་སྐྱ་བཀའ་འབུམ།
པོད ༦༧
The Text
རྫོགས་པའི་རིམ་པ་བས་ནི་ནང་གི་ཡུལ་ལ་སྤྱོད་པའོ། ། རྟོགས་པ་ནི་དེ་གསུམ་ཀས་ཀྱང་དོན་དམ་པ་རྟོགས་པའོ། ། གྲུབ་པ་ནི་འཇིག་རྟེན་གྱི་ཁམས་བརྒྱ་བསྒུལ་བ་དང་སྦྱིན་པ་བརྒྱ་འགྱེད་པ་ལ་སོགས་པའོ། ། དེ་ལ་སེམས་པ་དང་རྟོགས་པ་དང་གྲུབ་པ་གསུམ་ནི་ཐེག་པ་ཐུན་མོང་དང་མཐུན་ནོ། ། སྤྱོད་པ་ནི་སོ་སོ་རང་གི་སྤྱོད་པ་སྟེ་མི་འདྲ་བར་ཤེས་པར་བྱའོ། ། ཞར་ལས་འོངས་པའོ། ། ཕྱི་དང་ནང་དུ་བསམ་པར་བྱ་ཞེས་པ་ནི་བསྐྱེད་པའི་རིམ་པ་བས་ཕྱི་རོལ་དུ་འདོད་པ་ལྟར། རྫོགས་པའི་རིམ་པ་བས་ནང་དུ་སྒྲོ་འདོགས་གཅོད་པའོ། ། འདུ་བའི་དུས་ནི་རྣལ་འབྱོར་མའི་ཞེས་བྱ་བ་ལ་སོགས་པ་སྟེ། ཕྱིའི་དུས་ནི་གོ་སླའོ། །
ནང་གི་དུས་ལ་རྣལ་འབྱོར་མ་ནི་རྩ་རྣམས་སོ། ། ལེགས་འདུ་བ་ནི་རྩ་དང་རླུང་དང་བྱང་ཆུབ་ཀྱི་སེམས་རྣམས་ཨ་ཝ་དྷཱུ་ཏཱིར་འདུ་བའོ། ། དེའི་ཉིན་པར་ལྷན་ཅིག་སྐྱེས་པའི་ཡེ་ཤེས་སོ། ། ཇི་ལྟར་ཉིན་པར་ལ་ལྷན་ཅིག་སྐྱེས་ཞེས་བྱ་ཞེ་ན་དྷཽ་ཞེས་པ་ལ། དྷཽ་སྭརྒ་ནི་མཐོ་རིས་སོ། ། དྷཽ་སུ་ཀ་ནི་བདེ་བའོ། དྷཽ་སཾ་ཀ་ནི་སྨོད་པ་སྟེ་མཐོ་རིས་ལ་སྨོད་པའི་བདེ་བ་ནི་ལྷན་སྐྱེས་སོ། ། དེ་ཉིད་གང་ཞེ་ན་ཡི་དྭགས་ཏེ། པྲེ་ཏ་ནི་པྲ་ཨེ་ཏ་སྟེ་རྣམ་པར་རྟོག་པའི་སྲོག་སོང་བའོ། ། ཟླ་ཕྱེད་བཅུ་བཞི་ན་ཉི་ཤུ་དགུ་ཟླ་བ་ཅུང་ཟད་དང་བཅས་པ་དང་འདྲ་བར་དགའ་བྲལ་གྱི་དགའ་བ་བདེ་བ་ཅུང་ཟད་དང་བཅས་པའོ། །
བརྒྱད་པ་བརྒྱད་གང་བ་ལྟར་ཐབས་ཤེས་རབ་ཀྱི་བྱང་སེམས་འབྱུང་བ་བཞི་བཞིས་གང་བའི་དུས་སུ་ཞེས་བྱ་བའི་དོན་ཏོ། ། ཡང་ན་བརྒྱད་གང་བ་ལྟར་དགའ་བ་བཅུ་དྲུག་པ་རྫོགས་པའི་དུས་སོ། ། འདུས་པའི་བྱ་བ་བསྟན་པའི་ཕྱིར། རྒྱལ་མཚན་ཞེས་བྱ་བ་ལ། ཕྱིའི་བྱ་བ་ནི་གོ་སླའོ། ། ནང་གི་བྱ་བ་ནི་བདེ་སྟོང་སྐྱེད་ཅིང་དེའི་རྣལ་འབྱོར་བསྒོམ་པ་སྟེ། རྒྱལ་མཚན་ནི་རིགས་བདག་དང་རྩའི་སྣར་བྱང་སེམས་འཛོམ་པ་རྒྱལ་མཚན་དང་འདྲ་བའོ། ། མཚོན་བསྣུན་ནི་རྣམ་རྟོག་གི་སྲོག་གཅོད་པས་སོ། ། སྐྱེ་བ་བདུན་པ་ནི་བདུད་རྩི་ལྔ་དང་དགའ་བྲལ་དང་ལྷན་སྐྱེས་སོ། ། གསད་པ་ནི་རྣམ་རྟོག་གསད་པའོ། །
དེ་གང་གིས་གསད་ན་བརྒྱབ་པ་ལ་སོགས་པས་སམ་ཞེ་ན། སྙིང་རྗེ་སྐྱེད་པ་སྟེ་ཀཱ་རུ་ནི། ཀ། སུ་ཀ་སྟེ་བདེ་བ། རུ་ནི་རུ་ཙོ་སྟེ་བྲལ་བ་སྟེ། བདེ་བ་རྡུལ་དང་བྲལ་བས་གསད་ཀྱི་དེ་མེད་པར་མི་འགྲུབ་བོ། ། དེ་དག་གིས་ཅི་བྱེད་ན་ཇི་ལྟར་བདག་སྟེ། བདག་དང་གཞན་དུ་ཞེན་པའི་རྟོག་པ་བཟའ་འོ། ། དེ་ལྟར་གནས་ན་དངོས་གྲུབ་མྱུར་དུ་ཐོབ་པར་འགྱུར་ཞེས་བྱ་བའི་དོན་ཏོ། ། བརྟག་པ་ལྔ་པའི་རབ་ཏུ་བྱེད་པ་དང་པོའི་བཤད་པའོ།། །།
དེ་ལྟར་ཕྱི་དང་ནང་གི་བདག་ཉིད་ཅན་གྱི་འདུ་བའི་གནས་དང་དུས་ལ་སོགས་པ་བསྟན་ནས། ནང་གི་འདུ་བ་དེ་དག་ཐོབ་པར་བྱེད་པ་རྫོགས་པའི་རིམ་པ་ཡིན་ནོ་ཞེས་བསྟན་པའི་ཕྱིར་གསང་བའི་པདྨ་ཞེས་བྱ་བ་ལ་སོགས་པས་རྫོགས་པའི་རིམ་པ་དག་པ་རྣམ་པ་གསུམ་གསུངས་སོ། ། དེ་ལ་རབ་ཏུ་བྱེད་པ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གང་གི་བཤད་པའི་རྒྱུད་ཡིན་སྙམ་ན། འདིའི་བརྗོད་པར་བྱ་བའི་དོན་ནི་ལྷ་སོ་སོའི་དག་པ་རྣམས་བསྐྱེད་པའི་རིམ་པ་སྤྱིའི་དོན། རང་རིག་པའི་དག་པ་རྣམས་སྦས་པའི་དོན། དེ་ལས་ཀྱང་རང་བྱིན་བརླབ་ཀྱི་སྦས་པ་མདོར་བསྟན་གྱི་སྐབས་སུ་དཀྱིལ་འཁོར་འཁོར་ལོ་ཅུང་ཟད་ཀྱང་འཇུག དེའི་ཞར་ལ་ཕན་ཡོན་གྱི་ཚུལ་གྱིས་མཐར་ཐུག་པའང་ཅུང་ཟད་འཇུག
དེ་བཞིན་ཉིད་ཀྱི་དག་པ་ཕ་རོལ་ཏུ་ཕྱིན་པ་དང་སྤྱིར་ཡང་འགྲོ་བ་ཡིན་ནོ། ། ཆ་ལུགས་ཀྱི་མན་ངག་ཡན་ལག་ལ་སོགས་པ་གསུམ་ཀ་འཇུག་གོ ། དེ་ལྟར་གདམས་ངག་དྲུག་གིས་བསྟན་པར་མ་ཟད། རབ་ཏུ་བྱེད་པ་འདི་ལ་དག་པ་གསུམ་གྱིས་ཀྱང་སྟོན་ཏེ། རབ་ཏུ་བྱེད་པ་སྟོད་འདིས་མཉམ་གཞག་གི་དུས་ཀྱི་དག་པ་གསུམ་སྟོན་ལ། སྨད་ཀྱིས་རྗེས་སྤྱོད་ཀྱི་དུས་ཀྱི་དག་པ་གསུམ་སྟོན་ཏོ། ། དེ་ལ་མཉམ་གཞག་གི་གསུམ་ནི་ཡེ་ཤེས་ཀྱི་ཚོགས་དེ་བཞིན་ཉིད་ཀྱི་དག་པ། བསྐྱེད་རིམ་ལྷ་སོ་སོའི་དག་པ་རྫོགས་པའི་རིམ་པ་རྣམ་པ་ལྔ་རང་རིག་པའི་དག་པའོ། ། རྗེས་སྤྱོད་ཀྱི་དག་པ་གསུམ་ནི་དེ་ལྟར་སོ་སོར་རྟོག་པ་ཙམ་ལ་བྱ་སྟེ། འདི་ལ་དག་པ་དགུར་འགྱུར་ཏེ་འོག་ནས་འཆད་པར་འགྱུར་རོ། །
གཞན་ཡང༌། གནས་བཞི་མཉམ་པར་གནས་ན་ནི། ། ཞེས་བྱ་བ་འདིས་ལམ་བསྐྱེད་རྫོགས་མཐའ་དག་གནས་པ་བཞི་དང་ལྡན་པར་བསྟན་ཏེ། བསྐྱེད་པའི་རིམ་པ་ལ་གནས་པ་བཞི། རང་བྱིན་བརླབ་ལ་གནས་པ་བཞི། དཀྱིལ་འཁོར་གྱི་འཁོར་ལོ་ལ་གནས་པ་བཞི་དང་ལྡན་པར་བསྟན་ཏོ། ། དེ་ལྟར་ཐབས་ཀྱི་རྒྱུད་ལ་གནས་པ་བཞི་ཡོད་པ་དེ་ནི་རྒྱུའི་རྒྱུད་གནས་པ་བཞིར་གནས་པའི་སྒོ་ནས་ཡིན་ལ། དེས་འབྲས་བུའི་རྒྱུད་གནས་པ་བཞིར་འགྲུབ་བོ་ཞེས་བྱ་བས་རྒྱུད་གསུམ་ཀ་འཆད་པའང་ཚིག་འདིས་སྟོན་པ་ཡིན་ནོ། ། འདིའི་མངོན་པར་རྟོགས་པ་ནི་མཆོག་གི་དངོས་གྲུབ་ཀྱི་མངོན་པར་རྟོགས་པ་ཡིན་ལ། དེ་ལའང་ལྔ་ལས་རྫོགས་པའི་རྟེན་བསྐྱེད་པའི་རིམ་པ་དང༌།
དེ་ལ་བརྟེན་ཏེ་རྫོགས་པའི་རིམ་པ་བསྒོམ་པ་གཉི་ག་སྟོན་ཏོ། ། ཞར་ལས་ཕན་ཡོན་གྱི་ཚུལ་གྱིས་འབྲས་བུ་ཅུང་ཟད་ཀྱང་སྟོན་ཏོ། ། རྒྱུད་སྡེ་གཞན་ལ་ཇི་ལྟར་ཕན་འདོགས་པ་ཡིན་ན། དཔལ་རྡོ་རྗེ་གདན་བཞི་པའི་གསང་བའི་གདན་གྱི་རབ་ཏུ་བྱེད་པ་བཞི་པར་ཕན་འདོགས་པར་བྱེད་དེ། དེའང་ཞུས་པ་ཆ་མཐུན། ལན་མདོར་བསྟན་པ་མི་གསལ་བ་གསལ་བར་བྱེད། རྒྱས་པར་བཤད་པ་ལས་བསྐྱེད་པ་མཐུན། རྫོགས་རིམ་སྤྱི་བོ་སྤྱི་མེད་ལ་སོགས་པ་ཤླཽ་ཀ་གསུམ་རབ་ཏུ་བྱེད་པ་དེར་མ་ཚང་བ་ཁ་བསྐང༌། བསྟན་བཅོས་ཚད་མ་ལ་སོགས་པ་ཤེས་བྱེད་ཀྱི་ཐབས་ནས་བརྩམས་ཏེ་རབ་ཏུ་རྒྱས་པར་བཤད་པ་འབྲས་བུ་གྲུབ་པའི་རྟགས་ཀྱི་བར་དུ་ཐམས་ཅད་ཆ་མཐུན་པས་ངེས་པ་བསྐྱེད། ཡང་ངེས་བརྗོད་བླ་མར་ཡང་མཚན་ཉིད་བསྟན་བཅོས་མན་ཆད་དང་རྟགས་བརྒྱད་དང་བཅས་པ་ཆ་མཐུན་ནོ། །
དེ་ནས་རྗེས་སྤྱོད་ཀྱི་དག་པ་རྒྱུད་དེར་མཆོད་རྟེན་གྱི་དག་པའི་ཚུལ་དུ་གསུངས་པ་འདི་དང་ཚུལ་མི་འདྲ་བས་བཤད་པའི་རྒྱུད་ཡིན་ཞིང༌། རྗེས་སྤྱོད་ཀྱི་དག་པ་གསུམ་དཔལ་ཧེ་བཛྲ་དང་ཆ་མཐུན། ལྷའི་དག་པ་ཙམ་རྣལ་འབྱོར་མ་ཀུན་སྤྱོད་དང་མཁའ་འགྲོ་ལེའུ་དང་པོ་དང་ཡང་བསྟུན་ཏེ་གསལ་བར་བྱེད་དོ། ། མདོར་ན་རྒྱུད་གསུམ་པོ་དེ་བསྡེབས་ཏེ་མི་གསལ་བ་གསལ་བར་བྱེད་པ་བཤད་པའི་རྒྱུད་ཡིན་ལ། སྤྱིར་གནས་པ་བཞི་དང༌། དག་པ་གསུམ་གྱི་རྣལ་འབྱོར་བླ་ན་མེད་པའི་རྒྱུད་མཐའ་དག་གི་བཤད་པའི་རྒྱུད་དུའང་འགྱུར་བ་ཡིན་ནོ། ། སྤྱིའི་དོན་ཏོ། ། གཞུང་གི་དོན་ལ་གཉིས་ཏེ། མཉམ་གཞག་གི་དག་པ་གསུམ་དང༌། གནས་པ་བཞི་བསྒོམ་པ་དང༌།
རྗེས་སྤྱོད་ཀྱི་དག་པ་གསུམ་བསྒོམ་པའོ། ། དང་པོ་ལ་གཉིས་ཏེ། ཞུས་པ་དང༌། དེའི་ལན་ནོ། ། དང་པོ་ནི་གསང་བའི་པདྨ་ཞེས་བྱ་བ་ལ་སོགས་པ་ཤླཽ་ཀ་གཅིག་གོ ། དེ་ལ་ཞུ་བའི་ཚིག་བསྐྱེད་པའི་རིམ་པ་ལ་ཞུ་བ་སྦྱར་ན། དེ་ལ་གསང་བའི་པདྨ་ནི་རྟེན་གྱི་དཀྱིལ་འཁོར་ཏེ། ཕྱི་ཆོས་ཀྱི་འབྱུང་གནས་ཀྱིས་བསྒྲིབས་པས་ན་གསང་བའི་ཕྱིར་རོ། ། མཚན་ཉིད་ནི་དེར་མཚོན་པར་བྱ་བས་ན་བརྟེན་པ་ལྷའོ། ། ཡེ་ཤེས་ནི་ཡེ་ཤེས་ཀྱི་བདག་ཉིད་དུ་གྱུར་པ་སྟེ།
ཡུམ་ཡེ་ཤེས་ཀྱི་མཁའ་འགྲོ་མའོ། ། སེམས་ནི་ཡབ་རྣལ་འབྱོར་ནམ་མཁའ་འོ། ། འདྲེས་པ་ནི་དེ་གཉིས་སྙོམས་པར་ཞུགས་པའོ། ། རྫོགས་པའི་བྱང་ཆུབ་ནི་དེ་ལྟ་བུའི་ཡབ་ཡུམ་མངོན་པར་བྱང་ཆུབ་པ་ལས་རྫོགས་པའི་ཚུལ་ཅི་ཞེས་བྱ་བ་ནི་ཞུ་བའི་དོན་ཏོ། ། ཚིག་དེ་དག་རྫོགས་པའི་རིམ་པའི་རང་བྱིན་བརླབ་ཀྱི་ཞུ་བ་ལ་སྦྱར་ན། གསང་བའི་པདྨ་ནི་ལྟེ་བ་སྤྲུལ་པའི་སྣ་ཚོགས་མདུད་པའོ། ། མཚན་ཉིད་ནི་དེར་མཚོན་པར་བྱེད་པ་རང་བྱུང་གི་ཡེ་ཤེས་སོ། ། ཡེ་ཤེས་ནི་བྱང་ཆུབ་ཀྱི་སེམས་གཞིར་གནས་པའོ། ། སེམས་ནི་ཡས་ཕབ་པའོ། ། འདྲེས་པ་ནི་ལྟེ་བར་དེ་གཉིས་འདྲེས་པའོ། །
རྫོགས་པ་ནི་ལྟེ་བར་རོ། ། བྱང་ཆུབ་པ་ནི་དེར་རང་བྱུང་བའོ། ། རིམ་པ་ནི་འཁོར་ལོ་བཞིའི་རིམ་པ་ལས་བྱུང་བ་དེ་ཞུ་བ་ཞེས་བྱ་བའི་དོན་ཏོ། ། དཀྱིལ་འཁོར་འཁོར་ལོ་ལ་སྦྱར་ན་གསང་བའི་པདྨ་ནི་ཆོས་ཀྱི་འབྱུང་གནས་སོ། ། མཚན་ཉིད་ནི་ཞུ་བ་དེ་ལྷན་སྐྱེས་ཀྱི་ཡེ་ཤེས་སོ། ། ཡེ་ཤེས་ནི་ཤེས་རབ་ཀྱི་བྱང་ཆུབ་ཀྱི་སེམས་སོ། ། སེམས་ནི་ཐབས་ཀྱིའོ། ། འདྲེས་པ་ནི་དབང་གནས་སུའོ། ། རྫོགས་པ་ནི་དབང་གི་གནས་དེ་ཉིད་དུ་རིགས་ཀྱི་བདག་པོའི་ཁ་དང་རྩ་མཛེས་པའི་སྤྱི་བོར་རོ། ། བྱང་ཆུབ་ཀྱི་རིམ་པ་ནི།
དགའ་བ་བཞིའི་རིམ་པས་ལྷན་ཅིག་སྐྱེས་པའི་ཡེ་ཤེས་བསྐྱེད་པའོ། ། དེ་ལྟར་ན་དེ་དག་བརྗོད་པར་བྱ་བའི་དོན་སྤྱི་དང་སྦས་པ་གཉིས་སུ་རྗོད་བྱེད་ཀྱི་སྒྲ་ཡན་ལག་གི་དོན་དང་མན་ངག་གི་དོན་གྱིས་བཤད་པའོ། ། ལན་ལ་གསུམ་སྟེ། མདོར་བསྟན་པ་དང༌། ཅུང་ཟད་ཙམ་གྱིས་རྒྱས་པར་བཤད་པ་དང༌། རབ་ཏུ་རྒྱས་པར་བཤད་པའོ། ། དང་པོ་ནི་གནས་བཞི་ཞེས་རྐང་པ་གཉིས་ཏེ། དེ་ལ་རྐང་པ་དང་པོས་ནི་བསྐྱེད་པའི་རིམ་པ་བསྒོམ་པ་བསྟན་ལ། ཕྱི་མས་ནི་རྫོགས་པའི་རིམ་པ་བསྒོམ་པའོ། ། ཡང་ན་གནས་པ་བཞིས་ལམ་མཐའ་དག་བསྡུས་པར་བསྟན་ཏོ། །
དེའང་སྔར་ཞུས་པའི་སྐབས་བཞིན་རིམ་པ་གཉི་ག་ལ་སྦྱར་ན། དེ་ལ་གནས་བཞི་ནི་ཚད་མེད་པ་བཞིའོ། ། དེ་ལྟར་ཚད་མེད་པ་བཞི་སྔོན་དུ་སོང་ནས་རྫོགས་བྱང་རིམ་པ་ནི་མངོན་པར་བྱང་ཆུབ་པ་ལྔ་ལས་རྡོ་རྗེ་འཛིན་པ་ཡབ་ཡུམ་བསྐྱེད་པའོ། ། དེའང་གནས་བཞི་སྟེ། དམ་ཚིག་སེམས་དཔའ་བསྐྱེད་པ་གོང་བུར་གནས་པ། དེའི་ཐུགས་ཀར་ཡེ་ཤེས་སེམས་དཔའི་ས་བོན་ཧཱུྃ་ཆུ་རུ་གནས་པ། དེ་ལ་ཡེ་ཤེས་སེམས་དཔའ་གཟུགས་སུ་གནས་པ། ཏིང་ངེ་འཛིན་སེམས་དཔའ་གཟུགས་ལས་འདས་པར་གནས་པ་སྟེ། དེ་ལྟ་བུ་ལས་རྫོགས་པར་བསྒོམ་པའོ། ། བསྐྱེད་རིམ་མོ། །
ཡང་དེ་དག་རང་བྱིན་བརླབ་པ་ལ་སྦྱར་ན་གནས་པ་བཞིས་ནི་འཁོར་ལོ་བཞི་ལས་འབྱུང་བ་བཞིའི་ཐིག་ལེའི་གནས་པ་ཡིན་ལ། ཡང་དེ་དག་གི་ཐིག་ལེ་བཞིར་གནས་པ་དང་ཕབ་པ་འདྲེས་པ་གོང་བུར་གནས་པ། དེའི་རང་རིག་པ་ཆུར་གནས་པ། བདེ་བ་གཟུགས་སུ་གནས་པ། མི་རྟོག་པ་གཟུགས་ལས་འདས་པར་གནས་པའོ། ། དེ་ལྟར་ན་སྤྱི་བོ་ལ་སོགས་པའི་འཁོར་ལོ་བཞིའི་རིམ་པས་རྫོགས་པ་ནི་བདེ་སྟོང་དབྱེར་མེད་ཀྱི་ཏིང་ངེ་འཛིན་ཏོ། ། ཡང་ཚིག་དེ་དག་དཀྱིལ་འཁོར་འཁོར་ལོ་ལ་སྦྱར་ན། ཐབས་དང་ཤེས་རབ་སྙོམས་པར་ཞུགས་པའི་འདྲེས་པ་ནི་གོང་བུར་གནས་པ། དེའི་རང་རིག་པ་ཆུ། བདེ་བ་གཟུགས།
མི་རྟོག་པ་གཟུགས་ལས་འདས་པར་གནས་པ། དེ་ལྟར་དེ་དག་དགའ་བ་བཞིའི་རིམ་གྱིས་རྫོགས་པས་ན་རྫོགས་བྱང་རིམ་པའོ། ། དེའི་བདེ་སྟོང་དབྱེར་མེད་ནི་རྡོ་རྗེ་འཛིན་ནོ། ། དེ་དག་ནི་ཐབས་ཀྱི་རྒྱུད་དོ། ། འབྲས་བུའི་རྒྱུད་ལ་སྦྱར་ན། ལོངས་སྤྱོད་རྫོགས་པའི་སྐུ་གོང་བུར་གནས་པ། ཆོས་སྐུ་ཆུ་རུ་གནས་པ། སྤྲུལ་སྐུ་གཟུགས་སུ་གནས་པ། ངོ་བོ་ཉིད་ཀྱི་སྐུ་གཟུགས་ལས་འདས་པར་གནས་པའོ། ། དེ་ལྟར་ན་སྐུ་བཞི་མངོན་པར་རྫོགས་པར་བྱང་ཆུབ་པའི་རྡོ་རྗེ་འཛིན་པ་ནི་སྟོང་པ་དང་སྙིང་རྗེ་གཉིས་སུ་མེད་པའོ། །
ཡང་བཞི་པོ་དེ་དག་རྒྱུའི་རྒྱུད་ལས་ཤེས་པར་བྱ་སྟེ། འདིར་ཚིག་ཏུ་སྦྱར་བ་ནི། བླ་མ་མི་གསུང་བས་མི་བརྗོད་དོ། ། དེ་ལྟར་དེ་དག་གིས་རྒྱུད་གསུམ་དུ་ཡན་ལག་དང་མན་ངག་གི་བཤད་པ་ཡིན་ནོ། ། རྒྱས་པར་བཤད་པ་ལ་ལྔ་སྟེ། དེ་བཞིན་ཉིད་ཀྱི་དག་པ་ཡེ་ཤེས་ཀྱི་ཚོགས་དང༌། དེའི་སྔོན་དུ་གནས་ཁྱད་པར་ཅན་དུ་གནས་ཏེ་བསོད་ནམས་ཀྱི་ཚོགས་བསག་པ་དང༌། རྫོགས་རིམ་རང་རིག་པའི་དག་པ་བསྒོམ་པའི་ཚུལ་དང༌། དེའི་རྟེན་བསྐྱེད་པའི་རིམ་པ་བསྒོམ་པའི་ཚུལ་དང༌། དེ་དག་ཤེས་བྱེད་ཁྱད་པར་ཅན་གང་ལ་བརྟེན་ཏེ་ཤེས་པར་བསྟན་པའོ། །
དེ་ལ་གཞུང་དུ་དང་པོར་ཡེ་ཤེས་ཚོགས་གསུངས་ཀྱང༌། དང་པོར་ཡིད་དང་ཞེས་ཤླཽ་ཀ་གཅིག་སྦྱར་ཏེ། གནས་ཁྱད་པར་དུ་གནས་པ་རྐང་པ་གཉིས་ཀྱིས་བསྟན་ཏོ། ། དེའི་ཞར་ལ་ཚོགས་ཀྱི་ཞིང་སྤྱན་དྲངས་ཏེ་མཆོད་པ་རྒྱུན་བཤགས་བྱའོ། ། དེ་ནས་སྙིང་རྗེ་ཕན་པ་ཞེས་གཉིས་དངོས་སུ་སྨོས་ཀྱང་དགའ་བ་དང་བཏང་སྙོམས་ཤུགས་ལས་ཤེས་པར་བྱས་ལ་ཚད་མེད་པ་བཞི་བསྒོམ་མོ། ། དེ་ནས་མཉམ་ཉིད་སེམས་ཞེས་རྐང་པ་གཉིས་སྦྱར་ཏེ། ཆོས་ཅན་ཁམས་བཅོ་བརྒྱད་རང་བཞིན་གྱིས་དག་པར་ཤེས་པར་བྱས་ལ། དག་པ་གསུམ་གྱི་སྔགས་བརྗོད་པས་སྟོང་པ་ཉིད་བསྒོམ་པ་བསྟན་ཏོ། ། དེ་དག་ནི་སྤྱིའི་དོན་དུ་ཡན་ལག་གི་བཤད་པའོ། ། དེའི་རྗེས་ལ་རྫོགས་རིམ་གསུངས་ཀྱང་སྔོན་ལ།
དེའི་རྟེན་བསྐྱེད་པའི་རིམ་པ་འབྱུང་བས། འོག་ཏུ་ཆུའི་ཁམས་དང་ཞེས་བྱ་བ་ལ་སོགས་པ་སྦྱར་ཏེ། ཆུ་ཁམས་ནི་ཡབ་རྣལ་འབྱོར་ནམ་མཁར་བསྐྱེད་པའོ། ། མེ་ཁམས་ནི་ཡུམ་ཡེ་ཤེས་མཁའ་འགྲོ་མར་བསྐྱེད་པའོ། ། རོ་གཅིག་པ་ནི་ཡབ་ཡུམ་ཞལ་སྦྱོར་བའོ། ། དེ་ལྟ་བུའི་སངས་རྒྱས་གཟུགས་བརྙན་དུ་བསྐྱེད་པ་ཞེས་བྱ་སྟེ། སྤྱི་དོན་དུ། མན་ངག་གི་དོན་གྱིས་བཤད་པའོ། ། དེ་ལྟར་ལྷར་བསྐྱེད་ནས་རང་རིག་པའི་དག་པ་བསྒོམ་པར་བསྟན་པའི་ཕྱིར། སྤྱི་བོ་མེད་ཅེས་བྱ་བ་ལ་སོགས་པར་སྦྱར་ཏེ་འདི་དག་གི་འཁོར་ལོ་བཞི་རྩ་གསུམ་དེ་ལ་གནས་པའི་ཁམས་དྭངས་མ་དང་བཅས་པ་ཞིག་སྟོན་ཏེ།
དེ་ལ་སྤྱི་བོ་མེད་པ་ནི་ཧཾ་མགོ་བཅད་པ་ལྟ་བུ་སྟེ་བདེ་ཆེན་གྱི་འཁོར་ལོའོ། ། སྤྱི་བོ་ནི་ཨོཾ་རིང་པོ་སྣ་ལྡན་གྱི་ཡི་གེ་ཡིན་པས་མགོ་བསྲིངས་པ་ནི་སྤྱི་བོའོ། ། སྒྲ་ནི་ཨ་ཝ་དྷཱུ་ཏཱི་ཡིན་ལ་མཐའ་ནི་དེའི་ཡ་མཐའ་སྟེ་ཧཱུྃ་ངམ་ཡང་ན་མཐའ་ནི་ཆ་སྟེ་ཧཱུྃ་ནི་ཆོས་ཀྱི་འཁོར་ལོའོ། ། གསང་བའི་པདྨ་ནི་ལྟེ་བ་སྤྲུལ་པའི་འཁོར་ལོའོ། ། ཆ་ནི་ཤེས་རབ་ཨཱ་ལི་ཡིན་པས་ཡི་གེ་བཅུ་དྲུག་གཡོན་སྐོར་དུ་དགོད་པའོ། ། སྣ་ཚོགས་ནི་ཐབས་ཀཱ་ལི་སོ་གཉིས་གཡས་སྐོར་དུ་དགོད་པའོ། ། ཡིག་འབྲུ་རྣམས་ཏེ་དེ་ལྟར་ལྟེ་བ་ལ་ཡི་གེ་དྲུག་ཅུ་རྩ་བཞི་དགོད་པ་ལྟར་འཁོར་ལོ་གཞན་ལའང་དགོད་ཅེས་བྱའོ། ། སྟན་ནི་བཤང་སྒོའི་རླུང་དང་སུམ་མདོའི་མེ་སྟེ། རྒྱུད་ཕྱི་མ་ལས། སྟན་ནི་གཡོ་བ་རྣམས་ལ་གནས། །
ཞེས་འབྱུང་བའི་ཕྱིར་རོ། ། སྐུ་གསུང་ཐུགས་ནི་འབར་བ་དང༌། འཛག་པའི་ལམ་རྩ་གསུམ་ཡ་སྣ་སྤྱི་བོ་མ་སྣ་ལྟེ་བ་ལ་གཏད་དེ་གནས་པ་དེ་སྟོན་ཏོ། ། ཆོས་ཀྱི་དབྱིངས་ནི་རྣམ་པར་འབྱེད། ། ཅེས་བྱ་བ་ལ་ཆོས་ནི་ཕུང་པོ་དང་ཁམས་དང་སྐྱེ་མཆེད་དོ། ། དེ་དག་གི་དབྱིངས་ནི་རྒྱུ་སྟེ་ལྟེ་བའི་ཨྃ་ངོ༌། ། དེ་ཇི་ལྟར་ན་རྒྱུ་ཡིན་ཞེ་ན། ལུས་སྐྱེད་ཅིང་སྨིན་པར་བྱེད་པའི་ཕྱིར་ཏེ། དཔེར་ན་བྷྲཱུྃ་གྱིས་གཞལ་ཡས་ཁང་བསྐྱེད་པ་བཞིན་ཏེ། རྒྱུད་ཕྱི་མ་ལས།
ཆོས་ཀྱི་དབྱིངས་ནི་བྷྲཱུྃ་དུ་བརྗོད། ། ཅེས་གསུངས་སོ། ། དེ་རྣམ་པར་འབྱེད་པ་ནི་ཙཎྜཱ་ལཱིའི་མེས་སོ། ། དེ་ལས་ཅིར་འགྱུར་ཞེ་ན། བསྡུས་ནས་ཞེས་སྨོས་ཏེ། གཞིར་གནས་པ་དང་ཡས་ཕབ་པ་ལ་སོགས་པའི་ཚུལ་བཞི་ནི་གོང་དུ་བརྗོད་པ་བཞིན་ནོ། ། དེ་ལྟ་བུའི་བྱང་ཆུབ་ཀྱི་སེམས་འབྱུང་བ་བཞིའི་བདག་ཉིད་དུ་བསྟན་པའི་ཕྱིར་ཆུའི་ཁམས་ཞེས་བྱ་བ་ལ་སོགས་པ་གསུངས་ཏེ། ཆུ་དང་མེ་ནི་དངོས་སུ་བསྟན་ལ། ས་རླུང་ནི་ཤུགས་ལས་ཤེས་སོ། ། དེ་ལྟ་བུ་དེ་འབར་འཛག་གིས་མངོན་དུ་བྱས་པ་ལ་སངས་རྒྱས་གཟུགས་བརྙན་ལ་སོགས་ཏེ་བདུད་རྩི་དང་དབང་པོའི་དྭངས་མ་རྣམས་ཀྱང་མངོན་དུ་བྱེད་ཅེས་བྱ་བའི་དོན་ཏོ། །
ཐབས་དང་ཤེས་རབ་བདག་ཉིད་སྦྱོར་ནི་ཙཎྜཱ་ལཱིའི་སྐབས་སུ་གཉིས་ལ་བྱའོ། ། ཡང་ཚིག་དེ་དག་གིས་དཀྱིལ་འཁོར་འཁོར་ལོའི་གནས་པ་བཞིའང་ཤེས་པར་བྱ་སྟེ། ཞིབ་ཏུ་སྦྱར་བ་མི་གསུང་བས་མི་བརྗོད་དོ། ། འདི་དག་གི་ཉམས་སུ་བླང་བ་ནི་རྒྱས་པར་བཤད་པའི་སྐབས་སུ་འཆད་པར་འགྱུར་རོ། ། དེ་ལྟ་བུའི་གནས་དེ་དག་ཤེས་པར་བྱེད་པའི་ཐབས་ནི་བསྟན་བཅོས་ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ་ལུང་ནི་རྒྱུད་སྡེ་ཚད་མའོ། ། དེ་མ་ཉམས་པའི་བརྒྱུད་པ་ནི་བསྟན་བཅོས་ཚད་མའོ། ། དེའི་གནད་མ་འཁྲུལ་བར་སྟོན་པ་ནི་སློབ་དཔོན་ཚད་མ་སྟེ་གསུམ་གྱིས་ཤེས་པར་འགྱུར་ཞེས་བྱ་བའི་དོན་ཏོ། ། རབ་ཏུ་རྒྱས་པར་བཤད་པ་ནི་སྔར་གྱི་མཚན་ཉིད་ཅེས་བྱ་བ་ལ་སོགས་པ་སྟེ། དོན་ནི་སྔར་མདོར་བསྟན་གྱི་སྐབས་སུ་བཤད་པ་བཞིན་ཏེ། ཚོགས་གཉིས་སྔོན་དུ་སོང་ནས་གནས་པ་བཞིས་ལྷའི་བསྐྱེད་པ་བྱས་ལ་རྫོགས་པའི་རིམ་པ་རང་རིག་པའི་དག་པ་བསྒོམ་པ་ལས་བརྟག་པ་བརྒྱད་ཀྱི་རིམ་པ་ལས་འབྲས་བུ་འགྲུབ་པར་འགྱུར་ཞེས་བྱ་བ་སྟོན་པར་བྱེད་དོ། །
འདིར་གཞུང་གི་དོན་ལ་ལྔས་ཤེས་པར་བྱ་སྟེ། ཐོག་མར་དེ་བཞིན་ཉིད་ཀྱི་དག་པས་དག་པར་བྱ་བ་དང༌། དེ་ནས་ལྷའི་དག་པ་རང་བྱིན་གྱིས་བརླབ་པ་དང་བཅས་པའི་ཚུལ་དང༌། དེ་ལ་བརྩད་པའི་སྐྱོན་སྤང་བ་དང༌། ཤེས་བྱེད་ཁྱད་པར་ཅན་ལས་ཤེས་པའི་རང་རིག་པའི་དག་པ་རྒྱས་པར་བཤད་པ་དང༌། བསྒོམས་པ་ལས་འབྲས་བུ་གྲུབ་པའི་རྟགས་དང་བཅས་པའོ། ། དང་པོ་ནི་སྔར་གྱི་ཞེས་བྱ་བ་ལ་སོགས་པ་སྟེ། སྔར་གྱི་མཚན་མ་ནི་བརྟག་པ་དང་པོའི་རབ་བྱེད་དང་པོར་གཟུགས་ཀྱི་ཁམས་ནི་ཞེས་བྱ་བ་ལ་སོགས་པས་རབ་ཏུ་གཞིག་པའོ། ། དེས་དག་པར་བྱས་པ་ལ་སྔགས་ཀྱིས་བརྟན་པར་བྱས་ལ་དེས་ལུས་ཀྱི་དྲི་མ་བཀྲུས་པའོ། ། དེའི་སྔོན་དུ་བསོད་ནམས་ཀྱི་ཚོགས་བསགས་པ་འགྲོ་བ་ཡིན་པས་ཡན་ལག་བདུན་དང་ཚད་མེད་བཞི་སྔོན་དུ་བཏང༌།
དེ་ནས་ཡེ་ཤེས་ཀྱི་ཚོགས་བསག་པ་འདི་བྱའོ། ། དེའི་རྗེས་ལ་ལྷའི་དག་པ་བསྒོམ་པ་ནི། རྫོགས་པའི་ཞེས་བྱ་བ་ལ་སོགས་པ་སྟེ། འདི་ལ་བཞི། དམ་ཚིག་པ་བསྐྱེད་པ་གོང་བུར་གནས་པ་དང༌། སྙིང་གར་ས་བོན་དགོད་པ་གོ་འཕང་དུ་ཆུར་གནས་པ་དང༌། དེ་ལ་ཡེ་ཤེས་པ་བསྐྱེད་པ་གཟུགས་སུ་གནས་པ་དང༌། དེ་ལ་ཏིང་ངེ་འཛིན་སེམས་དཔའ་བསྒོམ་པ་གཟུགས་ལས་འདས་པར་གནས་པ་བསྒོམ་པའོ། ། དང་པོ་ནི་རྫོགས་པའི་བྱང་ཆུབ་སྟེ། དེ་ལྟར་སྟོང་པའི་ངང་ལས་པྃ་ལས་པདྨ་ཨ་ལས་ཟླ་བའི་སྟེང་དུ་མངོན་པར་བྱང་ཆུབ་པ་ལྔ་ལས་བསྐྱེད་དོ་ཞེས་སྟོན་པ་ནི།
རྫོགས་པའི་བྱང་ཆུབ་ཅེས་རྐང་པ་གཉིས་སོ། ། དེ་ལས་ལྷ་ཉིད་གང་བསྐྱེད་ཅེ་ན། ཡེ་ཤེས་སེམས་དཔའ་ཞེས་བྱ་བ་ལ་སོགས་པ་སྟེ། ཡུམ་འབའ་ཞིག་གམ་ཡང་ན་ཡབ་རྣལ་འབྱོར་ནམ་མཁའ་དང་བཅས་པ་བསྒོམ་པ་ནི་གོང་བུར་གནས་པའོ། ། གོ་འཕང་དུ་གནས་པ་ནི་ཆུ་ཤིང་མེ་ཏོག་ཅེས་རྐང་པ་གཉིས་ཏེ། བདག་གི་ཐུགས་ཀར་ཟླ་བའི་དབུས་སུ་ཧཱུྃ་བསྒོམ་པ་སྟོན་ཏོ། ། འདི་ལ་བརྟེན་ཏེ་ཙཎྜཱ་ལཱིའི་རྣལ་འབྱོར་བདུན་པ་བླ་མས་འཆད་པར་འགྱུར་རོ། ། གཟུགས་སུ་གནས་པ་ནི་ཧཱུྃ་དེ་ཡོངས་སུ་གྱུར་པ་ལས་ཡེ་ཤེས་སེམས་དཔའ་མཚོན་གང་བ་བསྒོམ་པ་ནི་ལངས་ནས་ཞེས་བྱ་བ་ལ་སོགས་པ་སྟེ་གོ་སླའོ། ། བཞི་པ་གཟུགས་ལས་འདས་པར་གནས་པ་ནི་ཡེ་ཤེས་སེམས་དཔའ་དེའི་ཐུགས་ཀར་ཏིང་ངེ་འཛིན་སེམས་དཔའ་བསྒོམ་པ་སྟེ། དེ་ནི་དེའི་དབུས་སུ་ཞེས་བྱ་བ་ཡེ་ཤེས་སེམས་དཔའི་ཐུགས་ཀར་རོ། །
རྣམ་ཤེས་ནི་ཐབས་ཀྱི་བདག་ཉིད་ཧའོ། ། ཡེ་ཤེས་ནི་ཤེས་རབ་ཀྱི་བདག་ཉིད་ཨུ་དང་ཨཱྃ་སྦྱར་བ་སྟེ་ཧཱུྃ་བསྒོམ་ཞེས་བྱ་བའི་དོན་ཏོ། ། དེ་ལས་གཞན་ཅི་བསྒོམ་ཞེ་ན། དང་པོར་ཤར་གྱི་འདབ་མ་ལ། ། ཞེས་བྱ་བ་ལ་སོགས་པ་སྟེ། མི་བསྐྱོད་པ་ནི་ཨ་ཐུང་ངུའོ། ། རིན་ཆེན་ས་བོན་ནི་ཨཱ་རིང་པོའོ། ། འོད་དཔག་མེད་ཀྱི་ས་བོན་ནི་ཨཱྃ་ངོ༌། ། དོན་ཡོད་ནི་ཨཿའོ། ། དེ་དག་བསྡུས་ཏེ་བསྟན་པ་ནི་དབྱངས་ཀྱི་དང་སོགས་ཏེ་དང་པོ་གཉིས་དང་ཐ་མ་གཉིས་སོ། །
ཟླ་བ་ཐིག་ལེ་ཇི་བཞིན་ནི་དེ་ཐམས་ཅད་ལ་ཟླ་ཚེས་ཐིག་ལེ་དང་བཅས་པའོ། ། ཞེས་བྱའོ། ། ཡང་ན་རིགས་ལྔའི་ས་བོན་ནི་བྷྲཱུྃ་ཨཱཾ་ཛྲཱིཾ་ཁཾ་ཧཱུྃ་ཞེས་བྱ་བ་དེ་ཉིད་དུའང་བཤད་པར་བྱའོ། ། མཚམས་སུ་མ་ནིང་བཞི་དགོད་དེ་དེ་ལྟར་ན་ཡི་གེ་དགུ་དགོད་པའོ། ། དེའི་དབུས་སུ་ཞེས་བྱ་བ་ནི་ཡེ་ཤེས་སེམས་དཔའི་ཐུགས་ཀར་རོ། ། དེ་ལྟར་ཡི་གེ་དགུ་བསྒོམ་པ་ནི་གཟུགས་ལས་འདས་པར་གནས་པའོ། ། འདི་ལ་ཙཎྜཱ་ལཱིའི་རྣལ་འབྱོར་བརྒྱད་པ་ནི་བླ་མའི་ཞལ་ལས་ཤེས་སོ། ། བརྩད་པའི་སྐྱོན་སྤང་བ་ལ་གསུམ་སྟེ། རྒོལ་བ་དགོད་པ་དང༌། དེའི་ལན་གདབ་པ་དངོས་དང༌།
ཞར་ལ་བསྒོམས་པ་ལས་འབྲས་བུ་འགྲུབ་པར་བསྟན་པའོ། ། དང་པོ་ནི་སེམས་ལ་ཞེས་བྱ་བ་ཤླཽ་ཀ་གཅིག་སྟེ། དོན་དམ་པར་ཆོས་ཐམས་ཅད་ཅིར་ཡང་མ་གྲུབ་པ་ཡིན་པས་གང་ལྟར་ཡང་བསྒོམ་དུ་མེད་པ་ཡིན་ན། དེ་ལ་ས་བོན་གྱི་ཡི་གེ་དང་ལྷ་བསྐྱེད་པའི་རྣལ་འབྱོར་ཅི་སྟེ་མི་བཏུབ་བོ་ཞེས་དྲི་བའོ། ། དེའི་ལན་ནི་བཅོམ་ལྡན་ཞེས་བྱ་བ་ལ་སོགས་པ་སྟེ། དོན་དམ་པར་སྙིང་པོ་མེད་ཀྱང་ཀུན་རྫོབ་ཏུ་ལྷའི་རྣམ་པ་མི་འགལ་བའི་འབྲས་བུ་འབྱུང་བའི་དཔེ་ནི་སྙིང་པོ་མེད་པ་ཞེས་བྱ་བ་རྐང་པ་གཉིས་སོ། ། དེ་ཉིད་དོན་ལ་སྦྱར་བ་ནི་འབྲས་བུ་རྣམ་ཤེས་ཞེས་བྱ་བ་ལ་སོགས་པ་སྟེ་ཚིག་གི་དོན་གོ་སླའོ། ། དེ་ལྟ་བུའི་ལམ་བསྒོམས་པ་ལས་འབྲས་བུ་འབྱུང་བར་བསྟན་པ་ནི་དེ་དབུས་ཞེས་བྱ་བ་ལ་སོགས་པ་སྟེ། དེ་ལྟར་དེ་བཞིན་ཉིད་ཀྱི་དག་པ་ཅིར་ཡང་མ་གྲུབ་པ་ལས་ནི་ལྷའི་དག་པ་བསྐྱེད་ལ། ལྷ་དེའི་དབུས་ཏེ་དེའི་ངོ་བོ་ནི་སྟོང་པ་ཉིད་དེ་རང་རིག་པའི་དག་པ་བསྒོམ་པ་རྣལ་འབྱོར་པས་གཟུང་ངོ༌། །
ཇི་ལྟར་མཚན་ཉིད་དེ་མཚོན་པར་བྱེད་པའི་ཐབས་སོ། ། ཤེས་ནའང་ཞེས་བྱ་བ་ནི་ཐབས་སྤྲོས་པ་དང་བཅས་པ་ལྟ་བུར་སྣང་ནའང་མི་འགལ་ཞེས་བྱ་བའི་དོན་གྱི་ཕྱིར་ཡང་ཞེས་སྨོས་ཏེ། ཇི་ལྟར་མི་འགལ་ན་མཉམ་ཉིད་ཡེ་ཤེས་སེམས་ཀྱིས་ཏེ། མཚོན་བྱེད་དེ་ལ་བརྟེན་ནས་མཚོན་བྱ་གཉིས་མེད་ཀྱི་ཡེ་ཤེས་རྟོགས་པས་སོ། ། དེས་ན་བྱང་ཆུབ་ཀྱི་ལམ་མཐོང་བར་འགྱུར་ཞེས་བྱ་བའི་དོན་ཏོ། ། བཞི་པ་ཤེས་བྱེད་ཁྱད་པར་ཅན་གང་ལས་ཤེས་ཏེ་རང་རིག་པའི་དག་པ་ཅི་ཞིག་བསྒོམ་པ་ལ་ལྔ་སྟེ། གང་ལ་བརྟེན་ཏེ་བསྒོམ་པ་དང༌། བསྒོམ་པའི་ཚུལ་དངོས་དང༌། ཐབས་དེ་ལྟ་བུ་སྟོན་པའི་གཞུང་ངམ་ཤེས་བྱེད་ཁྱད་པར་དུ་འཕགས་པར་བསྟེན་པ་དང༌། ཆོས་ཐམས་ཅད་ཀྱི་རྩ་བ་ཡིད་ཡིན་པར་བསྟན་པ་དང༌།
དེ་བས་ན་ཡིད་ཀྱི་བཟླས་པས་འགྲུབ་པར་བསྟན་པའོ། ། དང་པོ་ནི་བླ་མའི་ཞེས་པ་ཤླཽ་ཀ་གཅིག་གིས་ཏེ་གོ་སླའོ། ། གཉིས་པ་ལ་བཞི་སྟེ། བདེ་ཆེན་འཁོར་ལོ་ལས་ཐིག་ལེ་འཛག་པའི་རྣལ་འབྱོར་དང༌། སྙིང་གའི་ཧཱུྃ་ལས་སྒོ་བཅུའི་ཐིག་ལེ་དབབ་པ་དང༌། སྙིང་གའི་ཧཱུྃ་ལས་སྒོ་མཐའ་དག་གི་ཐིག་ལེ་དབབ་པ་དང༌། སྙིང་གར་ཚངས་བུག་གི་ཐིག་ལེ་དབབ་པའི་རྣལ་འབྱོར་རོ། ། དང་པོ་ནི། འདི་ཡི་བསྒོམ་པ་ཐམས་ཅད་ཀྱི། ། ཞེས་བྱ་བ་ཤླཽ་ཀ་ཕྱེད་དང་གཉིས་ཀྱིས་སྟོན་ཏོ། །
གཉིས་པ་ནི་སྙིང་གི་ས་བོན་པད་དབུས་ཞེས་བྱ་བ་ཤླཽ་ཀ་གཉིས་ཀྱིས་སྟོན་ཏོ། ། གསུམ་པ་ནི་སྐྲའི་རྩེ་མོ་ཞེས་པ་ཤླཽ་ཀ་ཕྱེད་དང་གཉིས་ཀྱིས་བསྟན་ཏོ། ། བཞི་པ་ནི། སྙིང་ལ་ཚངས་པའི་སྒོ་ཡི་ནི། ། ཞེས་པ་ཤླཽ་ཀ་གཅིག་གིས་བསྟན་ཏེ། བླ་མའི་མན་ངག་བརྩོན་པ་ཡིས། ། ཞེས་བྱ་བ་ནི་བླ་མའི་ཞལ་ལས་རྙེད་པའི་གནད་ཀྱི་གདམས་ངག་གིས་ཤེས་པར་བྱས་པ་དེ་ལྟར་བསྒོམ་ཞེས་བྱ་བའི་དོན་ཏོ། ། དེ་བས་ན་ཐིག་ལེའི་རྣལ་འབྱོར་བཞི་པོ་འདི་དག་གིས་ཉམས་སུ་བླང་བའང་བླ་མའི་ཞལ་ལས་བཙལ་བར་བྱའོ། ། གསུམ་པ་དེ་ལྟར་གནད་སྟོན་པ་འདི་ཤེས་བྱེད་ཁྱད་པར་དུ་འཕགས་པར་བསྟན་པ་ནི། ལམ་གྱི་ཕྱི་རོལ་ཞེས་བྱ་བ་ལ་སོགས་པ་སྟེ།
དེ་ལ་གསུམ། ལམ་གཞན་དམན་པ་ཡིན་པ་དང༌། འདི་མཆོག་ཡིན་པ་དང༌། དེས་ན་འདི་བསྒོམ་པར་བསྟན་པའོ། ། དང་པོ་ནི་འདི་སྙམ་དུ་རྟོགས་ཏེ། དེ་ལྟར་སེམས་ཀྱི་དམིགས་པ་ཐིག་ལེ་ལ་གཏད་པ་ལ་སོགས་པ་ཅི་བྱ་ཐ་སྙད་གཏན་ལ་འབེབས་པའམ། མཚན་ཉིད་གཏན་ལ་འབེབས་པ་ལ་སོགས་པ་འདི་དག་མཆོག་ཡིན་ནོ་སྙམ་པ་ལ་ཕྱི་རོལ་ལམ་གྱི་བསྟན་བཅོས་ཀྱང་མ་ཡིན་ཞེས་སྨོས་ཏེ། ཕྱི་རོལ་ནི་རྣལ་འབྱོར་པས་ཕྱི་རོལ་པ་སྒྲ་དང་མཚན་ཉིད་ལ་སོགས་པའོ། ། མ་ཡིན་པ་ནི་དེ་ཁོ་ན་རྟོགས་པ་མ་ཡིན་པའོ། ། ཇི་ལྟར་མ་ཡིན་སྙམ་ན་རིང་བར་གྱུར་པ་སྟེ།
བསྐལ་པ་བསམ་གྱིས་མི་ཁྱབ་པ་ཐོགས་སོ། ། ཅིའི་ཕྱིར་རིང་སྟེ་ལམ་དེ་དག་ལས་གནས་ལུགས་ལ་སོགས་པ་མང་དུ་བསྟན་ཏོ་སྙམ་པ་ལ། མང་དུ་བསྟན་པ་ནི་བདེན་ཏེ་བསྟན་བཅོས་ཏེ་ལོ་རྒྱུས་སོ། ། དེ་རྙེད་སླའང་སྦྱོར་བ་སྟེ་གནད་ཀྱི་གདམས་ངག་མེད་ཅེས་བྱ་བའི་དོན་ཏོ། ། གཉིས་པ་ལམ་འདི་མཆོག་ཡིན་པ་ན། རྣལ་འབྱོར་པ་ཡི་ཐབས་ཀྱིས་ནི། ། ཞེས་བྱ་བ་ལ་སོགས་པ་སྟེ། དེས་ན་དེ་ཁོ་ན་ཉིད་རྟོགས་པར་བྱེད་པའི་ཐབས་གཉིས་ཏེ། དཔེ་དང་སྤྱིའི་རྣམ་པ་ཙམ་སྟོན་པ་དང༌། དེ་རྟོགས་པའི་གནད་སྟོན་པའོ། །
དཔེར་ན་རྒྱ་མཚོ་ཆེན་པོ་སྟོན་པ་ལ་ཆུ་མང་བ་ཞེས་བྱ་བ་ལ་སོགས་པ་སྟོན་པ་དང༌། ལམ་འདི་ནས་སོང་ཤིག་ཅེས་བྱ་བའི་གནད་སྟོན་པའོ། ། དང་པོ་ནི་མཚན་ཉིད་ཀྱི་བསྟན་བཅོས་སོ། ། གཉིས་པ་ནི་རྣལ་འབྱོར་གྱི་བསྟན་བཅོས་ཞེས་བྱ་བའི་དོན་ཏོ། ། གསུམ་པ་དེས་ན་འདི་བསྒོམ་པར་བསྟན་པ་ནི་མཉམ་གཞག་ཅེས་རྐང་པ་གཉིས་ཏེ། སེམས་མི་གཡོ་ཞིང་འཚེ་བ་མེད་པར་སྒོམས་ཞེས་བྱ་བའི་དོན་ཏོ། ། དེ་ལྟར་སེམས་མཉམ་པར་གཞག་པ་ཉིད་ལ་དགོས་པ་ཅི་ཡོད་སྙམ་པ་ལ། བཞི་པ་ཆོས་ཐམས་ཅད་ཀྱི་རྩ་བ་ཡིད་ཡིན་པའི་ཕྱིར་རོ་ཞེས་སྟོན་པ་ནི། ཡིད་ནི་ཞེས་བྱ་བ་ཤླཽ་ཀ་ཕྱེད་དང་གཉིས་ཀྱིས་སྟོན་ཏེ། དེ་ལ་ཡིད་ནི་ཆོས་རྣམས་ཀྱི་སྔོན་དུ་འགྲོ་ཞེས་བྱ་བ་ནི་དགེ་བའམ་མི་དགེ་བ་ཅི་བྱེད་ཀྱང་ཡིད་མ་སོང་བར་ལས་སུ་འགྱུར་བ་མེད་དེ།
དགེ་བའམ་ཡང་ན་མི་དགེ་བའི། ། ལས་ནི་སེམས་ཀྱིས་བྱས་པ་ཡིན། ། ཞེས་བཤད་པ་ལྟ་བུའོ། ། དེ་ལྟར་ལས་བྱེད་པ་དེ་རང་བཞིན་གྱིས་མ་དག་ན་སྦྱང་དུ་མི་རུང་བ་ཞིག་ན་ཡིད་ནི་དག་ཅེས་སོ། ། དེ་ལ་ཡིད་རྟོགས་ན་ཐམས་ཅད་ཐོགས་པ་མེད་པར་འགྲུབ་པས་ཡིད་ལྟར་མགྱོགས་སོ། ། དེས་ན་ཐམས་ཅད་ཡིད་ལས་བྱུང༌། ། ཞེས་བྱ་བའི་དོན་ཏོ། ། དེའི་ཕྱིར་ཡིད་ཀྱི་བཟླས་པས་འགྲུབ་པར་བསྟན་པའི་ཕྱིར། སྙིང་གར་སེམས་བསྒོམ་ཞེས་བྱ་བ་ལ་སོགས་པའང་གལ་ཏེ་འདོད་ན་ཞེས་རང་གི་ཡིད་ཕྱག་རྒྱ་ཆེན་པོའི་དངོས་གྲུབ་འདོད་ནའོ། ། དེ་ཉིད་ནི་སྙིང་གར་སེམས་བསྒོམ་སྡོམ་པ་སྟེ་རྣམ་པར་རྟོག་པ་དང་བྲལ་བའོ། །
དེ་འདོད་ན་བཟླས་ཞེས་བྱ་བའི་དོན་ཏོ། ། གལ་ཏེ་བཟླས་པ་ཉིད་ཇི་ལྟར་བྱ། ། ཨོཾ་ཨཱཿཧཱུྃ་ལ་སོགས་པ་བྱའམ་ཞེ་ན། རྒྱུར་གྱུར་པའི་ས་བོན་ནི། ། ཡིད་དེ་འཁོར་འདས་ཀྱི་ཆོས་ཐམས་ཅད་ཀྱི་རྩ་བའི་ཕྱིར་རོ། ། དེ་ཉིད་ནི་དཔྱད་པ་སྟེ། རྟོག་པས་མི་རྟོག་སྟེ་ཇི་ལྟར་དཔྱད་པ་དེ་ལྟར་རྟོགས་པར་འགྱུར་བའི་ཕྱིར་རོ། ། དེས་ན་ལུང་ལས་ཀྱང༌། གང་ཕྱིར་ཡིད་ཀྱིས་མི་བསྒོམ་ཞེས་གསུངས་སོ། ། འོ་ན་ཡིད་ཉིད་ལ་དཔྱད་ཅིང་བསྒོམ་སྙམ་པ་ལ་འབྲས་བུ་རྒྱུའི་ས་བོན་ཞེས་སྨོས་ཏེ།
འབྲས་བུ་ནི་ཡིད་ལས་བྱུང་བའི་ཕྱིར་རོ། ། རྒྱུའི་ས་བོན་ནི་ཡང་དེ་ཉིད་ཀྱིས་ཡིད་ཀྱི་རྟོག་པ་སྐྱེད་པར་བྱེད་པ་ཉིད་ཀྱིས་རྒྱུའི་ས་བོན་ནོ། ། དེ་རྣམས་ཀྱི་དེ་ཉིད་ནི་ཡིད་ཡིན་ཏེ་རྟོགས་པར་མི་ནུས་སོ། ། འོ་ན་གལ་ཏེ་ཡུལ་དང་ཡུལ་ཅན་ལས་རྣམ་པར་གྲོལ་བ་དེ་ལས་རང་བྱང་ཆུབ་པ་དགོས་ལ་བྱང་ཆུབ་པ་དེ་རྣམས་ལས་གྲོལ་བའི་བཟླས་པ་དགོས་པས་ནམ་ཡང་མི་གྲོལ་ལམ་སྙམ་ན། བདེན་མོད་ཡིད་ཉིད་ལ་ཆེད་དུ་གཏད་པ་བཙན་ཐབས་དང་ཆེད་དུ་གཏད་པས་མི་བསྒོམ་ཞེས་བྱའི། གང་ལའང་མི་རྟོག་བཞིན་ཡུལ་ཉིད་ལ་བསྒོམ་པའི་མཆོག་ཡིན་ཏེ། ལུང་ལས་ཀྱང༌། གང་ཕྱིར་ཡིད་ཀྱིས་མི་བསྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཞེས་གསུངས་སོ། །
དེའི་ཕྱིར་གཟུགས་སོགས་ཞེས་རྐང་པ་གཉིས་སྨོས་སོ། ། གལ་ཏེ་མི་རྟོག་ན་ལྷ་དེ་ལྟར་འགྱུར་ཡང༌། མི་རྟོག་པ་ཉིད་གང་གིས་སྐྱེད་སྙམ་པ་ལ། ནང་གི་བཟླས་པ་ཉིད་ཀྱིས་སྐྱེད་པར་བྱེད་དོ་ཞེས་བསྟན་པའི་ཕྱིར་སྤྱི་བོ་སྤྱི་མེད་ཅེས་བྱ་བ་ལ་སོགས་པ་རྐང་པ་དྲུག་གསུངས་ཏེ། འདི་ནི་མདོར་བསྟན་གྱི་སྐབས་སུ་འཁོར་ལོ་བཞི་གསུངས་པ་དེའི་རྒྱས་པར་བཤད་པ་སྟེ། འདིའི་ཉམས་སུ་བླང་བ་ཙཎྜཱ་ལཱིའི་རྣལ་འབྱོར་བཅུ་པ་སྟེ། བླ་མ་ལས་རྙེད་པར་འགྱུར་རོ། ། དེ་ལྟ་བུ་དེ་ཡིད་ཀྱི་བཟླས་པ་ཞེས་བྱ་སྟེ། ཡིད་རྟོགས་པའི་ཐབས་ཡིན་པ་དང༌། འཁོར་བར་བྱེད་པའི་ཕྱིར་བཟླས་པ་ཡིན་གྱི་དེ་ལ་ཕྱི་རོལ་གྱི་ཨ་ཧྃའུ་ལ་སོགས་པའི་ངག་རྣམ་པར་སྤང་ཞེས་བྱ་བའི་དོན་ཏོ། །
དེ་ལྟར་རང་རིག་པའི་དག་པ་རྒྱས་པར་བཤད་ནས། ལྔ་པ་དེ་དག་ལས་འབྲས་བུ་གྲུབ་པ་རྟགས་དང་བཅས་པ་བསྟན་པ་ནི། ངེས་པར་རྟག་ཏུ་གོ་འཕང་གནས། ། ཞེས་བྱ་བ་ལ་སོགས་པ་གསུངས་ཏེ། འདི་ལ་གཉིས་ལས་འབྲས་བུ་དངོས་ཆོས་ཀྱི་སྐུའི་མཚན་ཉིད་བསྟན་པ་ནི་རྐང་པ་དྲུག་གོ ། དེ་རྟགས་བརྒྱད་ཀྱི་རིམ་པ་ལས་གྲུབ་པར་བསྟན་པ་ནི། དང་པོ་མཚན་མ་ཞེས་བྱ་བ་ལ་སོགས་པ་ཤླཽ་ཀ་བཞི་གསུངས་ཏེ། ཚིག་གི་དོན་གོ་སླའོ། ། རྟགས་འདི་རྣམས་ལ་སློབ་དཔོན་ཨིནྡཱ་བྷཱུ་ཏིས་དང་པོས་ནི་དམྱལ་བའི་གནས་སྦྱངས། གཉིས་པས་ཡི་དྭགས།
གསུམ་པས་དུད་འགྲོ། བཞི་པས་འདོད་ཁམས། ལྔ་པས་གཟུགས་ཞེས་བྱ་བར་གསུངས་སོ། ། ད་ལྟར་མཉམ་པར་གཞག་པའི་དུས་ཀྱི་དག་པ་གསུམ་བསྟན་ནས། རྗེས་སྤྱོད་ཀྱི་དག་པ་གསུམ་བསྟན་པའི་ཕྱིར་རྡོ་རྗེ་སེམས་དཔའ་ཞེས་བྱ་བ་ལ་སོགས་པ་གསུངས་སོ། ། དེ་ལ་མཉམ་གཞག་གི་དུས་ཀྱི་དག་པ་གསུམ་བསྒོམས་ལ། དེ་ནས་རྗེས་སྤྱོད་ལ་འདི་ལྟར་སྤྱད་པ་གཞུག་པར་བྱ་ཞེས་བྱ་བའི་དོན་ཏོ། ། དེ་ལ་སྤྱིར་དག་པ་ཞེས་བྱ་བ་ནི་དེའི་ངོ་བོ་ཉིད་ཡིན་པ་ལ་དག་པར་གཞག་སྟེ། དཔེར་ན་དེ་བཞིན་ཉིད་ཀྱི་དག་པ་ལྟ་བུའོ། ། དྲི་མ་ཞིག་དག་པ་ལ་དག་པར་གཞག་སྟེ།
ཐ་མལ་པ་སྦྱངས་པ་ལྟ་བུའོ། ། དེའི་མཚོན་བྱེད་ལ་དག་པར་གཞག་སྟེ། ཕྱག་ནི་དག་པ་སྟོང་པ་ཉིད་ལྟ་བུའོ། ། དེའང་འདིར་དག་པ་དགུར་ཤེས་པར་བྱ་སྟེ། རྒྱུའི་རྒྱུད་ཀྱི་དག་པ་གསུམ། ཐབས་ཀྱི་རྒྱུད་ཀྱི་གསུམ། འབྲས་བུའི་རྒྱུད་ཀྱི་གསུམ་མོ། ། དང་པོ་ནི་ཆོས་ཐམས་ཅད་ཀྱི་དེ་བཞིན་ཉིད་དེ་ལྟ་བུ་ཡིན་པ་ནི་དེ་བཞིན་ཉིད་ཀྱི་དག་པ། ལུས་ཞལ་ཕྱག་གི་རྣམ་པར་གྲུབ་པ་ནི་ལྷ་སོ་སོའི་དག་པ། ཅིར་སྣང་ཐམས་ཅད་རང་གི་སེམས་ལས་མ་གཏོགས་པའི་སྣང་བ་མེད་པ་ནི་རང་རིག་པའི་དག་པའོ། །
ལམ་གྱི་དག་པ་གསུམ་ནི་རྟོགས་པའི་ལྟ་བ་དེ་བཞིན་ཉིད་ཀྱི་དག་པ། བསྐྱེད་རིམ་ལྷ་སོ་སོའི་དག་པ། རྫོགས་རིམ་རང་རིག་པའི་དག་པའོ། ། འབྲས་བུའི་རྒྱུད་ཀྱི་དག་པ་གསུམ་ནི། ཆོས་སྐུ་དེ་བཞིན་ཉིད་ཀྱི་དག་པ། གཟུགས་སྐུ་གཉིས་ལྷ་སོ་སོའི་དག་པ། ངོ་བོ་ཉིད་ཀྱི་སྐུ་རང་རིག་པའི་དག་པའོ། ། དེ་ལྟར་དགུའོ། ། གལ་ཏེ་ལམ་གྱི་དག་པ་གསུམ་དང་མཉམ་གཞག་གི་དག་པ་ལ་ཁྱད་མེད་དོ་སྙམ་ན། བདེན་མོད།
རྗེས་སྤྱོད་ཀྱི་དག་པ་ཞེས་བྱ་བ་ནི། དེ་ལྟར་དག་པ་དགུ་པོ་ཐམས་ཅད་ལམ་གྱི་དག་པའི་སྟེང་དུ་དྲིལ་ནས། དཔེར་ན་ལམ་བསྐྱེད་རིམ་ལྟ་བུས་ཀྱང་སྦྱང་གཞི་ནི་འདི་ལྟར་སྦྱོང༌། འབྲས་བུ་ཐོབ་བྱ་ནི་འདི་ལྟར་ཐོབ། རྟོགས་དོན་ནི་འདི་ལྟར་རྟོགས་ཞེས་ལྷག་མཐོང་གི་དོན་ལ་བསྐྱེད་པ་ལ་རྗེས་སྤྱོད་ཀྱི་དག་པ་ཞེས་བྱའོ། ། སྤྱིའི་དོན་ཏོ། ། གཞུང་ལ་བརྒྱད་དེ། མཉན་པར་གདམས་པ་དང༌། དེ་བཞིན་ཉིད་ཀྱི་དག་པ་དང༌། ལྷའི་དག་པ་མདོར་བསྟན་པ་དང༌།
དག་པ་དགོས་པའི་འཐད་པ་མདོར་བསྟན་པ་དང༌། རང་རིག་པའི་དག་པ་མཆོག་ཏུ་བསྟན་པ་དང༌། དག་པ་དགོས་པའི་འཐད་པ་རྒྱས་པར་བཤད་པ་དང༌། ལྷའི་དག་པ་རྒྱས་པར་བཤད་པ་དང༌། མ་དག་པའི་སྐྱོན་དང་དག་པའི་ཕན་ཡོན་བསྟན་པའོ། ། དང་པོ་ནི་རྡོ་རྗེ་སེམས་དཔའ་ཞེས་བྱ་བ་རྐང་པ་གཉིས་སོ། ། གཉིས་པ་ནི་ངེས་པར་ཞེས་བྱ་བ་རྐང་པ་གཉིས་སོ། ། གསུམ་པ་ནི་ཕྱི་ནས་ཞེས་བྱ་བ་རྐང་པ་གཉིས་སོ། ། བཞི་པ་ནི་ལུས་ཅན་རྣམས་ཀྱི་ཞེས་བྱ་བ་ཤླཽ་ཀ་གཅིག་སྟེ། འདི་ལྟར་མ་དག་པ་ཅིག་དག་པར་བྱ་བར་མི་ནུས་ཏེ།
སོལ་བ་ནག་པོ་བདར་ཡང་དཀར་པོར་མི་འགྱུར་རོ་ཞེས་བྱ་བའི་སྐྱོན་སྤང་བ་ནི་རང་བཞིན་གྱིས་དག་པར་སྟོན་པ་རྐང་པ་གསུམ་མོ། ། འོ་ན་དག་ན་དག་པ་དོན་མེད་དོ་ཞེས་བྱ་བའི་སྐྱོན་སྤོང་བ་རྐང་པ་གཅིག་གོ ། ལྔ་པ་ནི་རང་རིག་པ་རྐང་པ་གཉིས་སོ། ། དྲུག་པ་གོང་དུ་བསྟན་པའི་དག་པ་དགོས་པའི་འཐད་པ་རྒྱས་པར་བཤད་པ་ནི་ཡུལ་གྱི་དངོས་པོ་ཞེས་བྱ་བ་ལ་སོགས་པའོ། ། བདུན་པ་ལྷ་སོ་སོའི་དག་པ་དངོས་རྒྱས་པར་བཤད་པ་ནི། གཟུགས་ནི་སངས་རྒྱས་ཞེས་བྱ་བ་ལ་སོགས་པའོ། ། བརྒྱད་པ་ནི་འདི་ལྟར་ཞེས་བྱ་བ་ལ་སོགས་པ་སྟེ། མ་དག་ན་སྲིད་པར་འགྱུར་ཏེ། དངོས་པོ་བདེན་པར་འཛིན་པ་ལས་ཚུལ་བཞིན་མ་ཡིན་པའི་ཡིད་ལ་བྱེད་པ་ལ་སོགས་པ་ལས་རིམ་གྱིས་སྲིད་པར་སྐྱེ་བར་འགྱུར། དག་པར་བྱས་ན་རྒྱུ་མངོན་ཞེན་མ་སྐྱེས་པས་འབྲས་བུ་ལས་རྒྱུ་འབྲས་འགགས་པས་མྱ་ངན་ལས་འདས་པ་འཐོབ་ཅེས་བྱ་བའི་དོན་ཏོ། །
རྣམ་པར་དག་པ་ནི་མཉམ་རྗེས་གཉིས་སུའོ། ། ལྔ་པའི་རབ་ཏུ་བྱེད་པ་གཉིས་པའི་བཤད་པའོ།། །། དེ་ལྟར་རང་བྱིན་གྱིས་བརླབ་པ་བསྒོམས་པས་དྲོད་ཐོབ་པར་འགྱུར་བའི་རྣལ་འབྱོར་པ་རྣམས་ཀྱིས་སྤྱོད་པས་ནི་མི་རྟོག་པའི་ཏིང་ངེ་འཛིན་གོང་ནས་གོང་དུ་བསྐྱེད་དོ་ཞེས་བྱ་བ་འདིས་བསྟན་པའི་ཕྱིར། དེ་ནས་སྤྱོད་པས་ཞེས་བྱ་བ་ལ་སོགས་པའི་རབ་ཏུ་བྱེད་པ་གཉིས་གསུངས་སོ། ། དེ་ལ་རབ་ཏུ་བྱེད་པ་འདི་གཉིས་ཀྱི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གང་གི་བཤད་པའི་རྒྱུད་དུ་འགྱུར་བ་ཡིན་ན། དེ་ལ་བརྗོད་པར་བྱ་བའི་དོན་ནི་ཐབས་གཉིས་ལ་བརྟེན་པའི་སྦས་པ་སྟེ། སྦས་པའི་ཡེ་ཤེས་གསལ་བར་བྱེད་པའི་ཕྱིར་རོ། །
རྗོད་བྱེད་ཀྱི་སྒྲ་ནི་སྐབས་ཀྱི་སྟོབས་ཀྱིས་གསུམ་ཀ་འཇུག་གོ ། མངོན་པར་རྟོགས་པ་ནི་ཐབས་ཀྱི་རྒྱུད། དེ་ལས་ཀྱང་མཆོག་གི་མངོན་པར་རྟོགས་པ། དེ་ལ་ལྔ་ལས་རིམ་པ་གཉིས་ལ་གནས་པས་དྲོད་ཐོབ་ནས་སྤྱོད་པ་སྤྱད་པ་ཞེས་བྱ་བ་བཞི་དང་འབྲེལ་ལོ། ། དེ་ལ་སྤྱིར་སྤྱོད་པ་ལ་རྣམ་པར་གཞག་པ་དྲུག་གིས་ཤེས་པར་བྱ་སྟེ། སྤྱོད་པ་བྱེད་པའི་གང་ཟག་དང༌། སྤྱོད་པ་རང་གི་ངོ་བོ་དང༌། སྤྱོད་པའི་རབ་ཏུ་དབྱེ་བ་དང༌། སོ་སོའི་མཚན་ཉིད་དང༌། སྤྱོད་པ་གཉིས་ཀྱི་དགོས་པ་དང༌།
སྤྱོད་པ་སྤྱད་པའི་དུས་དང་བསྒྲུབ་པའི་རིམ་པ་དང་བཅས་པའོ། ། དང་པོ་ནི་སྤྱིར་མཆོག་གི་དངོས་གྲུབ་ཁོ་ན་འདོད་པ་དང༌། སེམས་ཉམས་ཀྱི་དྲོད་སྐྱེས་པ་དང༌། ཁྱད་པར་དུ་སྤྱོད་པ་ལ་བརྟེན་ཏེ་འགྲུབ་པར་འདོད་པ་ཞེས་བྱ་བ་ཡིན་ཏེ། ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཅེས་བཤད་དོ། ། གཉིས་པ་སྤྱོད་པ་ཞེས་བྱ་བ་རང་གི་ངོ་བོ་ནི།
ནང་དུ་དེ་ཁོ་ན་ཉིད་ཀྱི་རྟོགས་པ་དང་ལྡན་ནས་ཕྱི་རོལ་ཏུ་ལུས་ངག་གཡོ་ཞིང་རྒྱུ་བའི་ཁྱད་པར་ཞེས་བྱ་བ་ཡིན་ཏེ། འཇིག་རྟེན་པའི་སྤྱོད་པ་ནས་བསྐྱེད་རིམ་གྱི་བར་གྱིས་སྤྱོད་པ་ལས་ཁྱད་པར་དུ་གྱུར་པ་ཡིན་ནོ། ། མདོར་ན་རྫོགས་པའི་རིམ་པ་ལ་བརྟན་པ་ཆེར་ཐོབ་པའི་དམ་ཚིག་ཡིན་ཏེ། དམ་ཚིག་སངས་རྒྱས་མཛད་པ་གང༌། ། ཞེས་འཆད་པར་འགྱུར་རོ། ། གསུམ་པ་སྤྱོད་པ་དེ་ལ་དབྱེ་ན་གཉིས་ཏེ། ཨ་ཝ་དྷཱུ་ཏཱིའི་སྤྱོད་པ་དང༌། ཕྱོགས་ལས་རྣམ་རྒྱལ་གྱི་སྤྱོད་པ་ཞེས་ཀྱང་བྱ། ཀུན་འདར་གྱི་སྤྱོད་པ་དང༌། ཀུན་ཏུ་བཟང་པོའི་སྤྱོད་པ་ཞེས་ཀྱང་བྱ།
རྒྱལ་བུ་གཞོན་ནུའི་སྤྱོད་པ་དང༌། རྒྱལ་ཚབ་ཆེན་པོའི་སྤྱོད་པ་ཞེས་ཀྱང་བྱ་སྟེ། དེལྟར་གཉིས་སུ་འདི་ཉིད་ལས། ། དཔལ་ལྡན་རྡོ་རྗེ་སེམས་དཔའ་ལས། ། ཨ་ཝ་དྷཱུ་ཏཱིའི་སྤྱོད་པ་གསུངས། ། ཞེས་གསུངས་ནས། ཡང་ནི་ཕྱོགས་ལས་རྣམ་རྒྱལ་བརྩམ་ཞེས་བྱ་བ་ལ་སོགས་པ་གསུངས་པས་ཤེས་སོ། ། བཞི་པ་སྤྱོད་པ་སོ་སོའི་མཚན་ཉིད་ནི། བཟའ་བྱ་དང་བཟའ་བྱ་མ་ཡིན་པ་གཉིས་མེད་ཅེས་བྱ་བ་ལ་སོགས་པ་གཉིས་སྤངས་པས་ན་གཉིས་སྤངས་ཞེས་བྱ་ལ། དེ་ཉིད་ལ་འཇིག་རྟེན་པ་ཐམས་ཅད་སྐྲག་པར་བྱེད་པས་ཀུན་འདར་ཞེས་བྱ།
སྨྱོན་པ་དང་འདྲ་བས་སྨྱོན་པའི་བརྟུལ་ཞུགས་ཞེས་བྱ། རྒྱལ་བུ་གཞོན་ནུ་ལྟར་ཅི་ཐོད་ཐོད་བྱེད་པས་རྒྱལ་བུ་གཞོན་ནུའི་སྤྱོད་པ་ཞེས་བྱའོ། ། སྤྱོད་པ་གཉིས་པ་ནི་རྣལ་འབྱོར་པའི་རྟགས་བཟུང་ནས་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བས་ཕྱོགས་ལས་རྣམ་པར་རྒྱལ་བ་ཞེས་བྱ། ཀུན་ཏུ་བཟང་པོར་རྟོགས་པས་ཀུན་ཏུ་བཟང་ཞེས་བྱ། རྒྱལ་ས་ཟིན་པ་དང་འདྲ་བས་རྒྱལ་ཚབ་ཆེན་པོའི་སྤྱོད་པ་ཞེས་བྱའོ། ། རིག་མའི་གྲོགས་ལ་བརྟེན་པས་རིག་པའི་བརྟུལ་ཞུགས་ཞེས་བྱའོ། ། ལྔ་པ་སྤྱོད་པ་དེའི་དགོས་པ་ནི་བཞི་སྟེ། རང་གི་རྟོགས་པ་བརྟན་ནམ་གཡོ་བརྟག་པའི་དགོས་པ་དང༌། མཚན་མ་དང་རྣམ་རྟོག་སྤང་བའི་དགོས་པ་དང༌། ཕྱི་ནང་གི་ཡུལ་དང་གྲོགས་དབང་དུ་བྱ་བའི་དགོས་པ་དང༌།
སེམས་ཅན་རྗེས་སུ་གཟུང་བའི་དགོས་པའོ། ། དང་པོ་ནི་ཧེ་བཛྲ་ལས་གསུངས་པ། ཡིད་ནི་བརྟན་ནམ་གཡོའམ་ཅི། ། རང་གི་སེམས་ནི་སོ་སོར་བརྟག ། ཅེས་གསུངས་ཏེ། འདི་ནི་སྤྱོད་པ་དང་པོའི་དགོས་པའོ། ། གཉིས་པ་ནི་འདི་ཉིད་ལས། དེ་བས་རྟོག་པའི་དྲྭ་གཞོམ་ཕྱིར། ། ཞེས་གསུངས་ཏེ། འདི་ནི་སྤྱོད་པ་གཉིས་གའི་དགོས་པའོ།
གསུམ་པ་ནི། བསྒྲུབ་པར་གྲགས་པ་མ་ལུས་པ། ། ཀུན་བཟང་མཚུངས་པ་མེད་ལས་འགྲུབ། ། ཅེས་བྱ་བ་དང༌། བཞི་པ་ནི། སེམས་ཅན་རྗེས་སུ་གཟུང་བའི་རྒྱུར། ། བློ་ལྡན་ཆེན་པོས་རྒྱུ་བར་བྱ། ། ཞེས་གསུངས་ཏེ། གཉིས་པོ་འདི་ནི་སྤྱོད་པ་ཕྱི་མའི་དགོས་པའོ། ། དྲུག་པ་དུས་དང་སྒྲུབ་པའི་རིམ་པ་ནི།
སྤྱིར་དྲོད་ཐོབ་ནས་སྤྱོད་པ་སྤྱད་ཀྱི་དེའི་གོང་དུ་མི་སྤྱོད་དོ། ། དེ་ལ་དྲོད་ནི་སེམས་ཉམས་ཀྱི་དྲོད་བརྟགས་ཏེ། དེ་ལ་དྲོད་གསུམ་མོ། ། དྲོད་ཆུང་ངུ་འཇིག་རྟེན་གྱི་ཆོས་བརྒྱད་ཀྱི་མགོ་སྙོམས་པ། འབྲིང་དེའི་སྟེང་དུ་ཚར་གཅད་རྗེས་གཟུང་གང་རུང་ཅིག་ནུས་པ། ཆེན་པོ་གཉི་ག་ནུས་པའོ། ། དེ་ལྟར་དྲོད་གསུམ་ལས་སྒྲུབ་པའི་རིམ་པ་ནི་འདི་ཡིན་ཏེ། དང་པོར་བླ་མ་ལས་ལུང་ཐོབ་ནས། ཐམས་ཅད་རྩྭ་དང་འདྲ་བར་བོར་ཏེ་རིམ་པ་གཉིས་ཀྱི་དོན་བསྒོམ་ཞིང༌། ལས་དང་པོ་པའི་དམ་ཚིག་དང་སྡོམ་པ་ལ་བསླབ་པར་བྱའོ། །
དེས་རིམ་པ་གཉིས་ཟུང་དུ་མ་ཆུད་ན་སྟོབས་ཀྱི་བསྒྲུབ་པ་བྱའོ། ། སེམས་ཀྱི་མཐུ་རྙེད་ནས་རོལ་བ་དང་བཅས་པས་ཟླ་བ་ཕྱེད་དུ་བརྟུན་པར་བྱའོ། ། དེ་ནས་གསང་བའི་སྤྱོད་པས་ཉམས་སད་ཅིང་བསྒྲུབ་པར་བྱའོ། ། དེ་བརྟན་ན་དྲོད་ཆུང་ངུ་སྟེ་དེའི་ཚེ་སྨྱོན་པའི་བརྟུལ་ཞུགས་བྱའོ། ། དྲོད་འབྲིང་ཐོབ་ནས་ཨ་ཝ་དྷཱུ་ཏཱི་ནི་འཇིག་རྟེན་པའི་མངོན་དུ་སྤྱད་ན། ཀུན་བཟང་གསང་སྟེ་བསྒྲུབ་པ་ཟླ་བ་གཅིག་ཏུ་སྤྱད་པས་ལུང་བསྟན་པ་འབྱུང་ངོ༌། ། ལུང་བསྟན་པའི་ཕྱག་རྒྱ་ལ་བརྟེན་ཏེ་ཕྱོགས་ལས་རྣམ་པར་རྒྱལ་བས་ཟླ་བ་གཅིག་སྤྱད་དོ། ། དེའི་རྗེས་ལ་ཞག་བདུན་དུ་ཉེ་བའི་རྒྱུ་བསྒྲུབས་པས་འབྲས་བུ་འགྲུབ་པར་འགྱུར་རོ་ཞེས་བྱ་བ་ནི་མངོན་པར་རྟོགས་པའི་རིམ་པའོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། ཧེ་བཛྲའི་དང་པོའི་ལེའུ་དྲུག་པ་དང༌།
ཕྱི་མའི་གཉིས་པ་དང༌། གསུམ་པ་ལས་སྤྱོད་པ་གསུངས་པ་དེ་དག་མི་གསལ་བ་གསལ་བར་བྱེད། མ་ཚང་བ་ཁ་སྐོང་བར་བྱེད་པས་བཤད་པའི་རྒྱུད་ཡིན་ཏེ། དེའང་སྤྱོད་པ་བྱེད་པའི་རྟེན་གྱི་གང་ཟག་གསལ་བར་བཤད། སྤྱོད་པའི་ཆེ་བའམ་དགོས་པ་འཁོར་བའི་རྒྱ་མཚོ་ལས་སྒྲོལ་བར་བྱེད་པའི་ཐབས་ལ་སོགས་པའི་ཚུལ་གྱིས་གསལ་བར་བཤད། སྤྱོད་པའི་རབ་ཏུ་དབྱེ་བ་ཀུན་འདར་ལ་སོགས་པའི་མིང་གི་རྣམ་གྲངས་དང་བཅས་ཏེ་མ་ཚང་བ་ཁ་བསྐངས་ཏེ་བཤད། སྤྱོད་པའི་ངོ་བོའམ་མཚན་ཉིད་ལ་བརྟན་པ་ཐོབ་པའི་དམ་ཚིག་ཡིན་ནོ་ཞེས་བསྟན་ཏེ། སེམས་ཀྱི་ཁྱད་པར་དང་ལུས་ངག་གི་ཁྱད་པར་ལ་སོགས་པའི་ཚུལ་གྱིས་རབ་ཏུ་གསལ་བར་བཤད་དེ། དེའང་གནས་ཀྱི་ཁྱད་པར། དུས་ཀྱི་ཁྱད་པར།
སྣོད་ཀྱི་ཁྱད་པར། གོས་ཀྱི་ཁྱད་པར། རྒྱན་གྱི་ཁྱད་པར། བསམ་པའི་ཁྱད་པར། བཟའ་བའི་ཁྱད་པར་ཞེས་བྱ་བ་ལ་སོགས་པའི་ཚུལ་གྱིས་བཤད་དོ། ། ཡང་གྲོགས་ཀྱི་ཁྱད་པར་ཡང་དེ་མཉེས་པར་བྱ་བ་ལ་སོགས་པའི་ཚུལ་གྱིས་རྒྱས་པར་བཤད་དོ། ། དེ་ལྟར་ཧེ་བཛྲ་མ་ཟད་དེ་འདུས་པ་ལ་སོགས་པའི་རྣལ་འབྱོར་བླ་ན་མེད་པའི་རྒྱུད་མཐའ་དག་གི་སྤྱོད་པ་འདིས་སྟོན་པར་བྱེད་དེ། གང་ཞིག་རྒྱུད་དུ་མ་གསུང་པ་རྣམས་སུ་འདིས་ཁ་བསྐངས་ལ། གསུང་པ་རྣམས་སུ་མི་གསལ་བ་གསལ་བར་བྱེད་པས་བཤད་པའི་རྒྱུད་དེ། བླ་མེད་ཀྱི་རྒྱུད་ལ་སྤྱོད་པ་དགོས་ལ་དེ་ལ་འདི་ལས་གསལ་བའི་རྒྱུད་གཞན་མི་བཞུགས་སོ། །
དེས་ན། ཀུན་གྱི་བཤད་པའི་རྒྱུད་ཡིན་ནོ། ། ཞེས་བྱ་བའི་དོན་ཏོ།། །། གཞུང་གི་དོན་ལ་གཉིས་ཏེ། རབ་ཏུ་བྱེད་པ་གསུམ་པས་སྤྱོད་པ་བྱེད་པས་བསམ་པའི་ཁྱད་པར་བསྟན་པའི་སྒོ་ནས་སྤྱོད་པའི་མཚན་ཉིད་མདོར་བསྟན་པ་དང༌། རབ་ཏུ་བྱེད་པ་བཞི་པས་སྤྱོད་པ་སྒྲུབ་པའི་རིམ་པ་བསྟན་པའི་སྒོ་ནས་གཙོར་སྤྱོད་པའི་ལུས་ངག་གི་ཀུན་ཏུ་སྤྱོད་པ་ཉིད་རྒྱས་པར་བཤད་པའོ། ། དང་པོ་ལ་གཉིས་ཏེ། དགོས་པ་ཁྱད་པར་ཅན་དང་ལྡན་པའི་སྒོ་ནས་བཤད་པར་དམ་བཅའ་བ་དང༌། དོན་དངོས་སོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་ཤླཽ་ཀ་གཉིས་དང་རྐང་པ་གཅིག་སྟེ།
འདི་ལའང་བཞི་སྟེ། དང་པོ་རྐང་པ་གཉིས་ཀྱིས་ནི་དགོས་པ་དང་ལྡན་པའི་བཤད་པར་དམ་བཅའ་བ་དངོས་སོ། ། དེ་ལྟར་སྤྱོད་པས་རྟོག་པ་འཇིག་པར་བྱེད་པ་ཉིད་ཅིའི་ཕྱིར་ཞེ་ན། ཆོས་ཐམས་ཅད་མཉམ་པ་ཉིད་དུ་རྟོགས་པ་ལ་དེ་ཁོ་ན་ཉིད་ཀྱི་སྤྱོད་པ་ལས་གཞན་གོང་ན་མེད་པའི་ཕྱིར་ཏེ། འདིས་གཉིས་སྤངས་སུ་བྱེད་པའི་ཕྱིར་རོ། ། དེ་ཇི་ལྟར་གཉིས་སྤངས་བྱེད་སྙམ་པ་ལ། སྤྱོད་པ་དངོས་ནི་གང་ཞིག་སྤང་ནི་དེ་ཉིད་ལས་ཏེ། ནང་དུ་དེ་ཁོ་ན་ཉིད་ཀྱི་རྟོགས་པ་དང་ལྡན་ཞིང་ཕྱི་རོལ་ཏུ་ཡན་ལག་མེད་པ་སྟེ་འཛིན་མེད་དུ་སྤྱོད་ལ། དེ་ཉིད་སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའི་ཕྱིར་རོ། ། དེ་ལྟར་སྤྱོད་པའི་གང་ཟག་དེ་སུ་ཡིན་ན།
རྫོགས་པའི་བྱང་ཆུབ་རྣམས་གནས་པའི་རྒྱལ་བའི་སྲས་ཞེས་བྱ་བ་འདིས་བསྟན་ཏོ། ། དོན་དངོས་ལ་གཉིས་ཏེ། ཕན་ཡོན་བསྟན་པའི་སྒོ་ནས་སྤྱོད་པ་བྱ་བར་གདམས་པ་དང༌། སྤྱོད་པ་ཇི་ལྟར་སྤྱོད་པའི་ཚུལ་དངོས་སོ། ། སྔ་མ་ལ་ལྔ་སྟེ། འཁོར་བའི་རྒྱ་མཚོ་ལས་སེམས་ཀྱི་ནོར་བུ་བླང་བའི་ཐབས་ཡིན་པ་དང༌། བདེ་ཆེན་གྱི་དངོས་གྲུབ་ཀྱི་ལམ་འདི་ཁོ་ན་ཡིན་པ་དང༌། དེས་ན་གྲོལ་བར་འདོད་པས་བསྟེན་པར་གདམས་པ་དང༌། འཇིག་རྟེན་པ་ཐམས་ཅད་ཀྱིས་མཆོད་པར་འགྱུར་བ་དང༌། སྡིག་པ་དང་བྲལ་ཞིང་ལམ་མྱུར་བ་ཡིན་པར་བསྟན་པའོ། །
དང་པོ་ནི་སྐྱེ་བའི་རྒྱ་མཚོ་ཞེས་ཤླཽ་ཀ་གཉིས་ཀྱིས་བསྟན་ཏེ། དཔེར་ན་རྒྱ་མཚོ་ལས་ཚོང་པས་ནོར་བུ་ལེན་པ་དང་འདྲ་བར་འཁོར་བའི་རྒྱ་མཚོ་ལས་རང་གི་སེམས་ཀྱི་ནོར་བུ་ཐབས་འདིས་བླང་ཞེས་བྱ་བའི་དོན་ཏོ། ། གཉིས་པ་ནི་རྡོ་རྗེ་འཛིན་པ་ཞེས་ཤླཽ་ཀ་གཅིག་སྟེ། རྟོག་པ་སྤོང་ཞིང་ཡོན་ཏན་ཐོབ་བྱེད་ཀྱི་ཐབས་འདི་ཁོ་ན་མཆོག་ཅེས་བྱ་བའི་དོན་ཏོ། ། གསུམ་པ་དེས་ན་ལམ་འདི་བསྟེན་པར་གདམས་པ་ནི་མཁས་མཆོག་ཅེས་བྱ་བ་རྐང་པ་གཉིས་སོ། ། བཞི་པ་ནི་ལྷའི་དགྲ་ཞེས་བྱ་བ་ལ་སོགས་པ་སྟེ། འདིས་གྲོལ་བར་ཐོབ་ལ་དེས་ན་ཐབས་ཀྱིས་མཆོད་པར་འགྱུར་ཞེས་བྱ་བའི་དོན་ཏོ། ། ལྔ་པ་ནི་སྡིག་པ་འཇིག་བྱེད་ཅེས་བ་རྐང་པ་གསུམ་གྱིས་བསྟན་ཏོ། ། སྤྱོད་པ་དངོས་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ལ་གཉིས་ཏེ། ཨ་ཝ་དྷཱུ་ཏཱིའི་སྤྱོད་པ་བསྟན་པ་དང༌། ཀུན་བཟང་བསྟན་པའོ། ། དང་པོ་ལ་བཞི་སྟེ། གང་གིས་སུའི་དོན་དུ་ཅི་གསུང་པ་དང༌། གསུངས་པ་དེ་ཇི་ལྟར་སྤྱད་པ་དང༌། དེ་ལས་འབྲས་བུ་འབྱུང་བའི་ཚུལ་དང༌། དུས་ནམ་ཇི་ལྟར་སྤྱད་པའོ། ། དང་པོ་ནི་དཔལ་ལྡན་ཞེས་རྐང་པ་གསུམ་གྱིས་རིམ་པ་བཞིན།
གང་གི་སུའི་དོན་དུ་ཅི་གསུངས་པ་སྟོན་ཏེ། སུའི་དོན་ཡིན་འགྲོ་བ་སྟེ། དྲོད་ཆུང་ངུ་ཐོབ་པའི་རྣལ་འབྱོར་པའོ། ། ཕན་པ་ནི་དེའི་རྟོགས་པ་བརྟན་གཡོ་བརྟག་པའི་ཕྱིར་རོ། ། ཅི་གསུངས་ན་ཨ་ཝ་དྷཱུ་ཏཱི་སྟེ། གཉིས་སྤངས་སམ་ཀུན་འདར་ཞེས་བྱ་བ་གཉི་གར་བཤད་དུ་རུང་ངོ༌། ། དེ་ཇི་ལྟར་སྤྱད་ན་དེ་ལྟར་མཆོག་ཏུ་ཞེས་རྐང་པ་བཞིའོ། ། དེ་ལས་འབྲས་བུ་ནི་རྒྱུ་མཐུན་འབྲས་བུ་སྟེ། རྒྱུ་རྟོག་མེད་དུ་སྤྱད་པས་འབྲས་བུ་རྟོག་པ་ལ་གྲོལ་བ་ཐོབ་ཅེས་བྱ་བའི་དོན་ཏོ། ། དེ་དང་པོར་ནམ་གྱི་དུས་སུ་སྤྱད་ན།
བསྒོམ་པ་ནུབ་པ་སྟེ་དེ་ནི་བདག་གི་རྟོགས་པ་འདི་བརྟན་པར་འགྱུར་རོ་སྙམ་པའི་དུས་སུ་བསྡུས་ལ་སྟེ། བསམ་གཏན་བཤོལ་ལ་མཚན་མོ་ཕྱིར་བྱུང་ལ་བྱིས་པ་ལྟར་ཅི་ཐོད་ཐོད་སྤྱད་དེ་དེས་རྟོགས་པ་མི་བརྟན་ན་སླར་ཡང་བསྒོམས་ལ། བརྟན་ན་གསང་སྤྱོད་ཉིད་བྱ་ཞེས་བྱ་བའི་དོན་ཏོ། ། ཀུན་བཟང་མདོར་བསྟན་པ་ནི་སྣ་ཚོགས་འདུལ་བའི་ཞེས་བྱ་བ་ལ་སོགས་པ་ཤླཽ་ཀ་གཉིས་ཏེ། དྲོད་འབྲིང་དང་ཆེན་པོ་ཐོབ་ནས་རྣལ་འབྱོར་པའི་རྟགས་གཟུང་བའི་སྤྱོད་པ་བྱ་བ་ཞེས་བྱ་བའི་དོན་ཏོ། ། རྒྱས་པར་བཤད་པ་ལ་ལྔ་སྟེ། སྤྱོད་པའི་སྔོན་དུ་བྱ་བ་ཇི་ལྟར་བྱས་ལ་སྤྱོད་པ་བྱ་བར་བསྟན་པ་དང༌། སྤྱོད་པའི་བསམ་པའི་སྒོ་ནས་ཀུན་བཟང་གི་སྤྱོད་པ་རྒྱས་པར་བཤད་པ་དང༌། སྤྱོད་པ་ལ་གནས་པའི་བསྲུང་བའི་དམ་ཚིག་དང༌། བཟའ་བ་དང་བསྟེན་པའི་དམ་ཚིག་གི་སྒོ་ནས་ཀུན་འདར་གཙོར་བཤད་པ་དང༌།
དམ་ཚིག་གཞུང་བསྡུས་ཏེ་བསྟན་པའོ། ། དང་པོ་ནི་དཔལ་ལྡན་ཞེས་པ་ཤླཽ་ཀ་གཅིག་སྟེ། བདག་སྤྱོད་པ་ལ་འགྲོ་བའི་དུས་སུ་དངོས་སུ་བླ་མ་བཞུགས་ན་དེ་ལ་ཕྱག་བཙལ་ཏེ་འགྲོ། མི་བཞུགས་ན་ལྷ་དང་བླ་མ་སྤྱན་དྲངས་ཏེ། དེ་ལ་ཕྱག་བཙལ་ལ་དེ་ནས་བདུན་པོ་རྣམ་པར་དག་པ་གཞན་དང་ཚད་མེད་པ་དང་སྟོང་པར་བསྒོམས་ལ། དེ་ནས་བསྐྱེད་རྫོགས་ཟུང་འཇུག་གི་ལྷར་བསྐྱེད་ལ་སྤྱད་ཅེས་བྱ་བའི་དོན་ཏོ། ། གཉིས་པ་བསམ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་གནས་ཞེས་བྱ་བར་རྐང་པ་དྲུག་སྟེ་གོ་སླའོ། །
རྒྱས་པར་བཤད་པ་ལ་དྲུག་སྟེ། ཡང་དག་པའི་ལྟ་བ་གནས་པར་བྱ་བ་དང༌། བསམ་གཏན་གྱི་སྒྲིབ་པ་དང་བྲལ་བར་བྱ་བ་དང༌། འཇིག་རྟེན་གྱི་སྦྱོར་བ་ལས་ཕྱིར་ཕྱོགས་པར་བྱ་བ་དང༌། སྟོང་པ་དང་སྙིང་རྗེ་ཟུང་འཇུག་ལ་གནས་པར་བྱ་བ་དང༌། བསམ་པ་ཁྱད་པར་ཅན་གྱིས་སྤྱད་ན་ཚེ་འདི་ཉིད་ལ་འགྲུབ་པར་བསྟན་པ་དང༌། བསམ་པ་ཁྱད་པར་ཅན་ལ་གནས་ཏེ་ཐམས་ཅད་ལ་ལོངས་སྤྱོད་པར་གདམས་པའོ། ། དང་པོ་ནི་ཡང་དག་ལྟ་བ་ཞེས་བྱ་བ་རྐང་པ་དྲུག་སྟེ། དེ་ལ་འཇིག་རྟེན་པའི་ཡང་དག་པའི་ལྟ་བ་ནི་ལས་རྒྱུ་འབྲས་ལ་ཡིད་ཆེས་པ་ཡིན་ལ། འཇིག་རྟེན་ལས་འདས་པའི་ཡང་དག་པའི་ལྟ་བ་ནི་བདེན་པ་གཉིས་ལ་གནས་པ་སྟེ།
དེ་ལ་དོན་དམ་པར་གང་དུའང་མི་འཛིན་པ་ནི་བརྟན་པའི་སེམས་ནི་ཞེས་བྱ་བ་རྐང་པ་གཅིག་གོ ། ཀུན་རྫོབ་སྒྱུ་མ་ལྟ་བུར་གནས་པ་ནི་ཕུང་པོ་ཁམས་སོགས་ཞེས་བྱ་བ་ལ་སོགས་པས་བསྟན་ཏོ། ། གཉིས་པ་ནི་སྒྲིབ་པ་ཀུན་ལས་ཞེས་བྱ་བ་སྟེ། སྙོམ་དང་གཉིད་དང་འགྱོད་པ་དང༌། ། དགོད་དང་ཐེ་ཚོམ་ཞེས་བྱ་བ། ། སྒྲིབ་པ་ལྔ་པོ་སངས་རྒྱས་དང༌། ། བྱང་ཆུབ་སེམས་དཔའ་མི་བཞེད་དོ། ། ཞེས་གསང་བ་གྲུབ་པ་ལས་གསུངས་པ་ལྟ་བུའོ། ། གསུམ་པ་ནི་འཚོ་བར་དབང་ཕྱུག་ཅེས་བྱ་བ་རྐང་པ་གསུམ་མོ། ། བཞི་པ་ནི་རྟག་ཏུ་ཞེས་བྱ་བ་ཤླཽ་ཀ་གཉིས་ཏེ།
སེམས་སྤྲོས་པ་དང་བྲལ་བ་ལ་བཞག་ཅེས་བྱའོ། ། འོ་ན་ལམ་མི་འགྲུབ་སྙམ་པ་ལ་ཕ་རོལ་ཕྱིན་དྲུག་སྟེ། དེ་ཉིད་ལ་ཕར་ཕྱིན་དྲུག་ཚང་སྟེ། རྡུལ་ཙམ་ཡང་མི་འཛིན་པས་སྦྱིན་པ། ཉེས་པས་མ་གོས་པས་ཚུལ་ཁྲིམས། དེ་ཉིད་རྟོག་པ་ལ་མི་སྐྲག་པས་བཟོད་པ། རྒྱུན་དུ་མི་འབྲལ་བས་བརྩོན་འགྲུས། དེ་ལ་རྟོག་པས་མི་གཡེང་བས་བསམ་གཏན། དེ་ཉིད་རྟོགས་པས་ཤེས་རབ་ཅེས་བྱ། དེ་ལྟར་དྲུག་ལ་གནས་ཀྱང་སེམས་ཅན་དོན་མེད་ན་མི་འགྲུབ་སྙམ་པ་ལ།
སེམས་ཅན་དོན་ལེགས་ནུས་ཞེས་བྱའོ། ། འོ་ན་སེམས་ཅན་ཡོད་དམ་ཞེ་ན། ཅང་མི་རྟག་ཅེས་སྦྱར་ཏེ། མི་རྟོག་པ་ཉིད་དུ་སེམས་ཅན་གྱི་དོན་བྱེད་པ་ནི་ཕྱོགས་ལས་རྣམ་རྒྱལ་གྱི་སྤྱོད་པ་ཞེས་བྱའོ། ། ལྔ་པ་ནི་ཐབས་དང་ཤེས་རབ་ཅེས་བྱ་བ་ཤླཽ་ཀ་གཅིག་སྟེ། རྐང་པ་དང་པོས་ནི་ཟུང་འཇུག་གི་རྣལ་འབྱོར་བསྟན་ཏོ། ། གཉིས་པས་ནི་འཇིག་རྟེན་སྤང་བ་བསྟན་ཏོ། ། གསུམ་པས་ནི་རྣམ་རྟོག་སྤང་བ་བསྟན་ཏེ། བཞི་པས་ནི་དེ་ལྟར་གནས་ན་ལུས་འདི་ཉིད་ལ་འགྲུབ་པར་བསྟན་ཏོ། ། དྲུག་པ་ལ་གསུམ་ལས།
སྒྱུ་མ་ལྟ་བུའི་བསམ་པས་བསྟེན་པ་ནི། རྟོག་པ་ཀུན་ལས་ཞེས་ཤླཽ་ཀ་གཅིག་གོ ། གཉིས་པ་འཇིགས་པ་མེད་པས་བསྟེན་པ་ནི་ཆོས་ཀྱི་དབྱིངས་ལས་ཞེས་ཤླཽ་ཀ་གཅིག་གོ ། གསུམ་པ་དེ་ལྟར་བསྟེན་པའི་འཐད་པ་ནི་ལོངས་སྤྱོད་རྫོགས་དོན་ཞེས་ཤླཽ་ཀ་གཅིག་སྟེ། ། རྡོ་རྗེ་སེམས་དཔའ་སྤྲུལ་པ་ནི་དབང་ཕྱུག་གི་སྤྲུལ་པ་ལྟ་བུ་མ་ཡིན་ཏེ། ཐམས་ཅད་རང་གི་སེམས་གཉིས་མེད་ཡེ་ཤེས་ཀྱི་སྤྲུལ་པ་ཡིན་པས་རང་གི་སེམས་རྟོགས་པའི་རྣལ་འབྱོར་པས་རྟོགས་པ་མཆོག་ཏུ་བྱ་བའི་ཕྱིར་ལོངས་སྤྱད་པར་བྱ་ཞེས་བྱ་བའི་དོན་ཏོ། ། སྤྱོད་པ་ལ་གནས་པའི་བསྲུང་བའི་དམ་ཚིག་ཅེས་བྱ་བ་ནི་དེ་ཁོ་ན་ཉིད་ཀྱི་རྟོགས་པ་དང་འགལ་བ་རྣམས་སྤོང་བའོ། ། འདི་ལ་གསུམ། སྤང་བར་བྱ་བའི་དམ་ཚིག་དངོས་དང༌། དེ་གཞན་དུ་བསྟེན་པར་གསུངས་པ་དང་མི་འགལ་བ་དང༌།
ཐམས་ཅད་སྤང་བའི་འཐད་པ་བསྟན་པའོ། ། དང་པོ་ནི་ཡེ་ཤེས་མཐའ་ཡས་ཞེས་བྱ་བ་ལ་སོགས་པ་ཤླཽ་ཀ་ཕྱེད་དང་གསུམ་མོ། ། དེའི་དོན་ཡང་མཆོག་ཏུ་འཛིན་པའི་ཚུལ་གྱིས་མི་བྱ། དེ་ཁོ་ནའི་འགལ་རྐྱེན་དུ་འགྲོ་ན་མི་བྱ་ཞེས་བྱ་བ་ཡིན་གྱི་གཏན་བཀག་པ་ནི་མ་ཡིན་ཏེ། བདག་བྱིན་བརླབ་པའི་རིམ་གནས་ཏེ། ། མཆོད་རྟེན་རྣམས་ལ་ཕྱག་མི་བྱ། ། བདག་བྱིན་བརླབ་པའི་རིམ་ཉིད་ཀྱིས། ། ཡང་ན་ཀུན་ལ་ཕྱག་བྱའོ། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། གཉིས་པ་ནི་དེ་ལྟར་ཕྱག་ལ་སོགས་པ་མི་བྱེད་ན།
བཅོམ་ལྡན་འདས་ཀྱི་མཆོད་རྟེན་ལ་གུས་པར་ཕྱག་བྱ་བ་ལ་སོགས་པ་གསུངས་པ་དེ་ཇི་ལྟར་ཡིན་སྙམ་པ་ལ་དཔལ་ལྡན་རྡོ་རྗེ་མགོན་པོས་ཞེས་བྱ་བ་ལ་སོགས་པ་གསུངས་ཏེ། དེ་ཁོ་ན་ཉིད་མ་གཏོགས་པ་ལྷག་པར་མོས་པ་དང་བཅས་པ་རྣམས་དྲང་བའི་ཕྱིར་གསུངས་ཏེ་དེ་དག་གིས་ཀྱང་དེ་ཁ་ན་ཉིད་རྟོགས་ནས་ཅི་དགོས། རྟོག་པ་མེད་ན་འགྲུབ་པར་འགྱུར་བའི་ཕྱིར་རོ་ཞེས་བྱ་བའི་དོན་ཏོ། ། གསུམ་པ་དེའི་འཐད་པ་ནི་རྟོག་པས་ཞེས་བྱ་བ་ལ་སོགས་པ་གསུངས་ཏེ། གང་ཞིག་ཆེད་དུ་གཏད་ཅིང་སྤྱོད་པ་དེ་རྣམས་ནི་རྟོག་པ་ཡིན་ལ། རྟོག་པས་ཡང་དངོས་པོ་ལ་མངོན་པར་ཞེན་པ་ལ་སོགས་པའི་སྒོ་ནས་འཁོར་བར་འགྱུར་ལ། རྟོག་པ་མེད་ན་སྲིད་པའི་རྒྱུའི་རྩ་བ་སྤངས་པ་དེའི་ཕྱིར་གྲོལ་བར་འགྱུར་བས། དེའི་ཕྱིར་རྟོག་མེད་ཀྱི་དམ་ཚིག་གང་ཡིན་པ་དེ་གོམས་པར་བྱ་ཞེས་བྱ་བའི་དོན་ཏོ། ། བཟའ་བ་དང་བསྟེན་པའི་དམ་ཚིག་གི་སྒོ་ནས་ཀུན་འདར་གྱི་སྤྱོད་པ་རྒྱས་པར་བཤད་པ་ལ་བཞི་སྟེ། བསམ་པའི་ཁྱད་པར་དང༌།
བཟའ་བའི་དམ་ཚིག་ཇི་ལྟར་སྤྱད་པ་དང༌། གཉིས་སྤངས་ཀྱི་སྤྱོད་པ་གཞན་ཇི་ལྟར་སྤྱད་པ་དང༌། དེ་ལྟར་བྱས་པའི་ཕན་ཡོན་ནོ། ། དང་པོ་ནི་གང་གིས་ཞེས་བྱ་བ་རྐང་པ་ལྔའོ། ། གཉིས་པ་ནི་ཁྱི་དང་ཞེས་བྱ་བ་ལ་སོགས་པ་ཤླཽ་ཀ་ཕྱེད་དང་བཞིས་དངོས་སུ་བསྟེན་པ་བསྟན་ལ། གལ་ཏེ་དེ་དག་དངོས་སུ་མེད་ན་ཇི་ལྟར་བྱ། འབད་རྩོལ་གྱིས་བཙལ་ན་འགལ་བར་མི་འགྱུར་རམ་ཞེས་དོགས་པ་བསལ་བའི་ཕྱིར་གང་གི་ཚེ་ཞེས་བྱ་བ་ལ་སོགས་པ་གསུངས་ཏེ། སེམས་ཀྱིས་བཟང་ངན་ལ་སོགས་པའི་རྟོག་པ་སྤངས་ཏེ་བཟའ་བར་བྱ་ཞེས་བྱ་བའི་དོན་ཏོ། ། གསུམ་པ་ནི་དེ་ཁོ་ནའི་སྒྲུབ་པ་པོའི་ཞེས་བྱ་བ་ལ་སོགས་པ་སྟེ། སྐུ་དང་གསུང་དང་ཐུགས་མཉམ་པར་འགྱུར་རོ། །
ཞེས་བྱ་བས་ནི་དེ་ལྟར་སྟོན་པའི་ཕན་ཡོན་བསྟན་ཏོ། ། དམ་ཚིག་གཞུང་བསྡུས་ཏེ་བསྟན་པ་ལ་དགུ་ལས། བཏུང་བ་བཏུང་བའི་ཚད་བསྟན་པ་ནི། ཇི་ལྟ་ཇི་ལྟར་ཞེས་བྱ་བ་ལ་སོགས་པའོ། ། དམན་པས་ཤིན་ཏུ་སྒེག་པ་ཞེས་བྱ་བ་ནི་དཀའ་ལས་ཀྱི་མ་བཙལ་བ་དུར་ཁྲོད་ཀྱི་མེ་ཏོག་ལ་སོགས་པའོ། ། རིགས་དང་བཅས་པ་དང་ཞེས་བྱ་བ་ལ་སོགས་པ་ནི་ཐམས་ཅད་མཉམ་པ་ཉིད་དུ་བལྟ་བའོ། ། གླེགས་བམ་ཞེས་བྱ་བ་ལ་སོགས་པ་ནི་ལས་དང་པོ་པའི་སྤྱོད་པ་སྤང་བའོ། ། བརྫུན་དུ་སྨྲ་བ་དང་ཞེས་བྱ་བ་ལ་སོགས་པས་ནི་དགོངས་ཏེ་གསུངས་པའི་དམ་ཚིག་བཞི་དང༌། རྩ་ལྟུང་བཅུ་པ་ཡང་སྤང་བ་སྟེ། མ་བྱིན་པར་ལེན་པ་ཁ་བསྐང་ངོ༌། །
འདི་རྣམས་ལ་སྒྲ་ཇི་བཞིན་པ་ནི་སེམས་ཅན་གྱི་དོན་དུ་འགྱུར་ན་དེ་རྣམས་ཉིད་བསྟན་པ་ཡིན་ལ། ཇི་བཞིན་མ་ཡིན་པ་ནི་རྣམ་རྟོག་གསད་པ་ལ་སོགས་པ་བཞིའོ། ། གལ་ཏེ་དེ་ལྟར་ཐམས་ཅད་མི་བྱ་ན་སློབ་དཔོན་ལའང་གུས་པར་མི་བྱའམ་སྙམ་པ་ལ། དེ་མ་ཡིན་ཏེ། གུས་པར་བྱ་དགོས་པར་སྟོན་པ་ནི་རྒྱལ་བས་མཆོད་པའི་སློབ་དཔོན་ཞེས་བྱ་བ་ལ་སོགས་པ་སྟེ། ཡེ་ཤེས་ཀྱི་དམ་ཚིག་ནི་གཉིས་ཏེ། སློབ་དཔོན་དང༌། སེམས་ཅན་ནོ། ། དེ་གཉིས་ཇི་ལྟར་ཡེ་ཤེས་ཀྱི་དམ་ཚིག་ཡིན་ཞེ་ན། སེམས་ཅན་ལ་བརྟེན་ཏེ་བླ་ན་མེད་པའི་བྱང་ཆུབ་ཏུ་འགྱུར་བས་སེམས་ཅན་མི་སྤང་ཞེས་བྱ་བ་དང༌།
ཡང་དག་པའི་ཡེ་ཤེས་སྐྱེད་པར་མཛད་པས་ན་བླ་མ་དམ་པ་མི་སྤང་ཞེས་བྱ་བ་ཡིན་ཏེ། འདི་ནི་རྒྱུད་ཀྱི་རྒྱལ་པོ་མཐའ་དག་ལས་གསུངས་སོ། ། དེ་ལས་གཞན་སྤུན་ལ་གུས་པར་བྱ་བར་བསྟན་པའི་ཕྱིར་རྡོ་རྗེ་སྤུན་ལ་ཞེས་སྨོས་སོ། ། ལམ་གཞན་ནས་མི་བཙལ་བར་བསྟན་པའི་ཕྱིར་གང་ཞིག་བྱིན་པ་དེ་ཞེས་སྨོས་ཏེ། སྒྲོ་འདོགས་ཆོད་པས་གྲུབ་པར་བསྟན་པའི་དོན་ཏོ། ། འཇིག་རྟེན་གྱི་བློ་དོར་བ་ནི་སྤུན་དང་བུ་དང་ཞེས་བྱ་བ་ལ་སོགས་པ་སྟེ། བླ་ན་མེད་པའི་བྱང་ཆུབ་ལ་སེམས་ངེས་པར་བྱས་པས་ནི་འགྲུབ་པར་འགྱུར་རོ་ཞེས་བྱ་བ་འདི་བསྟན་ཏོ། ། སྤྱོད་པ་འཁྱུད་པ་ནི་གསང་སྤྱོད་དམ་འདིར་བསྟན་པའི་སེམས་འདི་དང་མི་འབྲལ་བར་བྱ་ཞེས་བྱ་བའི་དོན་ཏོ། ། ལྔ་པའི་རབ་ཏུ་བྱེད་པ་གསུམ་པའི་བཤད་པའོ།། །། སྤྱོད་པ་སྒྲུབ་པའི་རིམ་པའི་སྒོ་ནས་བརྟུལ་ཞུགས་ཀྱི་ལུས་ངག་གི་སྤྱོད་པ་རྒྱས་པར་བཤད་པ་ལ་གཉིས་ཏེ།
བཤད་པར་དམ་བཅའ་བ་དང༌། དོན་དངོས་སོ། ། དང་པོ་ནི་དེ་ནས་ཞེས་བྱ་བ་ཤླཽ་ཀ་གཅིག་སྟེ། རིང་གནས་ཤེས་པ་ནི་དེ་ཁོ་ན་ཉིད་ཀྱི་རྟོགས་པ་དང་ལྡན་པ་སྟེ། རྡོ་རྗེ་ཡོ་གི་སྟེ་མ་ཕྱེད་པའི་རྣལ་འབྱོར་ཕ་རོལ་ཕྱིན་མཆོག་གི་སྤྱོད་པ་བྱེད་པའི་གང་ཟག་ཅེས་བྱ་བའི་དོན་ཏོ། ། དོན་དངོས་ལ་གསུམ་སྟེ། ཐོག་མར་ཀུན་འདར་གྱི་སྤྱོད་པ་ཇི་ལྟར་སྤྱད་པའི་ཚུལ་དང༌། དེ་ལ་བརྟེན་ཏེ་ཀུན་བཟང་གི་སྤྱོད་པ་གསང་སྟེ་བསྒྲུབ་པ་དང༌། སྤྱོད་པ་གཉི་ག་འཇིག་རྟེན་པའི་མངོན་དུ་སྤྱད་པའི་ཚུལ་བསྟན་པའོ། ། དང་པོ་ལ་གཉིས་ཏེ།
ཐོག་མར་གསང་བའི་སྤྱོད་པ་ལ་བརྟེན་ཏེ་དྲོད་ཐོབ་པ་བསྐྱེད་ཅིང་བརྟན་པར་བྱ་བ་དང༌། དེ་ནས་སྨོན་པའི་བརྟུལ་ཞུགས་ཀྱིས་འཇིག་རྟེན་པའི་མངོན་དུ་སྤྱད་པའོ། ། སྔ་མ་ལ་དྲུག་སྟེ། གཉིས་སྤངས་ཀྱི་སྤྱོད་པ་དངོས་དང༌། སྤྱོད་པ་སྤྱད་པའི་དུས་དང༌། གནས་དང༌། གང་ཟག་གང་གིས་ཇི་ལྟར་སྤྱད་པའི་ཚུལ་དང༌། སྤྱོད་པའི་དགོས་པ་ཐུན་མོང་བ་དང༌། དེ་ལྟ་བུ་ལ་གནས་ཏེ་དྲོད་བརྟན་པར་བྱ་བའི་ཐབས་དངོས་སོ། ། དང་པོ་ནི་མཁའ་འགྲོ་མ་སོགས་ཞེས་ཚིག་རྐང་ལྔ་དང༌།
ཕྲུ་ཆག་ཅེས་སྣོད་ཀྱི་ཁྱད་པར་དང་བཅས་པ་བསྟན་ཏོ། ། གཉིས་པ་དུས་ལ་ཤིན་ཏུ་གསང་བར་ནི། མཚན་མོའི་དུས་སུ་སྟེ་ཉིན་པར་རྒྱལ་རིགས་ལ་སོགས་པ་ཟླ་དང་མཐུན་པའི་སྤྱོད་པ་བྱས་ལ། མཚོན་མོའི་དུས་སུ་རྒྱུ་ཞེས་བྱ་བའི་དོན་ཏོ། ། གསུམ་པ་གནས་གང་དུ་རྒྱུ་ཞེ་ན། བཞི་མདོ་དང་ནི་ཞེས་རྐང་པ་དྲུག་གིས་བསྟན་ཏོ། ། འདིར་ཧེ་བཛྲ་ལྟར་བཤད་ཚུལ་གཉིས་སྦྱར་བ་ནི་མ་ཐོས་སོ། ། བཞི་པ་གང་ཟག་ནི་ཅུང་ཟད་ཅེས་ཤླཽ་ཀ་གཅིག་གོ ། ལ་པ་སྤྱོད་པ་གཉི་གའི་ཐུན་མོང་གི་དགོས་པ་ནི་སེམས་ཅན་ཞེས་རྐང་པ་གཉིས་སོ། ། གལ་ཏེ་སེམས་ཅན་རྗེས་སུ་གཟུང་བ་ཀུན་བཟང་གི་སྤྱོད་པའི་དགོས་པར་བཤད་པ་མ་ཡིན་ནམ་ཞེ་ན།
དེ་ནི་གཙོ་ཆེ་བ་ལ་བསམ་གྱི་སེམས་ཅན་གྱི་དོན་ནི་ཐེག་པ་ཆེན་པོ་མཐའ་དག་གི་ལམ་གྱི་དགོས་པ་ཡིན་ནོ། ། དྲུག་པ་དེ་ལྟ་བུ་ལ་གནས་ཏེ་དྲོད་ཐོབ་པ་བརྟན་པར་བྱ་བའི་ཐབས་ལ་གཉིས་ཏེ། ཐབས་དངོས་དང༌། དེ་གནས་ཁྱད་པར་ཅན་དུ་གནས་ཏེ་བསྒྲུབས་ན་འགྲུབ་པར་བསྟན་པའོ། ། དང་པོ་ནི་ཞེན་པ་མེད་པ་ཞེས་བྱ་བ་ལ་སོགས་པས་ཙཎྜཱ་ལཱིའི་རྣལ་འབྱོར་ཏེ། ཨྃ་ལས་གཏུམ་མོ་སྦར་བས་འཁོར་ལོ་གོང་མ་རྣམས་ཀྱི་ཡི་གེ་ཞེན་ཐོགས་མེད་པར་བསྲེག་པའམ། ཡང་ན་ཙཎྜཱ་ལཱི་ལས་བྱུང་བའི་བྱང་ཆུབ་ཀྱི་སེམས་ལ་ཞེན་རྟོག་མེད་པའོ། ། ཁ་དོག་ཅན་ནི་ཝརྞ་སྟེ་ཡི་གེ་ལ་འགྲོ་ལ་ཡི་གེ་དང་ལྡན་པ་ནི་སྤྲུལ་པའི་འཁོར་ལོ་སྟེ། དེ་ལ་ཨཱ་ལི་ཀཱ་ལི་དང་ལྡན་པས་སོ། ། རྟག་སྒྲིབ་ནི་དེར་མངོན་དུ་བྱས་པའི་ཙཎྜཱ་ལཱིའི་ཡེ་ཤེས་ཀྱི་རྣམ་རྟོག་ལ་སྒྲིབ་པའོ། །
བ་སྤུའི་ཁུང་བུའི་རྩེ་བུ་ག་ནི་ཙཎྜཱ་ལཱིའི་མི་སྣ་ཁུང་ནས་ཕྱུང་ནས་དེ་བཞིན་གཤེགས་པ་རྣམས་ཀྱི་ཐུགས་ཀར་ཞུགས་པའམ། ཡང་དེ་བཞིན་གཤེགས་པའི་ཡེ་ཤེས་ཀྱི་བདུད་རྩི་སྣ་ཁུང་ནས་འཇུག་པའོ། ། འཇམ་པའི་རྡོ་རྗེར་རང་གྱུར་ནི་རྟོག་པའི་རྩུབ་པ་དང་བྲལ་བའོ། ། དེས། ། དཀྱིལ་འཁོར་ལ་ནི་རབ་ཏུ་བརྟག ། ཅེས་པ་བྱང་ཆུབ་ཀྱི་སེམས་ལེན་ཅིང་འཛིན་པར་བྱེད་པས་དཀྱིལ་འཁོར་རོ། ། འདི་ལ་ཙཎྜཱ་ལཱི་རྣལ་འབྱོར་བཅུ་གཅིག་པའི་ཉམས་སུ་བླང་བ་ནི་བླ་མའི་ཞལ་ལས་རྙེད་པར་འགྱུར་རོ། ། དེ་ལྟ་བུའི་ཐབས་དེ་གང་དུ་བསྒོམ་ཞེ་ན། པདྨའི་ཚལ་ཞེས་བྱ་བ་ལ་སོགས་པ་གསུངས་ཏེ་གོ་སླའོ། ། དེ་ལྟར་ཀུན་འདར་གྱི་སྤྱོད་པ་གསང་སྟེ་བསྒྲུབས་ནས།
དྲོད་འབྲིང་སྐྱེས་པའི་དུས་སུ་ཀུན་འདར་གྱི་སྤྱོད་པ་འཇིག་རྟེན་པའི་མངོན་དུ་སྤྱད་པ་ལ་གསུམ་སྟེ། སྤྱོད་པ་དངོས་དང༌། གནས་དང༌། བསམ་པའོ། ། དང་པོ་ནི་ཇི་ལྟར་ཞེས་བྱ་བ་ལ་སོགས་པའོ། ། དེ་ལྟ་བུའི་སྤྱོད་པ་དེ་བདག་གི་གནས་སུ་བྱས་ན་སེམས་ཅན་རྣམས་ཀྱིས་དཔྱད་པར་མི་འགྱུར་རམ་ཞེས་དོགས་པ་བསལ་བའི་ཕྱིར་གཞན་གྱི་ཡུལ་ཞེས་བྱ་བ་ལ་སོགས་པ་སྟེ། རང་གི་ཡུལ་ལས་བྱུང་ལ་ངོ་མི་ཤེས་པར་བརྫུས་ཏེ་སྤྱད་ཅེས་བྱ་བའི་དོན་ཏོ། ། དེ་ལྟར་སྤྱོད་པའི་བསམ་པ་ནི་དེར་གནས་ཤེས་རབ་ཅན་ཞེས་རྐང་པ་གཉིས་གསུངས་སོ། ། དེ་ལྟར་ཀུན་འདར་གྱི་སྤྱོད་པ་འཇིག་རྟེན་པའི་མངོན་དུ་སྤྱད་པའི་ཚེ་དེ་ལ་རྟེན་ཏེ་ཀུན་བཟང་གསང་ནས་བསྒྲུབ་པ་ལ་བཞི་སྟེ། སྔ་མ་ལ་བརྟེན་ཏེ་སྒྲུབ་པའི་ཚུལ་དང༌།
སྤྱོད་པའི་དགོས་པ་དང༌། ངེས་པའི་ཚིག་དང༌། སྤྱོད་པའི་གྲོགས་བཙལ་བའི་ཚུལ་བསྟན་པའོ། ། དང་པོ་ནི་དེ་ལྟར་བྱས་ནས་ཞེས་དེ་ལ་བརྟེན་ཏེའོ། ། ཡང་ནི་ཞེས་བྱ་བ་སྤྱོད་པ་གཉིས་པ་ཞེས་བྱ་བའི་དོན་ཏོ། ། གཉིས་པ་དེའི་དགོས་པ་ནི་སྒྲིབ་པ་ཀུན་ཞེས་ཤླཽ་ཀ་གཅིག་གོ ། ངེས་པའི་ཚིག་ནི་གཟུང་དང་ཞེས་ཤླཽ་ཀ་གཅིག་གིས་བསྟན་ཏོ། ། བཞི་པ་གྲོགས་ལ་གཉིས་ཏེ། གྲོགས་བཙལ་བ་དངོས་དང༌། གྲོགས་ལ་བརྟེན་པའི་ཕན་ཡོན་བསྟན་པའོ། །
དང་པོ་ནི། དེ་ལྟར་རེ་ཞིག་གནས་བྱས་ནས། ། ཞེས་བྱ་བ་ལ་སོགས་པ་སྟེ། དེ་ལྟར་ན་གསང་བའི་སྤྱོད་པ་ཟླ་བ་གཅིག་བྱས་པ་དང༌། ལུང་བསྟན་པའི་ཕྱག་རྒྱ་ཚུལ་འདི་དགུག་པ་སྟེ། ཧེ་བཛྲ་ལས། ཟླ་བ་གཅིག་ཏུ་གསང་ལ་སྤྱོད། ། ཇི་སྲིད་ཕྱག་རྒྱ་མ་རྙེད་པར། ། གནང་བ་རྙེད་འགྱུར་སྔགས་པ་ལ། ། རྣལ་འབྱོར་མ་ཡིས་བསྟེན་པར་བྱ། །
ཞེས་གསུངས་པ་དང་དགོངས་པ་གཅིག་གོ ། ཡང་ན་སྤྱིར་ཕྱག་རྒྱ་བཞི་སྟེ། དང་པོ་ནས་གོམས་པའི་ཕྱག་རྒྱ་ནུས་པས་བཀུག་པའི་ཕྱག་རྒྱ། ལུང་བསྟན་པའི་ཕྱག་རྒྱ། རྟོགས་པ་མཉམ་པའི་ཕྱག་རྒྱ་བཞི་ལས། འདི་ནུས་པས་བཀུག་པ་ལ་བརྟེན་པའོ། ། དེ་ལྟར་ལྷའི་བུ་མོ་ལ་སོགས་པ་བཀུག་པ་ལ་དགོས་པ་ཅི་ཡོད་སྙམ་པ་ལ་ཉེ་བར་དགོས་པ་ཞེས་ཤླཽ་ཀ་གཅིག་གསུངས་སོ། ། སྤྱོད་པ་གཉི་ག་འཇིག་རྟེན་པའི་མངོན་དུ་སྤྱད་པ་ལ་བཞི་སྟེ། ཞེན་མེད་དང་འཇིགས་མེད་ཀྱི་སྒོ་ནས་ཀུན་འདར་གྱི་སྤྱོད་པ་སྤྱད་པའི་ཚུལ་དང༌། རྒྱལ་ཚབ་ཆེན་པོའི་གྲོགས་དང་རྒྱན་ལ་སོགས་པའི་བསྟན་པ་དང༌།
སྤྱོད་པའི་རྒྱན་ལ་སོགས་པའི་དགོས་པའམ་དག་པ་བསྟན་པ་དང༌། བསམ་པའི་ཁྱད་པར་རམ་དམ་ཚིག་བསྡུས་ཏེ་བསྟན་པའོ། ། དེ་ལ་དང་པོ་ནི་ལུས་ཀྱིས་ཞེས་བྱ་བ་ལ་སོགས་པ་སྟེ། འདི་རྣམས་ཧེ་བཛྲ་ཀུན་བཟང་ལ་གཙོ་ཆེར་སྦྱར་ན་འདིར་ཀུན་འདར་དུ་མི་རུང་ངོ་སྙམ་ན། བདེན་མོད་སྤྱོད་པ་གཉི་གའང་འཇིག་རྟེན་གྱི་མངོན་དུ་སྤྱོད་པ་ཞེས་བྱས་ཀྱང་གཉིས་འཛིན་སྤངས་པའི་ཆ་ཙམ་ལ་བསམ་སྟེ་ཀུན་འདར་དུ་གདགས་ཀྱི། དོན་ལ་རྟོགས་པ་མཆོག་ཏུ་གྱུར་པས་དེའི་དུས་སུ་ཀུན་ཏུ་བཟང་པོར་རྟོགས་པས་ཀུན་བཟང་འབའ་ཞིག་ལས་མི་འཇུག་གོ ། དེ་ལྟར་ནའང་གཉིས་སྤངས་པས་ཨ་ཝ་དྷཱུ་ཏཱིའི་ཡིན་པས་བླ་མ་གོང་མའི་བཀའ་མི་ཉམས་པར་བྱས་ལ་འདི་དག་ཨ་ཝ་དྷཱུ་ཏཱིར་བཤད་ཀྱང་འགལ་བ་མེད་དོ། ། འདི་ལ་བཞི་སྟེ། ལུས་སྦྱིན་པའི་སྤྱོད་པ་དང༌། གཉིས་སྤངས་ཀྱི་སྤྱོད་པ་དངོས་དང༌།
གང་ལའང་འཇིགས་པར་མི་བྱ་བ་དང་སྙིང་རྗེའི་བཏུང་བ་བཏུང་གི་གཞན་གྱིས་མི་བཟི་བར་བྱ་བའོ། ། དང་པོར་ནི་ལུས་ཀྱི་སྦྱིན་པ་ཞེས་བྱ་བ་སྟེ། བདག་སྐལ་ལྡན་རྣམ་དཔྱད་དེ་མགོ་བྱིན་ཡང་མགོ་བསྐྱེད་ནུས་ན། ལུས་ཀྱི་སྦྱིན་པ་བྱིན་ནས་ནི། ། ཕྱི་ནས་སྤྱོད་པ་སྤྱད་དོ། ། བདག་སྐལ་མིན་རྣམ་དཔྱད་དེ་མགོ་ལ་སོགས་པས་བསྐྱེད་མི་ནུས་ནི་དེ་ཕྱིར་སྦྱིན་པ་སྦྱིན་མི་བྱའོ། ། འོ་ན་ཁས་བླངས་པ་ལས་མི་འགལ་ལམ་ཞེ་ན། མི་འགལ་ཏེ་བདག་གི་ལུས་སེམས་ཅན་ཐམས་ཅད་ལ་བྱིན་པས་དེའི་ནང་ནས་ཁྱོད་རང་གང་དབང་བ་ཁྱེར་ཅིག་ཅེས་བྱིན་པས་འགལ་བ་ཅི་ཡོད་དེ། གཉིས་སྤངས་ཀྱི་སྤྱོད་པ་དངོས་ནི་བཟའ་བཅའ་ཞེས་བྱ་བ་ལ་སོགས་པ་སྟེ་གང་ལའང་ཞེན་པར་མི་བྱ་བའི་དོན་ཏོ། ། གསུམ་པ་གང་ལ་ཡང་འཇིགས་པར་མི་བྱ་བ་ནི་ངེས་པར་སྔོན་དུ་ཞེས་བྱ་བ་སྟེ།
ཐམས་ཅད་དེ་ཁོ་ནའི་རྟོགས་པའི་བྲན་ཡིན་པའི་ཕྱིར་རོ། ། བཞི་པ་སྙིང་རྗེ་བཏུང་ཞིང་གཞན་གྱིས་མི་བཟི་བ་ནི་སེམས་ཅན་ཀུན་གྱི་ཞེས་བྱ་བ་ལ་སོགས་པའོ། ། རྒྱལ་ཚབ་ཀྱི་སྤྱོད་པའི་རྒྱན་ལ་སོགས་པའི་བསྟན་པ་ལ་ལྔ་ལས། བཤད་པར་དམ་བཅའ་བ་དགོས་པ་དང་བཅས་པ་ནི་ཡང་ནི་ཞེས་བྱ་བ་སྔ་མ་ལ་ལྟོས་པས་སོ། ། རྒྱལ་ཚབ་ཆེ་ནི་རྒྱལ་ས་ཟིན་པའི་སྤྱོད་པ་དང་འདྲ་བའི་ཕྱིར་རོ། ། དེའི་དགོས་པ་ནི་དངོས་གྲུབ་མཐའ་སྟེ་ཕྱག་རྒྱ་ཆེན་པོ་གྲུབ་པའི་ཕྱིར་དང་དེས་སེམས་ཅན་འདྲེན་པ་ནི་དགོས་པའོ། ། གཉིས་པ་སྤྱོད་པ་དེའི་རྒྱན་ནི་སྒོམ་པ་པོ་ཞེས་བྱ་བ་ལ་སོགས་པའོ། ། གསུམ་པ་དེའི་བཟའ་བ་ནི། བཟའ་བ་མི་འཆི་བཅུ་ཕྱེད་དེ། ། བདུད་རྩི་ལྔ་བཟའ་ཞེས་བྱ་བའི་དོན་ཏོ། །
བཞི་པ་དེའི་རྣལ་འབྱོར་ནི་ཧེ་རུ་ཀ་སྦྱོར་ཏེ་བསྐྱེད་རྫོགས་གཉི་གའིའོ། ། ལྔ་པ་གྲོགས་ལ་གསུམ་སྟེ། གྲོགས་ཀྱི་མཚན་ཉིད་དང༌། དེ་སྦྱང་བའི་ཚུལ་དང༌། དེ་མཉེས་པར་བྱེད་པའི་ཐབས་བསྟན་པའོ། ། དང་པོ་ནི་ཤིན་ཏུ་བཞིན་བཟང་ཞེས་ཤླཽ་ཀ་གཉིས་སོ། ། དེ་སྦྱོང་བ་ནི་བྱང་ཆུབ་ས་བོན་ཞེས་བྱ་སྟེ། སྨོན་འཇུག་དང༌། གསང་བ་དང་ཤེས་བར་ཡེ་ཤེས་དང༌། བཞི་པའི་བྱང་ཆུབ་ཀྱི་ས་བོན་བཅུག་པ་སྟེ།
བརྟག་པ་གཉིས་པའི་དང་པོ་ལས་བཤད་ཟིན་ཏོ།། །། དེ་མཉེས་པའི་ཐབས་ནི་གང་ཚེ་རྡོ་རྗེ་མཆོག་ལྡན་ཞེས་བྱ་བ་ལ་སོགས་པ་རྐང་པ་དྲུག་སྟེ་གོ་སླའོ། ། རྒྱན་ཆ་ལ་སོགས་པའི་དགོས་པའམ། དག་པ་ལ་བདུན་ལས། རྒྱན་དྲུག་ཁ་ཊྭཱཾ་ག་དང་བཅས་པའི་དགོས་པ་ནི། འཁོར་ལོ་ཞེས་བྱ་བ་རྐང་པ་དྲུག་གོ ། བཟའ་བཏུང་དགོས་པ་དང་བཅས་པ་ནི་སྨན་ནི་ཞེས་བྱ་བ་ཤླཽ་ཀ་གཅིག་གོ ། མི་འབྲལ་བའི་དམ་ཚིག་གཟུང་བའི་ཚུལ་བསྟན་པ་ནི་རྐུན་མའི་ཞེས་རྐང་པ་གཉིས་ཀྱིས་སྟོན་ཏོ། ། མགོ་རྒྱན་གྱི་དགོས་པནི་སངས་རྒྱས་ལྔའི་ཞེས་ཤླཽ་ཀ་གཅིག་གིས་བསྟན་ཏོ། ། སྐ་རགས་དང་མཆོད་ཕྱིར་ཐོགས་པ་དགོས་པ་དང་བཅས་པ་ནི་ཐབས་དང་ཤེས་རབ་ཅེས་པ་ཤླཽ་ཀ་གཅིག་གིས་བསྟན་ཏོ། །
ཅང་ཏེའུ་དགོས་པ་དང་བཅས་པ་ནི་ཅང་ཏེའུ་ཞེས་རྐང་པ་གཉིས་སོ། ། གལ་ཏེ་རྒྱུད་འདི་ཅང་ཏེའུ་བཟླས་པར་བཤད། ཧེ་བཛྲ་ལས། ཐབས་ཀྱི་གཟུགས་ཅན་ཅང་ཏེའུ་ཉིད། ། ཅེས་བཤད་ལ། བདེ་མཆོག་ལས་ནི་ཤེས་རབ་ཌཱ་མ་རུའི་སྒྲ་ཞེས་བཤད་པ་ཇི་ལྟར་མི་འགལ་ལམ་སྙམ་ན། མི་འགལ་ཏེ་སྤྱིར་མཚོན་བྱེད་ཀྱི་དཔེ་གཅིག་གིས་མཚོན་བྱའི་དོན་དམ་དུ་མ་སྟོན་པ་མི་འགལ་ཏེ་ཡོན་ཏན་གྱི་ལྟོས་པས་གཞག་པ་ཡིན་ཏེ། ཅང་ཏེའུའི་སྒྲ་དེ་གང་ལས་ཀྱང་མ་བྱུང་བར་སྟོན་པས་ཤེས་རབ་ཡིན་ལ། དེ་ཉིད་སྟོང་ཉིད་རྟོགས་པའི་ཐབས་ཡིན་པས་ཐབས་སུ་བསྟན་ཏོ། ། སྒྲ་དེས་རྣམ་རྟོག་ལས་ཡིད་སྐྱོབ་པས་བཟླས་པར་བསྟན་པ་ལ་འགལ་བ་ཡོད་པ་མ་ཡིན་ནོ། །
རྡོ་རྗེ་བཟླས་དང་ཞེས་རྐང་པ་གཉིས་པོ་འདིས་ནི་རྡོ་རྗེ་དང་ཐོད་པ་བཟུང་བའི་དགོས་པ་ཡང་སྟོན་ཏོ། ། རྡོ་རྗེ་ནི་གཉིས་མེད་ཡེ་ཤེས་ཡིན་པས་བཟླས་བསྒོམ་ཡིན་ལ། ཐོད་པ་ཅན་དུ་བདག་འགྱུར་ནི་བདག་རང་གིས་བདེ་བ་བསྐྱར་ཞེས་བྱ་བའི་དོན་ཏོ། ། ཡང་ན་དེ་ལྟར་བཟླས་བསྒོམ་དུ་འགྱུར་བ་ནི་རྡོ་རྗེ་ཐོད་པ་ཡོད་ན་འགྱུར་ཞེས་བྱ་སྟེ། རྡོ་རྗེ་ནི་གཉིས་མེད་ཡེ་ཤེས་ཡིན་ལ། ཐོད་པ་ནི་ཀ་པཱ་ལ་སྟེ་ཀ་ནི་སུ་ཀ་བདེ་བ། པཱ་ལ་ནི་སྐྱོང་བ་སྟེ་བདེ་སྐྱོང་གིས་འགྱུར་ཞེས་བྱའོ། ། བསམ་པའི་ཁྱད་པར་རམ་དམ་ཚིག་བསྡུས་ཏེ་བསྟན་པ་ལྔ་ལས། དང་པོ་ཉོན་མོངས་པ་ལ་སོགས་པ་སྤང་བ་ནི་བསྒོམ་དང་ཞེས་རྐང་པ་གསུམ་མོ། ། རྣལ་འབྱོར་ལ་གནས་པ་ནི་ཧེ་རུ་ཀ་ཞེས་རྐང་པ་དང་པོས་རྫོགས་རིམ་ལ་གནས་པས་ཕྱི་མས་ནི་བསྐྱེད་རིམ་ལ་གནས་པར་བསྟན་ཏོ། །
རིགས་ཀྱི་རྟོག་པ་སྤངས་ཏེ་རིགས་ཐམས་ཅད་གཅིག་ཏུ་བསྡུས་པ་ནི་རིགས་ལྔ་ཞེས་བྱ་བ་ལ་སོགས་པ་སྟེ་མི་རྟོག་པའི་ཕྱིར་ཞེས་བྱའོ། ། བསམ་གཏན་གྱི་སྒྲིབ་པ་སྤང་བ་ནི་གཉིད་ཅེས་བྱ་བ་འདིས་མཚོན་ཏོ། ། ཐེ་ཚོམ་མེད་པར་ཞེས་བྱ་བ་འདིས་ནི་སྤྱོད་པ་ཉིད་ལ་ཐེ་ཚོམ་སྤངས་ཏེ་སྤྱད་པར་བྱས་ནས་འགྲུབ་པར་འགྱུར་ཞེས་བྱ་བའི་དོན་ཏོ། ། སྤྱོད་པ་ནི་རབ་ཏུ་བྱེད་པ་ཕྱི་མ་གཉིས་ལས་མིང་བཏགས་སོ། ། བརྟག་པ་ལྔ་པའི་བཤད་པ་རྫོགས་སོ།། །། དེ་ལྟར་བརྟག་པ་ལྔ་པས་སྤྱོད་པ་བསྟན་ཏེ། ཐོག་མར་རྫོགས་པའི་རིམ་པའི་དེ་ཁོ་ན་ཉིད་བསྒོམས་པས་སྤྱད་དོ་ཞེས་བསྟན་པའི་ཕྱིར་རམ། ཡང་ན་སྤྱོད་པ་ལ་གནས་པ་དེས་མཆོག་གི་དངོས་གྲུབ་ཀྱི་དོན་དུ་ཨཱ་ལིའི་བདག་ཉིད་ཀྱི་བྱང་ཆུབ་ཀྱི་སེམས་བསྐྱེད་པར་བསྟན་པའི་ཕྱིར་བརྟག་པ་དྲུག་པ་གསུངས་སོ། ། དེ་ལ་བརྟག་པ་དྲུག་པ་མཐའ་དག་གི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌།
མངོན་པར་རྟོགས་པ་ནི་གང༌། རྒྱུད་སྡེ་གཞན་ལ་ཇི་ལྟར་ཕན་འདོགས་པའི་བཤད་པའི་རྒྱུད་ཡིན་ན། དེ་ལ་བརྗོད་པར་བྱ་བའི་དོན་ནི་སྦས་པའི་དོན་དེ་ལས་ཀྱང་གཙོར་རང་བྱིན་བརླབ་ཀྱི་སྦས་པ་ཡིན་ལ། དེའི་ཞར་ལ་དཀྱིལ་འཁོར་འཁོར་ལོའི་ཐབས་ཅུང་ཟད་སྟོན་ཏེ། མདོར་ན་གསང་བ་ཆོས་ཀྱི་དཀྱིལ་འཁོར་གསུམ་མངོན་དུ་བྱེད་པ་རླུང་དང་བཅས་པའི་བཞི་ཀ་གསལ་བར་སྟོན་ཏོ། ། རྗོད་བྱེད་ཀྱི་སྒྲ་ནི་གསུམ་ཀ་འཇུག་ཀྱང་ཡི་གེ་བཅུ་དྲུག་ཡི་གེ་གཙོ་ཆེ། རླུང་མན་ངག་གཙོ་ཆེ། གཞན་ཡན་ལག་གི་དོན་གཙོ་ཆེ་བས་འཆད་དོ། ། མངོན་པར་རྟོགས་པ་ནི་གཞུང་བཤད་པའི་གོ་རིམ་གི་དབང་དུ་བྱས་ན་སྤྱོད་པའི་རྗེས་ལ་བཞུགས་པས་ཉེ་བའི་རྒྱུར་འབྲེལ་ལ། སྤྱིར་བསྐྱེད་པའི་རིམ་པའི་རྗེས་ལ་ལྷ་ཡེ་ཤེས་སུ་རྟོགས་པའི་རྫོགས་པའི་རིམ་པ་དང་ཡང་འབྲེལ་ལོ། །
འོ་ན་དེ་གཉིས་མི་འགལ་ལམ་ཞེ་ན། མི་འགལ་ཏེ། རྫོགས་པའི་རིམ་པའི་དོན་དམ་གཅིག་ཉིད་མངོན་རྟོགས་གསུམ་དུ་སྐྱེ་སྟེ། དང་པོར་ཐོས་བསམ་གྱི་སྒྲོ་འདོགས་ལུས་ལ་བཅད་པ་ན་རྟོགས་པའི་ལྟ་བར་འགྱུར་ལ། བར་དུ་རྫོགས་པའི་རིམ་པ་ཡིན་ལ། མཐར་ཉམས་སུ་བླང་བ་ནི་ཉེ་བའི་རྒྱུ་ཞེས་སྐབས་གསུམ་དུ་སྔར་བཤད་པ་བཞིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། རབ་ཏུ་བྱེད་པ་དང་པོ་ལས་དོན་དང་པོར་ཁམས་ཀྱི་དོན་བཤད་པ་ལས་ཡི་གེ་བཅུ་དྲུག་གི་བཤད་པ་འདི་ནི་མཆོག་ཐུན་མོང་གཉིས་ཀའི་གླེང་གཞི་མཐའ་དག་གི་བཤད་པའི་རྒྱུད་ཡིན་ནོ། ། དེའང་སྤྱིར་རྣལ་འབྱོར་མའི་གླེང་གཞི་ལ་རྒྱུད་ཁ་ཅིག་ཏུ་མཐར་ཐུག་བཤད། འདིར་ཡང་རྒྱུད་ཕྱི་མས་མཐར་ཐུག་ཏུ་བཤད།
ཁ་ཅིག་གིས་བསྐྱེད་རིམ་དུ་བཤད། རྡོ་རྗེ་མཁའ་འགྲོའི་ལེའུ་བཞི་བཅུ་གཉིས་པར་བཅུད་ལེན་དུ་བཤད་དེ། མདོར་ན་བཤད་ཚུལ་དུ་མར་བཤད་པ་ལས། འདིར་སྦས་པའི་དོན་བྱང་ཆུབ་སེམས་ཀྱི་དཀྱིལ་འཁོར་དུ་བཤད་པས་ཁ་ཅིག་ཏུ་མི་གསལ་བ་གསལ་བར་བྱེད། ཁ་ཅིག་ཏུ་ཚུལ་མི་འདྲ་བས་བཤད་པའི་རྒྱུད་ཡིན་ནོ། ། དེའང་ཡི་གེ་བཅུ་དྲུག་གིས་ཁམས་བཅུ་དྲུག་ཏུ་བཤད། ཡང་ཡི་གེ་གསུམ་ལས་ཡི་གེ་ལྔར་བྱས་པའི་ཚིག་བཅུ་གཉིས་མགྲིན་པ་ལོངས་སྤྱོད་ཀྱི་འཁོར་ལོ་དང་སྙིང་ག་ཆོས་ཀྱི་འཁོར་ལོ་བཅུ་བཞིར་རྩ་ཡི་གེའི་དབྱིབས་སུ་གྲུབ་པའི་ནང་ན་ནད་འདུ་བ་བཞི་སྐྱེད་པ་གནས་སོ་ཞེས་བས་བྷ་གའི་དཀྱིལ་འཁོར་དང་བྱང་ཆུབ་སེམས་ཀྱི་དཀྱིལ་འཁོར་གཉིས་སུ་གསལ་བར་བཤད་དོ། ། ཡང་སྒྲའི་ཚུལ་ལས་ཞེས་བྱ་བ་ལ་སོགས་པས་དེ་མངོན་དུ་བྱེད་པའི་རྒྱུ་བསྟན་པ་ནི། དཔལ་བདེ་མཆོག་ཉུང་ངུའི་ལེའུ་དང་པོར་ཚིག་ཆ་མཐུན་ལ། སྦས་དོན་དུ་བཤད་པས་གསལ་བར་བྱེད་ཅིང༌།
དེ་བཞིན་དུ། སྔགས་བཟླས་བསམ་གཏན་ལ་སོགས་ལྡན། ། རྒྱུད་ལས་གསུངས་པ་ཉན་པར་གྱིས། ། ཞེས་བྱ་བའང༌། ཉུང་ངུར་རིགས་ལྡན་མ་མཆོད་པས་མཉན་པར་གདམས་པ་ཡིན་ཏེ་འདིས་སྦས་དོན་དུ་གསལ་བར་བཤད། རྩ་གཉིས་སྐྱེ་གནས་ཞེས་བྱ་བ་ལ་སོགས་པས་ལྷ་མོ་བཞིས་ཞུས་པའི་རྒྱུད་ལས་གོས་དཀར་མོས་ཞུས་པ་དང་ཆ་མཐུན་པས་བཤད་པའི་རྒྱུད་ཡིན་ལ། ཡང་གོང་དུ་རྣལ་འབྱོར་མའི་གླེང་གཞིས་བསྟན་པའི་བྱང་ཆུབ་སེམས་ཀྱི་དཀྱིལ་འཁོར་ཉིད་ལམ་གཉིས་པོ་འདི་ལ་བརྟེན་ཏེ་བྱང་ཆུབ་ཀྱི་སེམས་བཅུ་དྲུག་གཉིས་སུ་འགྱུར་གཉིས་གསུམ་ལྔ་གསུམ་དེ་ལས་དྲུག་གི་སྒོ་ནས་ལུས་གྲུབ་བོ་ཞེས་དཀྱིལ་འཁོར་གསུམ་དུ་རྒྱུད་གཉིས་གཅིག་ཏུ་བསྡེབས་ཏེ། མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། སྟེང་གི་སྒོ་དང་ཞེས་བྱ་བ་ལ་སོགས་པ་དེ་མངོན་དུ་བྱེད་པ་རླུང་བསྟན་པ་ནི། ཡེ་ཤེས་རྡོ་རྗེ་ཀུན་ལས་བཏུས་པ་དང༌།
རྡོ་རྗེ་ཕྲེང་བ་དང༌། རྡོ་རྗེ་མཁའ་འགྲོའི་ལེའུ་བཅུ་པ་ལ་སོགས་པར་རླུང་གསུངས་པའི་དེ་ལ་འདིར་འགྲོ་འོང་གི་སྒོ་གསལ་བར་བཤད། མིང་དང་གྲངས་དང་རང་གི་ངོ་བོ་ལ་སོགས་པ་མདོར་བསྡུས་ཏེ་བཤད་པའི་རྒྱུད་ཡིན་ནོ། ། ཡང་རླུང་འདིས་གོང་དུ་བསྟན་པའི་ཁམས་ལས་ལུས་མངོན་དུ་བྱེད་པ་ཉིད་ཀྱང་འདིའི་དབང་གིས་གྲུབ་པ་ཡིན་ནོ་ཞེས་སྟོན་པ་གོང་དུ་སྟོན་པའི་རྒྱུད་རྣམས་དང་ཕྱོགས་གཅིག་ཏུ་བསྡེབས་ནས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། དེ་ནས་བཅོམ་ལྡན་འདས་ལྷ་མོས། ། ཞེས་བྱ་བ་ལ་སོགས་པ་དཔྱིད་ཀྱི་ཐིག་ལེ་ཞེས་བྱ་བ་རྡོ་རྗེའི་ལུས་ཀྱི་གནས་ལུགས་བསྟན་པས་ལུས་ལ་ཕྱི་རོལ་གྱི་ཆོས་ཐམས་ཅད་གཏན་ལ་འབེབས་ཏེ། འདི་ནི་དཔལ་བདེ་མཆོག་གི་རྒྱུད་མཐའ་དག་དང༌། ཀྱེའི་རྡོ་རྗེའི་རྒྱུད་མཐའ་དག་དང༌། མདོར་ན་རྣལ་འབྱོར་མའི་རྒྱུད་ཅེས་བྱ་བ། ནང་ལུས་དང་བྷ་ག་དང་བྱང་ཆུབ་སེམས་དང་རླུང་གི་གནས་ལུགས་སྟོན་པ་མཐའ་དག་གི་བཤད་པའི་རྒྱུད་ཡིན་ཏེ།
སོ་སོའི་ཐད་ཀའི་དོན་ནི་གཞུང་སོ་སོའི་སྐབས་ཉིད་དུ་ཤེས་པར་བྱའོ། ། མདོར་ན་གསང་འདུས་ཀྱི་བཤད་པའི་རྒྱུད་ཟབ་མོ་སྟོན་པ་རྣམས་དང༌། བདེ་མཆོག་མའི་རྒྱུད་དེ་ཟབ་མོ་སྟོན་པ་མཐའ་དག་ཏུ་རང་གི་ལུས་འགྲུབ་པར་བྱེད་པའི་བྱང་ཆུབ་ཀྱི་སེམས་དེ་ལམ་གང་ནས་ཚུལ་ཇི་ལྟར་འགྲུབ་པ། དེ་རླུང་གི་དབང་གིས་མངོན་དུ་བྱེད་པ་དེ་ལས་གྲུབ་པའི་ལུས་ཀྱི་གནས་ལུགས་ལ་ཆོས་ཐམས་ཅད་བསྡུས་ལ། དེ་ལྟར་རང་ལ་གནས་པ་བཞིན་ལམ་དུའང་རང་གི་ལུས་ཉིད་ལ་བརྟེན་ཏེ་ཏིང་ངེ་འཛིན་སྐྱེ། འབྲས་བུ་ཡང་དེ་བཞིན་དུ་འགྲུབ་ཅེས་བྱ་བར་ཕྱོགས་གཅིག་ཏུ་བསྡེབས་ཏེ་གསལ་བར་སྟོན་པས་དེ་མཐའ་དག་གི་བཤད་པའི་རྒྱུད་དུ་འགྱུར་བ་ཡིན་ནོ། ། སྤྱིའི་དོན་ཏོ།། །། གཞུང་གི་དོན་ལ་གསུམ་སྟེ། ཞུས་པ་སྤྱིར་བསྟན་པ་དང༌།

མཉན་པར་གདམས་པ་དང༌། ལན་བསྟན་པའོ། ། དང་པོ་ནི་ལྷ་ལགས་ཞེས་བྱ་བ་ལ་སོགས་པ་སྟེ། ཟག་བཅས་ཀྱི་ལུས་བཅོམ་པ་དང༌། ཟག་མེད་ཀྱི་བདེ་བ་ལ་ལོངས་སྤྱོད་པས་ལྷ་སྟེ་རྡོ་རྗེ་འཛིན་པའོ། ། དེ་ལ་གང་ཉན་པར་འཚལ་ན་རང་བྱིན་བརླབ་སྟེ། རང་ནི་རང་གི་ལུས་སོ། ། དེ་བྱིན་གྱིས་རློབ་པ་ནི་ལུས་གཏན་ལ་ཕབ་ནས་དེ་ལ་རང་བྱུང་ཡེ་ཤེས་བསྐྱེད་པ་དེ་ཅི་ལགས་སོ། ། དེ་སྟོན་པའི་རྗོད་བྱེད་དེ་གསང་བ་ལ་སོགས་པ་སྟེ། རྣལ་འབྱོར་མའི་གླིང་གཞི་སྟེ། དེ་ལ་སྤྱི་དང་མཐར་ཐུག་པར་སྔར་གསུངས་ན།
རང་བྱིན་བརླབ་ཀྱི་སྐབས་སུ་ནང་དུ་དགོངས་པ་ཇི་ལྟར་ལགས་ཞེས་ཞུས་པའོ། ། མཉན་པར་གདམས་པ་ལ་གཉིས་ལས། མཉན་པར་གདམས་པ་དངོས་ནི། རྡོ་རྗེ་སེམས་དཔའ་རྐང་པ་གཉིས་སོ། ། གཉིས་པ་རྒྱུད་ཐམས་ཅད་ཀྱི་རྗོད་བྱེད་དང་བརྗོད་བྱ་ཐུན་མོང་བར་བསྟན་པ་ནི་ཐམས་ཅད་རྒྱུད་རྐང་པ་གཉིས་སོ། ། ལན་ལ་གསུམ། ཤེས་བྱའི་དཀྱིལ་འཁོར་བཞི་གཏན་ལ་དབབ་པ་དང༌། དེ་ལས་བྱུང་བའི་ཡེ་ཤེས་དང༌། དེ་རྟོགས་པར་བྱེད་པའི་ཐབས་སོ། ། དང་པོ་ལ་གསུམ།
དཀྱིལ་འཁོར་བཞི་མདོར་བསྟན་པ་དང༌། དཀྱིལ་འཁོར་བཞི་རྒྱས་པར་བཤད་པ་དང༌། དཀྱིལ་འཁོར་གཉིས་ཤིན་ཏུ་རྒྱས་པར་བཤད་ཅིང་ཁམས་དང་རླུང་ཅུང་ཟད་བཤད་པའོ། ། དང་པོ་ནི་ཨེའི་ཞེས་པ་ཤླཽ་ཀ་གཅིག་གོ ། འདི་ལ་གསུམ་སྟེ། རང་བྱིན་བརླབ་བསྐྱེད་པའི་གནས་དང༌། རང་བྱིན་བརླབ་ཀྱི་ངོ་བོ་དང༌། དེ་སྐྱེད་པར་བྱེད་པའི་རྒྱུའོ། ། དང་པོ་ནི་ཨེའི་རྣམ་པ་སྟེ་གོང་དུ་བརྟག་པ་དང་པོར་གསུངས་པ་སྟེ། རང་གི་ལུས་གྲུབ་པའི་གནས་ནི་ཤེས་རབ་ཀྱི་ཆོས་འབྱུང་ཨེར་གྲུབ་པ་ཡིན་ལ།
རང་དེ་བྱིན་གྱིས་བརླབ་པ་མངོན་དུ་བྱ་བའི་གནས་ནི་ལྟེ་བའི་ཨེར་མངོན་དུ་བྱེད་པའོ། ། ཞར་ལ་མཐར་ཐུག་གི་ཨེའང་ཤུགས་ལས་ཤེས་ཏེ། དེ་ལྟར་ན་གནས་སོ། ། གཉིས་པ་རང་བྱིན་བརླབ་ཀྱི་ངོ་བོ་ནི་གནས་ཀྱི་མཚན་ཉིད་མི་གསལ་བ་སྟེ། དེ་ལ་རང་ནི་གནས་ཀྱི་མཚན་ཉིད་དེ་རྡོ་རྗེའི་ལུས་དབང་པོ་སྐྱོན་མེད་ཀྱི་གནས་ལུགས་འགྲུབ་པ་འདིའོ། ། རང་དེས་བྱིན་གྱིས་རློབ་པ་ནི་མཚན་ཉིད་མི་གསལ་བ་སྟེ། རང་གི་རྡོ་རྗེ་ལུས་ཀྱི་གནས་ལུགས་ལ་ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་བསྡུ་བ་དེ་བླ་མའི་མན་ངག་མེད་ན་མི་རྟོགས་པས་མི་གསལ་བའོ། ། ཡང་ན་དེ་ལ་རང་བྱུང་ཡེ་ཤེས་གནས་པ་དེ་མི་རྟོགས་པས་མི་གསལ་བའོ། ། རང་བྱུང་ཡེ་ཤེས་སྐྱེད་པའི་ཐབས་ལུས་ལ་གནས་ཀྱང་མན་ངག་མེད་ན་མི་རྟོགས་པས་མི་གསལ་བའོ། ། འདིས་ནི་དཔྱིད་ཀྱི་ཐིག་ལེ་ཞུས་པ་ནས་བརྩམས་ཏེ།
བརྟག་པ་དྲུག་པ་རྫོགས་པའི་བར་གྱི་མདོར་བསྟན་པར་འགྱུར་ཏེ། ནང་གི་སྦྱིན་སྲེག་ལ་སོགས་པ་ཐམས་ཅད་ཀྱང་ལུས་གཏན་ལ་དབབ་པའི་དོན་ཡིན་པས། དེ་དག་གིའང་ལུས་རྣམ་གཞག་གོ ། དེ་ལྟ་བུའི་རང་དང་དེ་བྱིན་གྱིས་བརླབ་པ་དེ་འགྲུབ་པའི་རྒྱུ་གང་ཞེ་ན། འགྲོ་དང་ཞེས་སྨོས་ཏེ། འདི་ལ་གསུམ། རྒྱུ་གང་གིས་མངོན་དུ་བྱེད། ལམ་གང་ནས་མངོན་དུ་བྱེད། གང་གི་དབང་གིས་མངོན་དུ་བྱེད་ཅིང་གྲུབ་པའོ། ། དེ་ལ་དང་པོ་ནི་གནས་དེར་རྒྱུ་གང་ཞིག་གིས་རང་གི་ལུས་དང་རང་བྱིན་བརླབ་མངོན་དུ་བྱེད་སྙམ་པ་ལ་ཁམས་དང་ཞེས་གསུངས་ཏེ།
རྒྱས་པར་ཕྱེ་ན་ཁམས་དྭངས་མ་བཅུ་དྲུག དེ་ལས་བསྡུས་པས་ཕ་ལས་སྐྱེས་པ་གསུམ་དང་མ་ལས་སྐྱེས་པ་གསུམ་སྟེ་དྲུག་པོ་དང༌། ཡང་བསྡུས་པས་བདུད་རྩི་ལྔ། དེ་ལས་ཀྱང་བསྡུས་པས་ཉི་ཟླ་གཉིས་སུ་བསྡུས་པ་རྣམས་སོ། ། དེས་ནི་ཡི་གེ་བཅུ་དྲུག་གི་མདོར་བསྟན་པར་འགྱུར་རོ། ། གཉིས་པ་དེ་དག་ལམ་གང་ནས་མངོན་དུ་བྱེད་སྙམ་ན། སེམས་ཀྱི་རྟག་འགྲོ་བ་ཞེས་པ་སྟེ། ཐུགས་ཀྱི་སྒོ་སྟེ་རྩ་རོ་རྐྱང་གཉིས་ལ་བརྟེན་ཏེ་འགྲུབ་པར་འགྱུར་ཞེས་བྱ་སྟེ། འདིས་ནི་སྐྱེ་གནས་དབུས་སུ་རྩ་གཉིས་ཏེ་ཞེས་བྱ་བ་ལ་སོགས་པའི་མདོར་བསྟན་པའོ། ། གལ་ཏེ་དེ་ལས་བྱང་ཆུབ་ཀྱི་སེམས་བདུད་རྩི་ལྔ་དང་དྲུག་ལ་སོགས་པ་བསྟན་པས་འདིར་རྩ་གཉིས་བསྟན་པའི་རྒྱས་བཤད་དུ་མི་འགྱུར་སྙམ་ན།
དེ་ནི་རྩ་གཉིས་པོ་འདི་ལས་འདི་དག་འབྱུང་ཞེས་པ་རྩའི་ཞར་ལས་བྱུང་བ་ཡིན་ནོ། ། གསུམ་པ་དེ་དག་ཏུ་གང་གི་དབང་གིས་མངོན་དུ་བྱེད་སྙམ་པ་ལ། འགྲོ་དང་རྗེས་སུ་འོང་བ་ཉིད་ཅེས་བྱ་སྟེ། རོ་མའི་ནུས་པས་རླུང་གྱེན་ལ་འགྲོ་བ་དང༌། རྐྱང་མའི་ནུས་པས་རླུང་ནང་དུ་འོང་བ་དང༌། ཤུགས་ལས་བསྟན་པ་གནས་པ་ཞེས་བྱ་བ་སྟེ། གསུམ་པོ་འདིས་མངོན་དུ་བྱེད་ཅེས་བྱ་བ་སྟེ། འདིས་ནི་སྟེང་གི་སྒོ་དང་ཞེས་བྱ་བ་ལ་སོགས་པའི་མདོར་བསྟན་པའོ། ། དེ་ལྟར་ན་དེ་དག་གིས་འདི་སྐད་སྟོན་པར་འགྱུར་ཏེ། གནས་གང་དུ་མངོན་དུ་བྱེད་པ་དང༌།
ལམ་གང་ནས་མངོན་དུ་བྱེད་པ་གཉིས་ཀྱིས་ནི་ལུས་ཀྱི་དཀྱིལ་འཁོར་དང༌། བྷ་གའི་དཀྱིལ་འཁོར་བསྟན་ཏོ། ། གང་ཞིག་གིས་མངོན་དུ་བྱེད་པས་ནི་བྱང་ཆུབ་ཀྱི་སེམས་ཀྱི་དཀྱིལ་འཁོར་བསྟན་ལ། རླུང་ནི་དེ་མངོན་དུ་བྱེད་པའོ། ། དེ་དག་ཀྱང་ལམ་དུ་མ་བྱས་པའི་དབང་དུ་བྱས་ནས་བྱང་ཆུབ་སེམས་ཀྱི་དཀྱིལ་འཁོར་ལས་རང་གི་ལུས་འགྲུབ་པར་བྱེད་པའི་རྒྱུ་ཡིན་ལ། ལམ་དུ་བྱས་པའི་ཚེ་བྱང་ཆུབ་ཀྱི་སེམས་དེ་ཉིད་རང་བྱུང་གི་ཡེ་ཤེས་ཆོས་བཞི་ལྡན་ཞུ་བ་དང་བདེ་བ་དང་མི་རྟོག་པ་དང་རང་རིག་པ་གསལ་བར་མངོན་དུ་བྱས་པས་འབྲས་བུ་མཐར་ཐུག་སངས་རྒྱས་ཀྱི་སྐུ་གསུམ་འགྲུབ་པར་བྱེད་དོ། ། ཞེས་ཅིག་ཅར་དུ་གཏན་ལ་ཕབ་པ་ཡིན་ནོ། ། ཚིག་འདི་དག་གིས་ཙཎྜཱ་ལཱིའི་རྣལ་འབྱོར་བཅུ་གཉིས་པ་འཁོར་ལོ་གཅིག་ལ་བརྟེན་པ་ཞེས་བྱ་བའང་བསྟན་ཏེ་བླ་མས་འཆད་པར་འགྱུར་རོ། ། དཀྱིལ་འཁོར་བཞི་རྒྱས་པར་བཤད་པ་ལ་གསུམ་སྟེ། གང་གི་བདག་ཉིད་ཀྱིས་མངོན་དུ་བྱེད་པ་ཁམས་བདུད་རྩིའི་དཀྱིལ་འཁོར་ཁམས་ཀྱི་དོན་རྒྱས་པར་བཤད་པ་དང༌།
ལམ་གང་ནས་མངོན་དུ་བྱེད་པ་རྩ་དང༌། ཡི་གེའི་དཀྱིལ་འཁོར་སེམས་ཀྱི་རྟག་འགྲོ་བའི་རྒྱས་པར་བཤད་པ་དང༌། གང་གི་དབང་གིས་མངོན་དུ་བྱེད་པ་རླུང་གི་དཀྱིལ་འཁོར་འགྲོ་དང་རྗེས་སུ་འོང་བ་ཉིད་ཀྱི་དོན་རྒྱས་པར་བཤད་པའོ། ། དང་པོ་ལ་གཉིས་ཏེ། ཞུས་པ་དང༌། ལན་བསྟན་པའོ། ། དང་པོ་ནི་ཁམས་དང་ཞེས་པ་རྐང་པ་གཅིག་གོ ། ལན་ལ་གསུམ་སྟེ། ཡི་གེ་བཅུ་དྲུག་གི་སྒོ་ནས་ཁམས་བཅུ་དྲུག་ཏུ་བཤད་པ་དང༌། ཡི་གེ་གསུམ་ལས་ལྔར་བྱས་པས་ནད་འདུ་བ་བཞི་བསྐྱེད་པ་ལུས་ལ་ཇི་ལྟར་གནས་པ་དང༌།
དེ་དག་གང་ལ་བརྟེན་ཏེ་མངོན་དུ་བྱེད་པའི་ཚུལ་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་བ། ། ཞེས་བྱ་བ་ལ་སོགས་པ་སྟེ། རྣལ་འབྱོར་མའི་གླེང་གཞི་ཡི་གེ་བཅུ་དྲུག་པོ་འདིས་སྦས་པའི་དོན་གྱི་དབང་དུ་བྱས་ན་ཁམས་བཅུ་དྲུག་ཏུ་བསྟན་ཏོ། ། ཞེས་བྱ་བའི་དོན་ཏེ་ཚིག་གི་དོན་ཕལ་ཆེར་ནི་རྟོགས་པར་སླའོ། ། མདོར་བསྡུ་ན་བྱང་ཆུབ་སེམས་ཀྱི་རང་བཞིན་ལས་ཞེས་བྱ་བ་ནི་ཀུན་རྫོབ་ཀུནྡ་ལྟ་བུ་སྟེ་དོན་དམ་པའི་རྟེན་བྱེད་པས་བྱང་ཆུབ་ཀྱི་སེམས་སོ། ། ཆ་ཞེས་བྱ་བ་ནི་ཨཱ་ལི་སྟེ་དེའི་བརྡའང་བདེ་བ་བསྟན་ཏེ་འགྱུར་བ་ནི་ཀཱ་ལི་སྟེ། དེའི་བརྡས་རྟེན་ཞུ་བའོ། ། དེའི་ཕྱིར་ཞུ་བདེ་མི་ཕྱེད་པ་ཞེས་བྱ་བའི་དོན་ཏོ། །
གཉིས་པ་འདུ་བ་བཞི་བསྐྱེད་པའི་འཁོར་ལོ་བསྟན་པ་ལ་གསུམ་སྟེ། ཚིགས་ཆེན་བཅུ་གཉིས་ཀྱི་འཁོར་ལོ་དང༌། མགྲིན་པའི་འཁོར་ལོ་དང༌། སྙིང་གའི་འཁོར་ལོ་གཏན་ལ་དབབ་པའོ། ། དང་པོ་ནི་རང་བཞིན་ཞེས་བྱ་བ་ལ་སོགས་པ་སྟེ། ཡང་གླེང་གཞི་དེའི་ཐོག་མའི་ཡི་གེ་ར་ཧ་སྱེ་ཞེས་བྱ་བ་འདི་ལུས་ལ་གནས་པ་སྟེ། འདི་ལྟར་ར་ནི་མེའི་ས་བོན་ཡིན་པས་མེའི་ཁམས་མཚོན་ལ། མེ་ཤས་ཆེ་བ་ན་ཁྲག་སྐྱེ་བ་ཡིན་ལ། ཁྲག་ཤས་ཆེ་བས་མཁྲིས་པ་འབྱུང་བའི་ཕྱིར་མཁྲིས་པ་བསྟན་ཏོ། ། མཚན་ཉིད་གཅིག་འདོད་ཅེས་བྱ་བ་ནི་སྱེའི་འགྲེང་བུ་ཨེ་གུད་དུ་ཕྲལ་བས་དེ་ནི་ཨེ་ཀ་སྟེ་གཅིག་ཡིན་ལ།
གཅིག་པ་ནི་རླུང་མཁྲིས་བད་ཀན་འདུས་པས་གཅིག་པ་ནི་འདུས་པའི་ནད་དོ། ། སྱེ་ཞེས་པ་ནི་བད་ཀན་ལས་ཏེ་ས་དངོས་གྱིས་བད་ཀན་བསྟན་ལ། ཡས་དེ་ལས་རྡུལ་དང་ཆུ་རྒྱུས་འབྱུང་བ་བསྟན་ཏེ། མདོར་ན་སྱེ་ནི་བད་ཀན་ནོ། ། མགོན་པོ་ནི་རྒྱུ་བའོ། ། ཡང་ན་མགོན་པོ་ནི་དེ་དག་གི་གཙོ་བོར་གྱུར་པ་ཞེས་བྱ་སྟེ་དེ་རྣམས་ལ་དབང་བྱེད་པའི་ཕྱིར་རླུང་ངོ༌། ། དེ་ནི་ཧས་བསྟན་ཏེ་ཧ་དང་ཡ་ནི་ཧ་ཡ་སྟེ་འགྲོ་མགྱོགས་སོ། ། དེ་བས་ན་ར་ཧ་ས་ཡ་ཨེ་ཞེས་བྱ་བ་ཡི་གེ་ལྔ་པོ་འདིས་ནི་ནད་འདུ་བ་བཞི་དང་ལུས་ཡང་དག་པར་སྐྱེད་པར་བྱེད་པས་རུས་པའི་མཚམས་སུ་ཡང་དག་བཏབ་སྟེ། ཚིག་ཆེན་བཅུ་གཉིས་ལ་གནས་ཞེས་བྱ་བའི་དོན་ཏོ། ། འདིས་ཙཎྜཱ་ལཱི་བཅུ་གསུམ་པ་བསྟན་པ་ནི་བླ་མའི་མན་ངག་ལས་ཤེས་པར་བྱའོ། །
གཉིས་པ་ནི་དེ་ལྟར་ཚིགས་གཞན་ན་མི་གནས་སམ་སྙམ་པ་ལ་རྐན་དུ་ཞེས་སྨོས་ཏེ། ལོངས་སྤྱོད་ཀྱི་འཁོར་ལོ་ལའང་གནས་ཏེ། མགྲིན་པ་མེའི་རང་བཞིན་ཡིན་པས་ར་གནས་ལ། དེ་བཞིན་དུ་དེ་ནས་ས་བོན་བཞིའང་གནས་ཏེ། དེར་ཟས་ལ་རེག་པས་ཧ། དེར་བད་ཀན་སོགས་པས་ན་ས། རླུང་གིས་ཁ་ཟས་ཕུལ་བས་ཡ། དེས་ཐམས་ཅད་ལ་ཁྱབ་པས་ཨེའོ། ། དེ་ལྟར་མགྲིན་པ་ན་ལས་བཞི་པོ་དེ་བྱེད་པས་ཡི་གེ་དེ་དག་གནས་ཞེས་བྱ་བའི་དོན་ཏོ། ། གསུམ་པ་ཆོས་ཀྱི་འཁོར་ལོ་ནའང་གནས་པར་བསྟན་པ་ནི།
དང་པོ་རེ་མིག་ཞེས་སྨོས་ཏེ་དང་པོའི་རེ་མིག་ནི་གནས་རྣམས་ཀྱི་གཙོ་བོར་གྱུར་བའི་ཕྱིར་དང་པོ་སྟེ་སྙིང་གའོ། ། དེར་ས་བོན་ལྔ་གནས་ཏེ་ནད་འདུ་བ་བཞིའམ་འབྱུང་བ་བཞི་བསྐྱེད་པའི་ཕྱིར་རོ། ། ལྔའི་ནང་ནས་ཧ་ནི་རྣམ་པར་ཤེས་པའི་རྟེན་ཡིན་པའི་ཕྱིར་ཧཱུྃ་གི་རྣམ་པར་གནས་སོ་ཞེས་སྟོན་པ་ནི་དབྱངས་ཀྱི་དྲུག་ལྡན་པ་སྟེ་ཨཱུ་རིང་པོས་ཞབས་སུ་བཏགས་པའོ། ། རྣམ་པར་ཤེས་པ་ནི་དེ་ལ་ཐིག་ལེ་དང་བཅས་པ་འདིས་རྣམ་པར་ཤེས་པའི་རྟེན་བྱེད་པའོ། ། དེ་བས་ན་ཧ་ཡི་རྣམ་པ་ཐམས་ཅད་དུ། ། སངས་རྒྱས་ཀུན་དང་མཉམ་སྦྱོར་ཏེ། ། ཧཱུྃ་དེ་ནི་རྟེན་བྱང་ཆུབ་ཀྱི་སེམས་སངས་རྒྱས་ཀུན་གྱིས་གང་ལ། དེ་ལ་བརྟེན་པ་བདེ་སྟོང་དང་བཅས་པ་དེ་ལམ་དུ་བྱས་པ་དང༌། མ་བྱས་པའི་བྱེ་བྲག་གིས་བདེ་བ་དང་སྡུག་བསྔལ་ཐམས་ཅད་ལ་ཁྱབ་ཅེས་བྱ་བའི་དོན་ཏོ། ། གསུམ་པ་དེ་གང་ལ་བརྟེན་ཏེ་མངོན་དུ་བྱེད་སྙམ་ན་སྒྲའི་ཚུལ་ཞེས་བྱ་བ་ལ་སོགས་པ་གསུངས་ཏེ་སྒྲ་ནི་ནཱ་དའོ། །
ད་ནི་ལིར་བསྒྱུར་བས་ན་ལི་སྟི་རྩའོ། ། ཚུལ་ནི་དེ་ལས་ཨ་ཤད་ལྟ་བུའི་རྣམ་པར་གྲུབ་པ་སྟེ་མདོར་ན་ལྟེ་བའི་ཨྃ་ངོ༌། ། དེ་ལས་བྱུང་བ་སྟོན་ཏེ་ཐ་མལ་པའི་དུས་སུ་ལུས་གྲུབ་པའི་རྩ་བ་ནི་ལྟེ་བ་ཡིན་པས། དེ་ལས་རྩ་གསུམ་ལ་སོགས་པ་ཐམས་ཅད་རིམ་གྱིས་རྒྱས་པས་དེ་ལས་བྱུང་ལ། ལམ་དུ་བྱས་པ་ནའང་ལྟེ་བའི་གནས་སུ་གཏུམ་མོ་མངོན་དུ་བྱས་པ་ལས་འབྱུང་ཞེས་པའོ། ། དེ་གང་གི་སྤྱོད་པའམ་སྤྱོད་ཡུལ་ཡིན་སྙམ་ན་དམ་ཚིག་སྤྱོད་པ་ཡིན་ཏེ། དམ་ཚིག་ནི་མི་འདའ་བ་ཡིན་ལ་དེ་རྣམས་བསྐྱེད་པ་ལས་མི་འདའ་བ་སྤྱོད་ཡུལ་ཏེ་རྒྱུའི་གནས་སྐབས་སུའང་ཟག་བཅས་ཀྱི་ལུས་སྐྱེད་པ་ལས་མི་འདའ་ལ། ལམ་ལ་སོགས་པར་ཡང་ཡེ་ཤེས་བསྐྱེད་པ་ལས་མི་འདའ་བས་ན་ངོ་བོ་ཉིད་ཀྱི་དེ་ལྟར་སྤྱོད་པའི་སྤྱོད་ཡུལ་ཞེས་བྱའོ། ། ཡང་ན་དམ་ཚིག་ནི་དབང་པོ་རྣམས་ཀྱིས་ཡུལ་རྣམས་སྤྱོད་པ་ལས་མི་འདའ་བས་ན་དམ་ཚིག་སྤྱོད་པའོ། ། དེ་སྤྱད་པས་བྱང་ཆུབ་ཀྱི་སེམས་རྒྱས་པས།
རྒྱུ་དང་ལམ་གྱི་གནས་སྐབས་ཐམས་ཅད་དུ་སྐྱེད་པར་བྱེད་ཅེས་དགོངས་སོ། ། ཡང་ན་དེ་རྣམས་ལ་བརྟེན་ནས་ཏིང་ངེ་འཛིན་སྐྱེ་བ་ནི་བཟའ་བསྲུང་གི་དམ་ཚིག་ལ་སྤྱོད་པའི་རྣལ་འབྱོར་པའི་སྤྱོད་ཡུལ་ལོ་ཞེས་ཀྱང་བྱར་རུང་ངོ༌། ། དེ་ལྟར་ཁམས་རབ་ཏུ་བསྡུ་བའི་དེ་ཁོ་ན་ཉིད་འདི་ནི་བླ་མའི་མན་ངག་མེད་ན་འཇིག་རྟེན་གསུམ་དུའང་རྙེད་པར་དཀའ་འོ། ། དེ་ལྟ་བུ་དེ་སྔ་མ་མེད་པ་མ་ཡིན་ནམ་སྙམ་པ་ལ་ཐོག་མ་དབུས་མཐར་གནས་ཏེ། རྒྱུ་དང་ལམ་འབྲས་བུ་ཐམས་ཅད་དུ་ཁམས་ཀྱི་དོན་འདི་གནས་སོ་ཞེས་བྱ་བའི་དོན་ཏོ། ། དེའི་དཔེ་ནི་བསྲུབ་བྱ་དང་སྲུབ་བྱེད་ཅེས་བྱ་སྟེ། ཞུ་བ་དང་བདེ་བ་ངོ་བོ་ཉིད་ཀྱིས་གནས་ཀྱང་སྲུབ་བྱེད་ཀྱི་སྦྱོར་བ་ལ་མ་བརྟེན་པར་མི་རྟོགས་པ་བཞིན་དུ། འདི་ཐོག་མ་དབུས་མཐར་གནས་ཀྱང་བླ་མའི་མན་ངག་ལ་མ་བརྟེན་པར་མི་རྟོགས་ལ་ཐབས་ལ་བརྟེན་ན་རྟོགས་པར་འགྱུར་ཞེས་བྱ་བའི་དོན་ཏོ། ། ད་ནི་སྤྱི་དོན་གཉིས་པ་སེམས་ཀྱི་རྟག་འགྲོ་བ་ཞེས་བྱ་བའི་དོན་རྩ་གཉིས་ཀྱི་བྱེད་པའི་ལས་དང་བཅས་ཏེ་རྒྱས་པར་སྟོན་ཏོ། ། འདི་ལ་གཉིས་ཏེ།
མཉན་པར་གདམས་པ་དང༌། དོན་དངོས་སོ། ། དང་པོ་ནི་སྔགས་བཟླས་ཞེས་བྱ་བ་ལ་སོགས་པ་སྟེ། འདིས་བདེ་མཆོག་ཉུང་ངུའི་ལེའུ་དང་པོའི་དོན་དང༌། ལྷ་མོ་བཞིས་ཞུས་པའི་རྒྱུད་ཀྱི་དོན་གསལ་བར་བྱ་བའི་ཕྱིར། སྔགས་བཟླས་བསམ་གཏན་ལ་སོགས་ལྡན། ། རྒྱུད་ལས་གསུངས་པ་མཉན་པར་གྱིས། ། ཞེས་གསུངས་ཏེ། ཕྱི་རོལ་གྱི་སྔགས་ཀྱི་བཟླས་པ་དང་བསམ་གཏན་ལ་སོགས་པས་མཆོག་ཐུན་མོང་གི་དངོས་གྲུབ་བསྐྱེད་པར་བྱེད་པ་ཡིན་ན། དེ་འདིར་ནང་དོན་དུ་ལྡན་ཞིང་བཟླས་པ་འཁོར་བར་བྱེད་པ་སྟེ།
ཞེས་པའམ། སྔགས་སྐྱོབ་པའི་དོན་ནམ། བསམ་གཏན་མི་འགྱུར་བར་བྱེད་པ་ལ་སོགས་པའི་དོན་དེ་ལམ་དུ་བྱས་པ་དང་མ་བྱས་པ་གཉི་ག་ལ་རང་གི་ལུས་འདི་ཉིད་གནས་སོ་ཞེས་བྱ་བའོ། ། རྒྱུད་ལས་གསུངས་པ་ནི་རྒྱུད་སྡེ་རྣམས་སུ་གསང་བ་ལ་སོགས་པའི་གླེང་གཞིའང་ཕྱི་རོལ་དུ་ཕུན་སུམ་ཚོགས་པ་ལ་སོགས་པར་བཤད་ལ། ཕུན་སུམ་ཚོགས་པ་དེ་ལས་བྱུང་བའི་ཆོས་སྔགས་ལ་སོགས་པས་ཀྱང་དངོས་གྲུབ་འགྲུབ་པ་ཕྱི་རོལ་དུ་བཤད་ན། དེ་ལ་གསང་བ་ལ་སོགས་པའང་བྱང་ཆུབ་ཀྱི་སེམས་སུ་སྔར་བཤད་པ་ཡིན་ལ་དེ་བཞིན་དུ་རྒྱུད་དེ་ལས་གསུངས་པའི་སྔགས་ལ་སོགས་པའང་ནང་ལུས་ལ་གནས་ལ། ཕྱི་རོལ་གྱི་སྔགས་བཟླས་པ་ལ་སོགས་པས་དངོས་གྲུབ་གྲུབ་པ་དེ་འདིར་ལམ་དུ་བྱེད་པ་དང་མ་བྱས་པའི་བྱེ་བྲག་གི་བདེ་སྟོང་གི་ཏིང་ངེ་འཛིན་ནམ་ལུས་ཀྱི་གོང་བུ་འགྲུབ་པའི་ཚུལ་དེ་ཉོན་ཅིག་ཅེས་བྱ་བའི་དོན་ཏོ། ། དོན་དངོས་ལས་རྩ་གཉིས་ལས་ལམ་དུ་མ་བྱས་པའི་དུས་སུ་ཐིག་ལེ་གཉིས་བརྒྱུད་པས་ལུས་ཀྱི་གོང་བུ་ཞེས་རྡོ་རྗེའི་ལུས་འགྲུབ་པའི་རྒྱུར་དངོས་སུ་སྟོན་ལ། ཤུགས་ལས་ལམ་དུ་བྱས་པའི་དུས་སུ་བདེ་ཆེན་གྱི་ཡེ་ཤེས་མངོན་དུ་བྱེད་པར་འགྱུར་ཞེས་བསྟན་པར་རིག་པར་བྱའོ། ། དཀྱུས་སུ་དོན་དྲུག་སྟེ་རྩ་གཉིས་ལ་སེམས་གཉིས་ཀྱིས་འདུས་པ་བསྟན་པ་དང༌།
སྐུ་གསུང་ཐུགས་གསུམ་གྱིས་འདུས་པ་དང༌། སྡུད་པའི་རྒྱུ་དང༌། བདུད་རྩི་ལྔའི་རང་བཞིན་དུ་བསྟན་པ་དང༌། ཕ་མའི་སྒོ་ནས་ཁམས་དྲུག་གིས་བསྡུ་བ་དང༌། དེས་ན་སེམས་ཀྱི་སྒོ་ལ་བརྟེན་ནས་ལུས་འགྲུབ་པར་བསྟན་པའོ། ། དང་པོ་ནི་རྩ་གཉིས་ཞེས་བྱ་བ་ལ་སོགས་པ་སྟེ། སྐྱེ་གནས་ཀྱི་དབུས་ནི་ཀཀྐོ་ལའི་དབུས་ཏེ། དེའི་ནང་ནས་སོར་གཉིས་ཀྱི་ཚད་ཙམ་གྱི་སྐྱེ་གནས་ཀྱི་སྒོའི་གཡས་གཡོན་གཉིས་སུ་གནས་ལ། གཡས་པས་ནི་དབུ་མའི་ཡར་རྩེ་སྨིན་མཚམས་ན་བྱང་ཆུབ་ཀྱི་སེམས་ཟླ་བ་བཟུང་བ་སྟེ་གནས་སོ། ། གཡོན་པས་ནི་དབུ་མའི་མར་རྩེ་གསང་གནས་ན་ཁྲག་བཟུང་སྟེ་གནས་སོ་ཞེས་པའོ། །
འོ་ན་ཀྱེའི་རྡོ་རྗེའི་རྒྱུད་ལས། རྐྱང་མ་མི་བསྐྱོད་འབབ་པ་སྟེ། ། ཞེས་གསུངས་པ་ཇི་ལྟར་དྲང་སྙམ་ན། རྩ་གཉིས་ལས་མེད་ན་བདེན་མོད་ཀྱི་གཡས་གཡོན་གཉི་ག་ལ་རྩ་གཉིས་གནས་ཏེ། གཡས་པ་ལས་ནི་དྲི་ཆེན་དང་རཀྟ་འཕེན་ཅིང་འཛིན་པའི་རྩའོ། ། གཡོན་པ་ལས་ནི་དྲི་ཆུ་དང་ཁུ་བ་འཕན་ཅིང་འཛིན་པར་བྱེད་པའི་རྩ་གཉིས་སུ་གནས་སོ་ཞེས་བླ་མ་གསུང་ངོ༌། ། དེའི་ཕན་ཚུན་བསྡུ་བ་ནི་དེ་ལྟར་ན་རྩ་གཉིས་ལས་ཐིག་ལེ་གཉིས་བསྡུས་པའོ། ། ཆོས་ཀྱི་དབྱིངས་བསྡུས་པ་ནི། ཐིག་ལེ་གཉིས་པོ་དེས་ཆོས་ཏེ་ཕུང་པོ་ལ་སོགས་པའོ། ། དབྱིངས་ནི་དེ་དག་འགྲུབ་པའི་རྒྱུ་བསྡུས་པའོ། །
ཞེས་པའོ། ། གཉིས་པ་ནི་སྙིང་སྟོབས་ཞེས་བྱ་བ་ལ་སོགས་པ་སྟེ། དེ་ལྟར་ན་ལུས་འགྲུབ་པར་བྱེད་པའི་རྒྱུ་འདི་ཙམ་ཞིག་ཡིན་པ་ལ། མུ་སྟེགས་གྲངས་ཅན་རྣམས་ཀྱི་རྡུལ་མུན་པ་སྙིང་སྟོབས་ཞེས་བྱ། བདེ་སྡུག་བཏང་སྙོམས་ཞེས་བྱ་བར་གསང་བ་དེའང་འདི་ཡིན་ནོ་ཞེས་གཏན་ལ་དབབ་པ་དང༌། དེ་ཉིད་ལུས་ངག་ཡིད་གསུམ་འདུས་པ་ཉིད་དུ་གཏན་ལ་དབབ་པ་སྟེ། རྩ་གཉིས་ལས་ཁུ་ཁྲག་འདུས་པ་ནི་རྡུལ་དང་ངག་དང༌། སྙིང་སྟོབས་དང་ལུས་ཏེ་འདུས་པ་ཡིན་ལ། དེ་དག་དང་སྲིད་པ་བར་དོའི་སེམས་མུན་པའི་རང་བཞིན་འདྲེས་པར་འགྱུར་རོ་ཞེས་བྱ་བའི་དོན་ཏོ། དེ་ནས་འདྲེ་བར་བྱེད་པའི་རྒྱུ་ནི་གང་ཡིན།
གང་གི་དུས་སུ་འདྲེས་སྙམ་ན། གསུམ་པ་འདྲེ་བའི་རྒྱུ་ནི་རྡོ་རྗེ་པདྨོ་ཞེས་རྐང་པ་གཉིས་སྨོས་སོ། ། བཞི་པ་བདུད་རྩི་ལྔའི་རང་བཞིན་དུ་བསྟན་པ་ནི། བཤང་གཅི་ཞེས་བྱ་བ་ལ་སོགས་པ་སྟེ། བདུད་རྩི་གཉིས་པོ་དེ་ལས་ཕུང་པོ་ལྔའི་རང་བཞིན་གྱི་བདུད་རྩི་ལྔར་གྱུར་ཅིང་འདུས་ལ་རྡོ་རྗེ་ཅན་དེ་རྒྱལ་བ་ལྔའི་རང་བཞིན་གྱི་ཕུང་པོ་ལྔ། ཆོས་ཉིད་རྡོ་རྗེ་འཆང་ཆེན་པོ་དང་དྲུག་གི་ངོ་བོ་ཡིན་ནོ་ཞེས་བྱ་བའོ། ། ལྔ་པ་དྲུག་གིས་བསྡུས་པ་ནི་རུས་པ་ཞེས་བྱ་བ་ལ་སོགས་པ་སྟེ། དེ་ལྟར་ཁུ་ཁྲག་གཉིས་ལ་ལུས་རགས་པ་འདི་ཇི་ལྟར་འགྲུབ་ན། ཕ་དང་མའི་དབྱེ་བས་དྲུག་ཡིན་ནོ་ཞེས་པ་ནི་རུས་པ་ཞེས་པ་ལ་སོགས་པའོ། ། མདོར་ན།
ལུས་ནི་འདིར་འདུས་སོ་ཞེས་པ་ནི་གོང་བུའི་བསྡུ་བ་ཞེས་བྱ་བ་ལ་སོགས་པའོ། ། དྲུག་པ་དེས་ན་སེམས་ཀྱི་སྒོ་གཉིས་ལ་བརྟེན་ཏེ་འདུས་སོ་ཞེས་སྟོན་པ་ནི་རྩའི་ཀུན་སྤྱོད་ཅེས་བྱ་བ་ཚིགས་སུ་བཅད་པ་གཅིག་གོ ། ད་ནི་སྤྱི་དོན་གསུམ་པ་གང་གི་དབང་གིས་མངོན་དུ་བྱེད་པ་སྟེ། འགྲོ་དང་རྗེས་སུ་འོང་བ་ཉིད། ། ཅེས་བྱ་བའི་རྒྱས་པར་བཤད་པ་རླུང་གི་རྣམ་པར་གཞག་པ་སྟོན་ཏོ། ། འདིས་ནི་ཡེ་ཤེས་རྡོ་རྗེ་ཀུན་ལས་བཏུས་པ་དང༌། རྡོ་རྗེ་ཕྲེང་བ་དང༌། རྡོ་རྗེ་མཁའ་འགྲོའི་བཤད་པའི་རྒྱུད་དུའང་འགྱུར་བ་ཡིན་ནོ། ། འདི་ལ་དོན་གཉིས་ཏེ། སྔ་མ་དང་མཚམས་སྦྱར་བའི་སྒོ་ནས་སྒོའམ་ལམ་གང་ན་རླུང་རྒྱུ་བའི་ཚུལ་བསྟན་པས་རླུང་གི་མདོར་བསྟན་པ་དང༌།
གང་ཞིག་གང་གི་རྣམ་པར་སྒོ་གང་ནས་འགྲོ་འོང་བྱེད་པའི་ཚུལ་རྒྱས་པར་བཤད་པའོ། ། སྔ་མ་ལ་བཞི་ལས། གོང་དུ་བསྟན་པའི་རྩའི་སྒོའི་གནས་ལུགས་ནི་སྟེང་གི་སྒོ་དང་ཞེས་རྐང་པ་གཅིག་གོ ། སྒོ་གཉིས་ཀྱི་བྱེད་པའི་ལས་བསྟན་པས་དེ་ལ་རླུང་གནས་པར་བསྟན་པ་ནི། འོག་གི་ཞེས་བྱ་བ་ལ་སོགས་པ་ཤླཽ་ཀ་གཅིག་གོ ། དེ་ལྟར་སྒོའི་ལས་བསྟན་པ་དེས་ན་སྒོ་དེ་ལ་རླུང་གནས་པས་ལས་བྱེད་པར་རྟོགས་ནས་སྲོག་གི་རླུང་མངོན་སུམ་དུ་གཏན་ལ་དབབ་པ་ནི་དེའི་ཞེས་རྐང་པ་གཉིས་སོ། ། དེ་ལ་གནས་པའི་རླུང་གི་ངོ་བོ་ཉིད་རབ་ཏུ་དབྱེ་བ་དང་བཅས་པ་ནི་སྟེང་གི་སྒོར་ནི་ཞེས་རྐང་པ་གཉིས་ཀྱིས་བསྟན་ཏོ། ། བསྡུས་པའི་དོན་ཏོ། མཚམས་སྦྱར་བ་དང་ཚིག་གི་དོན་ནི། གོང་དུ་ཁམས་བཅུ་དྲུག་ཀྱང་བསྟན།
དེ་དག་ལས་ལུས་གྲུབ་པར་ཡང་བསྟན། དེ་ཡང་རྩའི་ཀུན་སྤྱོད་ཉིད་གསུངས་པ་ཞེས་པས་རྩ་གཉིས་ལ་བརྟེན་ཏེ་གྲུབ་པར་གསུངས་ན། ཅི་དེ་དག་རྩའི་ཀུན་སྤྱོད་ཙམ་གྱིས་མངོན་དུ་བྱེད་དམ་འོན་ཏེ་རྒྱུ་གཞན་ཡང་ཡོད་སྙམ་པ་ལ། རྩའི་ཀུན་སྤྱོད་ལ་བརྟེན་ཏེ་རླུང་གི་སྒོ་ནས་ལུས་བསྐྱེད་ཅིང་འཕེལ་བར་ཡང་བྱེད་ལ། ལམ་དུ་བྱས་པ་ན་ཏིང་ངེ་འཛིན་སྐྱེ་བར་ཡང་བྱེད་དོ་ཞེས་བསྟན་པའི་ཕྱིར། སྟེང་གི་སྒོ་ཞེས་བྱ་བ་ལ་སོགས་པ་སྨོས་སོ། ། དེ་ལ་སྤྱིར་སྟེང་སྒོ་དང་འོག་སྒོ་ལ་རྣམ་གྲངས་མང་སྟེ། སྣའི་སྒོ་ལ་སྟེང་སྒོ་དང༌། བཤང་ལམ་ལ་འོག་སྒོར་བྱས་པ་དང༌། སྤྱི་གཙུག་ལ་སྟེང་སྒོ་དང༌།
སྨིན་མཚམས་ལ་འོག་སྒོར་བྱས་པ་དང༌། རྩ་གཡས་པ་ལ་སྟེང་སྒོ་དང༌། གཡོན་པ་ལ་འོག་སྒོར་བྱས་པ་དང༌། རླུང་ལྡང་བ་ལ་སྟེང་སྒོ་དང༌། འཇུག་པ་ལ་འོག་སྒོར་བྱས་པ་དང༌། སྲོག་གི་རླུང་ལ་སྟེང་སྒོ་དང༌། ཐུར་སེལ་གྱི་རླུང་ལ་འོག་སྒོར་བྱས་པ་ལ་སོགས་པ་དབྱེ་བ་མང་དུ་ཡོད་པ་ལས་འདིར་རྩ་གཉིས་ལ་བྱའོ། ། དེའང་གོང་དུ་རྩའི་ཀུན་སྤྱོད་ཅེས་གསུངས་པ་དང་འབྲེལ་ཅན་དུ་བྱས་ལ། རྩ་དེ་གཉིས་ཀྱི་སྒོ་ཇི་ལྟར་གནས་ཞེས་དྲིས་པ་ལ། རྩ་རོ་མ་ནི་ཁ་གྱེན་ལ་བལྟས་པས་སྟེང་སྒོ་ཡིན་ལ།
རྐྱང་མཐུར་དུ་བལྟས་པས་འོག་སྒོ་ཞེས་བྱའོ། ། དེ་ལྟར་སྒོའི་གནས་ལུགས་བསྟན་ནས་གཉིས་པོ་སྒོ་དེ་གཉིས་ཀྱི་ལས་ཇི་ལྟར་བྱེད་སྙམ་པ་ལ་འོག་གི་སྒོ་ནས་ཞེས་སྨོས་སོ། ། དེ་ལ་བཤད་ཚུལ་གཉིས་ཏེ། ཐ་མལ་པའི་ལུས་ཀྱི་གནས་ལུགས་ལ་སྦྱར་ཏེ་བཤད་པ་དང༌། རྣལ་འབྱོར་པས་ལམ་དུ་བྱས་པ་ལ་སྦྱར་ཏེ་བཤད་པའོ། ། དང་པོ་ལའང་གཉིས་ཏེ། ཐོག་མར་ལུས་གྲུབ་པ་ལའང་སྦྱར་བ་དང༌། ད་ལྟ་ལུས་གནས་པ་ལ་སྦྱར་བའོ། ། དང་པོ་ནི་ཐོག་མར་མངལ་གྱི་གནས་སྐབས་སུ་ཁྲག་དང་ཁུ་བ་འདྲེས་པའི་ནང་དུ་རྣམ་པར་ཤེས་པ་བརྒྱལ་བའི་ཚེ། དང་པོར་སྲོག་གི་རླུང་གནས་པ་ལ་བརྟེན་ཏེ་རྩ་ཨ་ཝ་དྷཱུ་ཏཱིའི་ཆ་ཤད་ལྟ་བུ་གྲུབ་ལ།
དེ་ནས་ཡང་ང་དང་བདག་ཏུ་འཛིན་པའི་རྣམ་པར་རྟོག་པ་སྐྱེ་བ་དེ་སྲོག་གི་རླུང་ནང་དུ་འཇུག་པ་ལ་ཞོན་ཏེ། རྩ་གཡོན་པ་ཐུར་དུ་ཁ་བལྟས་པ་གྲུབ་པ་ནི་འོག་གི་སྒོའོ། ། དེས་ནི་རྣམ་པར་ཤེས་པ་སྟེ་ང་དང་བདག་ཏུ་འཛིན་པའི་སྒོ་ནས་རྣམ་པར་ཤེས་པ་སོ་བར་བྱེད་སྐྱེད་པར་བྱེད་པས་ན་གཡོན་པ་ལ་གཟུང་བའི་ཆ་ཞེས་བྱའོ། ། ཡང་སྲོག་གི་རླུང་གྱེན་དུ་ལྡང་བ་ལ་ཞོན་ཏེ་གཟུང་བའི་རྣམ་པར་རྟོག་པ་སྐྱེས་ཏེ། དེའི་དབང་གིས་རྩ་གཡས་རོ་མ་ཁ་གྱེན་ལ་བལྟས་པ་གྲུབ་པ་ནི་སྟེང་གི་སྒོའོ། ། དེ་དབྱིངས་ཉིད་དོ་ཞེས་བྱ་སྟེ། དེ་ལ་དབྱིངས་ནི་དྷཱ་ཏུ་ཞེས་བྱ་བ་ཁམས་ལ་འགྲོ། རྒྱུ་ལ་འགྲོ། དབྱིངས་ལ་འགྲོ་བའོ། ། དེ་ལ་ཁམས་ཞེས་བྱ་བ་སྟེ།
རྩ་གཡས་པ་ལ་བརྟེན་ཏེ་ཁམས་དྭངས་མ་ཅུ་དྲུག་ལ་སོགས་པ་ལུས་འཕེལ་བར་བྱེད་རྒྱས་པར་བྱེད་པས་རྣམ་པར་ཤེས་པ་རྟེན་དུ་བྱེད་ལ། དེས་ན་རྒྱུ་ཞེས་ཀྱང་བྱ་སྟེ། འོག་སྒོས་རྣམཔར་ཤེས་པ་གནས་པར་བྱེད་པ་ཉིད་ཀྱི་རྒྱུའང་གཡས་པའི་ཁམས་ཀྱིས་བྱེད་པའོ། ། དེ་ལྟར་ན་ལུས་གྲུབ་པ་དེའང་རྩ་ནི་ཐམས་ཅད་མཉམ་སྦྱོར་ལས་གྲུབ་ཅེས་བྱ་སྟེ། དེའང་མཉམ་སྦྱོར་ལས་རྩ་ཐམས་ཅད་ཅེས་བྱ་སྟེ། མཉམ་པར་སྦྱོར་བ་ནི་མཉམ་པར་འདུས་པའམ་མཉམ་པའི་རྣལ་འབྱོར་ཏེ། ཐབས་དང་ཤེས་རབ་ཀྱི་རང་བཞིན་གྱི་རྩ་གཉིས་ལ་རླུང་གིས་དབང་བྱས་པའི་འདུས་པ་ནི་མཉམ་པར་འདུས་པའོ། ། དེ་ལས་རྩ་ཐམས་ཅད་དེ་ཨ་ཝ་དྷཱུ་ཏཱི་ལས་གཉིས་པོ་གྲུབ་ལ། གཉིས་པོ་ལས་སུམ་ཅུ་རྩ་གཉིས་གྲུབ་ལ། དེ་ལས་བརྒྱ་ཉི་ཤུ་དང༌།
དེ་ལས་སྟོང་ཕྲག་བརྒྱད་ཅུ་གྲུབ་པ་ནི་རྩ་ཐམས་ཅད་ཅེས་བྱའོ། ། དེ་ལྟར་ན་རྣལ་འབྱོར་པ་ནི་ཐབས་དང་ཤེས་རབ་ཀྱི་རང་བཞིན་ཡིན་ལ། འཇུག་པར་བྱ་བ་ནི་རྩ་དང་རླུང་དང་བྱང་ཆུབ་ཀྱི་སེམས་ལས་ལུས་གྲུབ་པའི་འཇུག་པ་ནི་དེ་ལྟ་བུ་ཞེས་བྱ་བའི་དོན་ཏོ། ། དེ་ལྟ་བུའི་འཇུག་པ་དེ་ཉིད་ད་ལྟ་ལུས་གནས་པ་ལ་སྦྱར་ན། འོག་གི་སྒོས་ནི་རྣམ་པར་ཤེས། ། ཞེས་བྱ་བ་ནི་འོག་སྒོ་ནི་རྩ་གཡོན་རྐྱང་མ་ཡིན་ལ། དེའི་ནུས་པས་རླུང་ནང་དུ་འཇུག་པ་དང༌། དེ་ཐུར་དུ་རྒྱུས་པས་ཁམས་སྙིགས་མ་ཐམས་ཅད་འཛག་པར་བྱེད་ལ། དེ་རྣམ་པར་ཤེས་ཏེ་ཤེས་པ་སྐྱེ་ཞིང་འཆིང་བར་བྱེད་དེ། ཇི་སྐད་དུ།
ཧ་ཞེས་བྱ་བའི་དབུགས་ཀྱིས་ནི། ། དབང་པོའི་ལམ་ནས་འཛག་པར་བྱེད། ། གང་དེས་སྐྱེ་དང་བཅིངས་ལ་གནས། ། ར་ཞེས་ང་རྒྱལ་གྱིས་བཅིངས་ཏེ། ། རིགས་སུ་བཟུང་བས་ཕུང་དཀྲོལ་བྱེད། ། དེ་བས་བདག་འཛིན་རྣམ་པར་སྤངས། ། ཞེས་འབུམ་ཕྲག་ལྔ་པའི་ཀྱེའི་རྡོ་རྗེ་ལས་གསུངས་པ་ལྟ་བུའོ། ། སྟེང་གི་སྒོས་ནི་དབྱིངས་ཉིད་དོ་ཞེས་བྱ་བ་ལ། སྟེང་སྒོ་ནི་གཡས་རོ་མ་ཡིན་ལ། དེའི་ནུས་པས་རླུང་ཕྱིར་འབྱུང་ལ།
དེའི་དབང་གིས་དབྱིངས་ཉིད་དོ་ཞེས་བྱ་བ་རྒས་པའམ་ཟད་པའམ་འཆི་བར་བྱེད་པའོ། ། དེ་ལྟར་ཡང༌། ལུས་ཅན་ཀུན་གྱི་ཁམས་རྣམས་ཀུན། ། ཧ་ཞེས་སྲོག་རླུང་ཕྱིར་འབྱུང་བས། ། རྒ་ཤི་དེ་ཡི་དབང་གིས་འབྱུང༌། ། དེ་ཕྱིར་རྒ་ཤི་མེད་ལ་འབད། ། ཅེས་འབུམ་ཕྲག་ལྔ་པ་ལས་གསུངས་སོ། ། གལ་ཏེ་གོང་དུ་ལུས་སྐྱེ་བའི་སྐབས་སུ་སྟེང་སྒོའི་ཁམས་བཅུ་དྲུག་པོས་ལུས་རྒྱས་པའམ་རྣམ་ཤེས་ཀྱི་རྟེན་ཁམས་ཡིན་ནོ་ཞེས་བཤད་པ་དང༌། མི་འགལ་ལམ་ཞེ་ན་མི་འགལ་ཏེ། གཡས་པས་ཁམས་རྒྱས་པར་བྱེད་པ་ཉིད་ཀྱིས་ཟད་པར་བྱེད་པའང་ཡིན་ཏེ།
རླུང་གིས་མེ་འབར་བ་རྒྱས་པར་བྱེད་པ་ན། དེ་ཉིད་ཀྱིས་ཤིང་ཟད་པས་མེའང་ཞི་ཞིང་ཟད་པའམ། གྲོད་པ་རླུང་གིས་བུས་པ་ན་དེ་རྒྱས་པར་བྱེད་ཅིང་དེ་ཉིད་ཀྱིས་གས་ཏེ་རལ་བར་བྱེད་པ་བཞིན་ནོ། ། དེས་ན་རྩ་ནི་ཐམས་ཅད་ཅེས་བྱ་བ་ནི་ལུས་ཀྱི་རྩ་སྟོང་ཕྲག་བརྒྱད་ཅུ་མ་ལུས་པའོ། ། མཉམ་སྦྱོར་བ་ཞེས་བྱ་བ་ནི་ཐབས་དང་ཤེས་རབ་ཟུང་དུ་ཆུད་པ་ལ་བྱ་སྟེ། རྩ་གཡོན་པའི་མཐུས་རྩ་ཐམས་ཅད་ནས་ཁམས་དྭངས་མ་འབབ་པ་སྒོ་བཅུར་འདུས་ལ། དེ་ལས་བབ་པ་རྐྱང་མར་འདུས་པར་བྱེད་དོ། ། དེས་འཛག་པར་བྱེད་པ་དང་སྐྱེ་བ་དང་འཆིང་བར་བྱེད་དོ། ། ཡང་རྩ་གཡས་པའི་མཐུས་རྩ་ཐམས་ཅད་ནས་ཁམས་རྒྱས་ཤིང་ཟད་པར་ཡང་བྱེད་དོ། ། དེས་ན་རྩ་ཐམས་ཅད་མཉམ་པའི་རྣལ་འབྱོར་རོ། །
དེས་ན་ཐབས་དང་ཤེས་རབ་ཀྱི་རྣལ་འབྱོར་གྱི་རྩ་ཐམས་ཅད་དུ་འཇུག་ཅེས་བྱ་བའི་དོན་ཏོ། ། དེ་ལྟར་ཐ་མལ་པའི་འཇུག་པ་བསྟན་ནས། དེ་ཉིད་རྣལ་འབྱོར་པས་ལམ་དུ་བྱས་པ་ལ་སྦྱར་ན་འོག་གི་སྒོ་ནི་གཡོན་པ་ལ་ལ་ནཱའོ། ། རྣམ་པར་ཤེས་པ་ནི་དེ་ལས་རྣམ་པར་ཤེས་པའི་རྟེན་ཁམས་དྭངས་མ་བྱང་ཆུབ་ཀྱི་སེམས་འབེབས་པའོ། ། སྟེང་གི་སྒོ་ནི་རྩ་གཡས་ར་ས་ནཱའོ། ། དབྱིངས་ཉིད་དོ་ནི་དེ་ནས་ཙཎྜཱ་ལཱིའི་མེ་སྦར་བས་སྲེག་པར་བྱེད་པའམ། མེ་སྦར་བ་དེས་གཡོན་ནས་འབེབས་བའི་རྒྱུ་བྱེད་པས་ན་དྷཱ་ཏུ་སྟེ་རྒྱུའོ། ། དེས་ན་རྩ་ནི་ཐམས་ཅད་ནི་ལུས་ཀྱི་རྩ་རྣམས་སོ། ། མཉམ་པར་ནི་དབུ་མར་རམ་ལྟེ་བར་རོ། ། རྣལ་འབྱོར་ནི་གཡས་གཡོན་གཉིས་ཟུང་དུ་ཆུད་པའོ། །
དེ་ལྟ་བུ་རྣལ་འབྱོར་པས་འཇུག་པ་ནི་རྩ་ཨ་ཝ་དྷཱུ་ཏཱིར་འཇུག་པར་བྱེད་པའི་རྣལ་འབྱོར་ཏེ། ཙཎྜཱ་ལཱིའི་རྣལ་འབྱོར་བཅོ་ལྔ་པ་བླ་མ་ལས་ཤེས་པར་འགྱུར་རོ། ། དེ་ལྟར་སྒོ་གཉིས་ཀྱི་ལས་བསྟན་པ་དེས་རླུང་གིས་ལས་བྱེད་པར་རྟོགས་ནས་སྲོག་རླུང་དེ་མངོན་སུམ་དུ་གཏན་ལ་དབབ་པའི་ཕྱིར་དེའི་ལུས་ཀྱི་ཞེས་བྱ་བ་ལ་སོགས་པ་སྨོས་ཏེ། དེའི་ཞེས་བྱ་བ་ནི་དེ་ལྟར་རྩ་ལས་བསྒྲུབ་པའི་ལུས་དེའིའོ། ། སྟེང་སྒོ་ནི་སྣའི་སྒོ་སྟེ། རྡོ་རྗེ་ཕྲེང་བ་ལས་ཀྱང༌། སྟེང་གི་སྣ་ཡི་སྒོ་ལ་ཡང༌། ། ངེས་པར་འབྱུང་བ་ཡིན་པར་བཤད། ། ཅེས་སོ། ། འོ་ན་གོང་དུ་སྟེང་གི་སྒོ་ནི་ཞེས་རྩ་གཡས་ན་བྱས་ན་འདིར་ཡང་གཡས་ཉིད་མ་ཡིན་ནམ་སྙམ་པ་ལ་མ་ཡིན་ཏེ།
འདི་རྩ་གཡས་ལ་བྱས་ན་འོག་མས། འབྱུང་དང་རྔུབ་པ་གཉི་ག་ཡང༌། ། གཙོ་བོ་དམ་པ་ཡི་ནི་སྒོ། ། ཞེས་རྩ་གཉི་ག་ལ་སྲོག་རླུང་རྒྱུ་ན། འདིར་སྟེང་ཁོ་ན་ལ་སྲོག་རླུང་བཤད་པ་འགལ་བའི་ཕྱིར་རོ། ། དེས་ན་གོང་མའི་ཚིག་འཕྲོ་ཆག་ཡིན་པས་དམིགས་ཀྱིས་བསལ་བར་བྱ་བའི་ཕྱིར་དེའི་ལུས་ཀྱི་སྟེང་སྒོ་ཞེས་སྨོས་སོ། ། གང་ལའང་ཞེས་བྱ་བ་ནི་བསྡུ་བ་སྟེ། གང་དུ་རྩ་གཉིས་ཀྱི་སྟེང་སྒོ་ལ་རླུང་རྒྱུ་བར་ཤེས་ནས། ཅི་རྩ་གཉིས་ཁོ་ན་ལ་ཡོད་དམ། དེ་ལས་གཞན་པ་ལའང་ཡོད་སྙམ་པ་ལའང་ཞེས་སྣ་སྒོ་ལའང་སྲོག་རླུང་གནས་ཞེས་བསྡུ་བའོ། །
རྡོ་རྗེ་ཅན་ནི་སྲོག་རྩོལ་གྱི་རླུང་ངོ༌། ། རྟག་རྒྱུན་བཞུགས་ནི་སྲོག་རླུང་རྒྱུ་བ་དེ་ཉིད་མགོན་པོ་བཞིའི་རླུང་དུ་རྒྱུན་དུ་སྣ་ནས་རྒྱུ་ཞེས་བྱ་བའི་དོན་ཏོ། ། དེ་ལྟ་བུའི་རླུང་དེ་ཉིད་རབ་ཏུ་དབྱེ་བ་དང་བཅས་པ་བསྟན་པའི་ཕྱིར་ཏེ་ངག་གི་སྒོར་ནི་ཞེས་སྨོས་ཏེ། སྟེང་སྒོ་ནི་སྣའི་སྒོ་དེར་རོ། ། དེ་སྲོག་རླུང་རྒྱུ་བ་ན་སྦྱོར་བ་གསུམ་སྟེ། འཇུག་གནས་ལྡང་གསུམ་དུ་རྒྱུ་ཞེས་བྱ་བའི་དོན་ཏོ། ། དེ་ལྟར་སྣ་ཁོ་ན་ནས་རྒྱུའི་བུ་ག་གཞན་ནས་མི་རྒྱུའམ་སྙམ་པ་ལ་སྒོ་དགུ་རྣམས་ཀྱིས་ཡོངས་སུ་བསྐོར་ཏེ། སྒོ་དགུ་ནས་འཁོར་གྱི་ཚུལ་གྱིས་རྒྱུ་བའོ། ། ཇི་ལྟར་ན་སྣ་གཙོ་བོ་ཡིན་ལ་གཞན་དག་འཁོར་ཡིན་སྙམ་ན། རྣམ་པར་རྟོག་པའི་རླུང་གཉིས་ནི། །
སྣ་ཡི་བུ་ག་ལས་ནི་འབྱུང༌། ། ཞེས་བཤད་པ་ལྟ་བུའོ། ། དེས་ན་སྣ་ནས་སྲོག་གི་རླུང་རྒྱུ་བ་ནི་གཙོ་བོ་ཡིན་ལ། གཞན་དག་ནི་འཁོར་རོ། ། གལ་ཏེ་སྣའང་སྒོ་དགུར་འདུས་པས་ཇི་ལྟར་སྒོ་དགུས་བསྐོར་ཞེ་ན། སྣ་ནས་སྲོག་རླུང་རྒྱུ་བ་ནི་གཙོ་བོ་ཡིན་ལ། སྣ་རང་གི་དྲི་རླུང་རྒྱུ་བ་འཁོར་ཡིན་པས་འགལ་བ་མེད་དོ། ། ཡང་ན་བྷ་གའི་སྒོ་དེ་སྒོ་བཅུ་ཡིན་པས་སྒོ་དགུས་བསྐོར་བ་མི་འགལ་ལོ། ། ཡང་ན་སྟེང་སྒོ་ནི་སྲོག་གི་རླུང་ཡིན་ཏེ་རྡོ་རྗེ་ཕྲེང་བ་ལས། སྟེང་དང་འོག་ཏུ་ཁ་བལྟས་ནས། །
སྲོག་དང་ཐུར་སེལ་རྒྱུ་བར་བྱེད། ། ཅེས་སོ། ། སྒོར་ནི་ཞེས་བྱ་བ་དེ་སྒོས་ནི་ཞེས་གཉིས་པར་བཅོས་ལ་སྲོག་རླུང་དེས་སྦྱོར་བ་གསུམ་དུ་རྒྱུ་བ་དེའི་ཚེ། སྒོ་དགུ་རྣམས་ཀྱིས་ཡོངས་སུ་བསྐོར་ཏེ་རླུང་ལྷག་མ་དགུ་རང་རང་གི་གནས་ན་རྒྱུ་བའི་དོན་ཏོ། ། འདིས་ནི་རླུང་གི་དབྱེ་བའང་སྟོན་ཏོ། ། གླེགས་བམ་ཁ་ཅིག་ལས། སྟེང་འོག་འཁྲུལ་འཁོར་གསུམ་ཞེས་འབྱུང་བ་དེ་གླེགས་བམ་ཉུང་བའི་ཕྱིར་དང༌། འོག་སྒོ་སྐབས་འདིར་སྨོས་པ་ལ་དགོས་པ་མེད་པའི་ཕྱིར་དེ་ནི་མ་ཡིན་ནོ། ། སྤྱིར་རླུང་གི་རྣམ་པར་གཞག་པ་ཤེས་པར་འདོད་ན་ལྔས་རིགས་པར་བྱ་སྟེ། སྤྱིར་རླུང་ཞེས་བྱ་བ་རང་གི་ངོ་བོ་གང་ཡིན་པ་དང༌།
རླུང་དེའི་རབ་ཏུ་དབྱེ་བ་དང༌། བྱེད་པའི་ལས་དང༌། རླུང་རྒྱུ་བའི་ཚུལ་རྣམ་པར་གཞག་པ་དང༌། ལམ་དུ་བྱས་པ་ན་ཇི་ལྟར་འགྱུར་བའོ། ། དང་པོ་རླུང་གི་ངོ་བོ་ནི་འབྱུང་བ་ཆེན་པོའི་ཁོངས་སུ་འདུ་བའི་རླུང་ཉིད་ཡིན་ལ། དེའང་ཕྱིའི་འབྱུང་བ་མ་ཡིན་ཏེ་ནང་གི་འབྱུང་བའོ། ། དེ་སྣ་ཚོགས་བྱེད་པ་ཐམས་ཅད་ཀྱི་རྩ་བར་གྱུར་པ་ཡིན་ཏེ། དེ་ནི་མགོན་པོར་བརྗོད་པའི་རླུང༌། ། ཧ་ནི་ཀུན་དུ་འགྲོ་བར་བརྗོད། ། ཅེས་བཤད་དོ། །
ཡང་དེ་རྣམ་པར་ཤེས་པའི་རྟེན་དུ་གྱུར་པའང་ཡིན་ནོ། ། གཉིས་པ་རླུང་དེ་ལ་དབྱེ་བ་གསུམ་སྟེ། རླུང་གི་ངོ་བོའི་སྒོ་ནས་དབྱེ་བ་དང༌། རྒྱུ་ཚུལ་གྱི་སྒོ་ནས་དབྱེ་བ་དང༌། བྱེད་པའི་ལས་ཀྱི་སྒོ་ནས་དབྱེ་བའོ། ། དང་པོ་ལ་དྲུག་སྟེ། ས་དང་ཆུ་དང་མེ་དང་རླུང་དང་ནམ་མཁའ་དང་རྣམ་པར་ཤེས་པའི་རླུང་ཞེས་བྱ་སྟེ། འདི་ཉིད་ལས། དབང་ཆེན་དང་ནི་དེ་བཞིན་ཆུ། ། མེ་ཉིད་དང་ནི་རླུང་ཉིད་དང༌། །
འཁོར་ལོ་སེམས་ཀྱི་ཀུན་སྤྱོད་པ། ། ཞེས་པ་དང༌། རྣམ་སྣང་ལ་སོགས་སངས་རྒྱས་རྣམས། ། ཞེས་སོ། ། གཉིས་པ་རླུང་རྒྱུ་ཚུལ་གྱི་སྒོ་ནས་དབྱེ་ན་གཉིས་ཏེ། ཡེ་ཤེས་ཀྱི་རླུང་ཞེས་བྱ་བ་གནས་པ་རྒྱུ་བ་མེད་པའི་བདག་ཉིད་ཅན་དང༌། ལས་ཀྱི་རླུང་ཞེས་བྱ་བ་ལྡང་འཇུག་རྒྱུ་བའི་བདག་ཉིད་ཅན་དེ། རྟག་ཏུ་ནུབ་དང་རབ་རྒྱུ་བ། ། སེམས་ཅན་ཀུན་ལ་ཀུན་འགྲོ་བའོ། ། ཞེའོ། །
གསུམ་པ་བྱེད་པའི་ལས་ཀྱི་སྒོ་ནས་དབྱེ་ན་བཅུར་གནས་ཏེ། སྲོག་དང་ཐུར་སེལ་གྱེན་རྒྱུ་དང༌། ། ཁྱབ་དང་མཉམ་གནས་ཞེས་བྱ་དང༌། ། ཀླུ་དང་རུས་སྦལ་རྩངས་པ་དང༌། ། ལྷས་བྱིན་དང་ནི་གཞུ་ལས་རྒྱལ། ། ཞེས་བྱ་སྟེ། སྟེང་གི་སྒོར་ནི་སྦྱོར་བ་གསུམ། ། སྒོ་དགུ་རྣམས་ཀྱིས་ཡོངས་སུ་བསྐོར། ། ཞེས་བྱ་བའི་དོན་ཡིན་ནོ། ། རླུང་དེ་རྣམས་ལས་ཕན་ཚུན་གང་དང་གང་འབྲེལ་བ་ནི་གཞན་དུ་ཤེས་པར་བྱའོ། །
གསུམ་པ་རླུང་དེ་དག་གི་བྱེད་པའི་ལས་ནི། སྤྱིའི་ལས་དང༌། སོ་སོའི་ལས་སོ། ། དེ་ལ་སྤྱིའི་ལས་རྣམ་པར་ཤེས་པའི་རྟེན་བྱེད་པ་ཡིན་ཏེ། ཧ་ནི་དབྱངས་ཀྱི་དྲུག་ལྡན་པ། ། རྣམ་པར་ཤེས་པ་ཡོངས་སུ་གྲགས། ། ཞེས་སོ། ། རྒྱུད་གཞན་ལས། འདི་ནི་རླུང་ཁམས་ཆེན་པོ་སྟེ། ། རྣམ་ཤེས་གསུམ་གྱི་བཞོན་པ་ཡིན། །
ཞེས་སོ། ཡང་འདིས་ལུས་བསྐྱེད་པ་དང༌། འཕེལ་བ་ལ་སོགས་པ་ཐམས་ཅད་ཀྱི་བྱ་བའང་བྱེད་དེ། ཧ་ཡིས་རྣམ་པ་ཐམས་ཅད་དུ། ། སངས་རྒྱས་ཀུན་དང་མཉམ་པར་སྦྱོར། ། ཞེས་འབྱུང་བས་སོ། ། དེ་ལ་དང་པོ་ལུས་སྐྱེ་བའི་དུས་སུ་མའི་མངལ་དུ་རྣམ་པར་ཤེས་པ་རླུང་ལ་ཞོན་ཏེ་ཞུགས་པས་རླུང་གནས་པ་ལ་བརྟེན་ནས་རྣམ་པར་ཤེས་པ་བརྒྱལ་ལོ། ། དེ་ཡེ་ཤེས་ཀྱི་རླུང་གི་བདག་ཉིད་ལ་གནས་སོ། ། དེ་ནས་སྲོག་རླུང་ནས་བརྩམས་ཏེ་རླུང་བཅུ་རིམ་གྱིས་སྐྱེས་པས་ལུས་རྒྱས་པར་བྱེད་དོ། ། ད་ལྟ་གནས་པའི་དུས་སུ་རླུང་རྒྱུས་པས་ལུས་མི་རུལ་བར་འཛིན་པར་བྱེད།
ལྡང་བ་དང་འཇུག་པའི་སྒོ་ནས་སེམས་རྣམ་པར་རྟོག་པ་སྣ་ཚོགས་སུ་སྐྱེད་པར་བྱེད་དོ། ། ཡང་ལམ་དུ་བྱས་པ་ནའང་རྣལ་འབྱོར་གྱི་ལས་བྱེད་དོ། ། དེ་བཞིན་དུ་འཆི་ཁའི་དུས་སུའང་རླུང་རྣམས་རིམ་གྱིས་འགགས་ཏེ་འཆི་བར་འགྱུར་ཞེས་བྱ་བའི་དོན་ཏོ། ། དེས་ན་བདེ་དང་སྡུག་བསྔལ་གྱིས། ། ལྷན་ཅིག་སྐྱེས་པ་གྲུབ་པའི་གནས། ། ཞེས་གསུངས་སོ། ། བཞི་པ་རླུང་རྒྱུ་བའི་ཚུལ་ལ་དྲུག་སྟེ། རླུང་རྒྱུ་བ་ཞེས་བྱ་བ་གང་ཡིན་པ་དང༌། དེ་རླུང་གང་ཡིན་པ་དང༌། ཚུལ་ལམ་རྣམ་པ་ཇི་ལྟར་རྒྱུ་བ་དང༌།
གནས་དང་ལམ་གང་ནས་རྒྱུ་བ་དང༌། གྲངས་དུ་ཞིག་རྒྱུ་བ་དང༌། གྲངས་དེ་ལྟར་འོང་བའི་རྒྱུ་མཚན་བསྟན་པའོ། ། དང་པོ་ནི་སྤྱིར་རླུང་རྣམས་རང་རང་གི་གནས་ན་རང་རང་གི་ལས་བྱེད་པ་ཉིད་ཀྱང་རླུང་རྒྱུ་བ་ཞེས་བྱ་བ་ཡིན། འདིར་རེ་ཞིག་སྲོག་གི་ནུས་པས་སྲོག་དང་རྩོལ་བའི་རྒྱུ་བའི་དབྱེ་བས་འཇུག་པ་དང་གནས་པ་དང་ལྡང་བར་རྒྱུ་བ་ལ་བྱ་སྟེ། གསུམ་ཉིད་སྦྱོར་བ་རྣམ་པ་གསུམ། ། རྣམ་གསུམ་དབྱེ་བས་རྣམ་པར་གནས། ། ཞེས་སོ། ། གཉིས་པ་དེ་ལྟར་རྒྱུ་བ་དེ་ཉིད་གོང་གི་དབྱེ་བ་གསུམ་ལས་གང་ཡིན་ཞེ་ན། རང་གི་ངོ་བོའི་སྒོ་ནས་དབྱེ་བ་དྲུག་དང༌།
རྒྱུ་བའི་སྒོ་ནས་དབྱེ་བ་གཉིས་དང༌། ལས་ཀྱི་སྒོ་ནས་དབྱེ་བ་བཅུ་ལས་སྲོག་གི་ལས་ཁོ་ན་ཡིན་ནོ། གལ་ཏེ་དམ་པ་ཁ་ཅིག་ཐུར་སེལ་ལ་སོགས་པ་ལའང་རྒྱུའོ། ། ཞེས་གསུང་ངོ་སྙམ་ན། དེ་རྣམས་རང་རང་གི་གནས་ནས་རང་རང་གི་ལས་བྱེད་ལ་རྒྱུ་བ་ཞེས་བྱ་བའི་སྣའི་སྒོར་རྒྱུ་བ་ནི་སྲོག་ཁོ་ན་ཡིན་ཏེ། སྣ་ཡི་སྒོ་ཡི་རྒྱུན་ལས་ནི། ། སྲོག་དང་རྩོལ་བའི་རྒྱུ་བ་དག ། དུས་ཀུན་དུ་ནི་རྒྱུ་བ་ནི། ། སྲོག་ཅེས་བྱ་བ་ཡིན་པར་བཤད། ། ཅེས་པ་དང༌།
སྨིན་མའི་དབུས་སུ་སྲོག་གི་རླུང༌། ། དེ་ལྟར་གཅིག་པུའང་གསུམ་དུ་བཤད། ། ཅེས་སོ། ། དེས་ན་སྣ་སྒོ་ལས་རླུང་གི་རླུང་རྒྱུ་ཞེས་བྱ་བ་དང༌། ཐུར་སེལ་ཡང་རླུང་རླུང་ཡིན་ཞེས་བྱ་བ་འདི་ལ་ནོར་བ་ཡིན་གྱི། དེ་ལྟ་མ་ཡིན་ན་ལས་སོ་སོར་བསྟན་པ་དོན་མེད་པ་དང༌། ཐུར་སེལ་ཡང་གྱེན་སེལ་དུ་འགྱུར་བའི་སྐྱོན་ཡོད་དོ། ། གསུམ་པ་རླུང་དྲུག་དང་རྒྱུ་ཚུལ་གཉིས་པོ་ཇི་ལྟར་རྒྱུ་ཞེ་ན། དེ་ལ་རྣམ་ཤེས་གྱི་རླུང་ནི་ཡེ་ཤེས་ཀྱི་རླུང་ཡིན་ལ། དེའང་ཡེ་ཤེས་ཀྱི་རླུང་ནི་ཁ་ཅིག་ལས་མི་རྒྱུ་བར་བཤད།
དུས་ཀྱི་འཁོར་ལོ་ལས་ཆ་རེ་རྒྱུ་བར་བཤད་ཀྱང༌། རྡོ་རྗེ་ཕྲེང་བ་ལས། ཐུན་བཞིའི་མཚམས་སུ་རྒྱུ་བར་བཤད་པས་འདིའང་དེ་དང་མཐུན་ཏེ། འཁོར་ལོ་བཞི་ཡི་རབ་དབྱེ་བས། ། ཐུན་བཞིར་བྱིན་གྱིས་བརླབ་པ་དང༌། ། རྡོ་རྗེ་སེམས་དཔའི་གཟུགས་ཀྱིས་ནི། ། འདིར་ནི་ཇི་ལྟར་བདེ་བར་རོལ། ། ཞེས་འབྱུང་བས་སོ། ། ཡང་ནམ་མཁའི་རླུང་ཡང་དུས་ཀྱི་དཀྱིལ་འཁོར་ལོ་ལས་ཆ་རེ་རྒྱུ་བར་བཤད། རྡོ་རྗེ་ཕྲེང་བ་ལས།
ད་ལྟ་ཁྱབ་པའི་ཚུལ་གྱིས་རྒྱུ། དངོས་སུ་འཆི་བའི་དུས་སུ་རྒྱུ་བར་བཤད། རྒྱུད་འདིའང་དེ་དང་དགོངས་པ་མཐུན་ཏེ། རྣམ་སྣང་ལ་སོགས་སངས་རྒྱས་རྣམས། སྟེང་གི་སྒོར་ནི་གཡོ་ཞིང་གནས། ། ཞེས་གསུངས་པ་ལྔ་ཀ་རྒྱུ་བ་ཡིན་ལ། ཡང༌། རླུང་ལ་སོགས་པའི་དབྱེ་བ་ཡིས། ། རྟག་ཏུ་འགྲོ་བས་རླུང་རྣམས་བཞི། ། ཞེས་གསུངས་པས་བཞིའང་ཡིན་ནོ། །
དེས་ན་ལས་གྱི་རླུང་གི་རྒྱུ་བ་ནི་བཞི་ཁོ་ན་ཡིན་ནོ། ། དེའང་ཁ་དོག་རྣམ་པ་ལ་རྒྱུ་ཚུལ་བཞིའི་སྒོ་ནས་རྒྱུ་སྟེ། སྟེང་དང་ངོས་དང་བྲང་འོག་འགྲོ། ། ཞེས་འཆད་པར་འགྱུར་རོ། ། བཞི་པ་གནས་དང་ལམ་གང་ནས་རྒྱུ་ཞེ་ན། སྤྱིར་ཡེ་ཤེས་ཀྱི་རླུང་རྩ་ཨ་ཝ་དྷཱུ་ཏཱིའི་མར་སྣའི་ཨ་ཐུང་བྷ་གའི་དཀྱིལ་འཁོར་གྱི་དབུས་ལ་གནས་ལ། དེ་རྩ་གཉིས་ཀྱི་དབང་གིས་སྲོག་དང་རྩོལ་བར་བྱུང༌། དེ་འཁོར་ལོ་བཞི་ལས་དེ་སྙིང་གའི་རྩ་འདབ་བཞི་ལས་འབྱུང་བ་བཞིར་བྱས་ནས། དེ་འཁོར་ལོ་བཞིའི་རྩ་འདབ་རྣམས་ལ་རིམ་པ་བཞིན་དུ། ཡུལ་ཉི་ཤུ་རྩ་བཞི་ལ་སོགས་པ་ནས་བྱུང་སྟེ།
སྲོག་གི་རླུང་གི་དབང་བྱས་ནས་སྣའི་བུ་ག་ནས་རྒྱུ་བ་ཡིན་ནོ། ། ལྔ་པ་སྣ་བུག་ནས་གྲངས་དུ་ཞིག་རྒྱུ་ཞེ་ན། ཉི་ཁྲི་ཆིག་སྟོང་དྲུག་བརྒྱ་སྟེ། ། ཐོག་མར་འབྱུང་དང་རྔུབ་པའི་གྲངས། ། ཉི་ཁྲི་དང་ནི་ཆིག་སྟོང་དང༌། ། དེ་བཞིན་གྲངས་ནི་བརྒྱ་ཕྲག་དྲུག ། ཉིན་དང་མཚན་མོར་ངེས་པར་རྒྱུ། ། ཞེས་གསུངས་པ་ལྟ་བུའོ། ། དྲུག་པ་གྲངས་དེ་ལྟར་འོང་བས་ཕྱི་རོལ་ཇི་ལྟ་བར་ནང་ལུས་ལ་གནས་པ་སྟེ། ཕྱི་རོལ་དུ་དབྱུག་པ་ཆུ་ཚོད་བྱེད་པ་དང་འཕོ་བ་དང་ཉིན་ཞག་ལ་སོགས་པའི་དབྱེ་བ་ཡོད་པ་ལྟར་ནང་ལའང་གནས་པའི་དབང་གིས་འབྱུང་ངོ༌། །
དེའང་ཡུལ་ཉི་ཤུ་རྩ་བཞིའི་དབང་གིས་མགོན་པོའི་རླུང་ཉི་ཤུ་རྩ་བཞིར་ཞག་གཅིག་རྒྱུ་ལ། མགོན་པོ་རེ་རེའང་འཁོར་ལོ་བཞིའི་དབང་གིས་ལྷ་མོ་བཞི་བཞི་དང་ལྡན་ཏེ། ས་རླུང་ཉི་བརྒྱ་ཉི་ཤུ་རྩ་ལྔ། དེ་བཞིན་དུ་ཆུ་དང་མེ་དང་རླུང་རྒྱུ་བ་དགུ་བརྒྱ་པ་རེ་མགོན་པོའོ། ། མགོན་པོ་བཞི་བཞིའང་ལྟེ་བའི་རྩ་འདབ་དང་སྣ་སྒོའི་དབྱེ་བས་འཕོ་བ་གཉིས་གཉིས་དང་ལྡན་ཏེ། གཡོན་དང་གཡས་དང་གཉིས་ཀ་དང༌། ། དལ་བར་རྒྱུ་དང་རྣམ་བཞིར་འགྱུར། ། ཐུན་ཕྱེད་ཀྱི་ནི་དུས་དག་ཏུ། ། ལས་ནི་གཉིས་གཉིས་ཉེ་བར་གནས། ། ཞེས་པས་ཐུན་ཕྱེད་ནི་འཕོ་བ་ཕྱེད་དོ། །
དགུ་བརྒྱ་ཕྲག་གཅིག་གཡས་ཁོ་ན་ནས་རྒྱུ་བ་ནི་མེ་རླུང༌། གཡོན་ཁོ་ནའི་རྒྱུ་བ་ནི་རླུང་གི་རླུང་གཉི་ག་ནས་རྒྱུ་བ་ནི་སའི་རླུང་དལ་ཞིང་རྒྱུ་བ་མི་ཚོར་བ་ནི་ཆུ་རླུང་སྟེ། དེ་ལྟར་བཞི་ནི་འཕོ་བ་གཉིས་སོ། ། དེ་ལ་རླུང་སུམ་སྟོང་དྲུག་བརྒྱའོ། ། དེ་ལྟ་བུ་ལན་དྲུག་གིས་ཉི་ཁྲི་ཆིག་སྟོང་དྲུག་བརྒྱའོ། ། རྡོ་རྗེ་ཕྲེང་བ་དང༌། དུས་འཁོར་དང༌། རྡོ་རྗེ་མཁའ་འགྲོའི་ལུགས་སོ། ། ཧེ་བཛྲའི་ལུགས་ཀྱི་ལྟེ་བའི་རྩ་འདབ་ཀྱི་དབང་གིས་དབྱུག་པ་དྲུག་ཅུ་རྩ་བཞི་ཡིན་ལ། དབྱུག་པ་རེ་ལ་རླུང་སུམ་བརྒྱ་སུམ་ཅུ་རྩ་ཕྱེད་དང་བརྒྱད།
དབྱུག་པ་གཉིས་ཀྱིས་ཆུ་ཚོད་གཅིག་སྟེ་སྤྱི་བོའི་རྩ་འདབ་ཀྱི་དབང་གིས་སོ། ། དེ་རེ་རེ་ལ་ལྷ་མོའི་རླུང་བརྒྱ་དྲུག་ཅུ་རྩ་བརྒྱད་དང་བཞི་ཆ་བ་ཚན་པ་བཞི་རྒྱུ་སྟེ་བཞི་འཁོར་ལོ་བཞིའི་དབང་གིས་སོ། ། དེས་དྲུག་བརྒྱ་བདུན་ཅུ་རྩ་ལྔ་མགོན་པོའི་རླུང་ངོ༌། ། མགོན་པོའི་རླུང་ཆུ་ཚོད་གཉིས་གཉིས་འཕོ་བ་རེ་རེ་མགྲིན་པའི་རྩ་འདབ་ཀྱི་དབང་གིས་སོ། ། དེ་གཉིས་གཉིས་ཀྱི་ཐུན་ཕྱེད་པ་རེ་སྟེ་སྙིང་གའི་རྩ་འདབ་ཀྱི་དབང་གིས་སོ། ། དེ་གཉིས་གཉིས་ཐུན་ཆེ་བ་རེ་སྙིང་གའི་ནང་གི་འདབ་མའི་དབང་གིས་ཏེ། དེ་ལྟར་ནའང་ཉི་ཁྲི་ཆིག་སྟོང་དྲུག་བརྒྱའོ། ། སྤྱི་དོན་ལྔ་པ་ལམ་དུ་བྱས་ན་ཇི་ལྟར་འགྱུར་ཞེ་ན། དང་པོ་ཁོ་ནར་རླུང་བཟུང་བས་རྣམ་པར་ཤེས་པ་ཟིན་ཏེ་དེའི་རྟ་ཡིན་པའི་ཕྱིར་རོ། ། ཡང་དེ་ཉིད་བགྲང་བས་བཟླས་པར་འགྱུར་བས་སྒྲིབ་པ་ཟད་པར་བྱེད།
སེམས་ཟིན་པའི་དབང་གིས་ཏིང་ངེ་འཛིན་སྣ་ཚོགས་སྐྱེད་པར་ཡང་བྱེད་དོ། ། ཡང་རླུང་རྣམ་པ་བཞི་གསལ་བའི་ཚེ་ཕྲིན་ལས་བཞི་འགྲུབ་པར་བྱེད། མཐར་ལས་ཀྱི་རླུང་འགགས་ཏེ་ཡེ་ཤེས་ཀྱི་རླུང་མངོན་དུ་འགྱུར་བར་བྱེད་དེ། སེམས་མེད་སྐྱེས་བུ་མེད་ཅེས་བྱ་བ་ལ་སོགས་པ་འཆད་པར་འགྱུར་རོ། ། དེ་ལྟར་རླུང་མདོར་བསྟན་ནས་གང་ཞིག་གང་གི་རྣམ་པས་སྒོ་གང་ནས་འགྲོ་འོང་བྱེད་པ་དེ་རྒྱས་པར་སྟོན་ཏོ། ། འདི་ལ་གཉིས་ལས། ཞུས་པ་ནི་ཀྱེ་ཞེས་བྱ་བ་ལ་སོགས་པ་སྟེ། ཡེ་ཤེས་ཀྱི་རླུང་དང་ལས་ཀྱི་རླུང་གི་རང་གི་ངོ་བོ་ནི་ཇི་ལྟར་རྒྱུ། ལས་ཀྱི་རླུང་གི་རང་གི་ངོ་བོ་ནི་གང༌། དེའང་སྒོ་ནི་གང་ནས་རྒྱུ།
རྒྱུ་བ་དེ་ཉིད་གང་གི་ནུས་པས་རྒྱུ་བ་ཡིན། ཞེས་ཞུས་པའི་དོན་ཏོ། ། འདིའི་ལན་ལ་གསུམ་སྟེ། སྤྱིར་རླུང་གི་རང་བཞིན་སྦྱོར་བ་གསུམ་དུ་བསྟན་པ་དང༌། དེ་སྒོ་གང་ནས་ཇི་ལྟར་འགྲོ་ཞིང་འོང་བའི་ཚུལ་རྒྱས་པར་བསྟན་པ་དང༌། འགྲོ་འོང་གི་དབང་གིས་ཇི་ལྟར་མངོན་དུ་བྱེད་པའམ་རླུང་གི་ལས་བསྟན་པའོ། ། དང་པོ་ནི། གསུམ་ཉིད་སྦྱོར་བ་གསུམ་ཞེས་བྱ་སྟེ། འཇུག་པ་དང༌། གནས་པ་དང༌།
ལྡང་བ་དང་གསུམ་མོ། ། དེ་ལ་གནས་པ་ནི་ཡེ་ཤེས་ཀྱི་རླུང་སྟེ། ཤེས་རབ་ཀྱི་བདག་ཉིད་དོ། ། ལྡང་འཇུག་སྲོག་རྩོལ་ནི་ལས་ཀྱི་རླུང་ཐབས་ཀྱི་བདག་ཉིད་དོ། ། དེ་ལྟར་ཡང༌། ཀུན་གྱི་ནང་ན་རྣམ་རྟོག་མེད། ། རྣམ་པར་རྟོག་པའི་རླུང་གཉིས་ནི། ། ལུས་ལ་རྟག་ཏུ་འབྱུང་བར་བྱེད། ། གསུམ་ལས་རྣལ་འབྱོར་པ་ཡིས་རྟོགས། ། ཞེས་བྱ་བ་དང༌།
སློབ་དཔོན་འཕགས་པས་ཀྱང༌། འཇུག་པ་དང་ནི་གནས་པ་དང༌། ། ལྡང་བ་ཡི་ནི་རིམ་གྱིས་ཀྱང༌། ། ཤེས་རབ་ཐབས་ཀྱི་གཞིར་གནས་ཏེ། ། སྔགས་ཀྱི་ཡན་ལག་མ་ཉམས་བཟླས། ། ཞེས་གསུངས་པ་ལྟ་བུ་སྟེ། དེ་ལྟར་ན་གསུམ་པོ་འདི་ནི་རླུང་ཐམས་ཅད་ཀྱི་རྩ་བ་ཡིན་ནོ། ། གཉིས་པ་སྒོ་གང་ནས་ཇི་ལྟར་འགྲོ་འོང་བྱེད་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་ནི་སྐུ་གསུང་ཐུགས་ཞེས་རྐང་པ་གཉིས་ཏེ། དེ་ལྟ་བུའི་རླུང་དེ་ལམ་མམ་སྒོ་གང་ནས་རྒྱུ་ཞེ་ན། སྐུའི་སྒོ་དགུ་ལས་རྒྱུ་བ་ནི་ཐ་མ་སྟེ། རགས་ཤིང་རྟོགས་སླ་བའི་ཕྱིར་རོ། ། གསུང་གི་སྒོ་བཞི་ལས་རྒྱུ་བ་ནི་འབྲིང་པོ་སྟེ། དེ་བས་རྟོགས་དཀའ་ཞིང་རྟོགས་ན་དེ་ལས་དོན་ཆེ་བས་སོ། ། ཐུགས་ཀྱི་སྒོ་གཉིས་ལས་རྒྱུ་བ་ནི་དམ་པ་ཉིད་དེ་རྟོགས་པ་ཤིན་ཏུ་དཀའ་ཞིང་རྟོགས་ཤིང་དབང་དུ་གྱུར་ན་དོན་ཤིན་ཏུ་ཆེ་བའི་ཕྱིར་རོ། ། པཎྜི་ཏ་ནཱ་རོ་པ་ལ་སོགས་པ་ན་རེ་འཁོར་བའི་རྒྱུ་ཁོ་ན་ཡིན་པས་ཐ་མ། འཁོར་འདས་གཉིས་ཀའི་ཡིན་པས་འབྲིང༌། མྱ་ངན་ལས་འདས་པའི་ཡིན་པས་རབ།
ཅེས་གསུངས་ཏེ་ཧ་ཅང་མི་འགྲིག་གོ ། དེ་ལྟར་མདོར་བསྟན་ནས་དེ་ལྟ་བུའི་སྒོ་གསུམ་པོ་ཉིད་རྒྱས་པར་བཤད་པ་ལ་གསུམ་སྟེ། སྐུའི་སྒོ་དགུ་ནས་སྦྱོར་བ་གསུམ་གྱི་རླུང་ཇི་ལྟར་རྒྱུ་བ་དང༌། གསུང་གི་སྒོ་བཞིས་དཀྱིལ་འཁོར་བཞིའི་རྣམ་པས་སྦྱོར་བ་གསུམ་ལ་གནས་པར་བསྟན་པ་དང༌། ཐུགས་ཀྱི་སྒོ་གཉིས་ཀྱི་སྦྱོར་བ་གསུམ་ཉིད་སྲོག་རྩོལ་གྱིས་དབང་བྱེད་པར་བསྟན་པའོ། ། དང་པོ་ནི་ཀ་བ་གཅིག་ཅེས་བྱ་བས་སྐུའི་གནས་ལུགས་བསྟན་ཏེ། ཀ་བ་གཅིག་ནི་ལུས་ཀྱི་ཀ་བ་རྩ་ཨ་ཝ་དྷཱུ་ཏཱི་དབུས་ན་གནས་སོ། ། སྒོ་དགུ་ནི་འོག་ཏུ་སྦྱར་ལ་བུ་ག་དགུ་ཞེས་བྱ་སྟེ་མིག་ལ་སོགས་པ་དགུའོ། ། དེ་ལྟ་བུའི་ཁང་པ་ན་ལྷ་གང་ཡོད་ཅེ་ན། སྦོམ་པོ་ལྔ་སྟེ།
ཕུང་པོ་ལྔ་རྒྱལ་བ་ལྔའོ། ། དེ་ལྟ་བུའི་སྐུའི་སྒོ་ནས། རླུང་ཇི་ལྟར་རྒྱུ་ཞེ་ན། དགུའི་རྣམ་པ་སྟེ་བུ་ག་དགུ་ནས་རླུང་ལྡང་འཇུག་གི་ཚུལ་དུ་རྒྱུ་ཞེས་བྱའོ། ། ཁ་ཅིག་ན་རེ་ཁ་སྣ་མ་གཏོགས་པའི་བུ་ག་གཞན་ནས་ཡན་ལག་གི་རླུང་ཕྱིར་འབྱུང་བ་འབའ་ཞིག་ལས་ནང་དུ་འཇུག་པའི་བྱ་བ་མི་བྱེད་ལ། ཡན་ལག་གི་རླུང་འཆིང་བ་དེའི་ཚེ་རླུང་གྲུབ་པར་འགྱུར་རོ་ཞེས་ཟེར་རོ། ། ཡང་ན་སྒོ་དགུ་ཞེས་བྱ་བ་འདིས་རླུང་གི་རྣམ་པར་དབྱེ་བ་བཅུ་བསྟན་ཏེ། ཀ་བ་གཅིག་ནི་རླུང་རྣམས་ཀྱི་རྩ་བ་སྲོག་རླུང་ཡིན་ལ། དེ་ལས་སྐྱེས་པའི་རླུང་དགུ་ནི་སྒོ་དགུ་ཡིན་ལ། སྲོག་ཉིད་དང་བཅུའོ། །
སྦོམ་པོ་ལྔ་ནི་རླུང་ལྔ་པོ་ཉིད་ཀྱང་ཁམས་ལྔར་འདུས་པ་སྟོན་ཏེ། འདི་དག་གི་མཚན་ཉིད་ནི་འོག་ནས་བཤད་པར་བྱའོ། ། གཉིས་པ་གསུང་གི་སྒོ་ཞེས་བྱ་བའི་གོ་བ་ནི། དེ་ལྟར་བུ་ག་དགུ་ནས་རྒྱུ་བའམ་ལས་དགུ་བྱེད་པའི་རླུང་རང་གི་ངོ་བོ་སྟོན་པ་དང༌། རང་གི་ངོ་བོ་དེའི་གནས་པའི་ལམ་སྟོན་པ་ནི་གསུང་གི་སྒོ་ཞེས་བྱའོ། ། འདི་ལ་ལྔ་སྟེ། གསུང་གི་སྒོའི་མིང་བསྟན་པ་དང༌། དེའི་ཞར་ལས་རླུང་རང་གི་ངོ་བོ་རྒྱུ་བ་དང༌། རྒྱུ་བ་མེད་པའི་བདག་ཉིད་ཅན་དུ་བསྟན་པ་དང༌། རླུང་ལམ་དུ་བྱས་པས་སྒོ་བཞི་འགགས་པས་མངོན་དུ་འགྱུར་བའི་ཚུལ་དང༌།
སྒོ་བཞིའི་རང་གི་ངོ་བོ་དང༌། རྒྱུ་བའི་ཚུལ་བསྟན་པའོ། ། དང་པོ་ནི་སེམས་དང་ཞེས་བྱ་བ་ལ་སོགས་པ་གསུང་གི་སྒོའི་མིང་སྟོན་ཏོ། ། དེ་ལ་སེམས་ཞེས་བྱ་བའི་བརྡས་བཅིངས་པ་ཞེས་བྱ་བའི་རླུང་སྟོན་ཏེ། ཁ་དོག་སེར་པོ་གནས་ལྟེ་བ་ན་གནས་པ། ས་རླུང་དེ་ཉིད་སྣའི་བུ་ག་ནས་རྒྱུ་བའི་དུས་སུ་སྣའི་བུ་ག་གཉིས་ཀ་ནས་རྒྱུ་བ་ཡིན་ཏེ། གཉིས་ཀ་ལས་ནི་འབྱུང་བའི་ཁམས། ། གསེར་གྱི་མདོག་ཏུ་སྣང་བ་སྟེ། ། དབང་ཆེན་གྱི་ནི་དཀྱིལ་འཁོར་ཉིད། ། རིན་ཆེན་མགོན་པོའི་རྒྱུ་བའོ། །
ཞེས་སོ། ། སྐྱེས་བུ་ཞེས་བྱ་བ་བརྡའི་མིང་གིས་དལ་བར་རྒྱུ་བ་ཞེས་བྱ་བ་ཆུའི་རླུང་སྟོན་ཏོ། ། དེ་ནི་གནས་ཀྱི་གཙོ་བོ་སྙིང་ག་ན་གནས་པ་ཁ་དོག་དཀར་པོའོ། ། ཆུ་རླུང་སྣ་ལས་རྒྱུ་བའི་དུས་སུ་སྣ་གཉིས་ཀ་ལས་དལ་ཞིང་རྒྱུ་བ་མི་ཚོར་བར་རྒྱུ་བ་སྟེ། དལ་ཞིང་རྒྱུ་བ་མེད་པའི་ཁམས། ། ཆུ་ཡི་དཀྱིལ་འཁོར་ཉིད་ཡིན་ཏེ། ། དག་པའི་ཤེལ་ལྟར་སྣང་བ་འདི། ། རྡོ་རྗེ་མགོན་པོའི་རྒྱུ་བའོ། ། ཞེས་སོ། ། སྐྱེས་བུ་ཅན་ཞེས་བྱ་འི་བརྡའི་མིང་གི་རླངས་པ་ཞེས་བྱ་བ་མེའི་རླུང་སྟོན་ཏོ། །
འདི་ནི་ཁ་དོག་དམར་པོ་མགྲིན་པ་ན་གནས་པའོ། ། མེའི་རླུང་འདི་སྣ་ལས་རྒྱུ་བ་ན་སྣ་གཡས་ནས་རྒྱུ་སྟེ། གཡས་པ་ནས་ནི་འབྱུང་བའི་ཁམས། ། མེ་ཡི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་འདིས། ། པདྨའི་མགོན་པོའི་རྒྱུ་བའོ། ། ཞེས་སོ། ། ཁྱད་པར་ཞེས་བྱ་བའི་བརྡའི་མིང་གིས་མྱུར་བ་ཞེས་བྱ་བ་རླུང་གི་རླུང་བསྟན་ཏེ། དེའི་ཁ་དོག་ལྗང་སེར་གསང་གནས་ཀྱི་འཁོར་ལོ་ལ་གནས་པའོ། ། རླུང་གི་རླུང་སྣའི་བུ་ག་ལས་རྒྱུ་བའི་དུས་སུ་སྣ་གཡོན་པ་ལས་རྒྱུ་སྟེ།
གཡོན་པ་ལས་ནི་བྱུང་བའི་ཁམས། ། རླུང་གི་དཀྱིལ་འཁོར་ཞེས་བྱ་བ། ། ལྗང་སེར་དག་ཏུ་སྣང་བ་དེ། ། ལས་ཀྱི་མགོན་པོའི་རྒྱུ་བའོ། ། ཞེས་གསུངས་སོ། ། རྣལ་འབྱོར་པའི་དོན་ཞེས་པའི་བརྡས་ནམ་མཁའི་རླུང་བསྟན་ཏོ། ། འདི་ནི་ཁ་དོག་སྣ་ཚོགས་ལུས་ཐམས་ཅད་ལ་ཁྱབ་ཅིང་གནས་སོ། ། འདི་སྣའི་བུ་ག་ལས་ནི་ད་ལྟ་འོད་ཀྱི་ཁྱབ་པའི་ཚུལ་ལས་དངོས་སུ་རྒྱུ་བ་མེད་དེ། གང་འཆི་བའི་དུས་སུ་རླུང་འདི་རྒྱུ་བར་ཟད་དོ། ། དེ་ལྟར་ཡང༌།
རྡོ་རྗེ་ཕྲེང་བ་ལས། ལུས་ཀུན་ལ་ནི་གནས་པའི་རླུང༌། ། བྱ་བ་ཀུན་ལ་འཇུག་པའོ། ། འདི་ནི་རྣམ་སྣང་ངོ་བོ་སྟེ། ། འཆི་བའི་དུས་ལས་འབྱུང་བར་འགྱུར། ། ཞེས་གསུངས་པ་ལྟ་བུའོ། ། དེ་ལྟར་ན་སྣའི་བུ་ག་ནས་བཞི་རྒྱུ་བས་རླུང་གི་སྒོ་བཞི་ཡིན་ཞིང་སྤྱིར་རླུང་ལྔ་ཁོ་ན་ཡིན་ཏེ། གསང་བ་ཆེན་པོ་ཁ་དོག་ལྔ། ། ཕུང་པོ་ལྔ་ཡི་རང་ངོ་བོ། ། དེ་ནི་ཡེ་ཤེས་ལྔ་དག་པ། །
རླུང་ལྔ་རུ་ནི་རྒྱུ་བར་བྱེད། ། ཅེས་སོ། ། གལ་ཏེ་ཡེ་ཤེས་ཀྱི་རླུང་ཞེས་བྱ་བ་དྲུག་པའང་ཡོད་པ་མ་ཡིན་ནམ་ཞེ་ན། ཡོད་དེ་དེ་ནི་འདིར་རེ་ཞིག་མ་སྨོས་ཏེ། འདིར་ལས་ཀྱི་རླུང་ད་ལྟ་བའི་དབང་དུ་བྱས་སོ་ཞེས་བསྟན་པའི་ཕྱིར། རྟག་པར་རྒྱུན་དུ་དུས་ཀུན་དུ། ། འགྲོ་དང་འོང་བའི་ཁྱད་པར་ལས། ། ཞེས་སྨོས་ཏེ། སྲོག་དང་རྩོལ་བའི་རྒྱུ་བ་ནི་ལྔ་པོ་འདི་ཡིན་ནོ་ཞེས་བྱའོ། ། འོ་ན་ལྔ་ཀ་རྒྱུ་ན་ནམ་མཁའི་རླུང་མི་རྒྱུའོ་ཞེས་བཤད་པ་སྙམ་ན།
སྣ་ལས་ད་ལྟ་མི་རྒྱུ་བའང་རང་གི་གནས་ན་ལས་བྱེད་པའི་རྒྱུ་དང་འཆི་བའི་དུས་སུ་རྒྱུ་བ་ཡོད་པས་དེ་ཙམ་ལ་དགོངས་སོ། ། འོ་ན་ཡེ་ཤེས་ཀྱི་རླུང་ཡང་ཐུན་མཚམས་སུ་རྒྱུ་བར་བཤད་དོ་སྙམ་ན། དེ་ནི་རྒྱུ་བ་མེད་པ་ཉིད་ལ་རྒྱུ་བ་ཞེས་བྱ་བའི་རྒྱུ་བ་ཡིན་ན་ལས་ཀྱི་རླུང་དུ་འགྱུར་རོ། ། སྣའི་བུ་ག་ལ་རླུང་རྟག་ཏུ་རྒྱུ་བ་བཞི་ཡིན་པར་བསྟན་པའི་ཕྱིར་གཅིག་དང་ཞེས་བྱ་བ་ལ་སོགས་པ་སྨོས་ཏེ། རྐང་པ་མེད་པ་ལ་སོགས་པ་བཞིའི་བརྡས་ས་ལ་སོགས་པ་བཞིའི་རིམ་པ་བཞིན་བསྟན་ཏོ། ། དེས་ན་རྟག་ཏུ་འགྲོ་བ་རླུང་རྣམ་པ་བཞི་ཞེས་པ་ནི་ནམ་མཁའ་མ་བཏོགས་པ་ཞེས་བྱ་བའི་དོན་ཏོ། ། དེ་ལྟར་རླུང་བཞི་བསྟན་ནས་ཡེ་ཤེས་ཀྱི་རླུང་དང་ལས་ཀྱི་རླུང་གི་དབྱེ་བ་བསྟན་པའི་ཕྱིར་རམ་ལས་ཀྱི་རླུང་ཉིད་ལ་སྲོག་དང་རྩོལ་བའི་རླུང་དུ་དབྱེ་བ་བསྟན་པའི་ཕྱིར་སེམས་ཀྱི་ཞེས་བྱ་བ་ལ་སོགས་པ་སྨོས་ཏེ། སེམས་ཀྱི་གནས་པ་ནི་རླུང་ངོ༌། ། རྣམ་པ་གཉིས་ཏེ་ནུབ་པ་ནི་རྒྱུ་བ་མེད་པའི་ཐིམ་པ་དང༌། རབ་ཏུ་རྒྱུ་བ་ནི་ལྡང་འཇུག་བྱེད་པའོ། །
དེ་ཉིད་བསྟན་པའི་ཕྱིར་རྟག་ཏུ་ནུབ་སྟེ་ཡེ་ཤེས་ཀྱི་རླུང་ངོ༌། ། རབ་ཏུ་རྒྱུ་བ་ནི་ལས་ཀྱི་རླུང་ངོ༌། ། དེ་ལྟར་རླུང་གཉིས་ནི་སེམས་ཅན་ཀུན་ལ་འགྲོ་བ་ནི་གནས་ཞེས་བྱ་བའི་དོན་ཏོ། ། དེ་ལྟ་བུའི་ལས་ཀྱི་རླུང་ལམ་དུ་བྱས་པས་ལམ་ཀྱི་རླུང་འགགས་ཏེ་ཡེ་ཤེས་ཀྱི་རླུང་མངོན་དུ་འགྱུར་བར་བསྟན་པ་ནི་དེ་ལྟར་ཞེས་བྱ་བ་ལ་སོགས་པ་གསུངས་ཏེ། དེ་ལྟར་ནི་ལས་ཀྱི་རླུང་ངོ༌། ། གང་ཞིག་མི་རིགས་ནི་སྲོག་རྩོལ་གྱི་རྣམ་རྟོག་སྤངས་ཏེ་བསྒོམས་པ་ན་ཞེས་བྱ་སྟེ། ཡང་དག་རྣལ་འབྱོར་སྟོབས་ཀྱིས་ནི། ། སྲོག་དང་རྩོལ་བའི་རྣམ་རྟོག་རྣམས། ། ཀུན་ནས་རབ་ཏུ་སྤངས་ནས་ནི། ། རླུང་གི་དེ་ཁོ་ན་ཉིད་རྒྱུ། །
ཞེས་གསུངས་སོ། ། དེ་བསྒོམས་པས་ཅིར་འགྱུར་ཞེ་ན། སེམས་མེད་ཅེས་བྱ་བ་ལ་སོགས་པ་གསུངས་ཏེ། དེ་ནི་ས་རླུང་ལ་སོགས་པ་རྣམས་རིམ་པ་བཞིན་ཨ་ཝ་དྷཱུ་ཏཱིའི་གནས་སུ་འགག་པ་སྟེ། དེའང་ཡུལ་ཉི་ཤུ་རྩ་བཞིའི་རིམ་གྱིས་དགུ་བརྒྱ་པ་ཕྲག་རེ་རེ་རིམ་པ་བཞིན་འགག་གོ་ཞེས་གསུང་ངོ༌། ། སེམས་མེད་ལ་སོགས་པས་རླུང་རིམ་པ་བཞིན་འགགས་པ་ལ་བརྟེན་ཏེ་གཉིས་སུ་མེད་པའི་ཡེ་ཤེས་མངོན་དུ་གྱུར་ཞེས་ཚིག་ལྷག་མ་ཁོ་ནས་དབྱུང་ངོ༌། ། དེ་ལྟར་ཡང༌། རླུང་རྣམས་ཐམས་ཅད་འགགས་པ་ན། ། སྐྱེས་པ་དེ་ཉིད་རྟོགས་པའོ། ། ཞེས་སོ། །
དེ་ལྟར་ཡང་རླུང་འགགས་པ་ལ་རླུང་བསྒོམ་དགོས་ན་རླུང་ཉིད་བཞི་པོ་གང་ཞེས་དྲིས་པ་ལ་བསྟན་པའི་ཕྱིར། མེ་ཉིད་ཅེས་བྱ་བ་ལ་སོགས་པ་གསུངས་ཏེ། མེ་རླུང་དགུ་བརྒྱ་རྒྱུ་བ་ནི་པདྨའི་མགོན་པོའོ། ། རླུང་དང་ཞེས་པ་དེ་བཞིན་དུ་དགུ་བརྒྱ་ནི་ལས་ཀྱི་མགོན་པོའོ། ། ས་རླུང་དགུ་བརྒྱ་ནི་རིན་ཆེན་མགོན་པའོ། ། ཆུ་རླུང་དགུ་བརྒྱ་ནི་རྡོ་རྗེ་མགོན་པོའོ། ། འཁོར་ལོ་སེམས་ཀྱི་ཀུན་སྤྱོད་པ། ། ཞེས་པ་འདི་རྒྱུ་བའི་གནས་དང་ལམ་བསྟན་ཏེ། སྙིང་གའི་རྩ་བཞི་ལས་འབྱུང་ཞིང་སྣ་ལས་རྒྱུ་ཞེས་བྱ་བའི་དོན་ཏོ། ། དེ་ལྟ་བུའི་མགོན་པོ་རེ་རེའང་ལྷ་མོ་བཞི་བཞི་དང་ལྡན་པར་བསྟན་པའི་ཕྱིར་ཏེ་སྟེང་དང་ཞེས་བྱ་བ་ལ་སོགས་པ་གསུངས་ཏེ།
དཔེར་ན་པདྨ་མགོན་པོ་ལྟ་བུ་རྒྱུ་བའི་དུས་སུའང་སྟེང་སྟེ་མེའི་རླུང་དམར་པོ་སྟེང་དུ་སོར་བཞི་ཉིས་བརྒྱ་ཉི་ཤུ་རྩ་ལྔ་རྒྱུ། མེའི་རླུང་གི་རླུང་ངོས་སུ་སོར་དྲུག་ལྗང་སེར་ཉིས་བརྒྱ་ཉི་ཤུ་རྩ་ལྔ་རྒྱུ། མེའི་ས་རླུང་དྲང་པོ་ཐད་ཀར་སོར་བཅུ་དྲུག་ཏུ་དེ་ཙམ་རྒྱུ། མེའི་ཆུ་རླུང་འོག་ཏུ་སོར་བཅུ་གཉིས་དཀར་པོར་དྲངས་ཏེ་དེ་ཙམ་རྒྱུ་སྟེ་དགུ་བརྒྱའོ། ། དེ་བཞིན་དུ་མགོན་པོ་གཞན་ལའང་ཤེས་པར་བྱའོ། ། སོར་གྱི་ཚད། དུས་ཀྱི་འཁོར་ལོ་ལས་ནི་ས་ལ་སོར་བཅུ་གཉིས། ཆུ་ལ་བཅུ་གསུམ། མེ་ལ་བཅུ་བཞི། རླུང་ལ་བཅོ་ལྔ།
ནམ་མཁའ་ལ་བཅུ་དྲུག་རྒྱུ་བར་གསུངས་སོ། ། བདག་གི་རྣམ་པར་རྟོག་པས་ཀྱང་རྐང་མེད་ཅེས་བྱ་བ་ལ་སོགས་པས་ཀྱང་དུས་འཁོར་དང་འདྲ་བར་ཚད་བསྟན་སེམས་སོ། ། ཐུགས་ཀྱི་སྒོ་བསྟན་པའི་ཕྱིར་ཟླ་བ་ཉི་མ་ཞེས་བྱ་བ་ལ་སོགས་པ་གསུངས་ཏེ། དེ་ལ་ཐུགས་ཀྱི་སྒོ་ཞེས་བྱ་བ་ནི་སེམས་གཟུང་བ་དང་འཛིན་པའི་དབང་གིས་རྩ་གཉིས་གྲུབ་ལ། རྩ་གཉིས་ཀྱི་སྒོའི་དབང་གི་རླུང་ལྡང་བ་དང་འཇུག་པ་བྱེད་དོ། ། ཞེས་སྟོན་པ་ཡིན་ནོ། ། འདི་ལ་ལྔ་སྟེ། སྒོའི་རང་གི་ངོ་བོ་དང༌། སྒོའི་བྱེད་པའི་ལས་དང༌། དེས་ན་སྒོ་དེ་མཆོག་ཏུ་བསྔགས་པ་དང༌།
སྒོའི་བྱེད་པའི་ལས་ཀྱི་ཁྱད་པར་དང༌། སྒོ་དེ་ནས་རྒྱུ་བའི་རླུང་གི་ངོ་བོ་གང་ཡིན་པ་བྱེད་པའི་ལས་དང་བཅས་ཏེ་བཤད་པའོ། ། དང་པོ་ནི་ཟླ་བ་ཞེས་བྱ་བའི་བརྡས་བྱང་ཆུབ་ཀྱི་སེམས་ཀྱི་ཐིག་ལེ་བསྟན་ལ། ཐིག་ལེ་དབབ་པའི་རྩ་ནི་གཡོན་པ་ལ་ལ་ནཱའོ། ། ཉི་མ་ནི་རཀྟ་ཡིན་ལ་དེ་དབབ་པ་ནི་གཡས་ར་ས་ནཱའོ། ། དེ་ལྟར་རྩ་གཉིས་པོའི་དབྱེ་བ་དེ་ནི་ཡིད་དེ། སེམས་གཟུང་བ་དང་འཛིན་པ་གཉིས་སུ་ཤར་བའི་དབང་གིས་རྩ་གཉིས་པོ་དེ་བྱུང་བས་ཡིད་དང་བཅས་ཞེས་བྱའོ། ། དེ་ནི་སྒོ་གསུམ་པ་སྟེ། དང་པོ་ནི་ཕྱིའི་བུ་ག་གཉིས་པ་ནི་འཁོར་ལོ་ལས་རླུང་རང་གི་ངོ་བོའི་སྒོ། ། གསུམ་པ་ནི།
རླུང་དེ་ལྡང་འཇུག་བྱེད་པའི་སྒོ་ཞེས་བྱ་བའི་དོན་ཏོ། ། གཉིས་པ་སྒོ་དེས་བྱེད་པའི་ལས་ཅི་བྱེད་ཅེ་ན། རྔུབ་དང་སྟེ་ནང་དུ་འཇུག་པ་ནི་རྐྱང་མའི་དབང་གིས་སོ། ། འབྱུང་བ་སྟེ་ཕྱིར་ལྡང་བ་ནི་རོ་མའི་དབང་གིས་སོ། ། གསུམ་པ་ནི། དེ་ལྟར་ལྡང་འཇུག་བྱེད་པའི་ལམ་ནི་སྒོའི་དམ་པ་ཞེས་བྱ་སྟེ། འདིའི་དབང་གིས་རྣམ་པར་རྟོག་པ་སྣ་ཚོགས་སུ་བྱེད་པའི་ཕྱིར་དང༌། འདི་ཟིན་ན་སེམས་ཟིན་ཅིང་རྟོག་པ་མེད་པར་འགྱུར་བའི་ཕྱིར་ཏེ། ཇི་སྐད་དུ། སྲོག་དང་རྩོལ་བ་ཡང་དག་སྦྱོར། །
རྟོག་པ་རྣམས་ཀྱི་གྲངས་སྟེར་བ། ། རྟོག་པ་དང་བཅས་རྣལ་འབྱོར་པས། ། རྟོག་པ་དང་བྲལ་རླུང་ཆེན་ཐོབ། ། ཅེས་གསུངས་པ་ལྟ་བུའོ། ། དེ་ལྟ་བུའི་དམ་པ་ནི་སྟེང་སྟེ་རྩ་གཡས་པ་སྟེང་དུ་ཁ་བལྟས་ཏེ་སྤྱི་གཙུག་གསེར་གྱི་སྒོ་ལ་གཏད་ཅིང་ངོ༌། ། འོག་ནི་སྨིན་མཚམས་གནད་འབྱེད་པ་ནས་བརྩམས་ཏེ་རྩ་གཡོན་པ་ལྟེ་བར་གཏད་པའོ། ། བཞི་པ་དེ་ལྟ་བུའི་སྒོ་ནས་རླུང་རྣམས་རྒྱུས་པས་ལས་ཅི་བྱེད་སྙམ་པ་ལ་འོག་གི་སྒོ་ནས་ཞེས་པ་ལ་སོགས་པ་རྐང་པ་གཉིས་གསུངས་ཏེ། ཐོག་མར་ལུས་གྲུབ་པ་དང་གནས་པ་དང་ལམ་དུ་བྱས་པ་གསུམ་གྱི་ཚུལ་གྱིས་བཤད་ཟིན་ཏོ། ། ལྔ་པ་དེ་ནས་རྒྱུ་བའི་རླུང་ཇི་ལྟ་བུ་ཞེ་ན། རྣམ་སྣང་ལ་སོགས་ཞེས་བྱ་བ་ལ་སོགས་པ་གསུངས་ཏེ།
རླུང་ལྔ་སྟེང་དུ་ཡང་དག་རྒྱུ། ། འོད་ལྔ་སངས་རྒྱས་རྣམས་སུ་བསྒོམ། ། ཞེས་བཤད་པ་ལྟ་བུ་སྟེ། རྣམ་སྣང་ལ་སོགས་ཞེས་ལྔར་གསལ་ཡང་འོད་ལྔ་དང་ལྡན་པའི་རླུང་བཞི་པོ་རྒྱུ་བ་ཡིན་གྱི། རྣམ་སྣང་རྒྱུ་བ་ནི་མ་ཡིན་ནོ། ། དེ་ལྟ་བུའི་རླུང་ལྔ་པོ་རིགས་ལྔ་ཡིན་པར་བཤད་ཟིན་ཏོ། ། དེ་ལྟ་བུའི་སངས་རྒྱས་རྣམས་ལུས་ལ་ཇི་ལྟར་རྒྱུ་སྙམ་པ་ལ། སྟེང་གི་སྒོར་ནི་ཞེས་པ་སྟེ། རྩ་གཡས་པའི་མཐུས་ཐམས་ཅད་ཕྱོར་འགྲོ་བར་བྱེད་པས་ན་གཡོ་ཞེས་བྱའོ། ། དེ་རྣམས་འོག་ཏུ་རྩ་གཡོན་པའི་སྒོའི་ནུས་པས་རྣམ་པར་གནས་ཏེ་ནང་དུ་འཇུག་པའོ། །
དེ་ལྟར་ལུས་ལ་གནས་པ་ལྟར་རྣལ་འབྱོར་པས་ཉམས་སུ་བླང་ངོ་ཞེས་བསྟན་པའི་ཕྱིར་ཏེ། སྟེང་གིས་གཤེགས་སུ་གསོལ་ཞེས་གསུངས་སོ། ། དེ་ལྟ་བུའི་ཚུལ་གྱིས་སེམས་གཟུང་བ་དང་འཛིན་པའི་དབང་གིས་རྟག་ཏུ་འགྲོ་ཞེས་བྱའོ། ། རླུང་གི་རྣལ་འབྱོར་འདི་དག་ལ་བརྟེན་ཏེ་ཙཎྜཱ་ལཱིའི་རྣལ་འབྱོར་བཅུ་དྲུག་པ་བླ་མས་སྟོན་པར་འགྱུར་རོ། ། འགྲོ་འོང་གི་དབང་གིས་མངོན་དུ་བྱ་བ་སྟོན་པ་དུས་གསུམ་ཞེས་བྱ་བ་ལ་སོགས་པ་སྨོས་ཏེ། རླུང་ལུས་ལ་ཇི་ལྟར་རྒྱུ་ན་དུས་གསུམ་སྟེ། ལྡང་འཇུག་གནས་པ་གསུམ་དུའོ། ། གང་རྒྱུ་ན་སངས་རྒྱས་ཏེ་མགོན་པོའི་རླུང་ངོ༌། ། དེ་རེ་རེ་ལ་ལྷ་མོ་དང་ལྡན་པས་ན་མ་མོའོ། ། དེ་རེ་རེ་ལའང་རྩའི་དབང་གིས་གྲངས་ཐ་དད་པས་ན་མཁའ་འགྲོ་རྣལ་འབྱོར་ཞེས་བྱའོ། །
དེ་ལྟ་བུའི་རླུང་གི་ལས་བསྟན་པ་ནི་འཇུག་པ་སྟེ་ནང་དུ་རྒྱུ་བའི་དུས་སུ་ཡོན་ཏན་ཏེ། རང་གི་ལས་རྩོམ་པའམ་གཞན་དག་འདྲི་བ་ཡིན་ཀྱང་དགེ་བར་འགྱུར་རོ། ། ལྡོག་པ་སྟེ་ཕྱིར་ལྡང་བའི་དུས་སུ་སྐྱོན་ཏེ། མི་དགེ་བར་འགྱུར་ཏེ་རྣལ་འབྱོར་པ་སེམས་ལས་སུ་རུང་བའི་ནང་གི་དུས་སྦྱོར་ཞེས་བྱ་བའི་དོན་ཏོ། ། དེས་གྲུབ་པའི་དོན་ནི་བདེ་དང་ཞེས་བྱ་བ་ལ་སོགས་པ་དེ་ཉིད་བསྟན་ཏོ། ། ཡང་ན་འདི་དག་གིས་སློབ་དཔོན་རྒྱལ་པོ་ཨིནྡྲ་བྷཱུ་ཏིས་གསུངས་པའི་དབང་དུ་བྱས་ན་སྐུའི་སྒོ་དགུས་ནི་རླུང་རྣམ་པར་འབྱེད་པ་བཅུ་བསྟན་ལ། སེམས་དང་ཞེས་བྱ་བས་སྔར་ལྟར་རླུང་ལྔ་བསྟན། སེམས་ཀྱི་གནས་པས་ལས་དང་ཡེ་ཤེས་ཀྱི་རླུང་དུ་དབྱེ་བ་གསུངས། དེ་ལྟར་ཞེས་བྱ་བས་ཉམས་སུ་བླང་བའི་ཚུལ་བསྟན། ཟླ་བ་ཉི་མ་ཞེས་བྱ་བ་ལ་སོགས་པས་སྲོག་དང་རྩོལ་བའི་རླུང་བསྟན།
རྣམ་སྣང་ཞེས་བྱ་བ་ཤླཽ་ཀ་གཉིས་ཀྱིས་རྩའི་སྒོ་ལ་བརྟེན་ཏེ་རླུང་ཇི་ལྟར་རྒྱུ་ཞིང་སྐྱེ་བའི་ཚུལ་བསྟན་ཏོ། ། འཇུག་པ་དང་ནི་ཞེས་བྱ་བས་དུས་སྦྱོར་བསྟན་ཏོ། ། ལྷན་ཅིག་སྐྱེས་པ་ཞེས་བྱ་བས་རླུང་གི་གནས་ལུགས་བསྟན་ཏོ། ། དེ་ལ་རླུང་བཅུ་པོ་ནི་ཀ་བ་གཅིག་ཅེས་བྱ་བས་ནོར་ལས་རྒྱལ་གྱི་རླུང་ཞེས་བྱ་བ་ལུས་ཐམས་ཅད་ཀྱི་རྟེན་བསྟན་ཏོ། ། སྒོ་དགུས་ནི་རླུང་ལྷག་མ་དགུའོ། ། དེ་ལ་དགུའི་རྣམ་པ་ནི་བྱེད་པའི་ལས་དགུ་བྱེད་པས་རླུང་སོ་སོར་བཞག་སྟེ། དེ་ལ་རྩ་བའི་རླུང་དང་པོ་སྲོག་གིས་ནི་ལུས་སེམས་མི་འབྲལ་བར་བྱེད་ཅིང་སྣ་སྒོར་རླུང་རྒྱུ་བའི་ལས་བྱེད་དེ། ཐུར་སེལ་གྱིས་ཕྱི་ས་ལ་སོགས་པ་ཐུར་དུ་འཕེན་པའི་ལས་བྱེད། མཉམ་གནས་ཀྱིས་ཁ་ཟས་འཇུ་བ་ལ་སོགས་པ་དང༌། རོལ་ལུས་ཁྱབ་པའི་ལས་བྱེད།
གྱེན་རྒྱུས་སྨྲ་བ་དང་དགོད་པ་ལ་སོགས་པའི་ལས་བྱེད། ཁྱབ་བྱེད་ཀྱིས་འདེགས་པ་ལ་སོགས་པའི་ལས་བྱེད་དེ། འདི་ནི་བླ་མའི་གསུངས་ཏེ་རྡོ་རྗེ་ཕྲེང་བའི་ལུགས་སོ། ། དེ་བཞིན་དུ་ཡན་ལག་གི་རླུང་ཡང་མིག་ལ་སོགས་པའི་སྒོ་ནས་བྱུང་སྟེ། གཟུགས་རིག་པ་ལ་སོགས་པའི་ལས་བྱེད་དོ། ། ཞེས་གསུང་ངོ༌། ། དཔལ་དུས་ཀྱི་འཁོར་ལོ་ལས་ནི། སྲོག་གིས་སྟོབས་བྱེད་ཉི་ཟླའི་ལམ་འགྲོ་ཐུར་སེལ་ཐུར་དུ་འབྱིན་ལ་རོ་རྣམས་མ་ལུས་ལུས་ལ་ཁྱེར་བ་མཉམ་གནས་ཀྱིས། ། གྱེན་དུ་རྒྱུ་བས་ལུས་བསྐྱེད་པ་ནི་ཁ་དང་ལག་པ་རྐང་པ་རྣམས་དང་གླུ་དང་གར་བྱེད་པ། ། ཁྱབ་བྱེད་ནད་རྣམས་སྐྱེད་པར་བྱེད་དེ་རང་བཞིན་ཡོན་ཏན་དབང་གིས་ལུས་འཁྱོག་པ་ཡང་དེ་བཞིན་ནོ། །
ཀླུ་ཡི་སྒྲོགས་པ་ཉིད་དེ་ལག་པ་དང་ནི་རྐང་པ་བསྐུམ་པ་གསལ་བར་རླུང་ནི་རུས་སྦལ་གྱིས། ། ཁྲོ་བ་དང་ནི་འཁྲུག་པ་མ་ལུས་རླུང་ནི་རྩངས་པ་ཡིན་ལ་ལྷས་བྱིན་གྱིས་ནི་གསལ་བར་བྱེད། ། ལུས་ལ་དེ་ཉིད་ལྔ་པོ་བྲལ་བར་གྱུར་གྱི་བར་དུ་མི་བདག་རླུང་ནི་ནོར་ལས་རྒྱལ། ། ཞེས་གསུངས་སོ། ། ནོར་ལས་རྒྱལ་གྱིས་ལས་ནི་ཀ་བ་གཅིག་སྟེ་དེ་ལྟར་རླུང་བཅུའོ། ། རླུང་བཅུ་པོ་དེ་དག་ལྔ་ཡིན་པར་བསྟན་པ་ནི་སེམས་དང་གསུངས་ཏེ། སྲོག་འཛིན་ཆུ་ལ་མཉམ་གནས་ས། ། རྒྱལ་བྱེད་ནམ་མཁའ་ཉིད་ཡིན་ཏེ། ། ཐུར་སེལ་རླུང་ལ་གྱེན་རྒྱུ་མེ། ། ཡན་ལག་རླུང་རྣམས་འདྲེས་པའོ། །
ཞེས་པའམ། རྒྱུ་བ་ས་ལ་མཉམ་རྒྱུ་ཆུ། ། ཡང་དག་རྒྱུ་བ་མེ་ཡིན་ཏེ། ། རབ་རྒྱུ་ཆུ་ལ་དེས་རྒྱུ་བ། ། དེ་ནི་འདྲེས་པ་ཉིད་ཡིན་ནོ། ། ཞེས་བདག་གི་བླ་མ་བཞེད་དོ། ། དུས་ཀྱི་འཁོར་ལོ་ལས་ནི། ཐུར་སེལ་ཞེས་བྱ་རྣམ་པ་གསུམ་ནི་ཡེ་ཤེས་ཁམས་སུ་འགྱུར་ལ་སྲོག་རླུང་ཡང་ནི་སྟོང་པའོ། ། རླུང་ལས་ཡང་ནི་མཉམ་གནས་ཡིན་ལ་སླར་ཡང་མེ་ནི་གྱེན་རྒྱུ་ཁྱབ་བྱེད་ཉིད་ནི་ཆུ་ཡིན་ནོ། ། ཀླུ་ནི་ས་ཡིན་དེ་ནས་རུས་སྦལ་དང་ནི་རྩངས་པའི་རླུང་དང་ལྷ་སྦྱིན་དང་ནི་ནོར་ལས་རྒྱལ། །
བཞི་པོ་རླུང་དང་མེ་དང་ཆུ་དང་ས་རྣམས་ལ་ནི་རིམ་གྱིས་ཡང་ནི་འབྱུང་བར་འགྱུར། ། ཞེས་ཁམས་དྲུག་ཏུ་གསུངས་ཏེ། སྤྱིར་རེ་རེ་ལའང་འབྱུང་བ་ལྔ་ལྔ་ཡོད་པས། རྡོ་རྗེ་ཕྲེང་བ་འབའ་ཞིག་ལས་ཀྱང༌། སྲོག་རླུང་སྟོང་ཉིད་ཡེ་ཤེས་མིང༌། ། ཞེས་པ་དང༌། སྲོག་རླུང་མི་བསྐྱོད་པར་བཤད། མི་བསྐྱོད་པ་ཆུ་ཡིན་པ་ལ་སོགས་པ་དུ་མར་གསུངས་པས་འགལ་བ་ཅི་ཡོད། དེ་ལྟ་བུའི་རླུང་ལ་ལས་ཀྱི་རླུང་དང་ཡེ་ཤེས་ཀྱི་རླུང་དུ་དབྱེ་བ་དང་རླུང་ཉམས་སུ་བླང་བའི་ཚུལ་དང་སྲོག་རྩོལ་གྱི་རླུང་རྒྱུ་བའི་ཚུལ་ནི་གོང་དུ་བཤད་པ་དང་འདྲའོ། ། ཡང་རླུང་བཅུ་པོ་དེ་དག་གང་ལ་གནས་ཤིང་འབྱུང་བ་དེ་བསྟན་པའི་ཕྱིར་རྣམ་སྣང་ཞེས་བྱ་བ་ལ་སོགས་པ་གསུངས་ཏེ།
དེ་ལ་ཡེ་ཤེས་ཀྱི་རླུང་ནི་ཨ་ཝ་དྷཱུ་ཏཱི་ལ་གནས་ལ། དེ་བདག་ཏུ་འཛིན་པའི་སྒོ་ནས་སྙིང་གར་སྲོག་གི་རླུང་གནས་སོ། ། དེ་རྩ་གཉིས་ཀྱི་སྒོ་ནས་རླུང་གཉིས་སུ་འགྲོ་སྟེ། སྟེང་དང་འོག་གི་དབྱེ་བ་ཡིས། ། སྲོག་གི་རླུང་ནི་གཉིས་སུ་འགྲོའོ། ། དེའང་རྩའི་སྒོ་ནས་རྩ་བའི་རླུང་ལྔར་འགྱུར་ཏེ་འཁོར་ལོ་སོ་སོ་ལ་གནས་སོ། ། ཡང་དེ་ལས་རྩའི་སྒོ་ནས་ཡན་ལག་གི་རླུང་ལྔ་རྩ་དང་བཅས་པ་ཐུར་དུ་སོང༌། དེ་འཁོར་ལོ་བཞི་ལ་རིམ་པ་བཞིན་ཁྱབ་ནས་དབང་པོའི་སྒོ་ནས་བྱུང་སྟེ། ཡུལ་སོ་སོ་ལ་དམིགས་པར། རྒྱུ་བ་ནི་མཁའ་འགྲོ་རྣལ་འབྱོར་མ་མོ་རྣམས་ཞེས་བྱ་བའི་བར་གྱིས་བསྟན་ཏོ། །
དུས་སྦྱོར་བསྟན་པ་ནི་འཇུག་དང་ནི་ཞེས་བྱ་བ་ལ་སོགས་པའོ། ། དེ་ལྟ་བུའི་རླུང་དེ་ཇི་ལྟར་གནས་སྙམ་ན། ལྷན་ཅིག་སྐྱེས་པ་གྲུབ་པ་དེ། ། རྣམ་པར་ཤེས་པ་ནི་རླུང་ལ་ཞོན་ཅིང་ལྷན་ཅིག་ཏུ་གྲུབ་པ་སྟེ། དེར་སྐྱེ་བ་ནི་སྲོག་གི་མཆོག ། རྣམ་པར་ཤེས་པའི་ངོ་བོའི་རྟེན། ། ཞེས་གསུངས་པ་ལྟ་བུའོ། ། དེ་ལྟར་ན་རྩ་གཉིས་ཀྱི་ཀུན་སྤྱོད་ལ་བརྟེན་ཏེ། ཁམས་དྭངས་མ་ཐིག་ལེའི་རྒྱུས། རྣམ་པར་ཤེས་པ་རླུང་ལ་ཞོན་པའི་དབང་གིས་ལུས་འདི་གྲུབ་པར་འགྱུར་ཞེས་བྱ་བའི་དོན་ཏོ། །
གལ་ཏེ་རྣམ་པར་ཤེས་པའི་རྟེན་ལུས་གྲུབ་པ་དེ་རྩ་དང་ཐིག་ལེ་དང་རླུང་ལ་བརྟེན་ཏེ་འགྲུབ་པ་ཡིན་ནོ། ། ཉན་ཐོས་སམ་ཕྱི་རོལ་པ་ལྟར་ཕྱི་རོལ་གྱི་དོན་རབ་ཏུ་འགྲུབ་པར་མི་འགྱུར་རམ་སྙམ་པ་ལ། མ་ཡིན་ཏེ། དེ་ལྟ་བུའི་རླུང་ཉིད་ཀྱང་སེམས་ལས་སྐྱེས་པའི་ཕྱིར་ཏེ། འོག་ནས། སེམས་ནི་ཆེན་པོ་གཅིག་ཉིད་ལ། ། ལྔ་ཡི་གཟུགས་ཀྱིས་མཚན་པ་ཉིད། ། བདེ་ཆེན་མཆོག་ཏུ་ཕན་པ་ཉིད། ། དབྱེ་བས་ལྔ་རུ་འགྲོ་བར་འགྱུར། ། ཞེས་འཆད་ལ།
དཔལ་ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་རླུང་སྐྱེའོ། ། དེ་ལས་མེ་ནི་སྐྱེ་བར་འགྱུར། ། དེ་ལས་ཆུ་ནི་སྐྱེ་འགྱུར་ཏེ། ། དེ་ལས་ས་ནི་སྐྱེ་བའོ། ། དེ་རྣམས་ཀུན་ལས་ཕུང་པོ་འབྱུང༌། ། དེ་ལས་སྐྱེ་མཆེད་འབྱུང་བར་འགྱུར། ། དེ་ལས་ཡེ་ཤེས་རང་བཞིན་ཏེ། ། བརྒྱ་རྩ་བརྒྱད་ཀྱི་རིམ་པའོ། ། ཞེས་གསུངས་པའོ། །
གལ་ཏེ་རྣམ་པར་ཤེས་པ་ལ་བརྟེན་ཏེ་འགྲུབ་པ་ཡིན་ནོ། ། ཞེས་བྱ་བ་འདི་སྐབས་འདིར་ཅིའི་ཕྱིར་མ་གསུངས་སྙམ་ན། སྤྱིར་སྐབས་དོན་མཐའ་དག་ཏུ་དགོས་ཚད་བཤད་ཀྱིས་ག་ལ་ལོང་སྟེ། སྤྱིར་དུ་བཅོམ་ལྡན་འདས་ཀྱིས་རྒྱུ་འདི་ཉིད་ཀྱིའང་གོང་འོག་ཏུ་ལན་གྲངས་མི་ཉུང་བར་གསུངས་ལ། རྒྱུད་ཀྱི་རྒྱལ་པོ་གཞན་དག་ཏུའང་མ་གསུངས་པས་ཆོག་གི འདིར་སྐབས་དོན་རང་བྱིན་གྱིས་བརླབ་པ་ཞེས་བྱ་བ། རྟོགས་པར་བྱ་བའི་དོན་རང་གི་སེམས་ཡིན་པ་ལ་དེ་དངོས་སུ་རྟོགས་པར་མི་ནུས་པར་རྟེན་ལུས་ལ་གནད་དུ་བསྣུན་པའི་སྒོ་ནས་བརྟེན་པ་སེམས་རྟོགས་པར་བྱེད་པས་རང་གི་ལུས་འགྲུབ་པའི་དངོས་ཀྱི་རྒྱུད་དང༌། ལུས་ཀྱི་གནས་ལུགས་ཙམ་ཞིག་སྟོན་པ་ཡིན་ནོ། ། དེ་ལ་སེམས་གཟུང་བ་དང་འཛིན་པས་བསྡུས་པ་མཚན་མ་དང་རྣམ་པར་རྟོག་པ་སྣ་ཚོགས་སུ་སྣང་བ་དང༌། ངག་རགས་པ་སྨྲ་བ་དང༌།
དགོད་པ་ལ་སོགས་པ་ཕྲ་བ་རླུང་གིས་བསྡུས་པ་ལུས་འབྱུང་བ་བཞི་པོ་རྩ་དང་ཐིག་ལེས་བསྡུས་པ། རགས་པ་དང་དབང་པོ་རྟེན་ཁོག་པ་དང་བཅས་པ་སྟེ། གསུམ་པོ་འདི་ངག་དང་ལུས་ལ་བརྟེན་ཞེས་བྱ། སེམས་ལ་བརྟེན་པ་ཞེས་གྲགས་ཀྱང་གསུམ་པོ་ཕན་ཚུན་རྟེན་དང་བརྟེན་པ་སྟེ། ལུས་དང་ངག་དང་ཡིད་དང་གསུམ། ། གཅིག་ལ་གཅིག་བརྟེན་གཅིག་གི་ངང༌། ། ཞེས་གསུངས་པ་དང༌། དཔལ་ཕྱག་རྒྱ་ཆེན་པོ་ཐིག་ལེ་ལས་ཀྱང༌། འབྱུང་བ་ཆེན་པོ་བཞི་པོ་ནི། ། སྲོག་གི་རྟེན་དུ་ཤེས་པར་བྱ། །
ཡང་ན་སྲོག་ནི་དེ་རྣམས་རྟེན། ། ལེགས་དགྱེས་དབང་མོ་ཤེས་པར་གྱིས། ། ཞེས་གསུང་ངོ༌། ། དེའང་ལུས་ངག་ཡིད་གསུམ་རགས་པའི་སྣང་བ་ད་ལྟ་གནས་པའི་དབང་དུ་བྱས་ནས། སེམས་གཟུང་བ་དང་འཛིན་པ་སྣ་ཚོགས་སུ་སྣང་བ་འདི་དེའི་ཞོན་པ་རླུང་སྟེ་ངག་ལ་བརྟེན་ལ། དེ་ནི་ལུས་ཀྱི་དབང་པོ་དང་རྩའི་སྒོ་ལ་བརྟེན་ཏེ་གནས་སོ། ། དེ་བས་ན་རྟེན་ལུས་ལ་གནད་དུ་བསྣུན་པས་བརྟེན་པ་སེམས་ལ་གནད་དུ་སྣུན་པར་བྱེད་དོ། ། ཡང་རགས་པ་འདི་དག་སྐྱེ་བའི་རིམ་པ་ཕྲ་མོ་ནས་སྐྱེ་སྟེ། རགས་པའི་གསུམ་པོ་ཕྲ་མོའི་རྩ་དང་རླུང་དང་ཐིག་ལེ་དང་སེམས་རིག་གསལ་འདྲེས་པ་ལས་སྐྱེ། དེ་དག་ཀྱང་སེམས་ཀྱིས་འབྱུང་བ་བཞིར་སྒྲོ་བཏགས་པ་ལས་སྐྱེ།
དེ་སེམས་ལས་སྐྱེ། སེམས་འོད་གསལ་ལས་སྐྱེའོ། ། དེ་ལ་འོད་གསལ་བ་ཞེས་བྱ་བ་གང་ཡིན། དེ་ལ་སེམས་ཇི་ལྟར་སྐྱེ་ཞེ་ན། འོད་གསལ་བ་ཞེས་བྱ་བ་ནི་མི་སྒྲིབ་པའི་ཕྱིར་གསལ་བ་སྟེ། སེམས་ཀྱི་ཆོས་ཉིད་སྤྲོས་པ་ཐམས་ཅད་དང་བྲལ་བ་གང་གི་ངོ་བོར་ཡང་མ་གྲུབ་པའོ། ། དེའང་རང་བཞིན་གྱིས་འོད་གསལ་བ་དེ་འཁོར་འདས་སྣོད་བཅུད་ཀྱིས་བསྡུས་པ་ཐམས་ཅད་ལ་དེ་ལྟར་ཁྱབ་ཅིང་གནས་ཀྱང༌། དེ་ལས་ད་ལྟ་གློ་བུར་དུ་སེམས་སྐྱེ་བ་ནི་མ་ཡིན་ཏེ། རྒྱུ་མེད་པ་དང་འཁོར་བའི་ཐོག་མ་འབྱུང་བའི་སྐྱོན་དུ་འགྱུར་རོ། ། འོ་ན་འོད་གསལ་བ་ལས་སེམས་ཇི་ལྟར་སྐྱེ་ཞེ་ན།
སྤྱིར་སྐད་ཅིག་མ་སྔ་མ་འགགས་པར་གྱུར་པ་དེ་དག་ཐམས་ཅད་འོད་གསལ་བ་ལ་ཐིམ་པ་ཞེས་བྱ་ལ། སྔར་མེད་གསར་དུ་སྐྱེས་པ་དེ་དག་ཐམས་ཅད་འོད་གསལ་སྐྱེ་མེད་ལས་སྐྱེས་པ་ཞེས་བྱའོ། ། དེའང་རགས་པ་ལ་དཔེར་བྱས་ན། སྐྱེ་བ་སྔ་མ་འཆི་བར་གྱུར་པ་ནི་དོན་དམ་པའི་བདེན་པ་འོད་གསལ་བ་ལ་ཐིམ་པ་ཡིན་ལ། དེ་ལས་སྐྱེ་བ་ཕྱི་མ་བྱུང་བ་དེ་སྐྱེ་མེད་ལས་འདི་སྐྱེ་བ་ཡིན་ནོ། ། དེའང་རྒྱུ་རྐྱེན་དུ་མ་དང་ལྡན་ཏེ། སྔ་མའི་ཀུན་གཞི་འགགས་པ་འོད་གསལ་བ་ཡིན་ལ། དེའི་རྒྱུ་ལས་བྱུང་བས་དེ་རྒྱུ་ཡིན་ལ། དེའི་སྐྱེ་བ་སྔ་མའི་བག་ཆགས་ཀྱི་རྐྱེན་ལས་བྱུང་བ་རྒྱུ་རྐྱེན་མེད་པ་ལས་བྱུང་བའང་མ་ཡིན་འཁོར་བའི་ཐོག་མ་གྲུབ་པར་ཡང་མི་འགྱུར་རོ། ། བག་ཆགས་ཞེས་བྱ་བ་ཅི་ཞིག
སྔ་མར་མ་རིག་པའི་དབང་གིས་ལས་མངོན་པར་འདུ་བྱས་པས་བསྒོམ་པའི་སེམས། རིག་པ་ཕྱི་མར་སྐྱེད་པར་འགྱུར་བས་གང་ཡིན་པའོ། ། དེ་བས་ན་སྔ་མའི་ཀུན་གཞི་འགགས་པས་འོད་གསལ་བ་ལས་བག་ཆགས་ཀྱི་དབང་གིས་ཀུན་གཞིའི་རྣམ་པར་ཤེས་པ་སྟོང་པ་ཆེན་པོ་སྐྱེ་ལ། དེ་ང་དང་བདག་ཏུ་འཛིན་པས་ཉོན་མོངས་པ་ཅན་གྱི་ཡིད་ཤིན་ཏུ་སྟོང་པ་དང༌། དེ་ལས་རྣམ་པར་ཤེས་པའི་ཚོགས་དྲུག་སྟོང་པའི་བདག་ཉིད་ཅན་སྐྱེའོ། ། དེ་རླུང་ལ་ཞོན་ཏེ་རྒྱུ་བས་མེ་དང་ཆུ་དང་ས་དང་དེ་ལས་ཕུང་པོ་དང་ཁམས་དང་སྐྱེ་མཆེད་དུ་སྐྱེ་བ་ཡིན་ནོ། ། དེའང་སེམས་ཅན་ཐམས་ཅད་སྐྱེ་བ་བཞིས་བསྡུས་པ་ལས་བརྫུས་ཏེ་སྐྱེ་བ་ནི་རང་གིས་སྒྲོ་བཏགས་པ་ཙམ་ལས་སྐྱེ་ལ། སྐྱེ་བ་གསུམ་པོ་འདི་སྒྲོ་བཏགས་པའི་རྐྱེན་གཞན་ལ་ལྟོས་ཏེ་སྐྱེའོ། ། དེ་ལས་སྐབས་སུ་བབ་པའི་དབང་དུ་བྱས་ནས། མདོ་རྒྱུད་དང་བསྟན་བཅོས་ཐམས་ཅད་ལས་མངལ་སྐྱེས་ཀྱི་སེམས་ཅན་མིའི་དབང་དུ་མཛད་དེ་གསུངས་སོ། །
དེ་ལ་སྐྱེ་བ་སྔ་མ་གང་འགགས་པ་ཡིན་ཡང་རུང་སྟེ། བར་དོའི་སྐབས་སུ་བརྫུས་ཏེ་སྐྱེ་བའི་ལུས་ལེན་ནོ། ། དེ་མངལ་སྐྱེས་ཀྱི་སེམས་ཅན་མིའི་ལུས་སུ་སྐྱེ་བ་ལེན་པ་ན་རྒྱུ་རྐྱེན་དུ་མ་དང་ལྡན་ཏེ། ཕ་དང་མའི་སྙོམས་འཇུག་བྱས་པའི་ཚེ་དྲི་ཟ་འཁོར་བའི་དུས་སུ་ཕ་མའི་ཞུ་བདེ་གཉིས་ཀྱི་རྩའི་སྒོ་དེ་གཉིས་ལ་བརྟེན་ཏེ་ཐིག་ལེ་གཉིས་མཉམ་དུ་བབ་པ་དང༌། བར་དོའི་རྣམ་པར་ཤེས་པ་རླུང་ལ་ཞོན་ཏེ་འོངས་པ་དང་གསུམ་དུ་འཕྲོད་པ་དང༌། ཕ་མ་གཉིས་ཀྱི་བདེ་བ་དང༌། བར་དོའི་ཤེས་པ་སེམས་སྣང་བ་གསུམ་གྱི་བདེ་བ་རོ་གཅིག་ཏུ་མཉམ་དུ་གྱུར་པ་དང༌། ཕོ་མོའི་དབང་གིས་ཕ་དང་མ་ལ་ཆགས་སྡང་དང་རང་གི་རང་བཞིན་ལ་རྨོངས་པ་སྐྱེས་པ་དང༌། གསུམ་ཀའི་ལས་མཉམ་པར་སྤྱད་པའི་ཚེ་མངལ་དུ་སྐྱེ་བ་ལེན་ཏོ། ། དེའང་འབྱུང་བ་བཞི་ལུགས་སུ་འབྱུང་བ་དང༌།
ལུགས་ལས་བཟློག་པའི་རིམ་པས་འཛིན་ཅིང་སྐྱེད་ལ། དེའང་རླུང་གི་གནས་མེར་མེར་པོ་ལ་སོགས་པའི་གནས་སྐབས་ལྔ་དང་བཅུའི་རིམ་པར་འགྱུར་ཞིང་ལུས་འདི་རྙེད་པ་ཡིན་ནོ། ། དེ་བས་ན་དང་པོ་མངལ་གྱི་གནས་སུ་གསུམ་འཛོམ་པ་ལ་བརྟེན་ཏེ་སྐྱེ་བས་ན། ཁ་ཅིག་ནི་སེམས་གསུམ་ལས་སྐྱེ་སྙམ་སེམས་སོ། ། དེ་བཞིན་དུ་ཁ་ཅིག་ལས་ལས་སྐྱེ་བར་རྟོག ཁ་ཅིག་ནི་ལུས་ངག་ཡིད་གསུམ་ལས་སྐྱེ་བར་རྟོག ཁ་ཅིག་ནི་ཁུ་ཁྲག་དང་རླུང་ལས་སྐྱེ་བར་རྟོག ཁ་ཅིག་ནི་རྡུལ་མུན་པ་སྙིང་སྟོབས་ལས་སྐྱེ་བར་བྱས་ཏེ་དེར་རྟོག ཁ་ཅིག་ནི་རླུང་གིས་བྱས་ཏེ་འགྱུར་བ་དེ་དག་ལས་ཁྱབ་འཇུག་གི་འཇུག་པ་བཅུ་ཡིན་སྙམ་དུ་སེམས་སོ། ། གལ་ཏེ་དེ་དག་ནོར་བའམ་མ་ནོར་བ་ཡིན་ཞེ་ན།
དེ་དག་ཀྱང་རྒྱུ་དང་རྐྱེན་གྱི་ཆ་ཤས་ཙམ་ཡིན་པས་མ་ནོར་བའང་ཡིན་ལ། དེ་ཉིད་ཁོ་ནར་འཛིན་ཅིང་དེ་ལ་རྟག་པ་གཅིག་པུར་འཛིན་པ་རྣམས་ནི་མུ་སྟེགས་པ་རྣམས་ཏེ་ནོར་བ་ཡིན་ཏེ། དཔེར་ན་ཉི་མའི་དཀྱིལ་འཁོར་ལྟ་བུའམ། དམུས་ལོང་ལ་གླང་པོ་ཆེ་བསྟན་པ་བཞིན་ནོ། ། འདི་དག་ལའང་གསུམ་པོ་ལ་བརྡས་དུ་མ་ཇི་ལྟར་བཏགས་པའི་ཚུལ་དང༌། མངལ་གྱི་གནས་སྐབས་སུ་སེམས་གསུམ་ལ་བརྟེན་ཏེ་རྩ་དང་རླུང་དང་ཐིག་ལེ་ཇི་ལྟར་གྲུབ་པའི་ཚུལ་དང༌། མཐར་འགགས་པའི་ཚུལ་དང༌། འདི་ལ་རྟེན་འབྲེལ་ཡན་ལག་བཅུ་གཉིས་དང་ཇི་ལྟར་འབྲེལ་བསམ་པ་ལ་སོགས་པ་མང་དུ་ཡོད་མོད་ཀྱི་འདིར་ཡི་གེ་མངས་པས་འཇིགས་པས་མ་བྲིས་སོ། ། དེ་དོན་དུ་གཉེར་བར་འདོད་པ་རྣམས་ཀྱིས་རྒྱུད་ལ་འཇུག་པར་བཙལ་བར་བྱའོ། ། འདིས་ནི།
ལུས་གནས་ལུས་ལས་མ་སྐྱེས་པ། ། ཞེས་བྱ་བའི་དོན་གསལ་བར་བྱས་པ་ཡིན་ཏེ། གནས་པའི་དུས་སུ་ལུས་ལ་གནས་ལ། སྐྱེས་པའི་དུས་སུ་ལུས་ལས་མ་སྐྱེས་ཏེ་ཡེ་ཤེས་ཆེན་པོ་ལས་སྐྱེས་པ་ཡིན་ནོ་ཞེས་བྱ་བའི་དོན་ཏོ། ། ཞར་ལས་འོངས་པའི་སྐབས་རྫོགས་སོ། ། རྣམ་པར་སྤྲོས་པས་ཆོག་གོ ། དཀྱུས་མ་ཉིད་བཤད་པར་བྱ་སྟེ། དེ་ནས་བཅོམ་ལྡན་ལྷ་མོས་ནི། ། ཞེས་བྱ་བ་ལ་སོགས་པ་གསུངས་ཏེ། དེའང་དཀྱིལ་འཁོར་བཞི་རྒྱས་པར་བཤད་ཅིང་རླུང་དང་ཁམས་ཅུང་ཟད་བཤད་པ་སྟེ།
དེའང་གོང་དུ་རང་བྱིན་གྱིས་བརླབ་པའི་རིམ་པ་ཅི་ལགས་ཞེས་ཞུས་པ་ལ། དེ་ལྟར་དེ་དག་གིས་རང་བྱིན་གྱིས་རློབ་པར་བྱེད་པའི་རྒྱུ་བསྟན་ཏེ། དེ་ལ་རང་སྟེ་རང་གི་ལུས་ཀྱང་རྩ་དང་རྩ་ཡི་གེ་རླུང་དང་ཐིག་ལེ་ལས་འབྱུང་ལ། རང་འབྱུང་གི་ཡེ་ཤེས་ཀྱང་རྒྱུ་དེ་རྣམས་ལས་འབྱུང་བར་བསྟན་པར་གོ་ནས། དེ་ནི་རང་དེ་བྱིན་གྱིས་རློབ་པ་ཞེས་བྱ་བ་གཞན་ལ་མ་ལྟོས་པར་རང་ཁོ་ནས་ལམ་ཡོངས་སུ་རྫོགས་པར་བྱེད་པ་ལ་བྱིན་གྱིས་རློབ་པའི་དུས་སུ་གནད་ཤེས་དགོས་པས། རང་གི་ལུས་ཀྱི་གནད་རྣམས་ཀྱང་གང་ཡིན། འབྲས་བུ་འགྲུབ་པར་བྱེད་པའི་ཐབས་ལམ་ལ་སོགས་པ་དང༌། འབྲས་བུ་སྐུ་གསུམ་ལ་སོགས་པ་ཕྱི་རོལ་དུ་མང་དུ་གསུངས་ན། དེ་དག་གང་ཡིན་ཞེས་རང་གི་ལུས་ཀྱི་གནས་ལུགས་ལ་སོགས་པ་འདྲི་བར་འདོད་ནས། རང་བྱིན་གྱིས་རློབ་པའི་རྒྱུ་བསྟན་པའི་རྗེས་ལ་དེ་ནས་ཞེས་བྱ་བ་ལ་སོགས་པ་གསུངས་པ་ཡིན་ནོ། །
དེའང༌། དཔྱིད་ཅེས་བགྱི་བ་ཇི་ལྟར་ལགས། ། ཐིག་ལེ་བགྱི་པ་ཇི་ལྟར་ལགས། ། ཞེས་བྱ་བ་འདིས་བརྟག་པ་དྲུག་པ་མཐའ་དག་གི་ཞུ་བར་ཡང་འགྱུར་ཏེ། བརྟག་པ་དྲུག་པ་ལ་དཔྱིད་ཀྱི་ཞེས་དང༌། ཐིག་ལེ་ཞེས་བཏགས་པའི་ཕྱིར་རོ། ། ཡང་ན་འཁོར་ལོ་གཉིས་ཀྱི་དཔྱིད་ཀྱི་ཐིག་ལེར་འཆད་པར་འགྱུར་བའི་ཞུ་བ་ཡིན་ནོ། ། དེ་ལ་བརྟག་པ་དྲུག་པའི་གཞུང་གི་ཆ་ཕལ་ཆེར་གྱིས་ནི་རང་ཞེས་བྱ་བ་རྡོ་རྗེའི་ལུས་ཀྱི་གནས་ལུགས་དང་ཕྱི་རོལ་གྱི་སྤྲོས་པ་ནང་དུ་བཅད་པ་སྟོན་ཏོ། ། ཡང་དག་སྦྱོར་བྱུང་ལ་སོགས་པས་ནི། ལུས་དེར་མངོན་དུ་བྱས་པའི་དོན་དམ་པ་བྱང་ཆུབ་ཀྱི་སེམས་ཀྱི་ངོ་བོ།
རང་བྱུང་གི་ཡེ་ཤེས་ཀྱི་མཚན་ཉིད་སྟོན་ཏོ། ། དེའི་ཤེས་རབ་ཅེས་བྱ་བ་ལ་སོགས་པ་རང་བྱུང་གི་ཡེ་ཤེས་དེ་མངོན་དུ་བྱེད་པའི་ཐབས་ཙཎྜཱ་ལཱིའི་རྣལ་འབྱོར་སྟོན་པ་ཡིན་ནོ། ། དང་པོ་ལུས་ཀྱི་གནས་ལུགས་ལ་གཉིས་ཏེ། བསྒྲུབ་བྱ་སྒྲུབ་བྱེད་ཀྱི་ཆོས་ཇི་སྙེད་ཡོད་པ་ཐམས་ཅད་རང་གི་ལུས་ལ་གཏན་ལ་དབབ་པ་དང༌། དེ་ལྟར་ཐམས་ཅད་ལུས་ལ་གནས་པ་ལ་ཐེ་ཚོམ་བསལ་བའི་སྒོ་ནས་དེ་ལྟར་ཤེས་པ་ཉིད་ལམ་དུ་བསྒྲུབ་པ་འཐད་པ་དང་བཅས་པའོ། །

འདི་དག་གི་བརྗོད་པར་བྱ་བ་ལ་སོགས་པ་གསུམ་ནི་གོང་དུ་བསྟན་པ་ཡིན་ལ་འདི་དག་གི་རྒྱུད་སྡེ་གང་གི་བཤད་པའི་རྒྱུད་ཡིན་ན། དཔལ་བརྟག་པ་གཉིས་པའི་ལེའུ་དང་པོ་དང་བདུན་པ་དང༌། ཕྱི་མའི་ལེའུ་གཉིས་པ་དང༌། གསུམ་པ་དང༌། བཞི་པ་དང༌། དཔལ་རྡོ་རྗེ་མཁའ་འགྲོའི་ལེའུ་བཅུ་གཅིག་པ་དང༌། བཅུ་བཞི་པ་དང༌། བཅོ་ལྔ་པ་དང༌། ལྔ་བཅུ་པ་རྣམས་སུ་ཚིག་ཕལ་ཆེར་ཆ་མཐུན་པས་བཤད་པའི་རྒྱུད་ཡིན་ལ། ལེའུ་སྔ་ཕྱིར་གནས་པ་འདིར་ཕྱོགས་གཅིག་ཏུ་བསྡེབས་ཏེ་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་པ་དང༌། ཡང་རྒྱུད་དེ་གཉིས་སོ་སོར་མ་ཚང་བ་ཁ་བསྐང་བས་བཤད་པའི་རྒྱུད་ཡིན་ནོ། །
ཡང་རྣལ་འབྱོར་མའི་རྒྱུད་མཐའ་དག་གི་རྫོགས་པའི་རིམ་པ་རང་བྱིན་བརླབ་ཀྱི་དོན་འདི་ལྟ་བུ་ཡིན་ནོ་ཞེས་མ་གསུངས་པ་རྣམས་ཁ་བསྐང་ཞིང་གསུངས་པ་རྣམས་སུ་མི་གསལ་བ་གསལ་བར་བྱེད་པས་བཤད་པའི་རྒྱུད་དུ་འགྱུར་རོ། ། གཞུང་གི་དོན་འཆད་པ་ན་དོན་གསུམ་གྱིས་ཤེས་པར་བྱ་སྟེ། གསུམ་གྱི་དང་པོ་ལའང་གསུམ་སྟེ། ཞུས་པ་དང༌། མཉན་པར་གདམས་པའི་སྒོ་ནས་མདོར་བསྟན་པ་དང༌། ལན་རྒྱས་པར་བཤད་པའོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ། ཡང་གསོལ་པ་ཞེས་སྦྱར་རོ། ། ཡང་ཞེས་བྱ་བ་ནི་གོང་དུ་རང་བྱིན་གྱིས་བརླབ་པ་ཅི་ཞེས་སྤྱིར་དུ་ཞུས་པ་དང༌། ཡང་ཁམས་ཞུས་པ་ལས་བལྟབས་པས་ཡང་སྟེ་འདིར་སྣ་ཚོགས་པའི་ཞུ་བ་ཞུ་ཞེས་བྱ་བའི་དོན་ཏོ། །
ཅི་ཞུས་སྙམ་པ་ལ་དཔྱིད་ཅེས་བྱ་བ་ལ་སོགས་པ་སྨོས་ཏེ། འདི་ལྟར་རང་བྱིན་གྱིས་བརླབ་པ་ཞེས་བྱ་བ་ཐམས་ཅད་རང་གི་ལུས་ཁོ་ན་ལས་སྐྱེད་པར་བྱེད་པ་ཡིན་ན། དཔལ་རྡོ་རྗེ་མཁའ་འགྲོ་ལ་སོགས་པ་ནས་དཔྱིད་ཅེས་བྱ་བའང་གསུངས། ཐིག་ལེ་ཞེས་བྱ་བའང་གསུངས་ན་དེ་ཅི་ཞེས་དྲི་བའམ། ཡང་ན་བདེ་ཆེན་གྱི་ཡེ་ཤེས་རང་ལས་སྐྱེད་པ་ཡིན་ན། ཕྱི་རོལ་གྱི་ལོ་མ་ལ་སོགས་པ་ཁ་འབུ་ཞིང་སྐྱེས་པ་ནི་དཔྱིད་ཀྱི་དུས་ཡིན་ན་དེ་དང་འདྲ་བའི་ནང་གི་དཔྱིད་ནི་གང་ཡིན། ཡང་ཕྱི་དཔྱིད་འབྱུང་བ་ཉིད་ཉི་མ་ཉེ་བའི་དྲོད་ལས་འབྱུང་བས་ཉི་མའམ། ཉི་མའི་གདུང་བ་སེལ་བས་ཟླ་བ་ནི་ཐིག་ལེའོ། ། དེ་ནང་གི་ཐིག་ལེ་གང་ཞེས་དྲི་བའོ། ། ཡང་དང་པོའི་གཉིས་པར་བྱང་ཆུབ་ཀྱི་ཕྱོགས་ཀྱི་རང་བཞིན་ནང་དུ་རྩ་མི་ཕྱེད་མ་ལ་སོགས་པ་གསུངས་ན་དེ་རྣམས་ཀྱི་ལས་ནི་གང༌།
གནས་ནི་གང༌། ཡང་ལྔ་པའི་དང་པོར་ཕྱི་རོལ་དུ་ཡུལ་ཉི་ཤུ་རྩ་བཞིར་དཔའ་བོ་དང་རྣལ་འབྱོར་མ་འདུ་བར་གསུངས་ན་པུལླཱི་ར་ལ་སོགས་པ་ནང་གི་ཡུལ་ནི་གང༌། ཡང་བསྐྱེད་པའི་རིམ་པ་ལ་དཀྱིལ་འཁོར་འཁོར་ལོ་སྣ་ཚོགས་གསུངས་ན་དེ་དག་ནང་དུ་དགོད་པ་ནི་གང༌། དེ་ནས་རང་གི་ལུས་ཀྱི་རྩ་ལ་ཇི་ལྟར་རྫོགས་པ་དེའི་དབྱེ་བ་བདག་ལ་གསུངས་ཞེས་ཞུ་བའི་དོན་ཏོ། ། དེའི་ལན་མདོར་བསྟན་པ་ནི་བཅོམ་ལྡན་འདས་ཞེས་བྱ་བ་ལ་སོགས་པ་སྟེ། གསང་བ་ནི་དཀྱིལ་འཁོར་ལ་སོགས་པ་རྣམས་ཕ་རོལ་ཏུ་ཕྱིན་པ་ལ་གསང་བའོ། ། དེ་ལས་ཀྱང་གསང་བ་ནི་ཐམས་ཅད་རང་གི་ལུས་ལ་བསྡུ་བ་བསྐྱེད་པའི་རིམ་པའང་གསང་བ་ཆེས་མཆོག་གོ ། དེ་ཉིད་གང་ཞེ་ན། རྩའི་རང་བཞིན་ནང་གི་དབྱེ་བ་ཞེས་གཏན་ལ་དབབ་པའི་གཞིའོ། ། དེ་ལ་གང་གཏན་ལ་དབབ་ན་གནས་ལ་སོགས་པ་སྟེ་ཕྱི་རོལ་གྱི་ཡུལ་ཐམས་ཅད་དོ། །
ས་བཅུ་སྟེ་རབ་ཏུ་དགའ་བ་ལ་སོགས་པའོ། ། དེ་དག་ཉིད་སྦྱིན་པའི་ཕ་རོལ་ཏུ་ཕྱིན་པ་ལ་སོགས་པའོ། ། སྐུ་གསུང་ཐུགས་ཀྱི་འཁོར་ལོ་སྟེ་བསྐྱེད་པའི་རིམ་པ་རྣམས་སོ། ། དེ་དག་ནང་སྟེ་རང་གི་ལུས་ལ་གཏན་ལ་དབབ་ཅེས་བྱ་བའི་དོན་ཏོ། ། ལན་རྒྱས་པར་བཤད་པ་ལ་ལྔ་སྟེ། གནས་དང་ཡུལ་གྱི་རབ་ཏུ་དབྱེ་བ་དང༌། རྩའི་འཁོར་ལོ་གཉིས་དཔྱིད་དང་ཐིག་ལེའི་རང་བཞིན་དུ་བསྟན་པ་དང༌། སྒོ་གསུམ་ལ་བརྟེན་ཏེ་ཐམས་ཅད་ལ་རླུང་གནས་པར་བསྟན་པ་དང༌། འཁོར་ལོ་བཞི་ལ་བདེ་བ་ཆེན་པོ་རོལ་པར་བསྟན་པ་དང༌། ལུས་ལ་རྩ་སུམ་ཅུ་རྩ་བདུན་གྱི་གནས་ལུགས་བསྟན་པའོ། །
དང་པོ་ལ་གསུམ་ལས། ཡུམ་གྱི་རབ་ཏུ་དགོད་པ་ནི། ། སྤྱི་བོ་མ་ལ་ཡ་ཡི་ཡུལ། ། ཞེས་བྱ་བ་ལ་སོགས་པ་སྟེ། ས་དང་གནས་དང་འཁོར་ལོ་ལ་སོགས་པ་ཐམས་ཅད་རང་གི་ལུས་ལ་གཏན་ལ་དབབ་པ་སྟེ་ཚིག་གི་དོན་ནི་གོ་སླའོ། ། གཉིས་པ་དེ་དག་ཕྱི་ནང་གཉིས་ཀྱི་རང་བཞིན་དུ་བསྟན་པ་ནི་འདི་དག་ནི་ཡུལ་དང་རང་ལུས་ཞེས་རྐང་པ་དྲུག་གོ ། གསུམ་པ་ནང་གི་མཁའ་འགྲོ་མ་ནི་འདི་རྣམས་ཞེས་རྐང་པ་གཉིས་ཏེ། དེ་ལྟར་ཡུལ་རང་གི་ལུས་ལ་གནས་ན་མཁའ་འགྲོ་མ་གང་ཞེས་རྟོག་པ་ལ། རྩ་ཡི་གཟུགས་ཀྱིས་ཡང་དག་གནས། ། ཞེས་བྱའོ། །
བརྟག་པ་དྲུག་པའི་རབ་ཏུ་བྱེད་པ་དང་པོའི་བཤད་པའོ།། །། སྤྱི་དོན་གཉིས་པ་རྩའི་འཁོར་ལོ་གཉིས་དཔྱིད་དང་ཐིག་ལེའི་རང་བཞིན་དུ་བསྟན་པ་ནི་དེ་ནས་ཞེས་བྱ་བ་ལ་སོགས་པ་སྟེ། གཞན་ཡང་ཞེས་བྱ་བ་ནི་ཡུལ་གྱི་དགོད་པ་ལས་དཔྱིད་ཀྱི་དུས་སུ་ཁ་འབུ་བ་སྟོན་པར་བྱེད་པའོ། ། དམ་པའི་དེ་བཞིན་གཤེགས་པའི་སྐུ་ནི་རང་བཞིན་གྱི་དེ་བཞིན་གཤེགས་པ་སྟེ་རང་གི་ལུས་ལའོ། ། དེའི་རྩའི་འཁོར་ལོ་ལ་སོགས་པ་ཇི་སྙེད་པའི་ཆོས་གཏན་ལ་དབབ་པ་དེ་བཤད་ཅེས་བྱའོ། ། སྙིང་གི་ནང་སོན་ཞེས་བྱ་བ་ལ་སོགས་པ་ཤླཽ་ཀ་གསུམ་གྱིས་ནི་དཔྱིད་སྟོན་པར་བྱེད་དོ། ། སྙིང་གི་ནང་ན་ཧཱུྃ་གི་དབྱིབས་མཐེ་བོང་གི་ཚད་སོར་གཉིས་པ་ནང་བྱང་ཆུབ་སེམས་ཀྱིས་གང་བའོ། ། དེ་ལས་བྱང་ཆུབ་ཀྱི་སེམས་འཛག་པས་ན་བདེ་ཆེན་ཁ་འབུ་བས་དཔྱིད་དང་འདྲ་བས་དཔྱིད་ཅེས་བྱའོ། ། དཔྱིད་དེ་ཉིད་གང་གིས་ཁ་འབུ་ན་རླུང་རེག་བྱ་དྲོད་ཀྱི་རང་བཞིན་ཅན་དེ། རྒྱ་མཚོའི་ནང་གི་རྒོད་མའི་མེ་དང་འདྲ་བ།
ལྟེ་བའི་ཨྃ་དེ་ནི་ཐིག་ལེ་ཞེས་སྟོན་པ་ནི་རྒོད་མའི་ཞེས་ཤླཽ་ཀ་གཅིག་གོ ། དེ་ནས་དཔྱིད་དང་ཐིག་ལེ་སྙོམས་པར་འཇུག་པ་ནི་དཔྱིད་ཐོབ་ཅེས་རྐང་པ་ལྔའོ། ། དེ་སེམས་ཅན་ཀུན་ལ་གནས་པར་བསྟན་པ་ནི་རྒྱུ་དང་ཞེས་རྐང་པ་གཅིག་གོ ། འདི་དག་གིས་ཙཎྜཱ་ལཱིའི་རྣལ་འབྱོར་བཅུ་བདུན་པ་བསྟན་ཏེ། བླ་མས་འཆད་པར་འགྱུར་རོ། ། ཡང་ཅི་དཔྱིད་ཀྱི་དུས་ལ་སོགས་པ་འདི་དག་ཐམས་ཅད་ནི་རླུང་གི་དབང་གིས་མངོན་དུ་བྱེད་པ་ཡིན་ན་ལུས་ལ་རླུང་ཇི་ལྟར་གནས་ཞེས་དོགས་པ་བསུ་ནས་བཀའ་སྩལ་པ་ནི་སྐུ་གསུང་ཐུགས་ཞེས་བྱ་བ་ཤླཽ་ཀ་གཅིག་སྟེ། འདི་ནི་སྐབས་སུ་བབ་པས་སྒོ་གསུམ་ཀ་ལ་རླུང་རྒྱུ་བར་བསྟན་གྱི་རྒྱས་པར་གོང་དུ་བསྟན་ཟིན་ཏོ། ། སྤྱི་དོན་བཞི་པ་འཁོར་ལོ་བཞི་ལ་བདེ་ཆེན་རོལ་པར་བསྟན་པ་ནི་ལྟེ་བར་ཞེས་བྱ་བ་ལ་སོགས་པ་སྟེ། འདི་ལ་དོན་གསུམ་ལས། དང་པོ་ཡི་གེ་དགོད་པ་ནི།
ལྟེ་བར་ཞེས་ཤླཽ་ཀ་གཅིག་གོ ། གཉིས་པ་འཁོར་ལོ་བཞི་ལས་འབྱུང་བ་ལ་སོགས་པ་གཏན་ལ་དབབ་པ་ནི། འཁོར་ལོ་བཞི་ཞེས་པ་ལ་སོགས་པ་སྟེ། འཁོར་ལོ་བཞི་པོ་ཉིད་ལ་སོགས་ཏེ། ལྟེ་བ་ས། སྙིང་ག་ཆུ། མགྲིན་པ་མེ། སྤྱི་བོ་རླུང་ངོ༌། ། དེ་ཉིད་ཀྱི་ཐུན་བཞི་སྟེ། ཉིན་ཞག་གཅིག་ལ་འཁོར་ལོ་རེ་རེ་ནས་རླུང་ལྔ་སྟོང་བཞི་བརྒྱ་རྒྱུ་བ་ཐུན་བཞིའོ། །
རླུང་དེ་དག་ཀྱང་རང་གི་གནས་ཀྱི་ལྟེ་བ་ལས་འབྱུང་བས་པདྨ་བཞིའོ། ། དེ་ཉིད་ལམ་དུ་བྱས་པ་ན་དགའ་བ་བཞི་འབྱུང་བས་དགའ་བ་བཞིའོ། ། དེ་ཉིད་བསྐྱེད་པའི་རིམ་པ་རྣལ་འབྱོར་བཞི་དང་རྗེས་སུ་མཐུན་པས་རྣལ་འབྱོར་བཞིའོ། ། གསུམ་པ་དེས་ན་འཁོར་ལོ་ལ་བདེ་མཆོག་རོལ་པ་ནི་མཆོག་ཏུ་དགའ་བ་ཞེས་ཤླཽ་ཀ་གཅིག་གོ ། སྤྱི་དོན་ལྔ་པ་དང་པོའི་གཉིས་པའི་དོན་ལ་ཞུས་པ་ལུས་ལ་རྩ་སུམ་ཅུ་རྩ་བདུན་གྱི་གནས་ལུགས་བསྟན་པ་ནི་འདི་ཡིན་ཏེ། སྔར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གསུངས་ལ། དེ་ཉིད་ནང་དུ་རྩ་སུམ་ཅུ་རྩ་གཉིས་ལས་མ་གསུངས་ན་ལྷག་མའི་རྩ་ནི་གང་ཡིན། རྩ་དེ་དག་གང་ན་གནས་ཞེས་གོང་དུ་ཞུས་པ་དེའི་ལན་འདབ་མ་རྣམས་ཞེས་བྱ་བ་ལ་སོགས་པའོ། ། འདི་ལ་གསུམ་སྟེ། སྙིང་གའི་རྩ་འདབ་ཀྱི་གནས་ལུགས་བསྟན་པ་དང༌།
དེའི་ནང་དུ་སྦས་པའི་རྩ་ལྔ་བསྟན་པ་དང༌། རྩ་ཉི་ཤུ་རྩ་བཞིའི་གནས་ལུགས་བསྟན་པའོ། ། དང་པོ་ནི་སུམ་སྐོར་མ་ལ་སོགས་པའི་རྩ་བཞི་ལས་བརྒྱད་དུ་གྱེས་པ་སྙིང་ག་ན་གནས་པ་དེ་དག་ཀྱང༌། ལས་ནི་ཕྱོགས་བཞི་ནས་འབྱུང་བ་བཞི་འབབ་ལ་མཚམས་ནས་བདུད་རྩི་ལྔ་འབབ་བོ་ཞེས་སྟོན་པ་ནི། འདབ་མ་ཞེས་བྱ་བ་ཤླཽ་ཀ་ཕྱེད་དང་གསུམ་སྟེ་ཚིག་གི་དོན་གོ་སླའོ། ། གཉིས་པ་ནི་རྩ་སུམ་ཅུ་རྩ་གཉིས་གསུངས་པ་དེ་ལས་སོ་བདུན་དུ་གང་གིས་ཁ་བསྐང་བ་དེ་བཤད་པ་ན་ལུས་ཀྱི་ཞེས་རྐང་པ་གཉིས་ཏེ། འདི་ལ་ནཱ་རོ་པའི་ལུགས་ཀྱིས་སུམ་སྐོར་མ་ལ་སོགས་པ་རྩ་བཞི་ལས་བརྒྱད་དུ་གྱེས་པ་ནི་སྔར་གྱི་ཡིན་ལ། གཙོ་བོ་གསུམ་དང་བདུད་འདྲལ་མ་ལས་ལྔར་གྱེས་པ་འདི་ཡིན་ནོ་ཞེས་འདོད་དོ། ། དེ་ནི་མ་ཡིན་ཏེ། བདུད་འདྲལ་མ་ལ་ལྷའི་དག་པ་བརྟག་པ་གཉིས་པ་ལས་བཀག་པས་ན་འདིར་མི་སྨོས་པས་རྩ་གསུམ་པོ་ཉིད་ལ་གཉིས་པོ་ལས་བཞིར་གྱེས་པས་གཙོ་མོ་དང་ལྔ་ཡིན་ནོ་ཞེས་གསུང་ངོ༌། །
འདིས་ནི་དྲས་པ་ཉེར་གཞག་བཞི་དང༌། ཡང་དག་པའི་ཏིང་ངེ་འཛིན་བསྟན་པ་ཡིན་ནོ། ། གསུམ་པ་རྩ་ཉི་ཤུ་རྩ་བཞིའི་གནས་ལུགས་བསྟན་པ་ནི། སྐུ་གསུང་ཐུགས་ཞེས་བྱ་བ་ལ་སོགས་པ་སྟེ། དེའང་ཤླཽ་ཀ་གཅིག་གིས་ནི་ཉི་ཤུ་རྩ་བཞི་འཁོར་ལོ་གསུམ་དུ་བསྡུ་བ་སྟེ། འཁོར་ལོ་དགོད་པ་ཞེས་བྱ་བའི་ལན་བསྟན་ཏོ། ། སྤྱི་བོར་ཡང་དག་ཅེས་རྐང་པ་གཉིས་ཀྱིས་རྩ་སོ་གཉིས་པོ་ཐམས་ཅད་སྤྱི་བོ་ལས་བྱུང་བར་སྟོན་ཏེ། བྱང་ཆུབ་ཀྱི་སེམས་ཀྱང་རང་བཞིན་གྱི་ཕྱིར་རོ་ཞེས་དགོངས་སོ། ། རྡུལ་དང་ཞེས་རྐང་པ་གཉིས་ནི་མུ་སྟེགས་བྱེད་ཀྱི་མིང་གི་སྒོ་ནས་དེ་རྣམས་ཀྱི་ནང་ནས་གཙོ་མོ་གསུམ་ཡིན་པར་སྟོན་ཏོ། ། པུལླཱི་རར་ནི་མི་ཕྱེད་མ། །
ཞེས་བྱ་བ་ལ་སོགས་པས་ནི་ཉི་ཤུ་རྩ་བཞིའི་མིང་ལ་སོགས་པས་སྟོན་ཏོ། ། མཁའ་འགྲོའི་བཞི་བཅུ་པ་གསལ་བར་བྱེད་པ་སྟེ། གནས་དང་མིང་དང་ལས་ནི་དངོས་སུ་བསྟན་ལ། ཤུགས་ལས་མཁའ་འགྲོ་མ་དང་བྱང་ཆུབ་ཀྱི་སེམས་གང་ཡིན་པའང་ཤེས་པས་དོན་ལྔ་ལྔར་ཤེས་པར་བྱའོ། ། ཚིག་གི་དོན་ནི་རྟོགས་པར་སླ་བ་ཉིད་ཡིན་ནོ། ། དྲུག་པ་ལས་རབ་ཏུ་བྱེད་པ་གཉིས་པའི་བཤད་པའོ།། །། དེ་ལྟར་ལུས་ལ་གནས་དང་ས་ལ་སོགས་པ་གཏན་ལ་ཕབ་ན། དེ་ལས་གཞན་དཀྱིལ་འཁོར་དང་སྦྱིན་སྲེག་ལ་སོགས་པ་ཕྱི་རོལ་ན་ཡོད་ན། དེ་དག་ལུས་ལ་ཇི་ལྟར་གནས་ཞེས་ཞུ་བ་ནི་ལྷ་ལགས་ཞེས་བྱ་བ་རྐང་པ་ལྔའོ། ། འདིས་ནི་རྡོ་རྗེ་མཁའ་འགྲོའི་ལེའུ་བཅོ་ལྔ་པ་དང་བཅུ་གཅིག་པ་གསལ་བར་བྱེད་དོ། །
འདི་ལ་གསུམ་སྟེ། ནང་གི་དཀྱིལ་འཁོར་བསྟན་པ་དང༌། སྦྱིན་སྲེག་ལ་སོགས་པ་དང༌། དཀྱིལ་འཁོར་གྱི་བདག་པོའོ། ། དང་པོ་ལ་དྲུག་སྟེ། ལུས་རང་བཞིན་གྱི་དཀྱིལ་འཁོར་དུ་བསྟན་པ་དང༌། དེ་ལམ་དུ་བྱས་པ་ན་མཆོད་པར་བསྟན་པ་དང༌། དཀྱིལ་འཁོར་གྱི་ངེས་ཚིག་དང༌། དཀྱིལ་འཁོར་གྱི་དབྱེ་བ་དང༌། དཀྱིལ་འཁོར་དང་འབྲེལ་བའི་དམ་ཚིག་དང༌།
དཀྱིལ་འཁོར་བསྒོམས་པའི་ཕན་ཡོན་ནོ། ། དང་པོ་བཅོམ་ལྡན་འདས་ཞེས་བྱ་བ་ལ་སོགས་པ་སྟེ། ལུས་ལ་དཀྱིལ་འཁོར་གྱི་ལྷ་གང་གནས་པ་ནི་ཧེ་རུ་ཀ་སོགས་ཞེས་པ་རྐང་པ་གཉིས་ཏེ་སྔར་བསྟན་པ་བཞིན་ནོ། ། དེའི་རྟེན་དཀྱིལ་འཁོར་ཇི་ལྟར་གནས་པ་དེ་སྟོན་པ་ནི་ལུས་ཀྱི་དཀྱིལ་འཁོར་ཞེས་བྱ་བ་ལ་སོགས་པ་སྟེ། གཞལ་ཡས་ཁང་གི་མཚན་ཉིད་དང༌། རི་རབ་འབྱུང་བ་རིམ་བརྩེགས་དང་བཅས་པ་རྣམས་བསྟན་ཏེ་ཚིག་གོ་སླའོ། ། དེར་ལྷའི་གདན་དང་ས་བོན་བསྟན་པ་ནི། དེར་ནི་སྤྱི་བོ་ཞེས་བྱ་བ་ལ་སོགས་པ་སྟེ། ལྷ་ཐམས་ཅད་ཧཱུྃ་གི་ས་བོན་ལས་བསྐྱེད་པ་བཞིན་ལུས་ཀྱང་ཧྃ་གིས་ས་བོན་འདི་ལས་ཡང་དག་པར་བྱུང་ངོ་ཞེས་བྱ་བའི་དོན་ཏོ། ། དེ་ལྟར་རང་བཞིན་གྱི་དཀྱིལ་འཁོར་བསྟན་ནས།
གཉིས་པ་དེ་ལམ་དུ་བྱས་པའི་དཀྱིལ་འཁོར་གྱི་ཚུལ་གྱིས་མཆོད་པ་ནི་བདུད་རྩི་གཟུགས་ཞེས་བྱ་བ་ལ་སོགས་པ་སྟེ། དེ་ལྟར་ལུས་ཀྱི་དཀྱིལ་འཁོར་དེ་ཉིད་འཛག་པའི་སྒོ་ནས་མཆོད་པར་བྱེད་དོ། ། འཛག་པ་དེས་གཞན་ཅི་བྱེད་ན་སྒྲ་འབྱེད་དེ་ལྟེ་བའི་ཨྃ་སྦར་བའི་སྒོ་ནས་མེས་དཀྱིལ་འཁོར་མཆོད་པར་བྱེད་དོ། ། དེ་ལྟར་ཙཎྜཱ་ལཱིའི་རྣལ་འབྱོར་པས་སྦར་འཛག་བྱེད་པ་ཉིད་ལམ་དུ་བྱས་པ་ན་བྱང་ཆུབ་སེམས་ཀྱི་དཀྱིལ་འཁོར་དུ་འགྱུར་རོ། ། ཞེས་སྟོན་པ་ནི་དེས་ནི་ཞེས་རྐང་པ་གསུམ་མོ། ། གལ་ཏེ་དེ་ལྟར་ན་དཀྱིལ་འཁོར་ནི་མང་པོར་གྱུར་ན་ཅིའི་ཕྱིར་དཀྱིལ་འཁོར་ཡིན་སྙམ་པ་ལ། དཀྱིལ་འཁོར་གྱི་ངེས་པའི་ཚིག་ནི་དངོས་པོ་རྣམས་ཀྱི་ཞེས་རྐང་པ་གཉིས་ཏེ། སྤྱིར་དཀྱིལ་འཁོར་ཞེས་བྱ་བ་ནི་མཎྜལ་ཡིན་ལ། མ། མ་ནུ་སཱ་ར་ནི་སྙིང་པོ་ཡིན་ཞིང༌།
དེ་ཉིད་ནི་བདེ་བ་ཆེན་པོའོ། ལ། ལ་ཏི་གྲིཧྣ་ན་ནི་ལེན་པ་སྟེ་བདེ་ཆེན་ལེན་པའོ། ། ཡང་ན་ལ། ལུཙྪེ་ད་ནི་གཅོད་པ་སྟེ་རྣམ་རྟོག་གཅོད་པའོ། ། དེ་གང་ལ་ཡོད་པས་དེ་ཐམས་ཅད་ལ་དཀྱིལ་འཁོར་ཞེས་བྱའོ། ། དེ་ལྟར་ན་དཀྱིལ་འཁོར་ཉིད་དུ་ཞེས་བཞི་པ་རབ་ཏུ་དབྱེ་བ་ནི་ལུས་ནི་ཞེས་བྱ་བ་ལ་སོགས་པ་སྟེ། གསང་བ་ཆོས་ཀྱི་དཀྱིལ་འཁོར་གསུམ་ནི་ངེས་ཚིག་དེ་དང་ལྡན་པས་དཀྱིལ་འཁོར་ཞེས་བྱའོ། ། རྩ་ཆེན་ནི་རྩ་ཡི་གེའི་དབྱིབས་སུ་གནས་པ་བྷ་གའི་དཀྱིལ་འཁོར་ཞེས་དགོངས་པའོ། ། དེ་ལ་གསང་བའི་དཀྱིལ་འཁོར་གསུམ་ཡིན་པར་ཡང་འདུས་པའི་ཕྱི་མ་ལས་གསུངས་པ།
དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་ནི་བརྟག་པར་བྱ། ། ཞེས་སོ། ། གསུམ་པོ་ཁོ་ན་ཡིན་ནམ་སྙམ་པ་ལ། ཕྱི་རོལ་ཞེས་གསུངས་ཏེ། ཕྱི་བསྐྱེད་པ་རྡུལ་ཚོན་གྱི་དཀྱིལ་འཁོར་དང༌། ནང་གསང་བ་ཆོས་ཀྱི་དཀྱིལ་འཁོར་གཉིས་ཀྱིས་འཁོར་འདས་ཐམས་ཅད་ལ་ཁྱབ་སྟེ། བྱང་ཆུབ་སེམས་ལ་དོན་དམ་པའི་དཀྱིལ་འཁོར་ཡང་གནས་པའི་ཕྱིར་རོ། །
ཞེས་དགོངས་སོ། ། ལྔ་པ་དཀྱིལ་འཁོར་དང་རྗེས་སུ་འབྲེལ་པའི་དམ་ཚིག་ནི་ཕྱི་རོལ་ཞེས་བྱ་བ་ལ་སོགས་པ་སྟེ། རྐང་པ་དྲུག་གིས་ནི་བཟའ་བའི་དམ་ཚིག་གོ ། སྦོམ་དང་ཞེས་ཤླཽ་ཀ་གཅིག་གིས་ནི་བསྲུང་བའི་དམ་ཚིག་གོ ། སྦོམ་དང་ཕྲ་བ་ནི་དཀྱིལ་འཁོར་གཉིས་ཏེ། དེས་འགྲོ་བའི་གཉེན་བྱེད་དེ་གཉེན་གྱིས་ཕན་འདོགས་པ་བཞིན་ཕྱི་རོལ་གྱི་ཞིང་སོགས་བྱེད་པའམ། ནང་གི་རྟོག་པ་སྤོང་བར་བྱེད་པས་གཉེན་ཏེ། དེས་ན་རྣམ་པར་རྟོག་པ་བསྲུང་བས་ན་བསྲུང་བའི་དམ་ཚིག་གོ ། དྲུག་པ་དཀྱིལ་འཁོར་བསྒོམས་པའི་ཕན་ཡོན་ནི་དཀྱིལ་འཁོར་ཞེས་རྐང་པ་དྲུག་སྟེ་གོ་སླའོ། ། དེ་ལྟར་རང་བཞིན་གྱི་དཀྱིལ་འཁོར་བསྟན་ནས་སྦྱིན་སྲེག་ལུས་གནས་པ་བསྟན་པའི་ཕྱིར་ཤེས་རབ་ཅེས་བྱ་བ་ལ་སོགས་པ་གསུངས་ཏེ།
ཞི་བའི་སྦྱིན་སྲེག་གི་མེ་ནི་ཤིང་གཙུབས་པ་ཞེས་བྱ་བ་ལ་སོགས་པ་གསུངས་ན་འདིར་ནང་གི་མེ་ནི་ཨྃ་འབར་བའོ། ། བསྲེག་རྫས་བསྟན་པའི་ཕྱིར་ནང་གི་ཁུ་བ་ལ་སོགས་པ་ཞེས་པ་སྟེ། ནང་གི་བསྲེགས་པས་ཕྱི་རོལ་གྱི་ཡུལ་གྱི་རྟོག་པའང་བསྲེགས་པས་བླ་མེད་ཀྱི་སྦྱིན་སྲེག་ཏུའང་འགྱུར་རོ། ། སྦྱིན་སྲེག་གི་ལྷ་བསྟན་པའི་ཕྱིར་སྐྱེ་མཆེད་དྲུག་ཅེས་བྱ་བ་ལ་སོགས་པ་སྟེ། ཕྱི་ནང་གི་སྐྱེ་མཆེད་བཅུ་གཉིས་ནི་བྱང་ཆུབ་སེམས་དཔའ་དང་ལྷ་མོའོ། ། ཁམས་ནི་རིག་མའོ། ། ཕུང་པོ་ནི་དེ་བཞིན་གཤེགས་པའོ། ། རྩ་རྣམས་ནི་མཁའ་འགྲོའི་ཚོགས་སོ། ། རྩ་ནས་བྱང་ཆུབ་ཀྱི་སེམས་འབབ་པ་ནི་མཆོད་པའོ། ། བསྲེག་རྫས་ཀྱི་སྣོད་ནི་ཐོད་པའོ། །
དགང་གཟར་བླུགས་གཟར་ནི་རྩ་གཉིས་སོ། ། ཐབ་ཁུང་ནི་ལྟེ་བའོ། ། རླུང་ཡབ་ནི་བཤང་སྒོའོ། ། ཤཱནྟིཾ་ལ་སོགས་པའི་སྔགས་ནི་ཨྃ་དང་ཧྃ་ངོ༌། ། ནང་གི་བཟླས་པ་བསྟན་པའི་ཕྱིར་བཟླས་པ་འཁོར་བར་བྱེད་ཅེས་གསུངས་ཏེ། རྩ་གཉིས་ནས་འགྲོ་འོང་གི་རླུང་ཡི་གེ་གསུམ་གྱི་བདག་ཉིད་ཅན་དུ་འཁོར་བའོ། ། དེ་ལྟར་བསྒོམ་ཞིང་དཀྱིལ་འཁོར་ལ་སོགས་པ་བསྐྱེད་ཅེས་བྱ་བའི་དོན་ཏོ། ། དཀྱིལ་འཁོར་ལ་སོགས་པ་སྟེ་དེ་དག་ལ་དབང་ཐོབ་པའི་སློབ་དཔོན་གང་ཡིན་པ་དེ་བསྟན་པའི་ཕྱིར་སློབ་དཔོན་སེམས་ཞེས་བྱ་བ་ལ་སོགས་པ་གསུངས་སོ། ། དེ་ལྟར་ན་ཕྱི་རོལ་ན་རྒྱུད་དུ་ཇི་སྙེད་ཡོད་པ་དེ་ཐམས་ཅད་རང་གི་ལུས་ལ་རྟོགས་པར་བྱ་ཞེས་བྱའོ། ། དེ་ལྟར་དཀྱིལ་འཁོར་ལ་སོགས་པ་བསྟན་ཀྱང་ད་དུང་བདག་ལ་ཐེ་ཚོམ་མཆིས་ཏེ།
ནང་གི་སྐུ་གསུམ་སྟེ་སྤྱིར་འབྲས་བུ་སྐུ་གསུམ་འགྲུབ་པར་བྱེད་པ་ལ་ལམ་གསུམ་བསྒོམ་དགོས་ལ། དེས་ན་བསྐྱེད་རིམ་པས་ཏིང་ངེ་འཛིན་གསུམ་ལ་སོགས་པ་བསྒོམ་པ་ལ་སྐུ་གསུམ་ལ་སོགས་པར་བྱས་ཏེ་བསྒོམས་ན། འདིར་རང་གི་ལུས་ལ་ཇི་ལྟར་གནས་པ་དེ་བཤད་དུ་གསོལ། ཞེས་ཞུ་བའི་དོན་ཏོ། ། དེའི་ལན་ནི་བཅོམ་ལྡན་འདས་ཞེས་བྱ་བ་ལ་སོགས་པ་སྟེ། འདི་ལ་གཉིས་ཏེ། ཙཎྜཱ་ལཱི་ལ་བརྟེན་པའི་སྐུ་གསུམ་དང༌། དབང་གི་སྐུ་གསུམ་གཞག་པའོ། ། ཡང་ན་གསུམ་སྟེ། འཁོར་ལོ་བཞི་ལ་སྐུ་གསུམ་གཞག་པ་དང༌།
དེ་ལ་རྩ་རོལ་པ་ལ་སྐུ་གསུམ་གཞག་པ་དང༌། ཞུ་བདེ་ལ་བརྟེན་པའི་སྐུ་གསུམ་གཞག་པའོ། ། དང་པོ་ལ་བཞི་སྟེ། གནས་གང་ན་གནས་པའི་འཁོར་ལོའི་དབྱིབས་བསྟན་པ་ནི་སྤྱི་བོ་ལྟེ་བར་ས་བོན་ཞེས་ཤླཽ་ཀ་གཅིག་གོ ། གཉིས་པ་འཁོར་ལོ་སོ་སོའི་རྩའི་གྲངས་བསྟན་པ་ནི་ནང་གནས་ཞེས་བྱ་བ་ལ་སོགས་པ་ཤླཽ་ཀ་གཉིས་སོ། ། གསུམ་པ་དེ་ལྟ་བུའི་འཁོར་ལོ་ཉིད་སྐུ་གསུམ་གྱི་བདག་ཉིད་དུ་བསྟན་པ་ནི། འདབ་མ་དྲུག་ཅུ་རྩ་བཞི་ཉིད། ། ཅེས་བྱ་བ་ཤླཽ་ཀ་གཉིས་ཏེ། བདེ་ཆེན་ནི་སྐུ་གསུམ་ཀ་བསྡུས་པའི་ཞེས་དགོངས་སོ། ། བཞི་པ་དེ་ལྟ་བུའི་འཁོར་ལོ་བཞིའི་མིང་དང༌།
དེ་ལས་ཡི་གེ་དགོད་པ་ནི་སྤྲུལ་པའི་འཁོར་ལོ་ཉིད་སྐུ་གསུམ་གྱི་ཞེས་བྱ་བ་ཤླཽ་ཀ་ཕྱེད་དང་བཞི་སྟེ། དབྱངས་ལྔ་ནི། བྷྲཱུྃ་ཨཱྃ་ཛྲཱི་ཁཾ་ཧཱུྃ་ལའང་བསྡུར་རུང་མོད་ཀྱི་ཨ་ཨི་ཨེ་ཨོ་དབུས་སུ་ཨུ་དང་ཧཱུྃ་དབྱེར་མེད་པའོ། ། ལོངས་སྤྱོད་ཀྱི་འཁོར་ལོའི་ཆ་བཞི་ནི་རིང་པོའི་ཨཱ་ཨཱི་ཨཱུ་ཨཻ་སྟེ་དབུས་སུ་ཨྃ་བསམ་པའོ། ། ལྷག་མ་གོ་སླའོ། ། འདི་དག་ལ་བརྟེན་ཏེ་ཙཎྜཱ་ལཱིའི་རྣལ་འབྱོར་ཉི་ཤུ་རྩ་གཅིག་པ་བླ་མས་འཆད་པར་འགྱུར་རོ། ། གཉིས་པ་རྩ་ལ་སྐུ་གསུམ་གཞག་པ་ནི། གཡོན་དང་གཡས་ཞེས་བྱ་བ་ལ་སོགས་པ་སྟེ། འདིར་གཡོན་པའི་རྩ་ལོངས་སྤྱོད་རྫོགས་པའི་སྐུ་ཅན་མ་ཞེས་གཞུང་ནས་འབྱུང་བས་འདིའི་ཤུགས་ལས་གཡས་པ་ནི་སྤྲུལ་པའི་སྐུ་ཡིན་ཞིང་དབུ་མ་ནི་ཆོས་ཀྱི་སྐུ་ཞེས་བྱ་བར་ཤེས་པར་ནུས་སོ། ། དེ་ལ་མགྲིན་པ་ནས་བརྩམས་ཞེས་བྱ་བ་ནི་སྤྱི་བོ་ནས་མགྲིན་པའི་བར་རྩ་གསུམ་ཀ་ཐ་མི་དད་པ་ལྟ་བུར་གནས་པ་ལས།
འདི་ནས་གསུམ་དུ་གྱེས་པས་བརྩམས་ཞེས་བྱའོ། ། ཞེས་གོང་མ་རྣམས་ཀྱི་གསུང་ངོ༌། ། ལྟེ་བའི་ནང་དུ་ངལ་བསོ་བ་ནི་སྣ་ཚོགས་མདུད་པར་འཁྱིལ་པའོ། ། དེ་ནས་ཀྱང་ཐུར་དུ་རྩ་བཞིར་གྱེས་པས་ངལ་བསོ་བའོ། ། ལས་ནི་ཐིག་ལེ་འབབ་པའོ། ། གལ་ཏེ་ཧེ་བཛྲ་ལས། རྐྱང་མ་མི་བསྐྱོད་འབབ་ཅེས་གསུངས་པ་དང་མི་འགལ་ལམ་ཞེ་ན། མི་འགལ་ཏེ། གཡས་གཡོན་གཉིས་ཀ་ལ་རྩ་གཉིས་གཉིས་ཡོད་པ་ལས། མགྲིན་པ་ནས་ལྟེ་བའི་བར་དུ་གཤིབས་ནས་ཡོད་ལ།
ལྟེ་བ་ནས་བཞིར་གྱེས་ཏེ། གཡོན་གྱི་ཆ་ལས་ནི་ཐིག་ལེ་འབབ་ལ། མདུན་གྱིས་ནི་དྲི་ཆུ་འབབ་པའོ། ། གཡས་ཀྱིས་ནི་རཀྟ་འབབ་ལ། རྒྱབ་ཀྱིས་ནི་དྲི་ཆེན་འབབ་པའོ། ། དེས་ན་འགལ་བ་ཅི་ཡོད། དེའི་ཕྱིར་ལྟེ་བ་ནས་སྟེང་སྟེ། དེ་མན་ཆད་བཞིར་གནས་པ་ལས། དེ་ནས་གཉིས་སུ་ཡོད་པ་དེ་ནས་བརྩམས་ཏེ་ཞེས་བྱའོ། ། མགྲིན་པར་ངལ་བསོ་བ་ནི་སུམ་སྐོར་དུ་གྱུར་པའོ། །
དཔའ་བོ་དང་ནི་མཁའ་འགྲོ་མ། ། འགྲོ་བ་དང་ནི་འོངས་པ་ཞེས་པས་དེའི་ནུས་པས་རླུང་རབ་ཏུ་རྒྱུ་བའང་བསྟན་ཏོ། ། གཡོན་དང་གཡས་ཞེས་པ་མན་ཆད་ཀྱིས་ནི་རྩ་ལ་ཡི་གེ་དགོད་པ་སྟོན་ཏེ། རྩ་གཉིས་ཀྱི་ནང་ན་དབྱངས་བཅུ་གཉིས་ཏེ། དེའི་སྟེང་དུ་མ་ནིང་བཞི་བསྣན་པས་བཅུ་དྲུག་ཁ་གྱེན་ལ་བལྟས་ལ། དེའི་བར་ལ་ཀཱ་ལི་གཉིས་གཉིས་མགོ་གྱེན་ལ་ལྟ་བས་ན། ཀ་ལ་སོགས་པས་བསྐོར་ཏེ་མ་མ་གཏོགས་ཏེ་མ་ནི་དེ་རྣམས་ལ་ཐིག་ལེར་བྱས་ཏེ་གནས་སོ་ཞེས་གསུང་ངོ༌། ། ཀྵ་ནི་སྲིན་པོ་སྟེ་སྤྲུལ་པའི་ག་ན་གནས་ཏེ། དེ་ལྟར་ན་རྩའི་ནང་ན་ཀཱ་ལི་སུམ་ཅུ་རྩ་གཉིས་སུ་གནས་སོ། ། གཞན་ནི་གོ་སླ་བ་ཉིད་དོ། །
ཞུ་བདེ་ལ་བརྟེན་པའི་སྐུ་གསུམ་བསྟན་པའི་ཕྱིར་གང་ཚེ་ཞེས་བྱ་བ་ལ་སོགས་པ་གསུངས་ཏེ། འདི་ལ་བླ་མ་རྣམས་རྒྱུ་དང་ལམ་གཉིས་ལ་བརྟེན་པའི་སྐུ་གསུམ་སྟེ། གང་ཟག་གཅིག་གི་རྒྱུད་ལ་སྐུ་གསུམ་ལྡན་པར་ཞེས་བྱ་བར་བཞེད་དེ། ཐོག་མར་གང་ཚེ་ཞེས་བྱ་བ་རྒྱུ་དང་དབང་ལ་སྦྱར་ཏེ་བཤད་པ། མགྲིན་པ་ནི་རྡོ་རྗེ་ནོར་བུའི་གནས་སུའོ། ། ཆགས་ཆེན་གྱི་གཟུགས་ཀྱིས་ཟླ་བ་གནས་པ་ཞུ་བདེ་ཐ་མི་དད་གནས་པའོ། ། དེ་ནི། སངས་རྒྱས་རྣམས་ཀྱིས་དམ་པའི་སྐུ། ། དེ་ཚེ་ལོངས་སྤྱོད་རྫོགས་པར་བཤད་དེ་བདེ་བ་ལ་ལོངས་སྤྱོད་པའི་ཕྱིར་རོ། ། ཞེས་དགོངས་སོ། །
གང་ཚེ་རྡོ་རྗེ་རྩེར་གནས་ཏེ། ། ཐབས་ཀྱི་རྡོ་རྗེའི་རྩེ་མོའི་ཕྱིར་ཞུ་བདེ་ཐ་མི་དད་པ་གནས་པའོ། ། དེའི་ཚེ་ཤེས་རབ་ཀྱི་རྩ་སྣ་རྩེར་ཡང་གནས་སོ། ། གང་ཚེ་སྟེ་སྔར་གྱི་བདེ་བ་ལ་ལོངས་སྤྱོད་པས་ལོངས་སྤྱོད་རྫོགས་པ་སྟེ། རྒྱུ་དང་དབང་གཉིས་ཀ་ལ་སྦྱར་བའི་ཐུན་མོང་གི་བཤད་པའོ། ། འདི་མན་ཆད་རྒྱུ་ལ་སྦྱར་ན། ནུབ་པར་འགྱུར་བའི་ཚེ་སྟེ་བྷ་གའི་ནང་དུ་ཐིག་ལེ་ལྷུང་བ་ན་བདེ་བ་བྲལ་བའོ། ། དེའི་ཚེ་ཉི་མའི་གཟུགས་ཏེ་རཀྟ་དང་འདྲེས་པ་ནའོ། ། དེས་བུ་ཚའི་ལུས་སྤྲུལ་པའི་ཕྱིར་སྤྲུལ་པའི་སྐུ་ཞེས་བྱ་སྟེ། བུ་ཚའི་ཕུང་པོ་དང་དབང་པོ་ལ་སོགས་པ་སྤྲོ་བ་བསྐྱེད་པའི་ཕྱིར་རོ། །
པདྨ་གར་དབང་ནི་ཐིག་ལེའོ། ། དེས་པདྨ་འབྱེད་པ་ནི་མངལ་ཁ་འབྱེད་པའོ། ། དེ་ནི་ཉི་མ་ནུབ་པ་ནི་ཐིག་ལེ་ལྷུང་བའོ། ། དེ་ནི་སྤྲུལ་པའི་སྐུ་ཞེས་བརྗོད་དོ། ། ཆོས་ཀྱི་སྐུ་བསྟན་པའི་ཕྱིར་གང་ཚེ་ཞེས་སྨོས་ཏེ། རྫོགས་པའི་བྱང་ཆུབ་སེམས་གོང་བུར་གྱུར་པ་སྟེ། བར་དོའི་རྣམ་པར་ཤེས་པ་དང་ཐིག་ལེ་འདྲེས་པ་དེའི་ཚེའོ། ། རྙོག་པ་མེད་པ་ནི་དེའི་རྣམ་པར་ཤེས་པ་ཟླ་བ་ལྔའི་བར་དུ་བརྒྱལ་ཏེ། རྟོག་པ་མེད་པ་ཉིད་ཆོས་ཀྱི་སྐུའོ། ། དེའི་མཚན་ཉིད་ནི་འཁོར་བའི་ལམ་བཅས་ཅེས་བྱ་བ་ལ་སོགས་པ་རྐང་པ་ལྔའོ། །
དེ་ལྟ་བུའི་རྒྱུ་ལྷུན་གྲུབ་ཀྱི་ཡེ་ཤེས་ཉིད་ནི་རྒྱུད་དེ་རིམ་གྱིས་སྐྱེ་བ་བརྒྱུད་པའི་ཕྱིར་རོ། ། དེ་ཉིད་སྲིན་བུའི་གཟུགས་ཏེ། སྲིན་བུས་ཤིང་ཟོས་ཤིང་རང་ཉིད་འཕེལ་བར་བྱེད་པ་བཞིན། དགོད་པ་ལ་སོགས་པ་དང་འདོད་ཆགས་ལ་སོགས་པས་བསྟན་པའི་དགའ་བ་གསུམ་གྱི་རྟོག་པ་ཟོས་ཏེ་ཆོས་ཉིད་ཀྱི་ངོ་བོ་གསལ་ཞེས་བྱ་བ་སྟེ་རྒྱུ་ལྷུན་གྲུབ་ལ་སྦྱར་བའོ། ། དེ་ལམ་དག་ཏུ་སྦྱར་ན་སྣ་རྩེར་རོ་ཞེས་བྱ་བ་ཡན་ཆད་འདྲ་ལ། ལོངས་སྐུ་ནུབ་པར་གྱུར་པ་ནི་མཆོག་དགའ་དགའ་བྲལ་དུ་ནི་འཕོས་པའོ། ། བྷ་གའི་ནང་དུ་སོན་པ་ནི་རྡོ་རྗེ་བྷ་གའི་ནང་ན་གནས་པས་དེའི་རྩེ་ན་ཐིག་ལེ་མ་ལྷུང་བར་གནས་པའོ། ། ཉི་མའི་གཟུགས་སུ་གནས་པ་ནི་རཀྟའི་འོད་ཀྱིས་དམར་པོ་སྟེ་འདྲེས་པ་ནི་མ་ཡིན་ནོ། ། པདྨ་འབྱེད་པའི་སྦྱོར་བ་ནི་རྩ་བཙལ་བའི་སྦྱོར་བས་གསང་བའི་རྩ་སྟོན་པའོ། ། སྤྲུལ་པའི་སྐུའི་གཟུགས་ཀྱི་ཉི་མ་ནུབ་པ་ནི་དགའ་བྲལ་ལྷན་སྐྱེས་སུ་གྱུར་པའོ། །
དེ་མན་ཆད་ལྷན་ཅིག་སྐྱེས་པ་ཆོས་ཀྱི་སྐུ་ལ་གཞུང་ཡི་གེ་ཇི་ལྟ་བ་བཞིན་སྦྱར་བས་རྟོགས་པར་ནུས་པ་ཡིན་ནོ། ། བཤད་པ་གསུམ་པ་ཙཎྜཱ་ལཱི་ལམ་དུ་བྱས་པ་ལ་སྐུ་གསུམ་སྦྱར་ན། འདི་ལྟར་ཡེ་ཤེས་ཀྱི་རིམ་པ་དེ་བཞིན་གཤེགས་པའི་རྒྱུད་ཀྱི་བདུད་རྩི་སྤྱི་བོར་ཕབ་སྟེ། དེ་ལས་གང་ཚེ་མགྲིན་པར་ཟླ་བ་གནས་པ་དེའི་ཚེ་བདེ་བ་ལ་ལོངས་སྤྱོད་པས་ལོངས་སྤྱོད་རྫོགས་པའི་སྐུའོ། ། དེ་ནས་གང་ཚེ་རྡོ་རྗེ་རྩེ་སྟེ་སྙིང་གར་གནས་པ་ནའང་དེ་ཉིད་ཀྱང་ལོངས་སྐུར་ཤེས་པར་བྱའོ། ། དེ་ནས་གང་ཚེ་ལོངས་སྤྱོད་རྫོགས་པ་ནུབ་སྟེ་བྷ་ག་ཞེས་ལྟེ་བའི་སྣ་ཚོགས་མདུད་པར་སླེབ་པ་དེའི་ཚེ་ལུས་ཐམས་ཅད་ལ་ཁྱབ་ཅིང་སྤྲུལ་པས་སྤྲུལ་པའི་སྐུའོ། ། དེ་ནས་སྤྲོ་བ་དེས་བསྐྱེད་དེ་ལུས་ཐམས་ཅད་ལ་ཁྱབ་སྟེ་སྤྲུལ་པ་དེའང་འགགས་པས་ན་སེམས་རྟོག་པ་མེད་པར་ཆོས་ཀྱི་སྐུ་ཞེས་བྱའོ། ། དེ་ལྟར་ན་རྒྱུད་དེ་ལྷན་སྐྱེས་ཀྱི་ཡེ་ཤེས་དེ་སྲིན་བུ་དང་འདྲ་བར་ལུས་ཀྱི་རྩ་གནས་ཐམས་ཅད་དང་དགའ་བ་གསུམ་པོ་ཟོས་ནས་རང་གི་ལྷན་སྐྱེས་ཀྱི་ལུས་རྒྱས་པར་གནས་པ་ཉིད་ཅེས་བྱའོ། ། ཞེས་གསུང་ངོ༌། ། འདིའང་ལུས་གཏན་ལ་དབབ་པའི་སྐབས་ཡིན་གྱི་ལམ་མ་ཡིན་ཡང་ལམ་དུ་བྱས་པ་ན་འདི་ལྟར་འགྱུར་ཞེས་བྱ་བ་ལ་འགལ་བ་མེད་དོ། །
དྲུག་པ་ལས་རབ་ཏུ་བྱེད་པ་གསུམ་པའི་བཤད་པའོ།། །། སྡོམ་པའི་རབ་ཏུ་དབྱེ་བ་སྟོན་པ་ནི་དེ་ནས་ཞེས་བྱ་བ་ལ་སོགས་པ་སྟེ། འདིས་ནི་ཧེ་བཛྲའི་ཕྱི་མའི་ལེའུ་གཉིས་པ་དང་བཞི་པ་གཉིས་ཕྱོགས་གཅིག་ཏུ་བསྡེབས་ཏེ་གསལ་བར་བྱེད་པས་བཤད་པའི་རྒྱུད་དོ། ། འདི་ནི་དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་པ་ནི། མཁའ་འགྲོ་ལེའུ་བཅོ་ལྔ་པ་ལས་གསུངས་པ་དང་ཆ་མཐུན་ནོ། ། འདི་ལ་གཉིས་ཏེ། ཞུས་པ་དང༌། དེའི་ལན་གདབ་པའོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ། འཁོར་ལོ་བསྒོམ་པའི་ལམ་ནི་རྟེན་གྱི་དཀྱིལ་འཁོར་རོ། །
ལྷ་རྣམས་རྐང་པ་གཉིས་ནི་བརྟེན་པ་ལྷའོ། ། དགོངས་པའི་སྐད་ནི་བརྡའོ། ། དེ་དག་བཅོམ་ལྡན་འདས་ཀྱིས་སྔར་གསུངས་པ་ནི་ཕྱི་རོལ་དུ་ལམ་སྣ་ཚོགས་གསུངས་པ་ཡིན་ལ། དེ་རྣམས་ཀྱང་ནང་དུ་ལུས་སུ་ཐམས་ཅད་བསྡུ་བའང་གསུངས་ན་ཞེས་བྱའོ། ། སྡོམ་པ་ཞེས་བྱ་བ་གོང་དུ་བྱང་ཆུབ་སེམས་དཔའི་སྡོམ་པའང་གསུམ་པ་དངོས་སུ་གསུངས། བསྐྱེད་པའི་རིམ་པའི་སྡོམ་པའང་གསུངས་ན། འདིར་རྫོགས་པའི་རིམ་པའི་སྡོམ་པ་སྟེ་ཞུ་ཞེས་བྱ་བའོ། ། བཅོམ་ལྡན་འདས་ཞེས་བྱ་བ་ལ་སོགས་པས་དེའི་ལན་སྟོན་ཏོ། ། འདི་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི་རྣལ་འབྱོར་མ་ལུས་ཞེས་བྱ་བ་ལ་སོགས་པ་ཤླཽ་ཀ་གཅིག་གོ ། དེའང་འདིར་སྤྱིར་སྡོམ་པ་ཞེས་བྱ་བ་ནི། ཉན་ཐོས་སམ་བྱང་ཆུབ་སེམས་དཔའ་འམ། བསྐྱེད་པའི་རིམ་པ་གང་ལ་སྡོམ་པའི་གནས་གང་དུ་སྡོམ་པ་དང༌། རང་གི་ངོ་བོ་གང་སྡོམ་པ་དང༌། ཐབས་གང་གིས་སྡོམ་པ་དང༌། སྡོམ་པ་དང་ལྡན་པའི་གང་ཟག་ཅེས་བྱ་བ་བཞི་དགོས་ཏེ། དཔེར་ན་ཉན་ཐོས་ལ་གནས་ནི་ནཱ་ལེནྡཱ་ལ་སོགས་པ་དང་སྡེ་བ་ཐམས་ཅད་ཡོད་པར་སྨྲ་བ་ལ་སོགས་པའི་གཞི་ལ་གནས་པ་དང༌། རང་གི་ངོ་བོ་ལ་མི་མཐུན་པའི་ཕྱོགས་སྡོམ་པ་དང༌།
མང་པོ་གཅིག་ཏུ་སྡོམ་པ་དང༌། རང་གི་ངོ་བོ་བདེ་བས་སྡོམ་པ་སྟེ། དེ་ལ་དང་པོ་ནི་ལུས་ངག་གི་མི་དགེ་བ་སྤོང་བ་བདུན་སྡོམ་ལ། མང་པོ་གཅིག་ཏུ་སྡོམ་པ་ནི་བསླབ་པ་བསམ་གྱིས་མི་ཁྱབ་པ་ཐམས་ཅད་ཉིས་བརྒྱ་ལྔ་བཅུ་ལ་སོགས་པར་སྡོམ་པའོ། ། རང་གི་ངོ་བོ་མཐུན་པ་རྣམས་ཀྱི་དཀའ་ཐུབ་བདེ་བའི་ཕྱིར་སྡོམ་པའོ། ། ཐབས་གང་གིས་སྡོམ་ན་གསོལ་བ་དང་བཞི་ལ་སོགས་པས་སྡོམ་པའོ། ། སྡོམ་པ་དང་ལྡན་པའི་གང་ཟག་ནི་དགེ་སློང་ལ་སོགས་པའོ། ། དེ་ལྟར་བྱང་ཆུབ་སེམས་དཔའ་དང་བསྐྱེད་པའི་རིམ་པ་ལའང་ཤེས་པར་བྱའོ། ། དེ་འདིར་རྫོགས་པའི་རིམ་པ་ལ་སྦྱར་ན། གནས་ནི་ལུས་དང་རྩའི་འཁོར་ལོའོ། །
རང་གི་ངོ་བོ་ལ་གསུམ་ལས། མི་མཐུན་པའི་ཕྱོགས་སྡོམ་པའི་དབང་དུ་བྱས་ན། མཚན་མ་དང་རྣམ་པར་རྟོག་པ་ཐམས་ཅད་སྡོམ་པའོ། ། མང་པོ་གཅིག་ཏུ་སྡོམ་པའི་དབང་དུ་བྱས་ན་ཆོས་མཐུན་གྱི་སྒོ་ནས་འཁོར་འདས་ཀྱི་ཆོས་ཐམས་ཅད་འདིར་ལུས་ལ་བསྡུ་བའོ། ། ཡང་རང་བྱུང་གི་ཡེ་ཤེས་བདེ་བས་སྡོམ་པའོ། ། ཐབས་གང་གི་སྡོམ་ན། སྦར་འཛག་གི་ཐབས་ཏེ་ཤུགས་ལས་འོག་ནས་ཤེས་སོ། ། སྡོམ་པ་དང་ལྡན་པའི་གང་ཟག་ནི་སེམས་ཅན་ཐམས་ཅད་དགེ་སློང་ངམ་སངས་རྒྱས་ཡིན་པའོ། ། དེས་ན་ཕྱི་རོལ་ན་ཇི་ལྟར་གནས་པ་ནང་དུ་དབྱེ་ཞེས་བྱ་བའི་དོན་ཏོ། ། རྒྱས་པར་བཤད་པ་ལ་ལྔ་སྟེ།
མང་པོ་གཅིག་ཏུ་སྡོམ་པའི་དབང་དུ་བྱས་ནས་རྩ་གཉིས་ལ་ནང་གི་སྙོམས་འཇུག་ཏུ་གཞག་པ་དང༌། འཁོར་ལོ་བཞི་ལ་སྐུ་གསུམ་དུ་གཞག་པ་དང༌། འབྲས་བུ་བཞིར་གཞག་པ་དང༌། གང་དུ་སྡོམ་པའི་དབང་དུ་བྱས་ནས་འཁོར་ལོ་བཞི་ལ་སྡེ་པ་བཞིར་གཞག་པ་དང༌། སྡོམ་པ་དང་ལྡན་པའི་གང་ཟག་གི་དབང་དུ་བྱས་ནས་སེམས་ཅན་ཐམས་ཅད་དགེ་སློང་ངམ་སངས་རྒྱས་སུ་བཞག་པའོ། ། འདི་དག་བཤད་པ་ལ་དགོས་པ་ཅི་ཡོད་ཅེ་ན། ཕྱི་རོལ་གྱི་སྤྲོས་པ་ཐམས་ཅད་རང་གི་ལུས་ལ་གཅོད་པས་རང་བྱིན་གྱིས་རློབ་ཅེས་བྱ་བ་ཡིན་ཏེ་སྔར་བསྟན་ཟིན་ཏོ། ། དེ་ལ་དང་པོ་ནི་བོལླའི་ཞེས་བྱ་བ་ལ་སོགས་པ་སྟེ། དེ་ལ་བསླབ་པར་བྱ་བའི་ཐབས་མང་པོ་འདིར་འདུས་ན་ཐབས་དང་ཤེས་རབ་ཀྱི་སྙོམས་པར་འཇུག་པ་དེ་འདིར་ཇི་ལྟར་འདུས་སྙམ་པ་ལ་བོལླ་ནི་རྩ་ཨ་ཝ་དྷཱུ་ཏཱིའོ། ། དེའི་བདེ་བ་ནི་དེར་སྐྱེས་པའི་བདེ་བ་སྟེ།
དེ་ནི་ཕྱག་རྒྱ་ཆེན་པོའོ། ། རྡོ་རྗེ་སྐྱེ་མཆེད་ནི་གཉིས་མེད་ཀྱི་ཡེ་ཤེས་ཏེ་ཐབས་སོ། ། དེ་བས་ན་བདེ་སྟོང་ཟུང་དུ་ཆུད་པ་ནི་སྙོམས་པར་འཇུག་པ་ཡིན་གྱི། ཕྱི་རོལ་གྱི་གཉིས་གཉིས་ལ་མི་ལྟོས་སོ། ། ཡང་ན་རྩ་དང་དེའི་བདེ་བ་སྙོམས་པར་འཇུག་པའོ། ། གཉིས་པ་ནི་ཡང་གལ་ཏེ་འདི་སྙམ་དུ་སྐུ་གསུམ་གྱི་འབྲས་བུ་ཐོབ་པ་ལ་སྐུ་གསུམ་ཉིད་ལམ་དུ་བྱེད་པ་དགོས་ཏེ། བསྐྱེད་པའི་རིམ་པ་ལས། ཏིང་ངེ་འཛིན་གསུམ་བསྒོམ་པ་ལ་སོགས་པ་ལྟ་བུའོ། ། དེ་འདི་ཇི་ལྟར་སྐུ་གསུམ་ཚང་བ་ཡིན་སྙམ་དུ་རྟོག་པ་ལས། སྐུ་གསུམ་ལུས་ཀྱི་ནང་དུ་ནི། །
ཞེས་པ་ཤླཽ་ཀ་གཅིག་གིས་མདོར་བསྟན། ཆོས་དང་ཞེས་ཤླཽ་ཀ་གཅིག་གི་རྒྱས་པར་བཤད། མ་ལུས་པའི་ཞེས་བྱ་བ་ལ་སོགས་པ་ཤླཽ་ཀ་གསུམ་གྱིས་ངེས་ཚིག་དང་བཅས་ཏེ། རབ་ཏུ་རྒྱས་པར་བཤད་དོ། ། གསུམ་པ་ནི་ཡང་འདི་སྙམ་དུ་རྒྱུ་དང་འབྲས་བུའི་དབྱེ་བ་ནི་འཁོར་འདས་ཀྱི་ཆོས་ཐམས་ཅད་ལ་དགོས་ན་དེ་འདིར་ཇི་ལྟར་ཚང་སྙམ་པ་ལ། ཨེ་ཝྃ་རྣམ་པ་ཞེས་བྱ་བ་ལ་སོགས་པ་ཤླཽ་ཀ་གཉིས་གསུངས་ཏེ། རྒྱུ་མཐུན་ནི་རྒྱུ་དང་འདྲ་བ་ཡིན་ལ་རྣམ་པར་སྨིན་པ་ནི་རྒྱུ་བས་མི་འདྲ་ཞིང་ཆེ་བ་ཡིན་ལ། སྐྱེས་བུ་བྱེད་པ་ནི་སྐྱེས་བུས་བྱས་པ་མཐར་ཕྱིན་པ་ལས་སྐྱེས་པའོ། ། དྲི་མ་མེད་པ་ནི་མི་མཐུན་པ་དང་བྲལ་བའི་འབྲས་བུ་སྟེ། དེ་རྣམས་འཁོར་ལོ་ལ་འདྲ་བར་ཡོད་པ་ཞེས་བྱ་བའི་དོན་ཏོ། །
བཞི་པ་ཕྱི་རོལ་དུ་གང་དུ་སྡོམ་པའི་དབང་དུ་བྱས་ན། སྡེ་པ་བཞི་པོ་རྣམས་ཀྱིས་བསླབ་པར་བྱ་བ་དང་གཙུག་ལག་ཁང་དུ་སྡོམ་པ་ཡིན་ན། ནང་དུ་གང་སྡོམ་པར་བྱེད་སྙམ་པ་ལ། དེ་བསྟན་པའི་ཕྱིར་གང་ཕྱིར་སྤྲུལ་པ་གནས་བརྟེན་ཞེས་བྱ་བ་ལ་སོགས་པ་སྟེ་སྡེ་པ་བཞི་རང་གི་ལུས་ལ་གནས་པར་སྟོན་ཏོ། ། ཕྱི་རོལ་དུ་སྡེ་པ་བཞིར་འཇོག་པའི་རྒྱུ་མཚན་དེ་རང་གི་ལུས་ལ་ཁྱད་པར་མེད་པར་གནས་སོ་ཞེས་དགོངས་སོ། ། དེ་ལྟར་སྡོམ་པ་དང་སྡེ་པ་དེ་ཐམས་ཅད་སྡོམ་པ་དང་ལྡན་པའི་གང་ཟག་ལ་ལྟོས་ཏེ། བསྟན་པའི་རྩ་བ་ནི་དགེ་སློང་ཡིན་ན། དེའང་གཉིས་ཏེ་གསོལ་བ་དང༌། བཞིའི་ལམ་ཀྱི་བསྙེན་པ་རྫོགས་པའི་དགེ་སློང་དང༌། ཉོན་མོངས་སྤངས་པའི་དགེ་སློང་སངས་རྒྱས་ཞེས་བྱ་བ་གཉིས་པོ་འདི་མེད་ན།
སྡོམ་པ་དང་སྡེ་པ་ཐམས་ཅད་གཞག་ཏུ་མི་རུང་ན་དེ་ལུས་ལ་ཇི་ལྟར་གནས་སྙམ་པའི་རྟོག་པ་བསལ་བའི་ཕྱིར། སྤྱི་དོན་ལྔ་པ་དང་སྡོམ་པ་དང་ལྡན་པའི་གང་ཟག་བསྟན་པ་ནི། སྡེ་པ་ཞེས་བྱ་སྐུ་རུ་བརྗོད། ། ཅེས་བྱ་བ་ལ་སོགས་པ་གསུངས་ཏེ། ཁ་སྤུ་བྲེགས་ཞེས་བྱ་བའི་བར་གྱིས་བསྙེན་པ་རྫོགས་པའི་དགེ་སློང་དང་ཁྱད་པར་མེད་པར་བསྟན་ཏོ། ། འདི་རྣམས་ཞེས་བྱ་བ་ལ་སོགས་པས་སྒྲིབ་པ་སྤང་བའི་དགེ་སློང་སངས་རྒྱས་ཀྱི་རང་བཞིན་དུ་བསྟན་ཏོ། ། དེའང་འདི་རྣམས་ཞེས་རྐང་པ་གཉིས་ཀྱིས་མདོར་བསྟན་ཏོ། ། ཟླ་བ་བཅུ་ཞེས་རྐང་པ་གཉིས་ཀྱིས་ལམ་ས་བཅུ་མཐར་ཕྱིན་པར་སྟོན་ཏོ། ། བཙུན་མོའི་བྷ་ག་ཞེས་བྱ་བ་ལ་སོགས་པས་སངས་རྒྱས་ཀྱི་རང་གི་ངོ་བོ་སྟོན་ཏེ། འདི་རྣམས་ནི་ཧེ་བཛྲའི་ཕྱི་མའི་ལེའུ་གཉིས་པར་ལམ་གྱི་དཀྱིལ་འཁོར་འཁོར་ལོ་ལ་ཆོས་མཐུན་དུ་སྦྱར་ལ།
འདི་རང་བྱིན་གྱིས་བརླབ་པའི་ཚུལ་གྱིས་གསལ་བར་བྱེད་དོ། ། དེ་ལ་སངས་རྒྱས་ནི་གནས་འོག་མིན་གྱི་གནས་བདེ་བ་ཅན་དུ་རང་གི་ངོ་བོ་ཆོས་ཀྱི་སྐུ་དང༌། གཟུགས་ཀྱི་སྐུ་དང༌། ངོ་བོ་ཉིད་ཀྱི་སྐུའི་ངོ་བོས་གྲུབ་དགོས་ན་དེའང་ལུས་ལ་གནས་པར་སྟོན་ཏོ། ། དེ་ལ་གནས་ནི་བཙུན་མོའི་བྷ་ག་བདེ་བ་ཅན་དུ་སྟེ། སྟོན་པ་ཐོག་མར་སངས་རྒྱས་པའི་གནས་འོག་མིན་དང་འདྲ་བར། བདག་གི་ལུས་སེམས་སངས་རྒྱས་སུ་ཐོག་མར་འགྲུབ་པའི་གནས་ནི་མའི་མངལ་གྱི་གནས་ཏེ་བྷ་གའོ། ། ཐོག་མར་གྲུབ་པའི་སྟོན་པ་རང་གི་ངོ་བོ་གང་ཡིན་ཞེ་ན། ཁུ་བ་ཞེས་བྱ་རྣམ་པར་གནས་ཏེ། དེ་ལ་སངས་རྒྱས་ཞེས་བྱ་བ་ནི་ཆོས་ཀྱི་སྐུ་དང་གཟུགས་ཀྱི་སྐུའི་བདག་ཉིད་དོ། །
དེ་ལ་ཆོས་ཀྱི་སྐུའང་དབྱིངས་དང་ཡེ་ཤེས་གཉིས་སུ་མེད་པའི་བདག་ཉིད་དོ། ། གཟུགས་ཀྱི་སྐུ་དེའང་བེམ་པོ་མ་ཡིན་ཏེ། ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་དང་ལྡན་པའི་སྐུའོ། ། དེ་ཐམས་ཅད་རང་ཉིད་ལ་ལྡན་པར་བསྟན་པའི་ཕྱིར་ཁུ་བ་ཞེས་བྱ་བ་ལ་སོགས་པ་སྟེ། ཁུ་བ་ནི་སེམས་ཀྱི་བདག་ཉིད་ཡིན་པས་ན་ཡེ་ཤེས་དང་མཚུངས་སོ། ། དེའི་བདེ་བ་ནི་དབྱིངས་སོ། ། དབྱིངས་དང་ཡེ་ཤེས་དབྱེར་མེད་པ་དང་མཚུངས་པ་འདི་ཉིད་ཀྱང་མཚུངས་པར་བསྟན་པ་ནི། ནུས་པ་མེད་ཕྱིར་ལྟོས་དང་བཅས་ཏེ་དེ་ལྟར་ན་ཆོས་ཀྱི་སྐུའོ། ། ཆོས་ཀྱི་སྐུ་ཉིད་ཀྱང་གཟུགས་ཀྱི་སྐུ་ལ་བརྟེན་པའམ། ཆོས་ཀྱི་སྐུ་ལས་གཟུགས་ཀྱི་སྐུ་འབྱུང་བར་བསྟན་པའི་ཕྱིར་ལྷའི་རྣལ་འབྱོར་ཏེ་ལྷའི་སྐུ་དང་འདྲ་བས་ལྷ་སྟེ་ལུས་སོ། །
དེ་དང་ཞུ་བདེ་གཉིས་སུ་མེད་པས་ན་རྣལ་འབྱོར་རོ། ། དེ་བས་ན་ལུས་ཀྱི་གཟུགས་སྐུ་འདིའང་བེམ་པོའི་དངོས་པོ་མ་ཡིན་ཏེ། བདེ་བ་དང་ལྡན་པ་ཡིན་པའི་ཕྱིར་སངས་རྒྱས་ཀྱི་རང་བཞིན་གྱི་སྐུ་བེམས་པོའི་དངོས་པོ་མ་ཡིན་ནོ། ། གཟུགས་ཀྱི་སྐུ་ལ་བརྟེན་པའི་ཕྱིར་དེ་ཉིད་དངོས་མེད་ཚུལ་ཡང་མིན་ནོ། ། དེ་ཉིད་རྒྱས་པར་བཤད་པ་ནི། ཞལ་ཕྱག་རྣམ་པ་ལ་སོགས་པ་སྟེ་གོ་སླའོ། ། འོ་ན་སེམས་ཅན་དུ་སྣང་བ་ཉིད་མི་རིགས་སོ་སྙམ་པ་ལ་གློ་བུར་དུ་སྒྲིབ་པར་བསྟན་པ་ནི། འོན་ཀྱང་བག་ཆགས་ཕལ་པས་སོ། ། ཞེས་སོ། ། འོ་ན་གློ་བུར་གྱི་དྲི་མ་སེལ་བའི་ཐབས་གཞན་དཔག་ཏུ་མེད་པ་བསྟན་པ་འདིས་ཅི་བྱ་ཞེས་དོགས་པ་ལ།
རྣལ་འབྱོར་ཀུན་གྱི་གོང་ན་མེད་དེ་ཐམས་ཅད་རང་གི་ལུས་ལ་ཡང་དག་པར་བསྡུ་བ་འདི་ནི་ལམ་ཐམས་ཅད་ཀྱི་མཆོག་གཙོ་བོ་དང་དམ་པ་ཁྱད་པར་དུ་གྱུར་པ་ཞེས་བྱ་བའི་དོན་ཏོ། ། དེ་ལྟར་ཇི་སྙེད་ཡོད་པའི་ཆོས་ཐམས་ཅད་རང་གི་ལུས་སུ་བསྡུས་པ་དེ་ལ་ཐེ་ཚོམ་གྱི་གནས་བསལ་ཞིང་དེ་ཉིད་ལམ་དུ་སྒྲུབ་པ་འཐད་པ་དང་བཅས་པ་བསྟན་པ་ནི་དེ་ནས་ཞེས་བྱ་བ་ལ་སོགས་པ་གསུངས་སོ། ། འདི་ལ་གསུམ་སྟེ། གང་ཞིག་ཇི་ལྟར་ཐེ་ཚོམ་སྐྱེས་པ་དང༌། ཐེ་ཚོམ་བསལ་བར་གསོལ་བ་གདབ་པ་དང༌། ཐེ་ཚོམ་བསལ་བ་དངོས་སོ། ། དང་པོ་ནི་དེ་ནས་རྣལ་འབྱོར་མ་བདག་མེད་མ་ལ་སོགས་པ་ཞེས་བྱ་བ་ནས། མཆོག་ཏུ་ངོ་མཚར་བར་གྱུར་ཅིང་བརྒྱལ་བ་དང་སྐྲག་པར་གྱུར་ཏོ་ཞེས་བྱ་བའི་བར་རོ། ། དེ་ལ་གསུམ་སྟེ། གང་གིས་ཐེ་ཚོམ་སྐྱེས་པ་དང༌།
གང་ལ་ཐེ་ཚོམ་སྐྱེས་པ་དང༌། ཇི་ལྟར་ཐེ་ཚོམ་སྐྱེས་པའོ། ། དང་པོ་ནི་རྣལ་འབྱོར་མ་རྣམས་སོ། ། གལ་ཏེ་རྣལ་འབྱོར་མ་རྣམས་ཐེ་ཚོམ་སྐྱེས་ན་རྣལ་འབྱོར་མ་རྣམས་ཐ་མལ་པར་མི་འགྱུར་རམ་ཞེ་ན། མི་འགྱུར་ཏེ་རྣལ་འབྱོར་མ་རྣམས་ལ་ཐེ་ཚོམ་ལྟ་ག་ལ་ཞིག་ཐ་དད་དུ་འཛིན་པ་ཙམ་ཡང་མེད་དོ། ། དེས་ན་གདུལ་བྱ་རྣམས་ནི་ཐེ་ཚོམ་གཅད་པའི་ཕྱིར་འདི་ལྟར་སྣང་བ་བསྟན་པའོ། ། ཡང་ན་གོང་དུ་བསྟན་པ་རྣམས་ཉམས་སུ་བླངས་པས་བརྒྱལ་བ་ནི་ཞི་གནས་ཡིན་ལ། བསླང་བ་ནི་ལྷག་མཐོང་ཡིན་ནོ་ཞེས་ཀྱང་སློབ་དཔོན་ཁ་ཅིག་གསུང་ངོ༌། ། གཉིས་པ་གང་ལ་ཐེ་ཚོམ་སྐྱེས་ན། ཐེ་ཚོམ་སྐྱེས་པའི་ཡུལ་ནི་གོང་དུ་བཤད་པའི་སྐུ་གསུམ་ལ་སོགས་པས་སངས་རྒྱས་ཀྱི་རང་བཞིན་ཐམས་ཅད་རང་གི་ལུས་ལ་ཚང་བར་བཤད་པ་དེ་ལ་ཐེ་ཚོམ་སྐྱེས་སོ། །
གསུམ་པ་ཇི་ལྟར་ཐེ་ཚོམ་སྐྱེས་ན། གོང་དུ་བཤད་པ་དེ་རྣམས་ལ་དེ་ལྟར་རང་བཞིན་གྱིས་སངས་རྒྱས་ཡིན་པ་མི་རིགས་ཞེས་ཐེ་ཚོམ་སྐྱེས་སམ། གོང་དུ་བཤད་པ་དེ་རྣམས་ལམ་ཡིན་པར་མི་རིགས་སོ་ཞེས་ཐེ་ཚོམ་སྐྱེས། དང་པོ་ནི་མ་ཡིན་ཏེ། གོང་དུ་བཤད་པ་དེ་རྣམས་རང་བཞིན་མ་ཡིན་ཏེ། ཡིན་ན་མངལ་གྱི་ཕྲུ་མ་ལ་སོགས་པ་ཆོས་གོས་ལ་སོགས་པར་ཇི་ལྟར་འགྱུར། དེས་ན་གོང་དུ་བཤད་པ་རྣམས་རང་བཞིན་དུ་མ་ཡིན་ནོ། ། ལམ་ལའང་ཐེ་ཚོམ་ཟ་བར་མི་རིགས་ཏེ། ལམ་ཐབས་བསམ་གྱིས་མི་ཁྱབ་པའི་ཕྱིར་ཏེ། བསྐྱེད་རིམ་ལ་སྐུ་གསུམ་ཡེ་ཤེས་ལྔ་ལ་སོགས་པ་ཚང་བར་བརྩིས་པ་དང་འདྲ་བས་དེ་ལ་ཐེ་ཚོམ་སྐྱེ་བར་ཡང་མི་རིགས་ལ།
འོག་ནས་ལན་གྱི་སྐབས་སུ་སེམས་ཅན་རྣམས་ནི་སངས་རྒྱས་ཉིད་ཅེས་རང་བཞིན་ཡིན་པའི་ལན་བསྟན་པ་དང༌། ལམ་ལ་ཐེ་ཚོམ་སྐྱེས་པར་ཡང་མི་རིགས་སྙམ་ན། དེ་ལ་རང་བཞིན་ལ་ཐེ་ཚོམ་སྐྱེས་པ་མ་ཡིན་ཏེ་ལམ་ལ་སྐྱེས་སོ། ། དེ་ལ་ལམ་བསམ་གྱིས་མི་ཁྱབ་པ་འདི་ལ་ཐེ་ཚོམ་ཅི་སྐྱེ་སྙམ་ན་ལམ་གཞན་དང་མི་འདྲ་སྟེ། དེ་ལྟར་ལམ་ཐམས་ཅད་རང་གི་ལུས་ལ་ཡོད་ན་སེམས་ཅན་ཐམས་ཅད་འཚང་མི་རྒྱ་བ་དེ་ཅི་རྒྱུ་མེད་པ་མ་ཡིན་ནམ་ཞེས་ཐེ་ཚོམ་སྐྱེས་སོ། ། དེས་ན་འོག་ཏུ་ལན་གྱི་སྐབས་སུ་སེམས་ཅན་ཐམས་ཅད་སངས་རྒྱས་ཉིད་ཅེས་རྒྱུ་ཡོད་པར་བཤད་པ་ལ་འགལ་བ་ཅི་ཡོད། གཉིས་པ་ཐེ་ཚོམ་བསལ་བར་གསོལ་བ་གདབ་པ་ནི་དེ་ནས་མི་བསྐྱོད་པ་ཞེས་བྱ་བ་ལ་སོགས་པའོ། ། ཐེ་ཚོམ་བསལ་བ་དངོས་ལ་གསུམ་སྟེ། རང་བཞིན་གྱིས་སངས་རྒྱས་ཡིན་ཡང་གློ་བུར་དུ་སེམས་ཅན་དུ་མི་འགལ་བ་དང༌། གློ་བུར་གྱི་དྲི་མ་སེལ་བའི་ཐབས་དང༌།
དེ་ཉིད་ཐབས་སུ་འགྱུར་བའི་འཐད་པའོ། ། དང་པོ་ནི་དེ་ནས་བཅོམ་ལྡན་འདས་ཐམས་ཅད་མཁྱེན་པ་ཞེས་བྱ་བ་ལ་སོགས་པ་སྟེ། སེམས་ཅན་རྣམས་ནི་སངས་རྒྱས་ཉིད། ། ཅེས་བྱ་བ་ནི་རྣལ་འབྱོར་མ་རྣམས་ཐེ་ཚོམ་དུ་གྱུར་པ་དེ་ཅི་རྒྱུ་མེད་དམ་ཞེས་དོགས་པ་དེ་མ་ཡིན་ཏེ། རྒྱུ་ཡོད་ཅེས་བྱ་བའི་དོན་ཏོ། ། འོ་ན་རྒྱུའང་ཡོད་ཐབས་ཀྱང་རང་ལ་ཡོད་ན་ཅིའི་ཕྱིར་མ་གྲོལ་སྙམ་པ་ལ། འོན་ཀྱང་གློ་བུར་དྲི་མས་བསྒྲིབས། ། ཞེས་སྨོས་ཏེ། གློ་བུར་དྲི་མ་ཞེས་བྱ་བ་ནི་རང་གི་རྣམ་པར་རྟོག་པ་ཉིད་ཀྱིས་དེ་བསྒྲིབས་པས་མ་རྟོགས་ཞེས་བྱ་བའི་དོན་ཏོ། ། འོ་ན་རྣམ་རྟོག་དེ་རང་གི་རང་བཞིན་ཡིན་པས་དེ་བསལ་དུ་མི་རུང་ངམ་སྙམ་པ་ལ་གློ་བུར་ཞེས་སྨོས་ཏེ།
དེ་རྣམ་རྟོག་གི་རང་བཞིན་མ་ཡིན་ཞེས་བྱ་བའི་དོན་ཏོ། ། དེས་ན་གློ་བུར་བ་ཞེས་བྱ་བ་རང་བཞིན་མ་ཡིན་པ་ཙམ་ལ་བྱའི་དངོས་དག་པ་ཞིག་ལ་གློ་བུར་མ་དག་པ་ཞིག་ལ་མི་བྱ་སྟེ། དེ་ལྟར་ན་སངས་རྒྱས་ཀྱང་མ་དག་པར་འགྱུར་བའི་ཕྱིར་རོ། ། དེས་ན་གློ་བུར་དྲི་མ། དེ་བསལ་ན་སངས་རྒྱས་ཉིད་ཅེས་བྱ་བའི་དོན་ཏོ། ། གཉིས་པ་ནི་རིགས་ཀྱི་བུ་ཞེས་བྱ་བ་ལ་སོགས་པ་སྟེ། དེ་ལྟ་བུའི་དྲི་མ་སེལ་བར་བྱེད་པའི་ཐབས་གང་ཡིན། གྲོལ་བ་ལ་ནི་སྤྲོས་པ་དང་བྲལ་བ་དགོས་ལ། སྤྲོས་བྲལ་ནི་མ་རྟོགས་ན་མི་རྟོགས་སོ་སྙམ་པ་ལ་སྤྲོས་བྲལ་རྟོགས་ན་ཐབས་ཀྱིས་ཅི་བྱ་ཐབས་ནི་སྤྲོས་པ་ཉིད་ལ། དེས་སྤྲོས་པ་ཉིད་སེལ་བར་བྱེད་དོ། །
དེས་ན་ཐབས་དེ་ཉིད་དཔེས་བསྟན་པ་ལ་བཞི་སྟེ། རིགས་འདྲ་གཉེན་པོ་དང༌། བཟློག་པ་གཉེན་པོ་དང༌། སྡམས་པ་གཉེན་པོ་དང༌། བསྣན་པ་གཉེན་པོར་ཆེ་བའོ། ། དང་པོ་ནི་གང་ཞིག་མི་ཤེས་ཞེས་ཤླཽ་ཀ་གཉིས་སོ། ། གཉིས་པ་ནི་ཇི་ལྟར་རླུང་ཞེས་བྱ་བ་རྐང་པ་དྲུག་པོ ། གསུམ་པ་ནི་ཇི་ལྟར་རྣ་བར་ཞེས་བྱ་བ་ཤླཽ་ཀ་གཅིག་གོ ། བཞི་པ་ནི་ཇི་ལྟར་འཚེད་པ་ཞེས་ཤླཽ་ཀ་སྟེ་ཚིག་གི་དོན་ཕལ་ཆེར་གོ་སླའོ། ། འདིར་འདི་སྙམ་དུ་རྟོགས་ཏེ།
དེ་ལྟ་བུའི་ཐབས་དེ་གཉེན་པོར་གྱུར་པ་དེ་མི་འགལ་བས་གཉེན་པོར་འགྱུར་རམ་འགལ་བས་གཉེན་པོར་འགྱུར། མི་འགལ་བས་འགྱུར་ན་སོ་སོའི་སྐྱེ་བོ་ཐམས་ཅད་ཀྱང་གྲོལ་བར་འགྱུར་སྙམ་པ་ལ། མི་འགལ་བས་མི་འགྱུར་ཏེ། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་ཞེས་བྱའོ། ། འོ་ན་འགལ་བས་གཉེན་པོ་ཡིན་ན་རྟོག་པ་སྤོང་བའི་རྟོག་མེད་ནི་མ་སྐྱེས་ལ། འདོད་ཆགས་ལ་སོགས་པའི་གཉེན་པོ་ནི་ཉན་ཐོས་ཀྱི་ལམ་ཉིད་མཆོག་ཏུ་འགྱུར་རོ་སྙམ་ན་ཐབས་དང་བཅས་ན་ཞེས་སྨོས་ཏེ། ཐབས་ནི་སྤང་བྱའི་རྒྱུ་དང་འགལ་བའམ་རྒྱུའི་རྒྱུ་དང་འགལ་བའོ། ། དེའང་སྤང་བྱ་དང་དངོས་སུ་འགལ་བ་ནི་ཡེ་ཤེས་མ་སྐྱེས་པས་བསྟེན་པར་མི་ནུས་ལ། སྤང་བྱ་སྐྱེ་བའི་རྒྱུ་དང་འགལ་བ་བསྟེན་པས་རྒྱུ་ཁེགས་པས་འབྲས་བུ་འགེགས་པ་སྟེ།
འདི་ལྟར་སྤང་བྱ་རྟོག་པ་སྐྱེ་བ་དེ་ཡོད་མེད་དུ་འཛིན་པ་ལ་བརྟེན་ཏེ་སྐྱེ་ལ། དེ་ལ་རེ་ཞིག་ཡོད་པའི་གཉེན་པོ་མེད་པར་འཛིན་པ་བསྟེན་པས་ཡོད་པ་བྲལ་བས་མེད་པའང་བྲལ་ལོ། ། ཡོད་མེད་མེད་པས་དེ་ལ་བརྟེན་ཏེ་སྐྱེས་པའི་རྟོག་པ་ལྡོག་པ་ཞེས་བྱ་བ་ལྟ་བུའོ། ། འོ་ན་ཉན་ཐོས་དང་ལམ་འདྲའམ་སྙམ་ན་མི་འདྲ་བར་སྟོན་པ་ནི་དེ་ཉིད་ཀྱིས་ཏེ་རྒྱུའམ་རྒྱུ་དང་འགལ་བའི་ཐབས་དང་བཅས་ན་དེ་ཉིད་དེ་དངོས་སུའང་སྤང་བྱ་དེ་ཉིད་བསྟེན་པས་གྲོལ་ཏེ། འདི་ལྟར་འདོད་ཆགས་ཀྱིས་འཇིག་རྟེན་བཅིངས་པ་ཡིན་པ་ལ་རྣལ་འབྱོར་པ་འདོད་ཆགས་ཀྱི་རྒྱུ་ཐ་མལ་གྱི་རྟོག་པ་བཟློག་ནས་དངོས་སུ་འདོད་ཆགས་ཀྱི་གྲོལ་བར་འགྱུར་ཏེ། རྡོ་རྗེ་ཆགས་པ་ཡོངས་ཤེས་པས། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་སོ། ། དེས་ན་ཐབས་ཀྱི་རྣམ་པ་དེ་ལྟ་བུ་སངས་རྒྱས་མུ་སྟེགས་ཀྱིས་མི་ཤེས་ཏེ། ཉན་ཐོས་ལ་མེད་ཅེས་བྱ་བའི་དོན་ཏོ། །
ཐེག་པ་ཆེན་པོ་ནི་ཐམས་ཅད་ཀྱི་ལུགས་ཏེ། མདོ་ལས། འོད་སྲུངས་གྲོང་ཁྱེར་གྱི་ལུད་གང་ཡིན་པ་དེ་བུ་རམ་གྱི་ཞིང་ལ་ཕན་པར་འགྱུར་རོ། ། དེ་བཞིན་དུ་བྱང་ཆུབ་སེམས་དཔའི་ཉོན་མོངས་པའི་ལུད་གང་ཡིན་པ་དེའང་བླ་ན་མེད་པའི་བྱང་ཆུབ་ཀྱི་ཞིང་ལ་ཕན་པར་འགྱུར་རོ་ཞེས་གསུངས་པ་ལྟ་བུའོ། ། གསུམ་པ་དེ་ཉིད་ཐབས་སུ་འགྱུར་བའི་འཐད་པ་ནི་འབྱུང་བ་ལྔའི་ཞེས་སྨོས་ཏེ། སྤྱིར་ཐབས་ཀྱི་ལུགས་དེ་ལྟར་ཡིན་དུ་ཆུགས་ཀྱང་རང་རང་གི་ལུས་རྟོགས་པ་ཙམ་གྱིས་སྤོང་མི་ནུས་ཏེ། སྤང་བྱའི་རྒྱུ་ཐ་མལ་གྱི་རྟོག་པ་ཡིན་ལ་དེ་སྤོང་བའི་གཉེན་པོ་དེ་བཞིན་གཤེགས་པ་དགོས་པ་ལ་དེ་མེད་པ་དང༌། སྤང་བྱ་ཉོན་མོངས་པ་བསམ་གྱིས་མི་ཁྱབ་པ་ཡོད་པས་གཉེན་པོ་རང་གི་ལུས་ཙམ་ལས་མེད་པས་ཉོན་མོངས་པ་མཐའ་དག་སྤོང་བར་མི་འགྱུར་སྙམ་པ་ལ། སྤང་བྱ་ཐ་མལ་པ་སྤོང་བ་ལ་ལུས་ཉིད་དེ་བཞིན་གཤེགས་པའང་ཡིན་ལ། སྤང་བྱ་བསམ་གྱིས་མི་ཁྱབ་པ་ཡོད་ཀྱང་ལུས་ཉིད་ལའང་གཉེན་པོ་བསམ་གྱིས་མི་ཁྱབ་པ་ཡོད་དོ་ཞེས་སྟོན་ཏོ། །
འདི་ལ་གསུམ་སྟེ། ལུས་འབྱུང་བ་ལྔའི་ངོ་བོར་བསྟན་པ་དང༌། དེ་རྣམས་དེ་བཞིན་གཤེགས་པ་ཡིན་པས་གཉེན་པོར་རིགས་པར་བསྟན་པ་དང༌། དེ་ལ་རིགས་བསམ་གྱིས་མི་ཁྱབ་པར་དབྱེ་བས་སྤང་བྱ་བསམ་གྱིས་མི་ཁྱབ་པའི་གཉེན་པོར་བསྟན་པའོ། ། དང་པོ་ནི་འབྱུང་བ་ལྔའི་ཞེས་བྱ་བ་ཤླཽ་ཀ་གཅིག་གོ ། གལ་ཏེ་འདི་རང་བྱིན་གྱིས་བརླབ་པའི་སྐབས་མ་ཡིན་ནམ། ཚིག་འདི་དག་ནི་དཀྱིལ་འཁོར་འཁོར་ལོའི་ཡིན་པས་འདི་སྐབས་སུ་བབ་པས་ཇི་ལྟར་འགྱུར་སྙམ་ན། འགལ་བ་མེད་དེ། སྡེ་པ་ཞེས་བྱ་སྐུ་རུ་བརྗོད། ། ཅེས་བྱ་བ་ལ་སོགས་པ་ལྟ་བུ་རང་གི་རྡོ་རྗེའི་ལུས་ཉིད་དེ་བཞིན་གཤེགས་པ་ལྔའི་ངོ་བོ་འབྱུང་བ་ལྔ་ལས་གྲུབ་པ་ཡིན་ལ།
འདི་ལྟར་ཤེས་པའི་རྣལ་འབྱོར་པས་ལུས་ཉིད་ལམ་དུ་འགྱུར་ཞེས་བྱ་བའི་དོན་ཏོ། ། ཡང་ན་འདིར་གོང་དུ། དུག་གི་དུམ་བུ་གང་ཉིད་ཀྱིས། ། ཞེས་བྱ་བ་ལ་སོགས་པའི་གསང་སྔགས་ཀྱི་ལམ་སྤྱིའི་རྣམ་པར་གཞག་པ་ལྟར། འདིར་ཡང་ཞར་ལ་དཀྱིལ་འཁོར་འཁོར་ལོ་ལ་སོགས་པ་ལམ་མཐའ་དག་འདི་ལྟར་ཤེས་ན་ལམ་དུ་འགྱུར་རོ་ཞེས་བསྟན་པ་ལ་འགལ་བ་ཅི་ཡོད། གཉིས་པ་དེ་ལྟ་བུའི་འབྱུང་བ་ལྔ་པོ་དེ་ཉིད་རིགས་ལྔ་ཡིན་ལ། དེས་སྤང་བྱ་ཉོན་མོངས་པ་ལྔ་འཇོམས་པ་ཡིན་ནོ། ། ཞེས་སྟོན་པ་ནི། བོལླ་ཀཀྐོ་ལ་སྦྱོར་བས། ། ཞེས་བྱ་བ་ལ་སོགས་པ་ཤླཽ་ཀ་ལྔས་བསྟན་ཏོ། །
ལྔ་པོ་དེ་ཉིད་ལ་རིགས་བསམ་གྱིས་མི་ཁྱབ་པ་ཡོད་པས་སྤང་བྱ་བསམ་གྱིས་མི་ཁྱབ་པའི་གཉེན་པོ་ཡིན་ཏེ། དཔེར་ན་བསྐྱེད་པའི་རིམ་པ་ལ་རིགས་བརྒྱའི་རབ་ཏུ་དབྱེ་བ་བསྟན་པ་བཞིན་འདིར་ཡང་གནས་སོ་ཞེས་སྟོན་པ་ནི། སེམས་ནི་ཆེན་པོ་གཅིག་ཉིད་ལས། ། ཞེས་ཤླཽ་ཀ་བཞིས་བསྟན་ཏོ། ། དེ་ལྟ་བུའི་ཐིག་ལེ་གཅིག་ལ་རིགས་དུ་མ་འགལ་བ་མེད་དོ་ཞེས་སྟོན་པ་ནི་ཅི་ཞེས་བྱ་བ་ལ་སོགས་པ་སྟེ། དྲིས་པའི་དོན་ནི་རིགས་བསམ་གྱིས་མི་ཁྱབ་པས་སྤང་བྱ་ཡང་བསམ་གྱིས་མི་ཁ་པའི་གཉེན་པོར་འགྱུར་བ་ལྟ་ལེགས་ན། རང་བྱིན་བརླབ་བམ་དཀྱིལ་འཁོར་འཁོར་ལོ་ལ་བརྟེན་ཏེ་སྐྱེས་པའི་ཞུ་བདེའི་ཐིག་ལེ་གཅིག་ལ་རིགས་དུ་མ་མི་རུང་སྟེ། ཐིག་ལེ་ཤིན་ཏུ་ཆུང་བས་དེ་ལ་རིགས་དུ་མ་མི་རུང་ཞེས་དྲི་བའོ། ། དེ་འགལ་བ་མེད་པའི་ལན་ནི། སྐྲའི་ཁྱོན་ཙམ་ཕྲ་བ་ལ། །
ཞེས་བྱ་བ་ནི་རྟེན་ཐིག་ལེ་ལའོ། ། སངས་རྒྱས་དུ་མ་དོག་མིན་ནི་ཡོན་ཏན་གྱི་ཆོས་ཀྱི་ལྡོག་པ་བསམ་གྱིས་མི་ཁྱབ་པ་དང་ལྡན་པས་གཟིར་མིན་ཏེ་དངོས་པོ་གཙེར་བ་ལྟ་བུ་མ་ཡིན་ནོ། ། སྟོབས་བཅུ་མངའ་བའི་ལྷ་ནི་ལྷ་སྟེ་ལུས་ལས་བྱུང་བའོ། ། དེ་ལ་སྟོབས་བཅུ་མངའ་སྟེ། ད་ལྟའི་ལུས་ཀྱི་སྟོབས་སུ་འགྱུར་བའམ་སངས་རྒྱས་ཀྱི་སྟོབས་བཅུ་སྐྱེད་པར་མཛད་པའོ། ། དེ་བཞེངས་ཤིག་པ་ནི་ཐིག་ལེ་དེ་བསྐྱེད་པར་གྱིས་ཤིག་པའོ། ། བཞེངས་ཤིག་གཉིས་པ་ནི་ཐིག་ལེ་ལ་ཡོན་ཏན་གྱི་རིགས་བསམ་གྱིས་མི་ཁྱབ་པ་ཡོད་པ་དེ་རྣལ་འབྱོར་པའི་བློས་དེ་བཞིན་གཤེགས་པ་དུ་མར་རང་གིས་རིག་པར་གྱིས་ཤིག་པའོ། ། བདག་གི་ནི་སྡུམ་པར་ཐིག་ལེ་མངོན་དུ་བྱ་བའི་གནས་ཏེ། འཁོར་ལོ་བཞི་དང་རིགས་བདག་གི་ཁ་དོག་ལ་སོགས་པའོ། ། སྟོན་མོ་ཞེས་པ་ནི་མངོན་དུ་བྱས་པས་ཡེ་ཤེས་བསྐྱེད་དེ།
སྤང་བྱ་རྣམས་གཞོམ་པའི་ཞེས་བྱ་བའི་དོན་ཏོ། ། དེ་ལྟར་འབྱུང་བ་དེ་ཉིད་རྫུ་འཕྲུལ་སྟོབས་ཏེ་སངས་རྒྱས་ཀྱི་རྫུ་འཕྲུལ་བསམ་གྱིས་མི་ཁྱབ་པར་སྤྲུལ་པ་ལྟར། ཐབས་དང་ཤེས་རབ་ཀྱི་སྦྱོར་བ་དང་སྦྱོར་བ་ལ་སོགས་པའི་ཐིག་ལེ་བསྐྱེད་ལ། དེ་ལས་རིགས་བསམ་གྱིས་མི་ཁྱབ་པ་བསྐྱེད་པ་དང༌། ལུས་རགས་པ་རྒྱས་པ་ལ་སོགས་པ་བསྐྱེད་དེ། རིགས་བསམ་གྱིས་མི་ཁྱབ་པ་ཤེས་པས་སྤང་བྱ་བསམ་གྱིས་མི་ཁྱབ་པ་སྤོང་ལ་དེས་ཡེ་ཤེས་བསམ་གྱིས་མི་ཁྱབ་པ་བསྐྱེད་པ་ནི་རྫུ་འཕྲུལ་གྱི་སྟོབས་སོ། ། དེ་བས་ན་རིགས་ཀྱི་བུ་ཁྱེད་ལྟར་ཤེས་པར་གྱིས་ཤིག་ཅེས་བྱ་བའི་དོན་ཏོ། ། དེ་ལྟར་དེ་ཡན་ཆད་ཀྱིས་རང་བྱུང་གི་ཡེ་ཤེས་མངོན་དུ་བྱས་པའི་རྟེན་བསྟན་ནས་ད་ནི་རང་བྱུང་གི་ཡེ་ཤེས་ཀྱི་མཚན་ཉིད་སྟོན་ཏོ། ། འདི་ལ་གཉིས་ཏེ། མཉན་པར་གདམས་པ་དང༌།
དོན་དངོས་སོ། ། དང་པོ་ནི། ཡང་དག་འབྱུང་བ་ཞེས་རྐང་པ་གསུམ་སྟེ། དེ་ལ་ཡང་དག་པར་སྦྱོར་བ་ལས་འབྱུང་བ་ནི་ཐབས་དང་ཤེས་རབ་སྦྱོར་བ་སྟེ། འཁོར་ལོ་དང་རྩ་ལ་སོགས་པའི་སྦྱོར་བའོ། ། དེ་ལས་བྱུང་བའི་མཚན་ཉིད་ནི་རང་བྱུང་གི་ཡེ་ཤེས་ཀྱི་མཚན་ཉིད་དོ། ། དེ་བཤད་པར་བྱ་བ་ནི་རྣལ་འབྱོར་མའི་གླེང་གཞིའི་སྒོ་ནས་བཤད་པ་དེ་ཉོན་ཞེས་བྱ་སྟེ། དཔལ་རྡོ་རྗེ་མཁའ་འགྲོའི་བཤད་པ་དང་ཆ་མཐུན་ཞིང་རྣལ་འབྱོར་མའི་རྒྱུད་མཐའ་དག་གི་གླེང་གཞིའི་བཤད་པ་མཛད་པར་དགོངས་པའོ། ། དོན་དངོས་ལ་གསུམ་སྟེ། རྒྱས་པར་བཤད་པ་དང༌།
དེ་བསྡུས་ཏེ་བསྟན་པ་དང༌། ཤིན་ཏུ་བསྡུས་ཏེ་ཆོས་སྐུའི་ངོ་བོར་བསྟན་པའོ། ། དང་པོ་ལ་གསུམ་སྟེ། རྟེན་ཞུ་བ་བྱུང་བ་ལྔར་བསྟན་པ་དང༌། བརྟེན་པ་བདེ་སྟོང་ཡེ་ཤེས་ལྔར་བསྟན་པ་དང༌། དེ་ཉིད་རིགས་ལྔར་བསྟན་པའོ། ། དང་པོ་ནི། གསང་བ་ནི་ཞེས་རྐང་པ་དྲུག་སྟེ། དོན་ནི་འདི་ཡིན་ཏེ། སྔར་བསྟན་པའི་ཚུལ་གྱིས་རང་གི་ལུས་རྟེན་གཏན་ལ་ཕབ་ནས་འོག་ནས་འབྱུང་བའི་ཐབས་ཀྱི་ཡེ་ཤེས་བསྐྱེད་པ་ན།
གོང་དུ་བསྟན་པའི་རྩ་དང་རླུང་དང་བྱང་ཆུབ་ཀྱི་སེམས་མཐའ་དག་ཨ་ཝ་དྷཱུ་ཏཱིར་མངོན་དུ་བྱས་པའི་དུས་སུ་འབྱུང་བ་ལྔ་མངོན་དུ་གྱུར་པ་ནི་གསང་བ་ལ་སོགས་པ་འདི་རྣམས་ཀྱིས་བསྟན་ཞེས་བྱ་བའི་དོན་ཏོ། ། ཡང་ན་གསང་བ་ལ་སོགས་པས་འབྱུང་བ་བཞི་བསྟན་ལ། དེས་འཁོར་ལོ་བཞི་བསྟན་པས་དེའི་རྩ་རླུང་ཐམས་ཅད་དབུ་མར་མངོན་དུ་གྱུར་པ་ནི་སངས་རྒྱས་ཀུན་བདག་ལ་སྡོམ་པ་ཞེས་བྱའོ། ། དེ་ལྟར་རྟེན་ཐིག་ལེ་མངོན་དུ་གྱུར་པ་དེའི་ཚེ་བརྟེན་པ་བདེ་སྟོང་གི་ཡེ་ཤེས་ཅི་ལྟ་བུ་སྐྱེ་བ་བསྟན་པའི་ཕྱིར་ཡང་ནི་མེ་ལོང་ཞེས་བྱ་བ་ལ་སོགས་པ་སྟེ། བདེ་སྟོང་གི་ཡེ་ཤེས་གཅིག་ཉིད་དེ་བཞིན་ཉིད་ཀྱི་ཡེ་ཤེས་སྣང་ལ་རང་བཞིན་མེད་པར་སྣང་བས་མེ་ལོང་ལྟ་བུ་ཞེས་བྱ་བ་ལ་སོགས་པ་སྟེ་གོ་སླའོ། ། ཡེ་ཤེས་ལྔ་པོ་དེ་ཉིད་དེ་བཞིན་གཤེགས་པ་རིགས་ལྔའི་སྐུའི་སྣང་བ་འཆར་བར་བསྟན་པ་ནི་དེ་བཞིན་ཞེས་བྱ་བ་ལ་སོགས་པ་སྟེ། དེ་དག་ཀྱང་གསང་བ་ཞེས་བྱ་བ་ལ་སོགས་པའི་ཚིག་ལྔས་བསྟན་ཏེ། ཐམས་ཅད་ཀྱི་བདག་ཉིད་ཅེས་བྱ་བ་ནི། ཤིན་ཏུ་རྣམ་དག་ཡེ་ཤེས་ཆེར། ། རྡོ་རྗེ་སེམས་དཔའ་ཞེས་བྱར་བཤད། །
ཅེས་བྱ་བ་འདིར་ཡང་སྦྱར་རོ། ། ཡེ་ཤེས་ལྔ་དང་རིགས་ལྔར་མ་ཟད། ལྷ་མོ་ཀུན་གྱི་རང་བཞིན་ཅན་ཏེ། འབྱུང་བ་བཞི་མངོན་དུ་གྱུར་པས་ཚད་མེད་པ་བཞི་དང་ལྷ་མོ་བཞིའི་རང་བཞིན་ཡང་འགྲུབ་ཅེས་བྱ་བའི་དོན་ཏོ། ། དེ་དག་བསྡུས་ཏེ་བསྟན་པ་ནི། བདུད་རྩི་ལྔ་ཡི་གོང་བུའི་དངོས། ། ཐིག་ལེའི་གཟུགས་ཏེ་ཡིད་ལྟ་བུ། ། ཞེས་བྱ་བ་ནི་རྟེན་བསྡུས་ཏེ་བསྟན་པའོ། ། བདེ་བ་དམ་པ་རུ་ནི་བརྗོད། ། ཅེས་བྱ་བ་ནི་བརྟེན་པ་བདེ་སྟོང་བསྡུས་པའོ། །
ཤིན་ཏུ་བསྡུས་ཏེ་བསྟན་པ་ནི། ། རང་བྱུང་ངོ་བོ་འདི་ཉིད་ནི། ། ཞེས་ཏེ་ཞུ་བདེ་གཉི་ག་ཕྱག་རྒྱའི་འབད་རྩོལ་ལ་མ་ལྟོས་པར་བྱུང་བས་སོ། ། དེ་ཉིད་ནི་ཆོས་ཀྱི་སྐུ་སྟེ། ཆོས་སྐུ་ཐོབ་པར་བྱེད་པའི་རྒྱུ་ཡིན་པའི་ཕྱིར་རམ། རྣལ་འབྱོར་པའི་ཉམས་ལ་ཆོས་སྐུ་དང་ཁྱད་པར་མེད་པར་ཉམས་སུ་མྱོང་བས་ན། ཆོས་ཀྱི་སྐུར་ནི་རབ་ཏུ་གྲགས། ། ཞེས་བྱའོ། ། གསུམ་པ་དེ་ལྟ་བུའི་བྱང་ཆུབ་ཀྱི་སེམས་དེ་བསྐྱེད་པའི་ཐབས་ནི་དེའི་ཞེས་བྱ་བ་ལ་སོགས་པའོ། ། འདི་ལ་གཉིས་ཏེ།
ཙཎྜཱ་ལཱིའི་སྦར་འཛག་གི་ཐབས་དངོས་བསྟན་པ་དང༌། དེ་ལ་བརྟེན་པའི་ཡེ་ཤེས་སྐྱེ་བའི་ཚུལ་བསྟན་པའོ། ། དང་པོ་ལ་གསུམ་སྟེ། ཐོག་མར་དཔྱིད་དང་ཐིག་ལེའི་འབར་འཛག་དང༌། དེ་ནས་བདག་གི་འཁོར་ལོ་གཞན་ལ་འགྲོ་འོང་བྱ་བ་དང༌། དེ་ནས་དེ་བཞིན་གཤེགས་པའི་རྒྱུད་ལ་འགྲོ་འོང་བྱ་བའོ། ། དང་པོ་ནི་དེའི་ཞེས་བྱ་བ་དོན་དམ་བྱང་སེམས་རང་བྱུང་གི་ཡེ་ཤེས་དེའིའོ། ། ཤེས་རབ་ནི་ལྟེ་བའི་ཨྃ་ངོ༌། ། ལྷན་ཅིག་སྐྱེས་པ་ནི་ཨྃ་དེ་གྲུབ་པ་དང་ཞུ་བ་གྲུབ་ལ་དེ་གྲུབ་པ་ན་བདེ་བ་གྲུབ་ཅིང་ཞུ་བ་དང་བདེ་བ་ལྷན་ཅིག་ཏུ་གྲུབ་པས་དེ་གསུམ་ལྷན་ཅིག་སྐྱེས་སོ། ། དེ་ལྟར་གྲུབ་བདེ་གཅིག་པ་དེའི་ཕྱིར་ལྷན་སྐྱེས་ཀྱི་རང་བཞིན་ཨྃ་དུ་གནས་པས་གཟུགས་ཅན་མའོ། །
ཡང་ན་དེའི་ཞེས་བྱ་བ་ནི་རྣལ་འབྱོར་པ་དེའི་ཤེས་རབ་ནི་བསྟེན་པར་བྱ་བས་ལྟེ་བའོ། ། ལྷན་ཅིག་སྐྱེས་ནི་དང་པོ་ནས་སོ། ། དེ་རྗེས་ཞེས་པ་ནི་ལྟེ་བ་དེ་ལྟར་གནས་པའི་རྗེས་ལ་གཟུགས་ཅན་མ་ནི་ཨྃ་སྟེ་ལྟེ་བའི་དབུས་ན་གནས་ཞེས་བྱ་བའོ། ། དེ་ལྟ་བུའི་ཨྃ་དེ་ལས་ཀྱི་རླུང་གིས་བསྐུལ་ཏེ་ལས་ནི་བཤང་སྒོའི་རླུང་གིས་སོ། ། བསྐུལ་བ་ནི་སྦར་བའོ། ། བཤང་སྒོའི་རླུང་གིས་ལྟེ་བ་ཇི་ལྟར་སྦར་སྙམ་ན། བཤང་སྒོས་སུམ་མདོ་སྦོར་ལ་དེས་ལྟེ་བ་སྦོར་རོ། ། དེའང་འདི་ལྟར་ཤེས་པར་བྱ་སྟེ་སྔར་བསྟན་པའི་ཚུལ་གྱིས་ཐམས་ཅད་ལུས་ལ་གཏན་ལ་ཕབ་པ་ཤེས་པར་བྱས་ལ། བསྐྱེད་པའི་རིམ་པའི་དཀྱིལ་འཁོར་གང་ཡང་རུང་བ་རྫོགས་པར་བསྒོམ་པར་བྱའོ། ། དེ་ནས་རང་གི་ལུས་ཀྱི་རྩ་དང་འཁོར་ལོ་ཐམས་ཅད་གསལ་གདབ་པར་བྱ་སྟེ།
དང་པོར་ལྟེ་བ། དེ་ནས་སྙིང་ག དེ་ནས་མགྲིན་པ། དེ་ནས་སྤྱི་བོ། དེ་ནས་བཤང་སྒོའི་རླུང་དང་སུམ་མདོའི་མེ་དེ་ནས་རྩ་གསུམ་གསལ་གདབ་བོ། ། ད་ལྟར་ཡང་ནས་ཡང་དུ་གསལ་བ་ལག་པའི་རི་མོ་ལྟ་བ་ལྟར་གྱུར་པ་ནི་སྒོམ་པ་མཐར་ཕྱིན་པའོ། ། དེ་ནས་ཙཎྜཱ་ལཱི་སྦར་བར་བྱ་སྟེ་སྔ་མ་ལྟར་གསལ་བཏབ་ལ། ལུས་གནད་ལ་ཕབ་ལ་བཤང་སྒོ་འབྱེད་འཛུམས་བྱ་བ་ནི་ལས་ཀྱི་རླུང་གིས་བསྐུལ་བའོ། ། དེས་སུམ་མདོའི་མེ་སྦར་བའོ། ། དེས་ལྟེ་བའི་དཀྱིལ་འཁོར་དུ་འབར་ཏེ་ཨྃ་ལས་མེ་འབར།
ཨྃ་ལས་རླུང་རེག་བྱ་དྲོད་ཀྱི་རང་བཞིན་ཅན་འབར་བའོ། ། ཨྃ་དེ་ཉིད་ནང་ལྟར་བཤད་པའི་བདག་མེད་མ་ཞེས་རྣམ་པར་བཤད་དེ་བདག་མེད་མའི་ཏིང་ངེ་འཛིན་སྐྱེ་བའི་རྟེན་བྱེད་པའི་ཕྱིར་རོ། ། དེ་འབར་བས་རོ་མ་ནས་སོང་སྟེ་འཁོར་ལོ་ཐམས་ཅད་གསལ་བཏབ་ལ་སྙིང་གའི་ཧཱུྃ་བསྐུལ་བ་ནི་དཔྱིད་བསྐུལ་བ་ཞེས་བྱ་སྟེ། གོང་རབ་ཏུ་བྱེད་པ་གཉིས་པར། ལྟེ་བའི་དཀྱིལ་འཁོར་དུ་ནི་འབར། ། དཔྱིད་ཐོབ་པས་ནི་ཆོག་ཤེས་པ། ། ཞེས་བཤད་པ་ལྟ་བུའོ། ། དེ་ལ་བདེ་ཆེན་གྱི་ཁ་འབུས་པ་ནི། དཔྱིད་ཀྱི་ཐིག་ལེ་ཉིད་དུ་བརྗོད། ། ཅེས་བྱའོ། །
དེ་ལྟར་དཔྱིད་ཀྱི་ཐིག་ལེ་འབར་བས་སྐྲའི་རྩེ་མོ་བརྒྱ་སྟོང་ལུས་ཏེ་ཙཎྜཱ་ལཱིའི་ཆ་ཕྲ་བའོ། ། དེ་ནི་གློག་ལྟར་རབ་ཏུ་འཁྱུག་པ་འཕྲོ་བའོ། ། དུས་ནམ་ཞེ་ན་ལྷའི་རྣལ་འབྱོར་ཏེ་ཙཎྜཱ་ལཱིའི་དུས་སུའོ། ། བ་སྤུའི་བརྡས་ནི་གཡས་རོ་མ་སྟེ་ལམ་དེ་ནས་འཕྲོ་བའོ། ། གནས་གང་དུ་སྤྲོ་ཞེ་ན་འོག་ཏུ་སྦྱར་ལ་ཆོས་ཀྱི་འཁོར་ལོ་ནི། བསྲེགས་ནས་ལོངས་སྤྱོད་འཁོར་ལོར་སོང་སྟེ་འཁོར་ལོ་གོང་མ་རྣམས་ཡི་གེ་དང་བཅས་པ་བསྲེག་པའི་དམིགས་པ་བྱ་བའོ། ། དེ་ལྟར་བདག་གི་རྒྱུད་ལ་འགྲོ་འོང་བྱས་ནས་དེ་བཞིན་གཤེགས་པའི་རྒྱུད་ལ་འགྲོ་འོང་བསྟན་པའི་ཕྱིར་ཕྱོགས་བཅུར་རྣམ་པར་ཕྱུང་སྟེ་ཞེས་བདག་གི་སྣ་བུག་གཡས་པ་ནས་ཕྱུང་ནས་སོ། ། ཕྱི་རོལ་དུ་ཕྱུང་བ་ལ་དགོས་པ་ཅི་ཡོད་ཅེ་ན། ཀུན་དུ་ཞེས་བྱ་བ་ནི་ཕྱོགས་ཐམས་ཅད་དུའོ། ། ལྷ་ནི་འདོད་ཆགས་སོ། །
ལྷ་མིན་ནི་ཞེ་སྡང་སྟེ། དེས་མཚོན་ནས་ཉོན་མོངས་པ་ཐམས་ཅད་ཡུལ་གང་ལའང་མི་སྐྱེ་བར་བྱེད་ཅེས་བྱ་བའི་དོན་ཏོ། ། ཕྱུང་ནས་ཇི་ལྟར་དམིགས་ཤེ་ན། ཐམས་ཅད་དུ་ནི་ཕྱུང་ནས་ནི། ། མཛོད་སྤུར་སོང་བ་སྟེ། བདག་གི་མཛོད་སྤུ་གནད་ཀྱི་སྒོ་ཕྱེ་སྟེ། རྣ་བ་གཡས་པའི་བུ་ག་ནས་ཕྱིར་འཕྲོས་ཏེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཤངས་ཀྱི་བུ་ག་གཡོན་པ་ནས་ཞུགས་སྤྱི་གཙུག་གི་འཁོར་ལོ་ལ་སོགས་པ་བཞི་པོ་ཐམས་ཅད་བསྲེགས་ནས། ཡེ་ཤེས་ཀྱི་བདུད་རྩི་འོ་མ་ལྟ་བུ་དེ་བཞིན་གཤེགས་པའི་བདུད་རྩི་སྔར་གསུངས། ཉིད་ཀྱི་བུ་ག་སྟེ།
སྣ་བུག་གཡས་པ་ནས་ཕྱུང་ནས་ཡང་ནི་སྤྱི་གཙུག་སྟེ། བདག་གི་སྤྱི་གཙུག་གསེར་གྱི་སྒོ་ནས་ཞུགས་ཏེ་བདེ་ཆེན་གྱི་འཁོར་ལོ་ཁེངས་པར་བྱས། དེ་རྩ་གཡོན་པའི་ལམ་ནས་ལོངས་སྤྱོད་ཀྱི་འཁོར་ལོ། དེ་ནས་སྙིང་གའི་འཁོར་ལོ་ཁེངས་པར་བྱས། ལྟེ་བའི་ཨྃ་གི་གནས་སུ་ཕྱིན་ཏེ་ཨྃ་ལ་རེག་པས་ཨྃ་དེ་དྲག་ཏུ་འབར་བས་གཏུམ་མོའི་མེ་དེ་རྩ་ཨ་ཝ་དྷཱུ་ཏཱི་ནས་ཞུགས་ཏེ། མེ་དེ་ཧྃ་ལ་རེག་པ་ནི་ཙཎྜཱ་ལཱི་སྟེ་ཤེས་རབ་རྣམ་རྟོག་འཇོམས་པ་ཡིན་ལ། ཧྃ་ལས་བྱང་ཆུབ་ཀྱི་སེམས་འབབ་པ་ནི་ཨཱ་ལི་སྟེ། ཐབས་ཀྱི་རང་བཞིན་ནམ་ངོ་བོ་ཡིན་ནོ། ། དེ་ཙམ་ན་སྟེང་རླུང་དང་འོག་རླུང་ཁ་སྦྱར་ཞིང་ཡས་འབར་བ་དང་མས་འཛག་པ་ལ་རྩེ་གཅིག་ཏུ་གཏད་དེ་བསྒོམ་མོ། ། དེ་ཙམ་ན་འཕར་བ་དང་འབར་བ་ལ་སོགས་པ་འབྱུང་སྟེ།
དེ་ལས་ཡེ་ཤེས་སྐྱེ་བའི་རིམ་པ་ནི་དགའ་བ་བཞིའི་རིམ་པས་སྐྱེ་བར་བསྟན་པའི་ཕྱིར། སངས་རྒྱས་རྣམས་ཀྱིས་བསྲེགས་པ་ཡིས། ། དགའ་བ་དེ་ནས་བསྐྱེད་པར་བྱ་སྟེ། འཁོར་ལོ་བཞི་ལ་བརྟེན་ནས་དགའ་བ་བཞི་སྐྱེ་སྟེ་གོང་དུ་བརྗོད་ཟིན་ཏོ། ། དེ་ཡིའང་མཐར་རང་བྱུང་གི་ཡེ་ཤེས་སྐྱེ་བར་བསྟན་པ་ནི་ལྟེ་བའི་དཀྱིལ་འཁོར་ཕྱིན་ནས་ནི། སྔ་མ་བཞིན་དུ་སྟེ་དེའི་ཤེས་རབ་ལྷན་ཅིག་སྐྱེས་ཞེས་པས་དེ་ཉིད་དུ་བདེ་དྲོད་གསལ་སྟོང་དུ་སྐྱེ་བ་ནི་གནས་པར་གྱུར་པ་སྟེ། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུ་ནི་རབ་ཏུ་གྲགས། ། ཞེས་གོང་དུ་གང་བསྟེན་པ་དེ་སྐྱེ་བར་འགྱུར་ཞེས་བྱ་བའི་དོན་ཏོ། ། དེ་ལྟར་རང་བྱུང་གི་ཡེ་ཤེས་སྐྱེ་བའི་གནས་དེ་སྐྱེད་པའི་ཐབས།
དེ་ལ་བརྟེན་ཏེ་སྐྱེས་པའི་ཡེ་ཤེས་ཀྱི་མཚན་ཉིད་རྒྱས་པར་བསྟན་པ་དེ་མཐའ་དག་ཀྱང་དཔྱིད་དེ་བདེ་བ་ཁ་འབུ་བའམ། ཉམས་དགའ་བར་བྱེད་པ་ཡིན་ལ་དེའང་ཐིག་ལེའི་དབང་གིས་དེར་འགྱུར་ཏེ། དཔེར་ན་དཔྱིད་ཀ་ཞེས་བྱ་བ་ཉི་མའི་དྲོད་ལངས་པས་རྒྱ་མཚོ་བསྲོས་པས་ན་དཔྱིད་ཤིང་ལ་སོགས་པ་འབུ་བ་ལྟ་བུའོ། ། དེས་ན་བརྗོད་བྱའི་གཙོ་བོ་དེ་སྟོན་པས་དཔྱིད་ཀྱི་ཐིག་ལེའོ། ། བརྟག་པ་དྲུག་པའི་བཤད་པ་རྫོགས་སོ།། །། དེ་ལྟར་བརྟག་པ་དྲུག་པ་ཡན་ཆད་ཀྱིས་མཆོག་གི་དངོས་གྲུབ་ཀྱི་གཙོ་བོའི་མངོན་པར་རྟོགས་པ་བསྟན་ནས། ད་ནི་ལམ་གྱི་ཡན་ལག་གི་མངོན་པར་རྟོགས་པ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་ཐབས་སྟོན་པའི་ཕྱིར། བརྟག་པ་བདུན་པ་དང༌། བརྒྱད་པ་དང༌། དགུ་པའི་རབ་ཏུ་བྱེད་པ་ཕྱི་མ་གསུམ་དང༌།
བཅུ་པ་དངོས་ཀྱིས་སྟོན་ཏོ། ། དེ་ལའང་ལས་ཀྱི་ཚོགས་གཙོར་སྟོན་པར་བྱེད་པ་ནི་བརྟག་པ་བདུན་པ་ཡིན་ལ། བྱ་བ་ཐམས་ཅད་འབྱུང་བ་ནི་བརྟག་པ་བརྒྱད་པའོ། ། བརྟག་པ་བདུན་པ་ལའང་རབ་ཏུ་བྱེད་པ་བཞི་སྟེ། ཡེ་ཤེས་ཐམས་ཅད་འབྱུང་བའི་རབ་ཏུ་བྱེད་པ། སྦྱིན་སྲེག་གི་རབ་ཏུ་བྱེད་པ། སྔགས་དང་འཁྲུལ་འཁོར་གྱི་རབ་ཏུ་བྱེད་པ། རབ་གནས་དང་བསམ་གཏན་ལ་བརྟེན་པའི་ལས་ཚོགས་ཀྱི་རབ་ཏུ་བྱེད་པའོ། ། རབ་ཏུ་བྱེད་པ་བཞི་པོ་དེའང་བརྗོད་བྱའི་རིགས་མི་འདྲ་བ་དྲུག་ཏུ་འགྱུར་རོ། ། གོང་དུ་བསྟན་པའི་ངག་གིས་བརྡ་བཤད་པའི་ཤེས་པ་དང༌།
ལས་ཀྱི་ཚོགས་དང་འབྲེལ་པ་ཤེས་པ་དང༌། སྦྱིན་སྲེག་གི་ཆོ་ག་དང༌། སྔགས་བཏུ་བ་དང༌། འཁྲུལ་འཁོར་ལ་བརྟེན་ནས་ལས་བསྒྲུབ་པ་དང༌། རབ་གནས་དང་འབྲེལ་པར་ས་ཆོག་དང་སྦྱིན་སྲེག་བསྟན་པ་དང༌། བསམ་གཏན་ལ་བརྟེན་པའི་ལས་ཀྱི་ཚོགས་བསྟན་པའོ། ། དེ་ལ་དང་པོ་ངག་དང་ཡི་གེའི་བརྡ་ནས་བཅུད་ཀྱི་ཡེ་ཤེས་ཀྱི་བར་ཡེ་ཤེས་དགུ་པོ་སྟོན་པ་རབ་ཏུ་བྱེད་པ་དང་པོས་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང་དུ་འགྱུར། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན།
བརྗོད་བྱའི་དོན་བསྐྱེད་རིམ་སྤྱི་དོན། རྗོད་བྱེད་ཀྱི་སྒྲ་ངག་གི་བརྡ་རྣམས་མན་ངག་གི་དོན་གཙོ་ཆེ་ལ། གཞན་ཕལ་ཆེར་ཡན་ལག་གི་དོན་གྱིས་འཆད། རྫས་ཀྱི་དོན་མིང་མང་དུ་མན་ངག་གི་འཆད་པས་གཉིས་པོ་འཇུག་གོ ། མངོན་པར་རྟོགས་པ་ནི་བརྡ་རྣམས་ལས་དང་པོ་པ་ཚོགས་ཀྱི་འཁོར་ལོ་དང་འབྲེལ་པའི་དབང་དུ་བྱས་ནས་དམ་ཚིག་དང་སྡོམ་པ་དང་གཙོ་ཆེར་འབྲེལ་ལ། སྤྱོད་པའི་ཡན་ལག་ཏུ་བྱས་ན་སྤྱོད་པ་དང་ཡང་འབྲེལ་ལོ། ། གཞན་ཐམས་ཅད་བསྐྱེད་པའི་རིམ་པ་ལ་ཅུང་ཟད་བརྟན་པས་དམན་པ་ལ་མོས་པའི་རྟེན་གྱི་གང་ཟག་རྗེས་སུ་གཟུང་བའི་ཕྱིར་ལས་ཀྱི་ཚོགས་དང་འབྲེལ་བ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་པ་ནི་སྐབས་ཉིད་དུ་བཤད་པར་བྱའོ། ། དེ་ལ་དང་པོ་བརྡ་ནི་དང་པོ་ཞུས་པ་ནས་ཆང་ལ་སོགས་པའི་བརྡ་ཡན་ཆད་ནི་ཧེ་བཛྲའི་ཕྱི་མའི་ལེའུ་གསུམ་དང་ཆ་མཐུན། མཁའ་འགྲོ་མ་ལྔའི་ལུས་བརྡ་དང་ངག་བརྡ་ནི་གདན་བཞི་པའི་གཞན་གྱི་གདན་གྱི་རབ་ཏུ་བྱེད་པར་མཁའ་འགྲོ་མ་བཅུ་གསུམ་པའི་བརྡ་ཐམས་ཅད་གསུངས་པ་དེ་འདིར་དྲུག་ཏུ་བསྡུས་པས་མདོར་བསྡུས་ཤིང་བརྡ་དངོས་དང་ཆ་མཐུན་པས་བཤད་པའི་རྒྱུད།
ཡི་གེ་རེ་རེའི་བརྡ་དང་ཡི་གེ་འདུས་པའི་བརྡ་ནི་བདེ་མཆོག་ཉུང་ངུའི་ལེའུ་བཅོ་ལྔ་པ་དང་རྩ་བཞི་པ་དང༌། རྡོ་རྗེ་མཁའ་འགྲོའི་ལེའུ་བརྒྱད་པ་དང༌། མངོན་བརྗོད་བླ་མའི་ལེའུ་སུམ་ཅུ་བརྒྱད་པར་ཆ་མཐུན་པས་བཤད་པའི་རྒྱུད་ཡིན་ནོ། ། དེ་ལྟར་རྒྱུད་ལྔ་པོ་བསྡེབས་པས་མ་ཚང་བ་ཁ་བསྐང་བས་བཤད་པའི་རྒྱུད་དོ། ། གཞུང་གི་དོན་ལ་གསུམ་ལས། ཞུས་པ་ནི་ངག་གི་ཕྱག་རྒྱ་ཞེས་རྐང་པ་བཅུའོ། ། མཉན་པར་གདམས་པ་ནི་དགོངས་པའི་སྐད་ནི་ཤླཽ་ཀ་གཅིག་གོ ། དོན་དངོས་ནི་མ་ད་ན་ཆང་ཞེས་བྱ་བ་ལ་སོགས་པ་སྟེ་ཚིག་གི་དོན་གོ་སླའོ། ། མཉམ་པར་དྲག་ཤུལ་ཞེས་བྱ་བ་ལ་སོགས་པ་ཤླཽ་ཀ་བཅུ་གཅིག་གིས་ལྟ་སྟངས་ཀྱི་ཕྱག་རྒྱ་ཞེས་པ་ནི། ཧེ་བཛྲའི་བརྟག་པ་དང་པོའི་ལེའུ་བཅུ་གཅིག་པ་ལྟ་སྟངས་བཞི་པོ་ཆ་མཐུན་པས་བཤད་པའི་རྒྱུད་ཡིན་ལ།
གསད་པ་དང༌། ནམ་མཁར་འགྲོ་བ་དང༌། སྡེ་ལས་མཆོག་ཏུ་རྒྱལ་བ་དང༌། བདུད་ཀྱི་དཔུང་གཞོམ་པ་སྟེ་བཞི་པོ་ནི། སྤྱིར་ལྟ་སྟངས་ཀྱི་སེམས་ཅན་གཞུག་པ་ཡིན་པ་ལ་གོང་གི་ལྟ་སྟངས་བཞིས་སེམས་ཅན་མི་འདུལ་བ་དག་ལའང་དུས་དང་དགོས་པ་གཞན་ལའང་ལྟ་སྟངས་བཞི་པོ་འདི་བྱའོ། ། ཞེས་བསྟན་པའི་ཕྱིར་ཧེ་བཛྲའི་མ་ཚང་བ་ཁ་བསྐང་བས་བཤད་པའི་རྒྱུད་དོ། ། གཞུང་གི་དོན་ལ་ལྔ་ལས་སློབ་དཔོན་གཉིས་ལ་ཞེས་བྱ་བ་ལ་སོགས་པ་ནི། ལྟ་སྟངས་གོང་འོག་གི་བར་དུ་གསུངས་ཀྱང་ལྟ་སྟངས་བཞི་ཀ་ལ་སྔོན་དུ་བྱ་བ་དང་ལྷའི་རྣལ་འབྱོར་འདི་ལྟ་བུ་བྱས་ལ་ལྟ་སྟངས་བྱ་ཞེས་ཐུན་མོང་ངོ༌། ། ངག་གི་ཐ་སྙད་མ་གཏོགས་པར། ། ཞེས་བྱ་བ་ནི་ཚིག་ཙམ་མ་ཡིན་པ་ཀུན་རྫོབ་ཏུ་འཇིག་རྟེན་པ་རྣམས་དང་ཐུན་མོང་པ་ཉིད་དུ་འགྲུབ་ཅེས་བྱ་བའི་དོན་ཏོ། །
ལྷག་མ་ནི་གོ་སླའོ། ། དཔལ་ལྡན་རྡོ་རྗེ་སེམས་སྦྱོར་ཞིང༌། ། ཞེས་བྱ་བ་ལ་སོགས་པས་ནི་རྣམ་པར་ཤེས་པ་དང་ཡེ་ཤེས་ཀྱི་ལས་མདོར་བསྡུ་ན་བཅུ་བདུན། དེ་ལས་ཕྱེ་ན་ཉི་ཤུ་རྩ་བཞི། དེ་ལས་ཀྱང་ཕྱེ་ན་སུམ་ཅུ་སོ་གཅིག་རྗེས་གཟུང་གསུམ་སྟེ་སོ་བཞི་ཡོད་དོ། ། དེ་ནས་དབང་དུ་བྱ་བའི་ལས་བཅུ་དྲུག མི་སྣང་བའི་ལས། མིག་སྨན་གྱི་ལས། དེ་ནས་བཅུད་ཀྱི་ལས་སྟོན་ཏོ། ། དེ་རྣམས་ཀྱི་བརྗོད་བྱ་ལ་སོགས་པ་གཉིས་ནི་བཤད་ཟིན་ཏེ།
མངོན་པར་རྟོགས་པ་ནི་ལས་ཀྱི་ཚོགས་ཁོ་ན་སྟེ་དམན་པ་ལ་མོས་པ་རྗེས་སུ་གཟུང་བར་བྱ་བའི་ཕྱིར་དང༌། རྒྱུད་འདིར་གཞན་དག་གཞུག་པར་བྱ་བའི་ཕྱིར་དང༌། འདིས་མཆོག་ལ་བྲོད་པ་སྐྱེད་དེ་གཞུག་པར་བྱ་བའི་དོན་གྱི་ཕྱིར་སྤང་ངོ༌། ། ཚེའི་བཅུད་ཀྱི་ལས་ནི་བཟའ་བའི་དམ་ཚིག་ཏུའང་འགྱུར་ལ། འདི་མཆོག་གི་ཐུན་མོང་མ་ཡིན་པའི་ཡན་ལག་ཏུ་འགྱུར་བར་ཡང་འོག་ཉིད་ནས་བཤད་དོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་སྤྱིར་རྣལ་འབྱོར་བླ་ན་མེད་པའི་རྒྱུད་མཐའ་དག་ཏུ་རང་ལས་མ་གསུངས་པ་གང་ཡིན་པར་རྒྱུད་འདིས་ཁ་བསྐངས་ཏེ་དམན་པ་ལ་མོས་པ་རྗེས་སུ་གཟུང་བ་ཡིན་པས་ཐམས་ཅད་ཀྱི་བཤད་པའོ། ། ཡང་སྒོས་སུ་དཔལ་རྡོ་རྗེ་མཁའ་འགྲོའི་ལེའུ་གསུམ་པ་དང་བཞི་པ་དང་ལྔ་པ་དང་དྲུག་པ་དང༌། བཅུ་གཅིག་པ་བཅུ་བདུན་པ། སོ་བརྒྱད་པ་སོ་དགུ་པ། བཞི་བཅུ་པ་ཞེ་དགུ་པ་རྣམས་ནས་རྫས་སྦྱོར་ལ་བརྟེན་པའི་ལས་སྟོན་པས་དེ་རྣམས་དང་ཁ་ཅིག་མཐུན།
ཁ་ཅིག་མདོར་བསྡུས། ཁ་ཅིག་གསལ་བྱེད་དོ། ། དེ་ལ་དང་པོ་ས་བོན་བཏབ་སྟེ་ལས་བསྒྲུབ་པ་ནི་ལེའུ་བཞི་བཅུ་པ་ལས་སྟོན་ཏོ། ། བསྐྲད་པ་དང་དབབ་པའི་ལས་ནི་ལེའུ་བཞི་པ་ལས་ཅུང་ཟད་ཆ་མཐུན། དབང་གི་ལས་རྣམས་སོ་བརྒྱད་པར་གསལ་བར་བྱེད། མི་སྣང་བའི་ལས་བཅུ་གཉིས་ཀྱང་ཕྱོགས་གཅིག་ཏུ་བྱས་པས་གསལ་བར་བྱེད་དོ། ། གྲུབ་པའི་མིག་སྨན་ནི་གསང་བ་འདུས་པར་རྟེན་ཕྱག་རྒྱ་ལ་བརྟེན་ཏེ་བསྒྲུབ་པའི་ཚུལ་དུ་གསལ་བར་བཤད། ཡང་རྒྱུད་ཕྱི་མ་དང་ཕྱོགས་གཅིག་བྱས་ཏེ། འཇིག་རྟེན་གསུམ་མཐོང་བ་དང༌། མི་མ་ཡིན་པའི་གནོད་པ་ཞི་བ་ལ་སོགས་པའི་ཚུལ་དུ་གསལ་བར་བཤད་དོ། །
བཅུད་ཀྱི་ལས་ནི་རྡོ་རྗེ་མཁའ་འགྲོའི་ལེའུ་བཅུ་བདུན་པ་དང༌། ཞེ་བདུན་པ་དང༌། ཞེ་དགུ་པ་ལས་རྒྱས་པར་བཤད་པ་དེ་འདིར་མདོར་བསྡུས་ཏེ་བཤད་པའི་རྒྱུད་ཡིན་ནོ། ། དེ་ལ་རྣམ་པར་ཤེས་པ་དང་ཡེ་ཤེས་ཀྱི་ལས་འདི་རྣམས་ཀྱི་སྤྱིའི་མངོན་པར་རྟོགས་པ་ནི། འདི་ཡིན་ཏེ། དཔལ་ལྡན་རྡོ་རྗེ་སེམས་སྦྱོར་ཞིང༌། ། ཇི་ལྟར་དབྱིབས་ཀྱི་སྐུ་ལྡན་པས། ། ཞེས་འབྱུང་བས། རྣལ་འབྱོར་པ་ལྷ་གང་ཡང་རུང་བའི་བསྐྱེད་པའི་རིམ་པ་ལ་ཤིན་ཏུ་གསལ་བར་མཐར་ཕྱིན་པར་གྱུར་པ་དང༌། ལྷའི་གྲངས་ཀྱི་བསྙེན་པ་རྫོགས་པའི་རྣལ་འབྱོར་པ་ཞིག་གིས།
རྒྱུད་ནས་ཇི་ལྟར་འབྱུང་བ་ལྟར་ཉམས་སུ་བླངས་ན་འགྲུབ་པར་འགྱུར་བ་ཡིན་ནོ། ། ཞེས་གསུང་ངོ༌། ། དེ་ལ་ལས་རྣམས་ཀྱི་དང་པོ། ། འདིར་ནི་མི་ཡི་ཐོད་པར་ནི། ། ཞེས་བྱ་བ་ལ་སོགས་པའི་ལས་མཐའ་དག་ལ་ལྷའི་རྣལ་འབྱོར་དང་བསྲུང་བའི་ཆོ་ག་འདིས་ཐམས་ཅད་ལ་བསྲུང་བ་བྱས་ནས་འགྲུབ་བོ་ཞེས་བསྟན་པའི་ཕྱིར་འབྲས་བུ་བཏབ་པ་ལ་བརྟེན་ཏེ་སྒྲུབ་པ་སྟོན་ཏོ། ། འབྲས་བུ་བཏབ་པ་དང་བཅུ་པ་དང་བསྐྱེད་པ་ལ་སོགས་པ་མཐའ་དག་ལའང་རང་རང་གི་ལྷའི་རྣལ་འབྱོར་དང་སྔགས་ཀྱི་བསྐྱེད་བསྲིང་གི་ལས་རྣམས་བྱས་ན་འགྲུབ་པར་འགྱུར་གྱི་དེ་ལྟ་མ་ཡིན་ན་དེ་ཉིད་བགེགས་ཀྱིས་འཇུག་པར་འགྱུར་རོ། ། དཔལ་རྡོ་རྗེ་མཁའ་འགྲོའི་ལེའུ་བཞི་བཅུ་པ་འབྲས་བུ་ལ་བརྟེན་ཏེ་དངོས་གྲུབ་བསྒྲུབ་པའི་སྐབས་སུ། སྤྱན་མའི་སྔགས་ཀྱིས་གཟུགས་པར་བྱ། ། མཱ་མ་ཀཱི་ཡི་སྔགས་ཀྱིས་བཅུ། ། སྒྲོལ་མའི་སྔགས་ཀྱིས་བསྐྱེད་པར་བྱ། །
དེ་བཞིན་གོས་དཀར་མོ་ཡིས་བསྲུང༌། ། ཞེས་གསུངས་ཏེ་རྒྱུད་སོ་སོའི་དགོངས་པའོ་གསུང་ངོ༌། ། ཡང་སྒྲུབ་པ་ཐམས་ཅད་ལ་ཐུན་མོང་དུ་དགོས་པ་སྦྱོར་བའི་ཆོ་གའི་དུས་སུ་ནི། གྲུབ་པའི་གཟའ་ལ་སོགས་དང་སྦྱར། ། རྟག་ཏུ་བསྒོམ་དང་བཟླས་ལ་དགའ། ། དམ་ཚིག་སྤྱོད་དང་བསྲུང་བ་དང༌། ། དེ་ཡིས་རྟག་ཏུ་འགྲུབ་འགྱུར་ཏེ། ། གཞན་དག་ཏུ་ཡང་འབྲས་བུ་མེད། ། ཅེས་སོ། ། དཔལ་ལྡན་རྡོ་རྗེ་སེམས་དཔའ་ཞེས་བྱ་བ་ལ་སོགས་པས་ལྷའི་རྣལ་འབྱོར་སྟོན་ཏེ།
སངས་རྒྱས་དངོས་གྲུབ་སྦྱིན་པར་བྱེད། ། ཅེས་བྱ་བ་ནི་བསྲུང་བ་འདིས་བསྲུངས་ན་སངས་རྒྱས་ཀྱི་དངོས་གྲུབ་ཀྱི་བར་དུ་སྦྱིན་པ་ལ་བར་ཆད་མེད་ཅིང་འགྲུབ་པར་འགྱུར་ཞེས་བྱ་བའི་དོན་ཏོ། ། སྐྱེ་བ་གཉིས་པའི་ཐོད་པར་འདི་བཏབ་ན་ཞེས་བྱ་བ་ལ་སོགས་པས་འབྲས་བུ་ལ་བརྟེན་ཏེ་གཟུགས་སྣ་ཚོགས་སུ་བསྒྱུར་བའི་དངོས་གྲུབ་གསུངས་པ་སྟེ། སྔ་མ་ལྟ་བུའི་རྣལ་འབྱོར་དང་ལྡན་པས་དང་པོར་བྲམ་ཟེའི་ཐོད་པར་གདབ། དེ་སྨིན་པ་དང་ཡང་ཐ་མལ་པའི་མིའི་ཐོད་པར་གདབ། དེ་ནས་གང་འདོད་པའི་ཐོད་པར་བཏབ་པའི་འབྲས་བུ་དེ་ཁར་བཅུག་ན་དེའི་གཟུགས་སུ་འགྱུར་ལ་ཕྱུང་ན་སོས་པར་འགྱུར་རོ། ། སྐར་མ་རྒྱལ་ལ་གདབ་བོ་ཞེས་མཁའ་འགྲོ་ལས་འབྱུང་ངོ༌། ། འོལ་མ་སེ་དཀར་པོ་སྒྲུབ་པ་ཞེས་བྱ་བ་ནི་ཆོ་ག་དེ་ལྟ་བུ་ལ་བརྟེན་པའི་འོལ་མ་སེས་ཀྱང་བསྒྲུབ་ཅེས་བྱ་བའི་དོན་ཏོ། ། དཔལ་ལྡན་རྡོ་རྗེ་མཁའ་འགྲོ་ལས་ནི་འདི་གཉིས་ལས་ནི་སྒྲུབ་པ་ཐ་དད་དུ་གསུངས་ཏེ། འོལ་མ་སེ་ཡི་ས་བོན་ནི། །
བྲམ་ཟེ་ཡི་ནི་ཐོད་པ་རུ། ། སྐར་མ་རྒྱལ་ལ་སྔགས་པས་བསྐྱེད། ། དེ་ནས་ཕྱུང་སྟེ་སླར་ཡང་ནི། ། ཐ་མལ་སྐྱེས་བུའི་ཐོད་པར་བསྐྱེད། ། ས་བོན་དེ་ནི་འགྲུབ་གྱུར་ན། ། ཁ་རུ་བཅུག་པས་དེ་གཟུགས་འགྱུར། ། ཁ་ལས་བཏོན་ན་སླར་ཡང་ནི། ། ཐ་མལ་གཟུགས་འགྱུར་ཐེ་ཚོམ་མེད། ། སྦྱོར་བ་འདི་ནི་གྲུབ་པ་སྟེ། ། གཞན་དག་ཏུ་ནི་ང་མི་སྨྲ། །
ཞེས་པ་དང༌། ཡུངས་ཀར་ལ་སོགས་འབྲས་བུ་ནི། ། གླང་པོ་ཆེ་ཡི་ཤ་དང་ནི། ། ཁྲག་དང་རུས་པ་ཞག་ལ་སོགས། ། དེ་ནི་ཐལ་བ་སོགས་པས་བྱུག ། དེ་ཡི་ཐོད་པར་བསྐྱེད་པ་དག ། དེ་ནི་ཁ་རུ་བཅུག་ཙམ་གྱིས། ། གླང་པོ་ཆེ་ཡི་གཟུགས་སུ་འགྱུར། ། དེ་བཞིན་རྟ་དང་མ་ཧེ་སོགས། ། ཞེས་གསུངས་པ་ལྟ་བུའོ། །
ལས་ཀྱི་ཚོགས་ལྷག་མ་རྣམས་ནི་གོ་སླ་བས་མ་ཕྱེ་བའོ། ། རྣམ་པར་ཤེས་པ་ནི་ཚར་གཅད་པ་ཡིན་ལ་ཡེ་ཤེས་ནི་རྗེས་སུ་གཟུང་བ་ཡིན་ནོ། ། ཡང་ན་དབང་དུ་བྱ་བར་འདོད་ན་ཞེས་བྱ་བ་ལ་སོགས་པས་ནི་རེག་པས་དབང་དུ་བྱས་པའི་ལས་བརྒྱད་བསྟན་ཏོ། ། ཤི་ཁ་དང་ཞེས་བྱ་བ་ལ་སོགས་པས་རང་གི་དཔྲལ་བར་ཐིག་ལེ་བྱས་པས་དེས་གང་ལ་བལྟས་པ་དེ་དབང་དུ་འགྱུར་བའི་ལས་བརྒྱད་དེ། མདོར་ན་དབང་དུ་བྱ་བའི་ལས་བཅུ་དྲུག་བསྟན་ཏོ། ། ཡང་ན་རི་ལུ་བྱ་བར་འདོད་པས་ཞེས་བྱ་བ་ལ་སོགས་པས། རི་ལུ་བསྒྲུབས་པ་ཁར་བཅུག་ན་མི་སྣང་བའི་དངོས་གྲུབ་ཏུ་འགྱུར་བ་བཅུ་གཉིས་སྟོན་ཏོ། ། དེ་ནས་ཉི་མ་དང་ཟླ་བ་དང་མེ་ཞེས་བྱ་བ་ནི་རི་ལུ་དེ་ལ་དང་པོ་གསེར་གྱིས་གཡོགས། དེ་ནས་དངུལ་གྱིས། དེ་ནས་ཟངས་ཀྱིས་དཀྲི་ཞེས་བྱ་བའི་དོན་ཏོ། །
བསྒྲུབ་ཅེས་བྱ་བ་ནི་དཀྱིལ་འཁོར་བཞེངས་ལ་དེའི་ནང་དུ་ཟངས་ཀྱི་གའུ་ལ་སོགས་པར་བཞག་ལ། དེ་ལ་སྒྲའམ་འོད་ཀྱི་རྟགས་བྱུང་བྱུང་གི་བར་དུ་བཟླས་པས་བསྒྲུབ། དེ་ཁར་བཅུག་པ་ཙམ་གྱིས་མི་སྣང་བའི་དངོས་གྲུབ་འདོད་པའི་གཟུགས་ཅན་དུ་འབྱུང་ཞེས་བྱ་བའི་དོན་ཏོ། ། དེ་ནས་མིག་སྨན་གྱི་ཞེས་བྱ་བ་ལ་སོགས་པའི་མིག་སྨན་གྱི་ཡེ་ཤེས་སྟོན་ཏེ། མིག་སྨན་ཞེས་བྱ་བ་ནི་གྲུབ་པའི་རྫས་འདིས་མིག་ལ་བྱུགས་པས་མིག་དེས་གང་དང་གང་ཞི་བ་དང་དབང་ལ་སོགས་པའམ། གཏེར་མཐོང་བར་འདོད་པ་ལ་སོགས་པའི་ལྟ་སྟངས་དེས་བལྟས་ན་འགྲུབ་པར་འགྱུར་བས་གྲུབ་པའི་མིག་སྨན་ཞེས་བྱའོ། ། འདིའི་སྒྲུབ་པ་དང་ཕན་ཡོན་ནི་རྒྱུད་ཕྱི་མ་ལས་གསལ་བར་བཤད་པས་འདིར་མི་བཤད་དོ། ། དེ་ནས་ལས་ཀྱི་ཆོ་ག་བཤད། ། ཅེས་བྱ་བ་ལ་སོགས་པས་བཅུད་ཀྱི་ལས་ཤེས་པ་སྟོན་ཏོ། ། དེའང་དང་པོ་ཤླཽ་ཀ་གཅིག་ནི་རྟེན་གྱི་གང་ཟག་གི་མཚན་ཉིད་སྟོན་ཏེ།
བཟླས་དང་བསམ་གཏན་བརྟག་དགའ་ཞེས་བྱ་བ་ནི་མཚན་ཉིད་དེ་གོང་དུ་བརྗོད་པ་ལྟ་བུའོ། ། བསྒྲུབ་པ་འགྲུབ་འགྱུར་བ་ནི་ཚེ་དང་ལུས་ཀྱི་བཅུད་ལེན་གྱི་སྒོ་ནས་དངོས་གྲུབ་འགྲུབ་པའོ། ། ཆོ་གའི་དངོས་པོ་ཞེས་བྱ་བ་ནས་བཅུད་ཀྱི་ཡེ་ཤེས་སོ་ཞེས་བྱ་བའི་བར་གྱིས་ནི་ལོངས་སྤྱོད་ཀྱི་བཅུད་ལེན་བསྟན་ཏོ། ། ལྷག་མས་ནི་ལུས་ཀྱི་བཅུད་ལེན་བསྟན་ཏོ། ། བཅུད་ལེན་གཉིས་ཀྱི་ཆོ་ག་རྒྱས་པ་ནི་རྡོ་རྗེ་མཁའ་འགྲོའི་ལེའུ་བཅུ་བདུན་པ་དང་ཞེ་བདུན་པ་དང་ཞེ་དགུ་པ་ལས་བསྟན་པས་དེ་ཉིད་དུ་བཙལ་བར་བྱའོ། ། འདིར་ནི་མདོར་བསྡུས་པ་ཙམ་གྱི་བཅུད་ལེན་དུ་སྟོན་པ་ཡིན་ནོ། ། དུས་ཀྱི་འཆི་བ་ཞེས་བྱ་བ་ནི་རྣལ་འབྱོར་པ་ལ་འཆི་ལྟས་བྱུང་བའི་དུས་སུ་བཅུད་ལེན་བྱ་ཞེས་བྱ་བའི་དོན་ཏོ། ། བཞི་མཉམ་ཞེས་བྱ་བ་ལ་སོགས་པ་དུས་དྲུག་ཏུ་བསྟན་པའི་ནང་གི་བཅུད་ལེན་སྟོན་ཏོ། ། བུ་དང་གནྡྷ་ཞེས་བྱ་བ་ལ་སོགས་པས་དེ་ཉིད་ཕྱིའི་རྫས་དང་བཅས་པའི་བཅུད་ལེན་སྟོན་ཏོ། ། དེ་ནས་འབྲུ་མར་གྱི་ཞེས་བྱ་བ་ལ་སོགས་པས་མར་ཁུ་ཆེན་པོའི་བཅུད་ལེན་སྟོན་ཏོ། །
དེའང་དང་པོ་ནི་མར་ཁུ་ཇི་ལྟར་བྱ་བ་ཐུན་མོང་གི་ཆོ་ག་སྟོན་ཏོ། ། བཞི་མཉམ་བླངས་ཏེ་ཞེས་བྱ་བ་ལ་སོགས་པས་བཏུང་བ་དང་མགོ་བྱུག་པའི་འབྲུ་མར་རོ། ། དེ་ནས་ལུས་བྱུག་པའི་ཞེས་བྱ་བ་ལ་སོགས་པས་ལུས་བྱུག་པའི་འབྲུ་མར་གྱི་ཆོ་གའོ། ། དེ་ནས་སྐབས་གསུམ་དང་ཞེས་བྱ་བ་ལ་སོགས་པས་བཅུད་ལེན་ཕྲ་མོ་དྲུག་བསྟན་ཏོ། ། ཚིག་གི་དོན་གོ་སླ་བས་མ་ཕྱེའོ། ། དུས་ཀྱི་འཆིང་བ་མི་རིགས་པར་ཞེས་བྱ་བ་ལ་སོགས་པས་བཅུད་ལེན་གྱི་ཕན་ཡོན་བསྟན་ཏེ་དུས་ཀྱི་འཆིང་བ་ནི་འཆི་བའི་གནས་སྐབས་སོ། ། མི་རིགས་པར་ཞེས་བྱ་བ་ནི་བདག་ཀྱང་ནམ་འཆི་ཆ་མེད་པར་རོ། ། གང་ཞིག་རྣལ་འབྱོར་པར་འདོད་པ་ནི་བདག་གིས་ཚེ་གཅིག་གིས་སངས་རྒྱས་འདོད་པ་སྟེ། དེས་མི་འགྲུབ་བོ། ། དེས་ན་དེ་ལྟར་ཆོ་ག་ངས་བསྔགས་ཏེ་བཅུད་ལེན་གྱིས་ནི་འཆི་བ་མེད་པར་བྱེད་ལ།
དེའི་ཚེ་དེས་ཕྱག་རྒྱ་ཆེན་པོའི་དངོས་གྲུབ་འཐོབ་པར་འགྱུར་ཞེས་བྱ་བའི་དོན་ཏོ། ། གང་ཕྱིར་སེམས་ཅན་ཚེ་ཐུང་བས། ། དངོས་གྲུབ་ཐོབ་པ་གང་ཡང་མེད། ། དེ་ཕྱིར་འབད་པ་ཐམས་ཅད་ཀྱིས། ། འཆི་བ་མེད་པ་བསྒྲུབ་པར་བྱ། ། ཞེས་རྡོ་རྗེ་ཕྲེང་བ་ལས་བཅུད་ལེན་གསུངས་སོ། ། ཡེ་ཤེས་ནི་བརྡ་ཤེས་པ་ལ་སོགས་པ་ཐམས་ཅད་འབྱུང་བའོ། ། ཚེའམ་རིགས་པ་ནི་བཅུད་ལེན་གྱིས་སོ། ། ཡང་དེ་རྣམས་ཀྱིས་ནི་ཚེ་རིང་ཞིང་མཆོག་མ་ཐོབ་ཀྱི་བར་དུ་རྣལ་འབྱོར་པ་བདེ་བར་བྱེད་ཅེས་བྱ་བའི་དོན་ཏོ། ། བདུན་པའི་རབ་ཏུ་བྱེད་པ་དང་པོའི་བཤད་པའོ།། །།
བཅོམ་ལྡན་ཞེས་བྱ་བ་ལ་སོགས་པས་རབ་ཏུ་བྱེད་པ་གཉིས་པ་སྦྱིན་སྲེག་གི་ཆོ་ག་སྟོན་ཏོ། །

རབ་ཏུ་བྱེད་པ་འདིའི་བརྗོད་པར་བྱ་བའི་དོན་ལ་སོགས་པ་ཅི་ཡིན་ཞེ་ན། བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱིའི་དོན་ཡིན་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་ཆེ་བར་འཇུག་ལ། མན་ངག་གི་དོན་ཀྱང་ཅུང་ཟད་འཇུག་གོ ། མངོན་པར་རྟོགས་པ་ནི་དངོས་གྲུབ་མཐའ་དག་དང་འབྲེལ་ལ། དེ་ཡང་དྲུག་ལས། ལས་མཐའ་དག་བསྒྲུབ་པར་བྱ་བའི་ཕྱིར་སྦྱིན་སྲེག་དང་འབྲེལ་ལོ། ། རྒྱུད་སྡེ་གཞན་གང་གི་བཤད་པའི་རྒྱུད་དུ་འགྱུར་ན། སྤྱིར་རྣལ་འབྱོར་བླ་ན་མེད་པའི་རྒྱུད་མཐའ་དག་གི་སྦྱིན་སྲེག་སྟོན་པ་རྣམས་སུ་མི་གསལ་བ་གསལ་བར་བྱེད་པས། སྦྱིན་སྲེག་མ་གསུངས་པ་མཐའ་དག་ཏུ་མ་ཚང་བ་ཁ་བསྐང་བས་བཤད་པའི་རྒྱུད་ཡིན་ནོ། ། ཁྱད་པར་དུ་ཧེ་བཛྲའི་ཕྱི་མའི་ལེའུ་དང་པོར་སྦྱིན་སྲེག་མདོར་བསྡུས་པ་ཙམ་གསུངས་ཀྱང༌།
སྦྱིན་སྲེག་གི་དུས་སུ་བསྙེན་པ་བྱ་བ་དང༌། ས་ཆོག་བྱ་བའང་མ་གསུངས་པ་ཁ་སྐོང༌། ལས་མཐའ་དག་སྒྲུབ་པའི་ཐབས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་རྡོ་རྗེ་གུར་གྱི་ལེའུ་བརྒྱད་པ་དང༌། བཅུ་བཞི་པར་སྦྱིན་སྲེག་གི་ཆོ་ག་རྒྱས་པར་གསུངས། བཅུ་གཅིག་པར་ལས་ཚོགས་མདོ་ཙམ་གསུངས་པས། འདི་ལས་རྒྱས་པ་སྣ་ཚོགས་ཀྱི་ཐབས་ལ་སོགས་པ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་དཔལ་རྡོ་རྗེ་མཁའ་འགྲོའི་ལེའུ་ཞེ་གསུམ་པ་དང་ཞེ་བཞི་པར་སྦྱིན་སྲེག་གི་ཆོ་ག་རྒྱས་པར་གསུངས་པ་དེ་དང་ཆ་མཐུན་པའམ། ཁ་ཅིག་མདོར་བསྡུས་པའམ། ཡམ་ཤིང་ལ་སོགས་པ་ཚུལ་མི་འདྲ་བ་བཤད་པའི་རྒྱུད་དོ། །
གཞན་ཡང་སྦྱིན་སྲེག་གི་སྐབས་སུ་རྐང་སྟབས་གསུངས་པ་འདི་རྒྱུད་ཕྱི་མ་དང་དགོངས་པ་ཕྱོགས་གཅིག་ཏུ་བྱས་ཏེ། རྣམ་སྣང་སྒྱུ་འཕྲུལ་དྲྭ་བར་མདོར་བསྡུས་པས་བཤད་པའི་རྒྱུད་དོ། ། ཡན་ལག་གི་ལས་ཀྱི་སྐབས་སུ་དམ་ཚིག་ཆེན་པོ་ཆང་གི་ཞེས་བྱ་བ་ལ་སོགས་པའི་ལས་རྡོ་རྗེ་འཇིགས་བྱེད་ཀྱི་རྟོག་པ་དྲུག་པར་ཆ་མཐུན་པས་བཤད་པའི་རྒྱུད་དོ། ། དེ་ལྟ་བུའི་རྒྱུད་དེ་རྣམས་ཀྱང་ཕྱོགས་གཅིག་ཏུ་གསལ་བར་བྱེད་པས་བཤད་པའི་རྒྱུད་དོ། ། གཞུང་གི་དོན་ལ་གཉིས་ཏེ། ཞུས་པ་ནི་བཅོམ་ལྡན་ཞེས་བྱ་བ་ཤླཽ་ཀ་གཅིག་གོ ། ལན་ལ་མཉན་པར་གདམས་པ་ནི་སྦྱིན་སྲེག་ཅེས་རྐང་པ་གཉིས་ཏེ། ལ་སོགས་ནི་དེ་དང་འབྲེལ་བའི་བསྙེན་པ་དང་རྐང་སྟབས་དང་རིག་མ་གཞུག་པ་བསྡུ་བའོ། ། དོན་དངོས་ལ་ལྔ་སྟེ། བསྙེན་པ་དང༌།
ས་བྱིན་གྱིས་བརླབ་པ་དང༌། རིག་མ་གཞུག་པ་དང༌། ཆོ་ག་དངོས་དང༌། ལས་བྱ་བའི་དུས་བསྟན་པའོ། ། དང་པོ་ནི། དང་པོར་སྔགས་པས་ཞེས་པ་སྟེ། སྦྱིན་སྲེག་ལའང་སྔོན་དུ་བསྙེན་པ་སོང་བས་བྱ་ཞེས་བྱ་བའི་དོན་ཏོ། ། གཉིས་པ་ནི་གཡས་བརྐྱང་ཞེས་བྱ་བ་ལ་སོགས་པ་སྟེ། སྦྱིན་སྲེག་ལའང་ས་བརྟག་པ་དང་བསླང་བ་དང་སྦྱང་བ་བྱས་ལ་རྐང་སྟབས་ཀྱིས་ས་གཟུང་ཞེས་པ་སྟེ། འདི་ནི་རྒྱུད་ཕྱི་མ་ལས་འཆད་པར་འགྱུར་རོ། །
གསུམ་པ་ནི་ཡང་ནི་ཕྱི་ནས་ཞེས་པ་སྟེ། རྣལ་འབྱོར་པ་ཆགས་ཅན་ཡིན་ན་སྦྱིན་སྲེག་གི་དཀྱིལ་འཁོར་འབྱིན་པའི་ཚུལ་གྱིས་བསྒྲུབ་ཅེས་བྱ་བའི་དོན་ཏོ། ། བཞི་པ་ཆོ་ག་དངོས་ནི་ཞི་བར་ཞེས་བྱ་བ་ལ་སོགས་པས་སྟེ་གོ་སླ་བས་སོ། ། ལྔ་པ་དུས་བསྟན་པ་ནི་དེ་ལྟར་ལས་རྣམས་བྱ་བ་ནི་ཞེས་པ་ལ་སོགས་པ་སྟེ། ངེས་པར་གྲུབ་ན་ནི་དབང་ཐོབ་པའི་རྣལ་འབྱོར་པས་བསྙེན་པ་ཡོངས་སུ་རྫོགས་ནས་བྱའི། གྲུབ་པའི་མཚན་མ་མ་བྱུང་བར་བྱས་ནས་དབྱེ་བ་སྟེ་སྐུར་བའི་རྒྱུར་འགྱུར་རོ། ། དེས་ན་ཐམས་ཅད་ལ་གསུངས་ཏེ་སྦྱིན་ཞེས་བྱ་བའི་དོན་ཏོ། ། གང་བདག་ཉིད་ལས་བྱེད་པའི་ཚེ་གཅིག་པུ་གཉིས་མེད་དེ་སེམས་རྩེ་གཅིག་པས་འགྲུབ་ཅེས་བྱའོ། ། བདུན་པའི་རབ་བྱེད་གཉིས་པའི་བཤད་པའོ།། །། ལྷ་ལགས་ཞེས་བྱ་བ་ལ་སོགས་པས་སྔགས་བཏུ་བ་སྟོན་ཏོ། །
འདིའི་བརྗོད་པར་བྱ་བའི་དོན་ལ་སོགས་པ་ཅི་ཡིན་ཞེ་ན། དེ་ལ་བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱི་ཡིན་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་དང་ཡི་གེའི་དོན་གཙོ་ཆེའོ། ། མན་ངག་ཀྱང་ཅུང་ཟད་འཇུག་གོ ། མངོན་པར་རྟོགས་པ་ནི་ཐབས་ཀྱི་རྒྱུད་ཀྱི་མངོན་པར་རྟོགས་པ་དེ་ལས་ཀྱང་དངོས་གྲུབ་མཐའ་དག དེ་ལ་དྲུག་ལས་དེ་བཞིན་གཤེགས་པ་ཐམས་ཅད་ཀྱི་ཐུགས་སྙིང་པོ་ནས་བསྐུལ་བའི་དོན་དུ་སྔགས་ཀྱི་བཟླས་པ་དང་འབྲེལ་ལོ། ། དེ་ལའང་དྲུག་ལས། སྔགས་དག་པར་བྱ་བའི་ཕྱིར་བཏུ་བ་དང༌། བཏུས་པའི་སྔགས་དངོས་དང༌། བཟླས་པའི་ཡུལ་ཕྲེང་བ་དང༌།
དེའི་དུས་ཀྱི་ཁ་ཟས་དང༌། སྔགས་ཀྱི་ཆེད་དུ་བྱ་བ་དང༌། དགོས་པ་ཞེས་བྱ་བ་དྲུག་ལས་དང་པོ་གཉིས་དང་འབྲེལ་ལོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། རིགས་བཞི་དང་ཡུམ་བཞིའི་སྔགས་བཏུ་བ་བསྟན་པ་ནི། དཔལ་གསང་བ་འདུས་པའི་ལེའུ་དང་པོར་འབྱིན་པའི་སྔགས་གསུངས། ལེའུ་བཅུ་བཞི་པར་ཁྲོ་བོ་བཅུ་དང་ཡུམ་བཞིའི་སྔགས་གསུངས་ཀྱང་བཏུ་བ་མ་གསུངས་པ་དང༌། ཡང་རྣམ་སྣང་སྒྱུ་འཕྲུལ་དྲྭ་བའི་རྟོག་པ་ལྔ་པར་རིགས་བཞི་ཡུམ་བཞིའི་སྔགས་གསུངས་ཀྱང་བཏུ་བ་མ་གསུངས་པས་རྒྱུད་གཉིས་པོ་དེར་ཡུམ་བཞིའི་སྔགས་བཏུ་བ་མ་ཚང་བ་ཁ་བསྐངས་ཏེ་བཤད་པའི་རྒྱུད་དོ། ། ཡང༌། སངས་རྒྱས་རྣམས་ནི་ཞི་བ་བསྐྱེད། །
ཅེས་བྱ་བ་ལ་སོགས་པས་བསྒྲུབ་པ་ཙམ་ནི་ཆ་མཐུན་ལ། འདིར་རྒྱུད་ཕྱི་མ་དང་དགོངས་པ་ཕྱོགས་གཅིག་ཏུ་བྱས་ཏེ། ཡབ་ཀྱི་སྔགས་ཀྱིས་མ་གྲུབ་ན་ཡུམ་གྱི་སྔགས་ཀྱིས་སྤོགས་པའི་བསྒྲུབ་པ་བྱ་བ་དང༌། སྒྲུབ་པ་པོ་རྣལ་འབྱོར་གང་ཡིན་ཡང་ཡུམ་བཞིས་ལས་བཞི་བསྒྲུབ་པ་ནི་ཤིས་པའི་ལྷ་ཡིན་པས་ཐམས་ཅད་ལ་བྱའོ་ཞེས་མི་གསལ་བ་གསལ་བས་བཤད་པའི་རྒྱུད་དང༌། ཡང་དོན་ཡོད་གྲུབ་པའི་སྔགས་ནི་རྒྱུད་དེ་གཉིས་སུ་ཚུལ་མི་འདྲ་བས་བཤད་པའི་རྒྱུད་ཡིན་ནོ། ། བདེ་མཆོག་ཉུང་ངུར་དཔའ་བོ་ཉི་ཤུ་རྩ་བཞིའི་སྔགས་སུ་གསུངས་པ་དང་ཆ་མཐུན་ནོ། ། ཡང་རིགས་བཞི་ཡུམ་བཞིའི་སྔགས་བཏུ་བ་འདི་དང་འོག་ཏུ་བརྒྱད་ཀྱི་གཉིས་ཞེས་བྱ་བ་ལ་སོགས་པ་ཕྱོགས་གཅིག་ཏུ་བྱས་ཏེ། དཔལ་རྡོ་རྗེ་མཁའ་འགྲོའི་ལེའུ་སུམ་ཅུ་བཞི་པར་སྔགས་བཏུ་བའི་འཁོར་ལོ་གསུངས་ལ་ལེའུ་དང་པོ་དང་གཉིས་པར་བསྡུས་པའི་དཀྱིལ་འཁོར་གྱི་སྔགས་མ་ཚང་བ་ཁ་སྐོང་བས་བཤད་པའི་རྒྱུད་དོ། ། དྲག་པོའི་སྔགས་བདུན་ནི་ཧེ་བཛྲའི་ཕྱི་མའི་ལེའུ་དགུ་པ་དང་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། གཞུང་གི་དོན་ལ་ཞུས་པ་ནི།
ལྷ་ལགས་ཞེས་བྱ་བ་ལ་སོགས་པ་ཤླཽ་ཀ་གཅིག་གོ ། བཅོམ་ལྡན་ཞེས་བྱ་བ་ནི་མཉན་པར་གདམས་པའོ། ། གྲུ་གསུམ་ཞེས་བྱ་བ་ཤླཽ་ཀ་གཉིས་ཀྱིས་བཏུ་བའི་གཞི་དང་བཏུ་བའི་ཆོ་ག་སྟོན་ཏོ། ། ཆོས་འབྱུང་གི་ནང་དུ་པདྨ་འདབ་མ་བརྒྱད་པ་བྱས་ལ་སྡེ་ཚན་བརྒྱད་བཀོད་པ་ལས་བཏུ་བའོ། ། འདིར་བདག་མེད་མ་ལྷ་མོ་བཅོ་ལྔའི་ས་བོན་གྱི་ཚུལ་དུའང་ལྟེ་བར་དགོད་དགོས་པར་མཐོང་ངོ༌། ། དང་པོ་གཉིས་པ་ཞེས་བྱ་བ་ལ་སོགས་པ་ནི། སྤྱིར་དང་པོ་ཞེས་བྱ་བ་ཕལ་ཆེར་ཀ་ཚན་ལ་འབྱུང༌། རེས་འགའ་སྐབས་སུ་ཨ་ཚན་ལ་བྱ་སྟེ། དེ་ནས་བགྲངས་པའི་གཉིས་པ་ལ་སོགས་པ་བྱས་པ་ཡོད་དེ་སྐབས་ཀྱི་བླ་མའི་མན་ངག་གི་རིམ་པས་རིག་པར་བྱའོ། ། ཡི་གེའི་དོན་ནི་ཕལ་ཆེར་གོ་སླའོ། །
དང་པོར་རྣམ་སྣང་ཞེས་བྱ་བ་ལ་སོགས་པས་ནི་དྲག་པོའི་སྔགས་བདུན་བཏུ་བའོ། ། བརྒྱད་ཀྱི་གཉིས་ཞེས་བྱ་བ་ལ་སོགས་པས་ནི་གོང་དུ་བསྟན་པའི་རིགས་བཞི་དང་ཡུམ་བཞི་ལས་ལྷག་མར་གྱུར་པ་བཏུས་པའི་དཀྱིལ་འཁོར་གྱི་སྔགས་བཏུ་བ་སྟོན་ཏོ། ། དེ་ལ་བརྒྱད་གཉིས་ཞེས་བྱ་བ་ནི་ལྷ་མོ་བཅུ་དྲུག་ལ་ཨཱ་ལི་བཅུ་དྲུག་གོ ། བརྒྱད་པ་ནི་ཡ་ཚོགས་བརྒྱད་པའོ། ། དེའི་བརྒྱད་པ་ནི་ཧའོ། ། དེས་སྔགས་ཐམས་ཅད་ལ་སྤེལ་ཞེས་བྱ་བ་ནི་ངེས་པ་སྟེ་བརྟག་པ་བརྒྱད་པ་ལས་གསལ་བར་འགྱུར་རོ། ། ཧ་དེ་ལ་ཐིག་ལེ་སྦྱིན་པ་ནི་དྲི་མེད་ཅེས་པ་སྟེ་ཧཾ་ཞེས་བྱ་བའི་དོན་ཏོ། ། འོ་ན་སྒོ་སྲུང་རྣམས་ལ་ཨཱ་ལི་མེད་ན། ཇི་ལྟར་བྱ་སྙམ་པ་ལ་ལས་གྱི་ས་བོན་ཞེས་སྨོས་ཏེ། བཛྲ་ཨྃ་ཀུ་ཤ་ཛཿ
ཞེས་བྱ་བ་ལ་སོགས་པ་བཞིའོ། ། འདི་བཞི་དང་ཧྃ་དང་ལྡན་པར་བཤད་དོ། ། འོན་ཏེ་དྲག་མོ་ལྷ་ལ་སོགས་པའི་ལྷ་མོ་བརྒྱད་ཨཱ་ལི་བརྒྱད་ལས་ཡིན་ན། མེ་ཏོག་ལ་སོགས་པ་བརྒྱད་ཀྱི་གང་ཞེ་ན། མ་ནིང་ཞེས་བྱ་བ་ལ་སོགས་པ་སྔགས་སོ། ། མེ་ཏོག་ཅེས་བྱ་བ་ལ་སོགས་པ་ལྷ་སྟེ་གོ་སླའོ། ། བརྒྱད་ཀྱི་གཉིས་ཞེས་བྱ་བ་འདི་ལ་ཁ་ཅིག་གིས་ཀྵ་བཏུ་ཞེས་བྱ་བ་ལ་སོགས་པས་སྣ་ཚོགས་སུ་བཤད་དེ། དེ་ལྟར་མ་ཡིན་ཏེ་བརྟག་པ་བརྒྱད་པ་ལས་རབ་ཏུ་གསལ་བར་བཤད་པའི་ཕྱིར་རོ། ། དེ་ནས་ལས་རྣམས་ཀུན་བྱེད་པ། ། ཞེས་བྱ་བ་ལ་སོགས་པས་རྒྱས་པའི་འཁྲུལ་འཁོར་གསུངས་ཏེ།
འདིའི་བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱིའོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གྱིས་འཆད་དོ། ། མངོན་པར་རྟོགས་པ་ནི་དམན་པ་ལ་མོས་པ་རྗེས་སུ་གཟུང་བའི་དོན་དུ་ལས་ཀྱི་ཚོགས་སོ། ། དེའང་ལྷའི་རྣལ་འབྱོར་ལ་གནས་པས་འཁྲུལ་འཁོར་དང་རྫས་དང་སྔགས་ལ་བརྟེན་པའི་ལས་དང་འབྲེལ་ལོ། ། རྒྱུད་སྡེ་གཞན་ལ་ཇི་ལྟར་ཕན་འདོགས་པའི་བཤད་པའི་རྒྱུད་ཡིན་ཞེ་ན། སྤྱིར་འདིར་རྒྱུད་སྡེ་བཞི་ཀའི་བཤད་པའི་རྒྱུད་དུ་བྱ་བ་དང༌། རྣལ་འབྱོར་བླ་ན་མེད་པའི་རྒྱུད་རྣམས་ཁོ་ནའི་བཤད་པའི་རྒྱུད་དུ་བྱ་བ་གཉིས་ལས། རྒྱུད་སྡེ་བཞི་ཀའི་དབང་དུ་བྱས་ནས་སྒྲོལ་མ་དང་འབྲེལ་བའི་འཁྲུལ་འཁོར་རྣམས་ནི་སྒྲོལ་མ་རྒྱ་མཚོའི་རྒྱུད་ཆུང་ངུ་ཞེས་བྱ་བ་དང་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དེ། རྒྱུད་དེ་རྣལ་འབྱོར་གྱི་རྒྱུད་ཀྱི་ཁོངས་སུ་འདུ་གསུང༌། རྟ་མགྲིན་གྱི་འཁྲུལ་འཁོར་གྱིས་སྡང་པའི་ལས་བསྒྲུབ་པ་ནི་རྟ་མགྲིན་གྱི་རྟོག་པ་ཆུང་ངུ་དང་ཆ་མཐུན།
སྟོབས་པོ་ཆེའི་འཁྲུལ་འཁོར་གྱིས་རེངས་པའི་ལས་བསྒྲུབ་པ་ནི་སྟོབས་པོ་ཆེའི་རྟོག་པར་ཁ་བསྐངས་ཏེ། རྒྱུད་གཉིས་པོ་འདི་ནི་སྤྱོད་པའི་རྒྱུད་དང་དགོངས་སོ། ། འོད་ཟེར་ཅན་གྱི་འཁྲུལ་འཁོར་རྣམས་ནི། འོད་ཟེར་ཅན་གྱི་རྟོག་པ་དང་ཆ་མཐུན་ཏེ། རྒྱུད་དེ་ནི་བྱ་བའི་རྒྱུད་ཀྱི་ཁོངས་སུ་གཏོགས་པ་ཡིན་ནོ་ཞེས་གསུང༌། སྐྱེས་བུ་ཕྱོགས་ཀྱི་གོས་ཅན་དང་ཚོགས་བདག་གི་འཁྲུལ་འཁོར་ནི་རྒྱུད་དེ་ཀུན་དུ་མ་གསུངས་པས་ཁ་བསྐང་གསུངས་ནི་སུཾ་བྷའི་འཁྲུལ་འཁོར་དང་གོ་ཆའི་འཁྲུལ་འཁོར་ནི་དཔལ་རྡོ་རྗེ་མཁའ་འགྲོའི་ལེའུ་བཅུ་དྲུག་པར་འཁྲུལ་འཁོར་ལ་བརྟེན་པའི་ལས་བསྒྲུབ་པའི་སྐབས་སུ་མ་ཚང་བ་ཁ་བསྐང་བས་བཤད་པའི་རྒྱུད་དོ། ། ཡང་དེ་དང་འབྲེལ་པའི་ལྷའི་རྣལ་འབྱོར་བདེ་མཆོག་ཉུང་ངུར་ཆ་མཐུན་པ་དང༌། དེ་ལ་གོ་ཆ་གཉིས་དགོད་པ་དང༌། གོ་ཆའི་སྔགས་བཏུ་བས་གོ་ཆའི་སྒྲུབ་ཐབས་སུའང་འགྱུར་ཏེ། འདི་ནི་ཀུན་སྤྱོད་ལེའུ་བདུན་པར་ཆ་མཐུན་ཞིང༌།
ཨ་བྷི་དཱ་ནའི་ལེའུ་ལྔ་བཅུ་རྩ་བརྒྱད་པར་མདོར་བསྡུས་པས་བཤད་པའི་རྒྱུད་དོ། ། སྒྲོལ་མའི་འཁྲུལ་འཁོར་ཕྱི་མ་གཉིས་ནི་འདུས་པ་དང་སྒྱུ་འཕྲུལ་དྲྭ་བ་དང༌། གདན་བཞི་དང་རྡོ་རྗེ་མཁའ་འགྲོར་སྒྲོལ་མའི་རྣལ་འབྱོར་གསུངས་ཀྱང་འཁྲུལ་འཁོར་ལ་བརྟེན་པའི་ལས་འདི་མ་གསུངས་པས་མ་ཚང་བ་ཁ་བསྐང་བས་བཤད་པའི་རྒྱུད་དོ་ཞེས་གསུང་ངོ༌། ། ཡང་ན་རྣལ་འབྱོར་བླ་ན་མེད་པའི་རྒྱུད་ཁོ་ནའི་བཤད་པའི་རྒྱུད་དུ་བྱས་ན་རྡོ་རྗེ་གུར་དང༌། ཧེ་བཛྲ་དང༌། གདན་བཞི་པ་དང༌། རྡོ་རྗེ་མཁའ་འགྲོ་དང༌། གསང་བ་འདུས་པ་དང༌། བདེ་མཆོག་ཉུང་ངུ་ལ་སོགས་པ་དང༌། རྣམ་སྣང་སྒྱུ་འཕྲུལ་དྲྭ་བ་ལ་སོགས་པ་རྣམས་སུ་སྒྲོལ་མ་དང་འོད་ཟེར་ཅན་ལ་སོགས་པའི་ལྷའི་རྣལ་འབྱོར་གསུངས་ལ།
གང་དུ་ལྷའི་རྣལ་འབྱོར་གསུངས་ཀྱང་དེ་དང་རྗེས་སུ་འབྲེལ་བའི་ལས་བསྒྲུབས་ལ་འཁོར་ལོ་མ་གསུངས་པ་དེ་དག་ཐམས་ཅད་དུ་འཁོར་ལོ་འདིས་མ་ཚང་བ་ཁ་བསྐང་བས་དེ་ཐམས་ཅད་ཀྱི་ཐུན་མོང་གི་བཤད་པའི་རྒྱུད་དོ། ། ལྷའི་རྣལ་འབྱོར་སོ་སོར་མ་ངེས་པའི་འཁོར་ལོའི་ཕྱོགས་ཀྱི་གོས་ཅན་ལ་སོགས་པ་ཐུན་མོང་གི་འཁོར་ལོ་རྣམས་ནི་རྒྱུད་འདིར་གསུངས་པའི་འཁོར་ལོ་རྣམས་དང༌། དགྲ་ནག་པོ་དང༌། རྡོ་རྗེ་མཁའ་འགྲོ་ལ་སོགས་པར་འཁོར་ལོ་ལ་བརྟེན་ཏེ་ལས་བསྒྲུབ་པ་གསུངས་པ་རྣམས་སུ་མ་ཚང་བ་ཁ་བསྐང་བས་བཤད་པའི་རྒྱུད་དུ་འགྱུར་བ་ཡིན་ནོ། ། དེ་ལ་གཞུང་འདིར་ཁ་སྦྱོར་གྱི་འཁྲུལ་འཁོར་བཞི་བཅུ་གཉིས་ཀྱི་ལས་བསྒྲུབ་པ་ཞེས་གསུང་ཡང་གཞུང་ན་དངོས་སུ་འཁོར་ལོའི་རྣམ་པ་མི་འདྲ་བ་སུམ་ཅུ་རྩ་ལྔ་ལས་མི་བཞུགས། དེ་ལས་སྒྲོལ་མའི་འཁྲུལ་འཁོར་གཤམ་མས་ལས་དྲུག་བྱ་བ་དང༌། ཚོགས་བདག་གིས་ཆར་དབབ་བཅད་གཉིས་བྱ་བ་ཡིན་པས་དེ་ལྟར་ལས་བཞི་བཅུ་གཉིས་ཡིན་གསུང༌། རྒྱལ་པོ་ཨིནྡྲ་བྷཱུ་ཏིས་འཁོར་ལོ་སུམ་ཅུ་རྩ་གཉིས་སུ་བསྡུས་ནས་གསུང་ངོ༌། ། དེ་ལ་འཁོར་ལོ་རྣམས་ཀྱི་མངོན་པར་རྟོགས་པ་ནི་འདི་ཡིན་ཏེ། རྣལ་འབྱོར་གང་གིས་བྲི་བ་དང༌།
ཐབས་ཅི་ལྟ་བུས་བྲི་བ་དང༌། གཞི་གང་ལ་བྲི་བ་དང༌། སྣག་ཚ་དང་སྨྱུག་གུ་གང་གིས་བྲི་བ་དང༌། རྣམ་པ་ཇི་ལྟ་བུ་བྲི་བ་དང༌། བྲིས་ནས་ཇི་ལྟར་བསྒྲུབ་པའོ། ། དེ་ལ་དང་པོ་རྣལ་འབྱོར་ནི་སྒྲོལ་མའི་རྣམས་སྒྲོལ་མས་བྲིའོ། ། འོད་ཟེར་ཅན་གྱི་རྣམས་འོད་ཟེར་ཅན་གྱི་རྣལ་འབྱོར་གྱིས་བྲི། དེ་བཞིན་དུ་སོ་སོར་ངེས་པ་རྣམས་རང་རང་གི་རྣལ་འབྱོར་གྱིས་བྱས་ལ། སྲུང་བའི་འཁོར་ལོ་ལ་སོགས་པ་ཐུན་མོང་གི་རྣམས་ལྷའི་རྣལ་འབྱོར་གང་ཡང་རུང་བས་བྱའོ། ། ཐབས་ཇི་ལྟ་བུས་བྲི་ན།
དུས་དང༌། བསམ་པ་དང༌། ཆ་ལུགས་དང༌། ཁ་ལྟ་ཕྱོགས་ཞེས་བྱ་བ་བཞི་དང་ལྡན་དགོས་པ་ལས། གཞུང་ན་གསལ་བ་རྣམས་དེ་བཞིན་ཡིན་ལ། སྤྱིར་ཐམས་ཅད་གཟའ་དང་སྐར་མ་འབྱོར་བའི་དུས་དང༌། ནང་གི་དུས་སྦྱོར་འགྲིག་པའི་དུས་སུ་བྱ། ལས་སོ་སོའང་ཞི་བ་དགོངས་མོ་ཞེས་བྱ་བ་ལ་སོགས་པ་སྦྱིན་སྲེག་གི་སྐབས་སུ་དང་མཐུན་པར་ཤེས་པར་བྱ་སྟེ། དཔེར་ན་ཞི་བ་ལྟ་བུ་དུས་དགོངས་མོ་བསམ་པ་ཞི་བའི་སེམས་ཆ་ལུགས་དཀར་པོ་ཁ་ཤར་ཕྱོགས་སུ་བལྟས་པས་བྲི་ཞེས་བྱ་བ་ལ་སོགས་པ་སྟེ། གཞན་ཡང་དེ་དང་འདྲའོ། །
བྲི་བའི་གཞིའང་གཞུང་དུ་གསུངས་པ་རྣམས་ནི་གཞུང་ཉིད་དུ་གསལ། མ་གསུངས་པ་རྣམས་ནི་གྲོ་གའམ་རས་སམ་ཤོག་བུ་གང་ཡང་རུང་བ་ལ་བྲིའོ། ། སྣག་ཚ་ནི་གཞུང་དུ་གསུངས་པ་རྡོ་རྒྱུས་ལ་སོགས་པ་རྣམས་ནི་གཞུང་ཉིད་དུ་གསལ་ལ། མ་གསུངས་པ་རྣམས་ཞི་བ་ལ་ཙནྡན། རྒྱས་པ་ལ་དྲི་བཟང་པོ། དབང་ལ་རྒྱ་སྐྱེགས། དྲག་པོ་ལ་ཁྲག་དང་དུག་དང་སྐེ་ཚེ། བསྲུང་བ་ལ་སྐྱེས་པ་བསྲུང་བ་ལ་གུར་གུམ། བུད་མེད་བསྲུང་བ་ལ་གི་ཝང་གིས་བྲི་བར་བྱའོ། ། སྨྱུག་གུ་ནི་གསུངས་པ་རྣམས་གཞུང་བཞིན།
མ་གསུངས་པ་རྣམས་གང་བདེ་བས་བྲི་བར་བྱའོ། ། རྣམ་པ་ནི་གཞུང་ཉིད་དུ་གསལ་ལོ། ། བྲིས་ནས་ཇི་ལྟར་བསྒྲུབ་པ་ལ། ཐམས་ཅད་ལ་རབ་ཏུ་གནས་པ་ཇི་ལྟ་བ་བཞིན་བྱས་ཏེ། འཁོར་ལོ་ལ་འཁོར་ལོའི་ཡེ་ཤེས་པ་བསྡུ་བ་དང༌། མིང་ལ་བསྒྲུབ་བྱའི་ལུས་སེམས་གཞུག་པར་བྱ། གཞན་རབ་གནས་རྒྱས་བསྡུས་སྤྱི་དང་འདྲའོ། ། དེ་ལྟར་རབ་གནས་ཟིན་པ་དང་ཁ་ཅིག་མཆོད་པའི་ཚུལ་གྱིས་བསྒྲུབ། ཁ་ཅིག་གདགས་པས། ཁ་ཅིག་མནན་པས་འགྲུབ་སྟེ།
དེ་ཡང་གཞུང་དུ་གསུངས་པ་རྣམས་ནི་གསུངས་པ་བཞིན་ཡིན་ལ། མ་གསུངས་པ་རྣམས་ལ་ཞི་བ་རྣམས་མཆོད་པའི་ཚུལ་དུ་བསྒྲུབ། སྲུང་བ་མཆོད་པ་དང་གདགས་པའི་ཚུལ། རྒྱས་པ་མཆོད་པས་བསྒྲུབ། དབང་མཆོད་པ་དང་མནན་པས་བསྒྲུབ། དྲག་པོ་མནན་པས་བསྒྲུབ། དེ་ལྟར་བྱས་པས་ལས་ཐམས་ཅད་འགྲུབ་པར་འགྱུར་རོ། ། འཁོར་ལོ་བཞི་སྤྱིའི་མངོན་པར་རྟོགས་པའོ། ། ཚིག་གི་དོན་ནི་ཕལ་ཆེར་གོ་སླའོ། ། བདེ་མཆོག་གི་འཁོར་ལོའི་སྐབས་སུ་འཁོར་ལོ་རྫ་རྔའི་དབྱིབས་སུ་གྱུར་པ་ཞེས་བྱ་བ་ནི་རེའུ་མིག་བཞི་བཅུ་དགུར་གྱུར་པའོ། །
རྡོ་རྗེ་དང་པདྨས་མཚན་པ་ནི་དེའི་ཕྱི་རོལ་དུ་ཐུགས་དང་གསུང་དང་སྐུའི་འཁོར་ལོས་མཚན་པའོ། ། ལས་ནི་རྡོ་རྗེ་རབ་ཏུ་བསྒོམ་པ་ནི་གནོད་མཛེས་ཕྱག་གཉིས་པའི་ང་རྒྱལ་གྱིས་གནས་པའོ། ། ལས་ཀྱི་ཆོ་ག་མཐོང་བས་ཞེས་བྱ་བ་ནི་ལས་བཅུ་གཉིས་གང་བསྒྲུབ་པ་དེ་དང་དེའི་ཉམས་སུ་བླང་བ་བླ་མ་གོང་མས་མཛད་པ་མཐོང་བའོ། ། དེ་ཡི་སྔགས་འདི་བཀའ་བསྩལ་པ། ། ཞེས་བྱ་བ་ནི་འཁོར་ལོ་ལ་དགོད་པ་དང་བཟླས་པའི་སྔགས་ཏེ། དེ་ལ་འཁོར་ལོ་ལ་དགོད་པའི་ཚུལ་ལ་དཔལ་རྡོ་རྗེ་མཁའ་འགྲོའི་ལེའུ་དགུ་པ་ལས་སྤྱིར་ལས་ཆེན་བཅུ་གཉིས་ལས། འཁོར་ལོའི་ཡི་གེ་དགོད་ཚུལ་བཞིར་བཏུས་པ་དེ་བཞིན་ཡིན་ལ། འདིར་མདོར་བསྡུས་པ་སྦྲུལ་འགྲོས་ཆེན་པོའི་ཡི་གེ་དགོད་པར་བླ་མ་གོང་མ་རྣམས་ཀྱི་དཔེ་ཆུང་ལ་སྣང་སྟེ། དབུས་ཀྱི་ལེ་ཚེ་སྟོང་པ་ལ་སྒྲུབ་བྱའི་མིང་དགོད་པའོ། ། འདི་ལས་ཐམས་ཅད་ཅེས་བྱ་བ་ལ་ཆ་ཆེན་བཅུ་གཉིས་བྱེད་ཅེས་བྱ་སྟེ།
དབང་དང་དགུག་དང་དབྱེ་བ་དང༌། ། གསད་དང་བསྐྲད་པ་ལ་སོགས་དང༌། ། རྨུགས་དང་རེངས་པར་བྱ་བ་དང༌། ། རྨོངས་དང་དེ་བཞིན་ཕུར་བུས་གདབ། ། ཚིག་འཕྲོག་ལྐུགས་པར་གྱུར་པ་དང༌། ། འོན་དང་དེ་བཞིན་ལོང་བ་དང༌། ། མ་ནིང་ཉིད་དུ་བྱ་བ་དང༌། ། གཟུགས་ནི་ཡོངས་སུ་བརྗེ་བ་སྟེ། ། ལས་ཆེན་བཅུ་གཉིས་འདི་དག་ནི། དྲན་པས་འགྲུབ་འགྱུར་གདོན་མི་ཟ། །
ཞེས་བཤད་དོ། ། ཡ་ཚན་བརྒྱད་པའི་ཞེས་བྱ་བ་ལ་སོགས་པས་ནི་གོ་ཆའི་ལས་སྟོན་ཏེ། དང་པོ་ཤླཽ་ཀ་གཅིག་གིས་ནི་སྔགས་བཏུ་བ་སྟོན་ཏེ། ཡ་ཚན་བརྒྱད་པའི་ས་བོན་ནི་ཡི་གེ་ཧའོ། ། དེ་ལ་མ་མོ་བཅུ་གཉིས་ནི་དབྱངས་བཅུ་གཉིས་སོ། ། དེའི་ཡི་གེ་བར་མ་ནི་རིང་པོ་སྟེ་རིང་པོ་དྲུག་ཕྱིས་པས་ཐུང་ངུ་དྲུག་སྟེ། དེ་ཧེ་རུ་ཀ་ནི་ཧའོ། ། དེའི་ཡན་ལག་དྲུག་ཏུ་སྦྱར་བས་ཧ་ཧི་ཧུ་ཧེ་ཧོ་ཧཾ་ངོ༌། ། དེ་ལ་རྒྱུད་གཞན་ནས་འབྱུང་བ་ཨོཾ་ན་མ་ཿསྭཱ་ཧཱ་བཽ་ཥ་ཊ་ཧཱུྃ་ཧཱུྃ་ཕཊ་སྦྱར་བས་ཨོཾ་ཧཱ། ན་མ་ཧི་སྭཱ་ཧཱ་ཧུ་བཽ་ཥ་ཊ་ཧེ་ཧཱུྃ་ཧཱུྃ་ཧོ་ཕཊ་ཧྃ་དུ་འགྱུར་རོ། །
དེ་དང་དཔའ་བོ་དྲུག་ནི། རྡོ་རྗེ་སེམས་དཔའ་དང༌། རྣམ་པར་སྣང་མཛད་དང༌། འོད་དཔག་མེད་དང༌། མི་བསྐྱོད་པ་དང༌། རིན་ཆེན་འབྱུང་ལྡན་དང༌། དོན་ཡོད་གྲུབ་པ་རྣམས་དང་རིམ་པ་བཞིན་སྦྱར་རོ། ། དེ་དྲུག་གོ་ཆར་དགོད་པའི་གནས་ནི་སྙིང་ག་རུ་ནི་ཞེས་བྱ་བ་ལ་སོགས་པ་རྐང་པ་དྲུག་གོ ། དེ་ལྟ་བུ་དེ་ལྷའི་རྣལ་འབྱོར་ཇི་ལྟ་བུ་བྱས་ནས་དགོད་སྙམ་པ་ལ། རྡོ་རྗེ་ཕག་མོ་ཞེས་བྱ་བ་ལ་སོགས་པ་གསུངས་ཏེ་གོང་དུ་བསྟན་པའི་ཚུལ་གྱིས་ཚོགས་གཉིས་བསགས་པ་དང༌།
སྲུང་འཁོར་སྔོན་དུ་སོང་ནས་ཆོ་ག་གསུམ་ལ་སོགས་པའི་ཚུལ་གྱིས་བསྐྱེད་ནས་དེ་ལ་ཡེ་ཤེས་པ་བཅུག གོ་ཆ་བཅིངས་ནས་དབང་བསྐུར་བ་ཡོངས་སུ་རྫོགས་པར་བྱས་ལ། དེ་ནས་ཡེ་ཤེས་སེམས་དཔའ་ཞེས་བྱ་བ་ལ་སོགས་པས་བགེགས་ཚར་གཅད་པ་བསྟན་ཏོ། ། དེ་ལ་གོ་ཆ་དང་སྲུང་འཁོར་དང་བགེགས་ཚར་གཅད་པ་བྱ་སྟེ། གོ་ཆ་ཉིད་བཟླས་པ་བྱས་ན་གོ་ཆའི་སྒྲུབ་ཐབས་སུ་འགྱུར་རོ། ། དེ་ལྟར་གོ་ཆའི་རྣལ་འབྱོར་ལ་གནས་ནས་གོ་ཆའི་འཁོར་ལོ་བྲིས་ཏེ་ལས་བསྒྲུབ་པ་བསྟན་པ་ནི་དེ་ནས་ཞེས་བྱ་བ་ལ་སོགས་པ་སྟེ། དེ་བཞིན་དུ་གཞན་ལ་མཁའ་འགྲོ་མ་ནི་དཔའ་མོའི་གོ་ཆ་དྲུག་ཀྱང་དགོད་ཅེས་བྱ་སྟེ། འདི་ན་མདོར་བསྡུས་པའི་བཤད་པའི་རྒྱུད་ཡིན་ལ། རྒྱས་པ་དོན་དུ་གཉེར་ན་དཔལ་རྡོ་རྗེ་མཁའ་འགྲོ་དང༌། མངོན་བརྗོད་བླ་མ་དང༌།
བདེ་མཆོག་ཉུང་ངུ་ལས་རྒྱས་པར་ཤེས་པར་བྱའོ། ། འདིས་ནི་བསྲུང་བའི་ལས་གཙོར་སྟོན་ཏོ། ། ཡང་ན་ཞེས་བྱ་བ་ལ་སོགས་པས་འཁོར་ལོ་འདི་སྒོ་དང་བྲལ་བ་ལས་གཞན་བསྒྲུབ་པ་སྟོན་ཏོ། ། དེ་ནས་གཞན་ཡང་ཞེས་བྱ་བ་ལ་སོགས་པས་སྒྲོལ་མའི་འཁོར་ལོ་གཉིས་སྟོན་ཏེ་གོ་སླའོ། ། བརྟག་པ་བདུན་པའི་རབ་ཏུ་བྱེད་པ་གསུམ་པའི་བཤད་པའོ།། །། རབ་གནས་མཚན་ཉིད་བཟང་པོ་ནི་ཞེས་བྱ་བ་ལ་སོགས་པས་ནི་རབ་གནས་དང་འབྲེལ་པར་སའི་ཆོ་ག་དང་སྦྱིན་སྲེག་སྟོན་ཏེ། འདིའི་བརྗོད་པར་བྱ་བའི་དོན་ལ་སོགས་པ་གང་ཡིན་ཞེ་ན། བརྗོད་པར་བྱ་བའི་དོན་ནི་བསྐྱེད་པའི་རིམ་པ་དང་སྤྱི་ཡིན་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་གྱིས་འཆད་པར་བྱེད་དོ། ། མངོན་པར་རྟོགས་པ་ནི་ཐབས་ཀྱི་རྒྱུད།
དེ་ལས་ཀྱང་དངོས་གྲུབ་མཐའ་དག་གི་མངོན་པར་རྟོགས་པ། དེ་ལ་དྲུག་ཡོད་པ་ལས་སྐུ་གསུམ་ལ་སོགས་པ་བྱིན་གྱིས་བརླབ་པའི་ཕྱིར་རབ་ཏུ་གནས་པ་དང༌། ལས་མཐའ་དག་བསྒྲུབ་པའི་ཕྱིར་སྦྱིན་སྲེག་དང༌། སའི་ཆོ་ག་ལ་སོགས་པ་བསྟན་པས་དབང་བསྐུར་བ་དང་འབྲེལ་བར་ཡང་འགྱུར་བས་དམ་ཚིག་དང་སྡོམ་པ་ཡང་སྟོན་པ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་བརྟག་པ་གཉིས་པའི་ཕྱི་མའི་ལེའུ་དང་པོར་རབ་གནས་ཀྱི་ལེའུར་སྦྱིན་སྲེག་དང་ས་ཆོག་གི་དོན་གསལ་བར་བཤད། ཡང་གོང་དུ་རབ་གནས་བྱེད་པ་གཉིས་པ་དང་འདི་ཕྱོགས་གཅིག་ཏུ་བྱས་ཏེ་ལས་བཞི་བསྒྲུབ་པ་ལ་སོགས་པ་ལའང་བཤད་པས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་དཔལ་རྡོ་རྗེ་མཁའ་འགྲོའི་ལེའུ་བཞི་བཅུ་གསུམ་པ་དང་ཞེ་བརྒྱད་པར་ལས་བཞི་ལ་སོགས་པའི་སྦྱིན་སྲེག་གི་ཆོ་ག་རྒྱས་པར་གསུངས་པ་དང་ཕལ་ཆེར་ཆ་མཐུན་པས་ངེས་པ་བསྐྱེད་ལ། རྒྱུད་དེར་སའི་ཆོ་ག་མ་གསུངས་པས་དེར་མ་ཚང་བ་ཁ་བསྐང་བས་བཤད་པའི་རྒྱུད་ཡིན་ཞིང༌། ཡང་དེར་ས་ཆོག་དང་སྟ་གོན་ལ་སོགས་པ་གོ་རིམ་ཙམ་གསུངས་པ་དེ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། །
ཡང་དཔལ་རྡོ་རྗེ་མཁའ་འགྲོ་དེ་ཉིད་ཀྱི་ལེའུ་བཞི་བཅུ་ལྔ་པར་སློབ་མ་དབང་བསྐུར་བའི་སྐབས་སུ་སའི་ཆོ་ག་ལ་སོགས་པ་གསུངས་པ་དང༌། འདིར་སྦྱིན་སྲེག་གི་སྐབས་སུ་གསུངས་པ་གཉིས་ཆོ་གའི་གནས་སྐབས་ཚུལ་མི་འདྲ་ཡང༌། ཆོ་ག་རང་གི་ངོ་བོ་འདྲ་བས་གནས་སྐབས་གསུམ་ཀར་འབྲེལ་ལོ། ། ཞེས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། འདིར་ནི་སངས་རྒྱས་མཉམ་སྦྱོར་གྱི་ཆོ་ག་གསུམ་པོ་དེར་ཡང་མི་གསལ་བ་གསལ་བར་བྱེད་པས་བཤད་པའི་རྒྱུད་དུའང་འགྱུར་རོ། ། མེའི་ལྷའི་ཁྱད་པར་ཞལ་གསུམ་པར་མཁའ་འགྲོར་གསུངས་ལ། འདིར་ཞལ་བཞི་པར་གསུངས་པ་ལ་སོགས་པ་ཁྱད་པར་འགའ་ཞིག་ཚུལ་མི་འདྲ་བས་བཤད་པའི་རྒྱུད་དུའང་འགྱུར་རོ། ། ཡང་རྡོ་རྗེ་གུར་གྱི་ལེའུ་བརྒྱད་པ་དང་བཅུ་བཞི་པར་སྦྱིན་སྲེག་གསུངས་པའི་དོན་དང༌། ས་ཆོག་ཀྱང་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ལ། མེའི་ལྟས་བརྟག་པ་ལ་སོགས་པའི་མ་ཚང་བ་ཁ་བསྐང༌།
ཐབ་ལ་སོགས་པ་གཞན་དག་མདོར་བསྡུས་པས་བཤད་པའི་རྒྱུད་དོ། ། ཡང་རྣམ་སྣང་ལ་མངོན་པར་བྱང་ཆུབ་པའི་རྒྱུད་དུ་མེ་ལྷ་བཞི་བཅུ་རྩ་གཉིས་ཚིམ་པར་བྱ་བར་གསུངས་པ་འདིར་པ་པཱ་ཀའི་མེ་ཞེས་བྱ་བ་གཅིག་ཏུ་བསྡུས་ཏེ་གསལ་བར་བཤད་དོ། ། མདོར་ན་རྒྱུད་སྡེ་བཞི་ཀའི་སྦྱིན་སྲེག་གི་སྐབས་གསལ་བར་སྟོན་ཀྱང་ཁྱད་པར་དུ་བླ་ན་མེད་པའི་རྒྱུད་གང་དང་གང་དུ་སྦྱིན་སྲེག་དང་ས་ཆོག་མ་གསུང་པ་རྣམས་སུ་མ་ཚང་བ་ཁ་བསྐང་གསུངས་པ་རྣམས་གསལ་བར་བྱེད་པས་ཐུན་མོང་གི་བཤད་པའི་རྒྱུད་དུ་འགྱུར་རོ། ། གཞུང་གི་དོན་ལ་ཞུས་པ་དང༌། མཉན་པར་གདམས་པ་དང༌། དོན་དངོས་སོ། ། དང་པོ་ནི་རབ་གནས་ཞེས་བྱ་བ་ལ་སོགས་པ་སྟེ་རབ་ཏུ་གནས་པ་ནི་སྐུ་གཟུགས་གང་ཞིག་ཐ་མལ་པའི་རང་བཞིན་དུ་གནས་པ་དེ་ཡེ་ཤེས་པར་བྱིན་གྱིས་བརླབ་པའོ། ། དེའི་མཚན་ཉིད་བཟང་པོ་ནི་བཟང་པོ་དྲུག་དང་ལྡན་པ་སྟེ། རྟེན་བཟང་པོ་དང༌། སློབ་དཔོན་བཟང་པོ་དང༌།
དུས་བཟང་པོ་དང༌། གནས་བཟང་པོ་དང༌། ཡོ་བྱད་བཟང་པོ་དང༌། ཆོ་ག་བཟང་པོའོ། ། དེ་རིམ་པ་ཇི་ལྟ་བ་ནི་དེའི་ཆོ་ག་ཇི་ལྟར་བྱ་ཞེས་ཞུ་བའོ། ། བཟླས་པ་དང་བསམ་གཏན་ཞེས་བྱ་བ་ནི་ཞར་ལས་བྱུང་བ་ནི་བསམ་གཏན་ལ་བརྟེན་པའི་ལས་ཇི་ལྟ་བུ་ཞེས་ཞུ་བའོ། ། མཉན་པར་གདམས་པ་ནི་བཅོམ་ལྡན་འདས་ཀྱིས་ཞེས་བྱ་བ་ལ་སོགས་པ་སྟེ། བསམ་གཏན་ལས་ཞེས་བྱ་བ་འོག་ནས་འབྱུང་བའི་བསམ་གཏན་ལས་ཀྱིས་ལས་ཀུན་འགྲུབ་ཅེས་བྱའོ། ། འདིར་འདི་སྐད་ཅེས་རྣམ་པར་རྟོག་པས་བརྒལ་བ་དང་དེའི་ལན་གདབ་པར་བྱ་དགོས་སོ། ། གལ་ཏེ་གོང་དུ་རབ་གནས་ཞེས་ཞུས་པ་དང༌།
བཅོམ་ལྡན་རྡོ་རྗེ་སྙིང་པོ་བདག ། ཅེས་ཞུ་བ་པོ་ཞེས་རྡོ་རྗེ་སྙིང་པོས་ཞུས་ལ། ལན་དུ། བསམ་གཏན་ལས་ཆོ་ག་ཇི་ལྟ་བར། ། བཤད་པར་བྱ་ཡིས་ལྷ་མོ་ཉོན། ། ཞེས་བརྒལ་བ་དང༌། ལན་དངོས་ཀྱི་སྐབས་སུ་སའི་ཆོ་ག་དང་སྦྱིན་སྲེག་གསུང་པ་འདི་ཚིག་དང་དོན་གཉིས་ཀ་འགལ་བར་གྱུར་ཏོ་སྙམ་དུ་རྒོལ་བའོ། ། དེའི་ལན་ནི་ཞུ་བ་པོ་དང་མཉན་པར་གདམས་པ་འགལ་བ་ཡོད་པ་མ་ཡིན་ཏེ། རྡོ་རྗེ་སྙིང་པོ་བདག་ནི་རྡོ་རྗེ་སྙིང་པོའི་བདག་པོ་ཞེས་བཅོམ་ལྡན་འདས་ལ་ལྷ་མོ་ཉིད་ཀྱིས་བོས་པའོ་ཞེས་གསུང་ངོ༌། ། ཡང་རྡོ་རྗེ་སྙིང་པོ་ཉིད་ཀྱིས་ཞུས་ཀྱང་ལྷ་མོ་ལ་མཉན་པར་གདམས་པ་འགལ་བ་མེད་དེ།
དཔེར་ན་འཇིག་རྟེན་མི་གཅིག་གིས་མི་ཞིག་ལ་གཏམ་གཅིག་དྲིས་པའི་ཚེ། གཏམ་དེ་དགོས་པ་མི་གཞན་དག་ལ་ཉོན་ཅིག་ཅེས་འབྱུང་བ་མཐོང་ངོ༌། ། དེ་བཞིན་དུ་འདིར་ཡང་རྡོ་རྗེ་སྙིང་པོས་ཞུས་ཀྱང་རབ་ཏུ་བྱེད་པ་འདིས་དཔལ་རྡོ་རྗེ་མཁའ་འགྲོའི་བཤད་པའི་རྒྱུད་དུ་འགྱུར་བས། རྡོ་རྗེ་མཁའ་འགྲོའི་ཞུ་བ་པོ་ནི་ལྷ་མོ་འོད་ཟེར་ཅན་ཡིན་པ་དེས་ན་དེ་ལ་ཕན་པའི་ཕྱིར་ལྷ་མོ་ཉོན་ཞེས་བྱའོ། ། རབ་གནས་ཞུས་པ་ལ་བསམ་གཏན་དང་ས་ཆོག་ཀྱང་འགལ་བ་ཡོད་པ་མ་ཡིན་ཏེ། རབ་གནས་མཚན་ཉིད་བཟང་པོ་ཉིད་ལ་དཀྱིལ་འཁོར་དང་སྦྱིན་སྲེག་དགོས་སོ། ། དེས་ན་དཀྱིལ་འཁོར་གྱི་སའི་ཆོ་ག་དང་སྦྱིན་སྲེག་གོང་དུ་མ་བསྟན་པ་དེ་འདིར་བསྟན་པར་བྱའི། དཀྱིལ་འཁོར་དང་རབ་ཏུ་གནས་པ་དངོས་ནི་གོང་དུ་དབང་བསྐུར་བའི་སྐབས་དང༌། བསྐྱེད་པའི་རིམ་པ་ཉིད་ཀྱིས་ཤེས་པར་ནུས་སོ་ཞེས་དགོངས་སོ། ། དེ་ལྟར་སློབ་དཔོན་དག་གིས་ཀྱང་བཤད་པ།
དཀྱིལ་འཁོར་སྦྱིན་སྲེག་མ་གཏོགས་པར། ། རབ་གནས་འདིར་ནི་བསྟན་ཡོད་མིན། ། ཞེས་ཀྱང་རྟོགས་པར་བྱའོ། ། ལན་གྱི་དོན་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་དེ་ལ་དང་པོ་སྦྱང་བ་ཞེས་བྱ་བ་ནས་དཀྱིལ་འཁོར་བྲི་བར་བྱ་ཞེས་བྱ་བའི་བར་གྱིས་སོ། ། ཁྲོ་བོ་ཞེས་བྱ་བ་ལ་སོགས་པ་ནས་རྒྱས་པར་འཆད་དོ། ། འདི་ལ་གསུམ་སྟེ། སའི་ཆོ་ག་དང༌།
དཀྱིལ་འཁོར་དང༌། སྦྱིན་སྲེག་གི་ཕྱིར་རིག་མ་གཞུག་པ་དང༌། དཀྱིལ་འཁོར་དང་འབྲེལ་པར་སྦྱིན་སྲེག་གི་ཆོ་གའོ། ། འདི་དག་ཀྱང་གོང་དུ་རབ་ཏུ་བྱེད་པ་གཉིས་པར་དང་པོར་སྔགས་པས་འབུམ་བཟླས་པ་བྱ་བ་ལ་སོགས་པ་ཤླཽ་ཀ་ཕྱེད་དང་གསུམ་གྱིས་དོན་དང་འབྲེལ་པ་ཅན་དུ་ཤེས་པར་བྱས་ལ་ཡན་མན་དུ་སྦྱར་བར་བྱའོ། ། དེ་ལ་དང་པོའི་ཆོ་ག་ལའང་གསུམ་སྟེ། ས་ཡོངས་སུ་གཟུང་བ་དང༌། སའི་ལྷ་མོ་མཁྱེན་པར་གསོལ་བ་དང༌། དཀྱིལ་འཁོར་བྱུག་ཅིང་བདུག་པ་བྱ་བའོ། ། དང་པོ་ནི་ཁྲོ་བོ་ཞེས་བྱ་བ་ལ་སོགས་པ་སྟེ། འདིའང་སྔོན་དུ་བསྙེན་པ་ནི་དང་པོ་སྔགས་པས་འབུམ་བཟླས་ཏེ་ཞེས་བྱ་བས་སོ། །
དེའི་རྗེས་ལ་ས་བརྟག་པ་དང༌། བསླང་བ་དང༌། སྦྱང་བ་གསུམ་ལ་གཉིས་གཉིས་སུ་ཕྱེ་བའི་ཆོ་ག་དྲུག་སྔོན་དུ་སོང་བས་ཞེས་བྱ་བ་ནི་དཀྱིལ་འཁོར་གྱི་ཆོ་གའི་སྤྱིའི་ལུགས་སོ། ། དེ་ནས་དཀྱིལ་འཁོར་གྱི་དབུས་སུ་གནས་ལ་ཏིང་ངེ་འཛིན་གྱི་དཀྱིལ་འཁོར་རྫོགས་པར་བསྒོམས་ཏེ། ཕྱོགས་བཞི་ནས་སློབ་མས་དཀྱིལ་འཁོར་བྲི་བའི་ཕྱིར་གསོལ་བ་བཏབ་སྟེ། དེའི་རྗེས་ལ་རང་གི་དཀྱིལ་འཁོར་ནམ་མཁའ་ལ་བཏེག་སྟེ་རང་ཕྱག་གཉིས་པའི་ང་རྒྱལ་དུ་གནས་པ་ནི་རྡོ་རྗེ་སེམས་དཔར་སྙེམས་བྱས་སོ། ། དེ་ནས་ཧཱུྃ་ཞེས་བརྗོད་པ་ཙམ་གྱིས་འཇིག་རྟེན་གསུམ་རྒྱལ་དུ་གྱུར་པར་བསྒོམ་པ་ནི་ཁྲོ་བོ་ཞེས་བྱ་བ་ལ་སོགས་པའོ། ། དེ་ནས་སངས་རྒྱས་ཐམས་ཅད་ལ་གསོལ་བ་གདབ་པ་ནི། ཁྲོ་བོའི་སྤྲིན་ཕྱུང་སྟེ་ཞེས་བྱ་བ་ལ་སོགས་པའོ། ། དེ་ནས་སངས་རྒྱས་ཐམས་ཅད་ཀྱིས་བདག་ལ་བྱིན་གྱིས་བརླབ་པ་ནི་དེ་ནས་དེ་བསྡུས་ཏེ་ཞེས་བྱ་བ་ལ་སོགས་པའོ། །
དེ་ནས་རྣམ་ལྔའི་འདོད་པ་བསྐོར་པས་རིམ་གྱིས་ལངས་ཏེ། གར་བླང་བ་དང་འགྱིང་བཙལ་བ་ལ་སོགས་པ་བྱས་ལ། མིག་གཉིས་ཉི་མ་དང་ཟླ་བ་བྱིན་གྱིས་བརླབས་ལ་ཁྲོ་བོའི་ལྟ་བས་བལྟས་ཏེ་བགེགས་བསྲེག་པ་དང་གསོ་བར་ཡང་བྱས་ལ་རྐང་པ་བྱིན་གྱིས་བརླབ་པ་ནི་རྐང་པའི་མཐིལ་ཞེས་བྱ་བ་ལ་སོགས་པའོ། ། དེ་ནས་དཀྱིལ་འཁོར་གྱི་དབུས་སུ་དེ་ནས་དགའ་བས་ཡོངས་སུ་འགྱུར་བའི་འགྲོས་ཀྱིས་དབང་ལྡན་གྱི་མཚམས་སུ་སོང་ལ་བགེགས་རྣམས་ལ་བཀའ་བསྒོས་ཏེ་བསྐྲད་པ་ནི་ལྷ་དང་ལྷ་མ་ཡིན་ཞེས་བྱ་བ་ལ་སོགས་པའོ། ། དེ་ནས་ཞི་བའི་འགྲོས་དང་ཁྲོ་བོའི་འགྲོས་ཀྱིས་དཀྱིལ་འཁོར་ལ་ལན་རེ་རེའམ་ལན་གསུམ་གསུམ་དུ་བསྐོར་བ་ནི་རྡོ་རྗེ་ཆེན་པོ་ལག་པར་བཟུང་བས་ཞེས་བྱ་བ་ལ་སོགས་པའོ། ། དེ་ནས་ཡང་རྐང་པའི་དགོད་པ་ཅི་གསུང་པ་དང་ཞེས་མདོར་བསྟན་གྱི་སྐབས་སུ་བསྟན་པ་དང༌། གོང་དུ་རབ་ཏུ་བྱེད་པ་གཉིས་པར་ཡང༌། གཡས་བརྐྱང་བ་དང་གཡོན་བརྐྱང་ཉིད། ། ཅེས་བྱ་བ་ལ་སོགས་པ་གསུངས་པ་དེ་སྐབས་འདིར་འཇུག་པས། འོག་ཏུ་རྒྱུད་ཕྱི་མ་ནས་འབྱུང་བ་དང༌།
རྣམ་སྣང་སྒྱུ་འཕྲུལ་དྲྭ་བ་ནས་འབྱུང་བ་རྣམས་རྟོག་པ་གཅིག་ཏུ་བྱས་ལ། རྐང་སྟབས་དང་ལག་སྟབས་རྣམས་མདོར་བསྡུས་པའམ་རྒྱས་པར་བྱ་བ་རང་གི་བློ་གྲོས་ཀྱི་སྒོ་ནས་སྐབས་འདིར་བྱའོ། ། དེ་ལྟར་ན་ས་ཡོངས་སུ་བཟུང་བ་ཡིན་ནོ། ། དེ་ནས་བགེགས་རྣམས་ལ་ཕུར་བུས་གདབ་པ་ལ་སོགས་པའི་སྒོ་ནས་ས་བསྲུང་བའམ་ཚུལ་ཇི་ལྟ་བ་བཞིན་བྱའོ། ། དེ་ནས་སའི་ལྷ་མོ་ཞེས་བྱ་བ་ལ་སོགས་པས་ནི་སའི་ལྷ་མོ་མཁྱེན་པར་གསོལ་ཏེ། འདི་ནི་ས་བསླང་བར་ཡང་འགྱུར་ལ་ལྷག་པར་གནས་པར་ཡང་འགྱུར་བས་ཐུན་མོང་བའོ། ། བླ་མ་ལ་ཕྱག་འཚལ་ནས་སྔགས་ཀྱི་མཁན་པོ་ལ་ཕྱག་བཙལ་ཏེ་ཞེས་བྱ་བ་འདིས་ཅི་སྟོན་ཞེ་ན། བདག་གི་རྣལ་འབྱོར་གྱི་སྔོན་དུ་ཚོགས་བསགས་པ་སྟོན་ཏོ། ། ཞེས་གསུང་ངོ༌། ། ལྷག་མ་ནི་གོ་སླ་བ་ཉིད་དོ། །
ས་བྱུག་པའི་ཕྱིར་ཞེས་བྱ་བ་ལ་སོགས་པས་ནི། དཀྱིལ་འཁོར་བྱུགས་ཏེ་བདུག་པ་སྟོན་ཏོ། ། འདིས་ཅི་ཞིག་ལ་དགོངས་ཤེ་ན། བསླངས་པའི་ས་ལེགས་པར་སྦྱངས་པའི་རྗེས་ལ་བྱུག་པ་དང༌། ལྷ་ལྷག་པར་གནས་པར་བྱ་བའི་ཕྱིར་བྱུག་པ་དང༌། དཀྱིལ་འཁོར་ཆེན་པོ་བྲི་བའི་ཕྱིར་བྱུག་པ་སྟེ། གནས་སྐབས་གསུམ་ཆར་དུ་འཇུག་གོ ། དེ་ལ་དབུས་སུ་ཕྱག་རྒྱ་བཞག་པ་ཞེས་བྱ་བ་ལ་སོགས་པས་ནི་དཀྱིལ་འཁོར་དང་སྦྱིན་སྲེག་གི་ཕྱིར་རིག་མ་གཞུག་པ་སྟོན་ཏོ། ། གོང་དུ་རབ་ཏུ་བྱེད་པ་གཉིས་པར་ཡང་ནི་ཕྱི་ནས་རིག་མ་གཞུག་ཅེས་བྱ་བ་ལ་སོགས་པའི་རྒྱས་པར་བཤད་པར་འགྱུར་རོ། ། འདིས་ཅི་ཞིག་སྟོན་ཞེ་ན།
རབ་གནས་ཀྱི་ཕྱིར་རམ་དམ་ཚིག་གི་ཕྱིར་དཀྱིལ་འཁོར་བསྒྲུབ་པའི་རྟེན་ལས་ཀྱི་ཕྱག་རྒྱ་བྱིན་གྱིས་བརླབ་པ་དང་བཅས་པ་སྟོན་པ་དང༌། ཡང་སྦྱིན་སྲེག་གི་དཀྱིལ་འཁོར་བསྒྲུབས་པས་ལས་ཀྱི་ཕྱག་རྒྱ་ལ་བརྟེན་ཏེ་ཆགས་ཅན་རྣམས་ཀྱིས་བསྒྲུབ་པར་བྱའོ་ཞེས་བྱ་བ་འདིས་སྟོན་པར་བྱེད་དོ། ། ཚིག་གི་དོན་ཕལ་ཆེར་གོ་སླའོ། ། དེ་ལྟར་ན་སྦྱིན་སྲེག་གི་ས་སྦྱང་བ་བྱས་པ་ཡིན་ནོ། ། ཞེས་བྱ་བ་ཆོ་ག་འདིས་སྦྱིན་སྲེག་གི་ཐབ་ཀྱི་ལྷ་བསྐྱེད་པ་ཉིད་ལ་ས་སྦྱང་བ་ཞེས་བྱ་བའམ། ཡང་ན་བླ་ན་མེད་པའི་སྦྱིན་སྲེག་ནི་བདེ་བ་ཆེན་པོའི་ཡེ་ཤེས་ཡིན་ལ། དེའི་ས་སྦྱང་བ་ནི་ལས་ཀྱི་ཕྱག་རྒྱ་བྱིན་གྱིས་བརླབ་པ་ཉིད་ཡིན་པས་དེ་ལ་དེ་སྐད་ཅེས་བྱའོ། ། དཀྱིལ་འཁོར་གྱི་ཆོ་ག་ལའང་ཞེས་བྱ་བ་ནི་དམ་ཚིག་དབང་བསྐུར་བའི་དཀྱིལ་འཁོར་ལའོ། ། དཀྱིལ་འཁོར་གྱི་ཕྱིར་སྦྱིན་སྲེག་གི་ཆོ་ག་ཞེས་བྱ་བ་ལ་སོགས་པ་ལ་བཞི་སྟེ། དམ་བཅའ་བ་དང༌།
དཀྱིལ་འཁོར་གྱི་རབ་ཏུ་དབྱེ་བ་དང༌། དེ་དང་འབྲེལ་པའི་ཐབ་ཁུང་གི་རབ་ཏུ་དབྱེ་བ་དང༌། སྦྱིན་སྲེག་གི་ཆོ་ག་དངོས་སོ། ། དང་པོ་ནི་དཀྱིལ་འཁོར་གྱི་ཕྱིར་ཞེས་བྱ་བ་ནི་མ་གྲུབ་པ་གྲུབ་པར་བྱེད་པའི་ཕྱིར་དཀྱིལ་འཁོར་ལ་སྦྱིན་སྲེག་དགོས་སོ། ། ཞེས་བྱ་བའི་དོན་ཏོ། ། གཉིས་པ་དཀྱིལ་འཁོར་གྱི་དབྱེ་བ་ནི་གང་ལ་གསང་བ་ཆོས་ཀྱི་ཞེས་བྱ་བ་ལ་སོགས་པ་སྟེ། རྒྱུད་ཕྱི་མ་ལས། དཀྱིལ་འཁོར་ལུས་སུ་གསུངས་པ་དེ། ། དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། །
དཀྱིལ་འཁོར་གསུམ་ཡང་བརྟག་པར་བྱ། ། ཞེས་བྱ་བ་འདིས་གསང་བ་ཆོས་ཀྱི་དཀྱིལ་འཁོར་གསུམ་མོ། ། ཕྱི་རོལ་གྱི་དཀྱིལ་འཁོར་ཞེས་བྱ་བ་ནི་བསྐྱེད་པ་རྡུལ་ཚོན་གྱི་དཀྱིལ་འཁོར་རོ། ། ཆོ་ག་འདིས་ཐིག་གདབ་པར་བྱ་ཞིང་ཞེས་བྱ་བ་ནི་སྦྱིན་སྲེག་གི་ཆོ་གས་སྦྱངས་པས་དཀྱིལ་འཁོར་བྲི་ཞེས་བྱ་བའམ། ཡང་ན་གོང་དུ་བསྟན་པའི་ལས་ཀྱི་ཕྱག་རྒྱའི་ཆོ་གས་དཀྱིལ་འཁོར་བྲིས་པ་བསྒྲུབ་པ་ཉིད་ལ་ཐིག་གདབ་པ་ཞེས་བྱའོ། ། དེ་བཞིན་དུ་གསང་བ་ཆོས་ཀྱི་དཀྱིལ་འཁོར་གསུམ་པོའང་ཤེས་པར་བྱའོ། ། དེ་ལྟར་དཀྱིལ་འཁོར་ལ་དབྱེ་བ་ཡོད་པ་བཞིན་སྦྱིན་སྲེག་ལའང་དབྱེ་བ་ཡོད་དོ་ཞེས་བསྟན་པའི་ཕྱིར་རྡུལ་ཚོན་ཞེས་བྱ་བ་ལ་སོགས་པ་གསུངས་ཏེ། ཕྱིའི་དཀྱིལ་འཁོར་ལ་ནི་ཕྱིའི་སྦྱིན་སྲེག་ཡིན་ལ། གསང་བའི་དཀྱིལ་འཁོར་གསུམ་ལ་ནི་ནང་གི་སྦྱིན་སྲེག་དང༌། བླ་ན་མེད་པའི་སྦྱིན་སྲེག་གཉིས་ཅིག་ཅར་དུ་འཇུག་གོ །
དེ་ལྟར་སྦྱིན་སྲེག་ལ་དབྱེ་བ་ཡོད་པ་ཉིད་ཀྱི་ཐབ་ཁུང་ལའང་དབྱེ་བ་ཡོད་པས་འདི་སྐད་དུ་ཞེས་བསྟན་ཏོ། ། སྣ་ཚོགས་ལས་ནི་ཞེས་བྱ་བ་ལ་སོགས་པས་སྦྱིན་སྲེག་གི་ཆོ་ག་དངོས་བསྟན་ཏེ། འདི་ལ་གཉིས། དགོས་པ་དང༌། ཆོ་གའོ། ། དང་པོ་ནི་སྣ་ཚོགས་ལས་ནི་ཞེས་བྱ་བ་ལ་སོགས་པ་རྐང་པ་བཅུ་སྟེ། འདི་ནི་འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་ཐུན་མོང་སྟེ། མུ་སྟེགས་ཀྱི་གཞུང་ནས་རྣལ་འབྱོར་བླ་ན་མེད་པའི་བར་དུ་གསུངས་སོ། ། གཉིས་པ་ཆོ་ག་ལ་གཞུང་ནི་དུམ་བུར་གནས་ཀྱང་དོན་གྱིས་གསུམ་དུ་དགོས་ཏེ། སྦྱོར་བ་དང༌།
དངོས་གཞི་དང༌། རྗེས་ཀྱི་བྱ་བའོ། ། སྤྱིར་སྦྱོར་བ་ལ་དོན་དྲུག་ཚང་དགོས་པ་ལས འདིར་གཙུབས་པ་ལས་ནི་ཞེས་བྱ་བ་ལ་སོགས་པ་ཤླཽ་ཀ་གཅིག་གིས་མེ་བསྟན། ཟླུམ་པོ་དང་ནི་ཞེས་རྐང་པ་བདུན་གྱིས་ཐབ་བསྟན། སྦྱིན་སྲེག་དེ་ཉིད་ཅེས་རྐང་པ་ལྔས་སྒྲུབ་པ་པོ་བསྟན་ཏེ། འདི་ལའང་ཁ་ལྟ་ཕྱོགས་དང༌། ཆ་ལུགས་དང༌། འདུག་སྟངས་དང༌། བསམ་པ་སྟེ་ཁྱད་པར་བཞི་དང་ལྡན་དགོས་སོ། ། གཡས་སུ་སྦྱིན་སྲེག་ཡོ་བྱད་ཅེས་བྱ་བ་ལ་སོགས་པས་བསྲེག་རྫས་དང༌།
མཆོད་རྫས་ཀྱི་བཤམ་ཐབས་སྟོན་ཏོ། ། ལས་འཇམ་པོ་གསུམ་གྱི་གཞུང་ནས་འབྱུང་བ་བཞིན་ཡིན་ལ། དྲག་པོ་ནི་དེ་ལས་བཟློག་པས་སོ། ། བསྲེག་རྫས་དང་བུད་ཤིང་གི་ཁྱད་པར་ནི་རབ་ཏུ་བྱེད་པ་གཉིས་པ་ལ་ལྟོས་ཏེ་འདིར་མ་གསུངས་སོ། ། སྤྱིར་སྦྱོར་བའི་ཆོ་གའི་ཁྱད་པར་དངོས་གཞིའི་སྔགས་ཀྱི་སྤེལ་ཚིག་གི་ཁྱད་པར་ནི་རབ་ཏུ་བྱེད་པ་གཉིས་པར་རྒྱས་པར་བསྟན་པ་དེ་འདིར་ཡང་ཤེས་པར་བྱའོ། ། དངོས་གཞིའི་ཆོ་ག་ལ་སྤྱིར་ཆོ་ག་བདུན་ཚང་དགོས་ཏེ། དང་པོར་བདག་གི་རྣལ་འབྱོར་དང༌། ཐབ་དང་ཡོ་བྱད་བསང་ཞིང་བྱིན་གྱིས་བརླབ་པ་དང༌། ཀུ་ཤ་དགྲམ་པ་དང༌། ཐབ་ཏུ་མེ་བཙལ་ཞིག་བསྒྲུབ་པ་དང༌།
ཐབ་ཁུང་མངོན་པར་འདུ་བྱ་བའི་ཁྱད་པར་དང༌། འཇིག་རྟེན་པའི་མེ་ལྷ་མཆོད་པའི་ཆོ་ག་དང༌། འཇིག་རྟེན་ལས་འདས་པའི་མེ་ལྷ་མཆོད་པའི་ཆོ་གའོ། ། དང་པོ་བདག་གི་རྣལ་འབྱོར་ནི་གཞུང་ན་མེད་པས་ཁ་བསྐང༌། གཉིས་པ་ཐབ་དང་ཡོ་བྱད་བསང་ཞིང་བྱིན་གྱིས་བརླབ་པ་ནི་ལས་ཀུན་བྱེད་པས་ཞེས་བྱ་བ་ལ་སོགས་པ་སྟེ། བྱིན་གྱིས་བརླབ་པའི་ཆོ་ག་ནི་སྤྱིའི་ལུགས་བཞིན་ནོ། ། གསུམ་པ་ཀུ་ཤ་དགྲམ་པ་ནི་ཐབ་ཁུང་ཀུན་ཏུ་ཞེས་བྱའོ། ། ཀུ་ཤ་དགྲམ་པ་འདི་ཁ་ཅིག་གིས་མེ་སྦར་བའི་རྗེས་ལ་བྱས་པ་དག་ཀྱང་ཡོད་དོ། ། བཞི་པ་མེ་བཙལ་ཞིང་བསྒྲུབ་པ་ནི་བསྲེག་ཤིང་ལ་མེ་སྦར་ཏེ། ཨོཾ་ཛྭ་ལ་ཛྭ་ལ་རྃ་ཞེས་བྱ་བས་ལན་གསུམ་བསྐོར་བས་དབུས་སུ་གཞུག་སྟེ་བླུགས་གཟར་གྱི་མར་གྱིས་གསོ།
རླུང་གཡབ་ཀྱིས་སྦར་བ་ནི་ཁ་བསྐོང་ངོ༌། ། ལྔ་པ་ཐབ་ཁུང་མངོན་པར་འདུ་བྱ་བ་ནི། ཐབ་ཁུང་ཧཱུྃ་ལས་དྭངས་ཤིང་ཐོགས་པ་མེད་པ་ལས་དང་མཐུན་པར་བསྐྱེད་པའོ། ། དྲུག་པ་འཇིག་རྟེན་པའི་མེ་ལྷ་མཆོད་པའི་ཆོ་ག་ནི། མེ་ནི་འབར་བ་ཞེས་བྱ་བ་ལ་སོགས་པ་སྟེ། དང་པོར་དམ་ཚིག་སེམས་དཔའ་ཆོ་ག་ཡན་ལག་གསུམ་གྱིས་བསྐྱེད་པ་ཁ་བསྐང་ངོ༌། ། ཡེ་ཤེས་སེམས་དཔའ་སྤྱན་དྲང་བ་ནི་གཞུང་ན་གསལ་ལ། དེ་ནས་མཆོད་པ་ལྔས་མཆོད་ལ་དང་པོའི་སྲེག་བླུགས་གསུམ་སྦྱིན་ནོ། ། དེ་ནས་གཞུང་ནས་འོག་ཏུ་འབྱུང་ཡང་བར་འདིར་མེའི་ལྟས་བརྟག་པ་ཤེས་པར་བྱའོ། ། དེ་ནས་བསྲེག་རྫས་གཞན་ཡང་ཇི་ལྟར་འབྱོར་པར་རྫོགས་པར་འབུལ་ལོ། །
དེ་ནས་འཇིག་རྟེན་པའི་མེ་ལྷ་སྦར་བའི་རྣམ་པར་ཐིམ་པར་བྱའོ། ། བདུན་པ་འདས་པའི་མེ་ལྷ་མཆོད་པ་ནི་རིམ་པའི་སྦྱོར་བ་འདིས་ཞེས་བྱ་བ་སྟེ། ཐབ་ཀྱི་དབུས་དེར་ལྷ་གང་ཡིན་པའི་དཀྱིལ་འཁོར་བསྐྱེད་དེ་ཡན་ལག་བཞི་རྫོགས་པར་བྱས་ལ་མཆོད་པ་སྔོན་དུ་སོང་བས་བསྲེག་རྫས་དབུལ་ཞེས་བྱ་བའི་དོན་ཏོ། ། འཇིག་རྟེན་པ་དང་འཇིག་རྟེན་ལས་འདས་པ་གཉིས་ཀ་ལ་འབུལ་བའི་སྔགས་ཀྱི་ཁྱད་པར་དང་བསམ་པའི་ཁྱད་པར་ནི་རྒྱས་པར་གོང་དུ་བཤད་ལ། མདོར་བསྡུས་ཏེ་བསྟན་པའི་ཕྱིར་ཨོཾ་དང་པོ་ཞེས་བྱ་བ་ལ་སོགས་པ་གསུངས་ཏེ་གོ་སླའོ། ། གཞན་ཡང་ཁ་དང་ལྡན་པའི་ལྷ་ཞེས་བྱ་བ་ནི་གོང་དུ་མེ་ནི་ལྷ་ཡི་ཁ་རུ་གསུངས་ཞེས་བྱ་བའི་རིགས་པས་སོ། ། མཆོད་སྦྱིན་དབུལ་བའི་གོ་རིམ་བསྟན་པའི་ཕྱིར་སྦྱིན་སྲེག་ཆོ་གས་ཐམས་ཅད་ལ་ཞེས་གསུངས་ཏེ། ཐོག་མར་མར་གྱི་དགང་བླུགས་གསུམ་དབུལ་བ་ནི་སྤེལ་ཚིག་མི་དགོས་ལ་ལྷག་མ་རྣམས་ལ་དགོས་ཞེས་བྱ་བའི་དོན་ཏོ། ། སྦྱིན་སྲེག་ཆོ་གའི་རིམ་པ་འདི་ཞེས་བྱ་བ་འདི་ཤ་ལྔ་བདུད་རྩི་ལྔའི་སྦྱིན་སྲེག་གིས་ལྷག་ཆད་ཁ་བསྐང་བའི་སྦྱིན་སྲེག་ཏུ་འགྱུར་ཞེས་བྱ་བ་གསུངས་སོ། ། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་བསམ་གཏན་ལ་བརྟེན་པའི་ལས་གསུངས་ཏེ།
འདིའི་བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱིའི་དོན་ཡིན་ལ། རྗོད་བྱེད་ཀྱི་སྒྲ་ནི་གསུམ་ཀ་ཅི་རིགས་པར་འཇུག་ཀྱང་ཡན་ལག་གི་དོན་གྱིས་གཙོ་ཆེར་འཆད་དོ། ། མངོན་པར་རྟོགས་པ་ནི་ཐབས་ཀྱི་མངོན་པར་རྟོགས་པ་ལས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་མངོན་པར་རྟོགས་པ། དེ་ལའང་དྲུག་ལས་དམན་པ་ལ་མོས་པའི་གང་ཟག་རྗེས་སུ་གཟུང་བའི་ཕྱིར་ལས་ཀྱི་ཚོགས་རབ་འབྱམ་དང་འབྲེལ་ལོ། ། ལས་ཀྱི་ཚོགས་འདི་ལའང་སྤྱིར་རབ་བསམ་གཏན་ལ་བརྟེན་པ། འབྲིང་འཁྲུལ་འཁོར་དང་གཉིས་ལ་བརྟེན་པ། སྦྱིན་སྲེག་དང་གསུམ་ལ་བརྟེན་པ། ཐ་མ་རྫས་སྦྱོར་དང་བཞི་ལ་བརྟེན་པ། ཡང་ལས་ཀྱི་ཁ་སྐོང་སྦྱིན་སྲེག་དང་བཅས་པ་ལ་བརྟེན་པ་ཞེས་བྱ་བ་ལས། འདིར་བསམ་གཏན་ལ་བརྟེན་པའི་ལས་སུ་གཙོར་གསུངས་ལ།
གཞན་དག་ཀྱང་ཅུང་ཟད་ཙམ་འཇུག་ཏུ་རུང་སྟེ། གཤིན་རྗེ་གཤེད་ཀྱི་འཁོར་ལོ་དང༌། ཉི་ཟླ་གཟུང་བ་ལ་སོགས་པའི་སྐབས་ལྟ་བུའོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། གོང་དུ་འཁོར་ལོའི་སྐབས་སུ་བཤད་པ་ལྟར་འདིས་ཀྱང་རྒྱུད་སྡེ་བཞི་ཀའི་བཤད་པའི་རྒྱུད་དུའང་འགྱུར་ལ་དེ་ཐམས་ཅད་དྲིལ་ཏེ། བླ་ན་མེད་པའི་རྒྱུད་རྣམས་ཀྱི་བཤད་པའི་རྒྱུད་དུའང་འགྱུར་རོ། ། དེ་ལ་བསམ་གཏན་ལ་བརྟེན་པའི་ལས་ཉི་ཤུ་རྩ་དྲུག་ལས། ལྷའི་རྣལ་འབྱོར་བཅུ་བདུན་ཡོད་པ་ལས། དང་པོ་ལྷའི་རྣལ་འབྱོར་ལ་བརྟེན་ཏེ་ལས་བསྒྲུབ་པ་སྤྱིའི་རྣམ་པར་གཞག་པ་བསྟན་པ་ནི། རྣམ་སྣང་སྒྱུ་འཕྲུལ་དྲྭ་བའི་ལེའུ་བརྒྱད་པ་དང་ཆ་མཐུན་པས་ངེས་པ་བསྐྱེད་པ་དང༌།
མདོར་བསྡུས་པ་བཤད་པའི་རྒྱུད་ཡིན་ལ། འོག་གི་སྒྲུབ་ཐབས་ཀྱི་རྒྱུད་གཞན་རྣམས་སུ་མི་གསལ་བ་གསལ་བ་དང༌། མ་ཚང་བ་ཁ་བསྐང་བ་དང་ཚུལ་མི་འདྲ་བས་བཤད་པའི་རྒྱུད་དུ་འགྱུར་རོ། ། སོ་སོའི་སྒྲུབ་ཐབས་ལ་དང་པོ་སྒྲོལ་མའི་རྣལ་འབྱོར་གྱིས་མཆོག་བསྒྲུབ་པ་འདི། གསང་བ་འདུས་པ་དང༌། སྒྱུ་འཕྲུལ་དྲྭ་བ་དང༌། རྡོ་རྗེ་མཁའ་འགྲོ་དང༌། རྡོ་རྗེ་གུར་ལ་སོགས་པ་སྒྲོལ་མའི་སྒྲུབ་ཐབས་གསུངས་པ་རྣམས་སུ། སྤྱིར་སྒྲོལ་མའི་སྒྲུབ་ཐབས་མང་དུ་གསུངས་ཀྱང༌། རྣམ་པ་འདི་ལྟ་བུ་ལ་བརྟེན་ཏེ་མཆོག་བསྒྲུབ་པ་མ་གསུངས་པས་མ་ཚང་བ་ཁ་བསྐང་བའམ་ཚུལ་མི་འདྲ་བས་བཤད་པའི་རྒྱུད་དོ། །
རྡོ་རྗེ་འཇིགས་བྱེད་ཀྱི་དྲག་ཤུལ་གྱི་ལས་བསྒྲུབ་པ་ནི། རྡོ་རྗེ་འཇིགས་བྱེད་ཀྱི་རྟོག་པ་བཞི་པར་བསྒོམ་པ་དང༌། རྟོག་པ་ལྔ་པར་བྲིས་སྐུ་གསུངས་པ་གཉིས་འདིར་ཕྱོགས་གཅིག་ཏུ་བསྡེབས་ཏེ་གསལ་བར་སྟོན་པས་བཤད་པའི་རྒྱུད་དང༌། ཆོ་ག་དང་རྣམ་པ་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། འོད་ཟེར་ཅན་གྱིས་ཆོམ་རྐུན་བཅིང་པ་དང༌། རི་ཁྲོད་ལོ་མ་ཅན་གྱིས་ནད་ཞི་བ་གཉིས་ནི། རྣམ་སྣང་སྒྱུ་འཕྲུལ་དྲྭ་བའི་ལེའུ་བཞི་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་ཡིན་ལ། དཔལ་རྡོ་རྗེ་མཁའ་འགྲོའི་ལེའུ་བཅུ་གཅིག་པར་ཡང་ཁུ་བ་དགུག་པ་ལ་སོགས་པའི་ལྷ་མང་པོའི་སྒྲུབ་ཐབས་གསུངས་པ་ལས། འདི་གཉིས་མ་གསུངས་པས་མ་ཚང་བ་ཁ་བསྐང་བས་བཤད་པའི་རྒྱུད། གུར་གྱི་ལེའུ་བཅོ་ལྔ་པར་ཚུལ་མི་འདྲ་བས་བཤད་པའི་རྒྱུད།
འོད་ཟེར་ཅན་གྱི་རྟོག་པར་མདོར་བསྡུས་པས་བཤད་པའི་རྒྱུད་དུའང་འགྱུར་རོ། ། བདེ་མཆོག་གི་རྣལ་འབྱོར་ལ་བརྟེན་ཏེ་ཁུ་བ་དགུག་པ་ནི། དཔལ་བདེ་མཆོག་ཉུང་ངུའི་ལེའུ་སོ་གཉིས་པ་དང༌། དཔལ་རྡོ་རྗེ་མཁའ་འགྲོའི་ལེའུ་གཉིས་པ་དང༌། ལེའུ་བཅུ་གཅིག་པ་ཁུ་བ་དགུག་པར་གསུངས་པ་རྣམས་སུ་ཚིག་ཕལ་ཆེར་ཆ་མཐུན་པས་ངེས་པ་བསྐྱེད་པ་ཡིན་ལ། ཡང་དེ་གསུམ་ཕྱོགས་གཅིག་ཏུ་བསྡེབས་པས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། མངོན་བརྗོད་བླ་མའི་ལེའུ་བཅུ་བདུན་པ། དབང་པོ་འབྲིང་གི་བསྒོམ་པའི་མདོར་བསྡུས་པས་སམ། ཚུལ་མི་འདྲ་བས་བཤད་པའི་རྒྱུད་དུའང་འགྱུར་བར་གསུང་ངོ༌། ། རྡོ་རྗེ་མཁའ་འགྲོ་མས་ཁྲག་དགུག་པའམ།
རྡོ་རྗེ་མཁའ་འགྲོ་ལེའུ་བཅུ་གཅིག་པར་སྐུ་མདོག་ལ་སོགས་པ་ཆ་མཐུན་ལ། ཕ་གིར་ཡབ་ཏུ་གསུངས་ལ། འདིར་ཡུམ་དུ་གསུངས་པས་ཚུལ་མི་འདྲ། སྔགས་མ་ཚང་བ་ཁ་བསྐང༌། སྤྲོ་བ་ལ་སོགས་པ་གསལ་བར་བྱེད། རྣམ་སྣང་སྒྱུ་འཕྲུལ་དྲྭ་བའི་ལེའུ་བརྒྱད་པར་མ་ཚང་བ་ཁ་བསྐང༌། སྤྲོ་བ་དང་སྔགས་ཆ་མཐུན། མདོར་ན་རྒྱུད་གཉིས་ཕན་ཚུན་གསལ་བར་བྱེད་པས་བཤད་པའི་རྒྱུད་དོ། ། གཤིན་རྗེ་གཤེད་ཀྱི་རྣལ་འབྱོར་ལ་བརྟེན་ཏེ་གསད་པ་དང༌། བསྐྲད་པ་དང༌།
དབྱེ་བ་གསུམ་ནི་ནག་པོའི་ལེའུ་བཅུ་གཅིག་པར་ལྷའི་རྣལ་འབྱོར་མི་འདྲ་བས་བཤད་པའི་རྒྱུད། བསྙེན་པའི་སྔགས་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད། ལན་གསུམ་མདོར་བསྡུས་པས་གསལ་བར་བྱེད་པས་བཤད་པའི་རྒྱུད། ཡང་རྣམ་སྣང་སྒྱུ་འཕྲུལ་དྲྭ་བའི་ལེའུ་བརྒྱད་པར་ལས་གསུམ་པོ་སྔགས་དང་བཅས་པ་ཆ་མཐུན་པ་ངེས་པ་བསྐྱེད་པས་བཤད་པའི་རྒྱུད། དེར་ལྷ་དང་སྔགས་མ་ཚང་བ་ཁ་བསྐང་བས་བཤད་པའི་རྒྱུད་དོ། ། རྟ་མགྲིན་གྱི་རྣལ་འབྱོར་གྱིས་ཆང་དགུག་པ་ནི་རྡོ་རྗེ་མཁའ་འགྲོའི་ལེའུ་བཅུ་གཅིག་པར་སྤྱིར་ཆ་མཐུན་ཡང་ཕ་གིར་ཕྱག་བཞི་པར་གསུངས་པ་དང༌། འདིར་ཕྱག་བརྒྱད་པར་གསུངས་པས་ཚུལ་མི་འདྲ་བས་བཤད་པའི་རྒྱུད། ཆང་སྐྱུག་པར་བྱེད་པས་མ་ཚང་བ་ཁ་བསྐང་བས་བཤད་པའི་རྒྱུད་དོ། ། དེ་གཉིས་གུར་གྱི་ལེའུ་བཞི་པར་ཚུལ་མི་འདྲ་བས་བཤད་པའི་རྒྱུད་དེ་ཕ་གིར་བུ་མོ་དགུག་པ་དང་དུག་ཞི་བའི་ལས་སུ་གསུངས་པའི་ཕྱིར་རོ། ། མི་གཡོ་བས་རླུང་བཅིང་བ་དང༌།
སྟོབས་པོ་ཆེས་ཆར་དབབ་པ་དང༌། རྣམ་སྣང་དང་མི་གཡོ་བས་བགེགས་ཞི་བར་བྱ་བ་དང༌། ནམ་མཁའ་ལྡིང་གིས་ཆར་བཅད་པ་སྟེ་བཞི་པོ་ནི་རྣམ་པར་སྣང་མཛད་སྒྱུ་འཕྲུལ་དྲྭ་བའི་ལེའུ་བརྒྱད་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། རྒྱུད་གཞན་རྡོ་རྗེ་གུར་དུ་མི་གཡོ་བའི་ལས་ཚུལ་མི་འདྲ་བས་བཤད་པའི་རྒྱུད། སྟོབས་པོ་ཆེ་དང༌། ནམ་མཁའ་ལྡིང་གུར་དུ་ཕྱོགས་གཅིག་ཏུ་བྱས་པ་འདིར་སོ་སོར་བྱས་ཏེ་གསལ་བར་བྱེད་པས་བཤད་པའི་རྒྱུད། མི་གཡོ་བ་དང་རྣམ་སྣང་གིས་བགེགས་ཞི་བར་ཚུལ་མི་འདྲ་བས་བཤད་པའི་རྒྱུད་དོ། ། སྟོབས་པོ་ཆེས་ཆར་དབབ་པ་རྡོ་རྗེ་མཁའ་འགྲོའི་ལེའུ་གསུམ་པར་མདོར་བསྡུས་པས་གསལ་བར་བྱེད་པས་བཤད་པའི་རྒྱུད་དོ། ། མི་གཡོ་བས་རླུང་བཅིང་བ་རྣམ་སྣང་མངོན་བྱང་གི་རྒྱུད་དུ་མདོར་བསྡུས་པས་བཤད་པའི་རྒྱུད་དུ་འགྱུར་གསུང༌། རྣམ་སྣང་དང་མི་གཡོ་བས་བགེགས་ཞི་བར་བྱ་བ་རིག་པ་མཆོག་ཏུ་གདོན་ཆེན་པོ་བཅོ་བརྒྱད་ལ་སོགས་པ་གསུངས་པ་དེ།
འདིར་སྐྱེས་པའི་བགེགས་སུ་བསྡུས་ཏེ་ཞི་བར་བྱེད་པས་མདོར་བསྡུས་ཏེ་བཤད་པའི་རྒྱུད་དུ་འགྱུར་རོ། ། ཞེས་གསུང་ངོ༌། ། སྒྲོལ་མའི་རྣལ་འབྱོར་གྱིས་དབང་དུ་བྱ་བའི་ལས་བསྟན་པ་ནི་རྡོ་རྗེ་གུར་གྱི་ལེའུ་བརྒྱད་པར་ཞལ་གཅིག་ཕྱག་བརྒྱད་མ་ལྷ་བཅུའི་དཀྱིལ་འཁོར་གསུངས། རྡོ་རྗེ་མཁའ་འགྲོའི་ལེའུ་བཅུ་གཅིག་པར་ཞལ་གཅིག་ཕྱག་བཞི་མར་གསུངས། རྣམ་སྣང་སྒྱུ་འཕྲུལ་དྲྭ་བའི་ལེའུ་བཞི་པར་ཞལ་གསུམ་ཕྱག་དྲུག་མར་གསུངས་ཏེ། འདིར་ཞལ་གསུམ་ཕྱག་བརྒྱད་མའི་རྣལ་འབྱོར་དུ་གསུངས་པས་ཚུལ་མི་འདྲ་བས་བཤད་པའི་རྒྱུད། ཡང་ལས་ཀྱི་ལྷ་ཕྱག་གཉིས་པ་རང་གི་སྐུ་ལས་ཕྱུང་སྟེ་བྱ་བ་རྒྱུད་དེ་དག་ཏུ་མི་གསུང་བས་མ་ཚང་བ་ཁ་བསྐང་བས་བཤད་པའི་རྒྱུད་ཡིན་ལ། དབང་གི་ལས་ནི་ཁ་ཅིག་ཏུ་མི་གསལ་བ་གསལ་བར་བྱེད་ལ། ཁ་ཅིག་ཏུ་མདོར་བསྡུས་པས་བཤད་པའི་རྒྱུད་དོ། ། དཔལ་མཆོག་དང་པོའི་རྣལ་འབྱོར་ལ་བརྟེན་ཏེ་ཐོག་བཟློག་པ་ནི་རྣམ་སྣང་སྒྱུ་འཕྲུལ་དྲྭ་བར་ཕལ་ཆེར་ཆ་མཐུན་ལ།
ཆོ་ག་འགའ་ཞིག་མ་གསལ་བ་གསལ་བར་བྱེད་པས་བཤད་པའི་རྒྱུད་དོ། ། འཁོར་ལོ་ལ་བརྟེན་པའི་ལས་བསྒྲུབ་པའི་ཡི་གེ་དབྱེ་བ་བཤད་པ་ནི་གཤིན་རྗེ་གཤེད་ནག་པོའི་ལེའུ་ལྔ་པར་ཆ་མཐུན་པ་དང་མདོར་བསྡུས་པས་བཤད་པའི་རྒྱུད་དོ། ། མྱོས་མ་དབང་དུ་བྱ་བ་ནི་བརྟག་པ་གཉིས་པའི་དང་པོའི་ལེའུ་གཉིས་པར་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། དུས་སུ་ཟིན་པ་བསླང་བ་ནི་དཔལ་རྡོ་རྗེ་མཁའ་འགྲོའི་ལེའུ་བཅུ་པར་གསུངས་པ་དེ་མདོར་བསྡུས་ཏེ་གསལ་བར་བྱེད་པས་བཤད་པའི་རྒྱུད་དོ། ། ཡང་དཔལ་རྡོ་རྗེ་འཇིགས་བྱེད་ཀྱི་རྟོག་པ་བདུན་པར་དུག་ཞི་བའི་ལས་གསུངས་པ་དང་ཡང་ཆ་མཐུན་པས་ངེས་པ་བསྐྱེད་པར་ཡང་འགྱུར་རོ། ། ཞེས་གསུང་ངོ༌། ། གཞན་ཟླ་བ་དང་ཉི་མ་གཟུང་བ་ལ་སོགས་པ་རྣམས་ནི་ཧེ་བཛྲའི་ལེའུ་གཉིས་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དུ་འགྱུར་རོ། ། སྤྱིའི་དོན་བསྟན་པའོ།། །། གཞུང་གི་དོན་འཆད་པ་ལ་གསུམ་སྟེ། སྟོན་པ་ཏིང་ངེ་འཛིན་ལ་བཞུགས་ཏེ་བཀའ་སྩལ་བར་བསྟན་པ་དང༌།
དཀྱིལ་འཁོར་གྱི་འཁོར་ལོའི་སྒོ་ནས་ལས་བསྒྲུབ་པ་སྤྱིར་བསྟན་པ་དང༌། ལྷའི་རྣལ་འབྱོར་སོ་སོའི་སྒོ་ནས་ལས་དང་བཅས་ཏེ་བཤད་པའོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ། རྣམ་པར་སྣང་མཛད་ཆེན་པོ་ནི་རྡོ་རྗེ་འཆང་ཆེན་པོ་སྟེ། གསང་སྔགས་ཀྱི་རྒྱུད་ཐམས་ཅད་ལ་སྟོན་པར་འགྱུར་བས་སོ། ། འཁོར་ལོས་བསྒྲུབ་པ་ནི་དཀྱིལ་འཁོར་གྱི་འཁོར་ལོ་བསྒོམ་སྟེ་ལས་བསྒྲུབ་པར་སྟོན་པས་སོ། ། ལས་རྒྱས་པ་ཕྱི་དང་ནང་དུ་གྱུར་པ་ཞེས་བྱ་བ་ནི་ཕྱི་ནི་བསྐྱེད་པ་བསྒོམ་པ་ཡིན་ལ། ནང་ནི་འདིར་གསང་བ་ཆོས་ཀྱི་དཀྱིལ་འཁོར་རྫོགས་པའི་རིམ་པར་འགྱུར་ཞེས་བྱ་བར་དགོངས་སོ། ། ཡང་ན་ཕྱི་ནི་རྡུལ་ཚོན་གྱི་དཀྱིལ་འཁོར་ལ། ནང་ཏིང་ངེ་འཛིན་གྱི་དཀྱིལ་འཁོར་ལ་བརྟེན་ཏེ་བསྒྲུབ་པ་ཞེས་བྱའོ། །
གཉིས་པ་ལས་བསྒྲུབ་པའི་དཀྱིལ་འཁོར་སྤྱིར་བསྟན་པ་ནི་གང་གི་གང་ཡང་ཞེས་བྱ་བ་ལ་སོགས་པ་སྟེ། གང་གི་ཞེས་བྱ་བ་ནི་གོང་དུ་རིགས་བསྡུས་པའི་དཀྱིལ་འཁོར་གསུངས་པ་དེ་ལ་དགོངས་སོ། ། གང་ཡང་ནི་ལྷ་གང་ཡང་རུང་བའོ། ། དེ་ལྷའི་འཁོར་ལོའི་དབུས་སུ་བཅུག་པ་ནི་རིགས་ཀྱི་བདག་པོ་ཉིད་དམ། རིགས་ཏེ་བདག་པོ་མི་བསྐྱོད་པ་ལྟ་བུ་ཡིན་ལ། རིགས་ནི་རྡོ་རྗེ་འཇིགས་བྱེད་ལྟ་བུའོ། ། དེའི་མཚན་ཉིད་དུ་གྱུར་པ་ནི་རིགས་ཀྱི་བདག་པོའི་མིང་ནས་འདོགས་ཏེ་མི་བསྐྱོད་པའི་དཀྱིལ་འཁོར་ཞེས་བྱ་བ་ལྟ་བུའོ། ། དེ་ལྟར་ཡང་རྣམ་སྣང་སྒྱུ་འཕྲུལ་དྲྭ་བ་ལས་ཀྱང༌། ལྷ་ནི་གང་ཡང་རུང་བ་ཞིག ། འཁོར་ལོའི་དབུས་སུ་བཞག་ནས་ནི། །
དེ་ཡི་མིང་སྨོས་རྡོ་རྗེ་ཡི། ། དཀྱིལ་འཁོར་ཡིན་ཞེས་སངས་རྒྱས་གསུང༌། ། ཞེས་གསུངས་སོ། ། ལས་རྣམས་ལ་བདག་པོས་འཁོར་ལོའི་རྒྱལ་མོ་བསྒོམ་ཞེས་བྱ་བ་ནི། ལས་གང་དང་གང་བྱེད་པར་འདོད་པ་ལ་དེ་དང་དེའི་ལྷའི་རྣལ་འབྱོར་གྱིས་བྱའོ། ། འདི་ལའང་རྣམ་པ་གཉིས་ཏེ། དཀྱིལ་འཁོར་གྱི་འཁོར་ལོས་བྱ་བ་དང༌། དཔའ་བོ་གཅིག་པས་བྱ་བའོ། ། དང་པོ་ནི་གཞུང་གི་ཆ་འདིས་སོ། ། ཕྱི་མ་ནི་འོག་ནས་འཆད་པར་འགྱུར་བས་སོ། །
དེ་ལ་དཀྱིལ་འཁོར་དུ་བསྒོམ་པའི་དབང་དུ་བྱས་ན་འོག་ནས་འབྱུང་བའི་ལྷ་སོ་སོའི་རིགས་ངོ་ཤེས་པར་བྱས་ལ། སྔར་བརྟག་པ་གསུམ་པར་གསུངས་པའི་ཆོ་གས་དཀྱིལ་འཁོར་གྱི་དབུས་སུ་བསྐྱེད་པའོ། ། འདི་ལའང་ལུགས་གཉིས་ཏེ་ལྷ་གང་ཡིན་པ་དེ་དབུས་སུ་བསྐྱེད་ནས་དེའི་རིགས་ཀྱི་བདག་པོ་དབུ་རྒྱན་དུ་བསྐྱེད་ནས་དེའི་གནས་སུ་མི་བསྐྱོད་པ་འཕོ་བ་ནི་གཙོ་བོ་འཕོ་བའོ། ། ཡང་ན་ལས་གང་བསྒྲུབ་པའི་ལྷའི་རིགས་ཀྱི་བདག་པོ་གང་ཡིན་པས་གཙོ་བྱས་ལ། ལས་ཀྱི་ལྷ་དེའི་ཞབས་དྲུང་དུ་བསྐྱེད་ནས་ལས་བསྒྲུབ་པ་དེ་དཀྱིལ་འཁོར་གྱི་གཙོ་བོ་ནི་རིགས་ལྔ་པོ་ཉིད་འཕོ་བའོ། ། དེ་ལ་སྔ་མ་ནི་བླ་མའི་མན་ངག་ཙམ་ཡིན་ལ། ཕྱི་མ་ནི་སྒྱུ་འཕྲུལ་དྲྭ་བ་ལས་གསུངས་ཏེ། མི་ངས་གནོད་པ་གཞིག་པའི་ཕྱིར། ། འོད་ཟེར་ཅན་དང་རི་ཁྲོད་མ། ། རྡོ་རྗེ་དོན་ཡོད་ཞབས་དྲུང་དུ། །
བདུད་རྩི་ཡིས་ཀྱང་རྣམ་པར་བཟློག ། ཅེས་བྱ་བ་ལ་སོགས་པ་རིག་ལྔ་ཀའི་ལས་ཀྱི་ལྷ་གསུངས་པ་ལྟ་བུའོ། ། གཉིས་པ་ལྷ་སོ་སོ་ལ་བརྟེན་ཏེ་བསམ་གཏན་གྱི་སྒོ་ནས་ལས་བསྒྲུབ་པ་བསྟན་པའི་ཕྱིར་བྷ་གའི་ཞེས་བྱ་བ་ལ་སོགས་པ་གསུངས་ཏེ། འདི་ཐམས་ཅད་ལ་བདག་ལྷ་གང་ཡིན་པར་བསྐྱེད་དེ། དེའི་ཐུགས་ཀར་དེའི་ས་བོན་བསམས་ཏེ་དེའི་འོད་ཀྱིས་ལྷ་དང་བླ་མ་སྤྱན་དྲངས་ཏེ། དེ་ལ་མཆོད་པ་དང༌། སྡིག་པ་བཤགས་པ་དང༌། ཡི་རང་བ་དང༌། སྐྱབས་སུ་འགྲོ་བ་དང༌། སེམས་བསྐྱེད་པ་རྣམས་བྱ་བ་དང༌།
ཚད་མེད་པ་བཞི་བསྒོམ་པ་དང༌། ཡེ་ཤེས་ཀྱི་ཚོགས་སྟོང་པ་ཉིད་བསྒོམ་པ་དང༌། སྲུང་བའི་འཁོར་ལོ་བསྒོམ་པ་དང༌། ཆོས་ཀྱི་འབྱུང་གནས་བསྒོམ་པའི་བར་ནི་ཐམས་ཅད་ལ་ཁ་བསྐང་ངོ༌། ། དེ་ནས་ལྷ་བསྐྱེད་པ་ནི་ཕལ་ཆེར་སྙིང་པོ་ཚིག་ཙམ་ལས་བསྐྱེད་ལ། ཁ་ཅིག་ཆོ་ག་ཡན་ལག་གསུམ་དང་བཞིས་བསྐྱེད་ལ། རྡོ་རྗེ་འཇིགས་བྱེད་ལྟ་བུ་ཆོ་ག་ཡན་ལག་དགུས་བསྐྱེད་པ་ཡང་ཡོད་དོ། ། དེ་ནས་སྤྲོས་པའི་བྱེ་བྲག་གིས་དབུ་རྒྱན་རང་ཆས་སུ་བསམས་ཏེ་བཟླས་པ་བྱ་བ་ནི་བསྡུས་པའི་ལུགས་ཡིན་ལ་རྒྱས་པར་ནི་ཉེ་བར་སྒྲུབ་པ་དང༌། སྒྲུབ་པ་དང༌། སྒྲུབ་པ་ཆེན་པོ་གསུམ་ཀ་རྫོགས་པར་བྱས་ཏེ།
སྔགས་བཟླས་པ་ལ་སོགས་པ་ལས་བསྒྲུབ་པའོ། ། སྤྱིར་བསྟན་པའོ། ། རྡོ་རྗེ་འཇིགས་བྱེད་ཀྱི་རྣལ་འབྱོར་གྱིས་དྲག་ཤུལ་གྱི་ལས་བསྒྲུབ་པ་ནི་སྔ་མར་བསྟན་པའི་ཆོ་གས་སྔོན་དུ་འགྲོ་བ་བྱས་ཏེ་བྷ་གའི་ནང་དུ་ཞེས་བྱ་བ་གསུངས་སོ། ། འདི་ནི་དཔལ་རྡོ་རྗེ་འཇིགས་བྱེད་ཀྱི་རྟོག་པ་བཞི་པ་དང་ཕལ་ཆེར་ཆ་མཐུན་ཞིང༌། ཆོ་གའི་ཡན་ལག་འགའ་ཞིག་བསྡུས་ནས་བསྟན་པ་སྟེ། འདི་ཉིད་ནས་བསྟན་པའི་ཆོ་ག་ཙམ་གྱིས་ཀྱང་བསྐྱེད་པར་བྱ་བ་ཡིན་ལ། ཡང་ན་རྟོག་པ་བཞི་པ་ལས་གསུངས་པ་ལྟར་བྱས་ཏེ། སྟོང་པའི་ངང་ལས་ནི་རླུང་ངོ༌། ། དེའི་སྟེང་དུ་ཨ་ལས་ཟླ་བའོ། ། དེར་དྷཱིཿལས་འཇམ་དཔལ་ལོ། །
དེའི་ཐུགས་ཀར་ཨྃ་ལས་ཉི་མ་སྟེ་བཞི་འདིར་བཤད་དོ། ། དེ་ནས་ཉི་མ་ལས་འོད་སྤྲོས་ཏེ། ཕྱོགས་བཅུའི་དེ་བཞིན་གཤེགས་པ་དང་བྱང་ཆུབ་སེམས་དཔའ་དང་ཁྲོ་བོ་ལ་སོགས་པ་བསྐུལ་ཏེ་འོངས་ནས་ཉི་མ་ལ་ཞུགས་ཏེ་འོངས་ནས་དེ་དག་ཉི་མ་ལ་གཞུག་པ་དང༌། དེ་ནས་དེ་ཐམས་ཅད་གྱུར་པ་ལས་ཉི་མའི་དཀྱིལ་འཁོར་རབ་ཏུ་འབར་བ་བསམ་ཞིང༌། དེའི་སྟེང་དུ་ཧཱུྃ་བསམ་པ་དང༌། དེ་ལས་འོད་ཟེར་སྤྲོ་བསྡུ་སྔར་བཞིན་བྱས་པ་ལས་རྡོ་རྗེ་ཆེན་པོ་ནག་པོ་གདེངས་པ་ས་བོན་དང་བཅས་པ་བསམ་པ་དང༌། དེ་ལས་རྡོ་རྗེའི་རྣམ་པའི་འོད་ཟེར་སྔ་མ་བཞིན་སྤྲོ་བ་དང་བསྡུ་བ་བྱ་བ་སྟེ་བཞི་པོ་རྟོག་པ་བཞི་པ་ལས་གསུངས་པ་ཡིན་ནོ། ། དེ་ནས་དེ་དག་ཡོངས་སུ་གྱུར་པ་ལས་སྐུར་བསྐྱེད་པ་ནི་གཞུང་དུ་གསལ་ལོ། ། ཆོ་ག་ལྷག་མ་ནི་སྔ་མ་བཞིན་བྱའོ། ། འོད་ཟེར་ཅན་གྱི་སྒྲུབ་ཐབས་ལ་སོགས་པའང་ཆོ་ག་དེས་བསྒྲེས་ཏེ་ཤེས་པར་བྱ་སྟེ་གཞུང་གི་ཆ་ནི་རྟོགས་པར་སླ་བས་འདིར་མ་ཕྱེའོ། །
ཁུ་བ་དགུག་པའི་སྐབས་ལས་ཡ་ར་ལ་ཝས་རྣམ་པར་བརྒྱན་ཞེས་བྱ་བ་ལ། བདག་ཉིད་ལྷ་གང་བསྐྱེད་པའི་གཙོ་བོའི་ཞལ་བཞི་ལ་དགོད་པ་དང༌། ལྷ་མོ་བཞིའི་ཐུགས་ཀར་དགོད་པ་སྟེ། གཡོན་རྒྱབ་གཡས་པ་རྩ་ཞལ་བར་དུ་དུ་བ་ཞེས་རིམ་པ་བཞིན་སྦྱར་རོ། ། ཡང་འདིས་དཔལ་རྡོ་རྗེ་མཁའ་འགྲོ་ལས། རླུང་དང་མེ་དང་ལྡན་པ་དང༌། ། དབང་ཆེན་དང་ནི་ཆུས་མནན་པ། ། བསྒྲུབ་པར་བྱ་བ་དམིགས་ནས་ནི། ། ཁུ་བ་དགུག་པ་དམ་པ་ཉིད། ། ཅེས་གསུངས་པས།
བསྒྲུབ་བྱའི་འོག་ཏུ་རླུང༌། དེའི་སྟེང་དུ་རྃ་ལས་མེ། དེར་བསྒྲུབ་བྱ། དེའི་སྟེང་དུ་ས། དེའི་སྟེང་དུ་ཆུས་མནན་ལ། དེ་ནས་འོག་གི་རླུང་མི་འགུལ་བས་རྐང་པར་རླུང༌། མགྲིན་པར་མེ། སྙིང་གར་ཆུ། ནུ་མའི་བར་དུ་ས། ས་བོན་གྱིས་མཚན་པ་བསམས་ཏེ་ཁུ་བ་དགུག་པར་བསམས་པས་དབང་དུ་འགྱུར་རོ། །
ལྷག་མ་ནི་གོ་སླའོ། ། ཞི་བ་ལ་མཐའི་ཡ་དང་ཞེས་བྱ་བ་ལ་སོགས་པས་གཤིན་རྗེ་གཤེད་ནག་པོའི་ལེའུ་ལྔ་པར་འཁོར་ལོ་ལ་བརྟེན་ཏེ་ལས་བསྒྲུབ་པ་གསུངས་པ་ལས། གྲུབ་ནས་ཡི་གེ་དབྱི་དགོས་སོ། ། ཞེས་བསྟན་པ་དེའི་དོན་གསལ་བར་བྱེད་པས་སོ། ། དེ་ལ་འདིའི་འཁོར་ལོ་རྒྱུད་འདིར་མ་གསུངས་ཏེ། དེ་ཉིད་ཀྱི་ལེའུ་དྲུག་པ་ལས། དཀྱིལ་འཁོར་རིམ་གསུམ་བྱས་ནས་ནི། ། བརྒྱད་དང་བཅུ་གཉིས་བཅུ་དྲུག་པའི། ། འཁོར་ལོ་མཁས་པས་ཡང་དག་བྲི། ། སྔགས་ནི་ཀུན་ཏུ་དགོད་པར་བྱ། །
རྒྱུ་དང་མི་རྒྱུ་འཇིག་རྟེན་གསུམ། ། མ་ལུས་ལུས་པ་མེད་པ་འགྲུབ། ། ཡ་མ་རཱ་ཛ་ས་དོ་མེ་ཡ། ། ཡ་མེ་དོ་རུ་ཎ་ཡོ་ད་ཡ། ། ཡ་ད་ཡོ་ནི་ར་ཡ་ཀྵེ་ཡ། ། ཡ་ཀྵེ་ཡཙྪ་ནི་ར་མ་ཡ། ། དཀྱིལ་དུ་ཡ་བྱས་ཤར་དུ་ཀྵ། ། ལྷོ་རུ་འཇམ་པའི་རྡོ་རྗེ་སྟེ། ། མེ་ནི་ནུབ་ཏུ་བྲི་བར་བྱ། ། བྱང་དུ་སྦྱིན་པ་ད་ཡིན་ནོ། །
བསྒྲུབ་བྱའི་མེ་ནི་སྦྱིན་བྱ་བ། ། མཚམས་ཀྱི་སྟོང་པ་དག་ཏུའོ། ། ཧཱུྃ་གཉིས་ཀྱིས་ནི་བརྟན་བྱས་པས། ། དགོས་པ་ཐམས་ཅད་རབ་སྒྲུབ་བྱེད། ། ཡཙྪ་ནིར་ཛ་ས་དོ་རུ། ། ཎ་ཡོ་ནི་ར་ལ་སོགས་པ། ། ཕྱི་རོལ་གཡོན་ནས་བརྩམས་ཏེ་བྲི། ། རིམ་པ་གསུམ་པ་དེ་ལ་ནི། ། ཀུན་ཏུ་ཆ་དེ་བོར་བ་ལ། ། ཨོཾ་ཧྲཱིཿཥྚྲཱི་ལ་སོགས་པའི་སྔགས། །
ཤར་ནས་བརྩམས་ཏེ་བྲི་བར་བྱ། ། དེ་བར་བོར་བའི་ཆ་བརྒྱད་ལ། ། ལས་དང་རྗེས་སུ་མཐུན་པ་བྲི། ། ཞེས་བྱ་བའི་འཁོར་ལོ་བྲིས་ནས་ལས་གྲུབ་པ་དང་ཡི་གེ་དབྱིའོ། ། དེ་དབྱི་བའི་གོ་རིམ་ནི་ཞི་བ་ལ་ཞེས་བྱ་བ་ལ་སོགས་པ་སྨོས་ཏེ། དང་པོར་དབུས་ཀྱི་ཡ་ཆུས་བཀྲུ། དེ་ནས་ནི་གཉིས་བཀྲུ། དེ་ནས་དབུས་ཀྱི་ཡ་ཡང་བཀྲུ། ཡི་གེ་ལྷག་མ་བཀྲུ་བ་ལ་གོ་རིམ་ངེས་པ་མེད་པར་སྟོན་པའོ། ། གལ་ཏེ་ལས་ཟིན་ནས་མ་བཀྲུས་པ་ལ་སྐྱོན་ཅི་ཡོད་སྙམ་པ་ལ།
དཔལ་གཤིན་རྗེ་གཤེད་ལས། རབ་ཏུ་གྲགས་པའི་འཁོར་ལོ་འདི། ། ཡི་གེ་བྲིས་ནས་གནས་པ་དང༌། ། འཁོར་ལོ་བྲིས་ནས་གནས་པ་ཡིས། ། ཁྱིམ་དེར་འཐབ་མོ་རྟག་ཏུ་འབྱུང༌། ། ཞེས་གསུངས་སོ། ། འདི་ལྟར་སློབ་དཔོན་རཀྵི་ཏ་པ་ཡང་བཞེད་དོ། ། ཨ་བི་ཛུ་ཀ་ཏ་པ་དང་བླ་མ་ཕྱག་ན་ནི་ལས་ཟིན་ནས་བཀྲུ་བ་མ་ཡིན་གྱི། ཞི་བ་ལ་ནི་ཞེས་ཟེར་བ་ལས་གསུམ་པོ་ལ་ཡི་གེ་འདི་དག་མི་དགོས་སོ་ཞེས་བཞེད་དོ། ། དེ་ཡང་ཛུ་ཀ་ཏ་པས་དང་པོར་ཡི་གེ་རྫོགས་པར་བྲི།
དེ་ནས་བཀྲུ་བར་བཞེད་དོ། ། ཕྱག་ན་ནི་དང་པོ་རང་ནས་མི་བྲི་བ་ལ་དབྱི་ཞེས་བྱ་བར་རོ། ། ཡིག་འབྲུ་ལྷག་མ་ཇི་ལྟར་བདེ་བར་བྲིས་པ་ལ་འགལ་བ་མེད་ཅེས་བཞེད་དོ། ། དུས་སུ་ཟིན་པ་བསླང་བ་ཞེས་བྱ་བ་ནི་ཞག་གཅིག་ལ་དུས་བཅུ་གཉིས་ལ་ཀླུ་བཅུ་གཉིས་གནས་པས་དེ་དག་གི་དུག་སོ་སོར་ཤེས་པར་བྱས་ལ་ཞི་བར་བྱ་ཞེས་དགོངས་སོ། ། འདི་ནི་དཔལ་རྡོ་རྗེ་མཁའ་འགྲོའི་ལེའུ་བཅུ་པ་ལས། རོ་ཧི་ཏ་ལ་ནོར་རྒྱས་བུ། ། ཞེས་བྱ་བ་ལ་སོགས་པ་གསུངས་པ་དང༌། རྡོ་རྗེ་འཇིགས་བྱེད་ཀྱི་རྟོག་པ་བདུན་པ་ལས་གསལ་བར་ཤེས་པར་བྱའོ། ། ལྷག་མ་རྣམས་ནི་གོ་སླ་བ་ཉིད་ཀྱིས་མ་ཕྱེའོ། ། བརྟག་པ་བདུན་པའི་བཤད་པའོ།། །།
དེ་ལྟར་བརྟག་པ་བདུན་པས་ལས་ཀྱི་ཚོགས་གཙོ་བོར་གྱུར་པ་བསྟན་ནས། དེ་ལས་གཞན་པའི་དངོས་གྲུབ་མཐའ་དག་གི་ཐབས་བྱ་བ་ཐམས་ཅད་འབྱུང་བ་བསྟན་པའི་ཕྱིར་བརྟག་པ་བརྒྱད་པ་གསུངས་སོ། ། འདི་ལ་གཉིས་ཏེ། དེ་ཁོ་ན་ཉིད་བཞི་བསྟན་པ་དང༌། སྔགས་བསྟན་པའོ། ། དེ་ལ་དེ་ཁོ་ན་ཉིད་བཞི་བསྟན་པ་ནི། བརྗོད་པར་བྱ་བའི་དོན་ནི་གང༌། རྗོད་པར་བྱེད་པའི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གང་གི་བཤད་པའི་རྒྱུད་ཡིན་སྙམ་པ་ལ།
བརྗོད་བྱའི་དོན་ནི་བསྐྱེད་པའི་རིམ་པ་སྤྱིའི་དོན་ཡིན་ནོ། ། དེ་ལས་ཀྱང་རྡོ་རྗེ་དང་དྲིལ་བུ་དང་ཕྲེང་བ་ནི་སྤྱི་ཁོ་ན་ཡིན་ལ། ཡེ་ཤེས་ཀྱི་དེ་ཁོ་ན་སྦས་པའི་དོན་དུའང་ཅུང་ཟད་འགྱུར་རོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་ཆེ་བའི་ཡི་གེ་དང་མན་ངག་ཀྱང་འཇུག་སྟེ་གསུམ་ཀའོ། ། མངོན་པར་རྟོགས་པ་ནི་དངོས་གྲུབ་མཐའ་དག་དང་འབྲེལ་ལ། དེ་ལས་ཀྱང་རྡོ་རྗེ་དང་དྲིལ་བུ་ནི་དམ་ཚིག་དང་སྡོམ་པ་ཡིན་ལ། བགྲང་ཕྲེང་ནི་སྔགས་ཀྱི་བཟླས་པ་དང་འབྲེལ། ཡེ་ཤེས་ཀྱི་དེ་ཁོ་ན་དམ་ཚིག་ཏུ་འགྱུར་མོད། གཙོ་ཆེར་ལས་ཀྱི་ཚོགས་ཡིན་ནོ། ། གལ་ཏེ་ཡེ་ཤེས་ཀྱི་དེ་ཁོ་ན་རྫོགས་པའི་རིམ་པ་བསྒོམ་པ་དང་འབྲེལ་པས་སྦས་དོན་ཡང་ཡིན་ལ།
འདིར་ལས་ཀྱི་ཚོགས་སུ་ཇི་ལྟར་འགྱུར་སྙམ་ན། སྤྱིར་འབྲས་བུ་མཆོག་མ་གཏོགས་པ་འབྲིང་རིག་འཛིན་མན་ཆད་ཐམས་ཅད་གྲུབ་པའི་ཆ་ནས་ལས་ཚོགས་ཡིན་ལ། སྦས་པའི་དོན་ཡང་དངོས་གྲུབ་མཐའ་དག་ཏུ་མི་འགལ་ཏེ། ནང་ཟབ་མོ་ལ་མོས་པས་སྦས་པ་ཡིན་ཞིང༌། ཏིང་ངེ་འཛིན་ལ་བརྟེན་པ་ཉིད་ཀྱིས་ལས་དུ་མ་བཅོམ་ལྡན་འདས་ཀྱིས་གསུངས་སོ། ། འདི་ལྟར་རྫོགས་རིམ་ལ་བརྟེན་ཏེ་རལ་གྲི་ལ་སོགས་པ་གྲུབ་པ་སྔར་བརྟག་པ་དང་པོར་ཡང་གསུངས་སོ། ། གལ་ཏེ་དེ་ནི་རྫོགས་རིམ་གྱི་ཆེ་བ་བརྗོད་པའི་ཡན་ལག་ཙམ་ཡིན་ནོ་སྙམ་ན། བྱང་ཆུབ་ཀྱི་སེམས་བསྐྱེད་ཚུན་ཆད་མཐའ་དག་ཐམས་ཅད་ཡན་ལག་ཙམ་ཡིན་ན་འདི་ལ་ཁྱད་པར་ཅི་ཡོད། རྒྱུད་སྡེ་གཞན་གྱི་གང་ཡིན་ན། གདན་བཞི་པའི་སྦྱོར་བའི་གདན་གྱི་རབ་ཏུ་བྱེད་པ་དང་པོར་དེ་ཁོ་ན་ཉིད་བཞི་གསུངས་ལ།
གསང་བའི་གདན་གྱི་རབ་བྱེད་གསུམ་པར་འཕོ་བ་གསུངས་པ་དེ་ཕྱོགས་གཅིག་ཏུ་བྱས་ཏེ་གསལ་བར་བྱེད་པས་བཤད་པའི་རྒྱུད་ཡིན་ནོ། ། ཡང་དཔལ་རྡོ་རྗེ་མཁའ་འགྲོ་ལེའུ་ཉི་ཤུ་རྩ་གཅིག་པར་ཡེ་ཤེས་ཀྱི་འཕོ་བ་གསུངས་ལ། སུམ་ཅུ་པར་ཡེ་ཤེས་ཀྱི་དེ་ཁོ་ན་ཉིད་གསུངས་སོ། ། སོ་གཅིག་པར་རྡོ་རྗེ་དང་དྲིལ་བུའི་དེ་ཁོ་ན་ཉིད་གསུངས། ཞེ་ལྔ་པར་ཕྲེང་བའི་དེ་ཁོ་ན་ཉིད་གསུངས་པ་དེ་འདིར་ཕྱོགས་གཅིག་ཏུ་གསལ་བར་བཤད་པས་བཤད་པའི་རྒྱུད་དོ། ། དེ་ཁོ་ན་ཉིད་བཞི་པོ་དེ་རྒྱུད་འདི་ན་བཞུགས་པ་རྣམས་རྒྱུད་གཉིས་པོ་དེར་ཡང་གསུངས་པས་ཚིག་ཆ་མཐུན་པས་ངེས་པ་སྐྱེད་པའི་བཤད་རྒྱུད་ཀྱང་ཡིན་ནོ། ། ཡང་བྱེ་བྲག་ཏུ་ཕྱེ་ན་རྡོ་རྗེའི་དེ་ཁོ་ཉིད་ལ་གདན་བཞི་པར་རྩེ་ལྔ་པ་དང་རྩེ་དགུ་པ་གཉིས་གསུངས། རྡོ་རྗེ་མཁའ་འགྲོར་རྩེ་དགུ་པ་ཡེ་ཤེས་ཀྱི་རྡོ་རྗེ། རྩེ་ལྔ་པ་དམ་ཚིག་གི་རྡོ་རྗེ། རྩེ་གསུམ་པ་ལས་ཀྱི་རྡོ་རྗེ།
རྩེ་གཅིག་པ་ཀླུ་རྣམས་འཇིགས་པའི་རྡོ་རྗེ། ཡང་གསང་བ་དང་རྒྱན་གྱི་རྡོ་རྗེ་ཞེས་དྲུག་ཏུ་གསུངས་ཏེ། འདིར་རྩེ་དགུ་པ་ཉིད་ཀྱིས་སློབ་དཔོན་གྱི་ལས་ཀུན་བསྒྲུབས་པས་མདོར་བསྡུས་ཏེ། དྲིལ་བུ་ལ་རྡོ་རྗེ་མཁའ་འགྲོར་རྡོ་རྗེ་འཆང་ཆེན་པོའི་དྲིལ་བུ་དང༌། རིགས་སོ་སོའི་དྲིལ་བུ་དང༌། དཔའ་བོའི་དྲིལ་བུ་ཞེས་གསུམ་དུ་གསུངས་པ་འདིར་ཡེ་ཤེས་ཀྱི་དྲིལ་བུ་ཞེས་བྱ་བར་མདོར་བསྡུས་ཏེ་བཤད་པའི་རྒྱུད། དྲིལ་བུ་དང་ཕྲེང་བ་འཕོ་བ་གདན་བཞི་དང་ཆ་མཐུན་པ་ཁོ་ན་ཡིན། ཡང་རྡོ་རྗེ་དང་དྲིལ་བུ་བླང་བ་དང་དཀྲོལ་བ་དང་དེ་ཁོ་ན་ཉིད་ཤེས་པའི་དགོངས་པ། མཁའ་འགྲོར་མ་ཚང་བ་ཁ་བསྐང་བས་བཤད་པའི་རྒྱུད་དོ། ། ཕྲེང་བའི་རྒྱུད་ལ་སོགས་པ་མཁའ་འགྲོར་ཆ་མཐུན།
བྱིན་གྱིས་བརླབ་པ་མཁའ་འགྲོར་ཁ་བསྐང་བས་བཤད་པའི་རྒྱུད་དོ། ། ཡེ་ཤེས་ཀྱི་འཕོ་བ་རྡོ་རྗེ་མཁའ་འགྲོ་ཚུལ་དུ་མ་གསུངས་པ་དེ་འདིར་འཕོ་བ་དང་གྲོང་འཇུག་ཚུལ་གཉིས་སུ་བསྡུས་ཏེ་བཤད་པའི་རྒྱུད་ཡིན་ལ། ཡེ་ཤེས་ཀྱི་དེ་ཁོ་ན་ཉིད་རྡོ་རྗེ་མཁའ་འགྲོར་ཕལ་ཆེར་ཆ་མཐུན་ཡང་འདིར་མདོར་བསྡུས་པས་བཤད་པའི་རྒྱུད་དུ་འགྱུར་རོ། ། སྤྱིའི་རྣམ་པར་གཞག་པའོ། ། གཞུང་གི་དོན་ལ་གཉིས་ཏེ། ཞུས་པ་དང༌། ལན་ནོ། ། དང་པོ་ནི་མཚན་ཉིད་མཚོན་པ་གཞན་དག་ཅེས་བྱ་བ་ལ་སོགས་པ་ཚིགས་བཅད་གཅིག་སྟེ། གཞན་ནི་དེ་ལྟར་བརྟག་པ་བདུན་པར་སྦྱིན་སྲེག་དང་ལས་ཀྱི་ཚོགས་ལ་སོགས་པ་མང་དུ་གསུངས་པས་དེ་ལས་གཞན་ཡང་ཞེས་བྱ་བའི་དོན་ཏོ། ། ལན་ལ་གཉིས་ཏེ།
མདོར་བསྟན་པའི་ཚུལ་གྱིས་མཉན་པར་གདམས་པ་དང༌། དོན་དངོས་སོ། ། དང་པོ་ནི་འཁོར་སྒྲོལ་བ་ཞེས་རྐང་པ་དྲུག་སྟེ། དེ་ཁོ་ན་ཉིད་བཞི་པོ་ལེགས་པར་རྟོགས་ན་འཁོར་བ་ལས་སྒྲོལ་བས་ན་སྒྲོལ་བའོ། ། ལྷག་མ་ནི་གོ་སླའོ། ། དོན་དངོས་ལ་བཞི་ལས། རྡོ་རྗེ་དང་དྲིལ་བུའི་དེ་ཁོ་ན་དང་འབྲེལ་པས་ཕྱོགས་གཅིག་ཏུ་བསྟན་ཏོ། ། འདི་ལ་གཉིས་ཏེ། མཉན་པར་གདམས་པས་ནི་རྐང་པ་གཉིས་སོ། ། ལྷག་མས་ནི་དོན་དངོས་བསྟན་ཏོ། །
དེ་ལ། ཤེས་རབ་དཀྲོལ་བའི་དེ་ཉིད་ནི། ། ལྷ་རྣམས་ཀུན་གྱིས་ཐོས་པར་འགྱུར། ། ཞེས་རྐང་པ་གཉིས་པོ་ནི་འདིར་མ་འབྲེལ་པ་ཡིན་ལ། གདན་བཞི་པ་ལས་ཀྱང༌། དྲིལ་བུའི་སྐབས་སུ་འབྱུང་བས་དེར་སྦྱར་བར་བྱའོ། ། དེ་བས་ན་འདིར་དོན་བཞི་སྟེ། རྡོ་རྗེའི་དེ་ཁོ་ན་ཉིད་དང༌། དྲིལ་བུའི་དེ་ཁོ་ན་ཉིད་དང༌། རྡོ་རྗེ་དང་དྲིལ་བུ་གཟུང་བའི་ཆོ་ག་དེ་ཁོ་ན་ཉིད་དང་བཅས་པ་དང༌།
དེ་ཁོ་ན་ཉིད་མ་ཤེས་པའི་ཉེས་དམིགས་བསྟན་པའོ། ། དང་པོ་ལ་གསུམ་སྟེ། རྡོ་རྗེའི་མཚན་ཉིད་དང༌། དེའི་རྣམ་དག་དང༌། དེ་ཁོ་ན་ཉིད་བསྡུ་བའོ། ། དང་པོ་ནི་ཆ་གསུམ་ཞེས་བྱ་བ་ཚིགས་བཅད་གཅིག་སྟེ། འདིར་མཚན་ཉིད་བསྡུས་པ་ཡིན་ལ། རྒྱས་པར་ནི་ཚད་དང་བཅས་པ་སྟེ་རྡོ་རྗེ་མཁའ་འགྲོ་བཞིན་ནོ། ། ཚིག་གི་དོན་གོ་སླའོ། ། གཉིས་པ་རྣམ་པར་དག་པ་ནི་ཕྱོགས་མཚམས་བརྒྱད་ཅེས་བྱ་བ་ཚིགས་བཅད་གཅིག་སྟེ།
དེ་ལ་སྟེང་གི་རྭ་བརྒྱད་ནི་བྱང་ཆུབ་སེམས་དཔའ་བརྒྱད་དེ། པདྨའི་ཕྱག་དང་བྱམས་པ་དང༌། ། ནམ་མཁའི་མཛོད་དང་ཀུན་དུ་བཟང༌། ། གནོད་སྦྱིན་བདག་པོ་འཇམ་པའི་དཔའ། ། སྒྲིབ་པ་སེལ་དང་ས་སྙིང་ཉིད། ། འོག་གི་རྭ་བརྒྱད་ནི་ལྷ་མོ་བརྒྱད་དེ། རྡོ་རྗེ་ལྕགས་ཀྱུ་ཞགས་པ་མ། ། རྡོ་རྗེ་ལྕགས་སྒྲོག་དྲིལ་བུ་དང༌། ། སྐུལ་བྱེད་རིན་ཆེན་སྒྲོལ་ལྷ་མོ། ། ལྕགས་སྒྲོགས་གཞན་གྱིས་མི་ཐུབ་མ། །
ཞེས་མཁའ་འགྲོ་ལས་འབྱུང་ངོ༌། ། དབུས་ཀྱི་རྭ་ནི་རྡོ་རྗེ་རྣམ་པར་སྣང་མཛད་དོ། ། རྭའི་འོག་གི་པདྨ་ནི་འཕགས་པའི་ལམ་ཡན་ལག་བརྒྱད་དག་པ་སྟེ། བླ་མའི་མན་ངག་གོ ། ཆུ་སྲིན་ཁ་ལས་བྱུང་ཞེས་པ་ནི་སྔར་གྱི་མཚན་ཉིད་ཀྱི་འཕྲོས་གསུམ་པ་དེ་ཁོ་ན་ཉིད་བསྡུས་པ་ནི་རྩེ་མོ་དགུ་པ་ཞེས་རྐང་པ་གཉིས་ཏེ། གསུང་རབ་ཡན་ལག་དགུ་རྣམ་པར་དག་པས་རྩེ་མོ་དགུའོ། ། ཡེ་ཤེས་ནི་གཉིས་སུ་མེད་པའི་ཡེ་ཤེས་ཀྱི་རང་བཞིན་ནོ། ། དེའི་རྡོ་རྗེ་ནི་རྩེ་མོ་དགུ་པ་སྟེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་རང་བཞིན་གྱི་ཕྱིར་རོ། ། འདིས་འགྲོ་བ་འདོན་ཏེ་རྣམ་པར་དག་པ་འདི་ཤེས་ནའོ། །
ཡང་ན་ཡེ་ཤེས་ནི་རྣམ་པ་ལྔའོ། ། དེའི་རྡོ་རྗེ་སྟེ་འདིས་རྩེ་མོ་ལྔ་པའི་རྣམ་པར་དག་པའང་ཤེས་པར་འགྱུར་རོ། ། ཞེས་བླ་མ་རྣམས་གསུང་ངོ༌། ། འདིའི་རྗེས་ལ་དཔལ་གདན་བཞི་པ་ལས། རྡོ་རྗེའི་དེ་ཉིད་གང་ཡིན་པ། ། བདག་ཉིད་རྡོ་རྗེའི་བདག་ཉིད་བསམ། ། རྡོ་རྗེ་སྙིང་པོ་རྣལ་འབྱོར་པ། ། རྡོ་རྗེ་ཡི་ནི་སེམས་སུ་བྱ། ། ཞེས་བྱ་བ་ལ་སོགས་པ་རྡོ་རྗེའི་དེ་ཁོ་ན་ཉིད་ཤེས་ནས་དེའི་དོན་ལ་སེམས་མཉམ་པར་གཞག་པ་ཚིགས་སུ་བཅད་པ་དྲུག་གསུངས་སོ། ། རྡོ་རྗེའི་དེ་ཉིད་དོ། །
དྲིལ་བུའི་དེ་ཁོ་ན་ཉིད་ལ་གཉིས་ཏེ། དྲིལ་བུའི་སྒྲའི་དེ་ཁོ་ན་ཉིད་དང༌། གཟུགས་ཀྱི་དེ་ཁོ་ན་ཉིད་མཚན་ཉིད་དང་བཅས་པའོ། ། དང་པོ་ནི་སྔར་གོང་དུ་བསྟན་པའི་ཤེས་རབ་སྒྲའི་དེ་ཉིད་ནི། ཞེས་རྐང་པ་གཉིས་པོ་དེ་འདིར་སྦྱར་ཏེ། དྲིལ་བུའི་སྒྲ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲ་སྟེ། སྒྲ་དེས་ཆོས་ཐམས་ཅད་སྟོང་པ་ཉིད་དང༌། མངོན་པར་འདུས་མ་བྱས་པ་དང༌། རང་བཞིན་གྱི་རྣམ་པར་དག་པ་སྟོན་པར་བྱེད་དོ། ། སྒྲ་དེ་ཀུན་གྱིས་ཐོས་པས་ནམ་མཁའི་མཐར་ཐུག་པར་བསམ་ཞིང་དེས་ཁྱབ་པ་སྟེ་ཡུལ་རྒྱ་ཆེ་བའོ། །
བྱང་ཆུབ་ཀྱི་སྙིང་པོ་ནི་དུས་རིང་བའོ། ། ཕྱོགས་བཅུ་ཞེས་པ་ཡུལ་ཉིད་བཤད་པའོ། ། དྲིལ་བུའི་མཚན་ཉིད་རྒྱས་པར་ནི་རྡོ་རྗེ་མཁའ་འགྲོ་ལས་ཤེས་པར་བྱའོ། ། འདིར་མཚན་ཉིད་དང་བཅས་ཏེ་དེ་ཁོ་ན་ཉིད་བསྟན་པ་ནི་དོན་གཉིས་པ་སྟེ་ཕྱོགས་བརྒྱད་ཅེས་བྱ་བ་ལ་སོགས་པ་སྟེ། སྟེང་གི་པདྨ་བརྒྱད་ལ་ཕྱག་མཚན་དགོད་པ་སྣང་བ་ནི་མཁའ་འགྲོ་ལས་རིགས་སོ་སོའི་དྲིལ་བུ་ལས་བཤད་དོ། ། འདི་ནི་ཡེ་ཤེས་ཀྱི་དྲིལ་བུ་ཞེས་བྱ་བ་ཡིན་པས་འདབ་མ་བརྒྱད་པོ་ལ་ལྷ་མོ་བརྒྱད་པོའི་མིང་གི་ཡི་གེ་དང་པོ་ཟླ་ཚེས་ཐིག་ལེ་དང་བཅས་པ་དགོད་པའོ། ། ལྷག་མ་ནི་གོ་སླའོ། ། ཡེ་ཤེས་ཀྱི་དྲིལ་བུ་ལ་རྡོ་རྗེའི་རྩེ་མོའང་དགུ་པ་ཡིན་ཞིང་འདིས་དངོས་གྲུབ་ཐམས་ཅད་སྟེར་བར་ཡང་དཔལ་རྡོ་རྗེ་མཁའ་འགྲོ་ལས་གསུངས་པ། ལས་རྣམས་ཐམས་ཅད་སྒྲུབ་བྱེད་ཅིང༌། ། དངོས་གྲུབ་མཆོག་ནི་སྟེར་བར་བྱེད། །
ཡེ་ཤེས་རྡོ་རྗེར་གྱུར་དྲིལ་བུ། ། དེ་བཞིན་དུ་ནི་རྩེ་དགུ་པའོ། ། ཞེས་སོ། ། དྲིལ་བུའི་དེ་ཉིད་དོ། ། གསུམ་པ་རྡོ་རྗེ་དང་དྲིལ་བུ་གཟུང་བའི་ཆོ་ག་དེ་ཁོ་ན་ཉིད་དང་བཅས་པ་ནི་ཨཱ་ལི་ཞེས་བྱ་བ་ལ་སོགས་པའོ། ། འདི་ལ་གསུམ་སྟེ། རྡོ་རྗེ་དང་དྲིལ་བུའི་དགོས་པ་དཀྲོལ་བའི་གྲངས་དང་བཅས་པ་དང༌། རྡོ་རྗེ་དང་དྲིལ་བུ་བླང་བའི་ཆོ་ག་སྔགས་དང་བཅས་པ་དང༌། དེ་ཁོ་ན་ཉིད་བསྡུས་ཏེ་བསྟན་པའོ། ། དང་པོ་ནི་ཨཱ་ལི་ཀཱ་ལི་ནི་རྡོ་རྗེ་དྲིལ་བུའི་བརྡའི་མིང་སྟེ།
ཐབས་ཤེས་རབ་བོ། ། དྲིལ་བུ་དེ་གནས་བརྒྱད་དུ་བསྐྱོད་པ་ནི་ཕྱོགས་མཚམས་བརྒྱད་དུ་བསྐྱོད་པར་གྲགས་པའོ། ། དེ་ནི་ཕྱོགས་ཀུན་ཏུ་བསྐོར་ཞིང་དཀྲོལ་བའོ། ། གསུམ་དུ་དཀྲོལ་བ་ནི་རྒྱུན་དུ་དྲིལ་བུའི་སྒྲའོ། ། རེ་རེའང་ཟུང་དུ་ཆུད་པར་བསྟན་པ་ནི། རྡོ་རྗེ་དྲིལ་བུ་ཐབས་ཉིད་དེ། ། ཞེས་པ་ལ་སོགས་པའོ། ། གཉིས་པ་བླང་བའི་ཆོ་ག་ནི་ལག་གཉིས་བརྐྱང་ཞེས་བྱ་བ་ལ་སོགས་པ་སྟེ། ལག་པ་གཡས་པར་ནི་རྡོ་རྗེ་རྩེ་ལྔ་པ་སྟེ་དེའི་ལྟེ་བ་ལ་ཉི་མའི་སྟེང་དུ་ཧཱུྃ་བསྒོམ། གཡོན་པ་ནི་པདྨ་འདབ་མ་ལྔ་པ་སྟེ།
དེའི་ལྟེ་བར་ཟླ་བ་ལ་ཨ་བཀོད་ལ། རྣམ་ལྔའི་བསྐོར་བ་བྱས་ཏེ། རང་ལྷའི་སྐུར་བསམས་ལ། གཡས་པའི་མཐེ་བོང་དང་སྲིན་ལག་གིས་རྡོ་རྗེ་བླངས་ཏེ། ངག་ཏུ་ཧཱུྃ་གི་གླུ་བླང་ཞིང་གཡས་པ་ལས་གཡོན་དུ་སྟེ། སྙིང་ག་ནས་སྨིན་མཚམས་ཀྱི་བར་དུ་ལན་གསུམ་གསོར་བས་སངས་རྒྱས་ཐམས་ཅད་དགྱེས་པར་བྱ་སྟེ། ཚིགས་སུ་བཅད་པའི་དོན་དྲན་པར་བྱའོ། ། དེ་ནས་སྙིང་གར་བཟུང་ལ་སྔགས་བརྗོད་དོ། ། ཡང་གཡོན་པའི་མཐེ་བོང་དང་སྲིན་ལག་གིས་དྲིལ་བུ་བླངས་ལ། འོག་གི་སྔགས་བརྗོད་ཅིང་གནས་བརྒྱད་དུ་བསྐྱོད་པ་དཀུར་བཀན་ཏེ་བཟུང་ལ་སྟོང་པ་ཉིད་ཀྱི་སྒྲས་སེམས་ཅན་ཐམས་ཅད་སད་པར་བྱེད་པའི་དོན་དྲན་པར་བྱའོ། །
ཚིག་གི་དོན་ནི་རྟོགས་པར་སླའོ། ། གསུམ་པ་དེ་ཁོ་ན་ཉིད་བསྡུས་ཏེ་བསྟན་པ་ནི། ཐབས་དང་ཤེས་རབ་ཅེས་བྱ་བ་ལ་སོགས་པ་ཚིགས་བཅད་གཉིས་སོ། ། དེ་ཉིད་ཀྱིས་རྡོ་རྗེ་བཟུང་ཞེས་བྱ་བ་ལ་སོགས་པ་ནི་དཔལ་མཆོག་དང་པོ་ལས་གསུངས་པའི་དམ་ཚིག་གསུམ་གྱི་དེ་ཁོ་ན་ཉིད་དེ་དཀྱིལ་འཁོར་གྱི་ཆོ་ག་ལས་བཤད་ཟིན་ཏོ། ། བཞི་པ་དེ་ཁོ་ན་མ་ཤེས་པའི་ཉེས་པ་ནི་དེ་ཉིད་མེད་སེམས་ཞེས་བྱ་བ་ལ་སོགས་པ་སྟེ། དཔེར་ན་གླང་པོ་ཆེའི་དྲིལ་བུ་དང་འདྲ་ཞེས་འདིར་དྲིལ་བུ་ལ་སྦྱར་ཏེ་རྡོ་རྗེ་ཤུགས་ལས་ཤེས་པའོ། ། མཁས་པ་སྨྲྀ་ཏིས་ནི། རྡོ་རྗེའི་དེ་ཉིད་མི་ཤེས་པ། ། བརྒྱ་བྱིན་ལག་གི་མཚོན་ཆ་བཞིན། ། ཞེས་བཤད་དོ། །
བརྒྱད་པ་ལས་རབ་ཏུ་བྱེད་པ་དང་པོའི་བཤད་པའོ།། །། གསུམ་པ་ཕྲེང་བའི་དེ་ཁོ་ན་ཉིད་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། ། དང་པོ་ནི་ཕྲེང་བ་ལ་སོགས་པ་ཞེས་པ་སྟེ། སོགས་ནི་ཕྲེང་ཐག་དང་དེ་དང་རྗེས་སུ་འབྲེལ་བའི་རྣལ་འབྱོར་ལ་སོགས་པའང་ཞེས་དགོངས་སོ། ། དེའི་ཕན་ཡོན་ནི་གང་གིས་ཞེས་རྐང་པ་གཉིས་སོ། ། དོན་དངོས་ལ་བརྒྱད་དེ་ཕྲེང་བའི་རྒྱུ་དང་གྲངས་བསྟན་པ་དང༌། ཕྲེང་བའི་དེ་ཁོ་ན་ཉིད་བྱིན་གྱིས་བརླབ་པ་དང་བཅས་པ་དང༌། ཕྲེང་བ་བགྲང་པའི་ཚུལ་དང༌།
དེ་ཁོ་ན་ཉིད་མ་ཤེས་པའི་ཉེས་པ་དང༌། ཤེས་པའི་ཕན་ཡོན་བསྟན་པ་དང༌། ཕྲེང་བ་བྱིན་གྱིས་བརླབ་པའི་སྔགས་དང༌། ཕྲེང་བའི་བྱིན་རླབས་ཀྱི་ཁྱད་པར་གྱི་རྣལ་འབྱོར་དང༌། བགྲང་བའི་ཚུལ་སྤྱིར་བསྟན་པ་དང༌། བརྒྱུ་བའི་ཚུལ་ཕན་ཡོན་དང་བཅས་པའོ། ། དང་པོ་ནི་ཤེལ་དང་ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་བདུན་ཏེ། གོ་སླའོ། ། བར་འདིར་རྡོ་རྗེ་མཁའ་འགྲོ་ལས་ནི་ལས་སོ་སོ་ལ་ཕྲེང་ཐག་སོ་སོར་སྦྱར་བ་ལའང་གསུངས་ལ། ཡང་གདན་བཞི་པ་དང་གཉི་ག་ལས་ཐུན་མོང་དུ་ཕྲེང་ཐག་གསུངས་པ།
ཡང་ན་རས་བལ་སྐུད་པ་ནི། ། གཞོན་ནུ་མ་ཡིས་བཀལ་བའོ། ། དེ་ཡང་གཟུགས་མཛེས་ལུས་རྫོགས་ཤིང༌། ། གཙང་ཞིང་དྲན་ལྡན་སྙན་པར་སྨྲ། ། དེ་ཡིས་བཀལ་བའི་ཕྲེང་ཐག་གིས། ། གྲོལ་བའི་དངོས་གྲུབ་སྐྱེ་བར་འགྱུར། ། ཞེས་པ་འདིར་རྟོགས་པར་བྱའོ། ། དེ་ལྟར་ཚིགས་བཅད་བརྒྱད་ནི་ཕྲེང་བའི་མཚན་ཉིད་དོ། ། གཉིས་པ་ཕྲེང་བའི་དེ་ཁོ་ན་ཉིད་བྱིན་གྱིས་བརླབ་པ་དང་བཅས་པ་དང༌། བླངས་པ་བྱིན་གྱིས་བརླབ་པའི་སྔགས་དང༌།
དྲུག་པ་ལྷའི་རྣལ་འབྱོར་དང༌། བརྒྱད་པ་བརྒྱུ་བའི་ཚུལ་རྣམས་ནི་མངོན་པར་རྟོགས་པ་ཕྱོགས་གཅིག་ཏུ་ཤེས་པར་བྱའོ། ། འདི་ལྟར་དང་པོར་བདག་ཉིད་ཀྱི་རྣལ་འབྱོར་བྱ་སྟེ། ཡེ་ཤེས་དེ་ཉིད་ཅེས་བྱ་བ་ལ་སོགས་པ་གཞུང་འདིར་གདན་བཞི་པའི་བཤད་པའི་རྒྱུད་ཡིན་པ་ལ་དགོངས་ནས་རྣམ་པར་སྣང་མཛད་ཀྱི་རྣལ་འབྱོར་གསུངས་ཀྱི་རང་གི་རྣལ་འབྱོར་གང་ཡང་རུང་བ་སྔོན་དུ་བྱའོ། ། དེ་ནས་ཕྲེང་ཐག་བྱིན་གྱིས་བརླབ་པ་ནི་ཕྱོགས་དང་མཚམས་ནི་བརྒྱད་ཅེས་བྱ་བ་ལ་སོགས་པ་སྟེ། དབུས་མ་ནི་རྡོ་རྗེ་འཆང་ཆེན་པོ་ཡིན་ལ། ཕྱོགས་མཚམས་ཀྱི་བརྒྱད་ནི་བྱང་ཆུབ་སེམས་དཔའ་བརྒྱད་དེ་སྔར་རྡོ་རྗེའི་དེ་ཁོ་ན་གསུངས་པ་བཞིན་ནོ། ། དེ་ལྟར་ཕྲེང་ཐག་སངས་རྒྱས་དང་བྱང་ཆུབ་སེམས་དཔར་ཤེས་ནས། ཕྲེང་བའི་རྡོག་མ་རྣམས་ནི་དེ་བཞིན་གཤེགས་པ་དགྲ་བཅོམ་པར་བྱས་ཏེ་ཧཱུྃ་གི་སྲད་བུས་བརྒྱུ་བ་སྟེ་ངག་ཏུ་དེ་འདོན་ཅིང་བརྒྱུའོ། ། མར་མདོ་འཛིན་ཡང་ཆོས་ཀྱི་དཔང་པོ་ཆོས་ཀྱི་དབྱིངས་སུ་བྱས་ཏེ་སྟེང་དུ་བརྒྱུའོ། །
དེ་ནས་བྱིན་གྱིས་བརླབ་པ་ནི་ལག་མཐིལ་ཉི་མ་བསམ། ཞེས་བྱ་བ་ལ་སོགས་པ་སྟེ། སྔར་རྡོ་རྗེ་དང་དྲིལ་བུ་བླངས་པའི་སྐབས་སུ་བསྟན་པ་ལྟར་ལག་པ་བྱིན་གྱིས་བརླབས་ཏེ། ཁྱད་པར་གཡོན་པ་ལ་ཨཱ་ལི། གཡས་པ་ལ་ཀཱ་ལི་བཀོད། བར་དུ་སུྃ་དཀར་པོ་བསམ་མོ། ། དེ་ནས་ལག་པའི་བར་དུ་ཕྲེང་བ་བཅུག་ལ། རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུྃ་ལ་ཁྱབ། དེ་ཨཱ་ལི་དང་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམས་ལ་ཨོཾ་པ་དེ་ཞེས་བྱ་བའི་སྔགས་དེ་ཕྲེང་བའི་སྐོར་གཅིག་བཟླས་པར་བྱའོ། །

སྔགས་འདི་ཕྲེང་བ་ལ་ནམ་བཟླས་པ་བྱེད་པའི་དུས་སུའང་གསུམ་ལ་སོགས་པ་བཟླས་ན་ནུས་པའི་མཐུ་དང་ལྡན་པར་འགྱུར་རོ། ། ཞེས་བླ་མ་དམ་པ་གསུང་ངོ༌། ། དེ་དག་གི་ཚིག་གི་དོན་ནི་རྟོགས་པར་སླའོ། ། ལས་སོ་སོའི་ཕྲེང་བ་བགྲང་བའི་ཚུལ་ནི་སོར་མོ་ལ་སོགས་ཞེས་པ་ཚིགས་སུ་བཅད་པ་གསུམ་དང༌། ཟུང་ལྟར་ཞེས་ཚིགས་བཅད་གཅིག་གིས་བསྟན་ཏོ། ། དེ་ཁོ་ན་མ་ཤེས་པའི་ཉེས་པ་དང༌། ཤེས་པའི་ཕན་ཡོན་ནི་དེ་ཉིད་མེད་པའི་ཞེས་བྱ་བ་ནས། རྣལ་འབྱོར་མ་ཡི་སྙིང་པོ་འགྲུབ། ། ཅེས་བྱ་བའི་བར་རྐང་པ་བཅུས་བསྟན་ཏོ། ། ཚིག་ནི་རྟོགས་པར་སླ་བས་མ་ཕྱེའོ། ། བརྒྱད་པ་ལས་རབ་ཏུ་བྱེད་པ་གཉིས་པའོ།། །།
བཞི་པ་ཡེ་ཤེས་ཀྱི་དེ་ཁོ་ན་ཉིད་བསྟན་པ་ལ་གསུམ་སྟེ། ཡེ་ཤེས་ཀྱི་འཕོ་བ་བསྟན་པ་དང༌། ཡེ་ཤེས་ཀྱི་དེ་ཁོ་ན་ཉིད་དངོས་དང༌། ཡེ་ཤེས་ཀྱི་དེ་ཁོ་ན་གང་ལས་ཤེས་པར་བསྟན་པའོ། ། དང་པོ་ལ་གསུམ་སྟེ། གོང་དུ་འཕོ་བ་དང༌། འཕོ་བའི་དུས་ཀྱི་ལྷའི་རྣལ་འབྱོར་དང༌། གཞན་གྱི་གྲོང་དུ་འཇུག་པའོ། ། དང་པོ་ལ་གཉིས་ཏེ། མཉན་པར་གདམས་པ་དང༌།
དོན་དངོས་སོ། ། དང་པོ་ནི་འཕོ་བའི་ཞེས་བྱ་བ་ལ་སོགས་པ་སྟེ། འཕོ་བ་ནི་གོང་དུ་འཕོ་བ་རང་འཆི་བ་ལས་མ་ཤི་བའི་གོང་དུ་ལུས་ལས་རྣམ་ཤེས་འཕོ་བའམ། བཟང་པོའི་ལམ་ནས་ཐོན་ཏེ་གོང་ནས་གོང་དུ་འཕོ་བའོ། ། གཞན་གྱི་གྲོང་དུ་འཇུག་པ་ནི་ཕ་རོལ་ཤི་བའི་ལུས་སྐྱོན་མེད་པ་ལ་འཇུག་པའམ། གདུག་པ་ཅན་བསྒྲལ་བ་རྣམ་པར་ཤེས་པ་དབྲོག་པའི་ལས་ཀྱི་ཚོགས་ཏེ། བདག་གི་རྟེན་རྙིང་པ་དང་གཞན་གྱི་རྟེན་གསར་པ་བརྗེ་བའོ། ། འཕོ་བའི་དུས་སུ་བཟང་པོའི་ལམ་ནི་ལམ་བཟང་པོ་ནས་ཕྱུང་བའི་སྒོ་ནས་གོང་ནས་གོང་དུ་འགྲོ་བ་རྟེན་ཅིང་འབྲེལ་བར་འབྱུང་བའི་ཆེ་བའོ། ། དེ་ལྟ་བུ་དེ་བསྟན་གྱིས་ཉོན་ཞེས་སྦྱར་རོ། ། དོན་དངོས་ལ་དྲུག་སྟེ།
སྒོའི་དབྱེ་བ་དང༌། འཕོ་བའི་རྣལ་འབྱོར་བྱ་བའི་དུས་དང༌། སྔོན་དུ་སྦྱང་བའི་ཆོ་ག་དང༌། འཕོ་བའི་རྣལ་འབྱོར་དངོས་དང༌། འཕོ་བའི་རྣལ་འབྱོར་གྱི་ཕན་ཡོན་དང༌། འཕོ་བ་བྱ་བའི་དུས་ཀྱི་ངེས་བཟུང་འཐད་པ་དང་བཅས་པའོ། ། དང་པོ་ནི་ལེགས་པར་ལམ་ནི་ཞེས་བྱ་བ་ལ་སོགས་པ་སྟེ། རྐང་པ་ལྔས་ནི་མདོར་བསྟན་ལ། ལྟེ་བ་འདོད་པའི་མཚན་ཉིད་ཅན། ། ཞེས་བྱ་བ་རྐང་པ་བཅུས་ནི་རྒྱས་པར་བཤད་དོ། །
དོན་ནི་འདི་ཡིན་ཏེ། ལྟེ་བ་ལས་ནི་འདོད་པའི་ཁམས་ཀྱི་ལྷ་རིགས་དྲུག་ཏུའོ། ། ཐིག་ལེ་སྟེ་སྨིན་མཚམས་ལས་ནི་གཟུགས་ལུས་ཅན་ཏེ། གཟུགས་ཁམས་གནས་རིས་བཅུ་བདུན་དུ་འགྲོའོ། ། སྟེང་སྟེ་སྤྱི་གཙུག་ལས་ནི་སྟེང་དུ་གནས་པ་སྟེ་གཟུགས་མེད་སྐྱེ་མཆེད་མུ་བཞིར་འགྲོའོ། ། དེ་གསུམ་ལྷའོ། ། སྣ་ལས་ནི་གནོད་སྦྱིན་ནོ། ། འདི་ནི་ལྷའི་རིགས་སུའང་བསྡུ་ལ། ཡང་ཡི་དྭགས་ཀྱི་རིགས་ལས་ལྷ་དང་སྐལ་བ་མཉམ་པར་སྤྱོད་པ་ཞེས་བྱ་བ་ཡིན་ནོ། ། རྣ་བ་ལས་ནི་གྲུབ་པའི་ལྷ་སྟེ་རིག་འཛིན་གྲུབ་པ་ཞེས་བྱ་སྟེ་འདི་གཉིས་རིགས་མཐུན་ནོ། །
དཔལ་རྡོ་རྗེ་མཁའ་འགྲོ་ལས་ནི་མིའི་ཅིར་འགྱུར་བར་བཤད་དོ། ། མདོར་ན་རྣ་བ་དང་སྣ་ལས་ལྷ་མ་སྲིན་དུ་འགྲོའོ། ། མིག་ལས་མི་རྒྱལ་ཏེ། དེའང་གཡས་པ་ལས་ནི་རྒྱལ་པོ་ཡིན་ལ། གཡོན་པ་ལས་ནི་མི་ཕལ་བ་ཡིན་ནོ། ། ཞེས་བྱ་བ་བླ་མའི་མན་ངག་གོ ། སྲིད་པའི་སྒོ་ནི་ཁ་སྟེ་དེ་ལས་ཡི་དྭགས་ཁོ་ནའོ། ། བཏུང་བ་སྟེ་གཅི་བའི་ལམ་ལས་ནི་བྱོལ་སོང་དུ་འགྲོའོ། ། བཏུང་མིན་ཏེ་བཤང་ལམ་ལས་ནི་དམྱལ་བར་འགྱུར་རོ། ། ཞེས་བྱ་བ་འདི་དག་ནི་རྒྱུད་ཐམས་ཅད་དུ་ངེས་པ་ཡིན་ནོ། །
དེ་ལ་ཐར་པའི་འགྲོ་བ་ནི་སྤྱི་གཙུག་ཡིན་ཏེ་གཟུགས་མེད་པ་རྣམས་དང༌། ཤེས་རབ་ཀྱི་ཁྱད་པར་གྱིས་ཅུང་ཟད་ཕྱེ་བ་ཡིན་པས་སོ། ། ཞེས་སློབ་དཔོན་ཁ་ཅིག་བཞེད་ལ་ཁ་ཅིག་ནི་ལམ་འདི་རྣམས་ནི་འཁོར་བའི་འཕོ་བ་འབའ་ཞིག་ཡིན་ལ། མྱ་ངན་ལས་འདས་པ་ནི་ཤེས་རབ་ཁོ་ནས་འགྱུར་རོ་ཞེས་བཞེད་དོ། ། གཉིས་པ་འཕོ་བའི་རྣལ་འབྱོར་བྱ་བའི་དུས་ནི་འཆི་བའི་དུས་ཀྱི་ཐོབ་པ་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་སྟེ། དེ་ལས་འཆི་བའི་ལྟས་ནི་ཕྱིའི་ལྟས་དང་ནང་གི་ལྟས་སོ། ། ནང་གི་ལའང་མ་ངེས་པའི་ལྟས་དང༌། ངེས་པའི་ལྟས་སོ། ། ངེས་པའི་ལྟས་ལའང་གཉིས་ཏེ། འཆི་བ་ངེས་པ་ཙམ་དང༌།
དེ་ཁོ་ནར་འཆིའི་དེ་ལས་གཞན་དུ་མི་འཆི་བ་རྒྱས་པའི་དུས་ཀྱི་ལྟས་ཞེས་བྱ་བ་སྟེ། འདི་དག་རྒྱས་པར་ཤེས་པར་འདོད་པས་གཞན་དུ་བཙལ་བར་བྱའོ། ། ཅིའི་ཕྱིར་འཕོ་བའི་དུས་ངེས་པར་གཟུང་སྙམ་ན། ངེས་པར་འཆི་ལྟས་མ་བྱུང་བར་འཕོ་བ་བྱས་ན། དུས་མིན་ལྷ་ནི་གསོད་པ་ཉིད། ། ཅེས་འོག་ནས་འབྱུང་བས་ལྟུང་བ་བརྒྱད་པར་འགྱུར་ལ། འཆི་ངེས་པའི་ལྟས་བྱུང་སྟེ་འཆི་བ་བསླུ་བས་ཀྱང་མ་བསླུས་པ་ན་ཟླ་བ་དྲུག་ཙམ་གྱི་གོང་དུ་འཕོ་བ་བྱ་བར་གསུངས་ཏེ། འཆི་བའི་རྐྱེན་རིམས་ལ་སོགས་པས་བྱས་ན་འཕོ་བ་ལ་སྦྱོར་མི་ནུས་པའི་ཕྱིར་རོ། ། དེ་བས་ན་རྣལ་འབྱོར་པ་ཐ་མ་འཆི་བ་ཤེས་པ་ཞེས་བྱ་བ་ཡིན་ནོ་ཞེས་བདག་གི་བླ་མ་གསུང་ངོ༌། ། གསུམ་པ་སྔོན་དུ་བྱ་བའི་ཆོ་ག་ནི།
བུམ་པ་ཞེས་བྱ་བའི་ཤླཽ་ཀ་ཕྱེད་དང་གསུམ་བསྟན་ཏོ། ། དེའང་སྤྱིར་འཕོ་བའི་རྣལ་འབྱོར་གྱི་སྔོན་དུ་སྦྱང་བ་ནི། དང་པོར་འཁོར་ལོ་བཞི་ལ་བརྟེན་པ་ལ་སོགས་པའི་རྣལ་འབྱོར་གྱིས་ཙཎྜཱ་ལཱི་ལ་གོམས་པར་བྱ་བའོ། ། དེ་ནས་རླུང་ལ་གོམས་པར་བྱ་སྟེ། དཔལ་རྡོ་རྗེ་མཁའ་འགྲོ་ལས་ནི། ཀུཾ་པ་ཀ་དང༌། སུ་ར་ཀ་དང༌། རོ་ཙ་ཀ་དང༌། པྲ་ཤན་ཏི་ཀ་སྟེ་བཞི་གསུངས་ཀྱང་འདིར་བུམ་པ་འབའ་ཞིག་གསུངས་ལ། འདི་ཁོ་ན་ལ་སྦྱར་བས་གྲུབ་པར་ཡང་གསུངས་སོ། །
དེ་ལ་བུམ་པ་ནི་ལྟེ་བར་རླུང་རང་ཉིད་ཀྱི་ངང་གི་ཞུགས་པ་སྟེ། སྟེང་དང་འོག་གི་སྒོ་བསྡམས་ཏེ་གནས་པར་བྱེད་པའོ། ། དེ་ལྟར་སྒོ་གཉིས་པོ་བསྡམས་པས་སྒོ་དགུ་ཀ་ནས་མི་རྒྱུ་བས་སྒོ་རྣམས་ཐམས་ཅད་རེངས་པར་བྱེད་ཅེས་བྱའོ། ། སྒོ་གཉིས་པོ་བསྡོམས་པ་ཙམ་གྱིས་ཁེགས་སམ་འོན་ཏེ་ཐབས་གཞན་ཡང་ཡོད་སྙམ་པ་ལ། རླུང་གཉིས་པོ་བསྡེབས་པ་ཙམ་ཡིན་པས་ཏིང་ངེ་འཛིན་གྱིས་སྒོ་ཐམས་ཅད་ཡི་གེས་དགག་པ་བསྟན་པའི་ཕྱིར། མཆོད་རྟེན་རྣམས་ཀྱི་ཞེས་བྱ་བ་ལ་སོགས་པ་སྨོས་ཏེ། སྒྲོགས་པ་ལྔ་ནི་ཧཱུྃ་ཆ་ལྔ་པ་སྟེ། ཨཱུ་དང་ཧ་དང་མགོ་དང་ཟླ་ཚེས་དང་ཐིག་ལེའོ། ། བསྡུས་པ་ཧཱུྃ་སྟེ་དཀར་པོའོ། ། དེ་ནི་མཆོད་རྟེན་ཏེ་ལུས་སོ། །
དེའི་སྒོ་ནི་སྨིན་མའི་དབུས་སུའོ། ། ཁ་ཅིག་ནི་སྤྱི་གཙུག་ཏུ་འདོད་དོ། ། གཞན་དག་ནི་མིག་ཏུ་འདོད་དོ། ། དེ་བས་དམའ་བའི་སྒོ་ནི་ཁའོ། ། ས་བོན་ཆུ་ལྟར་དཀར་བ་སྟེ་སུྃ་དཀར་པོའོ། ། བཏུང་དང་བཏུང་མིན་མེའི་ས་བོན་ལ་སོགས་པ་ནི་སྔར་བརྟག་པ་དང་པོའི་དང་པོར་བཤད་ཟིན་ཏོ། ། དེ་ལྟར་ཡི་གེ་བཀོད་ལ་དང་པོའི་དབུགས་མཉམ་པར་བཞག་པས་བསྒོམ་ཞེས་སྦྱར་རོ། ། འདི་ལྟར་བསྟན་ཏེ། རང་ཉིད་ཀྱི་ལྷའི་རྣལ་འབྱོར་རམ། འོག་ནས་འབྱུང་བའི་རྣལ་འབྱོར་བྱ་སྟེ།
བཤད་པ་དང་གཅི་བ་ལམ་དུ་ཀྵྱྃ་ཞེས་བྱ་བའམ། ཀྵྨྃརཡུ་དམར་པོ་གཉིས་དགོད་དོ། ། མགྲིན་པར་སྨྃརཡུ་དང༌། ལྕེའུ་ཆུང་ལ་སུྃ་དཀར་པོ་དགོད་དོ། ། རྣ་བ་དང་སྣ་ལ་ཡུྃ་སྔོན་པོའམ་དམར་པོའོ། ། མིག་ལ་ཧཱུྃ་སྔོན་པོའོ། ། ལྟེ་བ་ལ་ཕྱུགས་བདག་ཀྵྨྃརཡུ་ངོ༌། ། སྙིང་ག་ལ་སྨྃརཡུ། དཔུང་པ་ལ་ཧྨྃརཡུ། སྨིན་མཚམས་དང་སྤྱི་གཙུག་ལ་ཀྵྨྃརཡུ་ངམ་ཀྵུྃ་ངོ༌། །
དེ་ལྟར་ཡི་གེས་བཀག་ནས་རླུང་ནང་དུ་ཞུགས་པ་དང་སྟེང་རླུང་བསྡམས་ཤིང་དེ་ནས་འོག་སྒོ་བསྡམ་པར་བྱའོ། ། དེ་ལྟར་བླ་མའི་མན་ངག་བཞིན་བསྒོམ་པ་གོམས་པར་བྱའོ། ། དེ་ལྟར་ཙཎྜཱ་ལཱི་དང་རླུང་ལ་གོམས་པ་སྔོན་དུ་མ་སོང་བར་ནི་འཕོ་བའི་རྣལ་འབྱོར་དོན་མེད་པར་འགྱུར་ལ། འདི་ལྟར་གོམས་པ་རྣམས་ཀྱིས་ནི་ངེས་པ་ཉིད་དུ་འགྲུབ་པར་འགྱུར་རོ། ། བཞི་པ་འཕོ་བའི་རྣལ་འབྱོར་དངོས་ནི་ལུས་ནི་ཞེས་བྱ་བ་ཚིགས་སུ་བཅད་པ་བདུན་དང་རྐང་པ་གཅིག་གིས་བསྟན་ཏོ། ། དེ་ལ་དང་པོ་ནི། དེ་ལྟར་སྔོན་དུ་སྦྱངས་པའི་རྣལ་འབྱོར་པས་འཆི་བའི་དུས་སུ་ཟླ་བ་དྲུག་ལ་སོགས་པའི་གོང་དུ་བྱ་སྟེ། འོག་ནས་འབྱུང་བའི་རྣལ་འབྱོར་བྱས་ལ་སྔར་བསྟན་པ་བཞིན་སྒོ་ཐམས་ཅད་ཡི་གེས་བཀག་སྟེ། སྙིང་གར་རླུང་གི་དཀྱིལ་འཁོར་གྱི་དབུས་སུ་ཡི་གེ་ཧཱུྃ་སྔོན་པོ་བསམས་ལ། ལྟེ་བར་ཙཎྜཱ་ལཱིའི་གནས་སུ་ཨྃ་རབ་ཏུ་འབར་བ་བསམས་ཏེ།
རླུང་ཕྱིར་ལྡང་བའི་དུས་སུ་ཧིག་བརྗོད་པས་ཨྃ་ལས་མེ་འབྱུང་བས་སྙིང་གའི་ཡི་གེ་ཕུལ་བར་བསམས་ཏེ། དེའང་རླུང་གི་དཀྱིལ་འཁོར་གྱི་སྟེང་འོག་ཏུ་ཡུྃ་རེ་བསམས་ལ། རླུང་ལྡང་ཙམ་ནས་འོག་མ་ལ་ཧི། གོང་མ་ལ་ཀ་བསམས་ལ་དེ་དང་མགྲིན་པ་ནས་མགོའི་བར་དུ་ཕུལ་བར་བསམ་མོ། ། རླུང་ནང་དུ་འཇུག་ཙམ་ན་ཧིག་བརྗོད་པས་ཡས་མར་མེས་བཀུག་སྟེ་འོངས་ནས་ཡང་ཡུྃ་གོང་མ་ལ་ཧི། འོག་མ་ལ་ཀ་བསམ། དེ་ལྟ་བུའི་ལྡང་འཇུག་གཅིག་ཏུ་སྡོམ་པ་ཉི་ཤུ་རྩ་གཅིག་བྱའོ། ། ཁ་ཅིག་ལས་ནི་ཉི་ཤུ་རྩ་བཞིར་བྱས་ལ། ལྔ་པ་ལ་གང་འདོད་པའི་གནས་ནས་དབྱུང་ངོ་ཞེས་ཟེར་རོ། ། ཡང་ན་ཉི་ཤུར་བྱས་ལ་རྩ་གཅིག་པ་ལས་དབྱུང་ངོ༌། །
དེ་ཡང་མཐོ་རིས་ཀྱི་འཕོ་བ་ནི་གང་འདོད་པའི་གནས་ནས་དབྱུང་བ་ཙམ་ཉིད་ཡིན་ལ། ཐར་པའི་འཕོ་བ་ནི་བདག་གི་རྣལ་འབྱོར་བྱས་པའི་རྗེས་ལ་མདུན་དུ་ལྷ་དང་བླ་མ་ཐ་མི་དད་དུ་སྤྱན་དྲངས་ལ་བདག་གི་འབྱོར་པ་མཐའ་དག་བཏང་ལ་ལྟུང་བ་བཤགས་པར་བྱ་སྟེ། དེའི་དུས་སུ་དེའི་ཐུགས་ཀར་འཕོས་ན་དེ་དང་རོ་གཅིག་ཏུ་ཤེས་པར་འགྱུར་ཏེ། བར་དོ་མེད་པར་རིག་པ་འཛིན་པར་འགྱུར་ཞེས་བྱའོ། ། བསྡུས་པའི་དོན་ཏོ། ། ལུས་ནི་ཞེས་བྱ་བ་ནི་ཧཱུྃ་གི་ལུས་སོ། ། རླུང་གི་ཁ་དོག་ནི་སྔོན་པོའོ། ། སེམས་ནི་སེམས་ཀྱི་རྟེན་རླུང་གི་ཁ་དོག་དང༌། རླུང་གི་དཀྱིལ་འཁོར་བཀོད་ལ། རླུང་གི་ས་བོན་དགོད་པ་ནི་ཚིགས་བཅད་གཅིག་གོ །
ཐིག་ལེ་དང་སྒྲ་ཞེས་བྱ་བ་ལ་སོགས་པས་ནི་ཧཱུྃ་གི་ས་བོན་ཏེ་ལྟེ་བའི་ཨྃ་གི་འོད་ཀྱིས་བསྐུལ་ཞིང་དགུག་པ་སྟོན་ཏོ། ། འཇིགས་མ་ནི་དྲག་མོ་སྟེ་ལྟེ་བའི་ཨྃ་དེས་ལྕགས་ཀྱུ་ལྟར་འདྲེན་ཞེས་བྱ་བའི་དོན་ཏོ། ། གྲངས་ཡོངས་སུ་ཚང་ནས་འཕོ་བ་སྟོན་པ་ནི་ཉི་ཤུ་རྩ་གཅིག་དབུགས་རྣམས་ཞེས་བྱ་བ་ལ་སོགས་པའོ། ། དེ་འདྲེན་པའི་སྒྲ་སྐད་ཀྱི་ཡི་གེ་བཏུ་བ་དང་དེའི་བྱེད་པ་བསྟན་པ་ནི་མཛོད་སྤུ་ཞེས་བྱ་བ་ལ་སོགས་པའོ། ། ཧིཀ་དེ་སྙིང་གའི་ཡུྃ་གྱི་ས་བོན་ལ་དགོད་པ་བསྟན་པ་ནི། རླུང་གི་ས་བོན་འོག་མ་ལ་རྩ་ཞེས་བྱ་བ་ལ་སོགས་པའོ། ། དེ་ནས་སྟེང་ནས་སྟེང་མཆོག་ཏུ་ཞེས་རྐང་པ་གསུམ་ནི་ཞར་ལས་བྱུང་བ་སྐྲ་དཀར་གསལ་བ་སྟོན་ཏོ། ། སྟེང་ཞེས་བྱ་བ་ནི་སྤྱི་བོ་བདེ་ཆེན་གྱི་འདབ་མའི་དབུས་ཀྱི་ཧྃ་ལས་ཞེས་སློབ་དཔོན་བྷ་བ་པ་བཞེད་ལ། བདག་གི་བླ་མ་ནི་གོང་དུ་མཛོད་སྤུ་སྐྲ་དཀར་ས་བོན་ཞེས་གསུངས་པས། སྨིན་མཚམས་སུ་ཧྃ་བཀོད་ལ་ཧིག་གིས་བདུད་རྩི་ཕབ་སྟེ།
ལྕེའུ་ཆུང་གི་སུྃ་ལ་ཕབ་པས་ལུས་ཐམས་ཅད་ཚིམ་པར་བསྒོམས་ན་ལུས་བརྟས་པ་དང་སྐྲ་དཀར་གསལ་བར་འགྱུར་རོ། ། སློབ་དཔོན་བྷ་བ་པ་ལྟར་ན་སྤྱི་བོའི་ཧྃ་སྔོན་པོ་ལས་བྱང་སེམས་ཕབ་ལ་ལྟེ་བའི་ཨྃ་ལ་གསོས་ན་སྐྲ་དཀར་འཆིང་བའོ། ། དཔལ་རྡོ་རྗེ་མཁའ་འགྲོ་ལས་ནི། སྐྲ་དཀར་བཅིང་བ་དང༌། ནམ་མཁའ་ལ་འགྲོ་བ་དང༌། ཚིག་གི་དངོས་གྲུབ་དང༌། མངོན་ཤེས་ལ་སོགས་པ་རྣལ་འབྱོར་འདིས་བསྒྲུབ་པས་ཞར་ལས་གསུངས་སོ། ། བུ་ག་དགུའི་སྟེང་མཆོག་ཅེས་བྱ་བ་རྐང་པ་གཉིས་ཀྱིས་ཐར་པའི་འཕོ་བ་གསུངས་པ་ཡིན་ནོ། ། ལྔ་པ་འཕོ་བའི་རྣལ་འབྱོར་གྱི་ཕན་ཡོན་ནི་ཉིན་ཞིང་ཞེས་བྱ་བ་ལ་སོགས་པ་སྟེ། དེ་ཅིའི་འཕོ་བའི་རྣལ་འབྱོར་གྱིས་མཐོ་རིས་དང་ཐར་པ་འགྲུབ་བོ་ཞེས་བྱ་བ་འདི་ལས་བཟང་པོ་བྱས་པ་ཞིག་ཡིན་ནམ་ཞེ་ན།
ལས་ལ་ལྟོས་པ་མ་ཡིན་ཏེ། འཕྲལ་གྱི་རྐྱེན་གྱིས་རྟེན་ཅིང་འབྲེལ་པར་འབྱུང་བའི་ཆེ་བ་ཉིད་ཀྱིས་རེ་ཞིག་འདི་འགྲུབ་པར་སྟོན་པས་མཚམས་མེད་པ་ལྔ་བྱེད་པས་ཀྱང་འགྲུབ་ཅེས་བྱའོ། ། འདི་ནི་ལས་ལ་སྐུར་པ་བཏབ་པར་ཡང་མི་འགྱུར་ཏེ། འདི་ཉིད་གསང་སྔགས་ཀྱི་ཟབ་མོའི་ལས་ཡིན་པའི་ཕྱིར་རོ། ། དྲུག་པ་འཕོ་བའི་དུས་ཀྱི་ངེས་པར་གཟུང་བའི་འཐད་པ་ནི་དུས་ཐོབ་ཅེས་བྱ་བ་ལ་སོགས་པ་སྟེ་གོ་སླའོ། ། རྣལ་འབྱོར་བསྒྲུབ་པའི་ཁྱད་པར་ལས། ། ཞེས་བྱ་བ་ལ་སོགས་པས་ནི་འཕོ་བའི་དུས་ཀྱི་ལྷའི་རྣལ་འབྱོར་སྟོན་ཏེ། སྤྱིར་ལྷའི་རྣལ་འབྱོར་རང་གང་བྱེད་པས་ཆོག་པ་ཡིན་ཡང༌། འདིར་ཡེ་ཤེས་ཀྱི་མཁའ་འགྲོ་སྨོས་པ་ནི། འཕོ་བ་ལ་ཁྱད་པར་དུ་ཤིས་པའི་ཕྱིར་དང༌།
དཔལ་རྡོ་རྗེ་གདན་བཞི་པའི་བཤད་པའི་རྒྱུད་ཡིན་པས་དེའི་དགོངས་པའི་དོན་གྱི་ཕྱིར་སྨོས་པ་ཡིན་ནོ། ། ཞེས་བདག་གི་བླ་མ་གསུང་ངོ༌། ། དེ་ལ་ཡི་གེ་དགོད་པ་ལ་སོགས་པ་བྱས་ནས། དང་པོ་རླུང་སྦྱང་བ་ནས་བརྩམས་ཏེ་ཐམས་ཅད་ཀྱི་རྟེན་དུ་བྱའོ། ། ཚིག་གི་དོན་ནི་རྟོགས་པར་སླའོ། ། དེ་ནས་ཕྱི་རོལ་རྣལ་འབྱོར་ཞེས་བྱ་བ་ལ་སོགས་པས་ནི་གསུམ་པ་སྟེ་འཕོ་བའི་རྣལ་འབྱོར་གཞན་བསྟན་པ་སྟེ། གཞན་གྱི་གྲོང་དུ་འཇུག་པ་སྟོན་ཏོ། ། དོན་ནི་སྔར་བསྟན་པ་ལྟ་བུའི་ཡོངས་སུ་སྦྱར་བ་བྱས་པའི་རྣལ་འབྱོར་པས་བདག་གི་དུས་ལ་བབ་པ་དང༌། ཕ་རོལ་ཏུ་གདུག་པ་ཅན་བསྒྲལ་བའི་དུས་ལ་བབ་པར་གྱུར་པ་དེའི་དུས་སུ་འདི་བྱའོ། ། འདི་ལ་གསུམ་སྟེ།
བདག་གི་རྣམ་པར་ཤེས་པ་དབྲོག་པ་སྟེ་གཡོ་བར་བྱ་བ་དང༌། ཕ་རོལ་གྱི་རྣམ་པར་ཤེས་པ་དབྲོག་པ་ནང་གི་ལས་ཀྱི་ཚོགས་གདུག་པ་ཅན་ཚར་གཅད་པ་དང༌། དེའི་སེམས་ཀྱི་རྗེས་སུ་བདག་གི་སེམས་འཕོ་བའི་རྣལ་འབྱོར་དངོས་སོ། ། དང་པོ་ནི་སྔར་བསྟན་པ་ལྟར་སྦྱང་བ་བྱས་པས། རང་གི་ལྟེ་བར་རླུང་གི་དཀྱིལ་འཁོར། དེའི་སྟེང་དུ་མེའི་དཀྱིལ་འཁོར། དེའི་སྟེང་དུ་ཉི་མ། དེའི་དབུས་སུ་ཨྃ་ཤིན་ཏུ་དམར་བ་བསམ། ཡང་སྙིང་གར་ཧཱུྃ་ཁ་དོག་སྔོན་པོ་ཁ་ཐུར་དུ་བལྟས་པ་བསམས་ལ། སྒོ་ཐམས་ཅད་ཡི་གེས་བཀག་སྟེ།
རླུང་ཕྱིར་ལྡང་བའི་དུས་སུ་རླུང་གིས་མེ་དང་ཉི་མ་བུས། དེས་ཨྃ་སྦར་ཏེ་ཨྃ་གི་འོད་ཀྱིས་སྙིང་གའི་ཧཱུྃ་དེ་ཀླད་པའི་ནང་དུ་ཚངས་ཀྱིས་ཕུལ་བར་བསམ། ནང་དུ་འཇུག་ཙམ་ན་ཡང་སྙིང་གའི་བར་དུ་འོང་བར་བསམ། དེ་ལྟ་བུའི་རྣལ་འབྱོར་པ་ཡང་དང་ཡང་དུ་གོམས་པར་བྱས་པས་བདག་གི་རྣམ་པར་ཤེས་པ་དབྲོག་པ་ལ་ཚིགས་མེད་པར་འགྲུབ་པར་འགྱུར་རོ། ། བསྡུས་པའི་དོན་ཏོ། ། ཚིག་གི་དོན་ནི་དེ་ནས་ཞེས་བྱ་བ་ནི་སྔོན་དུ་སྦྱང་བ་བྱས་པའི་རྗེས་ལའོ། ། ཕྱི་རོལ་རྣལ་འབྱོར་ནི་གཞན་གྱི་གྲོང་དུ་འཇུག་པའོ། ། གནས་གཉིས་ཀྱིས་ནི་ལྟེ་བ་དང་སྙིང་ག་སྟེ། རྐང་པ་དྲུག་གིས་འཁོར་ལོ་གཉིས་ཀྱི་ཡི་གེ་དགོད་པ་བསྟན་ཏོ། ། རྣལ་འབྱོར་པའི་རྐང་པ་གཉིས་ཀྱིས་དེའི་རླུང་གི་རྣལ་འབྱོར་བསྟན།
ཡེ་ཤེས་ས་བོན་ཞེས་བྱ་བ་ལ་སོགས་པས་བཟླས་པའི་དུས་ཀྱི་དམིགས་པ་བསྟན་ཏོ། ། འབྱུང་བའི་མཚན་ཉིད་ཅེས་བྱ་བ་ལ་སོགས་པས་དེ་ཉིད་ཡང་དང་ཡང་དུ་གོམས་པར་བྱས་ན་འགྲུབ་པར་བསྟན་པ་སྟེ། རྣམ་པར་ཤེས་པ་འོད་གསལ་བ་ཡིན་པས་དེས་ན་རླུང་ཡང་འོད་གསལ་བ་སྟེ་འདིས་མཚོན་པར་བྱ་ཞེས་སྦྱར་རོ། ། དེ་ལྟར་བདག་ཉིད་འཕོ་བ་ལ་ཚེགས་མེད་པར་བྱས་ནས། གཉིས་པ་གདུག་པ་ཅན་བསྒྲལ་བ་ནི་དེ་ནས་ཕྱི་རོལ་ཞེས་བྱ་བ་རྐང་པ་གཉིས་ཀྱིས་བསྟན་ཏོ། ། རང་གི་ལྟེ་བར་ཨྃ་རབ་ཏུ་དམར་བ་བསམས་ལ། དེའི་འོད་ཀྱིས་སྙིང་གའི་ཧཱུྃ་བསྐུལ་ཏེ། ཨཱ་ལི་ཀཱ་ལི་རང་བཞིན་གྱིས་འོད་རབ་ཏུ་འབར་བ་དེ་བདག་གི་སྣ་བུག་གཡས་ནས་ཕྱུང་ལ་ཕ་རོལ་གྱི་སྣ་གཡོན་ནས་ཞུགས་ཏེ། དེའི་སྙིང་གའི་སེམས་ཀྱི་རྟེན་རིན་པོ་ཆེ་རབ་ཏུ་འབར་བ་ལྟ་བུ་སྦར་ཏེ། དེའི་མེ་རླུང་གིས་དེའི་ས་བོན་བསྐུལ་ཏེ།
རྣམ་པར་ཤེས་པ་བསྡུས་ནས་དེའི་སྣ་གཡས་ནས་ཕྱུང་སྟེ། བདག་གི་སྣ་གཡོན་ནས་བཅུག་ལ་ལྟེ་བའི་འོག་ཀྵའི་གནས་མེ་རླུང་གི་འཁོར་ལོ་ལ་དེའི་རྣམ་པར་ཤེས་པ་བསྲེག་པར་བྱའོ། ། དེས་ཇི་སྲིད་དུ་ཕ་རོལ་མ་འཕོས་ཀྱི་བར་དུ་བདག་ཉིད་མི་སྨྲ་བ་ལ་གནས་ཏེ་བསྒྲུབ་པར་བྱའོ། ། འདིས་ནི་ཕ་རོལ་གདུག་པ་ཅན་བསྒྲལ་བ་ནང་གི་ལས་ཀྱི་ཚོགས་སོ། ། དེ་ལྟར་བླ་མའི་མན་ངག་གོ ། དེའང་དཔལ་རྡོ་རྗེ་མཁའ་འགྲོ་ལས། ཉི་མའི་ལམ་ནས་བྱུང་ནས་ནི། ། བདག་དང་ལྷ་མོའི་ཆ་ལྡན་པ། ། བསྒྲུབ་བྱའི་སྙིང་གའི་དབུས་གཞུག་ནས། ། རླུང་གིས་མེ་ནི་སྦར་བར་བྱ། །
དེ་ཡི་རྣམ་ཤེས་བླངས་ནས་ནི། ། ལུས་ཀྱི་དཀྱིལ་འཁོར་ལ་ནི་གཞུག ། བསྒྲུབ་བྱའི་རྣམ་ཤེས་ཕྲོག་ནས་ནི། ། འོག་གི་ཀྵ་ཡི་འཁོར་ལོར་སྦྱར། ། ཇི་སྲིད་ཟད་ཀྱི་བར་དུ་ནི། ། ལྷ་མོ་ལྐུགས་པ་བཞིན་དུ་གནས། ། ཞེས་གསུངས་སོ། ། གསུམ་པ་དེར་རྣམ་ཤེས་འཕོ་བ་ནི། གཞན་གྱི་སེམས་ཀྱི་རྗེས་སུ་སེམས། ། ཞེས་བྱ་བ་ལ་སོགས་པ་སྟེ།
དེ་ལྟར་ཕ་རོལ་གདུག་པ་ཅན་ལུས་ཀྱི་སྒོ་ནས་ཡུན་རིང་དུ་གནས་ཤིང་གཞན་ལ་ཕན་པའི་ལུས་ཏེ། བདག་གི་རྣམ་པར་ཤེས་པ་ཕྲོག་པ་དང༌། ཅུང་ཟད་དྲོད་མ་ཡལ་ཙམ་དེ་ལ་བདག་གི་རྣམ་པར་ཤེས་པ་འཕོ་བར་བྱ་སྟེ། དེའང་དང་པོ་སེང་གེ་རྣམ་གྲོལ་གྱི་ཕྱག་རྒྱ་བཅིངས་ལ། གོང་གི་བདག་གི་རྣམ་ཤེས་དབྲོག་པར་ཇི་སྐད་བཤད་པའི་རྣལ་འབྱོར་བྱས་ལ། བདག་གི་སྣ་གཡས་ནས་ཕ་རོལ་གྱི་སྙིང་གར་བཀོད་པས་འགྲུབ་བོ། ། དེའི་རྗེས་ལ་མངོན་པར་ཤེས་པ་ལྔ་ལ་སོགས་པ་བསམ་གྱིས་མི་ཁྱབ་པའང་འགྲུབ་པར་འགྱུར་རོ། ། དེ་ནི། བསྒོམ་དང་བཟླས་པའི་ཁྱད་པར་གྱིས། ། ཞེས་བྱ་བ་ལ་སོགས་པས་བསྟན་ཏོ། །
དཔལ་རྡོ་རྗེ་མཁའ་འགྲོ་ལས། སེང་གེ་རྣམ་གྲོལ་ཕྱག་རྒྱ་ནི། ། རྣལ་འབྱོར་པས་ནི་བཅིང་བར་བྱ། ། ཁྱེད་ཀྱི་གནས་ཀྱི་རྣལ་འབྱོར་ལས། ། རྟག་ཏུ་སྲོག་དང་རྩོལ་བྱ་བ། ། སྔགས་ཀྱིས་འབྱེད་པའི་རྣལ་འབྱོར་གྱིས། ། བདག་གི་ལུས་ནི་སྤངས་ནས་ནི། ། སྔགས་པ་གཞན་གྱི་གྲོང་ཞུགས་ཏེ། ། ཆོ་ག་འོངས་ནི་བྱ་བ་ཉིད། ། དེ་ཉིད་རིམ་པའི་རྣལ་འབྱོར་གྱིས། །
རང་གི་ལུས་ཀྱི་རྣལ་འབྱོར་འདོད། ། ཅེས་གསུངས་སོ། ། དེ་ནས་མངོན་པར་ཤེས་པ་བསྒྲུབ་པ་ལ་སོགས་པ་ནི་བླ་མས་མི་གསུང་བའི་ཕྱིར་མི་བྲིའོ། ། དེ་ལྟར་ཡེ་ཤེས་ཀྱི་འཕོ་བ་བསྟན་ནས་གཉིས་པ་ཡེ་ཤེས་ཀྱི་དེ་ཁོ་ན་དངོས་ནི་དེ་ནས་ཡེ་ཤེས་ཞེས་བྱ་བ་ལ་སོགས་པ་སྟོན་ཏེ། འདི་ལ་བཞི་སྟེ། ཡེ་ཤེས་ཀྱི་དེ་ཁོ་ན་དངོས་དང༌། ཡེ་ཤེས་ཀྱི་བྱེ་བྲག་དང༌། ཡེ་ཤེས་ཁྱད་པར་ཅན་ཤེས་པ་མཆོག་ཏུ་བསྔགས་པ་དང༌། ཡེ་ཤེས་ཀྱི་དེ་ཁོ་ན་ཉིད་སྟོན་པའི་གཞུང་ལ་འབད་པར་གདམས་པའོ། ། དང་པོ་ནི་དེ་ལྟར་འགྲོ་བ་བཟང་པོ་དང་ངན་པ་དང་ཐར་པ་ལ་སོགས་པར་འགྱུར་བ་དེ་ལས་དེ་ཁོ་ནས་ཀྱང་མ་ཡིན།
སྔར་བསྟན་པའི་ལམ་ཁོ་ནས་ཀྱང་མ་ཡིན་ཏེ། ཐམས་ཅད་རང་གི་སེམས་འདི་ཉིད་ཀྱིས་དེ་དག་འགྲོ་བར་བྱེད་དོ་ཞེས་བསྟན་པའི་ཕྱིར་ཡེ་ཤེས་གཟུགས་གྱུར་ཞེས་སྨོས་སོ། ། དེས་ན་མར་མེ་ལྟར་གསལ་བའི་སེམས་ཀྱིས་ལས་རྣམས་བྱེད་པའོ། ། འོ་ན་ཉན་ཐོས་ལ་སོགས་པ་ལས་དེ་ཁོ་ན་ཉིད་དུ་མ་བཤད། ལས་དུ་མ་བཤད་པ་དེ་དག་ལོག་པ་ཡིན་ནམ་སྙམ་པ་ལ་མ་ཡིན་ཏེ་ཉན་ཐོས་ལ་སོགས་པའི་དེ་ཉིད་དེ་དག་ཀྱང་ལེགས་པར་བཤད་པ་ཉིད་དོ། ། འོ་ན་མི་མཐུན་སྙམ་ན། དེ་དག་ཐམས་ཅད་ཀྱང་རང་གི་སེམས་ཉིད་ཀྱི་ཡེ་ཤེས་ཉིད་དེ་དང་དེའི་རྣམ་པར་སྣང་སྟེ། དཔེར་ན་ཤེལ་སྒོང་དག་རས་ཀྱི་གཞིས་བསྒྱུར་ཡང་རང་གི་ངོ་བོ་ཤེལ་དག་པ་ཡིན་པ་དང་དག་པའི་རྐྱེན་དེས་དེ་དེར་སྣང་བ་བཞིན་ནོ། ། དེས་ན་མར་མེ་ལྟར་གསལ་བའི་མྱོང་བ་གཉིས་མེད་ཀྱི་ཡེ་ཤེས་སེམས་དེ་ལ་ཤེལ་སྒོང་ཡོངས་སུ་དག་པ་ལ་ཚོན་གྱིས་ཁ་བསྒྱུར་བ་བཞིན་དུ། རང་གི་སེམས་འཆི་ཀའི་ཐ་མ་ལ།
རིང་པོ་སུམ་ཅུའི་ཚད་དུ་སེམས་གནས་པ། རྒྱུན་མ་ཆད་པས། ། དེ་དང་དེ་ཡི་འགྲོ་བར་འགྱུར། ། ཞེས་སྟོན་པ་ནི་ཤེལ་ལྟར་ཞེས་པ་དང༌། མར་མེའི་ཞེས་བྱ་བ་ལ་སོགས་པས་བསྟན་ཏོ། ། དེ་ལྟར་དཔལ་རྡོ་རྗེ་མཁའ་འགྲོ་ལས་གསུངས་པ། དགེ་དང་མི་དགེའི་འབྲས་འབྱུང་བས། ། ལྷ་མོ་རིང་པོ་སུམ་ཅུ་ཡིན། ། རང་རིག་སེམས་ཀྱིས་བསྒོམ་པ་ནི། ། དེ་ཡི་འགྲོ་བ་འགྲོ་བར་འགྱུར། །
ཞེས་སོ། ། གལ་ཏེ་འགྲོ་བ་དྲུག་གི་འགྲོ་བར་རང་གི་སེམས་དེ་དང་དེའི་རྣམ་པར་བསྒྱུར་བས་འགྲོ་བར་རིགས་ན། མྱ་ངན་ལས་འདས་པར་གང་གིས་འགྱུར་སྙམ་ན། དེ་ནི་སྤྲོས་པ་དང་བྲལ་བའི་སེམས་ཀྱིས་སོ། ། ཞེས་སྟོན་པ་ནི། སྤྲོས་པ་ཐམས་ཅད་དམིགས་ནས་ནི། ། ཞེས་པ་ཤླཽ་ཀ་གཅིག་གོ ། གཉིས་པ་ཡེ་ཤེས་ཀྱི་བྱེ་བྲག་ནི་ཀྱེ་ཞེས་བྱ་བ་ལ་སོགས་པ་སྟེ། དེ་ལྟར་འཁོར་བ་དང་མྱ་ངན་ལས་འདས་པ་ཐམས་ཅད་རང་གི་སེམས་ཀྱི་འགྱུར་བ་དེ་རིགས་ན། སེམས་ཀྱི་ཁྱད་པར་གང་ཞེས་དྲི་བའི་དོན་ཏོ། །
དེའི་ལན་ལ་ཡེ་ཤེས་རྣམ་པ་ལྔ་ཞེས་གསུངས་ཏེ། སོ་སོ་བའི་ཤེས་པ་ལྔའོ། ། དེ་ལ་དགའ་བ་མེ་ལོང་ཡེ་ཤེས་ཞེས་བྱ་བ་ལ་སོགས་པ་ནི་མེ་ལོང་ནི་མཐོང་བའོ། ། དེ་ནི་བསོད་ནམས་སོ། ། གསང་བ་ནི་དེ་གསང་བ་སྟེ། བསོད་ནམས་ཀྱི་ངར་འཛིན་པ་གསང་ཞིང་སྦས་པ་ལས་ལྷར་འགྱུར་རོ། ། ཁྲོ་བོའི་ངར་འཛིན་པའི་ཤེས་པ་ལས་ནི་ལྷ་མ་ཡིན་དུའོ། ། ཉི་མ་ནི་གདུང་བ་སྟེ། སེར་སྣའི་ངར་འཛིན་སེམས་པ་ལས་ནི་ཡི་དྭགས་སུ་འགྱུར་རོ། ། འཇིགས་ཤིང་ངུ་བ་ནི་འཇིགས་ཤིང་ཁྲོ་བོའི་ངར་སེམས་ལས་ནི་དམྱལ་བར་འགྱུར་རོ། །
གཏི་མུག་ནི་རྨོངས་ཤིང་བླུན་པའི་ངར་སེམས་པ་ལས་ནི་བྱོལ་སོང་དུ་འགྱུར་རོ། ། དེ་ལྟར་ན་སེམས་ཀྱི་ཁྱད་པར་ལྔར་ངེས་པར་འགྲོ་བ་རྣམས་སུ་སེམས་ཀྱིས་འགྲོ་ན་སེམས་མེད་པ་བརྟེན་པ་ལ་སོགས་པར་ཇི་ལྟར་འགྲོ་བ་ཡིན་ཞེས་བྱ་བའི་དོན་ཏོ། ། འོ་ན་འགྲོ་བ་ནི་དྲུག་ཡིན་ལ་ཡེ་ཤེས་ལྔ་ལས་མེད་པས་ཇི་ལྟར་བྱ་སྙམ་ན། ལྔའི་དབྱེ་བས་ཡེ་ཤེས་བསྒྲགས། ། ཞེས་སྨོས་ཏེ། མིའི་འགྲོ་བ་ནི་ཡེ་ཤེས་ལྔ་ཀ་དང་ཆ་ཡིས་ལྡན་ཞེས་བྱ་བའི་དོན་ཏོ། ། དེ་ལྟར་གདན་བཞི་པ་དང༌། རྡོ་རྗེ་མཁའ་འགྲོ་ལས། མི་ལ་རྣམ་ཤེས་ཁྱད་པར་ནི། ། རྣམ་པ་ལྔ་རུ་ཤེས་པར་བྱ། །
ཞེས་གསུངས་སོ། ། གླེན་ཞིང་ཞེས་བྱ་བ་རྐང་པ་གཉིས་ནི་མི་ལ་ཤེས་པ་ལྔ་པོ་འདི་དང་ལྡན་ཞེས་བྱ་བ་ཡིན་ནོ། ། ཞེས་བྱ་བར་སློབ་དཔོན་ཁ་ཅིག་འཆད་དོ། ། ཁ་ཅིག་ནི་དེ་ལྟ་བུའི་འགྲོ་བ་དྲུག་པོར་ཤེས་པ་འདི་ལྟ་བུ་དང་ལྡན་པའི་སོ་སོའི་སྐྱེ་བོ་རྣམས་འགྲོའི། རྣལ་འབྱོར་པ་ནི་ཁྱད་པར་གྱི་གནས་མྱ་ངན་ལས་འདས་པར་འགྱུར་རོ། ། ཞེས་གཞུང་གི་ཆ་མར་སྦྱར་ཏེ་འཆད་དོ། ། དེ་ལྟར་འཁོར་བར་འགྱུར་བའི་ཡེ་ཤེས་བཤད་ནས། མྱ་ངན་ལས་འདས་པའི་རྒྱུར་འགྱུར་བའི་ཡེ་ཤེས་གང་ཞེ་ན། ཡེ་ཤེས་དེ་ཉིད་ཁྱད་པར་ཅན་ཏེ་སྤྲོས་པ་དང་བྲལ་བ་ལྷན་ཅིག་སྐྱེས་པའི་ཡེ་ཤེས་ལ་སེམས་མངོན་དུ་གྱུར་པ་ལས་འགྱུར་བ་སྟེ་དེ་ནི་ཁྱད་པར་ཅན་ནོ། ། དེ་ལྟ་བུ་དེ་གང་ལས་ཤེས་ན་རྣལ་འབྱོར་བསྟན་བཅོས་ལས་ཏེ་ཐབས་དང་ཤེས་རབ་གཉིས་མེད་སྟོན་པའི་གཞུང་ལས་སོ། །
གསུམ་པ་དེ་ལྟ་བུ་ཤེས་པ་མཆོག་ཏུ་བསྔགས་པ་ནི་སྐྱེ་བ་ཞེས་བྱ་བ་རྐང་པ་གཉིས་ཏེ། དེ་ལྟར་ཐམས་ཅད་སེམས་ལས་གྱུར་པར་ཤེས་པ་དང་སྤྲོས་བྲལ་ཤེས་པའི་རྣལ་འབྱོར་པ་དེ་སངས་རྒྱས་ཀྱི་བྱིན་གྱིས་བརླབས་ཞེས་བྱ་བའི་དོན་ཏོ། ། བཞི་པ་དེ་ནས་ཡེ་ཤེས་སྟོན་པའི་གཞུང་ལས་འབད་པར་བསྟན་པ་ནི་མཁས་པས་ཞེས་བྱ་བ་ལ་སོགས་པ་སྟེ། མཁས་པ་ནི་ཡེ་ཤེས་ལ་མཁས་པའོ། ། དེ་ལྟར་ན་ཁྱད་པར་ཅན་གྱི་ཡེ་ཤེས་རྣལ་འབྱོར་གྱི་བསྟན་བཅོས་ལས་སྟོན་པ་དེ་བས་ན་དད་པ་བསྐྱེད་པར་བྱའོ། ། གལ་ཏེ་ཕྱི་རོལ་སྒྲ་ཚད་ལ་སོགས་པ་དང༌། ཕ་རོལ་ཏུ་ཕྱིན་པ་ལ་སོགས་པ་ལས་སྡེབ་སྦྱོར་ལ་སོགས་པ་ཤིན་ཏུ་ལེགས་ཤིང་དོན་རྟོགས་པར་སླ་ཞིང་མཛེས་སོ་སྙམ་ན། དེ་དག་གི་གར་གྱི་སྦུབས་དང་འདྲའི་གར་མཁན་དངོས་མ་ཡིན་ནོ། ། ཞེས་སྟོན་པ་ནི་ཕྱི་རོལ་ཞེས་བྱ་བ་ལ་སོགས་པའོ། ། འོ་ན་རྣལ་འབྱོར་གྱི་བསྟན་བཅོས་ལས་ཅི་བྱུང་སྙམ་ན་བཟང་བ་ནི་སྤྱོད་པ་སྟེ་མཐོ་རིས་དང་ཐུན་མོང་ངོ༌། །
གྲོལ་བ་ནི་མཆོག་སྟེ་གཉི་ག་འབྱུང་ཞེས་བྱ་བའི་དོན་ཏོ། ། དེ་བས་ན་རྣལ་འབྱོར་གྱི་རྒྱུད་འདི་ནི་སྙིང་པོ་སྟེ་མངལ་དང་འདྲ་བ་ཐམས་ཅད་ཀྱི་འབྱུང་གནས་སུ་གྱུར་པའོ། ། དེ་ཁྱོད་ལ་བཤད་དོ། ། མུ་སྟེགས་ཀྱི་ཡེ་ཤེས་ནི་རྟག་པ་དང་འགྱུར་བ་མེད་པ་དབང་ཕྱུག་ལ་སོགས་པས་བྱས་པར་འདོད་ལ། འདིར་ལས་དང་རང་གི་སེམས་ཀྱི་བྱས་པར་བསྟན་པས་རྟག་པ་འཇིག་པར་བྱེད་པའོ། ། དེ་ལྟར་ན་ཡེ་ཤེས་ཀྱི་དེ་ཁོ་ན་ཉིད་བསྟན་ཟིན་ཏོ། ། བརྟག་པ་བརྒྱད་པ་ལས་རབ་ཏུ་བྱེད་པ་གསུམ་པའོ།། །། དེ་ལྟར་དེ་ཁོ་ན་ཉིད་བཞི་བསྟན་ནས་སྔགས་ཀྱི་བཟླས་པ་བསྟན་པའི་ཕྱིར་སྔགས་རྣམས་ཞེས་བྱ་བ་ལ་སོགས་པ་གསུངས་སོ། ། འདིའི་བརྗོད་པར་བྱ་བའི་དོན་ལ་སོགས་པ་བཞི་བསྟན་པར་བྱ་སྟེ། བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱི་ཁོ་ནའོ། །
རྗོད་བྱེད་ཀྱི་སྒྲ་ནི་གསུམ་ཀ་འཇུག་སྟེ། ཚིག་དོན་ཡོད་པ་རྣམས་ནི་ཡན་ལག ས་བོན་འབྲུ་རེ་བ་རྣམས་ནི་ཡི་གེའི་དོན། གཟུངས་ཀྱི་སྒོ་རྣམས་ནི་མན་ངག་གི་དོན་ཏོ། ། མངོན་པར་རྟོགས་པ་ནི་ཐབས་ཀྱི་རྒྱུད་དང་འབྲེལ། དེ་ལས་ཀྱང་དངོས་གྲུབ་མཐའ་དག་གི་ཐབས། དེ་ལ་དྲུག་ལས་དང་པོ་སྔགས་ཀྱི་བཟླས་པ་དང་འབྲེལ་ཏོ། ། དེ་ལ་ཡང་དོན་དྲུག་ལས་བཏུ་བ་བདུན་པར། ཕྲེང་བ་རབ་ཏུ་བྱེད་པ་གསུམ་པར། ཁ་ཟས་གཞན་དུ་བསྟན།
དགོས་པ་བཅུ་པ་ནས་སྟོན། འདིར་སྔགས་དངོས་དང་ཆེད་དུ་བྱ་བ་གཉིས་བསྟན། དེ་ལ་ཆེད་དུ་བྱ་བའི་དབང་དུ་བྱས་ན་བསྙེན་པ་དང༌། གཏོར་མ་དང༌། སྦྱིན་སྲེག་ལ་སོགས་པ་དུ་མར་འབྲེལ་ཏོ། ། འོ་ན་སྔགས་ཞེས་བྱ་བར་མངོན་རྟོགས་ལ་སོགས་པར་བསྔོར་མི་རུང་ངམ་སྙམ་ན། དོན་དམ་པའི་སྔགས་ཞེས་བྱ་བ་སྤྱིར་འཇུག་ཀྱང་ཀུན་རྫོབ་ཏུ། ཨཱ་ལི་ཀཱ་ལི་གཉིས་ནི་སྔགས། ། ཡང་ན་དེ་ལས་གང་བཏུ་བ། ། ཞེས་ངག་ཏུ་བརྗོད་པར་བྱ་བ་གཟུངས་ཀྱི་སྒོ་འདི་ལ་སྔགས་སུ་བྱ་བས་ན་མངོན་རྟོགས་ལོགས་མར་བྱར་རུང་ངོ༌། །
རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། བསྡུས་པའི་དཀྱིལ་འཁོར་གྱི་སྔགས་རྣམས་ནི་སྔར་བསྡུས་པའི་དཀྱིལ་འཁོར་དུ་བསྟན་པ་ལྟར། དེ་ཉིད་འདུས་པ་དང༌། རྣམ་སྣང་སྒྱུ་འཕྲུལ་དྲྭ་བར་ཚུལ་མི་འདྲ་བས་བཤད་པའི་རྒྱུད་ཡིན་ལ་རྡོ་རྗེ་མཁའ་འགྲོའི་ལེའུ་དང་པོ་དང་བཅུ་གཉིས་བར་མ་ཚང་བ་ཁ་བསྐང་བས་བཤད་པའི་རྒྱུད་དོ། ། རིགས་བཞི་ཡུམ་བཞི་ནི་བརྟག་པ་བདུན་པར་བཤད་ཟིན་ཏོ།། །། ཧེ་རུ་ཀ་ལྷ་བཅུ་བདུན་གྱི་སྔགས་ནི་བརྟག་པ་གཉིས་པའི་ཕྱི་མའི་ལྔ་པར་ལྷ་ཚུལ་མི་འདྲ་བ་བཞིན་སྔགས་ཀྱང་ཚུལ་མི་འདྲ་བར་བསྟན། མཉམ་སྦྱོར་གྱི་རྟོག་པ་ལྔ་པར་མ་ཚང་བ་ཁ་བསྐང་བས་བཤད་པའི་རྒྱུད་དོ། ། ལྷ་མོ་བཅོ་ལྔ་ནི་བརྟག་པ་གཉིས་པ་དང༌། གུར་གྱི་ལེའུ་བཞི་པར་ཕྲེང་བའི་སྔགས་སུ་གསུངས་ཀྱང་སོ་སོའི་སྔགས་མ་གསུངས་པས་ཁ་སྐོང་བའམ་མི་གསལ་བ་གསལ་བས་བཤད་པའི་རྒྱུད་དོ། ། ཧེ་རུ་ཀ་གསུམ་བརྟག་པ་གཉིས་པ་དང་ཆ་མཐུན།
བདེ་མཆོག་གི་རྐང་པ་བརྒྱད་པ་ནི་སྔར་བརྟག་པ་བདུན་པའི་ལྷ་གསུངས་པ་དང་ཕྱོགས་གཅིག་ཏུ་བྱས་ལ་བདེ་མཆོག་ཉུང་ངུར་རྐང་པ་བརྒྱད་དུ་བཅད་པ་ཁ་བསྐང་ལ། ཡི་གེ་ཉི་ཤུ་རྩ་གཉིས་པ་ཚུལ་མི་འདྲ་བས་བཤད་པའི་རྒྱུད་དོ། ། ཡི་གེ་བདུན་པ་དང་ཡུམ་གྱི་སྙིང་པོའང་ཆ་མཐུན་པས་བཤད་པའི་རྒྱུད་དོ། ། དྲག་པོའི་གདན་ཅན་གྱི་སྙིང་པོ་ནི་མཉམ་སྦྱོར་དུ་ཁ་བསྐང་བས་བཤད་པའི་རྒྱུད་དོ། ། འཁོར་གྱི་སྔགས་རྣམས་ནི་ཧེ་རུ་ཀ་ཕྱག་བཅུ་དྲུག་པ་དང་མཚུངས་སོ། ། འོད་ཟེར་ཅན་དང་རི་ཁྲོད་ལོ་མ་ཅན་ནི་རྣམ་སྣང་སྒྱུ་འཕྲུལ་དྲ་བར་མ་ཚང་བ་ཁ་བསྐང་བས་བཤད་པའི་རྒྱུད། དོན་ཐམས་ཅད་འགྲུབ་པའི་སྙིང་པོ་ཞེས་བྱ་བ་ནི་ཕྲིན་ལས་གང་བསྒྲུབ་ཀྱང་སྒྲུབ་པ་དང་པོས་མ་གྲུབ་པ་ལ་སྤོགས་པའི་དུས་སུ་སྔགས་འདི་བཟླས་པས་བསྒྲུབ་པ་སྟེ་རྒྱུད་སྡེ་མཐའ་དག་ཏུ་མ་ཚང་བ་ཁ་བསྐང་བས་བཤད་པའོ། ། གཏོར་མའི་སྔགས་གཉིས་ཀྱང་མཁའ་འགྲོ་ཐམས་ཅད་ཀྱི་སྤྱིའི་གཏོར་མ་སྟེ། རྡོ་རྗེ་མཁའ་འགྲོ་མ་ལྷ་མ་སྲིན་སྡེ་བརྒྱད་དང་བཅས་པ་ལ་མཆོད་པ་སྟེ། རྣལ་འབྱོར་བླ་ན་མེད་པའི་རྒྱུད་མཐའ་དག་ཏུ་གསུངས་པ་རྣམས་སུ་མ་ཚང་བ་ཁ་བསྐང་བའོ། །
ས་བྱིན་གྱིས་བརླབ་པ་དང་སྦྱོང་བའི་སྔགས་ནི་བརྟག་པ་གཉིས་པར་ཚུལ་མི་འདྲ་བས་བཤད་པའི་རྒྱུད་དོ། ། ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་གྱི་སྔགས་ནི། དཔལ་རྡོ་རྗེ་གདན་བཞི་པར་ཚུལ་མི་འདྲ་བའམ་མི་གསལ་བ་གསལ་བས་བཤད་པའི་རྒྱུད་དོ། ། མཆོད་ཡོན་ལ་སོགས་པ་གསུམ་གྱི་སྔགས་ནི། བརྟག་པ་གཉིས་པར་ཆ་མཐུན་ཞིང་རྡོ་རྗེ་གུར་དུ་ཚུལ་མི་འདྲ་བས་བཤད་པའི་རྒྱུད་དོ། ། ཕྱག་རྒྱ་ཆེན་པོའི་སྔགས་ཞེས་བྱ་བ་ནི་ལྷའི་སྐུ་ཕྱག་རྒྱ་ཆེན་པོ་བྱིན་གྱིས་རློབ་པས་ན་སྐུ་གསུང་ཐུགས་བྱིན་གྱིས་རློབ་པའི་སྔགས་སོ། ། ཡང་ན་ཐམས་ཅད་སྟོང་པ་ཉིད་དུ་མཉམ་པས་ན་ཕྱག་རྒྱ་ཆེན་པོ་སྟེ་ཁ་ཟས་བྱིན་གྱིས་རློབ་པ་གཙང་བ་དང་མི་གཙང་བ་མཉམ་པར་བྱེད་པའི་སྔགས་སོ། ། དགུག་པ་ནི་གཏོར་མའི་མགྲོན་དགུག་པའི་སྔགས་ཏེ། སྔགས་གཉིས་པོ་འདི་ནི་བླ་ན་མེད་པའི་རྒྱུད་སྡེ་སྤྱིར་མ་ཚང་བ་རྣམས་སུ་ཁ་བསྐང་བས་བཤད་པའི་རྒྱུད་དོ། ། ཡན་ལག་དྲུག་ཏུ་དགོད་པ་ནི་བར་ཆད་བསྲུང་བའི་ཕྱིར་གོ་ཆ་དགོད་པ་སྟེ།
འཁོར་ལོ་སྡོམ་པའི་རྒྱུད་དྲུག་ཏུ་རྒྱས་པར་གསུངས་ལ། འདིར་མདོར་བསྡུས་ཏེ་སྟོན་པས་བཤད་པའི་རྒྱུད་དོ། ། སྤྱིའི་དོན་ཏོ། ། གཞུང་དོན་ལ་མཉན་པར་གདམས་པ་དང༌། དོན་དངོས་སོ། ། ཚིག་གི་དོན་ནི་རྟོགས་པར་སླའོ། ། བརྟག་པ་བརྒྱད་པའི་རྣམ་པར་བཤད་པ་རྫོགས་སོ།། །། དེ་ལྟར་བརྟག་པ་བདུན་པ་དང་བརྒྱད་པར་དངོས་གྲུབ་མཐའ་དག་གི་ཐབས་བསྟན། དྲུག་པ་ཡན་ཆད་ཀྱིས་མཆོག་གི་ཐབས་གཙོར་བསྟན་ཏེ། དེ་ལྟ་བུའི་ཐབས་ཀྱི་རྒྱུད་དེས་མཆོག་གི་དངོས་གྲུབ་བསྒྲུབ་པ་ཡིན་ན།
གནས་གང་དུ་མཆོག་བསྒྲུབ་པའི་ཉེ་བའི་རྒྱུ་གང་ཡིན་ཞེས་པ་འདིས་བསྟན་པའི་ཕྱིར་དེ་ནས་ཞེས་བྱ་བ་ལ་སོགས་པ་དགུ་པའི་རབ་ཏུ་བྱེད་པ་དང་པོ་གསུངས་སོ། ། དེ་ལ་རབ་ཏུ་བྱེད་པ་འདིའི་བརྗོད་པར་བྱ་བའི་དོན་གང་ཡིན། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གང་གི་བཤད་པའི་རྒྱུད་ཡིན་སྙམ་ན། དེ་ལ་བརྗོད་པར་བྱ་བའི་དོན་ནི་སྦས་དོན་གྱི་མཐར་ཐུག་པ་དང༌། དེ་ཐོབ་པར་བྱེད་པའི་ཐབས་ཀྱི་སྦས་པ་གཉིས་ཀ་སྟོན་ཡང་གཙོར་དཀྱིལ་འཁོར་འཁོར་ལོའི་སྦས་པ་སྟོན་ཏོ། ། རྗོད་བྱེད་ཀྱི་སྒྲ་ནི་ཡན་ལག་དང་ཡི་གེ་དང་མན་ངག་གི་དོན་ཏེ་གསུམ་ཀ་འཇུག་གོ ། མངོན་པར་རྟོགས་པ་ནི་གཙོར་མཆོག་གི་དངོས་གྲུབ་བསྒྲུབ་པའི་མངོན་པར་རྟོགས་པ་ཡིན་ལ། དེ་ལའང་ལྔ་ལས་ཉེ་བའི་རྒྱུ་ཐུན་མོང་མ་ཡིན་པ་བྱང་ཆུབ་ཀྱི་སེམས་གཉིས་མངོན་དུ་བྱ་བ་ཞེས་བྱ་བ་དང་འབྲེལ་ལ།
ཡང་དེའི་ཞར་ལས་འབྲས་བུ་གང་ཞིག་འགྲུབ་ན་སྐུ་གསུམ་པོ་འདི་འགྲུབ་ཅེས་འབྲས་བུའི་རྒྱུད་དང་ཡང་འབྲེལ་ལོ། ། དེ་ལ་ཉེ་བའི་རྒྱུ་ཞེས་བྱ་བ་ཉིད་ཇི་ལྟ་བུ་ཡིན་ན། གོང་དུ་ལམ་ཐམས་ཅད་ཀྱིས་བསྒྲུབས་པ་ལས་བྱུང་བའི་རྒྱུ་འདི་ཁོ་ནས་མྱུར་དུ་སངས་རྒྱས་འགྲུབ་པར་བྱེད་པ་ཞེས་བྱ་བ་དེ་ལ་ཉེ་བའི་རྒྱུ་ཞེས་བྱའོ། ། འདི་ལ་དྲུག་སྟེ། ཉེ་བའི་རྒྱུ་རང་གི་ངོ་བོ་དང༌། ཉེ་བའི་རྒྱུ་དེ་དུས་ནམ་གྱི་ཚེ་མངོན་དུ་བྱ་བའི་དུས་དང༌། མངོན་དུ་བྱ་བའི་གནས་དང༌། རྟེན་གང་ལ་བརྟེན་ཏེ་བསྒྲུབ་པ་དང༌། མངོན་དུ་བྱ་བའི་ཐབས་དང༌། ཐབས་ལ་བརྟེན་ཏེ་མངོན་དུ་བྱས་པ་ལས་འབྲས་བུ་འགྲུབ་པའི་ཚུལ་བསྟན་པའོ། །
དང་པོ་ནི་ཨཱ་ལི་དང་ཀཱ་ལིའི་བདག་ཉིད་ཅན་གྱི་ཐབས་གཉིས་ལས་བྱུང་བའི་བྱང་ཆུབ་ཀྱི་སེམས་ཆོས་བརྒྱད་དམ་དྲུག་གི་བདག་ཉིད་ཅན་ཞེས་བྱ་བ་ཡིན་ནོ། ། དེ་ལ་ཨཱ་ལིའི་བདག་ཉིད་རང་བྱིན་གྱིས་བརླབ་པ་ཡིན་ལ། ཀཱ་ལི་ནི་དཀྱིལ་འཁོར་འཁོར་ལོའི་ཐབས་སོ། ། དེ་ལས་བྱུང་བ་ཞེས་བྱ་བ་ནི་ཐབས་གཉིས་པོ་དེས་བསྐྱེད་པའི་བྱང་ཆུབ་ཀྱི་སེམས་སོ། ། ཆོས་བརྒྱད་དམ་དྲུག་ཅེས་བྱ་བ་ནི་ཐབས་སྒྲུབ་པ་པོས་རང་བྱིན་གྱིས་བརླབ་པ་བསྒོམ་པའི་ཞུ་བདེ་གཉིས་དཀྱིལ་འཁོར་འཁོར་ལོ་བསྒོམས་པའི་ཞུ་བ་དེ་གཉིས་ཏེ་བཞི། དེ་བཞིན་དུ་ཤེས་རབ་ཀྱིས་ཀྱང་བསྒོམ་པ་ཞུ་བདེ་གཉིས་གཉིས་བཞི་སྟེ་བརྒྱད་དོ། ། ཡང་ན་དྲུག་ནི་ཤེས་རབ་ཀྱིས་རང་བྱིན་བརླབ་མ་བསྒོམས་ཀྱང་རུང་བས་དྲུག་ཅེས་བྱའོ། ། དེ་ལྟར་ཆོས་བརྒྱད་དམ་དྲུག་ཅེས་བྱ་བ་དེ་ཡང་ཐིག་ལེ་བཞི་ལ་བདེ་བ་བཞི་ཡོད་པ་ནི་མ་ཡིན་ཏེ། རྟེན་ཞུ་བའི་ཐིག་ལེ་གཅིག་ཉིད་བརྟེན་པ་བདེ་བ་དང་ལྡན་པ་སྟེ། དེ་གང་ཟག་གཉིས་ཀྱིས་ཕྱེ་བས་གཉིས་སུ་འགྱུར་ལ།
དེའང་བསྐྱེད་པའི་རྒྱུ་དང་པོ་རང་བྱིན་བརླབ་བསྒོམས་པས་བསྐྱེད། དེ་ཉིད་ཡང་དཀྱིལ་འཁོར་འཁོར་ལོ་བསྒོམས་པས་བསྐྱེད་པ་སྟེ། རླུང་སེམས་དྭངས་མར་བྱས་པ་ཞེས་བྱ་བའི་དོན་ཏོ། ། མདོར་ན་རྒྱུ་ཞེས་བྱ་བ་ནི་བྱང་ཆུབ་ཀྱི་སེམས་ཀྱི་དྭངས་མ་ཞུ་བདེ་དབྱེར་མི་ཕྱེད་པ་འདི་ཡིན་ནོ། ། གལ་ཏེ་སེམས་ཀྱི་རྟོགས་པ་འཆར་བཞུ་བ་ལ་ཅི་ལྟོས་སྙམ་ན། ལྟོས་ཏེ་ཇི་སྲིད་དུ་ཟག་མེད་ཀྱི་ལུས་གནས་པ་དེ་སྲིད་དུ་ཚོགས་པ་གཅིག་པའི་འབྲེལ་པས་གནས་པའི་ཕྱིར་ཏེ། ལུས་སྤངས་ནས་ནི་སེམས་ཀྱིས་ནི། ། གནས་པ་གཞན་དུ་མི་མཐོང་ངོ༌། ། ཞེས་བྱ་བ་དང༌། སེམས་སྤངས་ནས་ནི་ལུས་ཀྱིས་ནི། །
མཛེས་པ་གཞན་དུ་མི་འགྱུར་རོ། ། ཞེས་གསུངས་པ་ལྟ་བུའོ། ། དེ་བས་ན་གསང་སྔགས་ཀྱི་ཐབས་ཟབ་མོ་ནི་རྟེན་ལུས་ལ་གནད་དུ་བསྣུན་པས་བརྟེན་པ་སེམས་ལ་གནད་དུ་བསྣུན་པ་ཡིན་ནོ་ཞེས་གསུང་ངོ༌། ། ཟག་པ་མེད་པ་སངས་རྒྱས་པའི་དུས་ནའང་སངས་རྒྱས་ཀྱི་ཐུགས་རྟོག་པ་མེད་པ་ཆོས་ཀྱི་སྐུ་ནི་ལུས་ཟག་པ་མེད་པ་ལོངས་སྤྱོད་རྫོགས་པའི་ཡེ་ཤེས་ཀྱི་རང་བཞིན་ཅན་གྱི་སྐུ་ལ་བརྟེན་པ་ཡིན་གྱི། རྡོ་རྗེ་གུར་ལས། རྡོ་རྗེ་སྙིང་པོ་རྣམ་པ་མེད་པའི་བྱང་ཆུབ་དེ་སྐད་མ་སྨྲ་ཞིག་ཅེས་གསུངས་པ་ལྟ་བུའོ། ། གལ་ཏེ། གང་གིས་ང་ལ་གཟུགས་སུ་མཐོང༌། ། གང་གིས་ང་ལ་སྒྲར་ཤེས་པ། ། སྐྱེ་བོ་དེས་ནི་ང་མི་མཐོང༌། །
ཞེས་བྱ་བའམ། སློབ་དཔོན་ཀླུ་སྒྲུབ་ཀྱིས་ཀྱང༌། སྐུ་མིན་སྐུ་ལས་གཞན་མ་ཡིན། ། དེ་བཞིན་གཤེགས་པ་སྐུ་ལྡན་མིན། ། ཞེས་བྱ་བ་ལ་སོགས་པ་གསུངས་པ་ཇི་ལྟར་དྲང་སྙམ་ན། བདེན་མོད་དེ་དག་ནི་དོན་དམ་པའི་ཆ་ལ་དགོངས་ཏེ་གསུངས་པས་ན་དེ་ལ་ནི་སངས་རྒྱས་ཞེས་བྱ་བ་ཉིད་འདོད་པ་མ་ཡིན་ནོ། ། ཡང་སངས་རྒྱས་འདོད་པ་དེའི་ཚེ་སེམས་མེད་པའི་སངས་རྒྱས་བེམ་པོའང་རིགས་པ་མ་ཡིན་ལ། སྐུ་མེད་པའང་རིགས་པ་མ་ཡིན་པས་སློབ་དཔོན་ཀླུ་སྒྲུབ་ལ་སོགས་པ་མཐའ་དག་གིས་ཀྱང་ཟུང་དུ་འཇུག་པའི་སྐུ་ཞེས་བྱ་བ་འདི་གསུངས་སོ། ། ཞར་ལས་འོངས་པའོ། ། གཉིས་པ་དེ་ལྟ་བུའི་རྒྱུ་དེ་དུས་ནམ་གྱི་ཚེ་མངོན་དུ་བྱ་ན།
རིམ་པ་གཉིས་བསྒོམས་ཏེ་དྲོད་ཐོབ་ནས་ཀུན་བཟང་གི་གསང་སྤྱོད་ཟླ་བ་ཕྱེད་དུ་སྤྱད་ནས། ཡང་འཇིག་རྟེན་པའི་མངོན་དུ་ཟླ་བ་གཅིག་སྤྱད་པའི་མཐར་སྤྱད་པར་བྱའོ། ། འདི་ཉིད་ཀྱི་དུས་ཀྱང་ཞག་བདུན་དུ་སྤྱད་པར་གསུངས་ཏེ། རྡོ་རྗེ་གུར་ལས། ཉི་མ་གཅིག་གིས་སྦྱོར་བ་དང༌། ། ཉི་མ་གཉིས་ཀྱིས་སྦྱོར་བ་དང༌། ། ཉི་མ་ལྔ་ཡིས་སྦྱོར་བ་དང༌། ། རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་རབ་ཏུ་བརྩམ། ། སྐྱ་རེངས་འཆར་ཁའི་དུས་སུ་ནི། །
འགྲུབ་འགྱུར་འདི་ནི་ཐེ་ཚོམ་མེད། ། ཅེས་གསུངས་ཏེ། ཐོ་རངས་མངོན་པར་རྫོགས་པར་འཚང་རྒྱ་བའི་དུས་ཞེས་བྱ་སྟེ། ཐོ་རངས་ནི་རླུང་སེམས་ཤིན་ཏུ་དྭངས་པར་འགྱུར་བའི་དུས་ཡིན་པའི་ཕྱིར་རོ། ། ཞེས་དགོངས་སོ། ། གསུམ་པ་གནས་ནི། ཕྱིའི་གནས་དང༌། ནང་གིའོ། ། དེ་ལ་ཕྱི་ནི་ཐེག་པ་ཐུན་མོང་ལ་ཡོངས་སུ་གྲགས་པ་རྡོ་རྗེའི་གདན་ཡིན་ལ། ཐུན་མོང་མ་ཡིན་པ་ལས་གྲགས་པ་འོག་མིན་ཡིན་ཞིང༌།
འདི་ནི་སྒྲུབ་པ་པོ་རང་ཉིད་གང་ན་གནས་པ་དེ་ཉིད་རྡོ་རྗེའི་གདན་ཡིན་ཏེ། དཔལ་བདེ་མཆོག་ཉུང་ངུ་ལས། རྣལ་འབྱོར་ཆེ་མཆོག་ཧེ་རུ་ཀ ། ཡུལ་ཕྱོགས་གང་ན་གནས་གྱུར་པ། ། ཡུལ་ངན་མཐའ་འཁོབ་ཡིན་ན་ཡང༌། ། ཡུལ་དེ་ཡོངས་སུ་བརྟག་པ་ཡིན། ། ཞེས་གསུངས་སོ། ། ནང་གི་གནས་ནི་ཨེའི་གནས་ཏེ། གོང་དུ་བརྟག་པ་དང་པོར་བཤད་པ་ལྟ་བུ་དང༌། འོག་ནས་ཀྱང་ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་མཐོང་བ་ཞེས་པ་དང༌།
ལྟེ་བའི་དབུས་སུ་པད་ཆེན་པོར། ། ཞེས་འབྱུང་ངོ༌། ། གནས་དེ་ན་ཨ་ཝ་དྷཱུ་ཏཱིའི་གནས་སུ་མངོན་དུ་བྱའོ། ། བཞི་པ་རྟེན་གང་ལ་བརྟེན་ཏེ་མངོན་དུ་བྱ་ན། རྡོ་རྗེ་གུར་གྱི་དགོངས་པས་མིའི་བུ་མོ་ཁོ་ན་ལ་བརྟེན་པར་བཤད་དེ། མི་ཡི་ཕྱག་རྒྱ་བླངས་ནས་ནི། ། དེ་ལ་ཆོས་ནི་རབ་ཏུ་དབྱེ། ། དེ་དང་ལྷན་ཅིག་དངོས་གྲུབ་འགྱུར། ། ཕྱག་རྒྱའི་དངོས་གྲུབ་ཅེས་སུ་གྲགས། ། ཞེས་སོ། །
རྒྱུད་འདི་ལས་ནི་ལྷ་མོ་ལ་སོགས་པའང་བརྟེན་པར་འབྱུང་སྟེ། ལྷ་མོའང་སྐྱེ་གཉིས་བདག་ཉིད་སྐྱེས། ། ཞེས་བྱ་བ་ལ་སོགས་པ་འོག་ནས་སྟོན་ཏོ། ། གང་ལྟར་ཡང་རུང་སྟེ་དེ་ཉིད་ཡེ་ཤེས་ཀྱི་ལྷ་མོ་སྤྱན་ལ་སོགས་པ་དང་དབྱེར་མེད་པ་ལ་བརྟེན་ཏེ་འགྲུབ་བོ། ། ལྔ་པ་རྒྱུ་དེ་མངོན་དུ་བྱེད་པའི་ཐབས་ནི། དང་པོ་རང་བྱིན་གྱིས་བརླབ་པའི་རིམ་པ་ཅུང་ཟད་ཅིག་མངོན་དུ་བྱས་པས། རླུང་སེམས་ཤིན་ཏུ་དྭངས་པར་བྱས་ལ། དེ་ནས་དཀྱིལ་འཁོར་གྱི་འཁོར་ལོའི་ཐབས་ཀྱི་ལམ་ཨཱ་ལི་བུང་བ་ཞེས་བྱ་བ་ལ་སོགས་པས་ཇི་སྐད་བསྟན་པ་བཞིན་སྙོམས་པར་ཞུགས་པ་ལ་བརྟེན་ཏེ་ཨེའི་གནས་སུ་མངོན་དུ་བྱའོ། ། དྲུག་པ་ཐབས་མངོན་དུ་བྱས་པ་ལས་འབྲས་བུ་གྲུབ་པའི་ཚུལ་ནི། ཐེག་པ་ཐུན་མོང་བ་ལ་གྲགས་པ་བསམ་གཏན་བཞི་ལ་བརྟེན་ཏེ་བར་ཆད་མེད་པའི་ལམ་གྱིས་འཚང་རྒྱ་ཟེར་ལ།
ཐུན་མོང་མ་ཡིན་པ་ལས་ནི་མངོན་པར་བྱང་ཆུབ་པ་ལྔས་འཚང་རྒྱ་བར་བཤད་ལ། འདིར་ནི་རྟོགས་པ་དེ་དག་ཉིད་དབང་གི་གནས་དེས་མངོན་དུ་བྱས་པ་ན། སྐྱེ་གནས་ཀྱི་སྙིང་པོར་ཁམས་གསུམ་མཐོང་བར་འབྱུང་ངོ༌། ། དེས་ན་འོག་ནས་ཧཱུྃ་གི་གླུས་བསྟན་པའི་དོན་གྱིས་འདྲེན་པའི་བྱེ་བྲག་གསུམ་གྱིས་དྲངས་པའི་སྟོབས་ཀྱིས་ཨ་ཝ་དྷཱུ་ཏཱིར་རླུང་དང་རྩ་དང་བྱང་ཆུབ་ཀྱི་སེམས་ཐམས་ཅད་ཐིམ་པར་བྱས་པའི་དུས་དེ་ཉིད་དུ་ལུས་ཟག་པ་མེད་པ་འཇའ་ཚོན་ལྟ་བུའི་སྐུ་དང་སེམས་རྟོག་པ་མེད་པར་མངོན་དུ་འགྲུབ་པར་འགྱུར་རོ། ། དེའི་ཚེ་སངས་རྒྱས་ཀྱི་མཛད་པ་རྣམས་ཀྱང་ལྷུན་གྱིས་གྲུབ་པར་འཇུག་པར་འབྱུང་ངོ༌། ། དེ་ལྟར་དྲུག་ལས། གནས་དང༌། ཐབས་དང༌། ཚུལ་ཇི་ལྟར་འགྲུབ་པ་དང༌། འབྲས་བུ་ཉིད་རྣམས་འདིར་སྟོན་ཏོ། །
རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། གནས་གང་དུ་འགྲུབ་པ་དང༌། འབྲས་བུ་གང་ཞིག་འགྲུབ་པ་གཉིས་ནི་མངོན་པར་འདོད་པའི་རྒྱུད་བླ་མའི་ལེའུ་ལྔ་བཅུ་དྲུག་པ་དང༌། ཧེ་རུ་ཀ་འབྱུང་བའི་ལེའུ་བཞི་བཅུ་གཉིས་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་ཡིན་ལ། ཐབས་གང་གིས་མངོན་དུ་བྱེད་པ་ནི་གདན་བཞི་པའི་གཞན་གྱི་གདན་གྱི་རབ་ཏུ་བྱེད་པ་བཞི་པར་ཨཱ་ལི་ཀཱ་ལི་ཇི་ལྟར་ལགས། ཞེས་དྲི་བའི་ཚིག་ལྔ་གསུངས་པའི་གཉིས་ཀྱི་ལན་དང་ཆ་མཐུན་ལ། ཉེ་རྒྱུ་དངོས་བྱང་ཆུབ་ཀྱི་སེམས་ཡེ་ཤེས་ལར་བྱིན་གྱིས་བརླབ་པ་དང༌། ཧཱུྃ་གི་གླུ་ནི་གཞན་གྱི་གདན་གྱི་གཉིས་པར་ཆ་མཐུན་པས་བཤད་པའི་རྒྱུད་ཡིན་ཞིང༌། ཕྱོགས་གཅིག་ཏུ་བསྡེབས་པས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། གཞུང་གི་དོན་ལ་གཉིས་ཏེ།
ཞུས་པ་དང༌། དེའི་ལན་བསྟན་པའོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ། དེ་ནས་ཞེས་བྱ་བ་ནི་དེ་མ་ཐག་པ་སྟེ་ཚིག་གི་དོན་དེ་མ་ཐག་པ་བརྟག་པ་བརྒྱད་པའི་རྗེས་ལ་གསུངས་ཀྱང༌། དོན་གྱི་དེ་མ་ཐག་པ་ཀུན་བཟང་གི་སྤྱོད་པ་འཇིག་རྟེན་པའི་མངོན་དུ་སྤྱོད་པའི་རྗེས་ལ་ཞེས་བྱ་བའི་དོན་ཏོ། ། མྱ་ངན་ལས་འདས་པའི་གནས་རྒྱས་པ་ཞེས་བྱ་བ་ལ་གནས་ནི་དེ་ཐོབ་པར་བྱེད་པའི་རྒྱུ་སྟེ་ཉེ་བའི་རྒྱུའོ། ། རྒྱས་པ་ནི་དེ་སྐྱེད་པར་བྱེད་པའི་ཐབས་སོ། ། གང་དུ་གནས་ནི་མངོན་དུ་བྱ་བའི་གནས་སོ། ། རྒྱུ་དང་མི་རྒྱུ་བཅས་པར་རོལ་པ་ནི། དེ་ལས་བསྒྲུབས་པའི་འབྲས་བུ་ཇི་ལྟ་བུ། །
དེ་ནས་བཅོམ་ལྡན་ལྷ་ཡིས་བཤད་དུ་གསོལ། ། ཞེས་བྱ་བའི་དོན་ཏོ། ། ལན་ལ་བཅོམ་ལྡན་ཞེས་རྐང་པ་གསུམ་ནི་མཉན་པར་གདམས་པ་སྟེ། ཅི་རིགས་པ་ཞེས་པ་ནི་རྒྱུ་དང་དུས་དང་གནས་དང་ཐབས་ཅི་རིགས་པས་སོ། ། བརྟག་པའི་གནས་གང་དུ་མངོན་དུ་བྱས་པས་ལས་འདྲེན་པའི་བྱེ་བྲག་གིས་དྲངས་པ་ལས། སེམས་འཛིན་པ་ནི་མཆོག་གྲུབ་པའོ། ། དེ་བཤད་ཀྱི་ཉོན་ཞེས་བྱ་བའི་དོན་ཏོ། ། དོན་དངོས་ལ་གསུམ་སྟེ། ཉེ་བའི་རྒྱུ་མངོན་དུ་བྱ་བའི་གནས་དང༌། གནས་དེར་མངོན་དུ་བྱས་པ་ལས་འབྲས་བུ་གང་ཞིག་འགྲུབ་པ་དང༌།
ཉེ་བའི་རྒྱུ་དངོས་དང༌། དེ་ཐབས་གང་གིས་འགྲུབ་པ་བསྟན་པའོ། ། དང་པོ་ནི་གང་ཞིག་ཅེས་བྱ་བ་ལ་སོགས་པ་སྟེ་གང་ཞིག་དེ་སྐད་ནི་ཨེ་ཝྃ་ཞེས་སྔར་གསུངས་པ་དང༌། ཡང་སྔར་གསུངས་པ་ནི་གསང་བ་མཆོག་གི་དགྱེས་པ་ཞེས་པ་སྔར་བརྟག་པ་དང་པོའི་གསུམ་པ་དང༌། དང་པོ་དངོས་སུ་གསུངས་པ་སྟེ་རྟེན་གྱི་དཀྱིལ་འཁོར་གཞལ་ཡས་ཁང་ལ་བཤད་པ་དེ་ནི་ཕྱི་དང་མཐར་ཐུག་པའི་གནས་ཞེས་བྱ་བའི་དོན་ཏོ། ། དེ་ཉིད་ནང་གི་གནས་ཀྱི་དབང་དུ་བྱས་ན། དཀྱིལ་འཁོར་ལུས་ཞེས་བྱ་བ་ལ་སོགས་པ་གསང་བ་ཆོས་ཀྱི་དཀྱིལ་འཁོར་གསུམ་སྟེ་ཐབས་དང་ཤེས་རབ་གཉི་གའིའོ། ། དེ་ལས་ཀྱང་པད་ཆེན་པོར་ཏེ། ཕྱག་རྒྱའི་ཨེའི་གནས་ཀྱི་རྩ་གཉིས་འཛོམ་པའི་གནས་སུ་མངོན་དུ་བྱ་ཞེས་བྱ་བའི་དོན་ཏོ། ། གཉིས་པ་དེར་འབྲས་བུ་གང་ཞིག་འགྲུབ་པ་ལ་གསུམ་སྟེ།
འབྲས་བུ་དངོས་དང༌། དེ་ལས་སྤྲུལ་པས་སེམས་ཅན་གྱི་དོན་མཛད་པའི་ཚུལ་དང༌། སྤྲུལ་པ་སྣ་ཚོགས་ཀྱང་ཆོས་སྐུ་ལས་མ་གཡོས་པར་བསྟན་པའོ། ། དང་པོ་ནི་གནས་དེར་ཞེས་པ་ཤླཽ་ཀ་གཅིག་སྟེ། དཔའ་བོ་ཞེས་བྱ་བ་ནི་གཉིས་སུ་མེད་པའི་ཡེ་ཤེས་ཀྱི་བདག་ཉིད་ཅན་ནོ། ། དྲི་མེད་ནི་ཉོན་མོངས་པའི་དྲི་མ་མེད་པའོ། ། དྲི་མ་རྣམ་པར་སྤངས་པ་ནི་ཤེས་བྱའི་དྲི་མ་མེད་པ་སྟེ། མདོར་ན་སྤངས་པ་དང་ཡེ་ཤེས་དང་ལྡན་ཞེས་བྱ་བའི་དོན་ཏོ། ། དེ་ལྟ་བུའི་ཆོས་ཀྱི་སྐུ་དེ་ཉིད་ཀྱང་རྟེན་ལོངས་སྤྱོད་རྫོགས་པའི་སྐུ་ལ་བརྟེན་ནས་བསྟན་པའི་ཕྱིར་ལུས་ལ་གནས་ཤིང་ཞེས་སྨོས་ཏེ། འོག་མིན་གྱི་གནས་སུ་གྲུབ་པ་བསོད་ནམས་བརྒྱའི་མཚན་ཅན་གྱི་སྐུ་ལ་བརྟེན་ཞེས་བྱ་བའི་དོན་ཏོ། །
གལ་ཏེ་དེ་ལྟ་ན་བཅོམ་ལྡན་ཏེ་གཟུགས་ཀྱི་སྐུ་ཡིན་ནོ་སྙམ་པ་ལ་ནག་ནོག་མེད་ཅེས་སྨོས་ཏེ་ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ལ་ལོངས་སྤྱོད་པ་དེ་བསྟན་པའི་ཕྱིར་ཀུན་རྫོབ་ཀྱི་བདག་ཉིད་ཅན་གྱི་སྐུ་འདི་བསྟན་གྱི་རང་གི་ངོ་བོ་ཉིད་ཀྱི་སྐུའི་བདག་ཉིད་མ་ཡིན་ནོ་ཞེས་བྱ་བའི་དོན་ཏོ། ། དེས་མཛད་པ་གཞན་ཅི་ཞིག་མཛད་སྙམ་པ་ལ་ལུས་ཅན་ཀུན་ཏུ་རྣམ་པར་རོལ་ཏེ་གང་ལ་གང་གིས་འདུལ་བ་ལ་དེ་དང་དེའི་རྣམ་པར་སྟོན་ཏེ་འདིས་ནི་སྤྲུལ་པའི་སྐུ་བསྟན་ཏོ། ། མཛད་པ་དེ་ཉིད་རྒྱས་པར་བསྟན་པ་ནི་སངས་རྒྱས་ཀུན་གྱི་ཞེས་བྱ་བ་རྐང་པ་གཉིས་ཀྱིས་མདོར་བསྟན་ནས། ལ་ལར་ཞེས་བྱ་བ་ལ་སོགས་པས་རབ་ཏུ་རྒྱས་པར་འཆད་དོ། ། ཐོག་མར་རང་ཉིད་མངོན་པར་སངས་རྒྱས་ནས། དེ་ནས་གདུལ་བྱ་གང་འདོད་པ་རྣམས་ལ་དེ་དང་དེའི་རྣམ་པར་སེམས་ཅན་གྱི་དོན་མཛད་པ་སྟེ། བཅོམ་ལྡན་འདས་བསྐལ་པ་བསམ་གྱིས་མི་ཁྱབ་པའི་སྔོན་དུ་སངས་རྒྱས་ནས་ཤཱཀྱའི་རིགས་སུ་སྐྱེ་བ་བཞེས་པར་མཛད་དོ། ། ཞེས་གསུངས་པ་ལྟ་བུའོ། ། གལ་ཏེ་དེ་ལྟར་སྣ་ཚོགས་སུ་མཛད་ན་བཅོམ་ལྡན་འདས་ཉིད་རྣམ་པར་རྟོག་པ་དང་བཅས་པ་ཡིན་ནམ་ཞེ་ན། དོན་བཞི་པ་སྤྲུལ་པ་སྣ་ཚོགས་མཛད་ཀྱང་ཆོས་སྐུ་ལས་མ་གཡོས་པར་སྟོན་པ་ནི།
དེ་ལྟར་ལ་སོགས་ཞེས་བྱ་བ་ལ་སོགས་པ་ཤླཽ་ཀ་གཅིག་གོ ། སྤྱི་དོན་གསུམ་པ་དེ་ལྟ་བུའི་འབྲས་བུ་མངོན་དུ་བྱེད་པའི་རྒྱུ་ནི་གང་དེ་ཐབས་གང་གིས་མངོན་དུ་བྱེད་ཅེས་བྱ་བ་འདིས་བསྟན་པའི་ཕྱིར་ཨཱ་ལི་བུང་བ་ཞེས་བྱ་བ་ལ་སོགས་པ་སྨོས་ཞེས་སོ། ། འདི་ལ་གཉིས་ཏེ། ཨཱ་ལི་དང་ཀཱ་ལི་བསྟན་པ་ཉེ་རྒྱུ་མངོན་དུ་བྱེད་པའི་ཐབས་ཐབས་ཤེས་རབ་ཀྱི་སྦྱོར་བས་བསྟན་པ་དང༌། དེ་ལ་བརྟེན་ནས་སྐྱེས་པའི་ཉེ་བའི་རྒྱུ་དངོས་སོ། ། དང་པོ་ལ་གཉིས་ཏེ། ཨཱ་ལིའི་བརྡས་ཐབས་ཀྱི་སྦྱོར་བ་བསྟན་པ་དང༌། ཀཱ་ལིའི་བརྡས་ཤེས་རབ་ཀྱི་སྦྱོར་བ་བསྟན་པའོ། ། གལ་ཏེ་རྒྱུད་ཐམས་ཅད་དང་གོང་དུའང་ཨཱ་ལི་ཤེས་རབ་ཀཱ་ལི་ཐབས། ། ཞེས་གསུངས་པ་དང་མི་འགལ་ལམ་སྙམ་ན།
གནས་སྐབས་ཀྱི་དོན་གྱི་དགོས་པ་རེ་རེ་ལ་བསམས་ཏེ་བཏགས་ཀྱི་སྒྲ་རྣམ་པར་བཀོད་པ་ལ་ངེས་པའི་འཛིན་པ་སྤང་བའི་ཕྱིར་བཀའ་སྩལ་ཏོ། ། དང་པོ་ལ་བཞི་སྟེ། ཨཱ་ལིས་བྱང་ཆུབ་ཀྱི་སེམས་བསྐྱེད་པའི་རྟེན་བསྟན་པ་དང༌། བྱང་ཆུབ་ཀྱི་སེམས་རང་གི་ངོ་བོ་བསྟན་པ་དང༌། གནས་ཀུན་ལས་བཀུག་པའི་བྱང་ཆུབ་ཀྱི་སེམས་ཨཱ་ལིའི་གནས་སུ་དབབ་པར་བསྟན་པ་དང༌། དེར་ཕབ་པའི་བྱང་ཆུབ་ཀྱི་སེམས་དབྱིངས་དང་ཡེ་ཤེས་བྱིན་གྱིས་བརླབ་པ་བསྟན་པའོ། ། དང་པོ་ལ་ཨཱ་ལི་ཞེས་པ་ལ་ཨཱ། དྲི་གནྡྷ་སྟེ་དཔེ་མེད་པའི་བདེ་བའི་རོའོ། ། ཡང་ཨཱ། ཨཱ་ནནྡ་ནི་དགའ་བ་སྟེ་ལྷན་ཅིག་སྐྱེས་པའི་དགའ་བའོ། །
ལི་ཞེས་བྱ་བ་ནི་ལི་ཡ་ཏི་ལེན་པར་བྱེད་པའོ། ། དེས་ན་དཔེ་མེད་པའི་བདེ་བ་ལེན་པར་བྱེད་པས་གསང་བའི་རྡོ་རྗེའོ། ། དེ་ཉིད་ནི་བུང་བ་ཞེས་བྱ་སྟེ་བུང་བ་དང་འདྲ་བའི་ཕྱིར་བུང་བ་སྟེ་བུང་བས་མེ་ཏོག་ལས་སྦྲང་རྩི་འདྲེན་པ་དང་འདྲ་བར་རྡོ་རྗེས་པདྨ་ལས་བྱང་སེམས་ཀྱི་ཆུ་འདྲེན་པར་བྱེད་པའོ། ། ཡང་ན་ཨཱ་ནི་ཨ་བོ་ལ་སྟེ་གསང་བའི་རྡོ་རྗེ་ཡིན་ལ། དེ་ཉིད་བུང་བ་ཞེས་བྱ་སྟེ་བུང་བ་ནི་བྷྲ་མ་ར་སྟེ་བྷྲ་མ་ནི་འཁྲུལ་པའོ། ། ར་ནི་བི་དཱ་ར་སྟེ་རྣམ་པར་འཇོམས་པའོ། ། དེས་ན་རྡོ་རྗེ་དེ་ཉིད་འཁྲུལ་པ་རྣམ་པར་འཇོམས་པའི་རྟེན་བྱེད་པའི་ཕྱིར་རོ། ། ཡང་ན་བྷྲ་མ་ནི་འཁོར་བ་ཡིན་ལ་ར་ནི་ར་ལི་སྟེ་རོལ་པའོ། ། འདིས་ནི་རྡོ་རྗེ་ཉིད་འཁོར་བའི་བདེ་བ་ལ་རོལ་པས་ན་བུང་བ་ཞེས་བྱའོ། ། བུང་བ་ཉིད་ནི་རྡོ་རྗེ་འཇིགས་བྱེད་ཡིན་ཏེ།
གཉིས་སུ་མེད་པ་རྟོགས་པའི་རྟེན་བྱེད་པའི་ཕྱིར་དང༌། བྱིས་པ་ཉན་ཐོས་རྣམས་ལ་དེས་འཇིགས་པ་སྐྱེད་པར་བྱེད་པའི་ཕྱིར་རོ་ཞེས་བྱ་བའི་དོན་ཏོ། ། དེས་ཨཱ་ལི་ཉིད་བྱང་ཆུབ་ཀྱི་སེམས་སུ་བསྟན་ཏེ། བྱང་ཆུབ་ཀྱི་སེམས་ཀྱི་ངོ་བོར་བསྟན་པའི་ཕྱིར་ཨཱ་ལི་ནམ་མཁའ་ཞེས་བྱ་བ་ལ་སོགས་པ་སྨོས་ཏེ། དེ་ལ་བུང་བ་ནམ་མཁའི་ཁམས་ཐམས་ཅད་དུ་འཕྱོ་ཞིང་སྤྱོད་པ་ལྟར་རྡོ་རྗེ་ཉིད་གང་ལ་སྤྱོད་ན་ཨཱ་ལི་སྟེ། ཨཱ་ནནྡ་ནི་དགའ་བ། ལི་ཡ་ཏི་ནི་ལེན་པས་ན་བྱང་ཆུབ་ཀྱི་སེམས་ཏེ། དེ་ལ་སྤྱོད་པའོ། ། དེ་ཉིད་ནི་ནམ་མཁའ་སྟེ་ནམ་མཁའ་གོ་འབྱེད་པ་ལྟར་བྱང་སེམས་འདིས་ཀྱང་བདེ་བ་དང་སེམས་ཅན་ཐམས་ཅད་སྐྱེ་ཞིང་འབྱིན་པའི་གོ་འབྱེད་པས་ནམ་མཁའོ། ། དེ་ཉིད་མཐས་གཏུགས་པ་ནི་པ་རི་ཨནྟ་སྟེ།
པ་རི་ནི་ཀུན་དུ་བདེ་བའོ། ། ཨནྟའི་སྐད་ཀྱི་བྱིངས་ལས་འཆིང་བར་འདྲེན་ཏེ་བྱང་སེམས་འདིས་ཀུན་དུ་བདེ་བ་འཆིང་བར་བྱེད་དོ། ། དེས་ན་མཐས་གཏུགས་པར་རོ། ། དེ་ཉིད་ཆོས་ཀྱི་དབྱིངས་ཏེ། ཆོས་ནི་རང་གི་མཚན་ཉིད་འཛིན་པས་སེམས་ཅན་དང་སངས་རྒྱས་རྣམས་སོ། ། དབྱིངས་ནི་དེ་འཛིན་ཅིང་གསོ་བར་བྱེད་པའི་ཕྱིར་བྱང་སེམས་སོ། ། དེས་ན་ཨཱ་ལི་སྟེ་བྱང་སེམས་དེ་ཉིད་ལ་ནམ་མཁའ་དང་མཐས་གཏུགས་པ་དང་ཆོས་ཀྱི་དབྱིངས་ཏེ། རྣམ་གྲངས་ལྔའི་རང་བཞིན་དུ་བསྟན་ཏོ། ། ཆོས་ཀྱི་དབྱིངས་དེ་རྒྱས་པར་བསྟན་པའི་ཕྱིར་རྒྱུར་བཅས་ཞེས་སྨོས་ཏེ། རྒྱུ་བ་དང་བཅས་པ་ནི་རྟག་ཏུ་དགོས་པ་མེད་པའི་བྱ་བ་ལ་འཇུག་པའི་ཕྱིར་སོ་སོ་སྐྱེ་བོ་ཐ་མལ་པའོ། །
མི་རྒྱུ་བ་ནི་དགོས་པ་མེད་པའི་བྱ་བ་ལ་མི་འཇུག་པ་སྟེ་དཔྱོད་པ་སྔོན་དུ་གཏོང་བ་རྣམས་སོ། ། གསང་བ་ནི་ཐབས་ཤེས་རབ་གཉིས་སུ་མེད་པའི་ཡེ་ཤེས་ལ་བྱ་སྟེ་སོ་སོའི་སྐྱེ་བོ་རྣམས་ཀྱིས་མི་ཤེས་པའི་ཕྱིར་གསང་བའོ། ། དེའི་བློ་ཅན་ནི་དེ་གང་ལ་ཡོད་པ་སྟེ། སངས་རྒྱས་དང་བྱང་ཆུབ་སེམས་དཔའ་རྣམས་སོ། ། འོག་ཏུ་སྦྱར་ལ་ལུས་ཅན་ཐམས་ཅད་སྐྱེ་བ་ཉིད་ཅེས་ཏེ་དེ་ལྟ་བུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་ཐ་མལ་པའི་བར་ཐམས་ཅད་འདི་ལས་སྐྱེ་བ་ཉིད་དོ། ། དེའི་ཕྱིར་ཆོས་ཀྱི་དབྱིངས་ཏེ་ཆོས་ཐམས་ཅད་ཀྱི་རྒྱུ་འདིས་བྱེད་ཅེས་བྱ་བའི་དོན་ཏོ། ། ད་ནི་དེ་ལྟ་བུའི་བྱང་ཆུབ་ཀྱི་སེམས་གང་ལས་འབྱུང་བའི་གནས་དང༌། དེ་དབབ་པའི་གནས་བསྟན་པའི་ཕྱིར་ཕུང་པོ་ཞེས་བྱ་བ་ལ་སོགས་པ་སྨོས་ཏེ། ཕུང་པོ་ལྔའི་གནས་རྣམས་དང༌། ཁམས་དང་འབྱུང་བ་བཞིའི་འཁོར་ལོ་ཐམས་ཅད་དང༌།
སྐྱེ་མཆེད་དེ་ཕྱིའི་སྐྱེ་མཆེད་ཐམས་ཅད་དང༌། དབང་པོའི་གནས་ཐམས་ཅད་ལས་ཁམས་དྭངས་མ་ཐམས་ཅད་བཀུག་ཏེ། དྲངས་ནས་ཞེས་གང་ལས་འབྱུང་བའི་གནས་བསྟན་ཏོ། ། དེ་ཉིད་ཨཱ་ལིའི་སྦུབས་སུ་སྟེ་རྩ་ལམ་རྡོ་རྗེའི་སྦུབས་སུ་ཐིམ་པ་སྟེ་རྡོ་རྗེ་ལས་པདྨར་དབབ་པར་བྱ་ཞེས་བྱ་བའི་དོན་ཏོ། ། ཡང་ན་དེ་དག་གིས་ཀྱང་བྱང་ཆུབ་ཀྱི་སེམས་ཀྱི་རང་གི་ངོ་བོ་བསྟན་ཏོ། ། རྡོ་རྗེ་རོལ་པའི་བྱང་ཆུབ་ཀྱི་སེམས་དེ་གཅིག་པུ་ཡིན་ནམ་སྙམ་པ་ལ། ཕུང་པོ་སྟེ་བདུད་རྩི་ལྔའི་རང་བཞིན་དུའོ། ། ཁམས་ཏེ་འབྱུང་བ་ལྔའི་རང་བཞིན་དུའོ། ། སྐྱེ་མཆེད་དེ་ཡུལ་དྲུག་གི་རང་བཞིན་དུའོ། ། དབང་པོ་སྟེ་དབང་པོ་དྲུག་གི་རང་བཞིན་དུའོ། །
དེ་ལྟར་ཆོས་ཉི་ཤུ་རྩ་གཉིས་པོ་བཀུག་པ་ནི་ལྡན་པའོ། ། འོ་ན་དུ་མ་ཡོད་དམ་སྙམ་པ་ལ་ཨཱ་ལི་སྦུབས་སུ་ཐིམ། ཐིག་ལེ་འབའ་ཞིག་ལ་ཆོས་དེ་ལྡན་ཞེས་བྱ་བའི་དོན་ཏོ། ། དེ་ལྟ་བུའི་ཐིག་ལེ་དེ་ཐབས་གང་གིས་དབབ་ཅིང་མངོན་དུ་བྱ་ན་འཇིགས་བྱེད་རྡོ་རྗེའི་སྒྲ་ཡིས་ཏེ་བུང་བའི་སྒྲ་དང་ཆོས་མཚུངས་པ་རྡོ་རྗེ་པདྨ་འབྱེད་པས་ན་ཧཱུྃ་གི་སྒྲ་འདིས་དབབ་པར་བྱའོ། ། རྫོགས་པའི་རྣལ་འབྱོར་ནི་དེ་ལྟར་ཐབས་ཤེས་རབ་ཀྱི་སྦྱོར་བ་རྫོགས་པའོ། ། དེ་ནི་རྫས་ལས་ཏེ་རྡོ་རྗེ་དང་པདྨའི་དབུས་སུ་ཐིག་ལེ་མངོན་དུ་གྱུར་པ་དེའི་ཚེ་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་བྱས་པའོ། ། ཞེས་བྱ་བའི་དོན་ཏོ། ། དེ་ལྟ་བུའི་ཐིག་ལེ་དྲང་བའང་སྔར་གྱི་འཇིགས་བྱེད་རྡོ་རྗེའི་སྒྲས་བསྟན་ཏོ། ། དེ་ལྟར་ཐིག་ལེ་མངོན་དུ་བྱས་པ་ན་ཐིག་ལེ་དེ་ཉིད་དབྱིངས་དང༌། ཡེ་ཤེས་སུ་བྱིན་གྱིས་བརླབས་ཏེ་རྩའི་གནས་སུ་དྲང་བར་བསྟན་པའི་ཕྱིར་རླུང་དང་ཞེས་བྱ་བ་ལ་སོགས་པ་སྨོས་ཏེ།
དེ་ལ་རླུང་གི་བདུན་པ་ནི་སའོ། ། མེའི་བདུན་པ་ནི་ཧའོ། ། རྡོ་རྗེ་མའི་ས་བོན་ནི་ས་སྟེ་བདུད་རྩིའི་རང་བཞིན་ཡིན་པས་སོ། ། དེ་སྦྱར་བ་ནི་ཧའི་ཟླ་ཚེས་སུ་སྦྱར་ཞེས་བྱ་བའི་དོན་ཏོ། ། དེ་ལ་ཐིག་ལེ་དང་སྒྲ་སྟེ་ཨུ་སྦྱར་བས་ཧཱུྃ་ཞེས་སུ་འགྱུར་རོ། ། དེ་འཆར་བའི་རྒྱུན་ཏེ་དེ་ལས་ཐིག་ལེ་འཛག་པའི་ཕྱིར་རོ། ། ཞེས་དགོངས་སོ། ། དེས་ན་དབང་གི་གནས་སུ་མངོན་དུ་བྱས་པའི་ཐིག་ལེ་དེའི་སྟེང་དུ་ཧཱུྃ་གི་ཡི་གེ་བསམ་པ་ནི་བྱང་སེམས་དེ་ཡེ་ཤེས་སུ་བྱིན་གྱིས་བརླབ་པའོ། ། དེ་ནས་བདུད་རྩི་དེ་དབྱིངས་སུ་བྱིན་གྱིས་བརླབ་པ་བསྟན་པའི་ཕྱིར་དབྱངས་ཀྱི་དང་སོགས་ཞེས་སྨོས་ཏེ། དབྱངས་ཀྱི་དང་པོ་ནི་ཨ་བྱུང་ངོ༌། །
སོགས་ཞེས་པ་ནི་མཆོག་ཅེས་པ་སྟེ་ཡིག་འབྲུ་རྣམས་ཀྱི་དམ་པ་ཡིན་པའི་ཕྱིར་རོ། ། དེ་བས་ན་ས་བོན་མཆོག་གོ ། དེ་དེའི་དབུས་སུ་བཟུང་བ་སྟེ་ཐིག་ལེའི་དབུས་སུ་ཟླ་བ་ལ་ཨ་བསམ་པ་ནི་བདུད་རྩི་དེ་དབྱིངས་སུ་བྱིན་གྱིས་བརླབ་པའོ། ། དེ་ལྟར་བྱིན་གྱིས་བརླབས་ཏེ་འཇིགས་བྱེད་རྡོ་རྗེའི་སྒྲས་དྲང་བར་བྱ་ཞེས་བྱ་བའི་དོན་ཏོ། ། འདི་དག་གིས་ནི་ཉེ་བའི་རྒྱུ་ཉིད་མདོར་བསྟན་ཏོ། ། དེ་ལྟར་ཨཱ་ལིའི་བརྡས་ཐབས་ཀྱི་རྣལ་འབྱོར་བསྟན་ནས། ཀཱ་ལིའི་བརྡས་ཤེས་རབ་ཀྱི་སྦྱོར་བ་བསྟན་པའི་ཕྱིར་ཀཱ་ལི་མེ་ཏོག་ཅེས་བྱ་བ་ལ་སོགས་པ་སྨོས་སོ། ། འདི་ལ་གསུམ་སྟེ། བྱང་ཆུབ་ཀྱི་སེམས་མངོན་དུ་བྱ་བའི་གནས་དང༌། དེ་བསྟན་པའི་བྱང་ཆུབ་སེམས་རང་གི་ངོ་བོ་གནས་དང་བཅས་པ་བསྟན་པ་དང༌།
བྱང་ཆུབ་ཀྱི་སེམས་གཉིས་ལ་བརྟེན་ཏེ་ལུས་བསྐྱེད་པར་བསྟན་པའོ། ། དང་པོ་ནི་ཀ་ནི་སུ་ཀ་སྟེ་བདེ་བའོ། ། ལི་ནི་ཨཱ་ལི་སྟེ་དེའི་རོ་མྱོང་བར་བྱེད་པའོ། ། དེ་བས་ན་བདེ་བའི་རོ་མྱོང་བ་ནི་ཨཱ་ལི་སྟེ་ཆོས་ཀྱི་འབྱུང་གནས་སོ། ། ཡང་ན་ཀཀྐོ་ལ་ཞེས་བྱ་བའི་བརྡས་ཀྱང་ཆོས་འབྱུང་ངོ༌། ། དེ་ཉིད་མེ་ཏོག་སྟེ་མེ་ཏོག་ཉི་མས་ཁ་འབྱེད་པའམ། བུང་བས་ཁ་འབྱེད་པ་ལྟར་ཆོས་འབྱུང་དེ་རྡོ་རྗེས་ཁ་འབྱེད་པའི་ཕྱིར་རོ། ། ཡང་མེ་ཏོག་དེ་ཉིད་རྡོ་རྗེ་ཅན་གྱི་ལུས་ཏེ་དེར་རྡོ་རྗེ་ཅན་གྱི་བདག་ཉིད་ཀྱི་བདེ་བ་ཆེན་པོ་ཡིན་ལ་དེའི་གནས་ཡིན་པའི་ཕྱིར་རྡོ་རྗེ་ཅན་གྱི་ལུས་ཏེ་བདེ་བ་བསྲུང་བ་ཉིད་ཀྱི་ཕྱིར། བདེ་བ་ཅན་ཞེས་རྟག་ཏུ་བརྗོད། ། ཅེས་སོ། །
ཡང་ན་མེ་ཏོག་ནི་དེར་མངོན་དུ་བྱས་པའི་ཐིག་ལེའོ། ། དེ་ནི་རྡོ་རྗེ་ཅན་གྱི་ལུས་ཏེ་ཁུ་བའི་རྣམ་པ་བཅོམ་ལྡན་འགྱུར། ། ཞེས་གསུངས་པ་ལྟ་བུའོ། ། དེ་ལྟ་བུའི་ཀཱ་ལིའི་དེ་ཉིད་ཐམས་ཅད་ཀྱི་འབྱུང་གནས་སུ་བསྟན་པའི་ཕྱིར་མ་མོ་ཞེས་སྨོས་ཏེ། ཀུན་གྱི་མ་དང་འདྲ། ས་གཞི་དང་འདྲ་བར་ཀུན་ལ་འཁོར་བར་སྐྱེད་དེ། བདེ་འགྲོ་དང་ངན་འགྲོ་ཐམས་ཅད་སྐྱེད་པར་འགྱུར་རོ་ཞེས་བྱ་བའི་དོན་ཏོ། ། དེ་ལྟ་བུའི་མེ་ཏོག་དེ་གང་ལ་སྤྱོད་ཅིང་གང་ལ་གནས་ན་བདེ་བའི་ཡེ་ཤེས་ལ་སྤྱོད་ཅིང་གནས་ལ་དེ་ཆོས་ཀྱི་འབྱུང་གནས་ལ་བརྟེན་ཅིང་གནས་སོ། ། དེས་ན་བྱང་ཆུབ་ཀྱི་སེམས་ཞུ་བདེ་དང་ཆོས་ཀྱི་འབྱུང་གནས་བསྟན་པའི་ཕྱིར་ཡེ་ཤེས་ཞེས་སྨོས་ཏེ། འོག་ཏུ་སྦྱར་ལ་འདི་ཞེས་སྨོས་པ་ནི་གོང་དུ་བརྗོད་པའི་ཀཱ་ལི་མེ་ཏོག་འདི་ཉིད་དོ། །
དེ་ཉིད་ནི་ཡེ་ཤེས་ཏེ་མེ་ལོང་ལྟ་བུ་ལ་སོགས་པའི་རང་བཞིན་གྱི་བདེ་བ་ཉིད་སྡུག་བསྔལ་གྱི་གདུང་བ་སེལ་བས་ན་ཆུ་བོའོ། ། དེ་ལ་ཀཱ་ལི་སྤྱོད་པའོ། ། ཆུ་བོ་དེ་ཉིད་ཀྱི་གནས་ནི་རྒྱ་མཚོ་སྟེ། ཆོས་ཀྱི་འབྱུང་གནས་སོ། ། དཔེར་ན་མེ་ཏོག་མཚོའི་དབུས་ན་གནས་པ་ལྟར་ཆོས་འབྱུང་གི་སྤྱི་ལ་སྙིང་པོའི་མེ་ཏོག་གནས་ཞེས་སྟོན་པའོ། ། རྒྱ་མཚོ་དེ་ཉིད་ཀྱི་ཁྱད་པར་བསྟན་པའི་ཕྱིར་ཤེས་རབ་ཅེས་བྱ་བ་ལ་སོགས་པ་སྟེ། ཤེས་རབ་ནི་སྤྲོས་པ་དང་བྲལ་བ་ཤེས་པ་སྟེ་བདེ་སྟོང་ངོ༌། ། དེའི་གནས་ཡིན་པའི་ཕྱིར་ཆོས་འབྱུང་ཉིད་ཤེས་རབ་བོ། ། ཆུ་སྲིན་ཉ་ཞེས་བྱ་བ་ནི་དེས་གང་བ་དང་འདྲ་བར་འདོད་ཆགས་ལ་སོགས་པའི་རང་བཞིན་གྱིས་སྲ་བ་གཏི་མུག་ལ་སོགས་པའི་འབྱུང་བ་ལྔས་གང་བའོ། ། འདམ་ནི་འདིར་གཉིས་མེད་དེ་ཞུ་བ་དང་བདེ་བ་གཉིས་སུ་མེད་པའི་འདམ་སྟེ་ལྷན་ཅིག་སྐྱེས་པའོ། །
ཡང་ན་གཉིས་མེད་ནི་ཕྱི་རོལ་གྱི་ཕྱག་རྒྱའོ། ། འདམ་ནི་པདྨ་སྟེ་འདམ་ལས་སྐྱེས་པའི་ཕྱིར་རོ། ། དབུས་ནི་དེའི་སྙིང་པོའོ། ། དེར་ཅི་ཞིག་སྐྱེ་ཞེ་ན་ཐབས་ཀྱི་རྣམ་པའི་མྱུ་གུ་བདེ་བ་སྐྱེ་བའི་མྱུ་གུ་སྟེ། དེ་ཉིད་བདེ་བའི་ཐབས་ཡིན་པས་ཐབས་སོ། ། དེ་ནི་རྩ་ཁ་ཁྭ་མུ་ཁའི་རྩའོ། ། དེ་ཉིད་མེ་ཏོག་བནྡུ་ཀ་ལྟར་ཁ་འབྱེད་པའོ། ། དེ་ལ་ཁ་འབྱེད་པ་ལས་ཅི་འབྱུང་ཞེ་ན། སྦྲང་རྩི་སྟེ་ཞུ་བའོ། ། བདུད་རྩི་ནི་ཟླ་མཚན་ནོ། །
དེ་དག་ནི་འབྱུང་གནས་སུ་འགྱུར་བས་གནས་སོ། ། དེ་ལྟ་བུའི་བདུད་རྩི་ཉིད་ཀྱང་ཀཱ་ལིའི་བརྡས་བསྟན་པའི་ཕྱིར་ཀཱ་ལིའི་བདུད་རྩི་ཉིད་ཀྱི་ཡང་ཞེས་སྨོས་སོ། ། ཆུ་ཞེས་བྱ་བ་ནི་ཆུ་ལྟར་འཛག་པས་བྱང་ཆུབ་ཀྱི་སེམས་སོ། ། མེ་ཏོག་ཅེས་བྱ་བ་ནི་མེ་ཏོག་ལྟར་འབྲས་བུ་བུ་ཚ་ལ་སོགས་པ་བསྐྱེད་པ་ལས་ཉེ་བས་རཀྟའོ། ། ནང་དུ་ཞེས་བྱ་བ་ནི་མེ་ཏོག་ཆོས་འབྱུང་གི་སྙིང་པོའི་ནང་དུའོ། ། འཁོར་བ་ནི་དེ་ཡོངས་སུ་དག་པའོ། ། དེ་ལ་གོང་གི་བུང་བས་ལེན་པའོ། ། ཞེས་དགོངས་པའོ་སྙམ་དུ་རྣམ་པར་རྟོག་པ་སེམས་སོ། ། དེ་ལྟར་བྱང་ཆུབ་ཀྱི་སེམས་ལ་བརྟེན་ཏེ་ལུས་བསྐྱེད་པ་བསྟན་པའི་ཕྱིར་བདུད་རྩི་ཞེས་སྨོས་ཏེ་བདུད་རྩི་ནི་རཀྟའོ། ། ཆུ་ནི་བྱང་ཆུབ་ཀྱི་སེམས་སོ། །
ཆོ་ག་མཆོག་ནི་མཉམ་པར་འདྲེས་པའོ། ། གཉིས་ལས་ནི་ཨཱ་ལི་ཀཱ་ལི་ལས་སོ། ། ལུས་སྐྱེ་བ་ནི་ཐབས་ཀྱིས་མ་ཟིན་ན་ཤེས་རབ་ཀྱི་སྙིང་པོར་བུ་ཚའི་ལུས་བསྐྱེད་ལ། དེ་ཉིད་ཐབས་ཀྱིས་ཟིན་ན་ཤེས་རབ་ཀྱི་སྙིང་པོར་མངོན་དུ་བྱས་པ་ལས་ཁམས་གསུམ་མཐོང་བ་དང༌། སངས་རྒྱས་ཀྱི་ས་མངོན་དུ་བྱེད་པ་སྐྱེའོ་ཞེས་དགོངས་སོ། ། དེ་ལྟར་ཨཱ་ལི་དང་ཀཱ་ལིའི་ཐབས་ལ་བརྟེན་ཏེ་བྱུང་བ་དེའི་ཉེ་བའི་རྒྱུ་དངོས་ལ་གསུམ་སྟེ། ཀུན་རྫོབ་བྱང་ཆུབ་ཀྱི་སེམས་ཡེ་ཤེས་ལྔར་བྱིན་གྱིས་བརླབ་པ་དང༌། ཧཱུྃ་གི་གླུའི་སྒོ་ནས་བྱང་ཆུབ་ཀྱི་སེམས་དེ་རྩའི་སྦུབས་སུ་དྲང་བས་རྣལ་འབྱོར་མ་རྣམས་མཉེས་པར་བསྟན་པ་དང༌། གླུའི་དོན་བསྟན་པས་དོན་དམ་བྱང་ཆུབ་ཀྱི་སེམས་ཀྱིས་གཉིས་འཛིན་གྱི་རྨོངས་པ་བསལ་ཏེ་འགྲུབ་པར་བསྟན་པའོ། ། དང་པོ་ལ་གཉིས་ཏེ།
བྱང་ཆུབ་ཀྱི་སེམས་འབྱུང་བ་ལྔའི་རང་བཞིན་དུ་བསྟན་པ་དང༌། དེ་ལ་ཡི་གེ་དགོད་པའི་སྒོ་ནས་ཡེ་ཤེས་ལྔར་བྱིན་གྱིས་བརླབ་པའོ། ། དང་པོ་ནི་གང་དུ་ཞེས་པ་ཤླཽ་ཀ་གཉིས་ཏེ། དེ་ལྟར་ཐབས་དེ་བྱང་ཆུབ་ཀྱི་སེམས་གཉིས་ཆོས་བརྒྱད་དམ་དྲུག་གི་བདག་ཉིད་ཅན་དུ་མངོན་དུ་བྱས་པ་ནི་བདུད་རྩི་དང་ནི་ཆུའོ། ། གོང་དུ་ནི་དང་པོ་ནས་སོ། ། ལྔའི་བདག་ཉིད་ཅན་དུ་གསུངས་པ་ནི་དེ་འགྲུབ་པ་ཉིད་འབྱུང་བ་ལྔས་གྲུབ་པ་ཞེས་བྱ་བའི་དོན་ཏོ། ། དེ་ཉིད་རྒྱས་པར་བཤད་པའི་ཕྱིར་མེ་ནི་ཞེས་སྨོས་ཏེ། མེ་ནི་ཚ་བ་ཉིད་ཡིན་ཏེ། རེག་པས་ཞེས་བྱ་སྟེ། རྡོ་རྗེ་དང་པདྨ་རེག་པས་ཚ་བའམ་དྲོ་བའི་མཚན་ཉིད་དང་ལྡན་པས་མེའོ། །
རླུང་ནི་དུ་བ་ལྟར་ཏེ་སྔོ་བསངས་སུ་འདུག་ཅིང་གཡོ་བ་ནི་རླུང་ངོ༌། ། ཆུ་ནི་གཤེར་བའི་དངོས་པོ་སྟེ་འཛག་པ་དང་སྣུམ་པས་ཆུའོ། ། ས་ནི་གཟུགས་སུ་བལྟ་སྟེ་སྲ་བའི་བདག་ཉིད་ཀྱིས་ན་སའོ། ། ཡེ་ཤེས་རྡོ་རྗེས་བྱིན་བརླབས་ཞེས་བྱ་བ་ལ་ཡེ་ཤེས་ནི་ཤེས་པར་བྱ་བའི་ཕྱིར་ཏེ་འབྱུང་བ་བཞི་པའོ། ། རྡོ་རྗེ་ནི་བཞི་པོ་དེས་བདེ་བའི་གོ་འབྱེད་པ་ལས་མི་འདའ་བས་ན་ནམ་མཁའོ། ། དེ་དག་གིས་བྱིན་གྱིས་བརླབ་པ་ནི་ཐིག་ལེ་གཅིག་ཉིད་ལའོ། ། དེས་ན་ཞུ་བདེ་གཅིག་ཉིད་ལ་རྣམ་པ་ལྔ་ནི་རབ་ཏུ་སྐྱེའོ། ། ཡང་ལྔ་བསྐྱེད་པ་ནི་དེ་བཞིན་གཤེགས་པ་ལྔར་བསྐྱེད་པ་སྟེ། མེ་ནི་སྣང་བ་མཐའ་ཡས་སོ། ། རླུང་ནི་དོན་ཡོད་གྲུབ་པའོ། །
ཆུ་ནི་མི་བསྐྱོད་པའོ། ། ས་ནི་རྣམ་སྣང་ངོ༌། ། ནམ་མཁའ་ནི་རིན་ཆེན་འབྱུང་ལྡན་ནོ། ། ཡང་ནི་ཞེས་བྱ་བ་བྱང་ཆུབ་ཀྱི་སེམས་དེ་ལ་ཡི་གེ་དགོད་པའི་སྒོ་ནས་ཡེ་ཤེས་ལྔར་བྱིན་གྱིས་བརླབ་པ་སྟོན་ཏེ། ཡང་ནི་ཞེས་བྱ་བ་ནི་བྱང་སེམས་ཉིད་ལ་ཞེས་བྱ་བའི་དོན་ཏོ། ། ཆུ་ནི་བྱང་སེམས་དེའི་འབྱུང་བ་ཆུ་དེ་མི་བསྐྱོད་པ་ཆོས་དབྱིངས་ཡེ་ཤེས་སུ་བྱིན་གྱིས་བརླབ་པའི་ཕྱིར་ནི་ཞེས་བྱའོ། ། ཀུན་གྱི་དབྱིབས་ཞེས་པ་ལ་ཀུན་ནི་ས་ཀ་ལ་ཞེས་བྱ་ལ་ཀ་ནི་ཀ་ལཱ་ན་ཆ་ཤས་སོ། ། དེས་ནི་དེ་ལ་ཟླ་བ་དགོད་པའོ། ། དེར་ས་ནི་ས་ཧ་སྟེ་ཧ་སའི་ཟླ་ཚེས་སུ་བྱས། བྱང་སེམས་ཀྱི་ས་བོན་སུྃ་དགོད་པ་ནི་ཆོས་དབྱིངས་ཡེ་ཤེས་སུ་བྱིན་གྱིས་བརླབ་པའོ། །
ཡང་དེ་བཞིན་དེའི་མེ་ཉིད་ནའོ། ། ཟད་བྱེད་ནི་ཀྵ་ཡ་ཏད་ཅེས་ཟད་བྱེད་ལ་འཇུག་ལ། དེར་ཀྵུྃ་དགོད་པ་བྱང་སེམས་ཀྱི་མེ་སོ་སོར་རྟོག་པའི་ཡེ་ཤེས་སྣང་བ་མཐའ་ཡས་ཡེ་ཤེས་སུ་བྱིན་གྱིས་བརླབ་པའོ། ། དེ་བཞིན་རླུང་ཡང་བརྟག་པ་ཡི། ། ཞེས་པ་ནི་རླུང་གི་ས་བོན་ཡུྃ་དགོད་པ་ནི་རླུང་དོན་ཡོད་གྲུབ་པ་བྱ་གྲུབ་ཡེ་ཤེས་སུ་བྱིན་གྱིས་བརླབ་པའོ། ། ས་ནི་དཔང་པོའི་གཟུགས་ཅན་མ། ། ཞེས་པ་ལ། ས་ནི་གཟུགས་ཅན་ཞེས་བྱ་སྟེ། ཡི་གེ་ཧྃ་དགོད་པ་ནི་རྣམ་སྣང་མེ་ལོང་ལྟ་བུར་བྱིན་གྱིས་བརླབ་པའོ། ། དཔང་པོ་ནི་ནམ་མཁའ་སྟེ་འབྱུང་བ་བཞི་སྐྱེ་འགག་བྱེད་ཀྱང༌།
ནམ་མཁའ་དཔང་པོ་ལྟར་རྟག་ཏུ་གནས་ཏེ་བྱིན་གྱིས་རློབ་པ་ནི་ཡི་གེ་ཧཱུྃ་སྟེ། རིན་ཆེན་འབྱུང་ལྡན་མཉམ་པ་ཉིད་ཀྱི་ཡེ་ཤེས་སུ་བསྟན་པའོ། ། བསྡུས་པས་སུྃ་ཀྵུྃ་ཡུྃ་ཧྃ་ཧཱུྃ་ཞེས་སུ་འགྱུར་ཏེ། ཡི་གེ་འདི་དག་ནི་གདན་བཞི་པའི་དགོངས་པ་སྟེ། བླ་མའི་མན་ངག་གོ ། ཡི་གེ་གཞན་གྱིས་ཀྱང་རུང་སྙམ་སེམས་སོ། ། དེ་ལྟར་ཀུན་རྫོབ་བྱང་ཆུབ་ཀྱི་སེམས་ཡེ་ཤེས་ལྔར་བྱིན་གྱིས་བརླབས་ནས་དེ་ཉིད་ཧཱུྃ་གི་གླུས་འདྲེན་པ་གསུམ་གྱིས་དྲང་བར་བསྟན་པའི་ཕྱིར་ཧཱུྃ་གི་ཞེས་བྱ་བ་ལ་སོགས་པ་སྨོས་ཏེ། ཐབས་མངོན་དུ་བྱེད་པའི་དུས་སུ་ཕྱིའི་རྣལ་འབྱོར་མ་རྣམས་དང་འདུ་བ་ན་ཕྱིའི་གླུ་བླང་ཞིང༌། དེ་ཉིད་ཀྱི་ཚེ་ནང་གི་རྣལ་འབྱོར་མ་རྩ་རྣམས་དང་ཐིག་ལེ་རྣམས་དང་རླུང་རྣམས་འདུ་སྟེ། པདྨའི་འབྱུང་གནས་ཉམས་དགའ་ལ། །
ངང་པའི་ཚོགས་འདུ་ཇི་ལྟ་བར། ། དམ་ཚིག་གནས་ལ་མཁའ་འགྲོ་མ། ། རིང་ན་གནས་ཀྱང་བྱིན་གྱིས་རློབ། ། ཅེས་འབྱུང་བ་ལྟ་བུའོ། ། དེའི་ཚེ་ཧཱུྃ་གི་གླུ་བླངས་པས་གཡས་དང་གཡོན་དང་དབུས་ནས་དྲངས་པས་རྣམ་པར་རྟོག་པ་གཟུང་བ་དང་འཛིན་པ་གཉི་གའི་རྣམ་པར་རྟོག་པ་གསུམ་ཞི་ཞིང༌། རྣམ་པར་ཐར་པའི་སྒོ་གསུམ་མངོན་དུ་བྱེད་དོ། ། དེས་ནི་རྣལ་འབྱོར་མ་ཀུན་གྱི་རང་བཞིན་གྱི་རྩ་རྣམས་མཉེས་པ་ནི་ཨ་ཝ་དྷཱུ་ཏཱིར་མངོན་དུ་བྱས་ཞེས་བྱ་བའི་དོན་ཏོ། ། དེར་ཀུན་རྫོབ་བྱང་ཆུབ་ཀྱི་སེམས་མངོན་དུ་བྱས་པ་ལས་རྟོགས་པར་གྱུར་པ་གང་ཡིན་པ་དེ་ནི་དོན་དམ་པའི་བྱང་ཆུབ་ཀྱི་སེམས་སོ། ། དོན་དམ་བྱང་ཆུབ་ཀྱི་སེམས་བསྟན་པར་བྱ་བའི་ཕྱིར་ཧཱུྃ་གི་གླུའི་དོན་བཤད་པ་ནི་རྡོ་རྗེ་ཡན་ལག་ཅེས་བྱ་བ་ལ་སོགས་པའོ། ། འདི་ལ་བརྒྱད་དེ།
དོན་དམ་བྱང་ཆུབ་ཀྱི་སེམས་ཀྱིས་འཁོར་བ་དང་མྱ་ངན་ལས་འདས་པའི་མཐའ་དང་བྲལ་བར་བསྟན་པ་དང༌། དེ་དག་གི་བརྗོད་པའི་སྒོ་ནས་མི་རྟོག་པར་བསྟན་པ་དང༌། རྣལ་འབྱོར་གྱི་ཐབས་ཀྱིས་རྟོགས་པར་བསྟན་པ་དང༌། ལམ་གྱི་གོལ་ས་སྤང་བ་དང༌། ཡང་དག་པའི་ལམ་རྟོགས་པ་ཆོས་ཀྱི་སྐུའི་རང་བཞིན་བསྟན་པ་དང༌། རྟོགས་པ་ལས་འབྲས་བུ་གཟུགས་སྐུས་གཞན་དོན་འགྲུབ་པར་བསྟན་པ་དང༌། དེ་བས་ན་ཡང་དག་པའི་ལམ་ལ་གུས་པར་བྱ་བར་གདམས་པ་དང༌། གླུའི་ཕན་ཡོན་ནམ་དགོས་པ་མདོར་བསྡུས་ཏེ་བསྟན་པའོ། ། དེ་ལ་གླུ་འདི་དག་ནི་སྡེབ་སྦྱོར་ལ་མངོན་པར་ཞེན་པ་སྤང་བའི་ཕྱིར་དང༌། རྣལ་འབྱོར་པ་ལས་དང་པོ་པ་རྣམས་ཀྱིས་ཀྱང་དོན་འདི་གླུར་བླང་བར་བྱ་བའི་ཕྱིར་པྲ་ཀྲྀ་ཏའི་སྐད་ཀྱིས་བསྟན་ཏོ། །
དེ་ལ་བོད་ཀྱི་སྒྱུར་བྱེད་ཕལ་ཆེར་གྱིས་ནི་ལེགས་པར་སྦྱར་བའི་དབང་དུ་བྱས་ཏེ་མཛེས་པར་བསྒྱུར་བ་ཡིན་ནོ། ། དེ་ལ་དང་པོ་མཐའ་བྲལ་མི་གནས་པའི་མྱ་ངན་ལས་འདས་པ་བསྟན་པ་ནི། དེ་ལྟར་དོན་དམ་པའི་བྱང་ཆུབ་ཀྱི་སེམས་མངོན་དུ་བྱས་པ་ན། མཚན་མ་དང་རྣམ་པར་རྟོག་པ་ཐམས་ཅད་ལས་གྲོལ་བའི་ཆོས་ཀྱི་སྐུ་མངོན་དུ་འགྱུར་རོ། ། ཆོས་ཀྱི་སྐུ་དེ་མྱ་ངན་ལས་འདས་པའི་མཐའ་ལ་མ་བཞུགས་པར་སེམས་ཅན་གྱི་དོན་ལ་བཞེངས་ཤིག་ཅེས་སྟོན་པ་ནི་བཛྲ་ཧཱུྃ་སུ་ར་ཨ་བ་ཧཱུྃ་ཞེས་པ་སྟེ། དེ་ལ་རྡོ་རྗེ་ཡན་ལག་དགྱེས་པའི་མཐུ་ཞེས་བྱ་སྟེ། ཧཱུྃ་ཞེས་པ་ནི་ཡན་ལག་ཅེས་བྱ་བ་སྟེ་འདིར་ཀྱེ་ཞེས་བོད་པའོ། ། དོན་ནི་ཀྱེ་མཆོག་ཏུ་དགའ་བ་སྟེ་སེམས་ཅན་གྱི་དོན་ལ་དགྱེས་པའི་མཐུས་ཤིན་ཏུ་སྟོང་པའི་ཏིང་ངེ་འཛིན་རོལ་ཅིག་པའོ། ། ཇི་ལྟར་སེམས་ཅན་གྱི་དོན་བྱ་ཞེ་ན། ལོ་ཙ་ན་ཐ་ཤ་ན་ཡེ་སྟེ་ཁྱོད་སྟོང་ན་ཐམས་ཅད་ཀྱང་སྟོང་ངོ༌། །
དེ་བས་ན་སྤྱན་གྱིས་གཟིགས་ཏེ། ཤའི་སྤྱན་དང༌། ལྷའི་སྤྱན་དང༌། ཤེས་རབ་ཀྱི་སྤྱན་དང༌། ཆོས་ཀྱི་སྤྱན་དང༌། སངས་རྒྱས་ཀྱི་སྤྱན་གྱིས་སེམས་ཅན་ལ་གཟིགས་ལ་འཇིག་རྟེན་ཐམས་ཅད་ཀྱིས་མཐོང་བར་མཛད་པར་ཞུ་ཞེས་བྱ་བའི་དོན་ཏོ། ། དེ་ལྟར་ན་འཁོར་བ་ཉིད་དུ་འགྱུར་དུ་དོགས་པ་ལ། ཨཱ་ཀྵ་རུ་བྷ་ཧཱུ་ས་ཧ་དུ་ཞེས་སྨོས་ཏེ། ཡི་གེ་ནི་ཨཱ་ཀྵ་ར་སྟེ་མི་འགྱུར་བ་གཉིས་སུ་མེད་པའི་ཡེ་ཤེས་སོ། ། དངོས་པོའི་རང་བཞིན་ནི་རང་བཞིན་མེད་པའི་ངོ་བོར་གནས་པའོ། །
དེ་ཉིད་ནི་ཤཱུ་ནྱ་བི་ལཱི་ས་ན་ཡེ་ནི་ཞེས་སྟོང་པ་ཉིད་དུ་དངོས་པོ་ཐམས་ཅད་རོལ་པར་གྱིས་ཤིག སྟོང་པ་དེ་གང་ཞེ་ན། བྷ་བ་ཨ་བྷ་བ་བི་ཛྫ་ཡེ་སྟེ་དངོས་པོ་དང༌། དངོས་པོ་མེད་པ་རྣམ་པར་སྤངས་པ་གཉིས་སུ་མེད་པའི་དོན་ཏོ། ། དེ་ཉིད་ལ་ཛྫ་བི་ཛྫ་ནི་ཡ་ཡོ་སྟེ་སྙིང་པོའི་དོན་དབུ་མའི་ཚུལ་གྱིས་ལྷན་སྐྱེས་རྫོགས་པའི་བྱང་ཆུབ་འཚལ་ཞིང་རྟོགས་པར་གྱིས་ཤིག་པའོ། ། དེས་ན་མཐའ་དང་བྲལ་བར་བསྟན་ཏོ། ། དེ་ལྟ་བུའི་ཡེ་ཤེས་དེ་ཅི་སྒྲ་རྟོག་ལ་སོགས་པས་རྟོགས་སམ་སྙམ་པ་ལ། མི་རྟོགས་པར་བསྟན་པའི་ཕྱིར། བྷ་ན་ཛི་ཡ་ཨི་ཁ་རུ་པ་བུ་སྟེ་སེམས་ཅན་མ་ལུས་པ་རྣམས་ཀྱི་བསམ་པ་དང་རྟོག་པ་རྣམས་ཀྱིས་མི་རྟོགས་སོ། ། དེ་བཞིན་དུ་ཨ་ཤེ་ཤི་བི་ཛི་ན་ཏི་ཡ་ཡཻ་སྟེ།
ཡི་གེ་ལྔ་བཅུ་ཐམས་ཅད་ཀྱི་མགོ་ཆོད་ལ་གཞོམ་པར་གྱིས་ཏེ་སྒྲས་དེ་ཁོ་ན་མི་རྟོགས་པར་བསྟན་ཏོ། ། འོ་ན་དེ་གང་གིས་རྟོགས་སྙམ་པ་ལ། གསུམ་པ་རྣལ་འབྱོར་གྱི་ཐབས་ཀྱིས་རྟོགས་པར་བསྟན་པ་ནི་དྭནྡཾ་ཨ་ལིངྒེ་ན་ཛོ་ཨུ་སྟེ། ཐབས་དང་ཤེས་རབ་གཉིས་རྡོ་རྗེ་དང་པདྨ་གཉིས་སྙོམས་པར་འཇུག་པ་དེའི་ཏིང་ངེ་འཛིན་ནི་འཁྱུད་པའི་རྣལ་འབྱོར་ཏེ། རྡོ་རྗེ་ལྷ་མོ་རྣམས་དང་རོལ་པའོ། ། དེ་ལས་ཅི་འབྱུང་ན་ས་ལི་ལ་ཀཛྫིཾ་ཡ་ཡེ་སྟེ། ཆུ་ནི་བྱང་ཆུབ་ཀྱི་སེམས་ཀྱི་ཐིག་ལེ་འབྱུང་ངོ༌། ། དེ་ལས་དགོས་པ་སྟེ་མཆོག་ཐོབ་པ་ནི་དགོས་པའོ། ། དེ་ཉིད་གང་ཞེ་ན། དྷརྨ་ཨ་དྭི་ཏྱ་སུ་བི་བེ་ཡ་ཡེ་གཉིས་སུ་མེད་པ་སྟེ་སྤྲོས་པ་དང་བྲལ་བའོ། །
ཆོས་ནི་ཆོས་ཐམས་ཅད་བདག་མེད་པ་སྟེ། དེ་ཐོབ་པ་ནི་ཐུགས་སུ་ཆུད་པའོ། ། དེའི་ཚེ་མུ་ཁ་བཱ་བི་བི་ཡ་ཡེ་སྟེ་ཐར་པ་ཞི་བའི་དོན་ཐོབ་པ་ཞེས་བྱ་བའི་དོན་ཏོ། ། བཞི་པ་ནི་དེ་ལྟ་བུའི་ལམ་དེ་ཉིད་ཐ་མལ་པའི་འདོད་ཆགས་ཀྱི་སྒོ་ནས་ནི་མ་ཡིན་ནོ་ཞེས་བསྟན་པའི་ཕྱིར། སུ་ཁ་སཾ་སཱ་ར་བི་མོ་ཧི་ཡ་ཞེས་ཏེ། ཐ་མལ་པའི་བདེ་བས་འཁོར་བ་རྣམས་རྣམ་པར་རྨོངས་སོ། ། དེས་མུ་ཁ་བཱ་བི་ཛི་ཡ་ཡཻ་སྟེ། གྲོལ་བ་ཞི་བའི་ཐབས་སྤངས་བའོ། ། དེ་བས་ན་རྣལ་འབྱོར་པ་རྣམས་ཐ་མལ་པའི་བདེ་བ་ལ་ཞེན་པ་སྤང་ཞེས་བྱའོ། ། ཚིག་རྐང་པ་འདི་གཉིས་ལ་སློབ་དཔོན་བྷ་བ་པ་ནི་དེ་ལྟར་སེམས་ཅན་ལམ་ངན་པ་ལ་ཞེན་པ་རྣམས་དེ་བཞིན་གཤེགས་པས་གཞན་གྱི་དོན་མཛད་པའོ་ཞེས་འཆད་དོ། །
ལྔ་པ་ནི་དེ་ལྟར་ལམ་རྟོགས་པ་ལས་འབྲས་བུ་ཆོས་སྐུ་ཉིད་ཇི་ལྟར་འགྲུབ་པ་བསྟན་པ་ནི། ས་བ་ཤཱུ་ནྱ་ས་ཧ་བི་ཛ་ཡི་ནི་སྟེ། སྐུ་གསུང་ཐུགས་ཐམས་ཅད་རྣམ་པར་རྟོག་པས་སྟོང་པའི་རང་བཞིན་ནོ། ། དེ་ནི། མཻ་ཏྲེ་བི་ན་ཙ་ཡ་ཡེ་སྟེ། རྣལ་འབྱོར་མ་ནི་ཐབས་ཤེས་རབ་གཉིས་མེད་དོ། ། དེའི་སྔགས་ཀྱི་རོལ་པ་ནི་རྣམ་པར་རྟོག་པ་ལས་ཡིད་སྐྱོབ་པ་དེ་ལ་སྤྱོད་ཅིག་པའོ། ། ཡང་ན་རྣལ་འབྱོར་མའི་གཞུང་ལུགས་ཀྱིས་ལྷན་སྐྱེས་ཡེ་ཤེས་ཀྱི་སྐུ་ནི་སྔགས་སོ། ། དེས་ཇི་སྲིད་ནམ་མཁའ་མི་འཇིག་པ་དེར་རོལ་ཅིག་ཅེས་བྱའོ། ། དྲུག་པ་དེ་ལས་གཟུགས་ཀྱི་སྐུས་སེམས་ཅན་གྱི་དོན་མཛད་པ་བསྟན་པའི་ཕྱིར་པཉྩ་བི་ཛོ་ཡི་ནི་བུདྡྷ་ཏྭ་ཏྟྭ་སྟེ།
དེ་ལྟ་བུའི་ཡེ་ཤེས་ཐོབ་པར་གྱུར་པ་ན་རྣལ་འབྱོར་མ་ཡེ་ཤེས་ཀྱི་མཁའ་འགྲོ་མ་ལ་སོགས་པ་ལྔ་པོ་རྣམས་ཀྱི་སྐུའི་སྣང་བ་འབྱུང་བའོ། ། ལྔ་པ་དེ་ཉིད་ཅི་ཡིན་ན་སངས་རྒྱས་དེ་ཉིད་དེ། སངས་རྒྱས་ཀྱི་ས་ནི་ཡེ་ཤེས་ལྔས་བསྡུས་པས་ན་ལྔ་པོས་དེ་བསྟན་པ་ཡིན་ནོ། ། སངས་རྒྱས་ཉིད་རྣལ་འབྱོར་མ་ལ་སོགས་པའི་གཟུགས་ཀྱི་སྐུར་བསྟན་ནས་ཅི་བྱེད་སྙམ་ན། ཨ་ལ་ཀྵི་ཡ་ཡེ་སྟེ་མཚོན་པར་བྱེད་པ་སྟེ་གཟུགས་ཀྱི་སྐུའི་སྣང་བ་བསྟན་པས་སེམས་ཅན་རྣམས་ཀྱིས་གཟུགས་ཡིད་ལ་བྱས་པས་དེ་བཞིན་གཤེགས་པའི་ཆོས་རྟོགས་པར་བྱེད་དོ། ། སྐུ་དེ་ཉིད་བདེན་པ་ཉིད་ཡིན་ནམ་སྙམ་པ་ལ། ས་བ་མཱ་ཡེ་བཱ་ཧུ་བི་ཧ་རུ་ཡ་སྟེ། སྒྱུ་མ་ལྟ་བུར་གནས་ཏེ་སྣང་བཞིན་དུ་རང་བཞིན་མེད་པའི་ཕྱིར་ཏེ། སྤྲུལ་པ་སྣ་ཚོགས་སུ་བསྟན་པའི་ཕྱིར་རོ། ། དེས་ན་སྣ་ཚོགས་གཟུགས་སོ། །
དེས་ཅི་བྱེད་ན། སཏྭ་ཧནྤི་བ་ཙི་ཡ་ཡེ་སྟེ། སེམས་ཅན་ཐམས་ཅད་སྨིན་ཅིང་གྲོལ་བར་བྱེད་པའོ། ། སེམས་ཅན་ཉིད་སྨིན་པར་བྱས་པ་ལ་དགོས་པ་ཅི་ཡོད་སྙམ་པ་ལ། བཛྫ་སུ་བརྻི་ཡ་ག་ཛུ་སྟེ་རྡོ་རྗེ་སྟོང་པ་ཉིད་དོ། ། བརྐྱང་བ་ནི་དེ་ཐུགས་སུ་ཆུད་པ་སྟེ། སངས་རྒྱས་སོ། ། དེའི་དགོས་པ་ནི་སེམས་ཅན་དོན་ཉིད་ཁོ་ནའོ་ཞེས་བྱའོ། ། དེས་ཇི་ལྟར་དོན་བྱེད་ཅེ་ན། དྷརྨྨ་བི་མོ་ཧི་ཡ་ཡེ་སྟེ།
ཆོས་གསུངས་པའི་སྒོ་ནས་རྨོངས་པའི་རབ་རིབ་ཉོན་མོངས་པ་ལ་སོགས་པ་མཐའ་དག་བྲལ་བར་བྱེད་པའོ། ། བདུན་པ་དེས་ན་ལམ་དེ་ལ་གུས་པར་བྱ་བ་ནི། ཛོ་ཡི་ནཱི་མོཀྑེ་ཡ་ཡེ་སྟེ། རྣལ་འབྱོར་མའི་ཆོས་འདི་ཁོ་ནས་ཐར་བར་བྱེད་པས་ན། ན་མ་ཧི་སུ་སཱ་ར་དྷརྨ་སྟེ། ཀླ་ཀློའི་ཆོས་ཐམས་ཅད་དོར་ལ་སྙིང་པོའི་ཆོས་ཐམས་ཅད་རྟོགས་པ་མངོན་དུ་གྱུར་པ་འདི་ལ་འདུད་ཅིང་ཕྱག་བཙལ་བར་རིགས་སོ་ཞེས་བྱ་བའི་དོན་ཏོ། ། བརྒྱད་པ་གླུའི་ཆེ་བའམ་ཕན་ཡོན་བསྟན་པ་ནི། རིགས་ཀྱི་བུ་ཞེས་བྱ་བ་ལ་སོགས་པ་སྟེ། གླུ་འདིས་རྒྱལ་བ་ཐམས་ཅད་བསྐྱེད་པར་འགྱུར་བ་ཡིན་ནོ། ། དེ་བས་ན་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་ཏོ་ཞེས་བྱའོ། །
བརྟག་པ་དགུ་པ་ལས་རབ་ཏུ་བྱེད་པ་དང་པོའི་བཤད་པའོ།། །། དེ་ལྟར་རབ་ཏུ་བྱེད་པ་དང་པོས་ཉེ་བའི་རྒྱུ་བསྟན་ནས། ད་ནི་རབ་ཏུ་བྱེད་པ་གསུམ་གྱིས་གོང་དུ་བརྟག་པ་བདུན་པ་དང༌། བརྒྱད་པ་ལས་མ་གསུངས་པའི་ལྷག་མ་དངོས་གྲུབ་མཐའ་དག་གི་ཐབས་ཀྱི་ཁྱད་པར་གཞན་སྟོན་པར་བྱེད་དོ། ། དེ་ལ་རབ་ཏུ་བྱེད་པ་གསུམ་པོ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་ལ་ཇི་ལྟར་ཕན་འདོགས་པའི་བཤད་པའི་རྒྱུད་ཡིན་ན། དེ་ལ་རབ་ཏུ་བྱེད་པ་གསུམ་ཀས་བརྗོད་བྱའི་དོན་བསྐྱེད་པའི་རིམ་པ་སྤྱིའི་དོན་དུ་བཤད་དོ། ། རྗོད་བྱེད་ཀྱི་སྒྲ་ནི་སྤྱིར་གསུམ་ཀ་འཇུག་ཀྱང་རབ་ཏུ་བྱེད་པ་གཉིས་པ་འདིས་ཡན་ལག་དང་ཡི་གེའི་དོན་གཙོ་ཆེ།
རབ་ཏུ་བྱེད་པ་གསུམ་པས་ཡན་ལག་གི་དོན་གཙོ་ཆེ། རབ་ཏུ་བྱེད་པ་བཞི་པས་བསྡུས་པའི་དོན་གྱི་མན་ངག་གི་བཤད་པ་གཙོ་ཆེའོ། ། མངོན་པར་རྟོགས་པ་གང་དང་རྗེས་སུ་འབྲེལ་ན་འདིར་རབ་ཏུ་བྱེད་པ་གསུམ་པ་གསུམ་སྟེ། གཉིས་པས་ནི་གཙོ་ཆེར་གཏོར་མ་སྟོན་ཏོ། ། གསུམ་པས་ནི་གླེགས་བམ་དང་བྲིས་སྐུ་སྟོན་ཏོ། ། བཞི་པས་ནི་བྱ་བ་བཞིའི་དེ་ཁོ་ན་ཉིད་དེ། སིལ་སྙན་གྱི་བྱ་བ་དང༌། ཚོགས་ཀྱི་བྱ་བ་དང༌། གླུ་གར་གྱི་བྱ་བ་དང༌། ཀུན་དུ་རུའི་བྱ་བའོ། །
དེ་ལ་འདི་དག་ཐམས་ཅད་ཐབས་རྒྱུད་ཀྱི་མངོན་པར་རྟོགས་པ། དེ་ལས་ཀྱང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་བསྒྲུབ་པའི་མངོན་པར་རྟོགས་པའོ། ། དེ་ལ་རབ་བྱེད་གཉིས་པས་ནི་གཏོར་མ་དང་འབྲེལ། གསུམ་པ་དང་བཞི་པ་ནི་དམ་ཚིག་དང་སྡོམ་པ་དང་འབྲེལ་ལོ། ། རྒྱུད་སྡེ་གཞན་ལ་ཇི་ལྟར་ཕན་འདོགས་ཤེ་ན། རབ་ཏུ་བྱེད་པ་གཉིས་པ་ནི་དཔལ་རྡོ་རྗེ་གདན་བཞི་པའི་གཞན་གྱི་གདན་གྱིས་རབ་ཏུ་བྱེད་པ་གསུམ་པ་དང་ཆ་མཐུན་པས་བཤད་པའི་རྒྱུད་ཡིན་ཞིང༌། ཚིག་གོང་འོག་ལ་སོགས་པ་འགའ་ཞིག་ཚུལ་མི་འདྲ་བས་བཤད་པའི་རྒྱུད་དོ། ། ཡང་དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པར་གཏོར་མའི་ཆོ་ག་ཙམ་གསུངས་པ་དེ་འདིས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། རབ་ཏུ་བྱེད་པ་ཕྱི་མ་གཉིས་ནི་འོག་གི་སྐབས་ཉིད་དུ་བཤད་པར་བྱའོ། ། བཤད་ཐབས་ཀྱི་ཡན་ལག་གོ །
དེ་ལ་རབ་ཏུ་བྱེད་པ་འདིས་ཕལ་ཆེར་དུ་གཏོར་མ་བསྟན། རབ་བྱེད་བཞི་པས་ཚོགས་འཁོར་བསྟན་པ་དེ་གཉིས་ཕྱོགས་གཅིག་ཏུ་བསྡེབས་ཏེ་ཉམས་སུ་བླང་བར་སྦྱར་བར་བྱའོ། ། དེ་ལ་གཏོར་མའི་ལས་ཆོག་ཅེས་བྱ་བ་རྐང་པ་གཉིས་ནི་གཏོར་མའི་བཤད་པར་དམ་བཅའ་བའོ། ། རབ་བྱེད་བཞི་པར། ཚོགས་ཀྱི་འདུ་བར་ཞེས་རྐང་པ་གཉིས་ནི་ཚོགས་ཀྱི་བཤད་པར་དམ་བཅའ་བའོ། ། དེ་ལྟ་བུའི་གཏོར་མ་དང་ཚོགས་ལ་གསུམ་སྟེ། གནས་གང་དུ་བྱ་བ་དང༌། དུས་ནམ་བྱ་བ་དང༌། ཆོ་ག་ཇི་ལྟར་བྱ་བའོ། ། དང་པོ་ནི་གོང་དུ་ཟོས་པས་ཞེས་བྱ་བ་རྐང་པ་དྲུག་གོ །
དུས་ནམ་བྱ་བ་ནི་རབ་བྱེད་གཉིས་པར་ཟླ་བར་མར་ངོའི་ཞེས་ཤླཽ་ཀ་གཅིག་གོ ། ཆོ་ག་ལ་གསུམ་སྟེ།

སྦྱོར་བ་དང༌། དངོས་གཞི་དང༌། མཇུག་གི་ཆོ་གའོ། ། དང་པོ་ལ་གསུམ་སྟེ། རྟེན་དང་མཆོད་པ་བཤམ་པ་དང༌། རྣལ་འབྱོར་པ་རྣམས་གྲལ་ལ་དགོད་པ་དང༌། གསོལ་བ་གདབ་པའི་བྱ་བའོ། ། དང་པོ་ནི་རབ་བྱེད་གཉིས་པར་ཁྲུ་གང་ཙམ་གྱི་ཞེས་རྐང་པ་བཅུ་གཅིག་གིས་བསྟན་ཏོ། ། གཉིས་པ་ནི་དེ་ལྟར་བཤམས་པ་ལ་སློབ་དཔོན་རང་གི་གདན་ལ་བཞུགས། ལས་ཀྱི་རྡོ་རྗེ་དབྱུག་སྔོན་ཅན་གྱི་ང་རྒྱལ་གྱིས་སྒོ་བསྲུང་བར་བྱའོ་ཞེས་ཁ་བསྐང༌། དེ་ནས་རྣལ་འབྱོར་པ་ཕྱི་ན་གནས་པ་རྣམས་ཀྱིས་གསོལ་བ་གདབ་པ་ནི།
རབ་བྱེད་བཞི་པར་ཁྱོད་ནི་དམ་ཚིག་ཅེས་ཤླཽ་ཀ་གཅིག་སྦྱར། དེ་ནས་སྒོ་ཕྱེ་སྟེ་སློབ་དཔོན་ལ་ཕྱག་འཚལ་ཏེ་མཎྜལ་ཕུལ་བ་ལ། སློབ་དཔོན་གྱིས་རྟོག་པ་མེད་པར་བཀའ་བསྒོ་བ་ནི། རབ་བྱེད་གཉིས་པར་འདིར་ནི་ཆོས་རྣམས་ཞེས་པ་ཤླཽ་ཀ་གཅིག་སྦྱར་ཏེ། དེ་ནས་རང་གི་སྟན་ལ་འདུག་གོ ། དེ་ལྟར་རྣལ་འབྱོར་པ་རྣམས་ནང་དུ་འོངས་པའི་དུས་སུ་སྔར་བརྟག་པ་བཞི་པ་ལས་གསུངས་པའི་བརྡ་རྣམས་ཀྱང་འདིར་དགོས་པ་ཡིན་ནོ། ། གསུམ་པ་གསོལ་བ་གདབ་པའི་བྱ་བ་ནི། དེ་ལྟར་གྲལ་དུ་བསྡད་པ་དང༌། ལས་ཀྱི་རྡོ་རྗེས་མཎྜལ་ཕུལ་ལ། མེ་ཏོག་ཕྲེང་བ་ཐམས་ཅད་ལ་ཕུལ་ལ་ལྷའི་རྣལ་འབྱོར་ལ་གནས་པར་གསོལ་བ་གདབ་བོ། །
སྦྱོར་བའོ། ། དངོས་གཞི་ལ་གསུམ་སྟེ། བདག་གི་རྣལ་འབྱོར་བྱ་བ། མདུན་གྱི་དཀྱིལ་འཁོར་བསྐྱེད་པ། དངོས་གཞི་ཚིམ་པ་དྲུག་བྱ་བའོ། ། དང་པོ་ནི་རབ་བྱེད་གཉིས་པ་ལས། རྡོ་རྗེ་སེམས་དཔའི་ཏིང་ངེ་འཛིན་ནམ། ཞེས་རྐང་པ་གཉིས་སོ། ། དེའི་རྗེས་ལ་མདུན་དུ་དཀྱིལ་འཁོར་བསྐྱེད་ཅིང་སྤྱན་དྲང་བ་ནི། ལས་ཀྱི་ཆོ་ག་ཞེས་རྐང་པ་གཉིས་སོ། །
གསུམ་པ་དངོས་གཞི་ཚིམ་པར་བྱ་བ་དྲུག་ལས། ལེ་ཚེ་དབུས་མ་ལ་ཡེ་ཤེས་ཀྱི་དཀྱིལ་འཁོར་ཚིམ་པར་བྱ་བ་དང༌། བདག་གི་སྙིང་གའི་དཀྱིལ་འཁོར་ཚིམ་པར་བྱ་བ་དང༌། ལེ་ཚེའི་ཕྱི་རོལ་དུ་དུར་ཁྲོད་བརྒྱད་གཏོར་མས་ཚིམ་པར་བྱ་བ་དང༌། དམ་ཚིག་དང་ལྡན་པའི་རྣལ་འབྱོར་པ་རྣམས་ཟས་ཀྱིས་ཚིམ་པར་བྱ་བ་དང༌། མཐར་གླུ་གར་རོལ་མོ་དང༌། ཀུན་དུ་རུས་ཚིམ་པར་བྱ་བ་དང༌། ཕྱི་རོལ་གྱི་འབྱུང་པོ་གཏོར་མས་ཚིམ་པར་བྱ་བའོ། ། དང་པོ་ནི་ཕྱིའི་མཆོད་པ་དང༌། ནང་གི་མཆོད་པ་གཉིས་ཀྱིས་དཀྱིལ་འཁོར་མཆོད་དེ།
མེ་ཏོག་དམར་པོ་བདུག་པ་ཞེས་བྱ་བ་ལ་སོགས་པ་ཤླཽ་ཀ་ཕྱེད་དང་དགུས་བསྟན་ཏོ། ། དེ་ནས་གཉིས་པ་བདག་གི་སྙིང་གའི་དཀྱིལ་འཁོར་ཚིམ་པར་བྱ་བ་ནི། དེའི་དབུས་ནས་བླངས་ནས་ནི། ། ཞེས་རྐང་པ་གཉིས་སོ། ། གསུམ་པ་ཞིང་སྐྱོང་གཏོར་མས་ཚིམ་པར་བྱ་བ་ནི། ལྷག་མ་ལ་སོགས་པ་ཞེས་བྱ་བ་ལ་སོགས་པ་ཤླཽ་ཀ་བཅུ་དང༌། སྔགས་དང༌། ཡང་རྐང་པ་གཉིས་ཀྱིས་བསྟན་ཏོ། ། དེ་ནས་བཞི་པ་དམ་ཚིག་དང་ལྡན་པའི་སྐྱེ་བོ་ཟས་ཀྱིས་ཚིམ་པར་བྱ་བ་ནི། དང་པོར་ཡོ་བྱད་བྱིན་གྱིས་བརླབས་ཏེ་དེ་ནས་མཆོད་པ་བྱ་སྟེ།
ཧ་ཡིས་ཁ་དོག་འཕྲོག་པར་བྱེད། ། ཅེས་བྱ་བ་ནས་ཕྱག་འཚོལ་ཅིག་ཅེས་བྱ་བའི་བར་དང༌། རབ་ཏུ་བྱེད་པ་བཞི་པ་ལས། མེ་ཏོག་བདུག་པ་ཞེས་བྱ་བ་ལ་སོགས་པ་དང༌། སྐྱེས་པའི་ཐོད་ཆེན་ཞེས་བྱ་བ་ཤླཽ་ཀ་གཅིག་གིས་བསྟན་ཏོ། ། ཚིམ་པ་ལྔ་ནི་རབ་བྱེད་དེ་ཉིད་ལས། སིལ་སྙན་པ་དག་ཞེས་བྱ་བ་ལ་སོགས་པས་བསྟན་ཏོ། ། འདིས་ནི་གླུ་དང་ཕྱག་རྒྱ་ཞེས་བྱ་བ་ལ་སོགས་པ་དང༌། ཚིམ་པ་དྲུག་པ་ཕྱི་རོལ་དུ་ལྷག་མས་ཚིམ་པར་བྱ་བ་ནི། དེ་ནས་ཅང་ཏེའུའི་ཞེས་བྱ་བ་ལ་སོགས་པ་ཤླཽ་ཀ་ཕྱེད་དང་བཅུས་བསྟན་ཏོ། །
དངོས་གཞིའོ། ། རྗེས་ཀྱི་བྱ་བ་ལ་བཀྲ་ཤིས་ཀྱི་གླུ་བླང་བ་དང༌། སྨོན་ལམ་གདབ་པ་དང༌། གཤེགས་སུ་གསོལ་བ་རྣམས་ནི་ཡན་ལག་ཅེས་བྱ་བའམ་རྡོ་རྗེ་དྲིལ་བུའི་སྒྲ་ཞེས་བྱ་བ་ནས་རབ་བྱེད་གཉིས་པ་རྫོགས་ཀྱི་བར་གྱིས་སྟོན་ཏེ་བསྡུས་པའི་དོན་ཏོ། ། གཞུང་གི་དོན་ལ་རབ་ཏུ་བྱེད་པ་གཉིས་པ་འདིར་དོན་གཉིས་ལས། བཤད་པར་དམ་བཅའ་བ་ནི། གཏོར་མའི་ཞེས་རྐང་པ་གཉིས་ཏེ། གཏོར་མ་གཙོར་སྨོས་ཀྱང་ཞར་ལ་བདག་མཆོད་པ་དང༌། རྣལ་འབྱོར་པ་མཆོད་པའང་སྟོན་ཏོ། ། དོན་དངོས་ལ་བཅོ་ལྔ་ལས།
དང་པོ་དཀྱིལ་འཁོར་བྱ་ཞིང་རྫས་དགོད་པ་ནི། ཁྲུ་གང་ཞེས་བྱ་བ་ལ་སོགས་པ་སྟེ། འོག་ནས་འབྱུང་བའི་དུས་དང༌། གནས་འདིར་ཁ་བསྐངས་ལ་གནས་ཁྱད་པར་ཅན་དུ་དཀྱིལ་འཁོར་བྱ་བ་སྟེ། དང་པོར་ས་ཕྱོགས་ཡིད་དུ་འོང་བར་བའི་རྣམ་ལྔ་ལ་སོགས་པས་སྐྱང་ནུལ་ལེགས་པར་བྱས་ལ། དེར་ཙནྡན་དཀར་པོས་ཆོས་ཀྱི་འབྱུང་གནས་གྲུ་གསུམ་པར་བྱུག དེའི་དབུས་སུ་ཁྲུ་གང་གི་ཚད་དུ་ཙནྡན་དམར་པོའམ་གུར་གུམ་ལ་སོགས་པ་དྲི་དམར་པོས་དཀྱིལ་འཁོར་གྲུ་བཞི་བྱ། དེ་ལ་ཐིག་བཞི་བཏབ་པའི་ལེ་ཚེ་དགུ་བྱ། དེའི་ལེ་ཚེ་དབུས་མ་ཆེར་བྱས་ལ་དེ་ལ་རང་གང་བྱེད་ཀྱི་དཀྱིལ་འཁོར་གྱི་ལྷ་གྲངས་ཀྱི་མེ་ཏོག་གི་ཚོམ་བུ་དགོད་ཅིང་སྙིང་པོ་ཚིག་ཙམ་གྱིས་བར་འདིར་བསྐྱེད་ཀྱང་རུང་ངོ༌། ། དེའི་ཕྱི་རོལ་གྱི་ལེ་ཚེ་བརྒྱད་ལ་ཞིང་སྐྱོང་བརྒྱད་ཆུང་མ་སོ་གཉིས་དང་བཅས་པ་དགོད་པས་ལེ་ཚེ་རེ་རེ་ལ་དྲིའི་ཐིག་ལེ་དང་མེ་ཏོག་ཚོམ་བུ་ལྔ་ལྔ་བྱའོ། །
དེ་ནས་མཆོད་རྫས་དགོད་པ་ནི་མཆོད་ཡོན་ཞེས་ཤླཽ་ཀ་གཉིས་ཏེ། དེ་ཡང་མཆོད་ཡོན་ལ་སོགས་པའི་མཆོད་པ་རྣམས་གཡོན་ཕྱོགས་ནས་བཤམ། ཡང་ཉ་དང་ཤ་ལ་སོགས་པ་དང༌། དཀུ་བག་ཅན་ལ་སོགས་པ་ལས་བྱས་པའི་གཏོར་མ་གཉིས་ཀྱང་གཡོན་ཕྱོགས་ནས་དང་པོར་འདས་པའི་གཏོར་མ། དེ་ནས་འཇིག་རྟེན་པའི་གཏོར་མ་ཆེ་བར་བཤམ་པར་བྱའོ། ། དེ་ནས་གཡོན་དུ། ཉེ་བར་དགོས་པ་ཀུན་ཞེས་བྱ་བས་དམ་ཚིག་ཅན་རྣམས་ཚིམ་པར་བྱ་བའི་ཡོ་བྱད་རྣམས་ཀྱང་སྔར་འཚོགས་ནའང་བཤམ་པར་བྱའོ། ། དཔལ་གདན་བཞི་པ་ལས་ནི། དཀྱིལ་འཁོར་གྲུ་གསུམ་གསུམ་བྱས་ཏེ་འབྱུང་བས་དབུས་མ་ལས་ནི་དཀྱིལ་འཁོར་གཅིག་ཏུ་མཆོད་པ། གཅིག་ཏུ་བཟའ་བཏུང་དགོད་པར་གསལ་ལོ། །
དེ་ནས་གཡས་ཕྱོགས་སུ་ལས་ཐམས་ཅད་པའི་བུམ་པའི་ཆུ་དང་ཆུ་སྣོད་གཞན་དགོད། མདུན་དུ་མཆོད་ཡོན་གྱི་སྣོད་དམ་ཡང་ན་བཟེད་ཞལ་དགོད་དོ། ། རྫས་དེ་ཐམས་ཅད་ལ་བདུད་རྩི་ལྔ་དང་ལྡན་པར་བྱ་བ་ནི་རྫས་འདི་ཞེས་བྱ་བའོ། ། གཉིས་པ་ལྷའི་རྣལ་འབྱོར་རྡོ་རྗེ་སེམས་དཔའ་ཞེས་རྐང་པ་གཉིས་ཏེ། དེའང་གཏོར་མ་འབའ་ཞིག་ཙམ་བྱེད་ན་འདི་ཉིད་ཁོ་ནས་ཆོག་ལ། ཚོགས་འཁོར་དང་གཅིག་ཏུ་བྱེད་ན་ལྷ་གྲངས་དང་མཐུན་པའི་རྣལ་འབྱོར་པ་རྣམས་སྤྱན་དྲངས། ཚོགས་ཁང་དུ་ཇི་ལྟར་འཚམ་པར་གདན་བཏིང༌། སློབ་དཔོན་དབུས་སུ་བཞུགས། དེ་ནས་ལས་ཀྱི་ཁྲོ་བོས་སྒོ་བསྲུངས་ལ། དེ་ལ་རབ་བྱེད་བཞི་པ་ནས་འབྱུང་བའི་ཚིགས་བཅད།
ཁྱོད་ནི་དམ་ཚིག་ཅེས་བྱ་བ་ལ་སོགས་པས་གསོལ་བ་གདབ། བརྡ་དང་བརྡའི་ལན་བྱ་ཞིང་ནང་དུ་གཏང་ངོ༌། ། སློབ་དཔོན་གྱི་མདུན་དུ་མཎྜལ་དང་ཕྱག་བྱས་པ་ལ་སློབ་དཔོན་གྱིས། འདིར་ནི་ཆོས་རྣམས་བཟང་པོ་ཞེས་བྱ་བའི་ཤླཽ་ཀ་གཅིག་གིས་རྟོག་པ་མེད་པར་བཀའ་བསྒོ། དེས་ཕྱག་བྱས་ལ་རང་གི་སྟན་ལ་འཇུག་གོ ། དེ་ལྟར་ཐམས་ཅད་རྫོགས་པ་དང་ལས་ཀྱི་རྡོ་རྗེས་ཐམས་ཅད་ལ་མཎྜལ་ཕུལ་ལ་མེ་ཏོག་ཕྲེང་བ་ཕུལ་ཏེ། ལས་ཀྱི་རྡོ་རྗེས་ཐམས་ཅད་ལ་ཕྱག་བྱས་ལ། ཀུན་བཟང་རྣམས་འཕྲུལ་མཆོད་པའི་ཡོ་བྱད་ཀྱིས། ། དཔའ་བོ་རྣལ་འབྱོར་མ་རྣམས་མཆོད་པ་དང༌། ། ཡོན་བདག་བགེགས་ཞི་ཚོགས་གཉིས་བསག་བྱའི་ཕྱིར། །
གཉིས་མེད་ཏིང་འཛིན་དག་ལ་གནས་པར་གསོལ། ། ཞེས་བསྐུལ་ཞིང་གསོལ་བའི་ཚིག་ལན་གསུམ་གྱིས་གསོལ་བ་གདབ་བོ། ། དེ་རྣམས་སྐབས་འདིར་ཁ་བསྐང་ངོ༌། ། དེ་ནས་ལྷའི་ཏིང་ངེ་འཛིན་ནི། རྡོ་རྗེ་སེམས་དཔའི་ཏིང་ངེ་འཛིན་ཏེ་རྡོ་རྗེ་དབྱིངས་སམ། ཡང་ན་ཧེ་རུ་ཀ་སྟེ་ཕྱག་བཅུ་དྲུག་པ་ལ་སོགས་པའམ། ཡང་ན་བདག་མེད་མའམ་ཡེ་ཤེས་ཀྱི་མཁའ་འགྲོ་མའི་ཏིང་ངེ་འཛིན་གསུམ་མམ་ཡན་ལག་དྲུག་ཡོངས་སུ་རྫོགས་པར་བྱ། བཟླས་པའང་ཅི་རིགས་པར་བྱས་ལ་བདག་གི་དཀྱིལ་འཁོར་བདག་ཉིད་ཀྱི་ཐུགས་ཀར་བསྡུ་བའི་བར་དུ་བྱའོ། ། གསུམ་པ་ལེ་ཚེ་དབུས་མ་ལ་ཡེ་ཤེས་ཀྱི་ལྷ་ཚིམ་པར་བྱ་བ་ནི། ལས་ཀྱི་ཆོ་ག་མཐོང་བ་ཡི། །
ཞེས་པ་རྐང་པ་གཉིས་ཏེ། དང་པོར་མདུན་གྱི་ལེ་ཚེ་དབུས་མ་ལ་སྲུང་བའི་འཁོར་ལོ་གཞལ་ཡས་ཁང་དང་བཅས་པ་སྐད་ཅིག་གིས་བསྐྱེད། དེར་མངོན་པར་བྱང་ཆུབ་པ་ལྔ་ལ་སོགས་པ་ཆོ་གའི་རིམ་པ་བཞིན་གང་རུང་གི་དཀྱིལ་འཁོར་ཇི་ལྟ་བ་བཞིན་བསྐྱེད་པ་ནི་དམ་ཚིག་པ་བསྐྱེད་པའོ། ། དེ་ནས་ཡེ་ཤེས་པ་སྤྱན་དྲང་བ་ནི་སྔགས་དང་ཕྱག་རྒྱས་དགུག་པར་བྱ་ཞེས་སྨོས་ཏེ། ལག་པས་ཧཱུྃ་མཛད་ཀྱི་ཕྱག་རྒྱ་བཅས་ཏེ། ངག་ཏུ་ཨོཾ་ཀུ་རུ་ཀུ་རུ་ས་མ་ཡ་ཨ་དྷི་པ་ཏི་ཧཱུྃ་ཛཿསྭཱ་ཧཱ། ཞེས་བྱ་བ་དང་སེམས་ཀྱིས་སྙིང་གའི་ས་བོན་གྱི་འོད་ཀྱིས་ཡེ་ཤེས་པ་སྤྱན་དྲངས་ཏེ་དགུག་གཞུག་བྱའོ། ། དེ་ནས་རང་རང་གི་ལུགས་ལྟར་སྐྱེ་མཆེད་བྱིན་གྱིས་བརླབ་པ་དང༌། དབང་བསྐུར་རྒྱས་གདབ་ཀྱི་བར་དུ་རང་གི་གཞུང་བཞིན་རྫོགས་པར་བྱའོ། ། དེ་ལ་མཆོད་པ་ལ་གསུམ་སྟེ།
ཕྱིའི་མཆོད་པ་དང༌། ནང་གི་མཆོད་པ་དང༌། གཏོར་མའི་མཆོད་པའོ། ། དང་པོ་ནི་མེ་ཏོག་དམར་པོ་ཞེས་བྱ་བ་རྐང་པ་གཉིས་ཏེ། ཐོག་མར་བསང་ཆུས་བགེགས་མཐར་བྱེད་ཀྱི་སྔགས་བརྗོད་ཅིང་བསངས་ལ། དེ་ནས་སྟོང་པར་སྦྱང༌། དེ་ནས་ཧཱུྃ་ལས་བསྐྱེད། རང་རང་གི་སྔགས་བརྗོད་ཅིང་ཕྱག་རྒྱ་བཅས་པས་བྱིན་གྱིས་བརླབས་ལ་ལྷ་སོ་སོའི་སྔགས་བརྗོད་ཅིང་སོ་སོར་དབུལ་བར་བྱ་སྟེ། གདན་བཞི་པ་ལས། སོ་སོར་དྲི་ཡིས་བྱུག་པ་དང༌། །
སོ་སོར་མེ་ཏོག་གཏོར་བ་དང༌། ། སོ་སོར་བདུག་པས་བདུག་པ་སོགས། ། སོ་སོའི་སྦྱོར་བས་དབུལ་བར་བྱ། ། ཞེས་སོ། ། དེའང་མེ་ཏོག་ཚོམ་བུ་གཉིས་ལ་འབུལ་དུ་འདོད་པ་རྣམས་དེར་དབུལ། མཆོད་ཡོན་ལ་སོགས་པ་མི་འདོད་པ་རྣམས་བཟེད་ཞལ་དུ་དབུལ་བར་བྱའོ། ། གཉིས་པ་ནང་གི་མཆོད་པ་ནི། ཨོཾ་གྱི་ཞེས་བྱ་བ་ལ་སོགས་པ་ཤླཽ་ཀ་བདུན་དང༌། འོག་ཁ་ཟས་བྱིན་རླབས་ཀྱི་སྐབས་ཀྱི། ཧ་ཡིས་ཁ་དོག་འཕྲོག་པར་བྱེད། །
ཅེས་བྱ་བ་ཤླཽ་ཀ་ཕྱེད་དང་གསུམ་པོ་འདིས་ནི་བདུད་རྩིར་བྱིན་གྱིས་བརླབ་པ་དང༌། གཏོར་མ་བྱིན་གྱིས་བརླབ་པ་དང༌། བཟའ་བ་དང་བཏུང་བ་གཞན་བྱིན་གྱིས་བརླབ་པའི་སྐབས་གསུམ་ཆར་གོང་འོག་གཉིས་ཀ་བསྡེབས་ཏེ་ཤེས་པར་བྱའོ། ། དེའི་མངོན་པར་རྟོགས་པ་ནི་འདི་ཡིན་ཏེ། དང་པོར་བདུད་རྩི་རིལ་བུ་ཆང་དང་སྦྱར་བ་བཤམས་ལ། དེ་ལ་བདུད་རྩི་འཁྱིལ་པའི་སྔགས་ཀྱིས་བགེགས་བསལ་ལ། སྭ་བྷཱ་ཝས་སྟོང་པར་སྦྱངས་ཏེ། དེར་ཡྃ་ལས་རླུང༌། རྃ་ལས་མེ་བསམ། དེའི་གསེབ་ཏུ་ཨཱཿལས་བྱུང་བའི་ཐོད་པའི་སྣོད་ཨོཾ་གྱིས་མཚན་པ་བསྒོམ་པ་ནི་ཨོཾ་གྱིས་མཚན་པའི་ཞེས་པའོ། །
དེའི་ནང་དུ་ཨོཾ་ལས་ཟླ་བ་བསམ། དེའི་མཐའ་མ་ནས་ཨཱ་ལི་གཡོན་སྐོར་དང༌། ཀཱ་ལི་གཡས་སྐོར་དུ་ཐབས་དང་ཤེས་རབ་ཏུ་བྱིན་གྱིས་བརླབ་པ་ནི། དབྱངས་ཀྱི་བཅུ་གསུམ་ཞེས་ཤླཽ་ཀ་གཅིག་སྦྱར་རོ། ། དེའི་ནང་དུ་ཤར་ལྷོ་ནུབ་བྱང་དབུས་སུ་གོ་ཀུ་ད་ཧ་ན་ལས་ཤ་ལྔ་བསྐྱེད་པ་ནི། ཀྱེ་བཅོམ་ལྡན་འདས་ཞེས་བྱ་བ་ལ་སོགས་པ་སྟེ། དངོས་གྲུབ་ཐམས་ཅད་འགུགས་པར་བྱེད་པས་ན་ལྕགས་ཀྱུའོ། ། དང་པོ་སྐྱེ་དགུའི་བདག་པོ་ནི་ལྷོ་ཕྱོགས་སུ་ཀུ་ལས་ཁྱི་ཤ། ནུབ་ཕྱོགས་སུ་ད་ལས་རྟ་ཤ་ནི་གསུམ་པ་རབ་མཆོག བྱང་དུ་ཧ་ལས་གླང་པོ་ཆེའི་ཤ་ནི་གཉིས་པ་སྒྲོལ་མ།
ཤར་དུ་གོ་ལས་བ་ལང་ནི་ལྔ་པ་སྟོབས། དབུས་སུ་ན་ལས་མི་ཤ་ནི་བཞི་པ་མང་པོ་སྐྱེས་ཡིན་གསུང༌། གཞན་དག་ནི་གོ་ཀུ་ད་ཧ་ན་ལྔ་པོ་ཤར་ནས་གོ་རིམ་བཞིན་དང་པོ་སྐྱེ་དགུའི་བདག་པོ་ལ་སོགས་པ་འདོད་དོ། ། དེ་ལྟར་ལྕགས་ཀྱུ་ལྔའི་སྟེང་དུ་བདུད་རྩི་ལྔ་ལྔ་བསམ་པ་ནི། རིགས་ལྔ་རྣམས་ཀྱི་སྔགས་འདི་དག་ཅེས་བྱ་བ་སྨོས་ཏེ། བྷྲཱུྃ་ལས་དྲི་ཆེན། ཨཱྃ་ལས་རཀྟ། ཛྲཱིཾ་ལས་བྱང་སེམས། ཁྃ་ལས་ཤ་ཆེན་པོ། ཧཱུྃ་ལས་དྲི་ཆུའོ། །
དེ་དག་ནི་ཡེ་ཤེས་ལྔ་ཡི་རབ་དབྱེ་སྟེ། མེ་ལོང་ལྟ་བུ་དང༌། མཉམ་ཉིད་དང༌། ཀུན་རྟོག་དང༌། བྱ་གྲུབ་དང༌། ཆོས་དབྱིངས་ཡེ་ཤེས་ཏེ་རིམ་པ་བཞིན་ནོ། ། འདི་དག་ཀྱང་ཤ་རེ་རེའི་སྟེང་དུ་ལྔ་ཀ་བསྒོམ་པའམ། ཤ་རེ་དང་བདུད་རྩི་རེ་བསྒོམ་པ་གང་རུང་དུ་བྱའོ། ། ལྕགས་ཀྱུ་དེ་དག་ཅི་ཡིན་སྙམ་པ་ལ། ཡེ་ཤེས་ལྕགས་ཀྱུ་ཞེས་སྨོས་ཏེ།
ལྕགས་ཀྱུ་གང་ཡེ་ཤེས་གང་ཡིན་པའང་གདན་བཞི་ལས་གསུངས་ལ། ལྕགས་ཀྱུ་ཆེ་ལ་དགོད་པ་ནི། ། ཡེ་ཤེས་ལྔར་ནི་འདོད་པ་སྟེ། ། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་དག ། རྒྱལ་པོའི་ལྕགས་ཀྱུ་དོན་ཡོད་གྲུབ། ། གཡོ་བའི་ལྕགས་ཀྱུ་འོད་དཔག་མེད། ། ཅེས་སོ། ། ལས་རྣམས་ཀུན་ནི་གཏོར་མ་དང་བདུད་རྩི་དང་བཟའ་བ་ལ་སོགས་པའི་ལས་ལའོ། ། དེ་ནས་རྫས་དེ་རྣམས་ཀྱི་སྟེང་དུ་ཨོཾ་དཀར་པོ།
དེའི་སྟེང་དུ་རྃ་ལས་ཉི་མ། དེའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པ་བསམ་པ་ནི་བླ་མའི་མན་ངག་གོ ། དེ་ནས་ཧཱུྃ་གི་འོད་ཐུར་དུ་འཕྲོས་པས། འོག་གི་རླུང་གི་བ་དན་ལ་ཕོག་སྟེ། གཡོས་པ་ནི་འབུད་པ་ཞེས་སྦྱར་རོ། ། དེས་མེ་འབར་བ་དང༌། ཤ་དང་བདུད་རྩི་རྣམས་ཁྱད་པར་དུ་ནི་བསྐོལ་བ་ཞེས་སྦྱར་རོ། ། དེ་དག་གི་རླངས་པ་གྱེན་ལ་སོང་བས། ཨོཾ་ལས་བདུད་རྩི་འཛག ཡང་རྡོ་རྗེ་ལྟེ་བའི་ཧཱུྃ་ལ་ཕོག་པས་ཧཱུྃ་གི་འོད་ཟེར་ནམ་མཁའི་ཁམས་སུ་འཕྲོས་པས།
དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས་ཏེ། རྡོ་རྗེ་ལྟེ་བའི་ཧཱུྃ་ལ་བསྟིམ་པ་ནི་ཡེ་ཤེས་ལྕགས་ཀྱུ་ཞེས་རྐང་པ་གཉིས་སོ། ། དེ་ནས་རྡོ་རྗེ་ལྷུང་བས་ཉི་མ་དང་ཨོཾ་དང་བཅས་པ་ཐོད་པར་ཞུ་བས་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པ་བསྒོམ་པ་ནི། ཤེལ་གྱི་གཟུགས་ཞེས་རྐང་པ་གཉིས་སྦྱར། དེ་ནས་དེ་སྐུ་གསུང་ཐུགས་ཀྱི་ལྷའི་ངོ་བོར་བསམ་ཞིང༌། ཧ་ཧོ་ཧྲཱིཿཞེས་བརྗོད་པ་ནི་འོག་ནས། ཧ་ཡིས་ཁ་དོག་འཕྲོག་པར་བྱེད། ། ཅེས་བྱ་བ་ལ་སོགས་པ་སྦྱར་རོ། ། ཧ་ཧོ་ཧྲཱིཿབརྗོད་ཅིང་ལག་པ་གཡོན་པའི་སྲིན་ལག་དང་མཐེ་བོང་སྦྱར་ཏེ་དཀྲུགས་ཤིང་བརྗོད་དོ། ། དེ་ལྟར་ཡང༌།
མཐེ་བོའི་སོར་མོས་ས་ཉིད་དེ། ། སྲིན་ལག་ལ་ནི་རི་རབ་བོ། ། བསྲུབས་པའི་སྟོབས་ཀྱིས་བདུད་རྩི་ཡི། ། ཆུ་ནི་རྣམ་གསུམ་ཤེས་པར་བྱ། ། ཞེས་སོ། ། དེ་ལྟར་བདུད་རྩི་བྱིན་གྱིས་བརླབ་པའོ། ། དེ་ནས་དབུལ་བ་ནི། ལྷ་ཀུན་དེ་ནས་ཚིམ་པར་བྱ། ། ཞེས་སོ། ། ཇི་ལྟར་བསམ་ཞེ་ན།
ལྕེ་ཧཱུྃ་རྡོ་རྗེ་ཞེས་སྨོས་ཏེ། ལྷ་ཐམས་ཅད་ཀྱི་ལྗགས་ཧཱུྃ་ལས་རྡོ་རྗེ་ནས་འབྲས་ཙམ་བསམས་ལ་དབུལ་ལོ། ། དེའང་དབུལ་བའི་ཚུལ་ནི། གདན་བཞི་ལས། རྣལ་འབྱོར་མ་ནི་ཐམས་ཅད་ལ། ། མཐེ་བོའི་ཐུར་མས་སོ་སོར་དབུལ། ། ཞེས་འབྱུང་བས། བླ་མ་བརྒྱུད་པ་ལ་སོགས་པ་ཐམས་ཅད་ལ་ཚུལ་དེས་དབུལ་ལོ། ། དབུལ་བའི་དགོས་པ་དང་བསམ་པ་བསྟན་པ་ནི། གལ་ཏེ་ལས་ལ་ཕན་འདོད་ན། །
ཞེས་རྐང་པ་དྲུག་གིས་བསྟན་ཏོ། ། བདུད་རྩིའི་མཆོད་པ་སྟེ། ལེ་ཚེ་དབུས་མ་ལ་ཡེ་ཤེས་ཀྱི་ལྷ་ཚིམ་པར་བྱ་བའོ། ། ལྔ་པ་བདུད་རྩི་མྱང་བས་བདག་གི་སྙིང་གའི་དཀྱིལ་འཁོར་ཚིམ་པར་བྱ་བ་ནི། དེའི་དབུས་ནས་ཞེས་བྱ་བ་སྟེ། བདག་གི་སྙིང་གའི་ཧཱུྃ་ལ། ཡེ་ཤེས་ཀྱི་ལྷ་ཐམས་ཅད་དུ་མོས་པ་བྱ་སྟེ། མཐེ་བོང་དང་སྲིན་ལག་གིས་བླངས་ཏེ། དང་པོ་ལྕེ་ལ་མྱང༌། དེ་ནས་སྨིན་མཚམས་དང༌།
སྤྱི་གཙུག་ཏུའང་གཞག་པར་བྱའོ། ། དེ་ལྟར་ཡང༌། དེ་འོག་རང་གི་དངོས་པོ་ཡིས། ། བདག་ཉིད་ལ་ནི་བསམ་པར་བྱ། ། ལྕེ་རྩེ་ཐིག་ལེ་སྟེང་དུ་ཡང༌། ། བློ་དང་ལྡན་པས་གནས་གསུམ་མཆོད། ། ཅེས་གསུངས་སོ། ། ལྔ་པ་ལྷག་མས་ཕྱི་རོལ་གྱི་འབྱུང་པོ་ཚིམ་པར་བྱ་བ་ནི། ལྷག་མ་ལ་སོགས་ཞེས་བྱ་བ་སྟེ། དེ་ལྟར་བདུད་རྩི་སྦྱར་བའི་ལྷག་མ་དེ་གཏོར་མ་ལ་བླུགས་ལ།
གཏོར་མ་དེ་བདུད་རྩི་ཇི་ལྟ་བ་བཞིན་དུ་བྱིན་གྱིས་བརླབས་ལ། དེའི་ཕུད་ཀྱང་ཡེ་ཤེས་ཀྱི་དཀྱིལ་འཁོར་དེ་ཉིད་ལ་དབུལ་བར་བྱའོ། ། དེའི་ལྷག་མས་མཆོད་པ་ཡིན་ལ། ལྷག་མ་ལ་སོགས་ཞེས་བྱའོ། ། ཚིམ་པར་བྱ་བ་གསུམ་པའི་ཕྱག་རྒྱ་ལ་སོགས་པ་བསྟན་པའི་ཕྱིར། གཡོན་པའི་ཆའི་ཞེས་ཤླཽ་ཀ་གཅིག་གསུངས་ཏེ། དེ་ལ་ཆ་ཞེས་བྱ་བ་ནི་གཏོར་མ་ཆ་གཉིས་སུ་བགོས་ལ། གཡོན་པ་ངོས་སྣོད་ཅེས་དཀྱིལ་འཁོར་ལ་འབུལ་ལ། གཡས་པ་ངོས་ཁྲོ་བོ་སྟེ་འཇིག་རྟེན་པ་ལ་དབུལ་ཞེས་བྱའོ། ། ཡང་ན་གཡོན་པའི་ཆ་ནི་གཡོན་པའི་ལག་པར་རོ། །
དེར་སྣོད་དེ་གཏོར་མ་དེར་བཟུང་ལ། གཡས་པ་ཁྲོ་བོ་ནི་གཡས་པ་ཁུ་ཚུར་བཅངས་པ་ལ་ཁྲོ་བོ་སྟེ། སྡིགས་མཛུབ་དཔུང་གར་ཕྱར་བ་ནི་ཕྱག་རྒྱའོ། ། རྐང་པ་གཡས་པས་གཡོན་པ་མནན་ཅིང་མིག་གྱེན་དུ་བལྟས་ལ་སྤྱི་བོར་ཕཻཾ་ཞེས་བྱ་བ་བསམས་ལ། ངག་ཏུ། ཨོཾ་ཤིང་གཅིག་ཅེས་བྱ་བ་ལ་སོགས་པ་བརྗོད་དེ་འཇིག་རྟེན་པ་རྣམས་སྤྱན་དྲང་བར་བྱའོ། ། དོན་བརྒྱད་པ་དུས་བསྟན་པ་ནི། ཟླ་བ་མར་ངོ་ཞེས་པ་ལ་སོགས་པ་སྟེ་གོ་སླའོ། ། དགུ་པ་ཕྱི་རོལ་པ་སྤྱན་དྲང་ཞིང་ཚིམ་པར་བྱ་བ་ལ་བཞི་སྟེ། མགྲོན་སྤྱན་དྲང་བའི་ཚིགས་བཅད་དང༌།
མཆོད་པའི་སྔགས་དང༌། དེའི་ཏིང་ངེ་འཛིན་དང༌། མཆོད་པའི་ཕན་ཡོན་ནོ། ། དང་པོ་ནི་ཨོཾ་ཞེས་བྱ་བ་ནས་དགུག་ཅེས་བྱ་བའི་བར་ཏེ། འདིར་མགྲོན་བསྐྱེད་པ་ནི་མི་བཞེད་དེ། གོང་གི་ཕྱག་རྒྱ་དང་བསམ་གཏན་དང་བཅས་པས་འདི་རྣམས་ལན་ཅིག་བརྗོད་པས་སྤྱན་དྲང་ངོ༌། ། ཡང་ན་འདི་རྣམས་ཀྱི་དམ་ཚིག་པ་སྐད་ཅིག་གིས་བསྐྱེད་དེ་སྤྱན་དྲངས་ཀྱང་འགལ་བ་མེད་དོ། ། དེ་ལ་ཨོཾ་ཞེས་བྱ་བ་ནི་སྔགས་ཀྱི་མགོ་འདྲེན་ནོ། ། ཤིང་གཅིག་ཅེས་བྱ་བ་ལ་སོགས་པ་གནས་བཅུ་གཉིས་པོ་འདིར་སྨོས་པ་ནི། འདི་རྣམས་ནས་སྤྱན་འདྲེན་ཞེས་སྦྱར་རོ། །
དེ་ལ་གནས་བཅུ་གཉིས་པོ་འདིར་སྨོས་པ་ནི། སྤྱིར་དུར་ཁྲོད་བརྒྱད་ཡུལ་ཉི་ཤུ་རྩ་བཞི་དང༌། གནས་སུམ་ཅུ་རྩ་གཉིས་ན་ཤིང་གཅིག་ལ་སོགས་པ་གནས་པ་དེ་ལ་གནས་བཅས་པ་ལས་སྤྱན་འདྲེན་པའོ། ། དེ་ལ་མཁའ་འགྲོ་སུམ་ཅུ་རྩ་གཉིས་པོ་འདི་དག་ནི་གོང་དུ་སྨོས་པའི་ཛཱ་ལནྡྷ་ར་ལ་སོགས་པའི་ཡུལ་ན་གནས་པའི་ཞིང་སྐྱོང་ཡིན་ནོ། ། དེ་ལྟར་ཅིས་ཤེས་ན་དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་ལས། ཡུལ་ཉི་ཤུ་རྩ་བཞི་གསུངས་ནས་དེ་རྣམས་ལ་མཆོད་པའི་གཏོར་མའི་སྐབས་སུ་འདི་གསུངས་པ་ཡིན་པས་ཤེས་སོ། ། དེ་ལ་ཞིང་སྐྱོང་བའི་གཙོ་བོ་བརྒྱད་མཁའ་འགྲོ་སུམ་ཅུ་རྩ་གཉིས་དང་བཅས་པ་རྣམས་ཀྱི། མིང་ནི་དྲག་པོ་དྲག་མོ་ཞེས་བྱ་བ། ། ལ་སོགས་པ་སྨོས་ཏེ། དེ་ལ་འདི་རྣམས་ཀྱི་སྐུ་མདོག་ཕྱག་མཚན་བརྒྱ་བྱིན་ལ་སོགས་པ་དང་འདྲ་སྟེ་བརྒྱ་བྱིན་ལ་སོགས་པ་འདུལ་བར་བྱེད་པའམ།
དེ་རྣམས་ཉིད་བཏུལ་བའི་རང་བཞིན་ཞིང་སྐྱོང་བ་ཡིན་གྱི། འདི་རྣམས་ནི་འཇིག་རྟེན་པ་ཉིད་ཁོ་ནར་བལྟ་བར་མི་བྱའོ། ། དེ་བས་ན་འདི་རྣམས་མཆོད་པས་སྐྱོན་དུ་ག་ལ་འགྱུར། ཡང་འདི་རྣམས་འཇིག་རྟེན་པའི་ཚུལ་འཛིན་པ་ཉིད་ཀྱིས་ན་ལྷག་མ་སྦྱིན་པར་བྱ་བ་ཡང་ཡིན་ནོ། ། དེ་ལ་དྲག་པོ་ལ་སོགས་པ་རྣམས་ནི་ཕྱག་བཞི་པ་སྟེ། ལག་པ་གཡས་དང་པོས་ནི་བཅོམ་ལྡན་འདས་ལ་ཕྱག་འཚལ་ལ། ལྷག་མའི་ཕྱག་རྣམས་ནི་ཕྱག་མཚན་ཅན། ཕྱག་མཚན་མེད་པའི་གཡོན་པ་ནི་གདན་ལ་བརྟེན་པའམ། ཆུང་མའི་མགུལ་ནས་འཁྱུད་པའོ། ། དེ་ལ་དབང་ལྡན་གྱི་མཚམས་སུ་དྲག་པོ་ནག་པོ་ནི་དབང་ཕྱུག་ཆེན་པོ་དང་འདྲ་སྟེ།
སྐུ་མདོག་སྐྱ་ནག་ཁྱུ་མཆོག་ལ་ཞོན་པ། ལག་པས་ཐོད་པ་དང་རྩེ་གསུམ་པ་བཟུང་བའོ། ། ཤར་དུ་དྲག་པོ་ཆེན་པོ་ནི་ཁ་དོག་སེར་པོ་གླང་པོ་ཆེ་ལ་ཞོན་པ། ལག་པ་གཅིག་གིས་རྡོ་རྗེ་འཛིན་ཅིང༌། གཅིག་གིས་གླང་པོ་ཆེ་ལ་རྡེག་པའོ། ། མེར་བྱིན་ཟ་མདོག་དམར་པོ་ར་སྐྱེས་ལ་ཞོན་པ། ལག་པས་དགང་གཟར་དང་དབྱུ་གུ། གཡོན་པས་བ་དན་དང་གུནྡྷེ་ཐོགས་པའོ། ། ལྷོར་གཤིན་རྗེ་ནག་པོ་མ་ཧེ་ལ་ཞོན་པ་ཁ་དོག་ནག་པོ་དབྱུག་པ་དང་མདུང་འཛིན་པའོ། ། བདེན་བྲལ་དུ་གཙིགས་པ་ནག་པོ་རོ་ལ་ཞོན་པ་རལ་གྲི་དང་ཕུབ་ཆུང་འཛིན་པའོ། །
ནུབ་ཏུ་མི་སྡུག་པ་དཀར་པོ་ཆུ་སྲིན་ལ་ཞོན་པ་གདེངས་ཀ་བདུན་གྱིས་མཚན་པའི་ཞགས་པ་འཛིན་པའོ། ། རླུང་དུ་དགའ་ལས་འདས་རླུང་མདོག་རི་དྭགས་ལ་ཞོན་པ། ལག་ན་རླུང་གིས་བསྐྱོད་པའི་རས་འཛིན་པའོ། ། བྱང་དུ་ལོག་འདྲེན་སེར་པོ་མི་ལ་ཞོན་པ། ལྕགས་ཀྱུ་དང་དབྱུག་ཏོ་འཛིན་པའོ། ། འདི་ཐམས་ཅད་རལ་པ་དང་རྒྱན་ཐམས་ཅད་ཀྱིས་བརྒྱན་པ་ཕྱག་བཞི་པའོ། ། དེ་དག་རེ་རེ་ལ་ཆུང་མ་བཞི་བཞི་དང་ལྡན་ཏེ། རང་གི་གཙོ་བོ་ལ་མདུན་ནས་གཡོན་སྐོར་གྱི་རིམ་པས་གནས་ཏེ། ཙ་མུཎྜཱི་དང༌། འཇིགས་པའི་གཟུགས་དང༌།
ཨུ་མ་དེ་བཱི་དང༌། མི་སྡུག་མ་ཞེས་པའམ་ཐམས་ཅད་མ་ཞེས་པ་བཞིས་དྲག་པོ་ནག་པོས་བསྐོར་བའོ། ། དྲག་ཆེན་གྱི་ཕྱོགས་བཞིར་རྒྱལ་མ་དང༌། རྣམ་པར་རྒྱལ་མ་དང༌། མི་ཐུབ་མ་དང༌། གཞན་གྱིས་མི་ཐུབ་མའོ། ། ལྷས་བྱིན་མཉམ་རྟེན་གྱི་ཕྱོགས་བཞིར་ནག་མོ་བཟང་མོ་དང༌། ནག་མོ་ཆེ་དང༌། རྩེ་མོ་ནག་མོ་དང༌། རྣལ་འབྱོར་མའི་དབང་ཕྱུག་མའོ། །
ནག་མོའི་ཕྱོགས་སུ་ཟླ་བ་མོ་དང༌། འཇིགས་པ་མོ་དང༌། གདུག་པ་ཅན་དང༌། ལམྦྷ་ཀིའོ། ། གཙིགས་པའི་ཕྱོགས་བཞིར་སུམ་ཅུ་རྩ་གསུམ་གྱི་དབང་ཕྱུག་མ་དང༌། གཡོ་ལྡན་མ་དང༌། མར་མེ་མ་དང༌། འཇིགས་བྱེད་གྲོང་གནས་ཀྱི་རྣལ་འབྱོར་མའོ། ། འཇིགས་སུ་རུང་བའི་ཕྱོགས་བཞིར་འཇིགས་པའི་གཟུགས་དང༌། གཟུགས་ཅན་མ་དང༌།
མཆེ་བའི་གཟུགས་དང༌། ངན་གཙིགས་སམ་ཐོད་པ་གཙིགས་མའོ། ། དགའ་ལས་འདས་ཀྱི་ཕྱོགས་བཞིར་ཐོད་པའི་ཕྲེང་བ་མ་དང༌། འཕྱང་མ་དང༌། མཐུ་ཆེན་ནམ་བདག་ཉིད་ཆེན་མོ་དང༌། ལག་ན་ཁ་ཊྭཱཾ་གའོ། ། ལོག་འདྲེན་གྱི་ཕྱོགས་བཞིར་ལག་ན་དགྲ་སྟྭ་དང༌། ལག་ན་རལ་གྲི་དང༌། རྡོ་རྗེ་ལག་དང༌། གཞུ་ལག་མའོ། །
ཐམས་ཅད་ཀྱང་མདོག་རང་གི་གཙོ་བོ་དང་འདྲ། ཕྱག་བཞི་པ་སྟེ། ཕྱག་དང་པོས་མེ་ཏོག་ལ་སོགས་པའི་མཆོད་པ་ཐོགས་པའོ། ། བདག་ཉིད་ཆེན་མོ་ཡན་ཆད་ཀྱི་ཕྱག་མཚན་ནི་གཙོ་བོ་དང་འདྲ་ལ། ལག་ན་ཁ་ཊྭཱཾ་ག་ལ་སོགས་པ་རྣམས་ནི་རང་རང་གི་ཕྱག་མཚན་འཛིན་པའོ། ། དེ་ལྟ་བུའི་ཞིང་སྐྱོང་འདི་རྣམས་ཇི་ལྟ་བུ་ཡིན་སྙམ་པ་ལ། མཁའ་འགྲོ་མ་ལྔའི་བདག་ཉིད་ཆེ་སྟེ་ལེ་ཚེ་དབུས་མ་ཡེ་ཤེས་ལྔའི་རང་བཞིན་གྱི་དཀྱིལ་འཁོར་རོ། ། དེའི་ལས་ཀུན་རྗེས་སུ་སྒྲུབ་བྱེད་པ་སྟེ། དེའི་སྤྲུལ་པ་ཕོ་ཉ་དང་བྲན་ལ་སོགས་པའི་ཚུལ་བཟུང་ཞིང་ཕྲིན་ལས་བྱེད་པ་ཞེས་བྱ་བའི་དོན་ཏོ། ། དེ་ཉིད་གང་ལས་བྱུང་ཞེ་ན།
རྣལ་འབྱོར་དཀྱིལ་འཁོར་རྒྱལ་མོའི་ཡུམ་མོ། ། དེ་བཞིན་རྡོ་རྗེ་ནི་ཡབ་བོ། ། དེ་ལྟ་བུའི་དེ་བཞིན་གཤེགས་པའི་སྐུ་ལས་སོ། ། སྐྱོན་མེད་རྣལ་འབྱོར་འབྱིན་པ་ནི། ། ཆོས་ཀྱི་སྐུ་ལས་ལོངས་སྐུ་འབྱིན། ། དེ་ལས་སྤྲུལ་སྐུ་སྣ་ཚོགས་འབྱིན། ། ཞེས་བྱ་བའི་དོན་ཏོ། ། དེ་ལྟ་བུའི་མཁའ་འགྲོ་ཆེ་རྣམས་རྡོ་རྗེ་དབང་ཕྱུག་ནི་བདག་ཉིད་ཆེ་གེ་མོའི་རྣལ་འབྱོར་ལ་གནས་པས་སོ། ། ཐམས་ཅད་ནས་ནི་ཐམས་ཅད་ནས་སོ། ། ཐམས་ཅད་དུ་ནི་ལྷའོ། །
དགུག་པ་ནི་ཁྱེད་རྣམས་ཀྱིས་སྐྱོན་ཅིག་པའོ། ། དེ་ལྟར་ངག་ཏུ་བརྗོད་ཅིང་སྤྱན་དྲང་ངོ༌། ། དེ་ལྟར་སྤྱན་དྲངས་ནས་ཅི་སྙམ་པ་ལ། ཨོཾ་ཀཱ་ཀ་ཞེས་བྱ་བ་ལ་སོགས་པ་སྨོས་ཏེ། སྔགས་འདི་རྣམས་ཀྱི་རྗེས་ལ་གོང་བརྟག་པ་བརྒྱད་པའི་ཁ་ཁ་ལ་སོགས་པ་བཏགས་ཏེ། གཏོར་མས་མཆོད་པའི་སྔགས་སུ་བྱའོ། ། དེའི་དུས་ཀྱི་ཏིང་ངེ་འཛིན་ནི་བདུད་རྩི་བསམ་གཏན་ཏེ་གཏོར་མ་བདུད་རྩིར་བསྒོམས་པ་དེ་མགྲོན་རྣམས་ལ་ཕུལ་བས་དེ་དག་གི་ཁ་གཏོར་མའི་བདུད་རྩིས་གང་བར་བསམ་ཞིང་དབུལ་ལོ། ། དེའང་སྣོད་ལ་སོགས་པ་གྲུབ་ན་སྙིམ་པས་གཞལ་ཞིང་དབུལ་གསུང༌། མ་གྲུབ་ན་རྡོ་རྗེ་ཁུ་ཚུར་རྒྱབ་སྤྲད་པའི་ཕྱག་རྒྱས་དབུལ་བར་བྱའོ། ། དེའི་ཕན་ཡོན་བསྟན་པ་ནི།
ལ་སོགས། བསམ་ཞེས་བྱ་བ་ལ། ལས་གང་འདོད་པ་དེ་མངོན་པར་བསམས་ཏེ། གཏོར་མའི་མགྲོན་རྣལ་འབྱོར་དང༌། རྣལ་འབྱོར་མ་བསམས་ཏེ། དེ་ལ་ཕུལ་ན་ལས་བརྒྱད་འགྲུབ་པར་འགྱུར་ཞེས་བྱ་བའི་དོན་ཏོ། ། དེ་ལྟར་དེ་ཡན་ཆོད་དོན་དགུས་ནི་གཏོར་མའི་དབང་དུ་བྱས་ཏེ་བསྟན་ཏོ། ། དེ་ནི་རྣལ་འབྱོར་པ་རྣམས་ཟས་གྱིས་ཚིམ་པའི་དབང་དུ་བྱ་སྟེ། ཧ་ཡིས་ཞེས་བྱ་བ་ལ་སོགས་པ་གསུངས་ཏེ། དེ་ལ་དང་པོ་འདིས་ཁ་ཟས་བྱིན་གྱིས་བརླབ་པ་སྟོན་ཏེ།
གོང་དུ་སྟོན་པ་དང་མངོན་པར་རྟོགས་པ་ཕྱོགས་གཅིག་ཏུ་ཤེས་པར་བྱས་ཏེ་བཤད་ཟིན་ཏོ། ། ཁ་ཟས་ཀྱི་ཡོ་བྱད་རྣམས་མདུན་དུ་བྱས་ལ་བགེགས་བསལ་བ་ལ་སོགས་པའི་ཆོ་ག་རྣམས་གོང་དུ་སྨོས་པ་བཞིན་ནོ། ། དེ་ལ་ལྷ་གསུམ་ཞེས་བྱ་བ་ནི། ཁ་དོག་བཟང་པོ་ནི་སྣང་བ་མཐའ་ཡས། དྲི་བཟང་པོ་ནི་རྣམ་སྣང༌། རོ་བཟང་པོ་ནི་མི་བསྐྱོད་པར་ཤེས་པར་བྱའོ། ། དེ་ལྟར་བྱིན་གྱིས་བརླབས་ནས་ཕུད་ལྷ་དང་བླ་མ་ལ་ཕུལ་ནས་དང་པོར་དམ་ཚིག་བཏང་བ་ནི། རབ་ཏུ་བྱེད་པ་བཞི་པར། སྐྱེས་པའི་ཐོད་ཆེན་ཞེས་བྱ་བ་ལ་སོགས་པ་རྐང་པ་དྲུག་གོ ། དམ་ཚིག་སྦྱིན་པའི་ཚིགས་བཅད་ནི།
འདིར་ནི་ཆོས་རྣམས་ཞེས་བྱ་བ་ལ་སོགས་པ་སྟེ། རྟོག་པ་མེད་པའི་ལན་བྱ་ཞིང་བླང་བ་ནི། བདེ་གཤེགས་ཆོས་ནི་ཞེས་ཤླཽ་ཀ་གཉིས་སོ། ། ཡན་ལག་ཅེས་བྱ་བ་ཤླཽ་ཀ་གཅིག་པོ་འདི་གདན་བཞི་ལ་མར་སྦྱར་ལ། ཡར་སྦྱར་ཡང་འགལ་བ་མེད་བསམ་མོ། ། དེ་ལྟར་ཐོག་མར་རྟོག་པ་གཞོམ་པར་བྱ་བའི་དམ་ཚིག་གཏང་བ་བསྟན་ནས། དེ་ལས་གཞན་ཡང་མཆོད་པ་དང་བཟའ་བཏུང་ལ་སོགས་པ་རྒྱས་པར་བསྟན་པ་ནི། རབ་ཏུ་བྱེད་པ་བཞི་པ་ལས། མེ་ཏོག་བདུག་པ་ཞེས་བྱ་བ་གླུ་གར་གྱིས་ཚིམ་པར་བྱ་བའི་བར་དུ་གསུངས་སོ། ། དེར་རོལ་མོ་སིལ་སྙན་ལ་སོགས་པའང་སྦྱར་རོ། །
དེའི་མཐར་ཚིམ་པ་ལྔ་པ་ཀུན་དུ་རུས་ཚིམ་པར་བྱ་བའང༌། རབ་ཏུ་བྱེད་པ་བཞི་པར། མ་དང་ཞེས་བྱ་བ་ལ་སོགས་པས་བསྟན་ཏོ། ། འདིར་ཡན་ལག་ལ་སོགས་པས་ཀྱང་འདིར་བསྟན་པ་ཡིན་གསུང་ངོ༌། ། ཚིམ་པ་དྲུག་པ་ཕྱི་རོལ་དུ་འབྱུང་པོའི་ཚོགས་ལྷག་མས་ཚིམ་པར་བྱ་བ་ནི། དེ་ནས་ལྷག་མ་བསྡུས་ལ་སློབ་དཔོན་གྱིས་ཆང་གིས་ཁ་བཀང་ལ། ངོ་མཚར་སྒྱུ་མའི་ཕྱག་རྒྱའི་བུ་ག་ནས་གཏོར་མ་ལ་ཁ་ཕྲུ་བཏབ་ལ། ཨོཾ་ཨུཙྪིཥྚ་བ་ལིཾ་བྷཀྵ་སཱི་སྭཱ་ཧཱ། ཞེས་བཏབ་ཏེ་གཏོར་མ་ཐམས་ཅད་ཕྱི་རོལ་དུ་སྦྱིན་ནོ། ། དེའི་དུས་སུ་མཁའ་འགྲོ་མ་བཀུག་ལ་ཕྲིན་ལས་གཞོལ་བར་འདོད་ན་རྔེའུ་ཆུང་བརྡུང་ཞིང་དགུག་པ་ནི།
རབ་བྱེད་བཞི་པ་ལས་འབྱུང༌། དེ་ཁུགས་པ་དང་དེའི་དམ་ཚིག་གི་ཕྱག་རྒྱ་བསྟན་པ། ལས་གཞོལ་བ་གོང་བརྟག་པ་བཞི་པ་དང་བདུན་པར་བསྟན་ཏོ། ། དེས་ནི་དངོས་གཞི་ཚིམ་པ་དྲུག་བསྟན་ཏོ། ། མཇུག་ཏུ་བྱ་བའི་ཆོ་ག་ལ་གསུམ་སྟེ། བཀྲ་ཤིས་ཀྱི་གླུ་དབྱངས་བྱ་བ་དང༌། སྨོན་ལམ་གདབ་པ་དང༌། མགྲོན་གཤེགས་སུ་གསོལ་བའོ། ། དང་པོ་ནི་རྡོ་རྗེ་དྲིལ་བུ་སྒྲ་ཞེས་བྱ་བ་སྟེ། ལྷག་མ་བྱིན་ཏེ་སླར་ནང་དུ་འོངས་ལ་ཡང་གླུ་བླང་བར་བྱའོ། །
གཉིས་པ་ནི་དེ་ནས་སེམས་ཅན་ཀུན་ཞེས་བྱ་བ་ལ་སོགས་པའོ། ། གཤེགས་སུ་གསོལ་བ་ལ་གསུམ་སྟེ། ཡེ་ཤེས་པ་གཤེགས་པ་དང༌། དམ་ཚིག་པ་བསྡུ་བ་དང༌། ཕྱི་རོལ་གྱི་ལྷ་གཤེགས་པའོ། ། དང་པོ་ནི་རྡོ་རྗེ་ཁུ་ཚུར་ཞེས་བྱ་བ་ནས་ཨོཾ་ཨཱཏྨ་ཏི་སྟ་ཧཱུྃ། ཞེས་བྱ་བའི་བར་ཏེ། ཡི་གེ་བརྒྱ་པ་བརྗོད་པའི་རྗེས་ལ་འདི་བྱའོ། ། དམ་ཚིག་པ་བསྡུ་བ་ནི། ཕྱིས་ནི་ཞེས་ཤླཽ་ཀ་གཅིག་གོ །
གསུམ་པ་ནི་ཨོཾ་སརྦ་ཞེས་བྱ་བ་འདིས་བསྟན་ཏོ། ། དེའི་རྗེས་ལ་མེ་ཏོག་ཚོམ་བུ་ལ་སོགས་པ་ཐམས་ཅད་བསྡུས་ལ་ལས་ཀྱི་རྗེས་མི་མངོན་པར་བྱ་བ་ཤུགས་ལས་ཤེས་པར་བྱའོ། ། དགུ་པའི་རབ་བྱེད་གཉིས་པའི་བཤད་པའོ།། །། གསང་བའི་པདྨ་ཞེས་བྱ་བ་ལ་སོགས་པས། དེ་དག་ལས་གཞན་པའི་མངོན་རྟོགས་སྐུ་དང་གསུང་གི་དམ་ཚིག་གླེགས་བམ་དང་བྲིས་སྐུ་སྟོན་ཏོ། ། བརྗོད་པར་བྱ་བ་ལ་སོགས་པ་གསུམ་ནི་གོང་དུ་བསྟན་ཟིན་ཏོ། ། འདིས་རྒྱུད་སྡེ་གཞན་ལ་ཇི་ལྟར་ཕན་འདོགས་པ་ཡིན་ན། སྤྱིར་གླེགས་བམ་དང་བྲིས་སྐུ་ནི་ཧེ་བཛྲའི་ཕྱི་མའི་ལེའུ་དྲུག་པར་བྲིས་སྐུ་གསུངས། བདུན་པར་གླེགས་བམ་གསུངས་པས་རྒྱུད་དེར་བྲི་བའི་གཞི་དང་བྲི་མཁན་ལ་སོགས་པ་གསལ་བར་བཤད། ཡང་ཕལ་ཆེར་ཆ་མཐུན་ནོ། །
ཡང་བདེ་མཆོག་ཉུང་ངུའི་ལེའུ་ཉི་ཤུ་དགུ་པ་དང༌། སུམ་ཅུ་སོ་གསུམ་པ་ཕྱོགས་གཅིག་ཏུ་བྱས་ཏེ་ཐ་མལ་གྱི་རྟོག་པ་དང་བྲལ་ན་གཙང་སྦྲ་ཡིན་ནོ་ཞེས་རྒྱུད་དེ་དང་ཆ་མཐུན། ཡང་མངོན་བརྗོད་བླ་མའི་ལེའུ་ཞེ་དྲུག་པར་དམ་ཚིག་ཆ་མཐུན། ཞེ་བརྒྱད་པ་ལས་བྲིས་སྐུ་སྟོན་པ་དེ་འདིར་བསྡུས་ཏེ་གསལ་བར་བྱེད་པས་བཤད་པའི་རྒྱུད་དོ། ། ཡང་རྒྱུད་གསུམ་པོ་ཕྱོགས་གཅིག་ཏུ་བསྡེབས་ཏེ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། ཡང་འདིས་འདུས་པ་ལ་སོགས་པའི་རྣལ་འབྱོར་བླ་ན་མེད་པའི་རྒྱུད་མཐའ་དག་ཏུ་བྲིས་སྐུ་དང་གླེགས་བམ་གང་དུའང་མ་གསུངས་པ་དེ་འདིས་མ་ཚང་བ་ཁ་བསྐང་ཞིང༌། གསུངས་པ་རྣམས་གསལ་བར་བྱེད་པས་བཤད་པའི་རྒྱུད་དོ། ། གཞུང་ལ་གཉིས་ཏེ། ཞུས་པ་དང༌། དེའི་ལན་གདབ་པའོ། །
དང་པོ་ནི། གསང་བའི་པདྨ་ཞེས་ཤླཽ་ཀ་གཅིག་གོ ། དེའི་ལན་གདབ་པ་ལ་གཉིས་ཏེ། བྲིས་སྐུའི་ཆོ་ག་དང་གླེགས་བམ་གྱི་ཆོ་གའོ། ། དང་པོ་ལ་ལྔ་སྟེ། རི་མོ་མཁན་དང༌། བྲི་བའི་གཞི་དང༌། གང་ལ་བསྟན་པ་དང༌། མི་བསྟན་པའི་བྱེ་བྲག་གོ ། དང་པོ་ནི།
དད་དགའ་ཞེས་ཤླཽ་ཀ་གཉིས་སོ། ། གཉིས་པ་ནི། སྒྲུབ་པ་པོ་དམ་པས་ཞེས་བྱ་བ་ལ་སོགས་པ་སྟེ། ཧེ་བཛྲ་ལས་ནི་དང་པོ་ནས་བསྒྲུབ་པའི་རས་གསུངས་ལ། ཨ་བྷི་དྷ་ན་ལས་ནོར་འདོད་ན་བྱི་བའི་པགས་པ་ཞེས་བྱ་བ་ལ་སོགས་པ་ལས་སོ་སོའི་བྲི་བའི་གཞི་གསུངས་ལ། འདི་ནི་གློ་བུར་དུ་བསྒྲུབ་པའི་གཞི་ཞེས་པ་ཡིན་ནོ། ། གསུམ་པ་ནི་སྒྲོལ་མ་དང་ཞེས་བྱ་བ་ལ་སོགས་པ་སྟེ། ཧེ་བཛྲ་ལས། བྲིས་སྐུ་བླ་མ་བྲི་བ་ཉིད། ། ཅེས་གསུངས་ལ།
འདིར་འདིས་མཚོན་པ་སྟེ། བདག་ཉིད་གང་རྣལ་འབྱོར་དུ་བྱེད་པ་དེ་ཇི་ལྟར་བསྒོམ་པ་དང་མཚུངས་པར་བྲི་ཞེས་བྱ་བའི་དོན་ཏོ། ། བཞི་པ་ཆོ་ག་ལ་བཞི་སྟེ། གནས་དང་བསམ་པའི་ཁྱད་པར་དང༌། ཚོན་དང་པིར་གྱི་ཁྱད་པར་དང༌། རྣལ་འབྱོར་དང་སྤྱོད་པའི་ཁྱད་པར་དང༌། ཚོན་དང་པིར་བྱིན་གྱིས་བརླབས་ཏེ་བྲི་བར་བསྟན་པའོ། ། དང་པོ་ནི་དེ་ལས་འདི་ཞེས་བྱ་བ་ལ་སོགས་པའོ། ། གཉིས་པ་ནི་སྐྱེས་པའི་ཐོད་པར་ཞེས་བྱ་བ་ལ་སོགས་པའོ། ། གསུམ་པ་ལའང་བཞི་སྟེ།
རྣལ་འབྱོར་གྱི་ཁྱད་པར་ནི་དང་པོ་སློབ་དཔོན་ཞེས་པའོ། ། རྒྱན་དང་ཆ་ལུགས་ནི་ཡན་ལག་ལ་ཞེས་པའོ། ། གཙང་སྦྲའི་ཁྱད་པར་ནི། དེ་བཞིན་དུའང་ཞེས་བྱ་བའོ། ། དེ་ལ་རྩོད་པ་སྤང་བ་ལ་གཉིས་ཏེ། རྒོལ་བ་ཞུས་པ་དང༌། ལན་གདབ་པའོ། ། དང་པོ་ནི། ཀྱེ་ཞེས་བྱ་བ་ལ་སོགས་པའོ། ། དེའི་ལན་ལ་ལྔ་སྟེ།
གཙང་སྦྲའི་རབ་ཏུ་དབྱེ་བ་དང༌། རྟོག་པ་གཞོམ་པའི་ཕྱིར་གཙང་སྦྲ་བསྟེན་པར་བསྟན་པ་དང༌། རྟོག་པ་དང་བཅས་ན་གཙང་སྦྲ་དེ་ཉིད་ཤིན་ཏུ་སྨད་པ་དང༌། རྟོག་པ་མེད་ན་དེ་ཉིད་མཆོག་ཏུ་བསྟན་པ་དང༌། རྟོག་པ་སྤང་བའི་དོན་དུ་ཕྱག་རྒྱ་བསྟེན་པའོ། ། དེ་ལ་དོན་ནི་འདི་ཡིན་ཏེ། ལྷག་མ་དང་མ་དག་པས་མི་བྲི་ཞེས་པ་ལ། དེ་ལ་སིཧླ་ལ་སོགས་པ་འདྲེས་པས་མ་དག་པར་མི་འགྱུར་ཏེ། མ་དག་པས་མི་བྲི་ཞེས་ཐ་མལ་པའི་རྣམ་པར་རྟོག་པ་འདྲེས་པས་ནི་མ་དག་པར་འགྱུར་བས་ན་དེས་མི་བྲི་ཞེས་སོ། ། འོ་ན་སིཧླ་ལ་སོགས་པ་དག་པར་ཇི་ལྟར་འགྱུར་སྙམ་པ་ལ།
རྣམ་རྟོག་སྤང་བའི་ཕྱིར་རོ་ཞེས་སྟོན་པའོ། ། དེ་ལ་དང་པོ་ནི་གཙང་སྦྲའི་རབ་ཏུ་དབྱེ་བ་བྱས་ཏེ། ཕོ་ཉ་ཞེས་བྱ་བ་ལ། འཇིག་རྟེན་ན་དང་པོ་ཆུས་འཁྲུད། དེ་ནས་ཞི་བའི་སྦྱིན་སྲེག་བྱེད། དེ་ནས་སྣོད་སོ་སོར་ཟ་བ་ལ་ཟེར་རོ། ། དེ་འདིར་ཕོ་ཉ་སྟེ་བགྲོད་བྱ་དང་བགྲོད་བྱེད་མ་ཡིན་པའི་རྟོག་པ་བཅོམ་པ་ནི་གཙང་སྦྲ་དང་པོའོ། ། དེ་ནས་གཙང་མི་གཙང་ལ་སོགས་པས་བཅོམ་པ་ནི་ཞི་བའོ། ། རིགས་ཀྱི་རྟོག་པ་མེད་པར་སྣོད་གཅིག་ཏུ་ཟ་བ་ནི་གཙང་སྦྲ་གསུམ་པའོ། ། གཉིས་པ་ནི་ཕྱི་རོལ་རྣལ་འབྱོར་ཏེ།
རྟོག་པ་དང་བཅས་པའི་རྣལ་འབྱོར་པས་སོ། ། གཙང་སྦྲ་འདི་དག་རྟོག་པ་གཞོམ་ཕྱིར་གཙང་སྦྲ་འདི་དག་བསྟེན་ཞེས་པའོ། ། རྟོག་པ་དང་བཅས་ན་གཙང་སྦྲ་དེ་ཉིད་སྨད་པ་ནི་རང་སེམས་དྲི་མ་ཞེས་བྱ་བ་ལ་སོགས་པའོ། ། དོན་ནི་འདི་ཡིན་ཏེ། རྟོག་པ་གཞོམ་པའི་ཕྱིར་འདི་བསྟེན་གྱི་ཐ་མལ་གྱི་རྟོག་པ་དང་འཛིན་པ་དང་བཅས་པས་མ་དག་པ་ཉིད་མཆོག་ཏུ་འཛིན་པ་ནི་ཤིན་ཏུ་སྨད་དེ། དཔལ་གསང་བ་གྲུབ་པ་ལས། གལ་ཏེ་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་འགྲོ། །
ཞེས་གསུངས་པ་ལྟ་བུའོ། ། རྟོག་པ་མེད་ན་དེ་ཉིད་མཆོག་ཏུ་བསྟན་པ་ནི། དུང་དང་ཞེས་བྱ་བ་ལ་སོགས་པའོ། ། རྟོག་པ་སྤང་བའི་དོན་དུ་ཕྱག་རྒྱ་བསྟེན་པ་ནི། དེ་ཕྱིར་ཞེས་བྱ་བ་ལ་སོགས་པ་སྟེ། དེ་ལྟར་ན་རྟོག་པ་དང་བྲལ་ན་གཙང་སྦྲ་མཆོག་ཡིན་ལ། སིཧླ་ལ་སོགས་པ་མ་དག་པར་མི་འགྱུར་ཞེས་བྱ་བའི་དོན་ཏོ། ། བྱིན་གྱིས་བརླབས་ཏེ་བྲི་བར་བསྟན་པ་ནི། པིར་ལ་ཞེས་བྱ་བ་ལ་སོགས་པ་སྟེ། དང་པོར་རས་འདུལ་ནི་ས་ཆོག་ལྟར་བྱའོ། །
ཐིག་ནི་ཐིག་ཆོག་ལྟར་བྱ། པིར་ཚོན་ནི་ཚོན་བྱིན་གྱིས་བརླབས་པ་ལྟར་བྱས་ཏེ་བྲི་བར་བྱ་ཞེས་བྱ་བའི་དོན་ཏེ། ལྔ་པ་གང་ལ་བསྟན་པ་དང༌། མི་བསྟན་པའི་བྱེ་བྲག་ནི། འཇིག་རྟེན་གཞན་ལ་ཞེས་བྱ་བའོ། ། གླེགས་བམ་བསྟན་པའི་ཕྱིར། གླེགས་བམ་ཞེས་བྱ་བ་ལ་སོགས་པ་སྨོས་ཏེ། སྦྲང་ཆེན་སྣག་ཚ་ནི་མའི་ཐོད་པར་ཚིལ་ཆེན་གྱི་མར་ཁུས་མེ་སྦར་ལ་ཐོད་པ་གཞན་གྱིས་བཀབ་ལ། དེའི་དུད་པ་བླངས་པ་ལས་བྱ་ཞེས་བྱ་བའི་དོན་ཏོ། ། ལྷག་མ་ནི་གོ་སླའོ། །
འདི་གཉིས་ལ་ཚོགས་ཀྱི་འཁོར་ལོ་དང་འབྲེལ་པས་བྱ་ཞེས་ཧེ་བཛྲ་ལས་གསུངས་སོ། ། འདི་གཉིས་ཀའང་རྣལ་འབྱོར་པ་མཐའ་དག་གི་ཡིན་ཏེ། སྤྱོད་པ་སྤྱད་པའི་དུས་སུའང་དེ་ལ་ཧཱུྃ་བྱུང་སྦྱར་བར་བྱ་ཞེས་འབྱུང་བའི་ཕྱིར་རོ། ། དངོས་པོ་ཕྱི་རོལ་ལ་མཆོག་ཏུ་འཛིན་པ་མ་ཡིན་ཏེ། དམིགས་པ་གསལ་བར་བྱེད་པའི་གྲོགས་སོ། ། དགུ་པའི་རབ་ཏུ་བྱེད་པ་གསུམ་པའི་བཤད་པའོ།། །། བྱ་བ་བཞིའི་དེ་ཁོ་ན་ཉིད་བསྟན་པའི་ཕྱིར། སིལ་སྙན་ཞེས་བྱ་བ་ལ་སོགས་པ་སྨོས་ཏེ། འདིས་ནི་རབ་ཏུ་བྱེད་པ་གཉིས་པར་ཚོགས་ཀྱི་འཁོར་ལོ་གསུངས་པ་དེ་ལ་གང་ཉེ་བར་མཁོ་བ་མ་གསུངས་པ་དེ་ཁ་སྐོང་བར་བྱེད་དོ། ། རབ་ཏུ་བྱེད་པ་འདིའི་བརྗོད་པར་བྱ་བ་ལ་སོགས་པ་གསུམ་ནི་སྔར་བསྟན་ཏོ། །
འདིས་རྒྱུད་སྡེ་གཞན་ལ་ཇི་ལྟར་ཕན་འདོགས་པ་ཡིན་ཞེ་ན། སིལ་སྙན་གྱི་བྱ་བ་སངས་རྒྱས་ཐམས་ཅད་མཉམ་སྦྱོར་གྱི་རྟོག་པ་དགུ་པར་རོལ་མོའི་ཕྱག་རྒྱ་ཤེས་པར། ཁ་ཅིག་ཆ་མཐུན། ཁ་ཅིག་མདོར་བསྡུས། ཁ་ཅིག་ཁ་བསྐངས་ཏེ་བཤད་པའི་རྒྱུད་དོ། ། ཁྱད་པར་ཅང་ཏེའུ་རྒྱུ་དང་ཚད་དང་བརྡུང་བའི་ཚུལ་ལ་སོགས་པ་མཉམ་སྦྱོར་དུ་མ་ཚང་བ་ཁ་བསྐངས་ཏེ་བཤད་པའི་རྒྱུད་ཡིན་ལ། རྣམ་སྣང་སྒྱུ་འཕྲུལ་དྲྭ་བའི་ལེའུ་དགུ་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། ཚོགས་ཀྱི་ནང་དུ་འཇུག་པའི་གསོལ་བ་གདབ་པ་གདན་བཞི་པའི་གཞན་གྱི་གདན་གྱི་རབ་ཏུ་བྱེད་པ་དང་ཆ་མཐུན། ཚོགས་ཀྱི་དུས་སུ་མེ་ཏོག་ལ་སོགས་པའི་མཆོད་པ་དང་ཆང་གི་བརྡ་བརྒྱད་མཉམ་སྦྱོར་དང་ཆ་མཐུན། ཀླུ་མཉམ་སྦྱོར་དུ་གསལ་བར་བཤད།
ཀུན་དུ་རུའི་བྱ་བ་དང་དམ་ཚིག་གཏང་བ་ཧེ་བཛྲ་དང་ཆ་མཐུན། གླུ་གར་དང༌། རོལ་མོ་རྡོ་རྗེ་གུར་ལེའུ་བཅུ་བཞི་བཅོ་ལྔ་པར་ཚུལ་མི་འདྲ་བས་བཤད་པའི་རྒྱུད་དེ། མདོར་ན་རྒྱུད་གསུམ་པོ་དེ་ཕྱོགས་གཅིག་ཏུ་བསྡེབས་ནས་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། ། གཞུང་གི་དོན་ལ་ལྔ་སྟེ། རོལ་མོ་སིལ་སྙན་གྱི་བྱ་བ་དང༌། ཚོགས་ཀྱི་འདུ་བ་འདུས་ཏེ་བཟའ་བའི་བྱ་བ་དང༌། གླུ་གར་གྱི་བྱ་བ་དང༌། ཀུན་ཏུ་རུའི་བྱ་བ་དང༌། བཟའ་བའི་ཐོག་མ་དམ་ཚིག་སྦྱིན་པའི་བྱ་བའོ། །
དང་པོ་ལ་གསུམ་ལས། མཉན་པར་གདམས་པ་ནི་སིལ་སྙན་ཡང་དག་སྦྱོར་ཏེ། གླིང་བུ་དང་ནི་རྒྱུད་གཅིག་དང༌། ། དེ་བཞིན་རྒྱུད་མངས་རྒྱུད་དྲུག་དང༌། ། ཞེས་གསུངས་པས་སིལ་སྙན་དཀྲོལ་བའི་བྱ་བའོ། ། ཡང་ན་དངོས་སུ་སིལ་སྙན་མེད་ནའང་དེའི་ཆ་ལུགས་བྱ་ཞིང་ངག་ཏུ་བརྗོད་པས་ཀྱང་འགྲུབ་པར་འགྱུར་ཏེ། སིལ་སྙན་ཕྱག་རྒྱར་བཤད་པ་རྣམས། ། ལས་རྣམས་ཐམས་ཅད་རབ་བསྒྲུབ་པའོ། ། ཆ་ལུགས་ཇི་བཞིན་གར་བྱེད་པས། ། མ་བརྟུལ་བར་ཡང་འགྲུབ་པར་འགྱུར། །
ཞེས་མཉམ་སྦྱོར་ལས་གསུངས་སོ། ། གཉིས་པ་ལྷ་སོ་སོའི་རོལ་མོའི་སྒྲ་སྐད་ནི་ཨ་ར་ཨ་ར་ཞེས་བྱ་བ་ལ་སོགས་པ་སྟེ། རྣལ་འབྱོར་པ་སྤྲོས་བཅས་ཀྱི་སྤྱོད་པ་རྒྱ་ཆེན་པོ་བྱེད་པའི་ཚེ་སོ་སོའི་རྣལ་འབྱོར་ལ་གནས་ཤིང་བྱ་བ་སྟོན་ཏོ། ། གསུམ་པ་ཅང་ཏེའུའི་མཚན་ཉིད་བསྟན་པ་ནི། བཛྲ་ཤི་ར་ཤ་ཞེས་བྱ་བ་ལ་སོགས་པ་སྟེ། དཀྱིལ་འཁོར་གཉིས་ནི་བྲི་བར་བྱ། ། ཞེས་བྱ་བ་ནི་རྔ་ལྤགས་ཀྱི་ནང་ལ་པདྨ་བྲིས་ལ་དེའི་ལྟེ་བར་དཀྱིལ་འཁོར་བྲིས་ཏེ་ལྷའི་སྔགས་རྣམས་དགོད་ཅེས་བྱ་བའི་དོན་ཏོ། ། མཚན་མོ་བཞི་མདོ་ཞེས་བྱ་བ་བརྡུང་བའི་ཚུལ་ཏེ། ཚོགས་ཀྱི་འཁོར་ལོ་བྱས་ལ། ལྷག་མའི་གཏོར་མ་ཁྱེར་ཏེ་དེའི་དུས་སུ་བརྡུང་ཞེས་བྱ་བའི་དོན་ཏོ། །
མཆི་མ་འཛག་ཅིང་ངུ་ཞེས་བྱ་བ་ནི་རང་དབང་མེད་པར་འགུགས་ཞེས་པའོ། ། དེ་ལྟར་བཀུག་པ་དང་བརྟག་པ་བཞི་པ་དང་བདུན་པ་ལས་བྱུང་བའི་དམ་ཚིག་གི་ཕྱག་རྒྱ་བསྟན་པར་བྱའོ། ། དེ་བསྟན་པ་དང་སྒྲུབ་པ་པོ་གང་འདོད་པ་བྱེད་པར་འགྱུར་ཏེ། གདན་བཞི་དང་རྡོ་རྗེ་མཁའ་འགྲོ་ལས་གསུངས་པ་ལྟ་བུའོ། ། ཚོགས་ཀྱི་འདུ་བ་ལ་དོན་བཞི་ལས། དང་པོ་ནང་དུ་འདུ་བར་གསོལ་བ་གདབ་པ་ནི་ཁྱོད་ནི་ཞེས་པ་ཤླཽ་ཀ་གཅིག་གོ ། མཉན་པར་གདམས་པ་ཚོགས་ཀྱི་ཆེ་བ་དང་བཅས་པ་ནི་ཚོགས་ཀྱི་ཞེས་ཤླཽ་ཀ་གཅིག་གོ ། འདུ་བའི་གནས་བསྟན་པ་ནི་དུར་ཁྲོད་ཅེས་ཤླཽ་ཀ་གཅིག་གོ ། འདུས་ནས་བཟའ་བ་ལ་སོགས་པའི་བྱ་བ་ནི་མེ་ཏོག་ཅེས་བྱ་བ་ལ་སོགས་པ་ཤླཽ་ཀ་ལྔ་སྟེ། བདུད་རྩི་ལམ་ནི་ཡན་ལག་བརྒྱད། །
ཅེས་བྱ་བ་ནི་བུར་ཆང་ལ་སོགས་པའི་བཏུང་བ་བརྒྱད་ལ་བརྡ་བརྒྱད་དེ། སྒེག་མོ་དང་ནི་ན་ཆུང་དང༌། ། མྱོས་དང་དེ་བཞིན་བདུད་རྩི་དང༌། ། གཅིག་པུ་དཔའ་དང་འདོད་ཆགས་སྲ། ། གཡོན་ཅན་བྲན་མོ་དེ་བཞིན་ནོ། ། ཞེས་སོ། ། འདི་ལྟ་བུའི་མཆོད་པ་རྣམས་ཀྱིས་དཔའ་བོ་གཅིག་དང་རྣལ་འབྱོར་མ་རྣམས་མཆོད་ཅེས་བྱ་བའི་དོན་ཏོ། ། གླུ་གར་བསྟན་པའི་ཕྱིར་འདིས་ནི་ཞེས་བྱ་བ་ལ་སོགས་པ་སྨོས་ཏེ། དེ་ལ་སྤྱིར་གླུ་ནི་སངས་རྒྱས་མཉམ་སྦྱོར་དང་རྡོ་རྗེ་གུར་དང་གདན་བཞི་ལ་སོགས་པ་ལས་གླུ་དྲུག་གསུངས་པ་དེ་རྣམས་ནི་འདྲེན་པའི་སྐད་གདངས་ཡིན་ལ། ཡང་ཚིག་འདི་དག་ཀྱང་ཡིན་ཏེ་ཀ་ཀ་ཞེས་བྱ་བ་ལ་སོགས་པའོ། །
དེ་དག་གིས་ཅི་བྱེད་ཅེ་ན། དེ་ལྟར་ཀླ་ཀློ་ཀུན་འདར་རང་ཉིད་ཅེས་ཏེ་ཀླ་ཀློ་ལ་སོགས་པ་འདར་བ་ལ་སོགས་པ་འགྲུབ་པར་འགྱུར་ཏེ། མཉམ་སྦྱོར་ལས། ཀ་ཧྱ་ཤ་ལེ་གླུ་ཡི་རྒྱ། ། འཇོམས་པ་ཐམས་ཅད་རབ་གྲུབ་པའོ། ། ཧི་ཞེས་བྱ་བ་གླུ་ཡི་རྒྱ། ། ཁམས་གསུམ་རྣམ་པར་རྒྱལ་བར་བྱེད། ། ཧཱུྃ་གི་གླུ་ཡི་ཕྱག་རྒྱས་དཔལ། ། རྡོ་རྗེ་སེམས་དཔའ་རབ་འགྲུབ་པའོ། ། ཏེ་ཞེས་བྱ་བ་གླུ་ཡི་རྒྱ། །
ཐམས་ཅད་དགའ་བ་རབ་འགྲུབ་པའོ། ། གཞན་ཡང༌། ཨོཾ་གྱི་གླུ་ཡི་ཕྱག་རྒྱ་ནི། ། ཚངས་པའི་དབྱངས་ཀྱིས་ཅི་དགར་བླང༌། ། མ་ལུས་ལུས་པ་མེད་པ་ཡི། ། སེམས་ཅན་ཐམས་ཅད་ཐར་བར་བྱེད། ། ཅེས་བྱ་བ་ལ་སོགས་པའི་དགོས་པ་ཁྱད་པར་ཅན་ཉིད་གྲུབ་པར་བྱེད་དོ། ། ཧེ་རུ་ཀ་ཡི་སྦྱོར་བས་གར། ། ཞེས་བྱ་བ་ལ། སྤྱིར་རྣལ་འབྱོར་པ་ལྷ་གཅིག་བསྒོམ་པ་ཡིན་ན།
རང་གི་རྣལ་འབྱོར་ཉིད་ཀྱིས་ཐམས་ཅད་བྱ་བ་ཡིན་ལ། རིགས་བསྡུས་པ་ཡིན་ན་རྡོ་རྗེ་གུར་དང་མཉམ་སྦྱོར་ལས་ཇི་སྐད་གསུངས་པའི་སོ་སོའི་རྣལ་འབྱོར་གྱི་གླུ་གར་བྱ་བའོ། ། གར་ནི་རྡོ་རྗེ་གུར་ལས་རྒྱས་པར་གསུངས་སོ། ། གླུ་གར་དང་ཕྱག་རྒྱ་ལ་སོགས་པ་ཐམས་ཅད་བསྡེབས་ཏེ་བྱ་བར་བསྟན་པའི་ཕྱིར་ཕྱག་རྒྱ་ཉིད་ཀྱང་ཞེས་བྱ་བ་ལ་སོགས་པ་གསུངས་སོ། ། ཀུན་དུ་རུ་བསྟན་པའི་བྱ་བ་བསྟན་པའི་ཕྱིར། སྲིང་མོའི་བུ་མོ་ཞེས་བྱ་བ་ལ་སོགས་པ་གསུངས་ཏེ། ཚོགས་ཞེས་བྱ་བ་ནི་དཔའ་བོ་དང་རྣལ་འབྱོར་མའི་ཚོགས་སོ། ། དེ་ཀུན་དུ་རུ་དང་ལྡན་ན་སྙིང་པོ་ལེན་པའི་ཕྱིར་དཀྱིལ་འཁོར་དུ་འགྱུར་ལ། མཆོད་པ་ཙམ་ལས་མ་བྱས་ན་ནི་ཚོགས་ཀྱི་མཆོད་པར་འགྱུར་རོ། ། དཔའ་བོ་དང་རྣལ་འབྱོར་མ་གཉི་ག་དང་མི་ལྡན་ན་ནི་དཔའ་བོའི་སྟོན་མོའམ།
དཔའ་མོའི་སྟོན་མོ་ཞེས་བྱ་བར་འགྱུར་རོ། ། བཟའ་བ་རྣམས་ཀྱི་ཐོག་མར་དམ་ཚིག་སྦྱིན་པའི་བྱ་བ་ནི་སྐྱེས་པའི་ཐོད་ཆེན་ཞེས་བྱ་བ་ལ་སོགས་པའོ། ། བྱ་བ་བཞི་ནི་སིལ་སྙན་གྱི་བྱ་བ་དང༌། མཆོད་པ་དང༌། བཟའ་བ་སྟོན་མོའི་བྱ་བ་དང༌། གླུ་གར་གྱི་བྱ་བ་དང༌། ཀུན་དུ་རུའི་བྱ་བའོ། ། བརྟག་པ་དགུ་པའི་བཤད་པ་རྫོགས་སོ།། །། དེ་ལྟར་བརྟག་པ་དགུས་སྨིན་པར་བྱེད་པའི་ལམ་དང༌། གྲོལ་བྱེད་རིམ་པ་གཉིས་ཀྱི་སྒོ་ནས་ཐབས་ཀྱི་རྒྱུད་རྒྱས་པར་བསྟན་ནས།
ཐབས་དེ་ཉམས་སུ་བླངས་པ་ལས་བྱུང་བའི་འབྲས་བུ་བསྟན་པའི་ཕྱིར། རྡོ་རྗེ་སློབ་དཔོན་དམ་ཚིག་གི ། གྲུབ་རྟགས་ལག་ན་རྡོ་རྗེ་ཉོན། ། ཞེས་བྱ་བ་ལ་སོགས་པ་རབ་ཏུ་བྱེད་པ་གསུམ་གསུངས་སོ། ། དེ་ལ་རབ་ཏུ་བྱེད་པ་གསུམ་པོའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་ལ་ཇི་ལྟར་ཕན་འདོགས་པའི་བཤད་པའི་རྒྱུད་ཡིན་སྙམ་ན། དེ་ལ་རབ་ཏུ་བྱེད་པ་དང་པོས་ནི་འབྲས་བུ་དེ་རྒྱུ་དང་བཅས་ཏེ་སྟོན་པ་ཡིན་པས། གཙོར་མཐར་ཐུག་པ་སྟོན་པ་ཡིན་ལ།
སྤྱི་དང་སྦས་པའང་ཞར་ལ་བསྟན་ཏོ། ། རབ་ཏུ་བྱེད་པ་ཕྱི་མ་གཉིས་ནི་མཐར་ཐུག་པ་ཁོ་ནའོ། ། རྗོད་བྱེད་ཀྱི་སྒྲ་ནི་རབ་ཏུ་བྱེད་པ་དང་པོ་ལས་ཕྱག་རྒྱ་ལྔའི་བརྡ་མན་ངག་གི་དོན་ཅུང་ཟད་འཇུག་ལ། གཙོར་གསུམ་ཀ་ཡན་ལག་གི་དོན་གྱིས་འཆད་དོ། ། མངོན་པར་རྟོགས་པ་ནི་རབ་ཏུ་བྱེད་པ་དང་པོ་ལས་རྒྱུ་རྒྱུད་ཐབས་རྒྱུད་འབྲས་བུའི་རྒྱུད་གསུམ་ཀ་སྟོན་ཡང་ཉེ་རྒྱུ་དང་འབྲས་བུའི་རྒྱུད་གཙོ་ཆེ་ལ། རབ་བྱེད་ཕྱི་མ་གཉིས་ནི་འབྲས་བུའི་རྒྱུད་ཁོ་ན་དང་འབྲེལ་ལོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ཞེ་ན། ཧེ་བཛྲའི་ལེའུ་བཅུ་པ་ལས། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། །
ཅེས་བྱ་བ་དང༌། ཕྱི་མའི་གཉིས་པར་ཆགས་དང་ཞེས་བྱ་བ་ལ་སོགས་པ་འབྲས་བུའི་མཚན་ཉིད་དང༌། རྡོ་རྗེ་གུར་གྱི་ལེའུ་བཅོ་ལྔ་པ་དང༌། བརྒྱད་པ་དང༌། མངོན་བརྗོད་བླ་མའི་ལེའུ་ལྔ་བཅུ་དྲུག་པ་དང༌། ཧེ་རུ་ཀ་འབྱུང་བའི་ལེའུ་བཞི་བཅུ་གཉིས་པ་རྣམས་ཁྱད་པར་དུ་གསལ་བར་བྱེད་དེ། སྤྱིར་དུ་ན་རྣལ་འབྱོར་བླ་ན་མེད་པའི་མཁའ་འགྲོ་དང་མཁའ་འགྲོ་མའི་རྒྱུད་དང༌། འདུས་པ་ལ་སོགས་པ་མཐའ་དག་གི་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཆོས་ཀྱི་སྐུ་དང༌། དེའི་མཛད་པ་ཕྲིན་ལས་དང་བཅས་པ་གསལ་བར་བྱེད་པས་དེ་མཐའ་དག་གི་བཤད་པའི་རྒྱུད་ཡིན་ནོ། ། རྒྱུད་བཤད་ཐབས་ཀྱི་མན་ངག་གོ །
གཞུང་རབ་ཏུ་བྱེད་པ་དང་པོས་ནི་འབྲས་བུ་རྒྱུའི་སྒོ་ནས་སྟོན་ལ་རབ་ཏུ་བྱེད་པ་འོག་མ་གཉིས་ནི་འབྲས་བུ་དངོས་ཀྱི་སྒོ་ནས་བསྟན་ཏོ། ། དང་པོ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། ། དང་པོ་ལ་རྡོ་རྗེ་སློབ་དཔོན་ཞེས་བྱ་བ་ནི་སྒྲུབ་པ་པོའོ། ། དམ་ཚིག་ཅེས་བྱ་བ་ནི་ཐབས་ཀྱི་རྒྱུད་ལ་གནས་པའོ། ། གྲུབ་པ་ནི་འབྲས་བུའོ། ། རྟགས་ནི་འབྲས་བུ་དེ་འགྲུབ་པའི་རྒྱུ་འདི་དང་ལྡན་ན་འབྲས་བུ་འདི་ལྟ་བུ་འགྲུབ་པའོ། ། དེ་ལག་ན་རྡོ་རྗེ་ནི་ས་བཅུའི་དབང་ཕྱུག་ལྕང་ལོ་ཅན་གྱི་བདག་པོ་སྡུད་པར་བྱེད་པ་ཁྱོད་ཉོན་ཞེས་བྱ་བའི་དོན་ཏོ། ། དོན་དངོས་ལ་ལྔ་སྟེ།
རིང་བའི་རྒྱུའི་སྒོ་ནས་འགྲུབ་པར་བསྟན་པ་དང༌། རྒྱུའི་རྒྱུད་རང་བཞིན་གྱིས་གནས་པའི་སྒོ་ནས་འགྲུབ་པར་བསྟན་པ་དང༌། ཉེ་བའི་རྒྱུའི་སྒོ་ནས་འགྲུབ་པར་བསྟན་པ་དང༌། མཆོག་ཏུ་གྱུར་པའི་ཐབས་དེ་བསྟེན་པར་རྗེས་སུ་གདམས་པ་དང༌། ཐབས་ཇི་སྲིད་བསྟེན་པའི་དུས་བསྟན་པའོ། ། དང་པོ་ལ་གཉིས་ཏེ། དབང་བསྐུར་བའི་སྟོབས་ཀྱིས་འགྲུབ་པར་བསྟན་པ་དང༌། ལམ་རིམ་པ་གཉིས་ཀྱི་དོན་ཐོས་བསམ་བསྒོམ་གསུམ་གྱི་སྒོ་ནས་འགྲུབ་པར་བསྟན་པའོ། ། དང་པོ་ནི་དང་པོར་ཞེས་བྱ་བ་རྐང་པ་དྲུག་སྟེ། དེ་ལ་རྡོ་རྗེ་སློབ་དཔོན་འགྲུབ་པར་བྱེད་པའི་རྒྱུའི་རྩ་བ་གང་ཡིན་ཞེ་ན།
ཐོག་མ་ཉིད་དུ་རང་གི་རྒྱུད་སྨིན་པར་བྱེད་པ་ཞེས་བྱ་བ་ལམ་གྱི་སྣོད་དུ་རུང་བ་ཞིག་དགོས་པས་ན་དང་པོར་ཞེས་བྱའོ། ། དེའང་གང་དུ་སྨིན་པར་བྱ་སྙམ་ན། འཁོར་ལོ་ཆེན་པོ་སྟེ་སངས་རྒྱས་དང་བྱང་ཆུབ་སེམས་དཔའ་དང་ལྷ་མོ་དང་ཁྲོ་བོ་ལ་སོགས་པའི་ལྷ་ཡོངས་སུ་ཚང་བ་ནི་དཀྱིལ་འཁོར་ཆེན་པོའོ། དེའང་རིགས་བསམ་གྱིས་མི་ཁྱབ་པ་ལས་སྙིང་གའི་དཀྱིལ་འཁོར་ཏེ། ཐུགས་ཀྱི་རིགས་ནི་བླ་ན་མེད་པའི་རྒྱུད་ལས་མཆོག་ཏུ་བསྔགས་ཏེ། སེམས་དབང་དུ་གྱུར་ན་ལུས་དང་ངག་ཞར་ལས་འགྲུབ་པའི་ཕྱིར་རོ། ། དེ་ལྟ་བུའི་དཀྱིལ་འཁོར་དུ་རང་གི་ནང་དུ་ཞུགས་པ་སྟེ། ཕྱིའི་འཇུག་པ་དང༌། ནང་གི་འཇུག་པའི་ཚུལ་གྱིས་སོ། ། དཀྱིལ་འཁོར་དུ་ཞུགས་ནས་ཡང་དབང་བླང་དགོས་པས་ན་རང་གི་དབང་སོགས་ཏེ།
དམ་ཚིག་དང་སྡོམ་པ་དང་བཅས་པས་ཞེས་བྱ་བའི་དོན་ཏོ། ། དེ་ལྟར་ཐོག་མར་སྨིན་པར་བྱེད་པའི་ལམ་དང་ལྡན་ན་འགྲུབ་པར་བསྟན་པ་ནི་རྡོ་རྗེ་སློབ་དཔོན་ཞེས་རྐང་པ་གཉིས་སྦྱར་རོ། ། གཉིས་པ་ལམ་རིམ་པ་གཉིས་ཐོས་བསམ་བསྒོམ་གསུམ་གྱིས་འགྲུབ་པར་བསྟན་པ་ནི། གང་ཕྱིར་ཞེས་ཤླཽ་ཀ་གཅིག་སྦྱར་ཏེ། དེ་ལྟར་དབང་ཙམ་གྱིས་འགྲུབ་བམ་སྙམ་པ་ལ། གང་ཟག་དབང་པོ་རབ་རྒྱལ་པོ་ཨིནྡྲ་བྷཱུ་ཏི་ལྟ་བུ་དབང་རྗེས་ཉིད་ལ་གྲོལ་བའང་ཡོད་ཀྱང༌། གང་ཟག་འབྲིང་ཡན་ཆད་ལ་གང་ཕྱིར་ཞེས་རྒྱུ་གཉིས་པ་བསྟན་ཏོ། ། དེ་ལ་ཐོས་པ་ནི་དང་པོར་རིམ་པ་གཉིས་ཀྱི་དོན་བླ་མ་ལས་རྣ་བས་ཐོས་པ་སྟེ། མོས་པའི་ཚུལ་གྱིས་ཤེས་རབ་བསྐྱེད་པའོ། ། བསམ་གཏན་དེ་ཉིད་ཀྱི་ཚེ་དེའི་དོན་ལ་བདག་ཉིད་ཀྱིས་གཏན་ལ་འབེབས་པའི་ཚུལ་གྱིས་ཤེས་རབ་བསྐྱེད་པའོ། །
སྤྲོ་བ་ཉིད་ནི་དེ་ཉིད་ལ་མི་གཡེང་ཞིང་སྒྲོ་འདོགས་ཆོད་པའི་ཚུལ་གྱིས་ཤེས་རབ་བསྐྱེད་པ་ནི་བསྒོམས་བྱུང་གི་ཤེས་རབ་བོ། ། དེའི་ལམ་གྱི་ཡན་ལག་ཏུ་བསྟན་པའི་ཕྱིར་རྡོ་རྗེ་སེམས་དཔའི་སྙིང་པོ་སོགས་ཞེས་གསུངས་ཏེ་གོ་སླའོ། ། དེ་ལྟར་ལམ་སྨིན་གྲོལ་གྱིས་འབྲས་བུ་འགྲུབ་པ་དེ་ཡང་ཐབས་ཙམ་པ་དེས་འགྲུབ་པ་མ་ཡིན་ཏེ། སེམས་ཅན་ཐམས་ཅད་ལ་རྒྱུའི་རྒྱུད་རང་བཞིན་གྱིས་གནས་པས་འགྲུབ་བོ། ། ཞེས་བསྟན་པའི་ཕྱིར། བསྐལ་བ་ཀུན་གྱི་ཞེས་གསུངས་ཏེ། གདོད་ནས་གྲུབ་སྟེ་རང་བཞིན་གྱིས་རྣམ་པར་དག་པའི་དབང་ལས་གྲུབ་ཅེས་བྱ་བའི་དོན་ཏོ། ། ཆོ་ག་འདིས་ནི་ཞེས་བྱ་བ་ནི། དེ་ལྟར་རྒྱུ་རྒྱུད་རང་བཞིན་གྱིས་གནས་པ་མ་ཡིན་ན་འབྲས་བུ་མི་འབྱུང་སྟེ། གསེག་མ་ལ་ཆུ་ལུད་ཀྱིས་བྲན་ཡང་མྱུ་གུ་མི་འབྱུང་བ་བཞིན་ནོ། །
རྒྱུ་གནས་ཀྱང་ཐབས་དང་མི་ལྡན་ན་འབྲས་བུ་མི་འབྱུང་སྟེ་སྐམ་སར་གནས་པའི་ས་བོན་བཞིན་ནོ། ། དེ་ལྟར་རྒྱུ་དང་ཐབས་གཉིས་དང་ལྡན་པས་འབྲས་བུ་འབྱུང་བས་ན། རྒྱལ་བར་འགྱུར་བར་ཐེ་ཚོམ་མེད། ། ཅེས་གསུངས་སོ། ། ཉེ་བའི་རྒྱུའི་སྟོབས་ཀྱིས་འགྲུབ་པར་བསྟན་པ་ནི། གཉིས་མེད་ཅེས་བྱ་བ་ལ་སོགས་པ་སྟེ། དེ་ལྟར་རྒྱུ་ལམ་དང་འབྲས་བུ་བསྟན་པ་དེ་ཡང་སྤྱི་ཙམ་ཞིག་ཕ་རོལ་དུ་ཕྱིན་པ་བ་དང་བསྐྱེད་པའི་རིམ་པའང་ཡོད་ན། ཁྱོད་ཀྱི་ཉེ་བའི་རྒྱུ་གང་ཡིན་སྙམ་པ་ལ། ཉེ་བའི་རྒྱུད་ཐབས་ཐུན་མོང་མ་ཡིན་པ་སྤྱོད་པའི་མཐར་སྤྱད་རྒྱུ་ནི་འདི་ཡིན་ཞེས་སྟོན་ཏོ། ། འདི་ལའང་མངོན་པར་རྟོགས་པ་ཉམས་སུ་བླང་བའི་ཚུལ་ནི་དགུ་པའི་རབ་ཏུ་བྱེད་པ་དང་པོར་བསྟན་ཟིན་ཏོ། །
འདིར་ནི་རྟེན་འདི་ལ་བརྟེན་ཏེ་འབྲས་བུ་འདི་ལྟ་བུ་ཞིག་འགྲུབ་ཅེས་བྱ་བ་དེ་ཙམ་ཞིག་སྟོན་ཏེ། འདི་ལ་དོན་གཉིས་ཏེ། ཐབས་རྣམ་པ་གཉིས་ཀྱི་དབང་དུ་བྱས་ཏེ་མདོར་བསྟན་པ་དང༌། ཕྱག་རྒྱ་གང་ལས་དངོས་གྲུབ་གང་འགྲུབ་པའི་དབང་དུ་བྱས་ཏེ་རྒྱས་པར་བཤད་པའོ། ། དང་པོའང་ཐོག་མའི་རྐང་པ་གཉིས་ཀྱིས་ནི་རང་བྱིན་གྱིས་བརླབ་པ་དམིགས་པ་མེད་པའི་དབང་དུ་བྱས་ཏེ། ཨཱ་ལིའི་བདག་ཉིད་དོན་དམ་བྱང་ཆུབ་ཀྱི་སེམས་བསྟན་ཏོ། ། ཐམས་ཅད་མཁྱེན་པ་ཞེས་ཤླཽ་ཀ་གཅིག་གིས་ནི་དཀྱིལ་འཁོར་འཁོར་ལོའི་ཐབས་ཀཱ་ལིའི་བདག་ཉིད་ཀྱི་དབང་དུ་བྱས་པ་སྟེ། དེ་དང་དེ་ནི་ཆོ་གས་བླང༌། ། ཞེས་པ་ནི་གོང་དགུ་བའི་དང་པོར་བསྟན་པ་དང༌། རྡོ་རྗེ་གུར་དུའང༌།
རྡོ་རྗེ་པདྨའི་རྩེ་མཆོད་པས། ། སྐད་ཅིག་ལ་ནི་གཉིས་མེད་འགྱུར། ། ཞེས་བྱ་བ་ལ་སོགས་པ་གསུངས་སོ། ། དེ་ཉིད་རྒྱས་པར་བཤད་པ་ལ་གསུམ་སྟེ། ཕྱག་རྒྱའི་མིང་གི་རྣམ་གྲངས་ཀྱི་དབང་དུ་བྱས་ཏེ་མདོར་བསྟན་པ་དང༌། རིགས་གང་དང་ཡུམ་གང་དང་གང་ལ་བརྟེན་ཏེ་འགྲུབ་པར་བསྟན་པ་དང༌། དེ་ལས་དངོས་གྲུབ་ཐམས་ཅད་འགྲུབ་པར་བསྟན་པའོ། ། དང་པོ་ནི་གཏི་མུག་བདག་ཉིད་ཅེས་བྱ་བ་ལ་སོགས་པ་སྟེ། མ་ཞེས་བྱ་བ་ནི་བརྡའི་མིང་ཡིན་ལ། ལྷ་མོའམ་སྐྱེ་གཉིས་ཏེ་བྲམ་ཟེ་མོ་སྟེ།
དེ་ལྟར་གཉིས་པོ་ནི་གང་རུང་ནི་ངོ་བོའོ། ། དེ་ཉིད་འོག་ནས་འབྱུང་བ་སྤྱན་དུ་བྱིན་གྱིས་བརླབ་ཅེས་བྱ་བའི་དོན་ཏོ། ། ལྷག་མའང་དེས་བསྒྲེ་བར་བྱའོ། ། གལ་ཏེ། རྡོ་རྗེ་གུར་ལས། མི་ཡི་ཕྱག་རྒྱ་བླངས་ནས་ནི། ། དེ་དང་ལྷན་ཅིག་དངོས་གྲུབ་འགྱུར། ། ཞེས་མི་ཁོ་ན་ལས་འགྲུབ་པར་བཤད་དོ་སྙམ་ན་འགལ་བ་མེད་དེ། དཔེར་ན་མི་ཁོ་ན་ལས་སངས་རྒྱས་འབྱུང་ཞེས་ཀྱང་གསུངས་ལ། ལང་ཀར་གཤེགས་པ་ལ་སོགས་པ་ལས།
ལྷ་ལས་དེ་བཞིན་གཤེགས་པ་འབྱུང་བར་གསུངས་པས་འགལ་བ་མེད་པ་ལྟ་བུ་སྟེ། མི་ལས་འབྱུང་ཞེས་བྱ་བ་ནི་མིའི་བསྔགས་པ་བརྗོད་པ་ཙམ་དུ་བས་ཀྱི་བདེ་འགྲོའི་རྟེན་གཉིས་པོ་གང་ལའང་འགྲུབ་ཅེས་དགོངས་སོ། ། སྤྱན་དང་ལྷན་ཅིག་ཅེས་བྱ་བ་ལ་སོགས་པས་ཕྱག་རྒྱ་གང་ལས་དངོས་གྲུབ་གང་འགྲུབ་པ་བསྡུས་ཏེ་སྟོན་ཏོ། ། དེ་ལ་ཕྱག་རྒྱ་སོ་སོས་དེ་བཞིན་གཤེགས་པ་སོ་སོའི་དངོས་གྲུབ་འགྲུབ་ཅེས་བྱ་བ་འདིས་སོ་སོ་ཁོ་ནར་ངེས་ན་དངོས་གྲུབ་གཞན་མི་འགྲུབ་པ་ནི་མ་ཡིན་ཏེ། བདག་རྣམ་པར་སྣང་མཛད་ཀྱི་རྣལ་འབྱོར་ལ་གནས་པས། ཕྱག་རྒྱ་མ་བྲམ་ཟེ་མོ་སྤྱན་དུ་བསྐྱེད་པ་དང་སྙོམས་པར་ཞུགས་པས། བདག་རྣམ་པར་སྣང་མཛད་གཙོ་བོར་གྱུར་པའི་རིགས་ལྔའི་དངོས་གྲུབ་ཏུ་འགྱུར་ལ། དེས་ན་རྣམ་པར་སྣང་མཛད་ཀྱི་དངོས་གྲུབ་ཅེས་བྱ་བའི་མིང་དུ་འགྱུར་རོ། ། དེ་བཞིན་དུ་ཐམས་ཅད་ཤེས་པར་བྱའོ། ། དེས་ན་རྡོ་རྗེ་གུར་ལས།
སྔགས་པས་ཕན་པ་འགྲུབ་འགྱུར་ཞིང༌། ། ཕྱག་ན་རྡོ་རྗེ་འགྲུབ་པ་དང༌། ། ཞེས་བྱ་བ་ལ་སོགས་པ་དངོས་གྲུབ་ཐུན་མོང་དུ་གསུངས་སོ། ། འདིར་ཡང་དངོས་གྲུབ་ཐམས་ཅད་འགྲུབ་པར་བསྟན་པའི་ཕྱིར་གཞན་ཡང་འདིར་ནི་ཁྲོ་བོ་དང་ཞེས་བྱ་བ་ལ་སོགས་པ་གསུངས་སོ། ། དོན་བཞི་པ་མཆོག་ཏུ་གྱུར་པའི་ཐབས་བསྟན་པར་གདམས་པ་ལ་གསུམ་སྟེ། ཐབས་དེ་མཆོག་ཏུ་གྱུར་པར་བསྟན་པ་དང༌། ཐབས་མི་བསྟེན་པའི་ཉེས་དམིགས་དང༌། ཐབས་བསྟེན་པའི་ཕན་ཡོན་ནོ། ། དང་པོ་ནི་དེ་ལྟར་ཞེས་བྱ་བ་ཤླཽ་ཀ་གཅིག་སྟེ། ཉན་ཐོས་ལ་སོགས་པས་སྡུག་བསྔལ་གྱི་དཀའ་ཐུབ་ཀྱིས་བསྒྲུབ་པ་བས་མཆོག་ཏུ་བསྔགས་ཞེས་བྱ་བའི་དོན་ཏོ། །
གཉིས་པ་ནི་དེ་ལྟར་བདག་ཉིད་ཅེས་བྱ་བ་ཤླཽ་ཀ་གཉིས་སོ། ། གསུམ་པ་ནི་འདིས་ནི་ཞེས་རྐང་པ་གཉིས་ཏེ། སྐྱེ་བོ་དམ་པ་ནི་བརྩོན་འགྲུས་དང་བརྟུལ་པ་རབ་ཏུ་གྱུར་པའོ། ། དེས་མཐོང་བ་ནི་ཚེ་འདི་ཉིད་ལ་ཐོབ་བོའི་བར་སྟོན་པའོ། ། དོན་ལྔ་པ་ཐབས་དེ་དུས་ཇི་སྲིད་ཅིག་བསྟེན་པར་བྱ་སྙམ་པ་ལ་ལུས་ཀུན་ཞེས་བྱ་བ་ལ་སོགས་པ་ཤླཽ་ཀ་གཅིག་གསུངས་ཏེ། འཁོར་བའི་རྒྱ་མཚོ་ལས་ཕ་རོལ་ཏུ་མ་ཕྱིན་པ་དེ་སྲིད་ཀྱི་བར་དུ་བརྩོན་པ་མི་དོར་ཞེས་བྱ་བ་ནི་ཐབས་སྤྱི་བསྟེན་པའི་དུས་བསྟན་པའོ། ། ཁྱད་པར་དུ་ཉེ་བའི་རྒྱུ་ཉིད་བསྟེན་པའི་ཞག་གྲངས་ཀྱི་ཚད་ནི་རྡོ་རྗེ་གུར་ལས། ཉི་མ་གཅིག་གིས་སྦྱོར་བ་དང༌། ། ཞེས་བྱ་བ་ལ་སོགས་པ་བདུན་གསུངས་ལ། གསང་སྔགས་པས་འབྲས་བུ་གྲུབ་པའི་དུས་ནི་ཚེ་འདི་ཉིད་ཅེས་བྱ་བ་ལ་སོགས་པ་ལྟ་བུ་ཐམས་ཅད་ལས་གསུངས་པ་ཡིན་ནོ། །
འདི་ནི་རྣལ་འབྱོར་པ་མཐའ་དག་ལ་བརྩོན་པར་བསྐུལ་ཞིང་ཐབས་སྒྲུབ་པའི་དུས་མི་འཁྲུལ་བ་ཡིན་ནོ། ། བཅུ་པ་ལས་རབ་ཏུ་བྱེད་པ་དང་པོའི་བཤད་པའོ།། །། དེ་ལྟར་རབ་ཏུ་བྱེད་པ་དང་པོས་འབྲས་བུ་རྒྱུའི་སྒོ་ནས་བསྟན་ནས། རབ་ཏུ་བྱེད་པ་འོག་མ་གཉིས་ཀྱིས་འབྲས་བུ་དངོས་ཀྱི་སྒོ་ནས་སྟོན་ཏོ། ། འདི་ལ་གཉིས་རབ་ཏུ་བྱེད་པ་གཉིས་པས་འབྲས་བུ་འགྲུབ་པ་དུས་ཀྱི་ངོ་མཚར་གྱི་ལྟས་ཀྱི་སྒོ་ནས་བསྟན་པ་དང༌། རབ་ཏུ་བྱེད་པ་གསུམ་པས་འབྲས་བུའི་མཚན་ཉིད་དངོས་བསྟན་པའོ། ། དེ་ལ་ངོ་མཚར་གྱི་ལྟས་ནི་དེ་ནས་གང་དུ་རིག་མའི་སྐྱེས་བུ་གྲུབ་པ་ཞེས་བྱ་བ་ལ་སོགས་པས་བསྟན་ཏེ། དེ་སྐད་སྟོན་པ་རྣམས་ཀྱི་དོན་ནི་འདི་སྐད་སྟོན་ཏོ། ། སྤྱོད་པ་ལ་བརྟེན་ནས་ས་རྣམས་མངོན་དུ་བྱས་ནས་ཉེ་བའི་རྒྱུས་ས་བཅུ་གསུམ་པ་བསྒྲུབ་པ་ཡང་ཡོད། སྤྱོད་པས་ས་བརྒྱད་པ་ཚུན་ཆད་བགྲོད་དེ་ཉེ་རྒྱུ་ཞག་དྲུག་གིས་ས་ལྷག་མ་རྣམས་མངོན་དུ་བྱས་ནས་ཐོ་རངས་སངས་རྒྱས་ཀྱི་རྡོ་རྗེ་འཆང་གིས་མངོན་དུ་བྱེད་པའང་ཡོད་མོད་ཀྱི།
གང་ལྟར་ཡང་རུང་སྟེ་ཞག་དྲུག་པའི་སྲོད་ལ་བདུད་བཏུལ་ནས། བདུན་པར་སོང་བའི་ཐོ་རངས་རྡོ་རྗེ་འཛིན་པ་མངོན་དུ་བྱེད་པར་འགྱུར་ཏེ། རྡོ་རྗེ་གུར་དུ་འབྱུང་བ། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱི་ཆོ་ག་དང༌། ། ཉི་མ་གསུམ་གྱིས་སྦྱོར་བ་དང༌། ། དེ་བཞིན་དུ་ནི་ཉི་མ་བཞི། ། ཉི་མ་ལྔ་ཡི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། མེ་ཏོག་ལ་སོགས་མཆོད་བྱས་ནས། །
བསམ་གཏན་གནས་སུ་འདུག་པ་དང༌། ། ཕྱག་རྒྱ་ལྷན་ཅིག་བཞུགས་ནས་ནི། ། རྡོ་རྗེ་མཆོད་པ་ཡང་དག་བརྩམ། ། རྡོ་རྗེ་ཉི་མ་ནུབ་པ་ནས། ། སྦྱོར་བ་འདི་ནི་ཡང་དག་བརྩམ། ། ཉི་མ་འཆར་བའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་བྱ་བ་དང༌། ཡང་དེ་ཉིད་ལས། ཕྱག་རྒྱའི་དངོས་གྲུབ་དངོས་གྲུབ་ཆེ། །
དངོས་གྲུབ་ཀུན་གྱི་སྤྱོད་ཡུལ་མིན། ། དེ་དུས་དེ་ཡི་ལུས་ཐོབ་ཅིང༌། ། སྐད་ཅིག་ན་ནི་དེ་འཁོར་ལྡན། ། བསྒོམ་པ་དང་ནི་སྔགས་ཉིད་དག ། སྐད་ཅིག་སངས་རྒྱས་རྣམ་སྣང་མཛད། ། སྤྱན་གྱིས་ཕྲག་ནས་འཁྱུད་པའོ། ། ཞེས་བྱ་བ་ནས་བརྩམས་ཏེ། བདུན་གྱི་རྒྱལ་པོ་འགྲུབ་པ་དང༌། ། ཐམས་ཅད་འདྲེན་པ་འགྲུབ་པར་འགྱུར། ། ཞེས་བྱ་བའི་བར་གྱིས་བསྟན་ཏོ། །
དེས་ན་སྲོད་ཀྱི་དུས་དང་ཐོ་རངས་ཀྱི་དུས་སམ། བདུད་བཏུལ་བ་དང༌། མངོན་པར་སངས་རྒྱས་པའི་དུས་སམ། བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་མམ། ཐམས་ཅད་མཁྱེན་པ་ཆུང་ངུའི་དུས་དང༌། ཐམས་ཅད་མཁྱེན་པ་ཆེན་པོའི་དུས་ཞེས་བྱ་སྟེ། རབ་ཏུ་བྱེད་པ་གཉིས་དང་གསུམ་པའི་ཁྱད་པར་རོ། ། དེ་ལ་རབ་ཏུ་བྱེད་པ་དགུ་པའི་དང་པོ་དང་བཅུ་པའི་དང་པོས་ཉེ་བའི་རྒྱུ་ཞག་བདུན་པ་རྣམས་བསྟན། འདི་རབ་ཏུ་བྱེད་པ་གཉིས་པ་འདིས་ནི་ཞག་དྲུག་པའི་སྲོད་ལ་འབྱུང་བའི་ངོ་མཚར་གྱི་ལྟས་བསྟན་ནས།
རབ་ཏུ་བྱེད་པ་གསུམ་པས་འབྲས་བུ་དངོས་བསྟན་པ་ཡིན་ནོ། ། སྤྱིའི་དོན་ཏོ། ། དེ་ནི་འབྲས་བུའི་ངོ་མཚར་གྱི་ལྟས་བསྟན་པ་ལ་གཉིས། རྒྱས་པར་བཤད་པ་དང༌། བསྡུས་ཏེ་བསྟན་པའོ། ། དང་པོ་ལ་གཉིས་ཏེ། དངོས་གྲུབ་འགྲུབ་པའི་དུས་སུ་ལྟས་ངེས་པར་འབྱུང་བར་བསྟན་པ་དང༌། ངོ་མཚར་གྱི་ལྟས་དངོས་སོ། ། དང་པོ་ནི་དེ་ནས་ཞེས་བྱ་བ་ནི། གཞུང་གི་རབ་བྱེད་དང་པོ་རྫོགས་པའི་རྗེས་དང༌།
དོན་ནི་ཉེ་རྒྱུ་ཞག་ལྔ་སོང་བའི་དྲུག་པའི་སྲོད་ལ་ཞེས་བྱ་བའི་དོན་ཏོ། ། རིག་མའི་སྐྱེས་བུ་གྲུབ་པ་ནི་རིག་མ་ལ་བརྟེན་ཏེ་གྲུབ་པ་སྟེ། གོང་དུ། གཏི་མུག་བདག་ཉིད་ངེས་པར་མ། ། ཞེས་བྱ་བ་ལ་སོགས་པ་བསྟན་ཟིན་ཏོ། ། འདི་ལྟ་བུའི་ཕུན་སུམ་ཚོགས་པ་ཞེས་བྱ་བ་ནི་འོག་ནས་འབྱུང་བ་རྣམས་སོ། ། ངོ་མཚར་གྱི་ལྟས་གསུམ་ལས། བདུད་སྤ་བཀོང་བའི་ཆོ་འཕྲུལ་ལྔ་ནི་ས་འདི་དགའ་ཞིང་ཞེས་པ་ནི་ས་གཡོ་བའི་རྒྱུ་སྟེ། བྱང་ཆུབ་སེམས་དཔས་རྡོ་རྗེ་གདན་མནན་ནས་བདུད་བཏུལ་བའི་ཏིང་ངེ་འཛིན་ལ་བཞག་སྟེ། སྨིན་མཚམས་ནས་བདུད་རབ་ཏུ་བསྐུལ་བའི་འོད་བཀྱེ་བའི་ཚེ།
སྟོང་གསུམ་གྱི་ས་ལ་བརྟེན་པའི་སའི་ལྷ་མོ་ཐམས་ཅད་རབ་ཏུ་དགའ་ཞིང་མགུ་ལ་རངས་པའོ། ། རྣམ་པ་དྲུག་ཏུ་གཡོས་པ་ནི། གཡོས། རབ་ཏུ་གཡོས། ཀུན་ཏུ་རབ་ཏུ་གཡོས། ཞེས་བྱ་བ་ལ་སོགས་པ་དྲུག་གསུམ་བཅོ་བརྒྱད་དེ། གཡོས་པ་དང༌། འགུལ་བ་དང༌། ལྡེག་པ་དང༌། འུར་བ་དང༌།
ཆེམ་པ་དང༌། འཁྲུགས་པ་སྟེ་དྲུག་ལས་བཅོ་བརྒྱད་དོ། ། བདུད་ཀྱི་གནས་སུ་ཆ་ལང་ལྟ་བུའི་སྒྲ་སྟེ་ཀླད་པ་འགེམས་པ་ལྟ་བུའོ། ། ལྷག་མ་གོ་སླའོ། ། རང་གིས་ཐམས་ཅད་མཁྱེན་པ་གྲུབ་པ་ལྟར་ནི་དེ་ཉིད་དུ་བསྐལ་པའི་ཞེས་བྱ་བ་ནི་འོད་ཟེར་གྱི་སྣང་བས་འབར་བའོ། ། ཡེ་ཤེས་ཀྱི་སྣང་བ་འབར་བ་ཞེས་བྱ་བ་ནི་ཡེ་ཤེས་ཀྱི་སྐུ་གྲུབ་པ་སྟོབས་བཅུ་མངོན་དུ་གྱུར་པའོ། ། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་མཐོང་བ་ཞེས་བྱ་བ་ནི་རྩ་དབུ་མའི་མར་རྩེ་གསལ་བར་མཐོང་བས་རྟེན་འབྲེལ་བྱས་ནས་ཁམས་གསུམ་ཐམས་ཅད་མཐོང་བའོ། ། གསུམ་པ་དེ་འཇིག་རྟེན་པ་ཆེན་པོ་རྣམས་ཀྱིས་མཆོད་པ་ཡིན་པའི་ལྟས་བསྟན་པ་ནི་ཚངས་པ་དང་ཞེས་བྱ་བ་ལ་སོགས་པས་བསྟན་ཏེ། གོ་བར་སླའོ། ། སྤྱི་དོན་གཉིས་པ་བསྡུས་ཏེ་བསྟན་པ་ནི།
གཞན་ཡང་ཞེས་བྱ་བ་ལ་སོགས་པ་སྟེ། ཁྱོད་ནི་སྡུད་པ་པོ་ལག་ན་རྡོ་རྗེ་ལའོ། ། རྒྱས་པའི་ཚུལ་གྱིས་ཅི་ཞིག་དགོས། ཞེས་པ་ནི་བརྗོད་ཀྱིས་མི་ལང་ཞིང་རྟོགས་པར་སླ་བས་སོ། ། བསྒྲུབ་པར་བྱ་བའི་བསོད་ནམས་ཀྱིས། ། ཞེས་བྱ་བ་ནི་རྣལ་འབྱོར་པས་དཀའ་བ་སྤྱད་པའི་མཐུས་སོ། ། ཁམས་གསུམ་དུ་སྐྱེས་པའི་ཞེས་བྱ་བ་ནི་རྒྱ་ཆེ་བ་སྟེ་འདོད་པ་དང་གཟུགས་དང་གཟུགས་མེད་པ་རྣམས་ཏེ། འདིས་མ་འདུས་པ་འདུས་པའི་ཕྱིར་རོ། ། བཅུ་པ་ལས་བདེ་བ་ཆེན་པོ་ཞེས་བྱ་བ་ནི་རྡོ་རྗེ་འཛིན་པའི་ས་སྟེ། རབ་ཏུ་བྱེད་པ་གཉིས་པའི་བཤད་པའོ།། །།
དེ་ལྟར་རབ་ཏུ་བྱེད་པ་གཉིས་པས་སྲོད་ཀྱི་དུས་སུ་ངོ་མཚར་གྱི་ལྟས་རྣམས་བསྟན་ནས། རབ་ཏུ་བྱེད་པ་གསུམ་པས་འབྲས་བུ་དངོས་བསྟན་པ་ནི། རིག་མའི་སྐྱེས་བུ་གྲུབ་པ་ནི། ། ཞེས་བྱ་བ་ལ་སོགས་པ་སྟོན་ཏོ། ། དེ་ལ་གཉིས་ཏེ། ཞུས་པ་དང༌། ལན་ནོ། ། དང་པོ་ནི་རིག་མའི་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་སྟེ་གོ་སླའོ། ། ལན་ལ་གཉིས་ཏེ། མཚན་ཉིད་ཉི་ཤུ་རྩ་དྲུག་གིས་ཆོས་ཀྱི་སྐུའི་མཚན་ཉིད་བསྟན་པ་དང༌།
དེའི་མཛད་པའོ། ། དང་པོ་ནི་མཚན་ཉིད་ཉི་ཤུ་རྩ་དྲུག་གིས་མཚོན་ནས་དོན་བསམ་གྱིས་མི་ཁྱབ་པ་བསྟན་ཏེ། རིག་མའི་སྐྱེས་བུ་གྲུབ་པ་ནི་རིག་མ་ལ་བརྟེན་ནས། འགྲན་ཟླ་མེད་པ་གྲུབ་པ་སྟེ་རྡོ་རྗེ་འཆང་གི་མིང་གི་རྣམ་གྲངས་སོ། ། དེའི་མཚན་ཉིད་ནི་ཉི་ཤུ་རྩ་དྲུག་སྟེ། སྤྱིར་བླ་མ་བརྒྱུད་པས་སངས་རྒྱས་ཀྱི་ས་ཡན་ལག་ལྔས་བསྡུས་ཏེ། གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་ཉིད་དང༌། ། གཉིས་སུ་མེད་པ་ཉིད་དང་ནི། ། མཛད་པ་རྒྱུན་མི་འཆད་པས་བསྡུས། །
ཞེས་བྱ་བས་ནི་ཡན་ལག་ལྔས་བསྡུས་པའི་ཚིགས་སུ་བཅད་པ་སྟེ། རྒྱས་པར་བླ་མས་བཤད་པར་བྱའོ། ། དེ་ལ་ཡན་ལག་ལྔ་པོ་རེ་རེས་ཀྱང་སངས་རྒྱས་ཀྱི་ས་ཐམས་ཅད་བསྡུས་ཀྱང་སྲིད་ཚད་ཀྱི་དབང་དུ་བྱས་པ་ཡིན་ནོ། ། དེ་དག་ཀྱང་གནས་གྱུར་དང་ཡེ་ཤེས་ཀྱི་སྐུ་ནི་རྡོ་རྗེ་གུར་ལས་གཙོ་བོར་སྟོན་ལ། མི་གནས་པའི་མྱ་ངན་ལས་འདས་པ་ནི་རྩ་བའི་རྒྱུད་ལས་གཙོར་སྟོན་ཅིང་གཉིས་སུ་མེད་པ་ནི་འདི་ཉིད་ལས་འབྱུང་ཞིང་མཛད་པ་ནི་རྡོ་རྗེ་གུར་དང་འདི་ནས་སྟོན་པ་ཡིན་ནོ། ། དེ་ལ་འདིར་གཉིས་སུ་མེད་པ་བརྗོད་ན་ཐབས་ཤེས་སམ། སྟོང་པ་ཉིད་དང་སྙིང་རྗེའོ། ། འདིར་སྙིང་རྗེ་ཆེན་པོས་ནི་གཟུགས་ཀྱི་སྐུ་གཉིས་ཀྱི་མཚན་ཉིད་བསྟན་ལ། ཤེས་རབ་ཆེན་པོས་ནི་རང་བཞིན་ཆོས་ཀྱི་སྐུ་བསྟན་ཅིང༌། དེ་གཉིས་སུ་མེད་པས་ནི་རྟོགས་པ་མངོན་གྱུར་གྱི་ཆོས་ཀྱི་སྐུ་བསྟན་ཏེ་སངས་རྒྱས་ཀྱི་ངོ་བོའོ། །
དེ་སྐད་དུ་བརྟག་པ་གཉིས་པའི་གཉིས་པ་ལས། སྙིང་རྗེ་ལྡན་པས་སེམས་ཅན་ལ། ། རྒྱབ་ཀྱིས་ཕྱོགས་པར་མི་བྱ་ཞིང༌། ། སེམས་ཅན་ཡོད་དང་ཡོད་མིན་ཞེས། ། དེ་ལྟར་ཡོངས་སུ་བརྟག་མི་བྱ། ། སྤྲོས་པ་མེད་པའི་རང་བཞིན་ཉིད། ། ཤེས་རབ་ཅེས་ནི་རབ་ཏུ་གྲགས། ། ཡིད་བཞིན་ནོར་ལྟར་མ་ལུས་པའི། ། ཐམས་ཅད་དོན་བྱེད་སྙིང་རྗེ་ཉིད། ། དམིགས་མེད་གནས་སུ་ཤེས་རབ་དང༌། །
དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་བས། ། ནམ་མཁའ་ནམ་མཁའ་ཇི་ལྟ་བའོ། ། ཞེས་གསུངས་པ་ཡིན་ནོ། ། དེ་ཉིད་ཀྱི་དོན་འཕགས་པ་བྱམས་པས་ཀྱང༌། རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། ། མཁྱེན་དང་བརྩེ་དང་ནུས་པར་ལྡན། ། གཞན་གྱི་རྐྱེན་གྱིས་རྟོགས་མིན་པ། ། དོན་གཉིས་ལྡན་པས་སངས་རྒྱས་ཉིད། །
ཅེས་གསུངས་པ་ཡིན་ནོ། ། སྤྱིའི་དོན་ཏོ། ། ད་ནི་མཚན་ཉིད་ཉི་ཤུ་རྩ་དྲུག་གིས་བསྡུས་པའི་དོན་བརྗོད་ན་གསུམ་སྟེ། ཤེས་རབ་གཙོ་བོར་གྱུར་པ་དང༌། ཐབས་གཙོ་བོར་གྱུར་པ་དང༌། དེ་ཐམས་ཅད་གཉིས་སུ་མེད་པའི་ཕྱིར། གཉིས་སུ་མེད་པ་གཙོ་བོར་གྱུར་པའོ། ། དེ་ལ་ཤེས་རབ་གཙོ་བོར་གྱུར་པ་བཞི་ནི་དང་པོ་གསུམ་དང་ཞི་བ་ཞེས་པའོ། ། གཉིས་པ་ཐབས་གཙོ་བོར་གྱུར་པ་བཅུ་གསུམ་ནི་ལྔ་པ་ནས་བཟུང་སྟེ་དགུ་དང་མཉམ་པ་མེད་པ་དང༌། མགོན་པོ་སྐྱོབ་པ།
དོགས་པ་མེད་པའི་ཕྱིར་སེང་གེ་ཞེས་པ་རྣམས་སོ། ། གསུམ་པ་གཉིས་སུ་མེད་པ་གཙོ་བོར་གྱུར་པ་བཅུ་གསུམ་ནི། གཉིས་སུ་མེད་པ་རྟག་པར་མཛད་པ་དང༌། ཀུན་དུ་རྟོག་པ་ཐམས་ཅད་སྤངས། ། ཞེས་པ་མན་ཆད་མཐུན་ནོ། ། དེ་ལྟར་དེ་དག་ཀྱང་དོན་གཅིག་གི་ཁོངས་སུ་ཡང་གཉིས་སུ་མེད་པའི་ཡོན་ཏན་ཐམས་ཅད་འདུ་ན་ཡང་རེ་ཞིག་གཙོ་ཆེ་བ་རྣམས་ཕྱོགས་གཅིག་ཏུ་བསྡེབས་པ་ཙམ་ཡིན་ནོ། ། བསྡུས་པའི་དོན་ཏོ། ། ད་ནི་ཚིག་གི་དོན་རིམ་པ་བཞིན་བརྗོད་པར་བྱ་སྟེ། གང་དུ་ཡང་མི་འགྲོ་ཞེས་བྱ་བ་ནི་ཆོས་ཀྱི་སྐུ་དེ་གང་གི་ངོ་བོར་ཡང་མ་གྲུབ་པས་སོ། ། གང་དུའང་མི་གནས་པ་ནི་དེ་ཉིད་ཀྱི་གནས་ཐམས་ཅད་དང་བྲལ་བའོ། །
ཐོག་མ་དང་ཐ་མ་དང༌། དབུས་དང་བྲལ་བ་ནི་རྡོ་རྗེའི་སྐུ་དེ་འགྱུར་བ་མེད་པས་དུས་གསུམ་ཀ་རོ་གཅིག་པས་སོ། ། གཉིས་སུ་མེད་པ་ནི། མཚན་ཉིད་རྣམས་ཀྱི་གཙོ་བོ་སྟེ། ། བསམ་མི་ཁྱབ་ལས། མཁའ་མཉམ་རྣམ་པར་རྟོག་ལས་གྲོལ། ། འདི་ནི་གཉིས་སུ་མེད་པར་བརྗོད། ། ཅེས་གསུངས་སོ། ། གནས་གསུམ་དུ་སྣང་བ་ནི་ཐོག་མཐའ་དང་བྲལ་བས་ཀུན་དུ་ཁྱབ་པའོ། ། ཐམས་ཅད་དུ་སོན་པ་ནི་གང་དུ་ཡང་མི་འགྲོ་བ་སྟེ།
ཀུན་འགྲོའི་ངོ་བོ་བས་སོ། ། ཐམས་ཅད་མཁྱེན་པ་ནི་སྤྲོས་པ་དང་བྲལ་བས་ན་ཡེ་ཤེས་ཀྱི་སྐུ་སྟོབས་བཅུ་དང་ལྡན་པས་སོ། ། ཐམས་ཅད་པ་ནི་ཀུན་འགྲོའི་དབང་ཕྱུག་ཆེན་པོའོ། ། ཐམས་ཅད་ཀྱི་དོན་ཐམས་ཅད་ནི་སེམས་ཅན་ཐམས་ཅད་ཀྱི་བསམ་པ་ཡོངས་སུ་འགེངས་པའོ། ། སེམས་ཅན་ཐམས་ཅད་ཀྱི་སེམས་ལ་གནས་པ་ནི་རང་བཞིན་ཆོས་ཀྱི་སྐུའི་དབང་དུ་བྱས་པའོ། ། སྐྱོན་ཐམས་ཅད་ལས་རྣམ་པར་གྲོལ་བ་ནི་རང་བཞིན་ཆོས་སྐུ། དེ་མངོན་དུ་གྱུར་པ་སྟེ་ཆོས་སྐུའི་སངས་རྒྱས་ཉིད་དོ། ། ཡོན་ཏན་ཐམས་ཅད་ཀྱིས་བརྒྱན་པར་བྱས་པ་ནི་མཚན་དང་དཔེ་བྱད་དང་སྟོབས་དང་མི་འཇིགས་པ་ལ་སོགས་པའོ། ། ཐམས་ཅད་དང་ལྡན་པ་ནི་ཆེ་བའི་ཡོན་ཏན་ཐམས་ཅད་དང་ངོ༌། ། ཞི་བ་ནི་རྣམ་པར་རྟོག་པ་ཐམས་ཅད་དོ། །
མཉམ་པ་མེད་པ་ནི་འགྲན་ཟླ་མེད་པའོ། ། རྟག་པར་མཛད་པ་ནི་མི་འགྱུར་བ་སྟེ་སྐུ་གསུམ་ཀ་རྟག་པའོ། ། དེའང་སྤྲུལ་སྐུ་ནི་མཛད་པ་རྒྱུན་མི་འཆད་པས་སོ། ། ལོངས་སྐུ་ནི་འོག་མིན་ལས་གནས་འཕོ་བ་མེད་པ་སྟེ། བརྟན་པ་རྟག་པ་མཆོག་ཏུ་ཡང་ཡིད་སྐྱོབ་པ་ཞེས་གསུངས་སོ། ། ཆོས་སྐུ་ནི་ངོ་བོ་ཉིད་ལས་གཡོ་བ་མེད་པ་སྟེ། དེ་སྐད་དུ། རྒྱུད་བླ་མ་ལས་ཀྱང་འདི་སྐད་དུ། རྟག་པའི་ཕ་རོལ་ཕྱིན་པ་དང༌། ། གཙང་བའི་ཕ་རོལ་ཕྱིན་པ་དང༌། །
བདག་གི་ཕ་རོལ་ཕྱིན་པ་དང༌། ། བདེ་བའི་ཕ་རོལ་ཕྱིན་པ་ཞེས་གསུངས་སོ། ། མགོན་པོ་ནི་སེམས་ཅན་ཐམས་ཅད་ཀྱི་མགོན་དུ་གྱུར་པའོ། ། སྐྱོབ་པའང་འགྲོ་བ་ཐམས་ཅད་ཀྱིའོ། ། ཀུན་ཏུ་རྟོག་པ་ཐམས་ཅད་སྤངས་པ་ནི་རྣམ་པར་རྟོག་པའོ། ། དབྱིབས་དང་ཁ་དོག་དང་བྲལ་བ་ནི་ཁམས་གསུམ་ལས་འདས་པ་སྟེ། འདི་སྐད་དུ། སངས་རྒྱས་རྗེས་སུ་དྲན་པ་ལས། འདོད་པ་དག་གིས་མ་གོས་པ། གཟུགས་དག་གིས་ཉེ་བར་མ་གོས་པ།
གཟུགས་མེད་པ་དག་དང་མ་འདྲེས་པ། ཕུང་པོ་དག་ལས་ཡོངས་སུ་གྲོལ་བ། ཞེས་གསུངས་པའོ། ། རྒྱལ་བའི་སྤྱོད་ཡུལ་མ་ཡིན་པ། ཞེས་བྱ་བ་ནི་ཡུལ་དུ་བྱས་པའི་ཚུལ་གྱིས་མཁྱེན་པར་བྱར་མེད་པ་སྟེ། ཇི་སྐད་དུ་མདོ་ལས། ལྷའི་བུ་དག་དོན་དམ་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལས་འདས་པ་ཞེས་གསུངས་ལ། མགོན་པོ་པདྨ་བཛྲས་ཀྱང༌། དཔལ་གསང་བ་གྲུབ་པ་ལས། དངོས་པོ་མེད་ཅིང་ཁྱབ་པ་མཆོག་ཏུ་ཞི་བ་འཇིག་རྟེན་སྤྱོད་པ་དག་ལས་རྣམ་གྲོལ་ཞིང༌། །
གང་ཞིག་འབྱུང་ཞིང་ཞི་ལ་རྒྱལ་བ་དམ་པ་རྣམས་ཀྱིས་ཕྱག་བྱས་བསམ་གཏན་དང་བྲལ་བ། ། ཅི་ཡང་རུང་བའི་གནས་གྱུར་དཔལ་ལྡན་རྒྱལ་བའི་སྐུ་ཡི་དམ་པ་ནང་གི་བདག་ཉིད་ཀྱིས་འཇུག་པ། ། སངས་རྒྱས་ཀྱིས་ཀྱང་རྟོགས་པར་བྱ་བ་མིན་ཞིང་དྲི་མ་རྣམས་དང་བྲལ་བའི་བདག་ཉིད་དེ་ལ་ཕྱག་འཚལ་ལོ། ། ཞེས་གསུངས་པ་ཡིན་ནོ། ། རྒྱལ་པོ་ནི་མཆོག་ཏུ་གྱུར་པ་སྟེ་འཕགས་པའི་གང་ཟག་རྣམས་ནི་རྒྱལ་པོ་ཞེས་བྱའོ། ། དེ་རྣམ་པར་རྟོག་པས་ཕྱེད་པར་དཀའ་བའི་ཕྱིར་རྡོ་རྗེ་དཔེར་ཞེས་བྱའོ། ། ཡེ་ཤེས་ཀྱི་མེ་བསིལ་བར་གྱུར་པས་ན་ཟླ་བ་དཔེར་བྱའོ། ། འཇིགས་པ་སྤངས་པའི་ཕྱིར་སེང་གེ་ལྟ་བུའོ། ། ཚད་གཟུང་དུ་མེད་པས་ན་ཆུའི་ཕུང་པོ་སྟེ་རྒྱ་མཚོ་དཔེར་བྱའོ། ། དེ་ལྟར་མཚན་ཉིད་ཉི་ཤུ་རྩ་དྲུག་བསྟན་ནས་ཡོན་ཏན་ཚད་མེད་པར་བསྟན་པའི་ཕྱིར་དཔེ་སྣ་ཚོགས་ཀྱིས་ཞེས་གསུངས་ཏེ་ཡོན་ཏན་ཐམས་ཅད་འབྱུང་བས་ན་རིན་པོ་ཆེ་ལྟ་བུ་དང༌།
ཚད་མེད་པའི་ཕྱིར་ནམ་མཁའ་ལྟ་བུ་ཞེས་བྱ་བ་ལ་སོགས་པ་དུ་མར་སྦྱར་བར་བྱའོ། ། གཙོར་ཆོས་སྐུ་བསྟན་ཟིན་ཏོ། ། དེའི་མཛད་པ་ལ་གསུམ་སྟེ། མཛད་པ་ཐམས་ཅད་སེམས་ཅན་གྱི་དོན་ཉིད་དུ་བསྟན་པ་དང༌། རྟོག་པ་མེད་པའི་མཛད་པ་རྒྱས་པར་བསྟན་པ་དང༌། མཛད་པ་བསམ་གྱིས་མི་ཁྱབ་པ་ཉིད་གཞུང་བསྡུ་བའི་སྒོ་ནས་བསྟན་པའོ། ། དེ་ཉིད་གཅིག་པུས་སེམས་ཅན་གྱི་དོན་བྱེད་པ་དང་ཞེས་པས་བསྟན་ཏོ། ། གཉིས་པ་ནི་མཛད་པ་བཅོ་བརྒྱད་དེ་བྱང་ཆུབ་སེམས་དཔར་བསྟན་པའི་མཛད་པ་དགུ་དང༌། སངས་རྒྱས་པར་བསྟན་པའི་མཛད་པ་དགུའོ། ། དེ་ལ་རྣམ་པར་རྟོག་པ་ཐམས་ཅད་སྤངས་ཀྱང༌།
ཞེས་བྱ་བ་ནི་མཛད་པ་ཐམས་ཅད་ལ་སྦྱར་བར་བྱ་སྟེ། ཆོས་ཀྱི་སྐུ་ལས་མ་གཡོས་པའི་ཕྱིར་རོ། ། དེ་ནས་གཞུང་འཁྲུགས་ཀྱི་ཚུལ་དུ་གནས་ཏེ་དགའ་ལྡན་གྱི་གནས་ན་ཆོས་ཀྱི་འཁོར་ལོ་བསྐོར་བ་ནི་འདས་པའི་བྱང་ཆུབ་སེམས་དཔའི་རྒྱལ་ཚབ་ཉིད་དང༌། ལྷུམས་སུ་འཇུག་པ་ནི་ལྷ་ལས་བབ་པ་ཉམས་དགའ་བ་དང༌། ལྷུམས་ནས་འབྱུང་བ་བལྟམས་པ་སྟོན་པ་དང༌། འཇིག་རྟེན་ལས་ཁྱད་པར་དུ་འཕགས་པ་ནི་གཞོན་ནུའི་རོལ་རྩེད་དང་ཞེན་པ་སྤོང་པ་ནི་ཁབ་ནས་མངོན་པར་འབྱུང་བ་དང༌། ཁྱིམ་པའི་རྟགས་སྤོང་བ་ནི་རབ་ཏུ་འབྱུང་བ་དང༌། དཀའ་ཐུབ་མཛད་པའི་ཕྱིར་བསོད་སྙོམས་ཀྱི་ལྷུང་བཟེད་ལྟོས་པ་མེད་པ་དང༌། འགྲན་ཟླ་མེད་པའི་ཕྱིར་རྡོ་རྗེ་གདན་གྱི་ས་མནན་པ་དང༌། བདུད་བཞི་བཅོམ་པའི་ཕྱིར་བདུད་བཏུལ་བ་མཉམ་པ་མེད་པ་དང༌།
ཞེས་པ་སྟེ་བྱང་ཆུབ་སེམས་དཔའི་མཛད་པ་དགུའོ། ། དེ་ནས་ཐོ་རངས་ཀྱི་ཚེ་སྤང་བྱ་ཐམས་ཅད་སྤངས་ཞིང་ཐོབ་བྱ་ཐམས་ཅད་ཐོབ་པས་ན་སངས་རྒྱས་དང་སྔར་མ་བྱུང་བ་བྱུང་བས་ན་དམ་པའི་ཆོས་ཀྱི་འཁོར་ལོ་བསྐོར་བ་དང༌། ཆོ་འཕྲུལ་ཚད་མེད་པ་སྟོན་པས་ན་ཤིན་ཏུ་སྣ་ཚོགས་པའི་ཆོ་འཕྲུལ་དང༌། བྱ་རྒོད་ཕུང་པོར་གླང་པོ་ཆེ་ནོར་སྐྱོང་བཏུལ་བ་དང༌། སྐྱེས་བུ་གདུལ་བྱའི་ཁ་ལོ་སྒྱུར་བས་ན་སྐལ་བ་དང་ལྡན་པའི་སྐྱེ་བོ་དམ་པ་གཞུག་པ་དང༌། མུ་སྟེགས་ཀྱི་སྟོན་པ་དྲུག་ལ་སོགས་པ་བཏུལ་བས་ན་ཕས་ཀྱི་རྒོལ་བ་ཚར་བཅད་པ་དང༌། དབང་ཕྱུག་ཆེན་པོ་ལ་སོགས་པ་བཏུལ་བས་ན་འཇིག་རྟེན་གསུམ་གྱི་འཁོར་ལོ་འདུལ་བ་དང༌། རྟག་པར་འཛིན་པ་གཞུག་པའི་ཕྱིར་ཡོངས་སུ་མྱ་ངན་ལས་འདས་པ་དང༌། སྐུ་གསུམ་གྱི་མཛད་པ་རྒྱུན་མི་འཆད་པའི་ཕྱིར་ན་ཁམས་གསུམ་གྱི་ཆོས་ཀྱི་རྒྱལ་པོ་ཆེན་པོ་ཞེས་པ་སྟེ་སངས་རྒྱས་ཀྱི་མཛད་པ་དགུའོ། ། སྤྱི་དོན་གསུམ་པ་ནི་དེ་ལྟར་རིགས་ཀྱི་བུ་ཞེས་རྡོ་རྗེ་སྙིང་པོ་ལ་བོས་ནས།
འདི་ལྟར་ཁྱད་པར་དུ་མ་ནི་འཇིག་རྟེན་ལས་འཕགས་པའོ། ། རྨི་ལམ་ལྟ་བུ་ནི་སྣང་ལ་རང་བཞིན་མེད་པའི་ཚུལ་གྱིས་སོ། ། སངས་རྒྱས་ཀྱི་རོལ་པ་མཆོག་ཏུ་སྟོན་པར་མཛད་དོ། ། ཞེས་པ་ནི་སངས་རྒྱས་ཀྱི་མཛད་པ་མཐའ་ཡས་པའོ། ། དེ་ལྟ་བུའི་མཛད་པས་ཅི་ཞིག་མཛད་སྙམ་ན་གང་ཞིག་གྲུབ་པའི་སྒྱུ་མའི་ཚུལ་གྱིས་འགྲོ་བ་ཐམས་ཅད་ཀྱི་དོན་མཛད་དོ་ཞེས་མཛད་པ་ཐམས་ཅད་སེམས་ཅན་གྱི་དོན་བསྒྲུབ་པའི་ཕྱིར་ཡིན་ཏེ། དེ་སྐད་དུ། རྡོ་རྗེ་གུར་ལེའུ་བརྒྱད་པ་ལས། འདི་ནི་རང་བྱུང་བཅོམ་ལྡན་འདས། ། ཆོས་ཀྱི་འཁོར་ལོ་བསྐོར་བ་དང༌། ། རིགས་དང་བྱང་ཆུབ་བྱེད་པ་དང༌། །
དེ་བཞིན་དུ་ནི་ལྷར་གཤེགས་དང༌། ། ཁྱིམ་ནས་འབྱུང་བར་བྱེད་པ་དང༌། ། རབ་ཏུ་བྱུང་བ་འཛིན་པ་དང༌། ། སྐྱེ་བ་ཡོངས་སུ་ལེན་པ་དང༌། ། ཡོངས་སུ་མྱ་ངན་འདས་པ་སྟོན། ། འདུལ་བའི་འཇིག་རྟེན་མཐོང་ནས་ནི། ། འདི་ནི་གཟུགས་ནི་དུ་མར་བྱེད། ། སངས་རྒྱས་སེམས་ཅན་བསྐྱབ་བཞེད་པས། ། སངས་རྒྱས་གར་ནི་རོལ་པར་མཛད། ། རི་བོང་སྟག་དང་སེང་གེ་དང༌། །
གླང་པོ་རྣམས་ཀྱི་རིགས་སུ་ཡང༌། ། སྙིང་རྗེ་ཕན་པའི་སེམས་ཀྱིས་ནི། ། ཕྱག་རྒྱ་གྲུབ་པ་སྐྱེ་བར་འགྱུར། ། བུད་མེད་སྒྱུ་མའི་སྤྲོས་པ་ཡིས། ། འདོད་ཆགས་ཅན་ལ་ཆོས་གསུང་ངོ༌། ། ཞེས་སོ། ། དེ་དག་གིས་ནི་འདི་སྐད་བསྟན་པར་འགྱུར་ཏེ། སྤྱིར་སངས་རྒྱས་སྐུ་གསུམ་ལས་ཆོས་ཀྱི་སྐུའི་མཛད་པ་ནི་ཀུན་ལ་ཁྱབ་ལ། ལོངས་སྤྱོད་རྫོགས་པའི་སྐུས་ནི་ས་བཅུ་པ་རྣམས་ཀྱི་དོན་མཛད་པ་ཡིན། སྤྲུལ་པའི་སྐུ་ནི་གསུམ་སྟེ་སྤྲུལ་པ་མཆོག་ནི་རྡོ་རྗེ་བཙུན་མོའི་བྷ་ག་ལ་བཞུགས་པ་ལ་སོགས་པ་ནི་འགྲུབ་པའི་ས་པ་སྟེ།
ས་དང་པོ་ཡན་ཆད་ཀྱི་དོན་མཛད་པ་ཡིན་ལ། སྤྲུལ་པ་འབྲིང་ཤཱཀྱའི་རྒྱལ་པོ་ལ་སོགས་པས་ནི་གདུལ་བྱ་དམན་པའི་དོན་མཛད་ཅིང༌། སྤྲུལ་པ་ཐ་མས་ནི་གང་ལ་ཅིས་འདུལ་གྱི་སྐུ་སྟེ། གྲུ་དང་ཟམ་པ་ལ་སོགས་པས་སེམས་ཅན་གྱི་དོན་མཛད་པ་ཡིན་ནོ། ། འོ་ན་དེ་ལྟར་ཐ་མ་ལ་ནི་སངས་རྒྱས་ཀྱི་སྐུའི་སྣང་བ་མེད་པ་གྲུ་ལ་སོགས་པར་སྣང་བས་ན། གདུལ་བྱ་ཐ་མ་འདུལ་བས་ཐ་མ་ཡིན་ན། སྤྲུལ་པ་མཆོག་དང་འབྲིང་གཉིས་འདུལ་བ་གཉིས་སངས་རྒྱས་ཀྱི་སྐུར་སྣང་བས་ཁྱད་པར་ཅི་ཞིག་ཡོད། དེས་ན་སྤྲུལ་པ་འབྲིང་གིས་གདུལ་བྱ་དམན་པའི་དོན་མཛད་ཅེས་ཅིའི་ཕྱིར་བྱ་སྙམ་ན། སྤྲུལ་པ་འབྲིང་ནི་གྲུབ་པའི་ས་ཡན་ཆད་ལ་སྣང་ལ། ཕལ་པ་གཞན་གྱིས་མཐོང་བའི་སྐལ་བ་མེད་པ་ཡིན་ཏེ།
དེ་སྐད་དུ། དེ་ཉིད་འདུས་པ་ལས། དཀྱིལ་འཁོར་མཐོང་བ་རྣམས་གྲུབ་པའི་ས་ལ་བཞག་གོ་ཞེས་འབྱུང་བའི་ཕྱིར་རོ། ། སྤྲུལ་པ་འབྲིང་སངས་རྒྱས་སུ་སྣང་ཡང་དེ་མཐོང་བ་ལ་ཡང་ལ་ལ་དག་ངན་འགྲོར་འགྲོ་བ་དག་ཀྱང་སྣང་ཞིང་ཉན་ཐོས་དང་རང་རྒྱལ་བའི་ས་ལ་བཞག་པ་ཡང་སྣང་བའི་ཕྱིར་རོ། ། ས་བཅུ་པ་ནི་ཐམས་ཅད་ཀྱི་འཁོར་ཐུན་མོང་མ་ཡིན་ཞིང༌། གྲུབ་པ་ཡན་ཆད་ཀྱང་སྤྲུལ་པའི་སྐུ་ཀུན་གྱི་ཡང་འཁོར་ཡིན་ནོ། ། སྤྲུལ་སྐུ་འབྲིང་ལ་འཁོར་གཉིས་པོ་མེད་པ་ནི་མ་ཡིན་ལ། གོང་མ་གཉིས་ཀྱི་འཁོར་ནི་དེ་དག་ཉིད་ཡིན་པས། འདིར་ནི་གཙོ་ཆེ་བའི་དབང་དུ་བྱས་ནས་སྨོས་པ་ཡིན་ནོ། ། འབྲས་བུའི་རྒྱུད་བསྟན་ཟིན་ཏོ། །
བརྟག་པ་བཅུ་པ་ལས་རབ་ཏུ་བྱེད་པ་གསུམ་པའི་བཤད་པའོ།། །། དེ་ལྟར་རྒྱས་པར་བཤད་པ་ལ་སྤྱི་དོན་བཞིར་གནས་པ་ལས་དོན་གསུམ་གྱིས་ལམ་གྱི་དངོས་གཞི་རྣམས་བསྟན་ཟིན་ནས། ད་ནི་རྒྱུད་ཕྱི་མ་ལྟ་བུའི་ཚུལ་གྱིས་ཐབས་ཀྱི་རྒྱུད་མི་གསལ་བ་གསལ་བ་དང༌།

མ་ཚང་བ་ཁ་བསྐང་བའི་ཕྱིར། ཐབས་ཀྱི་རྒྱུད་ཀྱི་སྦྱིན་སྲེག་ལ་བརྩད་པའི་སྐྱོན་སྤང་ཞིང་ཞར་ལ་སྒྲུབ་པ་པོའི་དམ་ཚིག་དང་སྡོམ་པ་བསྟན་པའི་ཕྱིར་གོང་དུ་བཤང་གཅི་ཁྲག་དང་ནི་ཞེས་བྱ་བ་ལ་སོགས་པ་རབ་ཏུ་བྱེད་པ་བཞི་པ་འདི་གསུངས་སོ། ། དེ་ལ་རབ་ཏུ་བྱེད་པ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་ལ་ཇི་ལྟར་ཕན་འདོགས་པའི་བཤད་པའི་རྒྱུད་ཡིན་ཞེ་ན། གོང་དུ་བརྟག་པ་བདུན་པའི་གཉིས་པ་དང༌། བདུན་པ་དངོས་སུ་བཤད་པ་དང་ཡང་མཐུན་མོད་ཀྱི་འོན་ཀྱང་འདིར་རྒྱས་པར་བརྗོད་ན། བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱི་དང་འབྲེལ་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་དང་སྦྱར་ཏེ་བཤད་དོ། ། མངོན་པར་རྟོགས་པ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་དོན་དྲུག་ལས།
སྦྱིན་སྲེག་དང༌། དམ་ཚིག་དང༌། སྡོམ་པ་དང་འབྲེལ་ལོ། ། དེ་ལ་མི་རྟོག་པའི་དམ་ཚིག་ནི་མཆོག་གི་མངོན་རྟོགས་ཀྱི་ལྔའི་དང་པོ་ལྟ་བ་དང་ཡང་འབྲེལ་པ་ཡིན་ནོ། ། རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་རྣམ་པར་སྣང་མཛད་སྒྱུ་འཕྲུལ་དྲྭ་བའི་ལེའུ་དགུ་པར་སྦྱིན་སྲེག་གི་སྐབས་སུ་གསུངས་པའི་བསྲེག་རྫས་ལ་བརྩད་པའི་སྐྱོན་སྤང་བའི་སྒོ་ནས་བཟའ་བསྲུང་གི་དམ་ཚིག་ཐམས་ཅད་གསུངས་ཏེ། མདོ་དེ་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད་དོ། ། ཐབས་དེས་མི་འཆིང་ཞིང་གྲོལ་བའི་རྒྱུ་ནི། མངོན་བརྗོད་ལྔ་བཅུ་རྩ་དྲུག་པར་ཡང་ཆ་མཐུན་ནོ། ། ཡང་རྣལ་འབྱོར་ཆེན་པོ་མཐའ་དག་ཏུ་གང་དམ་ཚིག་མི་གསལ་བ་རྣམས་གསལ་བར་བྱེད་པས་བཤད་པའི་རྒྱུད་དོ། ། བཤད་ཐབས་ཀྱི་མན་ངག་གོ །
ད་ནི་གཞུང་ལ་འཇུག་པར་བྱ་སྟེ། འདི་ལ་གསུམ། སྦྱིན་སྲེག་ལ་བརྩད་པའི་སྐྱོན་སྤང་བའི་སྒོ་ནས་ལམ་མཆོག་ཏུ་གྱུར་པ་མི་རྟོག་པ་ཡིན་པར་བསྟན་པ་དང༌། མི་རྟོག་པ་དང་རྗེས་སུ་འབྲེལ་བའི་དམ་ཚིག་དང༌། མདོར་ན་ཐབས་སྣ་ཚོགས་བསྟན་ཀྱང་མི་འཆིང་ཞིང་གྲོལ་བའི་རྒྱུར་བསྟན་པའོ། ། དང་པོ་ལ་གཉིས། ཞུས་པ་དང༌། ལན་ནོ། ། ཞུས་པ་ནི་གང་དུ་ཞེས་བྱ་བ་ནི་བརྟག་པ་བདུན་པའི་གཉིས་པར། བཤང་གཅི་ཁུ་བ་ཁྲག་རྣམས་ཀྱིས། །
ཐམས་ཅད་ལས་ནི་ཁ་བསྐང་ཡིན། ། ཞེས་བྱ་བ་ལ་སོགས་པའོ། ། ཡེ་ཤེས་སེམས་དཔའ་ལ་མི་གཙང་བས་ཁ་བསྐང་ན། སྡིག་པ་སྐྱེ་བར་མི་འགྱུར་རམ། ཞེས་ཞུ་བའོ། ། ལན་ལ་ལྔ་ཡོད་པ་ལས་དང་པོར་གཙང་མི་གཙང་དུ་འཛིན་པ་རྟོག་པས་བརྟག་པ་ཡིན་པར་བསྟན་པ་ནི། བཅོམ་ལྡན་འདས་ཀྱིས་ཞེས་བྱ་བ་ལ་སོགས་པ་སྟེ། དོན་ནི་འདི་ཡིན་ཏེ། མ་རིག་པས་རྒྱུ་བྱས་ནས་རྟོག་པའི་དྲྭ་བས་བརྟགས་པའི་ཚེ་གཙང་བ་དང་མི་གཙང་བར་འབྱུང་བར་འགྱུར་ལ། རྟོག་པ་དང་བྲལ་ན་གཙང་མི་གཙང་མེད་དོ། །
ཞེས་བྱ་བའོ། ། གཉིས་པ་སྡིག་པ་དང་བསོད་ནམས་ཀྱང་རྟོག་པ་ཡིན་པ་ནི། དེ་ནི་སྡིག་དང་ཞེས་བྱ་བ་ལ་སོགས་པ་སྟེ། གཙང་མི་གཙང་ལས་བྱུང་བའི་བསོད་ནམས་དང་སྡིག་པ་ཡང་ཡང་དག་པར་མེད་དེ་ཆོས་ཐམས་ཅད་ནི་རང་བཞིན་གྱིས་དག་པའོ་ཞེས་བྱ་བའི་དོན་ཏོ། ། སྤྱི་དོན་གཉིས་པ་ཆོས་རང་བཞིན་གྱིས་དག་ཀྱང་ཀུན་རྫོབ་ཏུ་རྟོགས་པའི་ཐབས་བསྟན་པའི་འཐད་པ་ལ་གསུམ། ཐབས་ཀུན་རྫོབ་ཏུ་བསྟན་པའི་དགོས་པ་དང༌། དོན་དམ་པར་བསོད་ནམས་དང༌། སྡིག་པ་གཉིས་ཀ་དང་བྲལ་བར་བསྟན་པ་དང༌། ཐབས་བཤད་པའི་དུས་དང༌། འཐད་པ་བཤད་པའོ། །
དང་པོ་ནི་མ་སྐྱེས་ཞེས་བྱ་བ་རྐང་པ་བཞི་སྟེ། དོན་དམ་པར་སྤྲོས་པ་དང་བྲལ་ཡང་ཀུན་རྫོབ་ཏུ་བསྟན་པ་ནི། སེམས་ཅན་ཡེ་ཤེས་འཕེལ་བྱའི་ཕྱིར། ། གཉིས་པ་ནི། སྐྱེ་བ་དང༌། ཞེས་པ་རྐང་པ་གཉིས་ཏེ། དོན་དམ་པར་མེད་པའི་ཕྱིར། བསོད་ནམས་མ་ཡིན་པ་ལ་ཞེན་པ་དེ་སྤང་བར་བྱའོ། ། གསུམ་པ་ནི་དཔེར་ན་ཞེས་བྱ་བ་ལ་སོགས་པ་སྟེ། དེ་ནི་འདི་སྐད་སྟོན་པ་ཡིན་ཏེ།
ཆུ་ཆེན་པོའི་ཕ་རོལ་དུ་འགྲོ་བར་འདོད་པའི་འགྲོན་པོ་དག་རྩྭ་དང་ཤིང་བུ་གྱི་ན་དག་ལ་གཟིངས་བཅས་ནས། དེ་ལ་བརྟེན་ཏེ་དེའི་བར་ཆད་དག་ཀྱང་བསལ་ནས་ཆུ་ཀླུང་གི་ཕ་རོལ་ཏུ་ཕྱིན་པ་དང་གྱི་ན་དེ་དག་སྤངས་ན་ཇི་ལྟར་བདེ་བར་འགྲོ་བར་འགྱུར་རོ། ། དེ་བཞིན་དུ་རྣལ་འབྱོར་པ་སྲིད་པའི་རྒྱ་མཚོའི་ཕ་རོལ་དུ་འགྲོ་བར་འདོད་པས་ཀྱང༌། དགེ་བའི་ཐབས་ཀྱི་ཆ་གཟིངས་ལྟ་བུ་ལ་ནི་བརྟེན། མི་དགེ་བ་གཟིངས་ཀྱི་བར་ཆད་དུ་ལྟ་བ་དག་སྤངས་ནས་སྲིད་པའི་རྒྱ་མཚོའི་ཕ་རོལ་དུ་ཕྱིན་པའི་ཚེ་ནི། ལམ་དང་ལམ་མ་ཡིན་པ་གཉི་ག་སྤངས་ན་གྲོལ་བའི་སར་ཕྱིན་ཞེས་བྱའོ། ། ཞེས་བྱ་བའི་དོན་ཏོ། ། བཞི་པ་ལམ་རང་གི་ངོ་བོ་རྟོག་མེད་ཡིན་པར་བསྟན་པའི་ཕྱིར། རྟོག་པའི་དྲྭ་བ་ནི་ཞེས་སོགས་རྐང་པ་བཞི་སྟེ། སངས་རྒྱས་ཀྱི་གསུངས་པའི་ལམ་རྣམས་ལ་རྣམ་པར་རྟོག་པ་མེད་པར་གྱིས་ཞེས་བྱ་བའོ། །
ལྔ་པ་རྟོག་པའི་སྐྱོན་དང་མི་རྟོག་པའི་ཕན་ཡོན་ནི། རྣམ་རྟོག་གཏི་མུག་ཆེན་པོ་སྟེ། ། ཞེས་བྱ་བ་ལ་སོགས་པ་ཤླཽ་ཀ་གཅིག་གོ ། སྤྱི་དོན་གཉིས་པ་མི་རྟོག་པ་དང༌། རྗེས་སུ་འབྲེལ་བའི་དམ་ཚིག་ལ་བཞི་སྟེ། མི་རྟོག་པ་བསྐྱེད་པའི་ཐབས་ཕན་ཡོན་དང་བཅས་པ་དང༌། སྐུ་གསུང་ཐུགས་ཀྱི་དམ་ཚིག་དང༌། རང་གི་ཁམས་ལྔ་རྒྱལ་བར་བྱ་བའི་དམ་ཚིག་དང༌། བཟའ་བའི་དམ་ཚིག་བསྟན་པ་ཕན་ཡོན་དང་བཅས་པའོ། ། དེ་དག་གི་དང་པོ་ནི་དབང་པོ་གཉིས་ནི་ཞེས་བྱ་བ་ལ་སོགས་པ་རྐང་པ་དྲུག་སྟེ།
དེ་ལྟར་གོང་དུ་བསྟན་པའི་མི་རྟོག་པ་དེ་དག་ཀྱང་དབང་གསུམ་པ་དཀྱིལ་འཁོར་འཁོར་ལོའི་དཔེའི་ཡེ་ཤེས་ལ་བརྟེན་ནས། སྐྱེ་བ་འདིར་སངས་རྒྱས་འགྲུབ་བོ་ཞེས་བསྟན་པའོ། ། གཉིས་པ་བུད་མེད་དང་ནི་ཞེས་བྱ་བ་ལ་སོགས་པ་ཤླཽ་ཀ་གསུམ་སྟེ། དེ་དག་གི་དོན་ཡང་འདི་ཡིན་ཏེ། དམ་ཚིག་ཐམས་ཅད་ལུས་ངག་ཡིད་གསུམ་གྱི་བསྲུང་བྱར་འདུས་པས། ལུས་ངག་ཡིད་གསུམ་གྱིས་སུ་ལ་ཡང་གདུང་བར་མི་བྱ་སྟེ། དེ་ལྟར་བསྲུངས་ན་དམ་ཚིག་གི་ཉེས་པ་ཐམས་ཅད་མི་འབྱུང་སྟེ་བསྲུང་བྱ་ཐམས་ཅད་བསྲུང་བའི་ཕྱིར་རོ། ། སུ་ལའང་མི་སྨོད་པ་ཅིའི་ཕྱིར་ཞེ་ན། སེམས་ཅན་ཐམས་ཅད་སངས་རྒྱས་སུ་ལྟ་བའི་ཕྱིར་ཏེ། ལུང་ལས་ཀྱང༌།
སྐྱེ་བོ་རྣལ་འབྱོར་མཐར་ཕྱིན་པས། ། ང་རྒྱལ་མི་བཅག་ཐོ་མི་བཙམ། ། ཞེས་གསུངས་པའི་ཕྱིར་རོ། ། གསུམ་པ་ནི། ཤ་ཡི་ཁམས་རྣམས་ཐམས་ཅད་ནི། ། ཞེས་བྱ་བ་ལ་སོགས་པ་ཤླཽ་ཀ་གསུམ་དང་རྐང་པ་གཅིག་གིས་བསྟན་ཏེ། རང་གི་ལུས་ཀྱི་ཁམས་རྒྱལ་བ་ལྔར་རྟག་ཏུ་བསྒོམ་པར་བྱ་ཞེས་བྱ་བའོ། ། བཞི་པ་བཟའ་བའི་དམ་ཚིག་ནི། འདོད་ཆགས་ཞེས་བྱ་བ་ལ་སོགས་པ་ཤླཽ་ཀ་གཉིས་དང་རྐང་པ་གཅིག་གིས་བསྟན་ཏེ། འདོད་ཆགས་ལ་སོགས་པ་ཉོན་མོངས་པ་ལྔ་ནི་ཤ་ལྔའམ་བདུད་རྩི་ལྔའི་བརྡའོ། །
བདུད་རྩི་ལྔ་ནི་བཤང་གཅི་ཞེས་བྱ་བ་ལ་སོགས་པ་དངོས་སུ་བསྟན་ལ། དེ་དག་ཀྱང༌། འབྱུང་བ་བཞི་ནི་ཡོངས་སུ་བཟུང་ནས་ཞེས་བྱ་བ་ནི་རྒྱུ་ནི་འབྱུང་བ་བཞིར་འདུས་ལ། བློ་ཡིས་རྫོགས་པ་ཡོངས་བསྒོམ་པ། ། ཞེས་བྱ་བས་ནི། དེ་དག་ཀྱང་རྒྱལ་བ་ལྔར་བྱིན་གྱིས་བརླབ་པ་བསྟན་ཅིང༌། ཐམས་ཅད་དུ་ནི་ཟོས་པས་འབྱུང༌། ། ཞེས་བྱ་བས་ནི་བཟའ་བའི་དམ་ཚིག་རྟག་ཏུ་བསྟེན་པར་བྱའོ། ། ཞེས་བྱ་བ་བསྟན་ཏོ། ། སྤྱི་དོན་གསུམ་པ་མི་རྟོག་ན་ཐབས་སྣ་ཚོགས་བསྟན་ཀྱང་མི་འཆིང་ཞིང་གྲོལ་བའི་རྒྱུར་བསྟན་པ་ནི།
དཔེར་ན་བུད་མེད་ཅེས་བྱ་བ་ལ་སོགས་པ་སྟེ། བུད་མེད་ལ་ལ་དག་བྱིས་པ་རྣམ་པར་རྟོག་པ་མེད་པའི་དྲུང་དུ་བསྡད་ནས། འདུ་བའི་གཏམ་ཞེས་བྱ་བ་ནི་འུ་ཅག་གཉིས་བཟའ་མི་བྱའོ་ཞེས་སྨྲ་ཞིང༌། ལམ་འཆིང་བ་ནི་འགྲོར་མི་སྟེར་བར་བཀག་ཀྱང༌། བྱིས་པ་དེ་ལ་ཁྱིམ་ཐབ་ཀྱི་རྣམ་པར་རྟོག་པ་ཅི་ཡང་མེད་དོ། ། ཡང་ན་ལམ་འཆིང་བ་མེད་པར་བརྗོད་ཅེས་ཟེར་ན་འོག་མ་ལ་སྦྱར། མི་རྟོག་ན་ལམ་གྱིས་མི་འཆིང་ཞེས་སྦྱར་བར་བྱའོ། ། དེ་བཞིན་དུ་དེ་ལྟར་ཆོ་གས་རྣལ་འབྱོར་པའི་ལེགས་པའི་ལམ་ནི་བསྟན་པའོ། ། ཞེས་བྱ་བ་ནི་སངས་རྒྱས་ཀྱི་བསྟན་པའི་ཐབས་ཀྱི་ཆའི་ལམ་ཐམས་ཅད་ཀྱང་རྣམ་པར་རྟོག་པ་མེད་པས་བསྒྲུབས་ན་ཐབས་ཤེས་རབ་གཉིས་སུ་མེད་པ་ཡིན་པའི་ཕྱིར་མི་འཆིང་ཞིང་གྲོལ་བར་འགྱུར་རོ་ཞེས་བྱ་བའི་དོན་ཏོ། ། དམ་ཚིག་དང་སྡོམ་པ་བསྟན་ཟིན་ཏོ། །
རྒྱུད་ཀྱི་ལུས་ཀྱི་ཚུལ་ཡན་ལག་རྒྱས་པར་དབྱེ་བ་མ་ལུས་པའང་བསྟན་ཟིན་ཏོ། ། དེ་ལྟར་རྩ་བའི་རྒྱུད་ཀྱི་ལུས་ཡོངས་སུ་རྫོགས་ནས། ད་ནི་སྟོན་པ་ལ་འཁོར་རྣམས་ཀྱིས་རྗེས་སུ་ཡི་རང་བ་སྟོན་ཏོ། ། འདི་ལ་གཉིས། འཁོར་རྣམས་ཀྱིས་དེ་བཞིན་གཤེགས་པའི་ཡེ་ཤེས་ཐོབ་པ་དང༌། རྒྱུད་ཀྱི་དོན་ལ་རྗེས་སུ་ཡི་རང་བ་དངོས་སོ། ། དང་པོ་ནི། དེ་ནས་ཞེས་བྱ་བ་ནི་རྩ་བའི་རྒྱུད་གསུང་བ་ཡོངས་སུ་རྫོགས་པའི་རྗེས་ལའོ། ། རྣལ་འབྱོར་པ་ནི་གྲུབ་པ་མཆོག་གི་ས་ལ་གནས་པ་རྣམས་ཏེ་གྲངས་མཐའ་ཡས་པའོ། ། རྣལ་འབྱོར་མ་དང་ཞེས་པ་ནི།
རི་རབ་ཀྱི་རྡུལ་ཕྲ་རབ་དང་མཉམ་པའོ། ། ཞེས་གོང་དུ་བརྟག་པ་དྲུག་པར་གསུངས་སོ། ། མཁའ་འགྲོ་ནི་ཁཎྜ་ཀ་པཱ་ལི་ལ་སོགས་པ་ལྟ་བུའོ། ། མཁའ་འགྲོ་མ་ནི་རབ་ཏུ་གཏུམ་མོ་ལ་སོགས་པ་ལྟ་བུའོ། ། དེ་དག་གི་གྲངས་ནི་བྱེ་བ་ཕྲག་བརྒྱད་ཅུ་དང་ཞེས་སོ། ། བྱང་ཆུབ་སེམས་དཔའ་དང་ཞེས་བྱ་བ་ནི། དཔའ་བོའི་འཁོར་བྱེ་བ་ཕྲག་བརྒྱད་ཅུ་ཞེས་དང་པོར་གསུངས་སོ། ། དེ་བཞིན་གཤེགས་པ་ནི་ཏིལ་གྱི་གང་བུ་དང་མཉམ་པའོ། ། དགའ་ཞིང་མགུ་བ་ནི་སེམས་ཀྱི་སྐད་ཅིག་དང་པོ་དང་ཕྱི་མའོ། ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཐམས་ཅད་ཐོབ་པར་གྱུར་ཏོ། །
ཞེས་བྱ་བ་ནི་འཁོར་རྣམས་ཀྱིས་སངས་རྒྱས་ཀྱི་སའི་བར་དུ་མངོན་དུ་གྱུར་ཏོ་ཞེས་བྱ་བའི་དོན་ཏོ། ། གཉིས་པ་རྗེས་སུ་ཡི་རང་བ་དངོས་ནི། བྱང་ཆུབ་སེམས་དཔའ་ཞེས་བྱ་བ་ལ་སོགས་པས་གང་གི་མཆོག་གི་འཁོར་རྣམས་མདོར་བསྟན་ནས། ལྷ་དང་ཞེས་བྱ་བ་ལ་སོགས་པས་འཁོར་འབྲིང་པོ་གྲུབ་པའི་ས་ལ་གནས་པ་མཐའ་ཡས་པ་རྣམས་སོ། ། བཅོམ་ལྡན་འདས་ནི་སྟོན་པ་རྡོ་རྗེ་འཆང་ངོ༌། ། གསུངས་པ་ནི་རྩ་བའི་རྒྱུད་བརྟག་པ་བཅུའི་བདག་ཉིད་ཅན་ནོ། ། མངོན་པར་དགའོ་ཞེས་བྱ་བ་ནི་མངོན་པར་བསྟོད་ཅིང་དགའ་བའོ། ། རྗེས་སུ་ཡི་རང་བ་བསྟན་ཟིན་ཏོ། ། མཚན་བསྟན་པ་ནི་དཔལ་ཡང་དག་པར་སྦྱོར་བ་ལས་བྱུང་བ་ཞེས་བྱ་བ་ནི་དང་པོར་བསྟན་ཟིན་ཏོ། ། དེ་ཁོ་ན་ཉིད་ཐམས་ཅད་ཅེས་བྱ་བ་ནི།
རྒྱུད་སྡེ་འབུམ་ཕྲག་སུམ་ཅུ་རྩ་དྲུག་པོ་ཐམས་ཅད་ཀྱི་སྙིང་པོ་ལྟ་བུར་གྱུར་པ་ཞེས་བྱ་བའོ། ། གླེང་གཞི་ཞེས་བྱ་བ་ནི་བསྟན་ཟིན་ཏོ། ། བརྟག་པའི་རྒྱལ་པོ་ཞེས་བྱ་བ་ལས་བརྟག་པ་ཞེས་བྱ་བ་ནི་ཆོས་ཐམས་ཅད་རྟོག་པ་མེད་ཀྱང་སེམས་ཅན་གྱི་དོན་གྱི་ཕྱིར་ཆོ་ག་དང་བསྒོམ་པ་ལ་སོགས་པར་རྟོག་པས་ངན་པའི་རྟོག་པ་སྟེ། འཕགས་པ་རྡོ་རྗེ་རྩེ་མོ་ལས་ཀྱང༌། ཆོས་ཀུན་གཟུགས་ཅན་མ་ཡིན་ཡང༌། ། གཟུགས་ཅན་དུ་ཡང་འདི་རུ་བརྟག ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདིར་བསྟན་ཏེ། ། དེ་བས་ངོ་མཚར་ཆོས་འདི་རུ། ། རྟོག་པས་རྟོག་པ་ཡིན་པར་བརྗོད། །
ཅེས་གསུངས་པའི་ཕྱིར་རོ། ། བརྟག་པ་བཅུ་པ་རྫོགས་ཏེ་རྩ་བའི་རྒྱུད་མ་ལུས་པའང་བསྟན་ཟིན་ཏེ་ཡོངས་སུ་རྫོགས་སོ།། །། རྒྱུད་ཕྱི་མ་ལ་རབ་ཏུ་བྱེད་པ་སུམ་ཅུ་ཐམ་པ་བཞུགས་སོ་ཞེས་བླ་མ་རྣམས་ཀྱིས་གསུངས་ཤིང༌། སློབ་དཔོན་རྒྱལ་པོ་ཨིནྡྲ་བྷཱུ་ཏིས་ཀྱང་གསུངས་མོད་ཀྱི། འདིར་ནི་རྒྱུད་དུམ་བུ་ཅུང་ཟད་ཅིག་ལས་མི་སྣང་ངོ༌། ། འདི་ཡི་རྣམ་པར་བཤད་པ་ནི་རྗེ་བླ་མ་ཐུགས་རྗེ་ཆེན་པོ་ཉིད་ཀྱིས་གཞུང་དུམ་བུ་གཉིས་ཀྱི་བདག་ཉིད་དུ་གནས་པ་ཞིག་མཛད་པས་ན་འདིར་ནི་རྣམ་པར་བཤད་པ་མི་བྱའོ་སྙམ་དུ་ཡང་བསམ་པའོ། ། རྣམ་པར་བཤད་པ་མ་ལུས་པ་ཡོངས་སུ་རྫོགས་སོ།། །། རྫོགས་སངས་རྒྱས་ཀྱི་གདུལ་བྱའི་བསམ་པ་བཞིན། ། ཉན་ཐོས་སངས་རྒྱས་འབྲིང་ལམ་ཐེག་ཆེན་དང༌། ། བྱ་སྤྱོད་རྣལ་འབྱོར་རྣལ་འབྱོར་ཆེན་པོ་ནི། །
ཀུན་གྱི་གཅེས་པ་བསྡུས་པ་འདི་ཡིན་ནོ། ། ཟབ་མོའི་གསུང་དང་རྒྱུད་མཛད་དེ་ཉིད་དང༌། ། མཐུ་སྟོབས་མགོན་པོ་དང་ནི་ཌོཾ་བི་དཔལ། ། རྒྱུད་འཛིན་རྣམས་དང་བླ་མ་ཡེ་ཤེས་ཞབས། ། ས་སྐྱའི་བླ་ཆེན་མཆོག་ལ་མགོས་ཕྱག་འཚལ། ། ཤིན་ཏུ་ཟབ་དོན་རྣལ་འབྱོར་ཆེན་པོ་ནི། ། འབུམ་ཕྲག་སུམ་ཅུ་དྲུག་ལས་མཆོག་གྱུར་པ། ། སྙིང་པོར་གྱུར་པའི་རྒྱུད་སྡེ་བཅུ་དྲུག་གི ། གཅེས་པ་ཀུན་བསྡུས་ཟབ་མོའི་རྒྱུད་འདི་ལ། ། དམུས་ལོང་མཚན་མོ་མུན་ནག་སྒྲོན་བྲལ་ཞིང༌། །
རྒྱུས་མེད་གནས་སུ་སྐྱེ་བོ་འདྲེན་འདྲ་བའི། ། གླེགས་བམ་ཙམ་འཛིན་མན་ངག་དང་བྲལ་བའི། ། འཆད་པར་བྱེད་པས་གངས་ཅན་གང་བར་མཐོང༌། ། འདི་ནི་ཤེས་རབ་མིག་ཅན་སྐྱེ་བོ་ཡིས། ། བླ་མའི་མན་ངག་ཡེ་ཤེས་སྒྲོན་བཟུང་ནས། ། ཐར་མཆོག་རྒྱུད་ཀྱི་ལམ་འདི་ལེགས་བསྟན་གྱིས། ། རྡོ་རྗེ་འཆང་གི་གནས་སུ་འགྲོ་བར་གྱིས། ། བསོད་ནམས་ཡེ་ཤེས་རྩེར་གྱུར་རྣལ་འབྱོར་པ། ། དགེ་བསྙེན་བདག་ལ་རོང་དུ་སྐྱེས་པ་ཡི། ། དགེ་སློང་སེང་གེ་རྒྱལ་མཚན་ཞེས་བྱ་ཡིས། །
གསོལ་བ་བཏབ་ནས་བཤད་སྦྱར་འདི་བགྱིས་སོ། ། སྙིང་པོའི་རྒྱུད་རྒྱལ་ཀུན་གྱི་གནད་ཀྱི་དོན། ། བསྡུས་པའི་རྡོ་རྗེའི་ཚིག་གིས་སྦས་པའི་རྒྱུད། ། ཁ་འབྱེད་ལེགས་བཤད་འདི་ཡིས་གསལ་བས་ན། ། བཤད་སྦྱར་འདི་ནི་གནད་ཀྱི་གསལ་བྱེད་ཡིན། ། མན་ངག་འཛིན་པའི་བློ་གྲོས་རབ་གསལ་ཞིང༌། ། གཞུང་དོན་ལེགས་རྟོགས་ལུང་གིས་རྒྱས་པས་ན། ། ལེགས་བཤད་འདི་ལ་ཉེས་མའི་སྐྱོན་འགའ་མེད། ། གལ་ཏེ་མཆིས་ན་མཁའ་འགྲོས་བཟོད་པར་མཛོད། ། ཚིག་འགྲེལ་ཧ་ཅང་རྒྱས་མིན་དོན་གསལ་བགྱིས། །
འདི་ལས་བྱུང་བའི་བསོད་ནམས་མཐའ་ཡས་དེས། ། འགྲོ་ཀུན་ས་བཅུའི་རྩེ་མོ་ཐོབ་གྱུར་ནས། ། རྡོ་རྗེ་འཆང་ཆེན་གོ་འཕང་ཐོབ་པར་ཤོག ། རྡོ་རྗེ་འཆང་མཚུངས་བླ་མས་རྒྱུད་ཀྱི་དོན། ། གསུང་རྫོགས་བཅུ་བདུན་ལོན་ནས་ཤིང་ལུག་ལ། ། གྲགས་པས་ཡོངས་གང་ཡོན་ཏན་འབྱུང་བའི་གནས། ། དཔལ་ལྡན་ས་སྐྱའི་གནས་སུ་གུས་པས་བྲིས། ། ཡང་དག་པར་སྦྱོར་བ་ཞེས་བྱ་བའི་རྒྱུད་ཆེན་པོའི་རྣམ་པར་བཤད་པ། གནད་ཀྱི་གསལ་བྱེད་ཅེས་བྱ་བ་འདི་ཡོངས་སུ་རྫོགས་སོ།། །། འདིས་སེམས་ཅན་དཔག་ཏུ་མེད་པའི་དོན་བྱས་ནས་ལམ་གྱི་བར་ཆད་ཐམས་ཅད་དང་བྲལ་ཏེ།
རྡོ་རྗེ་འཆང་གི་གོ་འཕང་མྱུར་དུ་ཐོབ་པར་གྱུར་ཅིག། །། འདིར་སྨྲས་པ། སྙིང་པོའི་དོན་མ་ལུས་པའི་དོན་བསྡུས་པའི་རྒྱུད། ཡང་དག་པར་སྦྱོར་བ་ཞེས་བྱ་བའི་བཤད་སྦྱར་རྒྱུད་ཀྱི་གནད་ཀྱི་དོན་མ་ལུས་པ་གསལ་བར་བྱེད་པ་ཞེས་བྱ་བ་འདི་ནི། རྡོ་རྗེ་འཆང་ཆེན་པོའི་ངོ་བོ་རྗེ་བཙུན་ས་སྐྱ་པའི་སྐུ་གསུང་ཐུགས་ཀྱི་སྲས། ཤཱཀྱའི་དགེ་བསྙེན་ཐེག་པ་ཆེན་པོ་འཛིན་པའི་བྱང་ཆུབ་སེམས་དཔའ། རྡོ་རྗེ་ཐེག་པ་མཆོག་གི་བརྟུལ་ཞུགས་ལ་གནས་པའི་རིག་པ་འཛིན་པ་ཆེན་པོ་བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་དུ་སོན་པ། རིག་པར་སྨྲ་བའི་སེང་གེའི་ང་རོས་རྟོག་གེ་ངན་པའི་གླང་པོ་སྐྲག་པར་བྱེད་པའི་མཁས་པ་ཆེན་པོ། གསང་སྔགས་རྒྱ་མཚོ་ལ་ཐུགས་ཀྱི་སྣང་བ་ཐོབ་པས། རྡོ་རྗེ་འཆང་དང་མཚུངས་པའི་རྣལ་འབྱོར་གྱི་དབང་ཕྱུག་བསོད་ནམས་དཔག་ཏུ་མེད་པའི་སའི་མཆོག་རྣམས་བསྒྲུབས་ནས།
རྡོ་རྗེ་འཆང་གི་རྩེ་མོར་གཤེགས་པའི་རྗེ་བཙུན་བསོད་ནམས་རྩེ་མོ་ཞེས་བྱ་བས་མཛད་པའོ། ། རྫོགས་སོ།། །། རྗེ་བཙུན་བླ་མས་ཅུང་ཟད་མ་མཛད་པ། ། བདག་གིས་རྫོགས་པར་བགྱིས་སོ་བསོད་ནམས་འདིས། ། རྟག་ཏུ་བླ་མ་རྣམས་ཀྱི་བྲན་བྱེད་ཅིང༌། ། འགྲོ་ཀུན་སངས་རྒྱས་ས་ལ་འགོད་པར་ཤོག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
