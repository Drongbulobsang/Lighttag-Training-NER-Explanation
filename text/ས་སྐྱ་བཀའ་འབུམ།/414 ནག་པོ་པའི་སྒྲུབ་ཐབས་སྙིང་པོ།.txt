ས་སྐྱ་བཀའ་འབུམ།
པོད ༤༡༤
ནག་པོ་པའི་སྒྲུབ་ཐབས་སྙིང་པོ།
༼པ༽ ༄༅། །ནག་པོ་པའི་སྒྲུབ་ཐབས་སྙིང་པོ་བཞུགས།། ༄༅། །དཔལ་འཁོར་ལོ་བདེ་མཆོག་གི་མངོན་པར་རྟོགས་པ་སྒྲུབ་པའི་ཐབས་ཀྱི་སྙིང་པོ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཨནྡ་རྙིལ་དང་ཨིནྡྲ་ནཱི་ལ་ཉེ་བར་འབར་བའི་མདངས་ལྡན་ཞིང༌། ། དུམ་བུའི་རྒྱན་གྱིས་དམ་དུ་བཅིངས་ཤིང་ཞལ་དང་ཕྱག་ཞབས་རྣམ་པར་གཡོ། ། རཀྟ་འཁྱིལ་པའི་རིག་མས་དམ་འཁྱུད་བདེ་བ་ཆེ་ལ་རྣམ་རོལ་པ། ། ཧ་ཧ་ཞེས་བཞད་ཧེ་རུ་ཀ་དཔལ་འབར་བའི་སྐུ་ལ་ཕྱག་འཚལ་ལོ། ། གསང་བའི་གསང་བ་བླ་ན་མེད། ། མ་ཡི་མར་གྱུར་རྒྱུད་སྡེ་ཡི། །
སྙིང་པོའི་སྙིང་པོ་སྒྲུབ་པའི་ཐབས། ། སྤྱོད་པའི་རྡོ་རྗེས་རྗེས་སུ་བསྟན། ། དེ་ལྟ་མོད་ཀྱི་རྟོགས་དཀའི་ཕྱིར། ། དེ་དོན་གསལ་བར་གྱིས་ཤིག་ཅེས། ། དོན་གཉེར་སྐྱེ་བོས་རབ་བསྐུལ་བས། ། དོན་དེ་གསལ་བར་བདག་གིས་བཤད། ། མཉམ་གཞག་དང་ནི་བཟླས་པ་དང༌། ། དེ་བཞིན་གཏོར་མའི་ཆོ་ག་དང༌། ། ཐུན་མཚམས་ཀྱི་ནི་བྱ་བ་སྟེ། ། རྣམ་པ་བཞིས་ནི་བསྡུས་པ་ཡིན། །
དེ་ལ་མཉམ་པར་གཞག་པའི་རྣལ་འབྱོར་ལ་གཉིས་ལས། ཐོག་མར་བསྐྱེད་པའི་རིམ་པའི་བསྒོམ་ཚུལ་ལ་གཉིས། རྒྱུ་ཚོགས་གཉིས་བསགས་པ་དང༌། འབྲས་བུ་ལྷ་བསྐྱེད་པའོ། ། དང་པོ་ལ་གཉིས་ལས། བསོད་ནམས་ཀྱི་ཚོགས་བསགས་པ་ནི། རང་ཉིད་སྟན་བདེ་བ་ལ་ཅི་བདེ་བར་འདུག་ནས་བདུད་རྩིའི་རི་ལུ་མྱང༌། སྐྱབས་སུ་འགྲོ་བ་དང༌། ཚད་མེད་པ་བཞི་དང༌། བྱང་ཆུབ་ཀྱི་སེམས་བསྒོམ།
ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ལ་དེའི་དོན་དྲན་པར་བྱས་པས་ངག་དག་པར་བྱ། སྙིང་གི་ནང་དུ་རྣམ་པར་མི་རྟོག་པའི་ཡེ་ཤེས་ཀྱི་ངོ་བོ་ཨཱཿལས་བྱུང་བའི་ཟླ་བ་དག་པ་འཇིག་རྟེན་པ་དང་ཐུན་མོང་བའི་ཡེ་ཤེས་སུ་བསམས་པའི་སྟེང་དུ། སེམས་ཡེ་ཤེས་ལྔའི་བདག་ཉིད་ཀྱི་ཧཱུྃ་བསམས་པས་ཡིད་དག་པར་བྱ། དེའི་འོད་ཕོག་པས་རང་གི་ལུས་ཧེ་རུ་ཀར་དམིགས་པས་ལུས་དག་པར་བྱའོ། ། དེ་ནས་འོད་ཀྱི་སྣང་བ་དེ་ཉིད་ཕྱིར་འཕྲོས་པས་བླ་མ་བརྒྱུད་པ་དང་བཅས་པ་སྟེང་གི་ཆ་ལ་གནས་པའི་དཀྱིལ་འཁོར་གྱི་འཁོར་ལོ་མདུན་གྱི་ནམ་མཁར་བཀུག་ལ། ན་མོ་གུ་རུ་བྷྱཿཞེས་བརྗོད་པས་བླ་མ་དང༌། ན་མཿཤྲཱི་ཙཀྲ་སམྦ་ར་མཎྜ་ལ་བྷྱཿཞེས་པས་དཀྱིལ་འཁོར་ལ་ཕྱག་བྱའོ། ། དེ་ནས་མཆོད་པ་རྣམས་ཀྱིས་རིམ་པ་བཞིན་མཆོད་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་ཙཀྲ་སརྦ་བཱི་ར་ཡོ་གི་ནཱི་ཞེས་ཀུན་ལ་སྦྱར་ལ། ཨོཾ་ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན།
པཱ་དྱཾ་པྲ་ཏཱིཙྪས་ཞབས་བསིལ། ཨོཾ་བཛྲ་པུཥྤེ་ཨཱཿཧཱུྃ་གིས་མེ་ཏོག བཛྲ་དྷཱུ་པྤེ་ཨཿཧཱུྃ་གིས་བདུག་སྤོས། བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ། བཛྲ་གནྡྷེ་ཨཱཿཧཱུྃ་གིས་དྲི་ཆབ། བཛྲ་ནཻ་ཝི་དྱེ་ཨཱཿཧཱུྃ་གིས་ཞལ་ཟས་ཕུལ་ནས་བདག་པོས་མ་བཟུང་བ་དང༌། བློས་སྤྲུལ་པའི་མཆོད་པས་མཆོད་པར་བསམ་ཞིང་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། གསང་སྔགས་དང་ཕྱག་རྒྱའི་མཐུ་དང༌།
བདག་གི་མོས་པ་དང༌། ཏིང་ངེ་འཛིན་དང་སྨོན་ལམ་གྱི་དབང་གིས། འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱི་མི་ཁྱབ་པ་ཞིག་བླ་མ་དང་དཀྱིལ་འཁོར་གྱི་འཁོར་ལོའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག་ཅེས་བརྗོད་ལ་སེ་གོལ་བརྡབ། ཡང་སྙིང་གར་ཕྱག་རྒྱ་བཅས་ལ། ཨོཾ་སརྦ་བིད། པུ་ར་པུ་ར། སུ་ར་སུ་ར། ཨཱ་ཝརྟ། ཨཱ་ཝརྟ་ཧོཿན་མཿས་མནྟ་བུདྡྷ་ནཱཾ།
ཨ་བྷི་སྨ་ར་ཡ། སྥ་ར་ཎ་ཨི་མཾ་ག་ག་ན་ཁཾ། དྷརྨ་དྷཱ་ཏུ་ཨཱ་ཀཱ་ཤ་ས་མནྟ་མཾ། སརྦ་ཏ་ཐཱ་ག་ཏཱ་པ་རི་ཤོ་དྷ་ལེ། མཎྜ་ལེ་མཱ་མ་པྲ་ཎི་དྷི། པུཎྱ་ཛྙཱ་ན་བ་ལེ་ན། སརྦ་ཏ་ཐཱ་ག་ཏ་བ་ལེ་ན། བནྡྷ་སྭསྠཱ་ན་བ་ལེ་ན་ཙ་ཡེ་སྭཱ་ཧཱ། ཞེས་བརྗོད་ནས་སེ་གོལ་བརྡབས་ལ་མཆོད་པ་བྱའོ། ། དེ་ནས་བརྗོད་པར་འགྱུར་བའི་དོན་དྲན་པར་བྱ་ཞིང༌།
དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། །
བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད་ནས། ཚོགས་ཀྱི་ཞིང་ལ་བཟོད་པར་གསོལ་ལ་གཤེགས་སུ་གསོལ། བསོད་ནམས་ཀྱི་ཚོགས་བསགས་པའོ། ། དེ་ནས་ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་བརྗོད་ནས་ཆོས་ཐམས་ཅད་སེམས་ཀྱི་སྣང་བར་དྲན་པར་བྱ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ནས་སེམས་ཀྱང་རང་བཞིན་མེད་པར་བསམ་མོ། ། ཡེ་ཤེས་ཀྱི་ཚོགས་བསགས་པའོ།། །།
གཉིས་པ་འབྲས་བུ་ལྷ་བསྐྱེད་པ་ལ་གསུམ། དང་པོ་སྦྱོར་བ། དཀྱིལ་འཁོར་རྒྱལ་མཆོག་ལས་རྒྱལ་མཆོག་གོ ། དང་པོ་ལ་གཉིས་ལས། རྟེན་བསྐྱེད་པའི་སྔོན་དུ་སྲུང་བའི་འཁོར་ལོ་བསྒོམ་པ་ནི། སྟོང་པའི་ངང་ལས། རང་གི་སེམས་ཀྱི་རྣམ་འཕྲུལ་གྱིས་སྤྲུལ་པའི་པྃ་ལས་པདྨ་རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་ཡིག་འབར་བས་མཚན་པ་བལྟས་ལ། དེ་ལ་སྟེང་དང་ཤར་དུ་ཁྭ་གདོང་གཉིས་དང༌། འོག་དང་ནུབ་ཏུ་ཁྱི་གདོང་གཉིས་དང་བཅས་པའི་སྒོ་མཚམས་མ་རྣམས་ཤར་ནས་རིམ་པ་བཞིན་དང༌། ཤར་ལྷོ་ནས་རིམ་པ་ལས་བཟློག་པའི་ཚུལ་གྱིས་ཕྱོགས་བཅུར་སྤྲོ་བར་བསམ།
ངག་ཏུ་ཞལ་བཞི་པའི་སྔགས་ཀྱི་རྐང་པ་རེ་རེ་བརྗོད་དོ། ། ལུས་ཀྱིས་གཡོན་པའི་སེ་གོལ་བརྡབ་པ་རྣམས་སྦྱར་ཞིང་བགེགས་ཐམས་ཅད་བསྐྲད་པར་བསམ་མོ། ། དེ་ནས་ཧཱུྃ་ལས་འོད་འཕྲོས་པས་རྡོ་རྗེའི་ས་གཞི་དང༌། རྭ་བ་དང༌། གུར་དང༌། བླ་རེ་དང༌། མདའི་དྲྭ་བ་དང༌། ཡེ་ཤེས་ཀྱི་མེ་འབར་བ་རྣམས་སུ་རིམ་པ་བཞིན་དུ་གྱུར་པར་བསམ། ལུས་ཀྱིས་གཡོན་པའི་སྡིགས་མཛུབ་ཕྱོགས་བཅུར་བསྐོར་ལ་སེ་གོལ་བརྡབ། ངག་ཏུ་ཨོཾ་མེ་དི་ནཱི་བཛྲཱི་བྷ་ཝ་བནྡྷ་ཧཱུྃ་ཧཱུྃ་ཧཱུྃ་ཕཊ།
ཨོཾ་བཛྲ་པྲཱ་ཀཱ་ར་ཧཱུྃ་བྃ་ཧཱུྃ། ཨོཾ་བཛྲ་པཉྫ་ར་ཧཱུྃ་ཡྃ་ཧཱུྃ། ཨོཾ་བཛྲ་བི་ཏཱ་ན་ཧཱུྃ་ཁྂ་ཧཱུྃ། ཨོཾ་བཛྲ་ས་ར་ཛཱ་ལ་ཏྲྃ་སྃ་ཏྲྃ། ཨོཾ་བཛྲ་ཛྭཱ་ལཱ་ན་ལཱརྐ་ཧཱུྃ་རྃ་ཧཱུྃ། ཞེས་པ་བརྗོད་པ་རྣམས་ལན་གསུམ་གསུམ་བརྗོད་པ་དང༌། རིམ་པ་བཞིན་སྦྱར་ཞིང་སྲུང་བའི་འཁོར་ལོ་བརྟན་པར་བསྒོམ། དེ་ནས་བགེགས་ཚར་གཅད་པའི་ཕྱིར་ཧཱུྃ་ལས་རྡོ་རྗེ་ཕུར་བུའི་ཚོགས་སྤྲོས། ཕོ་ཉ་རྣམས་ཀྱི་ལག་པ་གཡོན་པར་གཏད། རྡོ་རྗེ་ཐོ་བའི་ཚོགས་སྤྲོས་གཡས་པར་གཏད།
ཕོ་ཉ་རྣམས་རང་རང་དང་འདྲ་བའི་སྤྲུལ་པ་དཔག་ཏུ་མེད་པས་ནམ་མཁའ་གང་བར་གྱུར་པས། ཕྱོགས་སྐྱོང་བ་རྣམས་ཀྱིས་གཙོ་བྱས་པའི་བགེགས་རྣམས་བཀུག དཀར་པོའི་ཕྱོགས་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་ལ་བཀོད། ནག་པོའི་ཕྱོགས་རྣམས་ཀྱི་སྤྱི་བོར་ཕུར་བུ་བཏབ་པར་བསྒོམ་ངག་ཏུ། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ། སརྦ་དུཥྚཱན་ཕཊ་ཕཊ། ཀཱི་ལ་ཡ་ཀཱི་ལ་ཡ། སརྦ་པཱ་པཾ་ཧཱུྃ་ཕཊ། བཛྲ་ཀཱི་ལ་ཡ།
བཛྲ་དྷ་ར་ཨཱ་ཛྙཱ་པ་ཡ་ཏི། སརྦ་བི་གྷཱན་ཀཱ་ཡ་ཝཱཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ་ཅེས་བརྗོད་དོ། ། རྡོ་རྗེ་ཐོ་བས་བརྡུངས་ནས་རྡུལ་དུ་བརླག་པར་བསམ་ཞིང༌། ཨོཾ་བཛྲ་མུཏྐ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུྃ་ཕཊ་ཅེས་བརྗོད་པས་བགེགས་རྣམས་ཀྱི་སྡིག་པ་སྦྱངས་ནས་རྣམ་ཤེས་མི་བསྐྱོད་པའི་ཞིང་དུ་སྐྱེས་པར་བསམ། ཕོ་ཉ་རྣམས་རྡོ་རྗེ་རྭ་བའི་ཁ་ཁྱེར་ལ་འཁོད་ནས་སྒྲུབ་པ་པོ་སངས་མ་རྒྱས་ཀྱི་བར་དུ་སྲུང་བར་བསམ་མོ། ། སྲུང་བའི་འཁོར་ལོ་བསྒོམ་པའི་རིམ་པའོ།། །། དེ་ནས་རྟེན་བསྐྱེད་པའི་ཕྱིར་སྲུང་བའི་འཁོར་ལོའི་ནང་དུ། ཨེ་ལས་ཆོས་ཀྱི་འབྱུང་གནས་གྲུ་གསུམ་གདེངས་ཁ་གྱེན་དུ་ཕྱོགས་པའི་ནང་དུ་རིམ་པ་བཞིན་དུ་ལྃ་ལས་སའི་དཀྱིལ་འཁོར་གྲུ་བཞི་སེར་པོ། བྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ། རྃ་ལས་མེའི་དཀྱིལ་འཁོར་གྲུ་གསུམ་དམར་པོ།
ཡྃ་ལས་རླུང་གི་དཀྱིལ་འཁོར་ལྗང་གུ་ཟླ་གམ། སུྃ་ལས་རི་རབ་ཐིག་ལེ་སེར་པོ་དང་བཅས་པ་སོ་སོའི་ས་བོན་གྱིས་མཚན་པར་བསྐྱེད། དེ་རྣམས་ལ་རང་གི་ཤེས་པ་འདྲེས་པས། རྐྱེན་བྱས་ནས་ལུགས་འབྱུང་གི་འབྱུང་བ་བཞིའི་སྟེང་དུ། ཤར་ཤེལ། ལྷོ་བཻཌཱུརྻ། ནུབ་པདྨ་རཱ་ག བྱང་གསེར་གྱི་རང་བཞིན་ལས་གྲུབ་པའི་རི་རབ་བང་རིམ་བཞི་པ་ལྕོག་བརྒྱད་ཀྱིས་བརྒྱན་པའི་སྟེང་དུ་སྲུང་བའི་འཁོར་ལོའི་ནང་དུ་ཡེ་ཤེས་རིན་པོ་ཆེའི་རང་བཞིན་ལས་གྲུབ་པའི་ཡོངས་སུ་རྫོགས་པའི་དཀྱིལ་འཁོར་དུ་གྱུར་པར་སྐད་ཅིག་གིས་བལྟའོ། ། གཞལ་ཡས་ཁང་བྲིས་པ་ལྟར་གློ་འབུར་དུ་བྱས་པའི་སྒོ་བཞི་པ། ནང་ནས་རིམ་པ་བཞིན་ནག་པོ།
དཀར་པོ། སེར་པོ། དམར་པོ། ལྗང་གུའི་རྩིག་པ་ལྔ་དང་ལྡན་པའི་སྟེང་ན་རིན་པོ་ཆེའི་ཕ་གུ་སེར་པོས་བསྐོར་བ་ལ་རྔ་ཡབ་དང༌། ཟླ་བ་རླུང་གིས་བསྐྱོད་པ་དང༌། དྲིལ་བུ་གཡེར་ཁ་དང་བཅས་པའི་དྲྭ་བ་དང༌། དྲྭ་བ་ཕྱེད་པ་འཕྱང་བ། ཕ་གུའི་སྟེང་ན་རིན་པོ་ཆེ་རྣམ་པར་སྤེལ་བའི་མདའ་ཡབ། དེའི་སྟེང་ན་རིན་པོ་ཆེའི་དྲྭ་མིག་སེང་མའི་པུ་ཤུས་བསྐོར་བ། རྩིག་པའི་འོག་འདོད་ཡོན་གྱི་སྣམ་བུའི་ཕྱོགས་རེ་རེར་ལྷ་མོ་བཞི་བཞིས་མཆོད་རྫས་དུ་མ་འཛིན་པ་བཀོད་པ།
སྒོའི་སྟེང་གི་ཐད་སོ་བཞིར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་པའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང༌། རི་དྭགས་དང༌། གདུགས་དང་བཅས་པ། ནང་གི་ཕྱོགས་བཞིའི་ལྷ་སྣམ་ཤར་སྔོ། བྱང་ལྗང༌། ནུབ་དམར། ལྷོ་སེར་བ་མཚམས་བཞིར་བུམ་པ་གཉིས་གཉིས་ཏེ་བུམ་པ་བརྒྱད་ཀྱིས་མཛེས་པར་བྱས་ཤིང༌། ཀ་བ་བརྒྱད་ཀྱིས་བཏེག་པའི་གདུང་མིག་མངས་རིས་སུ་བྲེས་པས་འདོད་ཡོན་གྱི་བར་ནོན་པ། དབུས་ཀྱི་ཕུབས་ནི་འཁོར་ལོ་གོང་མ་གོང་མས་ཕུབས་པའི་ཕྱིར་འོག་མ་འོག་མས་མ་ཕུབས་པའོ། ། དེའི་ནང་དུ་མཆོད་རྟེན་ཟླུམ་པོ་བང་རིམ་བཞི་པ་ལྟ་བུའི་འཁོར་ལོ་རིམ་པ་བཞི་གནས་ཏེ།
ཕྱི་རོལ་སྐུའི་འཁོར་ལོ་དཀར་པོ་འཁོར་ལོས་མཚན་པའི་རྭ་བ་དང༌། ཀ་བ་དང༌། གདུང་དང༌། ཐོག་ཕུབས་ཅན། བར་མ་གསུང་གི་འཁོར་ལོ་དམར་པོ་པདྨས་མཚན་པའི་རྭ་བ་དང༌། ཀ་བ་དང༌། གདུང་དང༌། ཐོག་ཕུབས་ཅན། ནང་མ་ཐུགས་ཀྱི་འཁོར་ལོ་སྔོན་པོ་རྡོ་རྗེས་མཚན་པའི་རྭ་བ་དང༌། ཀ་བ་དང༌།
གདུང་དང༌། ཐོག་ཕུབས་ཅན། ཐམས་ཅད་ཀྱང་རྩིབས་བརྒྱད་པ། འོག་གཞིའི་ཁ་དོག་སྔོན་པོའོ། ། ལྟེ་བ་བདེ་ཆེན་གྱི་འཁོར་ལོ་སྣ་ཚོགས་པདྨ་འདབ་མ་བརྒྱད་པ་གྲི་གུག་གིས་མཚན་པའི་རྭ་བ་དང༌། ཀ་བ་དང༌། གདུང་དང༌། ཐོག་ཕུབས་དང་བཅས་པ་དབུས་ཕྱུར་བུར་ཕུབས་པའི་སྟེང་རྡོ་རྗེ་ཕྱེད་པའི་ཏོག་གིས་བརྒྱན་པ་སྟེ། དྭངས་ཤིང་ཐོགས་པ་མེད་ལ་འོད་ཟེར་སྣ་ཚོགས་ཀུན་ཏུ་འཁྲུགས་པའོ། ། ལྷའི་གནས་སུམ་ཅུ་སོ་བདུན་པོ་ཐམས་ཅད་དུ་ཉི་མའི་དཀྱིལ་འཁོར་གྱི་སྟེང་དུ་དབུས་སུ་འཇིགས་བྱེད་ཕོ་མོའི་གདན་དང༌།
འཁོར་རྣམས་ལ་ཡི་དྭགས་ཀྱི་གདན་བསམ་མོ། ། སྲུང་བའི་འཁོར་ལོའི་ཕྱི་རོལ་དུ་དུར་ཁྲོད་བརྒྱད་གནས་ཏེ། ཤར་དུ་དྲག་ཏུ་གཏུམ་པ། བྱང་དུ་ཚང་ཚིང་འཁྲིགས་པ། ནུབ་ཏུ་འུར་འུར་འབར་བ། ལྷོར་འཇིགས་སུ་རུང་བ། མེར་ནགས་ཚལ་ཕུན་སུམ་ཚོགས་པ། སྲིན་པོར་མུན་པ་མི་བཟད་པ། རླུང་དུ་ཀི་ལི་ཀི་ལའི་སྒྲ་སྒྲོགས་པ། དབང་ལྡན་དུ་ཧ་ཧ་དགོད་པའི་དུར་ཁྲོད་དོ། །
དེ་ཉིད་ཀྱི་རིམ་པས་བརྒྱ་བྱིན། གནོད་སྦྱིན། ཆུ་ལྷ། གཤིན་རྗེ། མེ་ལྷ། སྲིན་པོ། རླུང་ལྷ། དབང་ལྡན་ཏེ་ཕྱོགས་སྐྱོང་བརྒྱད་དང༌། ཤི་རི་ཤ ཨ་ཤྭཏྠཱ།
ཨ་ཀོ་ལ། ཙུ་ཏ། ཀ་རཉྫ། ལ་ཏ་བ་ར་ཀ་ཏི། པར་ཏི་པར་ཏ། བྷ་ཊ་སྟེ་ཤིང་ཆེན་པོ་བརྒྱད་དང༌། དེ་རྣམས་ལ་བརྟེན་པའི་སྒོ་མཚམས་མ་རྣམས་ཀྱི་གཟུགས་འཛིན་པ་དྲག་གཏུམ་སྐྱོང་བ་ལ་སོགས་པའི་ཞི་སྐྱོང་བརྒྱད་དང༌། ནོར་རྒྱས། འཇོག་པོ། སྟོབས་ཀྱི་རྒྱུ།
པདྨ། ཧུ་ལུན་ཏ། རིགས་ལྡན། དུང་སྐྱོང༌། པདྨ་ཆེན་པོ་སྟེ། ཀླུ་བརྒྱད་དང༌། སྒྲ་གྲགས་པ། རྨུགས་པ། མུན་པ་ཅན། ཀུན་ཏུ་འཁྱིལ་པ།
གང་བ་འབབ་པ། དྲག་པོ། འཁྲིགས་པ་སྟེ། སྤྲིན་ཆེན་པོ་བརྒྱད་དང༌། གཞན་ཡང་ཆུ་བོ་ཆེན་པོ་བརྒྱད། མེ་ཆེན་པོ་བརྒྱད། མཆོད་རྟེན་ཆེན་པོ་བརྒྱད་གནས་ཤིང༌། གྲུབ་པ་ཐོབ་པའི་དཔའ་བོ་དང༌། རྣལ་འབྱོར་མ་དང༌། འདྲེ་དང༌།
སྲིན་པོ་དང༌། མཁའ་འགྲོ་དང༌། མཁའ་འགྲོ་མ་དང༌། རོ་དང༌། རོ་ལངས་དང༌། འབྱུང་པོ་དང༌། ཤ་ཟ་དང༌། ཅེ་སྤྱང་ལ་སོགས་པས་ཡོངས་སུ་གང་བའི་དུར་ཁྲོད་ཀྱིས་ཡོངས་སུ་བསྐོར་བར་བསམ་མོ།། །། གཉིས་པ་བརྟེན་པ་ལྷ་བསྐྱེད་པ་ལ་གཉིས་ལས། རྒྱུ་རྡོ་རྗེ་འཛིན་པ་བསྐྱེད་པའི་ཕྱིར།
གདན་དབུས་མའི་སྟེང་དུ་ཨཱ་ལི་ཕྲག་གཉིས་ལས་ཉ་གང་བའི་ཟླ་བ་མེ་ལོང་ལྟ་བུའི་ཡེ་ཤེས། དེའི་སྟེང་དུ་ཀཱ་ལི་ཡ་ར་ལ་ཝ་ཌ་ཌྷ་དང་བཅས་པ་ཕྲག་གཉིས་ལས་ཉི་མ་མཉམ་པ་ཉིད་ཀྱི་ཡེ་ཤེས། བར་དུ་ཧཱུྃ་དང་ཨྃ་ལས་རྡོ་རྗེ་དང་གྲི་གུག་དཀར་པོ་ཧཱུྃ་དང་ཨྃ་གིས་མཚན་པ་སོ་སོར་རྟོག་པའི་ཡེ་ཤེས། གཅིག་ཏུ་གྱུར་པ་བྱ་བ་ནན་ཏན་གྱི་ཡེ་ཤེས། དེ་ལས་སྐུ་ཡོངས་སུ་རྫོགས་པར་གྱུར་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ་རྣམ་པ་ནི་འབྲས་བུ་རྡོ་རྗེ་འཛིན་པ་དང་འདྲ་ལ། ཁ་དོག་ནི་དཀར་པོ། རྩ་ཞལ་དཀར་ཞིང་གཡས་གནག་པར་བསྐྱེད་ནས། ཡབ་ཀྱི་གསང་གནས་ཧཱུྃ་ལས་རྡོ་རྗེ་རྩེ་ལྔ་པ་བུ་གར་བྷྱཾ་གིས་མཚན་པ། ཡུམ་གྱི་མཁའ་ཨ་ལས་པདྨ་ཨས་མཚན་པ་བསྐྱེད་དེ། སྙོམས་པར་ཞུགས་པས་ཟག་པ་མེད་པའི་བདེ་བ་ཆེན་པོས་ཡབ་ཡུམ་འོད་དུ་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པར་བསམ།
གཉིས་པ་འབྲས་བུ་རྡོ་རྗེ་འཛིན་པ་བཞེངས་པ་ལ་བཞི་ལས། བསྙེན་པ་ནི་སངས་རྒྱས་ཐམས་ཅད་ཀྱིས། ཨོཾ་མ་ཧཱ་སུ་ཁ་བཛྲ་སཏྭ་ཛཿཧཱུྃ་བྃ་ཧོཿསུ་ར་ཏི་སྟྭཾ་དྲྀ་ཤྱ་ཧོཿ ཞེས་པའི་སྔགས་ཀྱིས་མགྲིན་གཅིག་ཏུ་བསྐུལ་བས། ཐིག་ལེ་ཡོངས་སུ་གྱུར་པ་ཧཱུྃ་དང་ཨྃ་ལས་རྡོ་རྗེ་དང་གྲི་གུག་ཧཱུྃ་དང་ཨྃ་གིས་མཚན་པར་གྱུར། དེ་ཞུ་བ་ལས་བྱུང་བའི་འབྲས་བུ་རྡོ་རྗེ་འཛིན་པ་ཆེན་པོར་བཞེངས་ཏེ། དེའང་ཞལ་བཞི་ཕྱག་བཅུ་གཉིས་པ་རྩ་བའི་ཞལ་སྔོ་བ་གཡོན་ལྗང་རྒྱབ་སེར་གཡས་དཀར་བ། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། མཆེ་བ་གཙིགས་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
འོག་མ་གཉིས་ཀྱིས་གླང་པོ་ཆེའི་ཀོ་རློན་གོས་སུ་གྱོན་པ། གཡས་ཀྱི་གསུམ་པས་ཌཱ་མ་རུ། བཞི་པས་དགྲ་སྟྭ། ལྔ་པས་མདུང་རྩེ་གསུམ་པ། དྲུག་པས་གྲི་གུག གཡོན་གྱི་གསུམ་པས་རྡོ་རྗེས་མཚན་པའི་ཁ་ཊྭཱཾ་ག བཞི་པས་རྡོ་རྗེ་ཞགས་པ། ལྔ་པས་ཁྲག་གིས་གང་བའི་ཐོད་པ། དྲུག་པས་ཚངས་པའི་མགོ་བོ་གདོང་བཞི་པ་འཛིན་པའོ། ། སྒྲུབ་ཐབས་ཀྱི་མཆོད་བརྗོད་ལས་གཡས་ཀྱི་གྲི་གུག་ནས་སྨོས་པ་ནི་གཡོན་ནས་བསྐོར་བ་ལ་དགོངས་ཤིང༌།
གཞན་གོ་རིམ་ཅུང་ཟད་མི་འདྲ་བ་ནི་རྒྱུད་ཐ་དད་ཀྱིས་དགོངས་པའོ། ། མི་མགོ་སྐམ་པོ་ལྔ་ལྔས་དབུ་བརྒྱན་ཞིང༌། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་གིས་བརྒྱན་པ། སྟག་གི་པགས་པའི་ཤམ་ཐབས་གྲོལ་བ། རལ་པའི་ཐོར་གཙུག་གི་སྟེང་ན་ཡིད་བཞིན་གྱི་ནོར་བུ་རིན་པོ་ཆེ་དང༌། གཡོན་ན་ཚེས་གཅིག་གི་ཟླ་བས་དབུ་ལ་བརྒྱན་པ། ཞབས་གཡས་བརྐྱང་པས་དུས་མཚན་དམར་མོའི་ནུ་མའི་སྟེང་ནས་མནན་ཞིང༌། གཡོན་བསྐུམ་པས་འཇིགས་བྱེད་ནག་པོའི་མགོ་བོ་བལྟབས་ནས་མནན་པ། དེའི་པང་ན་ཡུམ་རྡོ་རྗེ་ཕག་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མ།
གཡོན་པས་ཁྲག་གིས་གང་བའི་ཐོད་པ་འཛིན་པས་ཡབ་ལ་འཁྱུད་ཅིང་གཡས་པས་གྲི་གུག་དང་བཅས་པའི་སྡིགས་མཛུབ་ནམ་མཁའ་ལ་འཕྱར་ནས་ཕྱོགས་ཅུར་བསྡིགས་པ། སྤྱན་གསུམ་པ། སྐྲ་གྲོལ་བ། གཅེར་བུ་རུས་པའི་རྒྱན་ལྔ་འཆང་ཞིང༌། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། ཞབས་གཡོན་བརྐྱང་ཞིང་གཡས་པས་ཡབ་ལ་འཁྲིལ་བ་གཉིས་ཀའང་མཉམ་པར་སྦྱོར་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམ་མོ། ། དེ་ནས་རྩ་བའི་ཞལ་ནས་གཡོན་སྐོར་གྱིས། ཞལ་རེ་རེ་ལ་དམིགས་ནས། ཨོཾ་སུཾ་བྷ་ནི་སུཾ་བྷ་ཧཱུྃ་ཧཱུྃ་ཕཊ།
ཨོཾ་གྲིཧྞ་གྲིཧྞ་ཧཱུྃ་ཧཱུྃ་ཕཊ། ཨོཾ་གྲྀཧྣཱ་པ་ཡ་གྲིཧྣཱ་པ་ཡ་ཧུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱཾ་བཛྲ་ཧཱུྃ་ཧཱུྃ་ཕཊ། ཅེས་པས་ཞལ་རྣམས་བྱིན་གྱིས་བརླབ་བོ། ། དེ་ནས་སྐུ་རིལ་པོ་ལ་དམིགས་ནས། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱདྨ་ཀོ྅ཧཾ། ཞེས་བརྗོད་པས་སྐུ་བྱིན་གྱིས་བརླབ་བོ། ། གཉིས་པ་ཉེ་བར་སྒྲུབ་པ་ནི་གནས་རྣམས་སུ་ཟླ་བའི་གདན་བསམས་ནས། དེ་རྣམས་ཀྱི་སྟེང་དུ། སྙིང་གར་ཨོཾ་ཧ་རྡོ་རྗེ་སེམས་དཔའ་དཀར་པོ།
མགོ་བོ་ལ་ཨོཾ་ན་མ་ཧི་རྣམ་སྣང་སེར་པོ། སྤྱི་གཙུག་དུ་ཨོཾ་སྭཱ་ཧཱ་ཧུ་པདྨ་གར་གྱི་དབང་ཕྱུག་དམར་པོ། ཕྲག་པ་གཉིས་སུ་ཨོཾ་བཽ་ཥ་ཊ་ཧེ་དཔལ་ཧེ་རུ་ཀ་ནག་པོ། མིག་གཉིས་སུ་ཨོཾ་ཧཱུྃ་ཧཱུྃ་ཧོཿརྡོ་རྗེ་ཉི་མ་དམར་སེར། ཡན་ལག་ཐམས་ཅད་ལ་ཨོཾ་ཕཊ་ཧྃ་རྟ་མཆོག་ལྗང་གུ་སྟེ་དཔའ་བོའི་གོ་ཆ་དང༌། ལྟེ་བར་ཨོཾ་བཾ་རྡོ་རྗེ་ཕག་མོ་དམར་མོ། སྙིང་གར་ཨོཾ་ཧྃ་ཡོཾ་གཤིན་རྗེ་མ་སྔོན་མོ། ཁར་ཨོཾ་ཧྲིཾ་མཾ་རྨོངས་བྱེད་མ་དཀར་མོ། མགོ་ལ་ཨོཾ་ཧྲེཾ་ཧྲིཾ་སྐྱོད་བྱེད་མ་སེར་མོ། སྤྱི་གཙུག་ཏུ་ཨོཾ་ཧཱུྃ་ཧཱུྃ་སྐྲག་བྱེད་མ་ལྗང་གུ།
ཡན་ལག་ཐམས་ཅད་ལ་ཨོཾ་ཕཊ་ཕཊ་ཙཎྜི་ཀ་དུད་ཁ་སྟེ་དཔའ་མོའི་གོ་ཆ་བཀོད་ལ། ཡབ་ཀྱི་གནས་སུ་ཡུམ་དང་ཡུམ་གྱི་གནས་སུ་ཡབ་དང་གཉིས་སུ་མེད་པར་བསམ་མོ། ། གཞན་ཡང་ཡབ་ཀྱི་ཐུགས་ཀར་ཧཱུྃ་ཐུགས་རྡོ་རྗེ་སྔོན་པོ། ལྐོག་མར་ཨོཾ་ཧཱི་ཧ་ཧ་ཧཱུྃ་ཧཱུྃ་ཕཊ་གསུང་རྡོ་རྗེ་དམར་པོ། དཔྲལ་བར་ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནཱི་ཛཱ་ལ་སཾ་བ་ར་སྭ་ཧཱ་སྐུ་རྡོ་རྗེ་དཀར་པོ། ཡུམ་གྱི་སྙིང་གར་ཨོཾ་སརྦྦ་བུདྡྷ་ཌཱ་ཀི་ནཱི་བཛྲ་ཝརྞ་ནཱི་ཡེ་ཧཱུྃ་ཕཊ་སྭཱ་ཧཱ། ཐུགས་རྡོ་རྗེ་སྔོན་པོ། ལྐོག་མར་ཨོཾ་ཙཽ་རཱི་ཧཱུྃ་ཧཱུྃ་ཕཊ་གསུང་རྡོ་རྗོ་དམར་པོ། དཔྲལ་བར་ཨོཾ་བཛྲ་བཻ་རོ་ཙ་ནཱི་ཡེ་སྭཱ་ཧཱ།
སྐུ་རྡོ་རྗེ་དཀར་པོ། གཉིས་ཀའི་སྤྱི་བོར་ཨོཾ་དཀར་པོ་རྣམ་སྣང༌། མགྲིན་པར་ཨཱཿདམར་པོ་འོད་དཔག་མེད། སྙིང་གར་ཧཱུྃ་སྔོན་པོ་མི་བསྐྱོད་པ། ལྟེ་བར་སྭཱ་སེར་པོ་རིན་འབྱུང༌། བརླར་ཧཱ་ལྗང་གུ་དོན་ཡོད་གྲུབ་པ་སྟེ་ཡི་གེའི་རྣམ་པ་དེ་རྣམས་ཉིད་ལྷའི་ངོ་བོར་བསམ་མོ། ། གསུམ་པ་སྒྲུབ་པ་ནི། ལུས་ཀྱི་འབར་བའི་ཕྱག་རྒྱ་དཔྲལ་བའི་དབྱེས་སུ་བསྐོར། ངག་ཏུ་ཨོཾ་ཕཻཾ་ཞེས་བརྗོད། སེམས་ཀྱིས་སྙིང་གའི་ཧཱུྃ་གི་འོད་ཀྱིས་རང་བཞིན་གྱིས་གནས་ནས་རང་དང་འདྲ་བའི་ཡེ་ཤེས་པ་སྤྱན་དྲང༌།
སྔ་མ་ལྟར་མཆོད། དགུག་པ་དང༌། གཞུག་པ་དང༌། བཅིང་བ་དང༌། དབང་དུ་བྱ་བར་བསམས་ལ་ཛཿཧཱུྃ་བྃ་ཧོཿཡོ་ག་ཤུདྡྷ་སྶརྦ་དྷརྨཱ་ཡོ་ག་ཤུདྡྷོ྅ཧཾ་ཞེས་བརྗོད་པས་གཉིས་སུ་མེད་པར་གྱུར་པར་བསམ་མོ། ། བཞི་བ་སྒྲུབ་པ་ཆེན་པོ་ནི་སྔ་མ་ལྟར་དབང་གི་ལྷ་རིགས་ལྔ་ཡབ་ཡུམ་སྤྱན་དྲངས། མཆོད་པ་རྣམས་ཀྱིས་མཆོད་ནས། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ་ཞེས་གསོལ་བ་གདབ་པས་སངས་རྒྱས་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བགྱིའོ། ། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ་ཞེས་གསུང་ཞིང་ཡེ་ཤེས་ཀྱི་ཆུས་སྤྱི་བོ་ནས་དབང་བསྐུར་བས་རྐང་མཐིལ་ཡན་ཆད་གང༌། ལུས་ངག་ཡིད་གསུམ་གྱི་དྲི་མ་དག ཆུ་ལྷག་མ་ཡར་ལུད་པས་ཡབ་ལ་མི་བསྐྱོད་པ་དང༌། ཡུམ་ལ་རྣམ་སྣང་གི་དབུར་བརྒྱན་པར་བསམ་མོ། ། དང་པོ་སྦྱོར་བའི་ཏིང་ངེ་འཛིན་ཏོ། ། གཉིས་པ་དཀྱྀལ་འཁོར་རྒྱལ་མཆོག་ལ་བཞི་ལས་དང་པོ་མངལ་དུ་བསྐྱེད་པ་ནི། འབྲས་བུ་རྡོ་རྗེ་འཛིན་པ་ཡབ་ཡུམ་གྱི་མཁའ་གསང་སྔ་མ་ལྟར་བྱིན་གྱིས་བརླབས་ནས་སྙོམས་པར་ཞུགས་པས་ཟག་པ་མེད་པའི་བདེ་བས་ལུས་གང་བར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱདྨ་ཀོ྅ཧཾ།
ཞེས་པས་བྱིན་གྱིས་བརླབ། དེ་ནས་བདེ་བའི་སྒྲ་དང་སྙིང་གའི་ཧཱུྃ་གི་འོད་ཀྱིས་བསྐུལ་ནས་ཕྱོགས་བཅུའི་བདེ་བར་གཤེགས་པ་སྤྱན་དྲང༌། ཡབ་ཡུམ་གཉིས་ཀའི་སྨིན་མཚམས་སམ་སྤྱི་གཙུག་ནས་ཞུགས། ཨ་ཝ་དྷཱུ་ཏཱིའི་ལམ་ནས་བརྒྱུད། ལྟེ་བར་རྗེས་སུ་ཆགས་པའི་མེ་དང༌། གཏུམ་མོའི་མེས་བཞུ། ཡབ་ཀྱི་ཐིག་ལེ་དང་ཡུམ་གྱི་རཀྟ་འདྲེས་པ་ལས་བྱུང་བའི་དཀྱིལ་འཁོར་རྫོགས་པ་བྷ་གར་བལྟའོ། ། གཉིས་པ་འབྱིན་པ་ནི་ཕྱིའི་ཧེ་རུ་ཀའི་སྙིང་ག་ཆོས་ཀྱི་འཁོར་ལོའི་ལྟེ་བར་ཧཱུྃ། ཤར་ནས་བརྩམས་ཏེ་ཕྱོགས་བཞིར་བཟློག་པའི་རིམ་པས་ལྃ་མྃ་པྃ་ཏཱྃ། མཚམས་སུ་ཁམས་བདུད་རྩི་འབབ་པའི་རྩ་བཞི།
ཕྱི་སྐོར་ལ་ཧཱུྃ་རིང་པོ་བརྒྱད། སྤྱི་བོ་ལ་སོགས་པའི་གནས་རྣམས་སུ་པུ་ཛཱ་ཨཽ་ཨ་གོ་རཱ་དེ་མ། ཀ་ཨོ་ཏྲཱི་ཀོ་ཀ་ལ་ཀཱ་ཧི། པྲེ་གྲྀ་སཽ་སུ་ན་སི་མ་ཀུ། ཞེས་པའི་ཡི་གེ་རྣམས་གསལ་བཏབ་ནས། འོག་རླུང་འཐེན་པའི་སྦྱོར་བས་ཡུམ་གྱི་བྷ་ག་ནས་གཙོ་བོ། རྡོ་རྗེའི་ལམ་ནས་ཡར་དྲངས། ཐུགས་ཀའི་ཧཱུྃ་ལ་ཐིམ་པས་ཡུམ་དང་བཅས་པའི་ནང་གི་ཧེ་རུ་ཀར་གྱུར། གཙོ་མོའང་ཡུམ་གྱི་ཐུགས་ཀར་དྲངས་ནས་ལྟེ་བའི་ཨྃ་ལ་ཐིམ་པས་ཡུམ་འབའ་ཞིག་ཏུ་གྱུར་པར་བསམ། དེ་ནས་སྙིང་པོ་རྣལ་འབྱོར་མ་བཞི་རིམ་པ་བཞིན་དུ་ཡར་དྲངས།
སྙིང་གའི་ཕྱོགས་ཀྱི་ཡི་གེ་བཞི་ལ་རིམ་པ་བཞིན་རེག་པས་ཡི་གེ་རྣམས་ནང་གི་རྣལ་འབྱོར་མ་བཞིར་གྱུར། ཡར་བྱོན་པ་རྣམས་སོ་སོའི་གནས་སུ་སྤྲོས་ནས་ཕྱིའི་བདེ་ཆེན་གྱི་འཁོར་ལོའི་ཕྱོགས་བཞིར་གནས་པར་བསྒོམས་ལ་རིམ་གྱིས་གསལ་བཏབ་སྟེ། ནང་དང་ཕྱིའི་ཤར་དུ་མཁའ་འགྲོ་མ་སྔོ་སྐྱ། བྱང་དུ་ལཱ་མཱ་ལྗང་སེར། ནུབ་ཏུ་ཁཎྜ་རོ་ཧཱ་དམར་སེར། ལྷོར་གཟུགས་ཅན་མ་དཀར་སེར་ཏེ། རྡོ་རྗེ་མཁའ་འགྲོ་ལས་ཕྱེད་གཟུགས་སུ་བཤད་པ་ལྟར་རམ། ཡང་ན་སྔོ་བ་ལ་སྐྱ་བའི་མདངས་ཆགས་པ་ལ་སོགས་པར་བཞེད་དེ། ཞལ་གཅིག་པ་ཕྱག་གཉིས་པ་གཡས་པ་རྣམས་ཀྱིས་གྲི་གུག་ནམ་མཁའ་ལ་ཕྱར་ཞིང༌། གཡོན་པ་རྣམས་ཀྱིས་གླང་པོ་དང༌།
ཅེ་སྤྱང་དང༌། མི་དང་ཝ་དང་བཅས་པའི་ཐོད་པ་ཁྲག་གིས་གང་བ་བསྣམས་པ་ཡིན་ལ། གཞན་རྒྱན་དང་ཆ་ལུགས་ནི་རྡོ་རྗེ་ཕག་མོ་དང་འདྲ་བའོ། ། ཡང་བྷ་གའི་ཐོད་པ་བཞི་པོ་ཡར་དྲངས། སྙིང་གའི་མཚམས་ཀྱི་རྩ་བཞི་ལ་རེག་པས་ཐོད་པ་བདུད་རྩིས་གང་བ་བཞིར་གྱུར། ཡར་བྱོན་པ་རྣམས་སོ་སོའི་གནས་རྣམས་སུ་སྤྲོས་ནས་བདེ་ཆེན་གྱི་གྲྭ་བཞིར་དགོད་དོ། ། དེ་ནས་དཔའ་བོ་དང་རྣལ་འབྱོར་མ་རྣམས་སྤྲོ་བར་བྱ་སྟེ། དེའང་བྷ་ག་ནས་ལྟ་རྣམས་ཡར་དྲངས། སྤྱི་བོ་ལ་སོགས་པའི་གནས་སོ་སོར་བྱོན། གནས་རྣམས་ཡུལ་ཉི་ཤུ་རྩ་བཞིར་གྱུར།
ཁམས་རྣམས་དཔའ་བོ་རྣམས་སུ་གྱུར། རྩ་རྣམས་རྣལ་འབྱོར་མར་གྱུར་ནས་དེ་ཉིད་དུ་འཁོད་པ་དང༌། བྷ་ག་ནས་ཕྱུང་བ་རྣམས་གནས་སོ་སོ་ནས་སྤྲོས་ཕྱིའི་གནས་སོ་སོར་འཁོད་པ་ཐམས་ཅད་ལ་སྦྱར་ཞིང་རིམ་པ་བཞིན་བསྒོམ་པར་བྱ་སྟེ། སྤྱི་བོ་དང་ཐུགས་ཀྱི་འཁོར་ལོའི་ཤར་གྱི་རྩིབས་སུ། པུལླཱི་ར་མཱ་ལ་ཡར་ཁཎྜ་ཀ་པཱ་ལི་དང་རབ་ཏུ་གཏུམ་མོ། སྤྱི་གཙུག་དང་བྱང་རྩིབས་ཛཱ་ལནྡྷ་རར་མ་ཧཱ་ཀཾ་ཀ་ལ་དང་གཏུམ་པའི་མིག་ཅན་མ། རྣ་བ་གཡས་པ་དང་ནུབ་རྩིབས་ཨུ་ཌི་ཡ་ནར་ཀཾ་ཀ་ལ་དང་འོད་ལྡན་མ། ལྟག་པ་དང་ལྷོ་རྩིབས་སུ་ཨརྦུ་དར་མཆེ་བ་རྣམ་པར་གཙིགས་པ་སྣ་ཆེན་མ། རྣ་བ་གཡོན་པ་དང་ཤར་ལྷོར་གོ་དཱ་ཝ་རིར་སུ་ར་ཝཱི་རི་དང་བརྟན་པའི་བློ་ཅན་མ། སྨིན་ཕྲག་དང་ལྷོ་ནུབ་ཏུ་རཱ་མེ་ཤྭ་རིར་འོད་དཔག་ཏུ་མེད་པ་དང་མིའུ་ཐུང་མ།
མིག་དང་ནུབ་བྱང་དེ་ཝཱི་ཀོ་ཊར་རྡོ་རྗེའི་འོད་དང་ལངྐའི་དབང་ཕྱུག་མ། ཕྲག་པ་དང་བྱང་ཤར་མ་ལ་ཝར་རྡོ་རྗེའི་སྐུ་དང་ཤིང་གྲིབ་མ་སྟེ་ཐུགས་ཀྱི་འཁོར་ལོ་ཁ་དོག་སྔོན་པོ་ནམ་མཁའ་ལ་སྤྱོད་པའི་ཚུལ་གྱིས་བཞུགས་པ། སངས་རྒྱས་ཐམས་ཅད་ཀྱི་ཐུགས་ཀྱི་གསང་བ་བསམ་གྱིས་མི་ཁྱབ་པའི་ངོ་བོའོ། ། མཆན་ཁུང་དང་གསུང་གི་འཁོར་ལོའི་ཤར་གྱི་རྩིབས་ཀཱ་མ་རཱུ་པར་ཨཾ་གུ་རི་དང༌། ཨེ་ར་ཝ་ཏི། ནུ་མ་དང་བྱང་རྩིབས་ཨོ་ཏྲེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ། ལྟེ་བ་དང་ནུབ་རྩིབས་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མ། སྣ་རྩེ་དང་ལྷོ་རྩིབས་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་མ། ཁ་དང་ཤར་ལྷོ་ཀ་ལིང་གར་རབ་ཏུ་བཟང་པོ་དང་ཤྱཱ་མ་དེ་ཝཱི། མགྲིན་པ་དང་ལྷོ་ནུབ་ལམྤ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ།
སྙིང་དང་ནུབ་བྱང་ཀཱཉྩིར་འཇིགས་བྱེད་ཆེན་པོ་དང་རྟ་རྣ་མ། འདོམ་བར་དང་བྱང་ཤར་ཧི་མ་ལ་ཡར་མིག་མི་བཟང་དང་ཁ་གཱ་ན་སྟེ་གསུང་གི་འཁོར་ལོ་ཁ་དོག་དམར་པོ་ས་ལ་སྤྱོད་པའི་ཚུལ་གྱིས་བཞུགས་པ་གསུང་གི་གསང་བ་བསམ་གྱིས་མི་ཁྱབ་པའི་ངོ་བོའོ། ། མཚན་མ་དང་སྐུའི་འཁོར་ལོའི་ཤར་གྱི་རྩིབས་པྲེ་ཏ་པུ་རིར་སྟོབས་པོ་ཆེ་དང་འཁོར་ལོའི་ཤུགས་ཅན་མ། འོག་སྒོ་དང་བྱང་རྩིབས་གྲྀ་ཧ་དེ་ཝར་རིན་ཆེན་རྡོ་རྗེ་དང་ཁཎྜ་རོ་ཧཱ། བརླ་དང་ནུབ་རྩིབས་སཽ་རཱཥྚར་རྟ་མགྲིན་དང་ཤོཎྜི་ནཱི། བྱིན་པ་དང་ལྷོ་རྩིབས་སུ་ཝརྞ་དྭཱི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མ། སོར་མོ་དང་ཤར་ལྷོ་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོ། བོལ་གོང་དང་ལྷོ་ནུབ་སིནྡུ་ར་པདྨ་གར་གྱིས་དབང་ཕྱུག་དང་སྟོབས་ཆེན་མ། མཐེ་བོང་དང་ནུབ་བྱང་མ་རོར་རྣམ་པ་སྣང་མཛད་དང་འཁོར་ལོས་སྒྱུར་མ། པུས་མོ་དང་བྱང་ཤར་ཀུ་ལུན་ཏར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་སྐུའི་དཀྱིལ་འཁོར་ཁ་དོག་དཀར་མོ་ས་འོག་ན་སྤྱོད་པའི་ཚུལ་གྱིས་བཞུགས་པ།
སྐུའི་གསང་བ་བསམ་གྱིས་མི་ཁྱབ་པའི་ངོ་བོའོ། ། དཔའ་བོ་ཐམས་ཅད་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། གར་སྟབས་ཀྱིས་བཞུགས་པ་སྤྱན་གསུམ་དྲག་པོའི་གཟུགས་ཅན། རྒྱན་དང་ཆ་ལུགས་ཧེ་རུ་ཀ་དང་མཚུངས་པ། དཔའ་མོ་ཐམས་ཅད་ཞལ་གཅིག་ཕྱག་གཉིས་མ། གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ་རྒྱན་དང་ཆ་ལུགས་ཐམས་ཅད་རྡོ་རྗེ་ཕག་མོ་དང་ཚུལ་མཚུངས་པ། ཐམས་ཅད་གཉིས་སུ་མེད་པའི་སྦྱོར་བ་ལ་བརྩོན་ཞིང་སྐུ་ལས་འོད་ཟེར་འབར་བ། རོ་དང་ཉི་མའི་གདན་ལ་བཞུགས་པར་བལྟའོ། ། ལྷའི་རྣམ་པ་རྣམས་ལོ་ཧི་པའི་གཞུང་དང་མཐུན་པར་ཕྱག་བཞི་པར་བསྒོམས་ཀྱང་འགལ་བ་མེད་པར་བསམ་མོ། ། དེ་ནས་བྷ་གའི་སྒོ་མཚམས་མ་བརྒྱད་རིམ་པ་བཞིན་རྡོ་རྗེའི་ལམ་ནས་ཡར་དྲངས།
ཐུགས་ཀའི་ཧཱུྃ་རིང་པོ་བརྒྱད་ལ་རེག་པས་ནང་གི་སྒོ་མཚམས་མ་བརྒྱད་དུ་གྱུར། ཡར་བྱོན་པ་རྣམས་སོ་སོའི་གནས་ནས་ཕྱིར་སྤྲོས། དམ་ཚིག་གི་འཁོར་ལོའི་ཕྱོགས་མཚམས་བརྒྱད་དུ་འཁོད་པར་བསམས་ལ་རིམ་གྱིས་གསལ་གདབ་སྟེ། ནང་དང་ཕྱིའི་ཤར་དུ་ཁ་གདོང་མ། བྱང་དུ་འུག་གདོང་མ། ནུབ་ཏུ་ཁྱི་གདོང་མ། ལྷོར་ཕག་གདོང་མ་རྣམས་སྙིང་པོའི་རྣལ་འབྱོར་མའི་མདོག་ཅན་སྒོ་སྲུང་བར་བྱེད་པའོ། ། མེར་གཤིན་རྗེ་བརྟན་མ་གཡས་སྔོ། གཡོན་སེར། སྲིན་པོར་གཤིན་རྗེ་ཕོ་ཉ་མ་གཡས་སེར།
གཡོན་དམར། རླུང་དུ་གཤིན་རྗེ་མཆེ་བ་མ་གཡས་དམར། གཡོན་ལྗང༌། དབང་ལྡན་དུ་གཤིན་རྗེ་འཇོམས་མ་གཡས་ལྗང༌། གཡོན་སྔོ་བ། ཐམས་ཅད་ཀྱང་གཡས་གྲི་གུག གཡོན་ཐོད་པ་ཁྲག་ཅན་འཛིན་ཅིང་ཞབས་གཡོན་བརྐྱང་པས་རོ་ལ་གནས་པས། སྟག་གི་པགས་པའི་ཤམ་ཐབས་ཅན་རུས་པའི་རྒྱན་ལྔ་དང་མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་འཆང་བ། དྲག་མོ་ཤིན་ཏུ་ཁྲོས་པའོ། །
དེ་ནས་བྷ་གའི་སྲུང་འཁོར་དང་བཅས་པའི་རྟེན་གྱི་དཀྱིལ་འཁོར་ཡར་དྲངས་པས་རང་གི་ལུས་ཀྱི་རྟེན་ཁོག་པ་ནང་གི་དཀྱིལ་འཁོར་དུ་གྱུར་པར་བསམས་ཏེ། སྤྱི་བོར་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་ལོགས་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སྐྲ་སེན་ཡེ་ཤེས་ཀྱི་མེ་འབར་བའི་སྲུང་འཁོར་དང༌། རྐང་མཐིལ་རླུང༌། སུམ་མདོ་མེ། ལྟོ་བ་ཆུ།
སྙིང་ག་ས། སྒལ་ཚིགས་རི་རབ། མགོ་བོ་རི་རབ་སྟོད་ཀྱི་ཆ། ལུས་འདོམ་གང་གྲུ་བཞི། གཞལ་ཡས་ཁང་གྲུ་བཞི་སྙིང་ག་ནས་འབྱུང་བ་བཞིའི་རླུང་རྒྱུ་བ་སྒོ་བཞི། མིག་ལ་སོགས་པ་གཞལ་ཡས་ཁང་གི་རྒྱན། རྐང་རྣམས་ཀ་བའི་ཚོགས་ཏེ་རྟེན་གྱི་དཀྱིལ་འཁོར་གསལ་བར་དམིགས་ནས་ཡར་བྱོན་པའི་རྟེན་གྱི་དཀྱིལ་འཁོར་སྐུའི་ཆ་ཐམས་ཅད་ནས་སྤྲོས་པས་ཕྱིའི་དཀྱིལ་འཁོར་ལ་ཐིམ་པར་བསམ་མོ། ། གསུམ་པ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ་སརྦ་བཱི་ར་ཡོ་གི་ནཱི་ཀཱ་ཡ་ཝཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་བདག་གིས་བསྒོམས་པའི་ཕྱི་ནང་གི་དཀྱིལ་འཁོར་གྱི་ལྷ་ཚོགས་འཛམ་བུའི་གླིང་ན་བཞུགས་པའི་སྤྲུལ་པའི་སྐུ།
འོག་མིན་ན་བཞུགས་པའི་ལོངས་སྐུའི་ཚོགས་གསུམ་དབྱེར་མེད་པར་གྱུར་ནས་གཉིས་སུ་མེད་པའི་རྡོ་རྗེའི་རང་བཞིན་བདག་ཡིན་སྙམ་དུ་བསམ་པ་ལན་གསུམ་བྱ། ཨོཾ་བཛྲ་ཤུདྡྷ་སྶརྦ་དྷརྨཱ་བཛྲ་ཤུདྡྷོ྅ཧཾ། ཞེས་བརྗོད་པས་སྐུ་གསུང་ཐུགས་རྡོ་རྗེའི་རང་བཞིན་རྣམ་པར་དག་པ་བདག་ཡིན་སྙམ་དུ་བསམ་མོ། ། བཞི་པ་གོ་ཆ་བཅིང་ཞིང་བྱིན་གྱིས་བརླབ་པ་ནི། ཕྱི་ནང་གི་ལྷ་རྣམས་ལ་ཡི་གེ་རྣམས་སྔ་མ་བཞིན་དུ་དགོད་དེ། དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ཏོ། ། གསུམ་པ་ལས་རྒྱལ་མཆོག་གི་ཏིང་ངེ་འཛིན་ལ་བཞི་ལས་ཡེ་ཤེས་པ་དགུག་པ་ནི། སྦྱོར་བའི་སྐབས་ལྟར་སྤྱན་དྲངས་ཤིང་མཆོད་ནས། ཕྱི་དང་ལུས་ཀྱི་དཀྱིལ་འཁོར་ལ་བསྟིམ་མོ། ། གཉིས་པ་དབང་བསྐུར་བའང་སྔ་མ་ལྟར་ཕྱི་ནང་གི་ལྷ་རྣམས་ལ་དབང་བསྐུར།
ཆུ་ལྷག་མ་ཡར་ལུད་པས་གཙོ་བོ་ལ་མི་བསྐྱོད་པ། ཡུམ་ལ་རྣམ་སྣང༌། མཁའ་འགྲོ་མ་ལ་མི་བསྐྱོད་པ། ལཱ་མཱ་ལ་དོན་ཡོད་གྲུབ་པ། ཁཎྜ་རོ་ཧཱ་ལ་འོད་དཔག་མེད། གཟུགས་ཅན་མ་ལ་རིན་ཆེན་འབྱུང་ལྡན། གཞན་རྣམས་ཀྱི་དམ་ཚིག་གི་འཁོར་ལོའི་བར་ཤར་ནས་གཡོན་སྐོར་དུ་སྔ་མའི་རིམ་པ། ཤར་ལྷོ་ནས་གཡས་སྐོར་དུ་རྣམ་སྣང་ནས་དོན་ཡོད་གྲུབ་པས་དབུར་བརྒྱན་པར་བསམ་མོ། ། འདི་སློབ་དཔོན་བྷུ་རི་པའི་དགོངས་པ་དང་མཐུན་ཞེས་གསུང་ངོ༌། ། གསུམ་པ་མཆོད་པ་ནི་ཕྱི་ནང་ཡིད་ལས་བྱུང་བས་མཆོད་ནས་རྐང་པ་བརྒྱད་པ་གཉིས་ཀྱིས་བསྟོད་པར་བྱའོ། །
བཞི་པ་དག་པ་རྗེས་སུ་དྲན་པ་ནི་ལམ་ལ་སོམ་ཉི་སྤང་བའི་ཕྱིར། ལུས་རྗེས་སུ་དྲན་པ་ནི་མཁའ་འགྲོ་མ། ཚོར་བ་རྗེས་སུ་དྲན་པ་ནི་ལཱ་མཱ། ཆོས་རྗེས་སུ་དྲན་པ་ནི་ཁཎྜ་རོ་ཧཱ། སེམས་རྗེས་སུ་དྲན་པ་ནི་གཟུགས་ཅན་མ། འདུན་པའི་རྫུ་འཕྲུལ་གྱི་རྐང་པ་ནི་ཁཎྜ་ཀ་པཱ་ལ་དང་རབ་ཏུ་གཏུམ་མོ། ། བརྩོན་འགྲུས་ཀྱི་རྫུ་འཕྲུལ་གྱི་རྐང་པ་ནི་མ་ཧཱ་ཀཾ་ཀ་ལ་དང་གཏུམ་པའི་མིག་ཅན་མ། དཔྱོད་པའི་རྫུ་འཕྲུལ་གྱི་རྐང་པ་ནི་ཀཾ་ཀ་ལ་དང་འོད་ལྡན་མ། སེམས་ཀྱི་རྫུ་འཕྲུལ་གྱི་རྐང་པ་ནི་མཆེ་བ་རྣམ་པར་གཙིགས་པ་དང་སྣ་ཆེན་མ། དད་པའི་དབང་པོ་ནི་སུ་ར་ཝཱི་རི་དང་བརྟན་པའི་བློ་ཅན་མ།
བརྩོན་འགྲུས་ཀྱི་དབང་པོ་ནི་འོད་དཔག་མེད་དང་མིའུ་ཐུང་མ། དྲན་པའི་དབང་པོ་ནི་རྡོ་རྗེའི་འོད་དང་ལངྐའི་དབང་ཕྱུག་མ། ཏིང་ངེ་འཛིན་གྱི་དབང་པོ་ནི་རྡོ་རྗེའི་སྐུ་དང་ཤིང་གྲིབ་མ། ཤེས་རབ་ཀྱི་དབང་པོ་ནི་ཨཾ་གུ་རི་དང་ཨེ་རཱ་བ་ཏཱི། དད་པའི་སྟོབས་ནི་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ། བརྩོན་འགྲུས་ཀྱིསྟོབས་ནི་དཔའ་བོ་ཆེན་པོ་དང་རླུང་གི་ཤུགས་ཅན་མ། དྲན་པའི་སྟོབས་ནི་རྡོ་རྗེ་ཧཱུྃ་མཛད་དང་ཆང་འཐུང་མ། ཏིང་ངེ་འཛིན་གྱི་སྟོབས་ནི་རབ་ཏུ་བཟང་པོ་ཤྱཱ་མ་དེ་ཝཱི། ཤེས་རབ་ཀྱི་སྟོབས་ནི་རྡོ་རྗེ་བཟང་པོ་དང་ཤིན་ཏུ་བཟང་མོ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་འཇིགས་བྱེད་ཆེན་པོ་དང་རྟ་རྣ་མ།
བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་མིག་མི་བཟང་དང་ཁ་གཱ་ན། དགའ་བ་ཡང་དག་བྱང་ཆུབ་ཀྱི་ཡན་ལག་ནི་སྟོབས་པོ་ཆེ་དང་འཁོར་ལོའི་ཤུགས་ཅན་མ། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ནི་རིན་ཆེན་རྡོ་རྗེ་དང་ཁཎྜ་རོ་ཧཱ། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ནི་རྟ་མགྲིན་དང་ཤོཎྜི་ནཱི། དྲན་པ་ཡང་དག་བྱང་ཆུབ་ཀྱི་ཡན་ལག་ནི་ནམ་མཁའི་སྙིང་པོ་དང་འཁོར་ལོའི་གོ་ཆ་མ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་དཔལ་ཧེ་རུ་ཀ་དང་ཤིན་ཏུ་བཟང་མོའོ། ། ཡང་དག་པའི་ལྟ་བ་ནི་པདྨ་གར་གྱི་དབང་ཕྱུག་དང་སྟོབས་ཆེན་མ། ཡང་དག་པའི་རྟོགས་པ་ནི་རྣམ་པར་སྣང་མཛད་དང་འཁོར་ལོས་སྒྱུར་མ། ཡང་དག་པའི་ངག་ནི་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ། ཡང་དག་པའི་ལས་ཀྱི་མཐའ་ནི་ཁྭ་གདོང་མ།
ཡང་དག་པའི་འཚོ་བ་ནི་འུག་གདོང་མ། ཡང་དག་པའི་རྩོལ་བ་ནི་ཁྱི་གདོང་མ། ཡང་དག་པའི་དྲན་པ་ནི་ཕག་གདོང་མ། ཡང་དག་པའི་ཏིང་ངེ་འཛིན་ནི་དཔལ་ཧེ་རུ་ཀ་དང་རྡོ་རྗེ་ཕག་མོའོ། ། དགེ་བའི་ཆོས་མ་སྐྱེས་པ་རྣམས་བསྐྱེད་པ་ནི་ཡ་མ་དཱ་ཏི། དགེ་བའི་ཆོས་སྐྱེས་པ་རྣམས་ཡང་དག་པར་བསྲུང་བ་ནི་གཤིན་རྗེ་ཕོ་ཉ་མ། མི་དགེ་བའི་ཆོས་སྐྱེས་པ་རྣམས་ཡང་དག་པར་སྤོང་བ་ནི་གཤིན་རྗེ་མཆེ་བ་མ། མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པ་ནི་གཤིན་རྗེ་འཇོམས་མའོ། ། ཞེས་བརྗོད་ཅིང་ལམ་གྱི་ཆོས་རྣམས་ལྷའི་རྣམ་པར་དྲན་པར་བྱའོ། ། ལྷ་ལ་སོམ་ཉི་སྤོང་ན་མཁའ་འགྲོ་མ་ནི་ལུས་རྗེས་སུ་དྲན་པའོ། །
ཞེས་པ་ལ་སོགས་པའི་ཚུལ་གྱིས་བརྗོད་ཅིང་ལྷ་རྣམས་ལམ་གྱི་ངོ་བོར་དྲན་པར་བྱའོ། ། བློ་མཆོག་ཏུ་གྱུར་པ་རྣམས་ཀྱིས་ནི་བདག་གི་བློ་ལ་སྣང་བའི་ཕྱི་དང་ནང་གི་ལྷ་སུམ་ཅུ་སོ་བདུན་པོ་འདི་ཉིད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་གྱི་ངོ་བོ་ཡིན་ལ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་ཡང་ལྷ་སུམ་ཅུ་སོ་བདུན་གྱི་ངོ་བོར་རྣམ་པར་གནས་པ་ཞེས་བརྗོད་ཅིང་ཐུན་མོང་ལ་དམིགས་པའི་དག་པ་དྲན་པར་བྱའོ། ། དེ་ནས་ལྷའི་སྐུ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟ་བུར་དམིགས་ལ་རྩེ་གཅིག་ཏུ་མཉམ་པར་གཞག་གོ ། དེའང་བློ་སྦྱང་བའི་ཕྱིར་དང་པོ་གཙོ་བོ་འབའ་ཞིག་ལ་དམིགས། དེ་ནས་འཁོར་གྱི་ལྷ་རྣམས་ལ་རིམ་པ་བཞིན་དུ་དམིགས། དེ་ནས་རྟེན་གཞལ་ཡས་ཁང་ལ་དམིགས། དེ་ནས་དཀྱིལ་འཁོར་ཡོངས་སུ་རྫོགས་པ་ལ་དམིགས། དེ་ནས་ཕྱི་རོལ་སྣོད་བཅུད་ཀྱི་འཇིག་རྟེན་ཐམས་ཅད་བདག་གིས་བསྒོམས་པའི་དཀྱིལ་འཁོར་དང་མཚུངས་པར་བལྟ་ཞིང་དེའང་དམིགས་པའི་ཡུལ་རིམ་གྱིས་རྒྱ་བསྐྱེད་དེ། མཐར་ནམ་མཁའི་མཐས་གཏུགས་པ་ཆོས་ཀྱི་དབྱིངས་ཀྱིས་ཀླས་པའི་འཇིག་རྟེན་ཐམས་ཅད་ལྷའི་དཀྱིལ་འཁོར་དུ་བལྟ་ཞིང་མཉམ་པར་གཞག་གོ ། གང་གི་ཚེ་སྣོད་བཅུད་དང་བཅས་པའི་དཀྱིལ་འཁོར་ཡོངས་སུ་རྫོགས་པ་མེ་ལོང་གི་གཟུགས་བརྙན་སྣང་བ་ལྟར་གསལ་ཞིང༌།
རྫོགས་ལ་མ་འདྲེས་པ་ཅིག་ཅར་དུ་སྣང་ཞིང་མཉམ་པར་འཇོག་པ་དང༌། དེ་ལས་ལྡང་བ་དང༌། སྤྲོ་བ་དང༌། བསྡུ་བ་དང༌། གོ་སྐབས་ཆུང་ངུ་རྒྱ་ཆེན་པོ་དམིགས་པ་དང༌། ཤིན་ཏུ་ཡངས་པའི་རྒྱ་ཁྱོན་རྣམ་པ་ཆུང་ངུས་ཁྱབ་པར་འགེངས་བ་ལ་སོགས་པ་ཇི་ལྟར་འདོད་པ་བཞིན་དུ་དབང་འབྱོར་བར་གྱུར་པ་དེའི་ཚེ། བསྐྱེད་པའི་རིམ་པའི་ཏིང་ངེ་འཛིན་བརྟན་པར་གྱུར་པ་ཡིན་ཏེ། ཐུན་མོང་གི་ལས་སྒྲུབ་པ་ལ་ཐོགས་པ་མེད་ཅིང༌། མཆོག་གི་གོ་འཕང་ལ་ཡང་ཉེ་བར་གྱུར་པ་ཡིན་ནོ། ། བསྐྱེད་པའི་རིམ་པའོ། །
རྫོགས་པའི་རིམ་པ་ནི། བསྒོམ་པའི་ཚུལ་མི་འདྲ་བ་དུ་མ་ཞིག་གསུངས་ཀྱང་འདིར་གཙོ་བོར་གྱུར་པ་དཔྱིད་ཀྱི་ཐིག་ལེ་དང༌། ཧེ་རུ་ཀ་དང་རྡོ་རྗེ་ཕག་མོ་ཁ་སྦྱོར་བ་བསྒོམ་པའི་ཚུལ་ནི། བསྐྱེད་པའི་རིམ་པ་བསྒོམས་པའི་མཐར། ལུས་ཀྱི་འཁྲུལ་འཁོར་དང་ལྡན་པས་རླུང་ནང་དུ་འདྲེན་པ་དང་བསྟུན་ནས། ཕྱིའི་དཀྱིལ་འཁོར་མ་ལུས་པ་སྣའི་བུ་ག་གཉིས་ཀྱི་ལམ་ནས་དྲངས་ལ་སྙིང་གའི་ཧཱུྃ་ལ་བསྟིམ། ཡུམ་ཡང་དྲངས་ཏེ་ལྟེ་བའི་ཨྃ་ལ་བསྟིམ། ཡབ་ཉིད་ཀྱང་ཞལ་གཅིག་ཕྱག་གཉིས་པར་དམིགས་པའི་ལུས་ཀྱི་དབུས་ཀྱི་ཆ་ལ་ཨ་ཝ་དྷཱུ་ཏཱི་ཕྲ་ཞིང་གསལ་བ་དྲང་བ། གཡས་སུ་ར་ས་ནཱ་དམར་པོ་མེའི་རང་བཞིན་ཀཱ་ལིའི་རྣམ་པའི་རཀྟས་གང་བ། གཡོན་དུ་ལ་ལ་ནཱ་དཀར་པོ་ཆུའི་རང་བཞིན་ཨཱ་ལིའི་རྣམ་པའི་ཐིག་ལེས་གང་བ།
དབུ་མ་ལ་བརྟེན་པའི་ལྟེ་བ་སྤྲུལ་པའི་འཁོར་ལོ་འདབ་མ་དྲུག་ཅུ་རྩ་བཞི་པའི་ལྟེ་བར་ཕག་མོའི་ངོ་བོ་མེའི་རང་བཞིན་ཨཾ་དམར་མོ་མགོ་གྱེན་དུ་ལྟ་བ། ནང་སྐོར་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་ཕྱི་སྐོར་རྩ་འདབ་ལྔ་བཅུ་རྩ་དྲུག་ལ་ཨཱ་ལི་ཀཱ་ལི་དང་དབྱངས་ཀྱི་རིང་པོ་དྲུག་དང་བཅས་པ་དགོད། སྙིང་གར་དབུ་མ་ལ་བརྟེན་པའི་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བར་ཤེས་པའི་རྟེན་རྩ་དམར་པོ་མཐེ་བོ་ཡོངས་ཀྱི་ཚད་དང་མཉམ་པ། ཐུར་དུ་སོར་ཕྱེད་དང་གསུམ་འཕྱང་བའི་དབུས་སུ་ཧེ་རུ་ཀའི་ངོ་བོ་བྱང་ཆུབ་ཀྱི་སེམས་ཀྱི་རང་བཞིན་ཧཱུྃ་བ་མོའི་མདོག་མགོ་ཐུར་དུ་བལྟ་བ་དང༌། ཕྱོགས་ཀྱི་འདབ་མ་བཞིར་ཨོཾ་ཏྲཱཾ་ཧྲཱིཿཨཿ མཚམས་བཞིར་ལྃ་མྃ་པྃ་ཏཱྃ་དགོད། ཧཱུྃ་དང་ཨཾ་གཉིས་དབུ་མས་ཟུང་འབྲེལ་པར་བསམས་ལ། འོག་གི་ལས་ཀྱི་རླུང་བསྐྱོད་པས། ལྟེ་བའི་ཨྃ་ཆེར་བསྐུལ་ནས་ཨྃ་ལས་མེའི་འོད་རྟ་རྔ་བརྒྱར་གཤགས་པའི་ཚད་དང་མཉམ་པ་དབུ་མའི་ལམ་ནས་སོང་ནས་ཧཱུྃ་ལ་བསྣུན་པས། ཧཱུྃ་ལས་བྱང་ཆུབ་ཀྱི་སེམས་ཀྱི་རྒྱུན་དཀར་པོ་སྔ་མའི་ཚད་དང་མཉམ་པ་ལམ་དེ་ཉིད་ནས་བབས་ནས།
ཨྃ་ལ་ཐིམ་པས་གཟི་བརྗིད་ཕུན་སུམ་ཚོགས་པར་གྱུར་པར་བསམ་མོ། ། དེའང་དབུགས་འབྱུང་བའི་ཚེ། མེ་གྱེན་དུ་རྒྱུ་བ་ལ་དམིགས་པས་ར་ས་ནཱའི་ནུས་པ་སྟོབས་སུ་གྱུར་ནས། ལུས་དྲོད་ཀྱིས་གང་བས་རྣམ་པར་རྟོག་པ་བསྲེགས་པར་བསམ། རླུང་འཇུག་པའི་ཚེ་ཁམས་ཐུར་དུ་བབས་པ་ལ་དམིགས་པས་ལ་ལ་ནཱའི་ནུས་པ་སྟོབས་སུ་གྱུར་ཏེ། ལུས་ཐམས་ཅད་བདེ་བས་གང་བར་བསམ། རླུང་གནས་པའི་ཚེ་འབར་བ་དང་འཛག་པ་རོ་གཅིག་ཏུ་གྱུར་པས་དབུ་མའི་ནུས་པ་སྟོབས་སུ་གྱུར་ཏེ། བདེ་བ་དང་མི་རྟོག་པ་ཟུང་དུ་ཆུད་པར་བསམ་མོ། ། ཚུལ་འདི་ཉིད་ལ་གོམས་པར་བྱས་པའི་ཏིང་ངེ་འཛིན་གྱི་ཁྱད་པར་རྙེད་པའི་ཚེ་རླུང་གི་རྣལ་འབྱོར་དང༌། འཁྲུལ་འཁོར་གྱི་ཁྱད་པར་གྱིས་ཀྱང་བོགས་དབྱུང་བར་བྱའོ། །
ཤིན་ཏུ་གོམས་པས་དུ་བ་ལ་སོགས་པ་མཚན་མ་རྣམས་ཀྱང་འབྱུང་ཞིང་ཡང་དག་པའི་ཡེ་ཤེས་ཀྱང་སྐྱེ་བར་འགྱུར་རོ། ། རྣལ་འབྱོར་གཉིས་ལས་བྱུང་བའི་ཏིང་ངེ་འཛིན་གྱི་རྒྱུན་དེས་ཧེ་རུ་ཀའི་གོ་འཕང་ལ་སྦྱོར་བར་བྱེད། རྫོགས་རིམ་བསྒོམ་པའི་ཚུལ་རྒྱས་པར་གཞན་དུ་ཤེས་པར་བྱའོ། ། མཉམ་པར་གཞག་པའི་རྣལ་འབྱོར་རོ། ། བཟླས་པ་ཇི་ལྟར་བྱ་བའི་ཚུལ་ནི་སྙིང་གའི་ཧཱུྃ་ལས་ཕྱིའི་དཀྱིལ་འཁོར་རྫོགས་པར་སྤྲོས་ལ། ཧཱུྃ་ཞེས་བརྗོད་པས་གསལ་གདབ། དེ་ནས་གཙོ་བོ་ལ་སོགས་པ་ཡབ་རྣམས་ཀྱི་ཐུགས་ཀའི་ས་བོན་ལས་འོད་ཟེར་གྱི་རྣམ་པ་འཕྲོས། ཡབ་ཀྱི་ཞལ་དང༌། ཡུམ་གྱི་ཞལ་དང༌། བྷ་ག་དང༌།
རྡོ་རྗེའི་ལམ་ནས་འཁོར་བ་དང༌། རྣལ་འབྱོར་མ་བཅུ་གཉིས་ཀྱི་ནི་ཐུགས་ཀའི་ས་བོན་ལ་གཡོན་སྐོར་དུ་འཁོར་བར་བསམས་ཏེ། ཁ་དོག་ནི་ལས་དང་རྗེས་སུ་མཐུན་པའོ། ། སྔགས་ཀྱི་ཚིག་ནི་ཨོཾ་ན་མོ་བྷ་ག་ཝ་ཏི་ལ་སོགས་པ་ཡབ་ཀྱི་རྩ་སྔགས། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནཱི་ཛཱ་ལ་སཾ་བ་ར་སྭཱ་ཧཱ་སྙིང་པོའོ། ། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ་ཉེ་བའི་སྙིང་པོའོ། ། ཨོཾ་སུམྦྷ་ལ་སོགས་པ་ནི་ཞལ་བྱིན་གྱིས་བརླབ་པ་དང༌། ལས་ཀྱི་སྔགས་སོ། ། ཨོཾ་ན་མོ་བྷ་ག་ཝ་ཏི་བཛྲ་བཱ་ར་ཧཱི་ལ་སོགས་པ་ཡུམ་གྱི་རྩ་སྔགས་སོ། །
ཨོཾ་སརྦྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུྃ་ཧཱུྃ་ཕཊ་སྭཱ་ཧཱ། ཡུམ་གྱི་སྙིང་པོའོ། ། ཨོཾ་བཛྲ་བཻ་རོ་ཙ་ནཱི་ཡེ་ཧུྃ་ཧཱུྃ་ཕཊ་སྭཱ་ཧཱ། ཉེ་བའི་སྙིང་པོའོ། ། ཨོཾ་ཙཽ་རཱི་ཧུྃ་ཧཱུྃ་ཕཊ་ཉེ་བའི་སྙིང་པོའི་སྙིང་པོའོ། ། དེ་དག་ལས་གང་མོས་པ་བཟླ་བའམ། རྩ་སྔགས་གཉིས། སྙིང་པོ་གཉིས། ཉེ་སྙིང་གཉིས། གོ་ཆ་གཉིས་ཏེ།
རིན་ཆེན་བཞི་ལ་བཟླས་པ་བྱས་ཏེ། ས་སྟེངས་ན་ནི་རིན་ཆེན་བཞི། ། ཕྲེང་བའི་སྔགས་ནི་དམ་པར་བརྗོད། ། ཅེས་གསུངས་སོ། ། དེ་ནས་འཁོར་རྣམས་ཀྱི་སྔགས་ཀྱང་བཟླའོ། ། སྔགས་རྣམས་གཞུང་གི་ཆ་མང་པོ་ལས་འབྱུང་བའི་ཕྱིར་མ་བྲིས་སོ། ། བཟླས་པའི་རྣལ་འབྱོར་རོ། ། གཏོར་མའི་བྱ་བ་ནི། འདས་པ་དང༌། འཇིག་རྟེན་པ་གཉིས་ལས་སྔ་མ་ནི་གཏོར་མ་ལེགས་པར་བཤམས་ལ།
སུམྦྷ་དང་སྭ་བྷཱ་ཝས་བསང་ཞིང་སྦྱངས་ནས་སྟོང་པའི་ངང་ལས་ཡྃ་དང་རྃ་ལས་རླུང་དང་མེའི་སྟེང་དུ་ཨཱཿལས་ཐོད་པ་དུམ་བུ་གསུམ་པ་ཤིན་ཏུ་ཡངས་པའི་ནང་དུ། ཨ་ལས་ཟླ་བའི་དཀྱིལ་འཁོར་གྱི་སྟེང་ཤར། ལྷོ། ནུབ། བྱང༌། དབུས་སུ། གོ་ཀུ་ད་ཧ་ན་ལས་བ་ལང༌། ཁྱི། རྟ། གླང་པོ་ཆེ།
མིའི་ཤ་ལྔ་དང༌། དེའི་སྟེང་དུ་ཤར། དབུས། ནུབ། བྱང༌། ལྷོར། བི་མུ་ཤུ་མ་ར་ལས་དྲི་ཆེན། དྲི་ཆུ། བྱང་སེམས། ཀླད་པ།
རཀྟ་སྟེ་བདུད་རྩི་ལྔ། དེའི་སྟེང་དུ་དབུས་དང་ཤར་ནས་གཡས་སྐོར་གྱི། ཧཱུྃ་ཨཱྃ་ཏྲྃ་ཧྲཱིཿཨཿརྣམས་ཆོས་ཀྱི་དབྱིངས། མེ་ལོང་ལྟ་བུ། མཉམ་པ་ཉིད། སོ་སོར་རྟོག་པ། བྱ་བ་གྲུབ་པ་སྟེ། ཡེ་ཤེས་ལྔའི་ངོ་བོར་བསམ་མོ། ། དེའི་སྟེང་དུ་བདུད་རྩི་ལྔའི་རང་བཞིན་ཨོཾ་དཀར་པོ་མགོ་ཐུར་དུ་ལྟ་བ། དེའི་སྟེང་དུ་བྱང་ཆུབ་ཀྱི་སེམས་ཀྱི་རང་བཞིན་ཁ་ཊྭཱཾ་ག་མགོ་ཐུར་དུ་ལྟ་བ་ཧཱུྃ་གིས་མཚན་པ་བསམས་ནས།
ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་པས་མེ་སྦར། དེས་ཤ་ལྔ་བདུད་རྩི་ལྔ་དང༌། ཡེ་ཤེས་ལྔ་བཞུ་ཞིང་བསྐོལ་བའི་རླངས་པ་གྱེན་དུ་སོང་བས། ཨོཾ་དང་ཁ་ཊྭཱཾ་ག་ལས་བདུད་རྩིའི་རྒྱུན་བབས། ཡང་ཁ་ཊྭཱཾ་ག་ལས་བྱུང་བའི་འོད་ཟེར་རླངས་པ་དང་བཅས་པ་ཕྱོགས་བཅུར་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདུད་རྩི་ཐོད་པ་བདུད་རྩིས་གང་བའི་རྣམ་པས་བཀུག་ནས་གཏོར་མ་ལ་ཐིམ། ཁ་ཊྭཱཾ་ག་ཨོཾ་དང་བཅས་པའང་ལྷུང་ནས་ཐམས་ཅད་རོ་གཅིག་ཏུ་འདྲེས་པའི་ཡེ་ཤེས་ཀྱི་བདུད་རྩིའི་རྒྱ་མཚོར་དམིགས་ལ། ཨོཾ་ཨཱཿཧཱུྃ་ཞེས་ཡང་ཡང་བརྗོད་ཅིང་བྱིན་གྱིས་བརླབ་བོ། ། དེ་ནས་མདུན་གྱི་ནམ་མཁར་སྐད་ཅིག་གིས་རྟེན་དང་བརྟེན་པར་བཅས་པའི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དམིགས་ལ། གཙོ་བོའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དུར་ཁྲོད་བརྒྱད་ལ་ཕོག་པས།
དཀྱིལ་འཁོར་ཡོངས་སུ་རྫོགས་པ་བརྒྱད་དུ་གྱུར་ཏེ། ཡེ་ཤེས་པ་དང་རོ་གཅིག་ཏུ་བྱས་ལ་རྩ་བའི་དཀྱིལ་འཁོར་དང་དཀྱིལ་འཁོར་དགུའི་ལྷ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བྱས་ལ། ཨོཾ་བཛྲ་ཨཱ་རལླི་ཧོ་ཛཿཧཱུྃ་བྃ་ཧོཿཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ ཨོཾ་བཛྲ་ཌཱ་ཀི་ནཱི་ཁ་ཁ། ཁཱ་ཧི་ཁཱ་ཧི། ཨི་མཾ་བྷ་ལིཾ། བྷུཉྫ་ཐ། པི་པ་ཐ། མཱ་མ་ཀརྻཾ།
སྭ་དྷཱ་ཡ་ཨོཾ་ཨཱཿཧཱུྃ་ཕཻཾ་ཕཻཾ་སྭཱ་ཧཱ། ཞེས་གསུམ་མམ་བདུན་གྱིས་བསྟབས་ནས། ལྷའི་སྔགས་ཡོངས་སུ་རྫོགས་པས་ཀྱང་དབུལ་བར་བྱའོ། ། གཞུང་ལས་ཟོར་ཡང་བའི་ཕྱིར་སྔགས་ཀྱི་བཟླས་པ་དང་གཏོར་མ་བསྟབས་པའི་སྔགས་དུས་གཅིག་ཏུ་གསུངས་སོ། ། དེ་ནས་ཕྱི་དང་ནང་དང་ཡིད་ལས་བྱུང་བའི་མཆོད་པས་མཆོད་ནས། ཡབ་དང་ཡུམ་གྱི་རྐང་པ་བརྒྱད་པ་གཉིས་ཀྱིས་བསྟོད་ལ། སྲིད་དང་ཞི་བ་མཉམ་པར་ཆགས་པ་འཇོམས་ཤིང་ཡང་དག་རྟོག་པ་བཅོམ། ། ཁྱེད་ཀྱིས་དངོས་པོ་ཐམས་ཅད་མཁའ་དང་མཉམ་པའི་བདག་ཉིད་གཟིགས་པར་ལྡན། ། མགོན་པོ་ཐུགས་རྗེའི་ལྗིད་ཀྱིས་ཡང་དག་བརླན་པའི་ཐུགས་ཀྱི་ཆུས། ། ལྷ་མོ་རྣམས་ཀྱིས་བདག་ལ་ཤིན་ཏུ་མཛེས་བརྩེར་མཛད་དུ་གསོལ། །
ཞེས་པའི་ཚིག་གིས་གསོལ་བ་གདབ་བོ། ། འཇིག་རྟེན་པའི་གཏོར་མ་ནི་མཁའ་འགྲོ་སྤྱིའི་གཏོར་མའི་ཆོ་གས་བཏང་ངོ༌། ། མཐར་དགེ་བ་བསྔོ། ཡི་གེ་བརྒྱ་པས་ཆོ་ག་ལྷག་ཆད་ཁ་བསྐང༌། ཡེ་ཤེས་པ་དང་འཇིག་རྟེན་གྱི་མགྲོན་བཛྲ་མུཿས་གཤེགས་སུ་གསོལ། དམ་ཚིག་པ་བདག་ལ་བསྡུ། གཏོར་མ་རོལ་མོ་དང་བཅས་ནས་དོར་རོ། ། གཏོར་མའི་རིམ་པའོ།། །། ཐུན་མཚམས་ཀྱི་བྱ་བ་ལ་ལྔ་ལས། ཉལ་བའི་རྣལ་འབྱོར་ནི་གཉིད་ལོག་པའི་ཚེ།
རང་གི་སྙིང་གའི་ཧཱུྃ་ལས་འོད་འཕྲོས་པས། སྣོད་བཅུད་ཐམས་ཅད་ཕྱིའི་དཀྱིལ་འཁོར་ལ་བསྡུ། ཕྱིའི་དཀྱིལ་འཁོར་ཐམས་ཅད་ཀྱང་སྣའི་སྒོ་ནས་སྙིང་གའི་ཧཱུྃ་ལ་བསྡུ། ཡུམ་ཀྱང་ཡབ་ལ་བསྡུ། ཡབ་ཀྱང་ཐུགས་ཀའི་ཧཱུྃ་ལ་བསྡུ། ཧཱུྃ་ཀྱི་ཞབས་ཀྱུ་ཁོག་པ་མགོ་བོ། ཟླ་ཚེས། ཐིག་ལེ། ནཱ་དའི་བར་དུ་རིམ་པ་བཞིན་དུ་བསྡུས་ལ། ནཱ་ད་ཡང་ནམ་མཁའ་ལ་འཇའ་ཡལ་བ་བཞིན་མི་དམིགས་པར་བསམས་ནས།
སྟོང་པ་ཉིད་ཀྱི་ངང་ལ་གཉིད་ལོག་གོ ། གཉིས་པ་ལྡང་བའི་རྣལ་འབྱོར་ནི། ནམ་མཁའི་དབྱིངས་ནསཌཱ་མ་རུའི་སྒྲ་དཔའ་བོ་ཉེར་བཞིའི་ཕྲེང་སྔགས་སུ་གྲགས་པས། གཉིད་བསླངས་ནས་ཆོས་ཀྱི་སྐུ་ལས་གཟུགས་ཀྱི་སྐུར་བཞེངས་པར་བསྒོམས་ལ། སྐད་ཅིག་གིས་ཧེ་རུ་ཀའི་སྐུར་ལྡང་ངོ༌། ། དེའི་ཐུགས་ཀའི་ཧཱུྃ་ལས་འོད་འཕྲོས་པས་ཕྱིའི་དཀྱིལ་འཁོར་དང༌། སྣོད་བཅུད་ཐམས་ཅད་གསལ་བར་དམིགས་ནས། ཨོཾ་ཡོ་ག་ཤུདྡྷའི་སྔགས་ཀྱིས་བྱིན་གྱིས་བརླབ་བོ། ། གསུམ་པ་ཁྲུས་ཀྱི་རྣལ་འབྱོར་ནི། ཏིང་ངེ་འཛིན་གྱི་དབང་བསྐུར་བ་དང་འདྲ་ལ།
ཡི་གེ་བརྒྱ་པ་བརྗོད་ཅིང༌། ཁྲུས་བྱས་པས་སྡིག་པ་དང་དྲི་མ་ཐམས་ཅད་དག་པར་བསམ་མོ། ། མཐར་དབང་གི་ལྷ་གཤེགས་སུ་གསོལ་ལོ། ། བཞི་པ་ཁ་ཟས་ཀྱི་རྣལ་འབྱོར་ནི། ཁ་ཟས་གཏོར་མ་ལྟར་བྱིན་གྱིས་བརླབ། རང་ཕྱིའི་ཧེ་རུ་ཀར་གསལ་བཏབ་པའི་ལྟེ་བའི་གཏུམ་མོ་ལས་མེ་འབར་བས་ལུས་ཐམས་ཅད་གང་བའི་ཁྲོད་ན་ལུས་ཀྱི་ལྷ་ཚོགས་རྣམས་གསལ་བར་བལྟ། ཁྱད་པར་དུ་ནང་གི་ཧེ་རུ་ཀའི་སྤྱི་བོར་བླ་མ་རིགས་བདག་གི་ཚུལ་དུ་བཞུགས་པར་བསམ། དེ་ནས་ལག་པའི་མཆོད་པས་ལག་པའི་ལྷ་ཚིམ་པར་བྱས་ནས། ལག་པ་གཉིས་དགང་བླུགས། ཁ་ཧོམ་ཁུང༌།
ཁ་ཟས་བསྲེག་རྫས་སུ་བསམས་ལ། ནང་གི་སྦྱིན་སྲེག་གི་ཚུལ་གྱིས་ལུས་ཀྱི་ལྷ་རྣམས་ལ་མཆོད་པར་བསམ་ཞིང༌། ཤིན་ཏུ་ཞེན་པར་མི་བྱ་བར་བདུད་རྩིའི་རོ་མྱང་ཞིང་བཟའོ། ། ལྷག་མ། ཨོཾ་ཨུཙྪིཥྚ་བ་ལིཾ་ཏ་བྷཀྵ་སཱི་སྭཱ་ཧཱ། ཞེས་པས་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་ནོ། ། ལྔ་པ་སྤྱོད་ལམ་གྱི་རྣལ་འབྱོར་ནི། རང་གི་ལུས་ཀྱི་དཔའ་བོ་དང༌། དཔའ་མོ་དང༌། གོ་ཆ་ཆེན་པོའི་སྔགས་རྣམས་ངག་ཏུ་བརྗོད་པས་ལྷ་རྣམས་སོ་སོའི་གནས་སུ་ཐིམ་པས་རང་ཉིད་བསྲུངས་ནས་སྲུང་འཁོར་གྱི་སྐབས་བཞིན་ཞལ་བཞི་པའི་སྔགས་ལན་གཉིས་ཀྱིས་ཕྱོགས་རྣམ་པར་བཅིངས་ཏེ།
བདག་དང་སྣང་བ་ཧེ་རུ་ཀའི་སྐུར་བསྒོམ། ཧཱུྃ་ཞེས་བརྗོད་པས་བྱིན་གྱིས་བརླབ། བརྗོད་པ་དང་གྲག་པའི་སྒྲ་ཐམས་ཅད་སྔགས་སུ་ཤེས་པར་བྱས་ལ་ཡབ་ཀྱི་རྐང་པ་བརྒྱད་པའི་སྔགས་བརྗོད་ཅིང་བྱིན་གྱིས་བརླབ། སེམས་ཀྱི་རྣམ་པར་རྟོག་པ་འདུ་འཕྲོ་ཐམས་ཅད་ཡེ་ཤེས་ཆེན་པོའི་ཆོ་འཕྲུལ་དུ་ཤེས་པར་བྱས་ལ། ཧཱུྃ་ཞེས་བརྗོད་པས་བྱིན་གྱིས་བརླབས་ནས། ལྷས་ལྷ་ལ་མཆོད་པར་བསམ་ཞིང་ཡུལ་རྣམས་ལ་སྡང་ཞེན་མེད་པར་ལོངས་སྤྱད། ཐམས་ཅད་དུ་སྣང་བ་དེ་བཞིན་གཤེགས་པའི་དཀྱིལ་འཁོར་དང༌། རང་བཞིན་སྟོང་པ་དང༌། ངོ་བོ་ཟུང་དུ་འཇུག་པའི་ཤེས་པའི་ངང་ནས། བཤད་པ་དང༌།
ཉན་པ་དང༌། ཀློག་པ་དང༌། ཁ་ཏོན་དང༌། ཆུ་སྦྱིན་པ་དང༌། མཆོད་རྟེན་བསྒྲུབ་པ་དང༌། རབ་གནས་དང༌། སྦྱིན་སྲེག་ལ་སོགས་པ་རང་བཞིན་གྱི་དོན་ཉེ་བར་བསྒྲུབ་བོ། ། དེ་ལྟར་རིམ་པ་གཉིས་ཡན་ལག་དང་བཅས་པ་ལ་ཤིན་ཏུ་གོམས་པ་ལས་བྱུང་བའི་ཡན་ལག་ཡང་དག་པའི་ཏིང་ངེ་འཛིན་ཐོབ་པར་གྱུར་པའི་ཚེ། སྤྲོས་བཅས་དང༌། སྤྲོས་མེད་དང༌།
ཤིན་ཏུ་སྤྲོས་མེད་ཀྱི་སྤྱོད་པ་རྣམས་ཀྱིས་བརྟན་པར་བྱས་ནས་འཇིག་རྟེན་ལས་འདས་པའི་ཡེ་ཤེས་བསྐྱེད་པར་བྱའོ། ། དེས་གཞན་གྱི་དོན་དུ་ཀུན་ཏུ་བཟང་པོའི་སྤྱོད་པ་ཉེ་བར་སྤྱད་པས། བྱང་ཆུབ་སེམས་དཔའི་ས་རྣམས་བགྲོད་དེ། ཉེ་བའི་རྒྱུས་རང་བཞིན་གྱི་དོན་ཕུན་སུམ་ཚོགས་པ། སྐུ་དང་ཡེ་ཤེས་ལྷུན་གྱིས་གྲུབ་པས་རྡོ་རྗེ་འཛིན་པའི་གོ་འཕང་མངོན་དུ་བྱེད་དོ། ། ཐུན་མོང་གི་དངོས་གྲུབ་རྣམས་ནི་ཞར་ལས་འབྱུང་བ་ཉིད་དོ། ། འདི་ལ་འདུན་པའི་དབང་པོ་རབ་གསལ་རྒྱུད་སྡེ་རིན་ཆེན་གྱིས་ཕྱུག་པ། ། དམ་ཚིག་རྡོ་རྗེས་རྗེས་སུ་བརྒྱན་དང་ཤེས་རབ་ཚུལ་ཁྲིམས་ནོར་ལྡན་པས། ། རིང་ནས་བསྐུལ་ཞིང་རིགས་པའི་རྒྱལ་མཚན་ལུང་གི་དཔལ་གྱིས་མཛེས་འཛིན་དང༌། ། བློ་གྲོས་པདྨོའྀ་གསུང་རབ་འོད་ཀྱིས་རྣམ་པར་ཕྱེ་བས་གསོལ་བཏབ་པས། །
ཧེ་རུ་ཀ་དཔལ་དཔལ་གྱིས་སྒེག་པའི་གསུང་གིས་གསང་བ་ཆེས་གསང་བ། ། མཁའ་འགྲོའི་དབང་པོ་དབང་ཕྱུག་མཆོག་ལ་དབང་འབྱོར་རྣམས་ཀྱིས་དབང་བརྙེས་གང༌། ། ཡང་དག་གྲུབ་བརྙེས་གྲུབ་པའི་སྐྱེས་བུ་བརྒྱུད་པ་རིམ་པ་ལས་བརྒྱུད་པའི། ། སྒྲུབ་པའི་ཐབས་འདི་འདི་ཉིད་ཡིན་ཞེས་ངེས་པའི་ངག་གིས་ངས་འདིར་བཀོད། ། བཀོད་པ་བཀོད་ལེགས་བཀོད་མའི་ཆུ་ལྟར་ཤིན་ཏུ་དྭངས་པར་ལེགས་བཀོད་པའི། ། འཇུག་ངོགས་དམ་པར་འཇུག་པ་དེ་དག་དངོས་གྲུབ་པདྨོའི་དཔལ་ཕྲེང་གིས། ། རྣམ་པར་སྒེགས་ཤིང་རྣམ་པར་གྲོལ་བའི་བདེ་བ་མཆོག་ལ་རྣམ་རོལ་ནས། ། ཀུན་ཏུ་བཟང་པོའི་ཀུན་ནས་དགེ་བས་འགྲོ་བ་ཀུན་གྱི་དཔལ་དུ་གྱུར། ། སྒྲུབ་ཐབས་སྙིང་པོ་ལུང་གི་རྗེས་འབྲངས་སྤྱོད་པའི་རྡོ་རྗེས་བསྟན་པ་ཡི། ། སྒྲུབ་ཐབས་ཇི་བཞིན་མན་ངག་གིས་སྤྲོས་བདག་གིས་སྤྲོས་ལ་ནོངས་པ་གང༌། །
དགོངས་པ་དག་པས་བཟོད་པར་ལེགས་དགོངས་དགེ་བ་གང་ཞིག་ཉེར་བསྒྲུབས་པས། ། ཧེ་རུ་ཀ་དཔལ་འཁོར་འདས་མ་ལུས་འདྲེན་པའི་དཔལ་དུ་འགྱུར་བར་ཤོག། །། དཔལ་འཁོར་ལོ་སྡོམ་པའི་མངོན་པར་རྟོགས་པ་སློབ་དཔོན་སྤྱོད་པའི་རྡོ་རྗེས་མཛད་པའི་དོན་ཉམས་སུ་བླང་བའི་ཚུལ་གོ་བདེ་བར་བཀྲོལ་བ་སྒྲུབ་ཐབས་སྙིང་པོ་ཞེས་བྱ་བ་འདི་ནི་ཤེས་བྱའི་དཀྱིལ་འཁོར་མ་ལུས་པ་ལ་བསྙེངས་པ་མི་མངའ་བའི་མཁྱེན་རབ་ཅན། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཞབས་ཀྱི་པདྨོ་ལ་གུས་པས་གཏུགས་ཤིང༌། དེ་ཉིད་ཀྱི་གསུང་རབ་བདུད་རྩིའི་ཆ་ཅུང་ཟད་འཐུངས་པ་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བས་ལྕགས་མོ་བྱའི་ལོ། དཔྱིད་ཟླ་རྭ་བ་ལ་རྒྱལ་པོའི་ཕོ་བྲང་ཁའི་ཕིང་ཧུར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
