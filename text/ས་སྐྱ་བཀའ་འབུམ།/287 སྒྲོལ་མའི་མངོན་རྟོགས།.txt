ས་སྐྱ་བཀའ་འབུམ།
པོད ༢༨༧
སྒྲོལ་མའི་མངོན་རྟོགས།
༼ན༽ ༄༅། །སྒྲོལ་མའི་མངོན་རྟོགས་བཞུགས།། ༄༅། །རྗེ་བཙུན་མ་སྒྲོལ་མ་ལ་ཕྱག་འཚལ་ལོ། ། རྗེ་བཙུན་མ་སྒྲུབ་པའི་གང་ཟག་གིས། དུས་གང་ཡང་རུང་བ་ལ་གྲུབ་ན་ཁྲུས་བྱ། མ་གྲུབ་ན་ཁ་དག་པ་ཙམ་བྱ་སྟེ། སྟན་བདེ་བ་ལ་བསྡད་ནས། སྐྱབས་འགྲོ་སེམས་བསྐྱེད་བྱའོ། ། དེ་ནས་རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་བསམ། དེ་ལས་འོད་འཕྲོས་པས་མདུན་གྱི་ནམ་མཁར་རྗེ་བཙུན་མ་སྒྲོལ་མ་ལ་སངས་རྒྱས་དང་བྱང་ཆུབ་སེམས་དཔས་བསྐོར་བ་བླ་མ་རྡོ་རྗེ་སེམས་དཔའི་ཆ་ལུགས་ཅན་སྟེང་གི་ཆ་ལ་བཞུགས་པ་སྤྱན་དྲངས།
དེ་དག་ལ་མེ་ཏོག་ལ་སོགས་པའི་མཆོད་པ་རྣམས་དང༌། ཡིད་ལས་བྱུང་བ་དང་གདན་དབུལ་བའི་བར་དུ་བྱ། དེའི་སྤྱན་སྔར་སྡིག་པ་བཤགས་པ་དང༌། རྗེས་སུ་ཡི་རང་བ། ཆོས་ཀྱི་འཁོར་ལོ་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་གདབ་པ། སྐྱབས་སུ་འགྲོ་བ་སེམས་བསྐྱེད་པ། ཡོངས་སུ་བསྔོ་བ་རྣམས་རྒྱས་པར་བྱ་བའམ། བསྡུས་པ་རྡོ་རྗེ་གུར་ལས། དཀོན་མཆོག་གསུམ་ལ་སྐྱབས་སུ་མཆི། །
ཞེས་པ་ལ་སོགས་པ་ལན་གསུམ་བརྗོད། དེ་ནས་བྱམས་པ་ལ་སོགས་པའི་ཚད་མེད་བཞི་བསྒོམ་སྟེ། བསོད་ནམས་ཀྱི་ཚོགས་བསགས་པའོ། ། དེ་ནས་ཡེ་ཤེས་ཀྱི་ཚོགས་བསག་པའི་ཕྱིར་ཐོག་མར། ཨོཾ་སྭ་བྷཱ་ཝ་ཤུདྡྷ་སྶརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། ཞེས་པ་དང༌། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས། ཕྱི་ནང་གི་ཆོས་ཐམས་ཅད་སྟོང་པ་ཉིད་དུ་བསྒོམ། སྟོང་པའི་ངང་ལས་སྔོན་གྱི་སྨོན་ལམ་གྱི་སྟོབས་ཀྱི་ཟུང་འཇུག་གི་སྐུར་བལྟ་བ་ནི།
པཾ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་ལྗང་གུ་ཡོངས་སུ་གྱུར་པ་ལས་ཨུཏྤ་ལ་ཏཱཾ་གིས་མཚན་པ་དེ་ལས་འོད་ཟེར་ཁ་དོག་སྣ་ཚོགས་ཕྱོགས་བཅུར་སྤྲོས་པས། སེམས་ཅན་གྱི་དོན་བྱས་ཚུར་འདུས་པ་ལས་བདག་རང་རྗེ་བཙུན་མ་སྒྲོལ་མ་སྐུ་མདོག་ལྗང་གུ་ཞལ་གཅིག་ཕྱག་གཉིས་མ། ལང་ཚོ་ལ་བབ་ཅིང་མཛེས་མ་ཞབས་གཡས་པ་ཅུང་ཟད་བརྐྱང་པའི་ཕྱེད་ཀྲུང་གིས་བཞུགས་པ། ཕྱག་གཡས་པ་འདོད་པ་སྦྱིན་པའི་ཕྱག་རྒྱ་ཅན། གཡོན་པ་མེ་ཏོག་ཨུཏྤ་ལའི་རྩ་བ་ཐུགས་ཀར་བཟུང་བ། མེ་ཏོག་གི་ཁ་སྙན་གྱི་དྲུང་དུ་རྒྱས་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་གྱི་ན་བཟའ་ཅན། ཡོན་ཏན་མ་ལུས་པས་ཕུལ་དུ་ཕྱུང་བའི་དམ་ཚིག་སེམས་མའི་སྐུ་བསྐྱེད། དེའི་ཐུགས་ཀར་ཡེ་ཤེས་སེམས་དཔའ་མཚོན་གང་པ་དམ་ཚིག་སེམས་དཔའ་ཇི་ལྟ་བ་བཞིན་བསྐྱེད།
དེའི་ཐུགས་ཀར་ཏིང་ངེ་འཛིན་སེམས་དཔའི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་ལྗང་གུ་འོད་ཟེར་དང་བཅས་པ་བསྒོམ། དེ་ལས་འོད་འཕྲོས་པས་འོག་མིན་གྱི་གནས་ནས་ཡེ་ཤེས་ཀྱི་འཁོར་ལོ་བདག་དམ་ཚིག་སེམས་མ་ཇི་ལྟ་བ་བཞིན་སྤྱན་དྲངས་ལ། མེ་ཏོག་ལ་སོགས་པས་མཆོད། ཛཿཞེས་བརྗོད་པས་བདག་ལ་ཉེ་བར་བྱོན། ཧཱུྃ་ཞེས་པས་བསྟིམ། བཾ་གྱིས་དབང་དུ་བྱ། ཧོཿས་མཉེས་པར་བསམ། དེ་ནས་སྤྱི་བོར་ཨོཾ་དཀར་པོ། ། མགྲིན་པར་ཨཱཿདམར་པོ། ། སྙིང་གར་ཧཱུྃ་སྔོན་པོས་བྱིན་གྱིས་བརླབ།
ཡང་སྙིང་གའི་ཏཱཾ་ལས་འོད་འཕྲོས་པས་དབང་བསྐུར་གྱི་ལྷ་དེ་བཞིན་གཤེགས་པའི་ཚོགས་སྤྱན་དྲངས་ལ་མེ་ཏོག་ལ་སོགས་པས་མཆོད་དེ། ཁྱོད་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ་ཞེས་གསུང་ཞིང་དབང་བསྐུར་བས་ལུས་ངག་ཡིད་གསུམ་གྱི་དྲི་མ་དག ཆུ་ལྷག་མ་ཡར་ལུད་པས་དོན་ཡོད་གྲུབ་པས་དབུར་བརྒྱན་པར་བསམ་མོ། ། དེས་རང་གི་དོན་རྫོགས་ནས་གཞན་དོན་ལ་འཇུག་པའི་ཕྱིར། སྙིང་གའི་ཏཱཾ་ལས་འོད་འཕྲོས་ཏེ་སྣོད་བཅུད་ཀྱིས་བསྡུས་པ་ཐམས་ཅད་ལ་ཕོག དེ་དག་ཐམས་ཅད་རྗེ་བཙུན་མ་སྒྲོལ་མར་གྱུར་པར་བསམ། དེ་བཞིན་དུ་དམིགས་ཏེ་འོད་ཟེར་སྤྲོ་བསྡུ་ཡང་ནས་ཡང་དུ་བྱ། དེ་དག་ཐམས་ཅད་ཀྱང་རང་བཞིན་མེད་པ་རྨི་ལམ་གྱི་ཚུལ་དུ་བསྒོམ། བསྒོམ་པས་སྐྱོ་ན་སྔགས་བཟླས་ཏེ་སྙིང་གའི་ཏཱཾ་ལས་སྔགས་ཀྱི་ཕྲེང་བ་བྱུང་ནས་ཁའི་ལམ་ནས་ལྟེ་བའི་ནང་དུ་ཞུགས་ཏེ།
ཏཱཾ་ཉིད་ལ་ཐིམ། ཡང་དེ་བཞིན་དུ་ཁའི་ལམ་ནས་ལྟེ་བའི་ནང་དུ་འཇུག་པའི་ཚུལ་གྱིས་མ་ཡེངས་ཤིང་ཡིག་འབྲུ་གསལ་བ་དང༌། རྨི་ལམ་ལྟ་བུའི་ངང་ལ་སྔགས་ཀྱི་བཟླས་པ་བྱས་ཏེ། དེ་ལ་སྔགས་ཀྱི་ཚིག་ནི། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་ཇི་སྲིད་སྐྱོ་བར་མ་གྱུར་གྱི་བར་དུ་བཟླས་སོ། ། བཟླས་པས་སྐྱོ་ན་བཛྲ་མུཿཞེས་བརྗོད་ལ་བཟོད་པར་གསོལ་ཏེ་ཡེ་ཤེས་སེམས་དཔའ་གཤེགས་སུ་གསོལ་བར་བྱའོ། ། གཞན་ཟ་བ་དང༌། ཉལ་བ་དང༌། འཆག་པ་ལ་སོགས་པ་ཐམས་ཅད་རྗེ་བཙུན་མ་སྒྲོལ་མའི་ང་རྒྱལ་གྱིས་སྤྱད་པར་བྱའོ། །
གང་ལ་རྒྱལ་བའི་ཡུམ་དེས་རྗེས་བཟུང་བ། ། སྡོམ་བརྩོན་དམ་པ་ཤཱཀྱ་དཔལ་གྱི་གསུང༌། ། འགྲོ་ལ་ཕན་ཕྱིར་ཀུན་དགའ་རྒྱལ་མཚན་དཔལ། ། བཟང་པོས་ཚིག་གི་སྡེབ་སྦྱོར་སྤངས་ཏེ་བྲིས། ། རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
