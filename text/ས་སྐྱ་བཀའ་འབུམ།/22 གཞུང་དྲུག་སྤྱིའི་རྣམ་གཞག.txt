ས་སྐྱ་བཀའ་འབུམ།
པོད ༢༢
གཞུང་དྲུག་སྤྱིའི་རྣམ་གཞག
༼ཁ༽ ༄༅། །གཞུང་དྲུག་སྤྱིའི་རྣམ་གཞག་བཞུགས།། ཨོཾ་སྭ་སྟི། སློབ་དཔོན་ནག་པོ་པའི་གཞུང་འདི་རྣམས་ཀྱི་སྔོན་དུ་ཕྱག་འཚལ་བ་ལ་སོགས་པའི་དོན་རྣམ་པ་གསུམ་སྟེ། དགོས་པའི་དོན། བསྡུས་པའི་དོན། ཚིག་གི་དོན་ཏོ། ། དང་པོ་ནི། གཞན་དག་གཞུང་ལུགས་ལ་འཇུག་པར་འགྱུར་བའོ། ། ཕྱག་འཚལ་བས་སློབ་དཔོན་ཉིད་དམ་པར་རྟོགས་ལ།
དམ་པའི་གཞུང་ལ་གཞན་འཇུག་པར་འགྱུར་བའི་ཕྱིར་རོ། ། ཕྱག་འཚལ་བས་དམ་པར་ཇི་ལྟར་རྟོགས་ན། དམ་པ་ཞེས་བྱ་བ་ནི་ཡང་དག་པའི་ལྟ་བ་རྟོགས་པ་ཡིན་ཏེ། དེ་ལ་ཡང་གཉིས། འཇིག་རྟེན་པའི་ཡང་དག་པའི་ལྟ་བ་དང༌། འཇིག་རྟེན་ལས་འདས་པའི་ཡང་དག་པའི་ལྟ་བའོ། ། དང་པོ་ནི་རྒྱུ་འབྲས་ལ་ཡིད་ཆེས་སྐྱེས་ནས་ཕྱག་འཚལ་བ་ཡིན་ཏེ། རྒྱུ་རང་དད་པའི་ལྷ་ལ་ཕྱག་འཚལ་བ་གཞུང་དུ་མཛད་པ་ཙམ་གྱིས་ཀྱང་འབྲས་བུ་ལྷ་དེ་འདྲ་ཅིག་སློབ་དཔོན་དེ་ཡིས་འདོད་པར་ཤེས་ཏེ། འབྲས་བུ་འབྱུང་བར་ཤེས་ནས་རྒྱུ་ལ་ནན་ཏན་དུ་བྱེད་པ་ཡིན་ནོ། ། གཉིས་པ་ནི་སྟོང་པ་དང་སྙིང་རྗེ་གཉིས་སུ་མེད་པའམ།
ཐབས་དང་ཤེས་རབ་གཉིས་སུ་མེད་པའམ། ཆོས་སྐུ་དང་གཟུགས་སྐུ་གཉིས་སུ་མེད་པའི་ཚུལ་གྱིས་བསྟོད་པས། དེ་རྟོགས་པར་ཤེས་ལ། ལ་ལར་ནི་སྐུ་གསུམ་དངོས་སུ་རྟོགས་པར་བསྟན་ཏེ། དེ་ལྟ་བུའི་ཡང་དག་པའི་ལྟ་བ་རྟོགས་པ་དང་ལྡན་པའི་གང་ཟག་དམ་པའི་གཞུང་ལ་གཞན་འཇུག་པར་འགྱུར་བའོ། ། བསྡུས་པའི་དོན་ནི་སོ་སོའི་ཚིག་གི་འགྲེལ་པ་མཛད་པས་གསུང་བར་འགྱུར་ལ། ཚིག་གི་དོན་ནི་སོ་སོ་ལས་འཆད་དོ། ། བཤད་པར་དམ་བཅའ་བའི་དགོས་པ་ནི། ཁས་བླངས་ཡལ་བར་མི་འདོར་བ་སྐྱེས་བུ་དམ་པའི་ཆོས་ཉིད་དེ་རྩོམ་པ་མཐར་ཕྱིན་པའོ།། །། ༄༅། །དཀྱིལ་ཆོག་ས་བཅད་བཞུགས།།
བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། སློབ་དཔོན་སྤྱོད་པའི་རྡོ་རྗེས་མཛད་པའི། བཅོམ་ལྡན་འདས་དཔལ་འཁོར་ལོ་བདེ་མཆོག་གི་དཀྱིལ་འཁོར་གྱི་ཆོ་ག་ལ་དོན་གསུམ་སྟེ། ཀླད་ཀྱི་དོན་རྩོམ་པའི་ཡན་ལག་བསྟན་པ་དང༌། གང་བརྩམ་པར་བྱ་བའི་གཞུང་གི་དོན་དང༌། མཇུག་བརྩམས་པའི་དགེ་བ་བསྔོ་བའོ། ། དང་པོ་ལ་ལྔ་སྟེ། ཕྱག་འཚལ་ཞིང་བརྩམ་པར་དམ་བཅའ་བའི་སྒོ་ནས་ལུས་རྣམ་པར་གཞག་པ་དང༌། བསྟན་བཅོས་བརྩམ་པའི་རྒྱུ་ཡོད་པ་དང༌། སློབ་དཔོན་ཉིད་ཀྱིས་ཁེངས་བསྐྱུང་པ་དང༌།
རྒྱུད་གཞན་དང་ཐུན་མོང་མ་ཡིན་པར་བསྟན་པ་དང༌། བརྗོད་བྱ་ཁྱད་པར་དུ་འཕགས་པར་བསྟན་པའོ། ། གཞུང་ལ་དོན་གསུམ་སྟེ། སྔོན་དུ་བསྙེན་པ་དང༌། དཀྱིལ་འཁོར་གྱི་སྤྱོད་པ་བདུན་དང༌། བརྟུལ་ཞུགས་ཀྱི་རིམ་པ་བཅུ་བཞིའོ། ། བསྙེན་པ་ལ་ལྔ་སྟེ། སློབ་དཔོན་གྱི་མཚན་ཉིད་བསྟན་པ་དང༌། སློབ་མའི་མཚན་ཉིད་བསྟན་པ་དང༌། ཡོ་བྱད་འཚོགས་པར་བྱ་བ་དང༌།
དམ་ཚིག་དང་སྡོམ་པ་བསྒྲག་པ་དང༌། གནས་ལ་སོགས་པ་བསྟན་པའོ། ། དཀྱིལ་འཁོར་གྱི་སྤྱོད་པ་ལ་བདུན་ཏེ། སའི་ཆོ་ག་དཀྱིལ་འཁོར་གྱི་སྤྱོད་པ་དང༌། སྟ་གོན་དུ་གནས་པ་དཀྱིལ་འཁོར་གྱི་སྤྱོད་པ་དང༌། ཐིག་གི་ཆོ་ག་དཀྱིལ་འཁོར་གྱི་སྤྱོད་པ་དང༌། ཚོན་གྱི་ཆོ་ག་དཀྱིལ་འཁོར་གྱི་སྤྱོད་པ་དང༌། ལྷ་དགོད་པ་དང་དམ་ཚིག་པ་བསྐྱེད་པ་ལ་སོགས་པ་དཀྱིལ་འཁོར་གྱི་སྤྱོད་པ་དང༌། སློབ་དཔོན་བདག་ཉིད་འཇུག་པ་དཀྱིལ་འཁོར་གྱི་སྤྱོད་པ་དང༌། སློབ་མ་དཀྱིལ་འཁོར་དུ་གཞུག་པ་དཀྱིལ་འཁོར་གྱི་སྤྱོད་པའོ། །
དང་པོ་ལ་དྲུག་སྟེ། ས་བརྟག་ཅིང་གཟུང་བ། བསླང་བ། སྦྱང་བ། བྱིན་གྱིས་བརླབ་པ། བསྲུང་བ། སའི་ལྷ་མོ་ལ་མཁྱེན་པ་གསོལ་བའོ། ། སྟ་གོན་དུ་གནས་པ་ལ་གསུམ་སྟེ། ལྷ་སྟ་གོན་དུ་གནས་པ། སློབ་མ་སྟ་གོན་དུ་གནས་པ་དང༌།
བུམ་པ་སྟ་གོན་དུ་གནས་པའོ། ། བརྟུལ་ཞུགས་ཀྱི་རིམ་པ་ལ་གསུམ་སྟེ། རྣམ་པར་གཞག་པ་ཙམ་བསྟན་པ་དང༌། སོ་སོར་རྒྱས་པར་བཤད་པ་དང༌། མདོར་བསྡུས་ཏེ་བསྟན་པའོ། ། བར་པ་ལ་བཅུ་བཞི་སྟེ། མེ་ཏོག་ཕྲེང་བའི་དབང་བསྐུར་བ་དང༌། ཆུའི་དབང་དང༌། ཅོད་པན་གྱི་དབང་དང༌། རྡོ་རྗེའི་དང༌།
དྲིལ་བུའི་དང༌། མིང་གི་དང༌། ཐུན་མོང་གི་བརྟུལ་ཞུགས་དང༌། ཐུན་མོང་མ་ཡིན་པའི་བརྟུལ་ཞུགས་དང༌། རྗེས་སུ་གནང་བ་དང༌། བསྲུང་བའི་དམ་ཚིག་ལ་བཀའ་གནང་བ་དང༌། གཟེངས་བསྟོད་ཅིང་ལུང་བསྟན་པ་དང༌། དབུགས་དབྱུང་བ་ཡོན་འབུལ་དང་བཅས་པ་དང༌། གསང་བའི་དབང་བསྐུར་བ་དང༌། ཤེས་རབ་ཡེ་ཤེས་ཀྱི་དབང་བསྐུར་བ་བསྟན་པའོ། །
རྗེས་གནང་ལ་དོན་བཞི་སྟེ། ལྷ་མཆོད་པའི་རྗེས་སུ་གནང་བ་དང༌། སེམས་ཅན་གྱི་དོན་བྱ་བའི་རྗེས་སུ་གནང་བ་དང༌། ཕ་རོལ་ཏུ་ཕྱིན་པ་དང༌། གསང་སྔགས་ཀྱི་ཆོས་བཤད་པའི་རྗེས་སུ་གནང་བ་དང༌། ཕྲིན་ལས་བཞི་བསྒྲུབ་པའི་རྗེས་སུ་གནང་བའོ། ། དམ་ཚིག་ལ་བཀས་གནང་ལ་གཉིས་ཏེ། དམ་ཚིག་དང་སྡོམ་པ་བསྲུང་བ་དངོས་དང༌། སྤྱོད་པའི་རྗེས་སུ་གནང་བའོ། ། ཨི་ཐི།། །།
༄༅། །སྒྲུབ་ཐབས་ས་བཅད་བཞུགས།། ཨོཾ་སྭ་སྟི་སིདྡྷཾ། སློབ་དཔོན་ནག་པོ་སྤྱོད་པ་པས་མཛད་པའི། བཅོམ་ལྡན་འདས་འཁོར་ལོ་བདེ་མཆོག་གི་མངོན་པར་རྟོགས་པའི་རིམ་པ་ལ་དོན་གསུམ་སྟེ། ཀླད་ཀྱི་དོན། གཞུང་གི་དོན། མཇུག་གི་དོན་ནོ། ། དང་པོ་ལ་གཉིས་ཏེ། མཆོད་པར་བརྗོད་པ་དང༌། བཤད་པར་དམ་བཅའ་བའོ། །
གཞུང་གི་དོན་ལ་གཉིས་ཏེ། མཉམ་པར་གཞག་པའི་རྣལ་འབྱོར་དང༌། མཉམ་པ་ལས་ལངས་པའི་རྣལ་འབྱོར་རོ། ། མཉམ་གཞག་ལ་གཉིས་ཏེ། བསྐྱེད་པའི་རིམ་པ་དང༌། རྫོགས་པའི་རིམ་པའོ། ། དང་པོ་ལ་གསུམ་སྟེ། སྦྱོར་བའི་ཏིང་ངེ་འཛིན་དང༌། དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་གོ །
དང་པོ་སྦྱོར་བའི་ཏིང་ངེ་འཛིན་ལ་གཉིས་ཏེ། རྒྱུ་ཚོགས་གཉིས་བསགས་པ་དང༌། འབྲས་བུ་ལྷ་བསྐྱེད་པའོ། ། དང་པོ་ལ་གཉིས་ཏེ། བསོད་ནམས་ཀྱི་ཚོགས་དང༌། ཡེ་ཤེས་ཀྱི་ཚོགས་བསགས་པའོ། ། འབྲས་བུ་ལྷ་བསྐྱེད་པ་ལ་གཉིས་ཏེ། རྟེན་བསྐྱེད་པ་དང༌། བརྟེན་པ་བསྐྱེད་པའོ། ། དེ་ལ་བཞི་སྟེ།
བསྙེན་པ་དང༌། ཉེ་བར་སྒྲུབ་པ་དང༌། སྒྲུབ་པ་དང༌། སྒྲུབ་པ་ཆེན་པོའོ། ། དང་པོ་ལ་གཉིས་ཏེ། རྒྱུ་རྡོ་རྗེ་འཛིན་པ་བསྐྱེད་པ་དང༌། འབྲས་བུ་རྡོ་རྗེ་འཛིན་པ་བསྐྱེད་པའོ། ། དཀྱིལ་འཁོར་རྒྱལ་མཆོག་ལ་བཞི་སྟེ། རྗེས་ཆགས་ཀྱི་སྔོན་དུ་འགྲོ་བས་དམ་ཚིག་སེམས་དཔའ་བསྐྱེད་པ་དང༌། ཡེ་ཤེས་སེམས་དཔའ་གཞུག་ཅིང་དབང་བསྐུར་བའོ། །
ལས་རྒྱལ་མཆོག་ལ་གཉིས་ཏེ། མཆོད་པ་བྱ་བ་དང༌། ལྷའི་དག་པ་དྲན་པའོ། ། མཉམ་པ་ལས་ལངས་པའི་རྣལ་འབྱོར་ལའང་གསུམ་སྟེ། གཏོར་མ་དང༌། བཟླས་པའི་སྔགས་དང༌། སྤྱོད་ལམ་དུས་སུ་གོ་ཆའི་བསྲུང་བ་བསྟན་པའོ། ། ཡང་ན་འདི་སྐད་ཀྱང་གསུངས་ཏེ་མཉམ་གཞག་དང༌། མཉམ་ལངས་སོ། ། དང་པོ་ལ་བཞི་སྟེ།
རྣལ་འབྱོར་དང༌། ཤིན་ཏུ་རྣལ་འབྱོར་དང༌། རྗེས་སུ་རྣལ་འབྱོར་དང༌། རྣལ་འབྱོར་ཆེན་པོའོ། ། གཞན་རྣམས་གོང་དང་འདྲའོ། ། ཨི་ཐི།། །། ༄༅། །སྦྱིན་སྲེག་ས་བཅད་བཞུགས།། ཨོཾ་སྭ་སྟི། སློབ་དཔོན་སྤྱོད་པའི་རྡོ་རྗེས་མཛད་པའི། བཅོམ་ལྡན་འདས་འཁོར་ལོ་སྡོམ་པའི་སྦྱིན་སྲེག་གི་ཆོ་ག་ལ་དོན་གསུམ་སྟེ།
ཀླད་ཀྱི་དོན་དང༌། གཞུང་གི་དོན་དང༌། མཇུག་གི་དོན་ནོ། ། དང་པོ་ལ་གཉིས་ཏེ། མཆོད་པར་བརྗོད་པ་དང༌། བཤད་པར་དམ་བཅའ་བའོ། ། གཞུང་ལ་གསུམ་སྟེ། སྦྱིན་སྲེག་བྱ་བའི་དུས་དགོས་པ་ཁྱད་པར་ཅན་དུ་བསྒྲུབ་པ་བསྟན་པ་དང༌། ལུས་རྣམ་པར་གཞག་པའི་ཚུལ་གྱིས་གཞན་གྱི་གཞུང་ལ་ཟུར་ཟ་བར་བསྟན་པ་དང༌། ཡན་ལག་རྒྱས་པར་བཤད་པའོ། །
དེ་ལ་གཉིས་ཏེ། ནང་གི་སྦྱིན་སྲེག་དང༌། ཕྱིའི་སྦྱིན་སྲེག་གོ ། དང་པོ་ལ་གསུམ་སྟེ། ནང་བླ་ན་མེད་པའི་སྦྱིན་སྲེག་དངོས་དང༌། དེ་དང་རྗེས་སུ་མཐུན་པའི་མཚོན་བྱེད་ལ་ཡང་བླ་ན་མེད་པའི་སྦྱིན་སྲེག་ཏུ་བསྟན་པ་དང༌། སྦྱིན་སྲེག་གི་རང་གཞུང་དང་གཞན་གཞུང་གཉིས་མཐུན་པར་མཚམས་སྦྱོར་དང་བཅས་པའོ། ། ཕྱིའི་སྦྱིན་སྲེག་ལ་གཉིས་ཏེ། རྒྱུད་སོ་སོ་ལས་སློབ་དཔོན་ཐ་དད་ཀྱིས་རྒྱས་པར་བསྟན་ཡང་རྣལ་འབྱོར་མ་རྒྱུད་ལ་བརྟེན་པའི་སྦྱིན་སྲེག་མདོར་བསྟན་པ་དང༌། རྒྱས་པར་བཤད་པ་དངོས་སོ། །
དེ་ལ་གསུམ་སྟེ་སྦྱོར་བ་དང༌། ལས་དང་རྗེས་སུ་མཐུན་པའི་བསྒྲུབ་པ་དང༌། མཇུག་གི་ཆོ་གའོ། ། དང་པོ་ལ་གསུམ་སྟེ། ཐབ་ཁུང་མངོན་པར་འདུ་བྱ་བ་དང༌། ཡོ་བྱད་བསགས་པ་འདིར་མདོ་ཙམ་དུ་བསྟན་པ་དང༌། སྒྲུབ་པ་པོ་རང་ཉིད་ཆས་སུ་འཇུག་པ་བསྟན་པའོ། ། དངོས་གཞི་ལས་དང་རྗེས་སུ་མཐུན་པའི་བསྒྲུབ་པ་ལ་གཉིས་ཏེ། འཇིག་རྟེན་པའི་མེ་ལྷ་མཆོད་པ་དང༌། འདས་པའི་མེ་ལྷ་མཆོད་པའོ། །
དང་པོ་ལ་བཞི་སྟེ། ཐབ་ཁུང་བསྲུང་ཞིང་བྱིན་གྱིས་བརླབ་པ་དང༌། ལས་དང་མཐུན་པའི་མེ་ལྷ་བསྐྱེད་པའི་ཆོ་ག་དང༌། མཆོད་པའི་རྫས་དགྲམ་པ་དང༌། སྦྱིན་སྲེག་བྱ་བའི་རིམ་པ་དངོས་སོ། ། འདས་པའི་མེ་ལྷ་མཆོད་པ་ལ་ཡང་གསུམ་སྟེ། སེམས་དཔའ་སུམ་རྩེག་གི་ཚུལ་གྱིས་རྟེན་དང་བརྟེན་པའི་དཀྱིལ་འཁོར་བསྒྲུབ་པ་དང༌། སྦྱིན་སྲེག་བྱ་བའི་རིམ་པ་དངོས་དང༌། རྫས་སྔགས་དང་ལས་སྔགས་ཀྱི་ཁྱད་པར་བསྟན་པའོ། ། གཞུང་གི་ཆོ་ག་ལ་གསུམ་སྟེ།
མཆོད་བསྟོད་སྔོན་དུ་འགྲོ་བའི་འདས་པའི་མེ་ལྷ་གཤེགས་སུ་གསོལ་བ་དང༌། འཇིག་རྟེན་པའི་མེ་ལྷ་ལ་ལྷག་མའི་སྦྱིན་སྲེག་དབུལ་ཞིང་གཤེགས་སུ་གསོལ་བ་དང༌། ཡི་གེ་བརྒྱ་པ་སྔོན་དུ་འགྲོ་བས། ཕུར་བུ་དབྱུང་བ་ལ་སོགས་པ་མཇུག་གི་ཆོ་ག་བསྟན་པའོ། ། ཨི་ཐི།། །། ༄༅། །གསང་བའི་དེ་ཁོ་ན་ཉིད་གསལ་བའི་ས་བཅད་བཞུགས།། ༄༅། །བླ་མ་དམ་པའི་ཞབས་པད་སྤྱི་བོས་ལེན། སློབ་དཔོན་སྤྱོད་པ་པས་མཛད་པའི་གསང་བའི་དེ་ཉིད་རབ་ཏུ་གསལ་བ་འདི་ལ། བསྡུས་པའི་དོན་གསུམ་གྱིས་བསྟན་ཏེ། ཀླད་དང༌།
གཞུང་དང༌། མཇུག་གི་དོན་ཏོ། ། དང་པོ་ལ་གཉིས་ཏེ། ཕྱག་འཚལ་བ་དང༌། བཤད་པར་དམ་བཅའ་བའོ། ། གཞུང་དོན་ལ་གཉིས་ཏེ། ལེའུ་དང་པོས་དེ་ཁོ་ན་ཉིད་ཀྱི་མཚན་ཉིད་མདོར་བསྟན་པ་དང༌། ལེའུ་གཉིས་པ་ལ་སོགས་པས་དེའི་བསྒོམ་པ་བསྟན་པའོ། ། དང་པོ་ལ་གསུམ་སྟེ། རྗོད་བྱེད་དང་བཅས་པའི་བརྗོད་བྱ་ཁྱད་པར་ཅན་བསྟན་པ་དང༌།
བརྗོད་བྱའི་མཚན་ཉིད་དངོས་བསྟན་པ་དང༌། དེ་དག་གི་གཞུང་ཉེ་བར་བསྡུ་བའོ། ། དང་པོ་ལ་གཉིས་ཏེ། རྗོད་བྱེད་ཀྱི་ཚིག་བསྟན་པ་དང༌། བརྗོད་བྱའི་ཁྱད་པར་དངོས་བསྟན་པའོ། ། དེ་ལའང་གཉིས་ཏེ། ཐུན་མོང་གི་བརྗོད་བྱ་དགོངས་པ་དང་བཅས་པ་དང༌། ཐུན་མོང་མ་ཡིན་པའི་བརྗོད་བྱ་ཕན་ཡོན་དང་བཅས་པའོ། ། བརྗོད་བྱའི་མཚན་ཉིད་དངོས་ལ་གསུམ་སྟེ། བཤད་པར་དམ་བཅའ་བའི་སྒོ་ནས་མཚན་ཉིད་མདོར་བསྟན་པ་དང༌།
དེ་ཉིད་རྒྱས་པར་བཤད་པ་དང༌། དེའི་མཚན་ཉིད་རྟོགས་པར་དཀའ་བའི་བརྟག་པའི་བྱེ་བྲག་བསྟན་པའོ། ། གཉིས་པ་ལ་གཉིས་ཏེ། མཚན་ཉིད་དངོས་ཀྱི་རྗོད་བྱེད་རྒྱུད་ཀྱི་དབྱེ་བ་དང་བཅས་པ་བསྟན་པ་དང༌། གཉིས་སྤྲོད་པ་བླ་ན་མེད་པའི་རྒྱུད་བརྗོད་བྱའི་དེ་ཁོ་ན་ཉིད་འདུས་པ་རྒྱུད་དང་བཅས་པ་བསྟན་པའོ། ། བརྟག་པའི་བྱེ་བྲག་ལ་གཉིས་ཏེ། མཚམས་སྦྱོར་དང༌། བརྟག་པ་དངོས་བསྟན་པའོ། ། དེ་ལ་གསུམ་སྟེ། དཔེ་དོན་གྱི་སྒོ་ནས་བརྟག་པ་དང༌།
རྟོག་བྱེད་ཀྱི་རབ་ཏུ་དབྱེ་བ་དང༌། རྟོག་བྱེད་ཁྱད་པར་ཅན་དུ་བླ་མ་བསྟན་པའོ། ། དེ་ལ་གསུམ་སྟེ། ཡིད་ཆེས་ཐམས་ཅད་ཀྱི་བྱེད་པ་པོར་བླ་མ་བསྟན་པ་དང༌། དེའི་དབྱེ་བ་བསྟན་པ་དང༌། དེ་ལ་མཆོད་ཅིང་བསྔགས་ན་ཕན་ཡོན་དང་ལྡན་པར་བསྔགས་པའོ། ། དེ་ལ་གཉིས་ཏེ། མཆོད་པ་དང་ཕན་ཡོན་དང་ལྡན་པར་བསྟན་པ་དང༌། བསྔགས་པ་ཕན་ཡོན་དང་ལྡན་པར་བསྟན་པའོ། ། དེ་ལ་གཉིས་ཏེ།
འཇུག་པའི་ཕན་ཡོན་དང༌། ལྡོག་པའི་ཕན་ཡོན་ནོ། ། ལེའུ་གཉིས་པ་ལ་སོགས་པས་དེའི་དོན་བསྒོམ་པ་བསྟན་པ་ལ་གཉིས་ཏེ། བསྒོམ་བྱའི་བརྗོད་བྱ་རྗོད་བྱེད་ཀྱི་ལུས་རྣམ་པར་གཞག་པ་དང༌། ཡན་ལག་རྒྱས་པར་བཤད་པའོ། ། དང་པོ་ལ་གཉིས་ཏེ། བསྒོམ་པའི་བརྗོད་བྱའི་ལུས་རྣམ་གཞག་དང༌། དེའི་རྗོད་བྱེད་ཀྱི་ལུས་རྣམ་གཞག་གོ ། སྔ་མ་ལ་གཉིས་ཏེ། བསྒོམ་བྱའི་སེམས་དངོས་པོ་ཐམས་ཅད་ཀྱི་རང་བཞིན་ཡིན་པར་བསྟན་པ་དང༌།
དེ་ཉིད་དེའི་བསྐྱེད་རྫོགས་ལ་སོགས་པའི་འདུས་པ་གཉིས་མེད་ཀྱི་ངོ་བོར་བསྟན་པའོ། ། དེ་ལྟ་བུའི་བསྒོམ་བྱའམ་བརྗོད་བྱ་གཅིག་པོ་དེ་ཉིད་རྗོད་བྱེད་ནི་གཉིས་ཏེ། རྗོད་བྱེད་དངོས་དང༌། དེ་དག་གི་གཞུང་ཉེ་བར་བསྡུ་བའོ། ། དང་པོ་ལ་གཉིས་ཏེ། རྣལ་འབྱོར་དང་རྣལ་འབྱོར་མའི་རྒྱུད་ཀྱི་ཚིག་གི་ཚོགས་ཐ་དད་ཀྱིས་སོ། ། ཡན་ལག་རྒྱས་པར་བཤད་པ་ལ་གསུམ་སྟེ། རྣལ་འབྱོར་རྒྱུད་ཀྱི་སྒོ་ནས་དང༌། དེ་དག་གི་གཞུང་ཉེ་བར་བསྡུ་བའོ། ། དེ་ལ་དང་པོ་རྣལ་འབྱོར་རྒྱུད་ཀྱི་རྒྱས་བཤད་ལ་གསུམ་སྟེ།
དོན་རིམ་པ་བཞི་ལ་སྦྱར་བ་དང༌། དཔེ་ལས་ཀྱི་ཕྱག་རྒྱ་ལ་སྦྱར་བ་དང༌། དེ་དག་གི་གཞུང་ཉེ་བར་བསྡུ་བའོ། ། དང་པོ་ལ་བཞི་སྟེ། རྒྱུད་ཀྱི་རིམ་པ་མདོར་བསྟན་པའི་ཚུལ་གྱིས་གཏན་ལ་དབབ་པ་དང༌། སྔགས་ཀྱི་རིམ་པ་གཞན་ལ་ལྟོས་པའི་ཚུལ་དུ་བསྟན་པ་དང༌། ཡེ་ཤེས་ཀྱི་རིམ་པ་བརྗོད་བྱེད་ཀྱི་ཡི་གེ་དང་བཅས་པ་དང༌། གསང་བའི་རིམ་པ་མཚན་གཞི་དང་མཚན་ཉིད་དུ་བཅས་པ་གཏན་ལ་དབབ་པ་བསྟན་པའོ། ། རྒྱུད་རིམ་ལ་གཉིས་ཏེ། བཤད་པར་དམ་བཅའ་བ་དང༌།
དེ་གཏན་ལ་དབབ་པའོ། ། དེ་ལ་གཉིས་ཏེ། རྫས་དང་བཏགས་པའི་ཡི་གེ་བཞིའི་སྒོ་ནས་འཁོར་ལོ་བཞི་གཏན་ལ་དབབ་པ་དང༌། ཡི་གེ་གཉིས་ལྡན་གྱི་ཚུལ་གྱིས་འཁོར་ལོ་བཞི་པོ་དེ་ཉིད་ཐབས་དང་ཤེས་རབ་ཏུ་གཏན་ལ་དབབ་པའོ། ། སྔགས་རིམ་ལ་དབྱེ་བ་མེད་དོ། ། གསུམ་པ་ཡེ་ཤེས་ཀྱི་རིམ་པ་ལ་གཉིས་ཏེ། རྫས་དང་བཏགས་ཀྱི་ཡི་གེས་ཡེ་ཤེས་ཀྱི་རིམ་པའི་རྟོགས་པའི་ས་ཕྱེ་ནས་གཏན་ལ་དབབ་པ་དང༌། ཡི་གེ་གཉིས་ཀྱང་ཐབས་དང་ཤེས་རབ་ལ་སོགས་པའི་རྣམ་གྲངས་སུ་བསྟན་པའོ། ། སྔ་མ་ལ་གཉིས་ཏེ། བཏགས་པའི་ཡི་གེ་བདག་གིས་ཞེས་བྱ་བས་འཁོར་ལོ་གསུམ་ལ་བརྟེན་པའི་ལོངས་སྐུ།
ཟླ་བ་ལ་སོགས་པ་གཏན་ལ་དབབ་པ་ལ་རྫས་ཀྱི་ཡི་གེ་ཐོས་པས། འཁོར་ལོ་གཅིག་ལ་བརྟེན་པའི་སྤྲུལ་སྐུ་དང་ཡུངས་ཀར་ལ་སོགས་པ་བསྟན་ཏོ། ། བཞི་པ་གསང་རིམ་ལ་གསུམ་སྟེ། དུས་གཅིག་ན། ཞེས་བྱ་བ་བརྗོད་བྱ་དང་བཅས་པའི་གསང་རིམ་རྟོགས་པའི་མཚན་གཞི་བསྟན་པ་དང༌། དེའི་མཚན་ཉིད་བསྟན་པ་དང༌། དེ་དག་གི་གཞུང་བསྡུ་བའོ། ། བར་པ་ལ་གཉིས་ཏེ། མཚམས་སྦྱོར་དང༌། མཚན་ཉིད་དངོས་སོ། །
དེ་ལ་གཉིས་ཏེ། ཐོག་མཐའི་ཚིག་བསྡུས་པ་བཅོམ་ལྡན་འདས་དང་བཞུགས་པའི་ཚིག་དོན་གྱི་སྒོ་ནས་མཚན་གཞི་བསྟན་པ་དང༌། ཏ་ཐཱ་ལ་སོགས་པའི་ཚིག་དོན་གསུམ་གྱི་སྒོ་ནས་མཚན་ཉིད་བསྟན་པའོ། ། སྔ་མ་ལ་གཉིས་ཏེ། བཅོམ་ལྡན་འདས་ཀྱི་ཚིག་དང༌། བཞུགས་པའི་ཚིག་དོན་བསྟན་པའོ། ། དེའི་སྔ་མ་ལ་གཉིས་ཏེ། བྷ་གའི་སྒྲ་འདི་བཅོམ་པ་ལ་སྦྱར་ལ་སྤངས་པ་ཕུན་སུམ་ཚོགས་པ་ལ་བྱ་བ་དང༌། བྷ་གའི་སྒྲ་འདི་དབྱིངས་ལ་དེ་ལ་དམིགས་པའི་ཡེ་ཤེས་དང་རྟེན་དང་བརྟེན་པ་དབྱེར་མེད་རྟོགས་པ་ལ་བྱས་ཏེ་རྟོགས་པ་ཕུན་སུམ་ཚོགས་པར་བསྟན་པའོ། ། གཉིས་པ་བཞུགས་པའི་ཚིག་དོན་ལ་གསུམ་སྟེ།
འཕེལ་འགྲིབ་མེད་པའི་དུས་རོ་གཅིག་དབྱེར་མེད་རྡོ་རྗེ་སེམས་དཔའི་རང་བཞིན་དུ་བཞུགས་པ་དང༌། འཇིག་རྟེན་སྣོད་བཅུད་ལ་སོགས་པའི་ཆོས་དང་ཆོས་ཉིད་དབྱེར་མེད་པ་རྡོ་རྗེ་སེམས་དཔའི་རང་བཞིན་དུ་རྟོགས་པ་དང༌། རྒྱུད་རིམ་གྱི་གནས་སྐབས་དགའ་བ་དང་སྐད་ཅིག་མ་རྣམས་རྡོ་རྗེ་སེམས་དཔའ་ལ་སོགས་པར་བསྟན་པའོ། ། གཉིས་པ་ཏ་ཐཱ་ལ་སོགས་པའི་ཚིག་དོན་ལ་གསུམ་སྟེ། དེ་བཞིན་གཤེགས་པའི་ཚིག་དོན་དང༌། སྐུ་གསུང་ཐུགས་རྡོ་རྗེའི་ཚིག་དོན་དང༌། བཙུན་མོའི་བྷ་ག་རྣམས་ཀྱི་ཚིག་དོན་དང་གསུམ་མོ། ། དེ་བཞིན་གཤེགས་པའི་གཞིའམ་རྒྱུར་གྱུར་པའི་ཆོས་ཐམས་ཅད་ཀྱི་སྒྲ་དོན་བསྟན་པ་དང༌། ཏ་ཐཱའི་ཚིག་དོན་དངོས་བསྟན་པའོ། ། དེ་ལ་བཞི་སྟེ།
དེ་ཉིད་ལས་འོངས་པའི་ཚུལ་གྱིས་དང༌། དེ་བཞིན་ཉིད་ལས་འགྲོ་འོང་གཉིས་ཀའི་ཚུལ་གྱིས་དང༌། ཡུལ་རྣམས་དེ་བཞིན་གཤེགས་པར་གྲུབ་པས་དེ་རྣམས་ཡུལ་དུ་བྱེད་པའི་སྒོ་ནས་དབང་པོ་རྣམས་དེ་བཞིན་གཤེགས་པར་བསྟན་པ་དང༌། དེ་དག་གི་གཞུང་ཉེ་བར་བསྡུ་བའི་ཚུལ་གྱིས་ཆོས་ཐམས་ཅད་དེ་ཉིད་ལ་འགྲོ་འོང་གི་ཚུལ་གྱིས་ཏ་ཐཱར་བསྟན་པའོ། ། གཉིས་པ་སྐུ་གསུང་ཐུགས་རྡོ་རྗེའི་ཚིག་དོན་ལ་གཉིས་ཏེ་རྒྱུད་རིམ་གྱིས་ལུས་ངག་ཡིད་གསུམ་ཐ་མལ་པ་ཆོས་ཅན་དུ་བཞག་པ་དང༌། དེ་ཉིད་ཆོས་གསང་རིམ་དབྱེར་མེད་དུ་བསྟན་པའོ། ། རྡོ་རྗེ་བཙུན་མོའི་ཚིག་དོན་ལ་གཉིས་ཏེ། ཐུན་མོང་དང་ཐུན་མོང་མ་ཡིན་པའོ། ། དེ་ལ་གཉིས་ཏེ། ཐུན་མོང་མ་ཡིན་པའི་བཙུན་མོ་དེས་གསོས་ཤིང་བསྐྱེད་པའི་འབྲས་བུ་སྐུ་བསྟན་པ་དང༌།
དེ་དག་གི་རྒྱུ་དེ་ཁོ་ན་མིང་གི་རྣམ་གྲངས་ཀྱི་སྒོ་ནས་ཐ་མི་དད་ཀྱི་ཚུལ་གྱིས་བཞུགས་པ་བཅོམ་ལྡན་འདས་ལ་སོགས་པ་རྗོད་བྱེད་དང་བཅས་པར་བསྟན་པའོ། ། རྣལ་འབྱོར་གྱི་རྒྱུད་ཀྱི་རྒྱས་བཤད་ཀྱི་གཉིས་པ་དཔེ་ལས་ཀྱི་ཕྱག་རྒྱ་ལ་སྦྱར་བའི་ལེའུ་གསུམ་པ་ལ་གསུམ་སྟེ། ལེའུའི་མཚམས་སྦྱོར་དང༌། གཞུང་དང༌། མཚན་ནོ། ། གཞུང་ལ་བཞི་སྟེ། ཨེ་བཾ་ལ་སོགས་པའི་རྗོད་བྱེད་ཀྱི་བརྡས་མཚོན་པའི་ཡེ་ཤེས་བསྟན་པ་དང༌། དེས་མཚོན་པའི་དོན་གྱི་ཡེ་ཤེས་ཨེ་བཾ་ལ་སོགས་པའི་སྒྲས་དངོས་སུ་མི་རྟོགས་པ་དཔེ་དང་བཅས་པ་བསྟན་པ་དང༌། སྒྲས་མི་རྟོགས་ཀྱང་དེས་མཚོན་ནས་བརྒྱུད་པའི་དཔེས་རྟོགས་པ་དཔེ་དང་བཅས་པ་བསྟན་པ་དང༌། དེས་མཚོན་པའི་དོན་མཐར་ཐུག་གི་དེ་བཞིན་ཉིད་དངོས་པོ་ཐམས་ཅད་ཀྱི་སྐྱེད་བྱེད་དུ་བསྟན་པའོ། །
དེ་དག་གི་གཞུང་ཉེ་བར་བསྡུ་བ་ལ་གཉིས་ཏེ། དེ་ཁོ་ན་ཉིད་སངས་རྒྱས་ཀྱིས་གསུངས་པའི་ཚུལ་དཔེ་དང་བཅས་པར་བསྟན་པ་དང༌། གསུངས་པའི་དེ་ཁོ་ན་ཉིད་དཔེ་དང་རྗོད་བྱེད་དང་བཅས་པར་བསྟན་པའོ། ། མ་རྒྱུད་ཀྱི་སྒོ་ནས་བསྟན་པ་ལ་བཞི་སྟེ། མཚམས་སྦྱར་གྱི་སྒོ་ནས་སྤྱིའི་རྗོད་བྱེད་ཀྱི་ཚིག་གི་གསང་བ་དང༌། རྒྱུད་རིམ་མདོར་བསྟན་པ་དང༌། ཁྱད་པར་གྱི་རྗོད་བྱེད་ཀྱི་སྒོ་ནས་གསང་བའི་རིམ་པ་རྒྱས་པར་བཤད་པ་དང༌། རིམ་པ་བཞི་པོ་སྤྱིའི་རྗོད་བྱེད་མདོར་བསྟན་པའི་རྣམ་གྲངས་དང་བཅས་པར་བསྟན་པའོ། ། དང་པོ་ལ་གཉིས་ཏེ། གསང་བའི་རིམ་པ་མདོར་བསྟན་པ་དང༌།
རྒྱུད་ཀྱི་རིམ་པ་མདོར་བསྟན་པའོ། ། མཇུག་གི་དོན་ལ་གཉིས་ཏེ། བསྟན་བཅོས་བརྩམ་པའི་རྒྱུ་དང༌། བརྩམས་པའི་བསོད་ནམས་བསྔོ་བའོ། ། གསང་བའི་དེ་ཉིད་རབ་ཏུ་གསལ་བའི་བྱེད་འགྲེལ། ཨི་ཐི།། །། ༄༅། ཨོ་ལ་པ་ཏིའི་ས་བཅད་བཞུགས།། ༄༅། །ན་མཿཤྲཱི་ཙཀྲ་སམྦ་ར་མཎྜ་ལེ་བྷྱཿ ཨོ་ལ་པ་ཏི་རིམ་པ་བཞི་པ་ཞེས་བྱ་བ་ལ་དོན་རྣམ་པ་གཉིས་ཏེ། གསང་སྔགས་ཐེག་པ་ཆེན་པོ་རྣལ་འབྱོར་བླ་ན་མེད་པའི་རྒྱུད་དང་སྦྱར་ཏེ་རྒྱས་པར་བཤད་པ་དང༌།
ཕ་རོལ་ཏུ་ཕྱིན་པའི་བདེན་བཞི་སྟོན་པའི་རྗོད་བྱེད་ཀྱི་སྒྲ་དང་སྦྱར་ནས་བསྡུས་ཏེ་བསྟན་པའོ། ། དང་པོ་ལ་གཉིས་ཏེ། བརྗོད་བྱའི་དོན་རྒྱུད་གསུམ་ཀ་དང་ཐུན་མོང་མ་ཡིན་པའི་ཕྱིར་རིམ་པ་བཞིར་རྒྱས་པར་བསྟན་པ་དང༌། རིམ་པ་བཞིའི་མཇུག་བསྡུས་ཏེ་བསྟན་པའོ། ། དང་པོ་ལ་བཞི་སྟེ། རྒྱུད་ཀྱི་རིམ་པ། སྔགས་ཀྱི་རིམ་པ། ཡེ་ཤེས་ཀྱི་རིམ་པ། གསང་བའི་རིམ་པའོ། ། དང་པོ་ལ་གསུམ་སྟེ།
རྟེན་དང་བརྟེན་པའི་ལུས་ཀྱི་དཀྱིལ་འཁོར་སྦོམ་པ་དང་ཕྲ་བ་གཏན་ལ་དབབ་པ་དང༌། བྱང་ཆུབ་སེམས་ཀྱི་དཀྱིལ་འཁོར་ཁམས་དྭངས་མ་གཏན་ལ་དབབ་པ་དང༌། དེ་དག་སྐྱེད་བྱེད་རླུང་གི་དཀྱིལ་འཁོར་གཏན་ལ་དབབ་པའོ། ། དང་པོ་ལ་གསུམ་སྟེ། ཕུང་པོ་ལྔ་སྦོམ་པའི་ལྷ་ལ་འཁོར་ལོ་བཞི་དང་རྩ་གཉིས་ཇི་ལྟར་གནས་པའི་དབང་དུ་བྱས་ནས་ཇི་སྙེད་པའི་ཆོས་ཐམས་ཅད་ཇི་ལྟ་བ་བཞིན་ནང་དུ་གཏན་ལ་དབབ་པ་དང༌། འཁོར་ལོ་བདེ་མཆོག་གི་རྗོད་བྱེད་ཀྱིས་ཞིང་སྐྱེས་དང་སྔགས་སྐྱེས་ཀྱི་ཡུལ་དང་ལྷ་རྣམས་བདག་ཉིད་ཀྱི་ཡུལ་ལ་ཇི་ལྟ་བ་བཞིན་གཏན་ལ་དབབ་པ་དང༌། བྱ་བའི་རྒྱུད་ལ་སོགས་པ་དམན་པའི་རྒྱུད་རྣམས་ཀྱི་བཟླས་བརྗོད་དང་དཀའ་ཐུབ་ལ་སོགས་པ་ཇི་ལྟ་བ་བཞིན་དུ་བདག་ཉིད་ཀྱི་དཀྱིལ་འཁོར་གསུམ་ལ་ཚང་བར་གཏན་ལ་དབབ་པའོ། ། དང་པོ་ལ་གསུམ་སྟེ། གཏན་ལ་དབབ་པའི་གཞི་འཁོར་ལོ་བཞི་དང༌། རྩ་གཉིས་དང༌།
གཏན་ལ་དབབ་པའི་ཆོས་བཞི་ཚན། གསུམ་ཚན། གཉིས་ཚན་རྣམས་ཀྱང་གཏན་ལ་ཕབ་པའི་དོན་སྔགས་ཀྱི་དམིགས་པའི་རྟེན་དུ་དམིགས་ཡུལ་དུ་བྱའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། འཁོར་ལོ་བཞིའི་མིང་དང༌། གནས་གང་ན་གནས་པ་དང༌། ཡི་གེ་ཇི་ལྟར་དགོད་པའོ། ། གཏན་ལ་དབབ་པའི་ཆོས་ལ་དོན་གསུམ་སྟེ།
བཞི་ཚན་དུ་གཏན་ལ་དབབ། གསུམ་ཚན་དུ་གཏན་ལ་དབབ། གཉིས་ཚན་དུ་གཏན་ལ་དབབ་པའོ། ། བཞི་ཚན་དུ་གཏན་ལ་དབབ་པ་ལ་བཅུ་གསུམ་སྟེ། ཡིག་འབྲུ་བཞི་དང༌། ཕྱག་རྒྱ་བཞི་དང༌། སྦྱོར་བ་བཞི་དང༌། ཡན་ལག་བཞི་དང༌། བདེན་པ་བཞི་དང༌། སྡེ་པ་བཞི་དང༌།
དབྱེ་བ་བཞི་དང༌། བཟང་པོ་བཞི་དང༌། དགའ་བ་བཞི་དང༌། སྐད་ཅིག་བཞི་དང༌། འབྲས་བུ་བཞི་དང༌། གདན་བཞི་དང༌། དེ་ཁོ་ན་ཉིད་བཞིའོ། ། གསུམ་ཚན་དུ་གཏན་ལ་དབབ་པ་བཞི་ནི། ཏིང་ངེ་འཛིན་གསུམ། ལས་གསུམ།
དཀྱིལ་འཁོར་གསུམ། སྐུ་གསུམ་མོ། ། གཉིས་ཚན་ནི། ཡི་གེ་གཉིས། ཐབས་དང་ཤེས་རབ་གཉིས། དབུགས་འབྱུང་རྔུབ་གཉིས། ཤེས་རབ་གཉིས། རིམ་པ་གཉིས་ལ་སོགས་པའོ། ། ཨི་ཐི།། །། ༄༅། །དཔྱིད་ཀྱི་ཐིག་ལེའི་ས་བཅད་བཞུགས།།
༄༅། །དཔྱིད་ཀྱི་ཐིག་ལེ་ལ་དོན་གསུམ་སྟེ། ཀླད་ཀྱི་དོན། གཞུང་གི་དོན། མཇུག་བསྡུ་བའོ། ། དང་པོ་ལ་གཉིས་ཏེ། རིམ་པ་བཞིའི་དོན་ལ་མཆོད་པར་བརྗོད་ཅིང་ལུས་མདོར་བསྟན་པ་དང༌། དགོས་འབྲེལ་བཤད་པར་དམ་བཅའ་བའོ། ། དང་པོ་ལ་གཉིས་ཏེ། དཔྱིད་ཀྱི་ཐིག་ལེ་གསུམ་བསྟན་པ་དང༌། དེ་གསུམ་འབྱུང་བའི་རྒྱུ་མཚན་བསྟན་པའོ། །
དང་པོ་ལ་གསུམ་སྟེ། རྒྱུ་ཐབས། འབྲས་བུ་དཔྱིད་ཀྱི་ཐིག་ལེའོ། ། གཞུང་དོན་རིམ་པ་བཞི་རྒྱས་པར་སྟོན་པ་ལ་ལེའུ་བཅུ་ཡོད་པ་ལས། ལེའུ་དང་པོ་ལ་གཉིས་ཏེ། རྒྱས་པར་བཤད་པ་དང༌། གཞུང་བསྡུ་བའོ། ། དང་པོ་ལ་གསུམ་སྟེ། རང་བཞིན་དེ་ཁོ་ན་ཉིད་རྟོགས་ན་བཅོས་མའི་དཀྱིལ་འཁོར་ལ་སོགས་པ་སྤང་བར་བསྟན་པ་དང༌། ལས་དང་པོ་པས་རྒྱུད་སྦྱང་བའི་ཕྱིར་བྱ་དགོས་པར་བསྟན་པ་དང༌།
ལེའུ་གཉིས་པ་ནས་བཅུ་པའི་བར་གྱིས་རིམ་པ་བཞིའི་བདག་ཉིད་རྒྱས་པར་སྟོན་པ་ལ་དོན་གཉིས་ཏེ། གཉིས་པ་ནས་དགུ་པའི་བར་གྱིས་རྒྱུད་རིམ་རྒྱས་པར་སྟོན་པ་དང༌། བཅུ་པ་ནས་སྔགས་དང༌། ཡེ་ཤེས་དང༌། གསང་བའི་རིམ་པ་རྒྱས་པར་བསྟན་པའོ། ། དང་པོ་ནི་ལེའུ་དང་པོས་ཕུང་པོ་ཁམས་དང་སྐྱེ་མཆེད་ཀྱི་རང་བཞིན་དུ་ཆོས་ཐམས་ཅད་འདུས་པའི་སྒོ་ནས་མདོར་བསྟན་ནོ། ། ལེའུ་གསུམ་པ་ནས་བདུན་པའི་བར་གྱི་སྒོ་བཞིའི་སྒོ་ནས་རྒྱས་པར་བཤད་དོ། ། ལེའུ་བརྒྱད་པ་དང་དགུ་པས་དཀྱིལ་འཁོར་དང་སྦྱིན་སྲེག་ལ་སོགས་པའི་སྒོ་ནས་ཤིན་ཏུ་རྒྱས་པར་སྟོན། བར་པ་ལ་གཉིས་ཏེ། སྐུ་གསུང་ཐུགས་ཀྱི་སྒོའི་དབྱེ་བ་བསྟན་པའོ། །
ཡེ་ཤེས་སམ་བྷ་གའི་སྒོའི་དབྱེ་བ་བསྟན་པའོ། ། ལེའུ་བཅུ་པ་ལ་གསུམ་སྟེ། མདོར་བསྟན། རྒྱས་པར་བཤད། ལེའུའི་གཞུང་བསྡུ་བའོ། ། བར་པ་ལ་གསུམ་སྟེ། སྔགས་ཀྱི་རིམ་པ། ཡེ་ཤེས་ཀྱི་རིམ་པ། འབྲས་བུ་གསང་བའི་རིམ་པའོ།། །། རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
