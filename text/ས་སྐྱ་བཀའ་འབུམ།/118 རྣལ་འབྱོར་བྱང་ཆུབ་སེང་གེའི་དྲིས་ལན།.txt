ས་སྐྱ་བཀའ་འབུམ།
པོད ༡༡༨
རྣལ་འབྱོར་བྱང་ཆུབ་སེང་གེའི་དྲིས་ལན།
༼ཇ༽ ༄༅། །རྣལ་འབྱོར་བྱང་ཆུབ་སེང་གེའི་དྲིས་ལན་བཞུགས།། ༄༅། །ཨོཾ་སྭ་སྟི་སིདྡྷཾ། གཙང་ལ་སྟོད་ཀྱི་གྲོམ་པ་ས་སྐྱའི་དགོན་པ་ནས་ཤཱཀྱའི་དགེ་བསྙེན་རྣལ་འབྱོར་པ་གྲགས་པ་རྒྱལ་མཚན་གྱིས་ཤཱཀྱའི་དགེ་སློང་བྱང་ཆུབ་སེང་གེའི་ཆབ་ཤོག་གི་ལན་ཡི་གེ་ཕྱག་ཏུ་ཕུལ་བ། སྔར་བཞིན་སྐུ་ཁམས་བདེ་ཞིང་ཆོས་དང་མཐུན་པར་སངས་རྒྱས་ཀྱི་བསྟན་པ་ལ་བྱ་བ་བྱེད་པར་ཞུ། གློ་བ་སྤྲོ་སླད་ཀྱི་བསྙུན་ཤོག་བུ་ལ་སྨོན། དོན་ལ་ཁྱེད་ཀྱི་ཡི་གེ་བར་ཆད་མེད་པར་ཁོ་བོའི་སུག་པར་ཕྱིན། དེའི་ལན་དུ་གྱུར་པ་ལ་སྤྱིར་མ་སྨིན་པ་ལ་གསང་སྔགས་བཤད་པར་བྱ་བའི་རྒྱུད་ཀྱི་བྱེ་བྲག་རྟོག་པའི་རྒྱུད་ཅེས་བྱ་བ། འཕགས་པ་དོན་ཡོད་ཞགས་པ་ལ་སོགས་པ་འགའ་མ་གཏོགས་པ་རྒྱུད་སྡེ་བཞི་པོ་ཐམས་ཅད་ལས་རང་རང་གི་ཆོ་གས་སྨིན་པར་བྱས་པ་ལས་མ་སྨིན་པ་གཞན་ལ་བཤད་པར་བྱ་བ་གནང་བ་མ་མཐོང་སྟེ། དེ་ཡང་བྱ་བའི་རྒྱུད་ཀྱི་རྩ་བ་ལྟ་བུར་དཔུང་པ་བཟང་པོ་ལས།
རིགས་དང་དམ་ཚིག་མ་ཐོབ་སྙིང་རྗེ་མེད། ། དེ་བཞིན་བྱང་ཆུབ་སེམས་ནི་མ་བསྐྱེད་ཅིང༌། ། སངས་རྒྱས་མ་དད་ལྷ་གཞན་ལ་བརྟེན་པས། ། ང་ཡི་གསང་སྔགས་བཟླས་ན་ཕུང་བར་འགྱུར། ། ཞེས་བཤད། བྱ་བའི་རྒྱུད་ཀྱི་དཀྱིལ་འཁོར་ཀུན་ཏུ་འཇུག་པར་མ་ནུས་ན་ཡང་དཀྱིལ་འཁོར་གཅིག་ཙམ་དུ་འཇུག་དགོས་ཏེ། དེ་ཉིད་ལས། བསམ་པ་ཞན་ཅིང་ཉམས་ཀྱིས་མི་ལྕོགས་པས། ། དཀྱིལ་འཁོར་ཐམས་ཅད་བལྟ་བར་མི་ནུས་ནའང༌། ། དེ་ལས་གང་ཡང་རུང་བའི་དཀྱིལ་འཁོར་ནི། །
གཅིག་ཙམ་ཞིག་ཀྱང་དད་པས་མཐོང་གྱུར་ན། ། གནོད་སྤྱིན་ཚོགས་དང་མཚན་མོ་རྒྱུ་བ་དང༌། ། ས་བླའི་གདོན་རྣམས་ཀུན་དང་ཀླུ་བདག་དང༌། ། ལྷ་ལ་སོགས་དང་བགེགས་དང་ལོག་འདྲེན་དང༌། ། བརྟུལ་ཞུགས་གནས་པ་དེ་ལ་གླགས་མི་ལྟ། ། ཞེས་བྱ་བ་ལ་སོགས་པ་གསུངས་སོ། ། སྤྱོད་པའི་རྒྱུད། འཇམ་དཔལ་རྩ་རྒྱུད་ལས་ཀྱང༌། ཇི་ལྟར་ཡང་དག་པའི་ལྟ་བ་མེད་པ་ལ་སྡོམ་བརྩོན་མེད་པ་དང༌། སྐྱབས་སུ་མ་སོང་བ་ལ་ཆོས་པར་གཏོགས་པ་མེད་པ་དང༌།
བྱང་ཆུབ་ཏུ་སེམས་མ་བསྐྱེད་པ་ལ་བྱང་ཆུབ་སེམས་དཔའ་མེད་པ་ལྟར་མངོན་པར་དབང་བསྐུར་བ་མ་བྱས་པ་ལ་ཡང་སྔགས་པའི་ཐ་སྙད་མེད་པར་རིགས་པར་བྱའོ་ཞེས་པ་དང༌། དེའི་རྒྱུད་ཕྱི་མ་ཁྲོ་བོ་རྣམ་པར་རྒྱལ་བ་ལས་ཀྱང༌། ཁྱོད་ཀྱིས་དབང་མ་བསྐུར་བ་རྣམས་ལ་མིང་ཙམ་ཡང་བསྟན་པར་མི་བྱའོ་ཞེས་བཤད་དོ། ། རྣལ་འབྱོར་གྱི་རྒྱུད་ཀྱི་འཕགས་པ་དེ་ཁོ་ན་ཉིད་འདུས་པ་ལས་ཀྱང༌། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་སྨྲ་བར་མི་བྱ་སྟེ། ཁྱོད་དམ་ཚིག་ཉམས་པར་འགྱུར་ཏ་རེ། ཞེས་འབྱུང་ངོ༌། ། དེ་དག་ཐམས་ཅད་པས་ཀྱང་རྣལ་འབྱོར་ཆེན་པོའི་རྒྱུད་འདི་ནི་ཤིན་ཏུ་གསང་ཞིང་སྦ་བར་བྱ་བ་སྟེ། དབང་གི་སྔོན་དུ་ཡང་དམ་ལ་བཞག་པ་བཞི་ལ་སོགས་པ་རྒྱས་པར་གསུངས་ལ། དཔལ་ཕྱག་རྒྱ་ཆེན་པོ་ཐིག་ལེ་ལས་ཀྱང༌།
དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། ཞེས་གསུངས་ཏེ། དངོས་གྲུབ་ཐོབ་ཀྱང་ཞེས་བྱ་བ་ནི་ཐུན་མོང་གི་དངོས་གྲུབ་ནམ་མཁའ་ལ་འགྲོ་བའི་བར་ཐོབ་ཀྱང་ངན་འགྲོར་འགྲོ་སྟེ། དབང་མ་ཐོབ་པར་ལམ་ཟབ་མོ་ཉམས་སུ་བླང་བའི་ཕྱིར་རོ། ། ངེས་བརྗོད་བླ་མ་ལས་ཀྱང༌།
གང་ཞིག་དབང་བསྐུར་མེད་པ་ལ། ། གཞན་དུ་དེ་ཉིད་མ་བསྟན་ཅིག ། ཅེས་བྱ་བ་ལ་སོགས་པ་གསུངས་སོ། ། ལུང་གཞན་ཡང་བསམ་གྱིས་མི་ཁྱབ་པ་ཡོད་མོད་ཀྱི། གཞུང་མངས་ཀྱིས་དོགས་པས་མ་བྲིས་སོ། ། རྣལ་འབྱོར་མའི་གཞུང་རྣམས་ལས་བྱིན་རླབས་ཕྲ་མོ་བཤད་པ་དེ་དག་གང་ཡིན་ཞེ་ན། དབང་ཐོབ་པའི་གང་ཟག་ལ་ཏིང་ངེ་འཛིན་གྱི་ཁྱད་པར་འགའ་ཞིག་རྒྱུད་ལ་བསྐྱེད་པར་བྱ་བའི་ཕྱིར་བྱིན་རླབས་ཀྱི་རྒྱུན་བསྒོམ་དུ་གཞུག་པ་ཞེས་བྱ་བའི་གདམས་ངག་ཡིན་གྱི། དབང་མ་ཐོབ་པ་རྣམས་ལ་རྡོ་རྗེ་རྣལ་འབྱོར་མ་ལ་སོགས་པའི་གསང་བ་བསྟན་དུ་ག་ལ་རུང༌། དེའང་རྡོ་རྗེ་རྣལ་འབྱོར་མ་རྣམས་ཀྱི་རྩ་བ་ལྟ་བུ། སློབ་དཔོན་རྒྱལ་པོ་ཨིནྡྲ་བྷཱུ་ཏིས་མཛད་པ་ཞལ་གཉིས་མ་ཆུང་ངུ་ཞེས་བྱ་བ་ལས།
སྔགས་པས་ཐོག་མར་བླ་མ་དང་སངས་རྒྱས་ལ་མངོན་པར་གུས་པའི་ཡིད་ཅན་གྱིས་བྱང་ཆུབ་ཀྱི་སེམས་བརྟན་པར་བཟུང་སྟེ། དབང་བསྐུར་བ་ཡང་དག་པར་ཐོབ་ནས་ཞེས་འབྱུང་བ་ཡིན་ནོ། ། རྡོ་རྗེ་རྣལ་འབྱོར་མ་ལ་ཡང་སྔོན་དུ་བསྙེན་པ་དང་སྟ་གོན་ཡང་བྱས། ལྷ་ལྔ་ལ་སོགས་པའི་དཀྱིལ་འཁོར་ཡང་བྲིས་ཏེ། སྒྲུབ་མཆོད་དང་བདག་འཇུག་མང་བར་བྱས། སློབ་མའི་ཕྱི་ནང་གི་འཇུག་པ་དང་དབང་བསྐུར་བ་ཡང་ཡོངས་སུ་རྫོགས་པར་བྱས་ན། སྦྱོང་གཞི་དང་སྦྱོང་བྱེད་ངོ་འཕྲོད་པ་ཡོད་པའི་ཕྱིར་འདིས་སྨིན་པར་བྱེད་པ་ཡོངས་སུ་རྫོགས་པ་ཡིན་ཏེ། འདི་ལྟ་བུའི་སྒོ་ནས་རྡོ་རྗེ་རྣལ་འབྱོར་མའི་ཆོ་ག་ཡོངས་སུ་རྫོགས་པར་བྱེད་པ་ནི་གཅིག་ཙམ་ཡང་མ་མཐོང་ངོ༌། ། ཡང་གསང་སྔགས་སྔ་འགྱུར་རྙིང་མ་བ་འགའ་ཞིག་གིས་སྤྱོད་པས་གསང་བ་ཕྱོགས་ཐམས་ཅད་དུ་སྒྲོགས་པ་ལ་ཉེས་པ་མེད་པར་བྱེད་པ་འདི་ཡང་རང་གི་གཞུང་དང་ཡང་འགལ་བས་འདི་ཡང་དག་པ་མ་ཡིན་ཏེ། གསང་བའི་སྙིང་པོ་ལས།
དབང་རྣམས་བསྐུར་བར་མ་བྱས་ཤིང༌། ། བླ་མ་མཉེས་པར་མ་བྱས་པར། ། མཉན་པ་ལ་སོགས་བརྩོན་པ་ནི། ། འབྲས་བུ་མེད་ཅིང་བརླག་པར་འགྱུར། ། ཞེས་གསུངས་ལ། དེ་ལ་སོགས་པ་སྔ་འགྱུར་གྱི་བཀའ་དང་བསྟན་བཅོས་དུ་མ་ལས་མ་སྨིན་པ་ལ་གསང་བ་མི་བསྒྲགས་པར་གསུངས་སོ། ། ཁྱེད་ཀྱི་ལུགས་ཀྱི་གསང་སྔགས་ཀྱི་སྤྱིའི་གོ་བ་ཇི་ལྟར་ལགས་ཞེས་གསུངས་པའི་ལན་ལ་སྤྱིར་རྡོ་རྗེ་ཐེག་པའི་ལུགས་ཀྱིས་ཐོག་མར་དབང་ཡོངས་སུ་རྫོགས་པར་བསྐུར་བས་སྦྱང་གཞི་དང་སྦྱོང་བྱེད་ངོ་འཕྲོད་པར་བྱས་ནས། དམ་ཚིག་དང་སྡོམ་པ་ལ་ཉེས་པ་མེད་པར་བྱས་ནས་བསྲུངས་ན་ལམ་ཟབ་མོ་མ་བསྒོམས་ཀྱང་སངས་རྒྱས་འགྲུབ་པར་གསུངས་ཏེ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། །
སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་སོ། ། དེའི་སྟེང་དུ་དབང་ཡང་དང་ཡང་དུ་བླངས་ན་སྐྱེ་བ་བདུན་ནས་འགྲུབ་པར་འགྱུར་ཏེ། དེ་ཁོ་ན་ཉིད་ཀྱི་རྒྱུད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ལ་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་གསུངས་སོ། ། དེས་ན་ཐོག་མར་དབང་ཡང་དག་པར་བླང་བ་གལ་ཆེ་ལ།
དབང་ཐོབ་ནས་ཀྱང་ལམ་ཟབ་མོ་བསྒོམ་པ་བས་སྲུང་སྡོམ་གལ་ཆེ་སྟེ། མ་ཐོབ་ན་བསྲུང་རྒྱུ་མེད་ཅིང༌། མ་བསྲུངས་ན་བསྒོམས་ཀྱང་མི་ཕན་ལ། དབང་ཐོབ་ཅིང་དམ་ཚིག་བསྲུངས་ན་མ་བསྒོམས་ཀྱང་འགྲུབ་པར་བཤད་པའི་ཕྱིར་རོ། ། ཐོབ་ཅིང་བསྲུངས་བའི་སྟེང་དུ་བསྒོམ་པར་བྱ་བ་ལ་བྱང་ཆུབ་ཀྱི་སེམས་དང་ལྟ་བ་མ་འཁྲུལ་བ་ལ་སོགས་པ་གོམས་པར་བྱས་ནས། གདོད་བསྐྱེད་པའི་རིམ་པ་སྔོན་དུ་སོང་བས་རྫོགས་པའི་རིམ་པ་བསྒོམ་པ་ཟུང་དུ་འབྲེལ་བ་ནི་ལམ་མ་འཁྲུལ་པ་ཞེས་བྱ་བ་གནད་དུ་ཆེ་བ་ཡིན་ཏེ། བརྟག་པ་གཉིས་པ་ལས། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། །
རྡོ་རྗེ་ཅན་གྱིས་ཆོས་འཆད་དོ། ། ཞེས་གསུངས་ལ། དེ་བཞིན་དུ་གསང་བ་འདུས་པ་ལ་སོགས་པའི་རྒྱུད་དུ་མ་ནས་ཀྱང་གསུངས་ཤིང༌། སློབ་དཔོན་འཕགས་པ་ཀླུ་སྒྲུབ་ཀྱིས་ཀྱང༌། རིམ་པ་ལྔ་པ་ལས། བསྐྱེད་པའི་རིམ་པར་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་གདང་བུ་ལྟ་བུར་བསྟན། ། ཞེས་གསུངས་སོ། །
དེ་ལ་སོགས་པ་ཡང་དག་པའི་བསྟན་བཅོས་དུ་མ་ནས་ཀྱང་བཤད་དོ། ། དེ་ལྟར་རིམ་པ་གཉིས་ལ་གནས་པ་དེས་ཚར་གཅད་པ་དང་རྗེས་སུ་གཟུང་བའི་ལས་གང་ཡང་རུང་བ་གཅིག་ནུས་ན་རྟོགས་པ་བརྟན་པར་བྱ་བའི་ཕྱིར་གསང་བའི་སྤྱོད་པ་བྱེད་པ་ཡིན་པས་དེ་ནས་མཐོང་བའི་ལམ་གྱི་ཡེ་ཤེས་སྐྱེས་ནས་སངས་རྒྱས་བརྒྱའི་ཞལ་མཐོང་ཞིང༌། ཞིང་ཁམས་བརྒྱ་བསྒུལ་བ་ལ་སོགས་པ་ཡོན་ཏན་བརྒྱ་ཕྲག་བཅུ་གཉིས་ཐོབ་ནས། གྲུབ་པ་ཐོབ་པ་ཞེས་བྱ་བའི་མིང་དུ་ཐོབ་པ་ཡིན་ལ། དེས་ས་བཅུ་ཐོབ་ནས་གསང་སྔགས་ཀྱི་ཉེ་བའི་རྒྱུ་ཞེས་བྱ་བ་ལ་བརྟེན་ནས་ས་ལྷག་མ་རྣམས་བསྒྲུབས་ཏེ། ས་བཅུ་གསུམ་པ་རྡོ་རྗེ་འཛིན་པ་ཞེས་བྱ་བ་མངོན་དུ་བྱེད་པ་རྣལ་འབྱོར་ཆེན་པོའི་རྒྱུད་དུ་མ་དང༌། སྐྱོན་མེད་པའི་བསྟན་བཅོས་དུ་མ་ནས་ཀྱང་གསུངས་སོ། ། ཇོ་བོ་ནཱ་རོ་ཏ་པ་དང་མར་པ་མཇལ་ལམ་མ་མཇལ་གསུངས་པའི་ལན་ནི། སྤྱིར་འདི་དག་ལ་ལུང་མེད་པའི་ཕྱིར་ལོ་རྒྱུས་ཙམ་ལ་བརྟེན་ཏེ་བརྗོད་པ་ལས་གཞན་ཤེས་པར་དཀའ་སྟེ། ནག་ཚོ་ལོ་ཙཱ་བའི་ཞལ་ནས།
ང་བཙུན་ཆུང་གཅིག་གིས་ཇོ་བོ་སྤྱན་འདྲེན་དུ་ཕྱིན་ཙ་ན། ཇོ་བོ་མ་ག་དྷཱར་སྟབས་ཀས་ལོ་གཅིག་འགོར་བར་བྱུང་ནས། ཇོ་བོ་ནཱ་རོ་པ་སྙན་པ་ཆེ་བས་ཞལ་བལྟ་བ་ལ་འགྲོ་སྙམ་སྟེ། མ་ག་དྷཱ་ནས་ཟླ་བ་གཅིག་ཤར་ལྷོར་ཕྱིན་པ་ན། ཕུལླ་ཧ་རི་ཞེས་བྱ་བའི་གཙུག་ལག་ཁང་ན་ཇོ་བོ་བཞུགས་ཞེས་ཐོས་ཏེ་དེ་བལྟ་བར་ཕྱིན་པས་ང་བསོད་ནམས་ཆེ་བར་བྱུང་སྟེ། སླེབ་པའི་ཉིན་པར་ཇོ་བོ་ལ་རྒྱལ་ཕྲན་ཞིག་ཕྱག་འཚལ་བ་ཡིན་ཟེར་ནས་ཕྱིན་པས་ཁྲི་ཆེན་པོ་ཞིག་བརྩིགས་ནས་འདུག་པའི་རྩར་བསྡད། དེ་ནས་ཁྲོམ་ཐམས་ཅད་འུར་ལངས་ནས། ཇོ་བོ་བྱོན་ཀྱིན་འདུག་ཟེར་ཏེ་བལྟས་པས། ཇོ་བོ་སྐུ་བོངས་ཆེ་བ། དབུ་སྐྲ་དཀར་བ་ལས་ཐལ་ནས།
དམར་སང་ངེ་བ་སིནྡྷཱུ་རའི་ཐོད་བཅིངས་པ། མི་བཞི་ཙམ་གྱིས་བཏེག་ནས་གོ་ལ་མུར་གིན་བྱོན་པ་མཐོང༌། ཞབས་ལ་འཇུ། གསུང་ཐོས་པ་བྱ་སྙམ་ཙ་ན། དབང་ཆེ་ཆེས་ཕར་ཕར་ཕུལ་ནས་ཐ་མར་བཏོན། དེར་ཇོ་བོའི་ཞལ་ནི་མཐོང༌། གསུང་ནི་མ་ཐོས། དེ་ནས་ཚུར་ལོག་ནས་ཇོ་བོ་རྗེ་དང་ངེད་དཔོན་སློབ་ལོ་གཅིག་བལ་པོར་བསྡད་པའི་དུས་ན་ཇོ་བོ་ནཱ་རོ་པ་སྐུ་ནི་བོར། ཐུགས་ནི་མཁའ་སྤྱོད་དུ་གཤེགས་ཏེ། ལྷའི་རོལ་མོ་དུ་མས་བསུས་ནས།
པུར་སྦྱོང་བའི་སར་ཡང་ལྷའི་རོལ་མོ་དང༌། མེ་ཏོག་ལ་སོགས་པའི་མཆོད་པ་མང་པོ་བྱུང་ཞེས་ཐོས། དེ་ནས་ངེད་ཀྱིས་མངའ་རིས་སྟོད་དུ་ལོ་གསུམ་བསྡད། མར་འོང་ནས་གུང་ཐང་དུ་ལོ་གཅིག་བསྡད། དེ་ནས་མར་འོང་ནས་སྙེ་ཐང་འོར་དུ་ཇོ་བོ་ཆོས་གསུང་གིན་བཞུགས་ཙ་ན། མར་པ་བློ་གྲོས་ཀྱིས་ཆོས་ཐུན་འགའ་མཉན་ནས་སོང་བ་ཡིན་ཏེ། ཁོང་དང་ཇོ་བོ་མཇལ་ནས་ཆོས་ཡུན་རིང་དུ་ཉེན་ཟེར། མར་པ་མི་ཟེར་བྱ་བའི་ལོ་རྒྱུས་རྫུན་མེད་པ་གཅིག་ནས་གཅིག་ཏུ་བརྒྱུད་པའི་གཏམ་ལས་ཐོས་སོ། ། བླ་མ་མར་པ་རང་གི་སློབ་མ་འཕན་ཡུལ་ན། གཙང་དར་དད་པ་ཡེ་ཤེས་བྱ་བ་ཅིག་ན་རེ།
གཞན་ཅི་ཟེར་ཡང་ངའི་བླ་མ་དང་ཇོ་བོ་ནཱ་རོ་པ་དེ་དང་མཇལ་བ་ལ་མ་སླེབ་གསུང༌། ཇོ་བོའི་སློབ་མ་གདྒཱ་མེ་ཏྲཱི་བ་བྱ་བ་ལ་གདམས་ངག་ཐམས་ཅད་ཐོས་སོ་གསུང་ངོ༌། ། ཞེས་དད་པ་ཡེ་ཤེས་ཀྱི་ཉིང་སློབ་གཅིག་ལས་ཁོ་བོས་ཐོས་སོ། ། དེས་ན་མར་པ་རང་ཡང་གསུང་ངེས་མེད། མར་པའི་གླུ་ཡིན་ཟེར་བ་ཕལ་ཆེར་ཡང༌། རྔོག་དང༌། མེས་ཚོན་པོ་ལ་སོགས་པ་རྣམས་ལ་ནི་མ་བྱུང༌། ཕྱིས་ངོམ་ཤོད་པའི་རྣལ་འབྱོར་བ་ཅིག་ལ་བྱུང་ནས་འཕེལ་བ་ལས། མར་པ་རང་གིས་མ་བྱས་པར་ཤེས་པ་མང་པོ་འདུག མི་ལས་བླངས་པ་ཕལ་ཆེར་ངན་རྫོང་རས་པས་བྱས་པ་ལས།
མི་ལ་རང་གིས་བྱས་པ་ཙམ་མི་སྣང་ངོ༌། ། མར་པའི་མིན་པར་གང་གིས་ཤེས་ན། མར་པའི་གླུ་ཡིན་ཟེར་བ་ཀུན་ལ་ནང་འགལ་དང༌། རྒྱ་གར་གྱི་ཡུལ་གྱི་རྒྱུས་མེད་པ་ཅིག་གིས་ཡུལ་ནོར་བ་མང་པོ་བྲིས་ནས་འདུག་པས། མར་པའི་ཚིག་མ་ཡིན་པར་མངོན་ནོ། ། ཕལ་ཆེར་བརྫུན་དང་རང་བཟོ་བྱེད། ། ལུང་དང་རིགས་པ་རྣམ་པར་སྤངས། ། རྙེད་གྲགས་འགྲུབ་ན་ཅི་ཡང་སྨྲ། ། ལེགས་པར་སྨྲ་ལ་ཉན་པ་ཉུང༌། ། སྙིགས་མའི་དུས་སུ་གྱུར་པས་ན། །
དབུས་འགྱུར་ཀླ་ཀློས་རྒྱལ་པོ་བཅོམ། ། ཆོས་ལྟར་བཅོས་པས་ས་སྟེངས་གང༌། ། ཆོས་བཞིན་བྱེད་ལ་སྐུར་བ་འདེབས། ། གང་ཟག་མཆོག་དང་འཕྲད་འདོད་དེ། ། གནས་ཀྱིས་བསྐལ་ནས་མ་འཕྲད་ཀྱང༌། ། ཚུལ་བཞིན་དམ་ཆོས་སྤྱད་པས་ན། ། ཐུབ་དབང་ཞབས་དྲུང་མཇལ་བར་ངེས། ། ཆབ་ཤོག་གི་ཡི་གེ་འདི་དང་མཇལ་ནས་བཀྲ་ཤིས་ཤིང༌། ཐུགས་དགོངས་ཐམས་ཅད་ཆོས་བཞིན་དུ་འགྲུབ་པར་སྨོན། གཙང་གྲོམ་པ་ས་སྐྱའི་དགེ་བསྙེན་གྲགས་པ་རྒྱལ་མཚན་གྱིས་དགེ་སློང་རྣལ་འབྱོར་བྱང་སེང་ལ་བསྐུར་བ་དགེའོ།། །།
འདིས་བསྟན་པ་དང་སེམས་ཅན་རྣམས་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
