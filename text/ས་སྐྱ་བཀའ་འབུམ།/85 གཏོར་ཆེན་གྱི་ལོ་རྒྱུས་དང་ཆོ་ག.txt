ས་སྐྱ་བཀའ་འབུམ།
པོད ༨༥
གཏོར་ཆེན་གྱི་ལོ་རྒྱུས་དང་ཆོ་ག
༼ཅ༽ ༄༅། །གཏོར་ཆེན་གྱི་ལོ་རྒྱུས་དང་ཆོ་ག་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། འདིའི་ལོ་རྒྱུས་ནི། བ་རི་ལོ་ཙཱ་བ་བལ་ཡུལ་དུ་བྱོན་ནས། པཎྜི་ཏ་ཅིག་སྤྱན་དྲངས་ནས་བྱོན་པ་དང༌། གསེར་མེད་ནས་པུ་རངས་སུ་བྱོན་པ་དང༌། བཙད་པོ་རྩེ་ལྡེ་དང་མཇལ་ནས། རྒྱལ་པོ་ལ་དབང་བསྐུར་བྱས་ཆོས་བཤད་པས་རྒྱལ་པོ་གསེར་གུང་སྲང་བརྒྱ་ཐམ་པ་ཕུལ་སྐད། དེ་རྣམས་པཎྜི་ཏས་ཚགས་བྱས་ནས།
བླ་མ་བདག་ལའང་བག་ཙམ་ཞིག་གནང་བར་ཞུ་བྱས་པས། མ་གནང་བར་སླར་རྒོལ་བ་ལོག་པར་བྱེད་དུ་བྱུང་སྐད། ཤིན་ཏུ་སུན་ནས་པཎྜི་ཏ་བལ་ཡུལ་དུ་སྐྱེལ་དུ་བྱོན་སྐད། དེ་ནས་བལ་ཡུལ་དུ་སླེབ་ཀའི་ཡུལ་དུ་མུ་སྟེགས་ཀྱི་པཎྜི་ཏ་སྐལ་ལྡན་རྒྱལ་པོ་ཞེས་བྱ་བ་ཅིག་དང་ཕྲད་ནས། ཁོ་ན་རེ། ཁྱོད་ཀྱིས་ངའི་ལོ་ཙཱ་བ་གྱིས་ལ་བོད་དུ་འགྲོ་དགོས་ཟེར་ནས་བྱུང་སྐད། དེ་ལ་བླ་མས་མི་བྱེད་བྱས་པས། ཁོང་ན་རེ། ངས་མུ་སྟེགས་པའི་ཆོས་མི་བཤད་པར། སངས་རྒྱས་པའི་ཆོས་བཤད་ཀྱིས་ཟེར་ཡང༌།
བླ་མས་མ་གསན་པས། ཁོ་ན་རེ། ཁྱོད་ལ་མཐུ་བྱེད་ཟེར་ནས། བླ་མས་ངས་ཁྱོད་ལ་ཉེས་པ་བྱས་པ་ནི་མེད། མཐུ་བྱ་ཐབས་མེད་བྱས་ནས་རྒྱ་གར་དུ་བྱོན་སྐད། དེ་ནས་བླ་མ་རྡོ་རྗེ་གདན་པ་དང་མཇལ་ནས་ཆོས་གསན་ཅིང་ཡོད་པ་དང༌། བླ་མ་ན་རེ་ཁྱོད་ལ་མུ་སྟེགས་ཀྱང་གནོད་པ་ཡོང་བར་འདུག་གསུངས་པས། མི་ཡོང་ངམ་མིན་ལགས་ཞུས་པས། ཡོང་བར་འདུག་གསུངས། འོ་ན་བལ་ཡུལ་དུ་མུ་སྟེགས་སྐལ་ལྡན་རྒྱལ་པོ་ཞེས་བྱ་བ་དེ་དང་ཕྲད་ནས་འདི་ལྟར་བྱུང་ལགས་ཞུས་པས།
བྷ་ཡ་ན་སའི་སྔགས་དང་གཏོར་མ་འདི་གནང་ནས། བྷ་ཡ་ནའི་སྔགས་བཟླས། གཏོར་ཆེན་ལན་གསུམ་བཏང་བས་ཐ་མ་ལ་ཁོ་ཤི་སྐད། དེས་ན་འདི་བྱིན་རླབས་ཆེ་བ་ཡིན་གསུང་ངོ༌།། ༄༅། །བཅོམ་ལྡན་འདས་ཐུགས་རྗེ་ཆེན་པོ་ལ་ཕྱག་འཚལ་ལོ། ། འགྲོ་རྣམས་སྲིད་མཚོ་ལས་སྒྲོལ་ཞིང༌། ། བློ་ཆེན་དད་ལྡན་བླ་མ་དང༌། ། དཔལ་ལྡན་འཇིག་རྟེན་དབང་ཕྱུག་ལ། ། བཏུད་དེ་གཏོར་མའི་ཆོ་ག་བྲི། ། ངན་རྟོག་སྨྲ་བའི་དྲི་བྲལ་ཞིང༌། །
ཕན་པ་སྦྱིན་པར་བྱེད་པ་ཡི། ། གང་ཟག་གནས་དུས་ཡོ་བྱད་དང༌། ། ཆོ་ག་ཕན་ཡོན་དྲུག་སྡོམ་ཡིན། ། དེ་ལ་གཏོར་མ་གཏོང་བའི་སློབ་དཔོན་དང༌། བུམ་བཟླས་བྱེད་པའི་རྣལ་འབྱོར་པ་གཉི་ག་དམ་ཚིག་དང་སྡོམ་པ་དང་ལྡན་པ་ཁྲོ་བོ་གང་རུང་གི་བསྙེན་པ་སྔོན་དུ་སོང་བས་བྱའོ། ། གཏོར་གཡོག་པ་གཉིས་ཀྱང་ལྷའི་རྣལ་འབྱོར་དང་བསྲུང་བ་དང་ལྡན་པ་སྟེ། དེ་ལྟར་བཞི་ཀའང་གཏོར་མའི་བྱ་བ་མ་ཚར་བར་དུ་ངག་བཅད་པར་བྱའོ། ། གཉིས་པ་གནས་ནི་མི་དང་དུད་འགྲོ་ལ་སོགས་པས་དབེན་པ་དགོས་ཏེ། གཏོར་མ་བཤམ་པའི་ས་ཕྱོགས་དེ་ཕྱག་དར་ལ་སོགས་པ་གཙང་མར་བྱ་ཞིང༌། བའི་རྣམ་ལྔས་བྱུགས་པ་དང་མེ་ཏོག་ལ་སོགས་པ་དགྲམ་པར་བྱའོ། །
གསུམ་པ་དུས་ནི་གཟའ་དང་སྐར་མ་བཟང་པོ་འཛོམ་པའི་ཚེ་བྱ། བཞི་པ་ཡོ་བྱད་ནི། རྟེན་གྱི་དཀྱིལ་འཁོར་ཕྱོགས་རེ་ལ་ཁྲུ་བཞི་པ། དེ་མ་ཤོང་ནའང་ཁྲུ་གསུམ་ལས་ཆུང་ངུ་མི་རུང༌། དེ་བའི་རྣམ་ལྔ་དང་ཙནྡན་གྱིས་ལེགས་པར་བྱུགས་ལ། དེར་ཆོས་འབྱུང་བསྒྲུབ་བྱའི་སྒོ་ཕྱོགས་སུ་རྩེ་མོ་བསྟན་པ་ཚོན་རྩི་དཀར་པོས་བྲི་བར་བྱའོ། ། དེའི་དབུས་སུ་གཏོར་སྣོད་ཆེན་པོ་རྫའམ་ཟངས་གང་ཡང་རུང་བ་གཞག་གོ ། མཆོད་པ་ནི་མེ་ཏོག་ལ་སོགས་པ་བདུན་རིམ་པ་བཞིན་བཤམ་མོ། ། གཏོར་མ་ནི་ཡུལ་གང་ཡིན་པའི་བྲིས་བཅལ་བའི་ཁལ་གཅིག་བྲེ་བཞི་ལེགས་པར་བཀྲུས་ལ། ཕྱེད་ཆན་དུ་བཙོ།
ཕྱེད་ཟན་དུ་བྱའོ། ། དེ་མ་འབྱོར་ན་བྲེ་བཅུ་གཉིས་ལས་སྔ་མ་བཞིན་དུ་བྱའོ། ། ཟན་ལ་མཉམ་པོར་བརྒྱ་རྩ་བརྒྱད། ཆན་ལའང་དེ་བཞིན་དུ་སྣོད་མཉམ་པོ་གཅིག་གིས་བྱའོ། ། གཞན་ཡང་དཀར་གསུམ། མངར་གསུམ་སྦྱར་བའི་ཨརྒྷ་བྲེ་གསུམ་མམ་བཞི་བཤམ། བུམ་པ་ཟག་རྡོལ་མེད་པ་བྲེ་གསུམ་ཤོང་བ། དེ་མ་རྙེད་ན་བྲེ་གང་ཤོང་བ། མགུལ་ཆིངས་བཅིངས། བགེགས་བསལ།
ཨརྒྷ་དང་དྲི་ཆུས་དགང༌། རྩའི་སྒྲུབ་གཡོག་གི་མདུན་དུ་བཞག བཟློག་གླུད་ནི་རྗེན་ཕྱེ་བཙོས་ལ་འབྲུ་སྣ་ཚོགས་ཀྱིས་བརྒྱན་ཏེ་ནད་པ་ལ་སོགས་པ་གང་རུང་གི་ཁྲུ་གང་བྱས་ལ། ལུང་ཐང་གི་མིག་དང༌། འགྲོན་བུའི་སོ་དང༌། སྐྱེ་ཆ་སྐྲ་ཚབ་ནོར་བུ་ལ་སོགས་པའི་རྒྱན་དང༌། ཞྭ་ལ་སོགས་པ་གང་ཡིན་ལྟར་བྱའོ། ། དེ་ཆོས་འབྱུང་གི་རྩེ་མོའི་ཕྱོགས་སུ་ཤིང་ལ་སོགས་པའི་སྟེང་དུ། དེས་གཏོར་སྣོད་གྱི་ནང་མཐོང་ཙམ་དུ་གཞག་གོ ། གཞན་དག་བྱད་བྱེད་པ་ཡོད་ན་རང་གི་འཁོར་ཇི་ཙམ་ཡོད་པ་དང༌།
གང་བསྲུང་བའི་མི་རྣམས་ལ་ཟན་ཁམ་རེ་གཏད་ལ་དེ་དག་གི་དྲི་མ་ལ་དྲིལ་བར་བྱའོ། ། དེས་ནི་དཀྱིལ་འཁོར་དང་མཆོད་པ་བཤམས་པ་དང༌། གཏོར་མའི་ཡོ་བྱད་བཤམས་པ་དང༌། བུམ་པ་དང་བཟློག་གླུད་བཤམས་པ་ལྔའི་ཡོ་བྱད་བསྟན་པའོ། ། ལྔ་པ་ཆོ་ག་ནི། སྔོན་དུ་ཕ་རོལ་ཏུ་ཕྱིན་པའམ། དཀོན་མཆོག་བརྩེགས་པ་ལ་སོགས་པའི་མདོ་འདོན་པ་དང༌། དཀོན་མཆོག་མཆོད་པ་ལ་སོགས་པ་དང༌། རང་གི་ཆོས་སྐྱོང་བ་རྣམས་ལ་གསོལ་མཆོད་རྒྱས་པར་བྱེད་པ་ལ་སོགས་པ་སྔོན་དུ་སོང་བས། ཉི་མ་སྣུར་མནན་སོང་བ་དང༌།
གཏོར་མ་ལ་འཇུག་པར་བྱའོ། ། དེ་ཡང་སྒྲུབ་པ་པོ་གང་ཟག་བཞི་ཀ་ཁྲུས་ལེགས་པར་བྱས་ལ། སློབ་དཔོན་སྟན་བདེ་བ་ལ་འདུག་སྟེ། གཏོར་གཡོགས་པ་གཉིས་ཀྱང་གཡས་གཡོན་དུ་བདེ་ཆས་སུ་འདུག་ལ། སྔགས་གཡོག་གཡས་སུ་བུམ་པའི་རྩར་འདུག་ཏུ་གཞུག དེ་ནས་རང་གི་མདུན་དུ་བུམ་པ་ཆུས་བཀང་བའི་སྟེང་དུ། ཆུ་སྙིམ་པ་གསུམ་ཤོང་བའི་སྣོད་བཞག་ལ། སློབ་དཔོན་གྱིས་སེམས་བསྐྱེད་པར་བྱ་སྟེ། བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་མཚོ་ལས་བསྒྲལ་བར་བྱ་སྙམ་དུ་སེམས་བསྐྱེད་ལ།
ལྷ་གང་རུང་དུ་བསྐྱེད་དོ། ། སྔགས་གཡོག་ཀྱང་ཁྲོ་བོ་གང་རུང་གི་ང་རྒྱལ་བྱས་ལ། བུམ་པ་ལ་ཁྲོ་བོ་གང་རུང་གི་བཟླས་པ་བྱེད་དུ་གཞུག་གོ ། དེ་ནས་གཡས་ཀྱི་གཏོར་གཡོག་གིས་ཆན་དང་ཨརྒྷ་བླུགས། གཡོན་གྱི་གཏོར་གཡོག་གིས་ཟན་དང་ཆུ་བླུགས། ཡང་ན་གཡས་ཀྱི་མིས་ཟན་དང་ཆན་བླུགས། གཡོན་གྱི་མིས་ཨརྒྷ་དང་ཆུ་བླུགས་ཀྱང་འདྲའོ། ། དེ་ནས་སློབ་དཔོན་གྱིས་འདི་ལ་སྦྱིན། འདི་ལ་མི་སྦྱིན་པའི་དམིགས་པ་གང་ཡང་མི་བྱེད་པར། ལག་པ་གཡོན་པ་སྙིང་གར་ཁུ་ཚུར་བཅངས་ནས།
གཡས་པ་མཆོག་སྦྱིན་གྱི་མཐེ་བོང་དཀྱིལ་དུ་བཅུག་པའི་ཆོས་འབྱུང་གི་ཕྱག་རྒྱ་དང་ལྡན་པའི་དཀྱིལ་དུ་རྃ་བསམ། དེའི་སྟེང་དུ་ཨ་བསམ། རིམ་གྱིས་ཨ་མེས་ཞུ་བས་བདུད་རྩིར་སོང༌། དེ་གཏོར་སྣོད་དུ་སོང་བས་སྣོད་ཡངས་ཤིང་རྒྱ་ཆེ་བ། དེ་བདུད་རྩིས་གང་བར་བསམ་ཞིང༌། ན་མསྶརྦ་ཏ་ཐཱ་ག་ཏ། ཨ་བ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུྃ། ཞེས་ལན་བདུན་བཟླས་ལ། གཡས་ཀྱི་ཕྱག་རྒྱ་ཁ་སྦུབས་ལ།
མཆོད་པ་ལྔ་ལ་རེག་ཙམ་རེ་བྱའོ། ། དེ་བཞིན་གཤེགས་པ་བཞིའི་མཚན་ནས་བརྗོད་པ་མེད། དེ་ནས་གཡས་ཀྱི་གཏོར་གཡོག་པས་སྣོད་ཆེན་པོར་བླུགས་ལ་བཤལ་ལོ། ། དེ་ལྟར་ལྔ་བཅུ་རྩ་བཞིའི་བར་དུ་བཏང་ལ། གླུད་དེ་སྣོད་དེའི་ནང་དུ་གཞུག ཡང་ལྔ་བཅུ་རྩ་བཞིའི་བར་དུ་གཏང་ངོ༌། ། མཐུ་བཟློག་པ་དང་འདྲེ་གདོན་དྲག་པོ་བཟློག་པར་འདོད་ན། གཟུགས་དེ་ལ་དྲི་མ་མི་གཏང༌། སྙིང་གར་མིང་རུས་དང་བཅས་པའི་ལིངྒ་གཞུག དགྲ་བགེགས་ཀྱི་རྣམ་ཤེས་ལིངྒར་དགུག་གཞུག་བྱ།
ལིངྒ་ལ་ཁྲག་བསྐུ། དགྲ་བགེགས་བསད། སེམས་ཀྱིས་གཏོར་མ་གཏང༌། ལྔ་བཅུ་རྩ་བཞི་ཐོངས་པ་དང༌། རྟེན་དེ་གཏོར་མའི་ནང་དུ་སྤྱི་གཙུག་ཏུ་བཞག་གོ ། དེའི་སྟེང་དུ་ཡང་ལྔ་བཅུ་རྩ་བཞི་པོ་གཏང་ངོ༌། ། སྔར་གྱི་དང་བཅས་པའི་ཆུས། གཟུགས་དེའི་སྟེང་དུ་ཡན་ལག་ལྔ་ཁྲུས་བྱས་ལ་བླུག་གོ ། མར་མེ་ལྔ་ཡང་གཟུགས་སོ། ། གཞན་ལྷག་མ་རྣམས་འདྲའོ། །
ཡང་འདི་འདྲ་བ་གཅིག་གསུངས་ཏེ། གདོན་ཞི་བར་འདོད་པ་གཏོར་མ་བཞི་པོ་ཐོངས་པ་དང༌། གཟུགས་དེ་གཏོར་མའི་ནང་དུ་ཡུག་རེ་བཞག ཡང་གདོན་གཏོར་མ་རྫོགས་པ་དང༌། གཞག་གསུངས་ཏེ་མི་གཙོ། ཡང་ཟན་གྱི་ལིངྒ་བརྒྱ་རྩ་བྱས་ལ། གཏོར་མ་རེ་དང་སྤེལ་གསུངས་ཏེ་མི་གཙོ། དེ་ནས་སློབ་དཔོན་གྱིས་མཉེས་པའི་དཔང་པོ་གཟུགས་པ་ཙམ་བྱས་ཏེ་མཆོད་པ་དང༌། ཟན་གྱི་ལྷག་པ་བྱུང་ན་སྣོད་དེར་བླུགས་ལ། བདག་གི་བསམ་པའི་སྟོབས་དང་ནི། །
དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འབྱུང་འགྱུར་ཤོག ། ཅེས་བྱ་བ་དང༌། སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌། རྗེ་བཙུན་བླ་མ་དམ་པ་རྣམས།
གསང་སྔགས་དང༌། རིག་སྔགས་དང༌། སྙིང་པོ་དང༌། ཕྱག་རྒྱ་དང༌། དམ་ཚིག་ཅན་རྣམས་ཀྱི་བདེན་པ་དང༌། བདག་གི་བསམ་པ་རྣམ་པར་དག་པའི་བྱིན་གྱི་རླབས་ཀྱིས། མཆོད་སྦྱིན་གྱི་གཏོར་མ་ཁ་དོག་ཕུན་སུམ་ཚོགས་པ། དྲི་ཕུན་སུམ་ཚོགས་པ། རོ་ཕུན་སུམ་ཚོགས་པ། རེག་བྱ་ཕུན་སུམ་ཚོགས་པ།
འདོད་པའི་ཡོན་ཏན་རྣམ་པ་ལྔ་དང་ལྡན་པ་འདིས། བདག་མིང་འདི་ཞེས་བགྱི་པའི་བར་ཆད་ཐམས་ཅད་བཟློག་དུ་གསོལ། རྨི་ལམ་ངན་པ་དང༌། ལྟས་ངན་པ་དང༌། མཚན་མ་ངན་པ་དང༌། ནད་དང༌། གནོད་པ་དང༌། གདོན་དང་མི་མཐུན་པའི་ཕྱོགས་ཐམས་ཅད་ཞི་བར་མཛད་དུ་གསོལ། བསམ་པ་ཐམས་ཅད་ཆོས་བཞིན་དུ་འགྲུབ་པར་མཛད་དུ་གསོལ། ཞེས་བདེན་པའི་སྟོབས་ལན་གསུམ་བརྗོད།
ཁྱད་པར་དུ་ཀླུའི་གནོད་པ་བསྲུང་ན། ཀླུ་སྨན་སྣ་ཚོགས་དང༌། བའི་འོ་མ། མདུན་དུ་དུང་ལ་སོགས་པའི་སྒྲ་འགྲོ། གཏོར་མ་འཁྱེར་བ་དང་མཉམ་པོར་གཡས་ཀྱི་ངོས་ནས། བུམ་བཟླས་པས་ཁྲོ་བོ་གང་རུང་གི་སྔགས་དྲག་པོར་ཟློས་ཤིང༌། བུམ་པའི་ཆུ་སྦྲེང་ཞིང༌། ཁྲོ་བོའི་འགྲོས་ཀྱིས་འགྲོའོ། ། སློབ་དཔོན་གྱིས་ཕྱི་ནས་རྡོ་རྗེ་གསོར་ཞིང་དྲིལ་བུ་གསིལ་ལ། རྐང་པ་ཁྲོ་བོའི་འགྲོས་ཀྱིས་འགྲོའོ། །
སྔགས་འདི་བཟླས། ན་མོ་རཏྣ་ཏྲ་ཡཱ་ཡ། ན་མཤྩཎྜ་བཛྲ་ཀྲོ་དྷཱ་ཡ། ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། ཨ་མྲྀ་ཏེ་ཧཱུྃ་ཕཊ། དེ་ནས་གནོད་པའི་བགེགས་གནས་པའི་སའམ། དགྲའི་ཡུལ་མཐོང་བའི་སར་གཏོར་མ་དྲག་ཏུ་འཕང་ངོ༌། །
ལྷག་མ་མ་ལུས་པར་བྱའོ། ། གོས་ཐུ་བརྡབ། འོ་དོད་འབོད། བདུད་རྩི་འཁྱིལ་པའི་སྔགས་དྲག་ཏུ་བཟླས། མཁར་གྱི་ངོས་ལ་བརྒྱབ་ན་ངེས་པར་འཇིག་གོ ། ཀླུའི་གནོད་པ་བཟློག་པ་ནི། ཆུ་བོར་བསྐྱལ། དེ་ནས་ཀུན་གྱིས་ཕྱིར་མིག་མི་ལྟ་བར། སློབ་དཔོན་གྱིས་རྟིང་མནན་ཏེ་བསྲུང་བའི་སྔགས་དྲག་ཏུ་བཟླས་ཤིང་ལོག་ལ། བཟའ་བཏུང་བཟང་པོས་ཚིམ་པར་བྱ།
སློབ་དཔོན་ལ་སོགས་པ་ལ་ཡང་བསྙེན་བཀུར་ཡང་བྱ། དཔའ་ཟས་ཀྱི་ཚུལ་དུ་ཐམས་ཅད་མགུ་བར་བྱས་ནས། དཀྱིལ་འཁོར་གྱི་རྗེས་མི་མངོན་པར་བྱའོ། ། དྲུག་པ་ཕན་ཡོན་ནི། ངེས་པར་འཆི་བ་བསླུ་བ་དང༌། གཞན་གྱི་སྦོད་གཏོང་ཕྱིར་བཟློག་པ་དང༌། གདུག་པ་ཀླུའི་ནད་སེལ་བར་བྱེད་ནུས་པ་དང༌། རིམས་ནད་བསྲུང་བ་དང༌། དགྲ་བོ་བརླག་པར་བྱེད་ནུས་པ་ལ་སོགས་པ་ཕན་ཡོན་དཔག་ཏུ་མེད་པ་ཡོད་ཀྱང༌། འདིར་གཙོ་བོ་རང་གི་གནོད་པ་བསྲུང་ཞིང་གཞན་གྱི་གནོད་པ་བཟློག་པའོ། །
དེ་ལྟར་གཏོར་མའི་ཆོ་ག་གསལ་བར་བྱས་པ་ཡི། ། དགེ་བ་དེ་ཡིས་འདི་བྱེད་པ་ཡི་སྐྱེ་བོ་རྣམས། ། གདུག་པར་གནོད་པ་ལས་གྲོལ་ཚེ་རིང་ནད་མེད་དང༌། ། བདེ་བ་ཕུན་སུམ་ཚོགས་པའི་འབྲས་བུ་མྱུར་འབྱིན་ཤོག ། ས་མཱཔྟ། གང་ཞིག་རིན་ཆེན་གྲགས་པས་གསུངས་པ་རང་རང་གི ། ངན་རྟོག་མངོན་རློམ་དུག་ཆུའི་དྲི་མའི་ཚོགས་ཆེན་གྱིས། ། རྣམ་པར་སྦགས་པས་གཏོར་མའི་ཆོ་ག་ཕལ་ཆེར་ནི། ། ལུས་ཉོན་མོངས་པ་ཁོ་ནར་ཟད་ཀྱི་འབྲས་མཆོག་མིན། ། གང་ཞིག་བརྩེར་ལྡན་གསུང་གི་བདུད་རྩི་དག །
བདག་ལ་གང་བབ་དེ་ལས་འབྲས་བུ་ནི། ། མཆོག་ཆེན་རྣམ་པར་སྐྱེ་བར་བྱེད་པས་ན། ། ཞལ་ནས་སྙན་དུ་བརྒྱུད་པའི་གདམས་ངག་གོ ། ཨྀ་ཐི། ཐེག་པ་མཆོག་གི་རྣལ་འབྱོར་པ་བསོད་ནམས་རྩེ་མོས་སྦྱར་བའོ།། །། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ།
ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨྨ་སུ་ཙ་མེ། ཙིཏྟཾ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝཱན་སརྦྦ་ཏ་ཐཱ་ག་ཏ། བཛྲ་མཱ་མེ་མུཉྩ། བཛྲཱི་བྷ་ཝ། མ་ཧཱ་ས་མ་ཡ་སཏྭ་ཨ།། །། སརྦ་མངྒ་ལཾ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
