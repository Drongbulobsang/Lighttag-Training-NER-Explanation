ས་སྐྱ་བཀའ་འབུམ།
པོད ༡
དཔལ་ལྡན་བི་རཱུ་པ་ལ་བསྟོད་པ།
༄༅། །དཔལ་ལྡན་བི་རཱུ་པ་ལ་བསྟོད་པ་བཞུགས་སོ། ། ༄༅། །དཔལ་ལྡན་མཐུ་སྟོབས་ཀྱི་དབང་ཕྱུག་ལ་ཕྱག་འཚལ་ལོ། ། ཨ་ལ་ལ་སྟེ་ལྷན་སྐྱེས་སྤྲོས་བྲལ་ལས། ། འདི་འདྲའི་རབ་བརྗིད་དཔལ་འབར་བསམ་ལས་འདས ༑ ༑ གང་དེ་རྗེ་བཙུན་བི་རཱུ་པ་ཞེས་པ། ། བདག་གི་དཔལ་དུ་གྱུར་པ་ཨེ་མ་ཧོ ༑ ཁྱོད་ཀྱི་གཟི་ཡིས་རྟོག་པ་ཀུན་བྲལ་ཏེ། ། སྒོ་གསུམ་རླུང་རྣམས་དགའ་བ་བཞི་རྒྱས་ནས། ། ཟ་ཟི་ལས་ཀྱང་བདེ་སྟོང་གྱུར་ནས་ནི། ། སངས་ནས་རྗེས་དྲན་ཅུང་ཟད་བསྟོད་པར་གྱུར། །
བདེ་ ( ¡¶ ཞ ¡· དགེ་ ) ལེགས་ཕུན་ཚོགས་དོན་གཉིས་འབྱོར་བའི་དཔལ། ། མཁྱེན་དང་བརྩེ་བས་སྐལ་ལྡན་གདུལ་བྱ་ལ། ། ལམ་མཆོག་བསྟན་ནས་མྱང་འདས་ལ་འགོད་པ། ། མི་གཡོའི་མཆོག་ཏུ་རོལ་ལ་མགོས་ཕྱག་འཚལ ༑ ༑ གང་ཞིག་འཇིག་རྟེན་འདིར་ནི་རྒྱལ་རིགས་ལས། ། རབ་བྱུང་རིག་པའི་གནས་ལྔ་མཐར་ཕྱིན་ཏེ། ། གནས་རིགས་དགེ་འདུན་བྱེ་བས་ལེགས་བསྟེན་པ།། གནས་བརྟན་ཆོས་སྐྱོང་གྲགས་ལ་མགོས་ཕྱག་འཚལ། ། བསླབ་གསུམ་དོན་ལྡན་ཤིང་རྟ་ཆེན་པོའི་གཞུང༌། ། སྨྲ་བའི་དབང་ཕྱུག་རྒོལ་བས་མི་རྫི་བས། །
བསྟན་པའི་སྲོག་ཤིང་ཐམས་ཅད་མཁྱེན་གཉིས་པར། ། ས་སྟེང་རྩོད་པ་མེད་ལ་མགོས་ཕྱག་འཚལ ༑ ༑ ཀུན་ནས་འདུས་པའི་ཚོགས་ལ་ཉིན་བཞིན་དུ། ། ཐེག་རིམ་ཆོས་ཀྱི་བདུད་རྩིས་ཚིམ་མཛད་ནས།། མཚན་མོར་གསང་སྤྱོད་བསྒྲུབས་པས་རྣམ་གྲོལ་ཏེ།། བདག་མེད་ཀྱིས་བཟུང་ས་དྲུག་གྱུར་ལ་འདུད། ། བརྟུལ་ཞུགས་སྤྱོད་པས་འགྲོ་རྣམས་དྲང་བའི་ཕྱིར། ། དགེ་འདུན་གནས་ནས་དམན་པའི་སྤྱོད་པ་ཡིས། ། གྲོང་བཞུད་ཀུན་ཏུ་རྒྱུ་བས་འཇིག་རྟེན་དུ།། ཀུན་གྱི་བིརྺ་གྲགས་ལ་མགོས་ཕྱག་འཚལ།།
གངྒཱ་བཟློག་ཅིང་མ་རུངས་རྒྱལ་པོ་བཏུལ། ། ཉི་མ་བཟུང་ནས་ཡུལ་ཁམས་མྱོས་བྱེད་གསོལ། ། མྱོས་མིན་ལིངྒ་རབ་བཀས་གཏུམ་མོ་བཏུལ། ། མཐུ་སྟོབས་དབང་ཕྱུག་གྲགས་ལ་མགོས་ཕྱག་འཚལ།། དེ་ལྟར་དཔག་ཡས་ནུས་བསྟན་དེ་ཡི་མཐར།། ¡Ã སཽོ་རཱཥྟར་ཀརྟི་ ( ¡¶ ཞ ¡·¡¶ ལུ ¡· སོའུ་རཥྟར་ཀ་ཏི་ ) ཀ་བརྟུལ་ཏེ། ། དམིགས་མེད་ཐུགས་རྗེས་མཁའ་དབྱིངས་ཀུན་ཁྱབ་པའི། ། ཟུང་འཇུག་བདེ་ཆེན་རོལ་ལ་མགོས་ཕྱག་འཚལ ༑ ༑ ཆོས་རྣམས་བདེ་སྟོང་ཤིན་ཏུ་རྣམ་དག་པའི། ། དེ་ཉིད་ཁོ་ན་མྱུར་དུ་རྟོགས་བྱེད་ཐབས། །
སྙན་བརྒྱུད་བཞི་ཡིས་ཟབ་མོའི་ལམ་བསྟན་ནས། ། སྐལ་ལྡན་སྨིན་གྲོལ་མཛད་ལ་མགོས་ཕྱག་འཚལ། ། ཨེ་མ་བདག་ཡིད་དག་པའི་དབྱིངས ༑ ༑ རྣམ་གྲོལ་གོ་འཕང་མ་ཐོབ་བར། ། རྗེ་བཙུན་ཁྱོད་ཉིད་མངོན་སུམ་དུ།། འདི་ལྟར་ཡང་ཡང་གཟུང་དུ་གསོལ། ། དེ་ལྟར་ཁྱེད་ཀྱི་ཐུགས་རྗེ་ཡི། ། ཤུགས་ལས་བྱུང་བ་དེ་དག་གི ། བདུད་རྩིའི་རྒྱུན་ཡང་སྤེལ་བགྱིད་ན། ། དོན་ཡང་ཕུན་ཚོགས་མཛད་དུ་གསོལ། །
རྗེས་སུ་སློབ་པ་གང་རྣམས་ཀྱང༌། ། རིམ་པ་གཉིས་དང་མི་འབྲལ་ཞིང༌། ། ལམ་གྱི་གེགས་དང་མི་ལྡན་པར། ། བསྟན་ལ་ཕན་པར་མཛད་དུ་གསོལ ༑ ༑ ཀུན་ནས་དག་པའི་སྒོ་གསུམ་རླུང༌། ། དགའ་བ་བཞི་ཡིས་རབ་རྒྱས་ཏེ།། སྙིང་པོ་འགྲོས་བཞི་ཐིམ་གྱུར་ནས། ། རྡོ་རྗེ་འཛིན་དབང་ཐོབ་པར་ཤོག ། ཉེ་བར་བསྟན་པའི་གནས་འདི་ཡང༌། ། གྲགས་པས་ས་དང་མཁའ་ཁྱབ་ནས། །
ཟླ་བ་ཀུ་མུད་ལྟར་སྐྱ་བའི། ། དགེ་བའི་དཔལ་གྱིས་རོལ་བར་མཛོད། ། རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོ་ཉིད་ ¡Ã ས་དཀར་པོ་རྒྱབ་ཡོལ་གྱི་ཚུལ། འབལ་གྲོག་མོན་གྲོག་གི་བར་སྐྱིལ་ཀྲུང་གིས་ཁེབས་པར་མཛད། ཆོས་འཆད་ཀྱི་ཕྱག་རྒྱ་ཅན། གཡས་སུ་ནག་པོ་པ། གཡོན་དུ་ག་ཡ་དྷ་ར། རྒྱབ་ཏུ་ཀོ་ཀ་ལི་པ། མདུན་དུ་བི་ན་ས་དང་བཅས་ཏེ་མངོན་སུམ་དུ་ཞལ་གཟིགས། འདི་ཉིད་ཀྱི་དབང་བཞིའི་བྱིན་རླབས
༑ ལམ་སྦས་བཤད། རྡོ་རྗེ་རྣམ་འཇོམས་ཀྱི་དབང༌། རྒྱུད་སྡེ་བདུན་ཅུ་རྩ་གཉིས་ཀྱི་ལུང༌། ལམ་འབྲས་བུ་དང་བཅས་པའི་མན་ངག གྲུབ་ཆེན་བཅུ། ཕྲ་མོ་བརྒྱད་དང་བཅས་པ་རྣམས་གསུངས་པའི་དུས། ས་ཆེན་གྱིས་བསྟོད་པའི་ཚིག་ཉམས་ཀྱི་ཤུགས་ལས་བྱུང་བ། ( ¡¶ ཞ ¡·¡¶ ལུ ¡· ལ་མངོན་སུམ་དུ་བསྟོད་པའི་ཚིག་ཉམས་ཀྱི་ཤུགས་ལས་བྱུང་བ། ས་ཆེན་ཀུན་དགའ་སྙིང་པོས་ཞལ་གཟིགས་སུ་བསྟོད་པ་ཨ་ལ་ལ་ཞེས་པ་བྱིན་བརླབས་ཤིན་ཏུ་ཆེ་བ་ཡིན་ནོ། ། ) ས་མཱཔྟ་མི་ཐི།། །།
༄༅། །ཞང་སྟོན་ལ་བསྟོད་པ་བཞུགས། ། ༄༅། །བླ་མ་དམ་པ་རྣམས་ལ་མགོས་ཕྱག་འཚལ། ། ཡོན་ཏན་མཆོག་མངའ་གཞན་ལ་ཕན་པའི་ཐུགས་རྗེ་ཅན། ། ཏིང་འཛིན་མཆོག་བརྙེས་ཉིད་ཀྱི་དོན་ཡང་མཐར་ཕྱིན་པ། ། དམ་པ་མཆོག་ཆོས་དོན་གཉིས་གྲུབ་པས་མངོན་ཤེས་དང༌།། རྫུ་འཕྲུལ་མཆོག་འབར་སྦས་པའི་བརྟུལ་ཞུགས་ཅན་ལ་འདུད། ། རབ་མཆོག་གྱུར་པ་མཐུ་སྟོབས་དབང་ཕྱུག་མན་ངག་གིས། ། ( ¡¶ ལུ ¡· + ཐུགས་ཀྱི་བང་མཛོད་ལེགས་པར་བལྟམས་པས་རྣམ་གྲོལ་ཏེ། ། ) གྲུབ་པའི་དབང་ཕྱུག་དམ་པར་གྱུར་པའི་བླ་མ་མཆོག ། ཟབ་ལམ་ཆོས་ཀྱི་སྐལ་ལྡན་མཆོག་ཏུ་འཚིམ་མཛད་པ། །
འབར་བའི་མཚན་ཅན་ཡིད་ཀྱི་མུན་སེལ་ཁྱེད་ལ་འདུད། ། སྤངས་རྟོགས་མཐར་ཕྱིན་མཛད་པ་མཐའ་ཡས་ལོངས་སྤྱོད་རྫོགས། ། རྡོ་རྗེའི་ཚིག་རྣམས་རྒྱ་ཆེར་འགྲེལ་མཛད་སྡུད་པ་པོར། ། ངེས་པར་མཆིས་ཀྱང་མི་ཡི་གཟུགས་འཛིན་བླ་མ་མཆོག ། སྙན་བརྒྱུད་བཞི་སྟོན་ཡིད་ཀྱི་དཔལ་འགྱུར་ཁྱེད་ལ་བསྟོད། ། རང་གིས་སྤྱད་པའི་ལས་ལས་གྱུར་པ་གཡོ་བ་ཡི། ། ནད་ཀྱིས་བཏབ་པ་ཁྱོད་ཀྱི་ཐུགས་རྗེས་ཟིལ་མནན་ནས། ། རྨོངས་པར་གྱུར་པ་ཡེ་ཤེས་ཆེན་པོའི་རོས་གང་བ། ། རྣལ་འབྱོར་དབང་ཕྱུག་ཁྱེད་ཀྱི་མཐུ་ཡིས་རྗེས་སུ་སྐྱོངས། ། དག་པ་རང་བཞིན་དད་པའི་མཐུ་ཡིས་བླ་མ་ལ། །
རྣམ་གྲོལ་ཐོབ་ཕྱིར་རྣམ་པར་མི་རྟོག་པ་ཉིད་དུ། ། དད་པ་ཆེན་པོས་དད་པའི་ཤུགས་ཀྱིས་གསོལ་འདེབས་ན། ། ཐུགས་རྗེ་ཆེན་པོས་ཐུགས་རྗེའི་ལྕགས་ཀྱུས་གཟུང་དུ་གསོལ ༑ ༑ རྗེ་བཙུན་བླ་མ་དམ་པ་ལ་གསོལ་བ་འདེབས་པའི་ཚིག ས་མཱཔྟ་མི་ཐི། རྗེ་གོན་པ་བས་ཟབ་དོན་གྱི་བྱིན་བརླབས་སྩལ་བའི་ཚེ། བླ་མ་ས་ཆེན་གྱིས་བསྟོད་པའོ ༑ ༑ ( ¡¶ ལུ ¡· + དགེ་བའི་བཤེས་གཉེན་ཡར་སྒོམ་སེ་བོ་དང༌། ས་སྐྱ་པནྜི་ཏའི་ཞབས་ལ་རྒྱལ་ཚ་ལུང་མངས་པོས་གཏུགས་ཤིང་ཞུས།། །། )
༄༅། །རྒྱུད་སྡེ་སྤྱིའི་རྣམ་གཞག་བཞུགས། ། ༄༅། །བླ་མ་རིན་ཆེན་ལྟ་བུ་དང༌། ། རྡོ་རྗེ་ཅན་ལ་ཕྱག་འཚལ་ཏེ། ། བླ་མའི་གསུང་སྙན་ལས་བྱུང་བའི། ། རྒྱུད་སྡེ་ ¡Ã བཞི་ལ་ ( ¡¶ ལུ ¡· སྤྱི་ཡི་ ) རྣམ་གཞག་བྲི།། སྤྱིར་ལམ་དང་གྲུབ་མཐའ་མི་མཐུན་པ་དུ་མ་ཡོད་ཀྱང༌། ཐོབ་པར་བྱ་བའི་འབྲས་བུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་གཅིག་ཡིན། དེ་ཉིད་ལ་རྫོགས་པའི་སངས་རྒྱས་ཞེས་ཀྱང་བྱ། དེ་བཞིན་དུ་རིག་མའི་སྐྱེས་བུ་ཞེས་ཀྱང་བྱ། ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་ཞེས་ཀྱང་བྱ་བ་དང༌།
ཕྱག་རྒྱ་ཆེན་པོའི་མཆོག་གི་དངོས་གྲུབ་ཅེས་བྱ་བ་ལ་སོགས་པ་མཚན་དུ་མའི་སྒོ་ནས་གསུངས་པ་ཡིན་ནོ། ། མཐར་ཐུག་འབྲས་བུ་གཅིག་ལས་མེད་པ་ཡང༌། སཾ་པུ་ཊ་ལས། གང་ཕྱིར་ཆོས་ནི་དུ་མས་ནི། ། ཆུ་བོ་རྒྱུན་ནི་རྒྱ་མཚོ་ལྟར། ། ཐར་པ་ཉིད་ནི་གཅིག་པུ་ཡིན། ། མང་པོ་དམིགས་པར་མི་འགྱུར་རོ། ། ཞེས་གསུངས་པ་ཡིན་ནོ ༑ ༑ འབྲས་བུ་གཅིག་ལས་མེད་པ་ཅི་སྟེ་སྙམ་ན། དངོས་པོའི་གནས་ལུགས་རྟོགས་པ་ནི་སངས་རྒྱས་སུ་གསུངས་ལ།
གནས་ལུགས་གཅིག་ལས་མེད་པའི་ཕྱིར་རོ། ། གྲུབ་པའི་མཐའ་མི་མཐུན་པ་དུ་མ་ཡོད་བཞིན་དུ། གནས་ལུགས་གཅིག་ལས་མེད་པར་ཡང༌། སཾ་པུ་ཊ་རྒྱུད་ཕྱི་མ་ལས། ཆུ་བོ་དང་རྒྱ་མཚོའི་གནས་ ¡Ã ཀྱིས་གཉིས་ཀྱི་ ( ¡¶ ཞ ¡· གཉིས་ཀྱིས་ ) དཔེར་བརྗོད་དོ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དངོས་པོ་བཞིའི་གནས་ལུགས་རྟོགས་པ་ལ་སངས་རྒྱས་སུ་རྣམ་པར་བཞག་པ་ཡང༌། རྩ་བའི་རྒྱུད་ལས། དངོས་པོ་རྟོགས་ཕྱིར་སངས་རྒྱས་ང་ ༑ ༑ ཞེས་གསུངས་པ་ཡིན་ནོ། །
སྤྱིར་སངས་རྒྱས་སུ་བཞག་པའི་རྒྱུ་མཚན་འདི་ལས་གསུངས་ཚད་ཀྱི་དབང་དུ་བྱས་ནས། ཚིག་དེས་རང་བཞིན་ལྷན་སྐྱེས་སེམས་ཉིད་གཉུག་མའི་དབྱིངས་རྟོགས་པའི་ཆ་ནས་བཞག་ལ། བདེ་བ་རྟོགས་ཕྱིར་རྣམ་སངས་རྒྱས། ། ཞེས་བྱ་བས་ཟག་པ་མེད་པའི་ཡེ་ཤེས་རྟོགས་པའི་ཆ་ནས་བཞག ཚངས་པ་སྒྲིབ་བྲལ་སངས་རྒྱས་ཉིད། ། ཅེས་པས་སྤངས་པ་ཕུན་སུམ་ཚོགས་པའི་སྒོ་ནས་སངས་རྒྱས་སུ་རྣམ་པར་བཞག་པ་སྟེ། དེ་ལྟར་སངས་རྒྱས་སུ་བཞག་པའི་རྒྱུ་མཚན་གསུམ་དུ་གསུངས་པ་ཡིན་ནོ། ། དེ་ཐོབ་པར་བྱེད་པའི་ལམ་གཉིས་ཡིན་ཏེ ༑ གཞི་སྤོང་བ་ཕ་རོལ་ཏུ་ཕྱིན་པའི་ལམ་དང༌། གཞི་མི་སྤོང་བ་གསང་སྔགས་རྡོ་རྗེ་ཐེག་པའི་ལམ་མོ། །
དེ་ལྟར་ཡིན་པར། སཾ་པུ་ཊའི་རྒྱུད་ཕྱི་མ་ལས། ཉོན་མོངས་པ་སྤངས་པ་ན་བྱང་ཆུབ་ཏུ་བྱེད་པ་དང༌། བསྟེན་པ་ན་ཡང་བྱང་ཆུབ་ཏུ་བྱེད་པ་ཡང་ཡོད་དེ། ཞེས་བྱ་བ་དང༌། ཐེག་པ་ཆེན་པོ་ནི་ཐེག་པ་ཆེན་པོ་སྟེ་བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། ཆེན་པོ་རྣམ་པ་བདུན་དུ་སྦྱོར་བའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་མདོ་སྡེ་དག་ཏུ་སྒྲུབ་པའོ། ། དེའི་ཕ་རོལ་དུ་ཕྱིན་པའི་ཐེག་པ་ལས་ཆེས་ཁྱད་པར་དུ་འཕགས་པ་རྡོ་རྗེ་ཐེག་པ། ཐེག་པ་ཆེན་པོ་ནི་སྐྱེ་བ་འདིར་སངས་རྒྱས་ལ་སོགས་པ་རབ་ཏུ་སྒྲུབ་པའི་ཕྱིར་རོ། ། དེའི་ཡོན་ཏན་དམ་པར་འགྱུར་རོ། །
ཞེས་གསུངས་པ་ཡིན་ནོ། ། དེ་ལྟར་ལམ་གཉིས་སུ་གསུངས་པ་ཡང་གང་ཟག་རིགས་གཉིས་ལ་དགོངས་པ་ཡིན་ཏེ། ཁ་ཅིག་འདོད་པའི་ཡོན་ཏན་ལ་འདོད་པའི་གདུང་བ་ཆུང་བས་དེ་སྤོང་བར་ནུས་པ། བྱང་ཆུབ་འདོད་པའི་གང་ཟག་ལ་དགོངས་ནས་ཕ་རོལ་ཏུ་ཕྱིན་པའི་ཐེག་པ་གསུངས་ལ། ཁ་ཅིག་འདོད་པའི་ཡོན་ཏན་ལ་གདུང་བ་ཆེ་བས་དེ་སྤོང་བར་མི་ནུས་ལ། བྱང་ཆུབ་ཐོབ་པར་འདོད་པའི་གང་ཟག་ལ་དགོངས་ནས་རྡོ་རྗེ་ཐེག་པ་གསུངས་པ་ཡིན་ནོ། ། དེ་ལྟར་ན་ཐོབ་པར་བྱ་བའི་འབྲས་བུ་སངས་རྒྱས་ཀྱི་གོ་འཕང་གཅིག་ཡིན་ལ། དེ་ཐོབ་པར་བྱེད་པའི་ལམ་རྣམ་པ་གཉིས་ཡིན་ནོ། ། དེ་ལ་གཞི་སྤོང་བ་ཕ་རོལ་ཏུ་ཕྱིན་པའི་ཐེག་པའི་དོན་གཏན་ལ་དབབ་པ་བཞི་སྟེ། གཉིས་ཀའི་གཞི་དང་
༑ གཞི་སྤོང་བ་དང༌། ཕ་རོལ་ཏུ་ཕྱིན་པའི་ཐེག་པ་དང༌། དེ་ཉིད་ལ་ཤུགས་ཀྱི་བསྟན་པའི་དོན་རྒྱུའི་ཐེག་པ་རྣམ་པར་བཞག་པའོ། ། དེ་ལ་དང་པོ་ཐབས་ཀྱིས་ ¡Ã ཟིན་པ་དང་ ( ¡¶ ཞ ¡· - ཟིན་པ་དང་ ) མ་ཟིན་པའི་བྱེ་བྲག་གིས་འཁོར་བ་དང་མྱ་ངན་ལས་འདས་པ་གཉིས་ཀའི་རྒྱུ་ཐུན་མོང་བ་ཡིན་པའི་ཕྱིར་འདོད་པའི་ཡོན་ཏན་ལྔའོ ༑ ༑ དེ་ཡང་དཔེར་ན་དགྲ་ཟིན་གཉིས་ཀྱི་བར་ན་གནས་པའི་མཚོན་ཆ་དེ། དགྲ་སྟོབས་ཆེ་ན་དགྲའི་ལག་ཆར་འགྱུར་ལ། བདག་སྟོབས་ཆེ་ན་བདག་གི་ལག་ཆར་འགྱུར་བས་ཐུན་མོང་བ་བཞིན་དུ། འདོད་པའི་ཡོན་ཏན་ཡང་ཐབས་ཀྱིས་མ་ཟིན་པར་ཐ་མལ་པར་ལོངས་སྤྱད་ན་མངོན་པར་ཞེན་པ་སྐྱེ་ལ། དེ་ལས་ཚུལ་བཞིན་མ་ཡིན་པའི་ཡིད་ལ་རྟོག་པ་སྐྱེ་ཞིང༌། དེ་ལས་ཉོན་མོངས་པ་དང༌།
ལས་ཀྱི་ཀུན་ནས་ཉོན་མོངས་པ་དང༌། ཚེའི་ཀུན་ནས་ཉོན་མོངས་པ་གསུམ་གྱིས་འཁོར་བའི་གཟུང་འཛིན་སྡུག་བསྔལ་རྒྱུན་མི་ཆད་པར་འབྱུང་ལ། སྤོང་བ་དང་བསྟེན་པའི་ཐབས་ལ་མཁས་པས་ཟིན་ན། མངོན་པར་ཞེན་པ་ལ་སོགས་པ་མི་སྐྱེ་བས་གྲོལ་བའི་རྒྱུར་འགྱུར་བའི་ཕྱིར། འདོད་པའི་ཡོན་ཏན་ལ་འཁོར་བ་ ¡Ã ཁོ་ན་ ( ¡¶ ལུ ¡· - ཁོ་ན་ ) སྐྱེད་པའི་ནུས་པ་དེ་ངོ་བོ་ཉིད་ཀྱི་གནས་པ་ཡང་མ་ཡིན་ལ། མྱ་ངན་ལས་འདས་པ་ཁོ་ན་སྐྱེད་པའི་ནུས་པ་ངོ་བོ་ཉིད་ཀྱི་གནས་པ་ཡང་མ་ཡིན་པས་གཉིས་ཀའི་གཞི་ཡིན་ནོ། ། མིག་འབིག་པའི་ཐབས་ལ་མཁས་པས་ཟིན་ན། མི་མ་ཡིན་པ་དང་རིམས་ལ་སོགས་པའི་གནོད་པ་ཞི་བར་བྱེད་པ་དང༌། སྐྱེས་པའི་ལུས་ལ་བཏགས་ན་རྒྱན་གྱི་བྱ་བ་བྱེད་ནུས་ལ། དེ་ཉིད་ཀྱིས་མ་ཟིན་ན་དེ་ཉིད་ཀྱིས་བྱ་བ་བྱེད་མ་ནུས་པ་ནོར་བུ་རིན་པོ་ཆེ་དང་འདྲ་སྟེ།
དེ་ཡང་རྩ་བའི་རྒྱུད་ལས། རིན་ཆེན་གཟི་བརྗིད་འབར་བ་ཡི། ། ཕྲེང་བ་འཁྲུག་པ་ལྷ་མོ་ལྟོས། ། མ་ཕུག་པས་ནི་སྦྱོར་བྲལ་འགྱུར། ། ཕུག་པས་དགའ་བ་སྐྱེད་པའོ། ། དེ་བཞིན་འཁོར་བར་འདོད་པ་ཡི། ། ཡོན་ཏན་ལྔ་ལྡན་རིན་ཆེན་ཉིད། ། མ་དག་པས་ནི་དུག་ཏུ་འགྱུར། ། དག་པས་བདུད་རྩི་ལྟ་བུར་འགྱུར། ། ཞེས་གསུངས་སོ། །
དེ་ཡང་ཡིད་བཞིན་ནོར་བུ་རིན་པོ་ཆེ་ཤུན་པགས་སེལ་བའི་ཐབས་ལ་མཁས་པ་དང༌། གཞན་ཡང་ཀེ་ཏ་ཀའི་མེ་ཏོག དྲིའི་གླང་པོ་ཆེས་ཟོས་ན་ལྕི་བའི་དངོས་པོར་མི་འགྱུར་ལ། གླང་པོ་ཆེ་ཕལ་པས་ཟོས་ན་ལྕི་བའི་དངོས་པོར་འགྱུར་རོ། ། མེ་ཏོག་ལ་ངོ་བོ་ཉིད་ཀྱི་གང་རུང་སྐྱེད་པའི་ནུས་པ་ཡོད་པ་མ་ཡིན་ཞིང༌། གླང་པོ་ཆེའི་རྐྱེན་གྱིས་བྱེ་བྲག་དང་ཕྲད་པའི་དབང་གིས་དེ་ལྟར་འགྱུར་བ་བཞིན་དུ་འདོད་པའི་ཡོན་ཏན་ཡང་རིག་པར་བྱ་སྟེ། དེ་ཡང་སཾ་པུ་ཊའི་རྒྱུད་ཕྱི་མ་ལས་གསུངས་པ་ཡིན་ནོ། ། གཞན་ཡང་འོ་མ་དུག་སྦྲུལ་གྱི་འཐུངས་ན་དུག་གི་དངོས་པོར་འགྱུར་ལ། སྐྱེས་བུས་འཐུངས་ན་བདུད་རྩིའི་དངོས་པོར་འགྱུར་ཏེ། འོ་མ་ལ་དུག་སྐྱེད་པ་ཁོ་ན་ངོ་བོ་ཉིད་ཀྱི་གནས་པ་ཡང་མ་ཡིན་ལ།
བདུད་རྩི་ཁོ་ན་སྐྱེད་པའི་ནུས་པ་ཡང་ངོ་བོ་ཉིད་ཀྱིས་གནས་པའང་མ་ཡིན་པས། སྦྲུལ་དང་སྐྱེས་བུའི་རྐྱེན་དང་ཕྲད་པའི་བྱེ་བྲག་གིས་གཉིས་ཀའི་རྒྱུ་ཐུན་མོང་བ་ཡིན་པ་བཞིན་དུ་འདོད་པའི་ཡོན་ཏན་ཡང་ཤེས་པར་བྱའོ། ། དེ་ཡང་དེ་ཉིད་ལས་གསུངས་པ། དེ་ལྟར་ན་གཟུགས་ལ་སོགས་པ་འདོད་པའི་ཡོན་ཏན་ལྔ་ནི་འཆིང་བ་ཁོ་ནའི་རྒྱུ་ཡང་མ་ཡིན་ལ། གྲོལ་བ་ཁོ་ནའི་རྒྱུ་ཡང་མ་ཡིན་ཏེ། ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་གཉིས་ཀའི་རྒྱུ་ཐུན་མོང་བ་ཡིན་པའི་ཕྱིར་གཞི་ཡིན་ནོ། ། གཉིས་པ་གཞི་དེ་སྤོང་བ་ནི། འདོད་པ་རྣམས་ནི་དུག་གི་ལོ་མ་ལྟ་བུའོ། ། ཀིམ་བ་ཀའི་མེ་ཏོག་ལྟ་བུའོ། ། རལ་གྲིའི་སོ་ལྟ་བུའོ
༑ ༑ ཞེས་བྱ་བ་ལ་སོགས་པ་རྣམ་གྲངས་དུ་མའི་ཚུལ་གྱི་འདོད་པའི་ལོངས་སྤྱོད་ལ་སྐྱོན་དང་ཉེས་དམིགས་སུ་ལྟ་བས་ཞེན་པ་མི་སྐྱེ། དེས་ཚུལ་བཞིན་མ་ཡིན་པ་ཡིད་ལ་བྱ་བའི་རྟོག་པ་མི་སྐྱེ། དེས་ཀུན་ནས་ཉོན་མོངས་པའི་རྟོག་པ་གསུམ་མི་སྐྱེ་བས། འགལ་བའི་སྒོ་ནས་སྤོང་ལ། གཞན་ཞེ་སྡང་ལ་བྱམས་པ་ལ་སོགས་པའི་སྒོ་ནས་ཀྱང་ཉོན་མོངས་པ་སྤོང་བར་བྱེད་པའོ། ། གསུམ་པ་ཕ་རོལ་ཏུ་ཕྱིན་པའི་ཐེག་པ་ནི། ཚོགས་ཀྱི་བདག་ཉིད་ཅན་གྱི་ཕ་རོལ་ཏུ་ཕྱིན་པ་དྲུག་གམ་བཅུ་ཐེག་པར་བྱས་ནས་འབྲས་བུ་ཐོབ་པར་བྱེད་པ་སྟེ། འདི་ལྟར་སྦྱིན་པ་དང༌། ཚུལ་ཁྲིམས་དང༌། བཟོད་པ་གསུམ་ནི་བསོད་ནམས་ཚོགས་ཀྱི་བདག་ཉིད་ཡིན་ལ།
བསམ་གཏན་དང་ཤེས་རབ་ནི་ཡེ་ཤེས་ཀྱི་ཚོགས་ཀྱི་བདག་ཉིད་ཡིན་ཏེ། བརྩོན་འགྲུས་ནི་གཉིས་ཀའི་གྲོགས་སུ་འགྱུར་ཞིང༌། ཐབས་ལ་སོགས་པ་བཞི་ནི་ཕ་རོལ་ཏུ་ཕྱིན་པའི་རྗེས་ཀྱི་སྤྱོད་པའོ། ། དེ་ལྟར་ན་སྐྱབས་སུ་འགྲོ་བ་དང༌། སེམས་བསྐྱེད་པ་སྔོན་དུ་སོང་ནས་ཕ་རོལ་ཏུ་ཕྱིན་པ་དྲུག་གམ་བཅུ་བཞོན་པར་བྱེད་པས་ཕ་རོལ་ཏུ་ཕྱིན་པའི་ཐེག་པ་ཞེས་བྱའོ། ། དེ་ཡང་ཐེག་པ་ཆེན་པོ་ནི་ཐེག་པ་ཆེན་པོ་སྟེ། བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། ཆེན་པོ་བདུན་དུ་སྦྱར་བའི་ཕྱིར ༑ ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དག་ཏུ་སྒྲུབ་བོ་ཞེས་གསུངས་པ་ཡིན་ནོ ༑ ༑ བཞི་བ་རྒྱུའི་ཐེག་པ་ནི།
རྒྱུས་རྒྱུ་ལས་ཐ་དད་པའི་འབྲས་བུ་སྒྲུབ་པར་བྱེད་པ་དང༌། རྒྱུ་ལ་ཡུན་རིང་དུ་འགོར་བས་ན་རྒྱུའི་ཐེག་པ་ཞེས་བྱའོ། ། དེའང་དང་པོ་ནི་དེ་ལྟར་ལམ་གྱི་གནས་སྐབས་སུ་ཚོགས་གཉིས་བསགས་པ་ལས། ཐ་དད་པའི་འབྲས་བུ་ཆོས་ཀྱི་སྐུ་དང་གཟུགས་ཀྱི་སྐུ་གཉིས་འགྲུབ་པར་བྱེད་པ་ཡིན་གྱི། རྒྱུ་ལས་འབྲས་བུའི་རྣམ་པར་ཞེན་ནས་སྒོམ་པ་ནི་མ་ཡིན་ནོ། ། དེས་ན་རྒྱུ་ཐ་དད་པ་གཅིག་གིས་འབྲས་བུ་ཐ་དད་པ་གཅིག་སྒྲུབ་པར་བྱེད་པའོ། ། གཉིས་པ་གང་ཟག་དབང་པོ་རབ་དང་བརྩོན་འགྲུས་དང་བརྟུལ་ཞུགས་རབ་ཀྱི་བསྐལ་པ་གྲངས་མེད་གསུམ་ན་འབྲས་བུ་འགྲུབ། འབྲིང་གི་སུམ་ཅུ་རྩ་དྲུག་ན་འགྲུབ། ཐ་མས་གྲངས་མེད་པ་མཐའ་ཡས་པ་ན་འགྲུབ་པས་ན། རྒྱུ་ལ་ཡུན་དུ་འགོར་བས་རྒྱུའི་ཐེག་པ་ཡིན་ཞེས་བྱ་སྟེ།
དཔེར་ན་སྟ་རེ་རྟུལ་པོས་ཤིང་གཅོད་པ་ན་ཡུན་རིང་དུ་འགོར་བ་ལ་མི་ཆོད་པ་ཡིན་ཟེར་བ་དང་འདྲ་གསུང༌། དེ་ལྟར་ན་རྒྱུའི་ཐེག་པའོ། ། གཞི་མི་སྤོང་བ་རྡོ་རྗེ་ཐེག་པ་ལ་བཞི་སྟེ། གཞི་མི་སྤོང་བ་དང༌། གསང་སྔགས་ཀྱི་ཐེག་པ་དང་ ༑ རྡོ་རྗེ་ཐེག་པ་དང༌། དེ་ཉིད་འབྲས་བུའི་ཐེག་པ་རྣམ་པར་བཞག་པའོ། ། དེ་ལ་དང་པོ་ནི་གསང་སྔགས་ཀྱི་ལམ་ལ་ཞུགས་པ་རྣམས་ཀྱིས་བསྐྱེད་པའི་རིམ་པའི་ཐབས་ལ་མཁས་པ་དང༌། རྫོགས་པའི་རིམ་པའི་ཐབས་ལ་མཁས་པ་གཉིས་ཀྱིས་འདོད་པའི་ཡོན་ཏན་བསྟེན་པར་བྱེད་དོ། ། འདི་ལྟར་ཐབས་ཀྱི་རྒྱུད་ལྟར་ན་མིག་སའི་སྙིང་པོར་བྱས།
གཟུགས་ཐམས་ཅད་གཟུགས་རྡོ་རྗེར་བྱས་ཏེ། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་ལ། དེ་བཞིན་ཏུ་སྒྲ་དང་དྲི་ལ་སོགས་པ་ཐམས་ཅད་ཀྱང་ཅི་རིགས་པར་ལོངས་སྤྱོད་པར་བྱེད་པ་ནི། ཐུན་མོང་བའི་ཐབས་ལ་མཁས་པའོ། ། ཐུན་མོང་མ་ཡིན་པ་ཤེས་རབ་ཀྱི་རྒྱུད་ལྟར་ན། མིག་ལ་སོགས་པ་གཏི་མུག་རྡོ་རྗེ་ལ་སོགས་པར་བྱས། གཟུགས་ལ་སོགས་པ་དཀར་མོ་ལ་སོགས་པར་བྱས་ཏེ་ལྷ་ལ་ལྷ་ཐིམ་པའི་ཚུལ་དུ་ལོངས་སྤྱོད་པར་བྱེད་པའོ། ། དེ་ལྟར་ཐུན་མོང་དང་ཐུན་མོང་མ་ཡིན་པ་གཉིས་ཀྱི་ལྷ་སོ་སོའི་ཐབས་ལ་མཁས་པའོ། ། རང་གི་ལྷག་པའི་ལྷའི་ཐབས་ལ་མཁས་པ་ནི། རང་ཉིད་ལྷག་པའི་ལྷའི་རྣམ་པར་བྱས་ཏེ
༑ གཟུགས་ལ་སོགས་པའི་ཡུལ་ཅི་སྣང་བ་ཐམས་ཅད་ཀྱང་རང་གི་ལྷག་པའི་ལྷར་བྱས་ནས། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་པར་བྱེད་དོ། ། དེ་ཡང་གང་ཟག་ལས་དང་པོ་པས་ང་རྒྱལ་ཙམ་བྱས་ལ། སེམས་བརྟན་པ་ཐོབ་ནས་རྣམ་པ་གསལ་བ་ཙམ་བྱའོ། ། དེ་སྐད་དུ་ཡང༌། རང་གི་ལྷག་པའི་ལྷར་སྦྱོར་བས། ། སེམས་ཅན་ཀུན་ལ་རབ་བརྟགས་བྱ། ། ཞེས་ཀུན་སྤྱོད་ལས་གསུངས་སོ། ། རྫོགས་པའི་རིམ་པའི་ཐབས་ལ་མཁས་པ་ལ་ཡང་རྣམ་པ་གཉིས་ཏེ། རང་བྱིན་གྱིས་བརླབས་པའི་རིམ་པ་ཙཎྜཱ་ལཱི་ལ་བརྟེན་ནས་སྐྱེས་པའི་རང་བྱུང་གི་ཡེ་ཤེས་དང༌།
ཕྱག་རྒྱ་ལ་བརྟེན་ནས་སྐྱེས་པའི་ཡེ་ཤེས་ཀྱི་ཐབས་ལ་མཁས་པའོ། ། དེ་ལ་དང་པོ་ནི་ནང་དུ་རྣལ་འབྱོར་པ་ལ་གསལ་སྟོང་གི་ཏིང་ངེ་འཛིན་སྐྱེས་པ་ན། སྣོད་བཅུད་ཀྱི་སྣང་བ་ཐམས་ཅད་ཏིང་ངེ་འཛིན་དེའི་ངོ་བོར་བྱས་ནས་ལོངས་སྤྱོད་ལ། གཉིས་པ་ནི་ནང་དུ་བདེ་སྟོང་གི་ཏིང་ངེ་འཛིན་གྱི་ཉམས་སྐྱེས་པ་ན། སྣོད་བཅུད་ཀྱི་སྣང་བ་ཐམས་ཅད་ཀྱང་དེའི་ངོ་བོར་བྱས་ནས་ལོངས་སྤྱོད་པར་བྱེད་པའོ། ། དེ་ཡང་དབང་པོ་རབ་འབྲིང་གི་བྱེ་བྲག་གིས་ཡུལ་གྱི་རྐྱེན་གྱིས་གནོད་པ་དང༌། རེས་འགའ་གནོད་ལ་རེ་འགའ་མི་གནོད་དེ་སྣང་བ་ཁྲ་བོར་འཆར་བ་དང༌། ཡུལ་གྱི་རྐྱེན་གྱིས་ཏིང་ངེ་འཛིན་མཆོག་ཏུ་སྐྱེ་བས་སྣང་བ་ཐམས་ཅད་དགེ་བའི་བཤེས་གཉེན་དུ་འཆར་ཏེ་སྐྱེ་ལུགས་གསུམ་དུ་འོང་ངོ༌། ། དེ་ལས་དང་པོ་གཉིས་ནི་མཉམ་གཞག་བྱ་བ་ཡིན་ལ། ཐ་མ་ནི་ཤིན་ཏུ་མཉམ་གཞག་བྱ་བ་ཡིན་ནོ། །
དེ་སྐད་དུ་ཡང་ ༑ གཟུགས་རྣམས་སྣ་ཚོགས་ལྟ་བ་དང༌། ། སྒྲ་རྣམས་རྒྱས་པར་ཉན་པ་དང༌།། ཞེས་བྱ་བ་ལ་སོགས་པ་དང༌། ཆུ་བོའི་རྒྱུན་ནི་རབ་འབབ་དང༌། ། མར་མེའི་རྩེ་མོ་རབ་བཅིངས་ལྟར། ། ཞེས་པ་ལ་སོགས་པ་རྒྱས་པར་གསུངས་པ་ཡིན་ནོ། ། གལ་ཏེ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལ་སོགས་པར། འཕགས་པ་ཆོས་འཕགས་ལ་བུད་མེད་དྲུག་ཁྲི་བརྒྱད་སྟོང་དང་ལྷན་ཅིག་ཏུ་འདོད་པའི་ཡོན་ཏན་ལྔ་ལ་བརྩེ་ཞིང་དགའ་མགུར་ལོངས་སྤྱོད་དོ། ། ཞེས་བྱ་བ་ལ་སོགས་པ་དང༌།
ཕ་རོལ་ཏུ་ཕྱིན་པ་ཡང་འདོད་པའི་ཡོན་ཏན་ལ་མངོན་པར་དགའ་བས། རྡོ་རྗེ་ཐེག་པ་ཁོ་ན་མི་སྤོང་བ་མི་འགྲུབ་བོ་ཞེ་ན། དེ་ནི་རིགས་ན་འོན་ཀྱང་དེར་དེ་ལྟར་གསུངས་པ་ནི་འཕགས་པའི་གང་ཟག་གི་བསྟེན་པ་དང༌། དེ་ཡང་མ་འོངས་པའི་སེམས་ཅན་འདོད་པ་ལ་གདུང་བ་ཆེ་བ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གཞུག་པའི་དོན་དུ་འདོད་པའི་ཡོན་ཏན་མ་སྤངས་པར་རྫོགས་པའི་བྱང་ཆུབ་འཐོབ་པའི་ལམ་ཡོད་དོ་ཞེས་གཞན་དོན་དུ་བསྟན་པ་ཡིན་གྱི། རང་ཉིད་ཀྱི་དོན་དུ་ལམ་དུ་འགྱུར་ནས་བསྟན་པ་ནི་མ་ཡིན་ནོ། ། འདིར་ནི་སོ་སོའི་སྐྱེ་བོས་ཀྱང་བསྟེན་ལ། དེ་ཡང་ལམ་དུ་འགྱུར་བས་རང་དོན་དུ་བསྟེན་པར་བཞེད་པ་ཡིན་ནོ། ། གཉིས་པ་གསང་སྔགས་ཞེས་བྱ་བ་ནི་མནྟྲ་ཏེ། དེ་ལས་མ་མ་ནུ་ན་ཡིད་ཡིན་ལ། སྒོ་ལྔའི་རྣམ་ཤེས་རྗེས་སུ་འབྲངས་པའི་ཡིད་དང་བཅས་པའོ། །
ཏྲ་ཏྲ་ཡ་ནི་སྐྱོབ་པ་སྟེ། དེ་ལྟར་ན་བསྐྱེད་རྫོགས་གཉིས་ཀྱི་ཐབས་ལ་མཁས་པ་སྒོ་ལྔའི་རྣམ་ཤེས་རྗེས་སུ་འབྲངས་པ་དང་བཅས་པ། གཟུགས་ལ་སོགས་པ༌། ཐ་མལ་པའི་རྣམ་རྟོག་གི་ཡིད་ལས་སྐྱོབ་པར་བྱེད་པས་ན་གསང་སྔགས་སོ། ། བསྐྱེད་རྫོགས་གཉིས་པོ་དེ་བཞོན་པར་བྱེད་པས་ན་གསང་སྔགས་ཀྱི་ཐེག་པའོ། ། དེ་སྐད་དུ་ཡང༌། མ་ནི་དེ་བཞིན་ཡིད་ཡིན་ཏེ། ། གང་གང་རྒྱུ་དང་རྐྱེན་ལས་བྱུང༌། ། ཡུལ་དང་དབང་པོ་ཡིན་ནོ་གསུངས། ། ཏྲ་ནི་དེ་བཞིན་སྐྱོབ་པར་བརྗོད། །
ཅེས་བྱ་བ་དང་དེ་བཞིན་དུ། མ་ནི་སྟོང་བ་མཚན་མ་བྲལ། ། རྡོ་རྗེ་འཛིན་པའི་དབུགས་དབྱུང་བ། ། ཤེས་རབ་ཆེན་པོ་དག་གིས་བཤད། ། ཏྲ་ནི་དེ་བཞིན་སྐྱོབ་པར་བརྗོད། ། དེ་བཞིན་གཤེགས་པའི་དབུགས་དབྱུང་བ། ། སྙིང་རྗེ་ཆེན་པོ་བདག་གིས་བཤད། ། སྟོང་པ་དང་ནི་སྙིང་རྗེ་གཉིས ༑ ༑ གཉིས་སུ་མེད་པར་གཉིས་ཀྱི་ཚུལ། ། གསང་སྔགས་ཞེས་ནི་དེ་ལ་བརྗོད
༑ ༑ ཅེས་གསུངས་པ་ཡིན་ནོ། ། གསུམ་པ་རྡོ་རྗེ་ཐེག་པ་ཞེས་པ་ནི། ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་རྡོ་རྗེར་བྱིན་གྱིས་བརླབས་ནས་སྒྲུབ་པ་དང༌། གཞན་ཡང་མཚན་མ་དང་རྣམ་པར་རྟོག་པས་མི་ཕྱེད་པས་ན་སེམས་ཉིད་དེ་བཞིན་ཉིད་ལྷན་ཅིག་སྐྱེས་པའི་ཡེ་ཤེས་ནི་རྡོ་རྗེ་ཡིན་ལ། སྔགས་པས་ཅི་དང་ཅི་བྱེད་པ་ཐམས་ཅད་སྣང་བ་དེ་དག་གི་ངོ་བོར་སྣང་ལ། རང་གི་ངོའམ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་གི་རྣམ་པར་འཕྲུལ་བ་ཡིན་པར་ཤེས་ནས་ཉམས་སུ་ལེན་པས་ན་རྡོ་རྗེ་ཐེག་པའོ། ། དེ་ཡང་ལས་དང་པོ་པས་མོས་པས་འཇུག་པ་དང༌། སེམས་བརྟན་པ་ཐོབ་པས་རང་གི་ངང་གིས་འཇུག་པའོ ༑ ༑ བཞི་པ་ནི་རྒྱུ་ལ་འབྲས་བུའི་རྣམ་པར་ཞེན་ཅིང་མོས་པ་བྱེད་པ་དང༌། འབྲས་བུ་ཐོབ་པ་ལ་ཉེ་བས་ན་འབྲས་བུའི་ཐེག་པ་ཞེས་བྱའོ། །
དེ་ལ་དང་པོ་ནི་མངོན་བྱང་ལྔ་ལ་ཡེ་ཤེས་ལྔར་ཞེན་ནས་སྡོམ་པ་ལ་སོགས་པ་འབྲས་བུའི་རྣམ་པ་བློས་བསླངས་ནས་སྒོམ་པར་བྱེད་པའོ། ། བརྩོན་འགྲུས་དང་བརྟུན་པ་རབ་ཀྱི་ཚེ་འདི་ཉིད་ལ་འགྲུབ་ལ། འབྲིང་གི་བར་དོ་ལ་འགྲུབ། ཐ་མས་སྐྱེ་བ་བདུན་གྱིས་འགྲུབ ༑ ཐ་མའི་ཐ་མས་སྐྱེ་བ་བཅུ་དྲུག་གི་འགྲུབ་པར་བཤད་པ་ཡིན་ནོ། ། དེ་ལྟར་རྣམ་པ་གཉིས་ལས་གཞི་མི་སྤོང་བ་རྡོ་རྗེ་ཐེག་པ་ནི་རྒྱུད་སྡེ་བཞིས་བསྡུས་ཏེ། བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་ན་མེད་པའི་རྒྱུད་དེ།
དེ་ལྟར་རྣམ་པར་བཞག་པའི་རྒྱུ་མཚན་ལ་རྣམ་པ་དྲུག་ཏེ། ཕྱི་རོལ་མུ་སྟེགས་པ་ལ་ལོག་པར་རྟོག་པ་ཕྱོགས་སྔ་མ་རྣམ་པ་བཞི་ཡོད་ལ། དེ་དག་མི་སྤང་ཞིང་རྡོ་རྗེ་ཐེག་པས་འདིར་རྗེས་སུ་བཟུང་བར་བྱ་བའི་དོན་དུ་རྒྱུད་སྡེ་བཞིར་རྣམ་པར་བཞག་པ་དང༌། སངས་རྒྱས་པ་རང་གི་ཡང་ཕ་རོལ་ཏུ་ཕྱིན་པའི་ཐེག་པ་ལ་གྲུབ་མཐའ་མི་མཐུན་པ་རྣམ་པ་བཞི་ཡོད་ལ། དེ་དང་ལུང་སྒོ་བསྟུན་གྱི་དབང་དུ་བྱས་ནས་རྒྱུད་སྡེ་བཞིར་རྣམ་པར་བཞག་པ་དང༌། གསང་སྔགས་ནི་གཙོ་བོར་འདོད་པའི་ཁམས་ཀྱི་སེམས་ཅན་གྱི་དོན་དུ་གསུངས་པ་ཡིན་ལ། དེ་ཡང་འདོད་པའི་ཁམས་ཀྱི་སེམས་ཅན་ལ་ཆགས་པ་རབ་འབྲིང་རྣམ་པ་བཞི་ཡོད་ལ། དེ་དག་མ་སྤངས་པར་རྫོགས་པའི་བྱང་ཆུབ་ཀྱི་ལམ་ཡོད་དོ་ཞེས་བསྟན་པའི་དོན་དུ་ཡང་རྒྱུད་སྡེ་བཞིར་རྣམ་པར་བཞག་པ་དང༌། རྟེན་གྱི་གང་ཟག་དབང་པོ་རབ་འབྲིང་བཞི་ལ་དགོངས་ནས་ཀྱང་རྒྱུད་སྡེ་བཞིར་རྣམ་པར་བཞག་པ་དང༌། ཡན་ལག་གི་དོན་དུ་མཇུག་སྒོ་མི་འདྲ་བ་བཞི་ཡོད་པས་ན་རྒྱུད་སྡེ་བཞིར་རྣམ་པར་བཞག་པ་དང༌།
དྲུག་དང་གསུམ་ལ་སོགས་པ་འགའ་བསྡེབས་པའི་སྒོ་ནས་ཀྱང་རྒྱུད་སྡེ་བཞིར་རྣམ་པར་བཞག་པའོ། ། དེ་ལ་དང་པོ་ནི། ཕྱི་རོལ་པ་འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བ་ཞེས་བྱ་བ། ཐོབ་པར་བྱ་བའི་འབྲས་བུ་དབང་ཕྱུག་ཆེན་པོ་ལོངས་སྤྱོད་རྫོགས་པའི་སྐུ་ལ་དམིགས་ནས་རང་གི་ལུགས་ཀྱི་དབང་བཞི་རྫོགས་པར་བྱས་ཏེ། དུས་ཁྱད་པར་ཅན་ཚོགས་ཀྱི་མཆོད་པའི་དུས་ལ་སོགས་པ་ལ། ཕོ་རྣམས་ནི་གཡས་སུ་གྲལ་བྱས། ¡Ã མོ་རྣམས་ནི་གཡོན་དུ་གྲལ་བྱས་ནས། ( ¡¶ ལུ ¡· - མོ་རྣམས་ ་་་་་་ བྱས་ནས། ) མར་མེ་ཁ་དགུ་པ་སྦར་ནས་འབར་བཞིན་དུ་རྩེ་མོ་ཐུར་ལ་བསྟན་ཏེ། ཆུ་ལ་དོར་བ་དང༌།
མ་དང་སྲིང་མོ་ལ་སོགས་པ་བཙུན་མོར་མཆོད་པ་དང༌། ཤ་ལྔ་བདུད་རྩི་ལྔ་ཡང་ཁ་ཟས་སུ་བྱེད་པ་དང༌། འདོད་པའི་ཡོན་ཏན་ལྔ་ལ་ཉམ་ང་བ་དང་བག་ཚ་བ་མེད་པར་ལོངས་སྤྱོད་པ་དང༌། བྱ་ཁྱུང་གི་མན་ངག་དང༌། རླུང་བུམ་པ་ཅན་གྱི་མན་ངག་དང༌། ཐིག་ལེ་བཟུང་བ་ལ་སོགས་པའི་མན་ངག་བྱེད་པ་སྟེ། མདོར་ན་འདོད་ཆགས་ཆོས་སུ་སྨྲ་བ་ཡོད་ལ། དེ་དག་ནི་བདག་མེད་རྣམ་པ་གཉིས་ ¡Ã རྟོགས་པའི་ ( ¡¶ ལུ ¡· ཀྱི་ ) ཤེས་རབ་ཀྱི་མ་ཟིན་པས་ལྟ་བ་ཕྱིན་ཅི་ལོག་ཏུ་གྱུར་པ་དང༌། བསྐྱེད་རྫོགས་ཀྱི་ཐབས་ལ་མཁས་པས་མ་ཟིན་པ་དང༌། ཐབས་ཕྱིན་ཅི་ལོག་ཏུ་གྱུར་པ་དང༌།
རྫོགས་པའི་བྱང་ཆུབ་ལ་དམིགས་པར་བྱ་བ་མེད་པས ༑ ཐོབ་པར་བྱ་བའི་དམིགས་ཡུལ་ཕྱིན་ཅི་ལོག་ཏུ་གྱུར་པ་ཡིན་པས་ལམ་མ་ ( ¡¶ ལུ ¡· - མ་ ) ཡིན་པ་ལ་ཞུགས་པ་རྣམས། རྡོ་རྗེ་ཐེག་པ་ལ་གཞུག་པའི་དོན་དུ་དེ་དག་དང་བསྟུན་ནས་རྣལ་འབྱོར་བླ་ན་མེད་པའི་རྒྱུད་གསུངས་པས། ངའི་ལམ་དང་མཐུན་པ་སངས་རྒྱས་པ་ལ་ཡང་འདུག་སྙམ་ནས་འཇུག་པར་འགྱུར་རོ། ། དེ་ལྟར་ན་འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བའི་གང་ཟག་མི་སྤོང་ཞིང་རྗེས་སུ་བཟུང་བར་བྱ་བའི་ཕྱིར། རྣལ་འབྱོར་བླ་ན་མེད་པའི་རྒྱུད་གསུངས་སོ། ཁ་ཅིག་ཞེ་སྡང་ཅན་ཁྱབ་འཇུག་གི་རྗེས་སུ་འབྲང་སྟེ་འཚེ་བ་ཆོས་སུ་སྨྲ་བ་ཡོད་དོ། ། འདིས་ཐོབ་པར་བྱ་བའི་འབྲས་བུ་ཁྱབ་འཇུག་སྤྲུལ་པའི་སྐུ་ལ་དམིགས་ནས། རང་གི་ལྷ་རྟེན་གྱི་གན་དུ་མ་ཧེ་དང་ར་བསད་ནས་ཁྲག་ ¡Ã གཟགས་ཤིང་ ( ¡¶ ཞ ¡· འཛག་ཅིང་ ) མཆོད་སྦྱིན་ལ་སོགས་པ་བྱེད་པ་ནི་ལྟ་བ་ལ་སོགས་པ་ཕྱིན་ཅི་ལོག་ཏུ་གྱུར་པ་ཡིན་ལ། དེ་དག་གཞུག་པར་བྱ་བའི་དོན་དུ།
རྣམ་པར་སྣང་མཛད་མངོན་པར་བྱང་ཆུབ་པ་དང༌། རྡོ་རྗེ་འཇིགས་བྱེད་དང༌། རྟ་མགྲིན་གྱི་རྟོག་པ་དང༌། སྤྱན་རས་གཟིགས་ཧ་ལ་ཧ་ལའི་རྟོག་པ་དང༌། གནོད་སྦྱིན་ནོར་བུ་བཟང་པོའི་རྟོག་པ་ལ་སོགས་པ། གདུག་པ་ཅན་ཇི་ལྟར་ཚར་བཅད་པ་ལ་སོགས་པའི་རྟོག་པ་གསུངས་སོ ༑ ༑ དེ་ལྟར་ན་ཞེ་སྡང་ཅན་ཁྱབ་འཇུག་གི་རྗེས་སུ་འབྲང་བའི་གང་ཟག་མི་སྤོང་ཞིང་རྗེས་སུ་བཟུང་བའི་དོན་དུ་སྤྱོད་པའི་རྒྱུད་གསུངས་པ་ཡིན་ནོ། ། ཡང་ཁ་ཅིག་གཏི་མུག་ཅན་ཚངས་པའི་རྗེས་སུ་འབྲང་ཞིང༌། གཏི་མུག་ཆོས་སུ་སྨྲ་བ་ཐོབ་པར་བྱ་བའི་འབྲས་བུ་ཚང་པ་ཆོས་སྐུ་ལ་དམིགས་ནས། ནངས་པར་སྔར་བར་ལངས་ཏེ་དང་པོར་ཁ་བཤལ།
དེ་ནས་ ¡Ã བའི་ ( ¡¶ ཞ ¡·¡¶ ལུ ¡· སའི་ ) ཁྲུས་གསུམ་བྱེད། དེ་ནས་ཆུའི་ཁྲུས་གསུམ་བྱེད། དེ་ནས་ཀུ་ཤ་རྣ་ལྟག་ཏུ་གཟེར་ནས་སྒྲུབ་ཁང་དུ་སོང་ནས་རིག་བྱེད་འདོན་ཅིང་མེ་ལ་སྦྱིན་སྲེག་བྱེད་པ་ཡོད་དེ། དེ་ནི་དམིགས་ཡུལ་ལ་སོགས་པ་ཕྱིན་ཅི་ལོག་ཏུ་གྱུར་པས། དེ་དག་གཞུག་པའི་ཕྱིར་དུ་དེ་དག་དང་ཚུལ་བསྟུན་ནས་བྱ་བའི་རྒྱུད་ལེགས་པར་གྲུབ་པ་ལ་སོགས་པར་ཁྲུས་གསུམ་བྱ་བ་དང་ ༑ གོས་གསུམ་བརྗེ་བ་ལ་སོགས་པ་གསུངས་པ་ཡིན་ནོ། ། དེའི་ཕྱིར་གཏི་མུག་ཅན་ཚངས་པའི་རྗེས་སུ་འབྲང་བའི་གང་ཟག་མི་སྤང་ཞིང་རྗེས་སུ་བཟུང་བར་བྱ་བའི་ཕྱིར་བྱ་བའི་རྒྱུད་གསུངས་པའོ། ། ཡང་ཁ་ཅིག་རྐྱེན་སྙོམས་པ་སྐབས་གསུམ་ཆར་གྱི་རྗེས་སུ་འབྲང་བ་ནི། འདོད་ཆགས་ཆོས་སུ་སྨྲ་བའི་སློབ་དཔོན་དང་འཕྲད་ན་མ་དང་སྲིང་མོ་ལ་སོགས་པ་བཙུན་མོར་མཆོད་པ་ལ་སོགས་པ་ཡང་བྱེད། ཞེ་སྡང་ཆོས་སུ་སྨྲ་བ་དང་ཕྲད་ན་མ་ཧེ་དང་རའི་མཆོད་སྦྱིན་ཡང་བྱེད།
གཏི་མུག་ཅན་གྱི་སློབ་དཔོན་དང་འཕྲད་ནས་ཁྲུས་དང་གཙང་སྦྲ་ལ་སོགས་པ་ཡང་བྱེད་དོ། ། དེ་དག་གཞུག་པའི་ཕྱིར་དེ་དག་དང་ཚུལ་བསྟུན་ནས་རྣལ་འབྱོར་གྱི་རྒྱུད་གསུངས་ཏེ། དེ་ཁོ་ན་ཉིད་བསྡུས་པའི་དུམ་བུ་དང་པོ་རྡོ་རྗེ་དབྱིངས་ཀྱི་དུམ་བུ་རུ། ལྷ་ཐམས་ཅད་སྐུ་མདོག་དམར་པོ། སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་དམར་པོ་ལ་སོགས་པ་དམར་པོས་བྱ་བར་བཤད་པ་ནི། འདོད་ཆགས་ཅན་གྱིས་འདོད་ཆགས་མི་སྤོང་བར་སྤྱོད་པའོ། ། དུམ་བུ་གཉིས་པ་ཁམས་གསུམ་རྣམ་པར་རྒྱལ་བའི་དུམ་བུ་ལས་ལྷ་ཐམས་ཅད་སྐུ་མདོག་ནག་པོ་ཁྲོ་བོའི་ཉམས་ཅན་སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་ནག་པོས་བྱ་བར་བཤད་པ་ནི། ཞེ་སྡང་ཅན་གྱི་ཞེ་སྡང་མི་སྤང་བའི་སྤྱོད་པའོ། ། དུམ་བུ་གསུམ་པ་འགྲོ་བ་འདུལ་བའི་དུམ་བུ་ལས། ལྷ་ཐམས་ཅད་སྐུ་མདོག་དཀར་པོ་ཞི་བའི་ཉམས་ཅན་སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་དཀར་པོ་ལས་བྱ་བར་བཤད་པ་ནི་གཏི་མུག་ཅན་གྱི་གཏི་མུག་མི་སྤང་བའི་སྤྱོད་པའོ། །
དུམ་བུ་བཞི་པ་དོན་ཐམས་ཅད་གྲུབ་པའི་དུམ་བུ་ལས། ལྷ་ཐམས་ཅད་སྐུ་མདོག་སྣ་ཚོགས་པ་སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་ལ་སོགས་པ་ཁྲ་བོར་བཤད་པ་ནི། གང་ཟག་གཅིག་ལ་དུག་གསུམ་ཆར་དང་ལྡན་པས་དུག་གསུམ་ཆར་མི་སྤང་བའི་སྤྱོད་པར་གསུངས་པ་ཡིན་ནོ། ། དེ་ལྟར་ན་རྐྱེན་སྙོམས་པ་སྐབས་ཀྱི་སྟོབས་ཀྱིས་གསུམ་ཆར་གྱི་རྗེས་སུ་འབྲང་བ་བཟུང་བའི་ཕྱིར། རྣལ་འབྱོར་གྱི་རྒྱུད་གསུངས་སོ། ། དེ་ལྟར་ན་ཕྱི་རོལ་མུ་སྟེགས་པ་ལ་སོགས་པ། ལོག་པར་རྟོག་པ་ཕྱོགས་སྔ་མ་བཞི་ཡོད་པ་ལ། དེ་དག་མི་སྤོང་ཞིང་རྡོ་རྗེ་ཐེག་པ་འདིར་རྗེས་སུ་བཟུང་བའི་ཕྱིར་རྒྱུད་སྡེ་བཞིར་བཤད་པ་ནི། དེ་ཁོ་ན་ཉིད་བསྡུས་པའི་རྒྱུད་ཀྱི་རྗེས་སུ་འབྲང་ནས་ཀུན་དགའ་སྙིང་པོ་དང༌། ¡Ã སྭསྟཱི་ ( ¡¶ ཞ ¡· སོ་སྟེ་ ) ཕ་ལ་དང༌།
བྷ་ཝ་ལ་སོགས་པ་བཞེད་དོ། ། གཉིས་པ་ནི་ཕ་རོལ་ཏུ་ཕྱིན་པའི་ཐེག་པ་ལ་གྲུབ་མཐའ་མི་མཐུན་པ་རྣམ་པ་བཞི་སྟེ། ཉན་ཐོས་བྱེ་བྲག་ཏུ་སྨྲ་བ་དབང་པོ་ཐ་མ་གནས་མ་བུའི་སྡེ་པ་དང༌། བྱེ་བྲག་ཏུ་སྨྲ་བ་དབང་པོ་འབྲིང་པོ་ཉི་འོད་བྱེ་བྲག་ཏུ་སྨྲ་བ་གཉིས་གང་ཟག་གི་བདག་ནི་མ་གྲུབ་ལ། བརྗོད་དུ་མེད་པའི་གང་ཟག་གྲུབ་པར་འདོད་པ་དང༌། རབ་ཁ་ཆེ་བྱེ་བྲག་ཏུ་སྨྲ་བ་དང་མདོ་སྡེ་པ་གཉིས་ནི། བརྗོད་དུ་མེད་པའི་བདག་དེ་ལྟ་བུ་མ་འགྲུབ་ལ། གཟུང་འཛིན་གཉིས་དོན་དམ་པར་གྲུབ་པར་འདོད་པ་དང༌། རང་སངས་རྒྱས་གཟུང་བར་བྱ་བ་ནི་མ་གྲུབ་ལ། འཛིན་པ་ཙམ་གྲུབ་པར་འདོད་པ་དང༌།
སེམས་ཙམ་པ་ལ་སོགས་པ་ཐེག་པ་ཆེན་པོ་བས་གཟུང་འཛིན་གཉིས་ཀ་མ་གྲུབ་པར་འདོད་པ་དང༌། དེ་ལྟར་སྡེ་པ་བཞི་པོ་གོ་རིམ་བཞིན་དུ་ལུང་སྒོ་བསྟུན་ནས་བཤད་པའོ། ། དེ་ཡང་ཕ་རོལ་ཏུ་ཕྱིན་པའི་ཐེག་པར་ནི་ལྟ་བ་མི་མཐུན་པའི་སྒོ་ནས་རྣམ་པར་བཞག་ལ། འདིར་སྐྱེད་ཆོག་མི་འདྲ་བ་ལ་ལྟོས་ནས་བཞག་པའོ། ། འདི་ལྟར་ཉན་ཐོས་བྱེ་བྲག་ཏུ་སྨྲ་བ་དབང་པོ་རྟུལ་པོ་དང་ ༑ འབྲིང་གང་ཟག་གི་བདག་མི་འདོད་པ་དང་འདྲ་བར་བདག་ཉིད་ལྷར་མི་བསྐྱེད་ལ། བརྗོད་དུ་མེད་པའི་གང་ཟག་འདོད་པ་དང་འདྲ་བར། ལྷ་ཡེ་ཤེས་སེམས་དཔའ་རས་བྲིས་ལ་སོགས་པ་ལ་བརྟེན་ནས་མདུན་དུ་སྤྱན་དྲང་བར་འདོད་ལ ༑ འདི་ལ་ཕྱག་དང་མཆོད་པ་ལ་སོགས་པ་བྱས་ཏེ། དེའི་ཐུགས་ཀར་སྙིང་པོ་ལ་སོགས་པའི་སྔགས་ཟློས་པར་བྱེད་པ་དང་འདྲའོ། །
དེ་ལྟར་ན་བྱ་བའི་རྒྱུད་ལས་བྱུང་བ་དེ་བཏགས་པ་ལས་ལྷར་འདོད་ལ། རྗེ་དཔོན་ལྟ་བུ་ལས་དངོས་གྲུབ་ལེན་པའི་ཚུལ་ཡིན་ནོ། ། དེ་སྐད་དུ་ཡང༌། བདག་ཉིད་ལྷར་བསྐྱེད་པ་དང་བྲལ་བའི་ཕྱིར་དང༌། ཞེས་གསུངས་པ་ཡིན་ནོ། ། རབ་དང་མདོ་སྡེ་པ་བརྗོད་དུ་མེད་པའི་གང་ཟག་མི་འདོད་པ་དང་འདྲ་བར། སྤྱོད་པའི་རྒྱུད་ཀྱི་བདག་ཉིད་ལྷར་བསྐྱེད་ལ། གཟུང་འཛིན་གཉིས་འདོད་པ་དང་འདྲ་བར་ཡེ་ཤེས་སེམས་དཔའ་མདུན་དུ་འདོད་ལ ༑ དེ་ལ་ཕྱག་དང་མཆོད་པ་ལ་སོགས་པ་བྱས་ཏེ། དེའི་ཐུགས་ཀར་སྔགས་བཀོད་ནས་བཟླས་པ་ལ་སོགས་པ་བྱེད་པ་ནི་གྲོགས་པོ་ལྟ་བུ་ལས་དངོས་གྲུབ་ལེན་པའི་ཚུལ་ལོ། །
དེ་ཡང་ཡེ་ཤེས་སེམས་དཔའི་བདེ་བ་ཉམས་སུ་མྱོང་བ་མེད་པའི་ཕྱིར་དང༌། ཞེས་གསུངས་པ་ཡིན་ནོ། ། རང་སངས་རྒྱས་གཟུང་བ་མི་འདོད་པ་བཞིན་དུ། རྣལ་འབྱོར་རྒྱུད་དུ་ཡེ་ཤེས་པ་དགུག་གཞུག་བྱེད་ལ། འཛིན་པ་འདོད་པ་དང་འདྲ་བར་ཡེ་ཤེས་སེམས་དཔའ་སྔར་ཕྱག་རྒྱས་གནས་གང་ནས་གང་དུ་བཅིངས་པ་དེ། དེ་ནས་བཀྲོལ་ནས་གཤེགས་སུ་གསོལ་ལོ། ། དེ་སྐད་དུ་ཡང༌། ཡེ་ཤེས་སེམས་དཔའ་གཤེགས་སུ་གསོལ་བའི་ཕྱིར་དང༌། ཞེས་གསུངས་པའི་ཕྱིར་རོ ༑ ༑ ཐེག་པ་ཆེན་པོ་པས་གཟུང་འཛིན་གཉིས་ཀ་མི་འདོད་པ་དང་མཚུངས་པར།
རྣལ་འབྱོར་བླ་ན་མེད་པའི་རྒྱུད་ཀྱི་ཡེ་ཤེས་སེམས་དཔའ་གཤེགས་སུ་མི་གསོལ། དེ་ཡང་ཡེ་ཤེས་སེམས་དཔའ་གཤེགས་སུ་གསོལ་བ་མེད་པའི་ཕྱིར་དང༌། ཞེས་གསུངས་པ་ཡིན་ནོ། ། དེ་ལྟར་ཕ་རོལ་ཏུ་ཕྱིན་པའི་ཐེག་པ་ལ་གྲུབ་མཐའ་མི་མཐུན་པ་བཞི་ཡོད་པ་དང༌། རྡོ་རྗེ་ཐེག་པའི་རྒྱུད་བཞི་ལུང་སྒོ་བསྟུན་ནས་བཤད་པ་དེ་ནི་ཡེ་ཤེས་རྡོ་རྗེ་ཀུན་ལས་བཏུས་པ་ལས་གྲུབ་པ་དང༌། འཕགས་པ་ཀླུ་སྒྲུབ་རྗེས་སུ་འབྲང་བ་དང་བཅས་པ་དང༌། ཡེ་ཤེས་ཞབས་རྗེས་སུ་འབྲང་བ་དང་བཅས་པ་རྣམས་བཞེད་པ་ཡིན་ནོ། ། གསུམ་པ་འདོད་པ་ཁམས་ཀྱི་ལྷའི་བྱེ་བྲག་གཞན་འཕྲུལ་དབང་བྱེད་ཀྱི་ལྷ་རྣམས་ཕོ་མོ་གཅིག་ལ་གཅིག་དམིགས་པ་ལ་བརྟེན་ཏེ། ཕན་ཚུན་བལྟས་པས་འདོད་ཆགས་ཀྱི་ཀུན་གྱིས་དཀྲིས་པའི་གདུང་བ་ཚིམ་པར་འགྱུར་བ་ཡོད་ལ། དེ་ལྟ་བུ་མ་སྤངས་པ་ཡང་རྫོགས་པའི་བྱང་ཆུབ་ཀྱི་ལམ་ཡོད་དོ
༑ ༑ ཞེས་བསྟན་པའི་ཕྱིར། དེ་ཙམ་གྱི་བདེ་བ་གནང་བ་བྱ་བའི་རྒྱུད་དོ། ། དེ་ཡང་ ༑ དཀྱིལ་འཁོར་ལྷ་རྣམས་ཐམས་ཅད་ནི། ། ཕོ་ཡང་མོ་ལ་བལྟ་བ་དང༌། ། མོ་ཡང་ཕོ་ལ་བལྟ་བར་བྲི། ། ཞེས་གསུངས་སོ། ། ཡང་ཁ་ཅིག་ལ་དགོད་པའི་འདོད་ཆགས་ཡོད་ལ། དེ་མ་སྤང་ཡང་ལམ་ཡོད་པར་བསྟན་པའི་ཕྱིར། དེ་ཙམ་གྱི་བདེ་བ་གནང་བ་སྤྱོད་པའི་རྒྱུད་དོ། །
དེ་ཡང༌། རྣམ་པར་སྣང་མཛད་རྒྱལ་པོ་ཆེ། ། ཡིད་ཙམ་འཛུམ་པའི་ཞལ་དུ་བྲི། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ཁ་ཅིག་ལ་འཁྱུད་པའི་འདོད་ཆགས་ཡོད་ལ། དེ་མ་སྤངས་ཀྱང་ལམ་ཡོད་པར་བསྟན་པའི་ཕྱིར། འཁྱུད་པ་ལས་བྱུང་བའི་བདེ་བ་ཙམ་གནང་བ་རྣལ་འབྱོར་གྱི་རྒྱུད་དོ།། དེ་ཡང༌། དཀྱིལ་འཁོར་ལྷ་རྣམས་ཐམས་ཅད་ཀྱང༌། ། དཀར་པོའི་རས་ལ་རྟག་གནས་ཤིང༌། །
འདོད་ཆགས་ཆེན་པོའི་བདེ་བ་ཡིས། ། དཔུང་པ་ཡིད་ཙམ་བསྡམ་པར་བཞག ། ཅེས་གསུངས་པ་ཡིན་ནོ། ། དེ་བཞིན་དུ་ཁ་ཅིག་ལ་གཉིས་ཀྱིས་གཉིས་སྤྲོད་པའི་འདོད་ཆགས་ཡོད་ལ། དེ་རྣམས་མ་སྤངས་ཀྱང་རྫོགས་པའི་བྱང་ཆུབ་ཀྱི་ལམ་ཡོད་དོ། ། ཞེས་བསྟན་པའི་ཕྱིར་དེ་ཙམ་གྱི་བདེ་བ་གནང་བ་བླ་ན་མེད་པའི་རྒྱུད་ཡིན་ཏེ། དེ་ཡང༌། བོལླ་ཀཀྐོ་ལ་སྦྱོར་བས། ། དེ་ཡིས་བདེ་བ་ཤེས་པར་འགྱུར། ། ཞེས་གསུངས་སོ། །
དེ་ལ་འདོད་པའི་ཁམས་ཀྱི་སེམས་ཅན་ལ་འདོད་ཆགས་རབ་འབྲིང་བཞི་ཡོད་ལ། དེ་རྣམས་མ་སྤངས་པར་ཡང་རྫོགས་པའི་བྱང་ཆུབ་ཀྱི་ལམ་ཡོད་དོ་ཞེས་བསྟན་པའི་ཕྱིར། དེ་དག་གི་དོན་གསུངས་པ་ནི། བརྟག་པ་གཉིས་པ་དང༌། སཾ་པུ་ཊ་ལ་སོགས་པའི་རྗེས་སུ་འབྲངས་ནས་སློབ་དཔོན་ནག་པོ་པ་དང༌། པདྨ་བཛྲའི་རྗེས་སུ་འབྲང་བ་དང་བཅས་པ་བཞེད་དོ།། བཞི་པ་ནི་རྟེན་གྱི་གང་ཟག་སྦྱངས་པ་ཆེ་ཆུང་དང༌། རྣམ་རྟོག་ཤས་ཆེ་ཆུང་ལ་སོགས་པའི་དབང་པོ་རབ་འབྲིང་བཞི་ཡོད་ལ། དེ་དག་ལ་དགོངས་ནས་རྒྱུད་སྡེ་བཞིར་གསུངས་པ་ཡིན་ཏེ། དེ་སྐད་དུ་ཡང་གུར་ལས།
དམན་པ་རྣམས་ལ་བྱ་བའི་རྒྱུད ༑ ༑ བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པ་ཡིན་ནོ། ། དེ་གུར་གྱི་རྗེས་སུ་འབྲངས་ནས་སློབ་དཔོན་ཌོཾ་བི་ཧེ་རུ་ཀའི་བརྒྱུད་པ་འདིའི་གཞུང་དང༌། བིརྺ་པའི་རྗེས་སུ་འབྲང་བ་དང་བཅས་པ་བཞེད་དོ། ། ལྔ་པ་ནི་ཕྱིའི་བྱ་བ་ཁྲུས་གསུམ་བྱ་བ་དང་ ༑ གོས་གསུམ་བརྗེ་བ་ལ་སོགས་པ། ཕྱིའི་ལུས་ངག་གཙོ་བོར་གྱུར་པ་ལས་དངོས་གྲུབ་འདོད་པ་ནི་བྱ་བའི་རྒྱུད་དེ།
དེ་སྐད་དུ་ཡང༌། རྒྱུད་འདི་ནི་ཕྱི་ལུས་ངག་གི་བྱ་བ་གཙོ་བོར་གྱུར་པའི་ཕྱིར་རོ། ། ཞེས་གསུངས་པ་ཡིན་ནོ། ། ཕྱིའི་ལུས་ངག་གི་བྱ་བ་དང༌། ནང་ཏིང་ངེ་འཛིན་གྱི་བྱ་བ་ཆ་མཉམ་པ་ལས་དངོས་གྲུབ་ཐོབ་པར་འདོད་པ་ནི་སྤྱོད་པའི་རྒྱུད་དེ། དེ་སྐད་དུ་ཡང༌། འདི་ནི་ཕྱིའི་ལུས་ངག་གི་བྱ་བ་དང་ ༑ ནང་ཏིང་ངེ་འཛིན་གཉིས་ཆ་མཉམ་པར་སྤྱོད་པའི་ཕྱིར་གཉིས་ཀའི་རྒྱུད་ཅེས་བྱའོ། ། ཞེས་གསུངས་སོ། ། ཕྱིའི་ལུས་ངག་གི་བྱ་བ་ཡང་མེད་པ་མ་ཡིན་ཏེ།
ཏིང་ངེ་འཛིན་གཙོ་བོར་གྱུར་པས་རྣལ་འབྱོར་གྱི་རྒྱུད་དེ། དེ་སྐད་དུ་ཡང༌། རྒྱུད་འདི་ནི་ཏིང་ངེ་འཛིན་གཙོ་བོར་གྱུར་པའི་ཕྱིར་རྣལ་འབྱོར་གྱི་རྒྱུད་ཅེས་བྱའོ། ། ཞེས་གསུངས་པ་ཡིན་ནོ། ། སློབ་དཔོན་གྱི་དབང་གི་སྟེང་དུ་ཡང་མཆོག་དབང་རིན་པོ་ཆེ་རྣམ་པ་གསུམ། ལམ་བསྐྱེད་པའི་རིམ་པའི་སྟེང་དུ་ཡང་རྫོགས་པའི་རིམ་པའི་དེ་ཁོ་ན་ཉིད་དང༌། དེ་བརྟན་པར་བྱེད་པའི་སྤྱོད་པ་དང༌། འབྲས་བུ་རྣལ་འབྱོར་གྱི་རྒྱུད་མན་ཆད་ལ་མ་གྲགས་པའི་ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་དང་ལྡན་པས་ན། རྣལ་འབྱོར་བླ་ན་མེད་པའི་རྒྱུད་ཅེས་བྱ་སྟེ། གསང་བའི་ཡེ་ཤེས་བླ་མེད་པ། །
སྙིང་པོ་བཅོམ་ལྡན་བཤད་དུ་གསོལ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དེ་ནི་རྒྱུད་སྡེ་དེ་དང་དེ་དག་ལས་གསུངས་ལ། སློབ་དཔོན་ཡང་དེ་དང་དེ་དག་བཞེད་པ་ཡིན་ནོ། ། དེ་ལྟར་ན་དེ་དག་ཐམས་ཅད་ཀྱང་རྒྱུད་སྡེ་སོ་སོའི་རྗེས་སུ་འབྲངས་ནས་སློབ་དཔོན་དེ་དང་དེ་དག་གི་བཞེད་པ་ནི། དགོངས་པ་ཕྱོགས་རེ་ནས་ཐམས་ཅད་མ་ནོར་བར་དེས་རྣམ་པར་བཞག་ཏུ་བཏུབ་པ་ཡིན་ནོ ༑ ༑ ཞེས་གསུངས་སོ། ། གལ་ཏེ་དེ་ལྟར་ཁ་ཅིག་གིས་བྱ་བ་དང༌། སྤྱོད་པ་དང༌། རྣལ་འབྱོར་ཏེ་རྒྱུད་སྡེ་གསུམ་དུ་བཤད་པ་དང༌།
གཞན་དག་གིས་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་ ( ¡¶ ཞ ¡· - བླ་ ) མ་དང༌། རྣལ་འབྱོར་བླ་ན་མེད་པ་སྟེ་ལྔར་བཤད་པ་དང༌། ཡང་ལ་ལས་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་ན་མེད་པ་དང༌། ( ¡¶ ལུ ¡· + མ་བླ་ན་མེད་པ་དང༌།
) མའི་ཡང་མ་བླ་ན་མེད་པ་སྟེ། དྲུག་ཏུ་བཤད་པ་ཇི་ལྟར་རྣམ་པ་བཞིར་བཞག་ཅེ་ན། དེ་དག་ཀྱང་བཞིར་རྣམ་པར་བཞག་པ་ལ་འགལ་བ་མེད་དེ། འདི་ལྟར་ཏིང་ངེ་འཛིན་གཙོ་བོར་གྱུར་པ་ཙམ་ལ་དགོངས་ནས་རྣལ་འབྱོར་དང༌། རྣལ་འབྱོར་བླ་ན་མེད་པ་གཅིག་ཏུ་བཤད་པ་ཡིན་ནོ། ། ཡང་ཐབས་ཀྱི་ཆ་རགས་པ་དང༌། ཤེས་རབ་ཀྱི་ཆ་ཟབ་པ་ལ་དགོངས་ནས་ཐབས་ཀྱི་རྒྱུད་ཐ་དད་དུ་བཤད་ཀྱང༌། དེ་དག་རྣལ་འབྱོར་ཆེན་པོའི་རྒྱུད་ལས་མ་འདས་སོ། ། ཡང་འཁོར་ལོ་བདེ་མཆོག་རྒྱུད་སྡེ་སྒོ་དྲུག་པར་བཤད་པ་ཡང་རྣལ་འབྱོར་བླ་ན་མེད་པའི་བྱེ་བྲག་གིས་བྱིན་རླབས་ཀྱི་སྒོ་ནས་རྣམ་པར་བཞག་པ་ཡིན་ཏེ། དེ་ཡང་རྣལ་འབྱོར་གྱི་རྒྱུད་མན་ཆད་སྤྲུལ་པའི་སྐུ་མྱ་ངན་ལས་འདས་ནས་ད་ལྟར་འཛམ་བུའི་གླིང་ན་མི་བཞུགས་པར་འདོད་དེ།
བདེ་མཆོག་ལྟར་ན་སྤྲུལ་པའི་སྐུ་ཞིང་སྐྱེས་རྣལ་འབྱོར་པའི་རྒྱུད་བྱིན་གྱིས་རློབ་པར་བྱེད། དེ་ལྟར་ལྷོ་འཛམ་བུ་གླིང་གི་ཡུལ་ཉི་ཤུ་རྩ་བཞི་ན་བཞུགས་པར་བཤད་པའི་ཕྱིར། བྱིན་རླབས་ཆེ་ཞིང་གྲུབ་པ་ཤིན་ཏུ་མྱུར་བར་བཤད་པ་དང༌། བདེ་མཆོག་རྩ་བའི་རྒྱུད་འབུམ་ཕྲག་གསུམ་པ་སྡུད་པ་པོས་མ་བསྡུས་པས་མི་ཡུལ་ན་ལོངས་སྤྱོད་པ་རྟོགས་པར་དཀའ་བའི་ཕྱིར། དེ་ཉིད་ཀྱི་བླ་མ་དམ་པའི་གདམས་པ་མ་ཡིན་པ། གཞན་སྒྲ་དང་ཚད་མ་ལ་སོགས་པའི་ཡུལ་ལས། རྩོད་དུས་ཀྱི་ཐམས་ཅད་མཁྱེན་པ་ཤཱནྟི་པས་འགྲེལ་པ་བརྩམས་པར་མ་ནུས་པའི་ཕྱིར་མའི་ཡང་མ་བླ་ན་མེད་པར་གསུངས་པ་ཡིན་ནོ། ། དེ་ལྟར་ན་རྣལ་འབྱོར་བླ་ན་མེད་པ་ཉིད་ཀྱི་དབྱེ་བས་དྲུག་ལ་སོགས་པར་ཕྱེ་བས་ན་བཞིར་རྣམ་པར་བཞག་པ་ལ་འགལ་བ་མེད་དོ། ། དེ་ལྟར་དྲུག་པོ་དེ་ནི་རྒྱུད་སྡེ་བཞིའི་རྣམ་པར་བཞག་པའོ། ། དེ་ལྟར་རྣལ་འབྱོར་ཆེན་པོའི་རྒྱུད་ལ་ཡང་གུར་གྱི་རྗེས་སུ་འབྲངས་ནས་རྣམ་པ་གཉིས་ཏེ།
རྣལ་འབྱོར་གྱི་རྒྱུད་དང༌། རྣལ་འབྱོར་མའི་རྒྱུད་དོ། ། དེ་ཉིད་ལས་ཐབས་ཀྱི་རྒྱུད་དང༌། ཤེས་རབ་ཀྱི་རྒྱུད་ཅེས་ཀྱང་བྱའོ། ། ཕ་བླ་ན་མེད་པ་དང༌། མ་བླ་ན་མེད་པ་ཞེས་ཀྱང་བྱ། རྣལ་འབྱོར་བླ་མ་དང༌། བླ་ན་མེད་པ་ཞེས་ཀྱང་བྱ་སྟེ། དེ་ཡིས་ཁྱད་པར་རྣམ་པར་བཞག་པ་ནི་གསུམ་སྟེ། རྗོད་བྱེད་ཀྱི་སྒྲའི་ཁྱད་པར་དང་
༑ བརྗོད་བྱ་དོན་གྱི་ཁྱད་པར་དང༌། ཞུ་བ་པོའམ་གདུལ་བྱའི་སྒོ་ནས་རྣལ་འབྱོར་དང༌། རྣལ་འབྱོར་མའི་རྒྱུད་དུ་རྣམ་པར་བཞག་པའོ། ། དེ་ལ་དང་པོ་ནི་རྒྱུད་ཀྱི་སྒྲ་ཐམས་ཅད་བསྡུས་པ་གླེང་གཞི་ཡིན་ལ། དེ་ཡང་རྟོགས་སླ་བ་རགས་པའི་གླེང་གཞི་འདི་སྐད་བདག་གིས་ལ་སོགས་པ་ཡི་གེ་སུམ་ཅུ་བདུན་ནམ་བཞི་བཅུས་མགོ་དྲངས་པ་ནི་རྣལ་འབྱོར་གྱི་རྒྱུད་ཡིན་ལ། གསང་བ་མཆོག་ལ་སོགས་པ་རྟོགས་དཀའ་ཞིང་ཟབ་པ་སྒྲའི་ཡི་གེ་བཅུ་དྲུག་གིས་མགོ་དྲངས་པ་ནི་རྣལ་འབྱོར་མའི་རྒྱུད་དོ། ། དེའི་ཕྱིར་རྩ་བའི་རྒྱུད་ལ་སོགས་པ་ནི་དེ་ལ་ལྟོས་ནས་ཐབས་ཤེས་རབ་གཉིས་མེད་ཀྱི་རྒྱུད་དོ། ། དེ་སྐད་དུ་ཡང༌། རྣལ་འབྱོར་རྒྱུད་དུ་དེ་བཞིན་གཤེགས ༑ ༑ འདི་སྐད་ལ་སོགས་གང་གསུངས་པ། །
དེ་ཉིད་རྣལ་འབྱོར་མའི་རྒྱུད་དུ ༑ ༑ གསང་བ་མཆོག་གིས་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས ༑ ༑ གཞན་དག་མེ་དེ་སོག་མ་འདྲ། ། ཞེས་གསུངས་པ་ཡིན་ནོ། ། དོན་གྱི་ཁྱད་པར་ལ་གསུམ་སྟེ། བསྐྱེད་པའི་རིམ་པ་དང༌། རྫོགས་པའི་རིམ་པ་དང༌། སྦྱང་གཞི་རྣམ་པར་དག་པའི་སྒོ་ནས་རྣལ་འབྱོར་དང་རྣལ་འབྱོར་མའི་རྒྱུད་རྣམ་པར་བཞག་པའོ། ། དེ་ལ་དང་པོ་ནི་བསྐྱེད་པའི་རིམ་པ་དཀྱིལ་འཁོར་གྱི་འཁོར་ལོའི་ལྷའི་རང་བཞིན་ཡབ་གཙོ་ཆེ་ན་རྣལ་འབྱོར་གྱི་རྒྱུད་ཡིན་ལ།
ལྷ་མོ་རྣམས་གཙོ་ཆེ་ ན་རྣལ་འབྱོར་མའི་རྒྱུད་ཡིན་ནོ། ། དེ་ཡང་དབུས་ཀྱི་ལྟེ་བ་དང༌། ཕྱོགས་ཀྱི་འདབ་མ་བཞི་ལ་གསུང་ངོ༌། ། དེ་སྐད་དུ་ཡང༌། འདི་ནི་སངས་རྒྱས་ཐམས་ཅད་ཀྱི། ། མཁའ་འགྲོ་མ་ཡིས་དམ་པའི་ཚོགས། ། མཁའ་འགྲོ་ལྔ་ནི་རབ་བསྒྲུབ་ཕྱིར། ། མཁའ་འགྲོ་མ་ཡིས་རྒྱུད་བཤད་དོ། ། ཞེས་གསུངས་པ་ཡིན་ནོ། ། དེའི་ཕྱིར་རྒྱུད་སྡེ་གསུམ་པོ་འདི་ལ་ལྟོས་ནས་རྣལ་འབྱོར་མའི་རྒྱུད་དུ་རྣམ་པར་བཞག་གོ །
རྫོགས་པའི་རིམ་པའི་དབང་དུ་བྱས་ནས་ཙཎྜཱ་ལཱི་ལ་སོགས་པ་བདག་བྱིན་གྱིས་བརློབ་པ་གཙོ་བོར་སྟོན་པ་ནི་རྣལ་འབྱོར་གྱི་རྒྱུད་ཡིན་ལ། དཀྱིལ་འཁོར་གྱི་འཁོར་ལོ་ཕྱག་རྒྱ་ལ་བརྟེན་པའི་ཐབས་སྟོན་པ་ནི་རྣལ་འབྱོར་མའི་རྒྱུད་དེ། དེ་ཡང་དོན་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཆོས་ཀྱི་དབྱིངས་རྣམ་པར་ཐར་པའི་སྒོ་གསུམ་ཡིན་ལ ༑ དེ་མཚོན་བྱེད་ཀྱི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ཕྱག་རྒྱ་ལ་རག་ལས་པས་དེ་བསྟེན་པའི་ཐབས་སྟོན་པ་ནི་རྣལ་འབྱོར་མའི་རྒྱུད་དོ། ། ཞེས་བྱའོ།། དེ་སྐད་དུ་ཡང༌། ཤེས་རབ་ཕ་རོལ་ཕྱིན་པའི་ཐབས།། རྣལ་འབྱོར་མ་ཞེས་མངོན་པར་བརྗོད ༑ ༑ ཕྱག་རྒྱ་ཆེན་པོ་སྦྱོར་བ་ལ། ། གང་ཕྱིར་དེ་ཉིད་བསྟེན་པ་ཡི། །
རྣལ་ འབྱོར་མ་ནི་རྡོ་རྗེ་གུར།། རྣལ་འབྱོར་མ་ཡི་རྒྱུད་ཅེས་བཤད།། ཅེས་གསུངས་པ་ཡིན་ནོ༑ ༑ དེའི་ཐབས་གཉིས་ཀ་སྟོན་པའི་རྒྱུད་གསུམ་པོ་ནི་ཐབས་ཤེས་རབ་གཉིས་མེད་རྒྱུད་དུ་བཞེད་དོ། ། རྣམ་པར་དག་པའི་དབང་དུ་བྱས་ན། རགས་པ་ཕུང་པོ་ལ་སོགས་པའི་དག་པ་སྟོན་པ་ནི་རྣལ་འབྱོར་གྱི་རྒྱུད་ཡིན་ལ། ཕྲ་བ་རྩའི་དག་པ་སྟོན་ པ་ནི་རྣལ་འབྱོར་མའི་རྒྱུད་ཡིན་ནོ། ། དེའི་ཕྱིར་ཡང་དེ་གསུམ་ཐབས་ཤེས་རབ་གཉིས་མེད་ཀྱི་རྒྱུད་ཡིན་ནོ་གསུང་ངོ༌། ། གསུམ་པ་ནི་ཞུ་བ་པོ་སྐྱེས་པས་ཞུས་ཤིང་གདུལ་བྱ་བསྐྱེད་པ་གདུལ་བའི་དོན་དུ་གསུངས་པ་ནི་རྣལ་འབྱོར་གྱི་རྒྱུད་ཡིན་ལ། ཞུ་བ་པོ་རྣལ་འབྱོར་མས་ཞུས་ཤིང་གདུལ་བྱ་བུད་མེད་འདུལ་བའི་དོན་དུ་གསུངས་པ་ནི་རྣལ་འབྱོར་མའི་རྒྱུད་ཡིན་ནོ། །
དེ་སྐད་དུ་ཡང༌། སྐྱེས་པ་རྣམས་ནི་ འདུལ་བའི་ཕྱིར། ། རྣལ་འབྱོར་རྒྱུད་ནི་ཡང་དག་བཤད། ། བཙུན་མོ་རྣམས་ནི་ འདུལ་བའི་ཕྱིར། ། རྣལ་འབྱོར་མ་ཡི་རྒྱུད་བཤད་དོ། ། ཞེས་གསུངས་པ་ཡིན་ནོ།། དེའི་ཕྱིར་ཡང་དེ་དག་གསུམ་ཐབས་ཤེས་རབ་གཉིས་མེད་ཀྱི་རྒྱུད་ཡིན་ནོ། ། དེ་ལྟར་ཁྱད་པར་རྣམ་པ་ལྔས་རྣལ་འབྱོར་དང་རྣལ་འབྱོར་མའི་རྣམ་པར་བཞག་པའ ༑༑ དེ་ལྟར་རྒྱུད་གསུམ་པོ་དེ་འདི་དག་ནི་གཞི་མི་སྤོང་བ་རྡོ་རྗེ་ཐེག་པ་ཡིན་ལ། དེ་ཡང་རྣལ་འབྱོར་བླ་ན་མེད་པའི་རྒྱུད་དུ་གཏོགས་པ་ཡིན་ནོ། །
འདི་གསུམ་ཡང་བརྟག་པ་གཉིས་པར་བཤད་པར་བྱ་བ་ཡིན་པས་རྩ་བའི་རྒྱུད་ཡིན་ལ། དེའི་ཐུན་མོང་མ་ཡིན་པའི་བཤད་པའི་རྒྱུད་གུར་ཡིན་ཞིང༌། ཆ་ཤས་བཤད་པའི་རྒྱུད་ནི་སཾ་པུ་ཊ་ཡིན་ནོ། ། རྫོགས་སོ།། །། ༄༅། །བརྟག་གཉིས་ཀྱི་ས་བཅད་བཞུགས། ༄༅། །དཔལ་ཀྱེ་རྡོ་རྗེ་ལ་ཕྱག་འཚལ་ལོ། ། དཔལ་ཀྱེ་རྡོ་རྗེ་བརྟག་པ་གཉིས་ཀྱི་བདག་ཉིད་ཅན་གྱི་རྒྱུད་ཀྱི་རྒྱལ་པོ་འདི་ལ་བསྡུས་པའི་དོན་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱི་ལུས་རྣམ་པར་བཞག་པ་དང༌། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱི་ཡན་ལག་རྒྱས་པར་དབྱེ་བའོ། ། དེ་ལ་གཉིས་ཏེ།
མངོན་པར་རྟོགས་པའི་རིམ་པའི་དབང་དུ་བྱས་ནས་བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བསྟན་པ་དང༌། བརྟག་པ་དང་པོ་དེ་ཉིད་དང༌། བརྟག་པ་གཉིས་པ་ཉིད་ཀྱི་ཡང་དོན་སྔ་མ་སྔ་མ་མི་གསལ་བ་གསལ་བར་བྱ་བ་དང༌། མ་ཚང་བ་ཁ་བསྐངས་བའི་ཕྱིར་བརྟག་པ་གཉིས་པ་རྒྱུད་ཕྱི་མའི་ཚུལ་དུ་བཤད་པའོ།། སྔ་མ་ལ་གསུམ་སྟེ། གང་ལ་དམིགས་ཏེ་བསྒྲུབ་པ་དང༌། དེ་ཐོབ་པར་བྱེད་པའི་ཐབས་ཀྱི་རྒྱུད་བསྟན་པ་དང༌། དེ་ཉམས་སུ་ལེན་པའི་སྒྲུབ་པ་པོ་གང་ཟག་གི་མཚན་ཉིད་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། གླེང་གཞིའི་ཚིག་གི་དོན་ཧེ་རུ་ཀ་བཞིའི་མཚན་ཉིད་ལ་ཞུས་པ་དེ་ངོ་མཚར་བའི་སྒོ་ནས་བཏང་རག་གི་ཚུལ་དུ་ཉོན་ཅིག་པར་གདམས་པ་དང༌།
དེའི་ངེས་ཚིག་ལ་ཞུས་པ་དང་ལན་བསྟན་པའོ། ། དེ་ལ་གཉིས་ཏེ། ཐུན་མོང་གི་འབྲས་བུ་ཧེ་རུ་ཀ་གསུམ་གྱི་ངེས་པའི་ཚིག་ལ་ཞུས་པ་དང༌། ལན་བསྟན་པ་དང༌། ཐུན་མོང་མ་ཡིན་པའི་འབྲས་བུ་ཧེ་རུ་ཀ་བཞི་པའི་ངེས་ཚིག་ལ་ཞུས་པ་དང་ལན་བསྟན་པའོ། ། དེ་ཐོབ་པར་བྱེད་པའི་ཐབས་ཀྱི་རྒྱུད་ལ་གཉིས་ཏེ། ཐབས་ཀྱི་རྒྱུད་དངོས་བསྟན་པ་དང༌། དེའི་རྣམ་པར་དག་པ་བསྟན་པའོ། ། སྔ་མ་ལ་གཉིས་ཏེ། མཉན་པར་བྱ་བ་གདམས་པ་དང༌།
དོན་དངོས་བསྟན་པའོ། ། འདི་ཉིད་ལ་བཞི་སྟེ། ཐབས་ཀྱི་རྒྱུད་ཀྱི་ལུས་རྣམ་པར་བཞག་པ་དང༌། ཐབས་ཀྱི་རྒྱུད་དང་པོར་བསྒོམ་པར་བསྟན་པའི་འཐད་པ་དང༌། དེས་གྲོལ་བའི་ཡན་ལག་མ་ཚང་བ་མེད་པར་བསྟན་པ། ཐབས་ཀྱི་རྒྱུད་ཀྱི་ཡན་ལག་རྒྱས་པར་དབྱེ་བ་བསྟན་པའོ། ། དེ་ཉིད་ལ་གཉིས་ཏེ། ཐབས་ཀྱི་རྒྱུད་ལ་གནས་པའི་དུས་ཇི་ལྟར་མོས་པར་བྱ་བའི་དབང་དུ་བྱས་ནས་ལྷན་ཅིག་སྐྱེས་པའི་ཡེ་ཤེས་བསྟན་པ་དང༌། དེ་ལྟར་མོས་པར་བྱས་ནས་གནས་པར་བྱ་བའི་ཐབས་ཀྱི་རྒྱུད་དངོས་བསྟན་པའོ། ། སྔ་མ་ལ་གཉིས་ཏེ།
དོན་དངོས་དང༌། ལེའུའི་མིང་གདགས་པའོ། ། དོན་དངོས་ལ་གཉིས་ཏེ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དང༌། དེའི་རྟེན་གྱི་སྒོ་ནས་རབ་ཏུ་དབྱེ་བ་བསྟན་པའོ། ། དེ་ཉིད་ལ་གཉིས་ཏེ། དཀྱིལ་འཁོར་འཁོར་ལོའི་ཐབས་རྩའི་འཁོར་ལོ་དང༌། རང་བྱིན་གྱིས་བརླབ་པའི་རིམ་པ་སྡོམ་པའི་རབ་ཏུ་དབྱེ་བ་བསྟན་པའོ། ། སྔ་མ་ལ་གཉིས་ཏེ། ཞུས་པ་དང༌།
ལན་ནོ། ། ལན་ལ་ལྔ་སྟེ། རྩ་གཙོ་མོ་སུམ་ཅུ་རྩ་གཉིས་ཀྱི་དོན་དམ་པའི་ལས་བསྟན་པ་དང༌། དེ་རྣམས་ཀྱིས་ཡང་རྩ་གཙོ་མོ་གསུམ་དུ་བསྟན་པ་དང༌། གསུམ་པོ་དེའི་ལས་དང༌། རྩ་སུམ་ཅུ་རྩ་གཉིས་ཀྱི་མིང་དང༌། དེ་རྣམས་ཀྱི་སྤྱིའི་མཚན་ཉིད་བསྟན་པའོ། ། གསུམ་པོའི་ལས་ལ་གཉིས་ཏེ། དོན་དམ་པ་དང༌། ཀུན་རྫོབ་ཀྱི་ལས་བསྟན་པའོ། །
སྤྱིའི་མཚན་ཉིད་ལ་གཉིས་ཏེ། དོན་དམ་པའི་ལས་ཀྱི་དབང་དུ་བྱས་ནས་ཤེས་རབ་ཀྱི་མཚན་ཉིད་དུ་བསྟན་པ་དང༌། ཀུན་རྫོབ་ཀྱི་ལས་ཀྱི་དབང་དུ་བྱས་ནས་ཐབས་ཀྱི་མཚན་ཉིད་དུ་བསྟན་པའོ། ། རང་བྱིན་གྱིས་བརླབ་པའི་རིམ་པ་སྡོམ་པའི་དབྱེ་བ་ལ་གཉིས་ཏེ། གང་དུ་སྡོམ་པ་རྣམ་པར་བཞག་པ་དང་ ༑ གང་གིས་སྡོམ་པ་བསྟན་པའོ། ། སྔ་མ་ལ་གསུམ་སྟེ། རྩ་གཉིས་ཀྱི་རྣམ་པར་བཞག་པ་དང༌། ། རྩ་གསུམ་གྱིས་རྣམ་པར་བཞག་པ་དང༌། འཁོར་ལོ་བཞིའི་རྣམ་པར་བཞག་པ་བསྟན་པའོ། །
དེ་ལྟར་མོས་པར་བྱས་ནས་ཐབས་དངོས་བསྟན་པ་ལ་གཉིས་ཏེ། དངོས་གྲུབ་མཐའ་དག་འབྱུང་བའི་ཐབས་སྔགས་ཀྱི་བཟླས་པ་དང་ ༑ མཆོག་གི་དངོས་གྲུབ་སྒྲུབ་པར་བྱེད་པའི་ཐབས་བསྟན་པའོ། ། སྔ་མ་ལ་གསུམ་སྟེ། བཤད་པར་དམ་བཅའ་བ་དང༌། ལེའུའི་དོན་དང༌། ལེའུའི་མིང་བསྟན་པའོ ༑ ༑ མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལ་བཞི་སྟེ། ཐོག་མར་རིམ་པ་གཉིས་ལ་གནས་པར་བྱ་བ་དང༌། རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་ཐབས་སྤྱོད་པ་བྱ་བ་དང༌།
སྤྱོད་པ་བྱེད་པ་དེས་མཆོག་གི་དངོས་གྲུབ་སྒྲུབ་པའི་གྲོགས་ངོ་ཤེས་པར་བྱ་བའི་ཕྱིར་བརྡ་ལ་སོགས་པ་དང༌། བརྡས་མཚོན་པར་བྱ་བའི་གྲོགས་ལ་བརྟེན་ཏེ་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལྷན་ཅིག་སྐྱེས་པའི་དོན་བསྒོམ་པ་བསྟན་པའོ ༑ ༑ དེ་རྣམས་ཀྱི་དང་པོ་ལ་གཉིས་ཏེ། རྫོགས་པའི་རིམ་པའི་རྟེན་ཡིན་པས་ཐོག་མར་བསྐྱེད་པའི་རིམ་པ་བསྒོམ་པ་དང༌། བསྐྱེད་པའི་རིམ་པ་ལ་གནས་པ་དེས ༑ དེ་ཁོ་ན་ཉིད་རྟོགས་པར་བྱ་བའི་ཕྱིར་རྫོགས་རིམ་བསྒོམ་པའོ། ། དང་པོ་ལ་གཉིས ༑ ལྷ་བསྒོམ་པ་དང༌། དབང་བསྐུར་བའོ། ། དང་པོ་ལ་གསུམ།
བཤད་པར་དམ་བཅའ་བ་དང༌། དོན་དངོས་དང༌། ལེའུ་མིང་ངོ༌། ། དོན་དངོས་ལ་གཉིས་ཏེ། ཧེ་རུ་ཀ་གསུམ་བསྒོམས་པ་ཐུན་མོང་གི་ཆོ་ག་དང༌། སོ་སོའི་མཚན་ཉིད་བསྟན་པའོ ༑ ༑ དེ་ལ་གསུམ་སྟེ། སྐུ་རྡོ་རྗེ་དང༌། གསུང་རྡོ་རྗེ་དང༌། ཐུགས་རྡོ་རྗེ་བསྒོམ་པའི་ཚུལ་བསྟན་པའོ། །
དེ་ནས་དབང་བསྐུར་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། ། དོན་དངོས་ལ་ལྔ་སྟེ། ཐོག་མར་དབང་བསྐུར་བའི་ལྷ་སྤྱན་དྲངས་ནས་དེ་ལ་གསོལ་བ་གདབ་པ་དང༌། དེ་ནས་དབང་བསྐུར་ནས་དབུ་རྒྱན་ལ་རིགས་ཀྱི་བདག་པོས་མཚན་མ་དང༌། དེ་བསྐྱེད་པའི་རིམ་པ་རྫོགས་པ་ཉིད་དུ་བསྟན་པ་དང༌། བསྒོམ་པའི་གྲངས་དང༌། སྤྱོད་ལམ་གྱི་རྣལ་འབྱོར་བསྟན་པའོ། །
བསྐྱེད་པའི་རིམ་པ་ལ་གནས་པ་དེས། དེ་ཁོ་ན་ཉིད་རྟོགས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། ། དོན་དངོས་ལ་གསུམ་སྟེ། དེ་ཁོ་ན་ཉིད་ཀྱི་མཚན་ཉིད་དང༌། དེ་རྟོགས་པར་བྱེད་པའི་ཐབས་དང་ ༑ ཐབས་དེ་ལ་བསྟེན་ནས་དེ་ཁོ་ན་ཉིད་རྟོགས་པའི་ཕན་ཡོན་བསྟན་པའོ། ། བར་པ་ལ་བཞི་སྟེ།
ཐབས་ཀྱི་ངོ་བོ་ཉིད་བསྟན་པའི་སྒོ་ནས་བསྟེན་པར་བྱ་བ་དང་ ༑ ཇི་ལྟར་བསྟེན་པའི་ཚུལ་དང༌། དེ་བསྟེན་པའི་འཐད་པ་དང༌། ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་ཏུ་རྣམ་པར་བཞག་པ་མི་འགལ་བར་བསྟན་པའོ། ། དང་པོ་ལ་གཉིས་ཏེ། མདོ་དང༌། རྒྱས་པའོ། ། དེ་བསྟེན་པར་བྱ་བའི་འཐད་པ་ལ་གཉིས་ཏེ། མདོ་དང༌། རྒྱས་པའོ། །
དེ་ལ་དྲུག་སྟཻ་ཕྱག་རྒྱའི་ངེས་པའི་ཚིག་དང༌། རིགས་ལྔར་བཞག་པའི་རྒྱུ་མཚན་དང༌། དེ་རྣམས་དེ་བཞིན་གཤེགས་པའི་རིགས་སུ་བསྟན་པ་དང༌། དེ་བཞིན་གཤེགས་པའི་ངེས་ཚིག་དང༌། རིགས་ཀྱི་བྱེ་བྲག་གི་དབྱེ་བ་དང༌། གང་དག་ཇི་ལྟར་རིགས་སུ་འགྱུར་བ་བསྟན་པའོ ༑ ༑ ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་ཏུ་མི་འགལ་བར་བསྟན་པ་ལ་གཉིས་ཏེ། མདོ་དང༌། རྒྱས་པའོ། ། རྒྱས་པ་ལ་གཉིས་ཏེ།
རིགས་ཀྱི་བདག་པོ་རྣམ་པར་བཞག་པ་དང༌། དེའི་རིགས་རྣམ་པར་བཞག་པ་ལ་མི་འགལ་བར་བསྟན་པའོ། ། སྔ་མ་ལ་གསུམ་སྟེ། སངས་རྒྱས་ལྔར་བཞག་པའི་ཚུལ་དང༌། ལྷར་བཞག་པའི་ཚུལ་དང༌། བཅོམ་ལྡན་འདས་སུ་བཞག་པའི་ཚུལ་བསྟན་པའོ། ། དེའི་རིགས་རྣམ་པར་བཞག་པ་མི་འགལ་བ་ལ་གཉིས་ཏེ། མ་སྲིང་ལ་སོགས་པར་བཞག་པའི་ཚུལ་དང༌། བཙོ་བླག་མ་ལ་སོགས་པར་བཞག་པའི་ཚུལ་བསྟན་པའོ།། ཐབས་དེ་ལ་བརྟེན་ནས་དེ་ཁོ་ན་ཉིད་རྟོགས་པའི་ཕན་ཡོན་བསྟན་པ་ལ་ལྔ་སྟེ།
བརྗོད་པ་ཐམས་ཅད་བཟླས་པའི་དེ་ཁོ་ཉིད་དུ་འགྱུར་བ་དང༌། རྐང་པས་བཅག་པ་ཐམས་ཅད་དཀྱིལ་འཁོར་གྱི་དེ་ཁོ་ན་ཉིད་དུ་འགྱུར་བ་དང༌། ལག་པས་བསྒྱུར་བ་ཐམས་ཅད་ཕྱག་རྒྱའི་དེ་ཁོ་ན་ཉིད་དུ་འགྱུར་བ་དང༌། བསམ་པ་ཐམས་ཅད་བསམ་གཏན་གྱིས་དེ་ཁོ་ན་ཉིད་དུ་འགྱུར་བར་བསྟན་པ་དང༌། ལྷན་ཅིག་སྐྱེས་པའི་བདེ་བ་བཟའ་བའི་དེ་ཁོ་ན་ཉིད་དུ་འགྱུར་བར་བསྟན་པའོ། ། རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་ཐབས་སྤྱོད་པ་བྱ་བ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ་ ༑ ༑ དོན་དངོས་ལ་གཉིས་ཏེ།
མདོ་དང༌། རྒྱས་པའོ། ། སྔ་མ་ལ་ལྔ་སྟེ། སྤྱོད་པ་བྱེད་པའི་གང་ཟག་དང༌། སྤྱོད་པའི་རྒྱན་དང༌། སྤྱོད་པ་དངོས་དང༌། དེའི་དུས་ལྷའི་རྣལ་འབྱོར་དང༌། དེའི་གྲོགས་བསྟེན་པའོ། ། རྒྱས་པ་ལ་དྲུག་ཏེ། སྤྱོད་པ་བྱེད་པའི་གང་ཟག་གི་མཚན་ཉིད་དང༌།
དེའི་གྲོགས་ཀྱི་མཚན་ཉིད་མཉེས་པར་བྱེད་པའི་ཐབས་དང་བཅས་པ་དང༌། སྤྱོད་པའི་རྒྱན་དག་པ་དང་བཅས་པ་དང༌། དེའི་དུས་ཀྱི་ལྷའི་རྣལ་འབྱོར་དང༌། སྤྱོད་པ་དངོས་ཕན་ཡོན་དང་བཅས་པ་དང༌། སྤྱོད་པ་བྱེད་པའི་དམ་ཚིག་དང་སྡོམ་པ་བསྟན་པའོ། ། དེ་རྣམས་ཀྱིས་དང་པོ་ལ་གཉིས་ཏེ། དྲོད་ཐོབ་ནས་སྤྱོད་པ་བྱ་དགོས་པའི་ཕྱིར། ། ཐོག་མར་དྲོད་ཐོབ་པར་བྱ་བའི་དོན་དུ་དེ་ཁོ་ཉིད་གནས་དང་བཅས་པ་དང༌། དྲོད་ཐོབ་ནས་སྤྱོད་པའི་སྒོ་ནས་དངོས་གྲུབ་ཐོབ་པར་འདོད་པ་དེས་སྤྱོད་པ་བྱ་བར་བསྟན་པའོ། ། སྤྱོད་པ་བྱེད་པའི་གང་ཟག་དེ་ལ་མཆོག་གི་དངོས་གྲུབ་ཀྱི་གྲོགས་ངོ་ཤེས་པ་བྱེད་པའི་ཐབས་བརྡ་ལ་སོགས་པ་བསྟན་པ་ལ་གསུམ་སྟེ།
བཤད་པར་དམ་བཅའ་བ་དང༌། དོན་དངོས་དང་ ༑ ལེའུའི་མིང་ངོ༌། ། བར་པ་ལ་ལྔ་སྟེ། བརྡའི་བྱེད་པ་དང༌། བརྡ་དངོས་དང༌། བརྡ་ངོ་ཤེས་པར་བྱ་བའི་གྲོགས་དེ་དང་འདུ་བའི་གནས་དང༌། འདུ་བའི་དུས་དང་ ༑ འདུས་པའི་བྱ་བ་བསྟན་པའོ། ། འདུ་བའི་གནས་བསྟན་པ་ལ་གཉིས་ཏེ།
མདོ་དང༌། རྒྱས་པའོ། ། འདུས་པའི་བྱ་བ་ལ་གསུམ་སྟེ། བཟའ་བ་ལ་སོགས་པའི་བྱ་བ་དང༌། དེ་གཉིས་རྣལ་འབྱོར་གཉིས་ལ་བརྟེན་ཏེ་བྱ་བའི་ལས་དང༌། དེ་ལྟར་བྱས་པའི་ཐུན་མོང་གི་ཕན་ཡོན་བསྟན་པའོ། ། བར་པ་ལ་བཞི་སྟེ། བསྐྱེད་པའི་རིམ་པ་ལྷའི་རྣལ་འབྱོར་ལ་བརྟེན་ཏེ་བྱ་བའི་ལས་དང༌། རྫོགས་པའི་རིམ་པ་དཔལ་ཧེ་རུ་ཀའི་རྣལ་འབྱོར་ལ་བརྟེན་ཏེ་བྱ་བའི་ལས་དང༌། དེ་ཉིད་ཀྱི་ཕན་ཡོན་དང་
༑ དཔལ་ཧེ་རུ་ཀའི་ངེས་ཚིག་བསྟན་པའོ། ། བརྡས་མཚོན་པར་བྱས་པའི་གྲོགས་ལ་བརྟེན་ཏེ་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལྷན་ཅིག་སྐྱེས་པའི་དོན་བསྒོམ་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། ། བར་པ་ལ་གཉིས་ཏེ། ལྷན་ཅིག་སྐྱེས་པའི་དོན་ཇི་ལྟར་བསྒོམ་པའི་ཚུལ་དང༌། དེ་གདོན་མི་ཟ་བར་བསྒོམ་པར་བྱ་བ་ཉིད་དུ་བསྟན་པའོ ༑ ༑ སྔ་མ་ལ་གཉིས་ཏེ། ལྷན་ཅིག་སྐྱེས་པའི་དོན་བསྒོམ་པའི་ཚུལ་དང༌།
རང་བཞིན་ལྷན་སྐྱེས་ཀྱི་དོན་བསྒོམ་པའི་ཚུལ་བསྟན་པའོ། ། སྔ་མ་ལ་གཉིས་ཏེ། རྣལ་འབྱོར་མའི་འཁོར་ལོ་བསྐྱེད་པའི་ཚུལ་དང༌། དེ་ལ་བརྟེན་ནས་ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པ་དངོས་བསྟན་པའོ། ། སྔ་མ་ལ་གཉིས་ཏེ། རྣལ་འབྱོར་མ་བསྐྱེད་པའི་དོན་དངོས་དང༌། དེའི་མཇུག་བསྡུ་བའོ། ། གོང་མ་ལ་གཉིས་ཏེ། གང་དུ་བསྒོམ་པ་དང༌། ཇི་ལྟར་བསྒོམ་པ་བསྟན་པའོ། །
དེ་ཉིད་ལ་གཉིས་ཏེ། མདོ་དང༌། རྒྱས་པའོ། ། རྒྱས་པ་ལ་གཉིས་ཏེ། གཞལ་ཡས་ཁང་ཇི་ལྟར་བསྒོམ་པ་དང༌། དེར་ལྷ་ཇི་ལྟར་བསྒོམ་པ་བསྟན་པའོ། ། དེ་ཉིད་ལ་དྲུག་ཏེ། ལྷ་མོ་རྣམས་ཇི་ལྟར་བསྐྱེད་པའི་ཚུལ་དང༌། གནས་གང་དུ་དགོད་པ་དང༌། ཁ་དོག་ལ་སོགས་པ་དང༌།
ཕྱག་མཚན་གྱི་དག་པ་དང༌། དེ་ལྟར་བསྒོམ་པའི་ཕན་ཡོན་དང་ ༑ ཁ་དོག་གི་སྒོ་ནས་རྒྱལ་བ་རིགས་དྲུག་གི་བདག་ཉིད་ཀྱི་ཡན་ལག་དྲུག་ཏུ་བསྒོམ་པ་བསྟན་པའོ། ། དང་པོ་ལ་བཞི་སྟེ། ལྷ་མོ་རྣམས་ཀྱིས་མངོན་པར་བྱང་ཆུབ་པའི་ཚུལ་དང༌། དེ་ཉིད་དང་རྡོ་རྗེ་སེམས་དཔའ་བསྐྱེད་པའི་ཚུལ་མི་འདྲ་བའི་བྱེ་བྲག་དང༌། ལྷ་མོ་རྣམས་བསྐྱེད་པའི་ཐུན་མོང་གི་མཚན་ཉིད་དང༌། སོ་སོའི་བྱེ་བྲག་གི་མཚན་ཉིད་བསྟན་པའོ། ། དེ་ལ་བརྟེན་ནས་ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པ་དངོས་ལ་གསུམ་སྟེ། མདོ་དང༌།
རྒྱས་པ་དང༌། དེ་བསྒོམ་པའི་ཕན་ཡོན་བསྟན་པའོ། ། གཉིས་པ་ལ་གཉིས་ཏེ། ལྷན་ཅིག་སྐྱེས་པའི་མཚན་ཉིད་དང༌། ལྷན་ཅིག་སྐྱེས་པའི་དགའ་བའི་སྒོ་ནས་ཚུལ་ཇི་ལྟར་བསྒོམ་པར་བསྟན་པའོ ༑ ༑ སྔ་མ་ལ་ལྔ་སྟེ། ལྷན་ཅིག་སྐྱེས་པའི་རབ་ཏུ་དབྱེ་བ་དང༌། དེ་ཉིད་ཀྱི་བདག་ཉིད་དུ་འགྱུར་བའི་དགའ་བའི་རབ་ཏུ་དབྱེ་བ་དང༌། དགའ་བ་གསུམ་གྱི་སོ་སོའི་མཚན་ཉིད་དང༌། ལྷན་ཅིག་སྐྱེས་པའི་དགའ་བའི་མཚན་ཉིད་བྱེ་བྲག་ཏུ་བཤད་པ་དང༌།
དེ་མངོན་དུ་འགྱུར་བའི་རྒྱུ་བསྟན་པའོ། ། ལྷན་ཅིག་སྐྱེས་པའི་དགའ་བའི་སྒོ་ནས་ཇི་ལྟར་བསྒོམ་པ་ལ་གཉིས་ཏེ། བསྒོམ་པའི་ཚུལ་དང༌། དེ་ལྟར་བསྒོམ་པར་བྱ་བའི་འཐད་པ་བསྟན་པའོ། ། སྔ་མ་ལ་གཉིས་ཏེ། མདོ་དང༌། རྒྱས་པའོ། ། རང་བཞིན་ལྷན་ཅིག་སྐྱེས་པ་བསྒོམ་པའི་ཚུལ་བསྟན་པ་ལ་གསུམ་སྟེ། བསྒོམ་པའི་ཚུལ་དངོས་དང༌། དེ་བསྒོམས་པས་དངོས་པོ་ཐམས་ཅད་བསྒོམས་པར་འགྱུར་བའི་འཐད་པ་དང༌།
དེ་ལ་གཞན་གྱི་ཀླན་ཀ་སྤང་བ་བསྟན་པའོ། ། དེ་ཉིད་ལ་གཉིས་ཏེ། ཐམས་ཅད་ཀྱི་དངོས་གྲུབ་མངོན་དུ་འགྲུབ་པར་ཐལ་བར་འགྱུར་བའི་ཀླན་ཀ་སྤང་བ་དང༌། འཁོར་བར་འགྱུར་དུ་མི་རུང་བའི་ཀླན་ཀ་སྤོང་བ་བསྟན་པའོ། ། དེ་གདོན་མི་ཟ་བར་བསྒོམ་པར་བྱ་བ་ཉིད་དུ་གདམས་པ་ལ་གསུམ་སྟེ། བསྒོམས་པའི་ཕན་ཡོན་དང༌། མ་བསྒོམས་པའི་ཉེས་དམིགས་དང༌། རྒྱུན་མི་ཆད་པར་བྱ་བ་ཉིད་དུ་གདམས་པ་བསྟན་པའོ། ། དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམས་པའི་ཕན་ཡོན།
རང་ཀའི་དོན་བསྒོམས་པའི་ཕན་ཡོན་ཐུན་མོང་དུ་བསྟན་པའོ། ། ཐབས་ཀྱི་རྒྱུད་ཀྱི་རྣམ་པར་དག་པ་བསྟན་པ་ལ་གསུམ་སྟེ། ། བཤད་པར་དམ་བཅའ་བ་དང༌། དོན་དངོས་དང་ ༑ ལེའུའི་མིང་ངོ༌། ། དོན་དངོས་ལ་གཉིས་ཏེ། དག་པ་གསུམ་མདོར་བསྟན་པ་དང་ ༑ རྒྱས་པར་བཤད་པའོ། ། མདོར་བསྟན་པ་ལ་གསུམ་སྟེ། དེ་བཞིན་ཉིད་ཀྱི་དག་པ་མདོར་བསྟན་པ་དང༌།
ལྷ་སོ་སོའི་དག་པ་མདོར་བསྟན་པ་དང༌། རང་རིག་པའི་དག་པ་མདོར་བསྟན་པའོ། ། རྒྱས་པར་བཤད་པ་ལ་གཉིས་ཏེ། ལྷ་སོ་སོའི་དག་པ་རྒྱས་པར་བཤད་པ་དང༌། མཐར་རང་རིག་པའི་དག་པ་སྡུད་པ་པོས་གླུ་བླངས་པའི་ཚུལ་གྱིས་རྒྱས་པར་བཤད་པའོ། ། དེའི་དང་པོ་ལ་གཉིས་ཏེ། ལྷ་སོ་སོ་དག་པ་སྦྱང་གཞི་དང༌། དེའི་སྦྱོང་བྱེད་ལྷ་སོ་སོའི་དག་པ་དངོས་རྒྱས་པར་བཤད་པའོ ༑ ༑ དེ་ཉམས་སུ་ལེན་པའི་སྒྲུབ་པ་པོའི་གང་ཟག་གི་མཚན་ཉིད་ལ་གཉིས་ཏེ། ཐོག་མར་བདག་མེད་མའི་དཀྱིལ་འཁོར་དུ་དབང་བསྐུར་བ་དང༌།
ལྟ་སྟངས་རྣམ་པ་བཞི་གྲུབ་པའི་མཚན་ཉིད་དང་ལྡན་པ་བསྟན་པའོ། ། གོང་མ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། ། དོན་དངོས་ལ་གཉིས་ཏེ། དཀྱིལ་འཁོར་བྲི་བའི་དོན་མདོར་བསྟན་ཅིང་དེར་དབང་བསྐུར་བ་དང་ ༑ དཀྱིལ་འཁོར་བྲི་བའི་དོན་རྒྱས་པར་བཤད་ནས་དེར་དབང་བསྐུར་བར་བསྟན་པའོ། ། གོང་མ་ལ་གཉིས་ཏེ། དཀྱིལ་འཁོར་བྲི་བའི་ཚུལ་དང༌།
དེར་དབང་གང་དག་བསྐུར་བར་བསྟན་པའོ། ། གོང་མ་ལ་བཞི་སྟེ། བྲི་བའི་རིམ་པ་དང༌། གནས་དང༌། རྡུལ་ཚོན་དང༌། ཚད་བསྟན་པའོ། ། དེར་དབང་བསྐུར་བ་ལ་གཉིས་ཏེ ༑ གསང་བ་དང༌། ཤེས་རབ་ཡེ་ཤེས་ཀྱི་དབང་བསྐུར་བའོ། ། དེ་ཉིད་ལ་གསུམ་སྟེ
༑ གང་ལ་བརྟེན་ཏེ་དབང་བསྐུར་བ་དང༌། དབང་གིས་དོན་དངོས་དང༌། དབང་གི་དོན་བསྒོམས་པའི་ཕན་ཡོན་གྲུབ་པའི་རྟགས་དང་བཅས་པ་བསྟན་པའོ། ། དབང་གི་དོན་དངོས་ལ་གསུམ་སྟེ། ཤེས་རབ་ཡེ་ཤེས་ཀྱི་མཚན་ཉིད་དང༌། དེའི་ལྷན་ཅིག་སྐྱེས་པའི་དགའ་བའི་དོན་རྟོགས་པར་བྱ་བའི་ཕྱིར་དགའ་བ་བཞིའི་བྱེ་བྲག་དང༌། དེ་ལས་གཞན་གྱི་ཐེ་ཚོམ་གསལ་བར་བསྟན་པའོ། ། དེ་ཉིད་ལ་གཉིས་ཏེ ༑ ཐེ་ཚོམ་དངོས་དང༌། དེ་གསལ་བར་བསྟན་པའོ། །
དཀྱིལ་འཁོར་བྲི་བའི་དོན་རྒྱས་པར་བཤད་ནས་དེར་དབང་བསྐུར་བ་ལ་བཅུ་གཅིག་ཏེ། རྟེན་གྱི་དཀྱིལ་འཁོར་བྲི་བའི་ཚུལ་དང༌། དེར་བུམ་པ་ཇི་ལྟར་དགོད་པ་དང༌། དེའི་སྔོན་དུ་ཐིག་གདབ་པ་དང༌། དེའི་སྔོན་དུ་གྲངས་ཀྱི་བསྙེན་པ་དང༌། དེ་ནས་ས་སྦྱངས་བའི་ཆོ་ག་དང༌། དེར་བུམ་པའི་དབང་ཇི་ལྟར་བསྐུར་བ་དང༌། ཕྱག་རྒྱ་ཇི་ལྟར་དགོད་པ་དང་ ༑ དེར་སློབ་དཔོན་བདག་ཉིད་འཇུག་པའི་ཆོ་ག་དང༌། སྟ་གོན་གྱི་དུས་སུ་སློབ་དཔོན་གྱིས་ང་རྒྱལ་ཇི་ལྟར་བྱ་བ་དང༌།
ཚིག་གི་དབང་བཞི་པ་ཇི་ལྟར་བརྗོད་པ་དང༌། དེའི་དོན་ལྷན་ཅིག་སྐྱེས་པའི་མཚན་ཉིད་བསྟན་པའོ། ། དེ་ཉིད་ལ་གསུམ་སྟེ ༑ ལྷན་ཅིག་སྐྱེས་པ་གཉིས་ཀྱི་མཚན་ཉིད་དང༌། དེའི་འབྲས་བུ་ཕྱག་རྒྱ་ཆེན་པོའི་དངོས་གྲུབ་ཀྱི་མཚན་ཉིད་དང༌། ལྷན་ཅིག་སྐྱེས་པ་དེ་ཉིད་ནང་གི་བཟླས་པ་ལ་སོགས་པའི་ཡོན་ཏན་དང་ལྡན་པའི་དངོས་གྲུབ་ཀྱི་རྒྱུ་ཉིད་དུ་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། ལྟོས་པའི་ལྷན་ཅིག་སྐྱེས་པ་དང༌། རང་བཞིན་ལྷན་ཅིག་སྐྱེས་པའོ། ། གོང་མ་ལ་གསུམ་སྟེ།
མཚན་ཉིད་དངོས་དང༌། མཚན་མ་ཐམས་ཅད་དང་བྲལ་བས་འབྱུང་བ་ལྔ་ལ་བརྟེན་པར་མི་རུང་ཞིང་ཞུས་པ་དང་ལན་བསྟན་པ་དང༌། དེའི་ངེས་ཚིག་བསྟན་པའོ། ། ཞུས་པ་དང་ལན་བསྟན་པ་ལ་གཉིས་ཏེ། མདོ་དང༌། རྒྱས་པའོ། ། ལྟ་སྟངས་བཞི་གྲུབ་པའི་མཚན་ཉིད་དང་ལྡན་པ་བསྟན་པ་ལ་བདུན་ཏེ། སོ་སོའི་མཚན་ཉིད་དང༌། རླུང་གི་བྱེ་བྲག་དང༌། གྲུབ་པའི་ཚུལ་དང༌།
གྲུབ་པའི་དུས་དང༌། བསྒྲུབ་པའི་བྱ་བ་དང༌། དེའི་དམ་ཚིག་དང༌། ལྟ་སྟངས་ལྷ་ཉིད་རྣལ་འབྱོར་བསྟན་པའོ། ། བརྟག་པ་དང་པོ་དེ་ཉིད་དང་བརྟག་པ་གཉིས་པ་ཉིད་ཀྱི་དོན་སྔ་མ་མི་གསལ་བ་གསལ་བར་བྱ་བ་དང་མ་ཚང་བ་ཁ་བསྐང་བའི་ཕྱིར། བརྟག་པ་གཉིས་པ་རྒྱུད་ཕྱི་མའི་ཚུལ་དུ་བསྟན་པ་ལ། ལེའུ་བཅུ་གཉིས་ཀྱི་བསྟན་པ་ལས། རབ་གནས་ཀྱི་ལེའུ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །
རྩ་བའི་རྒྱུད་ཀྱི་ལྷ་དབང་བསྐུར་བའི་ལེའུར་རང་ཉིད་དབང་བསྐུར་བ་གསུངས་ཀྱི། སྐུ་གཟུགས་ལ་སོགས་པ་ལྷའི་བདག་ཉིད་དུ་རབ་ཏུ་གནས་པ་མ་གསུངས་པས། དེ་ཁ་བསྐང་བ་ལ་གཉིས། ལེའུའི་དོན་དང༌། ལེའུའི་མིང་ངོ༌། ། དོན་ལ་གཉིས། ཞུས་པ་དང༌། ལན་ནོ། ། ལན་ལ་གཉིས། རབ་ཏུ་གནས་པའི་ཆོ་གའི་རིམ་པ་དང༌།
བར་ཆད་ཞི་བར་བྱ་བ་ལ་སོགས་པའི་དོན་དུ་སྦྱིན་སྲེག་གོ ། དང་པོ་ལ་གཉིས་ཏེ། དབང་གི་ལེའུར་དཀྱིལ་འཁོར་དང་འབྲེལ་པར་དབང་བསྐུར་བར་གསུངས་ཀྱང༌། དེ་དང་འབྲེལ་བའི་རབ་གནས་མ་གསུངས་པས་དེ་མ་ཚང་བ་ཁ་བསྐང་བའི་ཚུལ་དུ་བསྟན་པ་དང༌། དེ་གཉིས་ཀ་དང་འབྲེལ་བའི་སྦྱིན་སྲེག་མ་ཚང་བ་ཁ་བསྐང་བའི་ཚུལ་དུ་བསྟན་པའོ། ། ལེའུ་གཉིས་པ་དངོས་གྲུབ་རྒྱུ་དང་བཅས་པ་གཏན་ལ་དབབ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། ། དོན་ལ་བཞི་སྟེ། རྡོ་རྗེ་རིགས་ཀྱི་ལེའུར་ལྷའི་རྣལ་འབྱོར་ལ་བརྟེན་ནས་དངོས་གྲུབ་བསྒྲུབ་པར་གསུངས་པའི་དོན་གསལ་བར་བསྟན་པ་དང༌།
སྤྱོད་པའི་ལེའུར་དྲོད་ཐོབ་ནས་སྤྱོད་པ་བྱ་བར་གསུངས་པའི་དོན་གསལ་བར་བསྟན་པ་དང༌། དབང་གི་ལེའུར་ཕྱག་རྒྱའི་དངོས་གྲུབ་གསུངས་པ་ལ་བརྩད་པའི་སྐྱོན་སྤོང་བའི་སྒོ་ནས་གསལ་བར་བསྟན་པ་དང༌། རྡོ་རྗེ་རིགས་ཀྱི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་གསུངས་པའི་དོན་གསལ་བར་བཤད་པའོ ༑ ༑ དང་པོ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། མདོ་དང་ ༑ རྒྱས་པའོ། ། སྤྱོད་པའི་ལེའུར་ཕྱག་རྒྱའི་དངོས་གྲུབ་གསུངས་པའི་དོན་གསལ་བར་སྟོན་པ་ལ་གཉིས་ཏེ།
དྲོད་ཐོབ་པར་བྱ་བའི་ཐབས་གསལ་བར་བཤད་པ་དང༌། དེས་སྤྱོད་པ་སྒྲུབ་པའི་རིམ་པ་གསལ་བར་བཤད་པའོ། ། གོང་མ་ལ་གཉིས་ཏེ། རང་བྱིན་གྱིས་བརླབ་པའི་རིམ་པ་བསྒོམ་པའི་ཚུལ་དང༌། དཀྱིལ་འཁོར་འཁོར་ལོའི་ཐབས་བསྒོམ་པ་ཕན་ཡོན་དང་བཅས་པར་བཤད་པའོ། ། དེས་སྤྱོད་པ་སྒྲུབ་པའི་རིམ་པ་གསལ་བར་བཤད་པ་ལ་གཉིས་ཏེ། ཐོག་མར་གསང་ནས་སྒྲུབ་པ་དང༌། དེ་ནས་འཇིག་རྟེན་པའི་མངོན་དུ་སྒྲུབ་པ་དགོས་པ་དང་བཅས་པར་བསྟན་པའོ། ། དབང་གི་ལེའུར་ཕྱག་རྒྱའི་དངོས་གྲུབ་གསུངས་པ་ལ་བརྩད་པའི་སྐྱོན་སྤངས་བའི་སྒོ་ནས་གསལ་བར་བཤད་པ་ལ་གཉིས་ཏེ། ཞུས་པ་དང༌།
ལན་ནོ། ། དེ་ཉིད་ལ་གསུམ་སྟེ། བདག་མེད་མའི་རྣལ་འབྱོར་དང་ལྡན་པས་ཕྱག་རྒྱའི་དངོས་གྲུབ་སྒྲུབ་པའི་ཚུལ་དང༌། ཕྱག་རྒྱའི་དངོས་གྲུབ་ཀྱི་མཚན་ཉིད་དང༌། དེ་ཡང་རིམ་པ་གཉིས་ལ་བརྟེན་ནས་སྒྲུབ་པར་བཤད་པའོ། ། རྡོ་རྗེ་རིགས་ཀྱི་ལེའུར་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་གསུངས་པའི་དོན་གསལ་བར་བཤད་པ་ལ་དྲུག་ཏེ། དེས་དངོས་པོ་ཀུན་ལ་ཇི་ལྟར་ཁྱབ་པའི་ཚུལ་དང༌། དེ་ཉིད་ལུས་ལ་ཇི་ལྟར་གནས་པའི་ཚུལ་དང༌། ལེའུ་དགུ་པའི་དོན་གསལ་བར་བྱ་བའི་ཚུལ་གྱིས་ཡེ་ཤེས་ཉིད་འགྲོ་བ་ཐམས་ཅད་ཀྱི་བདག་ཉིད་དུ་བཤད་པ་དང༌། ཐམས་ཅད་ཀྱི་བདག་ཉིད་ཡིན་ཡང་གློ་བུར་གྱི་དྲི་མས་སེམས་ཅན་ཉིད་དུ་མི་འགལ་བ་དང༌།
གློ་བུར་གྱི་དྲི་མ་སེལ་བར་བྱེད་པའི་ཐབས་འཐད་པ་དང་བཅས་པ་དང༌། དེ་ཉིད་ཐབས་སུ་ཇི་ལྟར་འགྱུར་བའི་འཐད་པ་བསྟན་པའོ། ། ལེའུ་གསུམ་པ་རྒྱུད་ཐམས་ཅད་ཀྱི་གླེང་གཞིར་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། གོང་མ་ལ་གཉིས་ཏེ། ལུས་རྣམ་པར་བཞག་པ་དང༌། ཡན་ལག་རྒྱས་པ་དབྱེ་བ་བཤད་པའོ། ། དེ་ཉིད་ལ་དྲུག་ཏེ། རྡོ་རྗེ་རིགས་ཀྱི་ལེའུར་སྡོམ་པར་གསུངས་པའི་དོན་དཀྱིལ་འཁོར་འཁོར་ལོའི་ཐབས་ལ་བརྟེན་ནས་གསལ་བར་བཤད་པ་དང༌།
དབང་གི་ལེའུ་དང༌། འདི་ཉིད་འདས་མ་ཐག་པར་ཤེས་རབ་ཡེ་ཤེས་དབང་གི་དམ་ཚིག་དང་སྡོམ་པ་མ་གསུངས་པ་དེ་ཁ་བསྐང་བའི་ཚུལ་དུ་བཤད་པ་དང༌། གོང་དུ་ལེའུ་འདི་ལས་དབང་དེའི་དོན་བསྒོམས་པས་ཡུལ་ལ་སོགས་པ་སྦྱོང་བར་བསྟན་པའི་དོན་གསལ་བར་བཤད་པ་དང༌། སྤྱོད་པའི་ལེའུར་གསུངས་པའི་ཀུན་འདར་གྱི་སྤྱོད་པའི་མཚན་ཉིད་གསལ་བར་བཤད་པ་དང༌། རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་དང༌། བརྡའི་ལེའུར་ངག་གི་བརྡ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པའོ། ། དེ་རྣམས་ཀྱིས་དང་པོ་ལ་གཉིས་ཏེ། སངས་རྒྱས་ཀྱི་སྡོམ་པ་དང༌། རྣལ་འབྱོར་མའི་སྡོམ་པའོ། ། གོང་མ་ལ་གསུམ་སྟེ།
སྡོམ་པའི་གནས་དང༌། སྡོམ་པའི་ངོ་བོ་དང༌། དེ་ཤེས་པར་བྱེད་པའི་ཐབས་བསྟན་པའོ ༑ ༑ རྣལ་འབྱོར་མའི་སྡོམ་པ་ལ་གཉིས་ཏེ། ཞུས་པ་དང༌། ལན་བསྟན་པའོ། ། ལན་ལ་གསུམ་སྟེ། སྡོམ་པའི་གནས་དང༌། སྡོམ་པའི་ངོ་བོ་དང༌། སྡོམ་པ་དེ་ཤེས་པར་བྱེད་པའི་ཐབས་དབང་བཞིའི་མཚན་ཉིད་དབང་གིས་ལེའུར་གསུངས་པ་གསལ་བར་བཤད་པའི་སྒོ་ནས་བཤད་པའོ། །
དེ་ཉིད་ལ་ལྔ་སྟེ། སྐད་ཅིག་མ་བཞི་ལ་བརྟེན་པའི་དགའ་བ་བཞིས་དབང་བཞི་མཚོན་པར་བཤད་པ་དང༌། དབང་བཞི་དག་པ་དེའི། དགོས་པ་དང༌། ངེས་པའི་ཚིག་དང༌། སོ་སོའི་མཚན་ཉིད་བཤད་པའོ། ། དེ་ཉིད་ལ་བཞི་སྟེ། སློབ་དཔོན་གྱི་དབང་དང༌། གསང་བའི་དབང་དང་ ༑ ཤེས་རབ་ཡེ་ཤེས་ཀྱི་དབང་དང༌།
བཞི་པའི་དབང་བཤད་པའོ། ། ཤེས་རབ་ཡེ་ཤེས་ཀྱི་དབང་ལ་གསུམ་སྟེ། སྔོན་རོལ་གྱི་ཆོ་ག་དང༌། སློབ་མའི་བྱ་བ་དང་ ༑ དབང་གི་ངོ་བོ་ཉིད་བསྟན་པའོ། ། བཞི་པའི་དབང་ལ་གསུམ་སྟེ། ཚིག་གི་བཞི་པ་དང་དབང་གསུམ་པའི་དོན་བསྒོམས་པར་བྱ་བ་བརྗོད་པ་དང༌། དབང་གསུམ་པའི་མཚན་ཉིད་བརྗོད་པ་དང༌། དོན་གྱི་ཞི་བའི་དུས་སུ་དབང་གསུམ་པའི་དོན་བསྒོམ་པ་ཕན་ཡོན་དང་བཅས་པར་བསྟན་པའོ། ། དེ་ཉིད་ལ་གཉིས་ཏེ།
མདོ་དང་ ༑ རྒྱས་པའོ། ། རྒྱས་པ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གསུམ་སྟེ ༑ ཐབས་ཀྱི་ངེས་ཚིག་བསྟན་པ་དང༌། ཐབས་ལས་སྒྲུབ་པའི་ཕན་ཡོན་དང༌། ཐབས་ལས་བྱུང་བའི་ངོ་བོ་ཉིད་བསྟན་པའོ། ། དབང་གི་ལེའུ་དང༌།
དེ་ཉིད་འདས་མ་ཐག་པར་ཤེས་རབ་ཡེ་ཤེས་ཀྱི་དབང་གི་དམ་ཚིག་དང་སྡོམ་པ་མ་གསུངས་པས་དེ་ཁ་བསྐང་གི་ཚུལ་དུ་བསྟན་པ་ལ་གཉིས་ཏེ། ཞུས་པ་དང༌། ལན་ནོ། ། གོང་དུ་ལེའུ་འདི་ཉིད་ལས་དབང་དེའི་དོན་བསྒོམས་པས་ཡུལ་ལ་སོགས་པ་སྦྱང་བར་བསྟན་པའི་དོན་གསལ་བར་བཤད་པ་ལ་གཉིས་ཏེ། ཞུས་པ་དང། ལན་ནོ། ། ལན་ལ་གཉིས་ཏེ། གང་སྦྱང་བར་བྱ་བ་བསྟན་པ་དང༌། ཇི་ལྟར་ཤེས་པ་སྦྱོང་བ་བསྟན་པའོ། ། སྤྱོད་པའི་ལེའུར་གསུངས་པའི་ཀུན་འདར་གྱི་སྤྱོད་པའི་མཚན་ཉིད་གསལ་བར་བཤད་པ་ལ་གཉིས་ཏེ།
མཆོད་པས་མཉེས་ནས་གདམས་པའི་དབང་གིས་གུས་པར་མཉན་པ་དང༌། དོན་དངོས་བསྟན་པའོ། ། རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པས་དེ་ཁ་བསྐང་བར་བཤད་པ་ལ་གཉིས་ཏེ། ཞུས་པ་དང༌། ལན་ནོ། ། བརྡའི་ལེའུར་ངག་གི་བརྡ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་ལ་གཉིས་ཏེ། ཞུས་པ་དང༌། ལན་བསྟན་པའོ། ། ལན་ལ་བཞི་སྟེ། མཉན་པར་གདམས་པ་དང༌།
དངོས་དང༌། དེ་བཟུང་བར་གདམས་པ་དང༌། བརྡའི་སྒོ་ནས་མ་བརྗོད་པའི་ཉེས་དམིགས་བསྟན་པའོ། ། བརྡ་དངོས་ལ་གསུམ་སྟེ། ཆད་ལ་སོགས་པའི་བརྡ་དང༌། ཕྱག་རྒྱ་ལྔའི་བརྡ་དང༌། ཕྱག་རྒྱ་བསྟན་པའི་ཕན་ཡོན་བསྟེན་པའི་སྒོ་ནས་དེ་ཇི་ལྟར་བསྟན་པའི་ཚུལ་བཤད་པའོ ༑ ༑ ལེའུ་བཞི་པས་རྒྱུད་ཐམས་ཅད་ཀྱི་མུ་ཏྲ་བསྡུས་པའི་དོན་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །
གོང་མ་ལ་དྲུག་ཏེ། ལེའུ་དྲུག་པ་ལ་སོགས་པར་གསུངས་པའི་དོན་གསལ་བར་བཤད་པ་དང༌། རྡོ་རྗེ་རིགས་ཀྱི་ལེའུར་གསུངས་པའི་དོན་གསལ་བར་བཤད་པ་དང༌། ལེའུ་དེ་ཉིད་དུ་གོང་དུ་གསུངས་པའི་མུ་ཏྲའི་དོན་ལ་བརྩད་པ་སྐྱོན་སྤང་བའི་ཚུལ་གྱིས་རྒྱས་པར་བཤད་པ་དང༌། སྔགས་ཀྱི་ལེའུ་དང་དབང་གི་ལེའུར་བཤད་པའི་གཏོར་མའི་དོན་གསལ་བར་བཤད་པ་དང༌། གོང་དུ་ལེའུ་འདི་ཉིད་ལས་ལྷ་མོ་རྣམས་ཀྱི་ཕྱག་རྒྱ་གསུངས་པ་ལས་ལྷ་མོ་གསུམ་གྱི་ཕྱག་རྒྱ་དང༌། སྐུ་གསུང་ཐུགས་ཀྱི་བདག་ཉིད་དུ་གསལ་བར་བཤད་པ་དང༌། དེ་ཁོ་ཉིད་ཀྱི་ལེའུར་རིགས་ཀྱི་རབ་ཏུ་དབྱེ་བ་གསུངས་པའི་དོན་བསྡུས་པ་དང༌། རྒྱས་པར་ངོ་བོ་ཉིད་ཀྱི་སྒོ་ནས་གསལ་བར་བཤད་པའོ། ། དེ་རྣམས་ཀྱི་དང་པོ་ལ་གཉིས་ཏེ།
ཞུས་པ་དང༌། ལན་ནོ། ། ལན་ལ་བཞི་སྟེ། སྤྱོད་པའི་ལེའུར་གསུངས་པའི་གླུ་དང་གར་གྱི་དོན་གསལ་བར་བཤད་པ་དང༌། ལྷ་དབང་བསྐུར་བར་གསུངས་པའི་ཕྱག་རྒྱའི་དོན་གསལ་བར་བཤད་པ་དང༌། སྔགས་ཀྱི་ལེའུར་གསུངས་པའི་ལྷ་མོ་རྣམས་ཀྱི་ས་བོན་གྱི་དོན་གསལ་བར་བཤད་པ་དང༌། རྡོ་རྗེ་རིགས་ཀྱི་ལེའུར་གསུངས་པའི་རྩའི་དག་པའི་དོན་གསལ་བར་བཤད་པའོ། ། དེ་རྣམས་ཀྱི་དང་པོ་ལ་ལྔ་སྟེ། རྡོ་རྗེའི་གླུ་གསལ་བར་བཤད་པ་དང་ ༑ གར་ཇི་ལྟར་བྱ་བའི་ཚུལ་དང༌།
གླུ་གར་གྱི་ལྷའི་རྣལ་འབྱོར་ཇི་ལྟར་བྱ་བ་དང་

༑ དེའི་ཕན་ཡོན་བསྟན་པ་དང༌། དེས་བྱས་པའི་དངོས་གྲུབ་བྱུང་བའི་རྟགས་བསྟན་པའོ། ། ལྷ་དབང་བསྐུར་བར་གསུངས་པའི་ཕྱག་རྒྱ་དོན་གསལ་བར་བཤད་པ་ལ་གསུམ་སྟེ། མིང་གི་རྣམ་གྲངས་ཀྱི་སྒོ་ནས་དེའི་དབྱེ་བ་དང༌། ཕྱག་རྒྱས་མ་བཏབ་པའི་ཉེས་དམིགས་དང༌། གང་ཞིག་གང་གི་ཕྱག་རྒྱ་ཡིན་པར་བཤད་པའོ།། རྡོ་རྗེ་རིགས་ཀྱི་ལེའུར་གསུངས་པའི་རྩ་རྣམས་ཀྱིས་དག་པ་གསལ་བར་བཤད་པ་ལ་གཉིས་ཏེ། རྩ་རྣམས་ལྷ་མོ་བཅོ་ལྔའི་བདག་ཉིད་དུ་དག་པ་དང༌། བཅུ་དྲུག་པ་མ་བཤད་པའི་འཐད་པ་བསྟན་པའོ། ། རྡོ་རྗེ་རིགས་ཀྱི་ལེའུར་གསུངས་པའི་དོན་གསལ་བར་བཤད་པ་ལ་གཉིས་ཏེ། རྩའི་འཁོར་ལོ་ལ་སོགས་པ་གསུངས་པ་བྱང་ཆུབ་ཀྱི་སེམས་རྣམ་པ་གཉིས་བསྐྱེད་པའི་ཐབས་ཉིད་དུ་གསལ་བར་བཤད་པ་དང་
༑ སྡོམ་པའི་རབ་ཏུ་དབྱེ་བ་གསུངས་པའི་རྣམ་པར་བཞག་པ་རང་བྱིན་གྱིས་བརླབས་པའི་རིམ་པ་ལ་བརྟེན་ཏེ་གསལ་བར་བཤད་པའོ། ། གོང་མ་ལ་གཉིས་ཏེ། བྱང་ཆུབ་ཀྱི་སེམས་ཀྱི་མཚན་ཉིད་བསྟན་པའི་སྒོ་ནས་དེ་མི་སྤང་བ་ཉིད་དུ་བཤད་པ་དང༌། དེ་བསྐྱེད་པའི་ཐབས་དངོས་བཤད་པའོ། ། དེ་ཉིད་ལ་གཉིས་ཏེ། ཞུས་པ་དང་ ༑ ལན་ནོ། ། ལན་ལ་གཉིས་ཏེ། ཐབས་གཉིས་ལ་བརྟེན་ཏེ་བྱང་ཆུབ་ཀྱི་སེམས་རྣམ་པ་གཉིས་བསྐྱེད་པའི་དོན་མདོར་བསྟན་པ་དང༌། དེ་ཉིད་རྒྱས་པར་བཤད་པའོ། །
དེ་ལ་གཉིས། དཀྱིལ་འཁོར་འཁོར་ལོའི་ཐབས་ཀྱིས་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་དང༌། རང་བྱིན་གྱིས་བརླབས་པའི་རིམ་པས་དོན་དམ་བྱང་ཆུབ་ཀྱི་སེམས་བསྐྱེད་པར་བཤད་པའོ། ། གོང་མ་ལ་དྲུག་ཏེ། ཀུན་རྫོབ་བྱང་ཆུབ་ཀྱི་སེམས་དབབ་པའི་གནས་དང༌། དེར་མངོན་དུ་བྱས་པའི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དང༌། དེའི་རྟེན་ཕྱག་རྒྱའི་མཚན་ཉིད་ཉིད་དང༌། དེའི་ཐབས་དང༌། ཐབས་ལས་བྱུང་བའི་བྱང་ཆུབ་ཀྱི་སེམས་མི་སྤོང་བའི་ཚུལ་དང་ ༑ དེ་མི་སྤོང་བའི་འཐད་པ་བཤད་པའོ། །
རང་བྱིན་གྱིས་བརླབ་པའི་རིམ་པས་དོན་དམ་པར་བྱང་ཆུབ་ཀྱི་སེམས་བསྐྱེད་པ་ལ་དྲུག་སྟཻ། དོན་དམ་པ་བྱང་ཆུབ་ཀྱི་སེམས་དེའི་རྟགས་ཕྱག་རྒྱ་ཆེན་པོའི་གནས་དང༌། ཕྱག་རྒྱ་ཆེན་པོ་དེའི་མཚན་ཉིད་དང་ ༑ དེའི་བྱེད་པ་དང༌། རྣལ་འབྱོར་པས་དེའི་བདེ་བ་ལ་ལོངས་སྤྱོད་པ་དང༌། དེ་ལས་ཕྱག་རྒྱ་ཆེན་པོའི་དངོས་གྲུབ་འབྱུང་བ་དང༌། དེར་མངོན་དུ་བྱས་པའི་རང་བྱུང་གི་མཚན་ཉིད་བསྟན་པའོ། ། སྡོམ་པའི་རབ་ཏུ་དབྱེ་བ་གསུངས་པའི་རྣམ་པར་བཞག་པ་རང་བྱིན་གྱིས་བརླབ་པའི་རིམ་པ་ལ་བརྟེན་ཏེ་གསལ་བར་བཤད་པ་ལ་གཉིས་ཏེ། ཞུས་པ་དང༌། ལན་ནོ། །
ལན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དེ་ཉིད་ལ་ལྔ་སྟེ། ནང་གི་སྙོམས་པར་འཇུག་པ་དང༌། འཁོར་ལོ་བཞི་ལ་བརྟེན་པའི་ནང་གི་སྐུ་གསུམ་དང༌། འཁོར་ལོ་བཞིའི་ངེས་ཚིག་དང་ ༑ འཁོར་ལོ་བཞིར་རྣམ་པར་བཞག་པའི་དོན་དང༌། རང་བཞིན་གྱིས་སེམས་ཅན་རྣམས་བུདྡྷ་ཡིན་པས་སྡོམ་པའི་མཚན་ཉིད་དུ་ངོ་བོ་ཉིད་ཀྱི་གནས་པར་བསྟན་པའོ ༑ ༑ འཁོར་ལོ་བཞིར་རྣམ་པར་བཞག་པའི་དོན་བསྟན་པ་ལ་གཉིས་ཏེ།
འབྲས་བུ་བཞིར་རྣམ་པར་བཞག་པ་དང༌། སྡེ་བ་བཞིར་རྣམ་པར་བཞག་པའི་དོན་བཤད་པའོ། ། སེམས་ཅན་རྣམས་རང་བཞིན་གྱི་བུདྡྷ་ཡིན་པས་སྡོམ་པའི་མཚན་ཉིད་དུ་ངོ་བོ་ཉིད་ཀྱིས་གནས་པར་བཤད་པ་ལ་ལྔ་སྟེ། དོན་དངོས་དང༌། དེ་ལ་ལྷ་མོ་རྣམས་ཐེ་ཚོམ་སྐྱེས་ནས་རྒྱལ་བར་འགྱུར་བ་དང༌། བསྟོད་པའི་སྒོ་ནས་བརྒྱལ་བ་ལས་བསླང་བ་དང༌། དེའི་ཐེ་ཚོམ་གསལ་བ་དང༌། གློ་བུར་གྱི་དྲི་མ་སྤོང་བའི་ཐབས་བསྟན་པའོ། ། སྔགས་ཀྱི་ལེའུ་དང་དབང་གི་ལེའུར་གསུངས་པའི་གཏོར་མའི་དོན་གསལ་བར་བཤད་པ་ལ་གསུམ་སྟེ། ཞུས་ནས་བཤད་པ་དང༌།
སྔགས་དང་ ༑ ཕན་ཡོན་བསྟན་པའོ། ། གོང་དུ་ལེའུ་དེ་ཉིད་ལས་ལྷ་མོ་རྣམས་ཀྱིས་ཕྱག་རྒྱ་གསུངས་པ་ལས་ལྷ་མོ་གསུམ་གྱི་ཕྱག་རྒྱ་སྐུ་གསུང་ཐུགས་ཀྱི་བདག་ཉིད་དུ་གསལ་བར་བཤད་པ་ལ་གཉིས་ཏེ། ཞུས་པ་དང༌། ལན་ནོ། ། དེ་ཁོ་ན་ཉིད་ཀྱི་དབྱེ་བར་རིགས་ཀྱི་དབྱེ་བའི་དོན་བསྡུས་པ་དང༌། རྒྱས་པ་ངོ་བོ་ཉིད་ཀྱི་སྒོ་ནས་གསལ་བར་བཤད་པ་ལ་གཉིས་ཏེ། བཤད་པར་དམ་བཅའ་བ་དང༌། དེ་བཞིན་གཤེགས་པ་དྲུག་ལ་སོགས་པའི་ངོ་བོ་ཉིད་དུ་བཤད་པའོ། ། ལེའུ་ལྔ་པ་དཔལ་ཧེ་རུ་ཀ་འབྱུང་བ་ལ་གཉིས་ཏེ།
ལེའུའི་དོན་དང༌། མིང་བསྟན་པའོ། ། གོང་མ་ལ་གསུམ་སྟེ། ལྷའི་ལེའུར་ཧེ་རུ་ཀ་ཕྱག་བཅུ་དྲུག་པ་བསྐྱེད་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པ་དང༌། སྔགས་ཀྱི་ལེའུར་རྐང་པ་བརྒྱད་པའི་སྔགས་མ་གསུངས་པས། དེ་ཁ་བསྐང་བའི་ཚུལ་དུ་བཤད་པ་དང༌། དབང་གི་ལེའུར་ཧེ་རུ་ཀའི་དཀྱིལ་འཁོར་དུ་སློབ་མ་དབང་བསྐུར་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། དེ་རྣམས་ཀྱི་དང་པོ་ལ་གཉིས་ཏེ།
དེ་ཕྱིའི་རྗེས་སུ་ཆགས་པས་མཆོད་ནས་ཞུས་པ་དང༌། ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་ལན་བསྟན་པའོ། དེ་ཉིད་ལ་གཉིས་ཏེ། གཞལ་ཡས་ཁང་བསྐྱེད་པའི་ཚུལ་དང་ ༑ དེར་ལྷ་བསྐྱེད་པའི་ཚུལ་བསྟན་པའོ། ། སྔགས་ཀྱི་ལེའུར་རྐང་པ་བརྒྱད་པའི་སྔགས་མ་གསུངས་པས། དེ་ཁ་བསྐང་བ་ལ་གསུམ་སྟེ། ཞུས་ནས་བཤད་པར་དམ་བཅའ་བ་དང༌། སྔགས་ཀྱི་ལས་དང༌། སྔགས་དངོས་བཤད་པའོ། །
དབང་གི་ལེའུར་ཧེ་རུ་ཀའི་དཀྱིལ་འཁོར་དུ་སློབ་མ་དབང་བསྐུར་མ་གསུངས་པས ༑ དེ་ཁ་བསྐང་བ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་གསུངས་པར་ཞལ་གྱིས་བཞེས་པ་དང༌། གསུངས་པའི་དོན་དངོས་སོ། ། དེ་ལ་གཉིས་ཏེ། དཀྱིལ་འཁོར་བྲི་བའི་ཚུལ་དང༌། དེར་སློབ་མ་དབང་བསྐུར་བའི་ཚུལ་བསྟན་པའོ། །
གོང་མ་ལ་ལྔ་སྟེ ༑ རྟེན་གྱི་དཀྱིལ་འཁོར་ཇི་ལྟར་བྲི་བ་དང༌། དེར་ལྷ་ཇི་ལྟར་དགོད་པ་དང༌། རིག་མ་ཇི་ལྟར་གཞུག་པ་དང༌། དེ་ཇི་ལྟར་བསྟེན་པའི་ཚུལ་བཤད་པའོ། ། དེར་སློབ་མ་དབང་བསྐུར་བའི་ཚུལ་བཤད་པ་ལ་བཞི་སྟེ། ཐོག་མར་སློབ་མ་དཀྱིལ་འཁོར་དུ་གཞུག་པ་དང༌། དེར་སློབ་དཔོན་ལ་སོགས་པའི་དབང་གསུམ་བསྐུར་བ་དང་ ༑ ཚིག་གི་བཞི་པས་མཚོན་པར་བྱ་བ་དང༌། མཚོན་པར་བྱ་བའི་དོན་གྱི་བྱེ་བྲག་ཏུ་ཤེས་རབ་ཡེ་ཤེས་ཀྱི་མཚན་ཉིད་བཤད་པའོ། །
དེ་ལ་གཉིས་ཏེ། མདོར་དང་ ༑ རྒྱས་པའོ། ། དེ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། ཕྱག་རྒྱ་ལ་བསྟེན་པའི་ཡེ་ཤེས་དང༌། མ་ནིང་གི་དབང་ལ་བརྟེན་པའི་ཡེ་ཤེས་ཀྱི་མཚན་ཉིད་བཤད་པའོ། ། ལེའུ་དྲུག་པར་མུ་ཏྲ་སྔོན་དུ་འགྲོ་བའི་བྲིས་སྐུའི་ཆོ་ག་བསྟེན་པ་ལ་གཉིས་ཏེ།
ལེའུའི་དོན་དང༌། ལེའུའི་མིང་ངོ༌། ། གོང་མ་ལ་གཉིས་ཏེ། སྤྱོད་པའི་ལེའུར་མུ་ཏྲ་ལྔའི་དགོངས་པ་མ་གསུངས་པས་དེ་ཁ་བསྐང་བ་དང༌། ལྷའི་ལེའུ་དང༌། རྣལ་འབྱོར་མའི་འཁོར་ལོའི་ལེའུ་དང༌། ཧེ་རུ་ཀ་འབྱུང་བའི་ལེའུར་ལྷ་བསྐྱེད་པ་ཙམ་གསུངས་ཀྱི། དེའི་བྲི་བའི་ཚུལ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། སྔ་མ་ལ་གཉིས་ཏེ།
ཕྱི་ནང་གི་རྗེས་སུ་ཆགས་པས་མཉེས་པར་མཛད་པ་དང༌། དོན་དངོས་བཤད་པའོ། ། བྲིས་སྐུའི་ཚུལ་རྒྱས་པར་བཤད་པ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཆོད་ནས་ཞུས་པ་དང༌། ལན་བསྟན་པའོ། ། ལེའུ་བདུན་པ་གླེགས་བམ་སྔོན་དུ་འགྲོ་བའི་བཟའ་བ་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། ། སྔ་མ་ལ་གཉིས་ཏེ། ལྷའི་ལེའུ་དང༌།
རྣལ་འབྱོར་མའི་ལེའུ་དང༌། ཧེ་རུ་ཀ་འབྱུང་བའི་ལེའུར་ལྷ་བསྐྱེད་པ་ཙམ་གསུངས་ཀྱི། དེའི་གླེགས་བམ་མ་གསུངས་པས། དེ་ཁ་བསྐང་བ་དང༌། དབང་གི་ལེའུར་དབང་བསྐུར་བ་ཙམ་གསུངས་ཀྱི། དེའི་དུས་སུ་ཚོགས་ཀྱི་སྟོན་མོ་ཇི་ལྟར་བཟའ་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། སྔ་མ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཆོད་ནས་ཞུས་པ་དང༌། ནང་གི་རྗེས་སུ་ཆགས་པས་མཉེས་པར་མཛད་ནས་ལན་བསྟན་པའོ། །
དེ་ཉིད་ལ་བཞི་སྟེ། མཉན་པར་གདམས་པ་དང༌། ཇི་ལྟར་བྲི་བའི་ཚུལ་དང༌། གང་ལ་བསྟན་པ་དང་མི་བསྟན་པའི་བྱེ་བྲག་དང༌། ལམ་དུ་ཇི་ལྟར་བསྐུར་བའི་ཚུལ་བསྟན་པའོ། ། སྟོན་མོ་ཇི་ལྟར་བཟའ་བའི་ཚུལ་བསྟན་པ་ལ་གསུམ་སྟེ། སྟོན་མོ་ཇི་ལྟར་བཟའ་བ་དང༌། ཀུནྡུ་རུ་ཇི་ལྟར་བསྟེན་པའི་ཚུལ་དང༌། མ་ད་ན་ཇི་ལྟར་བསྟེན་པའི་ཚུལ་བསྟན་པའོ ༑ ༑ དེ་རྣམས་ཀྱི་དང་པོ་ལ་གཉིས་ཏེ།
ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་མཉན་པར་གདམས་པ་དང༌། དོན་དངོས་བསྟན་པའོ། ། དེ་ལ་བཞི་སྟེ། ཟོས་པའི་དགོས་པ་དང༌། བཟའ་བའི་གནས་དང༌། གདན་གང་ལ་ཇི་ལྟར་དགོད་པ་དང༌། བཟའ་བའི་བྱེ་བྲག་ཇི་ལྟ་བུ་བཟའ་བ་བསྟན་བའོ། ། ལེའུ་བརྒྱད་པར་ཕྱག་རྒྱ་ཆེན་པོའི་མཚན་ཉིད་སྔོན་དུ་འགྲོ་བའི་འདུལ་བའི་དོན་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། །
གོང་མ་ལ་གསུམ་སྟེ ༑ ༑ དེ་ཁོ་ན་ཉིད་ཀྱི་ལེའུ་དང༌། དབང་གི་ལེའུ་དང༌། རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་ལེའུར་དངོས་གྲུབ་ཀྱི་རྟེན་ཕྱག་རྒྱ་ཆེན་པོའི་མཚན་ཉིད་གསལ་བར་མ་གསུངས་པས་དེ་གསལ་བར་བཤད་པ་དང༌། ལེའུ་གསུམ་པ་དང༌། བཞི་པ་དང་ ༑ ལྔ་པ་དང༌། བརྒྱད་པ་དང༌། བརྟག་པ་གཉིས་པའི་ལེའུ་ལྔ་པར་རིམ་པ་གཉིས་ཀྱི་དོན་བསྒོམ་པ་ཙམ་ཞིག་གསུངས་ཀྱི། སྨོན་ལམ་གདབ་པ་མ་གསུངས་པས
༑ དེ་ཁ་བསྐང་བའི་ཚུལ་དུ་བཤད་པ་དང༌། ལེའུ་བཅུ་གཅིག་པར་ལྟ་སྟངས་ཀྱི་འདུལ་བ་ཙམ་ཞིག་གསུངས་ཀྱི་བསླབ་པ་འདུལ་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། གསུམ་པོ་དེ་རེ་རེ་ལ་ཡང་ཞུས་པ་དང་ལན་གཉིས་གཉིས་ཀྱིས་བསྟན་ནོ། ། ལེའུ་དགུ་པ་ཁ་སྦྱོར་དབྱེ་བ་ལ་སོགས་པ་སྔོན་དུ་འགྲོ་བའི་སྔགས་བཏུ་བ་ལ་གཉིས་ཏེ་ལེའུའི་དོན་དང༌། ལེའུའི་མིང་བསྟན་པའོ།། གོང་མ་ལ་གསུམ་སྟེ། བརྡའི་ལེའུར་གདུག་པ་ཅན་གཞུག་པའི་ཆོ་ག་གསལ་བར་མ་གསུངས་པས། དེ་གསལ་བར་བཤད་པ་དང༌། རྣམ་པར་དག་པའི་ལེའུར་ལྷ་ཉིད་ཀྱི་སྤྱན་ལ་སོགས་པའི་དག་པ་མ་གསུངས་པས།
དེ་ཁ་བསྐང་བའི་ཚུལ་དུ་བཤད་པ་དང༌། སྔགས་ཀྱི་ལེའུར་སྔགས་ཀྱི་ལྷག་ཆད་སྤང་བའི་ཕྱིར་སྔགས་བཏུ་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། དེ་རྣམས་ཀྱི་དང་པོ་ལ་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། ། གཉིས་པ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། ། གསུམ་པ་ལ་གཉིས་ཏེ
༑ ཞུས་པ་དང༌། ལན་བསྟན་པའོ། ། ལེའུ་བཅུ་པ་བཟླས་པའི་ཡུལ་བསྟན་པ་ལ་གཉིས་ཏེ། ལེའུའི་དངོས་དང༌། ལེའུའི་མིང་བསྟན་པའོ། ། གོང་མ་ལ་གཉིས་ཏེ། སྔགས་ཀྱི་ལེའུར་ལས་ཀྱི་བྱེ་བྲག་གིས་བཟླས་པའི་ཡུལ་གྱི་བྱེ་བྲག་མ་གསུངས་པས ༑ དེ་ཁ་བསྐང་བའི་ཚུལ་དང༌། ཡང་ལེའུ་དེ་ཉིད་དུ་ལས་ཀྱི་བྱེ་བྲག་གིས་བཟླས་པའི་དུས་ཀྱི་ཁ་ཟས་ཀྱི་བྱེ་བྲག་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། །
ལེའུ་བཅུ་གཅིག་པ་ལྷན་ཅིག་སྐྱེས་པའི་སྦྱོར་བ་དོན་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། ། གོང་མ་ལ་གཉིས་ཏེ། དེ་ཁོ་ན་ཉིད་ཀྱི་ལེའུར་རིགས་ཀྱི་མཚན་ཉིད་མ་གསུངས་པས། དེ་ཁ་བསྐང་བ་དང༌། ལེའུ་དེ་ཉིད་དུ་རིགས་རྣམས་ཇི་ལྟར་མཚོན་པའི་ཚུལ་རྒྱས་པར་མ་གསུངས་པས། དེ་གསལ་བར་བཤད་པའོ། ། སྔ་མ་ལ་གཉིས་ཏེ། ཕྱིའི་རྗེས་སུ་ཆགས་པས་མཆོད་ནས་ཞུས་པ་དང༌།
ལན་བསྟན་པའོ། ། དེ་ལ་གཉིས་ཏེ། མཉན་པར་གདམས་པ་དང་ ༑ དོན་དངོས་སོ། རིགས་རྣམས་ཇི་ལྟར་མཚོན་པའི་ཚུལ་གསལ་བར་བཤད་པ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་མཉན་པར་གདམས་པ་དང༌། དོན་དངོས་བསྟན་པའོ། ། ལེའུ་བཅུ་གཉིས་པ་དབང་བསྐུར་བའི་ཚིག་བསྟན་པ་ལ་གཉིས་ཏེ། དབང་གི་ལེའུར་དབང་བཞིའི་དོན་གསུངས་ཀྱང་དེ་རྣམས་ཀྱི་ཚིག་ཇི་ལྟར་བསྐུར་བ་མ་གསུངས་པས། དེ་ཁ་བསྐང་བ་དང༌།
ཡང་ལེའུ་དེ་ཉིད་དུ་གསང་བའི་དབང་ལ་སོགས་པ་བསྐུར་བའི་དུས་སུ་སྔགས་ཀྱིས་བྱིན་གྱིས་བརླབ་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། སྔ་མ་ལ་བཞི་སྟེ། རྡོ་རྗེ་སློབ་དཔོན་གྱི་དབང་བསྐུར་བའི་ཚིག་དང༌། གསང་བའི་དབང་བསྐུར་བའི་ཚིག་དང༌། ཤེས་རབ་ཡེ་ཤེས་ཀྱི་དབང་བསྐུར་བའི་ཚིག་དང༌། བཞི་པ་བསྐུར་བའི་ཚིག་བསྟན་པའོ། ། བདག་གིས་མི་ཤེས་བློ་དམན་ཕྱིར ༑ ༑ རྒྱུད་དོན་ཇི་བཞིན་མ་རྟོགས་པས། ། གཞན་གྱི་དོན་དུ་མ་བྱས་ཀྱི།།
བདག་ཉིད་དྲན་ཕྱིར་བྱས་པ་ཡིན། ། འདི་ལ་ཉེས་པ་ཅི་མཆིས་པ། ། མཁས་པ་རྣམས་ཀྱིས་བཟོད་པར་མཛོད། ། ངལ་བ་འདི་བྱས་བསོད་ནམས་ཀྱིས། ། འགྲོ་བས་རྒྱུད་རྒྱལ་དོན་རྟོགས་ཤོག ། རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་བརྟག་པ་གཉིས་པའི་བསྡུས་དོན་རྫོགས་སོ།། །། ས་ཆེན་ཀུན་དགའ་སྙིང་པོའི་གསུང་རབ་དཔེ་བསྡུར་མ་པོད་དང་པོ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 2PAGE 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
