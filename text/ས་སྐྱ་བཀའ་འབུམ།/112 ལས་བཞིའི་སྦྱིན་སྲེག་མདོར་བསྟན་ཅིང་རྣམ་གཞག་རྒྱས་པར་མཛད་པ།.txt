ས་སྐྱ་བཀའ་འབུམ།
པོད ༡༡༢
ལས་བཞིའི་སྦྱིན་སྲེག་མདོར་བསྟན་ཅིང་རྣམ་གཞག་རྒྱས་པར་མཛད་པ།
༼ཇ༽ ༄༅། །ལས་བཞིའི་སྦྱིན་སྲེག་མདོར་བསྟན་ཅིང་རྣམ་གཞག་རྒྱས་པར་མཛད་པ་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། ཀྱེའི་རྡོ་རྗེའི་རྣལ་འབྱོར་པས་བསྙེན་པ་རྫོགས་ནས་གསང་སྔགས་ཀྱི་ནུས་པ་དབྱུང་བའི་ཕྱིར་རམ། ཡང་སྐབས་གཞན་དུ་རང་གི་སྡིག་པ་དང་བར་ཆད་ཞི་བར་བྱ་བའི་ཕྱིར་ཞི་བའི་སྦྱིན་སྲེག་བྱ་བར་འདོད་པས། དུས་ཀྱི་ཁྱད་པར་ཕྱེ་མ་རེད་ཀྱི་དུས་སུ་སྦྱོར་བ་ལ་ཆོས་དྲུག་གི་དང་པོ་ཐབ་ཀྱི་དབང་དུ་བྱས་ནས་ཕྱོགས་ཉམས་དགའ་བར་ཐབ་ཁུང་བྱས་ཏེ། དེའང་ཁུང་བུར་བྱེད་ན་རྒྱར་ཁྲུ་གང༌། ཟབས་སུ་ཁྲུ་ཕྱེད་བརྐོ། དེ་ནས་ཕྱིར་སོར་བཞི་བསྐྱེད་ལ་རྒྱ་དང་དཔངས་སུ་སོར་བཞི་ཡོད་པའི་ཁ་ཁྱེར་གྱིས་བསྐོར་ཏེ་ལེགས་པར་དཀར་ཞལ་གྱིས་བྱུག ཐབ་ཀྱི་ནང་དུ་པདྨ་འདབ་བརྒྱད་བྱ།
དེ་ལ་ལྷ་དགུའི་མཚན་མ་དགོད། ཡང་ན་ཐིག་ལེ་ཙམ་བྱ། ཁ་ཁྱེར་ལ་རྡོ་རྗེའི་ཕྲེང་བས་བསྐོར། དེའི་ཕྱི་རོལ་དུ་སྟེགས་བུ་གྲུ་བཞི་པ་བྱས་ཏེ་དེའི་གྲྭ་བཞིར་ཟླ་ཕྱེད་རྡོ་རྗེ་བྱའོ། ། ཐབ་ཁུང་བུར་མི་བྱེད་ན་ཚད་སྔ་མ་དང་འདྲ་སྟེ་རི་མོ་ཟླུམ་པོས་བསྐོར་རོ། ། སོར་བཞི་བསྐྱེད་པའི་ཟླུམ་པོ་དང༌། སོར་བཞི་དཔངས་སུ་བྱ་བའི་དོད་ཀྱི་ཟླུམ་པོ་སྟེ་གསུམ་གྱིས་བསྐོར། ནང་དུ་པདྨ་འདབ་བརྒྱད་བྱ། རྡོ་རྗེའི་ཕྲེང་བ་ལ་སོགས་པ་སྔ་མ་དང་འདྲའོ།། །། གཉིས་པ་བུད་ཤིང་ནི་གདུག་པ་ཅན་མ་ཡིན་པའི་ཤིང་མ་རུལ་བའམ།
དེ་མེད་ན་བ་ལང་གི་ལྕི་བ་ལ་སོགས་པ་སྲོག་ཆགས་མེད་པ་ཐབ་ཁུང་བས་ཅུང་ཟད་དམའ་བ་བརྩིག་པར་བྱའོ།། །། གསུམ་པ་སྦར་བའི་མེ་ནི་བྲམ་ཟེ་རྒྱུན་ཞག་གམ་འོ་མ་ཅན་གཙུབས་པ་ལས་བྱུང་བའོ།། །། བཞི་པ་མཆོད་རྫས་དང༌། ལྔ་པ་བཤམ་ཐབས་ནི། སའི་ཕྱོགས་དེ་ལེགས་པར་བྱི་དོར་བྱས་ལ་བའི་རྣམ་ལྔས་བྱུག རང་ཁ་ཤར་དུ་བལྟས་པའི་གཡོན་ཕྱོགས་ནས་མཆོད་ཡོན་གྱི་སྣོད་བཞི་དགོད་དེ། ཞབས་བསིལ། ཞལ་བསིལ། བསང་ཆུ། མཆོད་ཡོན་ནོ། །
དེ་བཞིན་དུ་མེ་ཏོག སྤོས། མར་མེ། དྲི་ཆབ། ལྷ་བཤོས། གཏོར་མ་རྣམས་བཤམ་མོ། ། རང་གི་གཡས་ཕྱོགས་ནས་བསྲེག་རྫས་བཞག་སྟེ། དང་པོར་ཡམ་ཤིང་ཞེས་བྱ་བ་ཁྲུ་གང་བའི་ཤིང་སྦོམ་ཕྲ་མཐེ་བོང་ངམ་མཐེའུ་ཆུང་ཙམ་རྩེ་མོ་གཉིས་མར་དང་སྦྲང་ལ་སྦགས་ལ། སྦྲང་མེད་ན་མར་ལ་སྦགས་ཏེ་བརྒྱ་རྩ་བརྒྱད་ཡན་ཆད་ཅི་འབྱོར་པ་གཞག དེ་བཞིན་དུ་མར་དང༌།
ཏིལ་ནག་པོའམ། ཡུངས་ཀར་དང༌། ཞོ་དང་ཕྱེ་མར་དང་སྦྱར་ཏེ་ཟས་མཆོག་དང༌། འབྲས་སོ་བ་དང༌། འབྲས་མ་ཆག་པ་དང༌། ནས་དང༌། གྲོ་དང༌། སྲན་མ་དང༌། དཱུར་བའི་མྱུ་གུ་དང༌། ཀུ་ཤ་ལ་སོགས་པ་ཅི་འབྱོར་པ་རིམ་པ་བཞིན་དུ་བཤམ།
རང་གི་མདུན་དུ་རྡོ་རྗེ་དང་དྲིལ་བུའི་བར་དུ་དགང་གཟར་དང་བླུགས་གཟར་ཁ་སྦྱར་ལ་བཞག ནང་གི་མཆོད་པའང་བཤམ། རྫས་ཐམས་ཅད་ལ་བདུད་རྩི་ལྔས་བསྲེས་ལ་གཞག་པར་བྱའོ།། །། དྲུག་པ་སྒྲུབ་པ་པོ་ནི། རང་ཁྲུས་བྱས་ཏེ་གོས་དང་རྒྱན་ལ་སོགས་པ་དཀར་པོས་མཛེས་པར་བྱས་ལ། ཞི་བའི་སེམས་དང་ལྡན་པས་སྟན་ནང་ཚངས་ཅན་ལ་ཁ་ཤར་དུ་བལྟས་ཏེ་སྐྱིལ་ཀྲུང་ངམ། ཡང་ན་པུས་འཁྱུད་ཡངས་པར་བཅས་ལ་བྲམ་ཟེ་རིག་བྱེད་འདོན་པ་ལྟར་ཙོག་པུར་འདུག་གོ ། དེ་དག་ནི་སྦྱོར་བའི་ཆོ་གའོ། ། དེ་ནས་དངོས་གཞི་ལ་དྲུག་གི་དང་པོ་བདག་གི་རྣལ་འབྱོར་ནི། རང་ལྷའི་རྣལ་འབྱོར་རྫོགས་པར་བྱ་ཞིང་བཟླས་པ་ཅུང་ཟད་བྱ།
མཆོད་པའང་ཅི་ནུས་བྱས་ལ་རང་གི་དཀྱིལ་འཁོར་བསྡུའོ།། །། གཉིས་པ་མེ་བཙལ་ཞིང་བསྒྲུབ་པ་ནི། ཡམ་ཤིང་གི་རྩེ་མོ་མར་ལ་སྦགས་པ་དེ་མར་མེ་ལ་བསྲེགས་ཏེ་རྩྭ་སྐམ་པོ་གཙང་མ་གཞན་དང་ཡང་བཅས་ནས་ཐབ་ལ་ཟླུམ་པོར་གཡས་ནས་བསྐོར་ཞིང༌། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ་ཞེས་བརྗོད་ཅིང་བསྐོར། ཨོཾ་ཛྭ་ལ་ཛྭ་ལ་རྃ་ཞེས་བརྗོད་དེ་ཐབ་ཁུང་དུ་ཤིང་གསེབ་དུ་བཅུག་ལ་རླུང་གཡབ་ཀྱིས་ཀྱང་ཅུང་ཟད་སྦར་ལ། ཨོཾ་ཛྭ་ལའི་སྔགས་བཟླས་ཤིང་བླུགས་གཟར་གྱིས་མར་ལན་གསུམ་གྱི་བར་དུ་བླུགས་ལ་མེ་གསོ། དེ་ནས་ཨོཾ་བཛྲ་སཏྭ་ཨ་ཞེས་བརྗོད་དེ་ཐབ་ཀྱི་ཉེ་འཁོར་ཀུན་ཏུ་ཀུ་ཤ་རློན་པའམ། མེད་ན་སྐམ་པོས་ཀྱང་བཏུབ་སྟེ་རྩེ་མོ་ཤར་རམ་གཡས་སྐོར་དུ་བསྟན་པས་གཡོགས་ལ་བསང་ཆུས་ཐམས་ཅད་བསང་ངོ༌། ། ཀུ་ཤ་འབུལ་བ་འདི་ནི་མེ་ལྷ་བྱོན་ཏེ་བྱོན་ཟན་མ་ཕུལ་བའི་གོང་དུ་དབུལ་བར་བཤད་པས་དེར་བྱའོ།། །། གསུམ་པ་ཐབ་དང་ཡོ་བྱད་བསང་བ་ནི།
རང་ཕྱག་གཉིས་པའི་ང་རྒྱལ་གྱིས་ཀུ་ཤའི་ཆུན་པོའམ། རྡོ་རྗེས་བསང་ཆུ་ནས་བླངས་ལ་བདུད་རྩི་འཁྱིལ་པའི་སྔགས་སམ། ཡང་ན་ཧཱུྃ་རིང་པོ་འབའ་ཞིག་བརྗོད་ལ་ཐབ་དང་ཡོ་བྱད་བསང་ཞིང་བགེགས་བསལ་བར་བྱའོ། ། གཞན་ཡང་ཨོཾ་ཤྲཱིཾ་སྭཱ་ཧཱ་མར་གྱིའོ། ། ཨོཾ་ཛྲཱིཾ་སྭཱ་ཧཱ་འབྲུའིའོ། ། ཨོཾ་སྭ་སྭཱ་ཧཱ་རྫས་བཀྲུ་བའིའོ། ། ཨོཾ་ཀུ་རུ་ཀུ་སྭཱ་ཧཱ་ཐམས་ཅད་སྦྱང་བའིའོ།། །། བཞི་པ་ཐབ་ཁུང་མངོན་པར་འདུ་བྱ་བ་ནི། སྭ་བྷཱ་བའམ་ཧཱུྃ་ཞེས་བརྗོད་པས་ཐབ་ཁུང་མི་དམིགས་པར་བསམས་ལ། སྟོང་པའི་ངང་ལས་པྃ་ལས་པདྨ་རྃ་ལས་ཉི་མའི་སྟེང་དུ་ཧཱུྃ་ལས་ཐབ་ཁུང་དཀར་པོ་དྭངས་ཤིང་ཐོགས་པ་མེད་པ་བྲིས་པ་དང་གཉིས་སུ་མེད་པར་བསྐྱེད་པར་བྱའོ། །
དེ་བཞིན་དུ་མཆོད་པ་རྣམས་ཀྱང་སྦྱངས་ལ་བྱིན་གྱིས་བརླབ་བོ།། །། ལྔ་པ་འཇིག་རྟེན་པའི་མེ་ལྷ་མཆོད་པ་ནི། མེ་གསེབ་ཏུ་པྃ་ལས་པདྨའི་སྟེང་དུ་རྃ་ལས་བགྲང་ཕྲེང་རྃ་གྱིས་མཚན་པ་ལས་འོད་སྤྲོས་བསྡུས་གཅིག་ཏུ་གྱུར་པ་ལས་མེ་ལྷ་ར་སྐྱེས་ལ་ཞོན་པ། ཞལ་གཅིག་ཕྱག་གཉིས་པ། གཡས་པས་བགྲང་ཕྲེང༌། གཡོན་པས་རིལ་བ་སྤྱི་བླུགས་འཛིན་པའོ། ། ཡང་ན་ཕྱག་བཞི་པ། གཡས་མཆོག་སྦྱིན་དང་ཕྲེང་བ། གཡོན་དབྱུག་པ་དང་རིལ་བ་སྤྱི་བླུགས་འཛིན་པ། ཁ་དོག་དཀར་བའམ་དམར་བ།
གསུས་ཁྱིམ་ཆེ་བ། རལ་པའི་ཐོར་ཚུགས་ཅན། ཨག་ཚོམ་འཕྱང་བ། དྲང་སྲོག་གི་ཚོགས་ཀྱིས་བསྐོར་བ་བསྐྱེད་ལ། རང་གི་སྙིང་གའི་ཧཱུྃ་གི་འོད་ཀྱིས་ཤར་ལྷོ་ནས་ཡེ་ཤེས་པ་ཅིག་སྤྱན་དྲངས་ལ། གཡས་པའི་མཐེ་བོ་གུང་མོའི་རྩར་སྦྱར་མཛུབ་མོ་གུང་མོའི་རྒྱབ་ནས་བཀབ་ལ་གཡོན་པས་དེ་བཞིན་དུ་བྱ་བ་ནི་དབྱུག་གུའི་ཕྱག་རྒྱའོ། ། དེ་རྣ་བའི་དྲུང་དུ་གཡབ་ཅིང༌། ཚུར་སྦྱོན་ཚུར་སྦྱོན་འབྱུང་པོ་ཆེ། ། མེ་ལྷ་དྲང་སྲོག་འབྱུང་པོ་ཆེ། ། བསྲེག་བླུགས་ཞལ་ཟས་བཞེས་སླད་དུ། །
འདི་ཉིད་དུ་ནི་བཞུགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྣ་ཡེ་མ་ཧཱ་ཏེ་ཛ། སརྦ་ཀརྨ་པྲ་སཱ་དྷ་ཀ མ་ཧཱ་བྷཱུ་ཏ་དེ་ཝ་རྀ་ཥི་དྭི་ཛ་ས་ཏ་མ། གྲྀ་ཧཱི་ཏྭཱ་ཨཱ་ཧུ་ཏི་ཨ་ཧ་ར། ཨ་སྨིན་སནྣི་ཧི་ཏོ་བྷ་བ།
ཞེས་བརྗོད་པས་སྤྱན་དྲངས་ལ་ཐབ་ཀྱི་ཤར་ལྷོ་དེར་བཞུགས་པར་བསམ། ཨོཾ་པདྨ་ཀ་མ་ལཱ་ཡ་སྟྭཾ་ཞེས་བརྗོད་ལ་མེ་ཏོག་ཕུལ་ཏེ་པདྨའི་གདན་ལ་བཞུགས་པར་བསམ། དེ་ནས་སྔགས་དང་བཅས་པས་ཆུ་བཞི་ཕུལ་ལ་དམ་ཚིག་བསྟན་པར་བྱ་སྟེ། ལག་པ་རྡོ་རྗེ་རྩེ་ལྔ་པའི་ཕྱག་རྒྱ་བཅིངས་པའམ། ཡང་ན་རྡོ་རྗེ་དང་བཅས་པས་སྤོས་བཟུང་ལ། ཨོཾ་བཛྲ་ཨ་ན་ལ་མ་ཧཱ་བྷཱུ་ཏ་ཛྭཱ་ལཱ་ཡ་བྷསྨི་ཀུ་རུ་སརྦ་དུཥྚཱཾ་ཧཱུྃ་ཕཊ་དྲྀ་ཤྱ་ཛཿཧཱུྃ་བྃ་ཧོཿ ས་མ་ཡ་ཏྭཾ་ཞེས་བརྗོད་ལ་གཽ་རཱི་ལ་སོགས་པའི་རྣལ་འབྱོར་མ་བཞིས་དགུག་གཞུག་བཅིང་དབང་དུ་བྱའོ། ། ཡང་ན་བཞི་པོ་དེའི་སྔགས་དང་ཕྱག་རྒྱ་སོ་སོར་བྱས་ཀྱང་འགལ་བ་མེད་དོ། ། དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་སྒྲུབ་ཐབས་བཞིན་བྱ། ཡང་རང་གི་ས་བོན་གྱི་འོད་ཀྱིས་དབང་བསྐུར་གྱི་ལྷ་སྤྱན་དྲངས་ཏེ་དབང་བསྐུར་བར་གསོལ་བ་གདབ།
དབང་བསྐུར་བ་དང་ཆུ་ལྷག་མ་ཡར་ལུད་པ་ལས་སྤྱི་བོར་རྣམ་སྣང་གིས་དབུར་བརྒྱན་པར་བསམ་མོ། ། དེ་ལ་མཆོད་བསྟོད་བྱས་ཏེ་བསྲེག་རྫས་དབུལ་བར་བྱའོ། ། ཞར་ལས་བྱུང་བ་ཅུང་ཟད་བརྗོད་ན། བློ་ཁོབས་ཆུང་བས་སྔར་མེ་སྦར་བའི་སྐབས་སུ་ཏིང་ངེ་འཛིན་གྱིས་སྦར་ལ། མཆོད་བསྟོད་ཡན་ཆད་ཚར་ནས་འདིར་དངོས་སུ་མེ་སྦར་ལ་བྱོན་ཟན་དབུལ་བ་ནས་བརྩམས་ཏེ་ཆོ་གས་ཐམས་ཅད་དབུལ་བར་བྱའོ། ། དེ་ནས་མེ་ལྷའི་ཞལ་ཅུང་ཟད་གདངས་པར་བསམས་ལ། དེའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ། དགང་བླུགས་ཀྱི་གཟར་བུའི་ཁ་ལ་རྃ་བསམས་ཏེ་གཟར་བུས་བླངས་ལ་རིག་བྱེད་འདོན་པ་ལྟར་ཙོག་པུར་འདུག་སྟེ་པུས་མོ་གཉིས་ཀྱི་བར་དུ་གྲུ་མོ་གཉིས་ཚུད་པར་བྱས་ལ། ཨོཾ་ཨགྣ་ཡེ་སྭཱ་ཧཱ་ཞེས་བརྗོད་ཅིང་བླུགས་གཟར་ལྔའམ་བདུན་གྱིས་དགང་གཟར་བཀང་ལ། ཨོཾ་ཨགྣ་ཡེ་མ་ཧཱ་ཤྲཱི་ཧ་བྱ་ཀ་བྱ་བཱ་ཧ་ནཱ་ཡ་ཧཱུྃ་ཕཊ་ཅེས་བརྗོད་དེ་གཟར་བུ་གཉིས་ཁ་སྦྱར་ལ་མེ་ལྷའི་ཞལ་དུ་ཕུལ་བར་བསམ།
དེ་ལྟ་བུའི་དགང་བླུགས་ལན་གསུམ་ཕུལ་ལ་བར་དེར་མེའི་ལྟས་བརྟག་སྟེ། ཡང་དག་པར་སྦྱོར་བ་ལས་འབྱུང་བ་རྟོགས་སླ་བའི་ཕྱིར་ཚིགས་བཅད་དུ་བརྗོད་ན། གདུགས་དང་རྒྱལ་མཚན་རྡོ་རྗེ་དང༌། ། བུམ་པ་པདྨ་ལྕགས་ཀྱུ་དང༌། ། གྲུ་གསུམ་པ་དང་གཡས་སུ་འཁྱིལ། ། རྩེ་གཅིག་པ་སྟེ་དབྱིབས་མཆོག་ཡིན། ། རྩེ་གཉིས་རྩེ་གསུམ་འབྲིང་དང་ཐ། ། སྣུམ་དང་གཙང་དང་དབང་པོའི་གཞུ། ། དབང་པོ་སྦས་དང་སེར་དང་དཀར། ། བཻ་ཌཱུརྻ་རྣམས་མདོག་བཟང་ཡིན། །
ངང་པའི་སྒྲ་དང་བུང་བའི་སྒྲ། ། ཟབ་ཅིང་སྙན་པའི་སྒྲ་ནི་བཟང༌། ། མདོར་ན་ཡིད་དུ་འོང་བ་ཡི། ། དབྱིབས་དང་དྲི་དང་མདོག་རྣམས་བཟང༌། ། མེ་སྟག་འཕྲོ་དང་དུ་བ་མང༌། ། རིམ་གྱིས་འབར་ཞིང་མེ་ལྕེ་འཆད། ། མྱུར་དུ་འབར་ཞིང་གཟི་བརྗིད་ཆུང༌། ། ཚ་ཞིང་དམར་ནག་དྲག་ཏུ་འབར། ། རྩེ་གསུམ་ཞིབ་མ་འདྲ་བ་དང༌། ། བ་ལང་མགོ་འདྲ་དྲི་མི་ཞིམ། །
མདོར་ན་ཡིད་དུ་མི་འོང་བ། ། མཚན་ངན་རྣམས་ཀྱང་བརྟག་པར་བྱ། ། ཞི་ལ་དཀར་དང་རྒྱས་ལ་སེར། ། དབང་ལ་དམར་པོ་དྲག་ལ་གནག ། འདི་ནི་རང་རང་རྟགས་སུ་བཟང༌། ། འཇམ་པོ་གསུམ་ལ་འཇམ་པོ་ཡི། ། རྟགས་རྣམས་ཤིས་པར་བཤད་པ་སྟེ། ། ཐ་མའི་ལས་ལ་ངན་པ་བསྔགས། ། རང་རང་རྟགས་དང་མི་མཐུན་ན། ། བགེགས་དང་བཅས་པར་ཤེས་བྱས་ཏེ། །
བདུད་རྩི་འཁྱིལ་པ་ལ་སོགས་པའི། ། ཁྲོ་བོས་བགེགས་རྣམས་ཞི་བར་བྱ། ། མདོར་བསྡུས་ན་ཁ་དོག་དཀར་ཞིང་སྣུམ་པ་སྒྲ་ཅུང་ཟད་དང་བཅས་པ་དུད་པ་ཆུང་བ་ནི་ཞི་བའི་ལས་ལ་དགེའོ། ། དུ་བ་ཆེ་བ་དང་མེ་སྟག་རབ་ཏུ་འཕྲོ་བ་ནི་བགེགས་དང་བཅས་པ་ཡིན་པས་ཧཱུྃ་ཞེས་བརྗོད་ཅིང་བསང་ཆུས་ཕྱོགས་ཀུན་ཏུ་གཏོར་ཏེ་བགེགས་ཞི་བར་བྱའོ། ། དེ་ནས་མེ་ཏོག་ལ་སོགས་པའི་མཆོད་པ་བྱས་ལ་རྫས་རྣམས་སོ་སོར་དབུལ་བར་བྱ་སྟེ། དང་པོར་ཡམ་ཤིང༌། དེ་ནས་མར། དེ་ནས་ཏིལ། འབྲས། ཞོ།
སོ་བ། ནས་དང་སྲན་མ། གྲོ། དཱུར་བ། ཀུ་ཤ གཞན་ཡང་ཡམ་ཤིང་གཞན། ཨུ་དུམྦཱ་ར་ལ་སོགས་པ་གཞུང་གཞན་ནས་བཤད་པའི་ཡམ་ཤིང་མེད་ཅིང་ཤུགས་པའམ་ལྕང་མ་ལ་སོགས་པ་ལས་མེད་ན་བྱང་ཆུབ་ཀྱི་ཤིང་དུ་མོས་ཏེ། ཨོཾ་བོ་དྷི་བྲྀཀྵཱ་ཡ་སྭཱ་ཧཱ། ཞེས་བརྗོད་ཅིང་དབུལ་ལོ། ། མར་གྱི་སྔགས་ནི་སྔར་བསྟན་པ་ཉིད་ཡིན་ནོ། །
ཏིལ་གྱི་སྔགས་རྡོ་རྗེ་མཁའ་འགྲོ་ལས་འབྱུང་བའི་ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ། ཞེས་པའོ། ། རྡོ་རྗེ་གུར་ལས་འབྱུང་བ་ནི། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་བཛྲ་སཏྭ་སྱ་སརྦ་པཱ་པཾ་ད་ཧ་ན་སྭཱ་ཧཱ། ཞེས་པའོ། ། ཨོཾ་བཛྲ་པུཥྚ་ཡེ་སྭཱ་ཧཱ་ཞེས་པ་ནི་འབྲས་མ་ཆག་པའོ། ། ཨོཾ་སརྦ་སཾ་པ་དེ་སྭཱ་ཧཱ་ཞོ་དང་ཟས་མཆོག་གིའོ། ། ཨོཾ་བཛྲ་བི་ཛཱ་ཡ་སྭཱ་ཧཱ་འབྲས་སོ་བའིའོ། ། ཨོཾ་མ་ཧཱ་བེ་གཱ་ཡ་སྭཱ་ཧཱ་ནས་ཀྱིའོ། ། ཨོཾ་མ་ཧཱ་བ་ལཱ་ཡ་སྭཱ་ཧཱ།
མོན་སྲན་གྲེའུའིའོ། ། ཨོཾ་བཛྲ་གྷསྨ་རཱ་ཡ་སྭཱ་ཧཱ་གྲོའིའོ། ། ཨོཾ་བཛྲ་ཨཱ་ཨུ་ཥེ་སྭཱ་ཧཱ་དཱུར་བའིའོ། ། ཨོཾ་ཨ་པྲ་ཏི་ཧ་ཏ་བཛྲཱ་ཡ་སྭཱ་ཧཱ་ཀུ་ཤའིའོ། ། དེ་ལྟར་ཞུ་བའི་རྫས་རྣམས་ནི་གཟར་བུས་བླངས་ཏེ་ཞལ་དུ་ཕུལ་བར་བསམ། ཁྱད་པར་ཞོ་དབུལ་ན་དགང་གཟར་གྱི་སྟེང་དུ་བཞག་སྟེ་དབུལ། གོང་བུའི་རྫས་རྣམས་ནི་ལག་པ་གཡོན་པས་སྣོད་བཟུང་ལ་གཡས་པས་བླངས་ཏེ་ཕྱག་ཏུ་ཕུལ་བར་བསམ། བསྲེག་རྫས་དེ་རྣམས་རེ་རེ་ལ་ལན་བདུན་ནམ་ཉི་ཤུ་རྩ་རེ་རེ་འབུལ་བ་ཡིན་ཏེ། རེ་རེ་རྫོགས་པ་དང་བདག་གམ་ཆེ་གེ་མོའམ་གང་གི་དོན་དུ་བྱ་བའི་སྡིག་པ་དང་སྒྲིབ་པ་ལ་སོགས་པ་གང་ཡིན་པ་དེའི་མིང་ནས་ཕྱུང་ནས་ཤཱནྟིཾ་ཀུ་རུ་སྭཱ་ཧཱ་ཞེས་བྱ་བ་གདགས་སོ། ། དཔེར་ན་ནས་འབུལ་བའི་དུས་སུ་ཨོཾ་མ་ཧཱ་བེ་གཱ་ཡ་སྭཱ་ཧཱ་ཞེས་བདུན་ཕུལ་ལ།
ཨོཾ་མ་ཧཱ་བེ་གཱ་ཡ་ཆེ་གེ་མོའི་ལས་ཀྱི་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ་དེས་འགྲེའོ། ། དེ་ལྟར་མེ་ལྷ་ལ་བསྲེག་རྫས་བདུན་ནམ་ཉི་ཤུ་རྩ་རེ་ཕུལ་བ་དང༌། ཨོཾ་ཨགྣ་ཡེ་བཛྲ་པུཥྤེ་ཨཱཿཧཱུྃ་ཞེས་པས་མེ་ཏོག དེ་བཞིན་དུ་རོལ་མོའི་བར་དུ་ཕུལ་ལ་ནང་བདུད་རྩི་དང་ལྷ་མོ་བརྒྱད་ཀྱིས་མཆོད་ལ་བསྟོད་པ་བྱ་སྟེ། འཇིག་རྟེན་དབང་ཕྱུག་ཚངས་དབང་མཆོག་གི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད་ལ། བསང་གཏོར་དང་ཞབས་བསིལ་ཕུལ་ལ།
ཨོཾ་བཛྲ་ཛྭ་ལ་རཾ་ཞེས་བྱ་བས་མེ་ལྷ་འབར་བའི་རྣམ་པར་གྱུར་པའམ། ཡང་ན་མེ་ལྷའི་ལྟོ་བ་ཤིན་ཏུ་ཡངས་པ་དྭངས་ཤིང་ཐོགས་པ་མེད་པར་བསམ། འཇིག་རྟེན་པའི་མེ་ལྷ་མཆོད་པའི་ཆོ་གའོ།། །། དེ་ནས་དྲུག་པ་འཇིག་རྟེན་ལས་འདས་པའི་མེ་ལྷ་མཆོད་པའི་ཆོ་ག་ནི། ཐབ་ཀྱི་དབུས་སུ་མེ་ལྷའི་ཐུགས་ཀར་པྃ་ལས་པདྨ་རྃ་ལས་ཉི་མའི་སྟེང་དུ་སྲུང་བའི་འཁོར་ལོ་ཇི་ལྟ་བ་བཞིན་དུ་བསྐྱེད་དེ། དེའི་ནང་དུ་བྷྲཱུྃ་ལས་གཞལ་ཡས་ཁང་བསྐྱེད་པའམ་མ་བསྐྱེད་ཀྱང་ཆོག་གསུང༌། དེར་ལྷ་རྣམས་མངོན་པར་བྱང་ཆུབ་པ་ལྔས་བསྐྱེད་པའམ། རྡོ་རྗེ་ཆོ་ག་ཡན་ལག་གསུམ་མམ། ཡང་ན་སྒྲུབ་པའི་མཎྜལ་གྱི་སྐབས་བཞིན་སྙིང་པོ་ཚིག་ཙམ་གྱིས་ལྷ་དགུ་བསྐྱེད། དེ་ལ་ཡེ་ཤེས་པ་དགུག
དེའང་སྤྲོས་པ་ལ་དགའ་ན། དམིགས་མེད་མཁའ་ལྟར་དག་ཅིང་ཁྱབ་པའི་སྐུ། ། ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང༌། ། ཐབས་དང་ཤེས་རབ་གཟུགས་བརྙན་སྐུར་སྟོན་པ། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། མ་ལུས་སེམས་ཅན་ཀུན་གྱི་དོན་སླད་དུ། ། བདུད་སྡེ་དཔུང་བཅས་མི་བཟད་འཇོམས་མཛད་ཅིང༌། ། དངོས་རྣམས་མ་ལུས་ཇི་བཞིན་མཁྱེན་གྱུར་པ། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཨོཾ་ཨེ་ཧྱེ་ཧི་བྷ་ག་ཝཱན་ས་མ་ཡ་ཨརྩ་ཙ་མ་ན་ཨརྒྷཾ་པཱ་དྱཾ་པྲ་ཏཱིཙྪ་པཱུ་ཛ་ནོ་པ་ཙརྻ་པྲ་སིདྡྷི་མེ།
ཞེས་བྱ་བས་སྤྱན་དྲང་ངོ༌། ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་ཏེ་རིགས་ཀྱི་བདག་པོའི་རྒྱས་གདབ་པའི་བར་སྔར་སྒྲུབ་ཐབས་ཀྱི་སྐབས་ལྟར་བྱའོ། ། དབང་བསྐུར་གྱི་དཀྱིལ་འཁོར་ཡོད་པའམ། རབ་གནས་ཀྱི་ལྷ་ལྟ་བུ་ལ་སྦྱིན་སྲེག་འབུལ་ནི་སྐྱེད་པའི་ཆོ་ག་དེ་དག་མི་དགོས། ཐབ་ཀྱི་དབུས་སུ་མེ་ཏོག་ཅིག་བསྐྱུར་ཏེ་ལྷར་བསམས་པས་ཆོག་གོ། །། དེ་ནས་ཐབ་དང་ཡོ་བྱད་ཐམས་ཅད་ལ་ཧཱུྃ་བཟླས་ཤིང་དྲི་ཞིམ་པོའི་ཆུས་གཏོར་དེ་བསངས་ལ། མི་གཙང་བ་དང་ཉེས་པ་དག་པར་བསམ་ཞིང་བགེགས་ཐམས་ཅད་དང་བྲལ་བར་བསྒོམ་མོ། ། དེ་ནས་ལྷ་ཐམས་ཅད་ཀྱི་ཞལ་ཅུང་ཟད་གདངས་པར་བསྒོམས་ཏེ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ་ཞེས་མར་ལ་བསྔགས་ཏེ།
ཨོཾ་ཨགྣ་ཡེ་སྭཱ་ཧཱ་ཞེས་པ་ལན་བདུན་གྱིས་བླུགས་གཟར་གྱིས་མར་བཅུས་པས་དགང་གཟར་བཀང་ལ། ཨོཾ་ཨགྣ་ཡེ་ཨཱ་དཱི་བྱཱ་དཱི་བྱ་བའི་ཤུདྡྷེ་མ་ཧཱ་ཤྲི་ཡེ་ཧ་བྱ་ཀ་བྱ་བཱ་ཧ་ནཱ་ཡ་ཆེ་གེ་མོ་ཞེས་བྱ་བའི་སརྦ་པཱ་པཾ་ཤཱིནྟཾ་ཀུ་རུ་སྭཱ་ཧཱ། ཞེས་བརྗོད་དེ་གཟར་བུ་ཁ་སྦྱར་ལ་དབུས་སུ་དབུལ་ཏེ། ལྷ་ཐམས་ཅད་ཀྱི་ཞལ་དུ་ཕུལ་བར་བསམ། དེ་ལྟ་བུའི་དགང་བླུགས་ལན་གསུམ་མམ་བདུན་ཕུལ་ལ་ཕྱི་དང་ནང་གི་མཆོད་པ་དང༌། ཡིད་ལས་བྱུང་བ་དང༌། བསྟོད་པའི་མཆོད་པའི་བར་དུ་ཐུན་མཚམས་ཀྱི་བྱ་བ་ལྟར་དབུལ་ལོ། ། དེ་ནས་ཡམ་ཤིང་ནས་བརྩམས་ཏེ་བསྲེག་རྫས་རྣམས་བརྒྱ་རྩ་བརྒྱད་དམ་སྟོང་རྩ་བརྒྱད་ལ་སོགས་པ་སྒྲུབ་གཡོག་གཅིག་གིས་གྲངས་འཛིན་དུ་བཅུག་ལ་སྔར་བཤད་པའི་སྔགས་ཀྱིས་དབུལ་ཏེ། དེའང་གྲངས་བདུན་བདུན་ཙམ་གྱི་མཇུག་ཏུ་ཨོཾ་སརྦ་པཱ་པཾ་ད་ཧ་ན་ཤཱིནྟཾ་ཀུ་རུ་སྭཱ་ཧཱ་ཞེས་མཐའ་རྟེན་སྤེལ་ཞིང་དབུལ། དེ་ལ་ཡམ་ཤིང་ནི་འོད་འབར་བ་ལ་དབུལ།
ཞུ་བའི་རྫས་རྣམས་ནི་ལྷ་ཐམས་ཅད་ཀྱི་ཞལ་དུ་དུས་གཅིག་སིབ་སིབ་གསོལ་བར་བསམ་ཞིང་དབུལ། གོང་བུའི་རྫས་རྣམས་ནི་ཕྱག་ཏུའོ། ། ཞུ་བའི་རྫས་རྣམས་ནི་གཟར་བུས་དབུལ། གོང་བུའི་རྫས་རྣམས་ནི་རང་གི་ལག་པ་གཡོན་པས་བཟུང་སྟེ་གཡས་པའི་མཐེ་བོང་དང་སྲིན་ལག་གིས་བླངས་ལ་འོག་ནས་བསྐོར་ཞིང་དབུལ། ཡང་སྐབས་སུ་མར་གྱི་དགང་བླུགས་གསུམ་ཙམ་དབུལ། དགང་བླུགས་གཉིས་ཀྱིས་མི་འབུལ་བའི་དུས་སུ་དགང་བླུགས་རྡོ་རྗེ་དྲིལ་བུའི་བར་དུ་ཁ་སྦྱར་ལ་བཞག་སྟེ་སོ་སོར་བཞག་ན་བར་ཆད་ཀྱི་ཆོས་ཡིན་གསུང་ངོ༌། ། བསྲེག་རྫས་རྫོགས་པ་དང་ཡང་མར་གྱི་དགང་བླུགས་གསུམ་དབུལ། ཕྱི་ནང་གི་མཆོད་པ་རྒྱས་པས་མཆོད། བསྟོད་པ་བྱ། གཏོར་མ་བཏང་ལ།
འདོད་པའི་དོན་ལ་གསོལ་བ་གདབ། མ་འབྱོར་བ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་དག་མགོན་པོས་བཟོད་པར་མཛོད། ། བདག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་སེམས་ཀྱི་སྒྲིབ་པ་དང་ལྡན་པའི་དབང་གིས་ཏིང་ངེ་འཛིན་མི་གསལ་བར་བྱིང་བ་དང་རྒོད་པའི་དབང་དུ་གྱུར་བ་ཐམས་ཅད་བཟོད་པར་མཛད་དུ་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། །
ཞེས་བརྗོད་པའི་རྗེས་ལ་ཡི་གེ་བརྒྱ་པ་ཅི་ནུས་བཟླས་ཏེ་མཐར་ཨོཾ་ཨཱཿཧཱུྃ་བཛྲ་མུཿཞེས་པས་གཤེགས་སུ་གསོལ། དམ་ཚིག་པ་བདག་ལ་བསྡུའོ། ། དངོས་གཞིའི་ཆོ་གའོ།། །། དེ་ནས་མཇུག་གི་བྱ་བ་ལ་དྲུག་གི་དང་པོ་འཇིག་རྟེན་པའི་མེ་ལྷ་མཆོད་པ་ནི། ཐབ་ཁུང་དུ་མེ་ལྷ་གསལ་བཏབ་ལ་བསྲེག་རྫས་ཀྱི་ལྷག་མ་བདུན་ནམ་ཉེར་གཅིག་ལ་སོགས་པ་ཅི་ཙམ་འབྱོར་པ་གོང་གི་མེ་ལྷ་མཆོད་པའི་སྐབས་ལྟར་དབུལ་ལོ། ། མཐར་མར་གྱི་དགང་བླུགས་གསུམ་གང་བའི་སྦྱིན་སྲེག་དུ་དབུལ། དེའང་ཡོན་བདག་ལ་སོགས་པ་གཞན་གྱི་དོན་བྱེད་ན་དེའི་ལག་པ་གཡས་པའི་མཐེ་བོང་བདག་གི་གཡོན་པས་དགང་གཟར་བཅས་པ་བཟུང་ལ། ཡོན་བདག་ཆེ་གེ་མོ་ཞེས་བྱ་བའི་ནད་དང༌། གདོན་དང༌། བཀྲ་མི་ཤིས་པ་དང༌།
བྱུར་དང༌། སྐལ་བ་ངན་པ་ཐམས་ཅད་ཤཱིནྟིཾ་ཀུ་རུ་སྭཱ་ཧཱ། ཞེས་བརྗོད་དེ་གང་བའི་སྦྱིན་སྲེག་གསུམ་པོ་དབུལ་ལོ། ། རང་གི་དོན་བྱེད་ནའང་མཐར་སྤེལ་ཚིག་དེ་བཞིན་དུ་བརྗོད་དེ་དབུལ་བར་བྱའོ།། །། གཉིས་པ་མེ་ལྷ་འཁོར་དང་བཅས་པ་ལ་དཀར་གསུམ་གྱི་གཏོར་མ་གཅིག་ལ་ཨ་ཀཱ་རོའི་སྔགས་ཀྱིས་བྱིན་ལ་ཇི་ལྟར་འབྱོར་པས་མཆོད་ལ་བསྟོད་པ་བྱ་སྟེ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱི་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཚངས་པ་འཇིག་རྟེན་མགོན་གྱི་སྲས། །
མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གིས་སྐུར་སྤྲུལ་པ། ། རིག་སྔགས་གྲུབ་པའི་དྲང་སྲོག་ཚུལ། ། ཉོན་མོངས་སྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱིས་སྤྲུལ་པའི་ཐེག་པ་བཅིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གུནྡྷེ་བསྣམས། །
ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་ལ་བསྟོད་དེ་ཕྱག་ཀྱང་འཚལ། ། ཞེས་བྱ་བས་སོ།། །། གསུམ་པ་ཇི་ལྟར་འདོད་པའི་དོན་གསོལ་བ་གདབ་བོ། ། བཞི་པ་གཤེགས་སུ་གསོལ་བ་ནི། དེ་ལ་བསང་གཏོར་དང་འཐོར་འཐུང་ཡང་ཕུལ་ལ། བདག་གི་དོན་དང་གཞན་གྱི་དོན། །
བྱིན་ཟ་ཁྱོད་ཀྱིས་བསྒྲུབས་ཀྱི་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཞེས་པ་དང༌། ཨོཾ་ཨགྣ་ཡེ་ཨེ་ཧྱེ་ཧི་ཞེས་བརྗོད་དེ་སྤྱན་དྲངས་པའི་ཕྱག་རྒྱ་ལས་མཛུབ་མོ་དང་ལག་པ་ཕྱིར་བཀྱེད་དེ་མེ་ལྷ་སྤྱན་དྲངས་པ་གཤེགས་སུ་གསོལ། དམ་ཚིག་པ་དེ་བདག་ལ་བསྡུའོ།། །། ལྔ་པ་ཆོ་ག་ལྷག་ཆད་ཁ་བསྐང་བའི་ཕྱིར་ཡི་གེ་བརྒྱ་པ་ཅི་ནུས་པ་བཟླས་སོ།། །། དྲུག་པ་ལས་ཀྱི་རྗེས་ནི། དངོས་གྲུབ་སྒྲུབ་པ་ཡིན་ན་ཐལ་བ་དེ་མེ་ཤིའི་བར་དུ་མི་བསྒུལ། ། མེ་ཤི་བ་དང༌།
གཞན་རེག་ཏུ་མི་གཞུག་པར་རང་གིས་ཕྱགས་ལ་གནས་དབེན་པར་བསྐྱལ་ལོ། ། དངོས་གྲུབ་མི་སྒྲུབ་ན་འཕྲལ་ལ་ཕྱགས་ལ་གནས་དབེན་པར་བཞག ཐབ་དང་ཉེ་འཁོར་ཐམས་ཅད་བའི་ལྕི་བ་དང་དྲི་ཞིམ་པོའི་ཆུས་ཕྱུག་པར་བྱ་སྟེ་རྗེས་ཀྱི་བྱ་བའོ།། །། འདི་ནི་དཔལ་ཀྱེའི་རྡོ་རྗེའི་བརྟག་པ་ཕྱི་མའི་ལེའུ་དང་པོ་རབ་གནས་ཀྱི་རྗེས་སུ་སྦྱིན་སྲེག་གསུངས་པའི་དོན་ཞི་བའི་སྦྱིན་སྲེག་གི་ཕྱག་ལེན་ཙམ་བྲིས་པ་ཡིན་གྱི། རྒྱས་པ་ལ་སོགས་པའི་ལས་བཞི་ནི་འོག་ཏུ་མདོར་བསྡུས་ཏེ་རྒྱས་པར་འཆད་པ་ལས་ཤེས་པར་བྱའོ། ། ཆོ་ག་འདི་ནི་སྔགས་ཀྱི་ལྷག་ཆད་ཁ་སྐོང་བ་དང༌། སྔགས་མ་གྲུབ་པ་གྲུབ་པར་བྱེད་པ་དང༌། གྲུབ་པའི་འབྲས་བུ་མྱུར་དུ་འབྱིན་པར་བྱེད་པ་ཡིན་པས་རྣལ་འབྱོར་པས་དུས་དང་གནས་སྐབས་ཐམས་ཅད་དུའང་བརྩོན་པར་བྱའོ། ། ཞི་བའི་སྦྱིན་སྲེག་གི་ཐབ་དང་ཁ་ལྟ་ཕྱོགས་ཀྱིས་ལས་ཐམས་ཅད་ཀྱང་འགྲུབ་སྟེ། རང་འདོད་ལྷ་ཡི་རྣལ་འབྱོར་གྱིས། །
ལས་ཀུན་བྱེད་པའི་སྦྱིན་སྲེག་སྟེ། ། ཚད་དང་དབྱིབས་དང་ཁ་དོག་དང༌། ། ཞི་བ་དང་མཐུན་ཤར་བལྟའོ། ། ཞེས་གསུངས་སོ། ། ཡང༌། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་པར་གྱུར་ན་དངོས་གྲུབ་སྟེར། ། གསང་སྔགས་ལྷག་ཆད་གང་ཡིན་པ། ། ཐམས་ཅད་སྦྱིན་སྲེག་དག་གིས་སྐོང༌། ། དེ་ཕྱིར་རྡོ་རྗེ་མཁའ་འགྲོ་ཡི། །
སྦྱིན་སྲེག་རབ་ཏུ་བསྔགས་པར་མཛད། ། ཅེས་གསུངས་སོ། ། ཞི་བ་འབའ་ཞིག་གི་ཆོ་ག་ཞིབ་ཏུ་བསྟན་ཅིང་རྣམ་པར་གཞག་པ་མདོར་བསྟན་པ་རྫོགས་སོ། ། རྗེ་བཙུན་བླ་མ་དམ་པ་རྣམས་ལ་ཕྱག་འཚལ་ལོ། ། ད་ནི་ལས་བཞིའི་ཆོ་ག་མདོར་བསྡུས་ཏེ་རྣམ་གཞག་རྒྱས་པར་བརྗོད་ན། འདི་ལ་གསུམ་སྟེ། སྦྱོར་བ་དང༌། དངོས་གཞི་དང༌། མཇུག་ཏུ་བྱ་བའོ། ། དང་པོ་ལ་དྲུག་སྟེ།
ཐབ་ཀྱི་དབང་དུ་བྱས་པ། བརྩིག་པ་བུད་ཤིང༌། སྦར་བ་མེ། ཡམ་ཤིང་དང་མཆོད་རྫས། བཤམ་ཐབས། སྒྲུབ་པ་པོའི་དབང་དུ་བྱས་པའོ། ། དང་པོ་ལ་ལྔ། ཐབ་ཀྱི་དབྱིབས། ཚད། ཁ་དོག
མཚན་མ། མུ་རན་ནོ། ། ལྔ་པོ་དེ་དག་ལས་བཞི་སོ་སོ་ལ་སྦྱར་ཏེ་བརྗོད་ན། ཞི་བའི་དབྱིབས་ནི་ཟླུམ་པོ། རྒྱར་ཁྲུ་གང་ལ་ཟབས་སུ་ཁྲུ་ཕྱེད། ། ཁ་དོག་ས་དཀར་རམ་ཅནྡན་དཀར་པོས་བྱུག མཚན་མ་ལ་དབུས་སུ་ལྷ་དགུའི་མཚན་མ་བྲི་བ་ནི་ལས་བཞི་ཀ་མཐུན་ལ། འདིར་ཁ་ཁྱེར་སོར་བཞི་བསྐྱེད་ལ་སོར་བཞི་དཔངས་སུ་བརྩིགས་པའི་མུ་རན་ལ་རྡོ་རྗེས་མཚན་པའོ། ། རྒྱས་པའི་དབྱིབས་གྲུ་བཞི་རྒྱར་ཁྲུ་དོ་ལ་དཔངས་སུ་ཁྲུ་གང༌། ཁ་དོག་ས་སེར་པོའམ་གུར་གུམ་གྱིས་བྱུག
ཁ་ཁྱེར་སོར་བརྒྱད་བསྐྱེད་ལ་སོར་བརྒྱད་དཔངས་སུ་བརྩིགས་པའི་མུ་རན་ལ་རིན་པོ་ཆེས་མཚན་པའོ། ། དབང་གི་དབྱིབས་ཟླ་བ་ཕྱེད་པ། ཚད་ནི་ཞི་བ་དང་འདྲ་ལ། ཁ་དོག་ས་དམར་པོའམ་ཙནྡན་དམར་པོས་བྱུག ཁ་ཁྱེར་སོར་བཞི་བསྐྱེད་ལ་སོར་བཞི་དཔངས་སུ་བརྩིགས་པའི་མུ་རན་ལ་ལྕགས་ཀྱུས་མཚན་པའོ། ། དྲག་པོའི་དབྱིབས་གྲུ་གསུམ། རྒྱར་སོར་མོ་ཉི་ཤུ་ལ་ཟབས་སུ་སོར་མོ་བཅུ། ཁ་དོག་ནག་པོ་ཁ་ཁྱེར་སོར་གསུམ་བསྐྱེད་ལ་སོར་གསུམ་དཔངས་སུ་བརྩིགས་པའི་མུ་རན་ལ་རྡོ་རྗེ་རྩེ་གསུམ་པ་གདེངས་པས་མཚན་པའོ། ། ཐབ་དེ་བཞི་ཀའི་མཚམས་ཀྱི་གྲུ་བཞིར་ཟླ་ཕྱེད་རྡོ་རྗེ་རྩེ་གསུམ་པས་མཚན་པ་ཡིན་ནོ། ། ཞར་ལས་བྱུང་བ་ལས་ཐམས་ཅད་པའི་ཐབ་ཁུང་ནི།
ཞི་བའི་ཐབ་ཁུང་དུ་ཁ་ཤར་དུ་བལྟས་ནས་ལྷག་མ་རྣམས་རང་རང་གི་ཆོ་ག་བཞིན་དུ་བྱས་ན་ལས་ཐམས་ཅད་འགྲུབ་བོ་ཞེས་རིན་ཆེན་འབར་བ་ལས་འབྱུང་ངོ༌། ། སཾ་པུ་ཊའི་རྒྱུད་ཕྱི་མ་ལས་ནི་ཁྲུ་དོ་པ་དང་གྲུ་བཞི་སེར་པོས་བྱུགས་ལ། དབུས་སུ་ཞི་བའི་ཐབ་ཁུང་ཇི་ལྟ་བ་བཞིན་བྱས་ལ། ཟླུམ་པོའི་ནང་དུ་གྲུ་གསུམ་ནང་ནག་པོས་བྱུགས་ཤིང་དེའི་ཟླ་གམ་གསུམ་ནི་དམར་པོར་བྱས་ལ། ནག་པོའི་ནང་དུ་ལྷ་དགུའི་མཚན་མ་བྲི། ཕྱི་རོལ་སེར་པོའི་རྩེ་མོ་བཞིར་རྡོ་རྗེ་རྩེ་གསུམ་པས་མཚན་པར་བྱས་ན་ལས་ཐམས་ཅད་པའི་ཐབ་ཁུང་ཡིན་ཏེ་ཆོ་ག་ལྷག་མ་རྣམས་ལས་སོ་སོའི་ཆོ་ག་བཞིན་དུ་བྱའོ། ། ཐབ་ཀྱི་དབང་དུ་བྱས་པའོ།། །། གཉིས་པ་བུད་ཤིང་ནི་ཞི་བ་ལ་འོ་མ་ཅན་གྱི་རྩེ་མོ་ལས་བྱུང་བའམ། ནགས་ཀྱི་བ་ལང་གི་ལྕི་བ་ལས་བྱའོ། ། རྒྱས་པ་ལ་ནི་སེར་ཞིང་དྲི་ཞིམ་པོའི་དབུས་ཀྱི་ཆ་ལས་བྱུང་བའོ། །
དབང་ལ་ཁ་དོག་དམར་བའམ་རོ་སྐྱུར་བའོ། ། དྲག་པོ་ལ་ནག་པོ་འཁྱོགས་པོ་རྩ་བའི་ཆ་ལས་བྱུང་བའོ། ། གཞན་ཡང་བུད་ཤིང་བོང་བུ་དང་རྔ་མོའི་སྦངས་ལ་སོགས་པ་དང༌། བསྲེག་རྫས་ཁྱི་དང་མིའི་ཤ་ལ་སོགས་པ་ལས་མཐའ་ཡས་པ་རྣམས་ནི་ཡང་དག་པར་སྦྱོར་བ་ལ་སོགས་པ་རྒྱུད་སོ་སོའི་སྟེང་དུ་རྟོགས་པར་བྱའོ།། །། གསུམ་པ་སྦར་བ་མེ་ནི། ཞི་བ་ལ་བྲམ་ཟེ་རྒྱུན་ཞག་གི་མེའམ་འོ་མ་ཅན་གཙུབས་པ་ལས་བྱུང་བའི་མེས་བྱའོ། ། རྒྱས་པ་ལ་དགེ་འདུན་གྱི་བསྲོ་ཁང་ངམ་རྒྱལ་པོའི་ཁྱིམ་གྱི་མེས་བྱའོ། ། དབང་ལ་སྨད་འཚོང་མའི་ཁྱིམ་གྱི་མེའམ་སྤྲང་པོས་ལམ་དུ་བུས་པའི་མེས་བྱའོ། ། དྲག་པོ་ལ་ཤན་པའི་ཁྱིམ་གྱི་མེའམ་རྡོ་དང་ལྕགས་གཙུབས་པ་ལས་བྱུང་བའི་མེས་བྱའོ། ། བཞི་པ་ཡམ་ཤིང་དང་མཆོད་རྫས་ནི་ཞི་བ་ལ་འོ་མ་ཅན་གྱི་རྩེ་མོ་ལས་བྱུང་བ་སྦོམ་ཕྲ་མཐེའུ་ཆུང་ངམ་མཐེ་བོང་ཙམ་རིང་ཐུང་ཁུ་ཚུར་གཉིས་བཅངས་པའི་ཚད་ཙམ་ཡིན་ནོ། །
རྒྱས་པ་ལ་ཁ་དོག་སེར་ཞིང་དྲི་ཞིམ་པ་རྩེ་ཁྲུ་གང་བའོ། ། དབང་ལ་ཁ་དོག་དམར་ཞིང་རོ་སྐྱུར་བ་ཚད་ཞི་བ་དང་མཐུན་ནོ། ། དྲག་པོ་ལ་ཤིང་གནག་ཅིང་འཁྱོགས་པ་དྲི་མི་ཞིམ་པ་སོར་བཅུ་གཉིས་པ་ཡིན་ནོ། ། མཆོད་རྫས་ནི་ཆུ་བཞི་སྔོན་དུ་འགྲོ་བ་ཅི་འབྱོར་པ་དང་གཏོར་མ་གཉིས་སོ། ། བསྲེག་རྫས་གཞན་རྣམས་ནི་རང་རང་ཅི་འབྱོར་པ་ཡིན་ནའང་ཞི་བ་ལ་གཙོར་བོར་ཏིལ། རྒྱས་པ་ལ་ཐུན་མོང་དུ་ཞོ་ལས་བྱས་པའི་ཟས་མཆོག བྱེ་བྲག་ཏུ་ཚེ་རྒྱས་པ་ལ་དཱུར་བ་དང༌། ལོངས་སྤྱོད་རྒྱས་པ་ལ་འབྲུ་ལ་སོགས་པ་ཤེས་པར་བྱའོ། ། དབང་ལ་ཨུཏྤལ་ལ་སོགས་པ། དྲག་པོ་ལ་ཁྲག་དང་དུག་ལ་སོགས་པ་ཡིན་ནོ།། །།
ལྔ་པ་བཤམ་ཐབས་ནི་ལས་འཇམ་པོ་གསུམ་ལ་བསྲེག་རྫས་གཡས་ལ་མཆོད་རྫས་གཡོན། དྲག་པོ་ལ་དེ་ལས་གོ་བཟློག་པ་ཡིན་ནོ། ། དྲུག་པ་སྒྲུབ་པ་པོའི་དབང་དུ་བྱས་པ་ལ་དྲུག བསམ་པ་དང༌། དུས་དང༌། ཁ་ལྟ་ཕྱོགས་དང༌། རྒྱན་དང་ཆས་གོས་དང༌། འདུག་སྟངས་དང༌། ཞར་ལས་བྱུང་བ་དགང་བླུགས་སོ། ། དེ་ལ་དང་པོ་ལྔ་ནི་གཟུང་བདེ་བར་བྱ་བའི་ཕྱིར་ཕྱོགས་རེར་བསྡེབས་ནས་བརྗོད་ན།
སྡིག་པ་ལ་སོགས་པ་ཞི་བའི་བསམ་པས་སྲོད་ཀྱི་དུས་སུ་ཁ་ཤར་དུ་བལྟས་ཏེ་རྒྱན་དང་ཆས་གོས་དཀར་པོ་དང་ལྡན་པས་ཙོག་པུར་འདུག་སྟངས་ཀྱིས་གནས་ཏེ་ཞི་བའི་ལས་བརྩམ་མོ། ། ཚེ་དང་བསོད་ནམས་ལ་སོགས་པ་རབ་ཏུ་རྒྱས་ཏེ་ཚིམ་པའི་བསམ་པས་སྔ་དྲོའི་དུས་སུ་ཁ་བྱང་དུ་བལྟས་ཏེ་རྒྱན་དང་གོས་ལ་སོགས་པ་སེར་ཞིང་རབ་ཏུ་རྒྱ་ཆེ་བའི་ཆས་དང་ལྡན་པས་བཟང་པོའི་འདུག་སྟངས་ཀྱིས་རྒྱས་པའི་ལས་བརྩམ་མོ། ། རྒྱལ་པོ་ལ་སོགས་པ་དབང་དུ་བྱ་ཞིང་རྗེས་སུ་ཆགས་པའི་བསམ་པས་ཕྱེ་མ་རེད་ཀྱི་དུས་སུ་ཁ་ནུབ་ཏུ་བལྟས་ཏེ་རྒྱན་དང་གོས་དམར་པོ་དང་ལྡན་པས་པདྨའི་འདུག་སྟངས་ཀྱིས་དབང་གི་ལས་བརྩམ་མོ། ། དགྲ་དང་བགེགས་གསད་པ་ལ་སོགས་དྲག་ཅིང་རྩུབ་པའི་བསམ་པས་ནམ་ཕྱེད་དམ་ཉི་མའི་གུང་ལ་ཁ་ལྷོར་བལྟས་ཏེ་རྒྱན་དང་ཆས་གོས་ནག་པོ་དང་ལྡན་པས་སྟན་མེད་པའམ། སྟན་སྲབ་མོའི་སྟེང་དུ་རྐང་པ་གཡས་པས་གཡོན་པ་མནན་པའམ། གཡས་པ་བསྐུམ་ཞིང་གཡོན་བརྐྱང་པའི་ཕྱེད་ཀྲུང་གིས་དྲག་པོའི་ལས་བརྩམ་པར་བྱའོ། ། ཞི་རྒྱས་གཉིས་ཀྱི་ཁ་ལྟ་ཕྱོགས་དེའང་གཞུང་ཕལ་ཆེར་ནས་ཞི་བ་ཤར་དང་རྒྱས་པ་བྱང་དུ་བལྟ་བར་བཤད། རིན་ཆེན་འབར་བ་ལས་ནི་ཞི་བ་ལ་བྱང་རྒྱས་པ་ལ་ཤར་དུ་ལྟ་བར་བཤད་དོ།། །། དྲུག་པ་དགང་བླུགས་ཀྱི་ཚད་ནི་གསུམ་ལས། ཐོག་མར་ཆེ་བའི་ཚད་ནི་གསེར་ལ་སོགས་པའམ་ནིམ་པ་ལ་སོགས་པའི་ཤིང་ལས་བྱས་པའི་དགང་གཟར་གྱི་ཁའི་ཆུ་དང་ཞེང་ལ་སོར་བརྒྱད་པའམ།
ཆུར་བརྒྱད་ལ་ཞེང་སེར་བཞི་པའང་རུང་ངོ༌། ། ཁུང་བུ་སོར་བཞི་པའི་དབུས་སུ་ཆུ་དང་དཔངས་ལ་སོར་བཞི་པའི་རྡོ་རྗེ། གྲུ་བཞི་དེའི་སྟེང་གི་ཁ་ཁྱེར་དང་འོག་གཉིས་ཀ་ལ་ཕྱོགས་རེར་སོར་གཉིས་གཉིས་བྱས་པས་སོར་བཞི་པ། སྟེང་གི་ཁ་ཁྱེར་གྱི་མཐའ་ནས་རིན་པོ་ཆེའི་ཕ་གུའམ་པདྨས་མཛེས་པར་བྱས་པ། འོག་གི་ངོས་ལ་པདྨ། དེ་གཉིས་ཀྱི་དབུས་སུ་རྐེད་པ་ཅུང་ཟད་ཕྲ་བ་ལ་ཇི་ལྟར་མཛེས་པའི་སྐ་རགས་ཀྱིས་བསྐོར་བའོ། ། མདུན་ངོས་སུ་ཁུ་བཅུད་འཛག་པའི་ཁུང་བུ་མཐེའུ་ཆུང་དང་མཉམ་པ། དེའི་ཁུ་བཅུད་འཛག་པའི་རྡོ་རྗེ་རྩེ་གསུམ་པར་བྱས་པའི་དབུས་མ་སྨྱོ་བྱེད་ཀྱི་མེ་ཏོག་དང་མཚུངས་པ་སོར་བཞིའི་དཀྱུས་ཡིན་ཏེ། མཐའ་གཉིས་ནས་རྡོ་རྗེའི་རྭ་རེ་རེ་བྱས་པས་རྡོ་རྗེ་རྩེ་གསུམ་པའང་ཡིན་ནོ། ། འདིའི་ཞིང་ནི་ཅུང་ཟད་ཀྱོང་བའི་ཁུ་བཅུད་འཛག་པའི་ས་དང་བཅས་པའི་ཡུ་བ་ལ་ཁྲུ་དོ་དང༌།
དེའི་མཐར་རྡོ་རྗེ་རྩེ་ལྔ་པ་སོར་དྲུག་པ། རྩེ་མོ་ན་རིན་པོ་ཆེ་སོར་གཉིས་པ་ཡིན་ནོ། ། བླུགས་གཟར་གྱི་ཁ་ནི་ཆུ་དང་ཞེང་དུ་སོར་དྲུག་པ་པདྨའི་འདབ་མ་ལྟ་བུ། ཞེང་དང་ཟབས་སུ་སོར་གསུམ་པའི་ཁུང་བུ་བརྐོས་ལ། དེའི་དབུས་སུ་ཆུ་དང་ཞེང་དུ་སོར་གསུམ་པའི་རྡོ་རྗེ་བྲིའོ། ། ཡུ་བ་ཁྲུ་གང་དང༌། རིན་པོ་ཆེ་སོར་གཅིག་དང་རྡོ་རྗེ་སོར་གསུམ་པ་མཐར་བྱའོ། ། དགང་བླུགས་ཆུང་བའི་ཚད་ནི་གཉིས་ཀའི་ཡུ་བ་ལ་ཁྲུ་གང་དང༌། རྩེ་མོ་རྡོ་རྗེ་རྩེ་ལྔ་པའམ་རྩེ་དགུ་པ་སོར་བཞི་དང༌། རིན་པོ་ཆེ་སོར་གཉིས་པ་ནི་གཉིས་ཀ་ལ་འདྲ་ལ།
དགང་གཟར་གྱི་ཁ་ནི་རྒྱ་དང་ཟབས་སུ་སོར་བཞི་པའམ་སོར་དྲུག་པ་ཕྱི་གྲུ་བཞི་ནང་ཟླུམ་པོ། དེའི་དཀྱིལ་དུ་རི་མོ་གྲུ་གསུམ་བྲིས་པས་ལོགས་གསུམ་དུ་ཟླ་གམ་གསུམ་འོང་བས་ལས་བཞི་འགྲུབ་ལ། ཁ་ཁྱེར་ལ་སོར་རེ། དཀྱིལ་དུ་སོར་བཞི་པའི་རྡོ་རྗེ་བྲིའོ། ། དེའི་མཐར་སོར་གསུམ་པའི་པདྨའམ་རྡོ་རྗེ་རྩེ་གསུམ་པའི་དབྱིབས། དེའི་སྟེང་ནས་ཁུ་བཅུད་འབབ་པའི་ཁུང་བུ་མཐེའུ་ཆུང་དང་མཉམ་པ་ཡིན་ནོ། ། བླུགས་གཟར་གྱི་རྩེ་མོ་ནི་པདྨའི་འདབ་མའམ་བའི་མིག་ལྟ་བུ། རྒྱར་སོར་གཉིས་པ་ཟབས་སུ་སོར་གཅིག་པ་དེའི་དབུས་སུ་སོར་གཅིག་པའི་རྡོ་རྗེའམ་སྣ་ཚོགས་རྡོ་རྗེ་བྲིའོ། ། ཡུ་བའི་ནང་བླུགས་གཟར་གྱི་རྩེ་མོ་ནི་ཆུ་སྲིན་གྱི་ཁ་ལས་བྱུང་བའོ་ཞེས་ཀྱང་བཤད་དོ། ། དགང་བླུགས་ཤིན་ཏུ་བསྡུས་པ་ནི་ལག་པ་གཡོན་པའི་སོར་མོ་ལྔ་བཅེར་བ་ནི་དགང་གཟར་ཡིན་ལ།
གཡས་པའི་སོར་མོ་གསུམ་གྱིས་ནི་བླུགས་གཟར་བྱའོ། ། དགང་བླུགས་རྒྱས་བསྡུས་གསུམ་པོ་འདི་ནི་རྡོ་རྗེ་གདན་བཞིའི་རྒྱུད་རྒྱས་པ་དང་རྡོ་རྗེ་མཁའ་འགྲོ་ནས་འབྱུང་བའི་དོན་བཟང་པོ་ཡོངས་སུ་བཟུང་བ་དང༌། རིན་ཆེན་འབར་བ་ནས་འབྱུང་བ་བཞིན་བྲིས་པ་ཡིན་ལ། འབྲིང་པོ་ནི་ཡེ་ཤེས་ཐིག་ལེའི་དོན་བྲིས་པ་ཡིན་ནོ། ། སྦྱོར་བའི་ཆོ་ག་བརྗོད་ཟིན་ཏོ།། །། དངོས་གཞི་ལ་དྲུག་སྟེ། བདག་གི་རྣལ་འབྱོར་དང༌། མེ་བཙལ་ཞིང་བསྒྲུབ་པ་དང༌། ཐབ་དང་ཡོ་བྱད་བསང་བ་དང༌། ཐབ་ཁུང་མངོན་པར་འདུ་བྱ་བའི་ཁྱད་པར་དང༌།
འཇིག་རྟེན་པའི་མེ་ལྷ་མཆོད་པ་དང༌། འཇིག་རྟེན་ལས་འདས་པའི་མེ་ལྷ་མཆོད་པའོ། ། དང་པོ་ནི་བདག་གི་རྣལ་འབྱོར་ཡན་ལག་དྲུག་ལ་སོགས་པ་རྫོགས་པར་བསྒོམས་ལ། བཟླས་པ་ཅུང་ཟད་བྱས་ཏེ་དཀྱིལ་འཁོར་བསྡུས་ལ་གཙོ་བོའི་ང་རྒྱལ་དང་ལྡན་པས་གཉིས་པ་མེ་བཙལ་ཞིང་སྒྲུབ་པ་ནས་བཟུང་སྟེ་འདས་པའི་མེ་ལྷ་མཆོད་པའི་བར་ཐམས་ཅད་ཞི་བའི་སྐབས་སུ་བསྟན་པ་དང་འདྲ་ལ། ཁྱད་པར་ཅུང་ཟད་བརྗོད་ན། ཐབ་ཁུང་མངོན་པར་འདུ་བྱ་བའི་སྐབས་སུ་ཧཱུྃ་ལས་བྱུང་བའི་ཐབ་ཁུང་ཞི་བ་ལ་དཀར་པོ་རྒྱ་དང་ཚད་ཡོངས་སུ་མ་ཆད་པ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོ་ཡིན་ནོ། ། འཇིག་རྟེན་དང་འཇིག་རྟེན་ལས་འདས་པའི་མེ་ལྷའི་ཞལ་ནི་ཞི་བ་ལ་དཀར་ཞིང་འཛུམ་པ་དང༌།
རྒྱས་པ་ལ་སེར་ཞིང་གཟི་བརྗིད་དང་ལྡན་པ་དང༌། དབང་ལ་དམར་ཞིང་ཆགས་པ་དང་ལྡན་པ་དང༌། དྲག་པོ་ལ་གནག་ཅིང་རབ་ཏུ་ཁྲོས་པ་ཁམས་གསུམ་ཟ་བར་ནུས་པ་བསམ་པར་བྱའོ། ། བསྲེག་རྫས་རྣམས་འབུལ་བའི་སྔགས་ཀྱི་མཐའ་རྟེན་ནི། ཞི་བ་ལ་སྡིག་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ནད་ཐམས་ཅད་ཤཱནྟིཾ་ཀུ་རུ་སྭཱ་ཧཱ་ཞེས་བྱ་བ་ལ་སོགས་པ་སྭཱ་ཧཱའི་མཐའ་དང་ལྡན་པ་ཡིན་ནོ། ། རྒྱས་པ་ལ་བསོད་ནམས་རྒྱས་པ་ལ་པུ་ཎྱ་པུཥྚིཾ་ཀུ་རུ་ཨོཾ། ཚེ་རྒྱས་པ་ལ་ཨཱ་ཡུཿཔུཥྚིཾ་ཀུ་རུ་ཨོཾ། ལོངས་སྤྱོད་རྒྱས་པ་ལ་དྷཱ་ན་པུཥྚིཾ་ཀུ་རུ་ཨོཾ། ཞེས་བྱ་བ་ལ་སོགས་པ་ཨོཾ་གྱི་མཐའ་ཅན་གྱིས་བསྲེག་རྫས་ཐམས་ཅད་དབུལ་ལོ། །
དབང་དུ་བྱ་བ་ལ། རྒྱལ་པོ་དབང་དུ་བྱ་བ་ལ་རྒྱལ་པོ་ཝ་ཤཾ་ཀུ་རུ་ཧོ་ཞེས་བྱ་བ་ལ་སོགས་པ་ཧོའི་མཐའ་ཅན་གྱིས་བསྲེག་རྫས་ཐམས་ཅད་དབུལ་ལོ། ། དྲག་པོ་ལ་ནི་དགྲ་བོ་མཱ་ར་ཡ་ཕཊ་ཅེས་པའམ་བགེགས་མཱ་ར་ཡ་ཕཊ་ཅེས་བྱ་བ་ལ་སོགས་པའི་མཐའ་ཅན་གྱིས་བསྲེག་རྫས་ཐམས་ཅད་དབུལ་ལོ། ། དངོས་གཞིའི་ཆོ་ག་བསྟན་ཟིན་ཏོ།། །། མཇུག་གི་བྱ་བ་ལ་དྲུག འཇིག་རྟེན་པའི་མེ་ལྷ་མཆོད་པ་དང༌། གཏོར་མ་དབུལ་བ་དང༌། འདོད་པའི་དོན་གསོལ་བ་གདབ་པ་དང༌། ཆོ་ག་ལྷག་ཆད་ཁ་བསྐང་བ་དང༌། བཟོད་པར་གསོལ་ནས་གཤེགས་སུ་གསོལ་བ་དང༌།
ཙ་རུའི་བཟའ་བ་བྱ་ཞིང་ལས་ཀྱི་རྗེས་བསྡུ་བའོ། ། དེ་ལ་ལྷག་མ་ཐམས་ཅད་ནི་ཞི་བའི་སྦྱིན་སྲེག་དང་འདྲ་ལ། འདོད་པའི་དོན་གསོལ་བ་གདབ་པའི་སྐབས་སུ་ནད་ཐམས་ཅད་ཞི་བར་མཛད་དུ་གསོལ་ཞེས་བྱ་བ་ལ་སོགས་པ་དང༌། ཚེ་དང་ལོངས་སྤྱོད་རྒྱས་པར་མཛད་དུ་གསོལ་ཞེས་པ་ལྟ་བུ་དང༌། རྒྱལ་པོ་ལ་སོགས་པ་དབང་དུ་འདུ་བར་མཛད་དུ་གསོལ་ཞེས་བྱ་བ་ལ་སོགས་པ་དང༌། གདུག་པ་ཅན་ཐམས་ཅད་གསད་དུ་གསོལ་ཞེས་བྱ་བ་ལ་སོགས་པ་རང་གང་འདོད་པའི་དོན་གསོལ་བ་གདབ་པར་བྱའོ། ། ལས་བཞིའི་ཆོ་ག་མདོར་བསྡུས་ཤིང་རྣམ་གཞག་རྒྱས་པར་བརྗོད་ཟིན་ཏོ།། །། ཞི་བའི་སྦྱིན་སྲེག་གི་ཆོ་ག་ཞིབ་ཏུ་བསྟན་ཅིང་རྣམ་གཞག་མདོར་བསྡུས་པ་ནི་སློབ་དཔོན་རིན་པོ་ཆེས་མཛད་ལ། ལས་བཞིའི་ཆོ་ག་མདོར་བསྟན་ཅིང་རྣམ་གཞག་རྒྱས་པར་བརྗོད་པ་འདི་ནི་རིག་སྔགས་འཛིན་པ་གྲགས་པ་རྒྱལ་མཚན་གྱིས་དཔལ་ས་སྐྱའི་གཙུག་ལག་ཁང་དུ་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
