ས་སྐྱ་བཀའ་འབུམ།
པོད ༢༨༢
ཨཥྚའི་གཞི་བཤད།
༼ན༽ ༄༅། །ཨཥྚའི་གཞི་བཤད་བཞུགས་སོ།། ༄༅། །བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། ཨནྡ་རྙིལ་བཏགས་གཙུབས་པའི་ཕྱེ་མ་ལྟར་སྔོ་གཞན་དག་ཁ་བའི་དུམ་འཁྲུགས་འཁྲིགས་པའི་འོད་ལྟར་དཀར་བ་དང༌། ། དཔལ་ལྡན་པདྨ་རཱ་གའི་ཕྲེང་ལྟར་ལ་ལ་ཆེས་དམར་འགའ་ཞིག་དུས་མཐའི་ཆུ་འཛིན་གཏམས་ལྟར་ཤིན་ཏུ་གཏིབས། ། ཕལ་ཆེར་སྦྲང་རྩིའི་བརྟུལ་ཞུགས་ཅན་ལྟར་ཀུན་ནས་གནག་ཅིང་རང་གི་རང་བཞིན་དག་པའི་ཤེལ་ལྟར་ཐམས་ཅད་དུ། ། རྣམ་འགྱུར་འགའ་ཡང་ཡོང་ཡེ་མི་མངའ་དེ་སླད་ཁྱོད་ཞབས་ཕྱག་དང་ཕྱག་མཚན་གཞན་དབང་ཁོ་ནར་བདག་གིས་འཚལ། ། དཔལ་ལྡན་བླ་མ་ཀྱེ་ཡེ་རྡོ་རྗེ་དང༌། ། དེ་བཞིན་འཇམ་དབྱངས་བློ་མཆོག་ཞབས་པདྨོར། ། ཀུན་ནས་དང་བའི་སྤྱི་བོས་ཕྱག་འཚལ་ཏེ། །
དོན་འདི་བླ་མའི་གསུང་བཞིན་རྣམ་པར་དབྱེ། ། འདི་མཐའ་འདི་ཙམ་ཁོ་ནར་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔགས་ནས། ། འགྲོ་བའི་བླ་མའི་གསུང་ལས་བརྒལ་བ་སྟེ། ། དེས་ན་མཐའ་མིན་དགོངས་པས་དཔྱད་པར་བྱ། ། ཆོས་ཀྱི་རྗེ་རྣལ་འབྱོར་གྱི་དབང་ཕྱུག་བིརྺ་པའི་མན་ངག དཔལ་ལྡན་ས་སྐྱ་པ་ཆེན་པོ་ལས་རྗེས་སུ་བརྒྱུད་པའི། དཔལ་ཀྱེ་རྡོ་རྗེའི་རྩ་བའི་སྔགས་ཀྱི་རྗེས་སུ་གདམས་པ་ཅུང་ཟད་ཙམ་བཤད་པར་བྱའོ། ། དེ་ཡང་མཁས་པ་དག་རྩ་བའི་སྔགས་ཞེས་བྱ་བའི་མིང་ལ་བརྟེན་ནས། དོན་ཀུན་ཏུ་ཚོལ་བས་ན།
ཐུབ་པས་གསུངས་པའི་སྡེ་སྣོད་རྣམས་ལས་ཐེག་པ་ཆེན་པོ་མཆོག་ཏུ་གྱུར་ལ། དེ་ལ་ཕ་རོལ་ཏུ་ཕྱིན་པ་ལས་ཀྱང་གསང་སྔགས་མཆོག་ཏུ་གྱུར་ལ། དེའི་རྒྱུད་སྡེ་བཞི་པོ་ཐམས་ཅད་ཀྱི་རྩ་བའམ་གཙོ་བོར་གྱུར་པ་ནི་སྙིང་པོ་ལྟ་བུར་གྱུར་པའི་རྒྱུད་བརྟག་པ་གཉིས་པ་འདི་ཡིན་ཞིང༌། དེ་ཡང་རྩ་བར་གྱུར་པ་ནི་བཅོམ་ལྡན་འདས་ཀྱི་རྩ་བའི་སྔགས་རྐང་པ་བརྒྱད་པ་འདི་ཡིན་ནོ། ། སྔགས་ནི་རྣམ་པར་རྟོག་པ་ལས་ཡིད་སྐྱོབ་པར་བྱེད་དེ། རྡོ་རྗེ་ཐེག་པའི་རྒྱུ་དང་ལམ་དང་འབྲས་བུས་བསྡུས་པ་མཐའ་དག་གོ ། དེས་ན་རྩ་བའི་སྔགས་ཞེས་བྱའོ། ། འདི་འཆད་ན་དོན་གསུམ་སྟེ། རྒྱུ་ལ་སྦྱར་བ། ལམ་ལ་སྦྱར་བ།
འབྲས་བུ་ལ་སྦྱར་བའོ། ། དེ་ལ་རྒྱུ་ལ་སྦྱར་ཏེ་བཤད་ན་གསུམ། འཁོར་བའི་རྒྱུ་རྣམ་པར་རྟོག་པ། འབྲས་བུ་རིགས་དྲུག རྒྱུ་འབྲས་འབྲེལ་པར་བྱེད་པ་རྟེན་འབྲེལ་བཅུ་གཉིས་སོ། ། དེ་ལ་དང་པོ་འཁོར་བའི་རྒྱུ་རྣམ་པར་རྟོག་པ་བཤད་ན། ཞལ་བརྒྱད་ནི་ཞལ་དང་འདྲ་བའི་ཕྱིར་རྣམ་ཤེས་ཚོགས་བརྒྱད་དོ། ། དབུ་སྐྲ་གྱེན་དུ་བརྫེས་པ་ནི་རྣམ་ཤེས་བརྒྱད་དགེ་བར་སྤྱད་པ་ལས་བྱུང་བའི་མཐོ་རིས་སོ། ། སྤྱན་ཉི་ཤུ་རྩ་བཞི་ནི། དབང་པོ་ཉི་ཤུ་རྩ་གཉིས་གསལ་བ་ལ་སྟོང་པའི་རྒྱ་སྟོང་པ་ལ་གསལ་བའི་རྒྱ་སྟེ་ཉི་ཤུ་རྩ་བཞིའོ། །
ཞབས་བཞི་ཞེས་པ་ཁ་བསྐང་སྟེ། ཞབས་དང་འདྲ་བར་འོག་ན་གནས་པས་ན་ངན་སོང་གསུམ་མོ། ། བཞི་ནི་བརྫུས་ཏེ་སྐྱེ་བ་ལ་སོགས་པ་སྐྱེ་གནས་བཞིའོ། ། ཕྱག་བཅུ་དྲུག་ནི་ལག་པ་ལྟར་བྱ་བ་ཐམས་ཅད་བྱེད་པས་ན་འཕོ་བ་བཅུ་དྲུག་གམ། ཡང་ན་སྐྱེ་མཆེད་བཅུ་གཉིས་སྐྱེ་རྒ་ན་འཆི་བཞི་སྟེ་བཅུ་དྲུག་གོ ། སྐུ་མདོག་ཆར་སྤྲིན་ལྟར་གནག་པ་ནི། ཆོས་ཉིད་མི་འགྱུར་ཞིང་གནས་སྐབས་སུ་རྟོག་པའི་དྲི་མ་དང་ལྡན་པས་སོ། ། ཐོད་པའི་ཕྲེང་བ་ནི་ཀ་པཱ་ལ་སྟེ། ཀཱ་ཡ་ནི་ལུས། པཱ་ལ་ནི་སྐྱོང་བ་སྟེ།
འཁོར་བའི་དུས་སུ་ཉེར་ལེན་གྱི་ཕུང་པོ་ལྔའི་ལུས་སྐྱོང་ཞིང༌། དེའི་སྟོབས་ཀྱིས་ཕྲེང་བ་ལྟར་བར་མ་ཆད་པར་སྡུག་བསྔལ་འབྱུང་བས་སོ། ། ཐུགས་ཁོང་ནས་འཁྲུག་པ་ནི། འཁོར་བའི་སེམས་ཉོན་མོངས་པ་ལྔས་ཁོང་ནས་འཁྲུག་ཅིང༌། གདུང་བར་བྱེད་པས་སོ། ། མཆེ་བ་ཟླ་མ་ཕྱེད་པ་ནི་ཉོན་མོངས་པ་སྐྱེ་བོའི་རྒྱུ་བདག་ཏུ་འཛིན་པ་མཚོན་ཏེ། རེ་ཞིག་གཞན་གཙོ་བོར་འཛིན་པ་ནི། བྱང་ཆུབ་སེམས་དཔའི་ཉེས་པ་མ་ཡིན་ལ། བདག་གཙོ་བོར་འཛིན་པ་ཁོ་ན་ཡིན་པས་ཟླ་བ་ཕྱེད་པ་ཁོ་ནར་དཔེར་མཛད་དོ། ། མཆེ་བ་ནི་མཆེ་བ་དང་འདྲ་བས་ཏེ།
བདག་ཏུ་འཛིན་པའི་མཆེ་བས་ཉོན་མོངས་པའི་ཟས་ཟ་བར་བྱེད་པའོ། ། གཉིས་པ་དེ་ལས་བྱུང་བའི་འབྲས་བུ་རིགས་དྲུག་ནི། སོད་ཅིག་ནི་གསོད་ཅིང་གཏུབ་པར་བྱེད་པས་ན་དམྱལ་བའོ། ། གྱིས་གཉིས་ནི་འདོད་པའི་ཡོན་ཏན་ལ་ལོངས་སྤྱོད་པར་བྱེད་པས་ལྷའོ། ། སྒྲོགས་ཤིག་ནི་འཇིག་རྟེན་པའི་ཆོས་བརྒྱད་ལས་གྲགས་པ་དང༌། མ་གྲགས་པ་ཁོ་ན་གཙོར་བྱེད་པས་ན་མིའོ། ། གཏོགས་ཤིག་ནི་མཚོན་ཆ་རྣམས་ཀྱིས་གཏོགས་ཤིང་འགྱེད་པར་བྱེད་པས་ལྷ་མ་ཡིན་ནོ། ། སྐོམས་ཤིག་ནི་བཀྲེས་སྐོམ་གྱིས་སྐེམས་པས་ན་ཡི་དྭགས་སོ། ། ཆིངས་ཤིག་ནི། བྱ་བའི་ཆ་མི་ཤེས་པས་བཅིངས་པས་ན་དུད་འགྲོའོ། །
དེ་ལྟ་བུའི་རིགས་དྲུག་སྲིད་པ་བར་མས་བསྡུས་པ་ནི། རྒྱ་མཚོ་ལྟར་ཟབ་ཅིང་མུར་ཐུག་པ་མེད་པས་ན་རྒྱ་མཚོ་བདུན་ནོ། ། དེ་ཡང་བདག་ཏུ་འཛིན་པ་ཀླུ་གདུག་པ་ཅན་ལྟ་བུ་ལས་བྱུང་བའི་ཀླུ་ལྟར་ཟད་པའི་མི་ཁོམ་པ་བརྒྱད་དམ། འཇིག་རྟེན་གྱི་ཆོས་བརྒྱད་དང་ལྡན་པས་ཀླུ་བརྒྱད་དོ། ། དེས་ན་བདག་ཏུ་འཛིན་པའི་དགྲ་བོ་བཟུང་ཞིང་མེད་པར་བྱས་ན། ཐར་པའི་གཉེན་དང་འཕྲད་པར་འགྱུར་བས་དགྲ་བོ་ཟུངས་ཤིག་པའོ། ། གསུམ་པ་དེ་ལྟ་བུའི་རྒྱུ་འབྲས་འབྲེལ་བར་བྱེད་པ་རྟེན་འབྲེལ་བཅུ་གཉིས་ནི། ཧ་ཧཱ་ལ་སོགས་པས་བསྟན་ཏོ། ། རྒྱུ་ལ་སྦྱར་ཏེ་བཤད་པ་བསྟན་ཟིན་ཏོ།། །། ད་ནི་སྤྱི་དོན་གཉིས་པ་ཐབས་ལ་སྦྱར་ཏེ་བཤད་པ་ལ་གཉིས་ཏེ།
སྨིན་པར་བྱེད་པ་དབང་དང༌། གྲོལ་བར་བྱེད་པ་ལམ་མོ། ། དང་པོ་ནི་ལྔ་སྟེ་ཞལ་དང་འདྲ་བའི་ཆོ་གའི་གཞི་བརྒྱད་དང༌། ཞབས་དང་འདྲ་བའི་ཆོ་གའི་ཆིངས་བཞི་དང༌། སྤྱན་དང་འདྲ་བའི་ཆོ་གའི་གཙོ་བོ་ཉི་ཤུ་རྩ་བཞི་དང༌། ཕྱག་དང་འདྲ་བའི་ཆོ་གའི་ཡན་ལག་བཅུ་དྲུག་དང༌། དབང་དེ་དག་གི་ཁྱད་པར་བསྟན་པའོ། ། དེ་ལ་དང་པོ་ཞལ་དང་འདྲ་བ་བརྒྱད་ནི། སློབ་མ་རྗེས་སུ་གཟུང་བ་དང༌། བསྙེན་པ་དང༌།
ས་ཆོག་དང༌། སྟ་གོན་དང༌། བྲི་ཞིང་རྒྱན་དགྲམ་པ་དང༌། སྒྲུབ་ཅིང་མཆོད་པ་དང༌། འཇུག་ཅིང་དབང་བསྐུར་བ་དང༌། མཇུག་གི་ཆོ་ག་སྟེ་བརྒྱད་དོ། ། སྐྲ་སེར་པོ་གྱེན་དུ་བརྫེས་པ་ནི། དབང་དེའི་ཡེ་ཤེས་གོང་ནས་གོང་དུ་རྒྱས་པའོ། ། ཞབས་བཞི་བརྐྱང་སྟེ་ཆོ་གའི་ཆིངས་བུམ་པའི་དབང་ལ་སོགས་པ་བཞིའོ། ། སྤྱན་ཉི་ཤུ་རྩ་བཞི་ནི།
མིག་དང་འདྲ་བའི་ཆོ་ག་ཉི་ཤུ་རྩ་བཞི་སྟེ། སློབ་དཔོན་བདག་ཉིད་འཇུག་པའི་ཡོན་དུ་མཎྜལ་འབུལ་ཞིང་འཇུག་པར་གསོལ་བ་གདབ་པ། སེམས་བསྐྱེད་ཅིང་སྡོམ་པ་གཟུང་བ། བྱིན་རླབས་ཀྱི་ཆོས་བཞི་གཅིག་ཏུ་བྱས་ཏེ། གདོང་གཡོགས་ཤིང་མེ་ཏོག་གི་ཕྲེང་བ་གཏད་པ། བདུད་རྩི་ལྕེ་ལ་བཞག་ཅིང་བུམ་ཆུས་བསང་བ། འདོད་པ་དྲི་ཞིང་ལན་གདབ་པ། ཀུན་རྫོབ་བྱང་ཆུབ་ཀྱི་སེམས་བསྐྱེད་ལ་གསང་བར་གདམས་ཏེ། གཽ་རཱི་ལ་སོགས་པའི་རྣལ་འབྱོར་མས་ནང་དུ་གཞུག་གོ ། ནང་དུ་ཞུགས་པ་ལ་དམ་པ་གཞག་པ།
ཡེ་ཤེས་དབབ་ཅིང་བརྟན་པར་བྱ་བ། མེ་ཏོག་གི་ཕྲེང་བ་དོར་ཞིང་མགོ་ལ་བཅིང་བ། གདོང་གཡོགས་དབྱེ་ཞིང་དཀྱིལ་འཁོར་བསྟན་པ་སྟེ་འཇུག་པའི་ཆོས་བཅུ་དང༌། དབང་ལ་དབང་གི་སྔོན་དུ་བྱ་བ་དང༌། དངོས་གཞིའི་ཆོ་ག་དང༌། དབང་གི་མཐའ་རྟེན་གསུམ་ལས་དང་པོ་ནི་གསོལ་བ་གདབ་ཅིང་ཤིས་པར་བྱ་བ་མི་བསྔོ་བར་སྤྱི་འགྲོར་བཏང་ལ། དབང་དངོས་ལ་ཐུན་མོང་གི་དབང་དྲུག་དང༌། ཐུན་མོང་མ་ཡིན་པ་བཞི་སྟེ་བཅུ་དང༌། མཐའ་རྟེན་ལ་རྗེས་གནང༌། ལུང་བསྟན།
དབུགས་དབྱུང༌། གཟེངས་བསྟོད་བཞི་སྟེ་བཅུ་བཞིའོ། ། དེ་ལྟར་དབང་དངོས་ལ་ཉེ་ཤུ་རྩ་བཞིའོ། ། ཕྱག་བཅུ་དྲུག་ནི་ཕྱག་དང་འདྲ་བའི་ཆོ་གའི་ཡན་ལག་བཅུ་དྲུག་སྟེ། བསྙེན་པ། ས་ཆོག་ལ་ལྔ། སྟ་གོན་ལ་བཞི། བྲི་བ་ལ་གསུམ། རྒྱན་དགྲམ་པ། བསྒྲུབ་པ།
མཆོད་པ་སྟེ་བཅུ་དྲུག་གོ ། སྤྱི་དོན་ལྔ་པ་དབང་དེའི་ཡེ་ཤེས་ནི། མཚན་མ་དང་རྣམ་པར་རྟོག་པས་མི་འགྱུར་པས་ཆར་སྤྲིན་ལྟར་གནག་པ། དབང་གི་གོ་རིམས་དང་འབྲེལ་བ་འམ། དབང་གི་ཡེ་ཤེས་བདེ་བ་ཆེན་པོ་སྐྱོང་བས་ན་ཐོད་པའི་ཕྲེང་བ་དུ་མ་འཛིན་པ། ཡེ་ཤེས་དེས་མཚན་མ་དང་རྣམ་པར་རྟོག་པ་ཐམས་ཅད་འཇོམས་པར་བྱེད་པས་ན་ཐུགས་ཁོང་ནས་འཁྲུག་པར་བྱེད་པ་ཉོན་མོངས་པ་ཐམས་ཅད་ཟ་བར་བྱེད་པའམ་སྐྲག་པར་བྱེད་པས་མཆེ་བ་ཟླ་བ་ཕྱེད་པ་ལྟ་བུ། རྣམ་པར་རྟོག་པ་གསོད་པར་བྱེད་པས་ན་སོད་ཅིག་པའོ། ། ཡེ་ཤེས་དེ་ཉམས་སུ་མྱོང་བར་བྱེད་པས་ན་གྱིས་ཤིག་པའོ། ། ཡེ་ཤེས་དེ་གཞན་ལ་སྟོན་པར་བྱེད་པས་ན་སྒྲོགས་ཤིག་པའོ། ། ཡེ་ཤེས་དེས་ཉོན་མོངས་པ་འཇོམས་པར་བྱེད་པས་ན་གཏོགས་ཤིག་པའོ། །
མི་མཐུན་པའི་ཕྱོགས་ཐམས་ཅད་རླག་པར་བྱེད་པས་ན་སྐོམས་ཤིག་པའོ། ། རྒྱ་མཚོ་བདུན་འཆིང་བར་བྱེད་པ་ནི། བུམ་དབང་ཡེ་ཤེས་ཏེ། དེ་སྦྱང་གཞི་རྩ་བའི་ཉོན་མོངས་པ་དྲུག ལུས་ཀྱི་དྲི་མ་དང་བདུན་སྦྱང་བ་ལ་སྦྱོང་བྱེད་ཐུན་མོང་གི་དབང་དྲུག ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་དང་བདུན་གྱི་སྦྱོང་ངོ༌། ། ཀླུ་བརྒྱད་ནི་ཀླུ་དང་འདྲ་བ་སྟེ། ཀླུ་དག་གིས་ཆར་ཕབ་པས། མི་གཙང་བ་འཁྲུད་ཅིང་ལོ་ཐོག་རྒྱས་པར་བྱེད་པ་ལྟར། གསང་དབང་གི་ཡེ་ཤེས་དེས་ཀྱང༌།
རྣམ་ཤེས་ཚོགས་བརྒྱད་ཀྱི་ཀླུ་ལས་བྱུང་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་སློབ་མ་ལ་ཕབ་པས་ངག་གི་དྲི་མ་དང་རང་བཞིན་བརྒྱད་ཅུའི་དྲི་མ་སྦྱངས་ཏེ་རང་བྱུང་གི་ཡེ་ཤེས་ཀྱི་ལོ་ཏོག་རྒྱས་པར་བྱེད་པའོ། ། དགྲ་བོ་ཟུངས་ཤིག་པ་ནི་དགྲ་བོ་ནི་མ་རིག་པའི་རྩ་བ་ལས་བྱུང་བའི་སྲེད་པ་སྟེ། འདོད་ཆགས་ཡིན་ལ་དེར་འཛིན་པ་ནི་ཉོན་མོངས་པ་བྱང་ཆུབ་ཀྱི་ཡན་ལག་ཏུ་བྱེད་པ་ཤེས་རབ་ཡེ་ཤེས་ཀྱི་དབང་ངོ༌། ། ཧ་ཧཱ་ལ་སོགས་པ། དབྱངས་བཅུ་གཉིས་ནི་རྟེན་འབྲེལ་བཅུ་གཉིས་ཡིན་ལ། དེ་ཡང་འདི་ཡོད་པས་འདི་འབྱུང་ལ། འདི་འགགས་པས་འདི་འགག་པ་སྟེ། མདོར་ན་སྐྱེ་འཇིག་དང་འགྲོ་འོང་དང་རྟག་ཆད་ལས་གྲོལ་བ་སྟེ། དེ་ཡང་ཡེ་ཤེས་འདི་ནི་ཆེས་ཕྲ་ཞིང་ཞེས་པས་དབང་བཞི་པ་སྟོན་ཏོ། ། དབང་ལ་སྦྱར་བའོ། །
གཉིས་པ་ལམ་ལ་སྦྱར་ན། བསྐྱེད་པའི་རིམ་པ་ལ་སྦྱར་བ་དང༌། རྫོགས་པའི་རིམ་པ་ལ་སྦྱར་བ་གཉིས་ལས། དང་པོ་ལ་གཉིས་ཏེ། མཆོག་སྒྲུབ་པ་ལ་སྦྱར་བ་དང༌། ལས་རྒྱས་པ་ལ་སྦྱར་བའོ། ། དང་པོ་ལ་ཡང་གཉིས་ཏེ། བསྐྱེད་རིམ་སྤྱིའི་མངོན་རྟོགས་ལ་སྦྱར་བ་དང༌། བྱེ་བྲག་ཏུ་ལྷ་དང་དུར་ཁྲོད་ལ་སྦྱར་བའོ། ། དང་པོ་ལ་གཉིས་ལས།
མཉམ་པར་བཞག་པ་ལ་སྦྱར་ན། ཞལ་བརྒྱད་ནི་ཞལ་ལམ་སྒོ་དང་འདྲ་བའི་མངོན་པར་རྟོགས་པ་བརྒྱད་དེ་སྲུང་བའི་འཁོར་ལོ། ཡན་ལག་དྲུག ལྷ་བསྡུ་བ་དང་བརྒྱད་དམ། ཡང་ན་སྔོན་དུ་འགྲོ་བ་ཚོགས་གཉིས་བསག་པ། དངོས་གཞི་ཡན་ལག་དྲུག་དང་བརྒྱད་དོ། ། དབུ་སྐྲ་གྱེན་དུ་བརྫེས་པ་ནི། བསྒོམས་པ་ལས་བྱུང་བའི་རྟོགས་པ་གོང་ནས་གོང་དུ་རྒྱས་པའོ། ། ཞབས་བཞི་ནི། ཐུན་བཞིའམ།
ཡང་ན་བསྙེན་སྒྲུབ་བཞིས་འཆིང་བའོ། ། མིག་དང་འདྲ་བའི་མངོན་པར་རྟོགས་པ་གཙོ་བོ་ཉི་ཤུ་རྩ་བཞི་ནི། ཡན་ལག་དྲུག་ལས་ཕྱེ་བ་སྟེ། གཞལ་ཡས་ཁང་བསྐྱེད་པ་རྣམ་པར་མཛད་ཀྱི་ཡན་ལག་ལ། གཞིའི་ཡན་ལག རྒྱུའི་ཡན་ལག རྐྱེན་གྱི་ཡན་ལག དེས་གཞལ་ཡས་ཁང་བསྒོམ་པ། དེར་གདན་བསྒོམ་པ་དང་ལྔའོ། ། རྗེས་སུ་ཆགས་པ་རྡོ་རྗེ་སེམས་དཔའ་ཡན་ལག་ལ།
རྒྱུ་རྡོ་རྗེ་འཆང་ལ་མངོན་བྱང་ལྔ་སྟེ། མཁའ་གསང་བྱིན་གྱིས་བརླབ་པ། སྙོམས་པར་ཞུགས་པ། འཁོར་གྱི་ལྷ་མོ་དབྱུང་བ། རྒྱུ་རྡོ་རྗེ་འཆང་ཞུ་བ། གླུས་བསྐུལ་བ། འབྲས་བུ་རྡོ་རྗེ་འཆང་བཞེངས་པ། སྣོད་བཅུད་སྦྱང་བ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ། ཡེ་ཤེས་པ་གཞུག་པ་སྟེ་ཆོས་བཅུ་དགུའོ། །
དབང་བསྐུར་བ་མི་བསྐྱོད་པའི་ཡན་ལག་ལ། དབང་བསྐུར་བ་དང༌། རིགས་ཀྱི་བདག་པོའི་རྒྱས་གདབ་པ་དང་གཉིས་སོ། ། བདུད་རྩི་མྱང་བ་འོད་དཔག་མེད། མཆོད་པ་དོན་ཡོད་གྲུབ་པ། བསྟོད་པ་རིན་ཆེན་འབྱུང་ལྡན་གྱི་ཡན་ལག་སྟེ་ཉི་ཤུ་རྩ་བཞིའོ། ། ཕྱག་དང་འདྲ་བའི་ཡན་ལག་བཅུ་དྲུག་ནི། སྙིང་གའི་ས་བོན་ལས་འོད་ཟེར་འཕྲོས་པས་ཚོགས་ཀྱི་ཞིང་སྤྱན་དྲང་བ། དེ་ལ་མཆོད་པ། ཡན་ལག་བདུན་པ་ལ་ཆོས་བདུན།
ཚད་མེད་མེད་པ་བཞི་བསྒོམ་པ། ཡེ་ཤེས་ཀྱི་ཚོགས་བསག་པ། སྟོང་པ་ཉིད་བསྒོམ་པ། སྲུང་བའི་འཁོར་ལོ་བསྒོམ་པ་སྟེ་བཅུ་དྲུག་གོ ། ཡང་ན་སྤྱན་དྲང་ཞིང་མཆོད་པ། བསོད་ནམས་ཀྱི་ཚོགས་བསག་ཡན་ལག་ལྔ། ཚད་མེད་པ། ཡེ་ཤེས་ཀྱི་ཚོགས་ཏེ་སྔོན་འགྲོ་བརྒྱད། མཉམ་པར་མ་བཞག་པ་བརྒྱད་དེ། བཅུ་དྲུག་ཅེས་ཀྱང་གསུང་ངོ༌། །
བསྐྱེད་པའི་རིམ་པ་དེ་དག་གི་རྣམ་པར་དག་པ་ནི། སྐུ་མདོག་ཆར་སྤྲིན་ལྟར་གནག་པ་ནི། བསྐྱེད་པའི་རིམ་པའི་ཡེ་ཤེས་རྣམ་པར་རྟོག་པས་མི་འགྱུར་བའོ། ། ཐོད་པའི་ཕྲེང་བ་ནི། ཀ་པཱ་ལའི་སྒྲས་ལུས་སྐྱོང་སྟེ། ཐ་མལ་གྱི་ལུས་ལྷར་བསྐྱངས་པས་འབྲས་བུ་གཟུགས་ཀྱི་སྐུ་ཐོབ་པའོ། ། ཡང་ན་མངོན་པར་རྟོགས་པ་དང་རྗེས་སུ་འབྲེལ་བར་བསྒོམ་པའོ་ཞེས་ཀྱང་གསུང་ངོ༌། ། ཐུགས་ཁོང་ནས་འཁྲུག་པ་ནི། ཡེ་ཤེས་དེས་མི་མཐུན་པའི་ཕྱོགས་ཐམས་ཅད་སྦྱོང་ཞིང་བར་ཆད་ཞི་བར་བྱེད་པའོ། ། མཆེ་བ་ཟླ་བ་ཕྱེད་པ་ནི།
ཡེ་ཤེས་དེས་རྣམ་རྟོག་གི་རབ་རིབ་འཇོམས་པས་ཟླ་བ། རྣམ་རྟོག་དེ་ཡང་ཐ་མལ་གྱི་རྣམ་རྟོག་དང༌། གྱ་ནོམ་པ་ལྷར་ཞེན་པའི་རྟོག་པ་གཉིས་ལས། ཐ་མལ་གྱི་རྟོག་པ་ཞི་བར་མཛད་པས་ཟླ་བ་ཕྱེད་པ་དཔེར་མཛད་དོ། ། གཉིས་པ་མཉམ་པར་མ་བཞག་པ་བརྒྱད་ནི། སོད་ཅིག་ནི་སེམས་འཕྲོ་བ་སྡུད་པས་ཉལ་བའི་རྣལ་འབྱོར། གྱིས་ཤིག་ནི་བྱ་བ་ལ་འཇུག་པས་ན་ལྡང་བའི་རྣལ་འབྱོར། སྒྲོགས་ཤིག་ནི་སྔགས་ཀྱི་སྒྲ་སྒྲོགས་པས་ན་བཟླས་པའི་རྣལ་འབྱོར་རོ། ། གཏོགས་ཤིག་ནི་མཆོད་པ་དང་གཏོར་མའི་རྣལ་འབྱོར། སྐོམས་ཤིག་ནི་ཁ་ཟས་འཇུ་བར་བྱེད་པས་ཁ་ཟས་ཀྱི་རྣལ་འབྱོར།
རྒྱ་མཚོ་བདུན་ནི་ཁྲུས་ཀྱི་རྣལ་འབྱོར། ཀླུ་བརྒྱད་ནི་ཕྱག་རྒྱའི་རིགས་བརྒྱད་ཡིན་ལ། དགྲ་བོ་ཟུངས་ཤིག་པ་ནི་ཉོན་མོངས་པ་ཉེད་བྱང་ཆུབ་ཀྱི་ཡན་ལག་བྱེད་པས་རྗེས་སུ་ཆགས་པའི་རྣལ་འབྱོར་རོ། ། ཡང་ན་ཀླུ་བརྒྱད་ནི་གཏོར་མའི་མགྲོན་ཡིན་ཞེས་ཀྱང་གསུང་ངོ༌། ། ཧ་ཧཱ་ལ་སོགས་པ་དབྱངས་བཅུ་གཉིས་ནི་ཕྱི་ནང་གི་སྐྱེ་མཆེད་བྱིན་གྱིས་བརླབས་ནས། ཡུལ་ལ་ལོངས་སྤྱད་པས་ན་སྤྱོད་ལམ་མོ། ། བསྐྱེད་པའི་རིམ་པའི་མངོན་རྟོགས་ལ་སྦྱར་བའོ།། །། གཉིས་པ་བསྐྱེད་པའི་རིམ་པ་ལྷ་དང་དུར་ཁྲོད་ལ་སྦྱར་ཏེ་བཤད་ན། དེའང་བསྐྱེད་པའི་རིམ་པའི་ལྷ་ཞལ་བརྒྱད་ལ་སོགས་པ་ནི་ཐུན་མོང་དུ་གྲགས་ཤིང༌། དེ་ཡང་རྣམ་པར་ཐར་པ་བརྒྱད་ལ་སོགས་པ་ལ་སྦྱར་བ་ནི།
ཐམས་ཅད་ཀྱིས་ཤེས་པར་ཟད་པས་འདིར་མ་སྤྲོས་སོ། ། དུར་ཁྲོད་ལ་སྦྱར་ན། སོད་ཅིག་ནི་གདུག་ཅིང་གཏུམ་པའི་ལས་བྱེད་པས་ན་ཕྱོགས་སྐྱོང་ངོ༌། ། གྱིས་ཤིག་ནི་དེ་དག་གི་མངག་གཞུག་གི་ལས་བྱེད་པས་ན་ཞིང་སྐྱོང་ངོ༌། ། སྒྲོགས་ཤིག་ནི་སྒྲ་སྒྲོགས་པའི་སྤྲིན་ནོ། ། གཏོགས་ཤིག་ནི་ཡལ་ག་མེ་ཏོག་འབྲས་བུ་ལ་གཏོགས་པས་ཤིང་ངོ༌། ། སྐོམས་ཤིག་ནི་སྐེམས་པར་བྱེད་པས་མེའོ། ། རྒྱ་མཚོ་བདུན་ནི་ཆུའོ། ། ཆིངས་ཤིག་ནི་རོའོ། ། ཀླུ་ཆེན་པོ་བརྒྱད་ནི་ཤེས་པར་ཟད་དོ། །
དགྲ་བོ་ནི་འདྲེའོ། ། དེ་དག་ཐམས་ཅད་ཀྱང་རིགས་མི་འདྲ་བ་བརྒྱད་བརྒྱད་དུ་གནས་སོ། ། དབྱངས་བཅུ་གཉིས་ནི་རྟེན་འབྲེལ་བཅུ་གཉིས་ཐུགས་སུ་ཆུད་པའི་རྣལ་འབྱོར་པ་ལ་སོགས་པ་རྣམས་བསྟན་ཏོ། ། ལྷ་དང་དུར་ཁྲོད་ལ་སྦྱར་བ་མཆོག་གི་དངོས་གྲུབ་བསྒྲུབ་པ་ལ་སྦྱར་ཏེ་བཤད་པ་བསྟན་ཟིན་ཏོ།། །། གཉིས་པ་ལས་རྒྱས་པ་ལ་སྦྱར་ན། ཞལ་བརྒྱད་ལ་སོགས་པས་སྔོན་དུ་བསྙེན་པ་བསྟན་ཏོ། ། རྣམ་པར་བཤད་པ་ཐུན་མོང་བ་དང་མཐུན་པ་ཤེས་པ་ལ་ཟད་དོ། ། ལས་ལ་སྦྱར་བ་ནི། སོད་ཅིག་ནི་མངོན་སྤྱོད་དོ། ། གྱིས་ཤིག་ནི་དབང༌།
གཏོགས་ཤིག་ནི་དགུག་པ། སྒྲོགས་ཤིག་ནི་རྒྱས་པ། སྐོམས་ཤིག་ནི་ཞི་བ། རྒྱ་མཚོ་བདུན་དང༌། ཀླུ་བརྒྱད་འཆིང་བ་ནི་ཆར་དབབ་གཅད་དང་དུག་ཞི་བ་ལ་སོགས་པའོ། ། དབྱངས་བཅུ་གཉིས་ནི་གྲུབ་ཆེན་བརྒྱད། མཁའ་སྤྱོད། རིག་འཛིན། འཁོར་ལོས་སྒྱུར་བ། གནོད་སྦྱིན་མོ་བསྒྲུབ་པ་སྟེ་བཅུ་གཉིས་སོ། །
དེ་ལྟར་དེ་དག་བསྒྲུབ་པའང་བསམ་གཏན་དང་བཟླས་བརྗོད་དང༌། འཁྲུལ་འཁོར་དང་རྫས་སྦྱོར་དང་ཚོགས་པ་རྣམས་ཀྱིས་བསྒྲུབ་པར་བྱའོ། ། བསྐྱེད་པའི་རིམ་པ་ལ་སྦྱར་ཏེ་བཤད་པ་བསྟན་ཟིན་ཏོ།། །། གཉིས་པ་རྫོགས་པའི་རིམ་པ་ལ་སྦྱར་ཏེ་བཤད་ན། རང་བྱིན་བརླབ་དང༌། དཀྱིལ་འཁོར་འཁོར་ལོ་ལ་སྦྱར་བ་གཉིས་ལས། དང་པོ་ལ་གསུམ་སྟེ། གང་ལ་བརྟེན་ནས་སྐྱེ་བའི་རྟེན་དང༌། དེ་མངོན་དུ་བྱེད་པའི་ཐབས་དང༌། ཐབས་ལས་བྱུང་བའི་ཡེ་ཤེས་ཀྱི་མཚན་ཉིད་དོ། །
དང་པོ་ལ་ཞལ་བརྒྱད་ནི། རླུང་གི་སྦྱོར་བ་བདུན་རང་གི་ངོ་བོ་དང་བརྒྱད་དོ། ། དབུ་སྐྲ་གྱེན་དུ་བརྫེས་པ་ནི། མས་བརྟན་པའི་དགའ་བ་བཞི་བྱང་ཆུབ་ཀྱི་སེམས་བརྟན་པར་བྱེད་པའོ། ། སྤྱན་ཉི་ཤུ་རྩ་བཞི་ནི། གཏུམ་མོའི་དམིགས་པ་ཉི་ཤུ་རྩ་བཞིའམ་ལུས་ཀྱི་ཡུལ་ཉི་ཤུ་རྩ་བཞིའོ། ། ཕྱག་བཅུ་དྲུག་ནི་འཕོ་བ་བཅུ་དྲུག་གོ ། ཡང་ན་ཞལ་བརྒྱད་ནི་ཆོས་ཀྱི་འཁོར་ལོའི་འདབ་མ་བརྒྱད་དོ། ། སྐྲ་གྱེན་དུ་བརྫས་པ་ནི། ལྟེ་བ་ནས་གཏུམ་མོའི་མེ་གྱེན་ལ་འབར་བའོ། །
ཞབས་བཞི་ནི་དགའ་བ་བཞིའམ་འཁོར་ལོ་བཞིའོ། ། ཡན་ན་ཞལ་བརྒྱད་དང་སྤྱན་ཉི་ཤུ་རྩ་བཞིས་བདེ་བ་ཆེན་པོའི་འཁོར་ལོ། ཕྱག་བཅུ་དྲུག་གིས་མགྲིན་པ་ལོངས་སྤྱོད་ཀྱི་འཁོར་ལོ། ཡང་ཞལ་བརྒྱད་དང་སྤྱན་ཉི་ཤུ་རྩ་བཞི་དང་ཕྱག་བཅུ་དྲུག་གིས་ལྟེ་བ་སྤྲུལ་པའི་འཁོར་ལོ་བསྟན་ནོ། ། གཉིས་པ་དེ་མངོན་དུ་བྱེད་པའི་ཐབས་ནི། སྐུ་མདོག་ཆར་སྤྲིན་ལྟར་གནག་པ་ནི་གཏུམ་མོའི་མེས་ཡིག་འབྲུ་བསྲེག་པའོ། ། ཐོད་པའི་ཕྲེང་བ་འཛིན་པ་ནི་བདེ་བ་བསྐྱོད་བའི་བྱང་ཆུབ་ཀྱི་སེམས་འཛག་པའོ། ། ཐུགས་ཁོང་ནས་འཁྲུག་པ་ནི་ལུས་ཀྱི་རྩ་བྲན་གཡོས་པའི་སྟོབས་ཀྱིས་རམ་བྱུང་གི་ཡེ་ཤེས་སྐྱེས་ཏེ་རྣམ་པར་རྟོག་པ་སྤོང་བའོ། ། མཆེ་བ་ཟླ་བ་ཕྱེད་པ་ནི་སོ་དང་མཆུ་སྦྱར་བ་ལ་སོགས་པ་ལུས་ཀྱི་འཁྲུལ་འཁོར་རམ། སྤྱི་གཙུག་གི་ཧཾ་ལས་ལུས་ཀྱི་གཡོན་གྱི་ཆ་ལས་བྱང་ཆུབ་ཀྱི་སེམས་འབབ་པའོ། །
གསུམ་པ་དེ་ལ་བརྟེན་ནས་སྐྱེས་པའི་ཡེ་ཤེས་ཀྱི་མཚན་ཉིད་ནི། རང་བྱུང་གི་ཡེ་ཤེས་ཀྱིས་རྣམ་རྟོག་འཇོམས་པས་ན་སོད་ཅིག་པའོ། ། བདེ་བ་བསྐྱེད་པས་གྱིས་ཤིག་པའོ། ། གཞན་ལ་སྟོན་པས་སྒྲོགས་ཤིག་པའོ། ། རྣམ་རྟོགས་ཕྱེ་མར་བྱེད་པས་གཏོགས་ཤིག་པའོ། ། འཁོར་བའི་རྒྱ་མཚོ་བདུན་སྐེམས་པས་སྐོམས་ཤིག་པའོ། ། ཡེ་ཤེས་དེ་སྐྱེས་ན་རྣམ་ཤེས་ཚོགས་བརྒྱད་ཐ་མལ་གྱི་ཡུལ་ལས་འཆིང་བར་བྱེད་པས་ཀླུ་བརྒྱད་ཆིངས་ཤིག་པའོ། ། བདག་འཛིན་གྱི་དགྲ་ཞི་བར་བྱེད་པས་ན་དགྲ་བོ་ཟུངས་ཤིག་པའོ། ། དབྱངས་བཅུ་གཉིས་ནེ་མ་དག་པའི་སྐྱེ་མཆེད་བཅུ་གཉིས་དག་པའི་ཡེ་ཤེས་སུ་གནས་གྱུར་པའོ། ། རང་བྱིན་བརླབ་པ་ལ་སྦྱར་བའོ། །
གཉིས་པ་དཀྱིལ་འཁོར་འཁོར་ལོ་ལ་སྦྱར་ཏེ། བཤད་པ་ལ་གསུམ་སྟེ། གང་ལ་བརྟེན་ནས་སྐྱེ་བའི་རྟེན་དང༌། དེ་ལ་བརྟེན་ནས་སྐྱེས་པའི་དགའ་བ་དང༌། དགའ་བའི་ཡེ་ཤེས་ཀྱི་རྣམ་རྟོག་སྤོང་བའི་ཚུལ་ལོ། ། དང་པོ་ནི་ཞལ་བརྒྱད་ནི་ཕྱག་རྒྱའི་རིགས་བརྒྱད་དོ། ། སྐྲ་གྱེན་དུ་བརྫེས་པ་ནི། ཡེ་ཤེས་གོང་ནས་གོང་དུ་འཕེལ་བའམ་མས་བརྟན་པའི་དགའ་བའོ། ། ཞབས་བཞི་ནི་ཐབས་ཀྱི་མ་ཟིན་ན་སྐྱེ་གནས་བཞིར་ལྟུང་བའམ། ཡང་ན་ཡས་བབ་ཀྱི་དགའ་བ་བཞི་མཚོན་ནོ། །
སྤྱན་ཉི་ཤུ་རྩ་བཞི་ནི་ཕྱག་རྒྱ་བརྒྱད་པོ་དེ་དག་སྒྲ་ཇི་བཞིན་པ་དང༌། ཇི་བཞིན་མ་ཡིན་པ་དང་དབང་ལ་སྦྱར་བའི་ཉི་ཤུ་རྩ་བཞིར་འགྱུར་བའམ་ལོ་གྲངས་མཚོན་པའོ། ། གཉིས་པ་དེ་ལ་བརྟེན་ནས་སྐྱེས་པའི་དགའ་བ་ནི། ཕྱག་བཅུ་དྲུག་ཅེས་པ་སྟེ། དགའ་བའི་དགའ་བ་ལ་སོགས་པ་བཅུ་དྲུག་གོ ། ཡེ་ཤེས་དེ་རྣམ་རྟོག་གིས་མི་འགྱུར་བས་སྐུ་མདོག་ཆར་སྤྲིན་ལྟར་གནག་པའོ། ། བྱང་ཆུབ་སེམས་ཀྱི་ཕྲེང་བས་ཡས་བབ་དང༌། མས་བརྟན་གྱི་ཚུལ་གྱིས་མངོན་དུ་བྱེད་པས་ཐོད་པའི་ཕྲེང་བ་འཛིན་པའོ། ། དལ་བར་རྒྱུ་བའི་རླུང་གིས་བྱང་ཆུབ་ཀྱི་སེམས་ལུས་ལ་ཁྱབ་པའི་སྟོབས་ཀྱིས་མཚན་མ་དང་རྣམ་པར་རྟོག་པ་སྤོང་བས་ཐུགས་ཁོང་ནས་འཁྲུག་པའོ། ། དུད་འགྲོའི་ལྟ་སྟངས་དང༌།
དུད་འགྲོའི་འགྱུར་བ་ལ་སོགས་པས་བྱང་ཆུབ་ཀྱི་སེམས་ཀྱི་འགྱུར་བ་འགེགས་པས་མཆེ་བ་ཟླ་བ་ཕྱེད་པ་ལྟ་བུར་གཙིགས་པའོ། ། གསུམ་པ་དགའ་བའི་ཡེ་ཤེས་ཀྱི་རྣམ་པར་རྟོག་པ་སྤོང་པའི་ཚུལ་ནི། སོད་ཅིག་པ་ལ་སོགས་པ་སྟེ་རྣམ་པར་བཤད་པ་རང་བྱིན་བརླབ་བཞིན་ནོ། ། དཀྱིལ་འཁོར་འཁོར་ལོ་ལ་སྦྱར་བའོ། ། རྫོགས་པའི་རིམ་པ་བཤད་དེ་མདོར་བསྡུས་པའི་ཚུལ་གྱིས་ཐབས་ཀྱི་རྒྱུད་ལ་སྦྱར་བ་བཤད་ཟིན་ཏོ།། །། ད་ནི་སྤྱི་དོན་གསུམ་པ་འབྲས་བུ་ལ་སྦྱར་ཏེ་བཤད་ན་གསུམ་སྟེ། ལོངས་སྐུ་དང༌། སྤྲུལ་སྐུ་དང༌། ཆོས་སྐུ་ལ་སྦྱར་ཏེ་བཤད་པའོ། ། དང་པོ་ལ་ལོངས་སྐུ་ནི།
འོག་མིན་གྱིས་གནས་ན། ཟག་པ་མེད་པའི་བདེ་བ་དང་ལྡན་ཞིང༌། མཚན་དང་དཔེ་བྱད་བསམ་གྱིས་མི་ཁྱབ་པས་སྤྲས་པ། འཁོར་ས་བཅུའི་བྱང་ཆུབ་སེམས་དཔའ་ལ་ཐེག་པ་ཆེན་པོའི་ཆོས་རྒྱུན་མི་འཆད་པར་ལོངས་སྤྱོད་པ་སྟེ། དེ་ཡང༌། ཕྱག་ནི་བཅུ་དྲུག་ཞལ་བརྒྱད་པ། ། ཞབས་བཞི་པ་སྟེ་འཇིགས་པར་མཛད། ། དཔའ་བོ་ཐོད་པའི་ཕྲེང་བ་ཅན། ། ཞེས་པ་ལ་སོགས་པས་གསལ་ལོ། ། ཚིག་དོན་ཤེས་པར་ཟད་དོ། །
གཉིས་པ་སྤྲུལ་པའི་སྐུ་ནི། གདུལ་བྱ་གང་དང་གང་ན་གནས་པ་དེ་དང་དེར་སྐུ་གསུང་ཐུགས་ཀྱི་ཕྲིན་ལས་བསམ་གྱིས་མི་ཁྱབ་པ་གང་ལ་ཅིས་འདུལ་བ་དེ་ལ་དེར་སྟོན་པ་སྟེ། དེའང༌། གདུག་ཅིང་གཏུམ་པའི་སེམས་ཅན་ལ། ། ཞི་བ་ཉེ་བར་མི་སྦྱོར་ཏེ། ། འདི་མཁྱེན་རྡོ་རྗེ་ཅན་གྱིས་ནི། ། རང་ཉིད་ཀྱེ་ཡི་རྡོ་རྗེར་གྱུར། ། ཞེས་བྱ་བ་ལ་སོགས་པ་དང༌། གང་དང་གང་གི་རྣམ་པ་ཡིས། ། སྐྱེས་བུ་རྣམས་ཀྱི་ཡིད་སྦྱོར་བ། །
ཞེས་བྱ་བ་ལ་སོགས་པ་ལྟར་རོ།། །། གཞུང་གི་དོན་ནི། གདུག་པ་ཅན་ལ་གདུག་པའི་རྣམ་པས་འདུལ་བས་སོད་ཅིག་པའོ། ། ཐབས་སྣ་ཚོགས་ཀྱིས་སེམས་ཅན་རྗེས་སུ་འཛིན་པས་གྱིས་ཤིག་པའོ། ། གསུང་གིས་ཇི་ལྟར་འཚམ་པར་ཆོས་སྟོན་པས་སྒྲོགས་ཤིག་པའོ། ། གཞན་གྱི་མི་མཐུན་པའི་ཕྱོགས་ཞི་བར་བྱེད་པས་ན་གཏོགས་ཤིག་པའོ། ། དེས་འགྲོ་བ་བདུན་གྱི་སྡུག་བསྔལ་ཞི་བར་བྱེད་པས་ན་རྒྱ་མཚོ་བདུན་སྐོམས་ཤིག་པའོ། ། ཉོན་མོངས་པ་ཞི་བར་བྱེད་པས་ཀླུ་བརྒྱད་ཆིངས་ཤིག་པའོ། ། རྣམ་པར་རྟོག་པ་དགྲ་དང་འདྲ་བར་འཛིན་པར་བྱེད་པས་ན་དགྲ་བོ་ཟུང་ཤིག་པའོ།། །། གསུམ་པ་ཆོས་ཀྱི་སྐུ་ནི།
རྟེན་ཅིང་འབྲེལ་པར་འབྱུང་བའི་དེ་བཞིན་ཉིད་སྤྲོས་པའི་མཐའ་དང་བྲལ་བ། སྐྱེ་བ་དང་འགག་པ་མེད་པའི་དབྱིངས་མངོན་དུ་གྱུར་པ་སྟེ། རྟེན་འབྲེལ་གྱི་རང་བཞིན་དབྱངས་བཅུ་གཉིས་ཀྱིས་བསྟན་ནོ། ། འབྲས་བུའི་རྒྱུད་ལ་སྦྱར་ཏེ་བཤད་པ་བསྟན་ཟིན་ཏོ། ། དེ་ལྟར་རྒྱུད་གསུམ་ལ་སྦྱར་ཏེ་བཤད་པས། རྩ་བའི་སྔགས་ཀྱི་དོན་མཐའ་དག་ཅི་རིགས་པར་བསྟན་ཟིན་ཏོ། ། འདིར་ནི་ལེགས་བསམ་བླ་མའི་གསུང་བཞིན་དུ། ། སྙིང་པོའི་རྒྱུད་ཀྱི་སྙིང་པོ་རྣམ་ཕྱེ་ལས། ། དགེ་བ་གང་བསྐྲུན་དེས་འདིར་སྐྱེ་བོ་ཀུན། ། དགའ་བའི་གནས་ཀྱི་རྒྱལ་མཚན་འཛིན་པར་ཤོག །
ཐུབ་པའི་གཙུག་ལྟར་གཏིང་དཔག་མི་ནུས་དོན། ། གསང་སྔགས་རྒྱ་མཚོའི་ཚུལ་ལ་བླུན་པོ་བདག ། ཉེར་ཞི་སྐལ་བ་ཆུང་ཡང་འཁོར་བ་ན། ། ཡང་དག་སྟོན་མཛད་གྲགས་པ་རྒྱལ་མཚན་ལ། ། དེ་ལྟར་བཤད་འདི་དེ་དང་གཞན་དག་གི ། བཀས་གནང་གསོལ་བ་འདེབས་པའི་ངོར་བྱས་ཏེ། ། ཧ་ཅང་སྤྲོས་མིན་ཤིན་ཏུ་བསྡུས་མིན་པར། ། རྣམ་པར་ཕྱེ་ལ་ངོ་མཚར་བསྐྱེད་པར་གྱིས། ། རྩ་བའི་སྔགས་ཀྱི་རྣམ་པར་བཤད་པ། སྙིང་པོའི་དོན་གསལ་བ་ཞེས་བྱ་བ།
དཔལ་ས་སྐྱ་པ་ཆེན་པོའི་ཞབས་ཀྱི་ཟེའུ་འབྲུའི་རྡུལ་རྙོག་པ་མེད་པ་ཡན་ལག་མཆོག་གིས་གུས་པར་ལེན་པ། ཤཱཀྱའི་དགེ་བསྙེན་ཀུན་དགའ་རྒྱལ་མཚན་ཞེས་བྱ་བ་སྒྲ་རིག་པ་དེས་སྦྱར་བ་འདི་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
