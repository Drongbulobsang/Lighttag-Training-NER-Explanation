ས་སྐྱ་བཀའ་འབུམ།
པོད ༢༤༣
སྔགས་ཀྱི་ཀློག་ཐབས་འབྲས་བུ་འབྱུང་བའི་མེ་ཏོགa
༼ཐ༽ ༄༅། །སྔགས་ཀྱི་ཀློག་ཐབས་འབྲས་བུ་འབྱུང་བའི་མེ་ཏོག་བཞུགས།། ༄༅། །ཨོཾ་སྭ་སྟི་སིདྡྷཾ། འཇམ་པའི་དབྱངས་ལ་ཕྱག་འཚལ་ལོ། ། རིག་སྔགས་བཟློག་པར་བཟླས་གྱུར་ན། ། དད་མེད་རྣམས་ལ་འདོད་དོན་མེད། ། དད་པ་ཡོད་ཀྱང་དངོས་གྲུབ་རིང༌། ། དེ་ལ་ཀློག་ཐབས་མདོར་བསྡུ་ན། ། ཨཱ་ལི་ཀཱ་ལི་གུག་སྐྱེད་བཅས། ། དེ་ལ་སློབ་དཔོན་ངག་བཞིན་དུ། །
ཁ་མིག་འདྲིས་པར་ཡུན་རིང་བསླབ། ། ཀློག་ཐབས་རིམ་བཞིན་མི་སློབ་པར། ། སྔགས་འབྲུ་རྣམས་ལ་འདི་ཅི་ཞེས། ། ཟེར་བའི་རྒྱུ་མེད་འབྲས་འདོད་པ། ། རྨོངས་རྣམས་ཡུན་རིང་དོན་མེད་འགྱུར། ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཻ། ཨོ་ཨཽ། ཨཾ་ཨཿ། དབྱངས་ཡིག་བཅུ་དྲུག་གོ ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ།
ཤ་ཥ་ས་ཧ་ཀྵ། གསལ་བྱེད་སུམ་ཅུ་རྩ་བཞིའོ། ། ཐོག་མར་དབྱངས་ཡིག་བཅུ་དྲུག་ལ། ཨ་ནི་དྲང་པོ་ཨི་བཀུག་པ། ། ཨུ་ནི་སྨད་པ་ཞེས་བྱ་སྟེ། ། དེ་དག་རིང་ཐུང་གཉིས་གཉིས་ཡོད། ། རྀ་རཱྀ་ལྀ་ལཱྀ་ཞེས་བྱ་བ། ། མ་ནིང་གི་ནི་ཡི་གེ་བཞི། ། དེ་ལ་རིང་ཐུང་གཉིས་གཉིས་ཡོད། ། ཨེ་ནི་བསྒྲེང་བའི་ང་རོ་སྟེ། །
ཨཻ་ནི་བསྒྲེང་ཞིང་བཀུག་པ་ཡིན། ། ཨོ་ནི་བསྟོད་པ་ཞེས་བྱ་སྟེ། ། ཨཽ་ནི་བསྟོད་དེ་སྨད་པ་ཡིན། ། ཨཾ་ནི་སྣ་ལྡན་ཞེས་བྱ་སྟེ། ། ཨཿནི་རྣམ་པར་བཅད་པའོ། ། ང་རོ་དྲང་པོ་ལས་བྱུང་བ། ། ཀ་ནས་བརྩམས་ཏེ་ཀྵ་ཡི་བར། ། གསལ་བྱེད་ཡི་གེ་སུམ་ཅུ་བཞི། ། སྐད་གདངས་ཡུལ་གྱི་སྐད་ཀྱིས་དབྱུང༌། ། གལ་ཏེ་སྐད་གདངས་བཅོས་པ་ན། །
རྣར་མི་སྙན་ཅིང་བརྗོད་ནོར་འབྱུང༌། ། རྒྱ་སྐད་ཕལ་ཆེར་ལྕེ་རྩེ་ལས། ། འབྱུང་ཞིང་བརྗོད་པ་རབ་ཏུ་མྱུར། ། སྐད་གདངས་མགྲིན་པ་ཕྲ་ཞིང་སྙན། ། བོད་སྐད་ཕལ་ཆེར་ལྕེ་དབུས་ལས། ། འབྱུང་ཞིང་བརྗོད་པ་དལ་བ་ཡིན། ། མགྲིན་པ་སྦོམ་གྱུར་ཁ་ཆེ་དང༌། ། ཨུརྻན་ཡུལ་ཡང་དེ་དང་འདྲ། ། བོད་ནི་ཁྱད་པར་སྐད་ཐུང་ཞིང༌། ། རིང་ཐུང་ཁྱད་པར་འགའ་ཡང་མེད། །
དེ་ལ་འ་མེད་ཐུང་བ་སྟེ། ། ཐུང་དང་དྲག་པོ་ནོར་མི་བྱ། ། ཨཻ་ཨེའི་ར་བཀླག་པ་སྟེ། ། བསྒྲེང་ཞིང་བཀུག་པ་ཡིན་ཕྱིར་རོ། ། ཨཽ་ཨོའུ་གང་དུ་བྲིས་ཀྱང་རུང༌། ། ཨོ་འུར་བརྗོད་དེ་བསྟོད་སྨད་ཕྱིར། ། སྣ་ལྡན་རྣམ་པར་བཅད་པ་ཡང༌། ། རིང་བར་སྒྲར་ནི་བརྗོད་པར་བྱ། ། ཊ་ཋ་ཌ་ཌྷ་ཎ་ཥ་དྲུག ། གྷ་ཛྷ་དྷ་བྷ་ཀྵ་སྟེ་ལྔ། །
དེ་ལྟར་ཡི་གེ་བཅུ་གཅིག་པོ། ། བོད་ལ་གཏན་ནས་མེད་པ་ཡིན། ། རྒྱ་གར་བ་ལའང་དེ་དག་ལ། ། ཡི་གེ་ལོག་དང་ཧ་བཏགས་མེད། ། འོན་ཀྱང་བོད་ཀྱིས་བརྗོད་ཤེས་ཕྱིར། ། སྔོན་གྱི་བྱང་ཆུབ་སེམས་དཔས་མཛད། ། དེ་ལྟར་ཏ་ཐ་ད་ན་ཤ། ། ལྕེ་རྣལ་ལས་འབྱུང་དེ་དག་ལ། ། ལྕེ་རྩེ་བཟློག་སྟེ་བརྗོད་པ་ཡིས། ། ཊ་ཋ་ཌ་ཎ་ཥ་རྣམས་འབྱུང༌། །
གྷ་སོགས་ཧ་བཏགས་ཡི་གེ་ལྔ། ། ག་ཇ་ཌ་ད་བ་ལྔ་ལ། ། ཧ་སྒྲ་ཅུང་ཟད་འབྱུང་བ་ལ། ། དགོངས་ཏེ་ཧ་བཏགས་ཡི་གེ་མཛད། ། གྷ་ལ་འཁའ་འདྲ་ཛྷ་འཚའ་འདྲ། ། ཌྷ་ནི་འཋྲ་འདྲ་དྷ་འཐའ་འདྲ། ། བྷ་ནི་འཕའ་དང་འདྲ་བར་བཀླག ། ཧ་སྒྲ་མི་གསལ་ཅུང་ཟད་ལྡན། ། ཀྵ་ནི་ཀ་ཥ་ཡིན་མོད་ཀྱི། ། མི་ཤེས་རྣམས་ཀྱིས་ཁྱ་འདྲར་བཀླག །
ཤ་ཥ་ས་ཡི་ཡི་གེ་གསུམ། ། སྐབས་ཀྱིས་ལྕེ་ལ་གང་བདེར་བཀླག ། ཀ་ཚན་གྱི་ནི་ཀླད་ཀོར་ང༌། ། ཙ་ཚན་ཉ་ཡིན་ཊ་ཚན་ཎ། ། ཏ་ཚན་ན་ཡིན་དེ་གསུམ་ཀ ། བོད་ཀྱིས་ནར་བརྗོད་པ་ཚན་མ། ། ཨ་དང་ཀྵ་ཡི་ཀླད་ཀོར་རྣམས། ། ངར་བཀླག་པ་ནི་མཆོག་ཡིན་ནོ། ། ད་ནི་བརྩེགས་པ་བརྗོད་པར་བྱ། ། དཔེར་ན་ཏིཥྛ་ཏིས་ཐྲ་བཞིན། །
གུག་སྐྱེད་ཅན་གཅིག་བྱུང་གྱུར་ན། ། ཕྲལ་ཏེ་གུག་སྐྱེད་ཀུན་ལ་སྦྱར། ། དཔེར་ན་ཏྱུ་ལ་ཏུ་ཡུ་འམ། ཥྛི་ལ་ཥི་ཐྲི་ཇི་བཞིན་ནོ། ། གལ་ཏེ་ཕྲལ་ཏེ་ཀློག་པས་ན། ། ཅི་ཕྱིར་ཕྲལ་ནས་མི་འདྲི་ཞེས། ། རྒོལ་ན་བོད་སྐད་ཀྱང་མཚུངས་ཞེས། ། དེ་གཉིས་ཁྱད་པར་མེད་པར་བསྒྲེ། ། གསང་སྔགས་ཀྱི་ནི་རྒྱུད་རྣམས་ལས། ། ཡི་གེ་མང་པོ་བརྩེགས་པ་ཡོད། །
དེ་ནི་ས་བོན་ཡིན་པའི་ཕྱིར། ། དུས་གཅིག་མི་བརྗོད་ཕྲལ་དེ་བརྗོད། ། ཙ་ཚ་ཛ་ལ་ཡ་སྟ་བཏགས། ། བོད་ཀྱིས་ཅ་ཆ་ཇ་བཞིན་བཀླག ། གུག་སྐྱེད་ཅན་ཡང་དེ་བཞིན་ཏེ། ། དཔེར་ན་ཅཡཻ་ཙ་ཡི་བཞིན། ། ཏ་ཐ་ད་སོགས་ཡ་སྟ་བྱུང༌། ། ཨེ་སྒྲ་ལྡན་པར་ཕྲལ་ཞིང་བཀླག ། དཔེར་ན་ཏྱཻ་ཏ་ཡེ་བཞིན། ། ཐྱཻ་ལ་ཐེ་ཡེ་ཇི་བཞིན་ནོ། །
ཛྙཱ་ཞེས་བྱ་བའི་ཡི་གེ་ལ། ། བོད་ཀྱིས་གཉའ་ཞེས་བྱ་བར་བཀླག ། ཥྞ་ཥྚ་ཥྛ་ཞེས་བྱ་བ་ལ། ། ཤ་ལོག་ཤ་རྣལ་གང་བྱུང་ཡང༌། ། ས་དང་འདྲ་བར་བྱ་བ་སྟེ། ། སྣྲ་སྟྲ་སྠར་ཞེས་བརྗོད་པས་འགྲུབ། ། སྟྲཻ་ཡཱ་དྷྭ་ལྟ་བུ་ལ། ། སྟྲཻའི་ཡཱ་དྷྭ་རུ་བཀླགས་པས་འགྲུབ། ། དེ་ལ་སོགས་པ་བསམ་མི་ཁྱབ། ། སྔར་གྱི་ཀློག་ཐབས་མ་ཤེས་ན། །
འདིར་མང་བྲིས་པས་ཅི་ཞིག་ཕན། ། དེ་བས་སྔར་བརྗོད་ཐབས་ལ་འབད། ། སྔགས་ཀྱི་ཀློག་ཐབས་འབྲས་བུ་འབྱུང་བའི་མེ་ཏོག་ཅེས་བྱ་བ་ལོ་ཙཱ་བ་ཀུན་དགའ་རྒྱལ་མཚན་གྱིས་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
