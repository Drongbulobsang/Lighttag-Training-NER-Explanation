ས་སྐྱ་བཀའ་འབུམ།
པོད ༡༡༣
རྩ་བའི་ལྟུང་བ་བཅུ་བཞི་པའི་འགྲེལ་པ་གསལ་བྱེད་འཁྲུལ་སྤོང་།
༼ཇ༽ ༄༅། །རྩ་བའི་ལྟུང་བ་བཅུ་བཞི་པའི་འགྲེལ་པ་གསལ་བྱེད་འཁྲུལ་སྤོང་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། དེ་ཉིད་དོན་སྟོན་བླ་མའི་མཆོག་རྣམས་དང༌། ། གང་ཞིག་མཚུངས་མེད་བདེ་ཆེན་ཞབས་པད་མོར། ། ཚངས་དབང་འཇུག་སེལ་དྲག་པོའི་སྤྱི་བོས་མཆོད། ། སྲིད་ཞིའི་དགྲར་གྱུར་དེ་ལ་ཕྱག་འཚལ་ལོ། ། ལམ་གྱི་རྩ་བ་དམ་ཚིག་དག་གི་ཚོགས། ། ཕལ་ཆེར་མི་བསྟེན་བསྟེན་པས་ལོག་པར་བཤད། །
དེ་འདྲའི་ཚོགས་ལ་བརྩེ་བའི་བསམ་པ་ཡིས། ། མཐུ་སྟོབས་དབང་ཕྱུག་ལུང་བཞིན་གསལ་བར་བཤད། ། འདི་ན་རྡོ་རྗེ་ཐེག་པ་ལ་ཞུགས་པའི་སྐྱེ་བོ་ཕལ་ཆེར་ནི། མ་སྨིན་པར་ཟབ་མོ་བསྒོམ་པ་དང༌། སྨིན་ཀྱང་དམ་ཚིག་གི་ཚོགས་མི་བསྟེན་པ་དང༌། བསྟེན་པར་འདོད་པ་དག་གིས་ཀྱང་དམ་ཚིག་གི་ཚོགས་ནོར་ཞིང་འཆོལ་བར་བཀྲལ་བ་དག་བསྟེན་པ་དང༌། མ་འཁྲུལ་བར་སྟོན་པའི་དགེ་བའི་བཤེས་གཉེན་དང་ཕྲད་ཀྱང་ཡུན་རིང་དུ་ཉན་ཞིང་བསྟེན་པར་མི་ནུས་པ་དང༌། ནུས་ཀྱང་བློ་གྲོས་དང་བྲལ་བས་བླ་མའི་གསུང་ལ་གསལ་བར་འཛིན་མི་ནུས་པ་དག་གིས་གང་བར་མཐོང་ནས། དེ་དག་ལ་བརྩེ་བའི་ཕྱིར་རྣལ་འབྱོར་གྱི་དབང་ཕྱུག་ཆེན་པོ་དཔལ་ལྡན་བིརྺ་པའི་མན་ངག་བརྒྱུད་དེ་འོངས་པ་གང་ཡིན་པ་དེ་བདག་གིས་བླ་མ་ལས་ཐོས་ཤིང༌། རྒྱུད་ཀྱི་ལུང་གིས་བསྟན་པར་བྱ་བ་འདི་འདྲི་བ་ལ་སྐྱོན་མེད་དོ། །
འདིར་བསམ་པ་རྣམ་པར་དག་པས་རྡོ་རྗེ་ཐེག་པ་ལ་ཞུགས་ཤིང་ལམ་བསྒྲུབ་པ་དང༌། དམ་ཚིག་བསྲུང་བར་ནུས་པའི་གང་ཟག་གིས་རྡོ་རྗེ་འཛིན་པའི་ས་དུས་ཇི་ཙམ་ཞིག་གིས་མངོན་དུ་འགྱུར་ཞེ་ན། བརྩོན་འགྲུས་དང་བསྟུན་པའི་བྱེ་བྲག་གིས་གང་ཟག་ནི་བཞི་སྟེ། ཡང་རབ་ཚེ་འདི་ལ་འགྲུབ་པར་འགྱུར་བ་དང༌། རབ་འཆི་ཁར་འགྲུབ་པར་འགྱུར་བ་དང༌། འབྲིང་བར་དོར་འགྲུབ་པར་འགྱུར་བ་དང༌། ཐ་མ་སྐྱེ་བ་བརྒྱུད་དེ་འགྲུབ་པར་འགྱུར་བའོ། ། དང་པོའང་ཡང་དག་པར་སྦྱོར་བ་ལས། གཞན་དུ་བསྐལ་པ་གྲངས་མེད་པ། ། བྱེ་བས་སངས་རྒྱས་གང་ཐོབ་པ། །
གང་གིས་དམ་པའི་བདེ་བས་ཁྱོད། ། སྐྱེ་བ་འདིར་ནི་འགྲུབ་པར་འགྱུར། ། ཞེས་བྱ་བ་ལ་སོགས་པ་གསུངས་སོ། ། རབ་ཀྱི་དབང་དུ་བྱས་པ་ཡང༌། ཁ་སྦྱོར་དེ་ཉིད་ལས། ཉིན་ཞིང་བྲམ་ཟེ་གསོད་པ་དང༌། ། ཆོམ་རྐུན་ལས་ཀྱི་ལོངས་སྤྱོད་པའང༌། ། འདི་ཡི་ལམ་གྱིས་གྲོལ་འགྱུར་ཏེ། ། སྡིག་པས་གོས་པར་མི་འགྱུར་རོ། ། ཞེས་བྱ་བ་ལ་སོགས་པ་གསུངས་ཏེ།
འཕོ་བའི་ལམ་གྱིས་གྲོལ་བར་བཤད་དོ། ། འབྲིང་གི་དབང་དུ་བྱས་ནས་ཀྱང་ཡེ་ཤེས་ཐིག་ལེའི་ལེའུ་དྲུག་པ་ལས། ཡང་ན་ལུས་འདི་སྤངས་མ་ཐག བླ་ན་མེད་པའི་ཡེ་ཤེས་སྐུ། ། བརྩོན་པར་མི་ལྡན་པས་ཀྱང་འགྲུབ། ། བརྩོན་འགྲུས་ལྡན་པས་སྨོད་ཅི་དགོས། ། ཞེས་གསུངས་སོ། ། སློབ་དཔོན་ཨཱརྻ་དེ་བས་སྤྱོད་པ་བསྡུས་པའི་སྒྲོན་མ་ལས་ཀྱང༌། དེ་བཞིན་དུ་རྣམ་པར་ཤེས་པ་འདིའང༌། ཐོག་མར་འཆི་བའི་ལུས་ཀྱིས་བཞིན་ཡོངས་སུ་སྤངས་ནས།
དེས་བྱས་པའི་གཟུགས་སུ་འགྱུར་བས་སོ། ། དེ་ལྟར་བྱིས་པ་སོ་སོའི་སྐྱེ་བོའི་སྲིད་པ་བར་མ་ཞེས་བྱ་བ་ནི་འཁོར་བའི་རྒྱུར་འགྱུར་རོ། ། དེ་ཉིད་བླ་མ་བརྒྱུད་པའི་རིམ་གྱིས་དེ་བཞིན་གཤེགས་པ་ཐམས་ཅད་ཀྱི་མན་ངག་ཐོབ་པ་རྣམས་ནི་བདག་ལ་བྱིན་གྱིས་རློབ་པ་ཞེས་བྱ་བ་སྟེ། འདི་ལྟར་རྩིག་པའམ་རས་བྲིས་མེ་ལོང་གི་ནང་དུ་ཉེ་བར་སྣང་བ་དེ་བཞིན་དུ། རྡོ་རྗེའི་སྐུའི་ངོ་བོ་ཉིད་ཀྱིས་བདག་ཉིད་སྤྲུལ་ཏེ། རྣམ་པ་ཐམས་ཅད་ཀྱི་མཆོག་དང་ལྡན་པ། སྐུ་བལྟ་བས་ཆོག་མི་ཤེས་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ལ་སོགས་པས་ལུས་བརྒྱན་པ་སྟེ། མདོར་ན་སངས་རྒྱས་ཐམས་ཅད་ཀྱི་ཡོན་ཏན་གྱིས་བརྒྱན་པ་ཞེས་བྱ་བའི་བར་དུའོ། ། ཞེས་གསུངས་སོ། །
ཐ་མ་སྐྱེ་བ་བརྒྱུད་དེ་གྲོལ་བ་ལ་གསུམ་སྟེ། སྐྱེ་བ་ནས་འགྲུབ་པར་འགྱུར་བ་དང༌། སྐྱེ་བ་བདུན་ན་འགྲུབ་པར་འགྱུར་བ་དང༌། སྐྱེ་བ་བཅུ་དྲུག་ན་འགྲུབ་པར་འགྱུར་བའོ། ། བདུན་ན་འགྲུབ་པར་འགྱུར་བ་ནི། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ན་ནི། ། མ་བསྒོམས་པར་ཡང་དངོས་གྲུབ་འཐོབ། །
ཅེས་གསུངས་སོ། ། བཅུ་དྲུག་ན་འགྲུབ་པ་ནི། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ནས་འགྲུབ། ། ཅེས་གསུངས་སོ། ། དེ་ལ་གང་ཟག་གོང་མ་ཐམས་ཅད་ཀྱིའང་ལམ་གྱི་གཞི་ལྟ་བུ་དམ་ཚིག་ཡིན་ལ། གང་ཟག་ཐ་མ་ནི་ལམ་འདི་ཉིད་ཁོ་ནས་གྲོལ་བར་འགྱུར་བ་ཡིན་པའི་ཕྱིར་དབང་གི་རྗེས་ལ་ཐོག་མར་དམ་ཚིག་བསྟན་པར་བྱ་སྟེ། འདི་སྐད་དུ་ཤློ་ཀ་ལྔ་བཅུ་པ་ལས། བསམ་པ་དག་པའི་སློབ་མས་ནི། །
དཀོན་མཆོག་གསུམ་ལ་སྐྱབས་སོང་ནས། ། བླ་མའི་རྗེས་སུ་འཇུག་པ་ནི། ཁ་ཏོན་བྱ་བར་སྦྱིན་པར་བྱ། ། དེ་ནས་དབང་སོགས་བྱིན་ནས་ནི། ། དམ་ཆོས་སྣོད་དུ་བྱས་ནས་སུ། ། རྩ་བའི་ལྟུང་བ་བཅུ་བཞི་ནི། ། བཀླག་དང་འཛིན་པ་ཉིད་དུ་བྱ། ། ཞེས་གསུངས་སོ། ། མཛོད་ལས་ཀྱང༌། ཚུལ་གནས་ཐོས་དང་བསམ་ལྡན་པས། །
བསྒོམ་པ་ལ་ནི་རབ་ཏུ་སྦྱོར། ། ཞེས་བྱ་བ་དང་ཡང་ཚུལ་མཚུངས་པ་ཡིན་ནོ། ། དེ་ལ་རྩ་བ་དང་ཡན་ལག་གི་དམ་ཚིག་གི་གཞུང་འདི་རྩོམ་པར་བྱེད་པའི་གང་ཟག་གང་ཞིག་ཡིན། རང་དགའ་སྤང་བར་བྱ་བའི་ཕྱིར་རྒྱུད་ཀྱི་གཞུང་ནི་གང་ལ་བརྟེན། ཟློས་སྐྱོན་སྤང་བར་བྱ་བའི་ཕྱིར་བརྩམས་པ་ལ་དགོས་པ་ཅི་ཡོད། དགོས་པ་དང་ལྡན་པ་འདི་ལ་དོན་ནི་དུ་ཞིག་གིས་རྟོགས་པར་ནུས། ཞེས་བྱ་བ་བཞིས་ཁོང་དུ་ཆུད་པར་བྱའོ། ། ཚུལ་བཞིའི་དང་པོ་རྩོམ་པར་བྱེད་པ་ནི། རང་རང་གི་བརྒྱུད་པའི་བླ་མ་གྲུབ་པ་ཐོབ་པ་དག་གིས་ཕྱུང་སྟེ། དེས་ན་བཅུ་བཞི་པོ་ཚུལ་མཚུངས་ཀྱང་ཚིག་གི་སྡེབ་སྦྱོར་དག་མི་འདྲ་བར་སྣང་བ་ཡིན་ནོ། །
གཞུང་འདི་ནི་རྣལ་འབྱོར་གྱི་དབང་ཕྱུག་ཆེན་པོ་བིརྺ་པ་ཉིད་ཀྱིས་ཕྱུང་བ་ཡིན་ཞིང༌། སློབ་དཔོན་འཕགས་པ་ཀླུ་སྒྲུབ་ཀྱིས་ཕྱུང་བ་ཡིན་ནོ་ཞེས་ཀྱང་གསུང་མོད། གང་ལྟར་ནའང་འགལ་བ་མ་མཐོང་སྟེ། འདི་ནི་བཀའ་ལས་ཕྱུང་བའི་བསྟན་བཅོས་ཡིན་པའི་ཕྱིར་རོ། ། གཉིས་པ་གཞུང་གང་ལ་བརྟེན་ནས་བརྩམས་ཞེ་ན། གཞུང་ཇི་ལྟ་བ་བཞིན་དཔལ་གསང་བ་འདུས་པའི་གཞུང་འབུམ་པ་ན་བཞུགས་སོ། ། ཞེས་གསུངས་པ་ཡང་གཞུང་འདི་དང་དོན་མཐུན་ཡང་ཚིག་གི་སྡེབ་སྦྱོར་ཅུང་ཟད་མི་མཐུན་པ་ནི། དམ་པ་དང་པོ་དུས་ཀྱི་འཁོར་ལོའི་ལེའུ་གསུམ་པ་དང༌། རྡོ་རྗེ་གུར་གྱི་ལེའུ་བཅོ་ལྔ་པ་དང༌། གཤིན་རྗེ་གཤེད་དགྲ་ནག་པོའི་རྒྱུད་ཀྱི་ལེའུ་བཅུ་བདུན་པ་ལས་ཀྱང་འབྱུང་སྟེ།
དེ་དག་ལའང་བརྟེན་པ་ཡིན་ནོ། ། གསུམ་པ་ཟློས་པའི་སྐྱོན་སྤང་བ་ནི། དེ་ལྟ་ན་རྒྱུད་དེ་དག་ན་བཞུགས་པ་ཉིད་ཀྱིས་ཆོག་མོད། འདིར་ཕྱུང་བ་ལ་དོན་མེད་དོ་ཞེ་ན། ལས་དང་པོ་པས་གཞུང་རྒྱས་པ་དག་ནས་ནི་མི་རྙེད་ཅིང༌། གཞུང་ཁ་ཅིག་ནི་ཅུང་ཟད་མི་གསལ་ལ། ཁ་ཅིག་ནི་ཅུང་ཟད་འཁྲུགས་པར་སྣང་བས་ན་འདིར་བདེ་བླག་ཏུ་རྟོགས་ཤིང་འཁྲུགས་བསྡེབས་ནས་གསལ་བར་སྟོན་པ་ཡིན་ནོ། ། བཞི་པ་དོན་དུས་རྟོགས་པར་ནུས་ཤེ་ན། རྩ་བའི་ལྟུང་བ་དང༌། ཡན་གལ་གི་ལྟུང་བ་ཞེས་བྱ་བས་རྟོགས་པར་ནུས་ལ།
ཞིབ་ཏུ་ནི་འོག་ནས་སྟོན་པར་འགྱུར་རོ། ། སྤྱིའི་དོན་ཏོ།། །། ད་ནི་གཞུང་གི་དོན་བརྗོད་པར་བྱ་སྟེ། དེ་ལ་གཉིས། རྩ་བའི་ལྟུང་བ་དང༌། ཡན་ལག་གི་ལྟུང་བ་བསྟན་པའོ། ། དང་པོ་ལ་གཉིས་ཏེ། ཀླད་ཀྱི་དོན་དང༌། གཞུང་གི་དོན་ཏོ། ། དང་པོ་ལ་གཉིས།
མཆོད་པར་བརྗོད་པ་དང༌། བཤད་པར་དམ་བཅའ་བའོ། ། འདི་དག་ལའང་གཉིས་ཏེ། སྤྱིའི་དོན་དང༌། ཡན་ལག་གི་དོན་ཏོ། ། དེ་ལ་མཆོད་པར་བརྗོད་པའི་སྤྱིའི་དོན་ལ་བཞི་སྟེ། ཡུལ་གང་ལ། གང་ཟག་གང་གིས། ཚུལ་ཇི་ལྟར། དགོས་པ་ཅི་ཡོད་པའོ། །
དེ་ཡང་ཡུལ་གང་ལ་མཆོད་པར་བརྗོད་ཅེ་ན། བླ་མ་རྡོ་རྗེ་སློབ་དཔོན་ལའོ། ། གང་ཟག་གང་གིས་མཆོད་པར་བརྗོད་ཅེ་ན། གཞུང་འདི་རྩོམ་པར་བྱེད་པ་པོས་སོ། ། ཚུལ་ཇི་ལྟར་མཆོད་པར་བརྗོད་ཅེ་ན། དང་བའི་དད་པ་རྩེ་གཅིག་པ་སྔོན་དུ་སོང་བས་ངག་གི་ཚིགས་སུ་བཅད་པ་བརྗོད་ཅིང༌། ལུས་ཐམས་ཅད་ས་ལ་ཕབ་པའི་ཕྱག་བྱས་པའི་ཚུལ་གྱིས་སོ། ། མཆོད་པར་བརྗོད་པ་ལ་དགོས་པ་ཅི་ཡོད་ཅེ་ན། གང་ཟག་དམ་པ་རྣམས་དང་སྤྱོད་པ་བསྟུན་པའོ། ། དེའི་དགོས་པ་ཡང་བདག་ཉིད་དམ་པར་རྟོགས་པའོ། །
ཉིང་དགོས་ནི་དམ་པས་བྱས་པའི་ཕྱིར་གཞུང་ལུགས་འདི་ལ་གཞན་དག་ཀྱང་འཇུག་པར་འགྱུར་བའོ། ། བཤད་པར་དམ་བཅའ་བའི་སྤྱིའི་དོན་ནི་བརྗོད་བྱའི་རང་བཞིན་དང༌། རང་དགའ་སྤང་བ་དང༌། ཟློས་སྐྱོན་སྤང་བ་དང༌། ཞར་ལས་བྱུང་བ་བཤད་པར་དམ་བཅའ་བའི་དགོས་པའི་དོན་དང་བཞིས་རྟོགས་པར་ནུས་ཏེ། ཡན་ལག་གི་དོན་གྱི་སྟེང་དུ་རྟོགས་པར་བྱའོ། ། ད་ནི་ཡན་ལག་གི་དོན་བརྗོད་པར་བྱ་སྟེ། ཀུན་ནས་དང་བས་ཞེས་བྱ་བ་ནི་བཅོས་མ་དང༌། གཞན་གྱི་ལད་མོ་ལྟ་བུ་དང༌། མཉེས་ལ་རེ་ལྟ་བུ་མ་ཡིན་ཏེ།
དང་བའི་དད་པ་རྩེ་གཅིག་པ་ཞེས་བྱ་བའི་དོན་ཏོ། ། བླ་མ་ནི་བུམ་པའི་དབང་བསྐུར་ནས་དེའི་ལམ་དང་ཡན་ལག་སྟོན་པ་ལ་ནི་རྒྱུ་ལུས་ངག་གི་བླ་མ་རྡོ་རྗེ་སློབ་དཔོན་ཞེས་བྱ་ལ། དབང་གོང་མ་རྣམས་བསྐུར་ནས་དེའི་ལམ་དང་ཡན་ལག་སྟོན་པ་ལ་འབྲས་བུ་སེམས་ཀྱི་བླ་མ་རྡོ་རྗེ་སློབ་དཔོན་ཞེས་བྱ་བའོ། ། ཡང་ན་དབང་བསྐུར་བ་དང༌། རྒྱུད་བཤད་པ་དང༌། མན་ངག་ཐོབ་པ་སྟེ། སུམ་ལྡན་ནམ། གང་ཡང་རུང་བ་གཉིས་ཐོབ་པ་སྟེ། ཉིས་ལྡན་ནམ། གང་ཡང་རུང་བ་གཅིག་ལས་མ་ཐོབ་ཀྱང་རུང་སྟེ།
རྡོ་རྗེ་ཐེག་པའི་བཀའ་དྲིན་ནོས་པ་ལ་ནི་བླ་མ་ཞེས་ཡོངས་སུ་གྲགས་པ་ཡིན་ནོ། ། དེའི་སྐུ་ལ་དམན་པ་ཞབས་ཡིན་ལ། ཞབས་ཀྱི་འོག་ན་ཡང་གདན་ཡོད་པས་དམན་པ་ལ་ཕྱག་བྱས་ན་མཆོག་རྣམས་ལ་ལྟ་སྨོས་ཀྱང་ཅི་དགོས་ཞེས་སྟོན་པས་ན་པདྨོ་ལ་ཞེས་སྨོས་སོ། ། བཏུད་དེ་ཞེས་པ་ནི་ལུས་ཐམས་ཅད་ས་ལ་ཕབ་པའི་སྤྱི་བོས་གདན་ལ་ཕྱག་བྱས་པའོ། ། མཆོད་པར་བརྗོད་པའི་དོན་ཏོ། ། བཤད་པར་དམ་བཅའ་བའི་ཡན་ལག་གི་དོན་ལ། དང་པོར་བརྗོད་བྱའི་རང་བཞིན་ནི། རྩ་བའི་ལྟུང་བ་བཅུ་བཞི་ནི་ཞེས་སྨོས་ཏེ། དེ་ལ་རྩ་བ་ཞེས་བྱ་བ་བསྲུངས་ན་དངོས་གྲུབ་ཐམས་ཅད་ཀྱི་རྩ་བ་ཡིན་ལ། མ་བསྲུངས་ན་ཉེས་པ་ཐམས་ཅད་ཀྱི་རྩ་བ་ཡིན་པས་ན་རྩ་བའི་ལྟུང་བ་ཞེས་སྨོས་ཏེ།
བཅུ་བཞི་པ་དག་གི་ནང་ནས་གང་ཡང་རུང་བ་གཅིག་ཉམས་ཀྱང་དམ་ཚིག་ཐམས་ཅད་མཐར་གཏུགས་ནས་འབྲས་བུ་འགྲུབ་པའི་སྐལ་བ་མེད་པ་སྟེ། དཔེར་ན་ཤིང་སྡོང་པོ་ཆེན་པོའི་ལོ་མ་དང༌། ཡལ་ག་ལ་སོགས་པ་ཕྲ་མོ་གང་བཅད་ཀྱང་རྩ་བ་ནས་བསྐམ་པར་མི་ནུས་ལ། རྩ་བ་ནས་བཅད་ན་མ་ལུས་པར་བསྐམས་པ་བཞིན་དུ་ཡན་ལག་གི་ལྟུང་བ་ཕྲ་མོ་དག་ཀུན་ཏུ་སྤྱད་ཀྱང་འབྲས་བུ་ཐམས་ཅད་མི་འགྲུབ་པ་མ་ཡིན་ཞིང༌། རྩ་བའི་ལྟུང་བ་ཀུན་ཏུ་སྤྱད་ན་འབྲས་བུ་ཐམས་ཅད་མི་འགྲུབ་པ་ཡིན་ནོ། ། དེའང་གང་གི་རྩ་བའི་ལྟུང་བ་ཡིན་ཞེ་ན། རྡོ་རྗེ་ཐེག་པའི་དཀྱིལ་འཁོར་དུ་དབང་བསྐུར་བ་ཐོབ་པ་དག་གི་རྩ་བའི་ལྟུང་བ་ཡིན་ཏེ་གཞན་གྱི་སྐབས་མ་ཡིན་པའི་ཕྱིར་རོ། ། བཅུ་བཞི་ནི་ཞེས་བྱ་བ་ནི་གྲངས་ངེས་པ་སྟེ། དེ་ལས་མང་བ་དང་ཉུང་བར་མི་བཏུབ་སྟེ་རྡོ་རྗེ་འཆང་ཆེན་པོས་ཀུན་ཏུ་བཅས་པ་ཡིན་པའི་ཕྱིར་རོ། ། རང་བཟོ་སྤང་བར་བྱ་བའི་ཕྱིར།
རྒྱུད་ལས་གསུངས་པ་ཞེས་སྨོས་ཏེ། སྔར་བརྗོད་པ་བཞིན་དུ་གསང་བ་འདུས་པ་རྒྱུད་འབུམ་པ་དང༌། དམ་པ་དང་པོ་དང༌། འཕགས་པ་མཁའ་འགྲོ་མ་རྡོ་རྗེ་གུར་དང༌། གཤིན་རྗེ་གཤེད་དགྲ་ནག་པོའི་རྒྱུད་ལས་གསུངས་པ་བཞིན་དུའོ་ཞེས་བྱ་བའི་དོན་ཏོ། ། ཟློས་པའི་སྐྱོན་སྤང་བ་ནི་བཤད་པར་བྱ་ཞེས་སྨོས་ཏེ། དེ་ལྟར་ན་རྒྱུད་དག་ན་བཞུགས་པས་ཆོག་མོད། གཞུང་འདིར་བྲིས་ནས་ཅི་བྱེད་ཅེ་ན། ལས་དང་པོ་པ་དག་གིས་འདུས་པའི་རྒྱུད་རྒྱས་པ་ནི་མི་རྙེད་ཅིང༌། དམ་པ་དང་པོ་ནས་ནི་ཅུང་ཟད་བསྡུས་ལ་གཤིན་རྗེ་གཤེད་དགྲ་ནག་པོ་དང༌།
རྡོ་རྗེ་གུར་ནས་ཅུང་ཟད་འཁྲུགས་པར་གནས་པས་འདིར་གུད་དུ་ཕྱུང་ལ། ཅུང་ཟད་ཕྱེ་སྟེ་འཁྲུགས་བསྡེབས་ལ་གསལ་བར་བཤད་པར་བྱ་ཞེས་བྱ་བའི་དོན་ཏོ། ། ཞར་ལས་བྱུང་བ་བཤད་པར་དམ་བཅས་པའི་དགོས་པའི་དོན་ནི། གཞུང་ལུགས་རྩོམ་པ་མཐར་ཕྱིན་པར་འགྱུར་བ་སྟེ། གང་ཟག་དམ་པ་རྣམས་ཀྱིས་ནི། ། སྲོག་ཀྱང་གཏོང་བར་བྱེད་བླ་ཡི། ། གང་ཞིག་དམ་བཅས་ཏེ་ལྟར་མིན། ། ཞེས་འབྱུང་བས་ན་གང་ཟག་དམ་པ་རྣམས་ནི་དམ་བཅས་པའི་དོན་ཡལ་བར་མི་འདོར་བ་ཞེས་བྱ་བའི་དོན་ཏོ། ། ཀླད་ཀྱི་དོན་བསྟན་ཟིན་ཏོ།། །། ད་ནི་གཞུང་གི་དོན་བརྗོད་པར་བྱ་སྟེ།
དེ་ལ་གཞན་གྱིས་བཀྲལ་བའི་དོན་ལོག་པར་རྟོག་པ་མ་རྟོགས་ན། ལེགས་པར་བཀྲལ་བའི་དོན་མི་རྟོགས་པའི་ཕྱིར་ཐོགས་མར་ལོག་པར་རྟོག་པའི་འདོད་པ་ཅུང་ཟད་སྔོན་དུ་བརྗོད་པར་བྱའོ། ། དེ་ལ་གཉིས་ཏེ། ལྟུང་བའི་ངོ་བོའི་ལོག་རྟོག་དང༌། བཤགས་ཚད་ཀྱི་ལོག་རྟོག་གོ ། དང་པོ་ནི་འདི་ལྟར་ལྟུང་བ་བཅུ་བཞི་པོ་དག་ལ། ཕམ་པ་དང༌། ལྟུང་བ་དང༌། ལྕི་བ་དང༌། སྦོམ་པོ་དང༌།
ཡན་ལག་དང༌། ཉེས་བྱས་དང༌། ཕྲ་མོ་དང༌། ཉེས་པ་མེད་པ་ཞེས་བྱ་བ་རྣམ་པ་བརྒྱད་དུ་ཕྱེ་སྟེ་སྟོན་པ་འདི་ནི་ལོག་པར་རྟོག་པ་དང་པོའོ། ། གཉིས་པ་དེ་དག་གི་བཤགས་པའི་ཚད་ཀྱི་དབང་དུ་བྱས་ནས། སློབ་དཔོན་མཚོ་སྐྱེས་ཀྱིས་མཛད་པའི་རྣམ་པར་བསྡུས་པ་ལས་འབྱུང་ངོ་ཞེས་རྒྱ་ཆེར་འགྲེལ་པ་ལས་བྲིས་པ། ཕམ་པ་རྫུ་འཕྲུལ་སོགས་ཀྱིས་འདུལ། ། ལྟུང་བ་དབང་གི་རིམ་པས་སོ། ། ལྕི་བ་ཚོགས་ཀྱི་འཁོར་ལོ་སྟེ། ། སྦོམ་པོ་ཚོགས་ཀྱི་ནང་དུ་མཆོད། །
ཡན་ལག་ཚོགས་ལ་བཤགས་པ་སྟེ། ། ཉེས་བྱས་ཕྲ་མོ་དཀྱིལ་འཁོར་སོགས། ། ཉེས་པ་མེད་པ་མཁས་པས་བརྟག ། ཅེས་བྱ་བ་ལ་སོགས་པ་བྲིས་ཏེ། ལོག་པར་རྟོག་པ་གཉིས་པའོ། ། ད་ནི་དེ་དག་སུན་དབྱུང་བ་བརྗོད་པར་བྱའོ། ། ལོག་པར་རྟོག་པ་དང་པོ་ཅིའི་ཕྱིར་མི་འཐད་ཅེ་ན། རྩ་བ་དང་འགལ་བ་དང༌། གཞུང་གཞན་དང་འགལ་བ་དང༌། ཧ་ཅང་ཐལ་བ་དང༌།
འགྲེལ་ཆེན་རང་གི་ཚིག་རྣམས་ནང་འགལ་བ་དང་བཞིས་རྟོགས་པར་བྱའོ། ། དང་པོ་ནི་རྩ་བའི་ལྟུང་བ་བཅུ་བཞི་ནི་ཞེས་འབྱུང་ལ། སྦོམ་པོ་དང་ལྕི་བ་ལ་སོགས་པ་མི་སྣང་བའི་ཕྱིར་རོ། ། དེ་ལྟར་ན་ལོག་པར་རྟོག་པས་སྨྲས་པ། དེ་ལ་ནི་མི་འཐད་པ་མེད་དེ། དབྱེ་བ་དེ་དག་རྩ་བའི་ལྟུང་བ་ཉིད་ཀྱི་རབ་ཏུ་དབྱེ་བ་ཡིན་ནོ། ། ཞེས་ཟེར་ན། སྤྱི་དོན་གཉིས་པ་གཞན་གྱི་གཞུང་དང་འགལ་བ་བརྗོད་པར་བྱ་སྟེ། སྤྱིར་ཐེག་པ་ཆེན་པོའི་གཞུང་རྣམས་ནས་རྩ་བ་དང་ཡན་ལག་ཅེས་བྱ་བ་གཉིས་ལས་བཤད་པ་མེད་ལ། དེ་ལ་ཕམ་པ་ཞེས་བྱ་བ་དང༌།
ཕམ་པ་དང་འདྲ་བ་ཞེས་བྱ་བ་དང༌། རྩ་བའི་ལྟུང་བ་ཞེས་བྱ་བ་ནི་མིང་གི་རྣམ་གྲངས་ཡིན་ཏེ་རྩ་བའི་ལྟུང་བ་གང་སྤྱད་ན་བླངས་པའི་སྡོམ་པ་དེ་ཡོངས་སུ་གཏོང་ལ། གང་རྩ་བ་དེ་མ་སྤྱད་ན་ནི་ཡན་ལག་ཕྲ་མོ་དག་སྤྱད་ཀྱང་སྡོམ་པ་དེ་ཡོངས་སུ་མི་གཏོང་བ་ནི་ཐམས་ཅད་མཐུན་པར་སྨྲ་བ་ཡིན་པས་ན་འདིར་ཡང་རྩ་བར་བཤད་པའི་ཕྱིར་གང་སྤྱད་ན་སྡོམ་པ་དག་ཡོངས་སུ་གཏོང་བ་ཡིན་ནོ། ། དེ་ལྟར་ཁོ་བོ་ཅག་ཀྱང་སྨྲའོ་ཞེ་ན་རྩ་བར་ཡང་སྨྲ་ཞིང་ཕམ་པ་གཅིག་ལས་མི་འདོད་པ་ལ་སོགས་པ་རང་གི་ཚིག་དང་འགལ་བར་འགྱུར་བ་དུ་མ་འབྱུང་སྟེ་འོག་ཏུ་བརྗོད་པར་བྱའོ། ། སྤྱི་དོན་གསུམ་པ་ཧ་ཅང་ཐལ་བ་ནི། འགྲེལ་ཆེན་ལས། གསུམ་པོ་གཅིག་ལ་ལྡན་པ་ལ་བདུན་གྱི་སྦྱོར་བ་དང་ལྡན་པས་ལྟུང་བར་འགྱུར་ཏེ། ཉོན་མོངས་པས་ཀུན་ནས་བསླང་བའི་བསམ་པ་དང༌། དེ་ལ་དེར་འདུ་ཤེས་པ་དང༌། ལུས་ངག་གི་སྦྱོར་བ་བསྟན་པ་དང༌།
མཚོན་ཆ་ལ་སོགས་པས་འཚོ་བ་འཕྲོག་པ་དང༌། ཡོངས་སུ་ཤེས་ཤིང་འགྱོད་པ་མེད་པ་དང༌། རྗེས་སུ་ཡི་རང་བ་དང༌། བདག་ཉིད་མ་འཁྲུལ་བའོ། ། གལ་ཏེ་སྦྱོར་བ་དེ་དག་དང་ལྡན་པས་འཚོ་བ་དང་ཕྲལ་ན་ཚད་ལས་འདས་པ་སྟེ་ཕམ་པའོ་ཞེས་འབྱུང་སྟེ། བླ་མ་སུམ་ལྡན་སྦྱོར་བ་བདུན་རྫོགས་ཀྱིས་བཀྲོངས་ཀྱང་ལྟུང་བ་ཙམ་ལས་མ་ཡིན་ཞིང༌། བཤགས་ཚད་ལོ་གསུམ་འདས་ནས་གདོད་ཕམ་པར་འགྱུར་རོ་ཞེས་འབྱུང་བས་འདི་ལྟ་བུ་ནི་ཐེག་པ་ཆེན་པོའི་བཀའ་དང་བསྟན་བཅོས་ཐམས་ཅད་ནས་ཀྱང་གསུངས་པ་མེད་ལ། ཧ་ཅང་ཐལ་ནས་འཇིགས་སུ་རུང་བ་སྟེ། ཐོས་པའི་ཡང་འོས་མ་ཡིན་ན་བསྟེན་པར་ལྟ་ག་ལ་རུང་ཞེས་བྱ་བའི་དོན་ཏོ། ། ཡང་དག་པའི་རྒྱུད་རྣམས་ཀྱང་དེ་ལོག་པར་རྟོག་པ་ཡིན་པར་སྟོན་ཏེ།
འཕགས་པ་རྡོ་རྗེ་གུར་ལས། སློབ་དཔོན་སྨད་པར་མི་བྱ་ཞིང༌། ། ཞེས་བྱ་བ་དང༌། འཕགས་པ་རྡོ་རྗེ་རྩེ་མོ་ལས་ཀྱང༌། སློབ་དཔོན་སྨད་པར་མི་བྱ་སྟེ། ། བླ་མ་སངས་རྒྱས་ཀུན་དང་མཉམ། ། ཞེས་སྨད་པ་ཙམ་ལ་ལྟུང་བར་འགྱུར་བར་བཤད་ལ། དམ་པ་དང་པོ་ལས། དེའི་སྟེང་དུ་ཐུགས་སུན་ཕྱུང་བས་ལྟུང་བར་འགྱུར་ཏེ། བུ་ཡི་རྩ་བའི་ལྟུང་བ་ནི།
དཔལ་ལྡན་བླ་མའི་ཐུགས་སུན་ཕྱུང༌། ། རི་བོང་འཛིན་པ་རུ་ནི་འགྱུར། ། ཞེས་གསུངས་པའི་ཕྱིར་རོ། ། དེ་ཕན་ཆད་ཀྱི་ཉེས་པ་ནི་ཧ་ཅང་ཐལ་བར་འགྱུར་རོ། ། བཞི་པ་རང་གི་ཚིག་དང་འགལ་བར་འགྱུར་བ་ནི། འགྲེལ་པ་ཆེན་པོ་ནས་འབྱུང་བའི་ཚིག་ཕལ་ཆེར་གོང་འོག་འགལ་བ་འབའ་ཞིག་སྨྲ་བ་ཡིན་ཏེ། གང་ཞེ་ན་བཅུ་བཞི་པོ་མཐའ་དག་སྨྲ་བ་སྟེ། དེ་ཉིད་ལས། རྩ་བ་ནི་རྒྱུའི་དོན་ཏེ། དེ་ཆད་ན་འབྲས་བུ་ལྟུང་བ་མཚན་ཉིད་དོ། །
ཞེས་ཀྱང་སྟོན་ཡང་སྦྱོར་བ་བདུན་རྫོགས་ཀྱི་བཤགས་ཚད་དུས་འདས་ནི་ཕམ་པ་ཡིན་ལ། གཞན་ལ་ནི་ཕམ་པ་མེད་དོ་ཞེས་ཀྱང་སྟོན་ཏོ། ། ཡང་འགྲེལ་ཆེན་བྱེད་པས་སྨྲས་པ། རྩ་བ་དང༌། ཕམ་པ་དང༌། ཕམ་པ་དང་འདྲ་བ་གསུམ་ནི་མི་འདྲ་སྟེ། རྩ་བ་ནི་རྡོ་རྗེ་ཐེག་པའི་དམ་ཚིག་གི་རྩ་བ་ཡིན་ལ། ཕམ་པ་ཞེས་བྱ་བ་ནི་ཉན་ཐོས་དང༌། རྡོ་རྗེ་ཐེག་པའི་བྱེ་བྲག་ལས་བྱང་ཆུབ་སེམས་དཔའི་གཞུང་ལ་མེད་ལ། ཕམ་པ་དང་འདྲ་བ་ནི་བྱང་ཆུབ་སེམས་དཔའི་གཞུང་ལས་གཞན་ལ་མེད་དོ་ཞེས་སྨྲ་ན་དེ་ལྟ་མ་ཡིན་ཏེ།
ཉན་ཐོས་རྣམས་ཀྱང་ཕམ་པ་བཞི་ལ་རྩ་བར་སྨྲ་ལ། མདོ་ནམ་མཁའི་སྙིང་པོ་ལས། བྱང་ཆུབ་སེམས་དཔའ་ལ་རྩ་བའི་ལྟུང་བ་ཉི་ཤུ་བཤད་ཅིང༌། འདི་ཉིད་ལས་ཀྱང༌། རྩ་བའི་ལྟུང་བ་བཅུ་བཞི་ནི། ། ཞེས་རྩ་བའི་ལྟུང་བར་བཤད་པའི་ཕྱིར་རོ། ། སྤྱིར་ཡང་གཞུང་ཐམས་ཅད་ལས་ཀྱང་ཕམ་པ་དང་ཕམ་འདྲ་གཉིས་འདྲ་ལ། འགྲེལ་ཆེན་འདི་ཉིད་ལས་ཀྱང་འདྲ་བར་བཤད་ལ། རྩ་བ་དུས་འདས་ཕམ་པ་འདྲ། ། ཚད་ལྡན་ལྟུང་བར་བཤད་པ་ཡིན། །
ཞེས་བྱ་བ་ལ་སོགས་པ་བཤད་པའི་ཕྱིར་རོ། ། གཞན་ཡང་འདི་ལྟ་བུའི་འགལ་བ་དག་སྨྲ་སྟེ། དེ་ཉིད་ལས་ལྟུང་བ་དང་ཕམ་པ་ལ་ཁྱད་པར་ཅི་ཡོད་ཅེ་ན། ཕམ་པ་ནི་སྦྱོར་བ་རྫོགས་ནས་མ་བཤགས་པའོ། ། ལྟུང་བ་ནི་ཚོ་བ་དང་ཕྲལ་ནས་བཤགས་པའི་ཚད་འོག་ནས་འབྱུང་བ་བྱས་པའོ། ། འོ་ན་ཅིའི་ཕྱིར་ལྟུང་བ་ཞེས་བྱ་ཞེ་ན། རྡོ་རྗེ་དམྱལ་བ་མ་ཡིན་པ་མྱོང་བའོ་ཞེས་འབྱུང་སྟེ། ཕམ་པ་མ་ཡིན་པ་ལྟུང་བ་མན་ཆད་ཀྱིས་ནི་རྡོ་རྗེ་དམྱལ་བ་མི་བསྐྱེད་པར་ཡང་བཤད་ལ། ཡང་དེ་ཉིད་ལས་རྩ་བའི་ལྟུང་བ་བཅུ་བཞི་སྟེ། དེ་དག་ཆད་ནས་མ་གསོས་ན་རྡོ་རྗེ་དམྱལ་བར་ལྟུང་ངོ༌། །
ཞེས་ཐམས་ཅད་ཀྱིས་ཀྱང་རྡོ་རྗེ་དམྱལ་བར་འདྲེན་པར་ཀྱང་བཤད་ལ། ཡང་དེ་ཉིད་ལས་ཕམ་པར་འགྱུར་བ་ལ་ནི་ལོག་སྲེད་ཅན་མ་བཤགས་པ་སྟེ། དེའི་རྣམ་སྨིན་རྡོ་རྗེ་དམྱལ་བ་ནི་མྱོང་བ་མ་ཡིན་པའོ་ཞེས་ཕམ་པས་ཀྱང་རྡོ་རྗེ་དམྱལ་བ་མི་བསྐྱེད་པར་ཡང་བཤད་པས་ན་འགལ་བ་འབའ་ཞིག་སྨྲ་བ་ཡིན་ནོ། ། གཞན་ཡང་སྦྱོར་བ་བདུན་རྫོགས་ནས་བཤགས་ཚད་དུས་འདས་ལས་གཞན་ལ་ཕམ་པ་མེད་པར་ཡང་འདོད་ལ། ཡང་དེ་ཉིད་ཀྱི་ལྟུང་བ་བཞི་པའི་སྐབས་ནས་དྲི་མ་ལས་ལྡང་བར་མི་བྱེད་ན་འདི་ནི་ཕམ་པའི་ཉེས་པར་བསྡུས་ཞེས་བཞི་པ་ལ་ཕམ་པ་ཡོད་པར་ཡང་བཤད་དོ། ། དེ་ལ་བཞི་པ་ལ་ཕམ་པ་ཡོད་ལ་གོང་འོག་གཞན་ལ་ཕམ་པ་མེད་པ་འདིའང་མི་རིགས་པ་ཡིན་ནོ། ། ཡང་ལྟུང་བ་གཉིས་པའི་སྐབས་ནས་འདི་ལ་ཕམ་པ་ནི་མེད་དེ་མ་བཤགས་ན་ལྟུང་བའོ། ། ཞེས་དངོས་སུ་བསྟན་པས་ན་ཤུགས་ལས་གཞན་ཐམས་ཅད་ལ་ཕམ་པ་ཡོད་པར་ཡང་མངོན་ཏེ། དེ་ལ་སོགས་པ་ནང་འགལ་བ་འབའ་ཞིག་སྨྲ་བ་ཡིན་ནོ། ། དེ་ལྟར་ལོག་པར་རྟོག་པ་དང་པོ་སུན་དབྱུང་བ་བསྟན་ཟིན་ཏོ།། །།
ད་ནི་ལོག་པར་རྟོག་པ་གཉིས་པ་བཤགས་ཚད་ཀྱི་དབང་དུ་བྱས་པ་སུན་དབྱུང་བ་བརྗོད་པར་བྱ་སྟེ། ཕམ་པ་རྫུ་འཕྲུལ་སོགས་ཀྱིས་འདུལ། ། ལྟུང་བ་དབང་གི་རིམ་པས་སོ། ། ཞེས་བྱ་བ་ལ་སོགས་པ་སྔར་སྨོས་པ་ཉིད་ཡིན་ཏེ། ལོག་སྲེད་ཅན་ཕམ་པ་བྱུང་བ་ལ་རྫུ་འཕྲུལ་ལ་སོགས་པས་སེམས་ཅན་དམྱལ་བའི་འཇིགས་པ་བསྟན་ནས་བཤགས་པ་བྱེད་དུ་འཇུག་སྟེ། དེ་ཡང་བསྐང་བའི་ཚད་ནི་སྦྱིན་སྲེག་གིས་འབུམ་ཕྲག་བདུན་ནོ། ། ཞེས་བྱ་བ་ལ་སོགས་པ་གསུངས་ཏེ། ལོག་སྲེད་ཅན་ནི་ཚེ་དེ་ལ་རེ་ཞིག་འདུལ་བའི་སྐབས་མ་ཡིན་པར་བཀའ་བསྟན་བཅོས་མཐའ་དག་ལས་བཤད་པའི་ཕྱིར་འདི་ལ་རིགས་པ་མ་ཡིན་ནོ། ། ཡང༌། ལྟུང་བ་དབང་གི་རིམ་པས་སོ། །
ཞེས་ལྟུང་བ་བྱུང་བ་རྣམས་དབང་གིས་གསོ་བར་འདི་ཉིད་ནས་ཀྱང་བཤད་ལ། བཅུ་བཞི་པོ་མཐའ་དག་ལ་ལྟུང་བར་ཀྱང་འདི་ཉིད་ལས་བཤད་ཀྱང་ལྟུང་བ་དང་པོ་དང༌། གཉིས་པ་དང༌། གསུམ་པ་དང༌། བཞི་པ་དང༌། བདུན་པ་རྣམས་ཀྱི་ལྕི་བའི་ཕྱོགས་རྣམས་ནི་དབང་གིས་བསྐང་བར་བཤད་ལ། ལྟུང་བ་དགུ་པོ་རྣམས་ནི་ཚོགས་པ་ལ་བཤགས་པ་དང༌། མཎྜལ་གྱིས་བསྐང་བར་བཤད་པས་ཡན་ལག་གི་ཉེས་པ་དང༌། ཕྲ་མོའི་ཉེས་པར་མངོན་ནོ། ། དེ་ལྟར་ན་ལྟུང་བར་ཀྱང་བཤད་ལ།
ཡན་ལག་དང་ཕྲ་མོའི་ཉེས་པར་འགྱུར་བ་འདི་གཞུང་གི་དོན་དང་ནང་འགལ་བ་ཡིན་ནོ། ། རྩ་བའི་ལྟུང་བ་ཡན་ལག་ཚང་བ་རྣམས་ཀྱི་བཤགས་ཚད་ཚོགས་ཀྱི་འཁོར་ལོ་དང༌། ཚོགས་པ་ལ་བཤགས་པ་དང༌། མཎྜལ་གྱིས་བཤགས་སོ་ཞེས་བཤད་པ་འདི་ཡང་འཁྲུལ་པར་སྨྲ་བ་ཡིན་ཏེ། རྩ་བའི་ཚིག་དང༌། གཞུང་གཞན་དང་འགལ་བའི་ཕྱིར་རོ། ། དེ་སྐད་དུ་ཡང་རྩ་བ་ལས། གསུམ་ལ་སྐྱབས་འགྲོ་ནས་བརྩམས་ནས། ། བྱང་ཆུབ་སེམས་སོགས་སྡོམ་པ་ནི། ། གལ་ཏེ་བདག་ལ་ཕན་འདོད་ན། །
སྔགས་པས་འབད་དེ་གཟུང་བར་བྱ། ། ཞེས་བཤད་ལ། དམ་པ་དང་པོ་ལས་ཀྱང༌། རྩ་བའི་ལྟུང་བ་བྱུང་བ་གང༌། ། སླར་ཡང་དཀྱིལ་འཁོར་འདི་རུ་ནི། ། དག་པའི་རྒྱུ་རུ་འཇུག་པར་བྱ། ། སླར་ཡང་སྣང་བ་ཐོབ་པ་ནི། ། ཚོགས་ཀྱི་ནང་དུ་འགྲོ་བ་ན། ། རྒན་པའི་མིང་ནི་གཞོན་པ་ཉིད། ། ཅེས་གསུངས་སོ། །
དེ་ལ་སོགས་པ་སྐྱོན་མེད་པའི་བཀའ་དང་བསྟན་བཅོས་མཐའ་དག་ལས། ཡན་ལག་ཚང་བའི་རྩ་བའི་ལྟུང་བ་བྱུང་བ་རྣམས་ལ་ནི། སྡོམ་པ་དང་དབང་བསྐུར་བ་བླང་དགོས་ལ། རྩ་བ་ཡན་ལག་མ་ཚང་བ་དང༌། ཡན་ལག་རྐྱང་པ་རྣམས་ལ་ནི་ཚོགས་ཀྱི་ནང་དུ་བཤགས་པ་ལ་སོགས་པས་སོར་ཆུད་པར་འགྱུར་རོ། ། དེ་ལྟར་ན་ཐེག་པ་ཆེན་པོའི་གཞུང་མཐའ་དག་ནས་རྩ་བའི་ལྟུང་བ་དང༌། ཡན་ལག་གི་ལྟུང་བ་ཞེས་བྱ་བ་གཉིས་ལས། སྦོམ་པོ་དང༌། ལྕི་བ་ཞེས་བྱ་བ་ལ་སོགས་པའི་ལྟུང་བའི་མིང་གི་རྣམ་གྲངས་བཤད་པ་མེད་དོ། ། དེས་ན་འགྲེལ་བ་ཆེན་པོའི་བཤད་པ་ཕལ་ཆེར་ནི་རང་གི་གཞུང་ནང་འགལ་ཞིང་ལོག་པར་སྨྲ་བ་འབའ་ཞིག་སྟོན་པ་ཡིན་ནོ། །
གཉིས་པ་བསྐང་བའི་ཚད་ཀྱི་ལོག་པར་རྟོག་པ་གཉིས་པ་བསྟན་ཟིན་ཏོ།། །། དེ་ལྟར་ན་སློབ་དཔོན་འཇམ་དཔལ་གྲགས་པས་མཛད་པར་བྱེད་པའི་རྒྱ་ཆེར་འགྲེལ་པ་དང༌། སློབ་དཔོན་ཀུན་དགའ་སྙིང་པོས་མཛད་དོ་ཞེས་ཟེར་བའི་འགྲེལ་པ་ཆུང་བ་དང༌། ལྕམ་ལེགས་སྨིས་མཛད་དོ་ཞེས་ཟེར་བའི་འགྲེལ་པ་དང༌། ཁ་ཆེ་ལེགས་སྨི་ཞེས་བྱ་བས་མཛད་པར་བྱེད་པའི་དམ་ཚིག་གི་འགྲེལ་པ་ཆུང་ངུ་ཞེས་བྱ་བའི་ཚིག་དང་དོན་གྱི་འགྲེལ་པ་རྣམས་དང༌། དོན་གྱི་འགྲེལ་པ་ཡིན་ནོ་ཞེས་ཟེར་བ་དམ་ཚིག་བསྡུས་པ་ཞེས་བྱ་བ་དང༌། སློབ་དཔོན་མཚོ་སྐྱེས་ཀྱིས་མཛད་ཅེས་ཟེར་བའི་དམ་ཚིག་ཐམས་ཅད་ཀྱི་གསང་བའི་མཛོད་ཅེས་བྱ་བ་དང༌། སློབ་དཔོན་སྙིང་པོ་ཞབས་ཀྱིས་མཛད་ཟེར་བ་རྡོ་རྗེ་ཐེག་པའི་ལྟུང་བ་རྒྱ་ཆེར་འགྲེལ་པ་ཞེས་བྱ་བར་མིང་བཏགས་པ་དང༌། དོན་གྱི་འགྲེལ་པ་གསུམ་སྟེ། གཞུང་དང་དོན་གྱི་འགྲེལ་པ་བདུན་པོ་དེ་དག་ཁོ་བོས་ཀྱང་བླ་མ་ལས་ཐོས་ཤིང༌།
གཞན་ལའང་ཅུང་ཟད་འཆད་མོད་ཀྱི། དེ་དག་ནི་ལོག་པར་སྨྲ་བ་འབའ་ཞིག་ཡིན་ལ། མཛད་དོ་ཞེས་ཟེར་བའི་སློབ་དཔོན་ཆེན་པོ་དེ་དག་གིས་ཀྱང་མ་མཛད་པ་ཉིད་དུ་རིག་པར་བྱའོ། ། རྣམ་པར་སྤྲོས་པས་ཆོག་གོ ། དེས་ལོག་པར་སྨྲ་བ་སུན་དབྱུང་བ་བསྟན་ཟིན་ཏོ།། །། ད་ནི་ཡང་དག་པའི་བླ་མ་ལས་རིམ་པར་བརྒྱུད་དེ་འོངས་པའི་སྐྱོན་ཐམས་ཅད་སྤངས་པའི་རང་གི་ལུགས་བརྗོད་པར་བྱའོ། ། དེ་ལ་ལྟུང་བ་རྣམས་ཀྱི་རང་བཞིན་སོ་སོར་བཤད་པ་དང༌། བསྲུངས་བའི་ཕན་ཡོན་བསྟན་པ་དང༌། མ་བསྲུངས་བའི་ཉེས་དམིགས་དང༌། མི་འབྱུང་བར་བྱ་བའི་ཕྱིར་བསྐྱང་བའི་ཐབས་དང༌།
བྱུང་བ་ཕྱིར་བཅོས་པའི་ཐབས་བསྟན་པ་སྟེ་ལྔས་རྗེས་སུ་རིག་པར་བྱའོ། ། དང་པོ་ལ་གཉིས་ཏེ། བཅུ་བཞི་པོ་མཐའ་དག་གི་སྤྱིའི་དོན་དང༌། སོ་སོའི་དོན་ཏོ། ། དེ་ལ་དང་པོ་ལྟུང་བ་ཐམས་ཅད་ཀྱི་སྤྱིའི་ངག་གི་དོན་ནི་འདི་ཡིན་ཏེ། ལྟུང་བ་རྣམས་ཀྱི་ངོ་བོ་ཉིད་རྣམ་པར་གཞག་པ་དང༌། ཡན་ལག་དུ་ཞིག་གིས་རྩ་བའི་ལྟུང་བར་འགྱུར་བ་དང༌། ལྟུང་བར་འགྱུར་བའི་རྒྱུ་མཚན་དང༌། རྒྱུ་མཚན་དང་བཅས་པ་དེ་མི་འབྱུང་བར་བྱ་བའི་ཕྱིར་བསླབ་པ་དང༌། གལ་ཏེ་བྱུང་བ་ཕྱིར་བཅོས་པའི་ཐབས་དང༌།
རྣམ་པར་སྨིན་པ་རྟོགས་པར་བྱ་བའི་ཕྱིར་ཆུང་ངུ་དང༌། འབྲིང་དང༌། ཆེན་པོའི་ཁྱད་པར་རྣམ་པར་གཞག་པ་སྟེ་དྲུག་གིས་རྟོགས་པར་བྱའོ། ། དེ་ལ་ལྟུང་བའི་ངོ་བོ་ཉིད་ནི་ལུས་ངག་ཡིད་གསུམ་ཀས་ཏེ་ཡིད་གཙོ་བོར་གཞག་གོ ། གཉིས་པ་ཡན་ལག་དུ་ཚང་ན་ལྟུང་བར་འགྱུར་ཞེ་ན་ལྔ་སྟེ། རྟེན་གྱི་ཡན་ལག་ནི་དམ་ཚིག་དང༌། སྡོམ་པ་དང་ལྡན་ཞིང་ཤེས་པ་རང་བཞིན་དུ་གནས་པ་སྟེ། དེ་དག་མེད་ན་ལྟུང་བར་མི་འགྱུར་རོ། ། ཡུལ་གྱི་ཡན་ལག་ནི་ལྟུང་བ་བཅུ་བཞི་པོ་སོ་སོར་འབྱུང་བའི་ཡུལ་ལོ། ། ངོ་བོ་ཉིད་ཀྱི་ཡན་ལག་ནི་ཡིད་གཙོ་བོར་གྱུར་པ་སྟེ།
ལུས་ངག་ནི་དེའི་གྲོགས་སུ་གྱུར་པའོ། ། རྒྱུའི་ཡན་ལག་ནི་ཀུན་སློང་གི་བསམ་པ་ཡིན་ལ་དེ་ལ་བཞི་སྟེ། དེ་སྐད་དུ་བསྡུ་བ་རྣམ་པར་གཏན་ལ་དབབ་པའི་གཞི་བསྡུ་བའི་སྐབས་འདུལ་བ་བསྡུ་བ་ལས། དེ་ཡི་རྒྱུ་ཡང་རྣམ་བཞི་སྟེ། ། མི་ཤེས་པ་དང་བག་མེད་དང༌། ། ཉོན་མོངས་མང་དང་མ་གུས་པའོ། ། ཞེས་གསུངས་ཏེ། དེ་ལ་བྱ་བ་དང་བྱ་བ་མ་ཡིན་པའི་ཆ་མི་ཤེས་པ་ལྟུང་བ་འབྱུང་བའི་རྒྱུ་དང༌། ཤེས་ཀྱང་ཡུལ་དང༌། ལྟུང་བ་ལ་མ་གུས་པ་ལྟུང་བ་འབྱུང་བའི་རྒྱུ་དང༌།
སྤྱིར་གུས་ཀྱང་དྲན་པ་དང་ཤེས་བཞིན་གྱིས་མ་ཟིན་ཏེ་བག་མེད་པ་ལྟུང་བ་འབྱུང་བའི་རྒྱུ་དང༌། བསྲུང་བར་འདོད་ཀྱང་ཉོན་མོངས་པས་རང་དབང་མེད་པ་ནི་ཉོན་མོངས་པ་མང་བས་ཀུན་ནས་བསླང་བ་སྟེ། རྒྱུའི་ཡན་ལག་བཞི་སྔོན་དུ་སོང་བའི་རང་རང་གི་ངོ་བོ་འབྱུང་བའི་རྒྱུ་བསམ་པའོ། ། དུས་སྐབས་ཀྱི་ཡན་ལག་ནི་དུས་དེ་ལྟ་བུར་གྱུར་པའི་ཚེ་འབྱུང་གི གཞན་དུ་མི་འབྱུང་སྟེ། བཅུ་བཞི་པོ་ཀུན་ལ་འཇུག་པ་མ་ཡིན་ཞེས་གསུངས་མོད་ཀྱང་དུས་སྐབས་ཐམས་ཅད་ནི་ཟིན་པར་བྱས་པ་ཉིད་ཡིན་པའི་ཕྱིར་ཐམས་ཅད་ལ་འཇུག་གོ ། ཡང་ཁ་ཅིག་དེ་ལ་དེར་འདུ་ཤེས་པའི་ཡན་ལག་ཅེས་བྱ་བ་གཅིག་དང༌། དྲུག་ཏུ་བྱེད་པ་དེ་ནི་མི་དགོས་ཏེ། བསམ་པའི་ཡན་ལག་གི་རྒྱུ་བཞིའི་རྗེས་ལ་འབྱུང་བ་རྣམས་དེར་འདུ་ཤེས་པ་ཉིད་ཡིན་ནོ། ། དེ་ལྟར་ན་ཡན་ལག་ལྔས་ལྟུང་བ་རྫོགས་པར་འགྱུར་རོ། །
སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། ཅིའི་ཕྱིར་ལྟུང་བར་འགྱུར་ཞེ་ན། དབང་གི་སྐབས་སུ་དམ་ལ་བཞག་ཅིང་ཁས་བླངས་པའི་ཕྱིར་རོ། ། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། ལྷག་པའི་ལྷའི་འདུ་ཤེས་ལ་སོགས་པ་བསྒོམ་པ་སྟེ། སོ་སོའི་སྟེང་དུ་རྟོགས་པར་བྱའོ། ། སྤྱི་དོན་ལྔ་པ་ལྟུང་བ་བྱུང་བ་ཕྱིར་བཅོས་པའི་ཐབས་ནི་གཉིས་ཏེ། ཡན་ལག་མ་ཚང་བ་ལ་ལྟུང་བ་ལས་ལྡང་བ་ཞེས་བྱ་བ་དང༌། ཡན་ལག་ཚང་ནས་རྩ་ལྟུང་དུ་གྱུར་ན་དམ་ཚིག་དང་སྡོམ་པ་ཡང་དག་པར་བླང་བ་ཞེས་བྱ་བ་དབང་བསྐུར་བ་ཡང་དག་པར་བླང་དགོས་སོ། ། ལྟུང་བ་ལས་ལྡང་བ་ལ་གསུམ་སྟེ།
དམ་ཚིག་རྡོ་རྗེ་བསྙེན་སྒྲུབ་ཡན་ལག་བཞི་དང༌། ཚུལ་གཞན་དང༌། སྟོབས་བཞིའི་སྒོ་ནས་སྡིག་པ་བཤགས་པའོ། ། ཞིབ་ཏུ་འོག་ཏུ་བརྗོད་པར་བྱའོ། ། སྤྱི་དོན་དྲུག་པ་ཆུང་ངུ་དང་འབྲིང་དང༌། ཆེན་པོ་རྣམ་པར་གཞག་པ་ལ་ལྔ་སྟེ། རྣམ་པར་གཏན་ལ་དབབ་པའི་འདུལ་བ་བསྡུ་བ་དེ་ཉིད་ལས། ལྟུང་བ་རྣམས་ནི་ཆུང་ལ་སོགས། རྣམ་པ་ལྔས་ནི་རིག་པར་བྱ། ། ངོ་བོ་ཉིད་དང་ཉེས་པ་དང༌། །
བསམ་དང་གཞི་དང་སོགས་པའོ། ། ཞེས་འབྱུང་བས་དེ་ལ་ཡུལ་གྱི་སྒོ་ནས་དང༌། བསམ་པའི་སྒོ་ནས་དང༌། ངོ་བོ་ཉིད་ཀྱི་སྒོ་ནས་དང༌། ཉེས་པར་བྱེད་པའི་སྒོ་ནས་དང༌། ལན་གྲངས་ཀྱི་སྒོ་ནས་ཆེ་འབྲིང་རྣམ་པར་གཞག་པ་སྟེ། ལྟུང་བ་ཐམས་ཅད་ལ་ལྔ་ཀ་ཚང་བའི་ངེས་པ་ནི་མེད་དོ། ། དེ་ལ་དང་པོ་ཡུལ་ནི་མཆོག་ཏུ་གྱུར་པ་ལ་ཆེན་པོ། འབྲིང་ལ་འབྲིང༌། ཆུང་ངུ་ལ་ཆུང་ངུ་སྟེ།
ལྟུང་བ་ལྔ་པ་དང༌། དགུ་པ་དང༌། བཅུ་གཅིག་པ་དང༌། བཅུ་གསུམ་པ་རྣམས་ལ་ནི་མེད་དོ། ། བསམ་པ་ནི་ཉོན་མོངས་པ་མང་བས་བསླང་བ་ལ་ཆེན་པོ། མ་གུས་བག་མེད་ལ་འབྲིང༌། མི་ཤེས་པ་ལ་ཆུང་ངུ༌། ངོ་བོ་ཉིད་ནི་ལུས་ངག་ཡིད་གསུམ་ཀ་ཚང་ན་ཆེན་པོ། གཉིས་ལ་འབྲིང༌། ཡིད་གཅིག་པུ་ལ་ཆུང་ངུའོ། །
ཡང་ཡིད་གཅིག་པུས་རྫོགས་པ་རྣམས་ལའང་ཡིད་ཀྱི་ཆེ་འབྲིང་བཞག་སྟེ། བདུན་པ་དང་བཅུ་གཉིས་པ་ལ་ནི་ཆུང་ངུ་མེད་དོ། ། བཞི་པ་ཉེས་པར་བྱེད་པ་ནི། ཡུལ་དེ་ལ་གནོད་པ་ཆེ་ན་ཆེན་པོ། འབྲིང་ལ་འབྲིང༌། ཆུང་ན་ཆུང་ངུ་སྟེ། དགུ་པ་དང༌། བཅུ་གཅིག་པོ་ནི་མེད་དོ། ། ལྔ་པ་ལན་གྲངས་ནི་ཡང་ནས་ཡང་དུ་བྱས་ན་ཆེན་པོ། གཉིས་སམ་གསུམ་ལ་འབྲིང༌།
ཐ་མ་ལན་གཅིག་ལ་ཆུང་ངུའོ། ། དེ་ལ་ཆེ་འབྲིང་རྣམ་པར་གཞག་པ་འདི་དག་ལྟུང་བའི་ངོས་ནས་གཞག་པ་ནི་མ་ཡིན་ཏེ། ཆུང་ངུ་རྣམས་སྤྱད་ཀྱང་རྩ་བའི་ལྟུང་བ་ཡིན་ནོ། ། ཅིའི་ཕྱིར་ཞེ་ན། འདིར་དངོས་གཞིས་ལྟུང་བ་རྫོགས་པར་འདོད་པས་ན་ལན་གྲངས་ཀྱི་སྒོ་ནས་ཆེ་འབྲིང་བཞག་པའི་དུས་སུ་དང་པོ་སྤྱད་ནས། གཉིས་པ་སྤྱོད་པའི་དུས་སུ་རྟེན་གྱི་ཡན་ལག་མ་ཚང་བའི་ཕྱིར་རོ། ། དེས་ན་འདི་ནི་རྣམ་པར་སྨིན་པ་ལ་དགོངས་ནས་ཆེ་འབྲིང་བཞག་པ་ཡིན་ནོ། ། དེ་ལའང་ཉིང་དགོས་ཅི་ཡོད་ཅེ་ན། དམ་ཚིག་དང་སྡོམ་པ་ཡང་དག་པར་བླངས་ན་ལྟུང་བ་ཆུང་བ་རྣམས་ཀྱི་ལྟུང་བ་དང༌། རྣམ་སྨིན་སོར་ཆུད་པར་འགྱུར་ལ།
ཆེན་པོ་རྣམས་ལ་དེའི་རྗེས་ལའང་རྣམ་པར་སྨིན་པ་སོར་ཆུད་པར་བྱ་བའི་ཕྱིར་བཤགས་པའི་ཚད་ཤེས་པའི་དགོས་པ་ཡོད་དོ། ། འདིས་ཐམས་ཅད་ཀྱི་སྤྱིའི་དོན་བསྟན་ཟིན་ཏོ།། །། ད་ནི་ལྟུང་བ་སོ་སོའི་དོན་བརྗོད་པར་བྱ་སྟེ། དེ་དག་རེ་རེ་ལའང་སྤྱིའི་དོན་དང༌། ཡན་ལག་གི་དོན་གཉིས་ཀྱིས་རྟོགས་པར་བྱའོ། ། དེ་ལ་རྩ་བའི་ལྟུང་བ་དང་པོའི་སྤྱིའི་དོན་ནི། གོང་དུ་བརྗོད་པ་བཞིན་དྲུག་ཏུ་གནས་པ་ལས་དང་པོ་ལྟུང་བའི་ངོ་བོ་ཉིད་ནི། ཡུལ་བླ་མ་རྡོ་རྗེ་སློབ་དཔོན་ཏེ། དེ་སྐད་དུ་རྒྱུད་རྒྱས་པའི་ལུང་དགྲ་ནག་པོའི་འགྲེལ་པ་ལྷན་ཅིག་སྐྱེས་པ་སྣང་བ་ལས། དམ་ཚིག་ཀློག་པ་སྦྱིན་པ་དང༌། །
འཆད་བྱེད་མན་ངག་སྟོན་པ་དང༌། ། དབང་བསྐུར་བ་དང་ལས་བྱེད་དང༌། ། དེ་རྣམས་སློབ་དཔོན་ཞེས་བཤད་དོ། ། ཞེས་རྣམ་གྲངས་དྲུག་ལ་སློབ་དཔོན་དུ་གསུངས་ཏེ། དང་པོ་ནི་བསླབ་བྱ་སྟོན་པ། གཉིས་པ་ནི་རྗེས་སུ་བཟླས་པའི་ལུང་འབོགས་པ། གསུམ་པ་ནི་གཞུང་འཆད་པ། བཞི་པ་ནི་མན་ངག་སྟོན་པ། ལྔ་པ་ནི་དབང་བསྐུར་བ། དྲུག་པ་ནི་རབ་གནས་ལ་སོགས་པ་བྱེད་པ་སྟེ།
དབང་གི་ལས་ཀྱི་སློབ་དཔོན་ཡང་བཟུང་ངོ༌། ། དེ་དག་ཀྱང་མདོར་བསྡུ་ན། རྒྱུ་ལུས་ངག་གི་བླ་མ་རྡོ་རྗེ་སློབ་དཔོན་དང༌། འབྲས་བུ་སེམས་ཀྱི་བླ་མ་རྡོ་རྗེ་སློབ་དཔོན་ཞེས་ཀྱང་བྱ། དབང་ཐོབ་པ་དང༌། རྒྱུད་ཐོས་པ་དང༌། མན་ངག་ཐོབ་པ་སྟེ། སུམ་ལྡན་ནམ། ཉིས་ལྡན་ནམ། གཅིག་ལྡན་ཏེ།
དེ་ལ་སུམ་ལྡན་མ་ཡིན་ན་ཡང་གང་ལ་དབང་ཐོབ་པ་ནི་ཡུལ་ཅུང་ཟད་ལྕི་བའོ། ། དེ་ལ་བརྙས་པ་སྟེ་རིགས་སམ། ཚུལ་ཁྲིམས་སམ། ཐོས་པ་ལ་སོགས་པའི་སྒོ་ནས་བདག་ལ་མཆོག་ཏུ་འཛིན་ཅིང༌། བླ་མ་ལ་དམན་པར་འཛིན་པ་ནི་བརྙས་པའོ། ། བླ་མ་འདི་ནི་ཚུལ་ཁྲིམས་འཆལ་བའོ། ། བྱས་པ་མི་གཟོ་བའོ། ། རང་བཞིན་ངན་པའོ། ། འཇིག་རྟེན་པའི་སྤྱོད་ཚུལ་ལེགས་པ་དག་དང་མི་ལྡན་པའོ། ། ཞེས་ཀུན་ནས་མནར་སེམས་པའི་སྒོ་ནས་བརྙས་པ་སྟེ།
དེ་ལ་ལུས་དང་ངག་གིས་གྲོགས་བྱས་ཀྱང་རུང་མ་བྱས་ཀྱང་རུང༌། རྩ་བའི་ལྟུང་བ་སྟེ། དེ་ལ་ལུས་ངག་གི་སྦྱོར་བ་ཅིས་ཀྱང་བསྟན་དགོས་སོ་ཞེས་སྨྲ་བ་འདིའང་ནོར་བ་ཡིན་ནོ། ། དེ་སྐད་དུ་འདི་ཉིད་ལས། དེ་བས་དེ་ལ་བརྙས་པ་ནི། ། ཞེས་བྱ་བ་དང༌། རྡོ་རྗེ་གུར་ལས། སློབ་དཔོན་སྨད་པར་མི་བྱ་ཞིང༌། ། ཞེས་འབྱུང་བ་དང༌། རྡོ་རྗེ་རྩེ་མོ་ལས་ཀྱང༌།
སློབ་དཔོན་སྨད་པར་མི་བྱ་སྟེ། ། བླ་མ་སངས་རྒྱས་ཀུན་དང་མཉམ། ། ཞེས་གསུངས་པའི་ཕྱིར་རོ། ། དེ་ལ་བརྙས་པ་དང་སྨད་པའི་ངོ་བོ་ཉིད་ཡོངས་སུ་མ་རྫོགས་པ་ནི། བླ་མ་འདི་ནི་མཆོག་ཡིན་མོད་ཀྱང་ཁོ་བོ་ནི་ཐུགས་ཀྱིས་མ་བཟུང་ངོ་ཞེས་བྱ་བ་ལྟ་བུའམ། བདག་ནི་ཚོགས་ཀྱི་ནང་དུ་འདིས་སྨ་ཕབ་ཅིང་བཤུངས་པས་ན། བདག་གི་ཡིད་ནི་ཀུན་ཏུ་མ་དགའ་བར་གྱུར་ཏོ་སྙམ་པའམ། བླ་མ་ཉིད་རང་གི་བྱ་བ་ལེགས་པར་མི་མཛད་པར་རྟོགས་ནས་དེ་ལ་བརྩེ་བའི་བསམ་པ་ཡོད་ཀྱང་ཚིག་འཇམ་པོས་གསོལ་བ་མི་འདེབས་པར་ཁྲོ་བ་དང་བཅས་པས་བརྡ་སྤྲོས་པ་ལ་སོགས་པ་བློས་ཞིབ་ཏུ་ཕྱེ་ནས་རྟོགས་པར་བྱ་བ་ཡིན་ནོ། ། དེ་དག་ནི་བཤགས་པར་བྱ་བ་ཡིན་ནོ། ། ལྟུང་བའི་ངོ་བོ་ཉིད་བསྟན་ཟིན་ཏོ།། །།
སྤྱི་དོན་གཉིས་པ་ཡན་ལག་དུས་ལྟུང་བ་རྫོགས་པར་འགྱུར་ཞེ་ན། བླ་མ་གོང་མ་རྣམས་ནི་ལུང་གོང་མ་རྣམས་ཀྱིས་དཔང་པོ་བྱས་ནས་ཡན་ལག་བཞི་ལས་མེད་དོ་ཞེས་གསུང་ཡང་ཡན་ལག་ལྔ་ཀ་དགོས་པར་དམ་པ་དང་པོས་ཤེས་པས་ན། ཡན་ལག་ལྔས་ལྟུང་བ་རྫོགས་པར་འགྱུར་རོ། ། གང་ཞེ་ན་རྟེན་གྱི་ཡན་ལག་བདག་དམ་ཚིག་དང༌། སྡོམ་པ་དང་ལྡན་ཞིང་ཤེས་པ་རང་བཞིན་དུ་གནས་པ་སྟེ། དེ་ལ་བདག་དམ་ཚིམ་དང་སྡོམ་པ་དང་མི་ལྡན་ན་བླ་མ་ལ་བརྙས་ཀྱང་རྣམ་པར་སྨིན་པ་ཆེན་པོ་འབྱུང་མོད། རྩ་བའི་ལྟུང་བ་ནི་མ་ཡིན་ནོ། ། དམ་ཚིག་དང་སྡོམ་པ་དང་ལྡན་ཡང་ཤེས་པ་ནད་དང་གདོན་གྱིས་བསླད་དེ། རང་བཞིན་དུ་མི་གནས་པས་བརྙས་པ་ལ་སོགས་པ་བྱས་ནའང་བྱས་པའི་ལས་ཕྲ་མོ་བསགས་པའི་ཉེས་པ་འབྱུང་གི རྩ་བའི་ལྟུང་བ་མི་འབྱུང་སྟེ་ཡིད་གཞན་དུ་གྱུར་པའི་ཕྱིར་རོ། །
བྱས་པའི་ལས་ཕྲ་མོའང་འབྱུང་བར་མི་རིགས་སོ་ཞེ་ན། བགེགས་ཀྱིས་སེམས་བསླད་ནས་མི་དགེ་བ་ལ་ཞུགས་ན། བསོད་ནམས་འཛད་པར་རིག་པ་མཆོག་ལས། བགེགས་ཀྱིས་བསོད་ནམས་མ་ལུས་འཛད་པར་བྱེད། ། ཅེས་གསུངས་སོ། ། དེས་ན་ནད་ཞི་བར་བྱེད་པའི་ཐབས་དང༌། གདོན་ཞི་བར་བྱེད་པའི་རིག་སྔགས་ལ་སོགས་པ་བཅོམ་ལྡན་འདས་ཀྱིས་ཀྱང་གསུངས་པས་དེ་དག་ལའང་འབད་པར་བྱའོ། ། ཡུལ་གྱི་ཡན་ལག་ནི། བླ་མ་རྡོ་རྗེ་སློབ་དཔོན་ཏེ། གོང་དུ་བརྗོད་ཟིན་ཏོ། །
ངོ་བོ་ཉིད་ཀྱི་ཡན་ལག་ནི་ཡིད་གཙོ་བོར་གྱུར་པ་དེའང་གོང་དུ་བརྗོད་ཟིན་ཏོ། ། འོ་ན་བླ་མ་ལ་ངག་གིས་གྲོགས་བྱས་ཏེ་གཤེ་བའམ། དེའི་སྟེང་དུ་ལུས་ཀྱིས་གྲོགས་བྱས་ཏེ་བརྡེག་པའམ་བཀྲོངས་པའི་བར་དུ་གྱུར་ན་དེ་དག་ལ་ལྟུང་བའི་མིང་ནི་ཇི་སྐད་གདགས། རྣམ་པར་སྨིན་པ་ནི་ཅིར་འགྱུར་ཞེ་ན། ལྟུང་བའི་མིང་ནི་རྩ་བའི་ལྟུང་བ་དང་པོ་ལས་རྣམ་པར་དབྱེ་བ་གཞན་མེད་དེ། ཇི་སྐད་དུ་མདོ་ལས་འདི་ལྟ་སྟེ་ཕ་ཡང་ཡིན་ལ་རང་སངས་རྒྱས་ཀྱང་ཡིན་པ་བསད་པ་འདི་ནི་སྲོག་གཅོད་པ་རྣམས་ཀྱི་ནང་ནས་མ་རུངས་པའོ། ། མ་ཡང་ཡིན་ལ་དགྲ་བཅོམ་མ་ཡང་ཡིན་པ་སུན་དབྱུང་བར་བྱས་པ་འདི་ནི་འདོད་པས་ལོག་པར་གཡེམ་པ་རྣམས་ཀྱི་ནང་ནས་མ་རུངས་པའོ། ། དཀོན་མཆོག་གི་དཀོར་རྐུ་བ་འདི་ནི་མ་བྱིན་པར་ལེན་པ་རྣམས་ཀྱི་ནང་ནས་མ་རུངས་པའོ། ། ཞེས་བྱ་བ་ལ་སོགས་པ་གསུངས་ཏེ། མི་དགེ་བ་བཅུའི་ཁོངས་སུ་སྡིག་ཏོ་ཐམས་ཅད་བསྡུས་པ་དང་འདྲའོ། །
ཡང་ཉན་ཐོས་ཀྱི་དབང་དུ་བྱས་ནས་ཀྱང་མཚོན་གཅིག་བརྒྱབ་ནས་མི་བསད་པ་དང༌། པགས་པ་བཤུས་ཏེ་བསད་པ་དང༌། ཤ་ཁམ་བུ་ཁམ་བུར་བཅད་ཅིང་བསད་ན་ཕམ་པ་ཞེས་བྱ་བ་གཅིག་གི་གྲངས་སུ་འགྲོ་ལ། རྣམ་པར་སྨིན་པ་ནི་ཕྱི་མ་ཕྱི་མ་ཆེས་ཆེ་བ་ཡིན་པ་བཞིན་དུ་འདིར་ཡང་རྩ་བའི་ལྟུང་བའི་མིང་དུ་མཚུངས་པ་ཡིན་ནོ། ། རྣམ་པར་སྨིན་པ་ནི་ཡིད་ལ་ལུས་ངག་གིས་གྲོགས་བྱས་པ་རྣམས་ཆེ་སྟེ། སངས་རྒྱས་ལ་ངན་སེམས་ཀྱིས་ཁྲག་ཕྱུང་ན་ཡང་མཚམས་མེད་པ་ཡིན་ན་སློབ་དཔོན་ནི་སངས་རྒྱས་ཐམས་ཅད་དང་མཉམ་པར་རྡོ་རྗེ་རྩེ་མོ་ལ་སོགས་པའི་ལུང་སྔར་བརྗོད་པས་ན། སློབ་དཔོན་ལ་གཤེས་སམ། བརྡེགས་སམ། བཀྲོངས་ཀྱང་རུང་སྟེ། སངས་རྒྱས་ཐམས་ཅད་བཀྲོངས་པའི་བར་དུ་ཚུལ་མཚུངས་པ་ཡིན་ནོ། །
དེ་སྐད་དུ་བླ་མ་ལྔ་བཅུ་པ་ལས་ཀྱང༌། དེ་འདྲའི་མགོན་ལ་བསམ་བཅས་པས། ། སློབ་མར་གྱུར་པས་བརྙས་ན་ནི། ། སངས་རྒྱས་ཐམས་ཅད་བརྙས་པས་ན། ། དེས་ནི་རྟག་ཏུ་སྡུག་བསྔལ་ཐོབ། ། ཅེས་གསུངས་སོ། ། ཚུལ་འདི་ནི་གོང་དུ་ལོག་པར་རྟོག་པ་སུན་དབྱུང་བའི་ཧ་ཅང་ཐལ་བའི་སྐབས་སུའང་དྲན་པར་བྱའོ། ། བཞི་པ་བསམ་པའི་ཡན་ལག་ནི་བཞི་སྟེ། བླ་མ་ལ་བརྙས་པ་ལྟུང་བར་འགྱུར་བར་མི་ཤེས་པས་མི་ཤེས་པ། ལྟུང་བ་འབྱུང་བའི་རྒྱུ་དང༌།
ཤེས་ཀྱང་བླ་མ་ལ་མ་དད་པའི་བསམ་པ་ལས་འབྱུང་བ་དང༌། དད་ཀྱང་དྲན་པ་དང་ཤེས་བཞིན་གྱིས་མ་ཟིན་ཏེ་བག་མེད་པའི་བསམ་པས་འབྱུང་བ་དང༌། བག་ཡོད་ཀྱང་ཉོན་མོངས་པ་དྲག་པོས་རང་དབང་མེད་པ་སྟེ་ཉོན་མོངས་པ་མང་བའི་བསམ་པ་ལས་འབྱུང་བ་སྟེ། དེ་དག་ཐམས་ཅད་དམ་གང་རུང་གཅིག་གིས་ཀུན་ནས་བསླང་སྟེ། ངོ་བོ་བརྙེས་པའི་བསམ་པ་ལས་བྱུང་བའོ། ། ལྔ་པ་དུས་སྐབས་ཀྱི་ཡན་ལག་ནི། བླ་མས་ཀྱང་བརྙས་པ་བྱེད་པར་ཀུན་ཏུ་མཁྱེན་ནས་ཐུགས་ཀུན་ཏུ་མ་རངས་པར་འགྱུར་བ་སྟེ། དེ་སྐད་དུ། དཔལ་ལྡན་བླ་མའི་ཐུགས་སུན་ཕྱུང༌། ། རི་བོང་འཛིན་པ་རུ་ནི་འགྱུར། །
ཞེས་གསུངས་པས་སོ། ། དེ་ལྟར་ན་བརྙས་པར་གོ་ཡང་ཐུགས་སུན་མ་ཕྱུང་ན། ཅུང་ཟད་ཙམ་གྱིས་ཡན་ལག་མ་རྫོགས་པར་མངོན་མོད་རེ་ཞིག་དཔྱད་པར་བྱའོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་འདི་ཅིའི་ཕྱིར་ལྟུང་བར་འགྱུར་ཞེ་ན། དབང་གི་སྐབས་སུ་དམ་ལ་བཞག་ཅིང་ཁས་བླངས་པ་ཡིན་ཏེ། དེ་སྐད་དུ་དེང་ཕྱིན་ཆད་བུ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱིས། ངས་འདི་བྱོས་ཤིག་ཅེས་བྱས་པ་དེ་ཁྱོད་ཀྱིས་བྱ་དགོས་ལ། ང་ལ་ཡང་བརྙས་པར་མ་བྱེད་ཅིག་ཅེས་གསུངས་པ་དང༌། མི་བསྐྱོད་པའི་དམ་ཚིག་གི་སྐབས་སུ་ཡང༌།
སློབ་དཔོན་དག་ཀྱང་གཟུང་བར་བགྱི། ། ཞེས་གསུངས་པ་དང༌། རྡོ་རྗེ་གུར་ལས་འབྱུང་བའི་རྩ་བའི་ལྟུང་བ་མདོར་བསྡུས་པ་སྒྲགས་པའི་སྐབས་སུའང༌། སློབ་དཔོན་སྨད་པར་མི་བྱ་ཞིང༌། ། ཞེས་གསུངས་པ་དང༌། ཡང་རྣམ་པར་སྣང་མཛད་ཀྱི་སྐབས་སུ་སངས་རྒྱས་ཀྱི་ལྟུང་བ་དང་པོ། ཆོས་ཀྱི་གཉིས་པ། དགེ་འདུན་གྱི་གསུམ་པ་བསྟན་པའི་ཕྱིར་རོ། ། འོ་ན་ཉེས་པ་ཆེན་པོ་འབྱུང་བར་འགྱུར་བ་དེ་ཁས་བླངས་པ་ལ་ཉིང་དགོས་ཅི་ཡོད་ཅེ་ན། བསྲུངས་ན་མཆོག་ཐུན་མོང་གི་དངོས་གྲུབ་ཐམས་ཅད་འབྱུང་བའི་རྒྱུར་འགྱུར་བ་ཡིན་ཏེ།
ཞིབ་ཏུ་ནི་འོག་ཏུ་ཡན་ལག་གི་དོན་གྱི་སྐབས་སུ་བརྗོད་པར་བྱའོ། ། ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། བླ་མ་ལ་དངོས་གྲུབ་ཐམས་ཅད་སྩོལ་བའི་ཡི་དམ་གྱི་ལྷའི་འདུ་ཤེས་དང༌། འཇིགས་པ་ཆེན་པོ་ལས་སྒྲོལ་བ་དམག་དཔོན་དཔའ་བོའི་འདུ་ཤེས་དང༌། ཆུའི་ཕ་རོལ་ཏུ་འགྲོ་བ་ལ་སྐྱ་བ་འཛིན་པའི་འདུ་ཤེས་དང༌། ནད་ཞི་བར་བྱེད་པ་ལ་སྨན་པའི་འདུ་ཤེས་ལྟ་བུ་ལ་སོགས་པ་བསྒོམ་པར་བྱའོ། ། བདག་ལ་ནི་དངོས་གྲུབ་སློང་བ་པོ་དང༌། འཇིགས་པ་ལས་བསྒྲལ་བྱ་དང༌། ཆུའི་ཕ་རོལ་ཏུ་འགྲོ་བ་པོ་དང༌།
ནད་པ་དང༌། ཁྱི་དང༌། བྲན་ལྟ་བུའི་འདུ་ཤེས་བསྒོམ་པར་བྱའོ། ། མདོར་ན་བླ་མ་ནི་འདོད་པར་བྱ་བ་ཐམས་ཅད་ཀྱི་རག་ལས་པ་མཆོག་ཏུ་གྱུར་པ་ཡིན་ལ། བདག་ནི་རག་ལས་པ་པོ་དམན་པར་འཛིན་པའི་འདུ་ཤེས་ཀྱི་བསླབ་པར་བྱ་བ་ཡིན་ཏེ། ཇི་སྐད་དུ། འཕགས་པ་སྡོང་པོ་བཀོད་པའི་ནོར་བཟངས་ཀྱི་རྣམ་པར་ཐར་པ་ལས། ཁྱེའུ་དཔལ་འབྱུང་དང༌། བུ་མོ་དཔལ་གྱི་བློ་གྲོས་མས་གསུངས་པ་ནི། རིགས་ཀྱི་བུ་ཁྱོད་ཀྱིས་བདག་ལ་ནི་ནད་པའི་འདུ་ཤེས་བསྐྱེད་པར་བྱའོ། །
དགེ་བའི་བཤེས་གཉེན་ལ་ནི་སྨན་པའི་འདུ་ཤེས་བསྐྱེད་པར་བྱའོ། ། ཆོས་ལ་ནི་སྨན་གྱི་འདུ་ཤེས་བསྐྱེད་པར་བྱའོ། ། ནན་ཏན་རྗེས་སུ་བསྒྲུབ་པ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ། ། ཞེས་བྱ་བ་ལ་སོགས་པ་དཔེ་དུ་མའི་སྒོ་ནས་བསྟན་པ་ཡིན་ནོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ་གཉིས་ཏེ། ཡན་ལག་མ་ཚང་བ་རྣམས་ལ་ལྟུང་བ་ལས་ལྡང་བ་དང༌། ཡན་ལག་ཚང་བ་རྣམས་ལ་དམ་ཚིག་དང་སྡོམ་པ་ཡང་དག་པར་བླང་བའོ། ། དེ་ལ་ལྟུང་བ་ལས་ལྡང་བ་ལ་གསུམ་སྟེ། སྟོབས་བཞིའི་སྒོ་ནས་སྡིག་པ་བཤགས་པ་དང༌།
བླ་མ་བརྒྱུད་པའི་མན་ངག་གིས་སྦྱར་བ་དམ་ཚིག་རྡོ་རྗེ་བསྙེན་སྒྲུབ་ཡན་ལག་བཞིའི་སྒོ་ནས་སྡིག་པ་བཤགས་པ་དང༌། ཚུལ་གཞན་གྱི་སྒོ་ནས་སྡིག་པ་བཤགས་པའོ། ། དང་པོ་རྟེན་གྱི་སྟོབས་ནི་ཡུལ་བླ་མ་ཉིད་དམ། བླ་མ་དེ་དང་ཡུལ་འགྱངས་མ་རིང་ལ་སོགས་པར་གྱུར་ཏེ་མ་ཕྲད་ན་སྡོམ་པ་དང་ལྡན་པའི་རྡོ་རྗེ་སྤུན་གྲོགས་སོ། ། རྣམ་པར་སུན་འབྱིན་པའི་སྟོབས་ནི་སྔར་བྱས་པའི་ཉེས་པ་ལ་ཤིན་ཏུ་འགྱོད་ཅིང་བཤུངས་པའོ། ། གཉེན་པོ་ཀུན་ཏུ་སྤྱོད་པའི་སྟོབས་ནི་ཕྱིན་ཆད་འདི་ལྟ་བུ་སྲོག་གི་ཕྱིར་ཡང་མི་བྱེད་དོ་སྙམ་པའི་དམ་བཅའ་བ་བརྟན་པོ་འཆའ་བའོ། ། དེ་ལྟ་བུའི་བསམ་པ་དང་ལྡན་པས་རྟེན་གྱི་སྤྱན་སྔའམ། བླ་མའམ། རྡོ་རྗེ་སྤུན་གྱི་དྲུང་དུ་མཎྜལ་བྱ་བའམ། མེད་ཀྱང་རུང་སྟེ་བླ་མའམ་སྤུན་གྲོགས་རྒན་པ་ལ་ཕྱག་བྱ་ཞིང༌།
རང་བས་གཞོན་པ་ལ་ནི་ཕྱག་བྱ་མི་དགོས་པས་ཐལ་མོ་སྦྱར་ནས་ཙོག་ཙོག་པོར་འདུག་སྟེ་འདི་སྐད་དུ། བླ་མའམ་རྡོ་རྗེ་སྤུན་གྲོགས་བདག་ལ་དགོངས་སུ་གསོལ། བདག་རིག་པ་འཛིན་པ་མིང་འདི་ཞེས་བྱ་བ་ལ་ཇི་སྐད་དུ་བཤད་པའི་ཉེས་པ་འདི་ལྟ་བུ་ཞིག་བྱུང་ལགས་ན་དེ་ཁྱེད་ཀྱི་སྤྱན་སྔའམ། དྲུང་དུ་མཐོལ་ཞིང་འཆགས་ལགས་སོ། ། མཐོལ་ཞིང་བཤགས་ན་ནི་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ་ཞེས་ལན་གསུམ་དུ་བརྗོད་དེ། རྟེན་གྱིས་སྨྲས་པ། རིག་པ་འཛིན་པ་ཁྱོད་ཀྱིས་ཉེས་པ་ལ་ཉེས་པར་མཐོང་ངམ། འཆགས་པ་པོས་སྨྲས་པ། མཐོང་ལགས་སོ། །
རྟེན་གྱིས་སྨྲས་པ། སླན་ཆད་ཀྱང་སྡོམ་མམ། འཆགས་པ་པོས་སྨྲས་པ། རྡོ་རྗེ་འཆང་གི་བཀའ་བཞིན་ལེགས་པར་གསུངས་པ་སྤྱི་བོས་ལེན་ཅིང་སླན་ཆད་སྡོམ་ལགས་སོ། ། རྟེན་གྱིས་སྨྲས་པ། འདི་སྡིག་པ་ཟད་པར་བྱེད་པའི་ཐབས་ཡིན་ནོ། ། འཆགས་པ་པོས་སྨྲས་པ། དེ་ནི་ལེགས་ལགས་སོ་ཞེས་བརྗོད་ལ་ཕྱག་བྱ་བའམ། གཞོན་པ་ཡིན་ན་ཕྱག་མི་དགོས་ཏེ་ལྡང་བར་བྱའོ། ། བཞི་པ་སོར་ཆུད་པའི་སྟོབས་ནི།
ཐབས་དེ་ལྟ་བུས་བདག་གི་སྡིག་པ་ཐམས་ཅད་དག་གོ་སྙམ་དུ་དགའ་བ་བསྒོམ་པ་ཡིན་ནོ། ། འདིས་ནི་ཉེས་པ་ཕྲ་མོ་ཐམས་ཅད་སོར་ཆུད་པར་འགྱུར་བ་ཡིན་ནོ། ། རང་གི་བློས་ཕྱེ་སྟེ་ཉེས་པ་ཅུང་ཟད་ལྕི་བར་རྟོགས་ན་བཤགས་པ་སྔ་མའི་སྟེང་དུ་གཉིས་པ་དམ་ཚིག་རྡོ་རྗེ་བསྙེན་སྒྲུབ་ཡན་ལག་བཞིའི་སྒོ་ནས་སྡིག་པ་བཤགས་པ་ནི། རང་ཡི་དམ་གྱི་ལྷར་གསལ་བའི་སྤྱི་བོར་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཁྃ་ལས་རལ་གྲི་ཁྃ་གིས་མཚན་པ་སྤྲོས་བསྡུས་གཅིག་ཏུ་གྱུར་པ་ལས། བཅོམ་ལྡན་འདས་དམ་ཚིག་རྡོ་རྗེ་སྐུ་མདོག་ལྗང་གུ་ཞལ་གཅིག་ཕྱག་གཉིས་པ། གཡས་རལ་གྲི། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རྡོ་རྗེ་སྐྱིལ་ཀྲུང་གིས་བཞུགས་པ། ཡུམ་དམ་ཚིག་སྒྲོལ་མ་སྐུ་མདོག་ལྗང་གུ་གྲི་གུག་དང་ཐོད་པ་བསྣམས་པས་ཡབ་ལ་འཁྱུད་པའི་ཚུལ་དུ་བཞུགས་པའོ། ། གཉིས་ཀའང་ཅུང་ཟད་འཛུམ་ཞིང་ཡིད་ཙམ་ཁྲོ་བ་རལ་པའི་ཐོར་ཚུགས་ཅན།
རུས་པ་དང་རིན་པོ་ཆེའི་རྒྱན་གྱིས་བརྒྱན་པ། དར་གྱི་ཤམ་ཐབས་གྲོལ་བ། ཟླ་བ་ལ་རྒྱབ་བརྟེན་པ་བསམ་སྟེ། ཡན་ལག་དང་པོ་བསྙེན་པའི་ཡན་ལག་གོ ། གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀའི་སྟོད་དུ་ཧཱུྃ་ནག་པོ། ཐུགས་ཀྱི་ནང་དུ་ཁྃ་ལས་རལ་གྲི་ཁྃ་གིས་མཚན་པ་ལྗང་གུ། དེ་རྣམས་ཀྱིའང་གདན་ནི་ཟླ་བའི་དཀྱིལ་འཁོར་ཏེ། གཉིས་པ་ཉེ་བར་བསྒྲུབ་པའི་ཡན་ལག་གོ །
དེའི་ཐུགས་ཀའི་ཁྃ་ལས་འོད་ཟེར་འཕྲོས་ཏེ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ནས། དམ་ཚིག་རྡོ་རྗེའི་རྣམ་པར་བྱས་ཏེ་བསྟིམ་པ་ནི་གསུམ་པ་བསྒྲུབ་པའི་ཡན་ལག་གོ ། དེ་གཉིས་ཀྱི་སྤྱི་བོར་དོན་ཡོད་གྲུབ་པ་དབུ་རྒྱན་རང་ཆས་སུ་བསྒོམ་པ་ནི་བཞི་པ་བསྒྲུབ་པ་ཆེན་པོའི་ཡན་ལག་གོ ། དེ་ནས་ཐུགས་ཀའི་ཁྃ་ལས་ཡེ་ཤེས་ཀྱི་བདུད་རྩིའི་ཆུ་རྒྱུན་ཁ་དོག་དཀར་པོའི་རྣམ་པར་བབས་ནས། བཅོམ་ལྡན་འདས་ཡབ་ཡུམ་གྱི་སྐུ་ཐམས་ཅད་ཁེངས་ཏེ་སྐུ་ལས་བདུད་རྩིའི་ཆུ་རྒྱུན་བདག་གི་སྤྱི་བོའི་གཙུག་ན་མར་བབས་ནས། སྤྱིར་ལས་ཀྱི་སྒྲིབ་པ་ཐམས་ཅད་དང༌། བྱེ་བྲག་ཏུ་གང་ཉེས་པ་བྱས་པ་ཐམས་ཅད་ཁ་དོག་ཏུ་གྲུབ་པ་མེད་ཀྱང་རྣལ་འབྱོར་པའི་བློ་སྦྱང་བའི་ཕྱིར་ནག་པོའི་རྣམ་པ་རྣམས་ཡེ་ཤེས་ཀྱི་བདུད་རྩིའི་ཆུས་དེད་ནས། འོག་སྒོ་གཉིས་དང་རྐང་མཐིལ་ནས་འཐོན་ནས་ལུས་ཐམས་ཅད་དཀར་མེར་གྱིས་ཁེངས་པར་བསམ་ཞིང༌། ཨོཾ་ཨཱཿཁཾ་ཧཱུྃ་ཕཊ་སྭཱ་ཧཱ་ཞེས་ལན་མང་དུ་བཟླས་ལ། ཐུན་འཇོག་ཁར་ཡབ་ཡུམ་གཉིས་ཀ་སྤྱི་བོ་ན་མར་ཐིམ་སྟེ་སྡིག་པ་ཐམས་ཅད་དག་ནས་བདག་གི་རྒྱུད་བྱིན་གྱིས་བརླབས་པར་བསམ་མོ། །
དེ་ལྟ་བུའི་གྲངས་ཀྱི་ངེས་པ་བདུན་འབུམ་ལ་སོགས་པའི་གྲངས་སམ། དུས་ཀྱི་ངེས་པ་ཟླ་བ་དྲུག་གམ། མཚན་མའི་ངེས་པ་ལུས་ལས་ངན་སྐྱུགས་འཐོན་པའམ། གོས་དཀར་པོ་གྱོན་པའམ། ཁྲུས་བྱས་པའམ། ནམ་མཁའ་ལ་འགྲོ་བ་ལ་སོགས་པའི་རྨི་ལྟས་བཟང་པོ་བྱུང་གི་བར་ལ་བྱའོ། ། དེ་ལྟ་བུའི་ཚུལ་གྱིས་བཟླས་བསྒོམ་ཡུན་རིང་དུ་བྱས་ཀྱང་སྒྲིབ་པ་དག་པའི་མཚན་མ་མ་བྱུང་ན་དེའི་སྟེང་དུའང་གསུམ་པ་ཚུལ་གཞན་གྱི་སྒོ་ནས་སྡིག་པ་བཤགས་པར་བྱ་སྟེ། སྔར་གྱི་དེའི་སྟེང་དུ་བརྩོན་འགྲུས་དང་བརྟུལ་པ་མཆོག་ཏུ་གྱུར་པས་རིམ་པ་གཉིས་ཐུན་བཞི་ལ་སོགས་པར་བསྒོམ་པ་དང༌། བཞི་འབུམ་ལ་སོགས་པའི་གྲངས་ཀྱི་བསྙེན་པ་བྱ་བ་དང༌། བསྙེན་པའི་བཅུ་ཆ་ལ་སོགས་པས་ཞི་བའི་སྦྱིན་སྲེག་བྱ་བ་དང༌།
དམ་ཚིག་དང་སྡོམ་པ་དང་ལྡན་པའི་གྲོགས་ཚངས་པ་མཚུངས་པར་སྤྱོད་པ་མང་དུ་བསོགས་ཏེ། ཚོགས་ཀྱི་འཁོར་ལོ་བྱ་བའི་ཚུལ་གྱིས་བསྐང་བ་ནི་གཙོ་བོ་སྟེ། ཐུན་མཚམས་རྣམས་སུ་མདོ་བཀླག་པ་དང༌། སཱཙྪ་གདབ་པ་དང༌། བསྐོར་བ་བྱ་བ་དང༌། གཏོར་མ་གཏང་བ་དང༌། སྲོག་ཆགས་ཀྱི་ཚེ་བསྐྱབ་པ་ལ་སོགས་པའི་ཚུལ་གྱིས་ཀྱང་ཡིན་ནོ། ། ཚུལ་གཞན་གྱི་སྒོ་ནས་སྡིག་པ་བཤགས་པ་འདི་ནི་དྲན་པས་མ་ཟིན་ཏེ། དམ་ཚིག་གི་ཉེས་པ་མ་ཚོར་བར་བྱུང་བ་དག་དང༌། ཚེ་ཐོག་མ་མེད་པ་ནས་བསགས་པའི་ལས་ཀྱི་སྒྲིབ་པ་སྦྱང་བ་དང༌།
ས་དང་ལམ་གྱི་རིམ་པ་རྣམས་བགྲོད་པར་བྱ་བའི་ཕྱིར་རྒྱུན་དུའང་ཉམས་སུ་བླང་བ་ཡིན་ནོ། ། ལྟུང་བ་ལས་ལྡང་བ་བསྟན་ཟིན་ཏོ།། །། ཕྱིར་བཅོས་པ་གཉིས་པ་དམ་ཚིག་དང་སྡོམ་པ་ཡང་དག་པར་བླང་བ་ནི་ཡན་ལག་ཚང་སྟེ་རྩ་བའི་ལྟུང་བར་གྱུར་ན་ཉན་ཐོས་བཞིན་དུ་སླར་བླང་བའི་སྐལ་བ་མེད་དམ་ཞེ་ན། དེ་ནི་མ་ཡིན་ཏེ། དེ་སྐད་དུ། རྩ་བའི་ལྟུང་བ་བྱུང་གྱུར་ན། ། སླར་ཡང་དཀྱིལ་འཁོར་འདི་རུ་ནི། ། དག་པའི་རྒྱུར་ནི་འཇུག་པར་བྱ། ། ཞེས་བྱ་བ་དང༌། དཔལ་ཡང་དག་པར་སྦྱོར་བའི་བརྟག་པ་གཉིས་པའི་རབ་ཏུ་བྱེད་པ་གཉིས་པ་ལས་ཀྱང་དམ་ཚིག་ཉམས་པས་རྣལ་འབྱོར་པ་བག་མེད་པར་སྐྱེ་བར་འགྱུར་ཏེ།
ཡང་བྱང་ཆུབ་སེམས་དཔའི་དམ་ཚིག་བླང་བར་བྱས་ནས་ཕྱིས་མི་བྱེད་པར་སྡོམ་པ་གཟུང་བར་བྱ་སྟེ། དེའི་ཕྱིར་ཀུན་གྱིས་སྡོམ་པ་དང་ལྡན་པས་ཕྱག་རྒྱའི་རྣལ་འབྱོར་ལ་གནས་པར་བྱའོ། ། ཞེས་གསུངས་སོ། ། དེ་ལ་སོགས་པ་ཐེག་པ་ཆེན་པོའི་གཞུང་མཐའ་དག་ནས་ཀྱང་རྩ་བའི་ལྟུང་བ་བྱུང་བ་ཐམས་ཅད་ཕྱིས་བླང་དུ་ཡོད་པར་བཤད་པས་ན་ཡང་དག་པའི་བླ་མ་ལས་དབང་ཡོངས་སུ་རྫོགས་པར་བླང་བར་བྱའོ། ། གལ་ཏེ་རྣམ་པར་སྨིན་པ་ཆེས་ལྕི་བ་དག་བྱུང་ན་ཡང་དབང་ཡང་ནས་ཡང་དུ་བླང་ཞིང༌། བདག་ཉིད་ཀྱིས་ཀྱང་དཀྱིལ་འཁོར་དུ་འཇུག་པ་ཡང་ནས་ཡང་དུ་བྱས་ལ། གོང་དུ་བརྗོད་པའི་ཚུལ་གཞན་གྱི་སྒོ་ནས་སྡིག་པ་བཤགས་པ་ལ་འབད་པར་བྱ་བ་ཉིད་ཡིན་ནོ། ། འོ་ན་རྡོ་རྗེ་ཐེག་པའི་ལུགས་ཀྱིས་ལྟུང་བ་སོར་ཆུད་ན་རྣམ་པར་སྨིན་པའང་སོར་ཆུད་པ་ཡིན་ཏེ་འདི་སྐད་དུ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། བསྐལ་བ་བྱེ་བ་དུ་མ་རུ། །
སྔོན་དུ་སྡིག་པ་བྱས་པ་གང༌། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། ཞེས་གསུངས་པས་ན་དབང་གི་རྗེས་ལ་སྡིག་པ་བཤགས་པ་མི་དགོས་སོ་ཞེ་ན། དེ་ནི་བདེན་མོད་ཀྱི། ། དབང་བསྐུར་བ་དེས་རྣམ་པར་སྨིན་པ་ཆུང་བ་དང༌། འབྲིང་ནི་གཏན་ནས་འཇོམས་ལ། ཆེན་པོ་ནི་ཟིལ་གྱིས་གནོན་པ་ལ་དགོངས་ཏེ་དཔེར་ན་མུན་ནག་སྟུག་པོ་དང་ལྡན་པའི་ཕུག་ཏུ་སྒྲོན་མེ་བཏེག་ན་མུན་ནག་སྟུག་པོ་དེ་དག་དག་ནས་གསལ་བར་བྱས་པ་ཡིན་མོད་ཀྱི། གསེབ་ཕྲ་མོའི་བར་ཤིན་ཏུ་གསལ་བར་བྱས་པ་ཁོ་ནའང་མ་ཡིན་ནོ། ། དེ་ལྟ་མ་ཡིན་ན་གང་ཟག་མཆོག་མ་ཡིན་པ་རྣམས་ཀྱང་དབང་གི་རྗེས་ཁོ་ན་ལ་གྲོལ་བར་ཐལ་བར་འགྱུར་རོ། །
བྱུང་བ་ཕྱིར་བཅོས་པའི་ཐབས་འདི་ཉིད་ནི་ལྟུང་བ་འོག་མ་རྣམས་ལའང་འདི་ཉིད་ཀྱིས་སྦྱར་ཞིང་ཤེས་པར་བྱའོ། ། བྱུང་བ་ཕྱིར་བཅོས་པའི་ཐབས་གཉིས་ཀའང་བསྟན་ཟིན་ཏོ།། །། སྤྱི་དོན་དྲུག་པ་རྣམ་པར་སྨིན་པ་ལ་དགོངས་ནས་ཆེ་འབྲིང་རྣམ་པར་གཞག་པ་ལ་ལྔ། ཡུལ་དང༌། ངོ་བོ་ཉིད་དང༌། བསམ་པ་དང༌། སོགས་པ་དང༌། ཉེས་པར་བྱེད་པའི་སྒོ་ནས་ཆེ་འབྲིང་རྣམ་པར་གཞག་པའོ། ། དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། རྡོ་རྗེ་སློབ་དཔོན་སུམ་ལྡན་ལ་ཆེན་པོ།
ཉིས་ལྡན་ལ་འབྲིང༌། གཅིག་ལྡན་ལ་ཆུང་ངུ་སྟེ། དེའང་གང་ལས་དབང་ཐོབ་པ་ནི་ཅུང་ཟད་ལྕི་སྟེ། དམ་པ་དང་པོ་ལས་གང་ལས་དབང་ཐོབ་པ་ལས་ལྟུང་བར་གྱུར་པ་དེ་ནི་ཆེས་ལྕིའོ། ། ཞེས་གསུངས་པའི་ཕྱིར་རོ། ། ངོ་བོ་ཉིད་ཀྱི་སྒོ་ནས་ཆེ་འབྲིང་རྣམ་པར་གཞག་པ་ནི་ཡིད་ལ། ལུས་ངག་གཉིས་ཀས་གྲོགས་བྱས་ན་ཆེན་པོ། གང་རུང་གཅིག་གིས་གྲོགས་བྱས་ན་འབྲིང་པོ། ། ཡིད་གཅིག་པུས་བྱས་ན་ཆུང་བའོ། ། བསམ་པའི་སྒོ་ནས་ཆེ་འབྲིང་རྣམ་པར་གཞག་པ་ནི།
མི་ཤེས་པ་ལ་ཆུང་ངུ༌། མ་གུས་པ་བག་མེད་པ་ལ་འབྲིང༌། ཉོན་མོངས་པ་མང་བ་ལ་ཆེན་པོ། བཞི་ཀ་དང་ལྡན་ན་ཆེས་ལྕི་བ་ཉིད་དུ་འགྱུར་རོ། ། སོགས་པའི་སྒོ་ནས་ཆེ་འབྲིང་རྣམ་པར་གཞག་པ་ནི། ཡང་ནས་ཡང་དུ་སྤྱད་ན་ཆེན་པོ། གཉིས་སམ་གསུམ་ལ་འབྲིང༌། ཐ་མ་ལན་གཅིག་སྤྱད་ན་ཆུང་ངུའོ། ། ཉེས་པར་བྱེད་པའི་སྒོ་ནས་ཆེ་འབྲིང་རྣམ་པར་གཞག་པ་ནི། ཡུལ་ལ་གནོད་པ་ཆེ་ན་ཆེ།
འབྲིང་ན་འབྲིང༌། ཆུང་ན་ཆུང་ངུའོ། ། ཆེ་འབྲིང་རྣམ་པར་གཞག་པ་འདི་དག་ལས་ཆུང་བ་རྣམས་ཕྱོགས་གཅིག་ཏུ་སྤྱད་ཀྱང་རྩ་བའི་ལྟུང་བར་འགྱུར་བའི་ཕྱིར་དམ་ཚིག་དང་སྡོམ་པ་ཡང་དག་པར་བླང་བ་ནི་དགོས་ལ། དེའི་རྗེས་ལ་ཆེན་པོ་རྣམས་སྤྱད་ནའང་སྡིག་པ་སྤྱད་པའི་ཚད་ཤེས་པའི་ཕྱིར་ཆེ་འབྲིང་བསྟན་པ་ཡིན་ནོ། ། ཆེ་འབྲིང་རྣམ་པར་གཞག་པ་འདི་དག་ལྟུང་བ་འོག་མ་རྣམས་ཀུན་ལ་ཐམས་ཅད་རྫོགས་པར་འཇུག་པའི་ངེས་པ་ནི་མེད་དེ། འཇུག་པ་རྣམས་ལ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་མ་ཡིན་པ་རྣམས་འདི་བཞིན་དུ་འོག་མ་རྣམས་ལའང་རྟོགས་པར་བྱའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། ད་ནི་ཞར་ལས་བྱུང་བ་ཉེས་པ་མེད་པ་བརྗོད་པར་བྱ་སྟེ། སྤྱིར་ཐེག་པ་ཆེན་པོ་མཐའ་དག་གི་ལུགས་ཀྱིས་ལས་ཐམས་ཅད་སེམས་ལས་བྱུང་ཞིང་སེམས་ལས་སོགས་པ་ཡིན་ཏེ། ལུས་ངག་གི་ལས་ནི་ལུང་དུ་མ་བསྟན་པ་ཡིན་ནོ། །
དེ་སྐད་དུ་སློབ་དཔོན་ཨཱརྻ་དེ་བས་སེམས་ཀྱི་སྒྲིབ་སྦྱོང་ལས། མདོའི་ལུང་བྲིས་པ། དགེ་བའམ་ཡང་ན་མི་དགེ་བ། ། ལས་ནི་སེམས་ཀྱི་སྤྲུལ་པ་ཡིན། ། ཞེས་པ་དང༌། དགེ་སློང་རང་གི་ཕ་རྒན་ལ། ། མྱུར་གྱིས་ཞེས་ནི་བསྐུལ་བྱས་པས། ། འགྱེལ་ནས་ཤི་དེར་ཉེས་པ་མེད། ། ཅེས་བྱ་བ་ལ་སོགས་པ་གསུངས་པ་དང༌། སྡོམ་པ་ཉི་ཤུ་པ་ལས་ཀྱང༌།
སྙིང་རྗེར་ལྡན་ཞིང་བྱམས་ཕྱིར་དང༌། ། སེམས་དགེ་བ་ལ་ཉེས་པ་མེད། ། ཅེས་གསུངས་ཏེ། དེ་ལ་སོགས་པའི་ལུང་དུ་མ་ལ་རྗེས་སུ་བརྟགས་ཏེ་ལྟུང་བར་མི་འགྱུར་བར་མཁས་པ་དག་གིས་ཤེས་པར་བྱ་བ་ཡིན་ནོ། ། ཚུལ་འདི་ནི་ལྟུང་བ་འོག་མ་རྣམས་ལ་ཡང་ལྟུང་བ་དང་ལྟུང་བ་མེད་པའི་གཟུགས་བརྙན་དང༌། ལྟུང་བ་མེད་པ་དང༌། ལྟུང་བའི་གཟུགས་བརྙན་དུ་གྱུར་པ་རྣམས་ཀྱང་ཤེས་པར་བྱའོ། ། ལྟུང་བ་དང་པོ་འདི་ལ་ནི་ཡུལ་ཆེས་ལྕི་བ་དང༌། ལས་དང་པོ་པས་དགེ་བའི་བསམ་པ་ནི་གང༌། མི་དགེ་བའི་བསམ་པ་ནི་གང༌།
ལྟུང་བ་དང་ལྟུང་བ་མེད་པའི་གཟུགས་བརྙན་ནི་གང་ཞེས་བྱ་བ་ལ་སོགས་པ་ནི་མི་ཤེས་ཏེ། གོང་དུ་བཤད་པ་བཞིན་དུ་དཔྱོད་པར་མི་ནུས་པའི་ཕྱིར་འདི་ཉིད་ཀྱི་ལྟུང་བ་མེད་པ་དག་བྱེ་བྲག་ཏུ་བརྗོད་ན། བདག་སེམས་དགེ་ཞིང་ལུས་ངག་གི་སྤྱོད་པ་ལའང་སྐྱོན་མེད་བཞིན་དུ་བླ་མ་དེ་མི་དགེས་པར་གྱུར་ཀྱང་ལྟུང་བར་གཏན་མེད་དོ། ། དེ་ལ་ལན་དུ་ཁྲོ་ན་ལྟུང་བ་སྟེ། བླ་མ་དེ་མི་དགེ་བའི་བཤེས་གཉེན་གྱི་མཚན་ཉིད་དང་ལྡན་ཡང༌། བདག་གི་གུས་པ་ནི་ཀུན་ཏུ་དོར་བར་མི་བྱ་ཞེས་མདོ་དག་ལས་གསུངས་པའི་ཕྱིར་རོ། ། ཡང་བླ་མ་དེ་ཉིད་ཀྱི་བྱ་བ་སྤྱོད་ཚུལ་དང་མི་ལྡན་པ་མཐོང་ན་དེ་ལ་ཚིག་འཇམ་པོས་གསོལ་བ་བཏབ་ཀྱང་མི་གསན་ན་བརྩེ་བའི་བསམ་པས་དེ་ལ་ཁྲོ་བ་ལྟ་བུར་ཀུན་ཏུ་སྟོན་པ་འདི་ལའང་ལྟུང་བ་མེད་དོ། ། བཤགས་བྱ་ལ་ཉེས་པ་མེད་པའི་སྐབས་ནི། སྤྱིར་སེམས་དགེ་བར་གྱུར་ཀྱང་ལུས་ངག་གི་སྤྱོད་ཚུལ་མཛེས་པར་བྱ་དགོས་ཏེ། ཤློ་ཀ་ལྔ་བཅུ་པ་ལས་འབྱུང་བ་བཞིན་ནོ། །
དེ་ལ་ཉེས་པ་མེད་པར་དམིགས་ཀྱི་བསྟན་པ་ན་བ་དང༌། བླ་མའི་བྱ་བ་ལ་འདི་སྐད་དུ་བདག་ནི་ན་བས་གཟིར་བའི་ཕྱིར་རམ། བླ་མའི་བྱ་བ་འདི་ལྟ་བུ་བྱེད་པའི་བྱེད་པའི་ཕྱིར་སྤྱོད་ལམ་ཅི་བདེ་བར་ཞུ་ཞེས་ཞུས་ནས་གནང་ན་ཉེས་པ་མེད་དོ། ། བླ་མ་ཉིད་དགེས་པར་གྱུར་ན་སྤྱོད་ལམ་ཇི་ལྟ་བུ་ལ་ཡང་ལྟུང་བ་དང་པོའི་ཕྱོགས་ནས་ཉེས་པ་མེད་དོ། ། ཚུལ་གཞན་དུ་ན་བག་ཡོད་པས་སྤྱད་པར་བྱའོ། ། ལྟུང་བ་མེད་པའི་སྐབས་བཤད་ཟིན་ཏེ་སྤྱིའི་དོན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ། གང་ཕྱིར་ཞེས་བྱ་བ་ནི་ལྟུང་བ་དང་པོ་ཅིའི་ཕྱིར་ལྟུང་བར་འཐད་ཅེས་བྱ་བའི་རྒྱུ་མཚན་དྲི་བའོ། ། རྒྱུ་མཚན་ནི་སངས་རྒྱས་ཀྱིས་གསུངས་པ་སྟེ། རྡོ་རྗེ་འཛིན་པ་ཡིས་ཞེས་བྱ་བ་སངས་རྒྱས་རྡོ་རྗེ་འཆང་གིས་སོ། །
དངོས་གྲུབ་ཅེས་བྱ་བ་ནི་མཆོག་ཐུན་མོང་གི་དངོས་གྲུབ་ཐམས་ཅད་དོ། ། སློབ་དཔོན་རྗེས་འབྲངས་ཞེས་བྱ་བ་ནི་དངོས་གྲུབ་ཐམས་ཅད་སློབ་དཔོན་གྱི་རྗེས་སུ་འབྲང་བའོ་ཞེས་རྒྱུད་མཐའ་དག་ལས་གསུངས་སོ། ། གང་དག་ལས་གསུངས་ཤེ་ན། དཔལ་གསང་བ་འདུས་པ་ལས། དུས་གསུམ་གྱི་དེ་བཞིན་གཤེགས་པ་ཐམས་ཅད་མཆོད་པའི་དངོས་གྲུབ་ནི་སློབ་དཔོན་གྱི་བ་སྤུའི་བུ་ག་གཅིག་ལ་མཐོང་ངོ༌། ། ཞེས་བྱ་བ་ལ་སོགས་པ་གསུངས་སོ། ། རྡོ་རྗེ་གུར་ལས་ཀྱང༌། སངས་རྒྱས་རྡོ་རྗེ་སེམས་དཔའ་དང༌། ། རྡོ་རྗེ་ཆོས་དང་གཟི་བརྗིད་དང༌། ། བདུན་གྱི་རྒྱལ་པོའི་དངོས་གྲུབ་རྣམས། །
གང་ཕྱིར་དེ་ཡི་དཀའ་བ་མེད། ། ཅེས་བྱ་བ་ལ་སོགས་པ་གསུངས་སོ། ། དེ་ལ་སོགས་པ་མདོ་དང་རྒྱུད་མཐའ་དག་ནས་གསུངས་ཏེ། རྒྱས་པར་བློས་ཕྱེ་སྟེ་རྟོགས་པར་བྱའོ། ། དེ་བས་ཞེས་བྱ་བ་ནི་སངས་རྒྱས་ཀྱིས་གསུངས་པའི་ཕྱིར་རོ། ། དེ་ལ་ཞེས་བྱ་བ་ནི་བླ་མའོ། ། བརྙས་པ་ཞེས་བྱ་བ་ནི་ལྟུང་བའི་ངོ་བོ་སྟེ་སྔར་བརྗོད་ཟིན་ཏོ། ། རྩ་བའི་ལྟུང་བ་ཞེས་བྱ་བ་ནི་གང་བསྲུངས་ན་དངོས་གྲུབ་ཐམས་ཅད་འབྱུང་ཞིང༌། གང་ཉམས་ན་སྡུག་བསྔལ་ཐམས་ཅད་བསྐྱེད་པའི་རྩ་བ་སྟེ་གོང་དུ་བརྗོད་ཟིན་ཏོ། ། དང་པོར་བཤད་ཅེས་བྱ་བ་ནི་རྩ་བའི་ལྟུང་བ་རྣམས་ཀྱི་ནང་ནས་ཆེས་ལྕི་བ་ཡིན་པའི་ཕྱིར་ཐོག་མར་སྨོས་པ་ཡིན་ནོ། །
རྩ་བའི་ལྟུང་བ་དང་པོའི་རྣམ་པར་བཤད་པ་རྒྱ་ཆེར་བསྟན་ཟིན་ཏོ།། །། ད་ནི་རྩ་བའི་ལྟུང་བ་གཉིས་པ་བརྗོད་པར་བྱའོ། ། དེ་ལ་གཉིས་ཏེ། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ལ་དོན་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་བརྗོད་པར་བྱ་སྟེ། འདི་ལ་ཁ་ཅིག་འདི་སྐད་དུ་བདེ་བར་གཤེགས་པའི་བཀའ་ནི་གོང་འོག་ནས་འབྱུང་བའི་ལྟུང་བ་རྣམས་ཡིན་ནོ། ། ཞེས་ཟེར་ཏེ་དེ་ལྟ་ན་ནི་ལྟུང་བ་གཉིས་པའི་ཁོངས་སུ་ཐམས་ཅད་འདུས་པའི་ཕྱིར་ལྟུང་བ་གཞན་བརྗོད་པ་དོན་མེད་དུ་འགྱུར་བས་འདི་ནི་ལོག་པར་སྨྲ་བའོ། ། ཡང་ཁ་ཅིག་བདེ་བར་གཤེགས་པའི་བཀའ་ནི་དགོངས་ཏེ་གསུངས་པ་རྣམས་ཏེ།
དེ་ལོག་པར་བཀྲལ་བ་རྣམས་ནི་བཀའ་ལས་འདས་པའོ། ། ཞེས་ཟེར་ན་དེ་ནི་མ་ཡིན་ཏེ། དགོངས་ཏེ་གསུངས་པ་རྣམས་ནི་བཞི་པའི་དམ་ཚིག་ཡིན་ནོ། ། དེ་སྐད་དུ། དབང་གི་དགོངས་པ་མདོར་བསྡུས་པ་ལས། ཨིནྡྲ་བྷཱུ་ཏིས་བཤད་པ་དགོངས་ཏེ་བཤད་པར་གྱུར་པ་ནི། བཞི་པ་ཡི་ནི་དམ་ཚིག་གོ ། ཞེས་གསུངས་པ་ཡིན་ནོ། ། འོ་ན་འདིའི་ལྟུང་བའི་ངོ་བོ་གང་ཡིན་ཞེ་ན། སྐྱོན་མེད་པའི་བླ་མ་བརྒྱུད་དེ་འོངས་པས་བསྟན་པ་ནི་བདེ་བར་གཤེགས་པའི་བཀའ་ལ་ཁྱད་དུ་བསད་པ་སྟེ།
དེ་ཡང་གང་ཞེ་ན། ཉན་ཐོས་དང་ཐུན་མོང་བའི་ཕམ་པ་བཞི་དང༌། བྱང་ཆུབ་སེམས་དཔའ་དང་ཐུན་མོང་བ་ཕམ་པ་ལྟ་བུའི་ཆོས་བཞི་དང༌། བརྒྱད་ནི་གང་སྤྱད་པ་ཙམ་གྱིས་བྱེ་བྲག་ཏུ་ཁྱད་དུ་གསོད་པའི་བསམ་པ་མེད་ཀྱང་རྩ་ལྟུང་སྟེ། སངས་རྒྱས་ཀྱིས་རྩ་བར་བཅས་པའི་ཕྱིར་སྤྱད་པ་ཉིད་ཀྱིས་ཁྱད་དུ་བསད་པ་ཡིན་ནོ། ། བཅས་པ་ཕྲ་མོ་གཞན་ལའང་ཁྱད་དུ་བསད་ན་རྩ་བའི་ལྟུང་བའོ། ། འོ་ན་དེ་ལྟ་ན་རྩ་བའི་ལྟུང་བ་གཅིག་པོ་དེ་ཉིད་ཀྱང་དགུར་འགྱུར་རོ་ཞེ་ན་དེ་ནི་མ་ཡིན་ཏེ། ཐམས་ཅད་ཀྱང་ཁྱད་དུ་གསོད་པ་ཞེས་བྱ་བའི་ཁོངས་སུ་འདུས་པ་ཡིན་ཏེ། དཔེར་ན་ཕ་བསད་པ་དང༌། མ་བསད་པ་དང༌།
དེ་མ་ཡིན་པའི་མི་གཞན་བསད་པ་དང༌། མིར་རེད་བ་ཙམ་བསད་ཀྱང་རུང་སྟེ། སྲོག་གཅོད་པའི་ཕམ་པ་ཞེས་བྱ་བའི་གྲངས་སུ་གཏོགས་པ་དང་འདྲ་བ་ཡིན་ནོ། ། དེ་ལྟ་ན་རྩ་བའི་ལྟུང་བ་གཞན་རྣམས་ཀྱང་བཀའ་ཡིན་པའི་ཕྱིར། བཀའ་ཁྱད་དུ་བསད་པ་ཞེས་བྱ་བ་གཅིག་གི་ཁོངས་སུ་འདུ་བར་མི་འགྱུར་རམ་ཞེ་ན། དེ་ནི་མ་ཡིན་ཏེ། རྩ་བ་བཅུ་གསུམ་དང་གཉིས་པའི་ཕྱོགས་གཅིག་ནི་རྡོ་རྗེ་ཐེག་པའི་གཞུང་མིན་པ་གཞན་ནས་རྩ་བར་བཤད་པ་མེད་པས་ན། ལྟུང་བ་གཉིས་པ་ཁྱད་དུ་གསོད་པ་ཞེས་བྱ་བ་གཅིག་པུའི་ཁོངས་སུ་མི་འདུའོ། ། སངས་རྒྱས་ཀྱི་གཞུང་གཞན་དུ་བཅས་པའི་ཕྲ་མོ་རྣམས་དང༌། རྡོ་རྗེ་ཐེག་པ་ཉིད་ཀྱིའང་ཡན་ལག་རྣམས་ལ་ཁྱད་དུ་བསད་ན་ནི།
ཁྱད་དུ་བསད་པའི་རྩ་བའི་ཁོངས་སུ་འདུ་བ་ཡིན་ནོ། ། དེ་ལ་ཁྱད་དུ་གསོད་པ་ཞེས་བྱ་བ་འདི་ཇི་ལྟ་བུ་ཡིན་ཞེ་ན། སོ་སོར་ཐར་པ་ལས་འབྱུང་བའི་ཕམ་པ་བཞི་དང༌། བྱང་ཆུབ་སེམས་དཔའ་ལས་འབྱུང་བའི་ཕམ་པ་ལྟ་བུའི་ཆོས་བཞི་ནི་བྱེ་བྲག་ཏུ་ཁྱད་དུ་གསོད་པའི་བསམ་པ་མེད་ཀྱང་རྩ་བ་ཉིད་དུ་འགྱུར་ལ། རྩ་བ་སྤྱོད་པ་ལ་ཁྱད་དུ་གསོད་པ་ཡོད་པར་ཡང་མངོན་ནོ། ། ཡན་ལག་རྣམས་ལ་བདེ་བར་གཤེགས་པས་བཅས་ཀྱང༌། ཆང་འཐུངས་བས་ནི་ཅི་ཡང་མི་སྟོའོ། ། ཞེས་བྱ་བ་ལ་སོགས་པ་ཡིད་ཀྱིས་སེམས་ཤིང་ངག་ཏུ་བརྗོད་པ་ལྟ་བུའམ། རང་རབ་ཏུ་བྱུང་བའམ། རབ་ཏུ་བྱུང་བ་མ་ཡིན་ཀྱང་རུང་སྟེ།
བཙུན་པ་ལ་ཕྱི་དྲོའི་ཁ་ཟས་ཙམ་གྱིས་ནི་ཅང་དུ་ཡང་མི་འགྱུར་རོ། ། ཞེས་བྱ་བ་ལ་སོགས་པ་ལྟ་བུའམ། རང་དགེ་སློང་ངམ། དགེ་སློང་མ་ཡིན་ཀྱང་རུང་སྟེ། དགེ་སློང་གི་ས་བོན་བཅོམ་པ་ཙམ་གྱིས་ནི་ཅང་དུ་ཡང་མི་འགྱུར་རོ་ཞེས་བྱ་བ་ལ་སོགས་པ་ལྟ་བུ་སྨྲ་བ་འདི་ནི་བཀའ་ཁྱད་དུ་བསད་པའོ། ། ཡན་ལག་ཕྲ་མོ་རྣམས་ལ་འདི་ལྟ་བུ་སྤྱད་ན་རྣམ་པར་སྨིན་པ་ཆེན་པོ་འབྱུང་སྟེ། བདེ་བར་གཤེགས་པས་བཅས་པའི་ཕྱིར་རོ། ། དེ་ལ་འདི་སྙམ་དུ་ཁོ་བོས་ནི་ཚུལ་བཞིན་དུ་བསྒྲུབ་པར་མ་ནུས་ཏེ་ཡན་ལག་གི་ཉེས་པ་འདི་ལྟ་བུ་དག་བྱུང་ངོ་སྙམ་པའི་བསམ་པ་གནོང་ཞིང་ཞུམ་པས་ཀུན་ཏུ་སྤྱད་པ་འདི་ནི་རབ་ཏུ་བྱུང་བ་ལ་སོགས་པ་རང་རང་གིས་ཁས་བླངས་པའི་གང་ཟག་དེ་དག་གི་ཕྱོགས་ལ་ལྟུང་བ་གང་སྤྱད་པ་དེ་དག་ཉེས་བྱས་དང༌། ལྟུང་བྱེད་ཅེས་བྱ་བ་ལ་སོགས་པ་གང་བྱས་པ་དེ་ཉིད་ཀྱི་ཕྱོགས་སུ་འགྱུར་གྱི། རྡོ་རྗེ་ཐེག་པ་ལས་བྱུང་བའི་བཀའ་ཁྱད་དུ་གསོད་པའི་རྩ་བའི་ལྟུང་བ་བྱུང་བ་ནི་མ་ཡིན་ནོ། །
ཕམ་པ་བརྒྱད་པོ་འདི་རྡོ་རྗེ་ཐེག་པ་ལ་རྩ་བའི་ལྟུང་བར་འགྱུར་བར་མི་རིགས་སོ་ཞེ་ན། དེ་ནི་དེ་ལྟ་མ་ཡིན་ཏེ། བྱང་ཆུབ་སེམས་དཔའི་ཕམ་པ་དང་འདྲ་བ་བཞི་ནི་ངེས་པར་བསྲུང་དགོས་ཏེ། སྟ་གོན་དང་དངོས་གཞིའི་དུས་སུ་ཡང་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་ཐོབ་པ་ཡིན་ལ། རྡོ་རྗེ་ཐེག་པ་ནི་ཐེག་པ་ཆེན་པོ་ཉིད་དང༌། སྤྱི་དང་བྱེ་བྲག་གམ། ཐུན་མོང་དང་ཐུན་མོང་མ་ཡིན་པ་ཙམ་གྱི་ཁྱད་ལས་མེད་དེ། ཐེག་པ་ཆེན་པོ་ཉིད་ཀྱི་ཁོངས་སུ་འདུ་བ་ཡིན་པའི་ཕྱིར་རོ། ། སོ་སོར་ཐར་པ་དང་ཐུན་མོང་བ་ཕམ་པ་བཞི་ནི་བསྲུང་དགོས་པ་ཡིན་ཏེ། དབང་གི་སྐབས་སུའང་ཐོབ་ལ།
འཕགས་པ་རྡོ་རྗེ་རྩེ་མོ་ལས་ཀྱང༌། ། སྲོག་གཅོད་རྐུ་དང་འཁྲིག་པ་དང༌། ། བརྫུན་དང་མྱོས་བྱེད་རྣམ་སྤངས་ཏེ། ཁྱིམ་པའི་སྡོམ་པ་ལ་གནས་ནས། ། གསང་སྔགས་རྒྱལ་པོ་བསྒྲུབ་པར་བྱ། ། གལ་ཏེ་དེ་ནི་རབ་བྱུང་གྱུར། ། སྡོམ་པ་གསུམ་ལ་ཡང་དག་གནས། ། སོ་སོར་ཐར་དང་བྱང་ཆུབ་སེམས། ། རིག་འཛིན་རང་གི་སྡོམ་པའོ། ། ཞེས་གསུངས་པའི་ཕྱིར་རོ། །
དེ་ལྟར་ན་བསྲུང་དགོས་ནའང་དེ་དག་སོ་སོའི་གཞུང་ན་ཡོད་པས་ཆོག་མོད། འདིར་བཤད་པ་ལ་དོན་མེད་དོ་ཞེ་ན་འདི་ལ་དགོས་པ་ནི་གཉིས་ཏེ། གང་ཟག་བསྲུང་བར་མི་འདོད་པ་ཁ་ཅིག་ཕམ་པ་དང་ཕམ་པ་དང་འདྲ་བ་དག་ནི་དེ་དག་གི་གཞུང་ལ་ཞུགས་པ་རྣམས་ཀྱི་ལྟུང་བ་ཡིན་ལ། ཁོ་བོ་ཅག་རྡོ་རྗེ་ཐེག་པ་ལ་ཞུགས་པ་ལ་ནི་འདི་བསྲུང་མི་དགོས་སོ་སྙམ་པའི་ལོག་རྟོག་དགག་པ་དང༌། ཡང་གང་ཟག་སྡོམ་པ་བསྲུང་བར་འདོད་པ་དག་འདི་སྙམ་དུ་གང་ཟག་གཉིས་པོ་ལའང་ཕམ་པ་དང༌། ཕམ་པ་དང་འདྲ་བར་འགྱུར་ན་ཁོ་བོ་ཅག་རྡོ་རྗེ་ཐེག་པ་ལ་ཆེས་ལྕི་བ་ཞིག་ཏུ་མི་འགྱུར་རམ་སྙམ་པའི་བསམ་པ་དགག་པའི་ཕྱིར་འདིར་ཡང་རྩ་བའི་ལྟུང་བ་ཉིད་དུ་འགྱུར་བ་ཡིན་ནོ། ། ཞེས་བསྟན་པ་ཡིན་ནོ། ། དེ་དག་ནི་བདེན་མོད། ཕྲ་མོ་རྣམས་ལ་ཁྱད་དུ་བསད་པས་ལྟུང་བ་གཉིས་པ་བདེ་བར་གཤེགས་པའི་བཀའ་ལས་འདས་པར་ཇི་ལྟར་འགྱུར་ཞེ་ན། འདི་ནི་ཆེས་ལྕི་བ་ཉིད་དེ།
དེ་སྐད་དུ། དམ་ཚིག་བསླབ་པ་ཁྱད་དུ་གསོད། ། དེ་ཕྱིར་བཀའ་ལས་འདས་པའོ། ། ཞེས་འབྱུང་བ་དང༌། དྲི་མ་མེད་པ་སྟོང་ཕྲག་བཅུ་གཉིས་པ་ལས། པདྨ་དཀར་པོས་བཤད་པ། དེ་ཡི་བཀའ་ལས་འདས་པ་གཞན། ། ཞེས་བྱ་བ་ནི་རྩ་བའི་ལྟུང་བ་གཉིས་པར་འགྱུར་ཏེ། བླ་མའི་བཀའ་བཅག་ཅིང་མི་དགེ་བ་བཅུ་བྱེད་པས་སོ། ། ཞེས་གསུངས་སོ། །
ཁྱད་དུ་གསོད་པ་འདི་ནི་ཉན་ཐོས་དང་ཕ་རོལ་ཏུ་ཕྱིན་པའི་གཞུང་ལས་ཀྱང་ཆེས་ལྕི་བར་འགྱུར་ཏེ། ཇི་སྐད་དུ་ཐེག་པ་ཆེན་པོ་རྒྱུད་བླ་མ་ལས། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པས། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུགས། ། ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། ། ཉོན་མོངས་རྨོངས་བདག་རྣམས་ཀྱིས་འཕགས་ལ་སྐུར་པ་དང༌། ། དེས་གསུངས་ཆོས་ལ་བརྙས་གང་དེ་ཀུན་ཞེན་ལྟས་བྱས། ། དེས་ན་ཞེན་ལྟའི་དྲི་ཅན་དེ་ལ་བློ་མི་སྦྱར། ། གོས་གཙང་ཚོན་གྱིས་རྣམ་བསྒྱུར་སྣུམ་གྱིས་གོས་པ་བཞིན། །
ཞེས་གསུངས་སོ། ། གཞན་ཡང་འདུལ་བ་ལུང་ལས་འབྱུང་བ་བཞིན་དུ་ཀླུའི་རྒྱལ་པོ་ཨེ་ལའི་འདབ་ཀྱི་སྔོན་གྱི་ལོ་རྒྱུས་རྒྱས་པར་བཤད་པར་བྱའོ། ། ད་ནི་ལྟུང་བའི་ངོ་བོ་དེ་དག་སོ་སོ་ནས་བརྗོད་པར་བྱ་སྟེ། ཉན་ཐོས་དང་ཐུན་མོང་བ་བཞི་ནི། སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་དང༌། བརྫུན་གྱི་ཚིག་གོ ། བྱང་ཆུབ་སེམས་དཔའ་དང་ཐུན་མོང་བ་ཕམ་པ་ལྟ་བུའི་ཆོས་བཞི་ནི། རྙེད་པ་དང་བཀུར་སྟི་ལ་ཆགས་པའི་བསམ་པས་བདག་ལ་བསྟོད་ཅིང་གཞན་ལ་སྨོད་པ་དང༌།
སྡུག་བསྔལ་ཞིང་མགོན་མེད་པ་ལ་སེར་སྣའི་བསམ་པས་ཆོས་དང་ནོར་མི་སྟེར་བ་དང༌། གཞན་ཉེས་པ་དང་ལྡན་པས་བཤགས་པ་བྱས་ཀྱང་དང་དུ་མི་ལེན་པར་ཁྲོས་ནས་བརྡེག་པ་དང༌། ཐེག་པ་ཆེན་པོ་སྤངས་ནས་ཆོས་ལྟར་བཅོས་པ་སྟོན་པའོ། ། ལྟུང་བའི་ངོ་བོ་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན། ཡན་ལག་ནི་ལྔ་ལྔ་སྟེ། བཞི་ལས་མི་འཇུག་པ་ཡང་སྲིད་མོད། དེའང་ལྟུང་བ་རེ་རེ་ནས་སོ་སོར་ཕྱེ་སྟེ་བརྗོད་པར་བྱའོ། ། དེ་ལ་རྟེན་གྱི་ཡན་ལག་བདག་དམ་ཚིག་དང་སྡོམ་པ་དང་ལྡན་ཞིང་ཤེས་པ་རང་བཞིན་དུ་གནས་པ་ཞེས་བྱ་བ་ནི་ཐམས་ཅད་ལ་འཇུག་པ་ཡིན་པས་ཀུན་ཏུ་རྟོགས་པར་བྱའོ། ། འདིར་ཐུན་མོང་གི་ཕམ་པ་དང་པོའི་ཡུལ་གྱི་ཡན་ལག་ནི།
རང་མ་ཡིན་པའི་མིའམ་མིར་རེད་པ་སྟེ། དུད་འགྲོ་ལ་སོགས་པ་འགྲོ་བ་གཞན་བསད་པ་ནི་བཤགས་བྱ་ཉིད་ཡིན་ནོ། ། བསམ་པའི་ཡན་ལག་ནི་གོང་དུ་བརྗོད་པའི་ལྟུང་བ་འབྱུང་བའི་རྒྱུ་བཞིས་ཀུན་ནས་བསད་ནས་བསད་པའི་སེམས་དང་ལྡན་པ་དང༌། རྗེས་འགྱོད་པ་མེད་པ་ཉིད་དོ། ། ངོ་བོ་ཉིད་ཀྱི་ཡན་ལག་ནི། ལུས་ངག་གི་སྦྱོར་བས་ཡུལ་མ་འཁྲུལ་བ་བསད་པའོ། ། དུས་སྐབས་ནི་ཡུལ་དེ་ཤི་བ་ཉིད་དོ། ། ཐུན་མོང་གི་ཕམ་པ་གཉིས་པའི་རྟེན་གྱི་ཡན་ལག་ནི་འདྲ་བ་ཉིད་དོ། ། ཡུལ་གྱི་ཡན་ལག་ནི་མིར་གྱུར་པའི་ལོངས་སྤྱོད་དེ་མི་མ་ཡིན་པའི་ལོངས་སྤྱོད་བླངས་པ་ནི་བཤགས་བྱ་ཉིད་ཡིན་ནོ། ། བསམ་པའི་ཡན་ལག་ནི།
རྒྱུ་བཞི་སྔོན་དུ་སོང་བས་གཞན་གྱི་ལོངས་སྤྱོད་མཐུའམ་འཇབ་བུས་བདག་གིར་བྱེད་པར་འདོད་པའོ། ། ངོ་བོ་ཉིད་ཀྱི་ཡན་ལག་ནི་རིན་ཐང་ཚང་བའི་ལོངས་སྤྱོད་མཐུའམ་འཇབ་བུས་བདག་གིར་བྱེད་པའོ། ། དེ་ལ་རིན་ཐང་ནི་ཟ་མ་གཅིག་འགྲངས་པའི་ཁ་ཟས་བྱ་ན་ཅུང་ཟད་དང་བཅས་པའི་བར་དུ་གྱུར་པ་ཕན་ཆད་ཀྱི་ལོངས་སྤྱོད་དེ། ཀརྴ་པ་ཎ་བཞི་ཆ་ཞེས་བྱ་བའམ། པ་ཎ་གཅིག་སྟེ་འགྲོན་བུ་བརྒྱད་ཅུ་ཡིན་ལ། དེས་ཀྱང་གོང་དུ་སྨོས་པའི་རིན་ཐང་དང་མཉམ་པ་གཅིག དེང་སང་སྔ་མ་གཏན་ཁུགས་པ་ཡིན་ནོ། ། ཡུལ་དང་དུས་ཀྱི་བརྩི་བ་ཡང་ཡོད་དེ། ཕལ་ཆེར་ནི་ལོག་པར་ཀྱང་སྨྲ་མོད། འདིར་ནི་འདི་ཡིན་ཏེ།
གོང་དུ་སྨོས་པའི་ཁ་ཟས་ཚད་དུ་བཞག་ལ། ཡུལ་གྱི་ཁྱད་དུ་བྱས་ནས་ཀྱང་བྱང་ཕྱོགས་ཀྱི་རྒྱུད་དུ་ནི་རིན་ཐང་ཆེ་བས་ན་འགྲོན་བུ་ཉུང་ཡང་རིན་ཐང་ཚང་ལ། ལྷོ་ཕྱོགས་སུ་ནི་འགྲོན་བུ་མང་ཡང་རིན་ཆུང་བ་ཉིད་ཀྱིས་རིན་ཐང་མ་ཚང་བ་ཡིན་ནོ། ། དུས་ཀྱི་དབང་དུ་བྱས་ནས་མུ་གེ་ཆེ་བའི་དུས་སུ་ནི་འགྲོན་བུ་མང་ཡང་རིན་ཐང་མ་ཚང་ལ། འབྲུ་མོད་པའི་དུས་སུ་འགྲོན་བུ་ཉུང་ཡང་རིན་ཐང་ཚང་བ་ཉིད་ཡིན་ནོ། ། དེས་ན་ཀརྴ་པ་ཎ་བཞི་ཆ་ཚད་དུ་བཞག་པ་ནི་ཡུལ་མ་ག་དྷཱར་འབྲུ་དཀོན་མོད་འབྲིང་གི་དབང་དུ་བྱས་ནས་བཞག་པ་ཡིན་མོད། ཕྱོགས་ཐམས་ཅད་དུ་ནི་ཁ་ཟས་ཚད་དུ་བྱས་པ་དེ་ཉིད་ཀྱིས་ཤེས་པར་འགྱུར་བ་ཡིན་ནོ། ། དུས་སྐབས་ཀྱི་ཡན་ལག་ནི་ཟིན་པར་བྱས་པ་སྟེ། གྲུབ་བློ་དང་གནས་ནས་སྦགས་པ་གཉིས་ཀ་དགོས་མོད། གང་ཕྱིས་འབྱུང་བ་ཉིད་ཀྱིས་རྫོགས་པ་ཉིད་དོ། །
དེ་ལ་ཁ་ཅིག་ལ་གཞན་གྱི་ལོངས་སྤྱོད་པ་ནི་བདག་གིར་འགྱུར་ངེས་སོ་སྙམ་དུ་གྲུབ་བློ་སྐྱེས་ནས་ཕྱིས་གནས་ནས་སྦགས་པའང་ཡོད། ཁ་ཅིག་གིས་ནི་གནས་ནས་སྦགས་ཀྱང་གཞན་གྱིས་ཚོར་ན་ནོར་འདི་ནི་བདག་གི་ཡིན་མིན་གཏོལ་མེད་དོ་ཞེས་བསམ་ནས་ཕྱིས་གྲུབ་བློ་སྐྱེས་པ་ན་ལྟུང་བ་རྫོགས་པ་ཉིད་དོ། ། ཐུན་མོང་གི་ཕམ་པ་གསུམ་པའི་རྟེན་གྱི་ཡན་ལག་འདྲ་བ་ཉིད་དོ། ། ཡུལ་གྱི་ཡན་ལག་ནི་བགྲོད་པར་བྱ་བ་མ་ཡིན་པ་རྣམས་སོ། ། བསམ་པའི་ཡན་ལག་ནི་རྒྱུ་བཞི་སྔོན་དུ་སོང་བས་ལོག་པར་གཡེམ་པར་འདོད་པའོ། ། ངོ་བོ་ཉིད་ཀྱི་ཡན་ལག་ནི་བཞི་སྟེ། བགྲོད་པར་བྱ་བ་མ་ཡིན་པ་དང༌། ཡན་ལག་མ་ཡིན་པ་དང༌། ཡུལ་མ་ཡིན་པ་དང༌། དུས་མ་ཡིན་པའོ། །
དང་པོ་ལ་གཉིས། རང་བཞིན་གྱིས་བགྲོད་པར་བྱ་བ་མ་ཡིན་པ་དང༌། ཡང་དག་པར་འབྲེལ་བས་བགྲོད་པར་བྱ་བ་མ་ཡིན་པའོ། ། དང་པོ་ནི་མི་མ་ཡིན་པའི་འགྲོ་བ་རྟ་མོ་ལ་སོགས་པའོ། ། མིར་གྱུར་ཀྱང་སྐྱེས་པ་དང་མ་ནིང་ངོ༌། ། བུད་མེད་དུ་གྱུར་ཀྱང་དགེ་སློང་མ་དང༌། མ་དང༌། སྲིང་མོ་དང༌། ཕ་དང་མའི་འབྲེལ་བར་གྱུར་པའོ། ། གཉིས་པ་ཡང་དག་པར་འབྲེལ་བས་བགྲོད་པར་བྱ་བ་མ་ཡིན་པ་ནི་གཞན་གྱིས་ཡོངས་སུ་བཟུང་བའི་ཁྱིམ་ཐབ་དང༌།
སྨད་འཚོང་མ་རིན་བཅལ་ནས་ལོངས་མ་སྤྱད་པའི་བར་དང༌། དེའི་ཕྱིར་རིན་བཅལ་བ་དང༌། གཉེར་དུ་འཐམས་པ་དང༌། ཕ་དང༌། མིང་པོ་དང༌། ཡུལ་དཔོན་དང༌། རྒྱལ་པོ་དག་གིས་ཡོངས་སུ་བསྲུངས་ན་ཡང་གཞན་གྱིས་ཡོངས་སུ་བཟུང་བ་ཉིད་ཡིན་ནོ། ། རང་གི་ཆུང་མ་ལ་ཡང་ཡན་ལག་འོག་མ་གསུམ་འཇུག་སྟེ། དེ་ལ་གཉིས་པ་ཡན་ལག་མ་ཡིན་པ་ནི་ཁ་དང་རྐུབ་ཏུ་འཇུག་པའོ། ། གསུམ་པ་ཡུལ་མ་ཡིན་པ་ནི་བླ་མ་དང་དཀོན་མཆོག་གི་རྟེན་དང༌།
ཕ་དང་མའི་དྲུང་དང༌། སྣང་བ་དང་བཅས་པ་དང༌། གཡངས་ལ་སོགས་པ་འགྲིལ་གྱིས་དོགས་པའི་ས་དང༌། མི་དབེན་པའི་ས་ཕྱོགས་དང༌། ས་ཁྲེམ་གཉེར་ཅན་དང༌། མཐོ་དམན་ཅན་དང༌། མཚན་གཅིག་ལ་ལྔ་ལས་ལྷག་པ་སྤྱད་པས་འདོད་པ་སྤྱོད་པས་ཆོག་མི་ཤེས་པའོ། ། དུས་མ་ཡིན་པ་ནི་མྱ་ངན་གྱིས་ནོན་པ་དང༌། ནད་ཀྱིས་གཟིར་ཏེ་འཁྲིག་པ་སྤྱོད་མི་ནུས་པ་དང༌། འཁྲིག་པ་སྤྱོད་པ་ལ་དགའ་བ་མེད་པ་དང༌།
ཟླ་མཚན་འཛག་པ་དང༌། སྦྲུམ་མ་དང༌། ནུ་ཞོ་འཛག་པ་ཉིད་དོ། ། དུས་སྐབས་ཀྱི་ཡན་ལག་ནི་ཟིན་པར་བྱས་པ་ཉིད་དོ། ། ཐུན་མོང་གི་ཕམ་པ་བཞི་པའི་རྟེན་གྱི་ཡན་ལག་ནི་སྔར་བརྗོད་ཟིན་པ་ཉིད་ཡིན་ནོ། ། ཡུལ་གྱི་ཡན་ལག་ནི། བརྡ་ཤེས་ཤིང་དོན་གོ་བར་གྱུར་པའི་མིའི་འགྲོ་བ་སྟེ། འགྲོ་བ་གཞན་ལ་བརྫུན་གྱིས་སྨྲས་པ་ནི་བཤགས་བྱ་ཉིད་དོ། ། བསམ་པའི་ཡན་ལག་ནི། རྒྱུ་བཞི་སྔོན་དུ་སོང་ནས་གཞན་བསླུ་བའི་བསམ་པས་སོ། །
ངོ་བོ་ཉིད་ཀྱི་ཡན་ལག་ནི། མིའི་ཆོས་ལས་བླ་མར་གྱུར་པ་སྟེ། བདག་ནི་དགྲ་བཅོམ་པའོ་ཞེས་པའམ། དངོས་གྲུབ་ཐོབ་པའོ་ཞེས་སམ། མངོན་པར་ཤེས་པ་དང་ལྡན་ནོ་ཞེས་བྱ་བ་ལ་སོགས་པ་སྨྲ་བ་སྟེ། མངོན་པའི་ང་རྒྱལ་ཅན་ནི་མ་གཏོགས་སོ། ། ཤེས་བཞིན་གྱི་བརྫུན་གཞན་ནི་བཤགས་བྱ་ཉིད་དུ་འགྱུར་རོ། ། དུས་སྐབས་ཀྱི་ཡན་ལག་ནི། གཞན་གྱིས་དགྲ་བཅོམ་པ་ལ་སོགས་པར་རྟོགས་ན་ལྟུང་བ་རྫོགས་ཀྱི། གཞན་གྱི་བརྫུན་ཏུ་སྨྲ་བ་ཉིད་དུ་གོ་བ་ནི་བཤགས་བྱ་ཉིད་དོ། །
ཉན་ཐོས་དང་ཐུན་མོང་གི་ཕམ་པ་བཞིའི་ཡན་ལག་གི་དབྱེ་བ་བསྟན་ཟིན་ཏོ།། །། ད་ནི་བྱང་ཆུབ་སེམས་དཔའ་དང༌། ཐུན་མོང་བ་ཕམ་པ་དང་འདྲ་བའི་ཆོས་བཞིའི་ཡན་ལག་གི་དབྱེ་བ་ནི། བཞི་ཀ་ལའང་རྟེན་གྱི་ཡན་ལག་ནི་གོང་དུ་བརྗོད་པ་ཉིད་ཡིན་ནོ། ། ཡུལ་གྱི་ཡན་ལག་ནི་རིམ་པ་བཞིན་དུ་བརྡ་ཤེས་ཤིང་དོན་གོ་བ་མིའི་འགྲོ་བའི་དྲུང་ཉིད་དང༌། གཉིས་པ་ལ་ནི་སྡུག་བསྔལ་ཞིང་མགོན་མེད་པའི་སེམས་ཅན་དང༌། གསུམ་པ་ལ་ནི་ཉེས་པ་བྱས་པའི་མི་ཉེས་པ་ལ་ཉེས་པར་མཐོང་ནས་བཤགས་པ་བྱས་བ་ཉིད་དང༌། བཞི་པ་ལ་ནི་ཐེག་པ་ཆེན་པོ་ཉན་པར་འདོད་པའི་གང་ཟག་གི་དྲུང་དུ་ལྷགས་པའོ། །

བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་རིམ་པ་བཞིན་དུ་རྙེད་པ་དང་བཀུར་སྟི་ལ་ཆགས་པ་ཉིད་དང༌། གཉིས་པ་ལ་ནི་སེར་སྣས་བཅིངས་པའི་སེམས་དང༌། གསུམ་པ་ལ་ནི་ཀུན་ནས་མནར་སེམས་པའི་སྒོ་ནས་ཁྲོ་བ་ཉིད་དང༌། བཞི་པ་ལ་ནི་ཆོས་ལྟར་བཅོས་པ་སྟོན་པར་འདོད་པའི་བསམ་པའོ། ། ངོ་བོ་ཉིད་ཀྱི་ཡན་ལག་ནི་རིམ་པ་བཞིན་དུ་བདག་ལ་བསྟོད་ཅིང་གཞན་ལ་སྨོད་པ་ཉིད་དང༌། གཉིས་པ་ལ་ནི་ཆོས་དང་ནོར་མི་སྟེར་བ་ཉིད་དང༌། གསུམ་པ་ལ་ནི་ཁྲོ་བ་དང་བཅས་པས་བརྡེག་པ་ཉིད་དང༌། བཞི་པ་ལ་ནི་ཆོས་ལྟར་བཅོས་པ་སྟོན་པ་ཉིད་དོ། ། དུས་སྐབས་ཀྱི་ཡན་ལག་ནི། གོང་དུ་བརྗོད་པའི་ཡུལ་རྣམས་ཀྱིས་བསྟན་མ་ཐག་པའི་ངོ་བོ་ཉིད་རྣམས་བྱེད་པར་གོའམ། །
ཟིན་པར་བྱས་པ་ཉིད་དོ། ། དེ་ལྟར་ན་བྱང་ཆུབ་སེམས་དཔའི་རྩ་བའི་ལྟུང་བ་བཞི་ཀུན་ཏུ་སྟོན་ཅིང་མདོ་ནམ་མཁའི་སྙིང་པོ་དང༌། ཐབས་ལ་མཁས་པ་དང༌། དྲག་ཤུལ་ཅན་གྱིས་ཞུས་པ་དང༌། གསུམ་ལས་འབྱུང་བའི་རྩ་བའི་ལྟུང་བ་ཉི་ཤུ་གཉིས་པོ་ཅིའི་ཕྱིར་མི་སྟོན་ཞེ་ན། བཞི་པོ་ཉིད་ཀྱི་ཁོངས་སུ་འདུ་སྟེ་བཅོ་བརྒྱད་དམ། མཚམས་མེད་སོ་སོར་ཕྱེ་ན་ཉི་ཤུ་གཉིས་ཏེ་དེ་འདིར་འདུ་བ་ཡིན་པས་ན་ཞིབ་ཏུ་ནི་སྡོམ་པ་ཉི་ཤུ་པ་ལ་སོགས་པའི་ནང་དུ་རྟོགས་པར་བྱའོ། ། ཁོ་བོས་ལེགས་པར་བརྟགས་ན་འདིར་སྨོས་པའི་རྩ་བའི་ལྟུང་བ་བཅུ་བཞི་པོའི་ཁོངས་སུ་ཉི་ཤུ་རྩ་གཉིས་པོ་ཐམས་ཅད་འདུ་བར་མཐོང་སྟེ། ཉི་ཤུ་རྩ་གཉིས་པོ་ལས་འབྱུང་བའི་རྒྱལ་པོ་ལ་འབྱུང་བའི་དང་པོ། དཀོན་མཆོག་གསུམ་གྱི་དཀོར་རྐུ་བ་དང༌།
བཞི་པ་མཚམས་མེད་པ་ལྔ་གང་རུང་སྤྱད་པ་དང༌། བློན་པོ་ལ་འབྱུང་བ་གྲོང་འཇོམས་པ་དང༌། ལས་དང་པོ་པ་ལ་འབྱུང་བ་རྩ་བའི་ལྟུང་བ་དྲུག་པ་མདོའི་དོན་ཁོ་བོས་ཁོང་དུ་ཆུད་དོ་ཞེས་བརྫུན་སྨྲ་བ་དང༌། བདུན་པ་དཀོན་མཆོག་གསུམ་གྱི་དཀོར་བརྐུས་ཏེ་རྒྱལ་རིགས་ལ་སོགས་པ་ལ་གསུག་ཏུ་བྱིན་ཏེ་དགེ་སློང་གཞན་ཆད་པས་གཅོད་དུ་འཇུག་པའི་ཕྱོགས་གཅིག་དང༌། གཉིས་ནི་འདིར་བཤད་པའི་ཕམ་པ་བཞིའི་འདོད་ལོག་མིན་པ་གསུམ་གྱི་ཁོངས་སུ་འདུས་པ་ཡིན་ལ། རྒྱལ་པོ་ལ་འབྱུང་བའི་གཉིས་པ་ཆོས་སྤོང་བ་དང༌། ལས་དང་པོ་པ་ལ་འབྱུང་བའི་གསུམ་པ་ཉན་ཐོས་སྤོང་དུ་འཇུག་པ་དང༌། བཞི་པ་ཉན་ཐོས་ཀྱི་ཉོན་མོངས་མི་སྤོང་ཞེས་ཆེར་སྨོད་པ་ནི་རྩ་བའི་ལྟུང་བ་དྲུག་པའི་ཁོངས་སུ་འདུ་ལ། རྒྱལ་པོ་ལ་འབྱུང་བའི་གསུམ་པ་རབ་བྱུང་ལ་འཚེ་བ་དང༌། ལས་དང་པོ་པ་ལ་འབྱུང་བའི་ལྔ་པའི་ཕྱོགས་གཅིག་དང༌།
ལས་དང་པོ་པའི་བརྒྱད་པ་ནི་ལྟུང་བའི་གསུམ་པར་འདུ་ལ། ལས་དང་པོ་པའི་དང་པོ་ནི་བདུན་པ་དང་མཚུངས་ལ། རྒྱལ་པོ་ལ་འབྱུང་བའི་ལྔ་པ་ལོག་ལྟ་འཛིན་པ་ནི་བཅུ་གཅིག་པའི་ཁོངས་སུ་འདུ་ལ། ལས་དང་པོ་པ་ལ་འབྱུང་བའི་གཉིས་པ་རྫོགས་པའི་བྱང་ཆུབ་ལ་ཞུགས་པ་སྨོད་པ་ནི་ལྔ་པ་དང་བཅུ་གཉིས་པའི་ཁོངས་སུ་འདུ་ལ། བྱང་ཆུབ་ཀྱི་སེམས་མི་འདོར་བ་ནི་ལྔ་པ་ཡིན་ཞིང༌། ལས་དང་པོ་པའི་ལྔ་པ་ནི་ཕམ་འདྲ་དང་པོ། དྲག་ཤུལ་ཅན་གྱི་གསུམ་ནི་ཕམ་འདྲ་འོག་མ་གསུམ་པོ་ཉིད་ཡིན་པས་དེ་དག་ཉིད་ཀྱི་ཁོངས་སུ་འདུ་བ་ཡིན་ཏེ། རྒྱས་པར་ནི་འོག་རྩོད་པ་སྤོང་བའི་སྐབས་སུའང་རྟོགས་པར་ནུས་པ་ཡིན་ནོ། ། འདིར་ཕྱོགས་གཅིག་དཔེར་མཚོན་ན། བློ་སྦྱང་མ་བྱས་སེམས་ཅན་ལ། །
སྟོང་པ་ཉིད་ནི་སྒྲོགས་པ་དང༌། ། ཞེས་བྱ་བ་དང༌། འདིར་རྩ་བའི་ལྟུང་བ་བདུན་པ་ཚུལ་མཚུངས་པ་ཡིན་ཏེ། དེ་ལ་སོགས་པ་ཕལ་ཆེར་འདྲ་བར་སྣང་བས་ན་བྱང་ཆུབ་སེམས་དཔའི་བསླབ་པར་བྱ་བ་ལས་རྡོ་རྗེ་ཐེག་པའི་བསླབ་པར་བྱ་བ་བསྲུང་བ་ཆེས་དཀའ་བར་ནི་མ་མཐོང་ངོ༌། ། ཕམ་པ་དང་འདྲ་བའི་ཡན་ལག་གི་དབྱེ་བའང་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། དབང་གི་སྐབས་སུ་ཁས་བླངས་པ་ཉིད་དེ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། ཞེས་བྱང་ཆུབ་སེམས་དཔའི་སྤྱོད་པ་རྣམས་སྤྱད་པར་ཁས་བླངས་པ་དང༌།
རིགས་ལྔའི་སྡོམ་པ་སྤྱིར་ཁས་བླང་པའི་སྐབས་ནས་ཀྱང༌། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་གཟུང་བར་བགྱི། ། ཞེས་སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་དང་སེམས་ཅན་དོན་བྱེད་ཀྱི་ཚུལ་ཁྲིམས་རྣམས་བསྲུང་བར་ཁས་བླངས་པའི་ཕྱིར་རོ། ། རྒྱུ་མཚན་གཞན་སྡོམ་པ་གསུམ་ལ་སོགས་པ་རྣམས་གོང་དུ་བརྗོད་པ་ཡིན་ནོ། ། ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི།
བདེ་བར་གཤེགས་པའི་བཀའ་ལ་ལམ་པོ་ཆེའི་འདུ་ཤེས་དང༌། ཆུ་བོའི་ཕ་རོལ་དུ་འགྲོ་བ་ལ་གྲུའི་འདུ་ཤེས་དང༌། ནོར་བུ་ལེན་པ་ལ་གཟིངས་ཀྱི་འདུ་ཤེས་ལྟ་བུ་བསྒོམ་པར་བྱའོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་མ་ཚང་བ་རྣམས་ལ་ལྟུང་བ་ལས་ལྡང་བ་དང༌། ཡན་ལག་ཚང་བ་རྣམས་ལ་དམ་ཚིག་དང་སྡོམ་པ་ཡང་དག་པར་བླང་བ་སྟེ། གོང་དུ་བསྟན་ཟིན་ཏོ།། །། སྤྱི་དོན་དྲུག་པ་རྣམ་པར་སྨིན་པ་ལ་དགོངས་ནས་ཆེ་འབྲིང་རྣམ་པར་གཞག་པ་ལ་ལྔ་ལས། དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི།
རིམ་པ་བཞིན་དུ་ཡུལ་དེ་ལ་གཞན་རེ་བ་མང་ན་ཆེན་པོ། འབྲིང་དང༌། ཆུང་ངུ་ལ་ཡང་བློས་བརྟག་པར་བྱའོ། ། བླ་མ་དང་དཀོན་མཆོག་གི་དཀོར་རྐུ་བ་འདི་ནི་ཆེན་པོ་སྟེ། འོག་མ་གཉིས་ཀྱང་བློས་བརྟག་པར་བྱའོ། ། མའང་ཡིན་ལ་དགྲ་བཅོམ་མའང་ཡིན་པ་སུན་དབྱུང་བར་བྱས་པའམ། མའམ། དགེ་སློང་མའམ། བླ་མའི་བཙུན་མོ་ལ་འདོད་པས་ལོག་པར་སྤྱད་པ་འདི་ནི་ཆེན་པོ་སྟེ། ཆུང་ངུ་དང༌།
འབྲིང་ཡང་བློས་བསྒྲུབ་པར་བྱའོ། ། བདག་ཉིད་དགྲ་བཅོམ་པར་སྟོན་ཅིང་བདེ་བར་གཤེགས་པའི་བཀའ་ལ་སྐུར་པ་འདེབས་པ་ལ་སོགས་པས་གང་ཟག་མཆོག་གི་བློ་སྒྱུར་བ་འདི་ནི་ཆེན་པོ་སྟེ། ཆུང་ངུ་དང༌། འབྲིང་ཡང་རྟོགས་པར་བྱའོ། ། ཕམ་པ་དང་འདྲ་བའི་དབང་དུ་བྱས་ནས་རིམ་པ་བཞིན་དུ་གང་ཟག་མཆོག་ལ་སྨོད་པ་དང༌། གང་ཟག་མཆོག་ལ་ཆོས་དང་ནོར་མི་སྟེར་བ་དང༌། དད་པ་དང་ལྡན་པའི་བཤགས་པ་དང་དུ་མི་ལེན་པ་དང༌། ཐེག་པ་ཆེན་པོའི་རིགས་ཅན་ལ་ཆོས་ལྟར་བཅོས་པ་སྟོན་པའོ། ། འདི་དག་ནི་ཆེན་པོ་སྟེ། འདི་དག་ལ་ཆུང་ངུ་དང་འབྲིང་ཡང་བློས་དཔྱད་པར་བྱའོ། །
ཆེ་འབྲིང་རྣམ་པར་གཞག་པ་ལྷག་མ་བཞི་ནི་གོང་དུ་བསྟན་པ་དང་ཚུལ་མཚུངས་པ་ཉིད་དོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། ད་ནི་ཞར་ལས་བྱུང་བ་ཉེས་པ་མེད་པ་བསྟན་པར་བྱ་སྟེ། དེ་ལ་ཕམ་པ་བཞི་ཀ་བསམ་པ་དགེ་བས་ཀུན་ཏུ་སྤྱད་པར་གྱུར་ན་ནི་ལྟུང་བའི་གཟུགས་བརྙན་དུ་འགྱུར་བས་བྱང་ཆུབ་སེམས་དཔའ་ལ་ཉེས་པ་མེད་པ་ཉིད་དེ། དེད་དཔོན་སྙིང་རྗེ་ཆེན་པོས་ཚོང་པ་གཡོ་ཅན་མདུང་ཐུང་གིས་བསད་པའི་རྟོག་པ་བརྗོད་པ་ལ་སོགས་པ་བཞིན་ནོ། ། དེས་ན་བྱང་ཆུབ་སེམས་དཔའ་ལ་བསམ་པ་དགེ་བས་ཕམ་པ་ལ་སོགས་པ་སྤྱད་ཀྱང་ལྟུང་བའི་གཟུགས་བརྙན་ཡིན་པས་ཉེས་པ་མེད་ལ། སེམས་ཅན་གྱི་དོན་རྒྱ་ཆེན་པོར་འགྱུར་བའི་སྐབས་ཡོད་བཞིན་དུ། ཕམ་པ་དག་གིས་འཇིགས་ནས་མི་སྤྱོད་ན་ལྟུང་བ་མེད་པའི་གཟུགས་བརྙན་ཏེ་ཉེས་པར་འགྱུར་ལ། ཐབས་གཞན་གྱིས་བསྒྲུབ་པར་ནུས་བཞིན་དུ་ལྟུང་བ་དག་སྤྱོད་ན་ནི་ཆོ་ག་བཙན་པོ་ཡོད་བཞིན་དུ་སྦྱོར་བ་ལ་བག་ཡངས་ཀྱི་ཉེས་པར་འགྱུར་བར་ཕམ་པ་ཉིད་ཡིན་ནོ། ། ཉེས་པ་མེད་པ་རྣམས་ཞིབ་ཏུ་ནི་གཞན་དུ་རྟོགས་པར་བྱའོ། །
ཕམ་པ་དང་འདྲ་བ་རྣམས་ནི་བསམ་པ་མི་དགེ་བ་འབའ་ཞིག་ལ་ཀུན་ཏུ་བྱུང་བས་ན་ཉེས་པ་མེད་པའི་སྐབས་མི་སྲིད་དོ། ། ཉེས་པ་མེད་པའི་སྐབས་བསྟན་ཟིན་ཏེ། སྤྱིའི་དོན་བསྟན་ཟིན་ཏོ།། །། ཡན་ལག་གི་དོན་བསྟན་པར་བྱ་སྟེ། བདེ་གཤེགས་བཀའ་ལས་འདས་པ་ནི། ། ཞེས་བྱ་བ་ལ། ལམ་བདེ་བ་ནས་འབྲས་བུ་བདེ་བར་གཤེགས་པའི་ཕྱིར་ཡང་དག་པར་རྫོགས་པའི་སངས་རྒྱས་སོ། ། དེའི་བཀའ་ནི་ཐུན་མོང་གི་གསུང་རབ་ཡན་ལག་བཅུ་གཉིས། སྡེ་སྣོད་གསུམ་གྱིས་བསྡུས་པ་དང༌། དེ་ཉིད་ཀྱི་ནང་དུ་འདུས་མོད་ཀྱིས་ཀྱང་ཐུན་མོང་མ་ཡིན་པ་རྒྱུད་སྡེ་བཞིའོ། །
དེ་ལས་འདས་པ་ནི་ཁྱད་དུ་གསོད་པ་སྟེ། སངས་རྒྱས་ཀྱིས་གསུངས་ཀྱང་འདི་ཙམ་ཞིག་སྤྱད་པས་ནི་ཇི་ལྟ་བུར་ཡང་མི་འགྱུར་རོ། ། ཞེས་བྱ་བ་ལ་སོགས་པ་བསམས་བཞིན་དུ་སྨྲ་བ་གང་ཡིན་པའོ། ། ལྟུང་བ་གཉིས་པ་ཡིན་པར་བཤད། ། ཅེས་བྱ་བ་ལ། ལྟུང་བ་ཞེས་བྱ་བ་ནི་རྩ་བའི་ལྟུང་བ་ཡིན་ལ། གཉིས་པ་ཞེས་བྱ་བ་ནི་རྣམ་པར་སྨིན་པ་ལ་དགོངས་ནས། ལྟུང་བ་དང་པོ་ལས་ནི་ཡང་ལ། གསུམ་པ་བས་ནི་ཅུང་ཟད་ལྕི་བས་འདིར་བསྟན་པའམ། བླ་མས་བདེ་བར་གཤེགས་པའི་བཀའ་འཆད་པའི་ཕྱིར་དང་པོའི་རྗེས་ལ་འབྱུང་བ་ཡིན་ཏེ།
དེ་སྐད་དུ། དེ་ཡི་བཀའ་ལས་འདས་པ་གཞན། ། གཉིས་པ་ཡིན་ཏེ་དེ་བཞིན་དུ། ། ཞེས་དམ་པ་དང་པོ་ལས་གསུངས་པ་ཡིན་ནོ། ། རྩ་བའི་ལྟུང་བ་གཉིས་པའི་རྣམ་པར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་གསུམ་པ་བཤད་པར་བྱ་སྟེ། དེ་ལ་ཡང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ལ་དྲུག་ཏུ་གནས་པ་ལས་དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི།
རྡོ་རྗེ་ཐེག་པ་ལ་ཞུགས་པའི་གང་ཟག་དབང་ཐོབ་ཅིང་དམ་ཚིག་མ་ཉམས་པ་ལ་དགྲར་འཛིན་པའི་བསམ་པས་ཁྲོ་བའོ། ། ལྟུང་བའི་ངོ་བོ་ཉིད་རྣམ་པར་གཞག་པ་བསྟན་ཟིན་ཏོ།། །། སྤྱི་དོན་གཉིས་པ་འདི་ལ་ཡན་ལག་དུས་ལྟུང་བར་འགྱུར་ཞེ་ན། ཡན་ལག་ནི་ལྔས་འགྱུར་ཏེ། དེ་ལ་རྟེན་གྱི་ཡན་ལག་ནི་གོང་དུ་བརྗོད་ཟིན་ཏོ། ། གཉིས་པ་ཡུལ་གྱི་ཡན་ལག་ནི། རྡོ་རྗེ་ཐེག་པ་སྤྱི་ལ་ཞུགས་པའི་གང་ཟག་དབང་ཐོབ་ལ་དམ་ཚིག་མ་ཉམས་པ་ཙམ་ཡིན་ལ། བྱེ་བྲག་ཏུ་བླ་མ་གཅིག་པ་དང༌། དཀྱིལ་འཁོར་གཅིག་གིས་བསྡུས་པ་ནི་མི་དགོས་ལ། འདི་གཉིས་ནི་ནང་ཚན་གྱི་ཡུལ་ལྕི་བ་ཙམ་ཡིན་ནོ། །
སངས་རྒྱས་ཀྱི་བསྟན་པ་སྤྱི་ལ་ཞུགས་པའམ། ཐེག་པ་ཆེན་པོ་ལ་ཞུགས་པའི་གང་ཟག་རྩ་བའི་ལྟུང་བས་མ་གོས་པ་དག་ཀྱང་ཆོས་ཀྱི་སྤུན་ཡིན་མོད་ཀྱི། རྡོ་རྗེ་ཐེག་པ་ལ་མ་ཞུགས་པའི་ཕྱིར་རྩ་བའི་ལྟུང་བར་ནི་མི་འགྱུར་ལ། ཆེས་བཤགས་པར་བྱ་བ་ནི་ཡིན་ནོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་ནས་དགྲར་འཛིན་པའི་བསམ་པས་ཁྲོ་བར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི། དགྲར་འཛིན་པའི་བསམ་པས་ཀུན་ཏུ་ཁྲོ་བས་ཏེ། དེ་ལ་ཡིད་གཙོ་བོ་ཡིན་མོད་ཀྱི། འདི་ལ་ལུས་ངག་གང་རུང་གཅིག་ནི་གྲོགས་སུ་དགོས་ཏེ།
དེ་མ་ཡིན་ན་དགྲར་འཛིན་པའི་སྦྱོར་བ་མི་རྫོགས་པའི་ཕྱིར་རོ། ། དགྲར་འཛིན་པ་མེད་པར་མ་རངས་པས་ཀུན་ཏུ་ཁྲོ་བ་ནི་བཤགས་པར་བྱ་བ་ཉིད་ཡིན་ནོ། ། ལྔ་པ་དུས་སྐབས་ཀྱི་ཡན་ལག་ནི། རྡོ་རྗེ་སྤུན་དེས་ཀྱང་འདི་ནི་བདག་ལ་དགྲར་འཛིན་ཅིང་མནར་སེམས་པས་ཁྲོ་བ་ཡིན་ནོ་སྙམ་དུ་གོ་བར་གྱུར་པ་དེའི་ཚེ་ལྟུང་བ་རྫོགས་པ་ཡིན་ནོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། དབང་གི་སྐབས་སུ་ཁས་བླངས་པ་ཉིད་དེ། རྩ་བའི་ལྟུང་བ་བསྒྲགས་པའི་སྐབས་སུ། སྤུན་ལ་ཁྲོ་བར་མི་བྱ་ཞིང༌། ། ཞེས་གསུངས་པའི་ཕྱིར་རོ། །
ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། རྡོ་རྗེ་སྤུན་གྲོགས་ལ་འཇིགས་པ་ཆེན་པོར་འགྲོ་བའམ། ལམ་ཐག་རིང་པོར་འགྲོ་བའི་ལམ་གྲོགས་སྟོབས་དང་ལྡན་ཞིང་བདག་ལ་སྙིང་བརྩེ་བའི་འདུ་ཤེས་བསྒོམ་པར་བྱའོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་མ་ཚང་བ་རྣམས་ལ་ལྟུང་བ་ལས་ལྡང་བ་དང༌། ཡན་ལག་ཚང་ནས་རྩ་བའི་ལྟུང་བར་འགྱུར་ན་དམ་ཚིག་དང་སྡོམ་པ་ཡང་དག་པར་བླང་བ་སྟེ། གཉིས་ཀའང་གོང་དུ་བརྗོད་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ལ་ལྔ་ལས།
དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། དཀྱིལ་འཁོར་གཅིག་ཏུ་ཞུགས་པ་ལ་ཆེན་པོ། བླ་མ་གཅིག་གིས་བསྡུས་པ་ལ་འབྲིང༌། རྡོ་རྗེ་ཐེག་པ་སྤྱི་ལ་ཞུགས་པ་ཙམ་ལ་ཆུང་ངུའོ། ། ངོ་བོ་ཉིད་ཀྱི་སྒོ་ནས་ཆེ་འབྲིང་གཞག་པ་ནི། ལུས་ངག་ཡིད་གསུམ་ཀས་སྤྱད་ན་ཆེན་པོ། ཡིད་ལ་གང་རུང་གཅིག་གིས་གྲོགས་བྱས་ན་འབྲིང་དང༌། ཆུང་ངུའོ། ། ཆེ་འབྲིང་རྣམ་པར་གཞག་པ་ལྷག་མ་གསུམ་ནི་གོང་དང་འདྲ་བ་ཉིད་ཡིན་ནོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །།
འདིའི་ཉེས་པ་མེད་པའང་བརྗོད་པར་བྱ་སྟེ། ཡུལ་དེ་ཉིད་ལ་ཕན་པའི་བསམ་པས་ཇི་ལྟ་བུ་སྦྱོར་ཀྱང་རུང་སྟེ་ཉེས་པ་མེད་དོ། ། བདག་གིས་མ་ཁྲོས་ཀྱང་ཡུལ་དེས་ཁྲོ་བར་གོ་ནས་དེ་དང་རྗེས་སུ་མཐུན་པའི་སྤྱོད་པ་བྱེད་ན་ཡུལ་དེ་ཉིད་ཀྱི་ཉེས་པ་ཡིན་མོད། བདག་ལ་ནི་ཉེས་པ་མེད་དོ། ། ཡུལ་དེ་དམ་ཚིག་དང་མི་ལྡན་པར་གྱུར་ན་དེ་མ་ཡིན་པའི་ཉེས་པ་མེད་པའང་ལྟུང་བ་གཉིས་པའི་སྐབས་སུ་བརྗོད་པའི་ལྟུང་བའི་གཟུགས་བརྙན་རྣམས་ཀྱང་དྲན་པར་བྱའོ། ། ཉེས་པ་མེད་པ་བསྟན་ཟིན་ཏེ། སྤྱིའི་དོན་བསྟན་ཟིན་ཏོ།། །། ཡན་ལག་གི་དོན་བརྗོད་པར་བྱ་སྟེ། རྡོ་རྗེ་སྤུན་ལ་ཁྲོས་པ་ནི། ། ཞེས་བྱ་བ་ལ།
རྡོ་རྗེ་སྤུན་ཞེས་བྱ་བ་ནི་རྡོ་རྗེ་ཐེག་པ་ལ་ཞུགས་པའི་གང་ཟག་དབང་ཐོབ་ཅིང་སྡོམ་པ་དང་ལྡན་པའོ། ། ཁྲོས་པ་ཞེས་བྱ་བ་ནི་དགྲར་འཛིན་པའི་བསམ་པས་ཁྲོ་ཞིང་གཤེ་བས་ཏེ། དེ་སྐད་དུ་གཤིན་རྗེ་གཤེད་དགྲ་ནག་པོའི་རྒྱུད་ལས། དེ་བཞིན་སྤུན་ལ་ཁྲོས་ནས་ནི། ། ཉེས་པ་བསྒྲག་པར་མི་བྱའོ། ། ཞེས་གསུངས་པ་ཡིན་ནོ། ། ཉེས་པར་བརྗོད་པ་གསུམ་པ་ཡིན། ། ཞེས་བྱ་བ་ལ། ཉེས་པར་བརྗོད་པ་ཞེས་བྱ་བ་ནི་ཆེས་ལྕི་བའི་ཉེས་པ་སྟེ་རྩ་བའོ། ། གསུམ་པ་ཡིན་ཞེས་བྱ་བ་ནི་ལྟུང་བ་གཉིས་པ་བས་ཡང་བར་བསྟན་པ་ཡིན་ལ།
ཡང་བདེ་བར་གཤེགས་པའི་བཀའ་ཐུན་མོང་དང་ཐུན་མོང་མ་ཡིན་པ་ལ་ཞུགས་པ་ལས་རྡོ་རྗེའི་སྤུན་འབྱུང་བས་ན་གསུམ་པ་ཡིན་ནོ། ། ཡན་ལག་གི་དོན་བསྟན་ཟིན་ཏེ་རྩ་བའི་ལྟུང་བ་གསུམ་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་བཞི་པ་བརྗོད་པར་བྱ་སྟེ། འདི་ལ་ཡང་སྤྱི་དོན་དང༌། ཡན་ལག་གི་དོན་གཉིས་སོ། ། དེ་ལ་སྤྱིའི་དོན་ལ་དོན་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི། ཡུལ་སེམས་ཅན་གཅིག་ལའང་རུང་སྟེ། བདེ་བ་དང་བདེ་བའི་རྒྱུ་དང་བྲལ་བར་གྱུར་ཅིག་སྙམ་པའོ། ། ལྟུང་བའི་ངོ་བོ་ཉིད་བསྟན་ཟིན་ཏོ།། །།
སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན། ཡན་ལག་ནི་ལྔ་སྟེ། དེ་ལ་རྟེན་གྱི་ཡན་ལག་ནི་གོང་དུ་བརྗོད་པ་ཉིད་ཡིན་ནོ། ། གཉིས་པ་ཡུལ་གྱི་ཡན་ལག་ནི། སེམས་ཅན་གྱི་ཁམས་སོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་བྱམས་པ་གཏོང་བར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི། ཡུལ་སེམས་ཅན་གཅིག་ལའང་བདེ་བ་དང་བདེ་བའི་རྒྱུ་དང་བྲལ་བར་འདོད་པ་ཡིན་ལ། ཐམས་ཅད་ལ་བྱམས་པ་གཏོང་བ་ནི་མི་སྲིད་དེ་སྙིང་རྗེ་མེད་པ་དག་ཀྱང་བདག་གི་བུ་བདེ་བར་འདོད་པ་བཞིན་ནོ། །
དེས་ན་སེམས་ཅན་ཐམས་ཅད་བློས་ཡོངས་སུ་གཟུང་བའི་ཕྱིར། ཡུལ་གང་ཡང་རུང་བ་ཅིག་ལ་བྱམས་པ་གཏང་ན་ཡང་ངོ་བོ་ཉིད་ཡོངས་སུ་རྫོགས་པ་ཡིན་ནོ། ། ལྔ་པ་དུས་སྐབས་ཀྱི་ཡན་ལག་ནི། ཡུལ་གྱིས་མ་གོ་ཡང་ལྟུང་བ་རྫོགས་པའི་ཕྱིར་དུས་སྐབས་མེད་དོ་ཞེས་ཀྱང་གསུང་མོད། དུས་སྐབས་ནི་ལྟུང་བ་རྫོགས་པར་བྱས་པ་ཡིན་པས་ཐམས་ཅད་ལ་འཇུག་གོ ། དེ་ཡང་འཕགས་པ་ཉེ་བར་འཁོར་གྱི་ཞུས་པའི་མདོ་དཔང་པོར་བྱས་ནས་སེམས་ཀྱིས་ལྟུང་བ་རྫོགས་པ་རྣམས་ཉིན་ཞག་གཅིག་གི་དྲུག་ཆས་རྫོགས་པར་མངོན་ཏེ། འོན་ཀྱང་འདི་ནི་རྩ་བའི་ལྟུང་བ་ཡིན་པའི་ཕྱིར་རེ་ཞིག་དཔྱད་པར་བྱའོ། ། འདིའི་དུས་སྐབས་ཀྱི་ཡན་ལག་བཞིན་དུ་ལྟུང་བ་ལྔ་པ་དང༌། དགུ་པ་དང༌། བཅུ་གཅིག་པ་ལ་ཡང་ཤེས་པར་བྱ་སྟེ།
དེ་བཞིན་ཀའང་སེམས་ཀྱིས་རྫོགས་པ་ཡིན་པའི་ཕྱིར་དུས་སྐབས་ཀྱང་འདྲ་བ་ཉིད་དུ་རྟོགས་པར་བྱའོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། དབང་གི་སྐབས་སུ་ཁས་བླངས་པ་ཉིད་དེ། རིན་འབྱུང་གི་དམ་ཚིག་གི་སྐབས་སུ། ཟང་ཟིང་མི་འཇིགས་ཆོས་དང་བྱམས། ། ཞེས་གསུངས་པ་དང༌། རྩ་བའི་ལྟུང་བ་བསྒྲགས་པའི་སྐབས་སུའང༌། བྱམས་པ་འདོར་བར་མི་བྱ་ཞིང༌། ། ཞེས་གསུངས་པའི་ཕྱིར་རོ། །
དེ་ལྟར་ན་སྦྱིན་པ་བཞི་ལས་བྱམས་པ་རྩ་བར་འགྱུར་གྱི། གཞན་མི་འགྱུར་བ་ཅིའི་ཕྱིར་སྙམ་ན། སྦྱིན་པ་རྣམས་ཀྱི་ནང་ན་མཆོག་ཡིན་ཏེ། ། འདི་ནི་རང་བཞིན་གྱི་དགེ་བའོ། ། སྦྱིན་པ་གཞན་གསུམ་ནི་བྱམས་པ་དང་བྲལ་བའམ། གཞན་བསམ་པ་དགེ་བ་དང་བྲལ་ན་ངོ་བོ་ཉིད་ཀྱི་དགེ་བར་མི་འགྱུར་བའི་ཕྱིར་རོ། ། ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། སེམས་ཅན་ཐམས་ཅད་ལ་བུ་གཅིག་པ་ལྟ་བུའི་འདུ་ཤེས་སམ། སེམས་ཅན་ཐམས་ཅད་ཀྱིས་བདག་གི་མ་ལན་གྲངས་མང་དུ་མ་བྱས་པ་ནི་མེད་ལ།
མ་འདི་རྣམས་ནི་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པའོ། ། དེ་སྐད་དུ་བཤེས་པའི་སྤྲིང་ཡིག་ལས། མ་ཡི་ཐུགས་མཐའ་བརྒྱ་ཤུག་ཚི་གུ་ཙམ། ། རིལ་བུར་བགྲངས་ཀྱང་ས་ཡིས་ལང་མ་ཡིན། ། ཞེས་གསུངས་སོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་མ་ཚང་བ་ལ་ལྟུང་བ་ལས་ལྡང་བ་དང༌། ཡན་ལག་ཚང་བ་ལ་དམ་ཚིག་དང་སྡོམ་པ་ཡང་དག་པར་བླང་བ་སྟེ། གོང་དུ་བརྗོད་ཟིན་ཏོ།། །།
སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ལ་ལྔ་ལས། དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། སེམས་ཅན་ཐམས་ཅད་ལ་བྱམས་པ་གཏོང་བ་ནི་མེད་པས་ཕལ་ཆེ་བ་ལ་བྱམས་པ་གཏོང་ན་ནི་ཆེན་པོ། གཉིས་སམ་གསུམ་ལ་འབྲིང༌། ཐ་མ་གཅིག་ལ་བཏང་ན་ཆུང་ངུའོ། ། དེ་ལྟར་ན་གཅིག་ལ་བྱམས་པ་བཏང་ཡང་ཆུང་ངུ་འོང་ན་རྩ་བའི་ལྟུང་བ་བཅུ་པ་དང་ནང་འགལ་བར་འགྱུར་བ་དང༌། བཅོམ་ལྡན་འདས་ཀྱིས་ཀྱང་མངོན་སྤྱོད་ཀྱི་ལས་གསུངས་པའི་ཕྱིར་རོ་ཞེ་ན། དེ་ནི་མ་ཡིན་ཏེ། བཞི་པའི་བྱམས་པ་འདི་ནི་ཐམས་ཅད་དུ་བཏང་བ་མེད་ལ། བཅུ་པ་ནི་ཡུལ་དེ་ཉིད་ལ་ཕན་པའི་བསམ་པས་རེ་ཞིག་ཁྲོ་བ་ལྟར་ཀུན་ཏུ་སྟོན་ཅིང་གདུག་པ་ལས་བཟློག་ལ།
རེ་ཞིག་མ་བཟློག་ན་ཡང་དེ་ཉིད་ལ་ཕན་པའི་བསམ་པས་མངོན་སྤྱོད་ཀྱི་ལས་ཀྱང་སྦྱོར་མོད། འདི་འདུལ་བའི་སྐབས་ལ་བབ་པའི་ཚེ་བདག་གིས་འདུལ་ཏེ། ནམ་ཞིག་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་དུ་བསྒོམ་པ་ཡིན་ཏེ་དེ་བཞིན་གཤེགས་པ་རྣམས་ཀྱི་ཁྲོ་བོའི་སྐུ་དང་འདྲའོ། ། དེ་སྐད་དུ། དཔལ་བདེ་མཆོག་ལས། ཇི་ལྟར་རྒྱ་མཚོ་ཆེན་པོ་ནི། ། གང་ལྟར་ནང་གྲང་ཕྱི་རོལ་ཚ། ། དེ་བཞིན་ཁྲོ་བོའི་སྐུར་བསྟན་པ། ། ཐུགས་ནི་ཞི་བར་ཤེས་པར་བྱ། ། ཞེས་འབྱུང་བ་ཡིན་ནོ། །
རྩོད་པ་སྤོང་བ་ནི་འོག་ནས་འབྱུང་བ་ལྟུང་བ་བཅུ་པའི་སྟེང་དུའང་དྲན་པར་བྱའོ། ། ངོ་བོ་ཉིད་ཀྱི་སྒོ་ནས་ཆེ་འབྲིང་གཞག་པ་ནི། འདི་ལ་ཆེ་འབྲིང་མེད་དོ་ཞེས་ཀྱང་གསུང་མོད། དུས་ཀྱི་འཁོར་ལོའི་འགྲེལ་པ་དྲི་མ་མེད་པ་ལས་འབྱུང་བ་འདི་ལྟར་བྱམས་པ་བཏང་བ་དེ་ནི་རྣམ་པ་བཞི་སྟེ། ཆུང་ངུ་དང༌། འབྲིང་དང༌། ཆེན་པོ་དང༌། ཆེས་ཆེ་བའོ། ། དང་པོ་ནི་ཆུ་ལ་རི་མོ་བྲིས་པ་ལྟ་བུ་སྟེ་སྐད་ཅིག་ཉིད་ལ་མི་སྣང་བའོ། ། གཉིས་པའང་བྱེ་མ་ལ་རི་མོ་བྲིས་པ་ལྟ་བུ་སྟེ་གང་རླུང་བྱུང་བའི་ཚེ་མི་སྣང་བའོ། །
གསུམ་པའང་གངས་སྲ་བ་ལ་རི་མོ་བྲི་པ་ལྟ་བུ་སྟེ་བསུབས་ན་མི་སྣང་བའོ། ། བཞི་པའང་རྡོ་ལ་ལྕགས་ཀྱིས་བརྐོས་ནས་རི་མོ་བྲིས་པ་ལྟ་བུ་སྟེ་མི་སྣང་བར་མི་འགྱུར་པའོ། ། ཞེས་གསུངས་ཏེ། ཀུན་ནས་མནར་སེམས་པ་ཆེ་འབྲིང་དང་བྱམས་པ་བཏང་བ་ཡུན་རིང་ཐུང་ལ་དགོངས་པ་ཡིན་ནོ། ། ངོ་བོ་ཉིད་ཀྱི་སྒོ་ནས་ཆེ་འབྲིང་གཞག་པ་འདི་བཞིན་དུ་འོག་ལྟུང་བ་ལྔ་པ་དང༌། དགུ་པ་དང༌། བཅུ་གཅིག་པ་ལའང་ཤེས་པར་བྱའོ། ། ལྷག་མ་ཆེ་འབྲིང་གསུམ་ནི་གོང་དུ་བསྟན་པ་ཉིད་དང་འདྲའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། འདི་ལ་ཉེས་པ་མེད་པ་ནི་མེད་དེ།
ལྟུང་བའི་ངོ་བོ་བྱམས་པ་བཏང་བའི་ཕྱིར་རོ། ། དེས་ན་བསམ་པ་མི་དགེ་བ་ལས་བྱུང་བ་ལ་ཉེས་པ་མེད་པའི་སྐབས་མེད་པར་ཐེག་པ་ཆེན་པོ་མཐའ་དག་ནས་ཀྱང་འབྱུང་བ་ཡིན་ནོ། ། ཉེས་པ་མེད་པ་མི་འབྱུང་བའི་སྐབས་འདི་བཞིན་དུ་འོག་ལྟུང་བ་ལྔ་པ་དང༌། དགུ་པ་དང༌། བཅུ་གཅིག་པ་ལའང་དྲན་པར་བྱའོ། ། སྤྱིའི་དོན་བསྟན་ཟིན་ཏོ།། །། ཡན་ལག་གི་དོན་བརྗོད་པར་བྱ་སྟེ། སེམས་ཅན་རྣམས་ལ་བྱམས་པ་སྤོང༌། ། ཞེས་བྱ་བ་ལ། སེམས་ཅན་ཞེས་བྱ་བ་ནི་སྲོག་དང་བཅས་པའོ། །
རྣམས་ཞེས་བྱ་བ་ནི་ཁམས་གསུམ་གྱིས་བསྡུས་པ་མ་ལུས་པ་སྟེ་དེས་ན་གཅིག་ལ་བྱམས་པ་བཏང་ཡང་ལྟུང་བ་རྫོགས་པ་ཡིན་ནོ། ། བྱམས་པ་སྤོང་ཞེས་བྱ་བ་ནི་བདེ་བ་དང་བདེ་བའི་རྒྱུ་དང་ལྡན་པར་འདོད་པའི་བསམ་པ་བཏང་བའོ། ། བཞི་པ་ཡིན་པར་རྒྱལ་བས་གསུངས། ། ཞེས་བྱ་བ་ལ། བཞི་པ་ཞེས་བྱ་བ་ནི་གསུམ་པ་བས་ལྟུང་བ་ཡང་བར་བསྟན་པའམ། རྡོ་རྗེ་སྤུན་ལ་ཡང་བྱམས་པའི་སེམས་ཀྱིས་བསྲུང་བས་ན་བཞི་པར་བསྟན་པ་ཡིན་ནོ། ། རྒྱལ་བས་གསུངས་ཞེས་བྱ་བ་ནི་རྒྱལ་བ་རྡོ་རྗེ་འཆང་གིས་རྩ་བའི་ལྟུང་བར་གསུངས་པ་ཡིན་གྱི། སྤྲུལ་པའི་སྐུས་ཤུགས་ལས་གསུངས་ཀྱང་དངོས་སུ་རྩ་བའི་ལྟུང་བར་མ་བཤད་དོ། ། ཤུགས་ལས་ཇི་ལྟར་གསུངས་ཤེ་ན། ཕམ་པ་དང་འདྲ་བ་གཉིས་པ་དང༌།
གསུམ་པའི་སྐབས་སུ་བཤད་པ། སྡུག་བསྔལ་མགོན་མེད་གྱུར་པ་ལ། ། སེར་སྣ་ཆོས་ནོར་མི་སྟེར་དང༌། ། གཞན་གྱིས་བཤགས་ཀྱང་མི་ཉན་པར། ། ཁྲོས་པས་གཞན་ལ་འཚོག་པའོ། ། ཞེས་གསུངས་སོ། ། དེས་ན་རྡོ་རྗེ་ཐེག་པ་ལས་གཞུང་ཉུང་ཞིང་གསལ་བར་གསུངས་པ་ཡིན་ནོ། ། ཡན་ལག་གི་དོན་བསྟན་ཟིན་ཏོ། ། རྩ་བའི་ལྟུང་བ་བཞི་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་ལྟུང་བ་ལྔ་པ་བསྟན་པར་བྱ་སྟེ།
དེ་ལ་ཡང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། སྤྱི་དོན་ལ་དོན་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་ནི་བྱང་ཆུབ་ཀྱི་སེམས་སྨོན་པ་བཏང་བ་སྟེ། སེམས་ཅན་ཐམས་ཅད་ཀྱི་དོན་དུ་སངས་རྒྱས་བསྒྲུབ་པར་བྱའོ་སྙམ་པའི་བསམ་པ་ལས་ལོག་པའོ། ། དེ་ལའང་གང་ཟག་རིགས་གསུམ་སྟེ། ལོག་སྲེད་ཅན་མྱ་ངན་ལས་འདས་པའང་དོན་དུ་མི་གཉེར་ན་བླ་ན་མེད་པའི་བྱང་ཆུབ་ལྟ་ག་ལ་འདོད་པ་དང༌། སེམས་ཞུམ་པས་སྨོན་པ་བཏང་བ་དང༌། མྱ་ངན་ལས་འདས་པ་ལ་ཆེས་སྲེད་དེ།
ཉན་ཐོས་དང་རང་སངས་རྒྱས་ཀྱི་སེམས་མྱུར་དུ་བསྐྱེད་པའོ། ། དེ་ལས་དང་པོ་ནི་ལམ་ལ་གཏན་ནས་འཇུག་པར་མི་འགྱུར་བས་འདིའི་སྐབས་མ་ཡིན་ལ། གང་ཟག་གཉིས་པ་སེམས་ཞུམ་སྟེ་བདག་ལྟ་བུས་བྱང་ཆུབ་ག་ལ་འགྲུབ་སྙམ་པའི་སྨོན་པ་བཏང་བ་དང༌། གང་ཟག་གསུམ་པ་ཉན་ཐོས་དང་རང་སངས་རྒྱས་ཀྱི་སེམས་མྱུར་དུ་བསྐྱེད་པའོ། ། དེ་ལ་སེམས་ཞུམ་པའི་དབང་དུ་བྱས་ནས། སྤྱོད་འཇུག་ལས་གསུངས་པ། བདག་གིས་བྱང་ཆུབ་ག་ལ་ཞེས། ། སྒྱིད་ལུག་པར་ནི་མི་བྱ་སྟེ། ། འདི་ལྟར་དེ་བཞིན་གཤེགས་པ་ནི། ། བདེན་པ་གསུངས་པས་བདེན་འདི་གསུངས། །
ཞེས་བྱ་བ་ལ་སོགས་པ་གསུངས་སོ། ། གང་ཟག་གསུམ་པའི་དབང་དུ་བྱས་ནས་ཀྱང་དེ་སྐད་དུ་སྡུད་པ་ཚིགས་སུ་བཅད་པ་ལས། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། ། སྤྱོད་ཀྱང་ཉན་ཐོས་ས་དང་རང་རྒྱལ་སེམས་བསྐྱེད་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་གསུངས་པའི་ཕྱིར་རོ། ། དེ་ལྟར་ན་ཕ་རོལ་ཏུ་ཕྱིན་པའི་གཞུང་དུ་བཤད་པས་ཆོག་མོད། འདིར་ཅི་དགོས་ཤེ་ན། བྱང་ཆུབ་སེམས་དཔའི་བསླབ་པར་བྱ་བ་རྣམས་ནས་ཕམ་པའམ་ཕམ་པ་དང་འདྲ་བའི་ཁོངས་སུ་མ་བསྟན་པའི་ཕྱིར་ཡང་འདིར་རྡོ་རྗེ་ཐེག་པ་བས་གསལ་བར་བྱས་པ་ཡིན་ནོ། །
ལྟུང་བའི་ངོ་བོ་འདི་ལ་ཁ་ཅིག་སྨོན་པའི་སྟེང་དུ་འཇུག་པའི་བྱང་ཆུབ་ཀྱི་སེམས་ཀྱང་ཡིན་ནོ་ཞེས་ཟེར་བ་དང༌། དོན་དམ་པ་བྱང་ཆུབ་ཀྱི་སེམས་བདག་མེད་པ་སྤངས་པ་ལའང་ཡིན་ནོ་ཞེས་ཟེར་བ་དང༌། ཡང་ཀུན་རྫོབ་བྱང་ཆུབ་ཀྱི་སེམས་ཀུནྡ་ལྟ་བུ་སྤངས་པ་ལའང་ཡིན་ནོ་ཞེས་སྨྲ་བ་དག་ཡོད་དོ། ། དེ་དག་ནི་དེ་ལྟ་མ་ཡིན་ཏེ། དང་པོའི་དབང་དུ་བྱས་ན་སྨྲས་པ། དེ་ལྟ་ན་གོང་འོག་ཐམས་ཅད་ཀྱང་བྱང་ཆུབ་སེམས་དཔའི་འཇུག་པ་ཡིན་པའི་ཕྱིར་ལྔ་པའི་ཁོངས་སུ་ཐམས་ཅད་འདུ་བའི་སྐྱོན་ཡོད་དོ། ། དེའང་འདོད་ན་གོང་འོག་ཏུ་སྨོས་པ་རྣམས་དོན་མེད་དོ། ། བདག་མེད་པའི་དོན་དམ་བྱང་ཆུབ་ཀྱི་སེམས་སུ་སྨྲ་བ་དེའང་དེ་ལྟ་མ་ཡིན་ཏེ། ལྟུང་བ་དགུ་པ་དང་བཅུ་གཅིག་པར་བསྟན་པའི་ཕྱིར་རོ། ། ཀུནྡ་སྤངས་པར་སྨྲ་བ་དེའང་དེ་ལྟ་མ་ཡིན་ཏེ།
དེ་ལྟར་ཡིན་ན་ཁྱིམ་པའི་ཕྱོགས་རྡོ་རྗེ་འཛིན་པར་མི་འགྱུར་བའི་སྐྱོན་ཡོད་དོ། ། ཡང་བྱང་ཆུབ་ཀྱི་སེམས་ཀུནྡ་སྤངས་པ་འདི་ནི་ཤེས་རབ་ཡེ་ཤེས་ཀྱི་དབང་གི་བསྲུང་བའི་དམ་ཚིག་ཡིན་པའི་ཕྱིར་ཡང་འདིར་སྨོས་པ་དོན་མེད་དོ། ། དང་པོ་ལྟུང་བའི་ངོ་བོ་ཉིད་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན། ལྔ་སྟེ། དེ་ལ་དང་པོ་རྟེན་གྱི་ཡན་ལག་ནི་བརྗོད་ཟིན་ཏོ། ། གཉིས་པ་ཡུལ་ནི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་བློ་ཀུན་རྫོབ་ལས་སྨོན་པའི་བདག་ཉིད་ཅན་གྱི་བྱང་ཆུབ་ཀྱི་སེམས་སོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་སྨོན་པ་གཏོང་བར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི།
སྨོན་པ་བཏང་བ་སྟེ། བདག་ལྟ་བུས་བྱང་ཆུབ་ག་ལ་འགྲུབ་ཅེས་ཞུམ་པས་བཏང་བ་དང༌། མྱུར་དུ་དགྲ་བཅོམ་པ་དང་རང་སངས་རྒྱས་བསྒྲུབ་པར་བྱའོ། ། ཞེས་སེམས་པས་སྨོན་པ་བཏང་བའོ། ། ལྔ་པ་དུས་སྐབས་ནི་འཇུག་པའམ། མི་འཇུག་ཀྱང་རུང་སྟེ། ལྟུང་བ་བཞི་པར་བཤད་པའི་དོན་དང་ཚུལ་གསུངས་སོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། སྟ་གོན་གྱི་སྐབས་སུའང༌།
རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། ཞེས་བྱ་བ་དང༌། འཇུག་པའི་སྐབས་སུའང་རིགས་ལྔའི་སྡོམ་པ་སྤྱིར་ཁས་བླངས་པ་ལས། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་ཁས་བླངས་པའི་ཕྱིར་རོ། ། ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །།
སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། སྨོན་པ་བྱང་ཆུབ་ཀྱི་སེམས་ཡོད་ན་སངས་རྒྱས་ཀྱི་ཆོས་ཐམས་ཅད་འབྱུང་བར་འགྱུར་རོ་སྙམ་དུ་བསམ་སྟེ་འདི་སྐད་དུ། སྡོང་པོ་བཀོད་པ་ལས། ནོར་བཟངས་ལ་འཕགས་པ་བྱམས་པས་བསྟན་པ། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་སྐྱེད་པར་བྱེད་པས་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པས་ཞིང་ལྟ་བུའོ། ། འཇིག་རྟེན་ཐམས་ཅད་རབ་ཏུ་བརྟེན་པས་ས་ལྟ་བུའོ། ། ཉོན་མོངས་པའི་དྲི་མ་ཐམས་ཅད་དག་པར་བྱེད་པས་ཆུ་ལྟ་བུའོ། ། ཞེས་བྱ་བ་ལ་སོགས་པ་དཔེ་དུ་མའི་སྒོ་ནས་རྗེས་སུ་བསྟན་པ་བཞིན་དུ་བསམ་པར་བྱའོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །།
སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ། ཡན་ལག་ཚང་བ་དང་མ་ཚང་བའི་བྱེ་བྲག་གིས་དམ་ཚིག་དང་སྡོམ་པ་ཡང་དག་པར་བླང་བ་དང༌། ལྟུང་བ་ལས་ལྡང་བ་སྟེ་གོང་དུ་བརྗོད་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ལ་ལྔ་ལས། ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི་མེད་དོ། ། ངོ་བོ་ཉིད་ཀྱི་སྒོ་ནས་ཆེ་འབྲིང་རྣམ་པར་གཞག་པ་ནི་ལྟུང་བ་བཞི་པ་བྱམས་པ་དོར་བའི་སྐབས་སུ་བསྟན་པ་དང་ཚུལ་མཚུངས་པ་ཡིན་ནོ། ། བསམ་པ་དང༌། སོགས་པ་དང༌། ཉེས་པར་བྱེད་པའི་སྒོ་ནས་ཆེ་འབྲིང་གཞག་པ་ནི་གོང་དུ་བསྟན་པ་ཉིད་དང་འདྲའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །།
འདི་ལ་ཉེས་པ་མེད་པ་ནི་མེད་དེ་ལྟུང་བ་བཞི་པའི་སྐབས་སུ་བསྟན་ཟིན་ཏོ།། །། སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ། ཆོས་ཀྱི་རྩ་བ་བྱང་ཆུབ་སེམས། ། ཞེས་བྱ་བ་ལ། ཆོས་ཀྱི་རྩ་བ་ཞེས་བྱ་བ་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་དང་འདྲ་བ་ལ་སོགས་པར་གྱུར་པའི་ཕྱིར་རོ། ། བྱང་ཆུབ་སེམས་ཞེས་བྱ་བ་ནི་སྨོན་པའི་རང་བཞིན་ཅན་ནོ། ། དེ་སྤོང་བ་ནི་ལྔ་པ་ཡིན། ། ཞེས་བྱ་བ་ལ། དེ་སྤོང་བ་ཞེས་བྱ་བ་ནི་སྨོན་པ་བཏང་བ་ཡིན་ལ།
ལྔ་པ་ཡིན་ཞེས་བྱ་བ་ནི་བཞི་པ་བས་ཅུང་ཟད་ཡང་བ་ཉིད་ཡིན་པ་དང༌། བྱམས་པ་དང་སྙིང་རྗེ་ལ་བརྟེན་ནས་གདོད་བྱང་ཆུབ་ཀྱི་སེམས་སྐྱེ་བའི་ཕྱིར་བཞི་པའི་རྗེས་ལ་འབྱུང་བ་ཡིན་ནོ། ། ཡན་ལག་གི་དོན་བསྟན་ཟིན་ཏོ། ། རྩ་བའི་ལྟུང་བ་ལྔ་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་ལྟུང་བ་དྲུག་པ་བསྟན་པར་བྱ་སྟེ། དེ་ལའང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ལ་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་ནི་རྡོ་རྗེ་ཐེག་པའམ།
ཐེག་པ་ཆེན་པོ་སྤྱིའམ། ཉན་ཐོས་དང་རང་སངས་རྒྱས་ཀྱི་ཐེག་པའང་རུང་སྟེ། ཀུན་ནས་མནར་སེམས་པས་སྨོད་པ་འདི་ནི་རྩ་བའི་ལྟུང་བར་འགྱུར་རོ། ། མུ་སྟེགས་བྱེད་ཀྱི་གཞུང་ལ་སྨད་པ་ནི་བཤགས་བྱ་ཉིད་དོ། ། སྒྲ་དང་ཚད་མ་ནི་སངས་རྒྱས་ཀྱི་ཐེག་པའམ། མུ་སྟེགས་བྱེད་ཀྱི་གཞུང་ལའང་གནས་པས་ན་གང་དང་ཡང་ལྡན་པ་སྟེ། རྩ་བའམ་བཤགས་བྱ་ཉིད་དུ་འགྱུར་རོ། ། ལྟུང་བའི་ངོ་བོ་ཉིད་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན། ཡན་ལག་བཞིའམ་ལྔ་སྟེ།
དེ་ལ་རྟེན་གྱི་ཡན་ལག་ནི་བསྟན་ཟིན་ཏོ། ། གཉིས་པ་ཡུལ་གྱི་ཡན་ལག་ནི། སངས་རྒྱས་ཀྱི་ཐེག་པའི་གཞུང་ལུགས་སོ། ། འོ་ན་རྣམ་སྣང་མངོན་བྱང་ལས། རྣམ་པར་སྣང་མཛད་རིང་བའི་རྒྱུ། ། མུ་སྟེགས་ཅན་ལ་སྨད་མི་བྱ། ། ཞེས་གསུངས་པས་ན་མུ་སྟེགས་ཀྱི་གཞུང་ལུགས་ཀྱང་མི་བསྡུའམ་ཞེ་ན། དེ་ནི་བཤགས་པར་བྱ་བ་ཉིད་ལ་དགོངས་པ་ལས་རྩ་བར་མི་བསྡུ་སྟེ། མི་བསྡུ་བར་དེ་ཉིད་ཀྱིས་ཀྱང་ཤེས་ཏེ། རྩ་བར་གྱུར་ན་གཏན་མི་འགྲུབ་པ་ཉིད་ལས་རིང་བའི་རྒྱུ་ཞེས་སྨོས་པས་ཀྱང་བཤགས་པར་བྱ་བའམ།
བསྡམ་པར་བྱ་བ་ཉིད་ཡིན་པར་མངོན་ནོ། ། རྩ་བ་འདི་ཉིད་ལས་ཀྱང༌། ཆོས་ལ་སྨོད་པ་དྲུག་པ་ཡིན། ། ཞེས་གསུངས་པས་མུ་སྟེགས་བྱེད་ཀྱི་གཞུང་ནི་ཆོས་མ་ཡིན་ནོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་སྨོད་པ་སྟེ། འདི་ནི་ཆོས་མ་ཡིན། འདི་ནི་འདུལ་བ་མ་ཡིན། འདི་ནི་སྟོན་པའི་བསྟན་པ་མ་ཡིན་ཞེས་སངས་རྒྱས་ཀྱི་བཀའ་ལ་བཀའ་མ་ཡིན་པར་ཤེས་ནས་སྨོད་ཅིང་བཤུངས་པ་འདི་ནི་རྩ་བའི་ལྟུང་བ་སྟེ། བཀར་ཤེས་ནས་ཀྱང་སྨོད་པ་འདི་ནི་ལྟུང་བ་གཉིས་པ་ཁྱད་དུ་གསོད་པའི་ཁོངས་སུ་འགྲོའོ། །
སངས་རྒྱས་ཀྱི་བཀའ་མ་ཡིན་ཡང་བཀའ་དང་རྗེས་སུ་མཐུན་པའི་བསྟན་བཅོས་ཀྱང་བཀའ་ཉིད་དང་ཁྱད་པར་མེད་དེ། དེ་སྐད་དུ་ཐེག་པ་ཆེན་པོ་རྒྱུད་བླ་མ་ལས། བཀའི་མཚན་ཉིད་དང༌། བཀའ་དང་འདྲ་བའི་མཚན་ཉིད་གསུངས་པ། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུང༌། ། ཞི་བའི་ཕན་ཡོན་སྟོན་པར་མཛད་པ་གང༌། ། འདི་ནི་དྲང་སྲོང་གསུང་ཡིན་བཟློག་པ་གཞན། ། ཞེས་བཀའི་མཚན་ཉིད་བསྟན་པ་དང༌། ཡང༌།
བཀའ་དང་འདྲ་བའི་མཚན་ཉིད་ཀྱང༌། ། གང་ཞིག་རྒྱལ་བའི་བསྟན་པ་འབའ་ཞིག་གིས། ། དབང་བྱས་རྣམ་གཡེངས་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླང༌། ། ཞེས་བཤད་པ་ཡིན་ནོ། ། བཞི་པ་ངོ་བོ་ཉིད་ཀྱི་ཡན་ལག་ནི། སྨོད་ཅིང་བཤུངས་པ་ཉིད་དེ། ལྟུང་བའི་ངོ་བོ་ཉིད་ཀྱི་སྐབས་སུ་བརྗོད་ཟིན་ཏོ།། །། ལྔ་པ་དུས་སྐབས་ཀྱི་ཡན་ལག་ནི་མེད་པ་ཉིད་དུ་གསུང་མོད།
གང་སྨད་པའི་གྲུབ་པའི་མཐའ་འཛིན་པའི་གང་ཟག་དེས་སྨད་པར་གོ་བའི་ཚེ་ལྟུང་བ་རྫོགས་པར་མངོན་མོད་དཔྱད་པར་བྱའོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། ། འོད་དཔག་ཏུ་མེད་པའི་དམ་ཚིག་གི་སྐབས་སུ། ཕྱི་དང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང༌། ། ཞེས་ཁས་བླངས་པའི་ཕྱིར་དང༌། ཡང་རྩ་བའི་ལྟུང་བ་བསྒྲགས་པའི་སྐབས་སུ། ཆོས་ལ་སྨད་པར་མི་བྱ་ཞིང༌། ། ཞེས་བཤད་པའི་ཕྱིར་རོ། །
ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། བཀའ་ཐམས་ཅད་ལ་ལམ་པོ་ཆེའི་འདུ་ཤེས་བསྒོམ་པར་བྱ་སྟེ། ལམ་པོ་ཆེ་ནས་རྒྱལ་པོ་དང༌། པཎྜི་ཏ་དང༌། སྤྲང་པོའི་བར་ཐམས་ཅད་ཀྱང་འགྲོ་བ་བཞིན་དུ་ཐུན་མོང་དང་ཐུན་མོང་མ་ཡིན་པའི་བཀའ་ལ་བརྟེན་ནས། རིགས་ཅན་གསུམ་ཀ་གྲོལ་བར་འགྱུར་བའི་ཕྱིར་བཀའ་ལ་སྨད་པར་མི་བྱའོ་སྙམ་དུ་བསམ་པར་བྱའོ། ། བཤགས་བྱའི་མི་འབྱུང་བར་བྱ་བའི་ཕྱིར་བསླབ་པ་ཡང་གྲུབ་པའི་མཐས་གཏན་བློ་མ་བསྒྱུར་བ་དགོས་པས་མུ་སྟེགས་བྱེད་ཀྱི་གཞུང་ལ་ཞུགས་པའང་ཆེས་མཆོག་སྟེ། འདི་དག་ཀྱང་ལམ་ཚོལ་བ་ལ་ཞུགས་པས་ན་རིམ་གྱིས་སངས་རྒྱས་ཀྱི་ཐེག་པ་ལ་འཇུག་པར་འགྱུར་རོ་སྙམ་དུ་ཡང་བསམ་པར་བྱའོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །།
སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་ཚང་བ་དང་མ་ཚང་བའི་བྱེ་བྲག་གིས་དམ་ཚིག་དང་སྡོམ་པ་ཡང་དག་པར་བླང་བ་དང༌། ལྟུང་བ་ལས་ལྡང་བ་སྟེ། གོང་དུ་རྩ་བའི་ལྟུང་བ་དང་པོའི་སྐབས་སུ་བསྟན་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ལ་ལྔ་ལས། དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། ཡུལ་རྡོ་རྗེ་ཐེག་པ་ལ་སྨོད་ན་ཆེན་པོ། ཐེག་པ་ཆེན་པོ་སྤྱི་ལ་འབྲིང༌། ཉན་ཐོས་ཀྱི་དང་རང་སངས་རྒྱས་ཀྱི་ལ་ཆུང་ངུའོ། ། བསམ་པ་དང༌།
ངོ་བོ་ཉིད་དང༌། སོགས་པའི་ཆེ་འབྲིང་ནི་འདྲ་བ་ཉིད་ཡིན་ནོ། ། ཉེས་པར་བྱེད་པའི་སྒོ་ནས་ཆེ་འབྲིང་རྣམ་པར་གཞག་པ་ནི། ཡུལ་དེ་སྨོད་པ་པོའི་གང་ཟག་གིས་སྨད་པའི་ཆོས་ལ་མ་དད་པ་ཆེ་འབྲིང་གི་སྒོ་ནས་གཞག་པར་བྱ་སྟེ། འདི་ཡོད་པའི་ཚེ་དུས་སྐབས་ཀྱི་ཡན་ལག་ཀྱང་ཅིས་ཀྱང་འཇུག་པ་ཉིད་ཡིན་ནོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། འདིའི་ཉེས་པ་མེད་པ་ཡང་གང་ཟག་ཤེས་རབ་ཆུང་ཞིང་ལམ་དམན་པ་ལ་ཆེས་ཞེན་པ་དག ཐེག་པ་ཆེན་པོའམ། རྡོ་རྗེ་ཐེག་པ་ལ་བཀྲི་བའམ། བདག་ཀྱང་ལམ་དམན་པ་དེ་ལ་ཆེས་མནར་སེམས་པ་མེད་པའི་བསམ་པས་བརྡ་སྤྲོད་ཅིང་གོ་བར་སུན་འབྱིན་པ་ལ་ནི་ཉེས་པ་མེད་དེ།
དེ་ལྟ་མ་ཡིན་ན་ནི་སློབ་དཔོན་བསྟན་བཅོས་བྱེད་པ་དེ་རྣམས་ལའང་རྩ་བའི་ལྟུང་བར་འགྱུར་བའི་ཕྱིར་རོ། ། ཡང་སངས་རྒྱས་སམ་སློབ་དཔོན་ཆེན་པོ་དག་གིས་མ་མཛད་པ་ལ་མཛད་པར་མིང་བཏགས་པ་དག་མཐོང་ན་དེ་ལེགས་པར་གཏགས་ཏེ། དོན་ལོག་པར་མཐོང་ན་ནི་སྔ་མ་བཞིན་བརྡ་སྤྲད་པར་བྱ་ལ། དོན་ལ་སྐྱོན་མེད་ཅིང་ཚིག་ནི་འཕགས་པ་དག་གིས་མ་མཛད་པའི་ངེས་པ་དང་ལྡན་ན་འདི་ཉིད་དོན་ཡིན་མོད་ཀྱི། ཚིག་གི་སྡེབ་སྦྱོར་འདི་ནི་འཕགས་པ་དག་གིས་མ་མཛད་དོ་ཞེས་བརྡ་སྤྲོད་པར་སྨྲ་བ་འདི་ལའང་ཉེས་པ་མེད་དོ། ། འོ་ན་འདིར་རྩ་བའི་ལྟུང་བ་གང་ཡིན་ཞེ་ན། འཕགས་པ་དག་གིས་མཛད་ཀྱང་མཛད་པར་མ་ཤེས་པ་དང༌། ཤེས་ཀྱང་ལམ་ཁ་ཅིག་ནི་ཆེས་དམན་པར་བཟུང་སྟེ། མནར་སེམས་པས་སྨད་པ་ཉིད་ཡིན་ནོ། ། ཡང་སངས་རྒྱས་ཀྱིས་མཛད་པ་ལ་མ་མཛད་པར་སྨྲ་བ་འདིའང་བཤགས་བྱའི་ཉེས་པ་དང་ལྡན་པ་སྟེ།
མུ་ཏིག་ཕྲེང་བ་ལས། སློབ་དཔོན་ཤཱནྟི་པས་གསུངས་པ། རྒྱལ་བས་མཛད་ལ་མ་མཛད་དང༌། ། དེས་མ་གསུངས་ལ་དེས་གསུངས་སྨྲ། ། འགྲོ་མཆོག་མི་བསླུ་བདེ་གཤེགས་ལ། ། གཉིས་ཀའང་གཞོགས་འཕྱས་བྱེད་དང་མཚུངས། ། ཞེས་བཤད་པ་ཡིན་ནོ། ། ཉེས་པ་མེད་པ་ཞར་ལས་བྱུང་བ་དང་བཅས་པ་བསྟན་ཟིན་ཏེ། སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ།
རང་ངམ་གཞན་གྱི་གྲུབ་པའི་མཐའ། ། ཞེས་བྱ་བ་ལ། རང་ཞེས་བྱ་བ་ནི་རྡོ་རྗེ་ཐེག་པའི་ཐེག་པ་ཆེན་པོ་སྤྱིའོ། ། གཞན་གྱི་ཡང་ཐེག་པ་ཆེན་པོ་སྤྱིའམ། ཉན་ཐོས་དང་རང་སངས་རྒྱས་པའི་ལམ་མོ། ། གྲུབ་པའི་མཐའ་ཞེས་བྱ་བ་ནི་རིགས་ཅན་གསུམ་གྲོལ་བར་བྱེད་པའི་ཕྱིར་རོ། ། ཆོས་ལ་སྨོད་པ་དྲུག་པ་ཡིན། ། ཞེས་བྱ་བ་ལ། ཆོས་ཞེས་བྱ་བ་ནི་རྣམ་པར་གྲོལ་བར་སྟོན་ཏེ། སངས་རྒྱས་པའི་ཐེག་པའི་བཀའ་དང་བསྟན་བཅོས་ཡིན་ལ།
མུ་སྟེགས་བྱེད་ཀྱི་གཞུང་ནི་ཆོས་མ་ཡིན་ནོ། ། སྨོད་པ་ཞེས་བྱ་བ་ནི་བཤུངས་པ་ཉིད་དོ། ། དྲུག་པ་ཡིན་ཞེས་བྱ་བ་ནི་ལྔ་པ་བས་ཅུང་ཟད་ཡང་བ་ཉིད་དུ་སྟོན་པ་དང༌། བྱང་ཆུབ་ཀྱི་སེམས་དང་ལྡན་པས་སངས་རྒྱས་ཉིད་སྒྲུབ་པར་བྱེད་པ་ན། བདེ་བར་གཤེགས་པའི་བཀའ་དགོས་པའི་ཕྱིར་དེ་ལ་མི་སྨད་པ་ནི་ལྔ་པའི་རྗེས་ལ་འབྱུང་བ་ཡིན་ནོ། ། ཡན་ལག་གི་དོན་བསྟན་ཟིན་ཏེ། རྩ་བའི་ལྟུང་བ་དྲུག་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་བདུན་པའི་རྣམ་པར་བཤད་པ་བསྟན་པར་བྱ་སྟེ། དེ་ལའང་གཉིས། སྤྱིའི་དོན་དང༌།
ཡན་ལག་གི་དོན་ཏོ། ། དེ་ལ་སྤྱིའི་དོན་ལ་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་ནི་སྣོད་མ་ཡིན་པ་ལ་གསང་བ་སྒྲོགས་པ་སྟེ། དེ་ལ་སྣོད་མ་ཡིན་པ་ནི་མ་སྨིན་པ་དང༌། སྨིན་ཀྱང་མ་དད་པ་དང༌། དད་ཀྱང་རྩ་བའི་ལྟུང་བ་གཞན་བྱུང་བའོ། ། དེ་ལ་དང་པོ་མ་སྨིན་པ་ནི། བུམ་དབང་གི་འཇུག་པ་དང་དབང་མ་རྫོགས་པའོ། ། དེ་ཡང་བྱང་ཕྱོགས་ཀྱི་རྒྱུད་འདི་ན་རྡོ་རྗེ་རྣལ་འབྱོར་མའི་བྱིན་རླབས་ཙམ་ལ་བརྟེན་ཏེ་གསང་བ་སྟོན་པ་དེ་ནི་ནོར་བ་སྟེ། བྱིན་རླབས་འདི་ལ་དབང་དང་དམ་ཚིག་གང་ཡང་མེད་པའི་ཕྱིར་རོ། །
ཡང་རྗེ་བཙུན་མ་འདི་ལས་ཆེས་ལྷག་པའི་སངས་རྒྱས་གཞན་མེད་ཅིང༌། འདིའི་བྱིན་རླབས་ཀྱང་ཏིང་ངེ་འཛིན་སྐྱེ་བའི་རྟེན་འབྲེལ་ཡིན་པའི་ཕྱིར་དབང་གོང་མ་བཞིན་དུ་བུམ་པའི་དབང་གི་རྗེས་ལ་བསྐུར་བ་ཡིན་པ་ལས་བུམ་པའི་དབང་མ་ཐོབ་པ་ལ་འདིའི་བྱིན་རླབས་བྱེད་པའང་རྩ་བའི་ལྟུང་བར་འགྱུར་བ་ཡིན་ནོ། ། གཞན་ཡང་ཁ་ཅིག་འདི་སྐད་དུ། དབང་ནི་ཕྱིས་བླང་བར་བགྱི་སྟེ། གསང་བ་ནི་ད་ལྟ་ཉན་པར་འཚལ་ལོ་ཞེས་ཟེར་བ་ལ་འདི་ནི་བཏུབ་སྟེ། དེ་བཞིན་དུ་བྱའོ་ཞེས་ཁས་བླངས་ནས་གསང་བ་སྟོན་པ་དག་མཐོང་སྟེ། འདི་ནི་ཆེས་བཞད་གད་ཀྱི་གནས་སོ། ། ཅིའི་ཕྱིར་ཞེ་ན། གསང་བ་བསྒྲགས་མ་ཐག་རྩ་བའི་ལྟུང་བར་འགྱུར་བའི་ཕྱིར་རོ། ། དེ་ནི་མ་ཡིན་ཏེ།
དབང་བསྐུར་བར་ཁས་བླངས་པའི་ཕྱིར་རོ། ། ཞེས་སྨྲ་ན་དེ་ལྟ་བུ་བཤད་པ་མེད་ཀྱང་བདེན་དུ་ཆུག་མོད། དུས་ཕྱིས་དབང་བསྐུར་བ་ཕར་ཞོག་ཅིག སང་ནུབ་དཀྱིལ་འཁོར་བྲི་བར་འགྱུར་བའི། དོ་ནུབ་སློབ་མ་དེ་ཤི་ན། ད་ཇི་ལྟར་བྱ། དེས་ན་ཕྱོགས་གཉིས་ཀའང་རྡོ་རྗེ་སློབ་དཔོན་གྱི་གཟུགས་བརྙན་རྨོངས་ཤིང་བརྩོན་འགྲུས་དང་བྲལ་བ་བསྙེན་བཀུར་ལ་ཆེས་སྲེད་པ་རྣམས་ཀྱིས་རང་དགར་སྦྱར་བ་ཡིན་མོད། བཀའ་དང་བསྟན་བཅོས་ནས་དེ་ལྟ་བུ་བཤད་པ་ནི་མེད་དོ། ། དེ་ལ་གསང་བ་ནི་གསང་བའི་རྫས་དང༌། གསང་བའི་སྤྱོད་པ་དང༌།
གསང་བའི་ཆོས་ཀུན་ཏུ་སྟོན་པ་དང་གསུམ་མོ། ། དེ་ལ་རྣམ་པར་ཕྱེ་སྟེ་བརྗོད་ན་བདག་གིས་དམ་ཚིག་གི་རྫས་སུ་བཟུང་བའི་ཚུལ་བཞིན་དུ་བྲིས་པའི་གླེགས་བམ་དང༌། བྲིས་སྐུ་དང༌། རྡོ་རྗེ་དྲིལ་བུ་དང༌། ཅང་ཏེའུ་དང༌། ཐོད་པ་དང༌། ཁ་ཊྭཱཾ་ག་དང༌། རུས་པའི་རྒྱན་དྲུག་དང༌། མིའི་གཡང་གཞི་དང༌། སྟན་ལ་སོགས་པ་ཀུན་ཏུ་སྟོན་པ་སྟེ།
དེ་དག་ཀྱང་བདག་གིས་དམ་ཚིག་གི་རྫས་སུ་བཟུང་བ་ཡིན་ནོ། ། གསང་བའི་སྤྱོད་པ་ཀུན་ཏུ་སྟོན་པ་ནི། ཚོགས་ཀྱི་འཁོར་ལོ་ལ་སོགས་པའི་ཁོངས་སུ་སྣོད་མ་ཡིན་པ་དག་འོང་དུ་འཇུག་པ་དང༌། འོང་དུ་མི་གཞུག་ཀྱང་དབང་བསྐུར་བ་ནི་འདི་ལྟ་བུའོ། ། རྣལ་འབྱོར་ཆེན་པོའི་རབ་གནས་དང༌། སྦྱིན་སྲེག་ནི་འདི་ལྟ་བུའོ། ། རིལ་བུ་ལ་སོགས་པའི་བསྒྲུབ་པ་ནི་འདི་ལྟ་བུའོ། ། ཚོགས་ཀྱི་འཁོར་ལོ་ནི་འདི་ལྟ་བུའོ་ཞེས་བྱ་བ་དང༌། ཡང་ཚོགས་ཀྱི་འཁོར་ལོའི་ཚེ་ཆང་མི་འཐུང་བ་དང༌། རབ་ཏུ་བྱུང་བའི་ཕྱོགས་ཕྱི་དྲོའི་ཁ་ཟས་མི་ཟ་བ་དག་ཀྱང་དམ་ཚིག་མི་བསྟེན་པའི་ལྟུང་བ་བཅུ་གསུམ་པས་འཇིགས་ནས་ཅུང་ཟད་ཙམ་འཐུང་ཞིང་ཁ་ཟས་བག་ཙམ་བསྟེན་པ་ལ་སྣོད་མ་ཡིན་པའི་དྲུང་དུ་འདི་དག་ནི་ཆང་འཐུང་ངོ༌། །
རབ་ཏུ་བྱུང་བ་འདི་དག་ནི་ཕྱི་དྲོའི་ཁ་ཟས་བསྟེན་ནོ་ཞེས་བྱ་བ་ལ་སོགས་པ་སྨྲ་བ་ནི་རྩ་བའི་ལྟུང་བའོ། ། གསུམ་པ་གསང་བའི་ཆོས་སྟོན་པ་ནི། སྣོད་མ་ཡིན་པའི་དྲུང་དུ་རྡོ་རྗེ་ཐེག་པའི་ཆོས་ཟབ་པ་དང༌། རྒྱ་ཆེ་བ་ཀུན་ཏུ་སྟོན་པའོ། ། འདི་ལ་གསང་སྔགས་སྔ་འགྱུར་ལ་སྤྱོད་པའི་གང་ཟག་ཁ་ཅིག་འདི་ན་གསང་བ་ནི་མེད་དེ། གང་ཟག་ནི་སྣོད་དང་ལྡན་པ་དང༌། སྣོད་དང་མི་ལྡན་པ་གཉིས་ཡིན་པའི་ཕྱིར་རོ། ། གོ་བོ་རྣམས་ནི་སྐལ་བ་དང་ལྡན་པ་ཡིན་པའི་ཕྱིར་གསང་བ་མེད་ལ། མི་གོ་བ་རྣམས་ནི་སྐལ་བ་མེད་པའི་ཕྱིར་ཡེ་གསང་ཡིན་པས་གསང་བར་སྨྲ་བ་འདི་ནི་ཕྱི་འགྱུར་བ་དག་གི་ཀུན་ཏུ་རྟོགས་པ་ཡིན་ནོ། ། ཞེས་སྨྲ་ན་དེ་ནི་མ་ཡིན་ཏེ།
བདེ་བར་གཤེགས་པས་ཀུན་ཏུ་གསང་བར་བསྟན་པའི་ཕྱིར་རོ། ། ཁྱེད་རང་གི་གཞུང་ལས་ཀྱང་འབྱུང་སྟེ། རྒྱུད་གསང་བའི་སྙིང་པོ་ལས། བླ་མ་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་པར། ། ཉན་པ་ལ་སོགས་རྩོམ་པ་རྣམས། ། འབྲས་བུ་མེད་ཅིང་བརླག་པར་འགྱུར། ། ཞེས་གསུངས་པའི་ཕྱིར་རོ། ། ལྟུང་བའི་ངོ་བོ་ཉིད་རྣམ་པར་གཞག་པ་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན།
ཡན་ལག་ནི་ལྔ་སྟེ། དང་པོ་རྟེན་གྱི་ཡན་ལག་ནི་གོང་དུ་བསྟན་ཟིན་ཏོ།། །། གཉིས་པ་ཡུལ་གྱི་ཡན་ལག་ནི། བརྡ་ཤེས་ཤིང་དོན་གོ་བར་གྱུར་པ་ཤེས་པ་རང་བཞིན་དུ་གནས་པའི་མིའི་འགྲོ་བ་ཡོངས་སུ་མ་སྨིན་པའོ། ། མི་མ་ཡིན་པའི་འགྲོ་བ་ཕལ་ཆེ་བ་ནི་མི་སྣང་བའི་ཕྱིར་བསྒྲུབ་པར་མི་ནུས་ལ། དུད་འགྲོའི་བྱེ་བྲག་མཐོང་བའི་ཡུལ་དུ་གྱུར་པ་རྣམས་ནི་བླུན་པའི་ཕྱིར་མི་གོ་ཞིང༌། མིའི་འགྲོ་བ་ཡིན་ཡང་མཚན་ཉིད་གོང་མ་རྣམས་དང་མི་ལྡན་ན་ནི་ཡུལ་མ་ཡིན་ནོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་གསང་བ་བསྟན་པར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི།
གསང་བ་སྟོན་པ་སྟེ་གོང་དུ་བརྗོད་ཟིན་ཏོ།། །། ལྔ་པ་དུས་སྐབས་ཀྱི་ཡན་ལག་ནི། སྣོད་མ་ཡིན་པ་དེས་རྡོ་རྗེ་ཐེག་པའི་རྫས་སམ། སྤྱོད་པའམ། ཆོས་ནི་འདི་དག་གོ ། ཞེས་གོ་བའི་ཚེ་ལྟུང་བ་རྫོགས་འགྱུར་རོ། ། དེས་ན་དབང་ཐོབ་ཀྱང་ཉམས་པར་གྱུར་པའི་གང་ཟག་གིས་ནི་གསང་བ་རྣམས་ཤེས་ཟིན་པའི་ཕྱིར། དུས་སྐབས་མ་ཚང་བས་ན་བཤགས་བྱ་ཉིད་དུ་འགྱུར་རོ་སྙམ་དུ་སེམས་སོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི།
དབང་གི་དུས་སུ་དམ་ལ་གཞག་ཅིང་ཁས་བླངས་པ་སྟེ། དེ་སྐད་དུ། ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན་དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེའི་ཡེ་ཤེས་བསྐྱེད་པར་བྱའི། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ། ཞེས་བྱ་བ་ལ་སོགས་པ་དང༌། འོད་དཔག་མེད་ཀྱི་སྐབས་ནས། ཕྱི་དང་གསང་བ་ཐེག་པ་གསུམ། ། ཞེས་པའི་གསང་བའི་ཐེག་པ་བཟུང་བའི་དོན་དང༌།
རྩ་བའི་ལྟུང་བ་བསྒྲགས་པའི་སྐབས་སུ། མི་ཤེས་པའམ་རྨོངས་པ་ལ། དེ་ཉིད་བསྟན་པར་མི་བྱའོ། ། ཞེས་བྱ་བ་དང༌། ཡང༌། སྐལ་མེད་དེ་ཉིད་གཏམ་མི་བྱ། ། ཞེས་གསུངས་པའི་ཕྱིར་རོ། ། ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། འཇིགས་པ་ཆེན་པོར་ཕྱིན་པའི་དུས་ཀྱི་ཡང་རང་གི་ལུས་ལ་ནོར་བུ་རིན་པོ་ཆེ་ཡོད་པ་ལྟ་བུའི་འདུ་ཤེས་ཀྱིས་བསླབ་སྟེ།
དེའི་ཚེ་ཚོར་བར་གྱུར་ན་གཞན་གྱིས་ཕྲོགས་སུ་དོགས་པའི་ཕྱིར་ཆེས་གསང་བ་བཞིན་དུ་གསང་བ་འདི་དག་ཀྱང་བསྒྲགས་ན་དངོས་གྲུབ་ཡལ་དུ་དོགས་པའི་ཕྱིར་ཆེས་གསང་བར་བྱའོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ། ཡན་ལག་རྫོགས་པ་དང༌། མ་རྫོགས་པའི་བྱེ་བྲག་གིས་དབང་བླང་བའམ། བཤགས་པར་བྱ་སྟེ། གོང་དུ་བརྗོད་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ནི་ལྔ་སྟེ། དེ་ལ་དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། མ་སྨིན་ཅིང་མ་དད་པ་ལ་ནི་ཆེན་པོ།
གང་རུང་ཅིག་དང་ལྡན་ན་འབྲིང༌། ཉམས་པ་ལ་ཆུང་ངུ་ཞེས་ཀྱང་གསུང་མོད། འདི་ནི་བཤགས་པར་བྱ་བ་ཡིན་ནོ། ། ངོ་བོ་ཉིད་ཀྱི་སྒོ་ནས་གཞག་པ་ནི། ཡིད་ལ་ལུས་ངག་གཉིས་ཀས་གྲོགས་བྱས་ན་ཆེན་པོ། གང་རུང་ཅིག་གིས་གྲོགས་བྱས་ན་འབྲིང༌། འདི་ལ་ཆུང་ངུ་ནི་མེད་དེ། ཡིད་གཅིག་པུས་གསང་བ་བསྒྲགས་སུ་མི་འདོད་པའི་ཕྱིར་རོ། ། བསམ་པ་དང༌། སོགས་པའི་ཆེ་འབྲིང་ནི་འདྲ་ལ།
ཉེས་པར་བྱེད་པའི་སྒོ་ནས་ནི་ཡུལ་དེ་རྡོ་རྗེ་ཐེག་པ་ལ་མ་དད་པ་ཆེ་འབྲིང་གི་སྒོ་ནས་གཞག་པར་བྱའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། འདིའི་ཉེས་པ་མེད་པ་ཡང་གསང་བ་བསྒྲགས་པས་ཡུལ་དེ་རྡོ་རྗེ་ཐེག་པ་ལ་ཆེས་དད་པར་གྱུར་ནས་དེ་ཉིད་ལ་འཇུག་པའི་རྒྱུར་འགྱུར་བར་མངོན་པར་ཤེས་པ་ལ་སོགས་པའི་རྟགས་ཀྱིས་ངེས་པར་ཤེས་པ་དེའི་ཚེ་ལྟུང་བའི་གཟུགས་བརྙན་དུ་འགྱུར་རོ། ། ངེས་པའི་རྟགས་མེད་པར་འདི་ནི་དད་པར་འགྱུར་བར་འོང་ངོ་སྙམ་ནས་འཇུག་པ་ནི་ཉེས་པ་ཉིད་ཡིན་ནོ། ། ཡང་མ་སྨིན་པ་དག་ཚོགས་ཀྱི་དུས་སུ་དམ་ཚིག་གི་རྫས་བསྟེན་ནམ་མི་བསྟེན་ཞེས་དྲི་བ་ལ་མི་བསྟེན་ནོ་ཞེས་བརྫུན་སྨྲ་བ་འདིའང་ལྟུང་བའི་གཟུགས་བརྙན་ཏེ་ཉེས་པ་མེད་དོ། ། རྡོ་རྗེ་དང་དྲིལ་བུ་དག་ནི་ཐམས་ཅད་ལ་མཐུན་པར་ཁྱབ་ནས་སྣང་བའི་ཕྱིར། རང་གི་དམ་ཚིག་གི་རྫས་སུ་དམིགས་པ་ཙམ་མ་ཡིན་ལ་གཞན་བསྒྲུབ་པར་མི་ནུས་པའི་ཕྱིར་ཉེས་པ་མེད་པར་མངོན་ནོ། ། གཞན་གང་ཟག་གི་རིགས་ཀྱི་ཅང་ཏེའུ་མ་སྦས་ཀྱང་ཉེས་པ་མེད་པའི་སྐབས་སྲིད་དོ། ། ཉེས་པ་མེད་པའི་སྐབས་བརྗོད་ཟིན་ཏེ། སྤྱིའི་དོན་བསྟན་ཟིན་ཏོ།། །།
ད་ནི་ཡན་ལག་གི་དོན་བརྗོད་པར་བྱ་སྟེ། ཡོངས་སུ་མ་སྨིན་སེམས་ཅན་ལ། ཞེས་བྱ་བ་ལ། ཡོངས་སུ་མ་སྨིན་པ་ནི་དབང་མ་ཐོབ་པ་དང༌། ཐོབ་ཀྱང་མ་དད་པ་དང༌། དད་ཀྱང་ཉམས་པ་ལ་ནི་བཤགས་བྱ་ཡིན་ནོ། ། གསང་བ་སྒྲོགས་པ་བདུན་པ་ཡིན། ། ཞེས་བྱ་བ་ལ། གསང་བ་ནི་གསང་བའི་རྫས་དང༌། སྤྱོད་པ་དང༌།
གསང་བའི་ཆོས་རྣམས་སྣོད་མ་ཡིན་པ་ལ་སྒྲོགས་པའོ། ། བདུན་པ་ཡིན་ཞེས་བྱ་བ་ནི་དྲུག་པ་བས་ཡང་བ་ཉིད་དང༌། དྲུག་པ་དམ་པའི་ཆོས་ཀྱི་ནང་ནས་རྡོ་རྗེ་ཐེག་པ་འདི་ཆེས་ཟབ་པའི་ཕྱིར་གཅེས་སྤྲས་སུ་བྱ་བ་དང༌། འདི་ལ་གཞན་གྱིས་སྨད་ན་རྣམ་པར་སྨིན་པ་ཆེས་ལྕི་བའི་ཕྱིར་གསང་བའི་གདམས་པ་སྟེ། དྲུག་པའི་རྗེས་ལ་འབྱུང་བ་ཡིན་ནོ། ། ཡན་ལག་གི་དོན་བསྟན་ཟིན་ཏེ། རྩ་བའི་ལྟུང་བ་བདུན་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་བརྒྱད་པའི་རྣམ་པར་གཞག་པ་བརྗོད་པར་བྱ། དེ་ལའང་གཉིས། སྤྱིའི་དོན་དང༌།
ཡན་ལག་གི་དོན་ཏོ། ། དང་པོ་སྤྱིའི་དོན་ལ་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི། བདག་གི་ལུས་འདི་ནི་སངས་རྒྱས་ཐམས་ཅད་ཀྱི་རང་བཞིན་ཏེ། ཕུང་པོ་ལྔ་ནི་སངས་རྒྱས་ལྔའི་རང་བཞིན། ཁམས་བཞི་ནི་ལྷ་མོ་བཞིའི་རང་བཞིན། ནང་གི་སྐྱེ་མཆེད་ནི་བྱང་ཆུབ་སེམས་དཔའི་ངོ་བོ། ཕྱིའི་སྐྱེ་མཆེད་རྣམས་ནི་ལྷ་མོའི་རང་བཞིན་ཏེ། དེ་སྐད་དུ། གསང་བ་འདུས་པ་ལས།
མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་བཤད། ། རྡོ་རྗེ་སྐྱེ་མཆེད་ཉིད་དག་ནི། ། བྱང་ཆུབ་སེམས་དཔའི་དཀྱིལ་འཁོར་མཆོག ། ས་ནི་སྤྱན་ཞེས་བྱ་བ་སྟེ། ། ཆུ་ཁམས་དེ་བཞིན་མཱ་མ་ཀཱི། ། དྲོད་དང་རླུང་ཞེས་བྱ་བ་ནི། ། དཀར་དང་སྒྲོལ་མ་ཞེས་བྱར་བརྗོད། ། ཅེས་བྱ་བ་དང༌། ཤེས་རབ་ཀྱི་རྒྱུད་ལས་ཀྱང༌།
གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ནི་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། ། འདུ་ཤེས་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་རང་བཞིན་གྱིས། ། བདག་མེད་རྣལ་འབྱོར་མ་གནས་སོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། དེས་ན་ལུས་རང་བཞིན་གྱིས་སངས་རྒྱས་ཡིན་པ་ལ་བླ་མ་དམ་པས་དཀྱིལ་འཁོར་དུ་བཙུད་ནས། རབ་གནས་བྱས་པའི་ལུས་འདི་ལ་སྨད་པ་སྟེ། འདི་ལྟར་བདག་གི་ལུས་འདི་ནི་རང་བཞིན་ངན་པའོ། །
མི་གཙང་བའི་རྫས་ཀྱིས་གང་བའོ། ། ཞེས་བྱ་བར་ཤེས་ནས་སྨོད་ཅིང་བཤུངས་ཏེ། དེས་ན་འདིའི་སྒྲིབ་པ་སྦྱང་བ་ནི། བྱ་བའི་རྒྱུད་ལས་བྱུང་བ་སྔར་བཤད་པ་དང༌། དཀའ་སྤྱད་དང༌། དཀའ་ཐུབ་ཉིད་དང༌། སྨྱུང་བར་གནས་པ་དག་གིས་གནས་པ་ནི་མཆོག་ཡིན་གྱི། འདི་ལ་བསྙེན་བཀུར་བས་ནི་ཅི་ཞིག་བྱ་སྙམ་པ་དང༌། ཀུན་ཏུ་མ་རངས་ཤིང་ཐི་གུ་ལ་སོགས་པས་ལྕེབ་པ་དང༌། ཡན་ལག་གཅོད་པའམ།
བརྡུང་བའམ། མ་དག་པའི་དད་པས་ཀུན་ནས་བསླངས་ནས། དེ་བཞིན་གཤེགས་པའི་སྤྱན་སྔར་ལུས་དང་ཡན་ལག་བཅད་ནས་འབུལ་བའམ། མར་མེ་སྦོར་བ་ལ་སོགས་པ་བྱེད་པའོ། ། དེའང་རང་གི་ནང་གི་ཕུང་པོ་ཁམས་དང་སྐྱེ་མཆེད་ལ་སྨོད་པ་ནི་རྩ་བའི་ལྟུང་བ་ཡིན་གྱི། ཕྱི་རོལ་གྱི་ཡུལ་ལ་སྨད་པ་ནི་བཤགས་བྱ་ཉིད་ཡིན་ཏེ། ངོ་བོ་ཉིད་ཀྱིས་ཡུལ་དང་ཡུལ་ཅན་ཉིད་འདྲ་ཡང་རེ་ཞིག་ཡུལ་ལ་དབང་མ་བསྒྱུར་བ་ཉིད་དང༌། རྡོ་རྗེ་གུར་ལས་ཀྱང༌། བདག་གི་ལུས་ལ་ངས་མི་སྨད། ། ཅེས་གསུངས་པའི་ཕྱིར་རོ། །
ལྟུང་བའི་ངོ་བོ་ཉིད་རྣམ་པར་གཞག་པ་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན། ཡན་ལག་ལྔ་སྟེ། དང་པོ་རྟེན་གྱི་ཡན་ལག་ནི་བརྗོད་ཟིན་ཏོ། ། གཉིས་པ་ཡུལ་གྱི་ཡན་ལག་ནི་བདག་གི་ལུས་སོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་ལུས་ལ་སྨོད་པར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི། ལུས་ལ་སྨད་པ་སྟེ། རྒྱས་པར་གོང་དུ་བརྗོད་ཟིན་ཏོ། །
ལྔ་པ་དུས་སྐབས་ནི་མེད་དོ་ཞེས་ཀྱང་གསུང་མོད། འདིའི་ཟིན་པར་བྱས་པ་ནི་དུས་སྐབས་ཡིན་ནོ། ། ཡན་ལག་དུས་ལྟུང་བར་འགྱུར་པ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། ཕུང་པོ་ངོ་བོ་ཉིད་ཀྱི་སངས་རྒྱས་ཡིན་པར་རྒྱུད་ནས་བཤད་པའི་ཕྱིར་ཏེ། ལུང་ནི་གོང་དུ་བརྗོད་ཟིན་ཏོ། ། ཡང་འཇུག་པ་དང་དབང་ཐམས་ཅད་ཀྱི་སྐབས་སུ་ལུས་ལྷར་བྱིན་གྱིས་བརླབས་ནས། རབ་ཏུ་གནས་པ་བྱས་པ་ཡིན་ལ། འོད་དཔག་མེད་ལས་གསང་བའི་ཐེག་པ་ཞེས་པས་དེ་ལས་ལུས་ལྷར་བཤད་ལ། དོན་ཡོད་གྲུབ་པ་ལས་མཆོད་པའི་ལས་བྱ་བར་བཤད་པ་དང༌།
ལྟུང་བ་བསྒྲགས་པའི་སྐབས་སུའང༌། བདག་གི་ལུས་ལ་ངེས་མི་སྨད། ། ཅེས་གསུངས་པའི་ཕྱིར་རོ། ། ལྟུང་བར་འགྱུར་བའི་རྒྱུ་མཚན་བསྟན་ཟིན་ཏོ།། །། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། ལུས་དེ་བཞིན་གཤེགས་པའི་དཀྱིལ་འཁོར་དུ་བསྒོམ་པ་ཉིད་ཡིན་ནོ། ། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་རྫོགས་པ་དང་མ་རྫོགས་པའི་བྱེ་བྲག་གིས་དབང་བླང་བའམ། བཤགས་པར་བྱ་བ་སྟེ། གོང་དུ་བརྗོད་ཟིན་ཏོ།། །།
འདི་ལ་བཤགས་པའི་ཚད་མེད་པ་ཅིག་ཀྱང་སྲིད་དེ། བདག་ཉིད་ལྕེབས་ཏེ་དུས་ལས་འདས་པའོ། ། དེས་ན་བདག་གི་སྲོག་ལ་ཀུན་ཏུ་གཅེས་སྤྲས་སུ་བྱའོ། ། བྱུང་བ་ཕྱིར་བཅོས་པའི་ཐབས་བསྟན་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ནི། ཡུལ་གྱི་སྒོ་ནས་ནི་ཆེ་འབྲིང་མེད་ལ། ལྷག་མ་བཞི་ནི་གོང་དུ་བསྟན་པ་ཉིད་དང༌། ཚུལ་མཚུངས་པ་ཡིན་པས་ན་བསྟན་ཟིན་ཏོ།། །། འདིའི་ཉེས་པ་མེད་པ་ཡང་བསམ་པ་དགེ་བ་སྟེ། བདག་གི་ལུས་ནི་སངས་རྒྱས་ཀྱི་དཀྱིལ་འཁོར་ཡིན་པ་ལ་ཐེ་ཚོམ་མེད་པར་བྱས་ལ།
རེ་ཞིག་བདེ་བར་གཤེགས་པས་གསུངས་པའི་ཆོ་ག་འདི་ལྟ་བུ་ལ་འཇུག་པ་ལ་ནི་སྐྱོན་མེད་དེ། བདེ་བར་གཤེགས་པས་གསུངས་པའི་ཕྱིར་རོ། ། ཞེས་སངས་རྒྱས་ལ་མཆོག་ཏུ་དད་པས་གནས་སྐབས་ཀྱི་སྨྱུང་བར་གནས་པ་ལ་འཇུག་པ་ལ་ནི་སྐྱོན་མེད་དོ། ། ལུས་སངས་རྒྱས་སུ་མ་ཤེས་ཏེ། མི་གཙང་བའི་རྫས་དང་ལྡན་པར་བསམ་པས་ཇི་ལྟ་བུའི་བསྙེན་བཀུར་བྱས་ཀྱང་རྩ་བའི་ལྟུང་བ་ཡིན་ནོ། ། ཉེས་པ་མེད་པ་ཞར་ལས་བྱུང་བ་དང་བཅས་པ་བསྟན་ཟིན་ཏེ། སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ། ཕུང་པོ་སངས་རྒྱས་ལྔ་བདག་ཉིད། ། ཅེས་བྱ་བ་ལ།
ཕུང་པོ་ལྔ་ནི་སངས་རྒྱས་ལྔའི་རང་བཞིན་ཡིན་ལ། ཁམས་དང༌། སྐྱེ་མཆེད་ཀྱང་རིག་མ་དང༌། བྱང་ཆུབ་སེམས་དཔའ་དང༌། ལྷ་དང༌། ལྷ་མོའི་ངོ་བོ་ཡིན་ཏེ་ལུང་ནི་གོང་དུ་བརྗོད་ཟིན་ཏོ། ། དེ་ལ་སྨོད་པ་བརྒྱད་པ་ཡིན། ། ཞེས་བྱ་བ་ནི། དེ་ལ་སྨོད་པ་ནི་ཕུང་པོ་ལ་སྨོད་པ་ཡིན་ལ། བརྒྱད་པ་ཞེས་བྱ་བ་ནི་བདུན་པ་བས་ཡང་བ་ཉིད་དང༌།
གསང་བ་དེ་ཉམས་སུ་ལེན་པ་ལ་ལུས་དགོས་པ་དང༌། གསང་བའི་ཆོས་དེ་ནས་ལུས་སངས་རྒྱས་སུ་བཤད་པའི་ཕྱིར་བདུན་པའི་རྗེས་ལ་འབྱུང་བ་ཡིན་ནོ། ། ཡན་ལག་གི་དོན་བསྟན་ཟིན་ཏོ། ། རྩ་བའི་ལྟུང་བ་བརྒྱད་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་དགུ་པ་བཤད་པར་བྱ་སྟེ། དེ་ལའང་གཉིས། སྤྱི་དོན་དང༌། ཡན་ལག་གི་དོན་ཏོ། ། དང་པོ་ལ་དོན་དྲུག་ཏུ་གནས་པ་ལས་དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི། ཆོས་ཐམས་ཅད་ངོ་བོ་ཉིད་ཀྱིས་རང་བཞིན་མེད་པ།
དེ་བཞིན་ཉིད་ཀྱི་དག་པ་དང༌། ཕུང་པོ་ལྔ་རྒྱལ་བ་ལྔའི་རང་བཞིན་ནི་ལྷ་སོ་སོའི་དག་པ་སྟེ། རང་བཞིན་གྱིས་དག་པ་གཉིས་ལ་ཡིན་ནམ་མ་ཡིན་སྙམ་པའི་ཐེ་ཚོམ་ཟ་བའང་རྩ་བའི་ལྟུང་བར་འགྱུར་ན་རང་བཞིན་གྱིས་མ་དག་པར་འཛིན་པ་ལྟ་སྨོས་ཀྱང་ཅི་དགོས་ཏེ་ལྟུང་བའི་ངོ་བོ་ཉིད་ཡིན་ནོ། ། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན། ལྔ་སྟེ། དང་པོ་རྟེན་གྱི་ཡན་ལག་ནི་བརྗོད་ཟིན་ཏོ། ། གཉིས་པ་ཡུལ་གྱི་ཡན་ལག་ནི་རང་བཞིན་གྱིས་རྣམ་པར་དག་པའི་ཆོས་ཉིད་དེ་བཞིན་ཉིད་དང༌། ལྷ་སོ་སོའི་དག་པའོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་ཐེ་ཚོམ་ཟ་བར་སེམས་པའོ། །
བཞི་པ་ངོ་བོ་ཉིད་ཀྱི་ཡན་ལག་ནི། ཐེ་ཚོམ་ཟོས་པའམ་ལོག་པར་བསམས་པའོ། ། ལྔ་པ་དུས་སྐབས་མེད་པར་ཡང་གསུང་མོད། ཟིན་པར་བྱས་པ་ཉིད་དོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། མི་བསྐྱོད་པའི་དམ་ཚིག་གི་སྐབས་སུ། དེ་ཉིད་ཡང་དག་གཟུང་བར་བགྱི། ། ཞེས་བྱ་བ་དང༌། དོན་གྱི་རྡོ་རྗེ་ཤེས་བྱའི་གནས་ལུགས་ཡིན་པས་དེ་ལ་ཐེ་ཚོམ་ཟ་བ་དང༌།
དེ་ལ་ལོག་པར་ལྟ་བས་དགུ་པ་དང༌། བཅུ་གཅིག་པ་གཉིས་ཀ་ཡིན་ནོ། ། ལྟུང་བ་བསྒྲགས་པའི་སྐབས་སུ། ཆོས་ཉིད་ཚད་ནི་ངེས་མི་གཟུང༌། ། ཞེས་ཁས་བླངས་པའི་ཕྱིར་རོ། ། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། ཤིན་ཏུ་ཡིད་ཆེས་པའི་མན་ངག་ལྟ་བུའི་འདུ་ཤེས་ཀྱིས་བསླབ་པར་བྱ་སྟེ། བདེ་བར་གཤེགས་པས་གསུངས་པའི་ཕྱིར་སངས་རྒྱས་ནི་ཚད་མ་ཉིད་ཡིན་ནོ། ། དེ་སྐད་དུ་རྣམ་འགྲེལ་ལས། ལུང་ནི་ཡིད་ཆེས་ཚིག་ཡིན་ཏེ། །
ཉེས་པ་ཟད་པས་བརྫུན་གྱི་ཚིག ། སྨྲ་བར་མི་འགྱུར་རྒྱུ་མེད་ཕྱིར། ། ཉེས་ཟད་ལུང་ངུ་ཤེས་པར་བྱ། ། ཞེས་གསུངས་པའི་ཕྱིར་རོ། ། དེས་ན་ཆོས་ཐམས་ཅད་སྒྱུ་མ་ལྟ་བུ་དང༌། སྣང་བ་ཐམས་ཅད་ནི་ལྷའི་རང་བཞིན་དུ་བསླབ་པར་བྱའོ། ། མི་འབྱུང་བར་བྱ་བའི་ཕྱིར་བསླབ་པ་བསྟན་ཟིན་ཏོ།། །། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་ཚང་བ་དང༌། མ་ཚང་བའི་བྱེ་བྲག་གིས་དབང་བླང་བ་དང༌།
བཤགས་པའི་ཆོ་ག་སྟེ་གོང་དུ་བརྗོད་ཟིན་ཏོ། ། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ནི། ཡུལ་དང་ཉེས་པར་བྱེད་པའི་སྒོ་ནས་ནི་ཆེ་འབྲིང་མེད་ལ། ལྷག་མ་གསུམ་ནི་གོང་དུ་བརྗོད་པ་དང་འདྲའོ། ། འདི་ལ་ཉེས་པ་མེད་པ་ནི་མི་འབྱུང་མོད། ལྟུང་བ་བཞི་པའི་སྐབས་སུ་བརྗོད་ཟིན་ཏོ། ། སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ། རང་བཞིན་དག་པའི་ཆོས་རྣམས་ལ། ། ཞེས་བྱ་བ་ལ།
རང་བཞིན་དག་པ་ནི་དེ་བཞིན་ཉིད་ཀྱི་དག་པ་དང་ལྷ་སོ་སོའི་དག་པའོ། ། ཆོས་རྣམས་ལ་ཞེས་བྱ་བ་ནི་ཤེས་བྱའི་དཀྱིལ་འཁོར་མཐའ་དག་དེའི་རང་བཞིན་ཡིན་པའི་ཕྱིར་རོ། ། སོམ་ཉི་ཟ་བ་དགུ་པ་ཡིན། ། ཞེས་བྱ་བ་ལ་སོམ་ཉི་ཟ་བ་ནི་ཆོས་ཐམས་ཅད་དག་པ་གཉིས་ཀྱིས་རང་བཞིན་ཡིན་ནམ་མ་ཡིན་སྙམ་པ་དང༌། མ་ཡིན་ནོ་ཞེས་ལོག་པར་བསམ་པའོ། ། དགུ་པ་ཡིན་ཞེས་བྱ་བ་ནི་བརྒྱད་པ་བས་ཡང་བ་ཉིད་དང༌། དེ་བཞིན་ཉིད་དང༌། ལྷ་སོ་སོ་ནི་བརྒྱད་པ་ཉིད་དུ་བསྟན་པ་ཡིན་པས་དེ་ལ་ཐེ་ཚོམ་ཟ་བ་ནི་དགུ་པ་ཉིད་དུ་འབྱུང་བར་རིགས་སོ། ། ཡན་ལག་གི་དོན་བསྟན་ཟིན་ཏེ། རྩ་བའི་ལྟུང་བ་དགུ་པའི་རྣམ་པར་བཤད་པ་བསྟན་ཟིན་ཏོ།། །།
ད་ནི་རྩ་བའི་ལྟུང་བ་བཅུ་པ་བཤད་པར་བྱ་སྟེ། དེ་ལའང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་སྤྱིའི་དོན་ལ་དོན་དྲུག་ཏུ་གནས་པ་ལས་དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི་ཡུལ་གདུག་པ་ཅན་ལ་བྱམས་པ་སྟེ། དེ་ལ་ཡུལ་གདུག་པ་ཅན་ནི་བདག་གམ། ཡུལ་དེ་རང་གི་བླ་མ་རྡོ་རྗེ་སློབ་དཔོན་ལ་གནོད་པ་བྱེད་པའམ། སངས་རྒྱས་ཀྱི་བསྟན་པ་སྤྱི་ལ་གནོད་པ་བྱེད་པའམ། སེམས་ཅན་དུ་མ་ལ་རྣམ་པར་འཚེ་བའམ་དེ་མ་ཡིན་པའི་ཆོས་དང་མི་མཐུན་པའི་སྤྱོད་པ་ལ་ཆེར་འཇུག་པའོ། ། དེ་ལ་བྱམས་པ་ནི་འདི་ནི་བདག་གི་འཛའ་བོའོ་ཞེས་བྱ་བ་ལ་སོགས་པའི་ཚུལ་གྱིས་ལུས་ངག་གི་སྦྱོར་བས་ཆེར་བྱམས་པར་བྱེད་པ་དང༌།
བདག་ལ་དེ་བསྒྲལ་བའི་ནུས་པ་ཡོད་བཞིན་དུ་མི་སྒྲོལ་བ་དང༌། གཞན་སྒྲོལ་བའི་ནུས་པ་དང་ལྡན་པ་ལ་གསོལ་བ་མི་འདེབས་པ་གང་ཡིན་པའོ། ། གཏན་དུ་བའི་ཡིད་ཀྱི་བྱམས་པ་ནི་དོར་བར་མི་བྱ་སྟེ། རྩ་བའི་ལྟུང་བ་བཞི་པ་དང་འགལ་བའི་ཕྱིར་རོ། ། དེ་ལྟ་ན་དེ་གཉིས་ཀྱི་ནང་འགལ་གྱི་རྩོང་སྤོང་ནི་ལྟུང་བ་བཞི་པའི་སྐབས་སུ་བརྗོད་ཟིན་ཏོ། ། ལྟུང་བའི་ངོ་བོ་ཉིད་རྣམ་པར་གཞག་པ་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན་ལྔ་སྟེ། དང་པོ་རྟེན་གྱི་ཡན་ལག་ནི་གོང་དུ་བསྟན་པ་ཉིད་ཡིན་ནོ། ། གཉིས་པ་ཡུལ་གྱི་ཡན་ལག་ནི། གདུག་པ་ཅན་ནོ། །
གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་ནས་བྱམས་པར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི་གདུག་པ་ཅན་དེ་ལ་བྱམས་པ་སྟེ་དེ་ནི་གོང་དུ་བརྗོད་ཟིན་ཏོ། ། ལྔ་པ་དུས་སྐབས་ཀྱི་ཡན་ལག་ནི། ཡུལ་དེ་དང་སེམས་ཅན་གཞན་གྱིས་ཀྱང་བྱམས་པར་གོ་བའོ། ། དེ་ལ་སེམས་ཅན་གཞན་གྱིས་གོ་བས་ཅི་སྟོ་ཞེ་ན། གང་ཟག་འདི་ནི་གདུག་པ་ཅན་དེ་ལའང་བྱམས་ཏེ། འདི་ནི་ལོངས་སྤྱོད་ལ་སྲེད་པའོ། ། ཞེས་བྱ་བ་ལ་སོགས་པའི་སྒོ་ནས་ཆེས་སྨད་དེ། བདག་ལ་ཉེས་པ་ཆེན་པོར་འགྱུར་བའི་ཕྱིར་རོ། །
ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། སྡོམ་པ་སྤྱིར་བཟུང་བའི་སྐབས་སུ། སེམས་ཅན་དོན་བྱེད་ཚུལ་ཁྲིམས་ཞེས་བྱ་བ་གཞན་དོན་དང་འབྲེལ་བས་འདི་དང་བཅུ་གཉིས་པ་གཉིས་ཀ་བཟུང་ངོ༌། ། རྩ་བའི་ལྟུང་བ་བསྒྲགས་པའི་སྐབས་སུ་ཡང༌། སྐལ་མེད་དེ་ཉིད་གཏམ་མི་བྱ། ། ཞེས་ཁས་བླངས་པའི་ཕྱིར་རོ། ། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི་བུ་གཅིག་པ་ལོག་པའི་ལམ་ལ་ཞུགས་པ་ལྟ་བུའི་འདུ་ཤེས་ཀྱིས་བསླབ་པར་བྱ་སྟེ། འདི་ལྟར་བུ་གཅིག་པ་ལོག་པའི་ལམ་ལ་ཞུགས་ན་ཡུན་དུ་ནི་ཕུན་སུམ་ཚོགས་པ་ཐམས་ཅད་དང་ལྡན་པར་འདོད་མོད། འཕྲལ་དུ་ནི་བསྡིགས་ཤིང་བརྡེག་པ་དང་གཤེ་བ་ལ་སོགས་པ་གནོད་པ་དུ་མ་བྱེད་པ་བཞིན་ནོ། །
སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ། ཡན་ལག་རྫོགས་པ་དང་མ་རྫོགས་པའི་བྱེ་བྲག་གིས་དབང་བླང་བ་དང༌། བཤགས་པར་བྱ་བ་སྟེ། གོང་དུ་བསྟན་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ནི་ལྔ་ལས། དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། ཡུལ་གདུག་པ་ཅན་ཆེ་ན་ཆེ། འབྲིང་ན་འབྲིང༌། ཆུང་ན་ཆུང་ངུའོ། ། བསམ་པ་དང༌།
ངོ་བོ་དང༌། སོགས་པ་དང༌། གསུམ་པོ་ནི་གོང་དུ་བསྟན་པ་དང་འདྲའོ། ། ཉེས་པར་བྱེད་པའི་སྒོ་ནས་ཆེ་འབྲིང་རྣམ་པར་གཞག་པ་ནི། གདུག་པ་ཅན་དེའི་གྲིབ་མས་བདག་གིས་ལུས་སེམས་ལ་སྡུག་བསྔལ་ཆེ་འབྲིང་གསུམ་དང༌། ཡུལ་སེམས་ཅན་གཞན་མ་དད་པ་ཆེ་འབྲིང་གསུམ་དང༌། གདུག་ཅན་དེ་ལ་ཡང་གང་ཟག་གི་རིགས་ཀྱིས་བརྟགས་ཏེ། ཁ་ཅིག་ལ་ཁྲོས་པར་གྱུར་པའི་ཚེ་གདུག་པ་ལས་བཟློག་ལ། བྱམས་ན་ནི་མི་བཟློག་པས་གདུག་པ་ལས་བཟློག་མི་བཟློག་ཆེ་འབྲིང་གསུམ་བརྟག་པར་བྱའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །།
འདིའི་ཉེས་པ་མེད་པའང་ཡུལ་དེ་གདུག་པ་ལས་བཟློག་པར་བྱ་བའི་བསམ་པ་དང་ལྡན་པས་བྱམས་པར་སྟོན་པ་ལ་ནི་ཉེས་པ་མེད་དོ། ། ཡང་གདུག་པ་ཅན་དེ་ནི་སྟོབས་དང་ལྡན་པ་ཞིག་སྟེ། དེ་ལ་བདག་གིས་བྱམས་པར་མ་བསྟན་ན་སེམས་ཅན་དུ་མ་སངས་རྒྱས་ཀྱི་བསྟན་པ་ལས་བཟློག་ལ། སངས་རྒྱས་ཀྱི་བསྟན་པ་ལ་ཡང་གནོད་པ་དུ་མ་བྱེད་པར་མཐོང་ཞིང༌། བྱམས་ན་ནི་ཡུལ་དེ་རང་གདུག་པ་ལས་མི་བཟློག་ཀྱང༌། གཞན་དུ་མ་དགེ་བ་ལ་ཚུད་པ་དང༌། སངས་རྒྱས་ཀྱི་བསྟན་པ་འཕེལ་བར་འགྱུར་བ་དེའི་ཚེ། ཡུལ་དེ་ནི་གདུག་པ་ཅན་ཡིན་པས་བདག་གི་སེམས་མི་དགའ་ཞིང་འཆུ་བ་དང་བཅས་པས་འོན་ཀྱང་སངས་རྒྱས་ཀྱི་བསྟན་པ་འཕེལ་བར་བྱ་བའི་ཕྱིར། འདི་ལ་བྱམས་པར་བྱའོ་སྙམ་པའི་བསམ་པས་བྱམས་པར་བྱས་པ་ལ་ནི་ཉེས་པ་མེད་དོ། ། ཉེས་པ་མེད་པ་བསྟན་ཟིན་ཏོ། །
སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ། གདུག་ལ་རྟག་ཏུ་བྱམས་ལྡན་པར། ། བྱེད་པ་དེ་ནི་བཅུ་པར་འདོད། ། ཅེས་བྱ་བ་ལ། གདུག་པ་ཅན་ནི་གོང་དུ་བསྟན་པ་ཉིད་ཡིན་ནོ། ། བྱམས་ལྡན་པར་བྱེད་པ་ཞེས་བྱ་བ་ནི་གདུག་པ་ཅན་དེ་ལ་འདི་ནི་བདག་གི་མཛའ་བོའི་ཞེས་བྱ་བ་ལ་སོགས་པའི་བསམ་པས་ལུས་ངག་གི་སྦྱོར་བས་བྱམས་པར་བྱེད་པ་གང་ཡིན་པའོ། ། བཅུ་པར་འདོད་ཅེས་བྱ་བ་ནི་རྩ་བའི་ལྟུང་བ་བཅུ་པ་སྟེ། དགུ་པ་བས་ཅུང་ཟད་ཡང་བ་ཉིད་དང༌། དག་པའི་ཆོས་ལ་ཡིད་གཉིས་ཟ་བའམ་ལོག་པར་སེམས་པ་ལ་བརྟེན་ནས།
གདུག་པ་ཅན་འབྱུང་བའི་ཕྱིར་དགུ་པའི་རྗེས་ལ་འབྱུང་བར་རིགས་སོ། ། ཡན་ལག་གི་དོན་བསྟན་ཟིན་ཏོ། ། རྩ་བའི་ལྟུང་བ་བཅུ་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་བཅུ་གཅིག་པ་བཤད་པར་བྱ་སྟེ། དེ་ལ་ཡང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ལ་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི། ཆོས་ཐམས་ཅད་མིང་དང་བྲལ་བ་ལ་མིང་དང་བྲལ་བར་རྟོགས་པ་སྟེ།
དེ་ལ་མིང་དང་བྲལ་བ་ནི་ཆོས་ཐམས་ཅད་ལ་རང་བཞིན་མེད་པ་ངོ་བོ་ཉིད་དང་བྲལ་བ་རྟེན་ཅིང་འབྲེང་བར་འབྱུང་བ་ཙམ་སྟེ། འདི་ནི་མིང་དང་མཚན་མ་ཐམས་ཅད་དང་བྲལ་བ་ཡིན་ནོ། ། དེ་སྐད་དུ་འབུམ་ལས། གཟུགས་ལ་རང་བཞིན་མེད་དེ་གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ། ། ཞེས་བྱ་བ་ནས་རྣམ་པ་ཐམས་ཅད་མཁྱེན་པ་ཉིད་ལ་རང་བཞིན་མེད་དེ་གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ་ཞེས་བྱ་བའི་བར་དུ་བཀའ་སྩལ་ལ། བསམ་གྱིས་མི་ཁྱབ་པའི་རིམ་པའི་མན་ངག་ལས་ཀྱང༌། གཉིས་སུ་མེད་པ་མིང་ཙམ་སྟེ། ། དེ་ལ་མིང་ནི་ཡོད་མ་ཡིན། ། གཉིས་མེད་མིང་དུ་བཟུང་བ་ལ། ། བདག་ལ་རྣལ་འབྱོར་པས་བཟོད་མཛོད། །
ཅེས་ཏོག་རྩེ་བས་གསུངས་སོ། ། དེས་ན་ཆོས་ཐམས་ཅད་མིང་དང་བྲལ་བ་ཡིན་པ་ལས་འདི་ནི་མིང་དང་བྲལ་བ་ཡིན་ནོ་ཞེས་འཛིན་པ་སྟེ། དཔེར་ན་མི་འདིའི་མིང་ནི་ཅི་ཡིན་ཟེར་ན་འདི་ལ་ནི་མིང་མེད་དོ་ཞེས་བརྗོད་པའི་ཚེ། དེ་ལ་མིང་མེད་པ་ཡིན་པ་ལས་འོ་ན་འདི་ནི་མིང་མེད་ཅེས་བྱའོ། ། ཞེས་འཛིན་པ་ལྟ་བུ་དང་འདྲའོ། ། དེས་ན་འཛིན་པ་དང་བཅས་པ་ཐམས་ཅད་ནི་བདག་སྟེ། བདག་ཡོད་ན་སྲིད་པར་སྐྱེ་བར་འགྱུར་ཏེ། འདི་སྐད་དུ། དབུ་མ་རྩ་བ་ལས། ཇི་སྲིད་ཕུང་པོར་འཛིན་ཡོད་པ། །
དེ་སྲིད་དེ་ལ་ངར་འཛིན་ཡོད། ། ང་རུ་འཛིན་ན་ཡང་ལས་ཏེ། ། དེ་ལ་ལས་དང་སྐྱེ་བ་ཡོད། ། ཅེས་གསུངས་སོ། ། དེས་ན་སྟོང་པར་འཛིན་པ་འདི་ནི་གཉེན་པོ་གཞན་དང་བྲལ་བ། སྨན་མ་ཞུ་བ་དུག་ཏུ་སོང་བ་ལྟ་བུ་ཡིན་ཏེ། དེ་སྐད་དུ། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཇི་ལྟར་སྦྲུལ་ལ་བཟུང་ཉེས་དང༌། །
རིག་སྔགས་ལོག་པར་བསྒྲུབས་པ་བཞིན། ། ཞེས་གསུངས་སོ། ། དེ་བས་ན་ཆོས་ཐམས་ཅད་མིང་དང་བྲལ་བ་ཡིན་མོད། འདི་ལ་མིང་གི་སྒྲོ་མ་གདགས་ཤིག འདི་ཞིབ་ཏུ་ནི་དེ་ཁོ་ན་ཉིད་སྟོན་པའི་སྐབས་རྣམས་སུ་རྟོགས་པར་བྱའོ། ། དེ་ལ་མིང་དང་བྲལ་བར་འཛིན་པ་འདི་ནི་རྩ་བའི་ལྟུང་བའོ། ། དང་པོ་ལྟུང་བའི་ངོ་བོ་ཉིད་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན། ལྔ་སྟེ། དང་པོ་རྟེན་གྱི་ཡན་ལག་བདག་དམ་ཚིག་དང་སྡོམ་པ་དང་ལྡན་ཞིང་ཤེས་པ་རང་བཞིན་དུ་གནས་པའོ། །
གཉིས་པ་ཡུལ་གྱི་ཡན་ལག་ནི། ། མིང་དང་བྲལ་བའི་ཆོས་རྣམས་སོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་བཞི་སྔོན་དུ་སོང་བས་མིང་དུ་རྟོགས་པར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི། མིང་དུ་རྟོག་པ་སྟེ་རྒྱས་པར་གོང་དུ་བསྟན་ཟིན་ཏོ།། །། ལྔ་པ་དུས་སྐབས་ཀྱི་ཡན་ལག་ནི། ཟིན་པར་བྱས་པ་ཉིད་དོ། ། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། མི་བསྐྱོད་པའི་ལྟུང་བ་བསྒྲགས་པའི་སྐབས་སུ།
བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། ཅེས་ཟུང་དུ་འཇུག་པར་བསྟན་ལ། རྗེས་སུ་གནང་བའི་སྐབས་སུ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང༌། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། །
སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། ། ཞེས་བྱ་བ་དང༌། ལྟུང་བ་བསྒྲགས་པའི་སྐབས་སུ་ཡང༌། ། ཆོས་ཉིད་ཚད་ནི་ངེས་མི་གཟུང༌། ། ཞེས་ཁས་བླངས་པའི་ཕྱིར་རོ། ། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། ལས་དང་པོ་པས་འདི་སྙམ་དུ་ཆོས་ཐམས་ཅད་མིང་དང་བྲལ་བ་ཡིན་མོད། ཀུན་རྫོབ་ཏུ་ཆོས་ཐམས་ཅད་རྨི་ལམ་དང་སྒྱུ་མ་ལྟ་བུ་ཡིན་ནོ་ཞེས་དུས་རྟག་ཏུ་སྒྱུ་མ་ལྟ་བུ་ལ་བློ་སྦྱང་བར་བྱའོ། ། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ།
ཡན་ལག་རྫོགས་པ་དང་མ་རྫོགས་པའི་བྱེ་བྲག་གིས་དབང་བླང་བ་དང༌། བཤགས་པར་བྱ་བ་ནི་གོང་དུ་བརྗོད་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ལས། ཡུལ་གྱི་སྒོ་ནས་ཆེ་འབྲིང་མེད་ལ། ལྷག་མ་གསུམ་ནི་གོང་དུ་བསྟན་པ་རྣམས་དང་འདྲ་ཞིང༌། ཉེས་པར་བྱེད་པ་ནི་བདག་ཉིད་བདག་ཏུ་འཛིན་པའི་ཆེ་འབྲིང་གི་ངོས་ནས་རྣམ་པར་གཞག་པར་བྱའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། འདི་ལ་ཉེས་པ་མེད་པ་ནི་ལྟུང་བ་བཞི་པ་དང་འདྲ་བར་ཁྱད་མེད་མོད། འོན་ཀྱང་ལས་དང་པོ་པས་ཐོས་པའི་སྒོ་ནས་ཀུན་ཏུ་ཚོལ་བའི་ཚེ་དུས་ཅུང་ཟད་ཙམ་ལ་ནི་ཉེས་པ་མེད་པར་མངོན་ནོ། ། སྤྱིའི་དོན་བསྟན་ཟིན་ཏོ།། །།
ད་ནི་ཡན་ལག་གི་དོན་བརྗོད་པར་བྱ་སྟེ། མིང་སོགས་བྲལ་བའི་ཆོས་རྣམས་ལ། ། ཞེས་བྱ་བ་ལ། མིང་དང་བྲལ་བའི་ཆོས་ནི་བདག་མེད་པའོ། ། དེར་རྟོག་པ་ནི་བཅུ་གཅིག་པ་ཞེས་བྱ་བ་ནི། དེར་རྟོགས་པ་ཞེས་བྱ་བ་ནི་མིང་དང་བྲལ་བ་ལ་རྟོག་པ་སྟེ། མིང་དང་བྲལ་བ་ཉིད་དུ་འཛིན་པའོ། ། བཅུ་གཅིག་པ་ཞེས་བྱ་བ་ནི་བཅུ་པ་བས་ཅུང་ཟད་ཡང་བ་ཉིད་དང༌། གདུག་པ་ཅན་དེ་ཡང་རང་བཞིན་མེད་པར་ཤེས་པར་བྱ་བའི་ཕྱིར་བཅུ་པའི་རྗེས་ལ་འབྱུང་བ་ཡིན་ནོ། ། ཡན་ལག་གི་དོན་བསྟན་ཟིན་ཏེ།
རྩ་བའི་ལྟུང་བ་བཅུ་གཅིག་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་བཅུ་གཉིས་པ་བཤད་པར་བྱ་སྟེ། དེ་ལའང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་སྤྱིའི་དོན་ལ་དོན་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི། དད་པ་ཅན་གྱི་སེམས་སུན་འབྱིན་པ་སྟེ། དེ་ལ་དད་པ་ནི། དང་བ་དང༌།
འདོད་པ་དང༌། ཡིད་ཆེས་པའི་དད་པའོ། ། དེ་དག་གི་གང་ལ་དད་ཅེ་ན། སངས་རྒྱས་དང་ཆོས་དང་དགེ་འདུན་དང༌། ཡང་ཆོས་ཀྱི་བྱེ་བྲག་གིས་ཉན་ཐོས་དང༌། རང་སངས་རྒྱས་དང༌། ཐེག་པ་ཆེན་པོ་དང༌། རྡོ་རྗེ་ཐེག་པ་ལ་དང༌། དགེ་འདུན་ནི་དེ་དག་འཛིན་པའི་གང་ཟག་སྟེ། གང་ཟག་སོ་སོ་ལ་དད་པའོ། །
དེ་སུན་འབྱིན་པ་ནི་དེ་དག་ལ་དད་པའི་གང་ཟག་དེའི་བློ་ལུས་སམ། ངག་གི་སྒོ་ནས་སུན་ཕྱུང་སྟེ་མ་དད་ཅིང་སྐྱོ་བར་བྱས་པའོ། ། ལྟུང་བའི་ངོ་བོ་ཉིད་བཤད་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ན་ལྔ་སྟེ། དང་པོ་རྟེན་གྱི་ཡན་ལག་ནི་བརྗོད་ཟིན་ཏོ། ། གཉིས་པ་ཡུལ་གྱི་ཡན་ལག་ནི་དད་པ་ཅན་གྱི་སེམས་ཅན་ནོ། ། གསུམ་པ་བསམ་པའི་ཡན་ལག་ནི། ལྟུང་བ་འབྱུང་བའི་རྒྱུ་བཞིའོ། ། བཞི་པ་ངོ་བོ་ཉིད་ཀྱི་ཡན་ལག་ནི་ལུས་ངག་གི་སྒོ་ནས་སུན་ཕྱུང་བ་སྟེ། ངག་གི་སྒོ་ནས་གཤེ་བ་ལ་སོགས་པ་ཆོས་དང་མི་ལྡན་པའི་བརྗོད་པ་དུ་མ་དང༌།
ལུས་ཀྱི་སྒོ་ནས་བརྡེག་པ་ལ་སོགས་པ་མ་བསྡམས་པའི་སྤྱོད་པ་བྱས་པས་སུན་ཕྱུང་བ་སྟེ། ཡིད་འབའ་ཞིག་གིས་ནི་སུན་དབྱུང་བར་མི་ནུས་སོ། ། ལྔ་པ་དུས་སྐབས་ཀྱི་ཡན་ལག་ནི་ཕ་རོལ་པོ་སུན་ཕྱིན་པར་བྱས་པ་ཉིད་ཡིན་ནོ། ། བདག་གིས་སུན་དབྱུང་བའི་བསམ་པ་དང་ལྡན་པས་ཕ་རོལ་སུན་དབྱུང་ཡང་ཕ་རོལ་པོ་མ་སུན་པ་ནི་བཤགས་པར་བྱ་བ་ཉིད་ཡིན་ནོ། ། ཡན་ལག་དུས་ལྟུང་བར་འགྱུར་བ་བསྟན་ཟིན་ཏོ།། །། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི་སྡོམ་པ་སྤྱིའི་སེམས་ཅན་དོན་བྱེད་ཡིན་ལ། ཡང་དམ་ཚིག་བསྒྲགས་པའི་སྐབས་སུ། སྐལ་ལྡན་སེམས་ཅན་སྤང་མི་བྱ། ། ཞེས་ཁས་བླངས་པའི་ཕྱིར་རོ། ། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི།
བུ་གཅིག་པ་ལེགས་པའི་ལམ་དུ་བཀྲི་བའི་ཕྱིར་རྗེས་སུ་སློབ་པའི་བསམ་པ་ལྟ་བུས་བསླབ་པར་བྱའོ། ། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ། ཡན་ལག་རྫོགས་པ་དང་མ་རྫོགས་པའི་བྱེ་བྲག་གིས་དབང་བླང་བ་དང་བཤགས་པར་བྱ་བ་སྟེ། གོང་དུ་བརྗོད་ཟིན་ཏོ། ། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ནི་ལྔ་ལས། དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། སངས་རྒྱས་དང༌། རྡོ་རྗེ་ཐེག་པ་དང༌། ཐེག་པ་ཆེན་པོ་ལ་དད་པ་བཟློག་པ་ལ་ཆེན་པོ། རང་སངས་རྒྱས་ལ་དད་པ་བཟློག་པ་ལ་འབྲིང༌།
ཉན་ཐོས་ཀྱི་ལམ་ལ་དད་པ་ལས་བཟློག་པ་ནི་ཆུང་ངུ་སྟེ། དེ་དག་འཛིན་པའི་གང་ཟག་ལ་མ་དད་པའང་རིམ་པ་བཞིན་དུ་ཆེ་འབྲིང་ཡོད་དོ། ། ངོ་བོ་ཉིད་ལ་ནི་ཆུང་ངུ་མེད་ལ། བསམ་པ་དང་སོགས་པ་ནི་འདྲའོ། ། ཉེས་པར་བྱེད་པའི་སྒོ་ནས་ཆེ་འབྲིང་ནི་ཕ་རོལ་གྱི་དད་པ་ལོག་པ་ཆེ་འབྲིང་དང༌།

དད་པ་ལོག་པའི་དུས་སུ་ཡུན་རིང་ཐུང་དང༌། ཚོགས་པ་གཅིག་ལ་གང་ཟག་གྲངས་མང་ཉུང་གིས་ཆེ་འབྲིང་བརྩིའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། འདིའི་ཉེས་པ་མེད་པ་ཡང་བདག་ལ་སུན་འབྱིན་པའི་བསམ་པ་མེད་ཅིང་ཆོས་དང་མི་མཐུན་པའི་ལུས་ངག་མ་སྦྱར་བཞིན་དུ་ཕ་རོལ་པོ་དད་པ་ལོག་ཀྱང་ཉེས་པ་མེད་དོ། ། གཅིག་གིས་དད་པ་ལོག་པའི་རྒྱུ་བྱས་ནས་སེམས་ཅན་མང་པོ་རྗེས་སུ་གཟུང་བར་ནུས་པར་མཐོང་ནས། གཅིག་གི་དད་པ་བཟློག་ཀྱང་བསམ་པ་དགེ་བའི་ཕྱིར་ལྟུང་བའི་གཟུགས་བརྙན་ཏེ་ཉེས་པ་མེད་དོ། ། སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ། སེམས་ཅན་དད་དང་ལྡན་པ་ཡི། ། སེམས་སུན་འབྱིན་པ་བཅུ་གཉིས་པ། ། ཞེས་བྱ་བ་ལ།
སེམས་ཅན་དད་པ་དང་བཅས་པ་ནི་སྔར་བརྗོད་ཟིན་ཏོ། ། སེམས་སུན་འབྱིན་པ་ཞེས་བྱ་བ་ནི་སེམས་སུན་ཞིང་ཡིད་སྐྱོ་ནས་ཀུན་ཏུ་མ་དད་པར་བྱས་པ་ཉིད་ཡིན་ནོ། ། བཅུ་གཉིས་པ་ཞེས་བྱ་བ་ནི་བཅུ་གཅིག་པས་ཅུང་ཟད་ཡང་བ་ཉིད་དང༌། མིང་དང་བྲལ་བའི་ཆོས་ལ་བརྟེན་ནས་དད་པའི་མཆོག་ཡིད་ཆེས་པའི་དད་པ་སྐྱེ་བའི་ཕྱིར་དད་པ་དེ་དང་ལྡན་པ་ནི་མཆོག་ཡིན་པས་སོ། ། དེ་སྐད་དུ་པདྨ་དཀར་པོས། དག་པའི་སེམས་ཅན་ལ་རྣལ་འབྱོར་པས་སྐྱོན་བརྗོད་པ་ནི། ཉི་མ་ཞེས་བྱ་བ་བཅུ་གཉིས་པར་འགྱུར་རོ་ཞེས་གསུངས་སོ། ། ཡན་ལག་གི་དོན་བསྟན་ཟིན་ཏེ། རྩ་བའི་ལྟུང་བ་བཅུ་གཉིས་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་བཅུ་གསུམ་པ་བརྗོད་པར་བྱ་སྟེ།
དེ་ལའང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ལའང་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི། ཚོགས་ཀྱི་འཁོར་ལོ་ལ་སོགས་པའི་དུས་སུ་ཤ་ཆེན་ལ་སོགས་པའི་དམ་ཚིག་གི་རྫས་དང་ཕྲད་པའི་ཚེ་སྐྱུག་བྲོ་བའམ། མི་གཙང་བ་ལ་སོགས་པའི་བསམ་པས་སྤངས་སམ། ཡང་རབ་ཏུ་བྱུང་བ་ལ་སོགས་པ་བསླབ་པས་བཅིངས་པས་ཆང་འཐུང་བ་དང༌། ཕྱི་དྲོའི་ཁ་ཟས་བསྟེན་པའི་ལྟུང་བ་བྱུང་གིས་དོགས་པའི་བསམ་པས་མི་བསྟེན་པའོ། ། ཡང་ཁ་ཅིག་ཚུལ་འཆོས་པས་མི་བསྟེན་པ་ཡང་མཐོང་སྟེ་དེ་དག་ནི་ཆོས་སྨད་པར་བྱ་བའི་གནས་སོ། །
བཅུ་གསུམ་པ་འདི་ལ་ཁ་ཅིག་ན་རེ། རྡོ་རྗེ་དྲིལ་བུ་མི་འབྲལ་བའི་དམ་ཚིག་ཡིན་ནོ་ཞེས་སྨྲ་ན་འདི་ནི་བུམ་དབང་གི་དམ་ཚིག་ལོགས་སུ་འབྱུང་བ་ཡིན་ལ། ཡང་ཁ་ཅིག་གོང་འོག་ཏུ་བསྟན་པའི་བཅུ་གསུམ་པོ་མཐའ་དག་ཡིན་ནོ་ཞེས་སྨྲ་ན། དེ་ལྟ་ན་ནི་གོང་འོག་ཏུ་བསྟན་པ་རྣམས་དོན་མེད་ལ། ཡང་ན་འདི་བསྟན་པའི་དོན་མེད་པར་འགྱུར་རོ། ། དེས་ན་འདི་ནི་ཚོགས་ཀྱི་འཁོར་ལོ་ཉིད་ཀྱི་སྐབས་ཡིན་པར་བཟུང་སྟེ། དེ་སྐད་དུ། དམ་པ་དང་པོ་ལས། དམ་ཚིག་རྙེད་ནས་འདོར་བ་གཞན། ། ཞེས་བྱ་བའི་རྣམ་པར་འགྲེལ་པ་པདྨ་དཀར་པོས་བཤད་པ།
དམ་ཚིག་རྙེད་ནས་ཚོགས་ཀྱི་འཁོར་ལོ་ལ་འདོར་བར་གྱུར་པ་ནི། གཞན་ཞེས་བྱ་བ་བཅུ་གསུམ་པར་འགྱུར་རོ། ། ཞེས་བཤད་དོ། ། ལྟུང་བའི་ངོ་བོ་ཉིད་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན་ལྔ་སྟེ། དང་པོ་རྟེན་གྱི་ཡན་ལག་ནི་བརྗོད་ཟིན་ཏོ། ། གཉིས་པ་ཡུལ་གྱི་ཡན་ལག་ནི་དམ་ཚིག་གི་རྫས་སོ། ། གསུམ་པ་བསམ་པའི་ཡན་ལག་ནི་ཐུན་མོང་གི་རྒྱུ་བཞི་སྔོན་དུ་སོང་ནས་དམ་ཚིག་གི་རྫས་བསྟན་པར་མི་འདོད་པའི་བསམ་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི། དམ་ཚིག་གི་རྫས་མི་བསྟེན་ཅིང་སྤོང་བ་ཉིད་དོ། །
ལྔ་པ་དུས་སྐབས་ཀྱི་ཡན་ལག་ནི་ཟིན་པར་བྱས་པ་སྟེ། སྤངས་པ་ཉིད་དོ། ། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། འོད་དཔག་མེད་ལས་གསང་བའི་ཐེག་པ་གཟུང་སྟེ། གསང་བ་ལས་དམ་ཚིག་བསྟེན་པར་བཤད་པ་དང༌། ཡང་དམ་ལ་བཞག་པའི་ཚེ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་ཉམས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། བདུད་རྩི་ལྔ་ཡི་ཆུས་འགྲུབ་བོ། །
ཞེས་བྱ་བ་དང༌། ལྟུང་བ་བསྒྲགས་པའི་སྐབས་སུའང༌། དམ་ཚིག་རྟག་ཏུ་བསྐྱང་བར་བྱ། ། ཞེས་ཁས་བླངས་པའི་ཕྱིར་རོ། ། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། ནད་འཚོ་བར་བྱེད་པ་ལ་སྨན་གྱི་འདུ་ཤེས་ལྟ་བུ་བསྒོམ་པར་བྱའོ། ། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་ཚང་བ་དང་མ་ཚང་བའི་བྱེ་བྲག་གིས་དབང་ནོད་པ་དང་བཤགས་པར་བྱ་བ་ཉིད་ཡིན་ཏེ། གོང་དུ་བརྗོད་པ་བཞིན་ནོ། ། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ནི་ལྔ་ལས།
ཡུལ་དང་ངོ་བོ་ཉིད་ལ་ནི་ཆེ་འབྲིང་མེད་ལ། བསམ་པ་དང༌། སོགས་པ་ནི་འདྲ་ཞིང་ཉེས་པར་བྱེད་པ་ནི་དམ་ཚིག་གི་རྫས་རྣམས་མ་བསྟེན་ན་རྡོ་རྗེ་མཁའ་འགྲོ་མ་རྣམས་མི་མཉེས་པའི་ཕྱིར། དེས་བདག་གི་ལུས་སེམས་ལ་གནོད་པ་ཆེ་ཆུང་གི་སྒོ་ནས་གཞག་པར་བྱའོ། ། ཆེ་འབྲིང་རྣམ་པར་གཞག་པ་བཤད་ཟིན་ཏོ།། །། འདིའི་ཉེས་པ་མེད་པའང་ནད་ཀྱིས་གཟིར་བ་དག་ལ་དམ་ཚིག་གི་རྫས་ཆེར་བསྟེན་ན་གནོད་པར་མཐོང་ནས་སྲོག་བསྲུང་བར་བྱ་བའི་ཕྱིར་རེག་པ་ཙམ་ལས་མི་བསྟེན་ན་ཉེས་པ་མེད་དེ། མི་གཙང་བ་ལ་སོགས་པའི་སེམས་དང་ལྡན་ན་རེག་པ་ཙམ་ལས་མི་བྱེད་ཀྱང་ལྟུང་བ་ཡིན་ནོ། ། སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བརྗོད་པར་བྱ་སྟེ། ། དམ་ཚིག་རྫས་ནི་ཇི་བཞིན་རྙེད། །
མི་བསྟེན་པ་དེ་བཅུ་གསུམ་པ། ། ཞེས་བྱ་བ་ལ། དམ་ཚིག་གི་རྫས་སྐྱོན་མེད་པ་ཇི་བཞིན་རྙེད་ནས་ཚོགས་ཀྱི་འཁོར་ལོའི་དུས་སུ་མི་བརྟེན་པའོ། ། བདུད་རྩིའི་རིལ་བུ་ཞག་གམ་ཟླ་བའམ། ལོ་ལ་སོགས་པར་བསྟེན་པར་བཤད་པ་ནི། བསྐྱེད་པའི་རིམ་པའི་བཟའ་བའི་དམ་ཚིག་གཞན་དུ་འབྱུང་བ་ལས་འདིའི་སྐབས་མ་ཡིན་ནོ། ། བཅུ་གསུམ་པ་ཞེས་བྱ་བ་ནི་བཅུ་གཉིས་པས་ཡང་བའི་ཕྱིར་དང༌། དད་པ་དང་ལྡན་པ་དེས་དམ་ཚིག་བསྟེན་པར་ནུས་པའི་ཕྱིར། བཅུ་གཉིས་པའི་རྗེས་ལ་འབྱུང་བ་ཡིན་ནོ། ། ཡན་ལག་གི་དོན་བསྟན་ཟིན་ཏོ། །
རྩ་བའི་ལྟུང་བ་བཅུ་གསུམ་པའི་རྒྱ་ཆེར་བཤད་པ་བསྟན་ཟིན་ཏོ།། །། ད་ནི་རྩ་བའི་ལྟུང་བ་བཅུ་བཞི་པ་བཤད་པར་བྱ་སྟེ། དེ་ལའང་གཉིས། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ལའང་སྤྱིའི་དོན་དྲུག་ཏུ་གནས་པ་ལས། དང་པོ་ལྟུང་བའི་ངོ་བོ་ཉིད་རྣམ་པར་གཞག་པ་ནི། ཤེས་རབ་ཀྱི་ངོ་བོ་བུད་མེད་ལ་སྨོད་པའོ། ། དེའང་བུད་མེད་ཀྱི་རྟེན་གྱི་ངོས་ནས་སྨོད་པ་སྟེ། བུད་མེད་འདི་ནི་སྐྱེས་པ་བས་ཆེས་དམན་པ་མི་གཙང་བ་མཐའ་དག་གི་སྣོད་དུ་གྱུར་པ་སྟེ།
འདི་ལ་སྐྱེས་པའི་ལུས་ཀྱང་དཀོན་ན་བྱང་ཆུབ་ལྟ་ག་ལ་ཞིག་ཅེས་བྱ་བ་ལ་སོགས་པའི་ཚུལ་གྱིས་བུད་མེད་ཀྱི་རྟེན་གྱི་ངོས་ནས་བཀར་ཏེ་སྨོད་པ་འདི་ནི་རྩ་བའི་ལྟུང་བའོ། ། དེ་ལ་ཁ་ཅིག་བུད་མེད་ཀྱི་རྟེན་བཟུང་བ་སུ་ལ་ཁྲོས་ཀྱང་ལྟུང་བར་སེམས་ན། དེ་ནི་མ་ཡིན་ཏེ། བསམ་པའི་ཡན་ལག་སྐྱེས་པ་ལས་བཀར་ཏེ། བུད་མེད་ཀྱི་རྟེན་གྱི་ངོས་ནས་སྨོད་པ་མ་ཡིན་པའི་ཕྱིར། ཁྲོས་པ་ཙམ་ལ་སོགས་པ་འདི་ནི་ངག་གི་ཉེས་པའི་བཤགས་བྱ་ཡིན་ལ། བཅུ་བཞི་པ་ཁོ་ནའི་ཁོངས་སུ་གྱུར་པ་ནི་མ་ཡིན་ཏེ། སྐྱེས་པ་ལ་ཁྲོས་ཀྱང་ངག་གི་ཉེས་པ་ཡིན་པས་ཁྱད་ཡོད་པ་མ་ཡིན་ནོ། ། ཡང་བུད་མེད་ཁ་ཅིག་བདག་ཅག་བུད་མེད་ལྟ་བུ་ཞེས་སེམས་ཤིང་སྨྲ་བ་བུད་མེད་ཉིད་ཡིན་པའི་ཕྱིར་ལྟུང་བར་མི་འགྱུར་རོ་སྙམ་དུ་སེམས་ན། དེ་ནི་རང་གིས་སྨད་ཀྱང་ལྟུང་བར་འགྱུར་བ་རྩ་ལྟུང་བརྒྱད་པ་བཞིན་ནོ། །
ཡང་ཁ་ཅིག་ནི་སེམས་ཀྱིས་ནི་བུད་མེད་དམན་པར་བཟུང་ནས། ལུས་ངག་གིས་བྱམས་ཤིང་ཀུན་ཏུ་བསྟེན་པ་དག་ཀྱང་མཐོང་སྟེ། དེ་དག་ཀྱང་ལྟུང་བ་མེད་པར་སེམས་ན་དེ་ཡང་མ་ཡིན་ཏེ། བུད་མེད་ཀྱི་སྒོ་ནས་སེམས་ཀྱིས་སྨོད་པ་འདི་ནི་ལྟུང་བ་སྟེ། རྩ་བ་ཉིད་ཡིན་པའི་ཕྱིར་རོ། ། འདི་ལ་རྨོངས་པ་དག་ཡུལ་གཅིག་ལ་ལྟུང་བ་དུ་མ་དང་ལྡན་པ་ཞེས་ཟེར་ནས། བླ་མ་བུད་མེད་གཅིག་བཞུགས་པ་ལ་སྨད་ན། ལྟུང་བ་དང་པོ་དང༌། གསུམ་པ་དང༌། བཞི་པ་དང༌།
བཅུ་བཞི་པ་སྟེ། བཞི་དང་ལྡན་ནོ་ཞེས་སྨྲ་བ་དག་གནས་ཏེ་དེ་ནི་བླུན་པའོ། ། ཅིའི་ཕྱིར་ཞེ་ན། བླ་མའི་ངོས་ནས་ལྟུང་བ་དང་པོར་འགྱུར་གྱི། གསུམ་པ་ལ་སོགས་པར་འགྱུར་བར་བཤད་པ་གང་ཡང་མེད་དོ། ། དེ་བཞིན་དུ་བུད་མེད་ཀྱི་རྟེན་གྱི་ངོས་ནས་སྨད་ན་བཅུ་བཞི་པར་འགྱུར་གྱི། འདི་བླ་མ་ལ་བརྙས་པ་མི་སྣང་བའི་ཕྱིར་རོ། ། ཡང་དེ་ཉིད་སྨྲ་བ་གཞན་དག་འདི་སྐད་དུ། རིགས་དང་རྗེས་སུ་མཐུན་པ་ལ་སྨད་ན་ལྟུང་བ་སྟེ། དེའང་རྩ་བར་མི་སྨྲ་སྟེ།
བཤགས་བྱ་ཡིན་ལ་གཞན་ནི་མ་ཡིན་ཏེ། འདི་ལྟར་མི་བསྐྱོད་པའི་སྒྲུབ་པ་པོས་གཡུང་མོ་ལ་སྨོད་པ་ལ་སོགས་པ་ལྟ་བུའོ། ། ཞེས་སྨྲ་ན་འདིའང་མ་ཡིན་ཏེ། དམ་པ་དང་པོ་ལས། བུད་མེད་ཀུན་ལ་སྨོད་པ་ནི། ། ཡིད་ཉིད་ཀྱི་ནི་གྲངས་འགྱུར་བ། ། ཞེས་བྱ་བའི་འགྲེལ་པ་པདྨ་དཀར་པོས་བཤད་པ། བུད་མེད་ཐམས་ཅད་ལ་སྨོད་པ་ཞེས་བྱ་བ་གང་ཡིན་པ་དེ་ནི་ཡིད་ཅེས་བྱ་བ་བཅུ་བཞི་པ་ཉིད་དུ་ངེས་པར་འགྱུར་བའོ། ། ཞེས་བཤད་པའི་ཕྱིར་རོ། ། འོ་ན་ཐམས་ཅད་ལ་སྨད་དགོས་ཀྱི།
གཅིག་གམ་གཉིས་ལ་སྨད་ཀྱང་ལྟུང་བར་མི་འགྱུར་རམ་སྙམ་ན་མ་ཡིན་ཏེ། བུད་མེད་ཀྱི་རྟེན་གྱི་ངོ་བོའི་ངོས་ནས་སྨད་པའི་ཕྱིར་གཅིག་ལ་སྨད་ཀྱང་ཐམས་ཅད་ལ་སྨད་པ་ཉིད་དུ་འགྱུར་རོ། ། ལྟུང་བའི་ངོ་བོ་ཉིད་བསྟན་ཟིན་ཏོ།། །། སྤྱི་དོན་གཉིས་པ་ཡན་ལག་དུས་ལྟུང་བར་འགྱུར་ཞེ་ན་ལྔ་སྟེ། དེ་ལ་དང་པོ་རྟེན་གྱི་ཡན་ལག་ནི་བརྗོད་ཟིན་ཏོ། ། གཉིས་པ་ཡུལ་གྱི་ཡན་ལག་ནི། བུད་མེད་མཐའ་དག་གོ ། གསུམ་པ་བསམ་པའི་ཡན་ལག་ནི། རྒྱུ་བཞི་སྔོན་དུ་སོང་ནས་སྨོད་པར་འདོད་པའོ། ། བཞི་པ་ངོ་བོ་ཉིད་ཀྱི་ཡན་ལག་ནི།
སྐྱེས་པ་ལས་བཀར་ཏེ་བུད་མེད་ཀྱི་རྟེན་ལ་ཆེར་སྨོད་པའོ། ། ལྔ་པ་དུས་སྐབས་ཀྱི་ཡན་ལག་ནི། བུད་མེད་ཀྱིས་སྨོད་པ་ཉིད་དུ་གོ་བའོ། ། སྤྱི་དོན་གསུམ་པ་ལྟུང་བར་འགྱུར་བའི་རྒྱུ་མཚན་ནི། གསང་བའི་ཐེག་པར་ཤེས་རབ་བཟུང་བར་བཤད་པ་དང་ཡང་འདིར་བུད་མེད་ནི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་ཡིན་པའི་ཕྱིར། མི་བསྐྱོད་པའི་དམ་ཚིག་གི་ལྟུང་བ་བསྒྲགས་པ་ལ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། ཅེས་བྱ་བ་དང༌། ལྟུང་བ་བསྒྲགས་པའི་སྐབས་སུ།
བུད་མེད་སྨད་པར་མི་བྱ་ཞིང༌། ། ཞེས་ཁས་བླངས་པའི་ཕྱིར་རོ། ། སྤྱི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། དོན་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བདག་མེད་པ་ཡིན་ལ། རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བུད་མེད་ཀྱི་རྣམ་པ་ཡིན་ནོ། ། སྙམ་དུ་བསླབ་པར་བྱའོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་རྟགས་ཇི་ལྟ་བུ་བུད་མེད་ཡིན་སྙམ་ན། བདག་མེད་པ་ལས་ཐམས་ཅད་འབྱུང་བ་བཞིན་དུ་བུད་མེད་ཀྱིས་ཀྱང་སེམས་ཅན་གྱི་ཁམས་བསྐྱེད་པ་དཔེར་བྱས་པ་སྟེ། དེ་སྐད་དུ། རྡོ་རྗེ་གུར་ལས།
བདག་མེད་མས་གསུངས་པ། ། ང་ཉིད་སངས་རྒྱས་ཐམས་ཅད་ཀྱི། ། ཡུམ་གྱི་གཟུགས་ཀྱིས་བསྐྱེད་པ་ལ། ། ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་པ་ལས་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཡུམ་དུ་གྱུར་པའོ། ། ཞེས་བྱ་བ་དང༌། སྡུད་པ་ཚིགས་སུ་བཅད་པ་ལས་ཀྱང༌། དེ་བཞིན་ཕྱོགས་བཅུའི་འཇིག་རྟེན་ཁམས་ཀྱི་སངས་རྒྱས་ཀྱང༌། ། ཡུམ་གྱུར་ཤེས་རབ་དམ་པ་འདི་ལ་དགོངས་པ་མཛད། །
ཅེས་གསུངས་སོ། ། སྤྱི་དོན་ལྔ་པ་བྱུང་བ་ཕྱིར་བཅོས་པའི་ཐབས་ནི། ཡན་ལག་ཚང་བ་དང༌། མ་ཚང་བའི་བྱེ་བྲག་གིས་དབང་བླང་བའམ། བཤགས་པར་བྱ་བ་ཡིན་ཏེ་གོང་དུ་བརྗོད་ཟིན་ཏོ།། །། སྤྱི་དོན་དྲུག་པ་ཆེ་འབྲིང་རྣམ་པར་གཞག་པ་ནི་ལྔ་ལས། དང་པོ་ཡུལ་གྱི་སྒོ་ནས་ཆེ་འབྲིང་རྣམ་པར་གཞག་པ་ནི། རང་གི་ཤེས་རབ་མ་ལ་བརྟེན་ནས་ཆེན་པོ། རིགས་དང་རྗེས་སུ་མཐུན་པ་ལ་བརྟེན་ནས་འབྲིང༌། བུད་མེད་གཞན་ལ་བརྟེན་ནས་སྨོད་པ་ནི་ཆུང་ངུའོ། །
བསམ་པ་དང༌། ངོ་བོ་ཉིད་དང༌། སོགས་པ་ནི་འདྲ་ལ། ཉེས་པར་བྱེད་པའི་སྒོ་ནས་ནི་ཡུལ་བུད་མེད་དེ་ལ་གནོད་པ་ཆེ་འབྲིང་གི་སྒོ་ནས་བརྟག་པར་བྱའོ། ། ཆེ་འབྲིང་རྣམ་པར་གཞག་པ་བསྟན་ཟིན་ཏོ།། །། འདིའི་ཉེས་པ་མེད་པའང་བདག་གིས་མ་སྨད་ཀྱང་ཡུལ་གྱིས་སྨོད་པར་གོ་བ་ལ་ནི་ཉེས་པ་མེད་དོ། ། སེམས་ཅན་དུ་མ་རྗེས་སུ་བཟུང་བའི་སྐབས་དང་ལྡན་པའམ། བུད་མེད་དེ་དག་ལ་ཕན་གདགས་པའི་བསམ་པ་དང་ལྡན་པས་སེམས་ཀྱིས་ནི་སྨད་པ་མེད་ལ། ལུས་ངག་གིས་སྨད་པ་ལྟ་བུ་ཀུན་ཏུ་སྣང་བ་ནི་ལྟུང་བའི་གཟུགས་བརྙན་ཏེ་ཉེས་པ་མེད་དོ། ། སྤྱིའི་དོན་བསྟན་ཟིན་ཏོ།། །།
ད་ནི་ཡན་ལག་གི་དོན་བརྗོད་པར་བྱ་སྟེ། ཤེས་རབ་རང་བཞིན་བུད་མེད་ལ། ། ཞེས་བྱ་བ་ལ། དོན་ཤེས་རབ་ཀྱི་ཕ་རོལ་ཏུ་ཕྱིན་པ་བདག་མེད་པའི་མཚོན་བྱེད། རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བུད་མེད་ཡིན་པའི་ཕྱིར་ཏེ། ལུང་ནི་གོང་དུ་བརྗོད་ཟིན་ཏོ། ། སྨོད་པར་བྱེད་པ་བཅུ་བཞི་པ། ཞེས་བྱ་བ་ནི་དེ་ལ་སྨོད་པ་ནི་བུད་མེད་ཀྱི་རྟེན་ལས་བཀར་ཏེ་འདི་དག་ཚང་ཚིང་མི་བཟད་པའོ། ། ཞེས་བྱ་བ་ལ་སོགས་པ་སེམས་ཤིང་སྨོད་པའོ། ། བཅུ་བཞི་པ་ཞེས་བྱ་བ་ནི་ལྟུང་བ་བཅུ་གསུམ་པ་བས་ཡང་བ་ཉིད་དང༌།
བཅུ་གསུམ་པའི་དམ་ཚིག་གི་རྫས་ལ་མི་གཙང་བར་འཛིན་པའི་བློ་མེད་པ་དེའི་ཚེ་བུད་མེད་ལ་སྨོད་པར་མི་འགྱུར་བའི་ཕྱིར་འདི་ནི་བཅུ་གསུམ་པའི་རྗེས་ལ་འབྱུང་བར་རིགས་པ་ཡིན་ནོ། ། ཡན་ལག་གི་དོན་བསྟན་ཟིན་ཏོ། ། རྩ་བའི་ལྟུང་བ་བཅུ་བཞི་པའི་རྒྱ་ཆེར་བཤད་པ་བསྟན་ཟིན་ཏེ། ལྟུང་བ་རྣམས་ཀྱི་རང་བཞིན་སོ་སོར་བཤད་པའི་རྒྱ་ཆེར་འགྲེལ་པ་བསྟན་ཟིན་ཏོ།། །། ད་ནི་གཞུང་གི་སྤྱི་དོན་གཉིས་པ་བསྲུངས་པའི་ཕན་ཡོན་བསྟན་པ་ནི། སྔགས་པས་འདི་དག་སྤངས་ནས་ནི། ། དངོས་གྲུབ་ངེས་པར་ཐོབ་པར་འགྱུར། ། ཞེས་གསུངས་ཏེ། དེ་ལ་སྔགས་ཞེས་བྱ་བ་ནི་མཚན་མ་དང་རྣམ་རྟོག་ལས་ཡིད་སྐྱོབ་པར་བྱེད་པའམ། ཐབས་དང་ཤེས་རབ་ཟུང་དུ་འབྲེལ་པ་སྟེ་མནྟྲ་ཞེས་བྱ་བའི་དོན་ཏོ། །
དེ་སྐད་དུ། གསང་བ་འདུས་པ་ལས། དབང་པོ་དང་ནི་ཡུལ་རྣམས་ཀྱི། ། རྐྱེན་ལས་གང་གང་བྱུང་བ་ཡི། ། ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། འཇིག་རྟེན་སྤྱོད་ལས་རྣམ་གྲོལ་བར། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱིས་བསྲུངས་པ་ནི། ། སྔགས་ཀྱི་སྤྱོད་པ་ཞེས་བཤད་དོ། །
ཞེས་བྱ་བ་དང༌། ཡང༌། གཉིས་སུ་མེད་པའི་མཚན་ཉིད་ཀྱང༌། དབང་ཡོན་ཏན་རིམ་པ་ལས། མན་ནི་སྟོང་པ་མཚན་མ་བྲལ། ། དེ་བཞིན་གཤེགས་པའི་དབུགས་དབྱུང་བ། ། ཤེས་རབ་ཆེན་པོར་བདག་གིས་བཤད། ། ཏྲ་ནི་སྐྱོབ་པར་བྱེད་པའི་དོན། ། རྡོ་རྗེ་སེམས་དཔའི་དབུགས་དབྱུང་བ། ། སྙིང་རྗེ་ཆེན་པོར་བདག་གིས་བཤད། །
སྟོང་པ་དང་ནི་སྙིང་རྗེ་ཉིད། ། གཉིས་སུ་མེད་དང་གཉིས་ཀྱི་ཚུལ། ། གསང་སྔགས་ཞེས་ནི་དེ་ལ་བཤད། ། ཅེས་གསུངས་སོ། ། པས་ཞེས་བྱ་བ་ཚིགས་སུ་བཅད་པའི་ངོར་བྱས་པ་སྟེ། སྔགས་པ་ཡིས་ཞེས་བྱའོ། ། དེ་ལ་པ་ནི་ལྡན་པ་སྟེ་དྲུག་པའི་དོན་ཏོ། ། དེས་ན་སྔགས་དང་ལྡན་པ་སྔགས་བསྒྲུབ་བྱར་བྱེད་པས་ན་སྔགས་པས་ཏེ། གང་རྟ་དང་གླང་པོ་ཆེ་དང་ལྡན་པ་ལ། རྟ་པ་དང་གླང་པོ་ཆེ་བ་ཞེས་བརྗོད་པ་བཞིན་ནོ། །
འདི་དག་ཅེས་བྱ་བ་ནི་རྩ་བའི་ལྟུང་བ་བཅུ་བཞིའོ། ། སྤངས་ནས་ནི་ཞེས་བྱ་བ་ནི་མ་ཉམས་པར་བསྲུངས་ན་ཞེས་བྱ་བའི་ཐ་ཚིག་གོ ། དངོས་གྲུབ་ངེས་པར་ཐོབ་པར་འགྱུར། ། ཞེས་བྱ་བ་ནི་སྐྱོན་མེད་པའི་བླ་མ་ལས་ཡོངས་སུ་རྫོགས་པའི་དབང་ཐོབ་ནས། རྩ་བ་དང་ཡན་ལག་གི་དམ་ཚིག་མ་ཉམས་པར་བྱས་ན་ལམ་གཞན་མི་དགོས་པར་ངེས་པར་སངས་རྒྱས་སུ་འགྲུབ་པར་འགྱུར་ཏེ། ཇི་སྐད་དུ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་པདྨ་རྡོ་རྗེས་གསུངས་པ་ཡིན་ནོ། །
གཞུང་གི་དོན་གཉིས་པ་བསྲུངས་བའི་ཕན་ཡོན་བཤད་ཟིན་ཏོ།། །། གཞུང་གི་དོན་གསུམ་པ་མ་བསྲུངས་པའི་ཉེས་དམིགས་ནི། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་གཟུང་བར་འགྱུར། ། དེ་ནས་སྡུག་བསྔལ་མྱོང་འགྱུར་ཏེ། ། ཐུར་དུ་བལྟས་ཏེ་དམྱལ་བར་འགྲོ། ། ཞེས་གསུངས་ཏེ། གཞན་དུ་ཞེས་བྱ་བ་ནི་གོང་མ་ལ་སྙེགས་པ་སྟེ། མ་བསྲུངས་ནའོ། ། དམ་ཚིག་ལས་ཉམས་ན་ཞེས་བྱ་བ་ནི་བཅུ་བཞི་པའི་ཉེས་པ་མཐའ་དག་གམ།
གཅིག་བྱུང་ཡང་ཉམས་པ་སྟེ། དཔེར་ན་ཕྱོགས་བཞི་ནས་དུག་སྦྲུལ་བཞི་ཅིག་ཅར་བྱུང་བར་གྱུར་ལ། དེ་ལ་བརྩོན་འགྲུས་དང་བརྟུན་པས་གསུམ་བསད་ཀྱང་བཞི་པས་ཀྱང་བདག་ཉམས་པར་བྱེད་པ་བཞིན་ནོ། ། ཉམས་པ་བདུད་ཀྱིས་གཟུང་བར་འགྱུར། ། ཞེས་བྱ་བ་ནི་དེ་ཉམས་ན་བདུད་བཞིས་ཀུན་ཏུ་འཚེ་བ་སྟེ། ཐོག་མར་ཉོན་མོངས་པའི་བདུད་མི་དགེ་བའི་བསམ་པ་དུ་མ་དང་ལྡན་པ་འབྱུང་ལ། དེ་ནས་ལྷའི་བུའི་བདུད་ཀྱིས་མི་མཐུན་པའི་ཕྱོགས་རྣམ་པ་སྣ་ཚོགས་པ་བྱས་ནས་འཆི་བདག་གི་བདུད་ཀྱིས་བསད་དེ། ཕུང་པོའི་བདུད་ཀྱིས་འཁོར་བ་ནས་འཁོར་བར་ཉིང་མཚམས་སྦྱོར་བ་ཡིན་ནོ། ། དེ་ནས་སྡུག་བསྔལ་མྱོང་གྱུར་ཏེ། ། ཞེས་བྱ་བ་ནི་ཚེ་འདི་དང་ཕ་རོལ་གྱི་སྡུག་བསྔལ་མཐའ་དག་སྤྱིར་བསྟན་པ་ཡིན་ལ།
ཐུར་དུ་བལྟས་ཏེ་དམྱལ་བར་འགྲོ། ། ཞེས་བྱ་བ་ནི་ཚེ་ཕ་རོལ་གྱི་ཉེས་པ་སྟེ། བླ་མ་བཀྲོངས་པ་ལ་སོགས་པ་ཉེས་པ་ཆེས་ཆེ་བ་དག་སྤྱད་ན་ནི་ལུས་དེ་ཉིད་ལས་གོ་སྐབས་ཕྱེ་ནས། འབར་བཞིན་དུ་མནར་མེད་པའི་སེམས་ཅན་དམྱལ་བར་འགྱུར་བ་ཡིན་ཏེ། འདི་ཡང་མིའི་སྣང་བ་ནུབ་པས་ཚེ་ཕ་རོལ་གྱི་ཁོངས་སུ་གཏོགས་པའོ། ། གཞན་ཉེས་པ་ཆེ་འབྲིང་གི་བྱེ་བྲག་གིས་མཚམས་ཡོད་པའམ། མཚམས་མེད་པ་ཡང་རུང་སྟེ་དམྱལ་བ་བཅུ་དྲུག་པོ་དག་བསྐྱེད་པ་ཡིན་ནོ། ། དམྱལ་བའི་སྡུག་བསྔལ་ཅུང་ཟད་བསྲབས་ནས་ཀྱང་ངན་འགྲོ་གཞན་གྱི་སྡུག་བསྔལ་མྱོང་བ་ཡིན་ལ། དེ་དག་ཅུང་ཟད་བསྲབས་ནས་ཀྱང་མཐོ་རིས་དག་ཐོབ་ནའང་མཐོ་རིས་ཀྱི་སྡུག་བསྔལ་དཔག་ཏུ་མེད་པ་དག་སྤྱད་ནས། དེར་མི་དགེ་བ་བསགས་ནས་སླར་ཡང་ངན་འགྲོ་ལ་སོགས་པར་འཇུག་པ་ཡིན་ནོ། །
མི་དགེ་བ་སྤྱད་པའི་རྣམ་པར་སྨིན་པར་འདི་དག་ནི། རྒྱ་ཆེར་མདོ་དྲན་པ་ཉེ་བར་གཞག་པ་ལས་བཙལ་བར་བྱའོ། ། ཆོས་ལ་སྨད་པའི་ལས་ཀྱི་སྒྲིབ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་པ་ལས་ཀྱང་འབྱུང་ངོ༌། ། མདོ་གཞན་དག་ལས་ཀྱང་བཙལ་བར་བྱའོ། ། དེ་ལྟ་བུའི་སྡུག་བསྔལ་དག་བསམས་ལ་བག་ཡོད་པས་ཉེས་པ་མི་འབྱུང་བ་ལ་བསླབ་པར་བྱའོ། ། མ་བསྲུངས་པའི་ཉེས་དམིགས་ཀྱི་སྐབས་བསྟན་ཟིན་ཏོ།། །། གཞུང་གི་དོན་བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་བྱ། ། ཞེས་གསུངས་ཏེ།
དེ་བས་ཞེས་བྱ་བ་ནི་གོང་དུ་བསྟན་པའི་ཉེས་པ་དག་འབྱུང་བའི་ཕྱིར་སྡུག་བསྔལ་དྲན་པར་བྱས་ལ་བསྲུང་བར་བྱའོ། ། ང་རྒྱལ་བཅོམ་བྱས་ལ་ཞེས་བྱ་བ་ནི་ལྟུང་བ་ཐམས་ཅད་ང་རྒྱལ་ལ་བརྟེན་ནས་འབྱུང་སྟེ། རིགས་དང༌། གཟུགས་དང༌། ཡོན་ཏན་ལ་སོགས་པའི་སྒོ་ནས་བདག་ནི་མཆོག་ཏུ་གྱུར་ལ་འདི་ནི་ཆེས་དམན་པའོ་ཞེས་བྱ་བ་ལྟ་བུའམ། བདག་ནི་བདེན་པ་འདི་ནི་མི་བདེན་པའོ་ཞེས་བྱ་བ་ལྟ་བུའམ། འདི་ལྟ་བུའི་ཉེས་པ་ནི་ཚོད་ཡོད་དོ་ཞེས་བྱ་བ་ལ་སོགས་པ་ལྟ་བུའི་ང་རྒྱལ་དོར་ལ། ཞི་ཞིང་དུལ་བ་དག་གིས་བསླབ་པར་བྱ་བ་ཡིན་ནོ། ། བདག་ཉིད་མ་འཁྲུལ་ཤེས་པར་བྱ། ། ཞེས་བྱ་བ་འདིས་ནི་གཉིས་བསྟན་པ་ཡིན་ཏེ།
རྟེན་གྱི་ཡན་ལག་དང༌། བསྐྱང་བའི་ཐབས་སོ། ། དང་པོ་ནི་བདག་ཉིད་མ་འཁྲུལ་བའི་ཚེ་ལྟུང་བ་བྱུང་བ་རྣམས་ནི་ཤེས་པ་རང་བཞིན་དུ་གནས་པའི་ཕྱིར་རྩ་བའི་ལྟུང་བ་ཡིན་ལ། ཤེས་པ་རང་བཞིན་དུ་མི་གནས་པའི་ཚེ་བཤགས་པར་བྱ་བའམ། ཉེས་པ་ཉིད་དུ་འགྱུར་རོ། ། གཉིས་པ་བསྐྱང་བའི་ཐབས་དང་སྦྱར་ན་མ་འཁྲུལ་བར་ཤེས་པར་བྱ་བ་ནི་བསླབ་པ་རྣམས་བསྲུང་བར་འདོད་པས་བག་ཡོད་པ་དང༌། དྲན་པ་དང༌། ཤེས་བཞིན་གྱིས་བསྐྱང་བར་བྱ་སྟེ། དེ་ལྟར་ན་ཉེས་པ་མི་འབྱུང་བར་འགྱུར་རོ། ། དྲན་པ་དང་ཤེས་བཞིན་གྱིས་མ་བསྐྱངས་པ་ནི་ཉེས་པ་ཐམས་ཅད་ཀྱི་རྩ་བ་ཡིན་ཏེ།
དེ་སྐད་དུ། སྤྱོད་འཇུག་ལས། ཤེས་བཞིན་མེད་པའི་ཆོམ་རྐུན་དག ། དྲན་པ་ཉམས་པའི་རྗེས་འབྲངས་ནས། ། བསོད་ནམས་དག་ནི་ཉེར་བསགས་ཀྱང༌། ། ཀུན་པོས་ཕྲོགས་བཞིན་ངན་འགྲོར་འགྲོ། ། ཞེས་གསུངས་པའི་ཕྱིར་རོ། ། དེས་ན་བསླབ་པ་བསྲུང་བར་འདོད་པས་སེམས་བསྲུང་བར་བྱ་སྟེ། དེ་ཉིད་ལས། བསླབ་པ་བསྲུང་བར་འདོད་པ་ཡིས། །
རབ་ཏུ་བསྒྲིམས་ནས་སེམས་བསྲུང་སྟེ། ། སེམས་འདི་བསྲུང་བར་མ་བྱས་ན། ། བསླབ་པ་བསྲུང་བར་ཡང་མི་ནུས། ། ཞེས་བྱ་བ་དང༌། ཡང༌། དེ་ལྟས་བདག་གི་སེམས་འདི་ནི། ། ལེགས་བཟུང་ལེགས་པར་བསྲུང་བར་བྱ། ། སེམས་སྲུང་བརྟུལ་ཞུགས་མ་རྟོགས་པར། ། བརྟུལ་ཞུགས་མང་པོས་ཅི་ཞིག་བྱ། ། ཞེས་གསུངས་པ་ཡིན་ནོ། །
སེམས་དེའང་ཇི་ལྟར་བསྲུང་ཞེ་ན། དྲན་པ་དང་ཤེས་བཞིན་གྱིས་བསྐྱང་བར་བྱ་སྟེ། དེའང་དེ་ཉིད་ལས། སེམས་བསྲུང་འདོད་པ་རྣམས་ལ་ནི། ། དྲན་པ་དང་ནི་ཤེས་བཞིན་དག ། སྲོག་ལ་བབ་ཀྱང་སྲུངས་ཤིག་ཅེས། ། བདག་ནི་དེ་སྐད་འདོམས་པར་བྱེད། ། ཅེས་གསུངས་པ་ཡིན་ནོ། ། དྲན་པ་དང་ཤེས་བཞིན་ཡང་ཅིས་བསྐྱང་སྙམ་ན། ཁྲེལ་ཡོད་པ་དང༌།
ངོ་ཚ་ཤེས་པ་བསྐྱང་སྟེ། དེ་ལ་ཁྲེལ་ཡོད་ནི་བདག་གམ་འཇིག་རྟེན་གྱི་དབང་དུ་བྱས་ནས་གཞན་གྱིས་བཅའ་བར་འགྱུར་བ་དང༌། བླ་མ་དང་སློབ་དཔོན་གྱིས་སྐྱོན་དུ་དོགས་པས་ཁྲེལ་ཡོད་ཅིང་འཇིགས་པས་བསྲུང་བ་སྟེ། དེས་ན་ལས་དང་པོ་པས་དགེ་བའི་བཤེས་གཉེན་དག་གིས་དྲུང་དུ་བསྙེན་ཅིང་བརྟེན་པར་བྱའོ། ། དེ་སྐད་དུ་དེ་ཉིད་ལས། བླ་མ་དང་ནི་འགྲོགས་པ་དང༌། ། མཁན་པོས་རྗེས་སུ་བསྟན་པ་ལས། ། འཇིགས་པས་སྐལ་ལྡན་གུས་བྱེད་ལ། ། དྲན་པ་ཤིན་ཏུ་སྐྱེ་བར་འགྱུར། ། ཞེས་གསུངས་སོ། །
ཡང་ངོ་ཚ་ཤེས་པས་བསྲུང་བ་ནི། འཇིག་རྟེན་པས་མི་ཚོར་དུ་རེ་བའི་མི་དགེ་བ་ལ་འཇུག་པར་བསམ་པ་ན་ནང་གི་དགེ་བའི་བཤེས་གཉེན་བསྟེན་པ་དང༌། ཚེ་ཕྱི་མའི་རྣམ་པར་སྨིན་པར་དྲན་པར་བྱ་སྟེ། དེ་ཡང་སོ་སོའི་སྐྱེ་བོ་དག་པས་ཆེས་བཟང་བའི་སངས་རྒྱས་དང༌། བྱང་ཆུབ་སེམས་དཔའ་དག་གིས་མི་དགེ་བ་འདི་གཟིགས་ལ། ཚེ་ཕྱི་མ་ལ་ངན་འགྲོའི་འཇིགས་པ་བདག་ཉིད་ཀྱིས་མྱོང་བའི་ཕྱིར་མི་དགེ་བ་དག་བསྲུང་བར་བྱའོ། ། དེ་སྐད་དུ་དེ་ཉིད་ལས། སངས་རྒྱས་བྱང་ཆུབ་སེམས་དཔའ་ཀུན། ། ཀུན་ཏུ་ཐོགས་མེད་གཟིགས་པར་ལྡན། ། དེ་དག་ཀུན་གྱི་སྤྱན་སྔ་ན། །
བདག་ནི་རྟག་པར་གནས་སོ་ཞེས། ། དེ་ལྟར་བསམས་ནས་ངོ་ཚ་དང༌། ། གུས་དང་འཇིགས་ལྡན་དེ་བཞིན་མནོས། ། ཞེས་གསུངས་པ་ཡིན་ནོ། ། དེ་བས་ན་ཉེས་པ་དག་མི་འབྱུང་བར་བྱ་བའི་ཕྱིར་བག་ཡོད་ཅིང་དྲན་པ་དང་ཤེས་བཞིན་གྱིས་ཀུན་ཏུ་བསྐྱང་བར་བྱའོ། ། ཉེས་པ་མི་འབྱུང་བར་བྱ་བའི་ཕྱིར་བསྐྱང་བ་བསྟན་ཟིན་ཏོ།། །། གཞུང་གི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ་གཉིས། ལྟུང་བ་ལས་ལྡང་བ་དང༌། དམ་ཚིག་དང་སྡོམ་པ་ཡང་དག་པར་བླང་བའོ། ། དང་པོ་ནི་ཡན་ལག་མ་ཚང་བ་རྣམས་ལ་བཤགས་པར་བྱ་བ་ཉིད་དེ།
དེའང་མཉམ་པར་བཞག་པས་བླ་མ་ལ། ཅི་འབྱོར་པ་ཡིས་མཆོད་བྱས་ལ། ། ཞེས་སྨོས་པ་ལ། མཉམ་པར་བཞག་པས་ཞེས་བྱ་བ་ནི་དྲན་པ་དང་ཤེས་བཞིན་གྱིས་ཟིན་པ་ཡིན། དེ་ལ་མི་འབྱུང་བར་བྱ་བའི་ཕྱིར་བསླབ་པ་ནི། དྲན་པ་དང་ཤེས་བཞིན་ནི་བསྟན་ཟིན་ལ། འདིར་བདག་ནི་ཉེས་པ་ཆེ་འབྲིང་འདི་ལྟ་བུ་དང་ལྡན་པས་ཕྱིར་བཅོས་པའི་ཐབས་ནི་འདི་ལྟ་བུ་དགོས་སོ། ། ཞེས་ལེགས་པར་ཤེས་པར་བྱ་བ་གང་ཡིན་པའོ། ། བླ་མ་ལ་ཞེས་བྱ་བ་ནི་རྡོ་རྗེ་ཐེག་པའི་སྒོ་ནས་སྨིན་པར་བྱེད་པ་དང་ལམ་ཀུན་ཏུ་སྟོན་པ་ལ་བླ་མ་ཞེས་གྲགས་པ་ཡིན་ནོ། ། དེ་སྐད་དུ།
ཡང་དག་པར་སྦྱོར་བའི་རྒྱུད་ཕྱི་མ་ལས། བླ་མ་ནི་སྔགས་དང་རྒྱུ་དང་མན་ངག་ཅན་ནོ། ། ཞེས་གསང་སྔགས་འཛིན་པ་ལ་བླ་མ་ཞེས་གསུངས་པ་དང་མཐུན་ནོ། ། དེ་ལྟར་ན་དེ་ནི་བཤགས་པར་བྱ་བ་དང༌། ཚོགས་བསག་པར་བྱ་བའི་ཡུལ་མཆོག་ཏུ་གྱུར་པ་སྟེ། རྡོ་རྗེ་རྩེ་མོ་ལས། བླ་མ་སངས་རྒྱས་ཀུན་དང་མཉམ། ། ཞེས་གསུངས་པའི་ཕྱིར་རོ། ། དེས་ན་ཉེས་པ་ཆེན་པོ་རྣམས་ཀྱི་བཤགས་བྱའི་རྟེན་ཡིན་པས་གཞུང་དུ་བསྟན་ལ། ཉེས་པ་ཕྲ་མོ་བྱུང་ཞིང་བླ་མ་དང་ཡུལ་འགྱངས་མ་རིང་དུ་གྱུར་ན་དམ་ཚིག་གི་ཉེས་པ་མེད་པའི་རྡོ་རྗེ་སྤུན་ཡང་བཤགས་པའི་རྟེན་དུ་གཟུང་བ་ཤུགས་ལས་བསྟན་ཏོ། །
ཅི་འབྱོར་པ་ཡིས་མཆོད་བྱ་སྟེ། ། ཞེས་བྱ་བ་ནི་ཚོགས་ཀྱི་འཁོར་ལོ་ལ་སོགས་པ་བྱས་ནས་བདོག་པ་ཐམས་ཅད་བཏང་བའི་བར་དུ་བྱས་ལ། སྟོབས་བཞིའི་སྒོ་ནས་བཤགས་པ་བྱ་བ་ཡིན་ནོ། ། འདིས་ལྟུང་བ་ལས་ལྡང་བའང་བསྟན་མོད་ཀྱི། དམ་ཚིག་དང་སྡོམ་པ་ཡང་དག་པར་བླང་བའི་སྔོན་དུ་འགྲོ་བ་བླ་མ་ལ་གསོལ་བ་གདབ་པ་དང༌། ཉེས་པ་ཆེས་ཆེ་བ་རྣམས་ལ་དབང་གི་རྗེས་ལ་བླ་མ་ལ་བརྟེན་ཏེ། ལས་ཀྱི་སྒྲིབ་པ་སྦྱང་བའང་བསྟན་ཏེ། བླ་མ་ནི་ལམ་དང་དངོས་གྲུབ་ཐམས་ཅད་ཀྱི་རྩ་བ་ཡིན་ཏེ། བླ་མ་ལྔ་བཅུ་པ་ལས། དེ་བྱིན་སངས་རྒྱས་ཐམས་ཅད་ལ། །
རྟག་ཏུ་བྱིན་པ་ཉིད་དུ་འགྱུར། ། དེ་བྱིན་བསོད་ནམས་ཚོགས་ཡིན་ཏེ། ། ཚོགས་ལས་དངོས་གྲུབ་མཆོག་ཏུ་འགྱུར། ། ཞེས་བྱ་བ་དང༌། བླ་མ་ལས་ནི་དངོས་གྲུབ་དང༌། ། མཐོ་རིས་དང་ནི་བདེ་བ་ཐོབ། ། ཅེས་གསུངས་སོ། ། དེ་ལ་སོགས་པ་དྲི་མ་མེད་པའི་བཀའ་དང༌། བསྟན་བཅོས་ཐམས་ཅད་ལས་ཀྱང་འབྱུང་ཞིང་ཡང་དག་པའི་མན་ངག་ནས་ཀྱང་བསྟན་པ་ཡིན་ནོ། ། གཉིས་པ་དམ་ཚིག་དང་སྡོམ་པ་ཡང་དག་པར་བླང་བའི་ཐབས་གསུངས་པ་ནི།
གསུམ་ལ་སྐྱབས་འགྲོ་ནས་བརྩམས་ཏེ། ། བྱང་ཆུབ་སེམས་སོགས་སྡོམ་པ་ནི། ། གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་གཟུང་བར་བྱ། ། ཞེས་བྱ་བ་ལ། གསུམ་ལ་སྐྱབས་འགྲོ་ནས་བརྩམས་ཏེ། ། ཞེས་བྱ་བ་ནི་རྩ་བའི་ལྟུང་བ་བྱུང་ན་སྡོམ་པ་བཏང་བས་ན་སླར་སྡོམ་པ་བླང་དགོས་ལ། དེ་ཡང་ཐུན་མོང་གི་སྐྱབས་སུ་འགྲོ་བ་དང༌། རང་གང་ལ་གནས་པའི་སོ་སོར་ཐར་པ་བླང་བར་བྱའོ། ། བྱང་ཆུབ་སེམས་ཞེས་བྱ་བ་ནི་དེའི་རྗེས་ལ་ཐུན་མོང་མ་ཡིན་པའི་སྐྱབས་སུ་འགྲོ་བ་དང༌།
སྨོན་འཇུག་གི་བདག་ཉིད་ཅན་གྱི་བྱང་ཆུབ་ཀྱི་སེམས་བསྐྱེད་པར་བྱ་སྟེ། དེ་ནི་གུད་དུ་བླངས་ཀྱང་རུང༌། ། མ་བླངས་ཀྱང་དབང་གི་སྔོན་དུ་སྟ་གོན་གྱི་སྐབས་སུ་འབྱུང་བ་ཡིན་ནོ། ། བྱང་ཆུབ་སེམས་སོགས་སྡོམ་པ་ཞེས་བྱ་བ་ནི་དཀྱིལ་འཁོར་དུ་འཇུག་པ་སྔོན་དུ་འགྲོ་བས་དབང་རྣམས་ཡོངས་སུ་རྫོགས་པར་བླངས་ཤིང༌། དམ་ཚིག་དང་སྡོམ་པ་མཐའ་དག་ནོད་པར་བྱ་བ་ཉིད་ཡིན་ནོ། ། གལ་ཏེ་བདག་ལ་ཕན་འདོད་ན། ། ཞེས་བྱ་བ་ལ་སྤྱིར་བདེ་བ་དང་ཕན་པ་ཞེས་བྱ་བ་གཉིས་ཡིན་པ་ལ། བདེ་བ་ནི་འཇིག་རྟེན་འདིར་བདེ་བ་ཡིན་ལ། ཕན་པ་ནི་ཕ་རོལ་ཏུ་ཕན་པ་ཉིད་ཡིན་ནོ། ། དེ་ལ་གཉིས་ཀ་འབྱུང་ན་ནི་བྱ་ལ།
གཉིས་ཀ་མི་འབྱུང་ན་མི་བྱ་ཞིང་འདིར་བདེ་ཡང་ཕྱི་མར་མི་ཕན་ན་མི་བྱ་ལ། འདིར་མི་བདེ་ཡང་ཕྱི་མར་ཕན་ན་ནི་བྱ་བ་ཉིད་ཡིན་པས་ན་གཙོ་བོར་གྱུར་པས་འདིར་ཕན་པ་ཉིད་སྨོས་པ་ཡིན་ནོ། ། དེས་ན་མཆོག་དང་ཐུན་མོང་གི་དངོས་གྲུབ་ཐོབ་པར་འདོད་པས་དབང་བླང་བ་ལ་ཕན་པར་འདོད་ན་ཞེས་སྦྱར་རོ། ། སྔགས་པས་འབད་དེ་གཟུང་བར་བྱ། ། ཞེས་བྱ་བ་ལ། སྔགས་པས་ཞེས་བྱ་བ་ནི་རྡོ་རྗེ་ཐེག་པའི་གང་ཟག་གོ ། འབད་དེ་ཞེས་བྱ་བ་ནི་བརྩོན་འགྲུས་དང་བརྟུན་པ་ཆེར་བསྐྱེད་ནས་ཉེས་པ་མི་འབྱུང་བར་བྱ། བྱུང་ནའང་མྱུར་དུ་ཕྱིར་བཅོས་པ་ཉིད་ཡིན་ནོ། ། དེ་སྐད་དུ། བྱང་ཆུབ་སེམས་དཔའ་ལ་ཉེས་པ་དག་མི་འབྱུང་བ་ཡིན།
བྱུང་ནའང་ཆོས་བཞིན་འདུལ་བ་བཞིན་སྟོན་པའི་བསྟན་པ་བཞིན་རིངས་པ་རིང་པར་སྐྱེན་པར་འཆོས་པ་ཡིན་ནོ་ཞེས་གསུངས་པས་ན་སྡོམ་པ་དག་ཡང་དག་པར་བླང་བར་བྱ་བའི་ཕྱིར། གཟུང་བར་བྱ་ཞེས་གསུངས་པ་ཡིན་ནོ། ། དེས་ན་དམ་པ་དང་པོ་ལས། རྩ་བའི་ལྟུང་བ་བྱུང་གྱུར་ན། ། སླར་ལ་དཀྱིལ་འཁོར་འདི་རུ་ནི། ། དག་པའི་རྒྱུར་ནི་འཇུག་པར་བྱ། ། ཞེས་གསུངས་པ་དང༌། ཉེ་བ་འཁོར་གྱིས་ཞུས་པ་ལས་ཀྱང༌། ཉན་ཐོས་ཀྱི་ཉེས་པ་རྣམས་ནི་སླར་བཅོས་སུ་མེད་པར་ཟུང་ཤིག བྱང་ཆུབ་སེམས་དཔའི་སྡོམ་པ་རྣམས་ནི་སླར་བཅོས་སུ་ཡོད་པར་ཅུང་ཤིག་ཅེས་གསུངས་པའི་ཕྱིར་རོ། །
འདིར་ཁ་ཅིག་འདི་སྐད་དུ། གསུམ་ལ་སྐྱབས་འགྲོ་ནས་བརྩམས་ཏེ། ། ཞེས་བྱ་བ་ཐུན་མོང་གི་སྐྱབས་འགྲོ་དང༌། སོ་སོར་ཐར་པ་ལས་འཆད་ཅིང༌། རྡོ་རྗེ་རྩེ་མོ་ལས་ཀྱང༌། སོ་སོར་ཐར་དང་བྱང་ཆུབ་སེམས། ། རིག་འཛིན་རང་གི་སྡོམ་པའོ། ། ཞེས་གསུངས་པ་དེ་གཉིས་ཀའང་སྐྱོན་དང་བཅས་པ་ཡིན་ཏེ། རིག་པ་འཛིན་པ་དང༌། བྱང་ཆུབ་སེམས་དཔའི་སྡོམ་པ་གཉིས་ནི་ནང་མི་འགལ་མོད།
སོ་སོར་ཐར་པ་ནི་བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། སོ་སོར་ཐར་པ་ནི་གླིང་གསུམ་གྱི་སྐྱེས་པ་དང༌། བུད་མེད་མིན་པ་གཞན་ལ་མི་སྐྱེ་ལ། བྱང་ཆུབ་སེམས་དཔའི་སྡོམ་པ་ནི་འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར་རོ། ། ཡང་གནས་པའི་རྟེན་དུའང་མི་འཐད་དེ། སོ་སོར་ཐར་པ་ནི་ཤི་ནས་གཏོང་ལ། བྱང་ཆུབ་སེམས་དཔའ་ནི་ཇི་སྲིད་སངས་མ་རྒྱས་ཀྱི་བར་དུ་མི་གཏོང་བའི་ཕྱིར་རོ་ཞེ་ན། ཉན་ཐོས་དང་ཐུན་མོང་བའི་སོ་སོར་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱོད་སྨྲ་བ་བཞིན་ཁོ་བོ་ཅག་ཀྱང་སྨྲའོ། ། འོ་ན་ཁྱོད་ཀྱི་སོ་སོར་ཐར་པ་སྔོན་དུ་མ་སོང་བའི་སྡོམ་པ་གསུམ་གང་ཡིན་ཞེ་ན། འདིར་སོ་སོར་ཐར་པའི་རང་བཞིན་ནི་གཞན་ལ་གནོད་པ་གཞི་དང་བཅས་པ་ལས་ལོག་པ་ཡིན་ལ།
བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཞིང༌། རིག་པ་འཛིན་པ་ནི་དེ་དག་ཀྱང་ལྷའི་རྣམ་པའམ། ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པས་ན་འདི་ལ་འགལ་བ་ཡོད་པ་མ་ཡིན་ནོ། ། འོ་ན་སྔར་སོ་སོར་ཐར་པའི་སྡོམ་པ་དགེ་སློང་གི་བར་ཐོབ་པ་ཞིག་གིས་ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་ནོས་པར་གྱུར་ན། འདི་ལ་སྡོམ་པ་ཇི་ལྟར་ལྡན་ཞེ་ན། དགེ་སློང་གིས་སེམས་བསྐྱེད་པའི་ཚེ་སོ་སོར་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ནི་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། ། དེ་སྐད་དུ་རྒྱུད་འབུམ་པའི་ལུང་དེ་ཁོ་ན་ཉིད་ཡེ་ཤེས་གྲུབ་པ་ཞེས་བྱ་བ་ལས་འབྱུང་བ། རྡོའི་རིགས་ཀྱི་བྱེ་བྲག་གིས། ། བཞུས་པས་ལྕགས་དང་ཟངས་དངུལ་འབྱུང༌། །
གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་སྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང༌། ། དཀྱིལ་འཁོར་ཆེན་པོ་འདིར་ཞུགས་ན། ། རྡོ་རྗེ་འཛིན་པ་ཞེས་བྱའོ། ། ཞེས་གསུངས་སོ། ། དཔེ་དེ་ཡང་རྡོ་ནི་ཕལ་པ་ཡིན་ལ། ལྕགས་ནི་ཉན་ཐོས་ཀྱི་བསླབ་པར་བྱ་བ། ཟངས་ནི་རང་རྒྱལ་གྱི་བསླབ་པར་བྱ་བ།
དངུལ་ནི་བྱང་ཆུབ་སེམས་དཔའི་བསླབ་པར་བྱ་བ་ཡིན་ཞིང༌། གསེར་འགྱུར་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། ། བྱུང་བ་ཕྱིར་བཅོས་པའི་ཐབས་བསྟན་ཟིན་ཏོ། ། རྡོ་རྗེ་ཐེག་པའི་རྩ་བའི་ལྟུང་བ་ཞེས་བྱ་བ་ནི་གོང་དུ་བརྗོད་ཟིན་ལ། རྫོགས་སོ་ཞེས་བྱ་བ་ནི་རྩ་བའི་གཞུང་གི་སྐབས་མཐར་ཕྱིན་ཏོ་ཞེས་བྱ་བའི་ཐ་ཚིག་གོ ། རང་བཞིན་ཕན་ཡོན་ཉེས་དམིགས་བསླབ་བྱ་དང༌། ། ཕྱིར་བཅོས་བཅས་པའི་རྣམ་འགྲེལ་རྒྱ་ཆེར་བགྱིས། ། བསོད་ནམས་འདི་ཡིས་ལམ་ལ་ཞུགས་པ་རྣམས། ། ཉེས་པ་སྤངས་ནས་ཀུན་མཁྱེན་ཐོབ་པར་ཤོག ། རྡོ་རྗེ་ཐེག་པའི་རྩ་བའི་ལྟུང་བ་རྒྱ་ཆེར་བཤད་པ་འཁྲུལ་པ་སྤོང་བ་ཞེས་བྱ་བ་ལས།
རྩ་བའི་རྣམ་པར་འགྲེལ་པའི་སྐབས་ཏེ་ལེའུ་དང་པོའོ།། །། རྡོ་རྗེ་འཆང་གཙོ་བླ་ཆེན་ལ། ། སྤྱི་བོས་ཕྱག་ནི་བྱས་ནས་སུ། ། ཡན་ལག་ཉེས་པའི་ལྟུང་བ་ཡི། ། རྣམ་བཤད་འདིར་ནི་བྲི་བར་བྱ། ། དེ་ལ་ཐོག་མར་རྩ་བའི་ལྟུང་བ་དང༌། ཡན་ལག་གི་ཉེས་པ་ཞེས་བྱ་བ་གཉིས་སུ་ཕྱེ་བ་ལས་རྩ་བའི་ལྟུང་བའི་བཤད་པ་བསྟན་ཟིན་ནས་ཡན་ལག་གི་ཉེས་པ་བཤད་པར་འདོད་པས། ཡན་ལག་དམ་ཚིག་ཅེས་བྱ་བ། ། ཞེས་བྱ་བ་ལ་སོགས་པ་སྨོས་ཏེ། འདི་ལ་གཉིས།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་མདོར་བསྟན་པ་ནི། ཡན་ལན་དམ་ཚིག་ཅེས་བྱ་བ། ། ཞེས་བྱ་བ་སྟེ། ཡན་ལག་གི་དམ་ཚིག་ནི་རྩ་བའི་ལྟུང་བ་གོང་མ་རྣམས་ཉིད་ཀྱི་ཕྱོགས་སུ་གཏོགས་པས་ངོ་བོ་ཉིད་ལ་སོགས་པའི་ཡན་ལག་རྣམས་ཅི་རིགས་པར་མ་ཚང་བའོ། ། རྒྱས་པར་བཤད་པ་ལ་བཞི། ངོ་བོ་རྒྱས་པར་བཤད་པ་དང༌། ཡན་ལག་གི་མིང་དོན་དང༌། མ་བསྲུངས་པའི་ཉེས་པ་དང༌།
བཤགས་པའི་དུས་བསྟན་པའོ། ། དང་པོ་ལ་དྲུག ཉེས་པའི་ངོ་བོ་ཉིད་དང༌། ཡན་ལག་དུས་ཉེས་པར་འགྱུར་བ་དང༌། ཉེས་པར་འགྱུར་པའི་རྒྱུ་མཚན་དང༌། མི་འབྱུང་བར་བྱ་བའི་ཕྱིར་བསླབ་པ་དང༌། ཉེས་པ་མེད་པའི་སྐབས་དང༌། བྱུང་བ་ཕྱིར་བཅོས་པའི་དུས་དང་བཅས་པའོ། ། དེ་ལ་དང་པོ་དང་གཉིས་པ་ནི་གཞུང་ཉིད་དུ་རྣམ་པར་སྟོན་ལ། རྒྱུ་མཚན་ནི་རྩ་བའི་ཁོངས་སུ་འདུ་བའི་ཕྱིར་ཡིན་ཞིང་མི་འབྱུང་བའང་དེ་བཞིན་དུ་བསྟན་པར་བྱའོ། །
ཉེས་པ་མེད་པ་ཞར་ལས་འབྱུང་ལ། ཕྱིར་བཅོས་པའི་ཐབས་ནི་འོག་ནས་སྟོན་ཏོ། ། དེ་ལ་དང་པོ་ངོ་བོ་ཉིད་ནི་དོན་བརྒྱད་དམ་དགུ་རུ་གནས་པ་ལས་དང་པོ་ནི། དམ་ཚིག་དང་ནི་མི་ལྡན་པའི། ། རིག་མ་བསྟེན་པར་དགའ་བ་དང༌། ། ཞེས་བྱ་བ་སྨོས་ཏེ། དབང་མ་ཐོབ་པའམ། ཐོབ་ཀྱང་ཉམས་པའི་རིག་མ་ཕྱག་རྒྱའི་ལམ་དུ་ཡིད་ཀྱིས་བསྟེན་པར་དགའ་ན་ཉེས་བྱས་སོ། ། འདི་ལ་ཡན་ལག་ནི་ལྔ་སྟེ། རྟེན་གྱི་ཡན་ལག་བདག་དམ་ཚིག་དང་སྡོམ་པ་དང་ལྡན་ཞིང་ཤེས་པ་རང་བཞིན་དུ་གནས་པ་སྟེ།
འདི་ནི་ཐམས་ཅད་ལ་འཇུག་པས་འོག་མ་རྣམས་ལའང་ཤེས་པར་བྱའོ། ། ཡུལ་གྱི་ཡན་ལག་ནི་དམ་ཚིག་དང་མི་ལྡན་པའི་རིག་མའོ། ། བསམ་པ་ནི་ལྟུང་བ་འབྱུང་བའི་རྒྱུ་བཞི་སྔོན་དུ་འགྲོ་དགོས་ཏེ་འོག་མ་རྣམས་ལའང་ཤེས་པར་བྱའོ། ། འདིར་བྱེ་བྲག་གི་བསམ་པ་ནི། དམ་ཚིག་དང་མི་ལྡན་པར་འདུ་ཤེས་པ་ཉིད་དོ། ། ངོ་བོ་ཉིད་ནི་བསྟན་པར་འདོད་པ་ཉིད་དོ། ། དུས་སྐབས་ནི་དམ་བཅས་པ་ཉིད་དོ། ། འདི་རྩ་བའི་ལྟུང་བ་བདུན་པའི་ཡན་ལག་དུ་འགྱུར་ཏེ། བསྟེན་པར་དགའ་བ་མ་ཡིན་པར་ཕྱག་རྒྱའི་ལམ་དམ་ཚིག་དང་མི་ལྡན་པ་དངོས་སུ་བསྟེན་ན་ནི་གསང་བ་བསྒྲགས་པའི་ཕྱིར་རོ། ། འདི་ལའང་བདག་ལ་རླུང་གི་ནུས་པ་ཡོད་པར་གྱུར་པས་མཚན་ཉིད་དང་ལྡན་པའི་ཕྱག་རྒྱ་དབང་མ་ཐོབ་པར་གྱུར་ན།
འདི་དབང་ཐོབ་པའི་ཚེ་ཕྱག་རྒྱར་བྱའོ། ། སྙམ་པ་ལ་ནི་ཉེས་པ་མེད་དོ། ། ཡན་ལག་གི་ཉེས་པ་གཉིས་པ། ། ཚོགས་ཀྱི་འཁོར་ལོར་རྩོད་པ་དང༌། ། ཞེས་བྱ་བ་ནི་ཚོགས་ཀྱི་འཁོར་ལོའི་དུས་སུ་ཁྲོ་བོའི་སེམས་མེད་ཀྱང་ཁ་ཤགས་དུ་མ་འགྱེད་པའོ། ། འདི་ལ་ཡན་ལག་ལྔ་སྟེ། རྟེན་གྱི་ཡན་ལག་ནི་འདྲ་ལ། ཡུལ་ནི་བླ་མ་དང་རྡོ་རྗེ་སྤུན་ནོ། ། བསམ་པ་ནི་ཁ་ཤགས་འགྱེད་པར་འདོད་པའོ། ། ངོ་བོ་ཉིད་ནི་ཁ་ཤགས་ཉིད་དང༌།
དུས་སྐབས་ནི་ཟིན་པར་བྱས་པའོ། ། འདི་ལ་སྣོད་མ་ཡིན་པ་ནི་དེར་འཇུག་པར་མི་རིགས་ཏེ་བདུན་པར་འགྱུར་བའི་ཕྱིར་རོ། ། དེས་ན་འདི་ནི་ལྟུང་བ་དང་པོ་དང་གསུམ་པའི་ཁོངས་སུ་འདུ་སྟེ། བརྙས་པ་དང་ཁྲོ་བའི་སེམས་ཡོད་ན་རྩ་ལྟུང་དུ་འགྱུར་བའི་ཕྱིར་རོ། ། འདི་ལའང་མི་གཉིས་སམ་གསུམ་ཞིག་བླ་མས་རྗེས་སུ་གནང་ནས་དཀྱིལ་འཁོར་མཆོད་པའི་ཕྱིར་བཞད་གད་འབྱིན་པ་སྟེ། བྲོ་གར་ལ་སོགས་པའི་ཚུལ་གྱིས་ལྷའི་ང་རྒྱལ་དང་ལྡན་པར་བྱེད་པ་ལ་ནི་ཉེས་པ་མེད་དོ། ། མི་མང་པོས་ནི་འཁྲུག་ལོང་དུ་འགྱུར་བའི་ཕྱིར་བྱ་བ་མ་ཡིན་ཏེ། རྡོ་རྗེ་གླུ་ལས། ཀཱ་རུ་ཎི་ཀི་ཨ་ཨི་ཎ་རོ་ལ་ཞེས་སྙིང་རྗེ་དང་ལྡན་པས་ཀུ་ཅོ་མི་བྱ་ཞེས་བྱ་བའི་དོན་ཏོ། ། ཡན་ལག་གི་ཉེས་པ་གསུམ་པའང༌།
གསང་བའི་ཆོས་ནི་སྟོན་པ་དང༌། ཞེས་སྨོས་ཏེ། ཚོགས་ཀྱི་འཁོར་ལོའི་དུས་མ་ཡིན་པའི་དུས་གཞན་དུ་དམ་ཚིག་ཐོབ་པ་རྣམས་ལའང་དམ་ཚིག་གི་རྫས་རྣམས་ཀྱི་གསང་བའི་སྐད། བ་ལ་ཞེས་བྱ་བ་ལ་སོགས་པ་ལྟ་བུའི་མིང་གིས་སྟོན་པའོ། ། འདི་ལའང་ཡན་ལག་ལྔ་སྟེ་རྟེན་ནི་འདྲ་ལ། ཡུལ་ནི་ཚོགས་ཀྱི་འཁོར་ལོ་མ་ཡིན་པའི་དུས་ཀྱི་དབང་ཐོབ་པ་རྣམས་སོ། ། བསམ་པ་ནི་བརྡའི་སྐད་སྟོན་པར་འདོད་པའོ། ། ངོ་བོ་ཉིད་ནི་བརྡ་སྐད་ཀྱིས་སྨྲས་པའོ། ། དུས་སྐབས་ནི་གོ་བར་བྱས་པའོ། ། འདིའང་རྩ་བའི་ལྟུང་བ་བདུན་པའི་ཁོངས་སུ་འདུ་སྟེ།
ཡུལ་གྱི་ཡན་ལག་དམ་ཚིག་དང་སྡོམ་པ་དང་མི་ལྡན་པ་ལ་སྨྲས་ན་རྩ་བའི་ལྟུང་བ་བདུན་པ་ཉིད་ཡིན་པའི་ཕྱིར་རོ། ། མིང་དང་མིང་ཅན་བརྡ་སྤྲོད་པའི་དུས་སུ་ནི་ཉེས་པ་མེད་དེ། ཚོགས་ཀྱི་འཁོར་ལོའི་དུས་སུ་མ་སྨྲ་ནའང་ཉེས་པའོ། ། ཡན་ལག་གི་ཉེས་པ་བཞི་པ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང༌། ། ཞེས་བྱ་བ་ལ་དབང་ཐོབ་པའི་སྣོད་དུ་གྱུར་པ་རྫོགས་པའི་རིམ་པ་ལྟ་བུ་དད་པ་ལ་བསྐྱེད་པའི་རིམ་པ་ལྟ་བུ་བསྟན་ནས། དེ་ཡང་བདག་འདོད་པ་ནི་འདི་མ་ཡིན་ནོ་སྙམ་དུ་སེམས་ཤིང་དད་པ་མ་ལོག་པ་ཉིད་དོ། ། འདི་ལ་ཡང་ཡན་ལག་ལྔ་སྟེ། རྟེན་ནི་དེ་འདོད་པའི་ཆོས་ཤེས་པ་སྟེ།
ལྷག་མ་དམ་ཚིག་དང་སྡོམ་པ་དང་ལྡན་པ་དང༌། ཤེས་པ་རང་བཞིན་དུ་གནས་པ་ནི་འདྲའོ། ། ཡུལ་ནི་དབང་ཐོབ་ཅིང་གང་ལ་དད་པ་དེའི་སྣོད་དུ་གྱུར་པའོ། ། བསམ་པ་ནི་དེ་སྣོད་དུ་གྱུར་པར་སེམས་ཤིང་དེ་དང་འཚམ་པ་མི་བསྟེན་པར་འདོད་པའོ། ། ངོ་བོ་ཉིད་ནི་སྣོད་དང་རྗེས་སུ་མཐུན་པར་ཆོས་མི་སྟོན་པའོ། ། དུས་སྐབས་ནི་དེས་བསྟན་པའི་ཆོས་ཀྱི་ཡིད་མ་ཚིམ་པའོ། ། འདི་ནི་རྩ་བའི་ལྟུང་བ་བཅུ་གཉིས་པའི་ཁོངས་སུ་འདུ་སྟེ། དེས་དད་པ་ལོག་ན་ནི་རྩ་བའི་ལྟུང་བ་ཉིད་དུ་འགྱུར་བའི་ཕྱིར་རོ། ། ཉེས་པ་མེད་པའང་དེ་འདོད་པའི་ཆོས་སྟོན་པའི་མཐུ་བདག་ལ་མེད་པ་དང༌། ཡུལ་དེ་ད་དུང་ཟབ་མོའི་སྣོད་དུ་མ་གྱུར་ན་ཉེས་པ་མེད་དོ། །
ཡན་ལག་གི་ཉེས་པ་ལྔ་པ། ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང༌། ། ཞེས་བྱ་བ་ལ་ཉན་ཐོས་ཞེས་བྱ་བ་ནི་རང་གི་ལྟ་བ་དང༌། བརྟུལ་ཞུགས་མཆོག་ཏུ་འཛིན་པ་སྟེ། ཐེག་པ་ཆེན་པོའི་རྡོ་རྗེ་ཐེག་པ་ལ་མ་དད་པ་མཐའ་དག་བཟུང་ངོ༌། ། དེས་ན་འདི་དག་གི་ནང་དུ་ཞག་བདུན་གནས་པའོ། ། དེའང་དེར་གནས་པའི་ཚེ་རང་གི་དམ་ཚིག་དང་སྡོམ་པའི་བརྟུལ་ཞུགས་ཀྱི་སྤྱོད་པ་ཅི་རིགས་པར་སྤྱད་ན་ནི་གསང་བ་བསྒྲགས་པའང་སྲིད་ལ། གསང་བ་མི་སྒྲོགས་པའི་སྤྱོད་པ་གཏོར་མ་ལ་སོགས་ཡིན་ན་ཡང་ཉན་ཐོས་ཀྱི་རིགས་ཁ་ཅིག་གིས་སྤྱོད་པ་དེ་ལ་འཇུག་ཏུ་མི་སྟེར་ལ། མ་བྱས་པར་ཞག་པར་ན་འདས་ན་ནི་ཉེས་པའོ། །
འདིས་ལྷའི་རྣལ་འབྱོར་རམ། ཐུན་མཚམས་ཀྱི་གཏོར་མ་ལྟ་བུ་དང་བྲལ་ན་གང་དུ་གནས་ཀྱང་རུང་སྟེ། ཞག་དྲུག་ཐལ་ཏེ་བདུན་པ་ལ་མ་དྲན་ན་ཉེས་པ་སྟེ། འདི་ནི་ངེས་པའོ། ། འདི་ལའང་ཡན་ལག་ལྔ་སྟེ། རྟེན་ནི་འདྲའོ། ། ཡུལ་ནི་ཉན་ཐོས་དག་གི་གནས་ཏེ། དེ་མ་ཡིན་པ་མ་དད་པ་དང་གཞན་ཡང་བཟུང་ངོ༌། ། བསམ་པ་ནི་ཐུན་མོང་གི་རྒྱུ་བཞི་ཉིད་དོ། ། ངོ་བོ་ཉིད་ནི་ལྷའི་རྣལ་འབྱོར་རམ།
གཏོར་མ་ལ་སོགས་པ་མི་སྦྱོར་བ་ཉིད་དོ། ། དུས་སྐབས་ནི་ཞག་བདུན་འདས་པའི་ཚེའོ། ། འདི་ནི་རྩ་བའི་ལྟུང་བ་བདུན་པའི་ཁོངས་སུ་འདུ་སྟེ། སྤྱོད་པ་དེ་བྱས་ཤིང་མ་དད་པ་ནི་བདུན་པ་ཉིད་དུ་འགྱུར་རོ། ། དགོས་པ་རྒྱ་ཆེན་པོ་མཐོང་བའི་ཚེ་ནི་ཉེས་པ་མེད་དོ། ། ཡིད་འཁྲུལ་པ་དང་བཅས་པའམ། ན་སྟེ་མི་ནུས་ན་ཉེས་པ་མེད་དོ། ། ཡན་ལག་གི་ཉེས་པ་དྲུག་པ་ནི། སྦྱོར་བ་ངེས་པར་མ་བྱས་པར། ། སྐལ་མིན་གསང་བ་སྟོན་པ་དང༌། །
ཞེས་བྱ་སྟེ་སྦྱོར་བ་ངེས་པར་མ་བྱས་པ་ན་དབང་ཡོངས་སུ་མ་རྫོགས་པ་ཡིན་ལ། དེས་ན་གོང་མའི་སྣོད་མ་ཡིན་པའི་ཕྱིར་སྐལ་བ་མེད་པ་སྟེ། དབང་འོག་མ་འོག་མ་ལས་མ་ཐོབ་པ་ལ་གོང་མ་གོང་མའི་གསང་བ་སྟོན་པ་ཡིན་ནོ། ། འདི་ལའང་ཡན་ལག་ནི་ལྔ་སྟེ། རྟེན་གྱི་ཡན་ལག་ནི་འདྲའོ། ། ཡུལ་ནི་དབང་གོང་མ་གོང་མ་མ་ཐོབ་པའོ། ། བསམ་པ་ནི་ཐུན་མོང་གི་རྒྱུ་བཞི་དང༌། གོང་མ་གོང་མ་མ་ཐོབ་པར་འདུ་ཤེས་པ་ཉིད་དོ། ། ངོ་བོ་ཉིད་ནི་གོང་མ་གོང་མའི་ཆོས་སྟོན་པ་ཉིད་དོ། ། དུས་སྐབས་ནི་དེས་གོ་བ་ཉིད་དོ། །
འདིའང་བདུན་པའི་ཁོངས་སུ་འདུ་སྟེ་ཡུལ་དབང་གཏན་ནས་མ་ཐོབ་པ་ལ་གསང་བ་སྟོན་པ་ནི་བདུན་པ་ཉིད་ཡིན་པའི་ཕྱིར་རོ། ། དོན་རྒྱ་ཆེན་པོ་ཉིད་མཐོང་བའི་ཕྱིར་དང༌། སེམས་འཁྲུལ་པ་ལ་ནི་ཉེས་པ་མེད་དོ། ། ཡན་ལག་གི་ཉེས་པ་བདུན་པ་ནི། གང་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང༌། ། ཞེས་བྱ་བ་ནི་དབང་ཐོབ་ཀྱང་ཕྱག་རྒྱའི་དགོས་པའམ། དེ་ཁོ་ན་ཉིད་མི་ཤེས་པ་རྣམས་ཀྱི་དྲུང་དུ་ཕྱག་རྒྱ་བཅའ་ན་ཉེས་པའོ། ། ཡན་ལག་ནི་ལྔ་སྟེ། རྟེན་ནི་འདྲའོ། །
ཡུལ་ནི་དབང་ཐོབ་ཀྱང་ཕྱག་རྒྱ་ལ་མི་མཁས་པའོ། ། བསམ་པ་ནི་ཐུན་མོང་གི་རྒྱུ་བཞི་ཉིད་དོ། ། ངོ་བོ་ཉིད་ནི་རས་ལ་སོགས་པས་མ་གཡོགས་པར་ཕྱག་རྒྱ་འཆའ་བའོ། ། དུས་སྐབས་ནི་དེ་གོ་ཞིང་མ་དད་པ་ཉིད་དོ། ། འདིའང་བདུན་པའི་ཁོངས་སུ་འདུ་སྟེ། ཡུལ་དབང་གཏན་མ་ཐོབ་པ་ལ་གསང་བ་སྟོན་པ་ནི་བདུན་པ་གསང་བ་སྒྲོགས་པ་ཉིད་དུ་འགྱུར་རོ། ། འདིའང་ཡུལ་དེ་ལ་སློབ་པའི་ཕྱིར་བརྡ་སྤྲོད་པ་དང༌། བདག་ཉིད་གཞན་དུ་འཁྲུལ་པ་ལ་ཉེས་པ་མེད་དོ། ། འདི་ནི་དབང་ཐོབ་ཀྱང་ལུས་ཀྱི་ཡིན་ལ། གོང་གསང་བའི་ཆོས་སྟོན་པ་ནི་ངག་ཡིན་པས་འདི་གཉིས་གཅིག་ཏུ་བྱའོ། །
ཡན་ལག་གི་ཉེས་པ་བརྒྱད་པ་ནི། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང༌། ། ཞེས་བྱ་སྟེ་གྲངས་ལ་སོགས་པའི་བསྙེན་པས་བདག་གི་རྒྱུད་ཡོངས་སུ་དག་པར་མ་བྱས་པར་དཀྱིལ་འཁོར་གྱི་ལས་ལ་འཇུག་པ་སྟེ། སློབ་མ་དབང་བསྐུར་བ་དང༌། རབ་ཏུ་གནས་པ་དང༌། སྦྱིན་སྲེག་དང༌། རིལ་བུ་ལ་སོགས་པ་དཀྱིལ་འཁོར་དང་འབྲེལ་བའི་བསྒྲུབ་པའི་ལས་ལ་འཇུག་པའོ། ། འདི་ལའང་ཡན་ལག་ལྔ་སྟེ། རྟེན་ནི་འདྲའོ། །
ཡུལ་ནི་དཀྱིལ་འཁོར་གྱི་ལས་སོ། ། བསམ་པ་ནི་རྒྱུ་བཞི་སྔོན་དུ་སོང་ནས་དཀྱིལ་འཁོར་གྱི་ལས་བྱེད་པར་འདོད་པའོ། ། ངོ་བོ་ཉིད་ནི་དཀྱིལ་འཁོར་གྱི་ལས་སོ། ། དུས་སྐབས་ནི་ཟིན་པར་བྱས་པ་ཉིད་དོ། ། འདི་ནི་ལྟུང་བ་གཉིས་པའི་ཁོངས་སུ་གཏོགས་ཏེ། ཁྱད་དུ་གསོད་པའི་བསམ་པ་ཡོད་ན་ལྟུང་བ་གཉིས་པ་ཉིད་དུ་འགྱུར་བའི་ཕྱིར་རོ། ། འདི་ལའང་ཡིད་འཁྲུལ་པ་ཉིད་དང༌། ། དོན་རྒྱ་ཆེན་པོ་ཉིད་མཐོང་བའི་ཚེ་དང༌། བླ་མ་ནི་སངས་རྒྱས་ཉིད་དེ། དེས་ན་བླ་མས་གནང་བ་ལ་ནི་ཉེས་པ་མེད་དོ། །
ད་ནི་ཡན་ལག་གི་ཉེས་པ་དགུ་པ་ནི། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་དང༌། ། ཞེས་བྱ་བ་སྟེ། སྡོམ་པ་གཉིས་ནི་ཉན་ཐོས་དང༌། བྱང་ཆུབ་སེམས་དཔའི་བཅས་པ་ཕྲ་མོ་ཉིད་དོ། ། རྩ་བ་ནི་གོང་དུ་བརྗོད་ཟིན་པའི་ཕྱིར་དང༌། འདིའི་སྐབས་མ་ཡིན་པའི་ཕྱིར། དགོས་པ་མེད་པར་འདས་པ་ནི་ཇི་ལྟ་བུ་ཞེ་ན། རབ་ཏུ་བྱུང་བ་ལ་ཚོགས་ཀྱི་འཁོར་ལོ་ལ་སོགས་པ་དགོས་པ་རྒྱ་ཆེན་པོ་མཐོང་བའི་ཚེ་ནི་ཕྱི་དྲོའི་ཁ་ཟས་ཀྱིས་ཉེས་པ་མེད་ལ།
དགོས་པ་མེད་པར་ཕྱི་དྲོའི་ཁ་ཟས་ཟ་ན་ཉན་ཐོས་ཀྱི་བཅས་པའི་སྟེང་དུ་རྡོ་རྗེ་ཐེག་པའི་ཡང་ཉེས་པའོ། ། དེ་བཞིན་དུ་དགེ་བསྙེན་ལ་ཆང་འཐུང་བ་ལ་སོགས་པ་དང༌། དགེ་སློང་ལ་ས་རྐོ་བ་དང༌། སྐྱེ་བ་གཅོད་པ་ལ་སོགས་པ་ལྟ་བུ་དགོས་པ་མེད་པར་སྤྱོད་པ་ནི་དེ་ཉིད་ཀྱི་བཅས་པའི་སྟེང་དུ་འདིའི་ཡང་ཉེས་པ་ཡིན་ཏེ། ཉན་ཐོས་ཀྱི་བཅས་པ་དང་འགལ་བ་རྣམས་སོ། ། ཡང་དཀོན་མཆོག་གསུམ་ལ་དུས་གསུམ་དུ་མི་མཆོད་པ་དང༌། རྒན་པ་ལ་གུས་པ་མི་བྱེད་པ་ལ་སོགས་པ་ནི་དགོས་པ་མེད་པའི་ཚེ་སྤྱད་ན་བྱང་ཆུབ་སེམས་དཔའི་བཅས་པའི་སྟེང་དུ་འདི་ཉིད་ཀྱིའང་ཉེས་པ་ཡིན་ནོ། ། ཡན་ལག་ནི་ལྔ་ལས། དང་པོ་རྟེན་ནི་འདྲ་ལ། ཡུལ་ནི་སྡོམ་པ་གཉིས་ཀྱི་བཅས་པའོ། །
བསམ་པ་ནི་རྒྱུ་བཞི་སྔོན་དུ་སོང་བས་དགོས་པ་མེད་པར་འདའ་བར་འདོད་པའོ། ། ངོ་བོ་ཉིད་ནི་འདས་པའོ། ། དུས་སྐབས་ནི་མཐར་ཕྱིན་པ་ཉིད་དོ། ། འདིའང་རྩ་བའི་ལྟུང་བ་གཉིས་པའི་ཁོངས་སུ་འདུ་སྟེ། ངོ་བོ་ཉིད་ཀྱི་ཡན་ལག་ཁྱད་དུ་གསོད་པ་དང་བཅས་ན་རྩ་བའི་ལྟུང་བའོ། ། འདི་ལའང་ཡིད་གཞན་དུ་འགྱུར་བ་དང༌། དགོས་པ་རྒྱ་ཆེན་པོ་མཐོང་བ་ཉིད་ཀྱི་སྐབས་དང༌། ན་བ་ལ་ཕན་པའི་སྐབས་སུ་ནི་ཉེས་པ་མེད་དོ། ། འདི་ལ་ཡན་ལག་གི་ལྟུང་བ་བརྒྱད་དུ་སྨྲ་སྟེ། དེ་ལྟར་ན།
གང་ཞིག་ཕྱག་རྒྱ་མཁས་ལ་ལས་ཀྱི་ཕྱག་རྒྱ་སྟོན་པ་དང༌། ཞེས་བྱ་བའི་ཁོངས་སུ་གོང་གི གསང་བའི་ཆོས་ནི་སྟོན་པ་དང༌། ། ཞེས་བྱ་བ་འདི་འདུ་སྟེ། དབང་ཐོབ་པ་ལ་དུས་མ་ཡིན་པར་གསང་བའི་སྐད་སྨྲ་བ་འདི་ནི་ངག་གི་ཉེས་པ་ཡིན་ལ། ཕྱག་རྒྱ་སྟོན་པ་ནི་ལུས་ཀྱི་ཉེས་པ་ཡིན་པས་གཉིས་ཀའང་ཡུལ་དབང་ཐོབ་པ་ཅིག་ལ་སྟོན་པས་ན་གཅིག་ཏུ་འདུའོ། ། འདི་ནི་ལེགས་པར་སྨྲས་པའོ། ། ཉེས་པའི་ངོ་བོ་རྒྱས་པར་བཤད་པ་བསྟན་ཟིན་ཏོ།། །། གཉིས་པ་ཡན་ལག་གི་མིང་དོན་ནི། ཁ་ན་མ་ཐོ་བཅས་གྱུར་ཏེ། །
ཞེས་བྱ་བ་ལ། ཁ་ན་མ་ཐོ་བ་ནི་རྣམ་པ་གཉིས་ཏེ། རང་བཞིན་གྱི་ཁ་ན་མ་ཐོ་བ་དང༌། བཅས་པའི་ཁ་ན་མ་ཐོ་བའོ། ། རང་བཞིན་ནི་ཡིད་ཀྱི་ཉེས་པར་སྨྲ་ལ། བཅས་པ་ནི་ལུས་ངག་གི་ཉེས་པར་སྨྲ་བ་དང༌། རང་བཞིན་ནི་ཕལ་པ་ལ་ཡང་ཉེས་པར་འགྱུར་ལ། བཅས་པ་ནི་སྡོམ་པ་ཁས་བླངས་པའི་གང་ཟག་རྣམས་ལ་ཉེས་པར་འགྱུར་བར་སྨྲ་བ་དང༌། རང་བཞིན་ནི་རྩ་བའི་ལྟུང་བ་ཡིན་ལ། བཅས་པ་ནི་ཡན་ལག་གི་ལྟུང་བར་སྨྲ་སྟེ།
ཕྱོགས་གསུམ་པོ་གང་ལ་ཡང་འགལ་བ་ནི་མ་མཐོང་སྟེ། ཉེས་པ་ཐམས་ཅད་ཡིད་ལས་བྱུང་བའི་ཕྱིར། ཡིད་མི་དགེ་བ་དང་ལྡན་ན་ཕལ་པ་ལ་ཡང་ལྟུང་བར་འགྱུར་ལ། ཡིད་མི་དགེ་བ་དང་མི་ལྡན་པའི་ལུས་ངག་ཕལ་ཆེར་ནི་ལུང་དུ་མ་བསྟན་པ་ཡིན་ལ། ཉན་ཐོས་དག་ལ་ནི་ཉེས་བྱས་ཕྲ་མོར་འགྱུར་བའི་ཕྱིར་བཅས་པ་ཡིན་ལ། བྱང་ཆུབ་སེམས་དཔའ་ལ་ནི་བཅས་པར་འགྱུར་བའི་སྐབས་ཀྱང་སྲིད་མོད། བསམ་པ་དགེ་བ་རྒྱ་ཆེན་པོ་དང་ལྡན་ན་ནི་ལྟུང་བའི་གཟུགས་བརྙན་ཉིད་དུ་འགྱུར་བའི་ཕྱིར་རོ། ། དེས་ན་ཡིད་ཀྱི་མི་དགེ་བ་ཆེན་པོ་དང་ལྡན་པ་ནི་རྩ་བའམ། རང་བཞིན་ཉིད་དུ་བཞག་ལ། མི་དགེ་བ་ཅུང་ཟད་ཕྲ་མོ་དང་ལྡན་པ་ནི་ཡན་ལག་གམ།
བཅས་པར་འགྱུར་བའི་ཕྱིར་འདི་ནི་བཅས་པའི་ཁ་ན་མ་ཐོ་བའོ། ། ཡན་ལག་གི་ཉེས་པའི་མིང་གི་དོན་བསྟན་ཟིན་ཏོ།། །། གསུམ་པ་མ་བསྲུངས་བའི་ཉེས་དམིགས་ནི། སྔགས་པ་དེ་ཡི་དམ་ཚིག་ཟད། ། ཟད་པས་འགྲུབ་པར་མི་འགྱུར་ཞིང༌། ། བདུད་དང་སྡུག་བསྔལ་མང་དུ་འཕེལ། ། ཞེས་བྱ་བ་ལ། སྔགས་པ་གོང་དུ་བསྟན་ཟིན་ལ། དམ་ཚིག་ཟད་ཅེས་བྱ་བ་ནི་ཡན་ལག་གི་ཉེས་པ་བྱུང་བའི་ཕྱིར་རོ། ། ཟད་པས་འགྲུབ་པར་མི་འགྱུར་ཞིང༌། །
ཞེས་བྱ་བ་ནི་ཡན་ལག་གི་ཉེས་པ་བྱུང་བས་ན་དངོས་གྲུབ་འགོར་ཏེ་མྱུར་དུ་འགྲུབ་པར་མི་འགྱུར་ཞེས་བྱ་བའི་དོན་ཏོ། ། བདུད་དང་སྡུག་བསྔལ་མང་དུ་འཕེལ། ། ཞེས་བྱ་བ་ནི་བདུད་ནི་ཉོན་མོངས་པ་ལ་སོགས་པ་བཞི་ཡིན་ལ། སྡུག་བསྔལ་ནི་ཚེ་འདི་དང་ཕ་རོལ་གྱི་སྡུག་བསྔལ་ཏེ། མང་དུ་འཕེལ་ཞིང་བྱ་བ་ནི་དམ་ཚིག་ཉམས་པས་སྡུག་བསྔལ་དག་སྐྱེ་བར་འགྱུར་ཞེས་བྱ་བའི་དོན་ཏོ། ། མ་བསྲུངས་པའི་ཉེས་པ་བསྟན་ཟིན་ཏོ།། །། བཞི་པ་བཤགས་པའི་དུས་བསྟན་པ་ནི། ཉིན་དང་མཚན་མོ་ལན་གསུམ་དུ། ། ཉིན་རེ་ཞིང་ནི་བཟླ་བར་བྱ། ། ཞེས་གསུངས་ཏེ།
དེ་ལ་རྩ་བའི་ལྟུང་བའི་ཡན་ལག་མ་ཚང་བ་རྣམས་དང༌། ཡན་ལག་གི་ཉེས་པ་རྣམས་ལ་ནི། ལྟུང་བ་ལས་ལྡང་བས་ཉེས་པ་སོར་ཆུད་དེ། ཐབས་ཀྱི་ཆོ་ག་ནི། རྩ་བའི་ལྟུང་བའི་སྐབས་སུ་བརྗོད་ཟིན་ཏོ། ། འདིར་བཤགས་པའི་དུས་མི་ཡོལ་བར་བསྟན་པ་ཡིན་ཏེ། ཉིན་དང་མཚན་མོ་ལན་གསུམ་དུ། ། ཞེས་བྱ་བ་ནི་དུས་དྲུག་ཏུའོ། ། ཉིན་རེ་ཞིང་ནི་ཞེས་བྱ་བ་ནི་དུས་དྲུག་པོ་དེའང་ཉི་མ་རེ་རེ་ཞིང་དྲན་པར་བྱ་བ་ལས་ལན་གཅིག་གིས་མ་ཡིན་ཞེས་བྱ་བའི་དོན་ཏོ། ། བཟླ་བར་བྱ་ཞེས་བྱ་བ་ནི་དྲན་པ་དང་ཤེས་བཞིན་གྱིས་ཟིན་པས་དུས་དྲུག་ཏུ་རྩ་བ་དང་ཡན་ལག་གི་གཞུང་གཉིས་པོ་འདི་ཁ་ཏོན་དུ་བྱ་བ་སྟེ་དེས་ཉེས་པ་ཇི་ལྟ་བུ་བྱུང་བ་དྲན་པར་བྱས་ལ།
དུས་ཀྱི་དྲུག་ཆ་ལས་ཐལ་དུ་མི་གཞུག་པར་བཤགས་པར་བྱ་ཞེས་བྱ་བའི་དོན་ཏོ། ། འདི་ནི་འཕགས་པ་ཉེ་བ་འཁོར་གྱིས་ཞུས་པ་ལས་ཀྱང་འབྱུང་སྟེ་ཇི་སྐད་དུ། འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ལ་སྔ་དྲོའི་དུས་སུ་ཉེས་པ་བྱུང་བ་ལ་ཉི་མའི་གུང་ལ་ཐམས་ཅད་མཁྱེན་པའི་སེམས་དང་མ་བྲལ་ན་དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། གུང་གི་དུས་སུ་ཉེས་པ་བྱུང་བ་ལ་ཕྱེ་མ་རེད་ཀྱི་དུས་སུ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན་དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། ཕྱེ་མ་རེད་ཀྱི་དུས་སུ་ཉེས་པ་བྱུང་བ་ན་ནམ་གུང་ལ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན་དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། ནམ་གུང་ལ་ཉེས་པ་བྱུང་ན་སྔ་དྲོའི་དུས་སུ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན་ཐེག་པ་ཆེན་པོ་ལ་ཡང་དག་པར་ཞུགས་པའི་གང་ཟག་དེའི་ཚུལ་ཁྲིམས་ཀྱི་ཕུང་པོ་ཡོངས་སུ་མ་གཏུགས་པ་ཉིད་དུ་རིག་པར་བྱའོ། ། ཞེས་འབྱུང་ངོ༌། ། ཉེས་པ་བཤགས་པའི་དུས་བསྟན་ཟིན་ཏེ། ཡན་ལག་གི་ལྟུང་བའི་རྒྱ་ཆེར་བཤད་པ་བསྟན་ཟིན་ཏོ། ། ཡན་ལག་ལྟུང་བའི་རྣམ་བཤད་བགྱིས་པ་ཡི། །
དགེ་བ་གངས་རི་ལྟར་དཀར་ཐོབ་པ་དེས། ། ལམ་ལ་ཞུགས་རྣམས་ཉེས་པ་ཀུན་སྤངས་ཏེ། ། འགྲོ་བ་ཀུན་གྱི་དཔལ་མགོན་བྱེད་པར་ཤོག ། རྡོ་རྗེ་ཐེག་པའི་རྩ་བ་དང་ཡན་ལག་གི་ལྟུང་བའི་རྒྱ་ཆེར་འགྲེལ་པ་འཁྲུལ་པ་སྤོང་བ་ཞེས་བྱ་བ་ལས་ཡན་ལག་གི་ཉེས་པ་རྣམ་པར་བཤད་པའི་སྐབས་ཏེ་ལེའུ་གཉིས་པའོ།། །། དཔལ་ལྡན་བླ་མའི་ཞབས་ལ་ཕྱག་བྱས་ནས། ། རྡོ་རྗེ་ཐེག་ལ་ལོག་པར་བསམ་པ་ཡི། ། སྐྱེ་བོ་རྣམས་ནི་རྗེས་སུ་གཟུང་བའི་ཕྱིར། ། མདོ་ཡི་ལུང་རྣམས་གསལ་བར་བྲི་བར་བྱ། ། འདི་ན་ཐེག་པ་ཆེན་པོ་དང༌། རྡོ་རྗེ་ཐེག་པ་ལ་བློ་སྔར་བའི་རིགས་ཅན་ཁ་ཅིག་ལོག་པར་སྨྲ་བ་དག་ནི་འདི་སྐད་དུ་སྨྲ་སྟེ།
རྡོ་རྗེ་ཐེག་པ་ནི་བཟང་མོད། འདིའི་དམ་ཚིག་རྣམས་ནི་ཆེས་བསྲུང་བར་དཀའོ་ཞེས་སྨྲ་བ་དང༌། བསྲུངས་ན་ནི་ཕན་ཡོན་ཆེ་མོད། མ་བསྲུངས་ན་ནི་ཉེས་པ་ཆེའོ་ཞེས་སྨྲ་བ་དང༌། སློབ་དཔོན་དང་སློབ་མ་དག་ནི་མཚན་ཉིད་དང་མི་ལྡན་པའི་ཕྱིར་འཇུག་པར་མི་རིགས་སོ་ཞེས་སྨྲ་བ་དང༌། དུས་སྙིགས་པས་ན་གསང་སྔགས་སྤྱད་པའི་དུས་མ་ཡིན་ཞེས་བྱ་བའི་ལོག་པར་སྨྲ་བ་བཞིའོ། ། དེ་ལ་ལོག་པར་རྟོག་པ་དང་པོ་དགག་པར་བྱ་བའི་ཕྱིར་སྨྲས་པ། ཉན་ཐོས་ཀྱི་གང་ཟག་དང༌། བྱང་ཆུབ་སེམས་དཔའི་རིགས་ཅན་ནི་ཐ་དད་དེ། ཉན་ཐོས་ཀྱི་སྡོམ་པ་ཉེས་པ་མེད་པར་ཐུབ་ཅིང་བྱང་ཆུབ་སེམས་དཔའི་སྡོམ་པ་མི་ཐུབ་པའི་གང་ཟག་ཡོད་དེ།
ཁ་ཅིག་འཁོར་བ་ལ་ཆེར་འཇིགས་ཤིང་མྱ་ངན་ལས་འདས་པ་ལ་སྲེད་པས་བརྩོན་འགྲུས་ཆེར་སྤྱོད་པ་དག་དགྲ་བཅོམ་པ་ཐོབ་པ་ཡིན་ནོ། ། བྱང་ཆུབ་སེམས་དཔའི་བསླབ་པ་ལ་སྐྱོན་མེད་ཀྱང་སོ་སོར་ཐར་པའི་ཚངས་པར་སྤྱོད་པ་མི་ཐུབ་པ་དག་ཀྱང་ཡོད་དེ། བྱང་ཆུབ་སེམས་དཔའ་ཁྱིམ་པའི་ཕྱོགས་བཞིན་ནོ། ། དེ་སྐད་དུ་འབུམ་པ་ལས། བྱང་ཆུབ་སེམས་དཔའ་ལ་ལ་ལ་ནི་ཕ་དང་མ་དང་བུ་དང་ཆུང་མ་གདོན་མི་ཟ་བར་དགོས་སོ། ། བྱང་ཆུབ་སེམས་དཔའ་ལ་ལ་ནི་སེམས་དང་པོ་བསྐྱེད་པ་ནས་ཚངས་པར་སྤྱོད་པ་ཡང་དག་པར་ལེན་ཏེ་གཞོན་ནུའི་ས་པ་ཉིད་ཡིན་ནོ་ཞེས་གསུངས་སོ། ། དེས་ན་སོ་སོར་ཐར་པའི་སྡོམ་པ་དང་བྱང་ཆུབ་སེམས་དཔའི་སྡོམ་པ་བསམ་པ་དང་སྦྱོར་བ་ཐ་དད་དེ། སོ་སོར་ཐར་པ་ནི་སེམས་དགེ་བས་ཕམ་པ་དག་སྤྱད་ན་སྡོམ་པ་གཏོང་ལ། བྱང་ཆུབ་སེམས་དཔའ་ལ་ནི་ལྟུང་བའི་གཟུགས་བརྙན་དུ་འགྱུར་བའི་ཕྱིར་རོ། ། དེ་སྐད་དུ་སྡོང་པོ་བཀོད་པ་ལས།
བྱང་ཆུབ་སེམས་དཔའི་སྤྱོད་པ་ཐམས་ཅད་ནི་རང་གི་སེམས་ལ་བརྟེན་ཏོ། ། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། འདུལ་བ་ནི་རང་གི་སེམས་ལ་བརྟེན་ཏོ་ཞེས་གསུངས་སོ། ། དེས་ན་འཕགས་པ་ཉེ་བ་འཁོར་གྱིས་ཞུས་པའི་མདོ་ལས་ཀྱང་འདི་སྐད་དུ་ཉེ་བ་འཁོར་ཉན་ཐོས་ཀྱི་ཐེག་པ་རྣམས་ཀྱི་སྦྱོར་བ་ཡང་གཞན། ལྷག་པའི་བསམ་པའང་གཞན་ལ། ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ཀྱི་སྦྱོར་བའང་གཞན། ལྷག་པའི་བསམ་པའང་གཞན་ཡིན་པའི་ཕྱིར་རོ། ། ཉེ་བ་འཁོར་དེ་ལ་ཉན་ཐོས་ཀྱི་ཐེག་པའི་ཚུལ་ཁྲིམས་ཡོངས་སུ་དག་པ་གང་ཡིན་པ་དེ་ནི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་མ་དག་པ་ཡིན་ལ། བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་གང་ཡིན་པ་དེ་ནི་ཉན་ཐོས་ཀྱི་ཚུལ་ཁྲིམས་མ་དག་པ་ཡིན་ནོ། ། ཅིའི་ཕྱིར་ཞེ་ན།
ཉན་ཐོས་ཀྱི་ཐེག་པ་ནི་སྐད་ཅིག་ཙམ་སྲིད་པར་སྐྱེ་བ་ལེན་པར་སྤྲོ་ན་ཡང་ཉེས་པ་ཡིན་ལ། བྱང་ཆུབ་སེམས་དཔའ་ནི་སེམས་ཅན་གྱི་དོན་ལ་བསྐལ་པ་དཔག་ཏུ་མེད་པར་འཁོར་བར་གནས་པས་མི་སྐྱོ་བ་ཡིན་ནོ་ཞེས་བྱ་བ་ལ་སོགས་པ་རྒྱ་ཆེར་བཀའ་སྩལ་ཏོ། ། དེས་ན་ཉན་ཐོས་དང་བྱང་ཆུབ་སེམས་དཔའི་བསམ་པ་དང་སྦྱོར་བ་ནི་ཐ་དད་ལ། བྱང་ཆུབ་སེམས་དཔའ་དང་རྡོ་རྗེ་ཐེག་པ་ལ་ནི་ཁྱད་པར་ཅི་ཡང་ཡོད་པ་མ་ཡིན་ནོ། ། འོ་ན་རྩ་བའི་ལྟུང་བ་བཅུ་བཞི་ལ་སོགས་པ་བསྲུང་བར་བྱ་བ་ཆེས་མང་བ་དག་མཐོང་ངོ་ཞེ་ན་བྱང་ཆུབ་སེམས་དཔའ་ལའང་འདི་དག་རྩ་བའམ་རྩ་བ་དང་འདྲ་བར་བསྲུང་དགོས་པ་ཉིད་ཡིན་ནོ། ། དེའང་ཅིས་ཤེས་ཤེ་ན། མདོ་སྡེ་དུ་མ་ཚད་མར་གྱུར་པ་ལས་ཤེས་ཏེ། ལེགས་པར་རྣ་བ་བླགས་ལ་ཉོན་ཅིག དེ་བཤད་པར་བྱའོ། ། དེ་ལ་རྩ་བའི་ལྟུང་བ་དང་པོའི་དབང་དུ་བྱས་ནས་ལྟུང་བའི་ངོ་བོ་ཉིད་ཀྱང་འཕགས་པ་རྣམ་པར་འཐག་པ་ཐམས་ཅད་བསྡུས་པའི་མདོ་ལས།
གང་བྱང་ཆུབ་སེམས་དཔའ་ཆོས་སྨྲ་བ་ལ་བརྙེས་པ་འདི་ནི་སངས་རྒྱས་ལ་སྨོད་པ་ཡིན་ནོ། ། འདི་ནི་ཆོས་སྤོང་བ་ཡིན་ནོ། ། འདི་ནི་དགེ་འདུན་ལ་བཤུངས་པ་ཡིན་ནོ། ། གང་ཆོས་སྨྲ་བ་ལ་རིམ་གྲོར་མི་བྱེད་པ་དེ་སངས་རྒྱས་ལ་མི་གུས་པ་ཡིན་ནོ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། འདིའི་འཐད་པ་ཡང༌། འཕགས་པ་སྡུད་པ་ལས། སངས་རྒྱས་ཆོས་རྣམས་དགེ་བའི་བཤེས་ལ་བརྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུང༌། ། ཞེས་གསུངས་ལ། མི་འབྱུང་བར་བྱ་བའི་ཕྱིར་བསླབ་པ་ཡང༌།
འཕགས་པ་སྡོང་པོ་བཀོད་པ་ལས་འབྱུང་བ། ཁུར་ཐམས་ཅད་བཀུར་བས་མི་སྐྱོ་བའི་ཕྱིར་ས་ལྟ་བུའི་སེམས་དང༌། མི་ཕྱེད་པའི་ཕྱིར་རྡོ་རྗེ་ལྟ་བུའི་སེམས་དང་ཞེས་བྱ་བ་ལ་སོགས་པ་དང༌། རིགས་ཀྱི་བུ་ཁྱོད་ཀྱིས་བདག་ལ་ནི་ནད་པའི་འདུ་ཤེས་བསྐྱེད་པར་བྱའོ། ། དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང༌། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང༌། ནན་ཏན་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ་ཞེས་བྱ་བ་ལ་སོགས་པ་དང༌། བརྟན་པའི་ཕན་ཡོན་ཡང་དེ་ཉིད་ལས་རིགས་ཀྱི་བུ་དགེ་བའི་བཤེས་གཉེན་གྱིས་ཡོངས་སུ་ཟིན་པའི་བྱང་ཆུབ་སེམས་དཔའ་རྣམས་ནི་ངན་འགྲོར་མི་ལྟུང་ངོ་ཞེས་བྱ་བ་ལ་སོགས་པ་གསུངས་ཏེ། ཐེག་པ་ཆེན་པོ་མཐའ་དག་ལས་ཀྱང་རྒྱ་ཆེར་གསུངས་པ་ཡིན་ནོ། ། འདི་ནི་འདུལ་བ་ལས་ཀྱང་འབྱུང་ལ་མཁན་པོ་དང་སློབ་དཔོན་ནི་མཆོག་ཏུ་ཚུལ་ཁྲིམས་འཆལ་ཀྱང་བསྙེན་བཀུར་བྱ་ཞིང་བརྙས་པར་མི་བྱའོ། །
ཞེས་གསུངས་པ་ཡིན་ནོ། ། རྩ་བའི་ལྟུང་བ་གཉིས་པའི་དབང་དུ་བྱས་ནས་ཀྱང་ཕམ་པ་དང༌། ཕམ་པ་དང་འདྲ་བ་བཞི་ནི་ཐུན་མོང་བ་ཉིད་ལས་གསུངས་པ་ཡིན་ལ། བརྙས་པས་རྩ་བའི་ལྟུང་བར་འགྱུར་བ་ཡང་འཕགས་པ་སྨན་གྱི་བླ་བཻཌཱུརྻ་འོད་ཀྱི་མདོ་ལས། འདི་སྐད་དུ་དེ་བཞིན་གཤེགས་པ་དེའི་མཚན་སུའི་རྣ་ལམ་དུ་གྲག་པར་གྱུར་པ་དེ་ངན་འགྲོ་ངན་སོང་དུ་འགྲོ་བར་གྱུར་པ་དེ་ནི་གནས་མེད་དོ། ། གོ་སྐབས་མ་ཡིན་ནོ་ཞེས་བྱ་བ་ལ་སོགས་པ་ཕན་ཡོན་རྒྱས་པར་གསུངས་ནས་ཀུན་དགའ་བོས་གསོལ་བ། བཅོམ་ལྡན་འདས་དེ་ལྟར་ལགས་ཀྱིས་ཀྱང་སེམས་ཅན་དད་པའི་དབང་པོ་དང་བྲལ་བ་དག་མཆིས་ཏེ། སངས་རྒྱས་རྣམས་ཀྱི་སྤྱོད་ཡུལ་འདི་ཐོས་ནས་དེ་དག་འདི་སྙམ་དུ་སེམས་པར་འགྱུར་ཏེ། དེ་བཞིན་གཤེགས་པ་དེའི་མཚན་དྲན་པ་ཙམ་གྱིས་ཇི་ལྟར་ཤིན་ཏུ་ཡོན་ཏན་དང་ཕན་ཡོན་དུ་ཅིའི་ཕྱིར་འགྱུར་སྙམ་ན་དེ་དག་མི་དད་ཅིང་བརྙས་ཏེ་ཡིད་མི་ཆེ་ནས་སྤོང་བས་ན་དེ་དག་ལ་ཡུན་རིང་པོར་གནོད་པ་དང༌། མི་སྨན་པ་དང༌།
མི་བདེ་བ་དང༌། རྣམ་པར་ལྟུང་བར་འགྱུར་རོ་ཞེས་བྱ་བ་ལ་སོགས་པ་རྒྱ་ཆེར་འབྱུང་བ་ཡིན་ནོ། ། འདི་ནི་འདུལ་བ་ལས་ཀྱང་ལྟུང་བྱེད་དུ་འགྱུར་ཏེ། ཀླུའི་རྒྱལ་པོ་ཨེ་ལའི་འདབ་ཀྱི་རྟོག་པ་བརྗོད་པ་བཞིན་ནོ། ། རྩ་བའི་ལྟུང་བ་གསུམ་པའི་དབང་དུ་བྱས་ནས་ཀྱང༌། རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས་ཇི་སྐད་དུ། འཇམ་དཔལ་བྱང་ཆུབ་སེམས་དཔས་བྱང་ཆུབ་སེམས་དཔའ་ལ་ཁོང་ཁྲོ་བའི་སེམས་བསྐྱེད་པའི་བརྙས་པའི་སེམས་བསྐྱེད་པ་ཇི་ཙམ་པ་དེ་སྲིད་ཀྱི་བསྐལ་པར་བྱང་ཆུབ་སེམས་དཔའ་དེ་སེམས་ཅན་དམྱལ་བ་རྣམས་སུ་གནས་པར་གོ་ཆ་བགོ་བར་བྱའོ། ། ཞེས་བྱ་བ་ལ་སོགས་པ་གསུངས་ལ། སྡུད་པ་ལས་ཀྱང༌། གང་ཚེ་བྱང་ཆུབ་སེམས་དཔའ་འཐབ་དང་རྩོད་གྱུར་ཅིང༌། །
ཕན་ཚུན་མི་མཐུན་ཁྲོས་པའི་སེམས་དང་ལྡན་གྱུར་པས། ། དེ་ཚེ་བདུད་ནི་དགའ་ཞིང་མཆོག་ཏུ་ཉམས་བདེར་འགྱུར། ། དེ་གཉིས་རྒྱལ་བའི་ཤེས་རབ་ལས་ནི་རིང་གྱུར་སྙམ། ། ཞེས་གསུངས་ལ་ནམ་མཁའི་སྙིང་པོའི་མདོ་ལས་ཀྱང༌། གང་ངའི་ཕྱིར་རབ་ཏུ་བྱུང་སྟེ་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་གྱོན་པ། བསླབ་པ་བཟུང་ཡང་རུང༌། མ་བཟུང་ཡང་རུང༌། ཚུལ་ཁྲིམས་འཆལ་ཀྱང་རུང༌། ཚུལ་ཁྲིམས་དང་ལྡན་ཡང་རུང་སྟེ། དེའི་ངུར་སྨྲིག་འཕྲོག་གམ།
ཁྱིམ་ན་གནས་པར་བྱེད་དུ་འཇུག་གམ། བཙོན་རར་འཇུག་གམ། སྲོག་དང་བྲལ་བར་བྱེད་དུ་འཇུག་པ་འདི་ནི་རྩ་བའི་ལྟུང་བ་གསུམ་པའོ། ། ཞེས་གསུངས་ལ་འདུལ་བ་ལས་ཀྱང༌། ལྷག་མའི་སྐབས་ཀྱི་དགེ་འདུན་གྱི་དབྱེན་དང༌། བྱེ་བྲག་ཏུ་གང་ཟག་ལ་སོགས་པ་ལྟུང་བྱེད་ཀྱི་སྐབས་ནས་ཀྱང་འབྱུང་བ་ཡིན་ནོ། ། རྩ་བའི་ལྟུང་བ་བཞི་པའི་དབང་དུ་བྱས་ནས་ཀྱང༌། སྡོང་པོ་བཀོད་པའི་མདོ་ལས། འདི་སྐད་དུ་རིགས་ཀྱི་བུ་ཁྱོད་ཀྱིས་བྱམས་པ་ཆེན་པོ་འགྲོ་བ་ཐམས་ཅད་ལ་རྒྱས་པར་དགང་བའི་སེམས་ཀྱིས་གྲོང་ཁྱེར་རབ་ཏུ་རྒྱས་པར་བྱ་བ་ལ་བརྩོན་པར་གྱིས་ཤིག་ཅེས་བྱ་བ་དང༌། བྱམས་པའི་སྟོབས་བསྐྱེད་པ་ལ་འཇུག་པའི་མདོ་ལས་ཀྱང༌།
གང་བྱམས་པ་བཏང་བ་དེས་སངས་རྒྱས་ཀྱི་ཆོས་ཐམས་ཅད་བཏང་བ་ཡིན་ནོ་ཞེས་གསུངས་པ་ཡིན་ནོ། ། བྱམས་པ་བསྒོམས་པའི་ཕན་ཡོན་ཀྱང༌། ཟླ་བ་སྒྲོན་མའི་མདོ་ལས། མཆོད་པ་ཚད་མེད་རྣམ་མང་ཇི་སྙེད་པ། ། ཞིང་ནི་བྱེ་བ་ཁྲག་ཁྲིག་གཏམས་མང་དུ། ། སྐྱེས་བུ་མཆོག་ལ་མཆོད་པ་དེ་བྱས་པས། ། བྱམས་པའི་སེམས་ལ་གྲངས་དང་ཆར་མི་ཕོད། ། ཅེས་བྱ་བ་ལ་སོགས་པ་གསུངས་སོ། ། རྩ་བའི་ལྟུང་བ་ལྔ་པའི་དབང་དུ་བྱས་ནས་ཀྱང་ཐབས་ལ་མཁས་པའི་མདོ་ལས། འདི་སྐད་དུ་རིགས་ཀྱི་བུ་གཞན་ཡང་སོ་སོར་ཐར་པའི་བསླབ་པ་ལ་སློབ་ཅིང༌།
བསྐལ་པ་བརྒྱད་སྟོང་དུ་རྩ་བ་དང་འབྲས་བུ་ཟ་བར་གྱུར་ལ། སེམས་ཅན་རྣམས་ཀྱིས་ལེགས་པར་སྨྲས་པ་དང༌། ཉེས་པར་སྨྲས་པ་བཟོད་ཀྱང་ཉན་ཐོས་དང་རང་སངས་རྒྱས་ཡིད་ལ་བྱེད་པ་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བ་ཡིན་ནོ་ཞེས་བྱ་བ་ལ་སོགས་པ་གསུངས་ལ། འཕགས་མ་ལས་ཀྱང༌། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། ། སྤྱོད་ཀྱང་ཉན་ཐོས་ས་དང་རང་རྒྱལ་སེམས་བསྐྱེད་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་གསུངས་ལ། མི་འབྱུང་བར་བྱ་བའི་ཕྱིར་བསླབ་པའང་འཕགས་པ་སྡོང་པོ་བཀོད་པ་ལས།
རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ་ཞེས་བྱ་བ་ལ་སོགས་པ་རྒྱས་པ་གསུངས་སོ། ། རྩ་བའི་ལྟུང་བ་དྲུག་པ་དང༌། འཕགས་པ་རྣམ་པར་འཐག་པ་ཐམས་ཅད་བསྡུས་པའི་མདོ་ལས་གསུངས་པ། འཇམ་དཔལ་དམ་པའི་ཆོས་སྤོང་བའི་ལས་ཀྱི་སྒྲིབ་པ་ནི་ཕྲའོ། ། འཇམ་དཔལ་གང་ལ་ལ་དེ་བཞིན་གཤེགས་པས་གསུངས་པའི་ཆོས་ལ་ལ་ནི་བཟང་བར་འདུ་ཤེས། ལ་ལ་ནི་ངན་པར་འདུ་ཤེས་ན་དམ་པའི་ཆོས་སྤོང་བའོ། ། དམ་པའི་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན། དགེ་འདུན་ལ་ངན་དུ་བརྗོད་པ་ཡིན་ནོ། ། འདི་ནི་རིགས་པའོ། ། འདི་ནི་མི་རིགས་པའོ་ཞེས་ཟེར་ན་དམ་པའི་ཆོས་སྤོང་བའོ། །
འདིར་ནི་ངས་ཉན་ཐོས་ཀྱི་ཐེག་པ་དང་ལྡན་པའམ། རང་སངས་རྒྱས་ཀྱི་ཐེག་པ་དང་ལྡན་པའམ། ཐེག་པ་ཆེན་པོ་དང་ལྡན་པར་ཆོས་ཐ་དད་པར་བསྟན་པ་གང་ཡང་མེད་ན་མི་བླུན་པོ་དེ་དག་ངའི་ཆོས་འདི་ལ་འདི་ནི་ཉན་ཐོས་རྣམས་ལ་བཤད་པའོ། ། འདི་ནི་རང་སངས་རྒྱས་རྣམས་ལ་བཤད་པའོ་ཞེས་ཐ་དད་དུ་འབྱེད་དེ། དེ་ལ་ཐ་དད་པའི་འདུ་ཤེས་ཀྱི་དམ་པའི་ཆོས་སྤོང་བ་ཡིན་ནོ་ཞེས་བྱ་བ་དང༌། ནམ་མཁའི་སྙིང་པོའི་མདོ་ལས་ཀྱང༌། གང་ཡང་ཆོས་སྤོང་ཞིང་འགོག་ཏུ་འཇུག་སྟེ་ཉན་ཐོས་ངེས་པར་འབྱུང་བ་བཤད་པའམ། རང་སངས་རྒྱས་ངེས་པར་འབྱུང་བ་བཤད་པའམ། ཐེག་པ་ཆེན་པོ་ལ་ངེས་པར་འབྱུང་བ་བཤད་པ་སྤོང་ཞིང་འགོག་ཏུ་འཇུག་པ་འདི་ནི་རྩ་བའི་ལྟུང་བ་གཉིས་པའོ་ཞེས་གསུངས་ལ། དེ་ཉིད་ལས་འབྱུང་བའི་ལས་དང་པོ་པའི་རྩ་བའི་ལྟུང་བ་གསུམ་པ་དང༌།
བཞི་པ་ཡང་འོག་མ་ལ་སྨོད་ཅིང་གོང་མ་ལ་བསྟོད་པ་ལ་འབྱུང་སྟེ། ལྟུང་བ་འདི་གསུམ་ཀ་ཡང་སྤྱི་དང་བྱེ་བྲག་ལ་སྨོད་པའི་ཁྱད་པར་ལས་འདྲ་བ་ཡིན་ནོ། ། འཕགས་པ་འཇིག་རྟེན་ལས་འདས་པའི་ལེའུ་ལས་ཀྱང་འདི་ནི་ཆོས་སོ། ། འདི་ནི་འདུལ་བའོ། ། འདི་ནི་སངས་རྒྱས་ཀྱི་བཀའ་ཡིན་ནོ་ཞེས་བྱ་བར་ཡང་ཤེས་ལ། གང་ཟག་ལ་ཞེ་སྡང་བས་ཆོས་ལ་ཞེ་སྡང་ཞིང་དམ་པའི་ཆོས་སྤོང་བ་དང༌། གཞན་དག་ཀྱང་ཟློག་པར་བྱེད་པ་འདི་ནི་ང་རྒྱལ་གྱི་ལས་སོ་ཞེས་སྡིག་པའི་ལས་ཆེས་ལྕི་བར་གསུངས་སོ། ། རྩ་བའི་ལྟུང་བ་བདུན་པའི་དབང་དུ་བྱས་ན་བསླབ་པ་ཀུན་ལས་བཏུས་པ་ལས། བློ་སྦྱང་མ་བྱས་སེམས་ཅན་ལ། ། སྟོང་པ་ཉིད་ནི་སྒྲོགས་པ་དང༌། །
ཞེས་བྱ་བ་དང་ཚུལ་མཚུངས་པ་སྟེ། སྣོད་མ་ཡིན་པ་ལ་གསང་བའི་ཕྱིར་རོ། ། དེ་སྐད་དུ་ནམ་མཁའི་སྙིང་པོའི་མདོ་ལས། བྱང་ཆུབ་སེམས་དཔའ་ལས་དང་པོ་པ་གང་དག་སྟོང་པ་ཉིད་དང་ལྡན་པའི་མདོ་སྡེ་མཆོག་ཏུ་ཟབ་པ་འདི་དག་ཉན་པ་དང༌། ལུང་འབོགས་པ་དང༌། ཀློག་པ་དེ་དག་ཇི་ལྟར་ཐོས་པ་དང༌། ཇི་ལྟར་ཆུབ་པར་བྱས་པ་དེ་བཞིན་དུ་སྔ་མའི་བློ་དང་མི་འདྲ་བ་གཞན་དག་གི་མདུན་དུ་དོན་བཟང་པོ་དང༌། ཚིག་འབྲུ་བཟང་པོ་རྒྱས་པ། དྲན་པར་བྱེད་ཅིང་རབ་ཏུ་སྟོན་ལ། དེ་དག་ནི་ནན་ཏན་དུ་མ་སྦྱངས་པས་བྱིས་པ་སོ་སོའི་སྐྱེ་བོ་དག་སྟེ།
མཉན་ན་སྐྲག་ཅིང་དངངས་ཏེ་དེ་དག་དངངས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་ཅིང་ཉན་ཐོས་ཀྱི་བྱང་ཆུབ་ལ་སྨོན་ན། འདི་ནི་ལས་དང་པོ་པའི་བྱང་ཆུབ་སེམས་དཔའི་རྩ་བའི་ལྟུང་བ་དང་པོ་སྟེ། ཞེས་བྱ་བ་ལ་སོགས་པ་གསུངས་སོ། ། འདི་ནི་འདུལ་བ་ལས་ཀྱང་བསྙེན་པར་མ་རྫོགས་པ་ལ་ལས་རྣམས་གསང་ངོ་ཞེས་བྱ་བ་དང་ཡང་མཐུན་པ་ཡིན་ནོ། ། རྩ་བའི་ལྟུང་བ་བརྒྱད་པ་ཡང་འཕགས་པ་སྡོང་པོ་བཀོད་པ་ལས། གཟུགས་དང་ཚོར་བ་འདུ་ཤེས་དང༌། ། རྣམ་པར་ཤེས་དང་སེམས་པ་ནི། ། གྲངས་མེད་དེ་བཞིན་གཤེགས་པ་རྣམས། ། དེ་དག་ཐུབ་པ་ཆེན་པོར་འགྱུར། ། ཞེས་བྱ་བ་དང༌།
ཡང༌། གང་ཞིག་བདག་དང་སངས་རྒྱས་རྣམས། ། རང་བཞིན་མཉམ་པར་རབ་གནས་ཤིང༌། ། མི་གནས་ལེན་པ་མེད་པ་སྟེ། ། དེ་དག་བདེ་བར་གཤེགས་པར་འགྱུར། ། ཞེས་གསུངས་ལ། འཕགས་པ་ལས་ཀྱི་སྒྲིབ་པ་རྣམ་པར་དག་པའི་མདོ་ལས། འཇམ་དཔལ་གཞན་ཡང་བྱང་ཆུབ་སེམས་དཔའ་ཀུན་ནས་ཉོན་མོངས་པ་ལ་རྣམ་པར་བྱ་བར་མཐོང་བ་དང༌། འཁོར་བའི་ཁམས་ལས་མྱ་ངན་ལས་འདས་པའི་ཁམས་སུ་མཐོང་བ་དེས་ལས་ཀྱི་སྒྲིབ་པ་ཐམས་ཅད་རྣམ་པར་དག་པ་ཐོབ་བོ་ཞེས་བྱ་བ་དང༌། འཕགས་མ་ལས་ཀྱང༌།
རིགས་ཀྱི་བུ་འདི་ནི་ཆོས་རྣམས་ཀྱི་ཆོས་ཉིད་དེ། དེ་བཞིན་གཤེགས་པ་རྣམས་བྱུང་ཡང་རུང༌། མ་བྱུང་ཡང་རུང་སྟེ། སེམས་ཅན་འདི་དག་ནི་རྟག་ཏུ་དེ་བཞིན་གཤེགས་པའི་སྙིང་པོ་ཅན་ནོ་ཞེས་གསུངས་སོ། ། འཕགས་པ་བྱམས་པ་སེང་གེ་སྒྲའི་མདོ་ལས་ཀྱང༌། གང་དེ་བཞིན་གཤེགས་པ་མཆོད་པར་འདོད་པ་དེས་བདག་ཉིད་མཆོད་པར་བྱའོ་ཞེས་བྱ་བ་དང༌། དེ་བཞིན་གཤེགས་པའི་རིང་བསྲེལ་མཆོད་པར་འདོད་པ་དེས་བདག་ཉིད་མཆོད་པར་བྱའོ་ཞེས་བྱ་བ་ལ་སོགས་པ་རྒྱ་ཆེར་བཀའ་སྩལ་ཏོ། ། རྩ་བའི་ལྟུང་བ་དགུ་པའི་དབང་དུ་བྱས་ནས་ངོ་བོ་ཉིད་མེད་པ་དང༌། དེ་སྟོན་པའི་གཞུང་ལ་ཐེ་ཚོམ་ཟ་བ་ཉིད་ཡིན་ཏེ། དེ་སྐད་དུ་འཕགས་མ་ལས།
འདི་བཤད་ཚེ་ན་ཁ་ཅིག་སོམ་ཉི་ཟ་གྱུར་ཏེ། ། འདྲེན་པས་འདིར་ནི་བདག་གི་མིང་ཡང་ཡོངས་མ་བརྗོད། ། རིགས་དང་ས་དང་རུས་ཀྱང་ཡོངས་སུ་མ་བརྗོད་ཅེས། ། དེ་ནི་ཉན་པར་མི་འགྱུར་སྤོང་འགྱུར་བདུད་ཀྱི་ལས། ། ཞེས་གསུངས་ཏེ་བདུད་ཀྱི་ལས་སུ་བཤད་པ་འདི་ནི་རྩ་བའི་ལྟུང་བའོ། ། སོམ་ཉི་དང་བྲལ་ན་ཡང་དག་པ་ཡིན་ཏེ་དེ་ཉིད་ལས། གང་ལ་ཤེས་རབ་ཕ་རོལ་ཕྱིན་མཆོག་མི་དམིགས་ཤིང༌། ། བྱང་ཆུབ་སེམས་དཔའ་མི་དམིགས་བྱང་ཆུབ་སེམས་མི་དམིགས། ། དེ་སྐད་ཐོས་ནས་རྨོངས་པ་མེད་ཅིང་མི་སྐྲག་པ། ། བྱང་ཆུབ་སེམས་དཔའ་དེ་ནི་བདེ་གཤེགས་ཤེས་རབ་སྤྱོད། །
ཅེས་གསུངས་པ་ཡིན་ནོ། ། རྩ་བའི་ལྟུང་བ་བཅུ་པའི་དབང་དུ་བྱས་ནས་ཀྱང༌། འཕགས་པ་དཀོན་མཆོག་སྤྲིན་ལས། རིགས་ཀྱི་བུ་ཇི་ལྟར་ན་བྱང་ཆུབ་སེམས་དཔའ་བདུད་ཀྱི་ལས་ཡོངས་སུ་སྤོང་བ་ཡིན་ཞེ་ན། ཚུལ་ཁྲིམས་ཉམས་པའི་གང་ཟག་རྣམ་པར་སྤངས་པས་སྡིག་པའི་གྲོགས་པོ་ཡོངས་སུ་སྤངས་པར་རིག་པར་བྱའོ། ། དེ་བཞིན་དུ་ལྟ་བ་ཉམས་པ་དང༌། ཆོ་ག་ཉམས་པ་དང༌། འཚོ་བ་ཉམས་པའི་གང་ཟག་རྣམ་པར་སྤངས་པ་དང༌། འདུ་འཛི་ལ་དགའ་བའི་གང་ཟག་རྣམ་པར་སྤངས་པ་དང༌། ལེ་ལོ་ཅན་གྱི་གང་ཟག་རྣམ་པར་སྤངས་པ་དང༌།
འཁོར་བ་ལ་དགའ་བའི་གང་ཟག་རྣམ་པར་སྤངས་པ་དང༌། བྱང་ཆུབ་ལ་རྒྱབ་ཀྱིས་ཕྱོགས་པའི་གང་ཟག་རྣམ་པར་སྤངས་པས་སྡིག་པའི་གྲོགས་པོ་ཡོངས་སུ་སྤངས་པར་རིག་པར་བྱ་སྟེ། རིགས་ཀྱི་བུ་དེས་དེ་དག་ཡོངས་སུ་སྤོང་བའི་ཚེ་གང་ཟག་དེ་དག་ལ་སྡང་བའི་སེམས་བསྐྱེད་པར་མི་བྱ། ཁོང་ཁྲོ་བའི་སེམས་དང༌། བརྙས་པའི་སེམས་བསྐྱེད་པར་མི་བྱའི། དེས་འདི་ལྟར་བཅོམ་ལྡན་འདས་ཀྱིས་ཀྱང་སེམས་ཅན་རྣམས་ནི་ཁམས་སོ་སོར་བསྟེན་ཏེ། དེ་དག་བསྟེན་པར་གྱུར་ན་བདག་ཆུད་ཟ་བར་གྱུར་ཏོ་ཞེས་བཀའ་སྩལ་གྱིས། དེ་བས་ན་བདག་གིས་བསྟེན་པ་ཡོངས་སུ་སྤངས་པས་སེམས་ཉེ་བར་གཞག་པར་བྱའོ་ཞེས་གསུངས་སོ། ། དེས་ན་འདིའང་བདུད་ཀྱི་ལས་སུ་གསུངས་ཏེ་རྩ་བའི་ལྟུང་བའོ། ། འདུལ་བ་ལས་ཀྱང་གང་ཟག་ཆོས་བཞིན་མ་བྱས་པ་སྡིག་པ་ཅན་གྱི་ལྟ་བའི་རྣམ་པ་དེ་མ་སྤངས་པ་དང༌།
གཏམ་འདྲི་བ་བྱེད། ཕེབས་པར་སྨྲ་བར་བྱེད། ཀུན་ཏུ་གནས་པར་བྱེད། ཀུན་ཏུ་ལོངས་སྤྱོད་པར་བྱེད་ཅིང་དེ་དང་ལྷན་ཅིག་གནས་གཅིག་ཏུ་ཉལ་ན་ལྟུང་བྱེད་དོ་ཞེས་འབྱུང་བ་ཡིན་ནོ། ། རྩ་བའི་ལྟུང་བ་བཅུ་གཅིག་པའང་འཕགས་མ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ། ཞེས་གསུངས་ལ། འཕགས་པ་སྡོམ་པ་གསུམ་བསྟན་པ་ལས་ཀྱང༌། འོད་སྲུངས།
གང་ཟག་ཏུ་ལྟ་བ་རི་རབ་ཙམ་སླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི། དེ་ལྟ་མ་ཡིན་ནོ་ཞེས་གསུངས་ཏེ། སྟོང་པར་འཛིན་པ་འདི་ནི་ཆོས་འདི་པའི་ཁོངས་སུའང་མི་ཚུད་ན་ཐེག་པ་ཆེན་པོར་ལྟ་ག་ལ་རུང་སྟེ། འདི་ནི་རྩ་བའི་ལྟུང་བ་ཡིན་ནོ། ། དེ་ལྟར་ན་འདི་ནི་ལྟ་བའི་སྐབས་ཡིན་ལ། སྡོམ་པར་ཇི་ལྟར་འགྱུར་ཞེ་ན། བདག་མེད་པ་ཉིད་སྡོམ་པ་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཏེ། འཕགས་མ་ལས། གང་ལ་སྡོམ་དང་སྡོམ་པ་མ་ཡིན་རློམ་སེམས་མེད། །
འདི་ནི་ཚུལ་ཁྲིམས་སྡོམ་པར་རྣམ་པར་འདྲེན་པས་གསུངས། ། ཞེས་གསུངས་པ་ཡིན་ནོ། ། རྩ་བའི་ལྟུང་བ་བཅུ་གཉིས་པའི་དབང་དུ་བྱས་ནས། བསླབ་པ་ཀུན་ལས་བཏུས་པ་ལས་ཀྱང༌། དེ་ཕྱིར་རྒྱལ་བའི་སྡོམ་པའི་མདོར། ། གང་གིས་སེམས་ཅན་མ་དད་གྱུར། ། དེ་ནི་བསྒྲིམས་ཏེ་རྣམ་སྤངས་ཞེས། ། དཀོན་མཆོག་སྤྲིན་ལས་བཀའ་སྩལ་ཏོ། ། ཞེས་གསུངས་སོ། ། དེ་བས་ན་དཀོན་མཆོག་སྤྲིན་ལས་གསུངས་པ་ནི།
བྱང་ཆུབ་སེམས་དཔའི་ཡང་དག་པར་སྤྱོད་པ་དེ་གང་ཞེ་ན། བྱང་ཆུབ་སེམས་དཔའ་གང་གི་ཕྱིར་དེ་ལ་སེམས་ཅན་རྣམས་མ་དད་པར་གྱུར་པའི་གནས་མ་ཡིན་པར་མི་སྤྱོད། ཡུལ་མ་ཡིན་པར་མི་སྤྱོད། དུས་མ་ཡིན་པར་མི་སྨྲ་བ་ཡིན་ནོ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། ཆོས་ལྔ་དག་པར་སྡུད་པའི་མདོ་ལས་ཀྱང༌། གང་སེམས་བསྲུང་བ་དེ་ནི་ཚུལ་ཁྲིམས་བསྲུང་བ་ཡིན་ནོ་ཞེས་འབྱུང་ལ། བྱང་ཆུབ་སེམས་དཔའི་སོ་སོར་ཐར་པ་ལས་ཀྱང༌། མ་དད་པ་སྤང་བའི་ཕྱིར་མདུན་དུ་སོ་ཤིང་བཟའ་བར་མི་བྱ། མཆིལ་མ་དོར་བར་མི་བྱའོ་ཞེས་གསུངས་ལ། ཚངས་པས་ཞུས་པའི་མདོ་ལས་ཀྱང༌།
བག་གསར་བཞིན་དུ་བྱའོ་ཞེས་གསུངས་སོ། ། མདོ་དེ་དག་གི་དོན་བསླབ་བཏུས་ལས། དེ་ལྟར་ལོངས་སྤྱོད་དུ་བྱ་བ་ཆུའམ་ཐང་ལ་གཅིན་དང༌། ཕྱི་ས་དང༌། མཆིལ་མ་དང༌། རྣག་ལ་སོགས་པ་དམན་པ་རྣམས་དབེན་ཀྱང་རུང༌། མི་དབེན་ཀྱང་རུང་སྟེ་ལྷ་དང་མིའི་སེམས་བསྲུང་བའི་ཕྱིར་མི་དོར་རོ་ཞེས་མ་དད་པ་སྤང་བའི་ཕྱིར་སྤྱོད་པ་བསྟན་པ་ཡིན་ནོ། ། བྱང་ཆུབ་སེམས་དཔའ་ལ་མ་དད་ན་ཆེས་སྡིག་ལྕི་བ་ཡིན་པའི་ཕྱིར་མ་དད་པའི་སྤྱོད་པ་བྱས་ན་སེམས་མ་བསྲུངས་བར་འགྱུར་བས་ན་རྩ་བའི་ལྟུང་བ་ཡིན་ཏེ་རྒྱས་པར་མདོ་དག་ལས་ཤེས་པར་བྱའོ། ། འདི་ནི་འདུལ་བ་ལས་ཀྱང་ཁྱིམ་སུན་འབྱིན་པ་དགེ་འདུན་གྱི་ལྷག་མར་གསུངས་པ་ཡིན་ནོ། ། རྩ་བའི་ལྟུང་བ་བཅུ་གསུམ་པའང་དགོས་པ་རྒྱ་ཆེན་པོ་མཐོང་བ་དེའི་ཚེ་དམ་ཚིག་གི་རྫས་དག་བསྟན་པ་ཡིན་ཏེ།
དེ་སྐད་དུ། འཕགས་པ་ཏིང་ངེ་འཛིན་རྒྱལ་པོའི་མདོའི་བུ་མོ་ཡེ་ཤེས་ལྡན་གྱི་ལེའུ་ལས་ཀྱང་ཤ་ཟ་བ་གང་བྱུང་བ་དེ་ནི་དོན་ཆེན་པོ་བསྒྲུབ་པའི་ཕྱིར་ཉེས་པ་མེད་དེ། དགེ་སློང་འདི་ནི་འཆི་བའི་དུས་བགྱིས་ན། ། འཛམ་བུའི་གླིང་དུ་ཏིང་འཛིན་སྒྲ་ཡང་ནི། ། སེམས་ཅན་རྣམས་ལ་རྟག་ཏུ་ནུབ་པར་འགྱུར། ། འདི་ཐོས་པས་ན་ཏིང་འཛིན་རྣམས་ཀྱང་ཐོབ། ། ཅེས་འབྱུང་ངོ༌། ། བུ་མོ་ཡེ་ཤེས་ལྡན་གྱི་རྟོག་པ་བརྗོད་པའང་བཤད་པར་བྱའོ། ། དེ་བས་ན་འདིར་ཤ་མ་ཟོས་ན་ལྟུང་བ་མེད་པའི་གཟུགས་བརྙན་དུ་འགྱུར་བས་སྤང་བྱ་ཡིན་ནོ། ། དེ་བཞིན་དུ་དམ་ཚིག་གི་རྫས་མ་བསྟེན་ན་ཡང་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་བྱིན་གྱིས་རློབ་པར་མི་འགྱུར་བས་རྩ་བའི་ལྟུང་བར་བྲིས་ཏེ་འདྲ་བ་ཉིད་ཡིན་ནོ། །
འདུལ་བ་ལས་ཀྱང་རྣམ་གསུམ་ཡོངས་སུ་དག་པའི་ཤ་ཟོས་ན་སྤོང་བའི་བར་ཆད་དུ་མི་འགྱུར་རོ་ཞེས་གསུངས་པ་ཡིན་ནོ། ། རྩ་བའི་ལྟུང་བ་བཅུ་བཞི་པའང་བུད་མེད་རྣམས་ནི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་པའི་ཕྱིར་མི་སྨད་པར་འཐད་ལ། སྐྱེས་པ་ལས་བྱེ་བྲག་བུད་མེད་ལ་བཀར་ཏེ་སྨོད་པ་འདི་ནི་ལྟུང་བ་སྟེ་བུ་མོ་བློ་གྲོས་བཟང་མོས་ཞུས་པའི་མདོ་ལས། འདི་སྐད་དུ་འཇམ་དཔལ་གྱིས་གསོལ་བ། སློབ་དཔོན་གྱིས་ད་དུང་བུད་མེད་ཀྱི་གནས་ལས་མ་བསྒྱུར་ཏོ། ། བུ་མོས་སྨྲས་པ། འཇམ་དཔལ་སྐྱེས་པ་ཞེས་བྱ་བ་དང༌། བུད་མེད་ཅེས་བྱ་བར་འཛིན་པ་འདི་ནི་ཁྱོད་ཀྱི་ལྟུང་བའི་ནང་ན་ཆེན་པོའོ། ། དེ་ལྟ་ནའང་ཁྱོད་ཀྱི་རྣམ་པར་རྟོག་པ་འདི་སྤང་བར་བྱ་བའི་ཕྱིར་ཞེས་བྱ་བ་ལ་སོགས་པ་རྒྱ་ཆེར་གསུངས་ནས། སྐྱེས་པའི་ལུས་སུ་བསྒྱུར་བ་ཡིན་ནོ། །
འདུལ་བ་ལས་ཀྱང༌། སྐྱེས་པ་དང་བུད་མེད་གཉིས་ཀས་མཐུན་པར་དགྲ་བཅོམ་པ་ཐོབ་པ་ཡིན་པས་ན་འདྲ་བ་ཉིད་ཡིན་ནོ། ། དེ་ལ་སོགས་པ་རྒྱ་ཆེར་ཐེག་པ་ཆེན་པོའི་མདོ་དག་ལས་བལྟས་ཤིང་ཤེས་པར་བྱའོ། ། འདིར་རྒྱུད་ཀྱི་ལུང་ཅིའི་ཕྱིར་མི་འདྲི་ཞེ་ན། བཅུ་བཞི་པོ་རྣམས་རྒྱུད་ཉིད་ནས་འབྱུང་བའི་ཕྱིར་རོ། ། དེས་ན་འདི་དག་ནི་ཐེག་པ་ཆེན་པོའི་རྒྱུད་དང་མདོ་དག་མཐུན་པར་བསྟན་པ་ཡིན་ནོ། །

འོ་ན་མདོ་དག་ནས་བསྟན་པས་ཆོག་མོད། རྒྱུད་དུ་བསྟན་ཅི་དགོས། མཐུན་པའི་ཕྱིར་གསང་སྔགས་ཆེས་མཆོག་ཏུ་འགྱུར་རོ་ཞེས་སྨྲ་བ་དག་ནི་དོན་མེད་དོ། ། ཞེས་ཟེར་ན། མཐུན་པར་བསྟན་པས་བསྲུང་བར་དཀའ་བའི་འཇིགས་པ་སྤངས་པ་ཡིན་ལ། མདོ་ནས་བསྟན་ཀྱང་མདོ་དེ་དག་ཀྱང་འཐོར་བ་དང༌། འཁྲུགས་པ་དང༌། མི་གསལ་བ་དང༌། ཇི་ལྟ་བ་བཞིན་ཉམས་སུ་བླང་བའི་ཐབས་མི་ཤེས་པའི་ཕྱིར། ཕ་རོལ་ཏུ་ཕྱིན་པའི་སྡེ་སྣོད་དག་ནི་མི་ཟབ་ལ། འདིར་རྡོ་རྗེ་ཐེག་པ་ལ་ནི་དེ་དག་གི་སྐྱོན་ཐམས་ཅད་སྤངས་པའི་ཕྱིར་ཆེས་ཟབ་པ་ཉིད་དུའང་འགྲུབ་པ་ཡིན་ནོ། །
བསྲུང་བར་དཀའོ་ཞེས་སྨྲ་བའི་རྩོད་པ་བཟློག་པའི་སྐབས་བསྟན་ཟིན་ཏོ།། །། རྩོད་པ་གཉིས་པ་བསྲུངས་ན་ཕན་ཡོན་ཆེ་ལ། མ་བསྲུངས་ན་ཉེས་དམིགས་ཆེའོ་ཞེས་སྨྲ་བ་འདི་ནི་ཁོ་བོ་ཅག་ཀྱང་དེ་ཁོ་ན་བཞིན་དུ་སྨྲ་སྟེ། དམ་ཚིག་མ་བསྲུངས་བར་དངོས་གྲུབ་འགྲུབ་པའི་སྐབས་མེད་ལ། ངན་འགྲོ་སྐྱེད་པར་བྱེད་པ་ནི་ཆོས་ཉིད་ཡིན་ཏེ། ཐེག་པ་ཆེན་པོ་མཐའ་དག་མཐུན་ནོ། ། ཡང་བསྲུངས་ན་ཕན་ཡོན་ཆུང་ལ། མ་བསྲུངས་ན་ཉེས་དམིགས་ཆེ་བ་ཡང་མཐོང་སྟེ་སོ་སོར་ཐར་པ་བཞིན་ནོ། ། འདི་ཇི་ལྟར་ཞེ་ན། བསྙེན་གནས་ཀྱིས་ཀྱང་མཐོ་རིས་ཐོབ་པར་འདོད་ལ།
དགེ་སློང་གི་སྡོམ་པས་ཀྱང་མཐོ་རིས་ལས་མི་འགྲུབ་པའི་ཕྱིར་ཕན་ཡོན་ཆུང་ལ། རབ་ཏུ་བྱུང་བའི་ཕྱོགས་དེ་ལ་ཉེས་བྱས་ཕྲ་བའི་ཕྲ་བ་ཅིག་བྱུང་ཡང་རྒྱལ་ཆེན་རིགས་བཞིའི་ལྷའི་ཚེ་ཚད་ཀྱི་སེམས་ཅན་དམྱལ་བར་སྐྱེ་བར་འགྱུར་བར་ལྟུང་བ་སྡེ་ལྔའི་ལྕི་ཡང་བསྟན་པའི་མདོ་ལས་གསུངས་པས་ན། གཞན་ཉམས་ན་ཇི་ལྟ་བུའི་སྡུག་བསྔལ་ཆེས་ཆེ་བ་དག་བསྐྱེད་པ་ལྟ་སྨོས་ཀྱང་ཅི་དགོས་ཏེ་ཉེས་པ་ཆེ་བ་ཡིན་ནོ། ། དེ་ལ་འདི་སྐད་དུ། མཐོ་རིས་སུ་མཉམ་ཡང་བདེན་པ་བཞིའི་རྟོགས་པ་དང་ལྡན་ན། ཁྱིམ་པའི་ཕྱོགས་ལ་ནི་ཕྱིར་མི་འོང་བ་འགྲུབ་ལ། རབ་ཏུ་བྱུང་བས་ནི་དགྲ་བཅོམ་པ་འགྲུབ་པ་ཡིན་ནོ་ཞེས་སྨྲ་ན་དེ་ལྟ་མ་ཡིན་ཏེ། མངོན་པར་འབྱུང་བའི་མདོ་ལས། ལྔ་སྡེའི་རྗེས་ཁོ་ན་ལ་ཁྱིམ་བདག་གྲགས་པས་ཁྱིམ་པའི་ཆ་ལུགས་མ་སྤངས་པར་དགྲ་བཅོམ་པའི་འབྲས་བུ་ཐོབ་པ་ཡིན་པས་ན་དེ་བཞིན་གཤེགས་པས་ཆེད་དུ་བརྗོད་པ་གསུངས་པ། རྒྱན་གྱིས་བརྒྱན་པར་གྱུར་ཀྱང་ཆོས་སྤྱོད་ཅིང༌། །
དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤངས་པ་ནི། ། དགེ་སློང་དགེ་སྦྱོང་དེ་ཡིན་བྲམ་ཟ་དེ། ། ཞེས་གསུངས་པ་ཡིན་ནོ། ། དེ་ལྟར་ན་འདི་ནི་ཚུལ་ཁྲིམས་ཀྱི་ཁྱད་པར་མིན་ལ། བདེན་པ་བཞིའི་རྟོགས་པས་ཕྱེ་བ་ཡིན་ནོ། ། རབ་ཏུ་བྱུང་བའི་ཕྱོགས་ལའང་དགེ་སློང་དང་དགེ་ཚུལ་ལ་ཁྱད་པར་མེད་དེ། གཉིས་ཀས་དགྲ་བཅོམ་པ་ཐོབ་པ་ཡིན་ནོ། ། ལེགས་པར་དཔྱད་ན་དགེ་ཚུལ་ཉིད་བཟང་སྟེ། ལོ་བདུན་པ་ལ་དགེ་ཚུལ་བྱས་ནས་དེ་ཉིད་ཀྱི་ཚེ་དགྲ་བཅོམ་པ་ཐོབ་པ་ནི་འདུལ་བ་ལུང་དང༌།
གང་པོ་ལ་སོགས་པའི་རྟོག་པ་བརྗོད་པ་བརྒྱ་པ་ལས་ཀྱང་འབྱུང་བ་ཡིན་ལ། དགེ་སློང་ནི་ལོ་ཉི་ཤུ་མ་ལོན་པར་བསྙེན་པར་རྫོགས་པར་བྱར་མེད་ལ། དེ་ནས་གདོད་དགྲ་བཅོམ་པ་ལ་བརྩམ་པའི་ཕྱིར་རོ། ། དེས་ན་འབྲས་བུ་དགྲ་བཅོམ་པ་ལ་ནི་ཁྱད་པར་མེད་ལ། རང་སངས་རྒྱས་དང༌། སངས་རྒྱས་གཉིས་ནི་རང་འབྱུང་ཡིན་པའི་ཕྱིར་འདི་ན་དགེ་ཚུལ་དང༌། དགེ་སློང་ཞེས་བྱ་བའི་ཐ་སྙད་མེད་དོ། ། ཡང་ལས་ཐམས་ཅད་དགེ་སློང་ལ་རག་ལས་པའི་ཕྱིར་གཙོ་བོ་ཡིན་ནོ་ཞེ་ན། དེ་ལྟ་ནའང་འབྲས་བུའི་ཁྱད་པར་མ་མཐོང་བའི་ཕྱིར་དགེ་སློང་འདི་གཞན་དོན་ལ་བློ་སྦྱོང་བ། ཐེག་པ་ཆེན་པོར་བཀྲི་བའི་ཐབས་ཡིན་པར་མངོན་ཏེ།
འདིས་ཐེག་པ་གཅིག་པར་ཡང་འགྲུབ་པ་ཡིན་ནོ། ། ཐེག་པ་གཅིག་པར་གྲུབ་པའི་ཚེ་ཉེས་པ་ཆེ་ལ། ཕན་ཡོན་ཆུང་བའི་སོ་སོར་ཐར་པས་ཅི་ཞིག་བྱ་ཞེས་བྱ་བར་ཡང་རྟོགས་པ་ཡིན་ལ། བློ་དམན་པ་རྣམས་ལ་ནི་དགེ་སློང་ཉིད་མཆོག་ཡིན་ཏེ། སངས་རྒྱས་ཀྱི་བསྟན་པའི་རྩ་བ་ལྟ་བུ་ཡིན་ནོ། ། ཞེས་བྱ་བར་ཤེས་པར་བྱ་སྟེ། འཕགས་པ་འཇམ་དཔལ་རྩ་བའི་རྒྱུད་ལས། སངས་རྒྱས་བསྟན་པ་རིན་ཆེན་སྒྲོན། ། འབར་བའི་སྣོད་ནི་དཀའ་ཐུབ་ཅན། ། ངུར་སྨྲིག་འཛིན་པ་ཤཱཀྱའི་སྲས། །
དགེ་སློང་རྣམས་ནི་ཡིན་ཕྱིར་རོ། ། ཞེས་གསུངས་སོ། ། རྒོལ་བ་གཉིས་པ་བཟློག་པ་བསྟན་ཟིན་ཏོ།། །། གསུམ་པ་སློབ་དཔོན་དང་སློབ་མ་མཚན་ཉིད་དང་མི་ལྡན་པའི་ཕྱིར་རོ་ཞེས་རྒོལ་བའི་ལན་ནི། རྡོ་རྗེ་ཐེག་པའི་ཐོས་པ་དང་མི་ལྡན་པ་ཁ་ཅིག་སློབ་དཔོན་གྱིས་སྤྲུལ་པའི་དཀྱིལ་འཁོར་སྤྲུལ་ནུས་ཤིང༌། སློབ་མས་སྤྲུལ་པའི་དཀྱིལ་འཁོར་ལྟ་ནུས་པའི་ཚེ། རྡོ་རྗེ་ཐེག་པ་ལ་འཇུག་པ་ཡིན་ནོ་ཞེས་ཟེར་ཏེ། འདི་དག་ནི་རང་དགར་སྨྲ་བ་ཡིན་ནོ། ། ཅིའི་ཕྱིར་ཞེ་ན། རྒྱུད་དང་བསྟན་བཅོས་མཐའ་དག་ནས་ལས་དང་པོ་པའི་རྡོ་རྗེ་སློབ་དཔོན་གྱིས་གྲངས་ཀྱི་བསྙེན་པ་ཇི་ལྟར་བྱ་བ་དང༌།
ས་སྦྱོང་བ་ལ་སོགས་ཏེ་སའི་ཆོ་ག་ཇི་ལྟར་བྱ་བ་དང༌། སྟ་གོན་དང༌། དངོས་གཞིའི་ཚེ་ཡང་དཀྱིལ་འཁོར་བྲི་བའི་ཕྱིར་ཐིག་དང༌། རྡུལ་ཚོན་དང༌། སློབ་མ་ལ་ཇི་ལྟར་དབང་བསྐུར་བ་ལ་སོགས་པ་ལས་དང་པོ་པའི་བྱ་བ་འབའ་ཞིག་ལས། སྤྲུལ་པའི་དཀྱིལ་འཁོར་ལ་སོགས་པ་བཤད་པ་མེད་པའི་ཕྱིར་རོ། ། ཡང་འདི་སྐད་དུ། དཀྱིལ་འཁོར་སྤྲུལ་ནུས་ཤིང་ལྟ་ནུས་པ་ལ་སོགས་པ་མིན་ཡང་སློབ་དཔོན་དང༌། སློབ་མ་མཚན་ཉིད་དང་མི་ལྡན་པའི་ཕྱིར་ཞེ་ན། སོ་སོར་ཐར་པའི་མཁན་པོ་དང༌།
སློབ་དཔོན་དང༌། ཐེག་པ་ཆེན་པོའི་དགེ་བའི་བཤེས་གཉེན་དང༌། གསང་སྔགས་ཀྱི་བླ་མ་དང༌། གསུམ་ཀ་ལ་མཚན་ཉིད་ཁ་རེ་མ་ཚང་བ་ཡང་གསུམ་ཀ་ལ་མཐོང་ལ། གང་ཟག་དམ་པ་མཚན་ཉིད་ཡོངས་སུ་རྫོགས་པ་ཡང་གསུམ་ཀ་ལ་མཐོང་བའི་ཕྱིར་འདི་ན་ཁྱད་པར་མ་མཐོང་ངོ༌། ། རྒོལ་བ་གསུམ་པ་བཟློག་པ་བསྟན་ཟིན་ཏོ།། །། བཞི་པ་དུས་སྙིགས་པའི་ཕྱིར་གསང་སྔགས་སྤྱད་པའི་དུས་མ་ཡིན་ནོ། ། ཞེས་ཟེར་བ་འདིའང་ཡང་དག་པ་མ་ཡིན་ཏེ། དུས་སྙིགས་པ་ཉིད་ཀྱི་ཚེ་རྡོ་རྗེ་ཐེག་པ་འབྱུང་བར་རིགས་ཏེ། སྙིགས་མའི་དུས་སུ་ཡང་དམན་པའི་ལུས་ཀྱིས་སངས་རྒྱས་འགྲུབ་པར་བཤད་པའི་ཕྱིར་རོ། །
ཡང་གསང་སྔགས་འདི་ནི་བསྐལ་པ་གོང་འོག་ཐམས་ཅད་དུའང་མི་འབྱུང་ལ། བསྐལ་པ་བཟང་པོ་འདི་ལའང་ཤཱཀྱ་ཐུབ་པ་མ་ཡིན་པ་གཞན་ལ་མི་འབྱུང་སྟེ། དེ་སྐད་དུ་རྣམ་སྣང་མངོན་བྱང་གི་རྒྱུད་ལས། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝཱ་རའི་མེ་ཏོག་ལྟར། ། བརྒྱ་ལ་ལ་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། ། ཞེས་གསུངས་ལ།
དཔལ་གསང་བ་འདུས་པ་ལས་ཀྱང༌། ཐུབ་པ་ཆེན་པོ་མར་མེ་མཛད་ནས་ཐུབ་པ་ཆེན་པོ་འོད་སྲུངས་ཀྱི་བར་གྱིས་ཀྱང་གསང་སྔགས་མ་གསུངས་ཏེ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། དེས་ན་སླན་ཆད་མི་འབྱུང་བའི་ཕྱིར་གསང་སྔགས་སྤྱོད་པའི་དུས་མཆོག་ཏུ་གྱུར་པ་ནི་ད་ལྟ་ཉིད་ཡིན་ནོ། ། དེའི་ཕྱིར་ན་སྡེ་སྣོད་གཞན་སྤྱད་པའི་དུས་མ་ཡིན་ཏེ། འབྲས་བུའི་དུས་གསུམ་ནི་འདས། བསྒྲུབ་པའི་དུས་གསུམ་ཡང་འདས། ལུང་གི་དུས་གསུམ་ཀྱང་སྙིགས་མར་བབ་པས་ཐེག་པ་གཞན་བསྒྲུབས་ཀྱང་འབྲས་བུ་མི་འགྲུབ་པར་ཐུན་མོང་བ་ཐམས་ཅད་མཐུན་པར་སྨྲ་བ་ཡིན་ལ། གསང་སྔགས་ཀྱིས་སྙིགས་མའི་དུས་སུ་ཡང་འགྲུབ་པ་ནི། ཧེ་རུ་ཀ་མངོན་པར་འབྱུང་བ་ལས་ཀྱང༌། ཧེ་རུ་ཀ་དཔལ་གཟུང་བྱས་ན། །
སྙིགས་མའི་དུས་སུ་འགྲུབ་པར་འགྱུར། ། ཞེས་གསུངས་ལ། རྣལ་འབྱོར་མ་ཀུན་ཏུ་སྤྱོད་པ་ལས་ཀྱང༌། ཕ་རོལ་ཏུ་ཕྱིན་པའི་ཐེག་པས་སྙིགས་མའི་དུས་སུ་མི་འགྲུབ་པར་གསུངས་ཏེ། འདི་སྐད་དུ། གཞན་ཡང་ཕྱི་མའི་དུས་གྱི་ཚེ། ། དུས་མཐར་དངོས་གྲུབ་མི་ཐོབ་སྟེ། ། དཀའ་ཐུབ་ཀྱིས་ནི་གདུངས་པས་ན། ། བློ་ནི་གཞན་དུ་གཡེངས་ཕྱིར་རོ། ། ཞེས་གསུངས་སོ། །
དེས་ན་རྡོ་རྗེ་ཐེག་པ་སྤྱད་པའི་དུས་ནི་སྙིགས་མའི་དུས་ད་ལྟ་ཉིད་ཡིན་པས་ན་གསང་སྔགས་ཀྱི་ཚུལ་འདི་ལ་མཆོག་ཏུ་དད་པར་བྱའོ། ། ལོག་རྟོག་སེལ་བ་གསལ་པོར་བཀོད་པ་ཡི། ། དགེ་བ་དེས་ནི་འགྲོ་བ་མ་ལུས་པ། ། རྡོ་རྗེ་ཐེག་ལ་དད་པ་མཆོག་ཐོབ་སྟེ། ། སྔགས་ཚུལ་རྒྱ་མཚོར་ཕྱིན་ནས་ཀུན་མཁྱེན་ཤོག ། རྡོ་རྗེ་ཐེག་པའི་རྩ་བའི་ལྟུང་བའི་རྒྱ་ཆེར་བཤད་པ་འཁྲུལ་པ་སྤོང་བ་ཞེས་བྱ་བ་ལས་ལོག་པར་རྟོག་པ་བསལ་བའི་སྐབས་ཏེ་ལེའུ་གསུམ་པའོ།། །། འདིར་ལེགས་པར་སྨྲས་པ་ནི། རྡོ་རྗེ་ཐེག་ལ་དད་ཀྱང་མ་སྨིན་པས། ། ཟབ་མོ་བསྒོམས་ཀྱང་འབྲས་བུ་ངན་འགྲོ་ལས། ། མཆོག་གཞན་མི་འགྲུབ་སངས་རྒྱས་གསུངས་པས་ན། །
བླ་མ་མཆོག་ལ་དབང་བསྐུར་ནོད་པར་མཛོད། ། དབང་ཐོབ་མན་ངག་ཟབ་མོ་འཚལ་བ་ཡིས། ། ས་སྟེངས་རྒྱས་པར་ཀུན་ཏུ་བཙལ་བྱས་ཀྱང༌། ། ཕན་པའི་དོན་པོ་མན་ངག་དམ་ཚིག་སྟེ། ། འདི་མེད་འགྲམ་རྩ་ཟད་པའི་ཁང་རུལ་བཞིན། ། ལེགས་པར་སྨིན་པས་དམ་ཚིག་བསྲུང་བྱས་ན། ། རིམ་གཉིས་ཟབ་མོའི་མན་ངག་མ་བསྟེན་ཀྱང༌། ། སྐྱེ་བ་བཅུ་དྲུག་དག་ན་འགྲུབ་བོ་ཞེས། ། འགྲོ་བའི་རྩ་ལག་ཕན་པར་མཛད་པས་གསུངས། ། བདག་ནི་ཐོས་ཉུང་ཤེས་རབ་མིག་བྲལ་ཀྱང༌། །
དྲི་མེད་རྒྱུ་ལས་ལེགས་གསུངས་མཐོང་བས་ན། ། དབང་བླངས་དམ་ཚིག་བསྲུང་བར་མཛོད་ཅིག་ཅེས། ། ཀུན་ལ་ཐལ་མོ་སྦྱར་ནས་གསོལ་བ་འདེབས། ། གསང་སྔགས་འཛིན་པ་གྲགས་པ་རྒྱལ་མཚན་ལ། ། བཙོང་གའི་དགེ་སློང་རྡོ་རྗེ་གྲོགས་མཆེད་ཀྱིས། ། དད་ཅིང་གུས་པས་མང་དུ་གསོལ་བཏབ་སྟེ། ། དཔལ་ལྡན་ས་སྐྱའི་དགོན་པར་འབད་དེ་བྲིས། ། འདི་བགྱིས་པ་ལས་དུབ་པར་གྱུར་པ་ཡི། ། དགེ་བ་དྲི་མེད་མཐའ་ཡས་གང་ཐོབ་དེས། ། ནམ་མཁའི་མཐས་གཏུགས་གྱུར་པའི་སེམས་ཅན་རྣམས། །
ཀུན་མཁྱེན་རྒྱལ་བའི་གོ་འཕང་ཐོབ་པར་ཤོག ། དྲི་མེད་རྒྱུད་དོན་སྣང་བྱེད་རྒྱལ་པོ་མཆོག ། བླ་མའི་མན་ངག་བརྩོན་པའི་ཤིང་རྟས་དྲངས། ། ལོག་རྟོག་འཁྲུལ་པའི་མུན་པ་བསལ་བའི་ཕྱིར། ། ཉི་མའི་འོད་བཞིན་ས་སྟེངས་རྒྱས་པར་ཤོག ། རྡོ་རྗེ་ཐེག་པའི་རྩ་བའི་ལྟུང་བའི་རྒྱ་ཆེར་འགྲེལ་པ་འཁྲུལ་པ་སྤོང་བ་ཞེས་བྱ་བ། ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
