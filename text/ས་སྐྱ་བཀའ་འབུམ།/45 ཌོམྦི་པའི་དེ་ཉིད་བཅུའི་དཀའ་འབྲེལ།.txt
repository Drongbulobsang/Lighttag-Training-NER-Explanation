ས་སྐྱ་བཀའ་འབུམ།
པོད ༤༥
ཌོམྦི་པའི་དེ་ཉིད་བཅུའི་དཀའ་འབྲེལ།
༼ཁ༽ ༄༅། །ཌོམྦི་པའི་དེ་ཉིད་བཅུའི་དཀའ་འབྲེལ་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། ཌོམྦི་ཧེ་རུ་ཀའི་དེ་ཁོ་ན་ཉིད་བཅུ་ནི་གཉིས་སུ་བསྡུས་ཏེ། ལས་དང་པོ་པའི་དེ་ཁོ་ན་ཉིད་དང༌། སེམས་བརྟན་པ་ཐོབ་པའི་དེ་ཁོ་ན་ཉིད་དོ། ། དང་པོ་ལ་བརྒྱད་དེ། བྱིས་པ་ལ་མི་དགོས་པའི་དེ་ཁོ་ན་ཉིད་གཉིས་སུ་བསྡུས་ཏེ། རྡོ་རྗེ་སློབ་དཔོན་དཀྱིལ་འཁོར་དང་འབྲེལ་པའི་དེ་ཁོ་ན་ཉིད་གཅིག སློབ་དཔོན་དང་སློབ་མ་གཉིས་ཀའི་ཐུན་མོང་གི་དེ་ཁོ་ན་ཉིད་བདུན་ནོ། །
ཡང་གཉིས། རང་དོན་དང་འབྲེལ་པ་དྲུག གཞན་དོན་དང་འབྲེལ་པ་བཞིའོ། ། དེ་ལ་དེ་ཁོ་ན་ཉིད་ཅེས་བྱ་བ་ཡང༌། རྣལ་འབྱོར་བླ་ན་མེད་པའི་རྒྱུད་ཐམས་ཅད་ཀྱི་བཅུད་དམ་སྙིང་པོ་བསྡུས་པའི་དེ་ཁོ་ན་དང༌། སོ་སོའི་བྱ་བ་ལ་མི་བསླུ་བའི་ཕྱིར་དེ་ཁོ་ནའོ། ། འདིར་ཀྱེའི་རྡོ་རྗེའི་དེ་ཁོ་ན་ཉིད་བཅུ་ཡང་དེ་བཞིན་དུ་ཤེས་པར་བྱའོ། ། དེ་ལ་སློབ་དཔོན་དང་སློབ་མ་གཉིས་ཀའི་ཐུན་མོང་གི་དེ་ཁོ་ན་ཉིད་ཀྱི་དབང་དུ་བྱས་ནས་སྲུང་བའི་དེ་ཁོ་ན་ཉིད་དེ། ཚོགས་གཉིས་བསག་པ་སྔོན་དུ་སོང་ནས་ཐུན་མོང་གི་སྲུང་བའི་འཁོར་ལོ་རྡོ་རྗེའི་ས་གཞི་དང༌། རྭ་བ་དང༌།
གུར་ལ་སོགས་པ་སྔོན་དུ་སོང་ནས་ཐུན་མོང་མ་ཡིན་པ། པད་ཉིའི་སྟེང་དུ་བྷྲཱུྃ་ལས་འཁོར་ལོ་རྩིབས་བཅུ་པ་ཟངས་ཀྱི་གའུ་ལྟ་བུ་ཡིན་ལ། རྩིབས་རྣམས་ནི་རྣོ་ཞིང་གཅོད་པ་ཡིན་ཏེ། གྲུབ་པའི་དུས་ཉིད་ནས་གཡས་སུ་འཁོར་བའོ། ། བརྟེན་པ་ལྷ་བསྐྱེད་པ་ནི། མྃ་ལས་ཉི་མ་བཅུ་གཅིག་ལ་ཧཱུྃ་རིང་པོ་བཅུ་གཅིག་ལས་བསྐྱེད་པའམ། ཡང་ན་རྟེན་དང་བརྟེན་པ་དུས་གཅིག་ལས་བསྐྱེད་པས་བཏུབ་གསུང༌། དེ་ནས་ཧཱུྃ་མཛད་ཀྱི་ལྟོ་བར་ཆོས་འབྱུང་ནས་བཟུང་སྟེ་སོ་སོའི་སྒྲུབ་ཐབས་བཞིན་བསྒོམ་མོ། ། སློབ་དཔོན་གྱི་ལས་འབའ་ཞིག་གི་དེ་ཁོ་ན་ཉིད་དང༌། གསུམ་པ་དཀྱིལ་འཁོར་སྒྲུབ་ཅིང་མཆོད་པའི་དེ་ཁོ་ན་ཉིད་དང༌།
དབང་བསྐུར་བའི་དེ་ཁོ་ན་ཉིད་དང༌། མཆོད་ནས་གཤེགས་སུ་གསོལ་བའི་དེ་ཁོ་ན་ཉིད་དོ། ། དེ་ལ་དང་པོ་དབང་ནི་གོ་རིམ་བཞིན་དུ་ཞེས་བྱ་བའི་ཚིག་གིས་འཕངས་ནས། སྔོན་དུ་བསྙེན་པ་དང་སའི་ཆོ་ག་དང་སྟ་གོན་གྱི་ཆོ་ག་དང་གསུམ་ཤེས་པར་བྱའོ། ། དཀྱིལ་འཁོར་གྱི་གནས་ཞེས་བྱ་བས་ཐིག་གིས་བྲི་བ་དང༌། ཚོན་གྱིས་བྲི་བ་གཉིས་ཤེས་པར་བྱའོ། ། དཀྱིལ་འཁོར་བྱས་ལ་ཞེས་བྱ་བའི་ཚིག་གིས་བརྟེན་པ་ལྷ་སྐུ་ཙཀ་ལིའམ། མཚན་མ་དགོད་པ་བསྟན་ཅིང༌། དཀྱིལ་འཁོར་ཆེན་པོ་སྒྲུབ་ཅིང་མཆོད་པ་ལ་སོགས་པའི་དེ་ཁོ་ན་ཉིད་སྐབས་འདིར་ཤེས་པར་བྱའོ། ། འཇུག་པའི་ཆོ་ག་ནི་སློབ་དཔོན་བདག་ཉིད་འཇུག་པ་དང༌།
སློབ་མ་འཇུག་པ་གཉིས། སློབ་མ་འཇུག་པ་ལའང་ཕྱི་འཇུག་དང་ནང་འཇུག་གཉིས་སོ། ། དེ་ལ་རྒྱགས་པ་དང་ཞེས་བྱ་བ་ལ་སོགས་པ་ཚིག་ལྔས་རྡོ་རྗེ་སློབ་མའི་མཚན་ཉིད་བསྟན། ཆུ་ལ་སོགས་པ་དབང་དྲུག་གིས་བུམ་དབང་བསྟན། དབང་བསྐུར་ལུགས་གསུམ་གྱིས་གསང་དབང་བསྟན། ཤེས་རབ་ཡེ་ཤེས་ཀྱི་དབང་གཉིས་ཀྱིས་གསུམ་པ་བསྟན། ཉམས་སུ་མྱོང་བ་ཐུན་མོང་མ་ཡིན་པ་བསྐྱེད་པའི་ཕྱིར་ཚིག་གི་དབང་བཞི་པས་གདམས་ངག་དབོག དེ་ལྟར་མདོར་བསྡུས་པའི་དབང་བཞི་མཁའ་འགྲོ་མ་རྡོ་རྗེ་གུར་གྱི་ལེའུ་བཞི་པ་དང༌། བདུན་པ་དང༌། བཅོ་ལྔ་པའི་མཐར་ཐུག་པའི་ལེའུའི་གཞུང་གཙོ་བོ་གསུམ་ནས་གསུང༌།
ཆོ་གའི་ཡན་ལག་ཙམ་ལེའུ་བདུན་པར་གསུང༌། རྩ་བའི་མདོ་བརྟག་པ་གཉིས་པ་ལས་ནི། དང་པོའི་ལེའུ་བཅུ་པ། ཕྱི་མའི་ལེའུ་གསུམ་པ། ལྔ་པ། བཅུ་གཉིས་པ་ལ་བརྟེན་ཏེ་དེ་འདིར་གསུངས་སོ། ། གཏོར་མ་ནི་སློབ་དཔོན་སློབ་མ་གཉིས་ཐུན་མོང༌། བདག་གཞན་གཉིས་ཀྱི་དོན་ཐུན་མོང༌། དེ་ལ་རྒྱས་བསྡུས་གཉིས། རྒྱས་པ་ལ་བཞི།
བདག་ཉིད་ཀྱི་རྣལ་འབྱོར། མགྲོན་བསྐྱེད་པ། རྫས་སྦྱང་བ། དབུལ་ཞིང་གཤེགས་སུ་གསོལ་བ་ལ་སོགས་པའོ། ། དེ་ལ་མངོན་རྟོགས་ནི་དང་པོར་བདག་ཉིད་ཀྱི་རྣལ་འབྱོར་ནི། ཧཱུྃ་ཞེས་བརྗོད་པས་དཀྱིལ་འཁོར་པ་དང་པོར་བསྐྱེད་དེ། གཏོར་མ་མཁའ་འགྲོ་ཉི་ཤུ་རྩ་བཞིའི་དབང་དུ་བྱས་པའི་ལུགས་ལས། དང་པོ་མགྲོན་བསྐྱེད། རྫས་སྦྱང༌། ཞེས་མགྲོན་བསྐྱེད་པ་གསུང༌།
རྫས་སྦྱང་བ་དང་ལ་བླངས། མགྲོན་བསྐྱེད་པ་ལ་ཆོས་འབྱུང་གསུམ་དུ་དམ་ཚིག་སེམས་དཔའ་བསྐྱེད་ལ། ཡེ་ཤེས་སེམས་དཔའ་སྤྱན་དྲངས་བྱིན་གྱིས་བརླབ། དབང་བསྐུར་ཏེ་ཡན་ལག་བཞི་ཚང་བར་བྱ། རྒྱས་བསྡུས་གཉིས་སུ་དབྱེ་བ་དང༌། མཆོད་པ་ལ་སོགས་པ་ཆོ་ག་ལྷག་མ་ནི་གཞུང་ཉིད་དུ་གསལ་ལོ། ། དེ་ཡང་གུར་གྱི་ལེའུ་གསུམ་པ་དང༌། བརྟག་གཉིས་ཀྱི་དང་པོའི་ལེའུ་གཉིས་པ་དང༌། ཕྱི་མའི་ལེའུ་བཞི་པ་ལས་གསུངས་པའོ། ། བཟླས་པ་ནི་སེམས་དཔའ་གསུམ་སྒྲུབ་པར་མངོན་ཏེ།
མངོན་རྟོགས་ནི་གཞུང་ཙམ་མོ། ། བཟླས་པའི་མན་ངག་གུར་གྱི་ལེའུ་བཅུ་གཉིས་པ་ལས་ཅུང་ཟད་ཙམ་གསུང་ཞིང༌། ཕན་ཡོན་ནི་ལེའུ་དྲུག་པ་ལས་སོ། ། བཟླས་པའི་སྔགས་དངོས་ནི་རྩ་བའི་རྒྱུད་ཀྱི་བརྟག་པ་དང་པོའི་ལེའུ་གཉིས་པ་ལས་སོ། ། ལུས་ལས་རྣམ་ཤེས་དགར་བའི་དེ་ཁོ་ན་ཉིད་ནི། བསྐྱེད་པའི་རིམ་པ་ལ་བརྟེན་པ་ཐོབ་ལ། མངོན་པར་ཤེས་པ་རྒྱུད་ལ་སྐྱེས་པའི་གང་ཟག་གི་ལས་ཏེ། དེ་ཡང་དོན་བཞི་སྟེ། བདག་ཉིད་སྔར་བཤད་པའི་གང་ཟག་ཚོགས་གཉིས་དང་ལྡན་པ། མངོན་སྤྱོད་བྱ་བའི་ཡུལ་གསུམ་ལས་གང་ཡང་རུང་བ།
དུས་ཞི་བ་དང་ཤད་ཀྱིས་སྦྱངས་པས་མི་བཟློག་པའི་དུས་དང༌། བསྒྲལ་བའི་ཆོ་ག་དངོས་སོ། ། ཆོ་ག་རྣམ་པར་གཞག་པ་དངོས་ལ་ནི། བདག་གི་རྣལ་འབྱོར་དང༌། སྡིག་པ་བསྒོ་ཞིང་ཉེས་པ་བསྒྲགས། དཀྱིལ་འཁོར་མཆོད་ཅིང་བསྒྲུབ་བྱ་དགུག་པ་དང༌། ཡེ་ཤེས་སེམས་དཔའ་གཤེགས་པ་དང༌། ཚར་གཅད་པ་དངོས། ཁ་སྦྱོར་འབྱེད་པ་དང༌། རྡོ་རྗེ་མེ་ཁབ་གཉིས་ཀྱིས་ལས་ལ་སྦྱར།
རྣམ་པར་ཤེས་པ་མི་བསྐྱོད་པའི་ཞིང་ཁམས་སུ་གཤེགས་སུ་གསོལ། དེ་ལྟར་དྲུག་གིས་ལས་ལ་སྦྱར་བ་ཤེས་པར་བྱའོ། ། འདི་ཡང་གུར་གྱི་ལེའུ་བཅུ་བཞི་པ་ལས། གང་ཞིག་དཀོན་མཆོག་གསུམ་བསད་དང༌། ། ཞེས་པ་ལ་སོགས་པ་གསུངས་པ་དང༌། རྩ་བའི་རྒྱུད་ཀྱི་ཕྱི་མའི་ལེའུ་དགུ་པ་ལས་གསུངས་ཏེ། འདི་ཡང་གཞན་དོན་གྱི་དབང་དུ་བྱས་པ་ཡིན་ནོ། ། བསྒོམ་པས་ཕྱིར་བཟློག་པའི་དེ་ཁོ་ན་ཉིད་ནི་གཉིས་ཀའི་ཐུན་མོང་སྟེ། བདག་ཉིད་ལྷག་པའི་ལྷར་སྒྲུབ་པའི་དུས་སུ་སྔོན་དང་ཐ་མར་ཕྱིར་བཟློག་པ་དང༌། གཞན་དག་གི་རིག་སྔགས་གཅད་པའི་ཕྱིར་འདི་ཉིད་ཀྱི་སྒྲུབ་པ་གཙོ་བོའི་དབང་དུ་བྱས་པའོ། །
དེ་ལ་དང་པོ་ལྟར་ན་ཚོགས་གཉིས་བསགས་པ་སྔོན་དུ་སོང་ནས། ཐུན་མོང་གི་སྲུང་བའི་འཁོར་ལོ་རྡོ་རྗེ་རྭ་གུར་སྔར་བཞིན་དུ་བསྒོམ་སྟེ། དེ་ནས་སྣ་ཚོགས་རྡོ་རྗེའི་ལྟེ་བ་ལ་པད་ཉིའི་སྟེང་དུ་བྷྲཱུྃ་སེར་པོ་ལས། རྟེན་དང་བརྟེན་པ་དུས་གཅིག་བསྐྱེད་པ་ནི་གནད་ཡིན་ནོ། ། སྤྲོས་པ་ལ་དགའ་ན་ཧཱུྃ་རིང་པོ་བཅུ་གཅིག་ལས་བསྐྱེད་པའི་ཕྱོགས་ལ་ཡང་འགལ་བ་མེད་དོ། ། གཙོ་བོ་འཁོར་ལོས་སྒྱུར་བ་དབུས་སུ་བཅུག་སྟེ། ཧཱུྃ་མཛད་སྟེང་དུ་འདོན་པ་ནི་གནད་ཡིན་ནོ། ། དུས་དེ་ཉིད་ཀྱི་ལྷ་རྣམས་ཀྱང་རི་རབ་ལྟར་ཆེ་ཞིང་བརྗིད་ལ་བརྟེན་པ་དང་མི་འགུལ་བར་བསམ་མོ། ། དེ་ཉིད་ཀྱི་ཚེ་འཁོར་ལོ་གཡོན་དུ་གཡོ་ཞིང་འཁོར་བ་དང༌། ལྷ་རྣམས་ཀྱི་ཞལ་ཕྱིར་གཟིགས་པ་ནི་གནད་ཡིན་ནོ། །
དེ་ནས་སྔགས་ཆེན་ལན་བདུན་བཟླས་ཏེ། གཙུག་ཏོར་འཁོར་ལོས་སྒྱུར་བའི་ལྟོ་བར་མངོན་པར་རྫོགས་པར་བསྒོམས་ལ། ཡང་ཉལ་བའི་རྣལ་འབྱོར་གྱི་སྔོན་དུ་ལན་བདུན་བཟླས་ལ་ཉལ་ལོ། ། གསལ་བྱེད་ནི་གཙོ་བོ་ཡིན་ལ། གསལ་བར་བྱ་རྒྱུ་ནི་ཕྱོགས་བཅུའི་ཁྲོ་བོ་ཡིན་པས། ཧཱུྃ་བཅུ་ཁྲོ་བོ་བཅུ་རིམ་གྱིས་གསལ་གདབ། ཕཊ་དང་པོས་སྟེང་གི་ཧཱུྃ་མཛད། ཕཊ་གཉིས་པས་ཕྱོགས་འཚམས་བརྒྱད་ཀྱི་ཁྲོ་བོ། ཕཊ་གསུམ་པས་འོག་གི་གནོད་མཛེས་ཏེ། སྔགས་བརྗོད་པའི་གནད་ཅེས་བྱ་བ་ཡིན་ནོ། །
གྲངས་ཚད་འདི་ཙམ་གྱིས་གཞན་གྱི་རིག་སྔགས་གཅད་པ་ཡང་ཁྲོ་བོ་བཅུའི་ཕྱིར་བཟློག་སྔོན་དུ་སོང་བའི་དབང་དུ་བྱས་པ་ཡིན་ནོ། ། ཁྱད་པར་གྱི་སྒྲུབ་པས་རིག་སྔགས་བཅད་པ་ནི་འདི་ཉིད་ཀྱི་ཚོགས་གཉིས་བསག་པ་སྔོན་དུ་བྱས་ལ། པད་ཉིའི་སྟེང་དུ་བྷྲཱུྃ་ལས་འཁོར་ལོ་བསྐྱེད། དེ་ནས་ཨྃ་ལས་ཉི་མའི་དཀྱིལ་འཁོར་བཅུ་གཅིག་འཁོར་ལོའི་རྩིབས་ལ་ཅུང་ཞིག་མ་རེག་པ། འདིར་ཧཱུྃ་རེ་སོང་ཞུགས་པ་ལས་ཁྲོ་བོ་བཅུ་གཅིག་སྔར་བཞིན་དམ་ཚིག་པ་བསྐྱེད། དེ་ལ་ཡེ་ཤེས་པ་གཞུག གཙོ་བོ་ལ་སྐུ་གསུང་ཐུགས་བྱིན་གྱིས་བརླབ། དབང་བསྐུར་རྒྱས་བཏབ་སྟེ་ཡན་ལག་བཞི་ཚང་བར་བྱ། དེ་ལ་མཆོད་བསྟོད་བདུད་རྩི་མྱང༌། དེ་ནས་ལྷ་རྣམས་སྐད་ཅིག་གིས་ཞལ་ཕྱིར་བལྟས།
འཁོར་ལོ་ཡང་གཡོན་དུ་རབ་ཏུ་འཁོར་ཞིང་མི་གཡོ་བ་ཙམ་བྱས་ལ། གསང་སྔགས་བཟླས་པ་ནི་མན་ངག་སྔ་མ་བཞིན་ཏེ། དེ་ལྟ་བུའི་ཐུན་བཞིའི་ངེས་པ་བྱས་ལ། གསང་སྔགས་ཀྱི་བཟླས་པའི་ངེས་པའི་གྲངས་ཚད་ནི། མཚན་ཕྱེད་ཀྱིས་རྫོགས་པར་བྱས་ལ་ཉལ་ལོ། ། དེ་ལྟར་ཇི་སྲིད་རྨི་ལམ་དུ་གོ་གྱོན་པའམ། མཚོན་རྣོན་པོས་ཕར་གནད་སར་བཙུགས་པའམ། རང་ཉིད་ཀྱི་གནས་ཁང་མཆོག་ཏུ་གྱུར་པ། གནོད་བྱེད་ཀྱིས་མི་ཚུགས་པ་སྙམ་བྱེད་པའི་ཚེ། བྲི་བས་ཕྱིར་བཟློག་པ་བརྩམ་པར་བྱའོ། །
དེ་ལ་བྲི་བས་ཕྱིར་བཟློག་པ་ནི། གྲོ་ག་ལ་སོགས་པ་བྲི་བའི་གཞི་བུ་ག་ལ་སོགས་པ་མེད་པ་ལ། དྲག་པོ་ཞི་བའི་ཕྱོགས་ཀྱིས་བསྒྲུབ། ། ཅེས་བྱ་བ་མན་ངག་ཡིན་པས་གི་ཝང་དང་གུར་གུམ་གྱིས་བྲི་བར་བྱའོ། ། ཡིག་མགོ་ནི་དྲག་པོའི་ལས་བཞིན་དུ་ཕྱིར་བསྟན་ཏོ། ། མུ་ཁྱུད་ཀྱི་གསང་སྔགས་ཀྱི་ཕྲེང་བ་ནི་བར་མ་ཆད་པ་ཁོ་ན་ཡིན་ནོ། ། བྲི་བའི་ཐབས་ཀྱི་ཆོ་ག་ལྷག་མ་གཞུང་བཞིན་ནོ། ། བྲིས་ནས་རབ་ཏུ་གནས་པ་ནི། འཁོར་ལོ་སྣོད་གཙང་མར་བཞག་ལ། མཆོད་པ་ལྔ་དང་གཏོར་མ་བཤམ།
དེ་ནས་བདག་ཉིད་བསྙེན་པ་བཞིན་བཟླས་བསྒོམ་རྫོགས་པར་བྱས་ལ། རྡོ་རྗེ་དང་བཅས་པའི་ལག་པས་རེག་སྟེ། སྭ་བྷཱ་ཝའི་སྔགས་ལན་གསུམ་བརྗོད་པས་འཁོར་ལོ་སྟོང་པར་བསྒོམ་མོ། ། དེ་ནས་པད་ཉིའི་སྟེང་དུ་བྷྲཱུྃ་ལས་འཁོར་ལོའི་དབྱིབས་སུ་བཀོད་པ་ཇི་ལྟ་བ་བཞིན་དུ་བསྐྱེད། དེ་ནས་བདག་གི་སྙིང་གའི་ས་བོན་གྱི་འོད་དང༌། འཁོར་ལོའི་ཡིག་འབྲུའི་ཚོགས་ཀྱི་འོད་ཀྱིས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་འཁོར་ལོ། དམ་ཚིག་པ་ཇི་འདྲ་བ་ཞིག་སྤྱན་དྲངས་ཏེ་སྔར་བསྐྱེད་པ་ལ་གཉིས་སུ་མེད་པར་བསྟིམ་མོ། ། དེ་ནས་མཆོད་པ་བསྟོད་པ་ཅི་ནུས་པ་བྱས་ལ། གཏོར་མའི་དེ་ཁོ་ན་ཉིད་བཞིན་འབྱུང་པོའི་ཚོགས་ལ་གཏོར་མ་སྦྱིན་ནོ། ། ཡང་བདག་ཉིད་ཀྱི་སྙིང་གའི་ས་བོན་གྱི་འོད་ཀྱི་བསྲུང་བར་བྱ་བ་གང་ཡིན་པ་རྣམས་ཀྱི་ལུས་དང་རྣམ་པར་ཤེས་པ་བཀུག་སྟེ་མིང་ལ་བསྟིམ་མོ། །
ཡང་མཆོད་བསྟོད་རྒྱས་པ་བྱས་ལ་གཏོར་མ་སྦྱིན་ནོ། ། དེ་ནས་རྡོ་རྗེ་དང་བཅས་པའི་ལག་པས་འཁོར་ལོ་བཟུང་སྟེ། དང་པོ་ལྟེ་བའི་གནོད་མཛེས་ཀྱི་སྔགས་ནས་བརྩམས་ནས། མུ་ཁྱུད་ཀྱི་གཙུག་ཏོར་འཁོར་ལོས་སྒྱུར་བའི་སྔགས་ཀྱི་མཐར་ཐུག་པར་སྔགས་ཉི་ཤུ་རྩ་རེ་རེའམ། བརྒྱ་རྩ་བརྒྱད་ཀྱི་བར་དུ་བཟླས་པ་བྱའོ། ། དེ་ནས་ཡི་གེ་བརྒྱ་པ་ཡང་གྲངས་དེ་ཙམ་རེ་བཟླའོ། ། དེ་ནས་འཁོར་ལོ་དེ་དྲིལ་ཏེ་ཟངས་ལ་སོགས་པའི་སྦུབས་སུ་བཅུག་ལ། གཞན་ལ་འདོགས་ན་བགེགས་སྦྱང༌། བདག་ཉིད་ལ་ནི་དཔུང་པ་གཡོན་པར་བཏགས་པ་ཙམ་གྱིས་ཕྱིར་བཟློག་པའི་མཆོག་ཏུ་འགྱུར་ཏེ། སྲུང་བ་བཏགས་ཕྱིན་ཆད་ནི་སྔགས་བདུན་གྱི་གྲངས་ཚད་ཀྱིས་ཕྱིར་བཟློག་པར་འགྱུར་རོ། །
དཀྱིལ་འཁོར་བསྒྲུབ་པ་ནི་རྡུལ་ཚོན་བྲིས་ཟིན་ནས་མཆོད་པ་དང༌། རྒྱན་དགྲམ་པའི་རྗེས་ལ་སློབ་དཔོན་བདག་ཉིད་ཁྲུས་བྱས་ཏེ་འཇུག་པའི་སྒོར་མངོན་པར་ཕྱོགས་པས་བདག་ཉིད་གཙོ་བོ་ཡབ་ཡུམ་དུ་ཡན་ལག་བཞི་རྫོགས་པར་བསྐྱེད་ལ། ཡབ་ཡུམ་གྱི་མཁའ་གསང་བྱིན་གྱིས་བརླབས་ཏེ། སྙོམས་འཇུག་གི་སྒྲ་དང༌། སྙིང་ཁའི་ས་བོན་གྱི་འོད་ཀྱིས་ཕྱོགས་བཅུའི་ཏ་ཐཱ་ག་ཏ་རྣམས་སྤྱན་དྲངས་ཏེ། ཞལ་ནས་ཞུགས། སྙིང་གར་འོད་དུ་ཞུ། སྐུའི་དབྱིབས་བརྒྱུད། དེ་ཡུམ་གྱི་མཁར་ཐིག་ལེར་ཕབ་པ་ཙམ་ལས་རྟེན་དང་བརྟེན་པར་བཅས་པ་བསྐྱེད་དེ། དཀྱིལ་འཁོར་འཁོར་ལོའི་ཚུལ་དུ་དཔག་ཏུ་མེད་པར་སྤྲོས་ལ་སེམས་ཅན་ཐམས་ཅད་ཀྱི་དོན་བྱས་ཏེ།
སླར་གཅིག་ཏུ་བསྡུས་ནས་རྡུལ་ཚོན་གྱི་ལྷ་རྣམས་ལ་དགོད་དོ། ། ཡང་ན་གཙོ་བོ་ནས་རིམ་གྱིས་སྤྲོས་ཏེ་བསྡུས་པ་དང༌། མཐར་ནི་གཞལ་ཡས་ཁང་པའོ། ། དེ་ལྟར་དམ་ཚིག་པ་དབྱུང་བའི་ཚུལ་དུ་བསྒྲུབ་ནས་མིག་ལ་སོགས་པ་བྱིན་གྱིས་བརླབ། ཅེས་བྱ་བའི་ཚིག་གི་ཡེ་ཤེས་པ་དགུག་པ་དང༌། མིག་ལ་སོགས་པ་བྱིན་གྱིས་བརླབ་པ་དང༌། དབང་བསྐུར་བའི་བར་དུ་ཡན་ལག་བཞི་རྫོགས་པར་བྱས་ལ། མཆོད་པ་དང་བསྟོད་པ་དང་བདུད་རྩིར་མྱང་བའི་བར་དུ་རྫོགས་པར་བྱའོ། ། ད་ནི་ལྷ་གནད་ལ་བོར་བའི་དེ་ཁོ་ན་ཉིད་དེ། དེ་ལ་དོན་གྱིས་སྔར་ཤེས་པར་བྱ་སྟེ།
བསྒྲུབ་པའི་རྟེན་གྱི་གང་ཟག་གང་གིས་བྱ་བ་དང༌། རྟགས་ལྔ་མཐོང་ནས་བཟླས་བསྒོམ་གཉིས་ཀྱིས་ཟླ་བ་དྲུག་གསུམ་བཅོ་བརྒྱད་དུ་སྤོགས་པ་དང༌། མི་བསྐྱོད་པ་བསྡུས་པའི་དཀྱིལ་འཁོར་རམ། སོ་སོར་ཕྱེ་བས་རྣལ་འབྱོར་པས་ཐུན་མཚམས་སུ་དྲག་ཤུལ་གྱི་སྦྱོར་བས་བྱ་བ་དང༌། རིགས་གཞན་གྱི་རྣལ་འབྱོར་པ་ཡང་དྲག་ཤུལ་གྱི་སྦྱོར་བས་ཇི་ལྟར་བྱ་བ་ཤུགས་ཀྱིས་ཤེས་པར་བྱ་བ་དང༌། དེ་ལྟ་བུའི་གནད་ལ་བོར་བའི་ཆོ་ག་ཡང་མངོན་པར་ཞེན་པ་གསུམ་དང་བྲལ་ནས་གནད་ལ་བོར་ན་འགྲུབ་པ་ཡིན་གྱི་གཞན་གྱིས་མི་འགྲུབ་པར་བསྟན་པའོ། ། དེ་ལ་དྲག་ཤུལ་གྱི་སྦྱོར་བ་དངོས་ནི། བདག་ཉིད་རྟེན་དང་བརྟེན་པར་བཅས་པའི་དཀྱིལ་འཁོར་ཡན་ལག་བཞི་རྫོགས་པར་བསྐྱེད་པ་དེ། ཁ་དོག་ནག་པོར་བསྒྱུར་ལ་དེ་ལ་མཆོད་པ་དང༌། བསྟོད་པ་དང༌།
བདུད་རྩི་མྱང་བའི་བར་དུ་བྱས་ལ། དེ་རྣམས་ཐུན་མཚམས་སུ་ཡང་བྱས་ལ། དེ་ནས་རང་གི་ཡུམ་གྱི་མཁར་མེའི་དཀྱིལ་འཁོར་གྲུ་གསུམ་བསྒོམས་ལ། དེ་ནས་སྙིང་གའི་ས་བོན་གྱི་འོད་ཀྱིས་དཀྱིལ་འཁོར་སྤྱན་དྲངས་ཏེ། ཞལ་ནས་ཞུགས་ནས་བྷ་གའི་དཀྱིལ་འཁོར་གྱི་མེས་གདུང་བར་བསམ་པར་བྱའོ། ། ཡང་ན་ཆོ་ག་གཉིས་པ་ནི་སྙིང་གའི་ས་བོན་གྱི་འོད་ཀྱིས་དེ་བཞིན་གཤེགས་པ་རྣམས་སྤྱན་དྲངས་ལ། ཞལ་ནས་ཞུགས་ཏེ་སྙིང་གར་འོད་དུ་ཞུ། རྡོ་རྗེའི་ལམ་ནས་ཡུམ་གྱི་མཁར་གཤིན་རྗེ་གཤེད་པོ་དགུ། གཡོན་རྡོ་རྗེ་རྩེ་ལྔ་པ། སྨད་ཕུར་བུ་རྩེ་གསུམ་གྱི་དབྱིབས་སུ་འདུག་པ་ལྷ་རྣམས་ཀྱི་ཐུགས་ཀར་སོ་སོར་བཏབ་སྟེ།
གཡས་ཀྱི་ཐོ་བ་སྔགས་དང་བཅས་པས་བསྡིག་པར་བསམ་མོ། ། ལྷའི་གྲངས་ཉི་ཤུ་རྩ་ལྔའི་ཕྱོགས་ལ་སོགས་པ་ལ་ཡང་གྲངས་དེ་སྙེད་དུ་འགྱུར་རོ། ། ཚིག་གི་དོན་གཞུང་ཉིད་དུ་གསལ་ལོ། ། འདི་ཡང་མཁའ་འགྲོ་མ་རྡོ་རྗེ་གུར་གྱི་ལེའུ་དགུ་པ་ནས་འབྱུང་བ་ལ་བརྟེན་པ་ཡིན་ནོ། ། གཤེགས་སུ་གསོལ་བའི་དེ་ཁོ་ན་ཉིད་ནི་དབང་བསྐུར་བ་དང༌། རབ་གནས་ལ་སོགས་པའི་ལས་ཟིན་ནས་ཡང་མཆོད་ཅིང་བསྟོད་པ་དང༌། བཟོད་པར་གསོལ་བ་ཡིན་ཏེ། དེ་ལྟར་ན་དཀྱིལ་འཁོར་བསྒྲུབ་པ་དང༌། གཤེགས་སུ་གསོལ་བའི་དེ་ཁོ་ན་ཉིད་གཉིས་ནི། རྩ་བའི་རྒྱུད་དང༌།
གུར་གྱི་མདོ་ལས་མ་གསུངས་ཀྱང༌། ཁ་སྦྱོར་ཐིག་ལེ་ལས་གསུངས་པ་དང༌། གཤེགས་གསོལ་ཙམ་གུར་གྱི་ལེའུ་བཞི་པ་ལས་གསུངས་པས། དེའི་རྗེས་སུ་འབྲངས་ནས་གསུངས་པ་ཡིན་ནོ། ། ས་མཱཔྟ་མི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
