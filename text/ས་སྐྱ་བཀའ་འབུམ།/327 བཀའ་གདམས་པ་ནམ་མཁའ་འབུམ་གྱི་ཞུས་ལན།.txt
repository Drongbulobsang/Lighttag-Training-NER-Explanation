ས་སྐྱ་བཀའ་འབུམ།
པོད ༣༢༧
བཀའ་གདམས་པ་ནམ་མཁའ་འབུམ་གྱི་ཞུས་ལན།
༼ན༽ ༄༅། །བཀའ་གདམས་པ་ནམ་མཁའ་འབུམ་གྱི་ཞུས་ལན་བཞུགས།། ༄༅། །ཨོཾ་སྭ་སྟི་སིདྡྷཾ། དཔལ་ལྡན་ས་སྐྱ་པཎྜི་ཏས། དགེ་བའི་བཤེས་གཉེན་སྒྲུབ་པ་རྩེ་གཅིག་ཏུ་མཛད་ཅིང་ཐུགས་དགོངས་རྣམ་པར་དག་པ་དེའི་ཕྱག་ཏུ་སྤྲིང་བ། ཁྱེད་ཀྱིས་སྤྲིང་བའི་ཡི་གེ་དེ། ཡིག་རྟེན་གཡུ་དང་བཅས་པར་ཁོ་བོའི་སུག་པར་ལེགས་པར་ཕྱིན། དེ་ཐུགས་ལ་བཏགས། དྲི་བ་དང་པོ། ཁྱོད་ལ་མངོན་པར་རྟོགས་པའི་ཡོན་ཏན་ཅི་ཡོད་ཟེར་བ་ལ།
བདག་སངས་རྒྱས་ཀྱི་བསྟན་པ་ལ་མོས་གུས་ཕྱིན་ཅི་མ་ལོག་པ་ཡོད། གསུང་རབ་ཀྱི་དོན་ལ་གོ་བ་ཅུང་ཟད་ཙམ་མཆིས། མངོན་པར་རྟོགས་པ་རྒྱུད་ལས་སྐྱེས་པ་ཙམ་ནི་ཆེན་པོ་མི་བདོག དྲི་བ་གཉིས་པ། ཧོར་འདི་ལ་ཁྱེད་ཀྱིས་བྱོན་པས་ཕན་པའི་རྒྱུ་མཚན་བདོག་གམ་ཟེར་བ་ལ། ཧོར་འདི་ངེད་ལ་ཅིས་ཀྱང་མཆོད་གནས་ལ་ཤོག མི་འོང་ན་དམག་འོང་ངོ་ཟེར་བས། དམག་བྱུང་ན་བོད་ལ་གནོད་ཀྱིས་དགོས་ནས་འགྲོ་བ་ལགས། སེམས་ཅན་ལ་ཕན་དུ་རེ་ནས་འགྲོ་བ་མ་གཏོགས་པ་ཕན་ངེས་པའི་རྒྱུ་མཚན་མ་མཆིས། ལར་སེམས་ཅན་ལ་ཕན་ན་རང་གི་ལུས་སྲོག་གཏོང་བ་ལ་མི་ཕོད་རྒྱུ་མི་བདོག་པ་ཙམ་ཤེས་པར་གདའ།
དྲི་བ་གསུམ་པ། ཧོར་བྱུང་བའི་ཚེ། མཚམས་ལས་མ་འཐོན་ན་བག་མེད་ཀྱི་སྤྱོད་པར་འགྱུར་རམ་ཟེར་བ་ལ། ཁྱེད་སྒྲུབ་པ་མཛད་པ་རྗེས་སུ་ཡི་རང༌། བོད་སྤྱིའི་ངོ་བལྟ་བཙན་ས་ཅིག་བྱུང་ན་དབེན་པར་བཞུགས་པ་འཐད། དེ་མ་བྱུང་ན་བཙན་ས་གཞན་ཞིག་ཏུ་བྱོན་ནས་སྒྲུབ་པ་བགྱིས་པ་འཐད་དམ་སེམས། དྲི་བ་བཞི་པ། ངེས་འབྱེད་ལ་སོགས་པའི་ཡོན་ཏན་མ་སྐྱེས་པར་ལུས་ལ་ཤིག་མི་འོང་བ་ལ་སྐྱོན་ཡོན་ཅི་བདོག་ཟེར་བ་ལ། ལུས་ལ་ཤིག་མི་འོང་བ་ཁྱེད་སྒྲུབ་པ་ལ་བརྩོན་པ་དང༌། བླ་མ་བཟང་བས་ངེས་འབྱེད་ཀྱི་རྟགས་ཡིན་པ་ཡང་མ་བཀག
དེ་རང་གིས་མི་ཤེས་པ་ཡིན། གང་ལྟར་ན་ཡང་སྡིག་པ་དག་པའི་རྟགས་ཡིན་པ་ལ་ཐེ་ཚོམ་མེད། འོན་ཀྱང་དགའ་མི་དགའ་འདུ་ཤེས་གང་ཡང་མི་བྱ། ཐམས་ཅད་འཁྲུལ་པར་ཤེས་པར་བྱ། བསྒོམ་སྐྱོན་ཐམས་ཅད་དེས་སེལ་བ་ཡིན། དྲི་བ་ལྔ་པ། དབང་མ་ཐོབ་པར་རབ་གནས་བྱར་རུང་ངམ་ཟེར་བ་ལ། བུམ་པ་འཆའ་བ་དང་དཀྱིལ་འཁོར་བཞེངས་པའི་རབ་གནས་ལ་དབང་བསྐུར་ཡང༌། གསང་བ་སློབ་དཔོན་གྱི་དབང་ཅིས་ཀྱང་ཐོབ་འཚལ། བུམ་པ་མི་འཆའ་ན་གསོལ་བ་འདེབས་པའམ།
རྒྱལ་པོའི་མངའ་དབུལ་ལྟ་བུ་ཙམ་ལ་རབ་གནས་སུ་མིང་བཏགས་པ་རྒྱ་གར་ན་ཡང་བདོག་པས་བགྱིས་པས་མཆི། སྤྱིར་ཏིང་ངེ་འཛིན་དགོས། དྲི་བ་དྲུག་པ། གསོན་པོའི་བུམ་པ་འཆའ་བ་གང་ནས་བཤད་ཟེར་བ་ལ། གསོན་པོའི་བུམ་པ་རྒྱུད་དང་མི་མཐུན། སྒྲིབ་པ་སྦྱོང་བ་ཙམ་ཡིན་ན་མི་འགལ། གཞན་དུ་ན་གསོན་པོའི་རྣམ་ཤེས་ལ་དགུག་ཐབས་མེད། དྲི་བ་བདུན་པ། སློབ་དཔོན་ཟླ་གྲགས་སློབ་དཔོན་ཀླུ་སྒྲུབ་ལ་སླེབས་སམ་ཟེར་བ་ལ། སློབ་དཔོན་ཟླ་བ་གྲགས་པ།
འཕགས་པ་ཀླུ་སྒྲུབ་ཉིད་ཀྱི་བརྒྱུད་པ་འཛིན་པ་ལགས། དགོངས་པ་བསྐང་བའི་སློབ་མ་ཡིན་པས་ཀླུ་སྒྲུབ་སློབ་མ་ཟླ་གྲགས་ཞེས་གསུངས་པ་ཡིན། དྲི་བ་བརྒྱད་པ། ད་བསྟན་པ་ཅི་ཙམ་ཞིག་གནས་ཟེར་བ་ལ། བསྟན་པའི་བབས་ལ་ལྷག་པ་ཤེས་རབ་སོང་ནས། ལྷག་པ་ཏིང་ངེ་འཛིན་གྱི་མཇུག ཚུལ་ཁྲིམས་ཀྱི་མགོ་ཟིན་ཙམ་དུ་མངོན་པར་གདའ། མདོ་ལ་ལའི་ལུགས་ཀྱིས་རྟགས་ཙམ་འཛིན་པ་ལ་ཐུག་པར་མངོན། ལར་ད་ཡུན་རིང་པོ་མི་བདོག དེའི་མཇུག་ཅི་ཙམ་གནས་པའི་ལོན་ཉེ་གནས་འདི་ལ་བསྐུར་ནས་བདོག
དྲི་བ་དགུ་པ། རྒྱུད་སྡེ་བཞིའི་སྐྱེད་ཆོག་གི་ཁྱེད་ཅི་ལྟར་ཡིན་ཟེར་བ་ལ། གསང་སྔགས་སྤྱིའི་སྒྲུབ་ལུགས་ལ། བྱ་བའི་རྒྱུད་དོན་ཞགས་ལ་སོགས་པའི་ལུགས་ཀྱིས་བྲིས་སྐུ་ལྷར་བསྐྱེད་ནས། རང་ཐ་མལ་གྱི་གཙང་སྦྲ་དང༌། དཀའ་ཐུབ་ཀྱིས་བྲིས་སྐུ་དེ་རྗེ་དཔོན་ལྟ་བུ་ལས་བདག་བྲན་ལྟ་བུས་དངོས་གྲུབ་ལེན་པ་ལགས། རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པ་སྤྱོད་པའི་རྒྱུད་ཀྱི་ལུགས་ཀྱིས། བདག་ཀྱང་ལྷར་བསྐྱེད། བྲིས་སྐུ་ཡང་ལྷར་བསྐྱེད་ནས་གྲོགས་པོ་ལྟ་བུ་ལས་དངོས་གྲུབ་ལེན་པ་ལགས། དེ་ཉིད་བསྡུས་པ་ལ་སོགས་པ་རྣལ་འབྱོར་གྱི་རྒྱུད་ཀྱི་ལུགས་ཀྱིས།
གཙོར་རང་དེ་བཞིན་གཤེགས་པའི་དཀྱིལ་འཁོར་དུ་བསྒོམས་ནས། ཡེ་ཤེས་སེམས་དཔའ་སྤྱན་དྲངས། དངོས་གྲུབ་བླངས་ནས་ཡེ་ཤེས་སེམས་དཔའ་གཤེགས་སུ་གསོལ་ཏེ། བྲིས་སྐུ་ལ་ཕྱིའི་དམིགས་པའི་རྟེན་ཙམ་དུ་བྱེད་པ་ལགས། དགེས་རྡོར་རམ། བདེ་མཆོག་གམ། གསང་འདུས་ལ་སོགས་པ་རྣལ་འབྱོར་ཆེན་པོའི་རྒྱུད་ཀྱི་ལུགས་ཀྱིས་རང་ལྷར་བསྐྱེད་ནས། ཡེ་ཤེས་སེམས་དཔའ་གཤེགས་སུ་མི་གསོལ་བར། སྣང་བ་ཐམས་ཅད་ལྷར་ཤེས་པར་བྱས་ནས་བསྒྲུབ་པ་ལགས། དོན་ཞགས་ལ་སོགས་པའི་རྒྱུད་ལ་བརྟེན་ནས་བདག་ལྷར་བསྐྱེད་པ་བཤད་པ་དེ་རྣལ་འབྱོར་གྱི་རྒྱུད་ཀྱི་ལུགས་སུ་བགྱིས་པར་གདའ།
དེའི་ལུགས་ལ་སྨྱུང་གནས་མི་བྱེད་པར་སྔ་དྲོ་ཡན་ཆད་དཀར་གསུམ་ལ་སོགས་པ་ཟ་ཞིང་བྱེད་པ་ལགས། དྲི་བ་བཅུ་པ། བསྒོམ་པ་ལ་སེམས་ལ་གོལ་ས་དུ་ཡོད་ཟེར་བ་ལ། བསྒོམ་པ་ལ་སྤྱིར་ཐོས་པ་ཆེ་ན་གོལ་ས་ཆུང༌། ཐོས་པ་ཆུང་ན་གོལ་ས་ཆེ། བྱེ་བྲག་སེམས་བག་ཆགས་ཀྱི་རྗེས་སུ་འབྲང་ན་བྱིས་པ་མ་རབས་སུ་གོལ། སེམས་ལོག་པར་བལྟས་ན་མུ་སྟེགས་སུ་གོལ། སེམས་འགོག་པ་ཉན་ཐོས་སུ་གོལ། སེམས་གསལ་བ་སེམས་ཙམ་དུ་གོལ། སེམས་ཡན་བར་བཏང་ན་ཕྱལ་བར་གོལ།
སེམས་སྟོང་པར་བལྟས་ན་ཆད་པར་གོལ། སེམས་ཐེར་ཟུག་ཏུ་བལྟས་ན་རྟག་པར་གོལ། དེ་བས་ན་གང་ལ་ཡང་མི་གནས་པར་བྱ། མི་གནས་པ་ལ་མཚན་མ་མི་སྐྱེ། མཚན་མ་མ་སྐྱེས་ན་ལས་ལེགས་ཉེས་ཀྱི་འབྲས་བུ་མི་འབྱིན། ལས་ལེགས་ཉེས་ཀྱི་འབྲས་བུ་མ་ཕྱུང་ན་ཁམས་གསུམ་དུ་སྐྱེ་བ་མི་ཡིན། ཁམས་གསུམ་དུ་སྐྱེ་བ་མ་བླངས་ན་འཁོར་བའི་སྡུག་བསྔལ་མི་མྱོང༌། དེ་ལ་བྱང་ཆུབ་ཅེས་མིང་བཏགས་པ་ཡིན། དྲི་བ་བཅུ་གཅིག་པ། སེམས་ཀྱི་ངོ་ཇི་ལྟར་སྤྲོད་ཟེར་བ་ལ།
ཁོ་བོའི་ལུགས་ཀྱིས་སེམས་ལ་ངོ་བོ་མེད་པས་སྤྲད་རྒྱུ་མི་བདོག དྲན་པ་མེད་ཅིང་ཡིད་ལ་བྱ་བ་མེད་པ་ནི་སངས་རྒྱས་རྗེས་སུ་དྲན་པ་ཞེས་མིང་དུ་བཏགས་པ་ཡིན། དྲི་བ་བཅུ་གཉིས་པ། སེམས་ཀྱི་སྐྱེ་འཆིའི་ལུགས་ཇི་ལྟར་ཡིན་ཟེར་བ་ལ། དོན་དམ་པར་སེམས་ལ་སྐྱེ་འཆི་མེད། ཐ་སྙད་ཀུན་རྫོབ་སྐྱེ་འགག་ཏུ་སྣང་བ་འདི་ཐམས་ཅད་འཁྲུལ་བར་འོང་བ་ལགས། དྲི་བ་བཅུ་གསུམ་པ། འབྲི་སྟག་ལ་སོགས་པ་ཕྱག་རྒྱ་པའི་ཆོས་འདི་ནོར་རམ་མ་ནོར་ཟེར་བ་ལ། འབྲི་སྟག་དང་ཕྱག་རྒྱ་པའི་ཆོས་ལུགས་འདི་རྒྱུད་སྡེ་དང་སྡེ་སྣོད་དང་མཐུན་མི་མཐུན་ཅི་རིགས་པར་གདའ། འདི་ཡང་དག་པའི་ལམ་དུ་འགྱུར་མི་འགྱུར་ཁྱེད་རང་གིས་ལེགས་པར་དཔྱོད།
དྲི་བ་བཅུ་བཞི་པ། བསླབ་བྱའི་གདམས་ངག་ཅིག་གནང་བར་ཞུ་ཟེར་བ་ལ། སྤྱིར་འདུལ་བ་སྤྱིའི་དམ་ཚིག ཕ་རོལ་ཏུ་ཕྱིན་པ་བྱེ་བྲག་གི་དམ་ཚིག གསང་སྔགས་ཁྱད་པར་གྱི་དམ་ཚིག་བགྱི་པ་ཡིན་པས། འོ་སྐོལ་ཆོས་པ་རྣམས་ཀྱི་སྤྱོད་པ་འདུལ་བ་དང་མཐུན། བསྒོམ་པ་མདོ་སྡེ་དང་མཐུན། བཤད་པ་མངོན་པ་དང་མཐུན། གསང་སྔགས་བྱེད་ན་རྒྱུད་སྡེ་དང་མཐུན་པ་ཅིག་དགོས། དེ་ཚོ་དང་མི་མཐུན་པའི་ཆོས་པ་བཟང་ཟེར་བ་བྱུང་ཡང་ཅིར་འགྲོ་མི་ཤེས་པར་གདའ།
དེ་ཚོ་དང་མཐུན་ན་སངས་རྒྱས་ཀྱི་བསྟན་པ་ཕྱིན་ཅི་མ་ལོག་པ་ཡིན་ནམ་སེམས། འདི་རྣམས་ཀྱི་རྣམ་གཞག་ཁོ་བོས་བགྱིས་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་ལ་སོགས་པ་རྣམས་ན་ཅུང་ཟད་གསལ་བར་བདོག་པས་དེ་དག་ཏུ་གཟིགས་པར་ཞུ། བླ་མ་འོད་འཇོ་བ་ཆེན་པོ་དེའི་བརྒྱུད་པ། རྣམ་ཐར་མཛད་སྤྱོད་ལ་སོགས་པ་ཁོ་བོས་ཀྱང་ལེགས་པར་ཁུམས། སྐྱོན་དང་བྲལ་བའི་དགེ་བའི་བཤེས་གཉེན་དུ་སྣང༌། ངེད་ཀྱང་དབུས་ཀྱི་དགེ་བའི་བཤེས་གཉེན་ནམ་བཀའ་སྲོལ་ཅིག་ལ་ཁྱེད་ཀྱི་བླ་མའམ། བརྒྱུད་པ་འདི་ལ་དད། གཞན་ཕལ་ཆེར་བསྲ་བསྲེར་སྣང༌། ཁྱེད་ཀྱང་དེ་ལྟ་བུ་ལ་སློབ་ཅིང་བསྒྲུབ་པ་མཛད་པ་ལ་ཤིན་ཏུ་སྨོན། ངེད་ཀྱང་ཁྱེད་ལྟ་བུ་དང་མཇལ་བར་མོས་པ་ལགས་ཏེ་གསེར་ཡིག་པ་འདི་རྣམས་ཀྱིས་བདས་ནས་གཞན་དབང་དུ་ཐལ་བས་མ་ཐོན་པ་ལགས་པས།
ཐུགས་ཀྱིས་མི་བས་པར་གཟུང་བར་ཞུ། ཁྱེད་ལ་ན་བཟའ་གཅིག་འབུལ་བའི་ཤ་ཆགས་པ་ལ། ང་ཅག་གི་གཞིས་མ་ཐམས་ཅད་ཕར་ཁར་ཐལ་འགྲོན་ལམ་ལྟ་བུ་ལགས་པས་རྔོ་མ་ཐོགས། ཡི་གེ་མི་འཁྱར་བའི་རྟེན་དུ་དར་འདི་འབུལ་བས་ཕྱག་ཏུ་བཞེས་པར་ཞུ། ཆོས་ཀྱི་སྐུ་གཅིག་ཏུ་མ་གྱུར་གྱི་བར་དུ་ཐུགས་རྒྱུད་གང་མཐོ་མཐོས་འཛིན་པ་ལགས། ཁྱེད་ཀྱི་ཡི་གེ་འདི་མཐོང་བས་ནན་ཏར་ཤེས་པ་དགའ་བར་བྱུང༌། རྗེས་སུ་ཡི་རང༌། ཤིན་ཏུ་བཀྲ་ཤིས་པར་སྨོན། དྲིས་ལན་རྗེས་འབྲེལ་བདེ་བླག་རྟོགས་བགྱིའི་ཕྱིར། ། མཚམས་སྦྱོར་འགའ་ཞིག་འཕགས་པས་བྲིས་ལགས་པའི། །
ནོངས་པ་མཆིས་གང་ཐུགས་རྗེ་ཆེ་བཟོད་མཛོད། ། དགེ་བས་ཆོས་དོན་འགྲོ་བས་རྟོགས་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
