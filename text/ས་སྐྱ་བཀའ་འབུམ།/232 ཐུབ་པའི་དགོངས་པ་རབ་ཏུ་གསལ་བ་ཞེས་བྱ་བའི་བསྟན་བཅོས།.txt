ས་སྐྱ་བཀའ་འབུམ།
པོད ༢༣༢
ཐུབ་པའི་དགོངས་པ་རབ་ཏུ་གསལ་བ་ཞེས་བྱ་བའི་བསྟན་བཅོས།
༼ཐ༽ ༄༅། །སརྦཏོདིདྨཧཱབིཛཡམཉྫུནཱཐོབྷཱུམཱིཔཱཎྜརཿཔཎྜིཏཱནནྡདྷྭཛཤྲཱིབྷདྲཔཱདསྱཔྲཝཙནཾཔུསྟཀཿཔྲཐམཱནྨུནིམཏཔྲཀཱཤནཱམཤཱསྟྲབིཧརཏིསྨ།
༄༅། །ཕྱོགས་ཐམས་ཅད་ལས་རྣམ་པར་རྒྱལ་བ་ཆེན་པོ་འཇམ་མགོན་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་ཞབས་ཀྱི་གསུང་རབ་གླེགས་བམ་དང་པོ་ལས་ཐུབ་པའི་དགོངས་པ་རབ་ཏུ་གསལ་བ་ཞེས་བྱ་བའི་བསྟན་བཅོས་བཞུགས་སོ།། རྒྱ་གར་སྐད་དུ། མུ་ནི་མཏ་པྲཀཱཤ་ནཱ་མ་ཤཱསྟྲ། ན་མོ་གུ་རུ་ཤྩ་མཉྫུ་གྷོ་ཥཱ་ཡཱ་ད་རེ་ཎ། བོད་སྐད་དུ། ཐུབ་པའི་དགོངས་པ་རབ་ཏུ་གསལ་བ་ཞེས་བྱ་བ། བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། ། སཾ་ཧི་ཏ་ཡོ་རཱ་ཀརྻ་སྶཾ་བུདྡྷ་ཛི་ནཿཔུཏྲཱ་ཛྫཱ་ཏོ།
ཛིཏྶུ་ཏ་ཀཱ་རུ་ཎྱེ་ཤཱུནྱ་ཏྭཱ་ཏྨཀ་བོ་དྷི་ཤྩིཏྟཱ་ཛྫཿ ཕན་བདེའི་འབྱུང་གནས་རྫོགས་པ་ཡི། ། སངས་རྒྱས་རྒྱལ་བའི་སྲས་ལས་འཁྲུངས། ། རྒྱལ་སྲས་སྟོང་ཉིད་སྙིང་རྗེ་ཡི། ། བདག་ཉིད་བྱང་ཆུབ་སེམས་ལས་འཁྲུངས། ། དེ་ཕྱིར་འགྲོ་ལ་ཕན་དོན་དུ། ། བྱང་ཆུབ་སེམས་ལ་ཕྱག་འཚལ་ནས། ། རྒྱལ་སྲས་རྣམས་ཀྱི་ལམ་བཟང་ལ། ། འཇུག་པའི་རིམ་པ་བསྡུས་ཏེ་བཤད། ། བློ་དང་ལྡན་པས་བྱང་ཆུབ་ཀྱི་མཆོག་ཏུ་སེམས་བསྐྱེད་དེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པས། ཐེག་པ་ཆེན་པོ་མདོ་སྡེ་རྒྱན་ལས་འབྱུང་བའི་ལམ་གྱི་རིམ་པ་ནི། རིགས་དང་ཆོས་ལ་མོས་པ་དང༌། ། དེ་བཞིན་དུ་ནི་སེམས་བསྐྱེད་དང༌། ། སྦྱིན་ལ་སོགས་པ་བསྒྲུབ་པ་དང༌། ། སེམས་ཅན་རྣམས་ཡོངས་སྨིན་བྱེད་དང༌། ། སྐྱོན་མེད་པ་ལ་འཇུག་ཉིད་དང༌། ། ཞིང་ནི་ཡོངས་སུ་དག་པ་དང༌། ། མི་གནས་མྱ་ངན་འདས་པ་དང༌། ། བྱང་ཆུབ་མཆོག་དང་སྟོན་པ་འོ། །
ཞེས་གསུང་པ་དེ་ཉམས་སུ་ལེན་པར་འདོད་ན། ཐོག་མར་སྐལ་བ་དང་ལྡན་པའི་གཞི་རིགས་ངེས་པར་བྱའོ། ། དེ་ཡང་མདོ་སྡེ་རྒྱན་ལས། རང་བཞིན་དང་ནི་རྒྱས་པ་དང༌། ། དེ་ནི་རྟེན་དང་བརྟེན་པ་སྟེ། ། ཡོད་མེད་གཉིས་དང་ཡོན་ཏན་ནི། ། སྒྲོལ་བའི་དོན་དུ་རིག་པར་བྱ། ། ཞེས་གསུངས་པ་ལྟར། རང་བཞིན་གྱི་རིགས་སེམས་ཅན་ཐམས་ཅད་ལ་ཡོད། རྒྱས་པའི་རིགས་བྱང་ཆུབ་ཏུ་སེམས་བསྐྱེད་ནས་ཡོད།
མ་བསྐྱེད་པ་ལ་མེད། རང་བཞིན་གྱི་རིགས་རྟེན། རྒྱས་པའི་རིགས་བརྟེན་པའོ། ། རིགས་ལ་སཾསྐྲྀ་ཏའི་སྐད་དུ་གོ་ཏྲ་ཟེར་ལ། ཨོའི་སྒྲ་ཨུར་བསྒྱུར། རྐྱེན་ཎ་བྱིན་པས་གུ་ཎ། ཏྲ་སོ་སོར་ཕྲལ་ན་ཏཱ་ར་སྟེ། དེ་ལྟར་ཡོན་ཏན་ལ་བརྟེན་ནས་འཁོར་བའི་རྒྱ་མཚོའི་ཕ་རོལ་ཏུ་སྒྲོལ་བས་ཡོན་ཏན་སྒྲོལ་ཞེས་བྱ་བར་འགྱུར་རོ། ། རིགས་དེའི་རྟགས་ནི། སྦྱོར་བའི་སྔོན་དུ་སྙིང་རྗེ་དང༌། །
མོས་པ་དང་ནི་བཟོད་པ་དང༌། ། དགེ་བ་ཡང་དག་སྤྱོད་པ་རྣམས། ། རིགས་ཀྱི་རྟགས་སུ་ངེས་པར་བཤད། ། ཅེས་གསུངས་པས། ཆོས་ལ་མ་ཞུགས་པའི་སྔོན་ཉིད་ནས་སྙིང་རྗེ་ཆེ་བ་དང༌། དཀོན་མཆོག་གསུམ་ལ་མོས་པ་དང༌། གཞན་གྱིས་གནོད་པ་བྱས་པ་ལ་བཟོད་པ་ཆེ་བ་དང༌། དགེ་བའི་རྩ་བ་བྱེད་པ་ལ་རང་བཞིན་གྱིས་མོས་པ་སྟེ། འདི་ལྟ་བུ་སུ་ལ་ཡོད་ཀྱང༌། སངས་རྒྱས་ཀྱི་རིགས་ཡོད་པའི་རྟགས་སོ། །
རིགས་དེའི་སྐྱོན་ནི། ཉོན་མོངས་གོམས་དང་གྲོགས་ངན་དང༌། ། ཕོངས་དང་གཞན་གྱི་དབང་ཉིད་དེ། ། མདོར་ན་རིགས་ཀྱི་ཉེས་པ་ནི། ། རྣམ་པ་བཞིར་ནི་ཤེས་པར་བྱ། ། ཞེས་གསུངས་པ་ལྟར། ཉོན་མོངས་པ་གོམས་པའི་ཤུགས་དྲག་པས་ཟས་དང་ནོར་དང་སེམས་ཅན་ལ་ཆགས་སྡང་ཟློག་ཐབས་མེད་པ་སྐྱེ་བ་དང༌། གྲོགས་ངན་པ་སྟེ། གཉེན་ཚོ་དང་འབྲེལ་བ་དང༌། བླ་མ་ངན་པས་ཆོས་ལ་མི་འཇུག་ཅིང༌།
གལ་ཏེ་འཇུག་ནའང་ཆོས་ཡང་དག་པ་ལ་མི་འཇུག་པར་ཕྱིན་ཅི་ལོག་ལ་འཇུག་ལ། ཁྱད་པར་དུ་བླ་མ་ངན་པ་གཅིག་དང་སྔོན་ལ་ཕྲད་ན་དེ་ཉིད་ལ་ཞུས་ན་ཆོས་ནོར་བ་ལས་མི་འབྱུང༌། མ་ནོར་པ་བཤད་པའི་བླ་མ་ལ་ཞུས་ན་ཁོང་མི་དགྱེས་ལ། དེ་དག་གི་ངོ་བསྲུངས་པས་ཆོས་ཡང་དག་པ་དང་མི་འཕྲད་པས་རིགས་ཀྱི་སྐྱོན་དང༌། ཟས་གོས་ཀྱིས་ཕོངས་པས་ཆོས་སྤྱོད་པའི་སྤོབས་པ་ཞུམ་པ་དང༌། ཉེ་དུ་དང་རྒྱལ་པོ་ལ་སོགས་པ་གཞན་གྱི་དབང་དུ་གྱུར་པས་ཆོས་ལ་འཇུག་ཏུ་མི་སྟེར་པ་སྟེ། ཙ་ན་ཀ་ལས། གཞོན་པའི་ཚེ་ན་ཕ་མའི་དབང་གྱུར་ལ། ། དར་ལ་བབ་ནས་ཁྱིམ་ཐབ་དབང་དུ་གྱུར། ། རྒས་པའི་ཚེ་ན་བུ་ཚའི་དབང་འགྱུར་པས། །
བླུན་པོ་རང་དབང་རྟག་ཏུ་ཡོད་མ་ཡིན། ། ཞེས་བཤད་པ་ལྟར་རོ། ། རིགས་ཆད་པའང་མདོ་སྡེ་རྒྱན་ལས། ལ་ལ་དཀར་པོའི་ཆ་མཐུན་དགེ་བ་མེད། ། ལ་ལ་གཅིག་ཏུ་ཉེས་པར་སྤྱོད་རྗེས་འབྲང༌། ། ལ་ལ་དཀར་པོའི་ཆོས་ཀུན་རྣམ་པར་བཅོམ། ། དཀར་པོ་དམན་པ་ཡོད་པ་རྒྱུ་དང་བྲལ། ། ཞེས་གསུངས་པ་ལྟར། རེ་ཞིག་རིགས་ཆད་པ་དང༌། གཏན་དུ་རིགས་ཆད་པ་གཉིས་སོ། །
དེ་ལ་རེ་ཞིག་རིགས་ཆད་པ་ལ་བཞི་སྟེ། དཀར་པོའི་ཆ་མཐུན་གྱི་དགེ་བ་མེད་པ། གཅིག་ཏུ་ཉེས་པར་སྤྱོད་པ། དཀར་པོའི་ཆོས་ཀྱི་ས་བོན་བཅོམ་པ། དཀར་པོའི་ས་བོན་ཡོད་ཀྱང་དགེ་བའི་བརླན་གྱིས་མ་སྨིན་པའོ། ། གཏན་ནས་རིགས་ཆད་པ་སེམས་ཙམ་པ་འདོད། དབུ་མ་པ་མི་འདོད་མོད་ཀྱི། འོན་ཀྱང་འཁོར་བ་མཐའ་མེད་དུ་འདོད་པ་དེ་དག་ནི་དོན་གྱི་རིགས་ཆད་པ་ཡིན་པར་བལྟ་སྟེ། དཔེར་ན་རྒྱལ་པོ་གསལ་རྒྱལ་གྱི་བྱ་བའམ། རྒྱ་ནག་གི་བྱིས་པའི་གཏམ་རྒྱུད་བཞིན་ནོ།།
༈ །།གཉིས་པ་ཆོས་ལ་མོས་པ་དང་ཞེས་པའི་དོན་ཆོས་འདི་ལ་མོས་པའི་དོན་དུ་སྐྱབས་སུ་འགྲོ་བ་བཤད་ན་བཞི་སྟེ། སྐྱབས་སུ་འགྲོ་བའི་ངོ་བོ་ངོས་གཟུང་བ་དང༌། དེའི་རང་བཞིན་ངེས་པར་བྱ་བ་དང༌། ངེས་པ་དེའི་བསླབ་བྱ་དང༌། དེ་ལྟར་བསླབ་པའི་ཕན་ཡོན་ནོ། ། དང་པོ་ལ་གཉིས་ལས་མཚན་ཉིད་ནི། ཡུལ་མཆོག་ལ་བརྟེན་པར་ཁས་ལེན་པའོ། ། གཉིས་པ་སྒྲའི་དོན་ནི། ཤཱར་ཎཾ་གཙྪཱ་མི་ཞེས་བྱ་བ་སྐྱོབ་པས་ན་སྐྱབས། དེ་ལ་རྟེན་པར་བསྙེན་པས་ན་འགྲོ་བ་སྟེ།
དེ་ཡང་མདོ་སྡེ་རྒྱན་ལས། འཚེ་བ་དག་ནི་ཐམས་ཅད་དང༌། ། འཇིག་ཚོགས་ཐེག་པ་དམན་པ་དང༌། ། ཐབས་མ་ཡིན་དང་ངན་སོང་ལས། ། སྐྱོབ་ཕྱིར་སྐྱབས་ཀྱི་དམ་པ་ཡིན། ། ཞེས་གསུངས་པ་ལྟར་རོ། ། གཉིས་པ་དེའི་རང་བཞིན་ངེས་པར་བྱ་བ་ལ་སྐྱབས་སུ་འགྲོ་བའི་དབྱེ་བ་དང༌། དེའི་ཁྱད་པར་གཉིས་སོ། ། དང་པོ་ལའང་འཇིག་རྟེན་དང༌། འཇིག་རྟེན་ལས་འདས་པ་གཉིས།
འཇིག་རྟེན་པ་ལའང་བློ་འཇིག་རྟེན་པ་དང༌། ཡུལ་འཇིག་རྟེན་པ་གཉིས། འཇིག་རྟེན་ལས་འདས་པ་ལའང་ཐུན་མོང་དང༌། ཐུན་མོང་མ་ཡིན་པ་གཉིས། ཐུན་མོང་བ་ལའང་ཉན་ཐོས་དང༌། རང་སངས་རྒྱས་གཉིས། ཐུན་མོང་མ་ཡིན་པ་ལ་ཡང་ཕ་རོལ་ཏུ་ཕྱིན་པ་དང༌། རྡོ་རྗེ་ཐེག་པ་གཉིས་ཏེ་དེ་ལྟར་དྲུག་གོ ། གཉིས་པ་དེའི་ཁྱད་པར་ལ་རྒྱུ་དང༌། ཡུལ་དང༌།
དུས་དང༌། ཆེད་དུ་བྱ་བའི་ཁྱད་པར་བཞི་ལས། དང་པོ་ནི། འཇིག་རྟེན་པའི་སྐྱབས་སུ་འགྲོ་བའི་རྒྱུ་འཇིགས་པ་དང་འདོད་པ་གཙོ་ཆེ་ལ། ཉན་ཐོས་དང་རང་སངས་རྒྱས་ལ་འཇིགས་པ་དང་འདོད་པའང་ཡོད་མོད་ཀྱི་རྒྱུ་དད་པ་གཙོ་ཆེ། བྱང་ཆུབ་སེམས་དཔའ་ལ་རྒྱུ་གསུམ་པོ་དེ་ཡང་ཡོད་མོད་ཀྱི་སྙིང་རྗེ་གཙོ་ཆེའོ། ། གཉིས་པ་ཡུལ་གྱི་ཁྱད་པར་ནི་འཇིག་རྟེན་དང༌། འཇིག་རྟེན་ལས་འདས་པ་གཉིས་ལས། འཇིག་རྟེན་པ་ལ་ཡུལ་གཉིས་ཏེ། དམན་པ་དང༌།
མཆོག་གོ ། དང་པོ་ནི། དབང་ཕྱུག་དང་ཚངས་པ་ལ་སོགས་པ་ལྷ་ཆེན་པོ་དག་གམ། རི་དང་ཤིང་ལ་སོགས་པ་རང་གང་མོས་ལ་སྐྱབས་སུ་འགྲོ་སྟེ། འཇིགས་པས་ཉེན་པ་ཁ་ཅིག་ནི། ། ཕལ་ཆེར་རི་དང་ནགས་ཚལ་ལམ། ། ལྗོན་ཤིང་ཆེ་ལ་སྐྱབས་འགྲོ་ཡི། ། སྐྱབས་དེ་དམ་པ་མ་ཡིན་ཏེ། ། སྐྱབས་དེ་ལ་ནི་བརྟེན་ནས་སུ། ། འཇིགས་པ་ཆེ་ལས་མི་གྲོལ་ལོ། །
ཞེས་གསུངས་པ་ལྟར་རོ། གཉིས་པ་མཆོག་ནི། ཡུལ་དཀོན་མཆོག་གསུམ་ལ་སྐྱབས་སུ་འགྲོ་ན་ཡང་བློ་འཇིག་རྟེན་པ་སྟེ། ཚེ་འདི་དང་ཕྱི་མའི་འཇིགས་པ་སྐྱོབ་པའམ། ལེགས་པ་ལ་སྨོན་པའི་སྒོ་ནས་སྐྱབས་འགྲོ་བྱེད་པ་སྟེ། བསམ་པ་དེས་དཀོན་མཆོག་གསུམ་ལ་སྐྱབས་སུ་འགྲོའང་འཁོར་བ་ལས་མི་གྲོལ་བའི་ཕྱིར་རོ། ། གཉིས་པ་འཇིག་རྟེན་ལས་འདས་པ་ལ་གཉིས་ཏེ། ། ཐུན་མོང་དང༌། ཐུན་མོང་མ་ཡིན་པའོ། ། དང་པོ་ལ་གཉིས་ལས་ཉན་ཐོས་ནི།
དགེ་འདུན་གྱིས་གཙོར་བྱས་པའི་དཀོན་མཆོག་གསུམ་ལ་སྐྱབས་སུ་འགྲོ་ཞིང༌། རང་སངས་རྒྱས་ཆོས་ཀྱིས་གཙོར་བྱས་པའི་དཀོན་མཆོག་གསུམ་ལ་སྐྱབས་སུ་འགྲོའོ། ། གཉིས་པ་ཐུན་མོང་མ་ཡིན་པ་ལ་གཉིས་ལས། ཕ་རོལ་ཏུ་ཕྱིན་པ་བ་ནི། སངས་རྒྱས་ཀྱིས་གཙོར་བྱས་པའི་དཀོན་མཆོག་གསུམ་ལ་སྐྱབས་སུ་འགྲོ་སྟེ། རྒྱུད་བླ་མ་ལས། སྤང་ཕྱིར་སླུ་བའི་ཆོས་ཅན་ཕྱིར། ། མེད་ཕྱིར་འཇིགས་དང་བཅས་པའི་ཕྱིར། ། ཆོས་རྣམས་གཉིས་དང་འཕགས་པའི་ཚོགས། ། གཏན་གྱི་སྐྱབས་གནས་མ་ཡིན་ཏེ། །
དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་གཅིག་ཡིན། ། སྐྱོབ་པ་ཆོས་ཀྱི་སྐུ་ཅན་ཏེ། ། ཚོགས་ཀྱང་དེ་ཡི་མཐར་ཐུག་ཕྱིར། ། ཞེས་གསུངས་སོ། ། གཉིས་པ་རྡོ་རྗེ་ཐེག་པའི་སྐྱབས་སུ་འགྲོ་བའི་ཚུལ་ནི། གསང་སྔགས་ཀྱི་སྐབས་སུ་བཤད་པར་བྱ་བས་འདིར་མི་བཤད་དོ། ། དེ་ལྟ་བུའི་དཀོན་མཆོག་གསུམ་ལ་ཡང་ངོས་འཛིན་ལུགས་མི་འདྲ་སྟེ། ཉན་ཐོས་དང་རང་སངས་རྒྱས་ནི་སངས་རྒྱས་ལ་སྐུ་གསུམ་མི་འདོད། རྡོ་རྗེ་གདན་དུ་སངས་རྒྱས་པའི་ཤཱཀྱ་ཐུབ་པ་ལ་སོགས་པ་དེ་ཉིད་སངས་རྒྱས་མཚན་ཉིད་པར་འདོད།
ཆོས་ཀྱང་ཐེག་པ་ཆེན་པོ་མི་འདོད། ཉན་ཐོས་ཀྱི་གསུང་རབ་ཉིད་འདོད། དགེ་འདུན་ཡང་བྱང་ཆུབ་སེམས་དཔའ་མི་འདོད་པར་ཉན་ཐོས་ཀྱི་གང་ཟག་བརྒྱད་ཉིད་འདོད་དོ། ། ཐེག་པ་ཆེན་པོ་པ་ཕ་རོལ་ཏུ་ཕྱིན་པ་པ་ནི་སངས་རྒྱས་སྐུ་གསུམ་གྱི་བདག་ཉིད་ཅན། ཆོས་ཐེག་པ་ཆེན་པོ། དགེ་འདུན་ནི་བྱང་ཆུབ་སེམས་དཔའ་ཁོ་ན་འདོད་དོ། ། གསང་སྔགས་ཀྱི་དཀོན་མཆོག་གསུམ་ནི་འདིར་མི་བཤད་དོ། ། གསུམ་པ་དུས་ཀྱི་ཁྱད་པར་ནི་འཇིག་རྟེན་པ་ཚེ་འདི་ཕྱིའི་རང་དོན་ཕྲ་མོ་ནམ་ཐོབ་པ་ལས་མ་གཏོགས་པ་ཇི་སྲིད་འཚོ་བ་དང་སྙིང་པོ་བྱང་ཆུབ་ཀྱི་བར་གྱི་ཐ་སྙད་མི་ཤེས་ཤིང༌། ཉན་ཐོས་དང་རང་རྒྱལ་ཇི་སྲིད་འཚོ་བ་ལས་མ་གཏོགས་པ་སྙིང་པོ་བྱང་ཆུབ་ཀྱི་བར་གྱི་སྐྱབས་འགྲོ་མི་འདོད་ལ། བྱང་ཆུབ་སེམས་དཔའ་ཇི་སྲིད་སྙིང་པོ་བྱང་ཆུབ་ཀྱི་བར་དུ་སྐྱབས་སུ་འགྲོའི།
གཞན་མི་འདོད་དོ། ། དེ་ལ་ཁ་ཅག་ཇི་སྲིད་འཚོ་བའི་སྒྲ། ཚེ་ཇི་སྲིད་འཚོ་བ་ལ་མི་ཟེར་བར་སེམས་ཇི་སྲིད་འཚོ་བ་ཞེས་བྱ་བ་སངས་རྒྱས་མ་ཐོབ་ཀྱི་བར་དུ་སྐྱབས་སུ་འགྲོ་བ་ཉིད་ཡིན། འདི་སེམས་བསྐྱེད་རྐུ་ཐབས་མ་བྱ་བ་ཡིན་ལོ། ། དེ་ལྟར་བྱས་ན་ཐུན་མོང་དང་ཐུན་མོང་མ་ཡིན་པའི་སྐྱབས་འགྲོ་ཁྱད་མེད་དུ་འགྲོ་ཞིང༌། སོ་སོར་ཐར་པ་དང་བྱང་ཆུབ་སེམས་དཔའི་སྡོམ་པ་ཚུལ་གཅིག་ཏུ་འགྱུར་ལ། མདོ་སྡེ་རྒྱན་ལས། ཐེག་པ་ཆེན་པོའི་སྐྱབས་འགྲོ་ཆོས་བཞི་ལྡན་དུ་བཤད་པ་དང་འགལ་ཞིང༌། མདོ་རྒྱུད་གང་ནས་ཀྱང་འདི་འདྲའི་ཚུལ་གསུངས་པ་མེད་པའི་ཕྱིར། ཆོས་རྒྱུས་ཆུང་ལ་འདོད་རྔམས་ཆེས་པའི་སྐྱོན་ཡིན་ནོ། །
བཞི་པ་ཆེད་དུ་བྱ་བའི་ཁྱད་པར་ནི། འཇིག་རྟེན་པ་རང་གི་ཚེ་འདི་ཕྱིའི་དོན་ཙམ་ལ་དམིགས་ནས་སྐྱེལ་མ་ལྟ་བུའི་ཚུལ་དུ་སྐྱབས་སུ་འགྲོ། ཉན་ཐོས་ནི་རང་དོན་དུ་དགྲ་བཅོམ་ཐོབ་པར་འདོད་པས། རང་སངས་རྒྱས་རང་དོན་དུ་རྟེན་འབྲེལ་རྟོགས་ནས་སངས་རྒྱས་མི་བཞུགས་པའི་ཞིང་དུ་རང་བྱུང་གི་ཡེ་ཤེས་ཐོབ་པར་འདོད་པས། བྱང་ཆུབ་སེམས་དཔའ་གཞན་དོན་དུ་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པར་འདོད་པས་སྐྱབས་སུ་འགྲོའོ། ། དེའང་རྒྱུད་བླ་མ་ལས། སྟོན་པ་བསྟན་པ་སློབ་དཔོན་གྱིས། ། ཐེག་པ་གསུམ་དང་བྱེད་གསུམ་ལ། ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་གཞག་པ་ཡིན། །
ཞེས་གསུངས་པ་ལྟར་རོ། ། གསུམ་པ་བསླབ་པར་བྱ་བ་ལ་ཐུན་མོང་གི་བསླབ་བྱ་དང༌། སོ་སོའི་བསླབ་བྱ་གཉིས་སོ། ། དང་པོ་ལའང་བསྒྲུབ་པར་བྱ་བ་དང༌། སྤང་བར་བྱ་བ་གཉིས་ལས། བསྒྲུབ་པར་བྱ་བ་ལའང་གསུམ་སྟེ། སྐྱེས་བུ་དམ་པ་དང་འགྲོགས་པ་དང༌། དམ་པའི་ཆོས་མཉན་པ་དང༌། ཆོས་བཞིན་བསྒྲུབ་པའོ། ། དང་པོ་ནི།
བླ་མ་མཚན་ཉིད་དང་ལྡན་པ་ལ་ཆོས་མཉན་ཞིང༌། ཆོས་བཞིན་སྒྲུབ་པའི་གྲོགས་པོ་ལ་ཡིད་རྟོན་ལ། ཉེ་དུ་འབྲེལ་པ་དང་གཡོག་འཁོར་ཐམས་ཅད་ཆོས་ལ་འཛུད་པའོ། ། གཉིས་པ་དམ་པའི་ཆོས་མཉན་པ་ནི། སངས་རྒྱས་ཀྱིས་གསུངས་ངེས་པའི་སྡེ་སྣོད་གསུམ་མམ། དབང་ཐོབ་པ་ཡིན་ན་རྒྱུད་སྡེ་བཞི་མཉན། ཡང་ན་བཀའི་དགོངས་པ་འགྲེལ་བའི་བསྟན་བཅོས་མགོན་པོ་བྱམས་པའམ། ཐོགས་མེད་སྐུ་མཆེད་དམ། ཀླུ་སྒྲུབ་ཡབ་སྲས་སམ། ཕྱོགས་ཀྱི་གླང་པོའམ།
ཆོས་ཀྱི་གྲགས་པའམ། སློབ་དཔོན་ཞི་བ་ལྷའམ། ཡོན་ཏན་འོད་ལ་སོགས་པས་མཛད་པའི་ཁུངས་ཐུབ་པའི་ཆོས་མཉན་དགོས་ལ། གསང་སྔགས་ཡིན་ན་ཡང་བྱང་ཆུབ་སེམས་དཔའི་འགྲེལ་བ་གསུམ་མམ། གྲུབ་ཐོབ་རྣམས་ཀྱིས་མཛད་པའི་གྲུབ་པ་སྡེ་བདུན་ནམ། སློབ་དཔོན་རྣལ་འབྱོར་གྱི་དབང་ཕྱུག་བིརྺ་པ་དང༌། རྒྱལ་པོ་ཨིནྡྲ་བྷཱུ་ཏི་དང༌། རྡོ་རྗེ་དྲིལ་བུ་པ་ལ་སོགས་པས་མཛད་པའི་བསྟན་བཅོས་ཁུངས་ནས་བྱུང་བ་མཉན་དགོས་ཏེ། མདོར་ན་སངས་རྒྱས་ཀྱིས་གསུངས། སྡུད་པ་པོས་བསྡུས།
གྲུབ་ཐོབ་ཀྱིས་བསྒོམས། པཎྜི་ཏས་བཤད། ལོ་ཙཱ་བས་བསྒྱུར། མཁས་པ་རྣམས་ལ་གྲགས་པ་ཅིག་སངས་རྒྱས་ཀྱིས་བསྟན་པ་ཡིན་པས་དེ་ལ་ཉན་བཤད་སྒོམ་སྒྲུབ་བྱེད་དགོས་སོ། ། དེ་རྣམས་ལས་བཟློག་པའི་ཆོས་གཅིག་བྱུང་ན་ཟབ་ཟབ་འདྲ་ཡང་སངས་རྒྱས་ཀྱི་བསྟན་པ་མ་ཡིན་པས་ཉན་བཤད་བསྒོམ་བསྒྲུབ་བྱར་མི་ཉན་ནོ། ། ལེགས་ལེགས་འདྲ་བ་མུ་སྟེགས་དང་ཆོས་ལོག་གཞན་ལའང་འདུག་སྟེ་སངས་རྒྱས་ཀྱི་བསྟན་པ་མ་ཡིན་པས་དོར་ལ་བཞག་གོ ། གསུམ་པ་ཆོས་བཞིན་དུ་བསྒྲུབ་པ་ལ་གཉིས་ཏེ། སྤྱིར་སྡེ་སྣོད་དང་མཐུན་པར་བྱ་བ་དང༌། བྱེ་བྲག་ཏུ་འཕྲལ་གྱི་སྤྱོད་པ་ཇི་ལྟར་བསྒྲུབ་པའོ། ། དང་པོ་ནི།
སྤྱོད་པ་འདུལ་བ་དང་མཐུན། སྒོམ་པ་མདོ་སྡེ་དང་མཐུན། བཤད་པ་མངོན་པ་དང་མཐུན། གསང་སྔགས་རྒྱུད་སྡེ་དང་མཐུན་པ་ཅིག་དགོས། དེང་སང་བོད་འདི་ན་སྡེ་སྣོད་གསུམ་དང་མི་མཐུན། རྒྱུད་སྡེ་བཞི་དང་འགལ་བའི་ཆོས་པ་ངོ་མཚར་ཅན་དུ་བྱེད་པ་མང་པོ་འདུག་སྟེ། ངས་ཅི་ཡིན་ངོ་མ་ཤེས་སོ། ། གཉིས་པ་བྱེ་བྲག་ཏུ་འཕྲལ་གྱི་སྤྱོད་པ་ཇི་ལྟར་བསྒྲུབ་པ་ནི། འདུག་པའི་ཚེ་དཀོན་མཆོག་གསུམ་ལ་བརྟེན་པར་བསམ། འགྲོ་བའི་ཚེ་སྤྱིར་དཀོན་མཆོག་གསུམ།
ཁྱད་པར་དུ་གར་འགྲོ་བའི་ཕྱོགས་ཀྱི་དཀོན་མཆོག་གསུམ་ལ་སྐྱབས་འགྲོ་བྱེད་ཅིང་འགྲོ་སྟེ། དབུས་ན་སངས་རྒྱས་རྣམ་པར་སྣང་མཛད། ཤར་ཕྱོགས་ན་མི་འཁྲུགས་པ། ལྷོ་ཕྱོགས་ན་རིན་ཆེན་འབྱུང་ལྡན། ནུབ་ཕྱོགས་ན་སྣང་བ་མཐའ་ཡས། བྱང་ཕྱོགས་ན་དོན་ཡོད་གྲུབ་པ་བཞུགས་པ་རྣམས་ལ་གསོལ་བ་འདེབས་ཤིང་ཕྱིན་པས་གནས་སྐབས་ཀྱི་བར་ཆད་ཞི། བསམ་པ་འགྲུབ། མཐར་ཐུག་སངས་རྒྱས་རྣམས་དང་མཇལ་བ་འཐོབ་བོ། ། ཟས་ཟ་བའི་ཚེ་ཡང་ཅི་ཟ་ཅི་འཐུང་གི་ཕུད་ཀྱིས་མཆོད། དེའང་ཡི་དམ་བླང་བའི་ཆོ་ག་དང༌།
སློབ་དཔོན་མེ་ཏྲཱི་བའི་ལྟ་བ་ངན་སེལ་དང༌། ཆོས་རྗེ་ས་སྐྱ་པ་ཆེན་པོའི་ལས་དང་པོ་པའི་བྱ་བ་ལ་སོགས་པ་ནས་གསུངས་པ་ལྟར། ཨོཾ་མ་ཧཱ་གུ་རུ་བཛྲ་ནཻ་བི་དྱ་ཨཱཿཧཱུྃ། ཞེས་པས་བླ་མ་ལ་ནཻ་བིདྱ་གཅིག་དབུལ། སངས་རྒྱས་དང་བྱང་ཆུབ་སེམས་དཔའ་ཡི་དམ་གྱི་ལྷ་རྣམས་ལ་སོ་སོར་གྲུབ་ནའང་ལེགས་མོད་ཀྱི་སྤྱི་ལ། ཨོཾ་སརྦ་བུདྡྷ་བོ་དྷི་ས་ཏྭཱ་ནཱཾ་བཛྲ་ནཻ་བི་དྱ་ཨཱཿཧཱུྃ། ཞེས་པས་ཐུན་མོང་དུ་ནཻ་བི་དྱ་གཅིག་དབུལ། དེ་ནས་གཏོར་མ་ཟ་བ་རྣམས་ལ་གཏོར་མ་གཅིག་སྦྱིན་ཏེ། དེའང་འབྱུང་པོ་སྤྱིའི་གཏོར་མའི་སྔགས་ནི། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱདྱ་ནུཏྤནྣ་ཏྭ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ།
ཞེས་པ་ཡིན་པར་གསུངས་ལ། ཡི་དྭགས་ལ་ནི་ཁ་འབར་མའི་གཏོར་མས་སྦྱིན་ཏེ། དེའང་ན་མཿསརྦ་ཏ་ཐཱ་ག་ཏ་ཨ་བ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུྃ། ཞེས་བྱ་བའི་སྔགས་སྔོན་ལ་བརྗོད་ནས་དེ་བཞིན་གཤེགས་པ་བཞིའི་མཚན་ཕྱི་ནས་བརྗོད་པ་གཟུངས་ནས་གསུངས་པས་དེ་བཞིན་དུ་བྱའོ། ། ཁ་ཅིག་སྔོན་ལ་དེ་བཞིན་གཤེགས་པ་བཞིའི་མཚན་བརྗོད་ནས་སྔགས་ཕྱི་ནས་བརྗོད་པའི་ལག་ལེན་བྱེད་པ་ཡོད་དེ། སངས་རྒྱས་ཀྱིས་མ་གསུངས་པས་མ་དག་པ་ཡིན་ནོ། ། ཆུ་སྦྱིན་ཡང་ཆུ་རྐྱང་པ་ཟས་དང་མ་འདྲེས་པ་དགོས། འདྲེས་ན་ཡི་དྭགས་འཇུར་གེགས་ཅན་གྱིས་མི་ཐོབ་པར་གསུངས་པས་ཆུ་སྦྱིན་ལ་ཟན་འཇུག་པའང་སངས་རྒྱས་ཀྱིས་མ་གསུངས་སོ། ། དེ་ནས་ཆང་བུ་གཅིག་ཨོཾ་ཧ་རི་ཏེ་སྭཱ་ཧཱ།
ཞེས་པས་གནོད་སྦྱིན་མོ་འཕྲོག་མ་ལ་སྦྱིན། ཡང་ཨོཾ་ཧ་རི་ཏེ་བཛྲ་ཡཀྵི་ནི་སྭཱ་ཧཱ། ཞེས་པས་འཕྲོག་མའི་བུ་ལྔ་བརྒྱ་ལ་ཆང་བུ་གཅིག་སྦྱིན། དེ་ནས་ཕུད་ལ་དབང་བའི་འབྱུང་པོ་སྤྱི་ལ། ཨོཾ་ཨ་གྲ་པིཎྜ་ཨ་སི་བྷྱཿསྭཱ་ཧཱ། ཞེས་པས་ཆང་བུ་གཅིག་སྦྱིན་ནོ། ། དེའང་འཕྲོག་མའི་མདོ་ལས། ང་སྟོན་པར་ཁས་འཆེ་བ་རྣམས་ཀྱིས་གནོད་སྦྱིན་མོ་འཕྲོག་མ་ལ་ཆང་བུ་བྱིན་ཅིག་ཅེས་གསུངས་ལ། རྡོ་རྗེ་རྩེ་མོའི་རྒྱུད་ལས་ཀྱང༌། ཟས་ཀྱི་ཕུད་ལ་ཆང་བུ་སྦྱིན། །
ཅེས་གསུངས་པ་དང༌། དེ་བཞིན་དུ་དུས་ཀྱི་འཁོར་ལོ་ལ་སོགས་པ་མདོ་རྒྱུད་མང་པོ་ནས་གསུངས་སོ། ། དེང་སང་བོད་འདི་ན་སངས་རྒྱས་ཀྱིས་གསུངས་པའི་གཏོར་མ་དང་ཆང་བུ་ལ་སོགས་པ་མི་བྱེད་པར། བཙན་མཆོད་པའི་ཡས་སྟགས་ལྟར་འབྲང་རྒྱས་དང་གྲུ་གསུམ་ལ་སོགས་པ་བྱེད་པ་མཐོང་སྟེ། སངས་རྒྱས་ཀྱི་བསྟན་པ་ཡིན་མ་ཡིན་ཐེ་ཚོམ་ཟའོ། ། དེས་ན་ཟས་ཀྱི་རྣལ་འབྱོར་ཡང་རང་རང་གི་གཞུང་དང་མཐུན་པར་བྱས་ལ་བཟའ་འོ། ། ཉལ་བའི་རྣལ་འབྱོར་ཡང༌། མགོན་པོ་མྱ་ངན་འདས་གཟིམས་ལྟར། ། འདོད་པའི་ཕྱོགས་སུ་ཉལ་བར་བྱ། ། ཞེས་གསུངས་པ་ལྟར་མགོ་ཤར་རམ་བྱང་དུ་བསྟན་ལ་གཞོགས་གཡས་པ་འོག་ཏུ་བཅུག་སྟེ་སྣང་བ་མཐའ་ཡས་ཀྱི་ཏིང་ངེ་འཛིན་ལ་མཉམ་པར་གཞག་ནས་སངས་རྒྱས་ཀྱི་ཆོས་ཀྱི་སྐུ་སྟོང་པ་ཉིད་ཀྱི་ངང་ལ་ཉལ་ལོ། །
ལྡང་བའི་དུས་སུ་སངས་རྒྱས་ཀྱི་གཟུགས་ཀྱི་སྐུའི་ང་རྒྱལ་གྱིས་ལངས་ལ་བྱ་བ་ཐམས་ཅད་སྤྱོད་ཡུལ་ཡོངས་སུ་དག་པའི་མདོ་བཞིན་དུ་བྱའོ། ། གཞན་ཡང་བདེ་བ་དང་སྐྱིད་པ་ཅི་བྱུང་ཡང་བླ་མ་དང་དཀོན་མཆོག་གསུམ་ལ་དབུལ། ན་ཚ་དང་སྡུག་བསྔལ་ཅི་བྱུང་ཡང་བླ་དང་དཀོན་མཆོག་གསུམ་ལ་བློ་གཏད། དེ་ལ་སྔགས་ཟློས་དང༌། དམིགས་པ་དང༌། སྨན་དཔྱད་དང༌། ཀློག་འདོན་པ་ལ་སོགས་པ་ཐམས་ཅད་ཀྱང་ཆོས་དཀོན་མཆོག་གི་ཡན་ལག་ཡིན་པས་སྐུར་པ་མི་གདབ་པར་འབད་ལ་བྱའོ། ། འདི་ལ་ཁ་ཅིག་སྨན་དཔྱད་དང་ཀློག་འདོན་པ་ལ་སོགས་པ་བྱས་ན། ཆོས་དཀོན་མཆོག་ལ་བློ་མ་ཁེལ་བ་ཡིན་སྨན་དཔྱད་པས་དཀོན་མཆོག་གསུམ་ལ་སྐྱབས་སུ་སོང་བ་བཟང༌། སྨན་ཟོས་ན་སྐྱབས་འགྲོ་ལ་གནོད་ཟེར་བ་ཡོད་དེ།
དེ་ལྟ་ན་འདུལ་བ་ལུང༌། སྨན་གྱི་གཞི་ལས་དགེ་སློང་ནད་པས་སྨན་པ་དང་སྨན་བསྟེན་པར་གསུངས་པ་དང༌། བཟའ་བཏུང་ཡང་སྨན་རྣམ་བཞིའི་གཅིག་ཏུ་གསུངས་པ་བཟའ་བཏུང་ཟོས་པས་ཀྱང་སྐྱབས་འགྲོ་ཉམས་པར་འགྱུར་རོ། ། དེ་ནས་བཟའ་བཏུང་ཟ་བཞིན་དུ་སྨན་ཟོས་ན་སྐྱབས་འགྲོ་ལ་གནོད་ཟེར་བ་ག་ལ་རིགས། མཁས་པས་མཐོང་ན་ཁྲེལ་བར་འགྱུར་རོ། ། གཞན་ཡང་སྲོག་དང་བྱ་དགའི་ཕྱིར་ཡང་དཀོན་མཆོག་གསུམ་མི་སྤང་ཞིང་བྱ་བ་ཅི་དང་ཅི་བྱེད་པ་ཐམས་ཅད་དཀོན་མཆོག་གསུམ་གྱི་ཞབས་ཏོག་བྱ་བ་ལ་བསླབ་བོ། ། གཉིས་པ་སོ་སོའི་བསླབ་བྱ་ནི། མདོ་ལས། གང་ཞིག་སངས་རྒྱས་སྐྱབས་སོང་བ། ། དེ་ནི་ཡང་དག་དགེ་བསྙེན་ཏེ། །
ནམ་དུའང་ལྷ་ནི་གཞན་དག་ལ། ། སྐྱབས་སུ་འགྲོ་བ་མ་ཡིན་ནོ། ། དམ་པའི་ཆོས་ལ་སྐྱབས་སོང་བ། ། འཚེ་ཞིང་གསོད་པའི་སེམས་དང་བྲལ། ། དགེ་འདུན་ལ་ཡང་སྐྱབས་སོང་བ། ། མུ་སྟེགས་གཞན་ལ་ཕྱོགས་མི་བྱེད། ། ཅེས་གསུངས་པས་སངས་རྒྱས་ལ་སྐྱབས་སུ་སོང་ན། ལྷ་གཞན་ལ་སྟོན་པར་མི་གཟུང༌། དམ་པའི་ཆོས་ལ་སྐྱབས་སུ་སོང་ན། སེམས་ཅན་ལ་འཚེ་བ་མི་བྱེད།
དགེ་འདུན་ལ་སྐྱབས་སུ་སོང་ན། མུ་སྟེགས་ཅན་ལ་སློབ་དཔོན་དུ་མི་བྱའོ། ། གཞན་ཡང་སངས་རྒྱས་ལ་སྐྱབས་སུ་སོང་ན། ལྷ་གཞན་ལ་སྟོན་པར་མི་གཟུང༌། ཆོས་ལ་སྐྱབས་སུ་སོང་ན། ཆོས་མ་ཡིན་པ་ལ་ལམ་དུ་མི་བྱ། དགེ་འདུན་ལ་སྐྱབས་སུ་སོང་ན། དགེ་འདུན་མ་ཡིན་པ་ལ་གྲོགས་དང་མཆོད་གནས་སུ་མི་གཟུང་ངོ༌། ། ཆོས་སྐྱོང་དང་ཕྱོགས་སྐྱོང་བཅུ་ལ་སོགས་པ་འཇིག་རྟེན་པའི་ལྷ་ལ་ཕྱག་དང་མཆོད་པ་དང་གཏོར་མ་ཙམ་བྱས་པས་སྐྱབས་འགྲོ་མི་འཇིག་གི དེ་དག་ལ་སྐྱབས་འགྲོ་བྱས་ན་སྐྱབས་འགྲོའི་སྡོམ་པ་འཇིག་སྟེ།
དཔེར་ན་འབངས་ཀྱིས་རང་གི་ཇོ་བོ་མ་ཡིན་པ་ལ་ཕྱག་དང་མཆོད་པས་བྱས་ཀྱང་རང་གི་ཇོ་བོའི་ར་བ་ལས་མི་འདའ་ཡི། ཇོ་བོ་ལས་གཞན་ལ་སྐྱབས་བཅོལ་ན་ཇོ་བོས་རྟེན་མ་ཐུབ་པས་ཇོ་བོའི་ར་བ་ལས་འདས་པ་བཞིན་ནོ། ། དེང་སང་བོད་འདི་ན་ཁ་ཅིག ཐང་ལྷ་ལ་སོགས་པ་ལ་ཇོ་བོ་ཞེས་བརྗོད་ན། སྐྱབས་འགྲོ་ལ་གནོད་ཟེར་བཞིན་དུ་ཕྱོགས་སྐྱོང་དང་གནོད་སྦྱིན་གྱི་སྡེ་དཔོན་ཆེན་པོ་རྣམས་དང་ཡུལ་གྱི་ལྷ་ཚུན་ཆད་ལ་སྐྱབས་འགྲོ་བྱེད་པ་མཐོང་སྟེ། དེ་ལྟར་བྱས་ན་སྐྱབས་འགྲོའི་སྡོམ་པ་ལ་གནོད་དོ། ། གལ་ཏེ་འདི་དག་བྱང་ཆུབ་སེམས་དཔའི་དགེ་འདུན་ཡིན་ནོ་ཞེ་ན། ། དེ་ལྟ་ན་དཀོན་མཆོག་གསུམ་ལ་སྐྱབས་འགྲོ་བྱས་པ་ཉིད་ཀྱི་ཁོངས་སུ་འདུའོ། ། དེ་ལྟ་མ་ཡིན་པར་དགོས་སུ་སྐྱབས་འགྲོ་བྱས་ན། མུ་སྟེགས་བྱེད་དང་འདྲེས་ནས་འགྲོ་སྟེ།
མུ་སྟེགས་བྱེད་ཀྱང་བརྒྱ་བྱིན་དང་ཚངས་པ་དང་དབང་ཕྱུག་ཆེན་པོ་ལ་སོགས་པ་འཇིག་རྟེན་སྐྱོང་བ་ཉིད་ལ་སྐྱབས་སུ་འགྲོ་བ་ཡིན་ནོ། ། ཁ་ཅིག་ཆོས་ལ་འགོམས་པ་ལ་སོགས་པ་མ་གུས་པའམ། ཆོས་ལ་ཉོ་ཚོང་ངམ་རྟེང་པར་བཅུག་པ་ལ་སོགས་པས་ཆོས་སྤངས་པར་འགྱུར་བས། ཆོས་ཀྱི་སྐྱབས་འགྲོ་འཆོར་ཟེར་བཞིན་དུ། ཆོས་ཉན་བཤད་བཀག་པས། སྐྱབས་འགྲོ་ལ་མི་གནོད་སྙམ་ནས་ཉན་བཤད་མ་བྱེད་ཅེས་ཟེར་བ་འདུག་སྟེ། སྤྱིར་ཆོས་ལ་ཉོ་ཚོང་བྱས་པའང་ཉེས་པ་ཆེ་མོད་ཀྱི། འོན་ཀྱང་ཉོ་བ་པོའི་སར་ཡང༌། ཀློག་པ་ལ་སོགས་པ་རྒྱུན་མི་འཆད་པས་རང་ཉམས་པར་འགྱུར་གྱི་བསྟན་པ་སྤྱི་འཇིག་མི་ནུས་ལ། ཉན་བཤད་བཀག་ན་མཁས་པ་རྒྱུན་འཆད།
ཆོས་ཤེས་པ་མེད་ན་པུ་སྟི་མང་ཡང་སངས་རྒྱས་ཀྱི་བསྟན་པ་ཞིག་པ་ཡིན། དེས་ན་ཉེས་པ་ཆུང་བའི་ཆོས་འཚོང་བ་ལ་སོགས་པ་ལ་འཇིགས་ལ། ཉེས་པ་ཆེ་བའི་ཉན་བཤད་འགོག་པ་དེ་དག་གིས་ཆོས་ཀྱི་སྐྱབས་འགྲོའི་རྩ་བ་མ་གོ་པ་ཡིན་ནོ། ། ཡང་ལ་ལ་གོས་སེར་པོ་ལ་འགོམས་པས་དགེ་འདུན་གྱི་སྐྱབས་འགྲོ་འཆོར་ཟེར་བཞིན་དུ། སྡོམ་བརྩོན་རྣམས་དང་སྡེ་སྣོད་འཛིན་པ་ཆེན་པོ་རྣམས་ལ་གནོད་ཅིང་མ་གུས་པར་བྱེད་པ་མཐོང་སྟེ། དེ་ཡང་སེར་པོ་ལ་འགོམས་པས་མ་གུས་བའི་ཡན་ལག་ཏུ་འགྱུར་གྱི་སྐྱབས་འགྲོའི་དངོས་གཞི་མི་ཉམས། སྡོམ་བརྩོན་དང་སྡེ་སྣོད་འཛིན་པ་ལ་མ་གུས་ཤིང་རྣམ་པར་འཚེ་ན། དགེ་འདུན་གྱི་སྐྱབས་འགྲོ་ལ་གནོད་པ་ཡིན། འདི་ལྟ་བུའི་རིགས་ཅན་གྱི་བྱེ་བྲག་ཐམས་ཅད་ལེགས་པར་ཕྱེ་སྟེ་ཤེས་པར་བྱའོ། ། བསླབ་པར་བྱ་བ་གཞན་ཡི་གེ་མངས་ཀྱིས་དོག་ནས་མ་བྲིས་པས་མདོ་བསྟན་བཅོས་རྣམས་སུ་བལྟ་བར་བྱའོ། །
བཞི་པ་དེ་ལྟར་བསླབ་པའི་ཕན་ཡོན་ལའང༌། གནས་སྐབས་ཀྱི་ཕན་ཡོན་དང༌། མཐར་ཐུག་གི་ཕན་ཡོན་གཉིས་སོ། ། དང་པོ་ལའང་གཉིས་ལས། བྲལ་བའི་ཕན་ཡོན་ནི། ལོག་པར་མོས་པའི་ལས་ཀྱི་སྒྲིབ་པ་སྦྱོང་བ་དང༌། མི་དང་མི་མ་ཡིན་པའི་གནོད་པས་མི་ཚུགས་པ་དང༌། ལུས་ཀྱི་ན་ཚ་དང༌། སེམས་ཀྱི་སྡུག་བསྔལ་ཆུང་ནུས་ཤིང༌། མདོར་ན་མི་མཐུན་པའི་ཕྱོགས་མཐའ་དག་སྦྱོང་བའོ། །
དེ་ཡང་བསམ་པ་ཞེ་ཐག་པ་མེད་ཀྱང་ངག་ཏུ་བརྗོད་པ་ཙམ་ལ་ཕན་ཡོན་འབྱུང་བར་གསུངས་ཏེ། སྔོན་རྒན་ཞུགས་བློན་པོ་གཅིག་ལ། སྦྱིན་བདག་མོ་ཞིག་དད་དེ་རས་ཟུང་སྦྱར་ཕུལ་ནས་ཆོས་ཞུས། དེར་ཆོས་བཤད་རྒྱུ་མ་རྙེད་ནས་ཡི་མུག་སྟེ། མི་ཤེས་པ་ང་སྡུག་བསྔལ་ཞེས་ཡང་ཡང་བཟླས། དེར་སྦྱིན་བདག་མོས་རྒྱུ་མི་ཤེས་པ་ལས་འབྲས་བུ་སྡུག་བསྔལ་འབྱུང་བར་རྟོགས་ཏེ་བདེན་པ་མཐོང༌། དེར་སློབ་དཔོན་གྱིས་འཁོར་བའི་སྡུག་བསྔལ་གྱི་རྒྱ་མཚོ་ལས་བསྒྲལ་ཞེས་བསྔགས་པ་བརྗོད། དེར་རྐུན་པོ་ཞིག་གིས་བླུན་པོ་འདི་ལས་རས་བརྐུ་བར་བྱ་སྙམ་དུ་བསམས་ནས་ཕྱི་བཞིན་འབྲངས་སོ། ། དེར་རྒན་ཞུགས་དེ་ཁང་པར་ཞུགས་པ་དང༌། རྐུན་པོས་རས་བྱིན་ཅིག་བཟླས།
རྒན་ཞུགས་སྐྲག་པས་ཕྱིར་འབྱུང་མི་ནུས་ཀྱིས་ཁང་པའི་རྒྱ་སྐར་ནས་ལོང་ཅིག་བཟླས། རྐུན་མས་ལག་པ་གཅིག་གིས་བླངས་པས། རྒན་ཞུགས་ཀྱིས་ཁོ་བོ་ལ་ཡང་སྦྱིན་བདག་གིས་ལག་པ་གཉིས་ཀས་བྱིན། ཁྱོད་ཀྱང་ལག་པ་གཉིས་ཀས་ལོང་ཅིག་སྨྲས། དེར་གཉིས་ཀ་བརྐྱང་པ་ན་ཐག་གུས་བཀྱིགས་ནས་ཀ་བ་ལ་བཏགས། དེ་ནས་རྒན་ཞུགས་ཕྱིར་བྱུང་སྟེ་སྐྱབས་འགྲོའི་ལད་མོ་གྱིས་ཞེས་བསྒྲགས་ནས་དཀོན་མཆོག་གསུམ་གྱི་སྐྱབས་འགྲོ་རེ་ལ་དབྱུགས་པ་ན་ངེས་པ་རེ་བརྒྱབ། དེར་རྐུན་མ་བཏང་སྟེ། འཐེང་ཞིང་ཆུ་འགྲམ་ཞིག་ཏུ་ཕྱིན་པ་དང༌། འགྲོན་པོ་ཞིག་གིས་ཁྱོད་ཅི་སྟེ་འཐེང་ཞེས་དྲིས། སྨྲས་པ།
ཁོ་བོ་རྐུན་མ་ཞིག་ན། ཁོ་བོ་བས་ཀྱང་རྐུན་ཆེན་དགེ་སྦྱོང་ཞིག་སྟེ། སྐྱབས་འགྲོ་རེ་དང་དབྱུག་པ་རེ་བསྡེབས་ནས་བརྡུངས། སངས་རྒྱས་མངོན་ཤེས་མངའ་བས་སྐྱབས་འགྲོ་གསུམ་དུ་བསྡུས། སྐྱབས་འགྲོ་བཞི་པ་སྲིད་ན་ཁོ་བོ་གདོན་མི་ཟ་བར་སྲོག་དང་བྲལ་ཟེར་ནས། སངས་རྒྱས་ལ་དད་བཞིན་དུ་ཟམ་པ་གཅིག་གི་འོག་ཏུ་ཆུར་ཞུགས། དེའི་ཚེ་མི་མ་ཡིན་པ་དཔག་ཏུ་མེད་པས་ཟམ་པ་ལ་འགྲོ་བར་བརྩམས་པ་ན་འགྲོ་མ་ནུས། བསམས་པ་སྔར་ཁོ་བོ་ཅག་བདེ་བླག་ཏུ་འགྲོ་ནུས་པ་ལ་འདི་ཅིས་ལན། མི་དེ་ལ་སྨྲས་པ་ཁྱེད་ཀྱིས་རིག་པ་ཅི་ཤེས། དཀོན་མཆོག་གསུམ་ལ་སྐྱབས་འགྲོ་ཞིག་ཤེས།
དེ་ལས་གཞན་མི་ཤེས་ཟེར་བ་དང༌། གདོན་དེ་དག་ཀྱང་སྐྱབས་འགྲོ་ལ་ངེས་ཤེས་སྐྱེས་ཏེ་ཚེ་འཕོས་ནས་ལྷར་སྐྱེས་ཞེས་གྲག རྐུན་པོ་དེ་ཡང་སངས་རྒྱས་ལ་དད་ནས་རབ་ཏུ་བྱུང་ཞེས་ཐོས་སོ། ། གཉིས་པ་ཐོབ་པའི་ཡོན་ཏན་ལའང་མིང་འཕོ་བ་དང༌། དོན་འཕོ་བ་གཉིས་ལས། དང་པོ་ནི། སངས་རྒྱས་པ་ཞེས་བྱ་བའི་མིང་འཐོབ་པ་དང༌། དམ་པ་དམ་པ་ཞེས་བྱ་བའི་གྲངས་སུ་ཆུད་པའོ། ། གཉིས་པ་དོན་འཕོ་བ་ནི། ལྷ་དང་བཅས་པའི་འཇིག་རྟེན་གྱི་མཆོད་གནས་སུ་འགྱུར་པ་དང༌།
སྤྱིར་བསྲུང་བ་ཆེན་པོར་འགྲོ་བ་དང༌། བྱེ་བྲག་ཏུ་བསྟན་པ་ལ་དགའ་བའི་ལྷ་རྣམས་ཀྱིས་བསྲུང་བ་དང༌། ཚོང་པས་སྐྱེལ་མ་རྙེད་པ་ལྟར། ཚེ་འདིར་བློ་བདེ། སྐྱེ་བ་ཐམས་ཅད་དུ་དཀོན་མཆོག་གསུམ་དང་མི་འབྲལ་བའི་གདེང་ཐོབ་པའོ། ། གཉིས་པ་མཐར་ཐུག་གི་ཕན་ཡོན་ལ་རང་ལ་འབྱུང་བ་དང༌། གཞན་ལ་འབྱུང་བ་གཉིས་ལས། དང་པོ་ནི། སངས་རྒྱས་ལ་སྐྱབས་སུ་སོང་བས་རང་མངོན་པར་རྫོགས་པར་འཚང་རྒྱ། ཆོས་ལ་སྐྱབས་སུ་སོང་བས།
ཆོས་ཀྱི་འཁོར་ལོ་རྒྱུན་མི་འཆད་པར་བསྐོར། དགེ་འདུན་ལ་སྐྱབས་སུ་སོང་བས། འཁོར་དགེ་སློང་གི་དགེ་འདུན་དང༌། བྱང་ཆུབ་སེམས་དཔའི་དགེ་འདུན་དཔག་ཏུ་མེད་པ་འདུ་བའི་རྟེན་འབྲེལ་དུ་འགྱུར་བ་ཡིན་ནོ། ། གཉིས་པ་གཞན་ལ་འབྱུང་བའི་ཕན་ཡོན་ནི། བདག་དེ་ལྟར་གྲུབ་པའི་སྟོབས་ཉིད་ཀྱིས་གདུལ་བྱ་རྣམས་ཀྱང་སངས་རྒྱས་ཀྱི་བསྟན་པ་ལ་རིམ་གྱིས་ཚུད་ནས་དཀོན་མཆོག་གསུམ་མངོན་དུ་འགྲུབ་པའོ།། ༈ །།གསུམ་པ་སེམས་བསྐྱེད་ལ་གཉིས་ཏེ། ཉན་ཐོས་ཀྱི་སེམས་བསྐྱེད་དང༌། ཐེག་པ་ཆེན་པོའི་སེམས་བསྐྱེད་དོ། ། དང་པོ་ལ་དགྲ་བཅོམ་པ་དང༌།
རང་སངས་རྒྱས་དང༌། ཡང་དག་པར་རྫོགས་པའི་སངས་རྒྱས་སུ་སེམས་བསྐྱེད་པ་གསུམ་ཡོད་མོད་ཀྱི་ཐེག་པ་དམན་པ་ཡིན་པས་འདིར་མི་བཤད་དོ། ། གཉིས་པ་ཐེག་པ་ཆེན་པོ་ལའང༌། སེམས་ཙམ་དང༌། དབུ་མ་གཉིས་ལས། སེམས་ཙམ་པའི་སེམས་བསྐྱེད་མགོན་པོ་བྱམས་པའི་བཀའ་སྲོལ་སློབ་དཔོན་ཐོགས་མེད་ཀྱི་རྗེས་སུ་འབྲང་བ། བྱང་ཆུབ་སེམས་དཔའི་ས་ལས་འབྱུང་བ་སྡོམ་པ་ཉི་ཤུ་པའི་ལུགས་དེ་ཡིན་ལ། དབུ་མ་པའི་ལུགས་ནི། འཕགས་པ་འཇམ་དཔལ་གྱི་བཀའ་སྲོལ། སློབ་དཔོན་ཀླུ་སྒྲུབ་ཀྱི་རྗེས་སུ་འབྲང་བ།
ཕལ་པོ་ཆེ་ལས་བྱུང་བ་སྤྱོད་འཇུག་གི་ལུགས། ཛེ་ཏཱ་རི་ལ་སོགས་པས་མཛད་པ་དེ་ཡིན་ནོ། ། དེ་གཉིས་ཀྱི་སློབ་དཔོན་གྱི་མཚན་ཉིད་དང༌། ཆོ་ག་དང༌། བསླབ་བྱ་ལ་སོགས་པ་མི་མཐུན་པའི་ཁྱད་པར་དང༌། བྱེ་བྲག་ཏུ་དབུ་མ་པའི་ལུགས་ཀྱི་ཆོ་ག་དང༌། བསླབ་བྱ་ལ་སོགས་པ་ཁོ་བོས་བྱས་པའི་སེམས་བསྐྱེད་ཀྱི་ཆོ་གའི་ཡི་གེར་གསལ་བས་དེར་བལྟ་བར་བྱའོ། ། སྤྱིར་སོ་སོར་ཐར་པའི་སྡོམ་པ། བྱང་ཆུབ་སེམས་དཔའི་སེམས་བསྐྱེད། གསང་སྔགས་ཀྱི་དབང་བསྐུར་རྣམས་ཆོ་ག་ལས་སྐྱེ།
བསམ་གཏན་གྱི་སྡོམ་པ། ཟག་པ་མེད་པའི་སྡོམ་པ། དོན་དམ་པའི་སེམས་བསྐྱེད་རྣམས་ཆོ་ག་ལས་མི་སྐྱེ་བར་གསུངས། འོ་ན་རྣམ་སྣང་མངོན་བྱང་ལས་ཡན་ལག་བདུན་པའི་སྐབས་སུ། དོན་དམ་པའི་སེམས་བསྐྱེད་ཀྱི་ཚིག་ལན་གསུམ་གསུངས་པ་དང་འགལ་ལོ་སྙམ་ན། འདིའི་ལན་ལ་མགོ་བསྒྲེའི་ལན་དང༌། རྣལ་མའི་ལན་གཉིས་སོ། ། དང་པོ་ནི། ཁྱེད་ཀྱང་ཕྱག་རྒྱ་ཆེན་པོ་སྒོམ་མེད་དུ་འདོད་ན། དེ་ཉིད་བསྡུས་པར་ཕྱག་རྒྱ་ཆེན་པོ་བསྒོམ་པར་བཤད་པ་དང་འགལ་ལོ། །
དེ་ཉིད་བསྡུས་པ་རྣལ་འབྱོར་གྱི་རྒྱུད་ཡིན། དེ་ལ་ལྷའི་སྐུ་བསྒོམ་པ་ལ་ཕྱག་རྒྱ་ཆེན་པོ་བཏགས་པ་ཡིན་གྱི། རྣལ་འབྱོར་ཆེན་པོའི་ལུགས་ཀྱི་ཕྱག་རྒྱ་ཆེན་པོ་དངོས་མིན་སྙམ་ན། འོ་ན་རྣམ་སྣང་མངོན་བྱང་ཡང་སྤྱོད་པའི་རྒྱུད་ཡིན་ལ། ཡེ་ཤེས་ཀྱི་ཚོགས་བསག་པའི་སྔགས་ལ་དོན་དམ་སེམས་བསྐྱེད་ཀྱི་མིང་བཏགས་པ་ཡིན་གྱི་ཕ་རོལ་ཏུ་ཕྱིན་པའི་ལུགས་ཀྱི་དོན་དམ་སེམས་བསྐྱེད་ཀྱི་ཆོ་ག་བཤད་པ་མ་ཡིན་ནོ། ། རྣམ་སྣང་མངོན་བྱང་གསང་སྔགས་ཡིན་ཡང་དེ་ཉིད་ཀྱི་ལུགས་ཕ་རོལ་ཏུ་ཕྱིན་པ་བ་ལ་བྱས་ན་ཅི་འགལ་སྙམ་ན། དེ་ཉིད་བསྡུས་པ་ཡོ་ག་ཡིན་ཡང༌། དེ་ཉིད་ཀྱི་ལུགས་ཕྱག་རྒྱ་ཆེན་པོ་རྣལ་འབྱོར་བླ་ན་མེད་པར་བསྒོམས་ཀྱང་ཅི་འགལ། ཡོ་ག་དང་རྣལ་འབྱོར་ཆེན་པོ་རྒྱུད་སྡེ་ཐ་དད་པས་ཆོ་ག་དཀྲུགས་པས་མི་འཐད་དོ་ཞེ་ན། རྣམ་སྣང་མངོན་བྱང་གསང་སྔགས་ཀྱི་རྒྱུད་དང་དོན་དམ་སེམས་བསྐྱེད་ཕ་རོལ་ཏུ་ཕྱིན་པའི་ལུགས་དཀྲུགས་པའང་ག་ལ་འཐད།
གལ་ཏེ་ཐེག་པ་མི་འདྲ་བའི་ཆོ་ག་འཁྲུགས་ཀྱང་མོས་པའི་སྒོ་ནས། དོན་དམ་སེམས་བསྐྱེད་ཀྱི་ཆོ་ག་བྱས་ཀྱང་ཅི་འགལ་སྙམ་ན། འོ་ན་རྒྱུད་སྡེ་ཐ་དད་ཀྱི་ལག་ལེན་འཁྲུགས་ཀྱང་ཡོ་གའི་ལུགས་ཀྱི་ཕྱག་རྒྱ་ཆེན་པོ་རྣལ་འབྱོར་བླ་ན་མེད་པར་བསྒོམས་ཀྱང་ཅི་འགལ། དེ་ཕྱག་རྒྱ་ཆེན་པོ་བསྒོམ་དུ་ཤོར་བ་སྐྱོན་ཅན་ཡིན་ནོ་ཞེ་ན། དོན་དམ་སེམས་བསྐྱེད་ཆོ་གར་ཤོར་བའང་སྐྱོན་ཅན་ཡིན་ནོ། ། ཆོ་གར་ཤོར་བ་ཅི་སྐྱོན་སྙམ་ན། འོ་ན་སྒོམ་དུ་ཤོར་བའང་ཅི་སྐྱོན། སྒོམ་རྟོག་པ་ཡིན་ལ་ཕྱག་རྒྱ་ཆེན་པོ་མི་རྟོག་པ་ཡིན་པས་འགལ་ལོ་ཞེ་ན། འོ་ན་ཆོ་ག་ཀུན་རྫོབ་ཡིན་ལ་དོན་དམ་སེམས་བསྐྱེད་དོན་དམ་ཡིན་པས་འགལ་བར་འགྱུར་བ་མཚུངས་སོ། ། དེས་ན་འགྲུབ་མཐའ་དང་རྒྱུད་སྡེའི་རིམ་པ་མི་ཤེས་པའི་བླུན་པོ་དག་གིས་མིང་མཐུན་པ་ཙམ་ལ་འཁྲུལ་གཞིར་གྱུར་ནས་དོན་གྱི་གནད་མ་ཤེས་པར་ཟད་དོ། །
གཉིས་པ་དངོས་པོའི་ལན་ནི་སྤྱིར་ཆོས་ཐམས་ཅད་གྲུབ་མཐའི་རྣམ་གཞག་དང༌། ཐེག་པའི་རིམ་པ་གལ་ཆེ། མཚན་ཉིད་པ་དང་བཏགས་པ་བའི་བྱེ་བྲག་ཤེས་དགོས། དེའང་གྲུབ་མཐའ་ལ། ཉན་ཐོས་ཀྱི་དོན་དམ། ཐེག་ཆེན་གྱི་ཀུན་རྫོབ་ཏུ་འགྲོ་བ་ཡང་ཡོད། གསང་སྔགས་ལས་ཀྱང༌། དོན་དམ་སེམས་བསྐྱེད་ཁ་དོག་དང་དབྱིབས་སུ་བསྒོམ་པར་བཤད་པའང་ཡོད། ཤཱུ་ནྱ་ཏཱ་དང༌། དངོས་པོ་ཐམས་ཅད་དང་བྲལ་བ་ལ་སོགས་པའི་ཚིག་གིས་སྟོང་པར་བསྒོམ་པ་ལ་དོན་དམ་སེམས་བསྐྱེད་དུ་མིང་བཏགས་པ་ཡང་ཡོད།
ཟླ་བ་ཀུན་རྫོབ། རྡོ་རྗེ་ལ་དོན་དམ་དུ་མིང་བཏགས་པ་ལ་སོགས་པ་དཔག་མེད་ཡོད་པས་དེ་དག་གི་རྒྱུ་མཚན་ལེགས་པར་ཤེས་དགོས། གསང་སྔགས་ཀྱི་ཆོ་ག་དང་ཕ་རོལ་ཏུ་ཕྱིན་པའི་སེམས་བསྐྱེད་བསྲེས་པས་མི་འདྲེ། ཕ་རོལ་ཏུ་ཕྱིན་པའི་སྨོན་འཇུག་ལ་ཆོ་ག་མདོ་བསྟན་བཅོས་ཀུན་ནས་བཤད། དོན་དམ་སེམས་བསྐྱེད་ལ་ཆོ་ག་མདོ་བསྟན་བཅོས་ཀུན་ནས་བཤད་པ་མེད། ཁྱད་པར་དུ་དབུ་མའི་ལུགས་སློབ་དཔོན་ཀླུ་སྒྲུབ་དང༌། སློབ་དཔོན་ཞི་བ་ལྷའི་སྤྱོད་འཇུག་ལ་སོགས་པ་ལས་མ་གསུངས། སེམས་ཙམ་པའི་སློབ་དཔོན་ཐོགས་མེད་དང༌། སྡོམ་པ་ཉི་ཤུ་པ་དང༌། ཇོ་བོ་རྗེའི་སེམས་བསྐྱེད་ཀྱི་གཞུང་ལས་ཀྱང་དོན་དམ་སེམས་བསྐྱེད་ཀྱི་ཆོ་ག་མ་གསུངས།
མ་གསུངས་ཀྱང་མོས་པས་ཆོ་ག་བྱས་ན་ཅི་འགལ་ཞེ་ན། ཆོ་ག་ལས་སྐྱེ་ན་ཀུན་རྫོབ་སེམས་བསྐྱེད་དུ་འགྱུར་གྱི་དོན་དམ་དུ་ག་ལ་འགྱུར། མདོ་ཐམས་ཅད་ལས་ཀྱང་མི་སྐྱེ་བའི་ཆོས་ལ་བཟོད་པ་ཐོབ་པ་གསུངས་ཀྱི། སྐྱེ་བའི་ཆོས་ལ་བཟོད་པ་ཐོབ་པ་གསུངས་པ་མ་ཐོས། དེས་ན་ཆོ་ག་མེད་པ་ལ་ཆོ་གར་བྱས། དོན་དམ་ཀུན་རྫོབ་ཏུ་ཕབ། མི་སྐྱེ་བ་སྐྱེ་བར་བྱས། བརྗོད་བྲལ་བརྗོད་པར་བྱས། དམིགས་མེད་དམིགས་པར་བྱས་པ་ལས་དཀྲུགས་པ་ཆེ་བ་གཞན་ཅི་ཡོད། མདོ་སྡེ་རྒྱན་ལས།
གང་ཞིག་ཡོད་པ་མི་མཐོང་མེད་མཐོང་བ། ། དེ་འདྲའི་མུན་ནག་རྣམ་པ་འདི་ཅི་ཞིག ། ཅེས་གསུངས་པའང༌། དེའི་རིགས་ཅན་ཡིན་ཏེ། མིག་མི་གསལ་བས་ཡོད་པའི་གཟུགས་མི་མཐོང་བར་མེད་པའི་སྐྲ་ཤད་དང༌། དུང་སེར་པོ་ལ་སོགས་པ་མཐོང་བ་ལྟར་བླུན་པོ་དག་གིས་ཀྱང་ཆོས་ནས་བཤད་པའི་སྡེ་སྣོད་ཀྱི་རྣམ་གཞག་དང༌། དབང་བསྐུར་ལ་སོགས་པ་ཆོ་ག་ཟབ་མོ་མི་མཐོང་བར་མ་བཤད་པའི་སྨོན་འཇུག་སེམས་བསྐྱེད་ལ་གསང་སྔགས་ཀྱི་ལྷ་བསྒོམ་པ་དང༌། དོན་དམ་སེམས་བསྐྱེད་ལ་རྗེས་བརྗོད་ཀྱི་ཆོ་ག་བྱེད་པ་ལ་སོགས་པ་སངས་རྒྱས་ཀྱིས་མ་གསུངས་པ་བྱེད་པ་དེ་དག་བསྟན་པ་ལ་གནོད་པ་ཡིན་ཏེ། མུན་ནག་ཏུ་མིག་མི་གསལ་བ་ཞུགས་པ་དང་འདྲ་གསུང་བ་དེ་ཡིན། འོ་ན་ཀུན་རྫོབ་སེམས་བསྐྱེད་དང་དོན་དམ་སེམས་བསྐྱེད་སྐྱེ་བའི་རྐྱེན་གང་ཡིན་ཞེ་ན།
མདོ་སྡེ་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཞེས་བྱ་བ་ལ་སོགས་པ་ནས། གཞན་གྱིས་བསྟན་པའི་སེམས་བསྐྱེད་འདོད། ། ཅེས་སློབ་དཔོན་གྱི་རྗེས་སུ་བརྗོད་ནས། ཡང་དག་པར་བླངས་པ་བརྡ་ལས་བྱུང་བའི་ཀུན་རྫོབ་སེམས་བསྐྱེད་སྐྱེ་བའི་རྒྱུ་གསུངས་ནས། གཉིས་པ་དོན་དམ་སེམས་བསྐྱེད་སྐྱེ་བའི་རྒྱུ། རྫོགས་པའི་སངས་རྒྱས་རབ་མཉེས་བྱ། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། །
སྐྱེ་ཕྱིར་དེ་ནི་དམ་པར་འདོད། ། ཅེས་གསུངས་པས། དོན་དམ་སེམས་བསྐྱེད། སློབ་དཔོན་གྱི་ངག་ཏུ་བརྗོད་པ་ལ་རགས་པ་མ་ཡིན། སངས་རྒྱས་མཉེས་པར་བྱས། བསོད་ནམས་དང་ཡེ་ཤེས་ཀྱི་ཚོགས་མང་དུ་བསགས་པའི་སྟོབས་ཀྱིས། འཇིག་རྟེན་ཆོས་མཆོག་གི་རྗེས་སུ་ཆོས་ལ་མི་རྟོག་པའི་ཡེ་ཤེས་མཐོང་ལམ་སྐྱེས་པ་ལ། དོན་དམ་པའི་སེམས་བསྐྱེད་ཟེར་བ་ཡིན། ཀུན་རྫོབ་སེམས་བསྐྱེད་ལྟར་ཆོ་ག་ལ་མ་ལྟོས་པས་འདི་དོན་དམ་པ་ཡིན་ནོ། དེས་ན་ཀུན་རྫོབ་སེམས་བསྐྱེད་གཞན་གྱིས་བསྟན་པ་ཡིན་ལ།
དོན་དམ་སེམས་བསྐྱེད་རང་གིས་རྟོགས་པ་ཡིན་ནོ། ། དེ་ལྟར་ཀུན་རྫོབ་དང་དོན་དམ་པའི་སེམས་བསྐྱེད་ཆོ་ག་ལས་སྐྱེ་མི་སྐྱེའི་ཁྱད་པར་ཤེས་ནས། ཀུན་རྫོབ་སེམས་བསྐྱེད་སྨོན་འཇུག་གཉིས་ཀྱི་བསླབ་བྱ་ལུགས་གཉིས་ལས། སེམས་ཙམ་པའི་བསླབ་པར་བྱ་བ་ནི། སྡོམ་པ་ཉི་ཤུ་པ་ལ་སོགས་པར་ཤེས་པར་བྱ་བས་འདིར་མི་བརྗོད་དོ། ། དབུ་མའི་སེམས་བསྐྱེད་ཀྱི་བསླབ་བྱ་ལ་གཉིས་ཏེ། སྨོན་པའི་བསླབ་བྱ་དང༌། འཇུག་པའི་བསླབ་བྱའོ། ། དང་པོ་ལ་གསུམ་ལས། བསྡུས་པ་ནི།
བསམ་པ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པ་ཉིད་དོ། ། གཉིས་པ་འབྲིང་དུ་བསླབ་པ་ལ་སྨོན་པ་གཏོང་བའི་རྒྱུ་ཤེས་པར་བྱ་སྟེ་དེའི་གཉེན་པོ་བསྒོམ་པ་ལ་གསུམ་ལས། དང་པོ་ཞུམ་པས་བྱང་ཆུབ་ཀྱི་སེམས་གཏོང་བ་ནི། དེ་ལྟ་བུའི་གང་ཟག་གིས་ཚོགས་གཉིས་རྫོགས་པའི་སངས་རྒྱས་བསྒྲུབ་དཀའ་སྙམ་ནས། སྨོན་པའི་བསླབ་བྱ་ལ་མི་འཇུག་པའོ། ། དེའི་གཉེན་པོར་མ་ཞུམ་པ་ནི། མདོ་སྡེ་རྒྱན་ལས། གང་ཕྱིར་སེམས་ཅན་མིར་གྱུར་པ། ། ཚད་མེད་སྐད་ཅིག་རེ་རེ་ལ། ། རྫོགས་པའི་བྱང་ཆུབ་ཐོབ་དེའི་ཕྱིར། །
ཞུམ་པ་དྭང་དུ་བླང་མི་བྱ། ། ཞེས་བྱ་བ་དང༌། སྤྱོད་འཇུག་ལས། སྦྲང་བུ་ཤ་སྦྲང་བུང་བ་དང༌། ། དེ་བཞིན་སྲིན་བུར་གང་གྱུར་པ། ། དེས་ཀྱང་བརྩོན་པའི་སེམས་བསྐྱེད་ན། ། བྱང་ཆུབ་ཐོབ་དཀའ་བླ་མེད་འཐོབ། ། བདག་ལྟ་རིགས་ཀྱི་མིར་སྐྱེས་པ། ། ཕན་དང་གནོད་པ་ངོ་ཤེས་ནས། ། བྱང་ཆུབ་སྤྱོད་པ་མ་བཏང་ན། །
བདག་གིས་བྱང་ཆུབ་ཅིས་མི་ཐོབ། ། ཅེས་གསུངས་པའི་དོན་བསམ་མོ། ། དེ་ཡང་སྔོན་ཤིང་ལོ་ལ་བརྟེན་པའི་སྲིན་བུ་བདུན་རླུང་གིས་བདས་ནས་རྒྱ་མཚོ་ཆེན་པོའི་ནང་ན་རྣམ་པར་སྣང་མཛད་ཀྱི་སྐུ་ཆེན་པོ་ཡོད་བ་ལ་བསྐོར་བ་ལན་གསུམ་བྱས་པས། རིགས་ངན་གྱི་བུ་མོ་བདུན་དུ་སྐྱེས། དེ་རྣམས་རང་གི་རིགས་དང་ལོངས་སྤྱོད་ལ་སྐྱོ་བ་སྐྱེས་ནས་རྩྭ་ཤིང་བཏུས། ཁོལ་མོ་བྱས་ཏེ་བསོད་ནམས་བསགས་པས་རྒྱལ་པོ་ཀྲི་ཀྲིའི་སྲས་མོ་བདུན་དུ་གྱུར་ནས་སངས་རྒྱས་འོད་སྲུངས་མཉེས་པར་བྱས་པས། ཕྱིས་འཚང་རྒྱ་བར་ལུང་བསྟན་ནོ། ། དེ་བཞིན་དུ་ཁྱིས་བདས་པའི་ཕག་གིས་མཆོད་རྟེན་ལ་ལན་གསུམ་བསྐོར་བ་བྱས་པས། ཕྱིས་དགྲ་བཅོམ་པ་ཐོབ་པ་དང༌། བྲམ་ཟེའི་བུ་མོས་བཅོམ་ལྡན་འདས་ལ་འབྲས་ཆན་ལྷུང་བཟེད་གང་ཕུལ་བའི་བསོད་ནམས་ཀྱིས།
སྐྱེ་བ་ཐམས་ཅད་དུ་བདེ་འགྲོར་སྐྱེས་ནས་རང་སངས་རྒྱས་སུ་ལུང་བསྟན་པ་དང༌། དེའི་ཁྱིམ་ཐབ་བྲམ་ཟེའི་ཁྱེའུས་གོའུ་ཏ་མ་རྒྱལ་སྲིད་སྤངས་ནས། ད་འབྲས་ཆན་ལྷུང་བཟེད་རེའི་དོན་དུ་བརྫུན་ཁམ་ཅན་སྨྲ་བ་འོ་བརྒྱལ་ཞེས་ཟེར་བ་ལ། ཐུབ་པས་ཁྱོད་ཀྱི་སྒོ་དྲུང་གི་ཤིང་ནྱ་གྲོ་ཏ་ཆེན་པོ་དེ་ལས་ས་བོན་ཅི་ཙམ། དེས་གསོལ་བ། ཡུངས་འབྲུ་བས་ཕྲའོ། ། བཀའ་སྩལ་བ་ཁྱོད་བརྫུན་མ་ཟེར་གསུངས་པས་ཁོ་ངེས་ཤེས་སྐྱེས་ནས་བདེན་པ་མཐོང་བར་གསུངས་པ་དང༌། དེ་བཞིན་དུ་བསྐལ་བ་བཟང་པོ་ལས། ཨ་རུ་རའམ། རྩྭའི་སྒྲོན་མའམ་ལྕི་བ་གོང་བུ་རེ་ཙམ་ཕུལ་ནས་སེམས་བསྐྱེད་ཞུས་པས་མངོན་པར་རྫོགས་པར་སངས་རྒྱས་པར་གསུངས་པ་དང༌།
དེ་ཉིད་ལས། དེ་ལྟར་སངས་རྒྱས་རྣམས་ལ་ཆུང་བ་ཡི། ། ཡོན་ཕུལ་རྣམ་པར་སྨིན་པ་འདི་དག་ཡིན། ། འཁོར་ཚེ་དེ་ཡི་འབྲས་བུ་དེ་འདྲ་ན། ། མཁས་པ་སུ་ཞིག་བྱང་ཆུབ་སེམས་མི་བསྐྱེད། ། ཅེས་གསུངས་པ་ལྟར་རོ། ། གཉིས་པ་སྒྱིད་ལུག་པས་བྱང་ཆུབ་སེམས་ཀྱི་སེམས་གཏོང་བ་ནི། གང་ཟག་བླུན་པོ་ཁ་ཅིག་དགེ་བ་བྱས་ཀྱང་མཐོང་ཆོས་ཚེ་འདི་ལ་མ་བྱུང་བས་ཡི་མུག་ནས་དགེ་བ་མི་བྱེད་པ་ཡོད་དེ། དཔེར་ན་སྦྱིན་པས་ལོངས་སྤྱོད་ཆུང་དུ་སོང་བ་དང༌། ཚུལ་ཁྲིམས་ཀྱིས་ལུས་རྒུད་པ་ལ་སོགས་པ་དང༌།
དགེ་སྦྱོར་བྱས་ཀྱང་བྱིན་རླབས་མ་བྱུང་པའམ། ནད་པའི་རིམ་འགྲོར་ཀློག་འདོན་པ་དང༌། གཏོར་མ་དང༌། ཐུན་དང༌། འུར་འདོན་དང༌། རྣམ་རྒྱལ་ལ་སོགས་པའི་བྱེད་འཕྲོ་ལ་ཤི་ན་དེ་རྣམས་མི་འཕྲོད་ཟེར་ནས་སྒྱིད་ལུག་སྟེ་འདོར་བའོ། ། དེའི་གཉེན་པོ་ནི། སྤྱོད་འཇུག་ལས། བྱང་ཆུབ་སེམས་ཀྱི་རྟར་ཞོན་ནས། ། བདེ་ནས་བདེ་བར་འགྲོ་བ་ལ། །
མཁས་པ་སུ་ཞིག་སྒྱིད་ལུག་འགྱུར། ། ཞེས་གསུངས་པས་སྤྲོ་བ་བསྐྱེད་དོ། ། དེའང་སྤྱིར་འཆི་བ་ལ་རིགས་བདུན་ཏེ། ཚེ་ཟད་པ་དང༌། ལས་ཟད་པ་དང༌། བསོད་ནམས་ཟད་པ་སྟེ། རྐྱང་དུ་ཟད་པ་གསུམ་དང༌། དེ་དག་གཉིས་གཉིས་ཟད་པ་གསུམ་དང༌། ཐམས་ཅད་ཟད་པའོ། ། དེ་ལ་ཚེ་ཟད་པ་ལ།
རྣམ་རྒྱལ་དང༌། ངན་སོང་སྦྱོང་རྒྱུད་ཀྱི་ཚེ་བསྲིངས་པའི་ཆོ་ག་ལ་སོགས་པས་ཕན། ལས་ཟད་པ་ལ་གསོད་པར་ངེས་པའི་སྲོག་བསླུ་བ་དང༌། འཆི་བར་ངེས་པའི་ཚེ་བསྐྱབ་པ་དང༌། ཉེ་འདོན་ལ་སོགས་པས་ཀྱང་ཕན། བསོད་ནམས་ཟད་པ་ལ་བསོད་ནམས་གསོ་བ་བླ་མར་མཆོད་པ་དང་དཀོན་མཆོག་གསུམ་གྱི་རིམ་གྲོ་སྟེ། སངས་རྒྱས་ལ་མཆོད་པ་དང༌། ཆོས་ཀློག་འདོན་དང༌། དགེ་འདུན་ལ་ཚོགས་གསོག་པ་དང༌། འབྱུང་པོ་ལ་གཏོར་མ་དང༌།
ཆགས་ཞེན་གྱི་གཉེན་པོ་སྤོང་དག་ལ་སོགས་པ་དང༌། ནད་ཀྱི་གཉེན་པོ་སྨན་དང༌། སེམས་ཀྱི་གཉེན་པོ་དམིགས་པ་དང༌། ཐམས་ཅད་ལ་ཕན་པའི་བྱིན་རླབས་དང༌། རྟེན་འབྲེལ་ལ་སོགས་པས་འགལ་རྐྱེན་རྣམས་ཟློག་པ་ཡོད། དེ་ལ་གཉིས་གཉིས་ཟད་པ་གསུམ། ཚེ་དང༌། ལས་ཟད་ན་དེ་གཉིས་གསོ། ཚེ་དང༌། བསོད་ནམས་ཟད་ན་དེ་གཉིས་གསོ།
ལས་དང༌། བསོད་ནམས་ཟད་ན་དེ་གཉིས་གསོ། དེ་ལྟར་བྱས་པས་རྐྱང་ཟད་གསུམ་སོས་ལ། གཉིས་ཟད་གསུམ་འབད་པ་ཆེན་པོས་སོས་ཤིང༌། ཐམས་ཅད་ཟད་ནས་འཆི་བ་ལ་གསོ་བའི་ཐབས་མེད་དོ། ། མེ་རྣལ་བའི་དུ་བའམ། འབབ་ཆུ་ཆད་པའི་རྫིང་བུ་བཞིན་དུ་སངས་རྒྱས་བཅོམ་ལྡན་འདས་ཀྱིས་ཀྱང་བཟློག་མི་ནུས་པས་རིམ་གྲོ་བྱས་ཀྱང་འཆི་བ་དེ། ཐམས་ཅད་ཟད་པའི་རྟགས་ཡིན་ནོ། ། དེས་ན་རིམ་གྲོ་མི་འཕྲོད་བྱས་ནས་དད་པ་བཟློག་ཏུ་མི་རུང་སྟེ། དཔེར་ན་མལ་དུ་ཤི་ན་མལ་མི་འཕྲོད་པའམ།
ཁང་པར་ཤི་ན་ཁང་པ་མི་འཕྲོད་པའམ། བཟའ་བཏུང་གི་རྗེས་ལ་ཤི་ན། བཟའ་བཏུང་མི་འཕྲོད་པའམ། སྨན་པས་བཅོས་ནས་ཤི་ན། སྨན་མི་འཕྲོད་བྱས་ནས་དོར་དུ་ག་ལ་བཏུབ། དེ་བཞིན་དུ་ཚེའི་འཕེན་པ་ཟད་པ་ཡིན་གྱི། རིམ་གྲོ་དང་དགེ་བའི་རྩ་བ་མི་འཕྲོད་པ་མ་ཡིན་ནོ། ། གཞན་ཡང་ལས་ལ་གསུམ། མཐོང་བའི་ཆོས་ལ་མྱོང་བ། སྐྱེས་ནས་མྱོང་བ།
ལན་གྲངས་གཞན་ལ་མྱོང་བ་གསུམ་ལས། དགེ་བའམ་སྡིག་བ་གང་ཡང་རུང་སྟེ་ཚེ་འདི་ལ་མྱོང་བ་ལ། ཞིང་བསམ་པ་དངོས་པོ་ཕུལ་བྱུང་ཞིག་དགོས་ཏེ། ཞིང་དང་བསམ་པའི་བྱེ་བྲག་གིས། ། མཐོང་ཆོས་འབྲས་བུ་ཅན་གྱི་ལས། ། ཞེས་གསུངས་པས། ཞིང་ཕུལ་དུ་ཕྱུང་བ་ལ་བསམ་པ་བཟང་ངན་ཕུལ་བྱུང་ཞིག་གིས་དངོས་པོ་བཟང་ངན་ཕུལ་བྱུང་ཞིག་གི་སྒོ་ནས་དགེ་སྡིག་ཕུལ་བྱུང་ཞིག་སྤྱད་ན་དེའི་འབྲས་བུ་ཚེ་འདི་ལ་འབྱུང་བ་ཅིག་མཐོང་ཆོས་ཟེར་ཏེ། དེ་ལྟ་བུའི་དགེ་སྡིག་སྤྱོད་པའི་གང་ཟག་ཤིན་ཏུ་དཀོན་པ་ཡིན། དེའི་འོག་མ་དེ་བས་ཅུང་ཟད་ཆུང་བ་ཅིག་སྤྱད་ན་ཚེ་ཕྱི་མ་ལ་འབྲས་བུ་འབྱུང་བ་ཅིག་སྐྱེས་ནས་མྱོང་འགྱུར་གྱི་ལས་ཡིན། དེ་བས་ཀྱང་ཆུང་བར་སྤྱད་པས།
ཕྱི་མ་ལའང་འབྱིན་མི་ནུས་པར། ཡང་ཕྱི་མ་ཕན་ཆད་ལ་འབྱུང་བ་དེ་ལན་གྲངས་གཞན་ལ་མྱོང་འགྱུར་གྱི་ལས་ཡིན་ནོ། ། དེས་ན་སྡིག་པ་འབའ་ཞིག་སྤྱོད་པ་ལ་སྐྱིད་མ་ཐང་པ་སྐྱིད་པ་དང༌། བསོད་ནམས་འབའ་ཞིག་སྤྱོད་པ་སྡུག་མི་ཐང་པ་སྡུག་པ་ནི་སྐྱེས་ནས་མྱོང་འགྱུར་རམ། ལན་གྲངས་གཞན་ལ་མྱོང་འགྱུར་ལ་སྤྱོད་པའི་རྟགས་ཡིན་པས་དེའི་ཕྱིར་ལས་རྒྱུ་འབྲས་ལ་འཛེམ་དགོས་སོ། ། གསུམ་པ་འཁོར་བའི་ཉེས་པ་ལས་སྐྲག་ནས་བྱང་ཆུབ་ཀྱི་སེམས་གཏོང་བ་ནི། སྐྱེ་རྒ་ན་འཆིའི་སྡུག་བསྔལ་མཐོང༌། སྐྱེ་བོ་ངན་པའི་ལོག་སྒྲུབ་ཀྱིས་སུན་ཕྱུང༌། བསྐལ་པ་དུ་མར་འཁོར་བར་སྡོད་པས་སྐྱོ་ནས་བྱང་ཆུབ་ཀྱི་སེམས་གཏོང་བ་སྟེ། སྔོན་རྒྱལ་པོ་འཇིགས་སྡེས་བྱང་ཆུབ་ཀྱི་སེམས་བཏང་བ་ལྟ་བུའོ། །
དེ་དག་གི་གཉེན་པོར་ཉེར་ལེན་གྱི་ཕུང་པོ་སྒྱུ་མ་ལྟ་བུར་གོ་བ་དང༌། སེམས་ཅན་ལ་བུ་གཅིག་པ་ལྟར་བསྒོམ་པ་དང༌། བསྐལ་པ་དང་སྐད་ཅིག་མ་ཁྱད་མེད་པར་ཤེས་ཤིང༌། དུས་གསུམ་དུས་མེད་པར་རྟོགས་པའི་ཤེས་རབ་ཀྱིས་བཟློག་ནུས་སོ། ། ཡང་བླ་མ་དང་ཡི་དམ་བསྒོམ་པ་དང༌། དགེ་བའི་རྩ་བ་དང་འབྲེལ་བའི་བསྔོ་བས་བྱང་ཆུབ་ཀྱི་སེམས་སྤོང་བ་ལས་བཟློག་ནུས་ཏེ། དཔེར་ན་སློབ་དཔོན་ཕྱོགས་ཀྱི་གླང་པོས་བྱང་ཆུབ་ཀྱི་སེམས་སྤོང་བར་གཞོལ་བ་ན། ཡི་དམ་གྱི་ལྷ་འཕགས་པ་འཇམ་དཔལ་གྱིས་བཟློག་པ་ལྟ་བུའོ། ། དེ་དག་གི་ལོ་རྒྱུས་ཀྱང་ཅི་རིགས་པ་བཤད་དོ། ། གསུམ་པ་རྒྱས་པར་བསླབ་པ་ལ།
བྱང་ཆུབ་ཀྱི་སེམས་སྐྱེ་བའི་རྒྱུ་དང༌། འཕེལ་བའི་རྐྱེན་དང༌། མི་ཉམས་པའི་ཐབས་གསུམ་ལས། དང་པོ་རྒྱུ་ནི། རང་དང་གཞན་སྡུག་བསྔལ་དང་བྲལ་བར་འདོད་པའི་སྙིང་རྗེ་དང༌། བདེ་བ་དང་ཕྲད་པར་འདོད་པའི་བྱམས་པ་ལས་སྐྱེ་བས། དེ་གཉིས་བསྒོམ་པ་ལ་འབད་དེ། མདོ་སྡེ་རྒྱན་ལས། སྙིང་རྗེའི་ཆུ་བ་བྱམས་པ་སྟེ། ། དེ་སྡུག་བསྔལ་ལས་ཡང་དག་སྐྱེ། །
ཞེས་གསུངས་པ་ལྟར་རོ། ། གཉིས་པ་འཕེལ་བའི་རྐྱེན་ནི། ཡང་དག་པའི་དགེ་བའི་བཤེས་གཉེན་བསྟེན་པ་དང་དཀོན་མཆོག་ལ་འདོད་པ་དང་ཡིད་ཆེས་པའི་དད་པ་བསྐྱེད་པ་དང༌། མདོ་ལས་འབྱུང་བ་བཞིན་བདུད་ཀྱི་ལས་ཤེས་པར་བྱས་ལ་སྤང་པ་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བདུད་ཀྱི་ལས་མི་འབྱུང་བར་གསོལ་བ་གདབ་པ་དང༌། བྱང་ཆུབ་ཀྱི་སེམས་ཀྱི་ཕན་ཡོན་དང་འཁོར་བ་དང་མྱ་ངན་ལས་འདས་པ་གཉིས་ཀྱི་ཉེས་དམིགས་སྒོམ་པ་དང༌། སངས་རྒྱས་དང་བྱང་ཆུབ་སེམས་དཔའི་རྫུ་འཕྲུལ་དང༌། མངོན་པར་ཤེས་པ་ལ་སོགས་པའི་ཡོན་ཏན་དྲན་པར་བྱ་བ་དང༌། རང་གཞན་གྱི་དོན་ཐམས་ཅད་གྲུབ་པའི་སྤྲོ་བ་བསྐྱེད་པ་སྟེ་བདུན་ནོ། ། དེ་ལྟར་བསྒོམ་ན་འཁོར་བའི་ཉེས་དམིགས་མཐོང་བས་སྡིག་པ་བཤགས་པའི་བློ་སྐྱེ་ཞིང༌།
མྱ་ངན་ལས་འདས་པའི་ཉེས་དམིགས་མཐོང་བས་ཧ་ཅང་སྟོང་པ་ཉིད་ལ་བརྐམ་པའི་བློ་ལྡོག་ལ། རང་གཞན་གྱི་དོན་རྒྱ་ཆེན་པོ་མཐོང་བས། འཁོར་བ་ལ་སྐྱོ་བ་མི་སྐྱེ་ཞིང༌། སངས་རྒྱས་དང་བྱང་ཆུབ་སེམས་དཔའི་ཡོན་ཏན་མཐོང་བས། གནས་སྐབས་དང་མཐར་ཐུག་གི་འབྲས་བུ་ལ་བྲོད་པ་སྐྱེ་ལ། བླ་མ་དང་དཀོན་མཆོག་ལ་མོས་ཤིང་གསོལ་བ་བཏབ་པས་བདུད་ཀྱི་ལས་མི་འབྱུང༌། སངས་རྒྱས་དང༌། བྱང་ཆུབ་སེམས་དཔའི་བྱིན་རླབས་མྱུར་དུ་འཇུག དེ་ལྟར་འགལ་རྐྱེན་སྤངས་མཐུན་རྐྱེན་བསྒྲུབས་པས་བྱང་ཆུབ་ཀྱི་སེམས་འཕེལ་བ་ཡིན་ནོ། ། གསུམ་པ་མི་ཉམས་པའི་ཐབས་ལ།
བླ་མ་དང་དཀོན་མཆོག་གསུམ་ལ་མི་མོས་པར་ཞེ་སྡང་དང་ཕྲག་དོག་གིས་གཞན་གྱི་ཕུན་སུམ་ཚོགས་པ་ལ་མི་བཟོད་ན་ཉམས་ལ། སེམས་ཅན་གྱི་དོན་ལ་ཆེད་ཆེར་མི་འཛིན་ཞིང་རང་བདེ་བ་དོན་དུ་གཉེར་ན་ཉམས་ལ། ཐབས་རྒྱ་ཆེན་པོ་ལ་འབད་མི་ནུས་པར་སེམས་ངོ་འཕྲོད་པ་ཙམ་གྱིས་ཆོག་པར་འཛིན་ན་ཉམས་ཤིང༌། སངས་རྒྱས་དང་བྱང་ཆུབ་སེམས་དཔའི་ཡོན་ཏན་མི་ཤེས་ཤིང༌། རང་དེ་ལྟ་བུའི་ཡོན་ཏན་ཚོལ་བ་ལ་མི་བརྩོན་ན་ཉམས་པས། དེ་དག་གི་གཉེན་པོར་མོས་པ་དང་སྤྲོ་བ་ལ་སོགས་པ་ཅི་རིགས་པར་བསྒོམ་མོ། ། སྨོན་པའི་བསླབ་བྱའོ། ། གཉིས་པ་འཇུག་པའི་བསླབ་བྱ་ལའང་གསུམ་སྟེ། བསྡུས་པ་དང༌། འབྲིང་དང༌།
རྒྱས་པར་བསླབ་པའོ། ། དང་པོ་ནི། སྦྱོར་བ་ལ་ནུས་ཚད་ཀྱིས་སྡིག་པ་སྤང་ཞིང་དགེ་བ་སྒྲུབ་པ་ལ་བསླབ། དབང་མེད་ཀྱི་སྡིག་པ་བྱུང་ན་ཉིན་མོར་བྱས་པ་མཚན་མོར་བཤགས། མཚན་མོར་བྱས་པ་ཉིན་པར་བཤགས་ཤིང༌། དགེ་བའི་རྩ་བ་ཅུང་ཟད་རེ་བྱས་པ་ཐམས་ཅད་སེམས་ཅན་གྱི་དོན་དུ་སངས་རྒྱས་སུ་བསྔོའོ། ། གཞན་ཡང་རྒྱལ་པོ་ལ་གདམས་པ་ལས། རྒྱལ་པོ་ཆེན་པོ། འདི་ལྟར་ཁྱོད་ནི་བྱ་བ་མང་བ། བྱེད་པ་མང་བ་སྟེ།
ཉིན་མཚན་དུ་སྦྱིན་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཏེ། དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་དད་པ་དང༌། དོན་དུ་གཉེར་བ་དང༌། སྨོན་པ་རྟག་ཏུ་དྲན་པར་གྱིས་ལ་ཡིད་ལ་གཟུང་སྟེ་སྒོམས་ཤིག གཞན་གྱི་དགེ་བ་ལ་རྗེས་སུ་ཡི་རང་བར་གྱིས་ཤིག རྗེས་སུ་ཡི་རང་ནས་སངས་རྒྱས་དང་བྱང་ཆུབ་སེམས་དཔའ་དང༌། ཉན་ཐོས་དང༌། རང་རྒྱལ་བ་ཐམས་ཅད་ལ་ཕུལ་ཅིག ཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག དེ་ནས་སེམས་ཅན་ཐམས་ཅད་སངས་རྒྱས་ཀྱི་ཆོས་ཡོངས་སུ་རྫོགས་པར་འགྱུར་བ་ཉིན་གཅིག་བཞིན་དུ་བླ་ན་མེད་པའི་བྱང་ཆུབ་ཏུ་སྔོས་ཤིག
རྒྱལ་པོ་ཆེན་པོ་ཁྱོད་དེ་ལྟར་བྱས་ན་རྒྱལ་སྲིད་ཀྱང་བྱེད་ལ། རྒྱལ་པོའི་བྱ་བའང་ཉམས་པར་མི་འགྱུར་ཞིང༌། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། ། ཞེས་གསུངས་སོ། ། གཉིས་པ་འབྲིང་དུ་བསླབ་པ་ནི། ནག་པོའི་ཆོས་བཞི་སྤངས་ནས་དཀར་པོའི་ཆོས་བཞི་བསྟེན་པ་ལ་སློབ་པ་སྟེ། དཀོན་མཆོག་བརྩེགས་པ་ལས། ཆོས་བཞི་དང་ལྡན་ན་བྱང་ཆུབ་ཀྱི་སེམས་བརྗེད་པར་འགྱུར་ཏེ། བཞི་གང་ཞེ་ན། བླ་མ་དང་མཆོད་པར་འོས་པ་སླུ་བ་དང༌།
གཞན་འགྱོད་པའི་གནས་མ་ཡིན་པ་ལ་འགྱོད་པ་སྐྱེད་པ་དང༌། ཐེག་པ་ཆེན་པོ་ལ་ཞུགས་པའི་སེམས་ཅན་རྣམས་ལ་མི་བསྔགས་པ་དང་ཚིགས་སུ་བཅད་པ་མ་ཡིན་པ་འབྱིན་པ་དང༌། སྒྱུ་དང་གཡོས་གཞན་ལ་ཉེས་པར་སྤྱོད་ཀྱི་ལྷག་པའི་བསམ་པས་མ་ཡིན་པའོ་ཞེས་སོ། ། དཀར་པོའི་ཆོས་བཞི་ནི། ཆོས་བཞི་དང་ལྡན་ན་སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཞིང༌། བརྗེད་པར་མི་འགྱུར་ཏེ། བཞི་གང་ཞེ་ན། ཤེས་བཞིན་དུ་བརྫུན་དུ་མི་སྨྲ་བ་དང༌། གཡོ་སྒྱུ་མེད་པར་སེམས་ཅན་གྱི་དྲུང་ན་ལྷག་པའི་བསམ་པས་གནས་པ་དང༌། བྱང་ཆུབ་སེམས་དཔའ་ཐམས་ཅད་ལ་སྟོན་པར་འདུས་ཤེས་བསྐྱེད་ཅིང༌།
དེ་དག་གི་ཡང་དག་པའི་བསྔགས་པ་ཕྱོགས་བཞིར་བརྗོད་པ་དང༌། སེམས་ཅན་རྣམས་ཡོངས་སུ་སྨིན་པར་བྱེད་པ་དེ་དག་ཉི་ཚེ་བའི་ཐེག་པ་མི་འདོད་པར་བླ་ན་མེད་པའི་བྱང་ཆུབ་ཡང་དག་པར་འཛིན་དུ་འཇུག་པའོ། ། ཞེས་གསུངས་པས། དེ་དག་སྤང་པ་དང་བསྟེན་པ་ལ་བསླབ་བོ། ། གསུམ་པ་རྒྱས་པར་བསླབ་པ་ལ་གསུམ་ལས། དང་པོ་འཇུག་པ་བྱང་ཆུབ་ཀྱི་སེམས་སྐྱེ་བའི་རྒྱུ་ནི། སྨོན་པ་སེམས་བསྐྱེད་ལ་བློ་ཞུགས་ལ། དེ་འཕེལ་བའི་ཐབས་ཚོལ་ཞིང་ཉམས་པའི་རྒྱུ་སྤོང་པ་དང༌། འཁོར་བའི་སྡུག་བསྔལ་དང༌། མྱ་ངན་ལས་འདས་པའི་ཉེས་དམིགས་བསྒོམ་ཞིང་སེམས་ཅན་ཐམས་ཅད་འཁོར་བ་ལས་མྱུར་དུ་བསྒྲལ་བ་དང༌།
མྱ་ངན་ལས་འདས་པ་ལ་ཟས་དུག་ཅན་ལྟར་ལྡོག་པའོ། ། གཉིས་པ་འཕེལ་བའི་རྐྱེན་ནི། ཕྱོགས་བཅུའི་སངས་རྒྱས་དང༌། བྱང་ཆུབ་སེམས་དཔའ་བླ་མ་དང་བཅས་པ་དྲན་པར་བྱས་ལ་ཉིན་ལན་གསུམ་མཚན་ལན་གསུམ་དུ་ཡན་ལག་བདུན་པ་བྱའོ། ། དེ་ཡང་རྒྱས་པར་ནི། བཟང་སྤྱོད་དམ། བྱང་ཆུབ་ལྟུང་བཤགས་སམ། བྱམས་པའི་སྨོན་ལམ་མམ། སློབ་དཔོན་ཀླུ་སྒྲུབ་ཀྱི་ཚིགས་བཅད་ཉི་ཤུ་པའམ། སློབ་དཔོན་ཞི་བ་ལྷའི་སྤྱོད་འཇུག་བཞིན་བྱའོ། །
དེ་ཙམ་བློས་མི་ལྕོགས་ན་ཁོ་བོའི་མཁན་པོས་མཛད་པའི་ཡན་ལག་བདུན་པའམ། ཁོ་བོས་བྱས་པའི་ཆོས་སྤྱོད་བཅུ་པ་ལ་འབད་པར་བྱའོ། ། གཞན་ཡང་སྐྱེས་པའི་རབས་སྣ་ཚོགས་ནས་འབྱུང་བའི་བྱང་ཆུབ་སེམས་དཔའི་སྤྱོད་པ་ཅི་ནུས་སུ་བསླབ་པའོ། ། གསུམ་པ་མི་ཉམས་པའི་ཐབས་ནི། ནམ་མཁའི་སྙིང་པོའི་མདོ་ལས་འབྱུང་བའི་རྩ་བའི་ལྟུང་བ་རྣམས་དང༌། དཀོན་མཆོག་བརྩེགས་པ་ལ་སོགས་པའི་མདོ་གཞན་ནས་འབྱུང་བའི་རྩ་བ་དང་ཡན་ལག་གི་ལྟུང་བ་རྣམས་གཉེན་པོ་བསྐྱེད་ལ་མི་འབྱུང་བར་བྱ་བ་དང༌། དེ་བཞིན་གཤེགས་པའི་ཡི་གེ་བརྒྱ་པ་ལ་སོགས་པ་སྡིག་པ་དང་ལྟུང་བ་འདག་པའི་ཐབས་སྣ་ཚོགས་ལ་བསླབ་པར་བྱའོ།། ༈ །།བཞི་པ། སྦྱིན་ལ་སོགས་པ་བསྒྲུབ་པ་དང༌། ། ཞེས་བྱ་བའི་དོན་ལ་གཉིས་ཏེ།
རང་གི་སངས་རྒྱས་ཀྱི་ཆོས་ཡོངས་སུ་རྫོགས་པར་བྱེད་པ་ཕ་རོལ་ཏུ་ཕྱིན་པ་དྲུག་གི་སྤྱོད་པ་དང༌། སེམས་ཅན་གཞན་ཡོངས་སུ་སྨིན་པར་བྱེད་པ་བསྡུ་བའི་དངོས་པོ་བཞིའི་སྤྱོད་པའོ། ། དང་པོ་ལ་གསུམ་སྟེ། སྤྱིའི་མཚན་ཉིད་དང༌། རབ་ཏུ་དབྱེ་བ་དང༌། སོ་སོའི་སྒྲ་དོན་ནོ། ། དང་པོ་ནི། འཁོར་བ་དང༌། མྱ་ངན་ལས་འདས་པའི་ཕ་རོལ་ཏུ་སྒྲོལ་བའི་ཐབས་སོ། ། གཉིས་པ་རབ་ཏུ་དབྱེ་བ་ལ།
གང་ལ་དབྱེ་བའི་གཞི། ཇི་ལྟར་དབྱེ་བའི་དོན། དབྱེ་བ་ངེས་པར་བསྒྲུབ་པ་གསུམ་ལས། དང་པོ་ནི། རྫོགས་པའི་སངས་རྒྱས་སྒྲུབ་པའི་ཐབས་ཁྱད་པར་བའོ། ། གཉིས་པ་དབྱེ་བའི་དོན་ལ་དྲུག་ལས། ཐོག་མར་སྦྱིན་པའི་ཕ་རོལ་ཏུ་ཕྱིན་པ་ལ་གསུམ་སྟེ། སྦྱིན་པའི་མཚན་ཉིད་དང༌། སྦྱིན་པའི་རང་བཞིན་ངེས་པར་བྱ་བ་དང༌། སྦྱིན་པ་བཏང་བའི་ཕན་ཡོན་ནོ། །
དང་པོ་ནི། བདོག་པའི་དངོས་པོ་གཞན་ལ་ཕན་པས་སྟེར་བའོ། ། དེ་སྦྱོར་དངོས་རྗེས་གསུམ་གྱིས་ཟིན་ན། སྦྱིན་པའི་ཕ་རོལ་ཏུ་ཕྱིན་པར་འགྱུར་རོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། སྦྱིན་པའི་མི་མཐུན་ཕྱོགས་ངོས་གཟུང་བ་དང༌། གཉེན་པོའི་རང་བཞིན་སོ་སོར་དཔྱད་པ་དང༌། དེ་དག་ཕྱིན་ཅི་མ་ལོག་པར་བསྒྲུབ་པའོ། ། དང་པོ་ལ་གཉིས་ལས། དག་པའི་སྦྱིན་པ་དང་འགལ་བ་ངོས་བཟུང་ན།
སེར་སྣས་གཞན་ལ་སྟེར་མི་ནུས་པ་དང༌། ནུས་ཀྱང་མ་དག་པའི་སྦྱིན་པ་དང་འདྲེས་བ་སྟེར་བ། མ་དག་པ་དང་མ་འདྲེས་ཀྱང་རྫོགས་པའི་སངས་རྒྱས་ཀྱི་རྒྱུར་མི་འགྲོ་བ་སྟེ་གསུམ་མོ། ། གཉིས་པ་དེའི་ཉེས་པ་བསམ་པ་ལ་གཉིས་ཏེ། ཚེ་འདིའི་ཉེས་པ་དང༌། སྐྱེ་བ་གཏན་གྱི་བདེ་བ་འཇོམས་པའོ། ། དང་པོ་ནི། འཇིག་རྟེན་ཐམས་ཅད་ཀྱིས་བརྙས་པར་འགྱུར་བའང༌། སློབ་དཔོན་འཕགས་པས། སྤྱད་པས་འདི་ལ་བདེ་བ་སྟེ། །
བྱིན་པས་གཞན་དུ་བདེ་བ་ཡིན། ། མ་སྤྱད་མ་བྱིན་ཆུད་ཟོས་པ། ། སྡུག་བསྔལ་འབའ་ཞིག་ག་ལ་བདེ། ། ཞེས་གསུངས་ལ། གཞན་ཡང་བཤད་པ། བླུན་པོས་གསོག་པའི་སྡུག་བསྔལ་ཉིད། ། མྱོང་གི་སྤྱོད་པའི་བདེ་མི་མྱོང༌། ། ཡང་ཡང་ཉུལ་ཞིང་ལྟ་བ་ཡི། ། འཇུངས་པའི་ནོར་ནི་བྱི་བ་བཞིན། ། ཞེས་བྱ་བ་དང༌།
ནམ་དགོས་ཚེ་ན་ལེན་པ་ཡི། ། ནོར་ནི་སྦྱིན་པར་ཐུབ་པས་གསུངས། ། བསགས་པའི་ནོར་ནི་སྦྲང་རྩི་ལྟར། ། ནམ་ཞིག་གཞན་གྱིས་སྤྱོད་པར་འགྱུར། ། ཞེས་བར་སྐབས་ཀྱི་ཚིགས་བཅད་འདི་དག་གི་དོན་ཡང་བསམ་པར་བྱའོ། ། གཉིས་པ་སྐྱེ་བ་གཏན་གྱི་བདེ་བ་འཇོམས་པའང༌། སྡུད་པ་ལས། སེར་སྣ་ཅན་ནི་ཡི་དྭགས་གནས་སུ་སྐྱེར་བར་འགྱུར། ། ཅི་སྟེ་མིར་སྐྱེས་ན་ཡང་དེ་ཚེ་དབུལ་པོར་འགྱུར། ། ཞེས་གསུངས་པས།
སྤྱིར་སེར་སྣ་ཅན་ལ་ཕུན་སུམ་ཚོགས་པ་མི་སྲིད། མ་དག་པའི་སྦྱིན་པ་བཏང་ཡང་ཞིང་ཚ་སྒོ་ཅན་ལ་ས་བོན་བཏབ་པ་ལྟར་འབྲས་བུ་འབྱིན་མི་ནུས། འབྲས་བུ་ཅུང་ཟད་བྱུང་ཡང༌། ཆུ་སྐྱར་གྱིས་ཉ་རོ་རྙེད་པ་ལྟར་ལོངས་སྤྱོད་བདེ་བའི་གྲོགས་སུ་མི་འགྱུར། ཅུང་ཟད་བདེ་བའི་གྲོགས་སུ་གྱུར་ནའང༌། ཆུ་ཤིང་གི་འབྲས་བུ་སྨིན་པ་ལྟར་འཁོར་བ་དང༌། མྱ་ངན་ལས་འདས་པའི་མཐའ་གཅིག་ཏུ་ཟད་པར་འགྱུར་རོ། ། གཉིས་པ་གཉེན་པོའི་རང་བཞིན་སོ་སོར་དཔྱད་པ་ལ་གཉིས་ལས། དང་པོ་རྒྱུའི་གཉེན་པོ་ནི། སེར་སྣའི་རྒྱུ་ཡོ་བྱད་ལ་ཆགས་པ་ཡིན་པས།
དེའི་གཉེན་པོ་བསྒོམ་སྟེ། སྤྱོད་འཇུག་ལས། བསག་དང་བསྲུང་དང་བརླག་པའི་གདུང་བ་ཡིས། ། ནོར་ནི་ཕུང་ཀྲོལ་མཐའ་ཡས་ཤེས་པར་བྱ། ། ནོར་ལ་ཆགས་ཤིང་གཡེངས་པར་གྱུར་རྣམས་ལ། ། སྲིད་པའི་སྡུག་བསྔལ་གྲོལ་བའི་ཐབས་མེད་དོ། ། ཞེས་བྱ་བ་དང༌། ནོར་མེད་ཚེ་ན་ཚོལ་བས་ཕོངས། ། ཅུང་ཟད་རྙེད་ན་ཉུང་བས་ཕོངས། ། མང་ན་ཚིམ་པ་མེད་པས་ཕོངས། །
ཚིམ་མེད་ལོངས་སྤྱོད་སྡུག་བསྔལ་རྒྱུ། ། ཞེས་བར་སྐབས་ཀྱི་ཚིགས་བཅད་འདིའང་དྲན་པར་བྱའོ། ། གཞན་ཡང་རྒྱལ་པོ་གྲགས་པ་མཐའ་ཡས་དང༌། ང་ལས་ནུས་གླིང་བཞི་ཉི་ཟླ་སུམ་ཅུ་རྩ་གསུམ་གྱི་ཕྱེད་མན་ཆད་ཀྱི་རྒྱལ་པོ་བྱས་ཀྱང་མ་ཚིམ་པར། ད་དུང་བརྒྱ་བྱིན་གྱི་ལོངས་སྤྱོད་རིལ་པོ་དབྲོག་པར་བྱའོ་སྙམ་དུ་སེམས་བསྐྱེད་མ་ཐག་ཏུ་བསོད་ནམས་ཟད་དེ་ས་ལ་ལྟུང་བའི་ལོ་རྒྱུས་ཀྱང་བཤད་དོ། ། གཉིས་པ་འབྲས་བུའི་གཉེན་པོ་ནི། རྒྱུ་ཡོ་བྱད་ལ་ཆགས་པས་འབྲས་བུ་སེར་སྣ་སྐྱེ་ལ། དེ་བཟློག་པའི་གཉེན་པོ་སྦྱིན་པ་ཡིན་པས། དེ་ལ་གསུམ་སྟེ། ཉེ་བ་འཁོར་གྱིས་ཞུས་པའི་མདོ་ལྟར་བྱང་ཆུབ་སེམས་དཔའ་རབ་ཏུ་བྱུང་བའི་སྦྱིན་པ་དང༌།
ཁྱིམ་པའི་སྦྱིན་པ་དང༌། མི་སྐྱེ་བའི་ཆོས་ལ་བཟོད་པ་ཐོབ་པའི་སྦྱིན་པའོ། ། དང་པོ་རབ་ཏུ་བྱུང་བའི་སྦྱིན་པ་ནི། གཙོར་མི་འཇིགས་པ་དང༌། བྱམས་པ་དང༌། ཆོས་ཀྱི་སྦྱིན་པ་སྟེ་གསུམ་ཡིན། ཟང་ཟིང་ལ་སྣག་ཚ་དང་སྨྱུ་གུ་དང་ཤོག་བུ་གསུམ་སྦྱིན་པར་གསུངས་ཀྱི། རབ་ཏུ་བྱུང་བས་ནོར་རླབས་པོ་ཆེ་སྟེར་བས་མགོ་གདོན་པར་གསུངས་པམེད་ལ། སངས་རྒྱས་བཅོམ་ལྡན་འདས་ཀྱིས་ཀྱང་རྒྱལ་པོ་དང༌། བློན་པོ་དང༌།
ཁྱིམ་བདག་དང༌། ཚོང་དཔོན་ལ་སོགས་པར་གྱུར་ཏེ་ཁྱིམ་པར་བཞུགས་པའི་དུས་སུ་ཟང་ཟིང་གི་སྦྱིན་པ་མཛད་ལ། བྱང་ཆུབ་སེམས་དཔའ་སྲིད་པ་ཐ་མ་པའི་གནས་སྐབས་སུ་གཞོན་ནུའི་རོལ་རྩེད་མཛད་པ་ན་བདོག་པའི་དངོས་པོ་སེམས་ཅན་ལ་བྱིན་ནས་ནཻ་རཉྫ་ནཱའི་འགྲམ་དུ་རབ་ཏུ་བྱུང་པའི་ཚེ་རྟ་དང་རྒྱན་ལ་སོགས་པ་རྣམས་ནོར་གྱི་བདག་པོ་རྒྱལ་པོ་ཟས་གཙང་ཉིད་ལ་བསྐུར་ལ། ཞིང་པའི་བུ་མོ་ལེགས་སྐྱེས་ཀྱིས་གསེར་སྣོད་དང་བཅས་པའི་བསོད་སྙོམས་ཕུལ་བའི་ཚེའང༌། གསེར་སྣོད་བུ་མོ་ཉིད་ལ་གཏད་པས་བུ་མོས་བདག་ལ་ཐུགས་བརྩེ་བས་བཞེས་པར་ཞུ་ཞེས་སླར་ཕུལ་བ་ན། ནཻ་རཉྫ་ནཱའི་ཆུ་ལ་བསྐྱུར་བས་མུ་སྟེགས་འགའ་ཞིག་གི་བསམ་པ་ལ་གོའུ་ཏ་མའང་ནོར་ལ་ངན་ཏེ་རྟ་དང་རྒྱན། རྒྱལ་པོ་ནོར་གྱིས་མ་ཕོངས་པས། ཕོངས་པ་ལ་སྟེར་ཐང་ཞིང༌། གསེར་སྣོད་ཀྱང་ཕོངས་པ་ལ་མི་སྟེར་བར་ཆུ་ལ་སྐྱུར་བ་ཆུད་ཟོས་ཡིན་ཟེར་བ་ལ། བཅོམ་ལྡན་འདས་ཀྱིས་མཆོག་གི་ནོར་མཆོག་མ་ཡིན་པ་ལ་བྱིན་ན་ཚེ་འདིའི་མཐུན་རྐྱེན་ཅུང་ཟད་འབྱུང་ཡང༌།
མཐར་མི་ཞུ་བས། ངན་སོང་དུ་འགྱུར་བས་ཕོངས་པ་ངན་སོང་དུ་སྐྱུར་བའི་རྒྱུ་བྱང་ཆུབ་སེམས་དཔས་སྦྱོར་མི་ཐང་སྙམ་དུ་དགོངས་པ་ཡིན་ནོ། ། དེས་ན་རབ་ཏུ་བྱུང་བས་སྦྱིན་པ་རླབས་པོ་ཆེས་མགོ་བཏོན་ཐོས་བསམ་སྒོམ་གསུམ་གྱི་གེགས་སུ་འགྱུར་བས། རབ་ཏུ་བྱུང་བ་ཡོ་བྱད་ལ་མ་ཆགས་ཤིང་སྦྱིན་པས་མགོ་མི་འདོན་པར། ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་ཀྱིས་མགོ་འདོན་པ་ལ་སངས་རྒྱས་ཀྱི་བསྟན་པ་དང་མཐུན་པའི་རབ་ཏུ་བྱུང་བར་གསུངས་སོ། ། དེས་ན་མདོ་ལས། རབ་ཏུ་བྱུང་བས་ལྷུང་བཟེད་ཀྱི་ལྷག་རོལ་ཙམ་སྦྱིན་པར་གསུངས་ཀྱི། གཞན་སྦྱིན་པར་མ་གསུངས་ཏེ།
རབ་ཏུ་བྱུང་བ་ལྷ་དང་བཅས་པའི་མཆོད་གནས་ཡིན་གྱི། ཡོན་བདག་མ་ཡིན་པས། ཡོན་མཆོག་གོ་བཟློག་ན་འཇིག་རྟེན་དུ་མུ་གེ་ལ་སོགས་པ་རྒུད་པའི་རྒྱུར་འགྱུར་རོ། ། གཉིས་པ་བྱང་ཆུབ་སེམས་དཔའ་ཁྱིམ་པའི་སྦྱིན་པ་ལ་གཉིས་ཏེ། སྦྱིན་པ་ཇི་ལྟར་གཏང་བའི་ཚུལ་དང༌། དེ་སྦྱང་བའི་ཐབས་སོ། ། དང་པོ་ལའང༌། ཐོག་མར་སྦྱིན་མི་ནུས་པ་ལས་བཟློག་པའི་དོན་དུ་ཅུང་ཟད་སྟེར་བ་ལ་བསླབ། སྟེར་ནུས་པ་རྣམས་མ་དག་པའི་སྦྱིན་པ་ལས་བཟློག་སྟེ་དག་པའི་སྦྱིན་པ་བསླབ། དག་པའི་སྦྱིན་པའང་སངས་རྒྱས་ཀྱི་རྒྱུར་མི་འགྲོ་བ་ལས་བཟློག་སྟེ་འགྲོ་བ་ལ་བསླབ་པ་སྟེ་གསུམ་ལས།
དང་པོ་ནི། ཚོད་མ་ལ་སོགས་སྦྱིན་པ་ལ། ། འདྲེན་པས་ཐོག་མར་སྦྱོར་བ་མཛད། ། དེ་དག་གོམས་ནས་ཕྱི་ནས་ནི། ། རིམ་གྱིས་རང་གི་ཤ་ཡང་གཏོང༌། ། གང་ཚེ་རང་གི་ལུས་ལ་ནི། ། ཚོད་སོགས་ལྟ་བུའི་བློས་སྐྱེས་ན། ། དེ་ཚེ་ཤ་ལ་སོགས་གཏོང་བ། ། དེ་ལ་དཀའ་བ་ཅི་ཞིག་ཡོད། ། ཅེས་སྤྱོད་འཇུག་ལས་གསུངས་པ་དང༌།
གསང་ཆེན་ཐབས་ལ་མཁས་པའི་མདོ་ལས། ལས་དང་པོ་པས་ཆུ་རྫེའུ་རེ་ཙམ་སྦྱིན་པ་ལ་བསླབ་པར་བྱའོ། ། ཞེས་གསུངས་སོ། ། གཉིས་པ་སྟེར་ནུས་པ་རྣམས་མ་དག་པའི་སྦྱིན་པ་ལས་བཟློག་སྟེ་དག་པ་ལ་བསླབ་པ་ནི། གང་ཟག་འགའ་ཞིག་སྦྱིན་པ་གཏོང་ནའང་དག་པ་དང་མ་དག་པ་ངོ་མི་ཤེས་པས་འཁོར་བ་དང༌། ངན་སོང་གི་རྒྱུར་འགྱུར་བའི་སྦྱིན་པ་གཏོང་བ་མང་པོ་ཡོད་པས་དེ་བཟློག་ལ་དག་པའི་སྦྱིན་པ་ལ་བསླབ་སྟེ། དེའང་དྲང་སྲོང་རྒྱས་པས་ཞུས་པའི་མདོ་ལས་གསུངས་པའི་མ་དག་པའི་སྦྱིན་པ་སུམ་ཅུ་རྩ་གཉིས་ཀྱི་དོན་འདིར་ཚིགས་སུ་བཅད་པར་བསྡུ་ན། ལོག་ལྟ་མ་དད་ཕན་བཏགས་ལན། ། མེ་ཆུ་རྒྱལ་སྟེར་འཇིགས་ཕྱིར་ཏེ། ། དུག་མཚོན་བསད་ཤ་བག་མེད་ཆང༌། །
བསྡུ་ཕྱིར་བསྟོད་ཕྱིར་རོལ་མོ་མཁན། ། སྐར་མཁན་གཞན་ནོར་མཛའ་ལ་སྟེར། ། གཞན་གྱི་འབྲུ་སྙོད་བཟོ་བོ་དང༌། ། ནད་ཕྱིར་སྨན་པ་སྤྱོས་ནས་སྟེར། ། རྣམ་སྨིན་རང་ཉིད་ལང་ཚོ་རྒས། ། ན་དང་འཆི་ཚེ་བསྐུལ་ནས་མཆོད། ། ཡུལ་གཞན་གྲགས་ཕྱིར་ཕོད་བསྟན་ཕྱིར། ། བུད་མེད་ཕྱིར་སྟེར་བུ་མེད་ཕྱིར། ། ཕྱི་མར་རྙེད་ཕྱིར་དམན་པ་རྣམས། ། བོར་ནས་ཕྱུག་པོ་རྣམས་ལ་སྟེར། །
མ་དག་སྦྱིན་པ་སུམ་ཅུ་གཉིས། ། རྒྱས་པའི་མདོ་ལས་གསུངས་ཕྱིར་སྤང༌། དེ་ལྟར་དག་པ་དང་མ་དག་པའི་སྦྱིན་པ་ཤེས་པར་བྱས་ལ། མ་དག་པ་སྤང་ཞིང་དག་པ་ལ་བསླབ་བོ། ། གསུམ་པ་ནི། དག་པའི་སྦྱིན་པ་འགའ་ཞིག་ཀྱང་སངས་རྒྱས་ཀྱི་རྒྱུར་མི་འགྱུར་བ་ཡོད་དེ། དཔེར་ན་དགེ་བའི་རྩ་བ་འགའ་ཞིག་མཐོ་རིས་ལྷ་དང་མིའི་ཕུན་སུམ་ཚོགས་པར་འགྲོ། འགའ་ཞིག་ཉན་ཐོས་དང༌། རང་སངས་རྒྱས་ཀྱི་མྱ་ངན་ལས་འདས་བའི་རྒྱུར་འགྲོ་བས་དེ་བཟློག་པའི་དོན་དུ་ཐབས་ཀྱིས་མྱ་ངན་ལས་འདས་པའི་མཐའ་མནན། ཤེས་རབ་ཀྱིས་འཁོར་བའི་མཐའ་མནན།
བརྩོན་འགྲུས་ཀྱི་སྟོབས་ཀྱིས་དེ་གཉིས་མྱུར་དུ་མཐར་ཕྱིན་པར་བྱས་པས་སྦྱིན་པ་གང་ཅུང་ཟད་བྱས་པ་ཐམས་ཅད་མྱུར་དུ་མངོན་པར་རྫོགས་པར་ཚང་རྒྱ་བའི་རྒྱུར་འགྱུར་པ་ལ་བསླབ་སྟེ། མདོ་ལས། གང་དག་རྒྱལ་བ་རྣམ་འདྲེན་ལ། ། བྱེད་པ་ཆུང་ངུའང་བྱེད་འགྱུར་བ། ། དེ་དག་མཐོ་རིས་སྣ་ཚོགས་པར། ། བགྲོད་ནས་འཆི་མེད་གནས་ཐོབ་བོ། ། ཞེས་གསུངས་པ་ལྟར་རོ། ། གཉིས་པ་དེ་སྦྱང་པ་ལ་གཉིས་ཏེ། བསམ་པ་དང༌། སྦྱོར་བ་ལ་སྦྱང་པའོ། །
དང་པོ་ནི། སློང་བ་མཐོང་ན་སྦྱིན་པའི་ཕ་རོལ་ཏུ་ཕྱིན་པ་རྫོགས་པར་འགྱུར་རོ་སྙམ་དུ་དགའ་བ་དང༌། ཚེ་ཕྱི་མ་ལ་ལོངས་སྤྱོད་ཟད་མི་ཤེས་པའི་ས་བོན་འདེབས་སྙམ་པ་དང༌། སངས་རྒྱས་དང༌། བྱང་ཆུབ་སེམས་དཔའི་སྤྲུལ་པ་ཡིན་སྙམ་པ་དང༌། དེ་དག་བདག་ལ་དགེས་པར་འགྱུར་གྱིས་སྙམ་པ་དང༌། ལྷ་དང་བཅས་པའི་འཇིག་རྟེན་དུ་སྙན་གྲགས་ཐོབ་པར་འགྱུར་སྙམ་པ་དང༌། སེམས་ཅན་གྱི་དོན་བྱེད་པ་ལ་བསྡུ་བའི་དངོས་པོ་འདི་ལྟ་བུས་བསྡུ་དགོས་སྙམ་པ་ལ་སོགས་པའི་འདུ་ཤེས་རྒྱ་ཆེན་པོ་བསྐྱེད་དེ། མདོ་སྡེ་རྒྱན་ལས། སློང་བ་མཐོང་རྫོགས་དགའ་བ་དང༌། །
ཞེས་བྱ་བ་ལ་སོགས་པ་དང༌། མདོ་ལས། སློང་བ་དག་ནི་མཐོང་གྱུར་ན། ། སངས་རྒྱས་འདུ་ཤེས་རབ་ཏུ་བསྐྱེད། ། ཅེས་བྱ་བ་ལ་སོགས་པ་གསུངས་པ་ལྟར་རོ། ། གཉིས་པ་སྦྱོར་བ་ལ་སྦྱང་བ་ནི། ཡུལ། དུས། དངོས་པོ་ལ་སྦྱང་བ་གསུམ་ལས། དང་པོ་ཡུལ་ལ་སྦྱང་བ་ནི།
གང་ཟག་གི་བསམ་པའི་བྱེ་བྲག་གིས་ལ་ལས་བླ་མ་ལ་འབུལ་ཕོད་ཀྱི་གཞན་ལ་མི་ཕོད་ལ། ལ་ལས་སངས་རྒྱས་ལ་མཆོད་པ། ལ་ལས་ཆོས་འདི་ཀློག ལ་ལས་དགེ་འདུན་ལ་བསྙེན་བཀུར། ལ་ལས་ཕོངས་པ་ལ་སྟེར་བ་ལ་སོགས་པ་ཕྱོགས་རེ་ལ་ནུས། གཞན་ལ་མི་ནུས་པ་ཡོད་པས་གང་ནུས་པ་ལ་མགོ་བཏོན་ཞིང༌། མི་ནུས་པ་ལའང་རིམ་གྱིས་བསླབ་བོ། ། གཉིས་པ་དུས་ལ་བསླབ་པ་ནི། དུས་གཏན་དུ་སྟེར་མི་ནུས་པར་ཁྱད་པར་ཅན་ལ་ནུས་པ་ཡོད་པས་དེ་དག་ཀྱང་དུས་ཁྱད་པར་ཅན་ལ་གཙོ་བོར་བྱ་ཞིང༌། དུས་གཞན་དུ་སྟེར་བ་ལ་བསླབ་བོ། །
དེ་ལྟར་ཚུལ་ཇི་ལྟར་སློབ་ན། དང་པོ་ཉི་མ་ཕྱེད་ཙམ་ཅི་འབྱོར་བ་སྟེར་བ་ལ་བསླབ། དེ་ལ་གོམས་ནས་ཉིན་རེ། དེ་ལ་གོམས་ནས་ཞག་རེ། དེ་ལ་གོམས་ནས་ཟླ་བ་རེ། དེ་ལ་གོམས་ནས་ལོ་རེ་ལ་སོགས་པ་དུས་བསྣུར་ཞིང་བསླབ་བོ། ། གསུམ་པ་དངོས་པོ་ལ་སྦྱང་བ་ནི། ཆུ་རྫེའུ་རེའམ། ཚོད་ཕོར་རེའམ། ཟན་རྡོག་རེའམ།
སྲད་བུ་རེའམ། ལྷན་པ་ཙམ་རེ་སྟེར་པ་ལ་བསླབ་ཅིང་ཅུང་ཟད་རེ་ལའང་སྦྱིན་པ་ཆེན་པོ་ཡིན་སྙམ་དུ་བསམ། སྦྱིན་པ་འདིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འགྱུར་ཅིག་སྙམ་དུ་བསམ། མ་འོངས་པའི་དུས་སུ་སེམས་ཅན་ཐམས་ཅད་ལ་ཅི་འདོད་པ་སྟེར་བའི་ནུས་པ་དང་ལྡན་པར་གྱུར་ཅིག་ཅེས་སྨོན་ལམ་གདབ། ཅིའང་མི་སྟེར་བ་ལ་ལྟོས་ན་ཆུ་རྫེའུ་རེ་ཙམ་ཡང་འོར་ཆེ། རྒོལ་བ་ལ་ལྟོས་ན་མི་སྟེར་བའང་འོར་ཆེ། འཕྲོག་པ་ལ་ལྟོས་ན་རྒོལ་བའང་འོར་ཆེ། གསོད་པ་ལ་ལྟོས་ན་རྒོལ་ཞིང་རྡེག་པའང་འོར་ཆེ་སྟེ། མདོར་ན་ཐམས་ཅད་ལ་ཡུས་བསྐྱུངས་ན། སུ་དང་ཡང་ཞེ་མི་འགྲས་རྗེས་སུ་ཡི་རང་བ་སྐྱེ།
བྱང་ཆུབ་སེམས་ཀྱི་སེམས་མི་ཉམས་པའི་རྒྱུར་འགྱུར་རོ། ། དེ་ན་མདོ་ལས་འབྱུང་བ་བཞིན། ཟས་འདོད་པ་ལ་ཟས། དེ་བཞིན་དུ་གོས་དང༌། སྨན་དང༌། མེ་ཏོག་ཕྲེང་བ་དང༌། ནོར་འདོད་པ་ལ་ནོར་སྟེར་བའི་བར་དུ་བློ་འབྱོངས་པར་འགྱུར་རོ། ། མི་སྐྱེ་བའི་ཆོས་ལ་བཟོད་པ་མ་ཐོབ་ཀྱི་བར་དུ། མགོ་དང་རྐང་ལག་ལ་སོགས་པ་སྟེར་ཕོད་ཀྱང་མི་གཏང༌། དེའང་སྤྱོད་འཇུག་ལས།
དམ་པའི་ཆོས་ནི་སྤྱོད་པའི་ལུས། ། ཕྲན་ཚེགས་ཙམ་ལ་གཏང་མི་བྱ། ། དེ་ལྟར་བྱས་ན་སེམས་ཅན་གྱི། ། བསམ་པ་མྱུར་དུ་རྫོགས་མི་འགྱུར། ། སྙིང་རྗེའི་བསམ་པ་མ་དག་པར། ། ལུས་འདི་གཏང་བར་མི་བྱ་སྟེ། ། ཅི་ནས་འདི་དང་གཞན་དག་ཏུ། ། དོན་ཆེན་འགྲུབ་པའི་རྒྱུར་གཏང་ངོ༌། ། ཞེས་གསུངས་པ་ལྟར་རོ། ། ཁ་ཅིག་འཇུག་པ་སེམས་བསྐྱེད་བྱས་ནས།
ཅི་སློངས་པ་ལ་སྟེར་དགོས་མ་བྱིན་ན་སེམས་བསྐྱེད་ཉམས་འགྲོ། དེས་ན་སྟེར་མི་ནུས་ཀྱི་བར་དུ་གསང་དགོས་ཟེར་བ་ནི་སྡེ་སྣོད་ཀྱི་རྣམ་དབྱེ་མ་ཤེས་པ་ཡིན། སེམས་བསྐྱེད་སྲུང་བའི་ཐབས་གསང་བ་ལ་རེ་བ་ཐབས་རྡུགས་པ་ཡིན་ནོ། ། གསུམ་པ་ནི། མི་སྐྱེ་བའི་ཆོས་ལ་བཟོད་པ་ཐོབ་པའི་སྦྱིན་པ་ལ་གསུམ་སྟེ། གཏོང་བ་དང༌། ཤིན་ཏུ་གཏོང་བ་དང༌། གཏོང་བ་ཆེན་པོའོ། ། དང་པོ་ནི། རྒྱལ་སྲིད་སྟེར་བའོ། །
གཉིས་པ་ནི། བུ་དང་ཆུང་མ་ལ་སོགས་པ་གཉེན་ཕངས་པ་སྟེར་བའོ། གསུམ་པ་ནི། མགོ་དང་རྐང་ལག་ལ་སོགས་པ་རང་གི་ལུས་སྟེར་བའོ། ། འདི་ལ་དགོངས་ནས་རྒྱལ་བའི་ཡུམ་ལས། ཐབས་ལ་མཁས་པས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ན་འཁོར་ལོ་སྒྱུར་བ་ལ་སོགས་པའི་ལུས་བླངས་ཏེ། ང་ལས་ཡོ་བྱད་རྣམས་ལོང་ལ་སྦྱིན་པ་ཐོང༌། ཚུལ་ཁྲིམས་སྲུངས་ཞེས་བྱ་བ་ནས་ང་ནི་ནང་གི་ལུས་ལའང་ཆགས་པ་མེད་ན། ཕྱིའི་ལོངས་སྤྱོད་ལ་ལྟ་ཅི་སྨོས་ཞེས་བྱ་བ་ལ་སོགས་པ་རྒྱས་པར་གསུངས་པ་ལྟར་རོ། ། ལུང་འདི་རབ་ཏུ་བྱུང་བའི་སྦྱིན་པ་ལ་སྦྱོར་བ་ཡོད་དེ།
དེ་དག་གིས་མདོ་སྡེའི་དགོངས་པ་མ་ཤེས་པར་ཟད་དེ། ། འདིའི་སྐབས་སུ་ཐམས་ཅད་སྒྲོལ་གྱིས་བུ་དང་བུ་མོ་བྲམ་ཟེའི་གཡོག་ཏུ་བྱིན་པ་དང༌། ཤི་བི་པའི་རྒྱལ་པོས་བྲམ་ཟེ་ལོང་བ་ལ་མིག་བྱིན་པ་དང༌། རི་བོང་གིས་བྲམ་ཟེ་འཁྱམས་པ་ལ་ལུས་བྱིན་པ་ལ་སོགས་པ་སྐྱེས་རབས་ནས་ཇི་ལྟར་འབྱུང་བ་དང༌། རྒྱལ་པོ་ཟླ་འོད་ཀྱིས་བྲམ་ཟེ་ལ་དབུ་བྱིན་པ་དང༌། རྒྱལ་པོ་གསེར་མདོག་གིས་ལུས་སྟོད་སྨད་དུ་གཏུབས་ནས་བྱིན་པ་ལ་སོགས་པ་མདོ་རྣམས་ལས་འབྱུང་བའི་དོན་རང་གིས་བསམ་ཞིང་གཞན་ལ་བསྟན་པར་བྱའོ། ། གསུམ་པ་སྦྱིན་པ་དེ་ཕྱིན་ཅི་མ་ལོག་པར་བསྒྲུབ་པ་ལ་གཉིས་ཏེ། ཡོན་ཏན་བཞི་བསྒྲུབ་པ་དང༌། ཆགས་པ་བདུན་སྤང་བའོ། ། དང་པོ་ནི།
མདོ་སྡེ་རྒྱན་ལས། སྦྱིན་པས་མི་མཐུན་ཕྱོགས་ཉམས་དང༌། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། ། ཞེས་གསུངས་པས་སྔར་བཤད་པ་ལྟར་སེར་སྣ་སྤངས་པ། རྣམ་པར་མི་རྟོག་པ། གང་ཟག་དང་ཆོས་ཀྱི་བདག་མེད་རྟོགས་པ། འདོད་པ་ཐམས་ཅད་ཡོངས་སུ་རྫོགས་པ་སྟེ་ཆོས་དང་མཐུན་པའི་ཅི་འདོད་པ་སྟེར་བ། སེམས་ཅན་ཡོངས་སུ་སྨིན་པར་བྱེད་པ་གསུམ་ནི།
སྦྱིན་པས་བསྡུས་ནས་ཉན་ཐོས་དང༌། རང་སངས་རྒྱས་དང༌། ཐེག་པ་ཆེན་པོ་སྟེ་གསུམ་ལ་སྐལ་པ་ཇི་ལྟ་བ་བཞིན་འགོད་པའོ། ། གཉིས་པ་ཆགས་པ་བདུན་སྤང་བ་ནི། བྱང་ཆུབ་སེམས་དཔའི་སྦྱིན་པ་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ལ། ། མ་ཆགས་མི་ཆགས་ཆགས་པ་མེད། ། ཅེས་གསུངས་པས། མི་མཐུན་ཕྱོགས་ཆགས་པ་བདུན་སྤོང་བ་ནི།
ལོངས་སྤྱོད་ལ་ཆགས་པ་དང༌། བཤོལ་པ་སྟེ། ཕྱི་བཤོལ་ལ་ཆགས་པ་དང༌། དེ་ཙམ་གྱིས་ཆོག་པར་འཛིན་པ་ལ་ཆགས་པ་དང༌། ལན་ལ་རེ་བ་ལ་ཆགས་པ་དང༌། རྣམ་པར་སྨིན་པ་ལ་ཆགས་པ་དང༌། མི་མཐུན་པའི་ཕྱོགས་ལ་ཆགས་པ་སྟེ་སེར་སྣ་ལ་སོགས་པ་སྤོང་མི་འདོད་པའོ། ། རྣམ་པར་གཡེང་བ་ལ་ཆགས་པ་ལ་གཉིས་ལས། ཡིད་ལ་བྱེད་པའི་གཡེང་བ་ནི། ཐེག་པ་དམན་པ་ལ་དགའ་བ་དང༌།
རྣམ་པར་རྟོག་པའི་གཡེང་བ་སྟེ་འཁོར་གསུམ་དུ་ཞེན་པའོ། ། ལོངས་སྤྱོད་ཕྱི་བཤོལ་ཆོག་པར་འཛིན། ། ལན་དང་རྣམ་སྨིན་མི་མཐུན་ཕྱོགས། ། རྣམ་པར་གཡེང་ལ་ཆགས་པ་སྟེ། ། བདུན་པོ་འདི་དག་མཁས་པས་སྤང༌། ། ཞེས་བྱ་བ་ནི་བསྡུ་བའི་ཚིགས་བཅད་དོ། ། གསུམ་པ་སྦྱིན་པའི་ཕན་ཡོན་ལ་གཉིས་ཏེ། གནས་སྐབས་ཀྱི་ཕན་ཡོན་དང༌། མཐར་ཐུག་གི་ཕན་ཡོན་ནོ། ། དང་པོ་ལ་གཉིས་ལས།
ཚེ་འདིར་འབྱུང་བའི་ཕན་ཡོན་ནི། སྦྱིན་པས་སེམས་ཅན་མགུ་བར་བྱས་པས་ལོངས་སྤྱོད་དང༌། སྙན་པ་དང༌། གྲགས་པ་དང༌། དཔལ་དང༌། བདེ་བ་ཕུན་སུམ་ཚོགས་པ་འཐོབ་སྟེ། སྤྱོད་འཇུག་ལས། སེམས་ཅན་མགུ་ལས་བྱུང་བ་ཡི། ། མ་འོངས་སངས་རྒྱས་འགྲུབ་ལྟ་ཞོག ། ཚེ་འདི་ཉིད་ལ་དཔལ་ཆེན་དང༌། །
གྲགས་དང་སྐྱིད་འགྱུར་ཅིས་མ་མཐོང༌། ། ཞེས་བྱ་བ་དང༌། མདོ་སྡེ་རྒྱན་ལས། སྦྱིན་པ་པོ་ནི་ལོངས་སྤྱོད་མི་འདོད་ཀྱང༌། ། ལོངས་སྤྱོད་ཤིན་ཏུ་མང་ལ་བཟང་དང་ཕྲད། ། ཅེས་གསུངས་པ་ལྟར་རོ། ། ཚེ་ཕྱི་མ་ལ་འབྱུང་བ་ནི། མྱོང་བ་རྒྱུ་མཐུན་གྱི་འབྲས་བུ་ཅི་འདོད་པའི་ལོངས་སྤྱོད་ཐོབ། བྱེད་པ་རྒྱུ་མཐུན། གཞན་ལའང་ཅི་འདོད་པ་སྟེར་ཕོད་པར་འགྱུར།
གཞན་ཡང་ཡུལ་ངན་པ་དང༌། མུ་གེའི་བསྐལ་པ་ལ་སོགས་པར་གཏན་མི་སྐྱེ་བ་ལ་སོགས་པ་ཕན་ཡོན་དཔག་ཏུ་མེད་དོ། ། སྡུད་པ་ལས། བྱང་ཆུབ་སེམས་དཔའི་སྦྱིན་པ་ཡི་དྭགས་འགྲོ་བ་གཅོད། ། དབུལ་པ་དང་ནི་དེ་བཞིན་ཉོན་མོངས་ཐམས་ཅད་གཅོད། ། སྤྱོད་ཚེ་ལོངས་སྤྱོད་མཐའ་ཡས་རྒྱས་པ་ཐོབ་པར་འགྱུར། ། ཞེས་བྱ་བ་ལ་སོགས་པ་གསུངས་པ་ལྟར་རོ། ། གཉིས་པ་མཐར་ཐུག་གི་ཕན་ཡོན་ནི། སངས་རྒྱས་པ་ན་འཇིག་རྟེན་དང་འཇིག་རྟེན་ལས་འདས་པའི་འཁོར་རྒྱ་མཚོ་ལྟ་བུ་འདུ། འཇིག་རྟེན་དང་འཇིག་རྟེན་ལས་འདས་པའི་དགེ་བའི་རྩ་བ་ལས་གྲུབ་པའི་མཆོད་པ་རྣམས་འབྱུང༌།
ནམ་མཁའ་མཛོད་ཀྱི་ཏིང་ངེ་འཛིན་ལ་དབང་བསྒྱུར་བ་ལ་སོགས་པ་ཡོན་ཏན་དཔག་ཏུ་མེད་པ་ཐོབ་བོ།། ༈ །།གཉིས་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གསུམ་སྟེ། ཚུལ་ཁྲིམས་ཀྱི་མཚན་ཉིད་དང༌། ཚུལ་ཁྲིམས་ཀྱི་རང་བཞིན་ངེས་པར་བྱ་བ་དང༌། ཚུལ་ཁྲིམས་བསྲུངས་པའི་ཕན་ཡོན་ནོ། ། དང་པོ་ནི། ། གཞན་གྱི་དོན་དུ་རང་གི་ཁ་ན་མ་ཐོ་བ་སྤང་པའོ། ། དེ་སྦྱོར་དངོས་རྗེས་གསུམ་གྱིས་ཟིན་ན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པར་འགྱུར་རོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། ཚུལ་ཁྲིམས་ཀྱི་མི་མཐུན་ཕྱོགས་ངོས་གཟུང་བ་དང༌།
གཉེན་པོའི་རང་བཞིན་སོ་སོར་དཔྱད་པ་དང༌། དེ་དག་ཕྱིན་ཅི་མ་ལོག་པར་བསྒྲུབ་པའོ། ། དང་པོ་ལ་གཉིས་ལས། འཆལ་བའི་ཚུལ་ཁྲིམས་ངོས་གཟུང་ན། དེའང་སྡོམ་པ་གཏན་བསྲུང་མི་ནུས་པ་དང༌། བསྲུངས་ཀྱང་མུ་སྟེགས་བྱེད་ཀྱི་ཚུལ་ཁྲིམས་ལྟར་ཕྱིན་ཅི་ལོག་དང༌། ཕྱིན་ཅི་མ་ལོག་ཀྱང་ཉན་ཐོས་ཀྱི་ཚུལ་ཁྲིམས་ལྟར་སངས་རྒྱས་ཀྱི་རྒྱུར་མི་འགྲོ་བ་སྟེ་གསུམ་མོ། ། གཉིས་པ་དེའི་ཉེས་པ་བསམ་པ་ལ་གཉིས་ཏེ། ཚེ་འདིའི་ཉེས་པ་དང༌། སྐྱེ་བ་གཏན་གྱི་ཕུན་སུམ་ཚོགས་པ་འཇོམས་པའོ། །
དང་པོ་ནི། ཚུལ་ཁྲིམས་འཆལ་བ་ལ་ལྷ་དང་བཅས་པའི་འཇིག་རྟེན་ཐམས་ཅད་ཀྱིས་བརྙས་པར་འགྱུར་རོ། ། དེ་ཡང་ཚུལ་ཁྲིམས་འཆལ་བ་བླ་མ་དང་དཀོན་མཆོག་གི་སྤྱན་སྔར་འགྲོ་བ་རང་ཉིད་ངོ་གནོང༌། ། དགེ་འདུན་གྱི་གྲལ་དུ་འཇུག་པ་བག་ཚ། སྦྱིན་བདག་གི་དད་རྫས་ལེན་པ་སེམས་ཞུམ། མི་ཐམས་ཅད་ཀྱང་དེ་ལ་བརྙས། མི་མ་ཡིན་པ་ཐམས་ཅད་ཀྱིས་བར་དུ་གཅོད། ལྷ་ཐམས་ཅད་ཀྱིས་བསྲུང་བར་མི་འགྱུར། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀྱིས་བས་བར་འགྱུར་རོ། ། གཉིས་པ་སྐྱེ་བ་གཏན་གྱི་ཕུན་སུམ་ཚོགས་པ་འཇོམས་པའང༌།
ཏིང་ངེ་འཛིན་རྒྱལ་པོ་ལས། ཚུལ་ཁྲིམས་འཆལ་བ་ངན་འགྲོར་དེ་འགྲོ་སྟེ། ། དེ་ལ་ཐོས་པ་མང་པོས་སྐྱོབ་མི་ནུས། ། ཞེས་གསུངས་པས། སྤྱིར་ཚུལ་ཁྲིམས་འཆལ་བ་ལ་བདེ་འགྲོ་འབྱུང་བ་མི་སྲིད། ཚུལ་ཁྲིམས་ཀྱི་ཡན་ལག་ཉམས་པས་ཀྱང་ཀླུའི་གནས་སུ་སྐྱེ་བར་གསུངས། ། བརྒྱ་ལ་ངན་སོང་ནས་ཐར་ནས་མཐོ་རིས་སུ་སྐྱེས་ནའང༌། སྲོག་གཅོད་པས་ནི་ཚེ་ཐུང་ཞིང༌། ། མ་བྱིན་ལེན་པས་ནོར་དང་བྲལ། ། བྱི་བྱེད་པས་ནི་དགྲ་མང་ཞིང༌། །
བརྫུན་དུ་སྨྲ་བས་སྐུར་བར་འགྱུར། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་སྡུག་བསྔལ་སྐྱེ་བ་སྟེ། ། མི་ཉིད་ཀྱིས་ནི་འབྲས་བུ་ཉིད། ། ཀུན་གྱི་དང་པོ་ངན་འགྲོར་འགྲོ། ། ཞེས་གསུངས་པ་ལྟར། ཚེ་ཐུང་བ་ལ་སོགས་པ་གང་མི་འདོད་པའི་དངོས་པོ་རྣམས་ཐོག་ཏུ་འབབ་པར་འགྱུར་རོ། ། འདི་དག་གི་སྐབས་སུ་མི་དགེ་བ་བཅུ་སྤྱད་པས་སེམས་ཅན་དམྱལ་བའི་གནས་སུ་སྐྱེས་པ་དང༌།

ཚུལ་ཁྲིམས་ཀྱི་ཡན་ལག་ཉམས་པས་ཀླུའི་རྒྱལ་པོ་ཨེ་ལའི་འདབ་ཏུ་སྐྱེས་པའི་ལོ་རྒྱུས་ལ་སོགས་པ་བཤད་དོ། ། གཉིས་པ་གཉེན་པོའི་རང་བཞིན་སོ་སོར་དཔྱད་པ་ལ་གཉིས་ལས། དང་པོ་རྒྱུའི་གཉེན་པོ་ནི། ཚུལ་ཁྲིམས་འཆལ་བའི་རྒྱུ་ཉོན་མོངས་པ་ཤས་ཆེ་བ་ཡིན་པས་དེའི་གཉེན་པོ་ལ་གཉིས་ལས། ཕྱོགས་རེའི་མགོ་གནོན་ནི་དཔུང་བཟང་ལས། འདོད་ཆགས་ཤས་ཆེ་མི་གཙང་ཤ་ཚིལ་དང༌། ། པགས་པ་ཀེང་རུས་ལྟ་བས་རྣམ་པར་བཟློག ། ཞེ་སྡང་ལ་ནི་བྱམས་པའི་ཆུ་ཡིན་ཏེ། ། གཏི་མུག་ལ་ནི་རྟེན་འབྲེལ་ལམ་གྱིས་སོ། ། ང་རྒྱལ་ལ་ནི་ཁམས་ཀྱི་རབ་ཏུ་དབྱེ། ། ཞེས་བྱ་བ་ལ་སོགས་པ་དང༌།
མཐའ་དག་དཔྱིས་འབྱིན་གྱི་གཉེན་པོ་ཡང་རྣམ་འགྲེལ་ལས། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མ་དེ་དོན་ཡིན། ། ཞེས་བྱ་བ་དང༌། སློབ་དཔོན་འཕགས་པས། མ་རིག་འགགས་པར་གྱུར་པ་ནི། ། ཤེས་པས་དེ་ཉིད་བསྒོམས་པས་སོ། ། དེ་དང་དེ་ནི་འགགས་གྱུར་པས། ། དེ་དང་དེ་ནི་མངོན་མི་འགྱུར། ། ཞེས་གསུངས་པས་སྟོང་ཉིད་ཀྱི་ཏིང་ངེ་འཛིན་ལ་འདྲེས་པར་བྱའོ། །
གཉིས་པ་འབྲས་བུའི་གཉེན་པོ་ནི། ཉོན་མོངས་པ་ལ་བརྟེན་ནས་ཚུལ་བཞིན་མ་ཡིན་པའི་ཡིད་ལ་བྱེད་པ་སྐྱེ། དེ་ལས་ལུས་ངག་གི་ཚུལ་ཁྲིམས་འཆལ་བ་འབྱུང་བས། དེའི་གཉེན་པོ་ཚུལ་ཁྲིམས་ལ་གསུམ་སྟེ། སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་སོ། ། དང་པོ་ལའང་སོ་སོར་ཐར་པ་དང༌། བྱང་ཆུབ་སེམས་དཔའི་སྡོམ་པ་གཉིས་ལས། སོ་སོར་ཐར་པའི་སྡོམ་པ་ལ་གཉིས་ཏེ།
བྱང་ཆུབ་སེམས་དཔའ་ཁྱིམ་པས་བསླབ་པ་དང༌། ། རབ་ཏུ་བྱུང་བས་བསླབ་པའོ། ། དང་པོ་ནི། དཀོན་མཆོག་གསུམ་ལ་སྐྱབས་འགྲོ་བླངས་ནས་བསྙེན་གནས་ཙམ་བསྲུང་བ་སྐྱབས་གསུམ་འཛིན་པའི་དགེ་བསྙེན། སྲོག་སྡོམ་བླངས་བ་སྣ་གཅིག་སྤྱོད་པ། མ་བྱིན་པར་ལེན་པ་སྤོང་བ་སྣ་འགའ་སྤྱོད་པ། བརྫུན་དང་གསུམ་སྤོང་བ་ཕལ་ཆེར་སྤྱོད་པ། འདོད་ལོག་དང༌། ཆང་སྤོང་ན་ཡོངས་སུ་རྫོགས་པའི་དགེ་བསྙེན་ནོ། ། མདོ་ལས་དགེ་བསྙེན་སྟོན་པ་གཞན་ལ་མི་བརྟེན་པ་ཆོས་དགེ་བ་བཅུར་སྤྱོད་པ།
ཞེས་གསུངས་པའང་དེ་ཡིན་ནོ། ། འོ་ན་མི་དགེ་བ་བཅུ་སྤངས་པ། དགེ་བ་བཅུ་བསྒྲུབ་དགོས་པ་ལ་ཡན་ལག་ལྔ་ལས་མི་ལེན་པ་འགལ་ལོ་ཞེ་ན། ལྔ་བསྲུངས་པས་བཅུ་པོ་དོན་གྱིས་བསྲུངས་པར་འགྱུར་ཏེ། སྲོག་གཅོད་པ་སྤངས་པས་གནོད་སེམས་ཤུགས་ལ་སྤངས་ཤིང༌། མ་བྱིན་པར་ལེན་པ་སྤངས་པས་བརྣབ་སེམས་ཤུགས་ལ་སྤངས་ལ། བརྫུན་སྤངས་པས་ཕྲ་མ་དང་ཀྱལ་བ་དང་ཚིག་རྩུབ་ཤུགས་ལ་སྤངས་ཤིང༌། དགེ་བསྙེན་ལེན་པ་ཉིད་ཀྱིས་ལས་རྒྱུ་འབྲས་ལ་ཡིད་ཆེས་པས་ལོག་ལྟ་ཤུགས་ལ་ཁེགས་སོ། ། ཡང་དག་པར་ན་དགེ་བསྙེན་ཀྱིས་བསླབ་པའི་གཞི་བཅུ་ལེན་པ་ཡིན་མོད་ཀྱི། དགེ་བསྙེན་བསླབ་པའི་གཞི་ལྔ་བླངས་པ་ཞེས་གསུངས་པ་ནི་གྲངས་མངས་བས་འཇིགས་པ་སྤངས་པའི་དོན་དུ་གསུངས་ཏེ།
དགེ་བསྙེན་གྱི་སྡོམ་པ་བརྒྱད་པ་ལས། ཡན་ལག་ལྔ་ཡི་ཆོ་ག་ནི། ། གཞུག་པ་རུ་ནི་འདོད་པས་སོ། ། ཞེས་གསུངས་པ་ལྟར་རོ། ། ཁ་ཅིག་དགེ་བསྙེན་གྱི་སྡོམ་པ་ལ་ལོག་ལྟ་སྤང་བ་ལེན་པ་ཐོས་ཏེ་སྡེ་སྣོད་ཀྱི་རྒྱུས་ཆུང་བར་ཟད་དོ། ། ཉན་ཐོས་བྱེ་བྲག་ཏུ་སྨྲ་བ་དེ་ལས་གཞན་པའི་དགེ་བསྙེན་མི་འདོད་ལ། མདོ་སྡེ་པ་དག རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤང་བ་སྟེ། །
དགེ་སློང་དགེ་སྦྱོང་དེ་ཡིན་བྲམ་ཟེ་དེ། ། ཞེས་བྱ་བའི་གཞུང་ལ་བརྟེན་ནས་དེའི་སྟེང་དུ་ཚངས་པར་སྤྱོད་པའི་དགེ་བསྙེན་འདོད་ཅིང༌། ཡང་འཕགས་པ་གནས་བརྟན་སྡེ་པ་དག་བསྙེན་གནས་ཡན་ལག་བརྒྱད་པ་ཇི་སྲིད་འཚོའི་བར་དུ་བླངས་ན་གོ་མིའི་དགེ་བསྙེན་དུ་འགྱུར་རོ། ། ཞེས་འཕགས་པ་གནས་བརྟན་སྡེ་པའི་མན་ངག་བརྒྱུད་པ་ལས་ཐོས་ཞེས་གསུངས་པས་གོ་མིའི་དགེ་བསྙེན་ཞེས་བྱ་བ་འདོད་དོ། ། ཐེག་པ་ཆེན་པོ་པའང་དོན་འདི་བཞེད་དོ། ། དཀོན་མཆོག་བརྩེགས་པ་ལས། རྒྱལ་པོའི་བུ་སྙིང་རྗེ་ཆེར་སེམས་ཀྱིས་བསྙེན་གནས་ཡན་ལག་བརྒྱད་པ་ཇི་སྲིད་འཚོའི་བར་དུ་བླངས་པར་བཤད་དེ། འོན་ཀྱང་གོ་མིར་མིང་མ་བཏགས་སོ། ། གོ་མི་འདི་སཾསྐྲྀ་ཏའི་སྐད་ཡིན་ཏེ། སྒྲ་པ་དག
ངག་ཕྱོགས་ས་དང་འོད་ཟེར་དང༌། ། བ་ལང་མིག་དང་རྡོ་རྗེ་དང༌། ། མཐོ་རིས་ཆུ་དང་དོན་དགུ་ལ། ། མཁས་པས་གོ་སྒྲ་ངེས་གཟུང་བྱ། ། ཞེས་གསུངས་པས། བོད་སྐད་དུ་བསྒྱུར་ན་སྒྲ་ཕྱོགས་སུ་ལྷུང་པར་འགྱུར་པས་གོའུ་ཏ་མའི་སྒྲ་ལྟར་རྒྱ་སྐད་དུ་འཇོག་པའི་རྒྱུ་མཚན་དེ་ཡིན་ནོ། ། འདུལ་བ་མདོ་རྩ་ཐམས་ཅད་ཡོད་སྨྲའི་གཞུང་ཡིན་པས་ཚངས་སྤྱོད་དང་གོ་མི་གཉིས་མ་གསུངས། དེས་ན་འདུལ་འཛིན་རྣམས་ལ་འདི་གཉིས་ཀྱི་ཆོ་ག་མི་འབྱུང་པའི་རྒྱུ་མཚན་དེ་ཡིན། འདི་གཉིས་ཁྱིམ་ཐབ་སྤངས་པ་ཡིན་པས་རབ་ཏུ་བྱུང་བའི་ནང་དུ་འདུ་མོད་ཀྱི། བར་མའི་ཆོ་ག་མ་བྱས་པས་ཕྱེད་རབ་ཏུ་བྱུང་བ་ཞེས་གཞུང་འགའ་ལས་གྲགས་སོ། །
འདི་དག་གི་དགེ་བ་དང་མི་དགེ་བའི་རྒྱུ་འབྲས་ངོས་བཟུང་པ་ནི་ཡི་གེ་མངས་ཀྱིས་དོགས་པས་མ་བྲིས་སོ། ། གཉིས་པ་རབ་ཏུ་བྱུང་བའི་དགེ་ཚུལ་དང་དགེ་སློང་གི་བསླབ་པར་བྱ་བ་ནི་འདུལ་བ་ནས་འབྱུང་བ་བཞིན་དུ་ཤེས་པར་བྱའོ། ། འདི་དག་ཀྱང་བྱང་ཆུབ་ཀྱི་སེམས་དང་འཁོར་གསུམ་ཡོངས་སུ་དག་པས་མ་ཟིན་ན་ཉན་ཐོས་ཀྱི་ཡིན་ཡང༌། དེ་དག་གིས་ཟིན་ཅིང་གཞན་དོན་དུ་སྤྱོད་ན་བྱང་ཆུབ་སེམས་དཔའི་སོ་སོར་ཐར་པར་འགྱུར་རོ། ། གཉིས་པ་བྱང་ཆུབ་སེམས་དཔའི་སྡོམ་པ་ནི། དབུ་མའམ། སེམས་ཙམ་པའི་སེམས་བསྐྱེད་བྱས་ནས་རང་རང་གི་བསླབ་པར་བྱ་བ་ལ་བསླབ། གཉིས་ཀ་ལ་ཐུན་མོང་དུ་ནག་པོའི་ཆོས་བཞི་སྤོང་བ་དང༌། དཀར་པོའི་ཆོས་བཞི་ལ་སློབ་པ་ལ་གོང་དུ་བཤད་པ་བཞིན་དུ་བསླབ་བོ། ། དེ་ཉམས་སུ་ལེན་པ་ལའང་བསྡུས་པ་དང༌།
རྒྱས་པ་གཉིས་སོ། ། བསྡུས་པ་ལའང༌། ཡུལ་དང༌། དུས་དང༌། ངོ་བོ་ལ་བསླབ་པ་གསུམ་ལས། ཡུལ་ནི་མི་དགེ་བ་བཅུ་ལ་དཔེར་བརྗོད་ན། སྲོག་གཅོད་པའི་ཡུལ་མིའམ་དུད་འགྲོ་ལ་སོགས་པ་རང་དང་འགྲོགས་པ་མི་གསོད་པ་ལ་བསླབ། དེ་ལ་གོམས་ནས་མི་དང་དུད་འགྲོ་གཞན་མི་གསོད་པ་ལའང་རྒྱ་བསྐྱེད་ཅིང་བསླབ། དེ་བཞིན་དུ་མ་བྱིན་པར་ལེན་པའང་ཐོག་མར་རང་གི་འབྲེལ་བའམ། ཁྱིམ་མཚེས་ལ་སོགས་པའི་ནོར་མི་ལེན་པ།
དེ་ནས་གཞན་ལ་རྒྱ་བསྐྱེད་ཅིང་བསླབ། དེ་བཞིན་དུ་བརྫུན་དུ་སྨྲ་བ་ལ་སོགས་པ་གཞན་ལའང་སྦྱར་ཏེ་ཤེས་པར་བྱའོ། ། དུས་ཀྱང་ཉི་མ་ཕྱེད་དང་ཉིན་གཅིག་དང་ཞག་གཅིག་དང་ཟླ་བ་ཕྱེད་དང་ཟླ་བ་དང་ལོའི་བར་སྤོང་བ་ལ་གོམས་པར་བྱ་ཞིང་བསླབ་བོ། ། རང་གི་ངོ་བོ་ཡང་མི་དགེ་བ་བཅུ་གང་ནུས་པ་རེ་རེ་སྤོང་བ་ལ་བསླབ་ཅིང༌། དེ་ནས་གཉིས་དང༌། གསུམ་ནས་བཅུའི་བར་དུ་སྤོང་པ་ལ་བསླབ་སྟེ། དེ་ཡང་ཐོག་མར་སྡིག་པ་དང་ལྟུང་བ་རགས་པ་སྤང༌། དེ་ནས་འབྲིང༌། དེ་ནས་ཕྲ་ཞིང་ཕྲ་པའི་བར་དུ་སྤོང་བ་ལ་བསླབ། ཉེས་པ་བྱུང་ན་ཕྱིར་བཅོས་པ་ཡང་ཐུན་ཚོད་ལ་ལྟོས་པའི་ལྟུང་བ་རྣམས་ཐུན་ཚོད་མ་སོང་བ་ལ་བཤགས་པ་བྱ་སྟེ།
ཁོ་བོའི་བླ་མ་རྗེ་ས་སྐྱ་པ་ཆེན་པོའི་ཞལ་ནས། རྒྱ་མཚོ་ཆེན་པོ་རོ་དང་མི་འགྲོགས་པ་ལྟར། ཆོས་བྱེད་པ་ལྟུང་བ་དང་མི་འགྲོགས་པ་དགོས་གསུང༌། དེའང་ཉལ་བའི་ཚེ་ཉིན་པར་ལྟུང་བ་བྱུང་མ་བྱུང་བརྟག མ་བྱུང་ན་དགའ་བ་བསྒོམ། དེའི་དགེ་བ་སངས་རྒྱས་སུ་བསྔོ། བྱུང་ན་རང་གི་སེམས་ལ་ཁྲེལ་དེད་འགྱོད་པ་བསྐྱེད་དེ་ཕྱི་བཤོལ་མི་བྱ་བར་བཤགས་པ་བྱ། ཉེས་པ་མ་དག་པར་མི་ཉལ་ལོ། ། ནངས་པར་ལྡང་པ་ནའང་དེ་བཞིན་དུ་བྱས་ལ་ཉེས་པ་མ་བཤགས་པར་ཟས་མི་ཟ་བ་ལ་བསླབ་སྟེ། ལེགས་པར་གྲུབ་པ་ལས།
ཉིན་མོར་བག་མེད་བྱས་པ་དག ། མཚན་མོར་སོ་སོར་བཤགས་པར་བྱ། ། ནུབ་མོར་བྱས་པ་ནངས་པར་བཤགས། ། ལེགས་པར་བྱས་ལ་མངོན་དགའ་བྱ། ། ཞེས་གསུངས་པ་ལྟར་རོ། ། དེ་ལྟར་གོམས་ན་ཆོས་པ་རྒྱ་མཚོ་ཆེན་པོ་དང་འདྲ་བ་འབྱུང་སྟེ། མདོ་ལས་སྐྱེས་བུ་དམ་པའི་ལས་གཉིས་ཏེ། དང་པོ་ལྟུང་བ་མི་འབྱུང་བ་དང༌། བྱུང་བ་ཕྱིར་བཅོས་པའོ་ཞེས་གསུངས་པའང་དེ་ལ་དགོངས་པ་ཡིན་ནོ། ། བསྙེན་གནས་ཀྱི་སྐབས་སུ་འདུལ་བ་ལུང་གི་ལྷའི་བུ་ཡན་ལག་ཉམས་པ་ལ་སོགས་པའི་གཏམ་དང༌།
སྲོག་གཅོད་པ་སྤོང་བ་ལ་ལེགས་པར་ཕ་རོལ་ཏུ་ཕྱིན་པ་ལ་སོགས་པའི་སྐྱེས་རབས་དང་ཡང་སྦྱར་བར་བྱའོ། ། དེ་བཞིན་དུ་དགེ་བ་བཅུ་གཞན་ལའང་བསྲུངས་པའི་ཕན་ཡོན་དང་མ་བསྲུངས་པའི་ཉེས་དམིགས་ཀྱི་གཏམ་རྒྱུད་སྐྱེས་རབས་སམ། མདོ་རྣམས་ལས་འབྱུང་བ་ཅི་རིགས་པ་སྦྱར་ཏེ་ཤེས་པར་བྱའོ། ། གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་ནི། དགེ་བའི་ཆོས་བསྒྲུབ་པའི་ཕྱིར་མི་དགེ་བའི་ཆོས་གཞི་དང་བཅས་པ་སྤངས་པའི་སེམས་པ་རྒྱུན་ཆགས་སོ། ། དབྱེ་ན་སྐྱབས་འགྲོ་ནས་སངས་རྒྱས་ཀྱི་ཡོན་ཏན་གྱི་བར་གྱི་དགེ་བའི་ཆོས་སྡུད་པ་ལ་ཅི་རིགས་པར་སློབ་པ་སྟེ། ལེགས་པར་བཤད་པ་རིན་པོ་ཆེའི་གཏེར་ལས། རང་ལ་དགོས་པའི་བསྟན་བཅོས་འགའ། ། ཉི་མ་རེ་རེར་ཚིག་རེ་ཟུངས། ། གྲོག་མཁར་དང་ནི་སྦྲང་རྩི་ལྟར། །
རིང་པོ་མི་ཐོག་མཁས་པར་འགྱུར། ། ཞེས་པ་ལྟར་རོ། ། དེ་བཞིན་དུ་དེ་དག་རང་ས་དང་འགལ་པའི་སྤང་བྱ་རྣམས་ཅི་ནུས་སྤང་ཞིང༌། སོ་སོའི་ཉེས་པ་གང་བྱུང་བ་ལ་རང་རང་གི་ཚུལ་དང་མཐུན་པའི་སྡིག་པ་དང་ལྟུང་བ་བཤགས་པར་བྱའོ། ། གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ནི། གཞན་དོན་བསྒྲུབ་པའི་ཕྱིར་དེ་དང་འགལ་བ་གཞི་དང་བཅས་པ་སྤོང་བའི་སེམས་པ་རྒྱུན་ཆགས་སོ། ། དེ་ལ་གཞན་དོན་དུ་འགྱུར་ན་རང་གི་སྡོམ་པའི་ཚུལ་ཁྲིམས་དང་འགལ་ཡང་གཞན་དོན་དུ་ཕམ་པ་བཞི་ཡང་སྤྱོད་པ་སྟེ། བྲམ་ཟེའི་ཁྱེའུ་སྐར་མའམ། དེད་དཔོན་སྙིང་རྗེ་ཆེན་པོ་ལ་སོགས་པ་ལྟ་བུའོ། ། ཡང་གཞན་དོན་དུ་འགྱུར་ན་རང་གི་དགེ་བ་ཆོས་སྡུད་ཀྱི་ཚུལ་ཁྲིམས་ཀྱང་འདོར་བ་སྟེ།
བྱང་ཆུབ་སེམས་དཔའ་མེ་ཏོག་ཟླ་མཛེས་སམ། བརྒྱ་བྱིན་མིག་མཛེས་ལ་སོགས་པ་བཞིན་ནོ། ། གསུམ་པ་དེ་དག་ཕྱིན་ཅི་མ་ལོག་པར་བསྒྲུབ་པ་ལ་གཉིས་ཏེ། ཡོན་ཏན་བཞི་བསྒྲུབ་པ་དང༌། ཆགས་པ་བདུན་སྤང་བའོ། ། དང་པོ་ནི། ཚུལ་ཁྲིམས་མི་མཐུན་ཕྱོགས་ཉམས་དང༌། ། ཞེས་བྱ་བ་ལ་སོགས་པ་གསུངས་པས། མི་མཐུན་ཕྱོགས་འཆལ་བའི་ཚུལ་ཁྲིམས་སྤང་བ། རྣམ་པར་མི་རྟོག་པ་བདག་མེད་རྟོགས་པ།
འདོད་པ་ཡོངས་རྫོགས་བྱེད་པ་ནི་ཚུལ་ཁྲིམས་ཀྱིས་གཞན་ལ་ལུས་ངག་ཡིད་སྡོམ་པ། སེམས་ཅན་སྨིན་པར་བྱེད་པ་ནི་ཚུལ་ཁྲིམས་ཀྱིས་མགུ་བར་བྱས་ནས་སེམས་ཅན་རྣམས་ཐེག་པ་གསུམ་ལ་འགོད་པའོ། ། གཉིས་པ་ཆགས་པ་བདུན་སྤང་བ་ནི། བྱང་ཆུབ་སེམས་དཔའི་ཚུལ་ཁྲིམས་ནི། ། མ་ཆགས་ཞེས་བྱ་བ་ལ་སོགས་པ་གསུངས་པའོ། ། ཆགས་པ་བདུན་སྤང་སྟེ་དེ་ཡང་མི་མཐུན་ཕྱོགས། འཆལ་པའི་ཚུལ་ཁྲིམས། ཕྱི་བཤོལ། དེ་ཙམ་གྱིས་ཆོག་པར་འཛིན་པ། ལན་ལ་རེ་བ།
རྣམ་སྨིན་ལ་རེ་བ། མི་མཐུན་ཕྱོགས་ལ་ཆགས་པ་སྟེ་དེའི་བག་ལ་ཉལ་མ་བཅོམ་པའོ། གཡེང་བ་ལ་ཆགས་པ་གཉིས་ནི་སྔར་བཞིན་ནོ། ། དེ་ལྟ་བུའི་ཆགས་པ་བདུན་བག་ལ་ཉལ་དང་བཅས་པ་སྤང་ངོ༌། ། གསུམ་པ་ཚུལ་ཁྲིམས་བསྲུངས་པའི་ཕན་ཡོན་ལ་གཉིས་ཏེ། གནས་སྐབས་དང༌། མཐར་ཐུག་གི་ཕན་ཡོན་ནོ། ། དང་པོ་ལ་གཉིས་ལས། ཚེ་འདིར་འབྱུང་བ་ནི། ཚུལ་ཁྲིམས་ལ་གནས་པས་འགྱོད་པ་མེད།
དེའི་སྟོབས་ཀྱིས་ཡིད་བདེ་ཞིང་སེམས་རྣལ་དུ་ཕེབས་ཤེས་རབ་གསུམ་གྱི་རྒྱུར་འགྱུར་བ་ལ་སོགས་པ་ཡོན་ཏན་དཔག་ཏུ་མེད་དེ། ཏིང་ངེ་འཛིན་རྒྱལ་པོ་ལས། ཏིང་འཛིན་རྒྱལ་པོ་སྟོང་པ་འདི་སྒོམ་པ། ། ཚུལ་ཁྲིམས་དག་པའི་མགོ་ལ་དེ་འདུག་སྟེ། ། ཆོས་རྣམས་རང་བཞིན་རྟག་ཏུ་མཉམ་གཞག་པ། ། བྱིས་པ་མི་རིགས་བརྩོན་པས་མི་ཤེས་སོ། ། ཞེས་གསུངས་པ་ལྟར་རོ། ། གཞན་ཡང་ཚུལ་ཁྲིམས་ཀྱི་དྲིའི་སྙན་པས་ཕྱོགས་བཅུར་ཁྱབ། གྲོང་ཁྱེར་གྱི་བསོད་སྙོམས་དོན་ཡོད་པར་བྱེད། ལྷ་དང་བཅས་པའི་འཇིག་རྟེན་གྱི་མཆོད་གནས་སུ་འགྱུར།
ཚོགས་པའི་ནང་ན་མཛེས་ཤིང་བརྗིད་པ་ལ་སོགས་པ་ཚུལ་ཁྲིམས་ཀྱི་ཡོན་ཏན་དཔག་ཏུ་མེད་པ་མདོ་རྣམས་ལས་གསུངས་སོ། ། ཚེ་ཕྱི་མ་ལ་འབྱུང་པའི་ཕན་ཡོན། དད་པས་མི་ཁོམ་འགྲོ་མི་འགྱུར། ། ཁྲིམས་ཀྱིས་འགྲོ་བ་བཟང་པོར་སྐྱེ། ། ཞེས་གསུངས་པ་ལྟར། མཐོ་རིས་ཡོན་ཏན་བདུན་ལྡན་དུ་སྐྱེ་སྟེ་འདི་ལྟར། རིགས་ལྡན་གཟུགས་བཟང་ལོངས་སྤྱོད་ཆེ། ། ཤེས་རབ་ཕུན་ཚོགས་དབང་ཕྱུག་ལྡན། ། ནད་མེད་ཤིན་ཏུ་ཚེ་རིང་བ། ། མཐོ་རིས་ཡོན་ཏན་བདུན་ཞེས་གསུངས། །
ཡོན་ཏན་བདུན་བརྗོད་པའི་གཏམ་ལས་དོན་བསྡུས་པའི་ཚིགས་སུ་བཅད་པའོ། ། ཚུལ་ཁྲིམས་ལེགས་པར་བསྲུངས་པས་གང་དང་གང་དུ་སྐྱེས་པ་དེ་ཐམས་ཅད་དུ་འདི་ལྟ་བུའི་ཡོན་ཏན་ཐོབ་པར་འགྱུར་རོ། ། སྡུད་པ་ལས། ཁྲིམས་ཀྱིས་དུད་འགྲོའི་འགྲོ་བ་དུ་མའི་ངོ་བོ་དང༌། ། མི་ཁོམ་བརྒྱད་སྤོང་དེ་ཡིས་དལ་བ་རྟག་ཏུ་རྙེད། ། ཅེས་གསུངས་པ་ལྟར་རོ། ། གཉིས་པ་མཐར་ཐུག་གི་ཕན་ཡོན་ནི། མངོན་པར་རྫོགས་པར་སངས་རྒྱས་པ་ན། ནམ་མཁའི་མཐས་ཀླས་པའི་འཇིག་རྟེན་ཐམས་ཅད་དུ་དེར་ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྟོན་པ་ཞེས་སྙན་པའི་གྲགས་པ་འབྱུང་བ་དང༌། སྐུ་གསུང་ཐུགས་ཀྱི་ཕྲིན་ལས་ཡོངས་སུ་དག་པས་གཞན་གྱིས་ཤེས་སུ་འོང་ཞེས་བཅབ་པར་དགོངས་པ་མི་མངའ་བའི་བསྲུང་བ་མེད་པ་གསུམ་འཐོབ་སྟེ།
མདོ་སྡེ་རྒྱན་ལས། བསྲུང་མེད་བསྙེལ་པ་མི་མངའ་བས། ། འཁོར་གྱི་ནང་དུ་བག་བརྐྱང་གསུང༌། ། ཀུན་ནས་ཉོན་མོངས་གཉིས་སྤངས་པའི། ། འཁོར་སྡུད་ཁྱེད་ལ་ཕྱག་འཚལ་ལོ། ། ཞེས་བྱ་བ་ལ་སོགས་པ་ཡོན་ཏན་དཔག་ཏུ་མེད་པ་འཐོབ་བོ།། ༈ །།གསུམ་པ་བཟོད་པ་ལ་གསུམ་སྟེ། བཟོད་པའི་མཚན་ཉིད་དང༌། བཟོད་པའི་རང་བཞིན་ངེས་པར་བྱ་བ་དང༌། བཟོད་པ་བསྒོམས་པའི་ཕན་ཡོན་ནོ། །
དང་པོ་ནི། གཞན་གྱིས་གནོད་པ་བྱས་པ་ལ་སེམས་མི་འཁྲུགས་པའོ། ། དེ་སྦྱོར་དངོས་རྗེས་གསུམ་གྱིས་ཟིན་ན་བཟོད་པའི་ཕ་རོལ་ཏུ་ཕྱིན་པར་འགྱུར་རོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། མི་མཐུན་ཕྱོགས་ངོས་གཟུང་བ་དང༌། གཉེན་པོའི་རང་བཞིན་སོ་སོར་དཔྱད་པ་དང༌། དེ་དག་ཕྱིན་ཅི་མ་ལོག་པར་བསྒྲུབ་པའོ། ། དང་པོ་ལ་གཉིས་ལས། ཁོང་ཁྲོ་བ་ངོས་གཟུང་བ་ནི། གཞན་གྱི་གནོད་པས་སེམས་ཁོང་ནས་འཁྲུགས་པའོ། །
གཉིས་པ་དེའི་ཉེས་པ་བསམ་པ་ལ་གཉིས་ཏེ། ཚེ་འདིའི་ཉེས་པ་དང༌། སྐྱེ་བ་གཏན་གྱི་བདེ་བ་འཇོམས་པའོ། ། དང་པོའང་སྤྱོད་འཇུག་ལས། ཞེ་སྡང་ཟུག་རྔུའི་སེམས་འཆང་ན། ། ཡིད་ནི་ཞི་བའི་ཉམས་མི་མྱོང༌། ། དགའ་དང་བདེ་བ་མི་འཐོབ་ལ། ། གཉིད་མི་འོང་ཞིང་བརྟན་མེད་འགྱུར། ། ཞེས་གསུངས་པས། ཞེ་སྡང་ཅན་གྱི་ཡིད་ལ་རྒྱུན་དུ་དགའ་བའི་བསམ་པ་མི་འབྱུང་ཞིང༌།
དེའི་སྟོབས་ཀྱིས་ལུས་ལ་བདེ་བ་མི་རྙེད་ལ། མཚན་མོ་གཉིད་འཆག་ཅིང༌། ཁྲོ་བ་དང་སྤྲུག་བརྡབ་ཀྱི་སྟོབས་ཀྱིས་ལུས་དང་སེམས་རྣལ་དུ་ཕེབས་པའི་བརྟན་པ་མི་རྙེད་པས། བདག་ཚུགས་མི་ཐུབ་ཅིང་གཞན་གྱིས་ཕྱ་བའི་གནས་སུ་འགྱུར་རོ། ། ཡང༌། གང་དག་ནོར་དང་བཀུར་སྟི་ཡིས། ། དྲིན་བྱིན་དེ་ལ་བརྟེན་གྱུར་པ། ། དེ་དག་ཀྱང་ནི་སྡང་ལྡན་པའི། ། རྗེ་དཔོན་དེ་ལ་གསོད་པར་རྒོལ། ། ཞེས་གསུངས་པས།
ཧ་ཅང་གཤིས་ངན་དྲགས་ན་རང་རེ་ལ་བརྟེན་པའི་འཁོར་གཡོག་ཟས་ནོར་གྱིས་བསྐྱངས་པས་ཀྱང་རྗེ་དཔོན་བསད་པའི་དཔེ་ཡོད་ལ། ཡང༌། དེ་ཡིས་མཛའ་བཤེས་སྐྱོ་བར་འགྱུར། ། སྦྱིན་པས་བསྡུས་ཀྱང་བརྟེན་མི་བྱེད། ། ཅེས་གསུངས་པས། སྤྲོ་ཐུང་བ་ལ་མཛའ་བཤེས་ཐམས་ཅད་སྐྱོ་བ་སྐྱེ་ཞིང༌། ཟས་ནོར་བྱིན་ཡང་ལག་ནས་སྟེར་ཡང་ཁས་སྲེག་པ་ཡིན་ཞེས་ཟས་ནོར་ཤོར་ཞིང་གཞན་མ་མགུ་བ་ཅིག་ལས་མི་འབྱུང་ཞིང༌། མདོར་ན་ཁྲོ་བ་བདེར་གནས་པ། ། དེ་ནི་གང་ནའང་ཡོད་མ་ཡིན། ། ཞེས་གསུངས་པ་ལྟར་གཤིས་ངན་ན་ཚེ་འདི་ཕྱི་གཉིས་ཀར་སྡུག་ཅིང༌།
ཆོས་བྱས་ཀྱང་སློབ་དཔོན་གྲོགས་མཆེད་ཡོན་མཆོད་གང་དང་ཡང་འགྲོགས་མི་ཤེས་པས་རང་སྡུག་ཅིང་གཞན་གྱིས་ཆོས་པར་མི་རྩི་བ་ཅིག་ལས་མི་འབྱུང་ལ། མི་ཆོས་པ་གཤིས་ངན་ཡང་ཇི་སྲིད་འཚོའི་བར་བཟའ་ཚོ་སྡུག་འཐབ་བྱེད་ཅིང་གཏམ་མེད་པར་བུ་ཚ་ལ་ལོ་ཙཱ་བར་བཅོལ་དགོས་པར་འགྱུར་རོ། ། གསོན་རིང་ལ་འཐབས་ནས་ཤི་ནས་མྱ་ངན་བྱས་ཀྱང་རང་སྡུག་པ་མ་ཡིན་པ་ཅི་ལའང་མི་ཕན་པས་ཞེ་སྡང་སྤང་དགོས་སོ། ། གཉིས་པ་སྐྱེ་བ་གཏན་གྱི་བདེ་བ་འཇོམས་པ་ཡང༌། འཕགས་པ་དཀོན་མཆོག་བརྩེགས་པ་ལས། ཁོང་ཁྲོ་བ་གང་ཞེ་ན། བསྐལ་པ་སྟོང་དུ་བསགས་པའི་དགེ་བའི་རྩ་བ་སྲེག་པའི་ངང་ཚུལ་ཅན་ནོ། ། ཞེས་གསུངས་ལ། སྤྱོད་འཇུག་ལས་ཀྱང༌། བསྐལ་པ་སྟོང་དུ་བསགས་པ་ཡི། །
སྦྱིན་དང་བདེ་གཤེགས་མཆོད་ལ་སོགས། ། ལེགས་སྤྱད་གང་ཡིན་དེ་ཀུན་ཡང༌། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་གསུངས་ཤིང༌། རིན་པོ་ཆེ་ཕྲེང་བ་ལས། ཞེ་སྡང་གིས་ནི་དམྱལ་བར་འཕེན། ། ཞེས་གསུངས་པས། ཞེ་སྡང་གིས་བསྐལ་པ་མང་པོར་བསགས་པའི་དགེ་བ་འཇོམས་ཤིང་ངན་སོང་ལས་ཐར་བར་མི་འགྱུར་རོ། ། གཉིས་པ་གཉེན་པོའི་རང་བཞིན་སོ་སོར་དཔྱད་པ་ལ་གཉིས་ལས། དང་པོའི་རྒྱུའི་གཉེན་པོ་ནི།
ཞེ་སྡང་སྤང་བ་ལ་དེའི་རྒྱུ་སྤང་དགོས་པས། དེའང་སྤྱོད་འཇུག་ལས། ཡིད་མི་བདེ་བའི་ཟས་རྙེད་ནས། ། ཞེ་སྡང་བརྟས་ཏེ་བདག་འཇོམས་སོ། ། ཞེས་གསུངས་ལ། དེ་སྤོང་པའི་ཐབས་ཀྱང་དེ་ཉིད་ལས། གལ་ཏེ་བཅོས་སུ་ཡོད་ན་ནི། ། དེ་ལ་མི་དགའ་བྱ་ཅི་དགོས། ། གལ་ཏེ་བཅོས་སུ་མེད་ན་ཡང༌། ། དེ་ལ་མི་དགའ་བྱས་ཅི་ཕན། །
ཞེས་གསུངས་པས་མི་ཤི་བ་དང་སྣོད་ཆག་པ་ལ་སོགས་བཅོས་སུ་མེད་པ་ལ་མི་དགའ་བ་བྱས་པས་མི་ཕན་པས། དེའི་ཆོས་ཉིད་དྲན་པར་བྱས་ལ་བློ་བདེ་བར་བྱ། ལུས་རྨས་པ་དང་ཁང་པ་ཞིག་པ་ལ་སོགས་པ་བཅོས་སུ་ཡོད་པ་རྣམས་བཅོས་པས་ཆོག་པས་མི་དགའ་བ་བྱ་མི་དགོས། དེ་ལྟར་ཡིད་མི་བདེ་བ་མེད་ན་ཉེས་པ་བག་རེ་བྱུང་ཡང་ཞེ་སྡང་དྲག་པོ་མི་ལྡང་ངོ༌། ། དེས་ན་ཞེ་སྡང་རྒྱུ་འབྲས་གཉིས་སྤོང་བའི་ཐབས་ལ་འབད་དེ། སྤྱོད་འཇུག་ལས། གང་ཞིག་བསྒྲིམས་ཏེ་ཁྲོ་འཇོམས་པ། ། དེ་ནི་འདི་དང་གཞན་དུ་བདེ། ། ཞེས་གསུངས་པ་ལྟར་རོ། ། གཉིས་པ་འབྲས་བུའི་གཉེན་པོ་ལ་གསུམ་སྟེ།
སྡུག་བསྔལ་དང་དུ་ལེན་པའི་བཟོད་པ་དང༌། ཆོས་ལ་ངེས་པར་སེམས་པའི་བཟོད་པ་དང༌། གནོད་པ་བྱེད་པ་ལ་ཇི་མི་སྙམ་པའི་བཟོད་པའོ། ། དང་པོ་ནི། བདག་གཞན་གྱི་ལུས་ངག་གི་ལས་ཕྱིན་ཅི་ལོག་ཐམས་ཅད་སྤོང་བ་དང༌། དགེ་བའི་ཕྱོགས་ཐམས་ཅད་བསྒྲུབ་པའི་དོན་དུ་ལུས་ངག་ཡིད་གསུམ་གྱི་དཀའ་སྤྱོད་ཐམས་ཅད་དང༌། ཚ་གྲང་བཀྲེས་སྐོམ་དང༌། ནད་དང་གདོན་ལ་སོགས་པའི་སྡུག་བསྔལ་རྣམས་ཁྱད་དུ་བསད་ནས། སྔོན་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཀྱང་བྱ་དཀའ་བ་འདི་ལྟ་བུ་སྤྱད་ནས་སངས་རྒྱས་པ་ཡིན་པས། བདག་ཀྱང་སངས་རྒྱས་ཐོབ་པར་བྱ་བའི་ཕྱིར་གཞན་དོན་དུ་དམྱལ་བའང་བཟོད་དགོས་ན་འདི་ལྟ་བུའི་སྡུག་བསྔལ་བཟོད་དགོས་པ་སྨོས་ཅི་དགོས་ཞེས་སྡུག་བསྔལ་དྭང་དུ་བླངས་ནས་བཟོད་པ་བསྒོམ་སྟེ།
མདོ་ལས། ཆོས་བྱེད་པ་འབྲོག་དགོན་པར་སྡོད་པའི་ཚེ་གཅན་ཟན་ཁྲོ་བོས་ཟ་བའམ། ཆོམ་རྐུན་གྱིས་གནོད་པ་བྱས་པ་ལ། བདག་གི་ལས་ཀྱི་སྒྲིབ་པ་ཐམས་ཅད་འདིས་དག་པར་གྱུར་ཅིག བདག་སངས་རྒྱས་པའི་སངས་རྒྱས་ཀྱི་ཞིང་དེར་འདི་ལྟ་བུའི་གནོད་པ་མི་འབྱུང་བར་གྱུར་ཅིག ཅེས་སངས་རྒྱས་ཀྱི་ཞིང་ཡོངས་སུ་དག་པ་དང༌། སེམས་ཅན་ཡོངས་སུ་སྨིན་པ་ལ་བསླབ་བོ། ། ཞེས་གསུངས་སོ། ། གཉིས་པ་ཆོས་ལ་ངེས་པར་སེམས་པའི་བཟོད་པ་ལ་ཀུན་རྫོབ་དང༌། དོན་དམ་པའི་བཟོད་པ་བསྒོམ་པ་གཉིས་ལས།
དང་པོ་ནི། བདག་ལ་ཕ་རོལ་གྱིས་གནོད་པ་བྱས་པ་ན་འདི་ལྟར་བསམ་པར་བྱ་སྟེ། འཁོར་བ་ཐམས་ཅད་སྡུག་བསྔལ་གྱི་རང་བཞིན་ཡིན། མེའི་རང་བཞིན་ཚ། དེ་བཞིན་དུ་ཆུ་བརླན། ས་སྲ། རླུང་གཡོ། ནམ་མཁའ་སྟོང༌། སེམས་ཅན་གྱི་རང་བཞིན་མི་བསྲུན་པ་ཡིན་པས། དེ་དག་ལ་ཁྲོ་བར་མི་རིགས་ཏེ།
སྤྱོད་འཇུག་ལས། སྲེག་པའི་རང་བཞིན་མེ་བཀོན་འདྲ། ། ཞེས་བྱ་བ་དང༌། སེམས་ཅན་མི་བསྲུན་ནམ་མཁའ་བཞིན། ། དེ་དག་གཞོམ་གྱིས་ག་ལ་ལང༌། ། ཁྲོ་བའི་དགྲ་འདི་གཅིག་བཅོམ་ན། ། དགྲ་དེ་ཐམས་ཅད་ཆོམས་དང་འདྲ། ། ཞེས་གསུངས་པ་ལྟར་རོ། ། གལ་ཏེ་སེམས་ཅན་གྱི་རང་བཞིན་བཟང་ལ། སྐྱོན་གློ་བུར་བ་ཡིན་ནོ་ཞེ་ན།
དེ་ལྟར་ན་ཡང་ཁྲོ་བར་མི་རིགས་ཏེ། མཁའ་ལ་དུད་འཐུལ་བཀོན་པ་བཞིན། ། ཞེས་པ་ལྟར་རོ། ། གཞན་ཡང་རང་གི་ལས་ངན་ལ་བརྟགས་ལ་ཁྲོ་བ་བཟློག་སྟེ། དེའང་བདག་གིས་སྔོན་སེམས་ཅན་གཞན་ལ་གནོད་པ་བྱས་པའི་རྣམ་སྨིན་ཐོག་ཏུ་བབ་པ་ལ་གཞན་ལ་ཁྲོར་ཅི་ཡོད་དེ། མཛོད་ལས། ལས་ནི་ཤུན་བཅས་འབྲས་དང་བཅས། ། དེ་བཞིན་སྨན་དང་མེ་ཏོག་བཞིན། ། ཞེས་བྱ་བ་ལ་སོགས་པ་དང༌། སྤྱོད་འཇུག་ལས།
བདག་གིས་སྔོན་ཆད་སེམས་ཅན་ལ། ། འདི་འདྲ་བ་ཡི་གནོད་པ་བྱས། ། དེ་བས་སེམས་ཅན་འཚེ་བྱེད་པ། ། བདག་ལ་གནོད་པ་འདི་འབྱུང་རིགས། ། ཞེས་བྱ་བ་དང༌། དེས་མཚོན་བདག་གི་ལུས་ཕྱུང་ན། ། གང་ཞིག་ལ་ནི་ཁྲོ་བར་བྱ། ། ཞེས་བྱ་བ་དང༌། གང་གིས་གཞན་དག་གནོད་བྱེད་པའི། ། ལས་དེ་སྔོན་ཆད་ཅི་ཕྱིར་བྱས། །
ཐམས་ཅད་ལས་ལ་རག་ལས་ན། ། བདག་གིས་དེ་ལ་ཅི་སྟེ་བཀོན། ། ཞེས་བྱ་བ་དང༌། བདག་གི་ལས་ཀྱིས་བསྐུལ་བྱས་ནས། ། བདག་ལ་གནོད་བྱེད་རྣམས་བྱུང་སྟེ། ། དེ་ཡིས་སེམས་ཅན་དམྱལ་དོང་ན། ། བདག་གིས་དེ་དག་མ་བརླག་གམ། ། ཞེས་བྱ་བ་ལ་སོགས་པ་ཀུན་རྫོབ་ཀྱི་ཆོས་དྲན་པར་བྱས་ལ་བཟློག གཉིས་པ་དོན་དམ་པའི་བཟོད་པ་བསྒོམ་པ་ནི། བདག་ལ་གཞན་གྱིས་གནོད་པ་བྱས་པ་ན།
དོན་དམ་པར་ན་གནོད་པར་བྱ་བའི་བདག་དང༌། གནོད་པར་བྱེད་པའི་དགྲ་དང༌། གནོད་པ་ཉིད་མ་གྲུབ་པར་ཤེས་པར་བྱས་ལ། སྤྲོས་བྲལ་གྱི་སྒོ་ནས་ཁྲོ་བ་ཞི་བར་བྱ་སྟེ། སྤྱོད་འཇུག་ལས། དེ་ལྟར་སྟོང་པའི་དངོས་རྣམས་ལ། ། ཐོབ་པ་ཅི་ཡོད་ཤོར་ཅི་ཡོད། ། གང་གིས་རིམ་གྲོ་བྱས་པ་འམ། ཡོངས་སུ་བརྙས་པའང་ཅི་ཞིག་ཡོད། ། བདེ་བའམ་སྡུག་བསྔལ་གང་ཞིག་ཡིན། །
མི་དགར་ཅི་ཡོད་དགར་ཅི་ཡོད། ། དེ་ཉིད་དུ་ནི་བཙལ་བྱས་ན། ། གང་ཞིག་སྲེད་ཅིང་ག་ལ་སྲེད། ། དཔྱད་ན་གསོན་པའི་འཇིག་རྟེན་འདི། ། གང་ཞིག་འདིར་ནི་འཆི་འགྱུར་ཏེ། ། འབྱུང་འགྱུར་གང་ཡིན་བྱུང་གྱུར་གང༌། ། གཉེན་དང་བཤེས་ཀྱང་གང་ཞིག་ཡིན། ། ཐམས་ཅད་ནམ་མཁའ་འདྲ་བར་ནི། ། བདག་འདྲས་ཡོངས་སུ་གཟུང་བར་གྱིས། ། ཞེས་གསུངས་པ་ལྟར་རོ། །
གསུམ་པ་གནོད་པ་བྱེད་པ་ལ་ཇི་མི་སྙམ་པའི་བཟོད་པ་བསྒོམ་པའི་ཚུལ་ལ། ཡུལ་དང༌། དུས་དང༌། རང་བཞིན་གསུམ་ལས། དང་པོ་ཡུལ་ནི། ཐོག་མར་གཉེན་ལ་བཟོད་པ་བསྒོམ། ། དེ་ནས་གྲོགས་ལ། དེ་ནས་ཐ་མལ་པ་རྣམས་ལ། དེ་ནས་དགྲ་རྣམས་ལ་བཟོད་པ་བསྒོམ་པ་ལ་བསླབ། གཉིས་པ་དུས་ལ་བསླབ་པ་ནི།
ཐོག་མར་ཉི་མ་ཕྱེད་ཚུན་ཆད་སུས་གནོད་པ་བྱས་ཀྱང་བཟོད་པ་མི་བྱེད་རེ་ཞེས་མི་སྐྱས་མནའ་བསྐྱལ་ལའང་བཟོད་པ་བསྒོམ། དགེ་སྦྱོང་གིས་མནའ་དོར་བར་མི་བྱ་ཞེས་འདུལ་བ་ལས་འབྱུང་བས་རབ་ཏུ་བྱུང་བ་རྣམས་ཀྱིས་དཀོན་མཆོག་གི་དྲུང་དུ་དམ་བཅས་ལ་བཟོད་པ་བསྒོམ། དེ་ནས་ཉི་མ་གཅིག་དང༌། ཞག་གཅིག་དང༌། ཟླ་བ་ཕྱེད་དང༌། ཟླ་བ་གཅིག་དང༌། ལོ་གཅིག་ལ་སོགས་ལ་དུས་བསྲིངས་ཤིང་བཟོད་པ་བསྒོམ་མོ། ། གསུམ་པ་རང་བཞིན་ལ་ཡང་གསུམ་ལས། སེམས་ཅན་ཐམས་ཅད་གཉེན་ཡིན་པའི་ཕྱིར་ཡང་བཟོད་པ་བསྒོམ་སྟེ། སློབ་དཔོན་འཕགས་པས།
མ་ཡི་གྲངས་ནི་རྒྱ་ཤུག་ཚིག་གུ་ཙམ། ། རིལ་བུ་བགྲངས་ཀྱང་ས་ཡིས་ལང་མ་ཡིན། ། ཞེས་གསུངས་པ་དང༌། རྡོ་རྗེ་རྩེ་མོ་ལས། བདག་གི་བུ་ལའང་མ་ཆགས་པའི། ། ཉན་ཐོས་རྣམས་ནི་སྐལ་པ་ངན། ། སེམས་ཅན་ཐམས་ཅད་བདེ་མཛད་པའི། ། སྐལ་བཟང་ཕྱག་ན་རྡོ་རྗེ་དཔལ། ། ཞེས་གསུངས་པ་ལྟར་སེམས་ཅན་ཐམས་ཅད་མའམ་བུ་ཡིན་པས་གནོད་པ་བྱེད་པ་ལ་ཞེ་སྡང་མི་བསྐྱེད་པ་ལ་བསླབ། བཟོད་པ་འགྲུབ་པའི་རྒྱུ་ཡིན་པའི་ཕྱིར་ཡང་བཟོད་པ་བསྒོམ་སྟེ།
སྤྱོད་འཇུག་ལས། གང་ཞིག་གང་མེད་མི་འབྱུང་ལ། ། གང་ཞིག་ཡོད་ན་ཡོད་གྱུར་པ། ། དེ་ནི་དེ་ཡི་རྒྱུ་ཡིན་ན། ། ཇི་ལྟར་དེ་ལ་གེགས་ཞེས་བྱ། ། ཞེས་བྱ་བ་དང༌། ། དེ་བས་རབ་ཏུ་སྡང་སེམས་ལ། ། བརྟེན་ནས་བཟོད་པ་སྐྱེ་བས་ན། ། དེ་ཉིད་བཟོད་པའི་རྒྱུ་ཡིན་པས། ། དམ་པའི་ཆོས་བཞིན་མཆོད་པར་འོས། །
ཞེས་བྱ་བ་དང༌། དེ་བས་ངལ་བས་མ་བསྒྲུབས་པའི། ། ཁྱིམ་དུ་གཏེར་ནི་བྱུང་བ་ལྟར། ། བྱང་ཆུབ་སྤྱོད་པའི་གྲོགས་གྱུར་པས། ། བདག་གིས་དགྲ་ལ་དགའ་བར་བྱ། ། ཞེས་གསུངས་པ་ལྟར། དགྲ་མེད་ན་བཟོད་པ་མི་འབྱུང་བས། དགྲ་མཐོང་ན་བདག་གི་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་རོ་སྙམ་དུ་དགའ་བ་བསྒོམ། ལས་ངན་འཛད་པའི་རྐྱེན་ཡིན་པའི་ཕྱིར་ཡང་བཟོད་པ་བསྒོམ་སྟེ། སྤྱོད་འཇུག་ལས།
གསད་བྱའི་མི་ཞིག་ལག་བཅད་དེ། ། གལ་ཏེ་ཐར་ན་ཅིས་མ་ལེགས། ། དེ་བཞིན་མི་ཡི་སྡུག་བསྔལ་གྱིས། ། དམྱལ་བ་བྲལ་ན་ཅིས་མ་ལེགས། ། ཞེས་གསུངས་པས་གསད་དགོས་ཀྱི་མི་བརྡུངས་བཏགས་བྱས་པའམ། ལག་པ་བཅད་ནས། སྲོག་མ་བཅད་ན་དགའ་བ་ལྟར་གནོད་པ་འདིས་ངན་སོང་དུ་སྐྱེ་བའི་ལས་ཟད་ནས་དེ་དག་ཏུ་སྐྱེ་བར་མི་འགྱུར་རོ་སྙམ་དུ་དགའ་བ་བསྒོམ་མོ། ། གསུམ་པ་དེ་དག་ཕྱིན་ཅི་མ་ལོག་པར་བསྒྲུབ་པ་ལ་གཉིས་ཏེ། ཡོན་ཏན་བཞི་བསྒྲུབ་པ་དང༌། ཆགས་པ་བདུན་སྤང་བའོ། །
དང་པོ་ནི། བཟོད་པ་མི་མཐུན་ཕྱོགས་ཉམས་དང༌། ། ཞེས་བྱ་བ་ལ་སོགས་པ་གསུངས་པས། མི་མཐུན་ཕྱོགས་ཁོང་ཁྲོ། རྣམ་པར་མི་རྟོག་པ་བདག་མེད། འདོད་པ་ཐམས་ཅད་ཡོངས་རྫོགས་བྱེད་པ་ནི་བཟོད་པ་ལ་བརྟེན་ནས་གཞན་གྱི་དོན་སྒྲུབ། སེམས་ཅན་སྨིན་པ་ནི་དེ་ལ་བརྟེན་ནས་སེམས་ཅན་རྣམས་ཐེག་པ་གསུམ་ལ་འགོད་པའོ། ། གཉིས་པ་ཆགས་པ་བདུན་སྤང་བ་ནི། བྱང་ཆུབ་སེམས་དཔའི་བཟོད་པ་ནི། ། མ་ཆགས་ཞེས་བྱ་བ་ལ་སོགས་པ་ལྟར།
ཆགས་པ་བདུན་ནི་ཁོང་ཁྲོ། ཕྱི་བཤོལ། ཆོག་པར་འཛིན་པ། ལན་ལ་རེ་བ། རྣམ་སྨིན་ལ་རེ་བ། མི་མཐུན་ཕྱོགས་ལ་ཆགས་པ་སྟེ། དེའི་བག་ལ་ཉལ་མ་བཅོམ་པའོ། ། གཡེང་བ་ལ་ཆགས་པ་གཉིས་ནི་སྔར་བཞིན་ནོ། ། དེ་ལྟ་བུའི་ཆགས་པ་བདུན་བག་ལ་ཉལ་དང་བཅས་པ་སྤང་ངོ༌། ། གསུམ་པ་བཟོད་པ་བསྒོམས་པའི་ཕན་ཡོན་ལ་གཉིས་ཏེ།
གནས་སྐབས་ཀྱི་ཕན་ཡོན་དང༌། མཐར་ཐུག་གི་ཕན་ཡོན་ནོ། ། དང་པོ་ལའང་གཉིས་ལས། ཚེ་འདི་ལ་འབྱུང་བ་ནི། གཞན་གྱི་གནོད་པ་ལ་བསྲན་ཐུབ་པས་དེ་ལ་ལན་མི་བྱེད། དེའི་སྟོབས་ཀྱིས་གཞན་གྱི་གནོད་པའི་བསམ་པ་དང་སྦྱོར་བ་རང་ཞི་བར་འགྱུར། དེ་ལྟར་གྱུར་པས་རང་གི་ལུས་སེམས་བདེ། འཕྲལ་སོ་བསོད། ཕུགས་སུ་དགྲ་ཐམས་ཅད་རང་ཞིར་འགྱུར། འཇིག་རྟེན་ཕ་རོལ་ཏུ་འགྲོ་ཡང་མི་སྐྲག་པ་ལ་སོགས་པའི་ཕན་ཡོན་དཔག་ཏུ་མེད་པ་འབྱུང་ངོ༌། །
གཉིས་པ་ཚེ་ཕྱི་མ་ལ་འབྱུང་བའི་ཕན་ཡོན་ནི། གང་དང་གང་དུ་སྐྱེས་པར་གཟུགས་བཟང༌། ཚེ་རིང་ནད་མེད། མི་དང་མི་མ་ཡིན་པའི་དགྲ་མི་འབྱུང༌། འཁོར་ལོས་སྒྱུར་བ་ལ་སོགས་པ་ལྷ་དང་མི་དང་ལྷའི་ཕུན་སུམ་ཚོགས་པ་ཐམས་ཅད་རང་ཤུགས་ཀྱིས་འབྱུང་སྟེ། སྤྱོད་འཇུག་ལས། འཁོར་ཚེ་བཟོད་པས་མཛེས་སོགས་དང༌། ། ནད་མེད་པ་དང་བདེ་བ་ཡིས། ། ཤིན་ཏུ་ཡུན་རིང་འཚོ་བ་དང༌། ། འཁོར་ལོས་སྒྱུར་བའི་བདེ་རྒྱས་ཐོབ། །
ཅེས་བྱ་བ་དང༌། སྡུད་པ་ལས། བཟོད་པས་གཟུགས་བཟང་དམ་པ་རྒྱ་ཆེན་ཐོབ་འགྱུར་ཏེ། ། གསེར་མདོག་སྡུག་ཅིང་འགྲོ་བས་ལྟ་བའི་འོས་སུ་འགྱུར། ། ཞེས་གསུངས་པ་དང༌། བཤེས་པའི་སྤྲིང་ཡིག་ལས། ཁྲོ་བ་སྤངས་པ་ཕྱིར་མི་ལྡོག་པ་ཉིད། ། ཐོབ་པར་འགྱུར་ཞེས་སངས་རྒྱས་ཞལ་གྱིས་བཞེས། ། ཞེས་གསུངས་པ་ལྟར་རོ། ། གཉིས་པ་མཐར་ཐུག་གི་ཕན་ཡོན་ནི།
མཚན་དང་དཔེ་བྱད་ཐོབ་ཅིང་སྐྱེ་བོ་ཐམས་ཅད་ཀྱི་ཡིད་འཕྲོག་བའི་སྐུ་དང་གསུང་དུ་འགྱུར་ཏེ། མདོ་སྡེ་རྒྱན་ལས། ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལགས་པར་འཚལ། ། མཐོང་བ་ཙམ་གྱིས་རབ་དང་བར། ། མཛད་པ་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་རོ།། ༈ །།བཞི་པ་བརྩོན་འགྲུས་ལ་གསུམ་སྟེ། བརྩོན་འགྲུས་ཀྱི་མཚན་ཉིད་དང༌། དེའི་རང་བཞིན་ངེས་པར་བྱ་བ་དང༌།
བརྩོན་འགྲུས་བརྩམས་པའི་ཕན་ཡོན་ནོ། ། དང་པོ་ནི། གཞན་གྱི་དོན་དུ་དགེ་བ་ལ་སྤྲོ་བ་སྟེ། སྤྱོད་འཇུག་ལས། བརྩོན་གང་དགེ་ལ་སྤྲོ་བ་འོ། ། ཞེས་པས་སོ། ། དེ་སྦྱོར་དངོས་རྗེས་གསུམ་གྱིས་ཟིན་ན་བརྩོན་འགྲུས་ཀྱི་ཕ་རོལ་ཏུ་ཕྱིན་པར་འགྱུར་རོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། བརྩོན་འགྲུས་ཀྱི་མི་མཐུན་ཕྱོགས་ངོས་གཟུང་བ་དང༌། གཉེན་པོའི་རང་བཞིན་སོ་སོར་དཔྱད་པ་དང༌།
དེ་དག་ཕྱིན་ཅི་མ་ལོག་པར་བསྒྲུབ་པའོ། ། དང་པོ་ལ་གཉིས་ལས། ལེ་ལོ་ངོས་གཟུང་བ་ནི། ལུས་ངག་ཡིད་གསུམ་དགེ་བ་ལ་མི་འཇུག་པ་དང༌། འཇུག་ཀྱང་མུ་སྟེགས་བྱེད་པ་ལྟར། དགེ་བ་མ་ཡིན་པ་ལ་དགེ་བར་བསྒོམས་ནས་བརྩོན་པ་དང༌། དགེ་བ་ཡིན་ཀྱང་འཁོར་བ་དང་མྱ་ངན་ལས་འདས་པའི་མཐར་འགྱུར་བ་ལ་བརྩོན་པའོ། ། གཉིས་པ་དེའི་ཉེས་པ་བསམ་པ་ལ་གཉིས་ཏེ། ཚེ་འདིའི་ཉེས་པ་དང༌། སྐྱེ་བ་གཏན་གྱི་བདེ་བ་འཇོམས་པའོ། །
དང་པོ་ནི། སྤྱོད་འཇུག་ལས། ཞུམ་བཅས་རྩོལ་བ་དོར་བ་ལ། ། ཕོངས་ལས་ཐར་པ་ཡོད་དམ་ཅི། ། ང་རྒྱལ་རྩོལ་བ་བསྐྱེད་པ་ཡི། ། ཆེན་པོ་ཡིས་ཀྱང་ཐུབ་པར་དཀའ། ། ཞེས་པ་ལྟར། ཞུམ་ཞིང་ལེ་ལོས་ཕྱི་བཤོལ་བྱེད་པ་ལ། ཚེ་འདིའི་སོ་ནམ་ཉོ་ཚོང་གོས་ཟས་ཀྱང་མི་འགྲུབ་ན། ཐོས་བསམ་བསྒོམ་པ་ལ་སོགས་པ་དགེ་བའི་ཕྱོགས་འགྲུབ་པ་ལྟ་ཅི་སྨོས།
མདོར་ན་ལེ་ལོས་སངས་རྒྱས་དང་མི་མཇལ། བླ་མ་ལས་ཆོས་མི་ཐོས། དགེ་བའི་ཆོས་ཀྱི་གེགས་སུ་འགྱུར། རྒྱལ་པོ་རྒྱལ་སྲིད་ལས་ཉམས་ཤིང༌། ཐ་མལ་པ་རྣམས་ཀྱང་སོ་ནམ་དང་ཚོང་ལ་སོགས་པ་ཉམས་པའི་ལོ་རྒྱུས་དང༌། ལྷ་དང་བཅས་པའི་འཇིག་རྟེན་ཐམས་ཅད་ཀྱིས་བརྙས་པར་འགྱུར་པའི་ཚུལ་ཡང་ཅི་རིགས་པར་བཤད་དོ། ། གཉིས་པ་སྐྱེ་བ་གཏན་གྱི་བདེ་བ་འཇོམས་པ་ལའང༌། རྒྱལ་བའི་ཡུམ་ལས། ལེ་ལོས་ནི་བདག་གི་དོན་ཡང་མི་འགྲུབ་ན་གཞན་གྱི་དོན་ལྟ་ཅི་སྨོས། ཞེས་པ་ལ་སོགས་པ་དང༌།
སྤྱོད་འཇུག་ལས། ཁྱོད་ནི་ཉ་གསོན་འགྲེ་ལྟ་ཡི། ། ཚེ་འདིར་འཇིག་དང་ལྡན་གྱུར་ན། ། སྡིག་བྱས་དམྱལ་བ་མི་བཟད་པའི། ། སྡུག་བསྔལ་རྣམས་ནི་སྨོས་ཅི་དགོས། ། ཞེས་བྱ་བ་ལ་སོགས་པའི་དོན་རྒྱས་པར་དྲན་པར་བྱའོ། ། གཉིས་པ་གཉེན་པོའི་རང་བཞིན་སོ་སོར་དཔྱད་པ་ལ་གཉིས་ལས། དང་པོ་རྒྱུའི་གཉེན་པོའང༌། ལེ་ལོའི་རྒྱུ། སྤྱོད་འཇུག་ལས།
ལེ་ལོ་ངན་ལ་ཞེན་པ་དང༌། ། སྒྱིད་ལུགས་བདག་ཉིད་བརྙས་པ་དང༌། ། སྙོམ་ལས་བདེ་བའི་རོ་མྱང་དང༌། ། གཉིད་ལ་བརྟེན་པའི་སྲེད་པ་དང༌། ། འཁོར་བའི་སྡུག་བསྔལ་ལས་མི་སྐྱོ། ། ལེ་ལོ་ཉེ་བར་སྐྱེ་བར་འགྱུར། ། ཞེས་གསུངས་པས། ལེ་ལོ་སྟེ་བྱ་བ་ཐམས་ཅད་ཕྱི་བཤོལ་ལ་གཏོང་བ་དང༌། བྱ་བ་ངན་པ་ལ་ཞེན་པ་དང་ཚོང་དང་སེམས་ཅན་ལ་སོགས་པའི་འཇིག་རྟེན་གྱི་བྱ་བ་དམན་པ་ལ་ཞེན་པ་དང༌། སྒྱིད་ལུག་པ་སྟེ་དགེ་བ་ལ་ཞུགས་ཀྱང་འདོད་པ་བཞིན་དུ་མ་གྲུབ་པས་བྱ་བ་ལ་སྦྱོར་མི་འདོད་པ་དང༌།
བདག་ཉིད་བརྙས་པ་སྟེ་ང་འདྲ་བས་དགེ་བ་བསྒྲུབ་མི་ནུས་སྙམ་པ་དང༌། སྙོམ་ལས་ཏེ་ཉལ་བ་དང༌། བསྙེས་པ་ལ་སོགས་པ་ལ་བརྟེན་ནས་དགེ་བ་ལ་མི་འཇུག་པ་དང༌། བདེ་བའི་རོ་མྱང་བ་བཟའ་བཏུང་དང༌། བྲེ་མོའི་གཏམ་ལ་སོགས་པ་ལ་ཆགས་པ་དང༌། གཉིད་ལ་བརྟེན་པ་སྟེ་ཉིན་མཚན་དུ་གཉིད་ཀྱིས་དུས་འདས་ནས་དགེ་བ་ལ་མི་འཇུག་པ་དང༌། འཁོར་བ་ལས་མི་སྐྱོ་བ་སྟེ་སྐྱེ་རྒ་ན་འཆིའི་སྡུག་བསྔལ་གཏན་མ་རྟོགས་པས་དགེ་བ་ལ་མི་སྦྱོར་བའི་ལེ་ལོ་སྐྱེ་བ་ཡིན་ནོ། ། དེ་དག་གི་གཉེན་པོའང་སྤྱོད་འཇུག་ལས། ཉོན་མོངས་ཉ་པས་བཤོར་ནས་ནི། ། སྐྱེ་བའི་རྒྱར་ནི་ཆུད་གྱུར་ནས། །
འཆི་བདག་ཁར་ནི་སོན་གྱུར་པ། ། ཅི་སྟེ་ད་དུང་མི་ཤེས་སམ། ། ཞེས་བྱ་བ་དང༌། རང་སྡེ་རིམ་གྱིས་གསོད་པ་ཡང༌། ། ཁྱོད་ཀྱིས་མཐོང་བར་མ་གྱུར་ཏམ། ། འོན་ཀྱང་གཉིད་ལ་བརྟེན་པ་གང༌། ། གདོལ་བ་དང་ནི་མ་ཧེ་བཞིན། ། ཞེས་བྱ་བ་དང༌། ལམ་ནི་ཀུན་ནས་བཀག་ནས་སུ། ། འཆི་བདག་གིས་ནི་བལྟས་བཞིན་དུ། །
ཇི་ལྟར་ཁྱོད་ནི་ཟ་དགའ་ཞིང༌། ། ཇི་ལྟར་གཉིད་ལོག་ཇི་ལྟར་དགའ། ། ཞེས་བྱ་བ་དང༌། མྱུར་བ་ཉིད་དུ་འཆི་འགྱུར་བས། ། ཇི་སྲིད་དུ་ནི་ཚོགས་བསག་བྱ། ། དེ་ཚེ་ལེ་ལོ་སྤངས་ཀྱང་ནི། ། དུས་མ་ཡིན་པས་ཅི་ཞིག་བྱ། ། ཞེས་བྱ་བ་དང༌། འདི་ནི་མ་བྱས་བརྩམས་པ་དང༌། ། འདི་ཕྱེད་བྱས་པར་གནས་པ་ལ། །
གློ་བུར་འཆི་བདག་འོངས་ནས་ནི། ། ཀྱི་ཧུད་བཅོམ་ཞེས་སེམས་པར་འགྱུར། ། ཞེས་བྱ་བ་ལ་སོགས་པས་འཁོར་བའི་ཉེས་དམིགས་མཐའ་དག་ཡང་ནས་ཡང་དུ་བསམས་པས། ལེ་ལོ་ལས་ལྡོག་པར་འགྱུར་རོ། ། གཉིས་པ་འབྲས་བུའི་གཉེན་པོ་ལ་གཉིས་ཏེ། སྤྱོད་ཡུལ་ཡོངས་སུ་དག་པ་དང༌། སྒྲུབ་པ་ཕུན་སུམ་ཚོགས་པའོ། ། དང་པོ་ནི། སངས་རྒྱས་ཕལ་པོ་ཆེ་ལས། འཕགས་པ་འཇམ་དཔལ་གྱིས་བྱང་ཆུབ་སེམས་དཔའ་ཡེ་ཤེས་དཔལ་ལ་གསུངས་པའི་སྤྱོད་ཡུལ་ཡོངས་སུ་དག་པའི་མདོ་ལྟར་ཤེས་པར་བྱའོ། །
དེའི་ཚིག་དོན་ཇི་ལྟ་བ་བཞིན་བློས་མ་ལྕོགས་ན། སློབ་དཔོན་ཆེན་པོ་ཡེ་ཤེས་སྙིང་པོས་མཛད་པའི་སྤྱོད་ཡུལ་ཡོངས་སུ་དག་པའི་དོན་བསྡུས་ཀྱི་རྗེས་སུ་འབྲངས་ཏེ། བྱང་ཆུབ་སེམས་དཔའ་ཁྱིམ་གྱི་ནང་དུ་འདུག་པའི་ཚེ། ཐར་པ་ཆེན་པོའི་གྲོང་ཁྱེར་ཐོབ་པར་གྱུར་ཅིག ། ཅེས་སེམས་བསྐྱེད་དོ། ། དེ་བཞིན་དུ་སྦྱར་ཏེ། ཉལ་བའི་ཚེ་སངས་རྒྱས་ཀྱི་ཆོས་ཀྱི་སྐུ་ཐོབ་པར་གྱུར་ཅིག རྨི་ལམ་བྱུང་ན་ཆོས་ཐམས་ཅད་རྨི་ལམ་ལྟ་བུར་རྟོགས་པར། གཉིད་སད་པའི་ཚེ་མ་རིག་པ་ལས་སད་པར། ལྡང་བའི་ཚེ་སངས་རྒྱས་ཀྱི་གཟུགས་ཀྱི་སྐུ་ཐོབ་པར།
གོས་གྱོན་པ་ན་ངོ་ཚ་དང་ཁྲེལ་ཡོད་ཀྱི་གོས་གྱོན་པར། སྐ་རགས་འཆིང་བའི་ཚེ་དགེ་བའི་རྩ་བ་དང་འབྲེལ་བར། སྟན་ལ་འདུག་པའི་ཚེ་བྱང་ཆུབ་ཀྱི་སྙིང་པོ་རྡོ་རྗེའི་གདན་ཐོབ་པར། རྒྱབ་བརྟེན་པའི་ཚེ་བྱང་ཆུབ་ཀྱི་ཤིང་ཐོབ་པར། མེ་གཏོང་བའི་ཚེ་ཉོན་མོངས་པའི་བུད་ཤིང་སྲེག་པར། འབར་བའི་ཚེ་ཡེ་ཤེས་ཀྱི་མེ་འབར་བར། གཡོས་ཟིན་པའི་ཚེ་ཡེ་ཤེས་ཀྱི་བདུད་རྩི་ཐོབ་པར། ཟས་ཟ་བའི་ཚེ་བསམ་གཏན་གྱི་ཟས་ཐོབ་པར། ཕྱི་རོལ་ཏུ་འགྲོ་བའི་ཚེ་འཁོར་བའི་གྲོང་ཁྱེར་ལས་ཐར་བར། སྐས་ལས་འབབ་པའི་ཚེ་སེམས་ཅན་གྱི་དོན་དུ་འཁོར་བར་འཇུག་པར།
སྒོ་འབྱེད་པའི་ཚེ་ཐར་བའི་གྲོང་ཁྱེར་གྱི་སྒོ་འབྱེད་པར། སྒོ་གཅོད་པའི་ཚེ་ངན་སོང་གསུམ་གྱི་སྒོ་གཅོད་པར། ལམ་དུ་འཇུག་པའི་ཚེ་འཕགས་པའི་ལམ་དུ་འཇུག་པར། གྱེན་ལ་འགྲོ་བའི་ཚེ་སེམས་ཅན་ཐམས་ཅད་མཐོ་རིས་ཀྱི་བདེ་བ་ལ་འགོད་པར། ཐུར་ལ་འབབ་པའི་ཚེ་ངན་སོང་གསུམ་རྒྱུན་གཅོད་པར། སེམས་ཅན་དང་ཕྲད་པའི་ཚེ་རྫོགས་པའི་སངས་རྒྱས་དང་མཇལ་བར། རྐང་པ་འཇོག་པའི་ཚེ་སེམས་ཅན་ཐམས་ཅད་ཀྱི་དོན་ལ་རྟོན་པར། རྐང་པ་འདེགས་པའི་ཚེ་སེམས་ཅན་ཐམས་ཅད་འཁོར་བ་ལས་འདོན་པར། རྒྱན་དང་ལྡན་པར་མཐོང་ན་མཚན་དང་དཔེ་བྱད་ཀྱི་རྒྱན་ཐོབ་པར། རྒྱན་མེད་པ་མཐོང་ན་སྦྱངས་པའི་ཡོན་ཏན་དང་ལྡན་པར།
སྣོད་གང་བ་མཐོང་ན་ཡོན་ཏན་གྱིས་གང་བར། སྟོངས་པ་མཐོང་ན་སྐྱོན་གྱིས་སྟོངས་པར། སེམས་ཅན་དགའ་བ་མང་བ་མཐོང་ན་ཆོས་ལ་དགའ་བར། མི་དགའ་བར་མཐོང་ན་འདུས་བྱས་ཀྱི་དངོས་པོ་ཐམས་ཅད་ལ་མི་དགའ་བར། སེམས་ཅན་བདེ་བ་མཐོང་ན་སངས་རྒྱས་ཀྱི་བདེ་བའི་ཡོ་བྱད་ཐོབ་པར། སེམས་ཅན་སྡུག་བསྔལ་བ་མཐོང་ན་སེམས་ཅན་ཐམས་ཅད་ཀྱི་སྡུག་བསྔལ་ཞི་བར་བྱེད་པར། ནད་པ་མཐོང་ན་སེམས་ཅན་ཐམས་ཅད་ནད་ཐམས་ཅད་ལས་གྲོལ་བར། སེམས་ཅན་ཡིད་དུ་འོང་བ་མཐོང་ན་སེམས་ཅན་ཐམས་ཅད་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཡིད་དུ་འོང་བ་ཐོབ་པར། གཟུགས་མི་སྡུག་པར་མཐོང་ན་སེམས་ཅན་ཐམས་ཅད་མི་དགེ་བའི་བཤེས་གཉེན་ལ་མི་མོས་པར། དྲིན་དུ་གཟོ་བ་མཐོང་ན་སངས་རྒྱས་དང་བྱང་ཆུབ་སེམས་དཔའ་ལ་དྲིན་ལན་ལྡན་པར།
དྲིན་མི་གཟོ་བ་མཐོང་ན་ལྟ་བ་ལོག་པ་ལ་དྲིན་དུ་མི་གཟོ་བར། རབ་ཏུ་བྱུང་བ་མཐོང་ན་འཕགས་པའི་ཆོས་ལ་འཇུག་པར། དཀའ་བ་སྤྱོད་པ་མཐོང་ན་དམ་པའི་ཆོས་ལ་དཀའ་བ་སྤྱོད་ནུས་པར། གོ་ཆ་གྱོན་པ་མཐོང་ན་དམ་པའི་ཆོས་ཚོལ་བ་ལ་གོ་ཆ་གྱོན་པར། གོ་ཆ་མ་གྱོན་པ་མཐོང་ན་མི་དགེ་བའི་ལས་ལ་གོ་ཆ་མི་གྱོན་པར། རྒོལ་བའི་སེམས་ཅན་མཐོང་ན་ཕས་ཀྱི་རྒོལ་བ་ཐམས་ཅད་ཚར་གཅོད་པར། སེམས་ཅན་བསྟོད་པ་མཐོང་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བསྟོད་པར། གྲོང་ཁྱེར་མཐོང་ན་ཐར་པའི་གྲོང་ཁྱེར་མཐོང་བར། ནགས་ཚལ་མཐོང་ན་ལྷ་དང་བཅས་པའི་བསྟི་གནས་སུ། ཆོས་སྟོན་པ་ན་སངས་རྒྱས་ཀྱི་ཆོས་ལ་སྤོབས་པ་ཟད་མི་ཤེས་པར།
ཆུ་ལས་བརྒལ་བའི་ཚེ་འཁོར་བའི་རྒྱ་མཚོ་ལས་བརྒལ་བར། ཁྲུས་བྱེད་པའི་ཚེ་ལུས་དང་སེམས་དྲི་མ་མེད་པར། ཚད་པ་ཚ་བའི་ཚེ་ཉོན་མོངས་པའི་གདུང་བ་བསིལ་བར། གྲང་བའི་ཚེ་མྱ་ངན་ལས་འདས་པའི་བསིལ་བ་ཐོབ་པར། ཆོས་ཀྱི་གཏམ་བྱེད་པའི་ཚེ་སངས་རྒྱས་ཀྱི་ཆོས་ཐམས་ཅད་ཐོབ་པར། སངས་རྒྱས་ཀྱི་སྐུ་མཐོང་བའི་ཚེ་སངས་རྒྱས་ཐམས་ཅད་ལྟ་བ་ལ་སྒྲིབ་པ་མེད་པའི་མིག་ཐོབ་པར། མཆོད་རྟེན་མཐོང་བའི་ཚེ་འགྲོ་བ་ཐམས་ཅད་ཀྱི་མཆོད་པའི་རྟེན་དུ། བལྟ་བའི་ཚེ་ལྷ་དང་བཅས་པའི་སེམས་ཅན་ཐམས་ཅད་ཀྱིས་བལྟ་བའི་འོས་སུ། ཕྱག་འཚལ་བའི་ཚེ་ལྷ་དང་བཅས་པའི་འཇིག་རྟེན་གྱིས་སྤྱི་གཙུག་བལྟར་མི་མཐོང་བ་ཐོབ་པར། སྐོར་བ་བྱེད་པའི་ཚེ་ཐམས་ཅད་མཁྱེན་པའི་དོན་དང་མཐུན་པ་ཐོབ་པར།
སངས་རྒྱས་ཀྱི་ཡོན་ཏན་བརྗོད་པའི་ཚེ་ཡོན་ཏན་ཟད་མི་ཤེས་པའི་ཕ་རོལ་ཏུ་ཕྱིན་པར་གྱུར་ཅིག་ཅེས་སེམས་བསྐྱེད་དོ། ། དེ་བཞིན་དུ་རུང་མཐུན་བརྩིས་ལ། ཚོང་བྱེད་པ་མཐོང་ན་འཕགས་པའི་ནོར་བདུན་ཐོབ་པར། ཞིང་ལ་ཆུ་ལུད་འགྲེམ་པའི་ཚེ་བྱང་ཆུབ་ཀྱི་སེམས་ཀྱི་ལོ་ཏོག་རྒྱས་པར། ས་བོན་འདེབས་པའི་དུས་སུ་སེམས་ཅན་ཐམས་ཅད་ལ་བྱང་ཆུབ་ཀྱི་སེམས་ཀྱི་ས་བོན་ཐེབས་པར། གླང་དོར་དུ་བསྡེབ་པའི་དུས་སུ་ཐབས་དང་ཤེས་རབ་ཟུང་དུ་འབྲེལ་པར། རྨོས་བྱེད་པའི་ཚེ་ཉོན་མོངས་པའི་ཐ་བ་རློག་པར། ཡུར་མ་འདོན་པའི་ཚེ་ཉོན་མོངས་པའི་ཡུར་མ་འདོན་པར། བཙས་བརྔ་བའི་དུས་སུ་ཡེ་ཤེས་ཀྱི་ལོ་ཏོག་སྡུད་པར། གཡུལ་བྱེད་པའི་དུས་སུ་སྒྲིབ་པ་བག་ཆགས་དང་བཅས་པ་འདོན་པར།
ནས་འཁྲུས་པའི་ཚེ་རྫོགས་པའི་སངས་རྒྱས་ཀྱི་འབྲས་བུ་ཐོབ་པར། སྐས་ལ་འཛེག་པའི་ཚེ་ས་བཅུ་རིམ་གྱིས་མཐར་ཕྱིན་པར། ཁང་པར་སླེབ་པའི་དུས་སུ་རྫོགས་པའི་སངས་རྒྱས་ཀྱི་སར་ཕྱིན་པར་གྱུར་ཅིག ཅེས་བྱ་བ་ལ་སོགས་པ་བྱ་བ་ཅི་བྱེད་པ་ཐམས་ཅད་དེ་དང་ཆ་མཐུན་པར་ཤེས་པར་བྱའོ། ། འདི་དག་ནི་བློ་དམན་པ་རྣམས་ཀྱིས་གཟུང་སླ་བའི་ཕྱིར་བསྟན་པ་ཡིན་ནོ། ། རྒྱས་པར་ནི་སྤྱོད་ཡུལ་ཡོངས་སུ་དག་པ་ཉིད་དུ་བལྟ་བར་བྱའོ། ། འདི་ནི་བྱང་ཆུབ་སེམས་དཔའི་སེམས་ཀྱི་ལས་ཡིད་ལ་བྱེད་པའི་སྦྱོར་བ་ཞེས་པ་སྟེ། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། ། ཞེས་པའི་གདམ་ངག་ཡིན་ནོ། ། གཉིས་པ་སྒྲུབ་པ་ཕུན་སུམ་ཚོགས་པ་ནི།
སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང༌། ། སེམས་ཅན་དོན་ལས་གཞན་མི་སྤྱད། ། སེམས་ཅན་ཁོ་ནའི་དོན་གྱི་ཕྱིར། ། ཐམས་ཅད་བྱང་ཆུབ་ཕྱིར་བསྔོ་འོ། ། ཞེས་གསུངས་པ་ལྟར། སྤྱིར་རང་དོན་དང་གཞན་གྱི་དོན་གཉིས་ཡིན་ལ། ཉན་ཐོས་རང་གི་དོན་གཙོ་བོ་གཞན་དོན་ཞར་བྱུང༌། བྱང་ཆུབ་སེམས་དཔའ་གཞན་དོན་གཙོ་བོ་རང་དོན་ཞར་བྱུང་ཡིན་ནོ། ། དེ་ལ་འདིར་བྱང་ཆུབ་སེམས་དཔའི་སྤྱོད་པ་ཡིན་པས།
མི་དགེ་བ་དང་ལུང་མ་བསྟན་གྱི་བྱ་བ་གཉིས་པོ་གཉེན་པོས་སྤངས་པའམ། ཡང་ན་ཐབས་མཁས་པས་དེ་གཉིས་ཀ་དགེ་བའི་རྩ་བར་འགྱུར་ཏེ། འཕགས་པ་ལྷས། བསམ་པས་བྱང་ཆུབ་སེམས་དཔའ་ལ། ། དགེ་བའམ་ཡང་ན་མི་དགེ་བ། ། ཐམས་ཅད་དགེ་བ་ཉིད་འགྱུར་ཏེ། ། གང་ཕྱིར་སེམས་དེ་གཙོ་བའི་ཕྱིར། ། ཞེས་གསུངས་པ་དང༌། འཕགས་པ་ཐོགས་མེད་ཀྱིས་ཀྱང༌། ཐབས་ཆེན་དང་ནི་ལྡན་པ་ལ། །
ཉོན་མོངས་བྱང་ཆུབ་ཡན་ལག་འགྱུར། ། འཁོར་བའང་ཞི་བའི་བདག་ཉིད་པས། ། དེ་ཕྱིར་རྒྱལ་སྲས་བསམ་མི་ཁྱབ། ། ཅེས་གསུངས་པ་ལྟར་རོ། ། དེའང་ཟང་ཟིང་གི་སྦྱིན་པ་ལ་དཔེར་བརྗོད་ན་ལོངས་སྤྱོད་བསྲུངས་ནས་ཆུད་མི་ཟ་བར་བྱེད་པ་བརྒྱུད་ནས་གཞན་དོན། བྱིན་ནས་ཕན་འདོགས་པ་དངོས་སུ་གཞན་དོན། དེ་ལྟར་གཞན་དོན་གཙོ་བོར་བྱས་པས་ཚེ་འདིར་རང་བདེ་ཞིང་སྙན་པ་དང༌། འཁོར་ཕུན་སུམ་ཚོགས་པ་འདུ། ཚེ་ཕྱི་མར་ལོངས་སྤྱོད་ཕུན་སུམ་ཚོགས་པ་དང༌། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་ནི་ཤུགས་ལ་རང་དོན་འགྲུབ་པའོ། །
ཆོས་ཀྱི་སྦྱིན་པ་དཔེར་བརྗོད་ན་གཞན་ལ་ཕན་པའི་ཕྱིར་ཆོས་ཉན་པ་བརྒྱུད་ནས་གཞན་དོན། ཤེས་ནས་གཞན་གྱི་མ་རིག་པའི་མུན་པ་བསལ་བའི་དོན་དུ་བཤད་པ་དངོས་སུ་གཞན་དོན། དེ་ལྟར་གཞན་དོན་དུ་ཆོས་ཀྱིས་ཕན་བཏགས་པས་ཤུགས་ལས་འབྱུང་བའི་རང་དོན་ནི་ཚེ་འདིར་ཤེས་བྱ་ལ་མཁས་པས་ཡིད་བདེ་མཁས་པ་མཁས་པ་ཞེས་བྱ་བའི་གྲངས་སུ་འགྲོ། ཕས་ཀྱི་རྒོལ་བ་ཐམས་ཅད་ཟིལ་གྱིས་གནོན། ལྷ་དང་བཅས་པའི་འཇིག་རྟེན་གྱི་ཡིད་བརྟན་པའི་གནས་སུ་འགྱུར། ཚེ་ཕྱི་མ་ལ་ཤེས་བྱ་ཐམས་ཅད་ལ་མ་རྨོངས་པའི་ཤེས་རབ་འཐོབ། ཐབས་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་རོ། ། གསུམ་པ་དེ་དག་ཕྱིན་ཅི་མ་ལོག་པར་བསྒྲུབ་པ་ལ་གཉིས་ཏེ། ཡོན་ཏན་བཞི་བསྒྲུབ་པ་དང༌། ཆགས་པ་བདུན་སྤང་པའོ། །
དང་པོ་ནི། བརྩོན་འགྲུས་མི་མཐུན་ཕྱོགས་ཉམས་དང༌། ། ཞེས་བྱ་བ་ལ་སོགས་པ་གསུངས་པས། མི་མཐུན་ཕྱོགས་ལེ་ལོ་མེད་པ། རྣམ་པར་མི་རྟོག་པ་བདག་མེད་རྟོགས་པ། འདོད་པ་ཐམས་ཅད་ཡོངས་རྫོགས་བྱེད་པ་ནི་བརྩོན་འགྲུས་ལ་བརྟེན་ནས་གཞན་དོན་བསྒྲུབ་པ། སེམས་ཅན་སྨིན་པར་བྱེད་པ་ནི་བརྩོན་འགྲུས་དེས་སེམས་ཅན་རྣམས་ཐེག་པ་གསུམ་ལ་འགོད་པའོ། ། གཉིས་པ་ཆགས་པ་བདུན་སྤང་བ་ནི། བྱང་ཆུབ་སེམས་དཔའི་བརྩོན་འགྲུས་ནི། མ་ཆགས་ཞེས་བྱ་བ་ལ་སོགས་པ་ལྟར་ཆགས་པ་བདུན་ནི།
ལེ་ལོ། ཕྱི་བཤོལ། ཆོག་པར་འཛིན་པ། ལན་ལ་རེ་བ། རྣམ་སྨིན་ལ་རེ་བ། མི་མཐུན་ཕྱོགས་ལ་ཆགས་པ་སྟེ་དེའི་བག་ལ་ཉལ་མ་བཅོམ་པའོ། ། གཡེང་བ་ལ་ཆགས་པ་གཉིས་ནི་སྔར་བཞིན་ནོ། ། དེ་ལྟ་བུའི་ཆགས་པ་བདུན་བག་ལ་ཉལ་དང་བཅས་པ་སྤང་ངོ༌། ། གསུམ་པ་བརྩོན་འགྲུས་བརྩམས་པའི་ཕན་ཡོན་ལ་གཉིས་ཏེ། གནས་སྐབས་ཀྱི་ཕན་ཡོན་དང༌།
མཐར་ཐུག་གི་ཕན་ཡོན་ནོ། དང་པོ་ལའང་གཉིས་ལས། ཚེ་འདི་ལ་འབྱུང་བ་ནི། འཇིག་རྟེན་གྱི་བྱ་བ་དང༌། ཆོས་ཀྱི་བྱ་བ་ཐམས་ཅད་འགྲུབ། དེའི་སྟོབས་ཀྱིས་འཁོར་དང་ལོངས་སྤྱོད་དང༌། ཡོན་ཏན་ཕུན་སུམ་ཚོགས། ཆོས་དང་མཐུན་པའི་འབྱོར་བ་ཐོབ་པས་ཚེ་འདིར་སྐྱིད་ཅིང༌། འཆི་བའི་ཚེ་འགྱོད་པ་མེད། མི་དང་མི་མ་ཡིན་པའི་བར་དུ་གཅོད་པས་གླགས་མི་རྙེད།
ལྷ་དང་བཅས་པའི་འཇིག་རྟེན་ཐམས་ཅད་ཀྱིས་སྨོན་པའི་གནས་སུ་འགྱུར་བ་ལ་སོགས་པ་ཡོན་ཏན་དཔག་ཏུ་མེད་པ་འཐོབ་བོ། ། ཚེ་ཕྱི་མར་འབྱུང་བ་ནི། སྡུད་པ་ལས། བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། ། ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར། ། ཞེས་གསུངས་པ་ལྟར། སྐད་ཅིག་རེ་རེ་ལ་མི་དགེ་བ་ཐམས་ཅད་ཟིལ་གྱིས་གནོད་ཅིང༌། དགེ་བའི་རྩ་བ་ཐམས་ཅད་གོང་ནས་གོང་དུ་འཕེལ། ཇི་ལྟར་བརྩམས་པའི་བྱ་བ་རྣམས་མྱུར་དུ་འགྲུབ་པ་དང༌། རྫོགས་པའི་སངས་རྒྱས་ཀྱི་ཡོན་ཏན་ཐམས་ཅད་འདིས་འགྲུབ་པར་འགྱུར་རོ། །
གཉིས་པ་མཐར་ཐུག་གི་ཕན་ཡོན་ནི། མངོན་པར་རྫོགས་པར་སངས་རྒྱས་པ་ན། སྟོབས་དང་མི་འཇིགས་པ་ལ་སོགས་པ་ཡོན་ཏན་ཐམས་ཅད་ལྷུན་གྱིས་གྲུབ་པ་དང༌། སེམས་ཅན་ཐམས་ཅད་ཀྱི་དོན་ལ་ཕྲིན་ལས་ཐོགས་པ་མེད་པར་འགྲུབ་སྟེ། མདོ་སྡེ་རྒྱན་ལས། སྟོབས་སོགས་སངས་རྒྱས་ཆོས་རྣམས་ལ། ། ཡོན་ཏན་རིན་ཆེན་འབྱུང་གནས་འདྲ། ། འགྲོ་བའི་དགེ་བའི་ལོ་ཏོག་ལ། ། སྤྲིན་ཆེན་དང་ཡང་འདྲ་བར་འདོད། ། ཅེས་བྱ་བ་ལ་སོགས་པ་དང༌།
འཇིག་རྟེན་ཀུན་གྱི་བྱ་བ་ལ། ། ཁྱོད་ནི་དུས་ལས་མི་འདའ་བས། ། མཛད་པ་རྟག་ཏུ་དོན་མངའ་བ། ། མི་བསྙེལ་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་རོ།། ༈ །།ལྔ་པ་བསམ་གཏན་ལ་གསུམ་སྟེ། བསམ་གཏན་གྱི་མཚན་ཉིད་དང༌། དེའི་རང་བཞིན་ངེས་པར་བྱ་བ་དང༌། བསམ་གཏན་བསྒོམས་པའི་ཕན་ཡོན་ནོ། ། དང་པོ་ནི།
རྫོགས་པའི་སངས་རྒྱས་ཀྱི་དོན་དུ་མཉམ་པར་འཇོག་པའོ། ། དེ་སྦྱོར་དངོས་རྗེས་གསུམ་གྱིས་ཟིན་ན་བསམ་གཏན་གྱི་ཕ་རོལ་ཏུ་ཕྱིན་པར་འགྱུར་རོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། བསམ་གཏན་གྱི་མི་མཐུན་ཕྱོགས་ངོས་གཟུང་བ་དང༌། གཉེན་པོའི་རང་བཞིན་སོ་སོར་དཔྱད་པ་དང༌། དེ་དག་ཕྱིན་ཅི་མ་ལོག་པར་བསྒྲུབ་པའོ། ། དང་པོ་ལ་གཉིས་ལས་རྣམ་པར་གཡེང་བ་ངོས་གཟུང་བ་ནི། སེམས་དམིགས་པ་ལ་རྩེ་གཅིག་ཏུ་འཇོག་མི་ནུས་པ་དང༌། ནུས་ཀྱང་མུ་སྟེགས་བྱེད་ཀྱི་བསམ་གཏན་ལྟར་ཕྱིན་ཅི་ལོག་དང༌། ཕྱིན་ཅི་མ་ལོག་ཀྱང་མྱ་ངན་ལས་འདས་པ་དང༌།
ཁམས་གོང་མའི་རྒྱུར་འགྱུར་བའོ། ། གཉིས་པ་དེའི་ཉེས་པ་བསམ་པ་ལ་གཉིས་ཏེ། ཚེ་འདིའི་ཉེས་པ་དང༌། སྐྱེ་བ་གཏན་གྱི་བདེ་བ་འཇོམས་པའོ། ། དང་པོ་ནི། སྤྱོད་འཇུག་ལས། སེམས་ནི་རྣམ་པར་གཡེང་བའི་མི། ། ཉོན་མོངས་མཆེ་བའི་ཕྲག་ན་གནས། ། ཞེས་གསུངས་པས་སེམས་རྣམ་པར་གཡེང་བའི་མི་ཆུ་སྲོལ་དུ་མི་ཆུད་པའམ། རྟ་རྒོད་ལ་མི་ཆགས་པ་ཞོན་པ་ལྟར་རང་སྡུག་ཅིང་སོ་མི་བསོད།
གཞན་ཡང་སྡུག་ཅིང་སོ་མི་བསོད་པ་ལ་སྦྱོར། དེའི་སྟོབས་ཀྱིས་སེམས་ཕྱིན་ཅི་ལོག་སྣ་ཚོགས་ལ་འཇུག་སྙིང་འདོད་ཅིང་ཕུང་ཀྲོལ་སྣ་ཚོགས་སྤྱད་ནས། འཆི་བའི་ཚེ་འགྱོད་པ་དང་བཅས་ནས་འཆི་བར་འགྱུར་རོ། ། གཉིས་པ་སྐྱེ་བ་གཏན་གྱི་བདེ་བ་འཇོམས་པའང་སྤྱོད་འཇུག་ལས། དེར་ཡང་རྣམ་གཡེང་གོམས་པས་ནི། ། བཟློག་པའི་ཐབས་ནི་ག་ལ་ཡོད། ། ཅེས་གསུངས་པས། རི་གཟར་པོ་ལས་ཆུ་དྲག་འབབ་པའམ། སྲེད་མ་ཅན་ཟ་རྒྱན་ལ་ཞུགས་པ་ལྟར། སེམས་རྣམ་པར་གཡེང་བ་བཟློག་དཀའ་ལ་དེའི་སྟོབས་ཀྱིས་མི་དགེ་བ་སྣ་ཚོགས་སྤྱད་ནས་འཁོར་བ་དང་ངན་སོང་གི་རྒྱུར་འགྱུར་རོ། །
གལ་ཏེ་མཉམ་པར་གཞག་ཀྱང༌། མ་དག་པའི་སྒོམ་གྱིས་མུ་སྟེགས་ཀྱི་ལམ་ལྟར་ཕྱིན་ཅི་ལོག་ཏུ་འགྱུར་ཏེ། ཏིང་ངེ་འཛིན་རྒྱལ་པོ་ལས། འཇིག་རྟེན་པ་དག་སྟོང་ཉིད་སྒོམ་ན་ཡང༌། ། དེ་ཡིས་དངོས་པོར་འཛིན་པ་བཟློག་མི་ནུས། ། དེ་ཡི་ཉོན་མོངས་ཕྱིར་ཡང་རབ་ཏུ་ལྡན། ། ལྷག་སྤྱོད་ཀྱིས་ནི་ཏིང་འཛིན་འདིར་བསྒོམས་བཞིན། ། ཞེས་གསུངས་པ་ལྟར་ལྷག་སྤྱོད་ཀྱིས་ལོ་བཅུ་གཉིས་སྟོང་ཉིད་ལ་མཉམ་པར་གཞག་ཀྱང༌། འབྲས་བུ་བྱི་ལར་སྐྱེས་པ་ལྟ་བུ་དང༌། གཞན་ཡང་བྱམས་པ་དང་སྙིང་རྗེ་ལ་སོགས་པ་མ་ནོར་དུ་ཟིན་ཀྱང་འཁོར་བའི་རྩ་བ་མི་ཆོད་དེ།
རྣམ་འགྲེལ་ལས། བྱམས་སོགས་རྨོངས་དང་འགལ་མེད་ཕྱིར། ། ཉེས་པ་ཤིན་ཏུ་ཚར་གཅོད་མིན། ། ཞེས་གསུངས་པས། ཁམས་གོང་མ་ཙམ་དུ་འཕེན་ནུས་ཀྱི་འཁོར་བ་ལས་མི་གྲོལ་ལོ། ། སྟོང་ཉིད་ཕྱིན་ཅི་མ་ལོག་པར་སྒོམ་ཤེས་ཀྱང་ཐབས་མཁས་པ་དང་མི་ལྡན་ན་ཉན་ཐོས་ཀྱི་འགོག་པར་འགྱུར་གྱི་འཚང་རྒྱ་མི་ནུས་ཏེ། རྣམ་སྣང་མངོན་བྱང་ལས། ཐབས་དང་མི་ལྡན་ཡེ་ཤེས་དང༌། ། བསླབ་པ་དག་ཀྱང་གསུངས་པ་ནི། ། དཔའ་བོ་ཆེན་པོས་ཉན་ཐོས་རྣམས། །
དེ་ལ་གཞུག་པའི་ཕྱིར་གསུངས་སོ། ། ཞེས་གསུངས་པ་ལྟར་རོ། ། གཉིས་པ་གཉེན་པོའི་རང་བཞིན་སོ་སོར་དཔྱད་པ་ལ་གཉིས་ལས། དང་པོ་རྒྱུའི་གཉེན་པོ་ནི། རྣམ་གཡེང་གི་རྒྱུ་སེམས་ཅན་དང༌། ལོངས་སྤྱོད་ལ་ཆགས་པ་ཡིན་པས། དེའི་གཉེན་པོ་ལ་གཉིས་ཏེ། ཆགས་པ་སྤང་བ་དང༌། དབེན་པའི་ཡོན་ཏན་དྲན་པར་བྱ་བའོ། ། དང་པོ་ལ་གཉིས་ལས།
སེམས་ཅན་ལ་ཆགས་པ་སྤང་བ་ནི། སྤྱོད་འཇུག་ལས། སེམས་ཅན་རྣམས་ལ་ཆགས་བྱས་ན། ། ཡང་དག་ཉིད་ལ་ཀུན་ནས་སྒྲིབ། ། སྐྱོ་བའི་སེམས་ཀྱང་འཇིག་པར་བྱེད། ། ཐ་མར་མྱ་ངན་གདུང་བར་འགྱུར། ། དེ་ལ་སེམས་པ་འབའ་ཞིག་གིས། ། ཚེ་འདི་དོན་མེད་འདའ་བར་འགྱུར། ། རྟག་པ་མེད་པའི་མཛའ་ཤེས་ཀྱིས། ། གཡུང་དྲུང་ཆོས་ཀྱང་འཇིག་པར་བྱེད། །
ཅེས་བྱ་བ་དང༌། སྐད་ཅིག་གིས་ནི་མཛའ་འགྱུར་ལ། ། ཡུད་ཙམ་གྱིས་ནི་དགྲར་ཡང་འགྱུར། ། དགའ་བའི་གནས་ལ་ཁྲོ་བྱེད་པས། ། སོ་སོ་སྐྱེ་བོ་མགུ་བར་དཀའ། ། ཞེས་བྱ་བ་དང༌། མཐོ་ལ་ཕྲག་དོག་མཉམ་ལ་འགྲན། ། དམའ་ལའང་ང་རྒྱལ་བསྟོད་ན་དྲེགས། ། མི་སྙན་བརྗོད་ན་ཁོང་ཁྲོ་སྐྱེ། ། ནམ་ཞིག་བྱིས་ལས་ཕན་པ་ཐོབ། །
དེ་ལྟར་བདག་གང་གཞན་བསྟེན་པ། ། དེས་ནི་ཕུང་བར་འགྱུར་བར་ཟད། ། དེས་ཀྱང་བདག་དོན་མ་བྱས་ལ། ། བདག་ཀྱང་དེ་དོན་མི་འགྲུབ་པས། ། བྱིས་ལས་ཐག་རིང་བྱོལ་བར་བྱ། ། ཞེས་བྱ་བ་དང༌། བུང་བས་མེ་ཏོག་སྦྲང་རྩི་ལྟར། ། ཆོས་ཀྱི་དོན་ཙམ་བླངས་ནས་ནི། ། ཀུན་ལ་སྔོན་ཆད་མ་མཐོང་བཞིན། ། འདྲིས་པ་མེད་པར་གནས་པར་བྱ། །
བདག་ནི་རྙེད་མང་བཀུར་སྟི་བྱས། ། བདག་ལ་མང་པོ་དགའ་འོ་ཞེས། ། དེ་འདྲའི་སྙེམས་པ་འཆང་འགྱུར་ན། ། ཤི་བའི་འོག་ཏུ་འཇིགས་པ་སྐྱེ། ། དེ་བས་རྣམ་པར་རྨོངས་པའི་ཡིད། ། གང་དང་གང་ལ་ཆགས་གྱུར་པ། ། དེ་དང་དེ་བསྡོངས་སྟོང་འགྱུར་དུ། ། སྡུག་བསྔལ་ཉིད་དུ་གྱུར་ཅིང་ལྡང༌། ། དེ་བས་མཁས་པས་ཆགས་མི་བྱ། ། ཆགས་པ་ལས་ནི་འཇིགས་པ་སྐྱེ། །
ཞེས་བྱ་བ་དང༌། སེམས་ཅན་མོས་པ་སྣ་ཚོགས་པ། ། རྒྱལ་བ་ཡིས་ཀྱང་མི་མགུ་ན། ། བདག་འདྲ་ངན་པས་སྨོས་ཅི་དགོས། ། དེ་བས་འཇིག་རྟེན་བསམ་པ་གཏང༌། ། སེམས་ཅན་རྙེད་པ་མེད་ལ་སྨོད། ། རྙེད་པ་ཅན་ལ་མི་སྙན་བརྗོད། ། རང་བཞིན་འགྲོགས་དཀའ་དེ་དག་གིས། ། དགའ་བ་ཇི་ལྟར་སྐྱེ་བར་འགྱུར། ། གང་ཕྱིར་བྱིས་པ་རང་དོན་ནི། །
མེད་པར་དགའ་བ་མི་འབྱུང་བས། ། འགའ་ཡང་བྱིས་དང་བཤེས་མིན་ཞེས། ། དེ་བཞིན་གཤེགས་པ་རྣམས་ཀྱིས་གསུངས། ། ཞེས་བྱ་བ་ལ་སོགས་པའི་དོན་དྲན་པར་བྱས་ལ་སེམས་ཅན་ལ་ཆགས་པ་སྤང་སྟེ། དེའང་སེམས་ཅན་སྐྱོན་གྱི་རང་བཞིན་ཡིན་པས། སངས་རྒྱས་ཀྱིས་ཀྱང་མི་མགུ་ན་བདག་ལྟ་བུ་ངན་པས་སྨོས་ཅི་དགོས་ཏེ། ལྷས་བྱིན་མ་ཞུ་བའི་ནད་ཀྱིས་འཆི་བ་ལ་ཐུག་པ། བཅོམ་ལྡན་འདས་ཀྱིས་བདེན་པའི་བྱིན་རླབས་ཀྱིས་གསོས་པ་ན། དགེ་སྦྱོང་གོའུ་ཏ་མ་འདི་སྨན་དཔྱད་མཁས་པ་ཞིག་སྟེ། རྒས་ཁར་འཚོ་བས་ཉོན་མི་མོངས་སོ་ཞེས་མ་གུས་པའི་ཚིག་སྨྲ་བ་དང༌།
གཞན་ཡང༌། ལེགས་པའི་སྐར་མས་བཅོམ་ལྡན་འདས་ལ་གསོལ་བ། འཇིག་རྟེན་ན་གཅེར་བུ་པ་སྡུག་བསྔལ་འགྱུར་མ་གཏོགས་པ་ཐམས་ཅད་མཁྱེན་པ་མེད་དོ། ། བཀའ་སྩལ་པ། ཁྱོད་ཀྱི་ཐམས་ཅད་མཁྱེན་པ་ཞག་བདུན་ན་མ་ཞུ་བའི་ནད་ཀྱིས་འཆི་བར་འགྱུར་རོ། ། ལེགས་པའི་སྐར་མས་གཅེར་བུ་པ་ལ་སྨྲས་པ། དགེ་སྦྱོང་གའུ་ཏ་མ་ན་རེ་ཁྱོད་ཞག་བདུན་ན་མ་ཞུ་བའི་ནད་ཀྱིས་འཆི་ཟེར་གྱིས། དེའི་བར་ལ་ཁྱོད་ཟས་ལ་ཚོད་ཟུངས་ཤིག དེས་ཞག་དྲུག་གི་བར་དུ་ཟས་བཅད་དེ་ཞག་བདུན་པ་ལ་བརྒྱད་པར་འཁྲུལ་ནས་བུ་རམ་གྱི་ལྦུ་བ་ཟོས་པས་མ་ཞུ་བའི་ནད་ཀྱིས་ཤི་སྟེ། སྐྱུགས་པ་ཟ་བའི་ཡི་དྭགས་སུ་སྐྱེས་སོ། །
ཡི་དྭགས་ཀྱིས་ལེགས་པའི་སྐར་མ་ལ་སྨྲས་པ། བཅོམ་ལྡན་འདས་ནི་ཐམས་ཅད་མཁྱེན་པ། ཐམས་ཅད་གཟིགས་པ་སྟེ། ངས་ཀྱང་སངས་རྒྱས་ལ་མ་མོས་པ་བྱས་པས་འགྱོད་ཀྱིས། ཁྱོད་ཕྱིན་ཆད་མོས་པར་གྱིས་ཤིག ལེགས་པའི་སྐར་མས་སྨྲས་པ། དགེ་སྦྱོང་གོའུ་ཏ་མ་ལ་དེ་ལྟ་བུའི་ཡོན་ཏན་མེད་ཀྱིས་ཁྱོད་དེ་སྐད་མ་སྨྲ་ཞིག ཅེས་བཟློག་སྟེ། བཅོམ་ལྡན་འདས་ཀྱི་དྲུང་དུ་སོང་ནས་གསོལ་པ། ཁྱོད་ན་རེ་སྡུག་བསྔལ་འགྱུར་ཞག་བདུན་འཆི་ཟེར་ཏེ་མ་ཤི་བར་སྣང་ངོ༌། །
བཀའ་སྩལ་པ། ཤི་ནས་ཁྱོད་རང་དང་ཕྲད་པ་མི་ཤེས་སམ། སྨྲས་པ་ཤེས་ཏེ། འོན་ཀྱང་ལྷར་སྐྱེས་སོ། ། བཀའ་སྩལ་པ། སྐྱུགས་པ་ཟ་བའི་ཡི་དགས་སུ་སྐྱེས་ནས་ཁྱོད་རང་དང་གཏམ་སྨྲས་པ་མི་དྲན་ནམ། དེར་སྐྱེངས་ཏེ་ཅང་མི་སྨྲ་བར་སོང་ངོ༌། ། དེས་ན་ལེགས་པའི་སྐར་མས་ཐམས་ཅད་མཁྱེན་པར་ཤེས་བཞིན་དུ་མ་མོས་ན། བདག་ཅག་ལྟ་བུ་ལ་གཞན་མོས་པ་ལྟ་ཅི་སྨོས། ཞེས་ཤེས་པར་བྱས་ལ་སེམས་ཅན་ལ་ཆགས་པ་སྤང་ངོ༌། །
གཉིས་པ་ལོངས་སྤྱོད་ལ་ཆགས་པ་སྤང་བ་ནི། ལོངས་སྤྱོད་སྒྲུབ་པ་དུས་གསུམ་དུ་མི་དགེ་བ་སྟེ། དང་པོ་བསགས་པ་ན་སྡིག་སྡུག་གཏམ་ངན་ལ་མི་ལྟ་ཞིང་དགྲ་གཉེན་ཐ་མལ་པ་ཐམས་ཅད་དང་འཁོན་པར་བྱས་ལ་བསགས་དགོས་ཀྱི། ཆོས་དང་མཐུན་པའི་ནོར་མི་གསོག་པས་ཐོག་མར་མི་དགེའོ། ། བར་དུ་བསྲུང་བ་ན་ནོར་མ་འཕེལ་བ་དང་འཕེལ་ཡང་བརླག་པར་དོགས་པའི་སྡུག་བསྔལ་གྱིས་ཉིན་མཚན་མེད་པར་སྡུག་བསྔལ་ཞིང་ཉིན་མཚན་མེད་པར་ལུས་ངག་ཡིད་གསུམ་སྲེད་པའི་ཁོལ་བོར་འགྱུར་བས་བྲེལ་ལ། རང་བྲེལ་བར་མ་ཟད་གཉེན་འབྲེལ་ཐམས་ཅད་ནོར་ཕྱིར་འདོན་པ་དང་ནང་དུ་སྡུད་པའི་སྡུག་བསྔལ་གྱིས་རྟག་ཏུ་བྲེལ་ཏེ། ཚེ་འདི་ལ་ཐམས་ཅད་དང་འཁོན། ཕྱི་མར་ངན་སོང་གི་རྒྱུ་མ་གཏོགས་པ་ཕན་ཡོན་ཅི་ཡང་མེད་པས་བར་དུ་མི་དགེ་བ་ཡིན། ཐ་མར་སྐྱེ་བ་སྔ་མའི་བསོད་ནམས་ཟད་པའམ། ཚེ་འདིར་རང་གི་གྲོས་ཉེས་སམ།
གཉེན་ཚོའི་ཤན་ནམ། དགྲ་སྟོབས་ཅན་གྱི་ཤུགས་ཀྱིས་སྟོན་ཀའི་སྤྲིན་ནམ། དཔྱིད་ཀའི་ཆབ་རོམ་བཞིན་རང་བརླག་ལ་འགྲོ་བས་ཟད་པའི་སྡུག་བསྔལ་གྱིས་ཐ་མར་མི་དགེ་བ་ཡིན་ཏེ། སློབ་དཔོན་མེ་ཏྲཱི་བས། ཟང་ཟིང་ཕྱིར་ན་རྩོད་འགྱུར་ཏེ། ། ཟང་ཟིང་མེད་པ་བདེ་བའི་མཆོག ། ཟང་ཟིང་ཡོངས་སུ་སྤངས་པ་ལས། ། ཆུ་སྐྱར་བདེ་བ་ཐོབ་ལ་ལྟོས། ། ཞེས་བྱ་བ་དང༌། སྔར་སྦྱིན་པའི་སྐབས་སུ་ཡོ་བྱད་ལ་ཆགས་པའི་ཉེས་པས།
བསག་དང་བསྲུང་དང་བརླག་པའི་གདུང་བ་ཡིས། ། ཞེས་བྱ་བ་ལ་སོགས་པ་བཤད་པར་བྱ་བ་དང༌། གཞན་ཡང༌། འདོད་ལྡན་རྣམས་ལ་དེ་ལ་སོགས། ། ཉེས་དམིགས་མང་ལ་མནོག་ཆུང་སྟེ། ། ཤིང་རྟ་འདྲེན་པའི་ཕྱུགས་དག་གིས། ། རྩྭ་ནི་ཁམ་གང་ཟོས་པ་བཞིན། ། ཞེས་བྱ་བ་ལ་སོགས་པ་དྲན་པར་བྱས་ལ་ཆགས་པ་སྤང་ངོ༌། ། གཉིས་པ་དབེན་པའི་ཡོན་ཏན་དྲན་པར་བྱ་བ་ཡང༌། སྤྱོད་འཇུག་ལས།
ནགས་ན་རི་དྭགས་བྱ་རྣམས་དང༌། ། ཤིང་རྣམས་མི་སྙན་བརྗོད་མི་བྱེད། ། འགྲོགས་ན་བདེ་བ་དེ་དག་དང༌། ། ནམ་ཞིག་ལྷན་ཅིག་གནས་པར་འགྱུར། ། ཕུག་གམ་ལྷ་ཁང་སྟོང་པ་འམ། ། ལྗོན་ཤིང་དྲུང་དུ་གནས་བཅས་ཏེ། ། ནམ་ཞིག་རྒྱབ་ཏུ་མི་བལྟ་བར། ། ཆགས་པ་མེད་པར་འགྱུར་ཞིག་གུ། ། ས་ཕྱོགས་བདག་གིར་བཟུང་མེད་པར། ། རང་བཞིན་གྱིས་ནི་ཡངས་རྣམས་སུ། །
རང་དབང་སྤྱོད་ཅིང་ཆགས་མེད་པར། ། ནམ་ཞིག་བདག་གིས་གནས་པར་འགྱུར། ། ལྷུང་བཟེད་ལ་སོགས་ཉི་ཚེ་དང༌། ། ཀུན་ལ་མི་མཁོའི་གོས་འཆང་ཞིང༌། ། ལུས་འདི་སྦ་བར་མ་བྱས་ཀྱང༌། ། འཇིགས་མེད་གནས་པར་ནམ་ཞིག་འགྱུར། ། དུར་ཁྲོད་སོང་ནས་གཞན་དག་གི ། རུས་གོང་དག་དང་བདག་གི་ལུས། ། འཇིག་པའི་ཆོས་ཅན་དག་ཏུ་ནི། ། ནམ་ཞིག་མགོ་སྙོམས་བྱེད་པར་འགྱུར། །
ཞེས་བྱ་བ་ལ་སོགས་པ་དང༌། ། འཇིག་རྟེན་ཀུན་ནས་གདུང་བཞིན་དུ། ། ཇི་སྲིད་སྐྱེས་བུ་བཞི་ཡིས་ནི། ། དེ་ལས་དེ་ནི་མ་བཏེག་པ། ། དེ་སྲིད་དུ་ནི་ནགས་སུ་སོང༌། ། བཤེས་མེད་འཁོན་པ་མེད་བྱས་ནས། ། ལུས་འདི་གཅིག་པུ་དབེན་གནས་ཏེ། ། སྔ་ནས་ཤི་དང་འདྲར་བརྩིས་ན། ། ཤི་ནས་མྱ་ངན་བྱེད་པ་མེད། ། འདི་ཡིས་སངས་རྒྱས་རྗེས་དྲན་སོགས། །
སུས་ཀྱང་གཡེང་བར་འགྱུར་བ་མེད། ། དེ་བས་ཤིན་ཏུ་མདངས་དགའ་བའི། ། ནགས་ཚལ་ཚེགས་ཆུང་བདེ་སྐྱིད་ཅིང༌། ། གཡེང་བ་ཐམས་ཅད་ཞི་བྱེད་པར། ། བདག་ཉིད་གཅིག་པུ་གནས་པར་བྱ། ། ཞེས་བྱ་བ་ལ་སོགས་པ་དང༌། གཞན་ཡང་སྐྱོ་བའི་གཏམ་སྐྱེས་རབས་ལས། ཀྱེ་མ་འཇིག་རྟེན་ཉོན་མོངས་དག ། གནས་པ་མི་བརྟན་མི་དགར་འགྱུར། ། ཀུ་མུ་ཏ་ཡི་དཔལ་འདི་ཡང༌། །
དྲན་པར་བྱ་བ་ཉིད་དུ་འགྱུར། ། ཞེས་གསུངས་པའི་དོན་ཀུན་མུ་ཏའི་དགའ་སྟོན་ལ་སོགས་པ་ད་ལྟར་གྱི་ལྟད་མོ་དང་བདེ་སྐྱིད་ལ་སོགས་པ་ཐམས་ཅད་མི་རྟག་པའི་ཕྱིར་དེ་མ་ཐག་འཛད་དེ། དེའི་ཚེ་འདི་ལྟར་བྱུང་བ་ལ་ཞེས་དྲན་པས་མི་དགའ་བའི་རྒྱུར་འགྱུར་བ་གསུངས་པ་ལ་སོགས་པ་བསམས་ལ་དབེན་པ་ལ་གནས་པར་བྱའོ། ། གཉིས་པ་འབྲས་བུའི་གཉེན་པོ་ནི། བསམ་གཏན་ཡིན་པས་དེ་ལ་གསུམ་སྟེ། འཇིག་རྟེན་པ་དང་ཐུན་མོང་བའི་བསམ་གཏན་དང༌། ཉན་ཐོས་དང་ཐུན་མོང་བའི་བསམ་གཏན་དང༌། ཐེག་པ་ཆེན་པོ་ཐུན་མོང་མ་ཡིན་པའི་བསམ་གཏན་ནོ། ། དང་པོ་ལ་བསམ་གཏན་གྱི་ཉེར་བསྡོགས་བདུན་དང༌། དངོས་གཞི་བསམ་གཏན་དང་པོ་ལ་སོགས་པ་བསྒོམ་པ་སྟེ་ཇི་ལྟར་ནུས་པ་བཞིན་བསླབ་སྟེ།
འོག་ཏུ་སྒོམ་ལམ་དུ་ཤེས་པར་བྱའོ། ། གཉིས་པ་ཉན་ཐོས་དང་ཐུན་མོང་བ་ནི་མི་རྟག་པ་ལ་སོགས་པ་འཁོར་བའི་ཉེས་དམིགས་བསམས་ནས་ལམ་ལ་འཇུག་པ་ན། ཚུལ་གཉིས་ཏེ། སྔོན་འགྲོའི་བསྒོམ་པ་དང༌། དངོས་གཞིའི་བསྒོམ་པའོ། ། དང་པོ་ནི། ཉོན་མོངས་པ་ཤས་ཆེ་ན་མི་སྡུག་པ་ནས་བརྩམས། རྣམ་པར་རྟོག་པ་ཤས་ཆེ་ན་བགྲང་བ་དང་རྗེས་སུ་རྟོག་པ་རླུང་ནས་བསྒོམ་སྟེ། མཛོད་ལས། དེ་ལ་འཇུག་པ་མི་སྡུག་དང༌། །
དབུགས་དབྱུང་རྔུབ་པས་དྲན་པ་ཡིས། ། འདོད་ཆགས་རྣམ་རྟོག་ལྷག་རྣམས་ལ། ། ཞེས་གསུངས་པ་ལྟར་རོ། ། གཉིས་པ་དངོས་གཞི་ནི། ལམ་ལྔ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལྟར་བསྒོམ་སྟེ། དྲན་པ་ཉེ་བར་གཞག་པ་བཞིས་ཚོགས་ཀྱི་ལམ། ཡང་དག་པར་སྤོང་བ་བཞིས་དྲོད། རྫུ་འཕྲུལ་གྱི་རྐང་པ་བཞིས་རྩེ་མོ། དབང་པོ་ལྔས་བཟོད་པ། སྟོབས་ལྔས་འཇིག་རྟེན་ཆོས་མཆོག
འཕགས་པའི་ལམ་ཡན་ལག་བརྒྱད་ཀྱིས་མཐོང་ལམ། བྱང་ཆུབ་ཀྱི་ཡན་ལག་བདུན་གྱིས་བསྒོམས་ལམ་སྟེ་འདི་དག་ཐེག་པ་ཆེན་པོ་དང་དམིགས་པ་དང་གོ་རིམ་ལ་སོགས་པའང་མི་མཐུན། ཐེག་པ་དམན་པ་ཡིན་པས་རེ་ཞིག་བཞག་གོ ། གསུམ་པ་ཐེག་པ་ཆེན་པོའི་བསྒོམ་པ་ལའང་གཉིས་ལས། སེམས་ཙམ་པའི་ལུགས། སློབ་དཔོན་ཐོགས་མེད་སྐུ་མཆེད་ཀྱི་རྗེས་སུ་འབྲང་བའི་ལམ་གྱི་རིམ་པ་ནི་ཐེག་པ་བསྡུས་ལ་སོགས་པར་ཤེས་པར་བྱ་བས་འདིར་མ་སྨོས་སོ། ། དབུ་མའི་ལུགས། སློབ་དཔོན་འཕགས་པ་ཡབ་སྲས་ཀྱི་དགོངས་པ་སྤྱོད་འཇུག་བསམ་གཏན་ལེའུར་འབྱུང་བ་ཉམས་སུ་བླང་བའི་ཚུལ་འདིར་བཤད་དོ། ། དེའང་སློབ་དཔོན་གྱིས་བྱང་ཆུབ་ཀྱི་སེམས་བསྒོམ་པ་ནས་གསུངས་མོད་ཀྱི། དེའི་སྔོན་དུ་ཚད་མེད་བཞི་བསྒོམས་ན་བྱང་ཆུབ་ཀྱི་སེམས་གོམས་པ་སླ་བས་དེ་བརྗོད་པར་བྱའོ། །
དེའང་མདོ་སྡེ་རྒྱན་ལས། སེམས་ཅན་རྣམས་ལ་བརྩེ་བ་ཅན། ། ཕྲད་དང་བྲལ་བའི་དགོངས་པ་ཅན། ། མི་འབྲལ་བ་ཡི་དགོངས་པ་ཅན། ། ཕན་བདེ་དགོངས་ཁྱོད་ལ་ཕྱག་འཚལ། ། ཞེས་གསུངས་པས་སྔ་མ་གསུམ་བདེ་བའི་དགོངས་པ་ཡིན་ལ། ཕྱི་མ་ནི་ཕན་པའི་དགོངས་པ་ཡིན་ནོ། ། དེ་དག་ཀྱང་བརྩེ་བས་སེམས་ཅན་བདེ་བ་དང་ཕྲད་པར་འདོད་པ་བྱམས་པ། སྡུག་བསྔལ་དང་བྲལ་བར་འདོད་པ་སྙིང་རྗེ། དེ་གཉིས་དང་མི་འབྲལ་བར་འདོད་པ་དགའ་བ།
དགྲ་གཉེན་དང་ཆགས་སྡང་ལ་སོགས་པ་ཆོས་བརྒྱད་སྙོམས་པར་འདོད་པ་བཏང་སྙོམས་སོ། ། ཚད་མེད་བཞི་པོ་དེ་ཉམས་སུ་ལེན་ན་བྱམས་སྙིང་རྗེ་གཉིས་སུ་བསྡུས་ལ་ཉམས་སུ་བླང་སྟེ། མདོ་སྡེ་རྒྱན་ལས། སྙིང་རྗེའི་ཆུ་བ་བྱམས་པ་སྟེ། ། དེ་སྡུག་བསྔལ་ལས་ཡང་དག་འབྱུང༌། ། ཞེས་གསུངས་པ་ལྟར་རོ། ། དེ་ལ་ཐོག་མར་བྱམས་པ་བསྒོམས་པ་ལའང༌། གང་ལ་བསྒོམ་པའི་ཡུལ་དང༌། ཇི་ལྟར་བསྒོམ་པའི་ཚུལ་དང༌། དེ་ལྟར་བསྒོམས་པའི་ཕན་ཡོན་གསུམ་ལས།
དང་པོ་ནི། སེམས་ཅན་བདེ་དང་སྡུག་བསྔལ་གཉིས་ཀ་མེད་པའི་བཏང་སྙོམས་དང༌། བདེ་བའི་རྒྱུ་དམ་པའི་ཆོས་དང་མ་ཕྲད་པ་རྣམས་དང༌། ཕྲད་ཀྱང་སངས་རྒྱས་དང་བྱང་ཆུབ་སེམས་དཔའི་ཡོན་ཏན་མ་ཐོབ་པ་རྣམས་ལ་བསྒོམ་པའི་ཡིན་ནོ། ། གཉིས་པ་ཇི་ལྟར་བསྒོམ་པའི་ཚུལ་ནི། སེམས་ཅན་ཐམས་ཅད་གཉེན་དུ་ཤེས་ན་བྱམས་པ་བསྒོམས་སླ་བས་མདོ་ལ་ལ་ནས་མར་བསྒོམས་པར་བཤད། རྡོ་རྗེ་རྩེ་མོ་ལ་སོགས་པ་རྒྱུད་འགའ་ལས་བུར་བསྒོམ་པར་བཤད་མོད་ཀྱི། ཕ་དང་སྤུན་ཟླ་ལ་སོགས་པར་མ་གྱུར་པ་མེད་པས་རང་གང་སེམས་ལ་ཉེ་ཞིང་གཅགས་པ་དེར་སེམས་ཅན་ཐམས་ཅད་བསྒོམས་ལ་བྱམས་པ་སྦྱང༌། དེའང་སེམས་ཅན་བདེ་བ་དང་ལྡན་པ་རྐྱང་པས་མི་ཕན་པས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །
ཅེས་རྐང་གི་ཁོང་རུས་པའི་གཏིང་ནས་བསྒོམ། དེ་ལ་བདེ་བ་ནི་ལུས་དང་སེམས་ཆོས་དང་མཐུན་པའི་སྐྱིད་པ་ཐོབ་པའོ། ། བདེ་བའི་རྒྱུ་ནི་སེམས་ཅན་རྣམས་དམ་པའི་ཆོས་དང་ཕྲད་པར་འདོད་པ་སྟེ། རྒྱུ་ཆོས་སྤྱོད་པ་ལས་འབྲས་བུ་གཏན་གྱི་བདེ་བ་འབྱུང་བའི་ཕྱིར་རོ། ། དེ་ལྟར་ཡང་ཡང་འདྲིས་པས་སེམས་ཅན་ཐམས་ཅད་ལ་མ་བུ་གཅིག་པ་ལ་བྱམས་པ་ལྟ་བུ་སྐྱེའོ། ། གསུམ་པ་དེ་ལྟར་བསྒོམས་པའི་ཕན་ཡོན་ནི། མདོ་ལས། བྱེ་བ་ཁྲག་ཁྲིག་གཏམས་པའི་ཞིང་རྣམས་ན། ། མཆོད་པའི་བྱེ་བྲག་ཇི་སྙེད་ཡོད་པ་ཡིས། ། སྐྱེས་ཆེན་རྣམས་ལ་ཉིན་རེ་ཕུལ་བ་ཡིས། །
བྱམས་པའི་སེམས་ཀྱི་གྲངས་དང་ཆར་མི་ཕོད། ། ཅེས་བྱ་བ་དང༌། རིན་ཆེན་ཕྲེང་བ་ལས། རྫ་ཚོས་སུམ་བརྒྱའི་ཁ་ཟས་དག ། ཉིན་རེ་དུས་སུ་བྱིན་པ་བས། ། བྱམས་པ་ཡུད་ཙམ་ཐང་གཅིག་གིས། ། བསོད་ནམས་དེ་འདྲའི་ཆར་མི་ཕོད། ། ཅེས་བྱ་བ་ལ་སོགས་པ་གསུངས་པས། གནས་སྐབས་སུ་ཚངས་པའི་འཇིག་རྟེན་དུ་སྐྱེ། དེར་མ་སྐྱེས་ཀྱང་ལྷ་མི་བྱམས་པ་ལ་སོགས་པ་ཡོན་ཏན་བརྒྱད་འཐོབ།
མཐར་ཐུག་སངས་རྒྱས་ཀྱི་རྒྱུར་འགྱུར་ཏེ། དཔེར་ན་རྒྱལ་པོ་བྱམས་པའི་སྟོབས་ཀྱི་སྐྱེས་རབས་སམ། གངྒཱ་དང་ཡ་མུ་ནཱི་འདུས་པར་མ་སྨད་ཤི་བ་ཚངས་པར་སྐྱེས་པའི་ལོ་རྒྱུས་བཞིན་ནོ། ། གཉིས་པ་སྙིང་རྗེ་བསྒོམ་པ་ལ་བཞི་སྟེ། གང་ལ་བསྒོམ་པའི་ཡུལ། དེ་སྐྱེ་བའི་རྐྱེན། ཇི་ལྟར་བསྒོམ་པའི་ཚུལ། དེ་ལྟར་བསྒོམས་པའི་ཕན་ཡོན་ནོ། ། དང་པོ་ལ་གཉིས་ལས་ཡུལ་ཕྱི་ནས་བསྒོམ་པ་ནི། མདོ་སྡེ་རྒྱན་ལས།
རབ་འབར་དགྲ་ཡི་དབང་དུ་སོང༌། སྡུག་བསྔལ་གྱིས་ནོན་མུན་པས་བསྒྲིབས། ། བགྲོད་དཀའི་ལམ་དུ་ཀུན་དུ་ཞུགས། ། འཆིང་བ་ཆེ་དང་ཡང་དག་ལྡན། ། ཟས་ཆེན་དུག་དང་འདྲེས་ལ་ཞེན། ། ལམ་ནི་རབ་ཏུ་སྟོར་གྱུར་བ། ། ལམ་གོལ་བར་ཞུགས་སྟོབས་ཆུང་བའི། ། སེམས་ཅན་རྣམས་ལ་སྙིང་རྗེ་འོ། ། ཞེས་གསུངས་པས། རབ་འབར་ཏེ་འདོད་པའི་འདོད་ཆགས་ཀྱིས་འདོད་པའི་བདེ་བ་ལ་ཆགས་པ་རྣམས་ལའོ། །
དགྲ་བོའི་དབང་དུ་སོང་བ་ནི་དགེ་བ་ལ་ཞུགས་པ་ལ་བདུད་ཀྱི་བར་ཆད་བྱས་པ་རྣམས་སོ། ། སྡུག་བསྔལ་གྱིས་ནོན་པ་ནི་ངན་སོང་གསུམ་གྱི་སྡུག་བསྔལ་གྱིས་ཟིལ་གྱིས་ནོན་པ་རྣམས་སོ། ། མུན་པས་བསྒྲིབས་པ་ནི་བཤན་པ་ལ་སོགས་པ་གཅིག་ཏུ་ཉེས་པ་སྤྱོད་པ་རྣམས་ཏེ། ལས་ཀྱི་རྣམ་པར་སྨིན་པ་ལ་ཀུན་ཏུ་རྨོངས་པའོ། ། བགྲོད་དཀའི་ལམ་ལ་ཞུགས་པ་ནི་འཁོར་བ་ལས་གཏན་མི་གྲོལ་བ་རྣམས་སོ། ། འཆིང་བ་ཆེན་པོ་དང་ལྡན་པ་ནི་མུ་སྟེགས་ཅན་གྱི་ལམ་ལ་ཀུན་ཏུ་ཞུགས་པ་རྣམས་ཏེ་ལྟ་བ་ངན་པ་སྣ་ཚོགས་ཀྱི་འཆིང་བ་དམ་པོས་བཅིངས་པའི་ཕྱིར་རོ། ། ཟས་ཆེན་དུག་དང་འདྲེས་པ་ལ་ཞེན་པ་ནི་སྙོམས་འཇུག་གི་བདེ་བ་ཉོན་མོངས་པ་ཅན་ལ་ཞེན་པ་སྟེ། ཁ་ཟས་དུག་དང་འདྲེས་པ་ལྟར། དེ་ལས་རབ་ཏུ་ཉམས་པར་འགྱུར་བའི་ཕྱིར་རོ། ། ལམ་རབ་ཏུ་སྟོར་བ་ནི་མངོན་པའི་ང་རྒྱལ་ཅན་རྣམས་ཏེ་ཐར་པའི་ལམ་ནོར་བའི་ཕྱིར་རོ། །
ལམ་གོལ་བ་ལ་ཞུགས་པ་ནི་མ་ངེས་པ་ཐེག་པ་དམན་པ་ལ་ཞུགས་པ་རྣམས་སོ། ། སྟོབས་ཆུང་བ་ནི་བྱང་ཆུབ་སེམས་དཔའ་ཚོགས་ཡོངས་སུ་མ་རྫོགས་པ་རྣམས་ཏེ། དེ་ལྟར་ན་སེམས་ཅན་རྣམ་པ་བཅུ་པོ་འདི་ནི་བྱང་ཆུབ་སེམས་དཔའི་སྙིང་རྗེའི་དམིགས་པའི་ཡུལ་ཡིན་ནོ། ། གཞན་ཡང་ཕ་རོལ་ཏུ་ཕྱིན་པ་དྲུག་དང་འགལ་བ་དྲུག་སྙིང་རྗེའི་ཡུལ་ཡིན་ཏེ། བཀྲེན་ལ་བརྩེ་དང་མ་རུངས་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་རྗེ་དང༌། ། ལོག་པར་མངོན་པར་ཞེན་ལ་སྙིང་རྗེ་འོ། ། ཞེས་གསུངས་པས། བཀྲེན་པ་ནི་སེར་སྣ་ཅན།
མ་རུངས་པ་ཚུལ་ཁྲིམས་འཆལ་བས་གཞན་ལ་གནོད་པ། ཀུན་ཏུ་འཁྲུགས་པ་ཁྲོ་བ། བག་མེད་པ་ལེ་ལོ་ཅན། ཡུལ་གྱི་གཞན་དབང་ཅན་ནི་འདོད་པ་ལ་སེམས་གཡེངས་པ། ལོག་པར་མངོན་པར་ཞེན་པ་ནི་ཤེས་རབ་འཆལ་བ་མུ་སྟེགས་ལ་སོགས་པའོ། ། གཉིས་པ་བསྡུས་ཏེ་བསྒོམ་པའི་ཚུལ་ནི། མདོ་སྡེ་རྒྱན་ལས། དེ་བཞིན་གཤེགས་པ་དེ་ནི་དེར་ཞུགས་ནས། ། རི་དབང་མཐོ་སྟེང་བཞུགས་བཞིན་འགྲོ་ལ་གཟིགས། ། ཞི་ལ་མངོན་དགའི་ཡིད་ལའང་ཐུགས་རྗེ་ན། །
སྲིད་ལ་མངོན་དགའི་ཡིད་ལ་སྨོས་ཅི་དགོས། ། ཞེས་གསུངས་པས། འཁོར་འདས་གཉིས་ཀ་སྙིང་རྗེའི་ཡུལ་ཏེ། དེའང་ཉན་ཐོས་དང་རང་སངས་རྒྱས་རང་དོན་མ་རྫོགས། གཞན་དོན་མི་འགྲུབ། བརྒྱ་ལ་འཚང་རྒྱ་ཡང་སོ་སོའི་སྐྱེ་བོ་འཚང་རྒྱ་བ་བས་བསྐལ་པ་ཆེན་པོ་བཞི་བཅུ་ལ་སོགས་པར་འགྱངས་པས་ལམ་གོལ་བའི་ཕྱིར་སྙིང་རྗེའི་ཡུལ་ཡིན་ནོ། ། གཉིས་པ་འཁོར་བ་ལ་སྡུག་བསྔལ་གྱི་རྒྱུ་དང་འབྲས་བུ་ལ་སྤྱོད་པ་གཉིས་ལས། དང་པོ་ནི། ལྷ་དང་མི་འཁོར་དང་ལོངས་སྤྱོད་ཕུན་སུམ་ཚོགས་ཀྱང་བསམ་པ་མི་དགེ་བས་ཟིན་པ། སྦྱོར་བ་བླ་མ་དང་དཀོན་མཆོག་གསུམ་དང་སེམས་ཅན་ལ་གནོད་པ་བྱེད་པ་དང༌།
ཆོས་ནོར་བ་ལ་ཞུགས་པ་རྣམས་མདའ་འཕངས་པ་ལྟར་ངན་སོང་དུ་འགྲོ་བས། དེ་དག་ཁྱད་པར་དུ་སྙིང་རྗེ་བའི་ཡུལ་ཡིན་ནོ། ། གཉིས་པ་འབྲས་བུ་ལ་སྤྱོད་པའང་ངན་སོང་གསུམ་དང༌། མཐོ་རིས་ཀྱི་བཀྲེན་ཅིང་ཕོངས་པ་དང༌། ལུས་ན། སེམས་མྱ་ངན་གྱིས་ཟིན། མཛའ་བ་དང་བྲལ། སྡང་བ་དང་ཕྲད། ལུས་རྒས། སེམས་ཞུམ།
མཐོན་པོ་དམས། འདོད་པ་མ་རྙེད་པ་དེ་དག་སྙིང་རྗེའི་ཡུལ་ཡིན་ཏེ། འདི་དག་གི་སྐབས་སུ་མྱ་ངན་ལས་འདས་པའི་ཉེས་དམིགས་དང༌། འཁོར་བའི་སྡུག་བསྔལ་ཅི་རིགས་པ་བཤད་པར་བྱའོ། ། གཉིས་པ་དེ་སྐྱེ་བའི་རྐྱེན་ནི། བདེ་དང་སྡུག་བསྔལ་དེ་རྒྱུ་ལས། ། བྱང་ཆུབ་སེམས་དཔའི་སྙིང་རྗེ་སྟེ། ། རྒྱུ་དང་བཤེས་གཉེན་རང་བཞིན་ལས། ། བྱང་ཆུབ་སེམས་དཔའི་སྙིང་རྗེ་འོ། ། ཞེས་གསུངས་པས།
ཕྱེད་གོང་མའི་དོན་དམིགས་པའི་རྐྱེན་གསུམ་སྟེ། ཚོར་བ་བདེ་བ་ལས་འགྱུར་བའི་སྡུག་བསྔལ། སྡུག་བསྔལ་ལ་སྡུག་བསྔལ་གྱི་སྡུག་བསྔལ། དེ་གཉིས་ཀྱི་རྒྱུ་བཏང་སྙོམས་ལས་འདུ་བྱེད་ཀྱི་སྡུག་བསྔལ་འབྱུང་སྟེ། མདོ་ལས། ཚོར་བ་གང་ཅི་ཡང་རུང་བ་དེ་ཐམས་ཅད་སྡུག་བསྔལ་བའོ། ། ཞེས་གསུངས་པའང་དེ་ལ་དགོངས་སོ། ། དེ་ལྟར་སྡུག་བསྔལ་གསུམ་སྙེང་རྗེ་སྐྱེ་བའི་དམིགས་པའི་རྐྱེན་ཡིན་ནོ། ། ཕྱེད་འོག་མའི་དོན། རྒྱུའི་རྐྱེན་སྙིང་རྗེའི་ས་བོན།
བདག་པོའི་རྐྱེན་དགེ་བའི་བཤེས་གཉེན། མཚུངས་པ་དེ་མ་ཐག་པའི་རྐྱེན། རང་བཞིན་ཏེ། དེ་ལྟར་ན་རྐྱེན་བཞི་ལས་སྙིང་རྗེ་སྐྱེའོ། ། གསུམ་པ་སྙིང་རྗེ་ཇི་ལྟར་བསྒོམ་པའི་ཚུལ་ལ་གསུམ་ལས། མུ་སྟེགས་གང་ཟག་ལ་དམིགས་པའི་སྙིང་རྗེ་བསྒོམ་སྟེ། རྟག་གཅིག་རང་དབང་ཅན་གྱི་སེམས་ཅན་འདི་རྣམས་རྟག་གཅིག་རང་དབང་ཅན་གྱི་སྡུག་བསྔལ་དང་བྲལ་བར་འདོད་པའོ། ། ཉན་ཐོས་ཆོས་ལ་དམིགས་པའི་སྙིང་རྗེ་བསྒོམ་སྟེ་ཕུང་པོ་ཁམས་དང་སྐྱེ་མཆེད་དུ་མ་ཆོས་ཙམ་དང་འབྲེལ་བའི་སེམས་ཅན་འདི་རྣམས་དུ་མ་ཆོས་ཙམ་གྱི་སྡུག་བསྔལ་དང་བྲལ་ན་ཅི་མ་རུང་སྙམ་པའོ། ། སྔ་མ་འདི་གཉིས་ནི་ཐེག་པ་ཆེན་པོ་བས་མི་བསྒོམ་སྟེ། ཤེས་རབ་སྟོང་པ་ཉིད་དང་འགལ་བའི་ཕྱིར་རོ། །
གསུམ་པ་བྱང་ཆུབ་སེམས་དཔའ་རྣམས་ཀྱིས་བསྒོམ་པ་ནི་དམིགས་པ་མེད་པའི་སྙིང་རྗེ་ཆེན་པོ་སྟེ། སྒྱུ་མ་ལྟ་བུའི་སེམས་ཅན་འདི་རྣམས་སྒྱུ་མ་ལྟ་བུའི་སྡུག་བསྔལ་རྒྱུ་འབྲས་དང་བྲལ་ན་ཅི་མ་རུང་སྙམ་དུ་བསྒོམ་མོ། ། བཞི་པ་དེ་ལྟར་སྙིང་རྗེ་བསྒོམས་པའི་ཕན་ཡོན་ནི། མདོ་སྡེ་རྒྱན་ལས། བྱང་ཆུབ་སེམས་དཔའ་སྡུག་བསྔལ་མེད། ། བརྩེ་བས་སྡུག་བསྔལ་འགྱུར་བ་མེད། ། དེ་ལ་དང་པོར་ཀུན་ཏུ་སྐྲག ། རེག་ན་ཤིན་ཏུ་མངོན་པར་དགའ། ། ཞེས་གསུངས་པས། དེའི་དོན་ནི་སེམས་ཅན་གྱི་སྡུག་བསྔལ་མེད་པར་བྱ་བའི་ཕྱིར།
དང་པོ་མོས་པ་སྤྱོད་པའི་ས་ལ་བདག་གཞན་མཉམ་པའི་ས་ལ་མ་རེག་པའི་ཕྱིར་གཞན་ལ་སྙིང་རྗེས་བདག་སྡུག་བསྔལ་སྐྱེ་བ་དེ་ལ་དང་པོ་སྐྲག་པར་འགྱུར་རོ། ། ལྷག་པའི་བསམ་པ་རྣམ་པར་དག་པའི་ས་ལ་རེག་ནས་གཟོད་ཤིན་ཏུ་དགའ་བ་སྐྱེའོ། ། དེའང་འཕགས་པ་ཆོས་ཡང་དག་པར་སྡུད་པའི་མདོ་ལས། སྤྱན་རས་གཟིགས་དབང་ཕྱུག་གིས་གསོལ་བ། བཅོམ་ལྡན་འདས་བྱང་ཆུབ་སེམས་དཔའ་ཆོས་ཤིན་ཏུ་མང་པོ་ལ་བསླབ་པར་མི་བགྱིའོ། ། བྱང་ཆུབ་སེམས་དཔས་ཆོས་གཅིག་རབ་ཏུ་རྟོགས་ཤིང་བཟུང་བར་བགྱིས་ན་སངས་རྒྱས་ཀྱི་ཆོས་ཐམས་ཅད་དེའི་ལག་མཐིལ་དུ་མཆིས་པ་ལགས་སོ། ། གཅིག་པོ་གང་ཞེ་ན། སྙིང་རྗེ་ཆེན་པོའོ། ། བཅོམ་ལྡན་འདས་སྙིང་རྗེ་ཆེན་པོས་ནི་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པ་ལགས་སོ། ། ཞེས་བྱ་བ་ལ་སོགས་པ་གསུངས་པས།
གནས་སྐབས་དང་མཐར་ཐུག་གི་ཕན་ཡོན་ཐམས་ཅད་སྙིང་རྗེ་ལས་འབྱུང་བ་ཡིན་ནོ། ། དེ་ལྟར་བྱམས་པ་དང་སྙིང་རྗེ་གོམས་ན་བྱང་ཆུབ་ཀྱི་སེམས་སྐྱེ་སླ་བས། དེ་བསྒོམ་པ་ལ་གསུམ་སྟེ། བདག་གཞན་མཉམ་པར་བསྒོམ་པ་དང༌། བརྗེ་བ་བསྒོམ་པ་དང༌། དེ་དག་མཐར་ཕྱིན་པའི་ཐབས་སོ། ། དེའང་སྤྱོད་འཇུག་ལས། བདག་དང་གཞན་དུ་མཉམ་པ་ནི། ། དང་པོ་ཉིད་དུ་འབད་དེ་བསྒོམ། ། བདེ་དང་སྡུག་བསྔལ་མཉམ་པས་ན། །
ཐམས་ཅད་བདག་བཞིན་བསྲུང་བར་བྱ། ། ཞེས་གསུངས་པ་ལྟར་ཐོག་མར་བདག་གཞན་མཉམ་པའི་བྱང་ཆུབ་ཀྱི་སེམས་བསྒོམ་མོ། ། དེའི་ཚུལ་འདི་ལྟར་བསྒོམ་སྟེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད། བདག་གི་ཕ་མ་གཉེན་ཚོར་མ་གྱུར་པ་གང་ཡང་མེད་དེ། སློབ་དཔོན་ཀླུ་སྒྲུབ་ཀྱིས། མ་ཡི་གྲངས་ནི་རྒྱ་ཤུག་ཚིག་གུ་ཙམ། ། རི་ལུར་བགྲངས་ཀྱང་ས་ཡིས་ལང་མ་ཡིན། ། ཞེས་གསུངས་པ་ལ་སོགས་པའི་ལུང་དང་རིགས་པས་སེམས་ཅན་ཐམས་ཅད་རང་གི་ཉེ་དུར་སྤྲོས་པ་བཅད་ལ། དེ་ནས་གཟོད་བདག་ལ་བདེ་བ་སྐྱེས་པ་ན།
སེམས་ཅན་ཐམས་ཅད་བདག་གི་བདེ་བ་དང་བདེ་བའི་རྒྱུ་འདི་ལྟ་བུ་དང་ལྡན་པར་གྱུར་ཅིག་ཅེས་ཞེ་ཐག་པས་བསྒོམ། ཡང་བདག་ལ་སྡུག་བསྔལ་ཞིག་སྐྱེས་ན་ཡང༌། བདག་དང་སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་འདི་ལྟ་བུ་དང་བྲལ་བར་གྱུར་ཅིག་སྙམ་དུ་རྐང་གི་ཁོང་རུས་པའི་གཏིང་ནས་བསྒོམ། དེའི་ཚེ་བསམ་པ་ལ་གེགས་འདི་ལྟ་བུ་སྐྱེ་སྲིད་དེ་བདག་གི་སྡུག་བསྔལ་སེལ་བ་གཞན་ལ་མི་རེ། གཞན་གྱི་སྡུག་བསྔལ་བདག་གིས་བསལ་བ་མི་འགྲུབ་སྙམ་པ་ཉན་ཐོས་ཀྱི་བློ་སྐྱེ་ན། སྤྱོད་འཇུག་ལས། མ་འོངས་པ་ཡི་སྡུག་བསྔལ་ཡང༌། ། གནོད་མི་བྱེད་ན་ཇི་ལྟར་བསྲུང༌། ། ཞེས་གསུངས་པ་ལྟར་རང་ཉིད་ཀྱིའང་ནང་པར་ཕན་ཆད་ཀྱི་ནད་མེད་པ་དང་ཟས་གོས་ལ་སོགས་པ་ཐོབ་པའི་འབད་པ་ཡང་ཅི་སྟེ་བྱེད། བདག་སྐད་ཅིག་གིས་འགགས་ནས་དེ་ཕན་ཆད་གཞན་དུ་འགྱུར་བའི་ཕྱིར་རོ། །
དེ་ལ་འདི་སྙམ་དུ་མ་རིགས་པའི་བག་ཆགས་ཀྱིས། ནང་པར་ཕན་ཆད་ཀྱང་བདག་ཡིན་ནོ་སྙམ་ན་འཁྲུལ་ཏེ། སྤྱོད་འཇུག་ལས། བདག་གིས་དེ་ནི་མྱོང་སྙམ་པའི། ། རྣམ་པར་རྟོག་པ་ལོག་པ་སྟེ། དེ་ལྟར་སྐྱེ་བའང་གཞན་ཉིད་ལ། ། འཆི་བ་ཡང་ནི་གཞན་ཞིག་ཡིན། ། ཞེས་གསུངས་པ་ལྟར་རོ། ། དཔེར་ན་བླུན་པོ་དག་འབབ་ཆུ་འདིས། ན་ནིང་ངའི་གོས་ཁྱེར་རོ་སྙམ་པ་དང་ནང་པར་ཆུ་འདི་ལས་རྒལ་ལོ་སྙམ་དུ་སེམས་མོད་ཀྱང༌།
ན་ནིང་གོས་ཁྱེར་བའི་ཆུ་དེ་ཡང་གཞན་ཡིན་ལ་ནང་པར་བརྒལ་བའི་ཆུ་དེ་ཡང་གཞན་ཡིན་ནོ། ། དེ་བཞིན་དུ་འདས་པའི་སེམས་ཀྱང་བདག་མ་ཡིན་ལ། མ་འོངས་པའི་སེམས་ཀྱང་བདག་མ་ཡིན་པར་གཞན་ཡིན་ནོ། ། དེ་ལ་འདི་སྙམ་དུ། མ་འོངས་པའི་སེམས་ད་ལྟར་གྱི་བདག་མ་ཡིན་ཡང་བདག་གི་སེམས་ཀྱི་རྒྱུན་ཡིན་ནོ་སྙམ་པའི་སེམས་ཀྱི་རང་དོན་བསྒྲུབ་བོ་ཞེ་ན། སེམས་ཅན་གཞན་བདག་མ་ཡིན་ཡང་བདག་གི་སེམས་ཅན་ཡིན་ནོ་སྙམ་པའི་འདུ་ཤེས་ཀྱིས་གཞན་གྱི་དོན་ལ་འཇུག་པར་བྱའོ། ། གལ་ཏེ་རྟོག་དཔྱོད་བཏང་ན་དེ་ལྟར་ཡིན་ཡང༌། མ་དཔྱད་པའི་བློ་ངོར་ང་ཡི་རྒྱུན་ཡིན་སྙམ་པའི་འདུ་ཤེས་ཀྱིས་རང་དོན་ལ་འཇུག་གོ་སྙམ་ན། དེ་ལྟར་ན་སེམས་ཅན་གཞན་ལ་ཡང་ངའི་སེམས་ཅན་ཡིན་ནོ་སྙམ་པའི་འདུ་ཤེས་ཀྱིས་གཞན་གྱི་དོན་ལ་འཇུག་པར་བྱའོ། ། གལ་ཏེ་མགོ་གང་གི་ཁ་བ་སྤྲུགས་སྙམ་པའི་ཚུལ་གྱིས་རང་རང་གི་དོན་ལ་འབད་ཀྱི།
ཕན་ཚུན་གཅིག་གིས་གཅིག་གི་དོན་སྒྲུབ་མི་ནུས་སོ་སྙམ་ན། སྤྱོད་འཇུག་ལས། རྐང་པའི་སྡུག་བསྔལ་ལག་པས་མིན། ། ཞེས་གསུངས་པ་ལྟར། རྐང་པ་ལ་ཚེར་མ་ཟུག་པ་ཡང་ལག་པས་ཅི་སྟེ་མི་འདོན། དེ་བཞིན་དུ་མིག་ཏུ་རྡུལ་སོང་བ་ལ་ལག་པ་དང༌། བུ་ཚའི་དོན་ཕ་མ་དང༌།

ཁར་ཟན་འཛུད་པ་ལ་ལག་པ་ལ་སོགས་པ་ཡང་རང་རང་གི་དོན་བྱེད་དགོས་པར་འགྱུར་ཏེ་ཧ་ཅང་ཐལ་ལོ། ། མདོར་ན་ཕན་ཚུན་གཅིག་གིས་གཅིག་གི་དོན་མ་བྱས་བར་རང་རང་གི་དོན་བསྒྲུབ་དགོས་ན་འགྲུབ་པ་ཤིན་ཏུ་དཀའ་འོ། ། དེས་ན་དེ་ལྟར་ཤེས་པར་བྱས་ལ་སེམས་ཅན་གྱི་དོན་ལ་འཇུག་པར་བྱའོ། ། གཉིས་པ་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པ་ཡང༌། སྤྱོད་འཇུག་ལས། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང༌། ། འཁོར་བ་ན་ཡང་བདེ་བ་མེད། ། ཅེས་གསུངས་པ་ལྟར། བདག་གི་བདེ་བ་སེམས་ཅན་ལ་སྦྱིན།
སེམས་ཅན་གྱི་སྡུག་བསྔལ་བདག་གིས་བསླང་ངོ༌། ། དེའི་དམིགས་པ་ཡང༌། དམན་སོགས་བདག་ཏུ་བྱས་པ་དང༌། ། གཞན་ཉིད་དུ་ནི་བདག་བྱས་ན། ། རྣམ་རྟོག་མེད་པའི་སེམས་ཀྱིས་སུ། ། ཕྲག་དོག་འགྲན་སེམས་ང་རྒྱལ་བསྒོམ། ། ཞེས་གསུངས་པའི་དོན་ནི། རང་ལས་དམའ་བའི་གནས་སུ་དགྲ་བཞག དགྲའམ་གཞན་མཐོན་པོའི་གནས་སུ་རང་བཞག་ལ་རང་མཐོ་བ་དེ་ལ་དགྲ་དམའ་བ་དེ་ཕྲག་དོག་བསྒོམ་དུ་གཞུག བསྒོམ་དེ་ཚར་བ་ན་འདི་ལྟ་བུ་བསྒོམས་པའི་འབྲས་བུ་འབྱུང་སྟེ་རང་མཐོན་པོར་བསྒོམས།
གཞན་དམའ་བར་བསྒོམས་པ་དེས་རང་ལ་ཕྲག་དོག་བྱས་པར་བསྒོམས་པ་ལ་ཡང༌། འདི་ལྟ་བུའི་སྡུག་བསྔལ་འབྱུང་ན་གཞན་ལ་ཕྲག་དོག་བྱེད་པ་ག་ལ་འཐད་ཅེས་ཕྲག་དོག་རང་ཞིར་འགྱུར་རོ། ། དེ་བཞིན་དུ་བདག་དང་མཉམ་པ་ལ་བལྟས་ལ་འགྲན་སེམས་བསྒོམ་པ་ཡང༌། བདག་དང་མཉམ་པའི་དགྲའི་གནས་སུ་རང་ཉིད་བཞག རང་གི་གནས་སུ་དགྲ་དེ་བཞག་ལ། དགྲ་དེས་ཕྱོགས་མཐའ་དག་གི་སྒོ་ནས་བདག་ལ་འགྲན་པར་བསྒོམ་མོ། ། བསྒོམ་དེ་གྲོལ་བ་ན་འདི་ལྟ་བུའི་བསམ་པ་འབྱུང་སྟེ། རང་དགྲར་བསྒོམ་ནས་གཞན་གྱིས་གནོད་པ་དང་འགྲན་སེམས་བྱས་པར་བསྒོམས་པ་ལ་ཡང་འདི་ལྟ་བུའི་སྡུག་བསྔལ་འབྱུང་ན། གཞན་ལ་གནོད་པ་འགྲན་སེམས་བྱར་ག་ལ་རུང་སྙམ་ནས་འགྲན་སེམས་རང་ཞི་བར་འགྱུར་རོ། ། ཡང་དེ་བཞིན་དུ་ང་རྒྱལ་བསྒོམ་པ་ཡང༌།
རང་བས་དམའ་བའི་གནས་སུ་བདག་ཉིད་བཞག རང་གི་གནས་སུ་རང་བས་དམའ་བ་དེ་བཞག་ལ་གཞན་མཐོ་བ་དེར་རང་དམའ་བ་དེ་ལ་རིགས་དང་ཡོན་ཏན་ལ་སོགས་པའི་སྒོ་ནས་ང་རྒྱལ་བྱེད་དུ་གཞུག བསྒོམ་དེ་ཚར་བ་ན་བདག་ལ་གཞན་གྱིས་ང་རྒྱལ་བསྒོམས་པ་ན། འདི་ལྟ་བུའི་སྡུག་བསྔལ་འབྱུང་ན། དེའི་ཕྱིར་བདག་གིས་གཞན་ལ་ང་རྒྱལ་བྱར་ག་ལ་རུང་སྙམ་དུ་ང་རྒྱལ་ངོ་བོ་ཉིད་ཀྱིས་ཞི་བར་འགྱུར་རོ། ། འདི་དག་གི་དོན་ཞིབ་ཏུ་སྤྱོད་འཇུག་ནས་ཇི་ལྟར་འབྱུང་བ་བཞིན་ཉམས་སུ་བླང་བར་བྱའོ། ། དེ་ཙམ་བསྒོམ་པར་མི་ནུས་པས་བསྡུས་ཏེ་བསྒོམ་པར་འདོད་ན། རིན་པོ་ཆེ་ཕྲེང་བ་ལས། བདག་ལ་དེ་དག་སྡིག་སྨིན་ཅིང༌། ། བདག་དགེ་མ་ལུས་དེར་སྨིན་ཤོག །
ཇི་སྲིད་སེམས་ཅན་འགའ་ཞིག་ཀྱང༌། ། གང་དུ་མ་གྲོལ་དེ་སྲིད་དུ། ། དེ་ཕྱིར་བླ་ན་མེད་པ་ཡི། ། བྱང་ཆུབ་ཐོབ་ཀྱང་གནས་གྱུར་ཅིག ། དེ་སྐད་བརྗོད་པའི་བསོད་ནམས་འདི། ། གལ་ཏེ་དེ་ནི་གཟུགས་ཅན་འགྱུར། ། གངྒཱའི་བྱེ་མ་སྙེད་ཀྱི་ནི། ། འཇིག་རྟེན་ཁམས་སུ་ཤོང་མི་འགྱུར། ། འདི་ནི་བཅོམ་ལྡན་འདས་ཀྱིས་གསུངས། ། གཏན་ཚིགས་ཀྱང་ནི་འདི་ལ་སྣང༌། །
ཞེས་བྱ་བ་དང༌། སྤྱོད་འཇུག་ལས་ཀྱང༌། འགྲོ་བའི་སྡུག་བསྔལ་གང་ཅིའང་རུང༌། ། དེ་ཀུན་བདག་ལ་སྨིན་གྱུར་ཅིག ། བྱང་ཆུབ་སེམས་དཔའི་དགེ་བ་ཡིས། ། འགྲོ་བ་བདེ་ལ་སྤྱོད་པར་ཤོག ། ཅེས་བྱ་བའི་དོན་བསྒོམ་ཞིང་ངག་ཏུ་ཡང་བརྗོད་པར་བྱའོ། ། དེ་ལ་འདི་སྙམ་དུ་གལ་ཏེ་སེམས་ཅན་ཐམས་ཅད་ཀྱི་སྡུག་བསྔལ་བདག་ལ་སྨིན་ན་ནི། བདག་གིས་ཐེག་གམ་སྙམ་ན། སྐྱོན་མེད་དེ་ཁྱི་གུས་ཁྱི་གུ་འབྱིན་པ་དང་དྲི་མས་དྲི་མ་འཁྲུད་པ་ལྟ་བུའམ།
བྱ་དང་རི་དགས་ཀྱི་དྲུང་དུ་བསྙེན་ཏེ་བདག་གི་མདུན་དུ་ཐམས་ཅད་འདུས་ཤིག་ཅེས་བརྗོད་ཀྱང་ཐམས་ཅད་འབྲོས་པ་ལྟར། སེམས་ཅན་ཐམས་ཅད་ཀྱི་སྡུག་བསྔལ་བདག་ལ་སྨིན་ཅིག་ཅེས་བརྗོད་པས་ཀྱང་བདག་དང་སེམས་ཅན་གྱི་སྡུག་བསྔལ་ཞི་བར་འགྱུར་གྱི་སྨིན་པར་མི་འགྱུར་རོ། ། དཔེར་ན་དེད་དཔོན་མཛའ་བོའི་བུ་མོའམ། དམྱལ་བའི་མེའི་ཤིང་རྟ་འདྲེན་པའི་རྣམ་པར་ཐར་པ་བཞིན་ནོ། ། གཞན་འགའ་ཞིག་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་སྟེ། དེའི་རྒྱུ་མཚན། བསྔོ་བའི་མཐའ་བཙན་པས། སེམས་ཅན་གྱི་སྡུག་བསྔལ་བདག་ལ་འབྱུང་ངེས་པས་བདག་གིས་དེའི་སྡུག་བསྔལ་གྱི་ཁུར་མི་ཐེག་པས། བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པ་འདི་དག་ནི་ཐབས་མི་མཁས་པ་ཡིན་ནོ། ། ཞེས་ཟེར་བ་མཐོང་ངོ༌། །
འདི་མི་འཐད་དེ་གནས་ཀྱི་བསྔོ་བ་མཐའ་བཙན་ལ། གནས་མ་ཡིན་པའི་བསྔོ་བ་མཐའ་མི་བཙན་པའི་ཁྱད་པར་མི་ཤེས་ཤིང༌། སྤྱོད་འཇུག་ལས། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བ་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང༌། ། འཁོར་བ་ན་ཡང་བདེ་བ་མེད། ། ཅེས་བྱ་བ་ལ་སོགས་པ་སྔར་བཤད་པའི་རྒྱུ་མཚན་མ་ཤེས་པར་སྨྲ་བར་བས་སོ། ། དེས་ན་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པའི་གནད་ཤེས་ན་མྱུར་དུ་མངོན་པར་རྫོགས་པར་འཚང་རྒྱའོ། ། གསུམ་པ་བསྒོམ་དེ་མཐར་ཕྱིན་པའི་ཐབས་ནི།
རང་དོན་བྱས་པའི་ཉེས་པ། གཞན་དོན་བྱས་པའི་ཕན་ཡོན། དེས་ན་གཞན་དོན་ལ་འབད་དགོས་པའི་འཐད་པ་གསུམ་ཡིད་ཀྱིས་དྲན་པར་བྱ་ཞིང་ངག་ཏུ་ཡང༌། སྤྱོད་འཇུག་ལས་བྱུང་བ་བཞིན་དུ། འོན་ཏེ་དེ་ལྟར་གདམས་ཀྱང་ནི། ། སེམས་ཁྱོད་དེ་ལྟར་མི་བྱེད་ན། ། ཁྱོད་ལ་ཉེས་ཀུན་བརྟེན་པས་ན། ། ཁྱོད་ནི་ཚར་གཅད་བྱ་བར་ཟད། ། ཅེས་གསུངས་པའི་དོན་ནི་སེམས་ཅན་གྱི་དོན་ལ་མི་འཇུག་ན་སེམས་ཉིད་ཚར་གཅད་པར་བྱའོ། ། ཁྱོད་ཀྱིས་ཁོ་བོ་གར་བརླག་པའི། །
སྔོན་གྱི་དུས་དེ་གཞན་ཡིན་ཏེ། ། ངས་མཐོང་ཁྱོད་ད་གང་དུ་འགྲོ། ། ཁྱོད་ཀྱི་དྲེགས་པ་ཀུན་བཅོམ་ཀྱང༌། ། ད་དུང་བདག་ལ་རང་གི་དོན། ། ཡོད་སྙམ་སེམས་པ་དེ་དོར་ཅིག ། ཅེས་པ་ནི། སྔར་འཁོར་བ་ཐོག་མ་མེད་པ་ནས་དེང་སང་གི་བར་དུ་སྡུག་བསྔལ་ཐམས་ཅད་རང་དོན་ལ་བྱུང་བ་ཡིན་པས་དེ་ཤེས་པར་བྱས་ལ་རང་དོན་དོར་རོ་ཞེས་པ་ཡིན་ནོ། ། བདག་གིས་གཞན་ལ་ཁྱོད་བཙོངས་ཀྱིས། ། སྐྱོ་བར་མ་སེམས་ཞོ་ཤ་ཕུལ། ། གལ་ཏེ་བདག་མེད་གྱུར་པ་ཁྱེད། །
སེམས་ཅན་རྣམས་ལ་མ་བྱིན་ན། ། ཁྱོད་ཀྱིས་ཁོ་བོ་དམྱལ་བ་ཡི། ། སྲུང་མ་རྣམས་ལ་བྱིན་དུ་ངེས། ། ཞེས་བྱ་བ་ནི་སེམས་བསྐྱེད་པའི་དུས་སུ་སེམས་ཅན་ལ་ངས་བཙོངས་ཟིན་ལ། མ་བཙོངས་ན་ཁྱོད་ཀྱིས་ང་དམྱལ་བའི་སྲུང་མ་ལ་བྱིན་ངེས་ཞེས་དྲན་པར་བྱའོ། ། དེ་ལྟར་ཁྱོད་ཀྱིས་གྲངས་མེད་པར། ། ཁོ་བོ་བྱིན་ལས་ཡུན་རིང་སྡུག ། ད་ནི་འཁོན་རྣམས་དྲན་བྱ་སྟེ། ། ཁྱོད་ཀྱིས་རང་དོན་སེམས་པ་གཞོམ། ། ཞེས་གསུངས་པས།
དེ་ལྟར་མཉམ་པ་དང་བརྗེ་བ་བསྒོམས་ཀྱང་བདག་གི་རྒྱུད་ལ་མ་སྐྱེས་ཤིང༌། ལག་ལེན་ལ་མ་ཐེབས་ན་རྟ་རྒོད་ལྕག་གིས་བསྐུལ་བ་ལྟར། རང་གི་སེམས་ལ་གནད་དུ་ཕབ་ནས་སྟོབས་ཀྱིས་ལག་ཏུ་བླང་སྟེ། ཡིད་ཁྱོད་རང་དོན་བྱེད་འདོད་པས། ། བསྐལ་པ་གྲངས་མེད་འདས་གྱུར་ཀྱང༌། ། ངལ་བ་ཆེན་པོ་དེ་ལྟ་བུ། ། ཁྱོད་ཀྱིས་སྡུག་བསྔལ་འབའ་ཞིག་བསྒྲུབས། ། ཞེས་གསུངས་པས་བསྐལ་པ་དཔག་ཏུ་མེད་པར་རང་དོན་བསྒྲུབས་ཀྱང༌། རང་དོན་མ་གྲུབ་པའི་སྟེང་དུ་སྡུག་བསྔལ་འབའ་ཞིག་བསྒྲུབས་ཀྱི། བདེ་བའི་རྒྱུ་སྐད་ཅིག་ཀྱང་མ་བྱས་སོ་ཞེས་རང་གི་སེམས་ལ་ཁྲེལ་འདེད།
གཞན་གྱི་རྟོག་ཆེན་བྱས་ནས་ནི། ། བདག་གི་ལུས་ལ་ཅི་སྣང་བ། ། དེ་དང་དེ་ནི་ཕྲོགས་ནས་ཀྱང༌། ། ཁྱོད་ཀྱིས་གཞན་ལ་ཕན་པར་སྦྱོར། ། ཞེས་པས་གཞན་སྡུག་བསྔལ་མི་བསྔལ་གྱི་བྱ་ར་བྱས་ལ། སྡུག་བསྔལ་བ་མཐོང་ན། རང་གི་སེར་སྣ་ལ་སྟོབས་ཀྱིས་ཕྲོགས་ཏེ་སྡུག་བསྔལ་བ་དེ་ལ་ཅི་ཕན་པར་སྦྱོར། བདག་སྐྱིད་གཞན་ནི་མི་སྐྱིད་ལ། ། བདག་མཐོ་གཞན་ནི་དམའ་བ་དང༌། ། བདག་ནི་ཕན་བྱེད་གཞན་མིན་ཞེས། །
བདག་ལ་ཕྲག་དོག་ཅིས་མི་བྱེད། ། དེའང་བདག་སྐྱིད་ཅིང་མཐོ་དྲགས་ལ། གཞན་སྡུག་ཅིང་དམའ་དྲགས་ཞེས་བསམས་ལ་རང་ལ་རང་གིས་ཕྲག་དོག་བསྒོམ་མོ། ། བདག་ནི་བདེ་དང་བྲལ་གྱིས་ཏེ། ། གཞན་གྱི་སྡུག་བསྔལ་བདག་ལ་སྦྱོར། ། རང་ལ་བདེ་བ་གང་ཡོད་པ། ། ཕྲལ་ལ་སེམས་ཅན་ཀུན་ལ་བྱིན། ། སེམས་ཅན་གྱི་སྡུག་བསྔལ་གྱི་ཁུར་གང་ཡོད་པ་བདག་གིས་བླང་ངོ༌། ། གང་ཚེ་འདི་ནི་ཅི་བྱེད་ཅེས། ། བདག་གི་སྐྱོན་ལ་བརྟག་པར་གྱིས། །
གཞན་གྱིས་ཉེས་པ་བྱས་ན་ཡང༌། ། རང་གི་སྐྱོན་དུ་འགྱུར་བྱོས་ལ། ། བདག་གིས་ཉེས་པ་ཆུང་བྱས་ཀྱང༌། ། སྐྱེ་བོ་མང་ལ་རབ་ཏུ་ཤོགས། ། རང་གི་ལུས་ངག་ཡིད་གསུམ་གྱི་བྱ་བ་ལ་བརྟགས་ལ། སྤྱོད་པ་ཕྱིན་ཅི་ལོག་བྱེད་ན་སྔར་དེ་ཙམ་གྱིས་འཁྱམས་པས་མི་འཇིགས་པར་ད་དུང་འཁོར་བ་དང་ངན་སོང་དུ་འཁྱམ་མམ་ཞེས་རང་གི་སེམས་ལ་ཁྲེལ་འདེད། གཞན་གྱིས་བདག་ལ་གནོད་པ་བྱས་ནའང་འདིས་མ་ལེན་ཏེ། བདག་ཉིད་ཀྱི་ལས་ངན་ཡིན་སྙམ་དུ་བསམ། རང་གིས་གཞན་ལ་ཉེས་པ་ཅུང་ཟད་ཙམ་བྱས་ན་བདག་གིས་འདི་ལྟ་བུའི་མ་ལེགས་པ་བྱས་ཞེས་སྐྱེ་བོ་མང་པོའི་མདུན་དུ་བཤགས་པར་བྱ། སྤྱོད་འཇུག་ལས།
གཞན་གྱི་གྲགས་པ་ལྷག་བརྗོད་པས། ། རང་གི་གྲགས་པ་ཟིལ་གྱིས་གནོན། ། བདག་ནི་བྲན་གྱི་ཐ་མ་ལྟར། ། ལས་རྣམས་ཀུན་ལ་བཀོལ་བར་གྱིས། ། གལ་ཏེ་བདག་ལ་འགའ་ཞིག་བསྟོད་ན་རིགས་དང་ཡོན་ཏན་ལ་སོགས་པའི་སྒོ་ནས་ང་བས་ཀྱང་ལྷག་པ་འདི་ལྟ་བུ་ཡོད་ཅེས་གཞན་གྱི་གྲགས་པ་བརྗོད་ལ་རང་ཟིལ་གྱིས་མནན་ཅིང་ང་རྒྱལ་མི་བྱ་བར། བླ་མ་དང་དཀོན་མཆོག་དང་སེམས་ཅན་གཞན་གྱི་བྱ་བ་ལ་བྲན་བཞིན་བཀོལ་བར་བྱའོ། ། ཡང༌། འདི་ནི་སྐྱོན་ཅན་རང་བཞིན་པས། ། གློ་བུར་ཡོན་ཏན་ཆས་མི་བསྟོད། ། བདག་ལ་ཡོན་ཏན་ཅུང་ཟད་མཐོང་ཡང་འདི་འདྲ་གློ་བུར་བ་ཡིན།
རང་བཞིན་གྱིས་སྐྱོན་ཅན་ཡིན་སྙམ་དུ་བསམས་ལ་ང་རྒྱལ་བཅག ཡང༌། འདི་ཡི་ཡོན་ཏན་ཅི་ནས་ཀྱང༌། ། འགས་ཀྱང་མི་ཤེས་དེ་ལྟར་གྱིས། ། མདོར་ན་བདག་གི་དོན་གྱི་ཕྱིར། ། ཁྱོད་ཀྱིས་གཞན་ལ་གནོད་བྱས་གང༌། ། གནོད་དེ་སེམས་ཅན་དོན་གྱི་ཕྱིར། ། བདག་ཉིད་ལ་ནི་འབབ་པར་གྱིས། ། འདི་ནི་གཉའ་དྲག་འགྱུར་ཚུལ་དུ། ། ཤེད་བསྐྱེད་པར་ནི་མི་བྱ་སྟེ། །
བག་མ་གསར་བའི་ཚུལ་བཞིན་དུ། ། ངོ་ཚ་འཇིགས་དང་བསྡམས་ཏེ་བཞག ། ཅེས་བྱ་བ་ལ་སོགས་པའི་དོན་བསམས་ལ་རང་ལ་འབད་པས་ཕྲག་དོག་བསྒོམ་ཞིང༌། གཞན་ལ་ཕན་པ་ལ་སྦྱར་རོ། ། དེ་ལྟར་རང་དོན་སྤངས་ཏེ། གཞན་དོན་བསྒྲུབས་པས་མཐར་རང་དོན་ཕུན་སུམ་ཚོགས་པ་འགྲུབ་པ་རྟེན་འབྲེལ་གྱི་ཆེ་བ་ཡིན་ཏེ། ཡང༌། དེ་ལྟར་འབད་པས་གཞན་དག་གི ། དོན་ལ་རབ་ཏུ་འཇུག་གྱིས་དང༌། ། ཐུབ་པའི་བཀའ་ནི་མི་སླུ་བས། །
འདི་ཡི་ཡོན་ཏན་ཕྱིས་མཐོང་འགྱུར། ། ཞེས་གསུངས་པས་ཡང་དག་པར་རྫོགས་པའི་སངས་རྒྱས་ལ་བརྫུན་མི་མངའ་བའི་ཕྱིར་གཞན་དོན་ཉིད་ཀྱིས་རང་དོན་འགྲུབ་པ་ཡིན་ནོ། ། ཡང་དེ་ལས། གལ་ཏེ་ཁྱོད་ཀྱིས་སྔ་དུས་སུ། ། ལས་འདི་བྱས་པར་གྱུར་ནས་ནི། ། སངས་རྒྱས་ཕུན་ཚོགས་བདེ་མིན་པ། ། འདི་འདྲའི་གནས་སྐབས་རེ་མེད་འགྱུར། ། ཞེས་བདག་གཞན་བརྗེ་བའི་བྱང་ཆུབ་ཀྱིས་སེམས་འདི་བསྒོམ་པ་འཕྱིས་པ་ཡིན། དང་པོ་བསྒོམས་ན། དེང་སང་སངས་རྒྱས་ཟིན་པ་ལ་དེ་ལྟའི་བདེ་བ་མིན་པ་འདི་ལྟ་བུའི་སྡུག་བསྔལ་ག་ལ་འབྱུང་སྙམ་དུ་བསམས་ལ་བདག་གཞན་བརྗེ་བ་ལ་བརྩོན་པར་བྱའོ། །
འགའ་ཞིག་བྱང་ཆུབ་ཀྱི་སེམས་བསྒོམས་པའི་རྗེས་ལ་སྟོང་པ་ཉིད་བསྒོམ་པ་ལ་འཇུག་པ་ཡིན་ནམ་ཞེ་ན། ཤེས་རབ་ཀྱི་སྒྲོ་འདོག་མ་བཅད་པའི་སྟོང་ཉིད་རྐྱང་པ་གོལ་ས་ཆེ་བའི་ཕྱིར་གནས་སྐབས་འདིར་མི་བསྒོམ་སྟེ། སློབ་དཔོན་འཕགས་པས། སྟོང་པ་ཉིད་ལ་བལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཞེས་བྱ་བ་དང༌། སྐྱེ་མེད་ཅེས་དང་སྟོང་ཞེས་དང༌། ། བདག་མེད་ཅེས་པའི་སྟོང་པ་ཉིད། ། དམན་པའི་བདག་ཉིད་གང་བསྒོམ་པ། ། དེ་ནི་འདི་ན་བདག་བསྒོམ་མོ། །
ཞེས་བྱ་བ་ལ་སོགས་པ་གསུངས་པས། སྟོང་པ་ཉིད་བསྒོམ་པའི་ཚུལ་ཤེས་རབ་ཀྱི་ཕ་རོལ་ཏུ་ཕྱིན་པས་སྤྲོས་པ་གཅོད་པའི་འོག་ཏུ་བཤད་པར་བྱའོ། ། གསུམ་པ་དེ་དག་ཕྱིན་ཅི་མ་ལོག་པར་བསྒྲུབ་པ་ལ་གཉིས་ཏེ། ཡོན་ཏན་བཞི་བསྒྲུབ་པ་དང༌། ཆགས་པ་བདུན་སྤང་བའོ། ། དང་པོ་ནི། བསམ་གཏན་མི་མཐུན་ཕྱོགས་ཉམས་དང༌། ། ཞེས་བྱ་བ་ལ་སོགས་པ་གསུངས་པས། མི་མཐུན་ཕྱོགས་གཡེང་བ་མེད་པ། རྣམ་པར་མི་རྟོག་སྟེ་བདག་མེད་པ་རྟོགས་པ།
འདོད་པ་ཡོངས་རྫོགས་བྱེད་པ་ནི་ཏིང་ངེ་འཛིན་ལ་བརྟེན་ནས་བདག་གཞན་གྱི་དོན་སྒྲུབ་པ། སེམས་ཅན་སྨིན་པར་བྱེད་པ་ནི་དེས་སེམས་ཅན་རྣམས་ཐེག་པ་གསུམ་ལ་འགོད་པའོ། ། གཉིས་པ་ཆགས་པ་བདུན་སྤང་བ་ནི། བྱང་ཆུབ་སེམས་དཔའི་བསམ་གཏན་ནི། ། མ་ཆགས་ཞེས་བྱ་བ་ལ་སོགས་པ་ལྟར། ཆགས་པ་བདུན་ནི། མི་མཐུན་ཕྱོགས། ཕྱི་བཤོལ། ཆོག་པར་འཛིན་པ། ལན་ལ་རེ་བ།
རྣམ་སྨིན་ལ་རེ་བ། མི་མཐུན་ཕྱོགས་ལ་ཆགས་པ་སྟེ་དེའི་བག་ལ་ཉལ་མ་བཅོམ་པའོ། ། གཡེང་བ་ལ་ཆགས་པ་གཉིས་ནི་སྔར་བཞིན་ནོ། ། དེ་ལྟ་བུའི་ཆགས་པ་བདུན་བག་ལ་ཉལ་དང་བཅས་པ་སྤང་ངོ༌། ། གསུམ་པ་བསམ་གཏན་བསྒོམས་པའི་ཕན་ཡོན་ལ་གཉིས་ཏེ། གནས་སྐབས་དང༌། མཐར་ཐུག་གི་ཕན་ཡོན་ནོ། ། དང་པོ་ལ་གཉིས་ལས། ཚེ་འདིར་འབྱུང་བ་ནི། བསམ་གཏན་བསྒོམས་པས་ཞི་གནས་སྐྱེ།
དེ་ཉོན་མོངས་པ་གློ་བུར་བ་ལྡོག འཇིག་རྟེན་གྱི་ཆོས་བརྒྱད་མགོ་སྙོམས། བསམ་གཏན་གྱི་དགའ་བདེ་འཐོབ། རྫུ་འཕྲུལ་དང་མངོན་པར་ཤེས་པ་ལ་སོགས་པ་ཡོན་ཏན་ཅི་རིགས་པ་འབྱུང༌། གཞན་གྱིས་གོ་བ་ཡང་ལྷ་དང་བཅས་པའི་འཇིག་རྟེན་གྱིས་ཡིད་དགའ་བའི་གནས་སུ་འགྱུར་རོ། ། ཚེ་ཕྱི་མ་ཕན་ཆད་དུ་འབྱུང་བའི་ཕན་ཡོན་ནི། ལུས་ངག་ཡིད་གསུམ་ལས་སུ་རུང་བ་དང་བསམ་གཏན་བཞི་དང་མངོན་པར་ཤེས་པ་ལྔ་ལ་སོགས་པ་འཐོབ་སྟེ། སྡུད་པ་ལས། བསམ་གཏན་གྱིས་ནི་འདོད་པའི་ཡོན་ཏན་སྨད་པར་འདོར། ། རིག་དང་མངོན་པར་ཤེས་དང་ཏིང་འཛིན་མངོན་པར་བསྒྲུབ། །
ཅེས་གསུངས་པས་སོ། ། གཉིས་པ་མཐར་ཐུག་གི་ཕན་ཡོན་ནི། སངས་རྒྱས་པ་ན་རང་གཞན་གྱི་ཕྲིན་ལས་སྒྲུབ་པ་ཡོངས་སུ་དག་པ་བཞི་ལ་སོགས་པ་འཐོབ་སྟེ། ། མདོ་སྡེ་རྒྱན་ལས། ལེན་དང་གནས་དང་གཏོང་བ་དང༌། ། སྤྲུལ་དང་ཡོངས་སུ་བསྒྱུར་བ་དང༌། ། ཏིང་ངེ་འཛིན་དང་ཡེ་ཤེས་ལ། ། མངའ་བརྙེས་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་རོ།། ༈ །།དྲུག་པ་ཤེས་རབ་ལ་གསུམ་སྟེ།
ཤེས་རབ་ཀྱི་མཚན་ཉིད་དང༌། ཤེས་རབ་དེའི་རང་བཞིན་ངེས་པར་བྱ་བ་དང༌། ཤེས་རབ་བསྐྱེད་པའི་ཕན་ཡོན་ནོ། ། དང་པོ་ནི། ཤེས་བྱའི་གནས་ལུགས་ཇི་ལྟ་བ་བཞིན་དུ་རྟོགས་པའོ། ། དེ་སྦྱོར་དངོས་རྗེས་གསུམ་གྱིས་ཟིན་ན་ཤེས་རབ་ཀྱི་ཕ་རོལ་ཏུ་ཕྱིན་པར་འགྱུར་རོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། ཤེས་རབ་ཀྱི་མི་མཐུན་ཕྱོགས་ངོས་གཟུང་བ་དང༌། གཉེན་པོའི་རང་བཞིན་སོ་སོར་དཔྱད་པ་དང༌། དེ་དག་ཕྱིན་ཅི་མ་ལོག་པར་བསྒྲུབ་པའོ། །
དང་པོ་ལ་གཉིས་ལས། འཆལ་བའི་ཤེས་རབ་ངོས་བཟུང་ན་བླུན་པོ་ལྟར་ཤེས་རབ་ཀྱི་ཡོན་ཏན་མི་ཚོལ་བ། མུ་སྟེགས་ལྟར་ཚོལ་ཡང་ཕྱིན་ཅི་ལོག་ལ་འབད་པ། ཉན་ཐོས་ལྟར་ཕྱིན་ཅི་མ་ལོག་ཀྱང་རྫོགས་པའི་སངས་རྒྱས་ཀྱི་རྒྱུར་མི་འགྱུར་པ་སྟེ་གསུམ་མོ། ། གཉིས་པ་དེའི་ཉེས་པ་བསམ་པ་ལ་གཉིས་ཏེ། ཚེ་འདིའི་ཉེས་པ་དང༌། སྐྱེ་བ་གཏན་གྱི་ཉེས་པའོ། ། དང་པོ་ནི། མི་མཁས་པའི་སྟོབས་ཀྱིས་རང་ཞུམ། བྱ་བ་དང་བྱ་བ་མ་ཡིན་པའི་ཆ་མི་ཤེས།
ལྷ་དང་བཅས་པའི་འཇིག་རྟེན་གྱིས་བརྙས། སེངྒེའི་ཁྲོད་དུ་ཝ་སྐྱེས་ལྟར་མཁས་པའི་གྲྭར་མི་ཆུད་པ་ལ་སོགས་པ་ཉེས་པ་མང་སྟེ། འདུལ་བ་ལས། སེངྒེ་ལྟ་བུས་ཝ་ལྟ་བུ་ལ་བསྙེན་བཀུར་མི་བྱེད། ཅེས་གསུངས་པའང་དེའི་རིགས་ཅན་ཡིན། ཙ་ན་ཀ་ལས། རྐང་གཉིས་པ་ལ་མངོན་སུམ་ཕྱུགས། ། བླུན་པོ་ཡོངས་སུ་སྤང་བར་བྱ། ། ཞེས་བྱ་བ་དང༌། ཐོས་པའི་ནོར་མེད་ས་སྟེང་འདི། །
ལོང་བ་ཡིན་སྙམ་བསམས་ཏེ་བྱ། ། ཞེས་བྱ་བ་ལ་སོགས་པ་དང༌། གཞན་ཡང༌། མཁས་པའི་དྲུང་ན་ཞུམ་ཞིང་འཛུར། ། བླུན་པོའི་ཚོགས་ན་དགའ་ཞིང་རྩེ། ། ནོག་དང་ལྐོག་ཤལ་མེད་ན་ཡང༌། ། ཡ་སོ་ཅན་གྱི་བ་ལང་ཡིན། ། ཞེས་པའི་བར་སྐབས་ཀྱི་ཚིགས་བཅད་འདི་ཡང་དྲན་པར་བྱའོ། ། གཉིས་པ་སྐྱེ་བ་གཏན་གྱི་ཉེས་པ་ལ། སྤྱོད་འཇུག་ལས།
ནད་ཀྱི་དཀྲུགས་པའི་མི་དག་ནི། ། ལས་རྣམས་ཀུན་ལ་མཐུ་མེད་པ། ། དེ་བཞིན་རྨོངས་པས་སེམས་དཀྲུགས་ན། ། ལས་རྣམས་ཀུན་ལ་མཐུ་མེད་དོ། ། ཞེས་བྱ་བ་དང༌། མཛོད་ལས། ཆོས་རྣམས་རབ་ཏུ་རྣམ་འབྱེད་མེད་པར་ཉོན་མོངས་རྣམས། ། གང་ཕྱིར་ཉེ་བར་ཞི་བར་བྱ་བའི་ཐབས་མེད་ལ། ། ཉོན་མོངས་པས་ཀྱང་འཇིག་རྟེན་སྲིད་མཚོ་འདིར་འཁྱམས་ཏེ། ། དེ་བས་དེ་ཕྱིར་འདི་ནི་སྟོན་པས་གསུངས་སོ་ལོ། །
ཞེས་གསུངས་པས། ཤེས་རབ་མེད་ན་བླང་དོར་གྱི་ཆ་མི་བྱེད་པས་བྱ་བ་གང་བྱེད་པ་ལ་སྟོབས་ཆུང༌། གང་ནས་གང་དུ་སྐྱེས་པ་ཐམས་ཅད་དུ་དབང་པོ་རྟུལ་པོར་འགྱུར། དེའི་སྟོབས་ཀྱིས་ཆོས་གཅིག་བྱེད་ཀྱང་ནོར་བ་ལས་མི་རྙེད། སྒོམ་བྱས་ཀྱང་བདག་འཛིན་གྱི་རྩ་བ་མི་ཆོད། གལ་ཏེ་ཆོད་ཀྱང་ཐབས་མི་མཁས་པས། ཉན་ཐོས་དང་རང་སངས་རྒྱས་ཀྱི་འགོག་པར་ལྟུང་བ་ལ་སོགས་པའི་སྐྱོན་མང་ངོ༌། ། གཉིས་པ་གཉེན་པོའི་རང་བཞིན་སོ་སོར་དཔྱད་པ་ལ་གཉིས་ལས། དང་པོ་རྒྱུའི་གཉེན་པོ་ནི། ཤེས་རབ་འཆལ་བའི་རྒྱུ་མ་རིག་པ་དང༌།
རྐྱེན་དགེ་བའི་བཤེས་གཉེན་ངན་པ་ལ་གུས་པ་ཡིན་ཏེ། རྣམ་འགྲེལ་ལས། མ་རིག་ཉེས་པའི་རྩ་བ་སྟེ། ། དེ་ཡང་འཇིག་ཚོགས་ལྟ་བ་ཡིན། ། ཞེས་བྱ་བ་ལ་སོགས་པ་དང༌། རྐྱེན་བཤེས་གཉེན་ངན་པའང༌། འདི་ལའང་རྗེས་སུ་བརྗོད་པ་ཡོད། ། ངན་པའི་བདག་ཉིད་མུན་ཁྱབ་བྱེད། ། ཅེས་བྱ་བ་དང༌། མདོ་ལས།
ཁྱོད་དེ་ཙམ་དུ་སྡུག་བསྔལ་གྱི་ཚོར་བ་མི་བཟོད་པ་ལ་ལོངས་སྤྱོད་པ་སུས་བྱས། གསོལ་བ། མི་དགེ་བའི་བཤེས་གཉེན་དག་གིས་སོ། ། ཞེས་བྱ་བ་ལ་སོགས་པ་རྒྱ་ཆེར་གསུངས་པ་ལྟར་རོ། ། དེ་ན་དེ་སྤོང་བའི་ཐབས་ཐོས་བསམ་ལ་འབད་པར་བྱ་སྟེ། མདོ་ལས། ཐོས་པས་དོན་མ་ཡིན་པ་སྤོང༌། ། ཐོས་པས་སྡིག་ལས་ལྡོག་པར་བྱེད། ། ཐོས་པས་ཤེས་རབ་རྣམ་པར་འཕེལ། ། ཐོས་པས་མྱ་ངན་འདས་པ་འཐོབ། །
ཅེས་བྱ་བ་དང༌། མཉན་པར་བྱས་ན་ལྷག་མཐོང་འཕེལ། ། ཞེས་བྱ་བ་ལ་སོགས་པ་གསུངས་པས། ཐོས་པ་ལ་བརྟེན་ནས་མ་རིག་པའི་བག་ཆགས་བསྲབས་པར་འགྱུར་རོ། ། དེ་ལྟ་བུའི་ཐོས་པ་དེ་ཡང༌། ཡང་དག་པའི་དགེ་བའི་བཤེས་གཉེན་སྡེ་སྣོད་གསུམ་དང༌། རྒྱུད་སྡེ་བཞི་དང་མི་འགལ་བར་སྟོན་པ་ཅིག་ལ་མཉན་པར་བྱའི་དེ་དག་དང་མི་མཐུན་པ་ཆོས་ལྟར་བཅོས་པ་འཆད་ན། འཕྲལ་ཀུན་ཏུ་སྤྱོད་པ་བཟང་པོ་ལྟར་སྣང་ཡང་བླ་མར་མི་བྱ་སྟེ། རི་དྭགས་ཀྱི་རྔ་མ་བསྟན་ནས་བོང་བུའི་ཤ་འཚོང་བའམ། རྔོན་པ་དགེ་སྦྱོང་གི་ཆ་བྱད་འཛིན་པ་ལྟ་བུའམ།
ཟས་བྱིན་ནས་རླུབས་འཛུགས་པ་ལ་སོགས་པ་དཔེར་བརྗོད་པར་བྱའོ། ། གཉིས་པ་འབྲས་བུའི་གཉེན་པོ་ལ་གཉིས་ཏེ། འཁྲུལ་པའི་ཤེས་རབ་དགག་པ་དང༌། མ་འཁྲུལ་པའི་ཤེས་རབ་བསྒྲུབ་པའོ། ། དང་པོ་ལའང༌། གཞན་གྱི་སྡེ་པའི་ལུགས་དང༌། རང་གི་སྡེ་པས་ལོག་པར་བརྟགས་པ་དགག་པ་གཉིས་ལས། དང་པོ་ནི། མུ་སྟེགས་བྱེད་ལ་ལྟ་ལོག་བསམ་གྱིས་མི་ཁྱབ་ཀྱང་རྟག་ཆད་གཉིས་སུ་འདུས་སོ། ། དེ་ལ་རྟག་པར་སྨྲ་བ་སྡེ་བཞི་སྟེ།
རིག་བྱེད་པ། གྲངས་ཅན་པ། བྱེ་བྲག་པ། ཟད་བྱེད་པའོ། ། ཆད་པར་ལྟ་བ་ནི་ཚུ་རོལ་མཛེས་པ་བ་གཅིག་ཁོ་ནར་གྲགས་སོ། ། འདི་དག་ལ་བོད་ཀྱི་དགེ་བའི་བཤེས་གཉེན་དག་གིས་རྣམ་དབྱེ་བྱས་པ་མང་པོ་སྣང་སྟེ་དེ་དག་འཁྲུལ་པར་མཐོང་ངོ༌། ། འདི་དག་ཀྱང་རྒྱུ་བདག་འཛིན་གྱིས་བསྐྱེད། རྐྱེན་མི་དགེ་བའི་བཤེས་གཉེན་གྱིས་བཟུང༌། ངོ་བོ་རྟག་ཆད་གཉིས་སུ་འདོད་དེ། དེའང་རྟག་ལྟ་བཞི་པོ་བདག་རྟག་པ་དེ།
ལས་དང་ཉོན་མོངས་པས་བཅིངས་པའི་ཚེ་འཁོར་བ། གྲོལ་བའི་ཚེ་ཐར་པར་འདོད་དོ། ། ཆད་པར་ལྟ་བ་ནི་བདག་ཡོད་པ་དེ་ཤི་བའི་ཚེ་བཅིངས་པའི་འཁོར་བ་དང་གྲོལ་བའི་ཐར་པ་གཉིས་ཀ་མི་འདོད་དོ། ། འདི་དག་སུན་དབྱུང་བ་ལ་མདོར་བསྡུས་ན། གང་ཟག་དང་ཆོས་ཀྱི་བདག་ཆོད་ནས་ཆོས་ཐམས་ཅད་རང་བཞིན་མེད་པར་རྟོགས་པ་ཉིད་ཀྱིས་རྟག་ཆད་ལས་གྲོལ་བར་གསལ་ལོ། ། གཉིས་པ་རང་གི་སྡེ་པས་བརྟགས་པ་དགག་པ་ལ་གསུམ་སྟེ། ཉན་ཐོས་གྲུབ་མཐའ་འཛིན་པ་དང༌། ཐེག་ཆེན་དྲང་དོན་ལ་ངེས་དོན་དུ་རློམ་པ་དང༌། ཉན་ཐོས་དང་ཐེག་ཆེན་གཉིས་ཀ་མ་ཡིན་པའི་སངས་རྒྱས་ཀྱི་བསྟན་པར་འདོད་པ་དགག་པའོ། ། དང་པོ་ལའང་བྱེ་བྲག་ཏུ་སྨྲ་བ་དང་མདོ་སྡེ་པ་གཉིས་སོ། །
གཉིས་པ་ཐེག་པ་ཆེན་པོ་ལ་སེམས་ཙམ་དང༌། དབུ་མ་པ་གཉིས། སེམས་ཙམ་ལ་རྣམ་བཅས་དང་རྣམ་མེད་གཉིས། དབུ་མ་ལའང་རང་རྒྱུད་དང་ཐལ་འགྱུར་གཉིས་ཡོད་དོ། ། དེ་ལྟ་བུའི་གྲུབ་མཐའ་དེའང་ཡོད་མེད་ཀྱི་མཐར་ལྷུང་ན་དབུ་མར་ཁས་ལེན་ཡང་དགག་དགོས་ཏེ་རྟག་ཆད་ཀྱི་མཐའ་ལས་མ་འདས་པའི་ཕྱིར་རོ། ། དེ་དག་རྒྱས་པར་དགག་པ་ནི་ཁོ་བོས་བྱས་པའི་རིགས་པའི་གཏེར་དང་གྲུབ་པའི་མཐའི་དབྱེ་བར་ལྟ་བར་བྱའོ། ། གསུམ་པ་ཉན་ཐོས་དང་ཐེག་ཆེན་གཉིས་ཀ་མ་ཡིན་པ་སངས་རྒྱས་ཀྱི་བསྟན་པར་འདོད་པ་དགག་པ་ལ་བཞི་སྟེ། སྔོན་བྱུང་བ་རྒྱ་ནག་གི་ལུགས་དང༌། དེའི་རྗེས་སུ་འབྲང་བ་ཕྱི་རབས་པའི་ལུགས་དང༌། དེང་སང་གྲགས་པ་སེམས་ཙམ་རྣམ་མེད་ཀྱི་སྒོམ་ལ་ཕྱག་རྒྱ་ཆེན་པོར་འདོད་པའི་ལུགས་དང༌།
ཤེས་རབ་ཀྱི་ཕ་རོལ་ཏུ་ཕྱིན་པ་ལྟར་སྣང་ཕྱག་རྒྱ་ཆེན་པོར་འདོད་པ་དགག་པའོ། ། དང་པོ་ནི། རྒྱལ་པོ་ཁྲི་སྲོང་སྡེ་བཙན་གྱི་དུས་སུ་རྒྱ་ནག་གི་དགེ་སློང་ན་རེ། ཚིག་ལ་སྙིང་པོ་མེད་ཐ་སྙད་ཀྱི་ཆོས་ཀྱིས་འཚང་མི་རྒྱ་སེམས་རྟོགས་ན་དཀར་པོ་ཆིག་ཐུབ་ཡིན་ཟེར། དེའི་བསྟན་བཅོས་བསམ་གཏན་ཉལ་བའི་འཁོར་ལོ། བསམ་གཏན་གྱི་ལོན། ཡང་ལོན། ལྟ་བའི་རྒྱབ་ཤ མདོ་སྡེ་བརྒྱད་ཅུ་ཁུངས་ཞེས་བྱ་བ་བརྩམས་ནས། དཀར་པོ་ཆིག་ཐུབ་འདི་བོད་ཁམས་ཐམས་ཅད་དུ་འཕེལ་ལོ། །
དེར་རྒྱ་གར་གྱི་ཆོས་ལུགས་དང་མ་མཐུན་ནས་དཔའ་ཡེ་ཤེས་དབང་པོ་རྒྱལ་པོས་སྤྱན་དྲངས་རྒྱ་གར་རྒྱ་ནག་གི་ཆོས་ལུགས་གང་བདེན་དྲིས་པས། ཡེ་ཤེས་དབང་པོའི་ཞལ་ནས་སློབ་དཔོན་ཞི་བ་མཚོས་ཞལ་ཆེམས་འདི་ལྟར་བཞག་སྟེ། བོད་ཁམས་འདི་སློབ་དཔོན་པད་མ་འབྱུང་གནས་ཀྱིས་བརྟན་མ་བཅུ་གཉིས་ལ་གཏད་པས་མུ་སྟེགས་ནི་མི་འབྱུང༌། འོན་ཀྱང་ཉིན་མཚན་དང་གཡས་གཡོན་དང་ཡར་ངོ་མར་ངོ་དང་ཆོས་དག་མ་དག་གཉིས་གཉིས་འབྱུང་བ་རྟེན་འབྲེལ་གྱི་ཆེ་བ་ཡིན་པས། ང་འདས་པའི་འོག་ཏུ་རྒྱ་ནག་གི་མཁན་པོ་ཞིག་འབྱུང་དེས་ཐབས་དང་ཤེས་རབ་ལ་སྐུར་པ་འདེབས་པ་དཀར་པོ་ཆིག་ཐུབ་ཅེས་བྱ་བ་སེམས་རྟོགས་པ་འབའ་ཞིག་གིས་འཚང་རྒྱའོ་ཞེས་ཟེར་བ་གཅིག་འབྱུང་བར་འགྱུར། དེ་བཅོམ་ལྡན་འདས་ཀྱིས་མདོ་ལས། སྙིགས་མ་ལྔའི་ནང་ན་ལྟ་བའི་སྙིགས་མ་ཞེས་བྱ་བ་སྟོང་པ་ཉིད་ལ་དགའ་བ་ཡིན་པར་གསུངས་པས་བོད་ཁོ་ནར་མ་ཟད་སྙིགས་མ་ལྔ་བདོ་བའི་གང་ཟག་ཐམས་ཅད་དེ་ལ་དགའ་བ་ཆོས་ཉིད་ཡིན། འདི་འཕེལ་ན་སངས་རྒྱས་ཀྱི་བསྟན་པ་སྤྱི་ལ་གནོད་པས། དེའི་ཚེ་ངའི་སློབ་མ་ཀ་མ་ལ་ཤཱི་ལ་ཞེས་བྱ་བའི་མཁས་པ་ཆེན་པོ་དེ་རྒྱ་གར་ནས་སྤྱན་དྲོངས་ལ་རྒྱ་ནག་མཁན་པོ་དང་རྩོད་དུ་ཆུག་གང་རྒྱལ་བ་དེའི་ལུགས་གྱིས་ཤིག་ཅེས་ལུང་བསྟན་པས་དེ་ལྟར་མཛད་འཚལ། ཞེས་ཞུས་ནས་སློབ་དཔོན་ཀ་མ་ལ་ཤཱི་ལ་སྤྱན་དྲངས།
བསམ་ཡས་སུ་རྒྱལ་པོ་དང་མཁས་པ་རྣམས་ཀྱིས་དཔང་པོ་བྱས་ནས་ཐམས་ཅད་ཀྱི་མཚོན་ཆ་རྣམས་བསྡུས། ལག་ཏུ་མེ་ཏོག་གི་ཕྲེང་བ་གཏད་ནས། གང་རྒྱལ་བ་ལ་བཏུད་དེ་ཕམ་པའི་ལུགས་བོར། དེ་ལྟར་མི་བྱེད་པ་རྣམས་ལ་རྒྱལ་པོས་ཆད་པས་གཅོད་པར་དམ་བཅས་པའི་ཚེ། ཀ་མ་ལ་ཤཱི་ལའི་གྲལ་དུ་རྒྱ་གར་གྱི་ཆོས་ལུགས་འཛིན་པ་འགའ་དང་བློན་པོ་འགོས་ལ་སོགས་པ་ཉུང་ཟད་ཅིག་ལས་མ་བྱུང༌། རྒྱ་ནག་མཁན་པོའི་གྲལ་དུ་རྒྱལ་པོའི་བཙུན་མོ་འབྲོ་ཟ་བྱང་ཆུབ་དང་གཟི་དམལ་བ་གཅོ་རྨ་རྨ་ལ་སོགས་པ་ཚོགས་པ་ཤིན་ཏུ་ཆེ་བར་འདུས་སོ། ། དེའི་ཚེ་སློབ་དཔོན་ཀ་མ་ལ་ཤཱི་ལས། རྒྱ་ནག་གི་ཆོས་ལུགས་ཇི་ལྟར་ཡིན་ཞེས་ཕྱོགས་སྔ་དྲིས་པ་ན། རྒྱ་ནག་ན་རེ། ཁྱེད་ཀྱི་ཆོས་ལུགས་སྐྱབས་འགྲོ་དང་སེམས་བསྐྱེད་ནས་བཟུང་ནས་སྤྲེའུ་ཤིང་རྩེར་འཛེག་པ་ལྟར་མས་འཛེག་ཡིན།
ངེད་ཀྱི་ཆོས་ལུགས་འདི་བྱ་བྱེད་ཀྱི་ཆོས་ཀྱིས་ཚང་མི་རྒྱ་བས་རྣམ་པར་མི་རྟོག་པ་བསྒོམས་ནས་སེམས་རྟོགས་པ་ཉིད་ཀྱིས་འཚང་རྒྱ་སྟེ། ཁྱུང་ནམ་མཁའ་ལས་ཤིང་རྩེར་འབབ་བ་ལྟར་ཡས་འབབ་ཀྱི་ཆོས་ཡིན་པས་དཀར་པོ་ཆིག་ཐུབ་ཡིན་ནོ་ཞེས་ཟེར་རོ། ། དེ་ལ་སློབ་དཔོན་གྱིས་དཔེ་དོན་གཉིས་ཀ་མི་འཐད་པ་ལས་ཐོག་མར་དཔེ་མི་འཐད་དེ། ཁྱུང་ནམ་མཁས་ལས་གློ་བུར་དུ་འདབ་གཤོག་རྫོགས་པར་སྐྱེས་ནས་ཤིང་རྩེར་འབབ་བམ། བྲག་ལ་སོགས་པར་སྐྱེས་ནས་རིམ་གྱིས་འདབ་གཤོག་རྫོགས་པར་བྱས་ཏེ་འབབ། དང་པོ་ནི་མི་སྲིད་ལ། གཉིས་པ་ནི་རིམ་གྱིས་པའི་དཔེར་རུང་གི་ཅིག་ཅར་བའི་དཔེར་མི་རུང་ངོ༌། ། དེ་ནས་མཁན་པོས་དཔེ་ལ་ལན་མ་ཐེབས་པ་དང༌། དེར་སློབ་དཔོན་གྱིས་ཁྱོད་ཀྱི་དཔེ་ནོར་བར་མ་ཟད་དོན་ཡང་འཁྲུལ་ཏེ། རྣམ་པར་མི་རྟོག་པའི་སྒོམ་དེ་ཅི་རྣམ་རྟོག་ཕྱོགས་གཅིག་བཀག་བ་ཙམ་ཡིན་ནམ།
རྣམ་རྟོག་མཐའ་དག་དགག་དགོས། ཕྱོགས་གཅིག་བཀག་པ་ཡིན་ནོ་ཞེ་ན། དེ་ལྟར་ན་གཉིད་དང་བརྒྱལ་བ་ལ་སོགས་པ་ཡང་རྣམ་པར་མི་རྟོག་པར་ཐལ། རྟོག་པ་ཕྱོགས་གཅིག་བཀག་པ་ཙམ་ཡོད་པའི་ཕྱིར་རོ། ། རྣམ་པར་རྟོག་པ་མཐའ་དག་བཀག་པ་ཡིན་ནོ་ཞེ་ན། དེ་ལྟར་ཁྱོད་མི་རྟོག་པ་སྒོམ་པའི་ཚེ་མི་རྟོག་པ་བསྒོམ་སྙམ་པའི་རྟོག་པ་སྔོན་དུ་གཏོང་དགོས་སམ་མི་དགོས། མི་དགོས་ན་ཁམས་གསུམ་གྱི་སེམས་ཅན་ཐམས་ཅད་ལའང་སྒོམ་སྐྱེ་བར་ཐལ་ཏེ། བསྒོམ་སྙམ་པའི་རྟོག་པ་སྔོན་དུ་མ་བཏང་ཡང་བསྒོམ་སྐྱེ་བའི་ཕྱིར་རོ། ། མི་རྟོག་པ་བསྒོམ་སྙམ་པའི་རྟོག་པ་སྔོན་དུ་གཏོང་དགོས་ན་དེ་ཉིད་རྟོག་པ་ཡིན་པས་མི་རྟོག་པ་བསྒོམ་པའི་དམ་བཅའ་ཉམས་ཏེ། དཔེར་ན་སྨྲ་བཅད་བྱས་པ་ཡིན་ནོ་ཞེས་བརྗོད་ན་སྨྲ་བཅད་ཤོར་བའམ།
ཅ་ཅོ་མ་བྱེད་ཅ་ཅོར་འགྲོ་བ་བཞིན་ནོ། ། ཞེས་བྱ་བ་ལ་སོགས་པ་ལུང་དང་རིགས་པས་སུན་ཕྱུང་བ་དང༌། རྒྱ་ནག་མཁན་པོ་སྤོབས་པ་མེད་པར་གྱུར་ཏེ། དེར་རྒྱལ་པོས་སྨྲས་པ། ལན་ཡོད་ན་གསུངས་ཤིག མཁན་པོས་སྨྲས་པ། མགོར་ཐོག་བརྒྱབ་པ་དང་མཚུངས་པས་ལན་མི་ཤེས་སོ། ། རྒྱལ་པོས་སྨྲས་པ། དེ་ལྟར་ན་སློབ་དཔོན་ལ་མེ་ཏོག་ཕྲེང་བ་ཕུལ་ལ་བཟོད་པར་གསོལ་ཏེ། དཀར་པོ་ཆིག་ཐུབ་ཀྱི་ཆོས་ལུགས་བོར་ལ་ལུང་རིགས་དང་མི་འགལ་བ་རྒྱ་གར་གྱི་ཆོས་ལུགས་བཞིན་དུ་གྱིས་ཤིག
ད་སླན་ཆད་དཀར་པོ་ཆིག་ཐུབ་འདི་སུས་བྱེད་ཀྱང་ཆད་པ་གཅོད་དོ། ། ཞེས་བོད་ཁམས་ཀུན་ཏུ་ཁྲིམས་བཅས་ཏེ། རྒྱ་ནག་གི་དཔེ་རྣམས་བསྡུས་ནས་བསམ་ཡས་སུ་གཏེར་དུ་སྦས་སོ། ། དེར་རྒྱ་ནག་མཁན་པོ་ཡི་མུག་སྟེ་རང་གི་གནས་སུ་སོང༌། ཆོས་གྲྭ་དེར་ལྷྭམ་ལས་པས་ལྟས་དེ་ལ་དཔགས་ན་སངས་རྒྱས་ཀྱི་བསྟན་པ་འཇིག་ཁར་ངའི་བསྟན་པ་ལྷྭམ་ཙམ་ལས་པར་འགྱུར་རོ། ། ཞེས་འཁོར་རྣམས་ལ་ལུང་བསྟན་ནོ་ཞེས་གྲག་གོ ། ཕྱིས་དགེ་བའི་བཤེས་གཉེན་མཁས་པ་རྣམས་ན་རེ། རྒྱ་ནག་མཁན་པོས་ཆོས་མི་ཤེས་ཀྱང་ལྟས་ཅུང་ཟད་ཤེས་པ་ཞིག་སྟེ་དེང་སང་ཆོས་ཁུངས་མ་རྣམས་བོར་ཏེ་སེམས་ངོ་འཕྲོད་པས་སངས་རྒྱ་བར་འདོད་པ་དཀར་པོ་ཆིག་ཐུབ་ཏུ་འགྲོ་བའི་རྒྱུ་མཚན་དེ་ཡིན་གསུང༌། བཀའ་ཆེམས་ཀྱི་ཡི་གེ་གཞན་ཞིག་ལས་ནི་མཁན་པོ་མ་ཡིན་པའི་ཧྭ་ཤང་གཞན་ཞིག་ཡི་ཆད་དེ་རྒྱ་ནག་ཏུ་འགྲོ་བའི་ཚེ་ལྷྭམ་ལས་པ་ལ་དཔགས་ནས་དེ་སྐད་ཟེར་ཞེས་ཡི་གེར་བྲིས་པའང་མཐོང་ངོ༌། ། དེར་རྒྱ་ནག་མཁན་པོ་མགོ་ལ་མེ་སྦར་ཏེ་ནུབ་ཕྱོགས་བདེ་བ་ཅན་དུ་ཁ་བལྟས་ཏེ་འདས།
གཟི་དམལ་བ་གཅོ་རྨ་རྨ་རང་གི་དབང་པོ་བརྡུངས་ནས་ལྕེབས་ཞེས་བྱ་བ་ལ་སོགས་པ་འདིར་ཡི་གེ་མངས་པས་མ་བྲིས་ཏེ། རྒྱལ་བཞེད་དཔའ་བཞེད་འབའ་བཞེད་རྣམས་སུ་བལྟ་བར་བྱའོ། ། གཉིས་པ་ཕྱི་རབས་པའི་ལུགས་དགག་པ་ནི། དེང་སང་འགའ་ཞིག་ཕྱག་རྒྱ་ཆེན་པོའི་གདམས་ངག གོལ་ས་གསུམ་དང་ཤོར་ས་བཞི། ། སྤངས་ཏེ་མཉུག་མ་བསྒོམ་པར་བྱ། ། བྲམ་ཟེ་སྐུད་པ་འཁལ་བ་ལྟར། ། སོ་མ་མ་བཅོས་ལྷུག་པར་བཞག ། ཅེས་བྱ་བའི་དོན་ཕྱག་རྒྱ་ཆེན་པོ་བདེ་གསལ་མི་རྟོག་པ་ལ་གོལ་བ་སྟེ། དེ་ཡང་བདེ་བ་ལ་གོལ་ན་འདོད་ཁམས་ཀྱི་ལྷར་སྐྱེ།
གསལ་བ་ལ་གོལ་ན་གཟུགས་ཁམས། མི་རྟོག་པ་ལ་གོལ་ན་གཟུགས་མེད་དུ་སྐྱེ་བ། ཤོར་ས་བཞི་ནི་ཕྱག་རྒྱ་ཆེན་པོ་གཤིས་ལ་ཤོར་བ། བསྒོམ་དུ་ཤོར་བ། ལམ་དུ་ཤོར་བ། རྒྱས་འདེབས་སུ་ཤོར་བའོ། ། དེ་དག་སྤངས་ཏེ་བྲམ་ཟེ་སྐུད་པ་འཁལ་བ་ལྟར། སོ་མ་དང༌། མ་བཅོས་པ་དང༌། ལྷུག་པ་དང༌།
འབོལ་ལེ། ཤིག་གེ་འཇོག་པ་ཡིན་ནོ་ཞེས་ཟེར་རོ། ། འདི་རྒྱ་ནག་གི་དཀར་པོ་ཆིག་ཐུབ་ཀྱི་རྗེས་སུ་འབྲང་བ་ཡིན་གྱི་སངས་རྒྱས་ཀྱིས་གསུངས་པའི་ཕྱག་རྒྱ་ཆེན་པོ་མ་ཡིན་ཏེ། དེའང་མདོ་སྡེ་དང༌། འདུལ་བ། མངོན་པ་གསུམ་ནས་སྤྱིར་ཕྱག་རྒྱ་ཆེན་པོ་བཤད་པ་མེད། བྱེ་བྲག་ཏུ་འདི་འདྲའི་ཕྱག་རྒྱ་ཆེན་པོ་བཤད་པ་མ་མཐོང༌། རྒྱུད་སྡེ་བཞི་ནས། ལས་དང་ཆོས་དང་དམ་ཚིག་དང༌། ཕྱག་རྒྱ་ཆེན་པོ་ཞེས་བཤད་པ་ཡོད་དེ།
དེ་དག་གི་ལུགས་ཀྱང་འདི་མ་ཡིན་ཏེ། སློབ་དཔོན་ཀླུ་སྒྲུབ་ཀྱི་ཕྱག་རྒྱ་བཞི་པར། ལས་ཀྱི་ཕྱག་རྒྱ་མི་ཤེས་པ་དེ་དག་གིས་ནི་ཆོས་ཀྱི་ཕྱག་རྒྱའང་ཤེས་པར་མི་འགྱུར་ན། ཕྱག་རྒྱ་ཆེན་པོའི་མིང་ཙམ་ཡང་ཤེས་པར་ག་ལ་འགྱུར་ཞེས་གསུངས་ལ། དེ་བཞིན་དུ་རྒྱུད་སྡེ་རྣམས་དང༌། བསྟན་བཅོས་རྣམས་ལས་དེ་ལྟ་བུའི་ཕྱག་རྒྱ་ཆེན་པོ་བཀག་སྟེ། ལུང་རྣམས་ནི་གསང་སྔགས་ཡིན་པས་འདིར་མ་བྲིས་སོ། ། གལ་ཏེ་མདོ་རྒྱུད་བསྟན་བཅོས་ནས་མ་བཤད་ཀྱང་ཉམས་སུ་བླངས་པ་ལ་འགལ་བ་ཅང་ཡོད་དམ་སྙམ་ན། འདི་མདོ་རྒྱུད་དང་འགལ་ཞིང་རིགས་པས་མི་འཐད་པར་མངོན་ཏེ། དེའི་རྒྱུ་མཚན་གོལ་ས་གསུམ་གྱི་ལྷར་སྐྱེ་བ་བས།
མི་ཁོམ་པའི་ལྷར་སྐྱེས་པ་གོལ་ས་ཆེ་སྟེ། མི་ཁོམ་པའི་གནས་བརྒྱད་དུ་སྐྱེ་བར་མ་གྱུར་ཅིག་ཅེས་མདོ་རྒྱུད་ཀུན་ལས་སྨོན་ལམ་བཏབ་པ་དང༌། རྨོངས་པའི་སྒོམ་པ་གང་ཡིན་པ། ། རྨོངས་པས་རྨོངས་པ་འཐོབ་པར་འགྱུར། ། ཞེས་བློ་མ་བཅོས་པའི་ངང་ལས་འཇོག་པའི་ཚུལ་འགའ་ཞིག་རྨོངས་པའི་སྒོམ་པར་བཤད་པའི་ཕྱིར་དང༌། རྒྱ་ནག་མཁན་པོའི་དཀར་པོ་ཆིག་ཐུབ་དང་ཁྱད་པར་ཅུང་ཟད་མེད་པའི་ཕྱིར་རོ། ། ཡང་འཚང་རྒྱ་བ་ལ་མི་ཁོམ་པའི་གནས་བརྒྱད་པས་ཀྱང་ཉན་ཐོས་དང་རང་སངས་རྒྱས་གོལ་ས་ཆེ་སྟེ། དམྱལ་བར་འགྲོ་བ་བྱང་ཆུབ་ཀྱི། ། གཏན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་སངས་རྒྱས། །
བྱང་ཆུབ་ཀྱི་ནི་གཏན་གྱི་གེགས། ། ཞེས་བྱ་བ་དང༌། མཚན་བརྗོད་ཀྱི་ཕན་ཡོན་ལས། ཉན་ཐོས་དང་རང་སངས་རྒྱས་ཀྱི་ངེས་པ་ལ་ནམ་ཡང་འཇུག་པར་མི་འགྱུར་རོ་ཞེ་བྱ་བ་དང༌། རྒྱལ་བའི་ཡུམ་ལས། ཉན་ཐོས་དང་རང་སངས་རྒྱས་ཀྱི་རྒྱུ་ཤེས་པར་བྱ། ལམ་ཤེས་པར་བྱ། འབྲས་བུ་ཤེས་པར་བྱ། ཤེས་ནས་སྤང་བར་བྱ་ཞེས་བྱ་བ་ལ་སོགས་པ་དང༌། སྡུད་པ་ལས།
གལ་ཏེ་བསྐལ་བ་དུ་མར་དགེ་བའི་ལས་ལམ་བཅུ། ། སྤྱོད་ཀྱང་ཉན་ཐོས་ས་དང་རང་རྒྱལ་སེམས་བསྐྱེད་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་བྱ་བ་དང༌། འཕགས་པ་དཀོན་མཆོག་བརྩེགས་པ་ལས། ཤཱ་རིའི་བུས་ཆོས་བཤད་ན། དགེ་སློང་ལྔ་བརྒྱ་དགྲ་བཅོམ་པར་འགྱུར་བར་མཐོང་ནས། འཕགས་པ་འཇམ་དཔལ་གྱིས་དེའི་སྔོན་ལ་ཆོས་ཟབ་མོ་གསུངས་པས་དགེ་སློང་དེ་དག་མ་མོས་ནས་འབར་བཞིན་དུ་སེམས་ཅན་དམྱལ་བར་ལྟུང་ངོ༌། ། འཇམ་དཔལ་ལ་ཤཱ་རིའི་བུས་སྨྲས་པ།
ཁྱོད་ཀྱིས་ལས་མི་བཟད་པ་བྱས་སོ། ། འཇམ་དཔལ་གྱིས་སྨྲས་པ་ཤཱ་རིའི་བུ་དེ་དེ་བཞིན་ཏེ་ཁོ་བོས་ལས་མི་བཟད་པ་བྱས་སོ། ། དེར་བཅོམ་ལྡན་འདས་ལ་ཤཱ་རིའི་བུས་གསོལ་བ། འཇམ་དཔལ་གྱིས་ལས་མི་བཟད་པ་བགྱིས་སོ། ། བཀའ་སྩལ་པ་ཅི་བྱས། གསོལ་པ་བདག་གིས་ཆོས་བཤད་ན་དགྲ་བཅོམ་པ་ལྔ་བརྒྱར་འགྱུར་བ་ཞིག་ན། འཇམ་དཔལ་གྱིས་ཆོས་བཤད་པས་དེ་དག་འབར་བཞིན་དུ་དམྱལ་བར་འགྱུར་ཏོ། ། བཀའ་སྩལ་པ། ཤཱ་རིའི་བུ་ཁྱོད་ཀྱིས་ཆོས་བཤད་ན་དེ་དགྲ་བཅོམ་པར་འགྱུར་མོད། གཏན་འཚང་རྒྱ་བའི་སྐལ་བ་མེད་དོ། །
འཇམ་དཔལ་གྱིས་ཆོས་བཤད་པས་རེ་ཞིག་དམྱལ་བར་གྱུར་ཀྱང་དེ་ནས་ཐར་ཏེ་མྱུར་དུ་མངོན་པར་རྫོགས་པར་འཚང་རྒྱ་བས། འཇམ་དཔལ་ཉིད་ཐབས་མཁས་པ་ཡིན་ནོ་ཞེས་བྱ་བ་ལ་སོགས་པ་རྒྱས་པར་གསུངས་སོ། ། དེ་བཞིན་དུ་ཉན་ཐོས་དང་རང་རྒྱལ་གོལ་ས་ཆེ་བས་མདོ་རྒྱུད་དང་བསྟན་བཅོས་ཐམས་ཅད་ལས་དགག་པ་མཛད་དོ། ། ཤོར་ས་བཞི་བས་ཆེ་བ། རྨོངས་པའི་སྒོམ་པར་ཤོར་བ་དང༌། ཞི་གནས་སུ་ཤོར་ན་ཐབས་མཁས་པ་དང༌། ས་ལམ་དང༌། འབྲས་བུ་སྐུ་གསུམ་དང༌། ཡེ་ཤེས་ལྔ་དང༌། སྟོབས་བཅུ་དང༌།
མི་འཇིགས་པ་བཞི་དང༌། སོ་སོ་ཡང་དག་པར་རིག་པ་བཞི་ལ་སོགས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ཐུན་མོང་དང་ཐུན་མོང་མ་ཡིན་པའི་ཡོན་ཏན་ཐམས་ཅད་ཀྱི་གེགས་སུ་འགྱུར་རོ། ། བརྒྱ་ལ་གནས་ལུགས་ལས་སེམས་འཇོག་པ་ལས་བཟློག་སྟེ། སངས་རྒྱས་ཀྱི་བྱིན་རླབས་ལ་སོགས་པས་བསྐུལ་ཏེ་ཐབས་མཁས་པ་ལ་འབད་དུ་ཟིན་ཡང་བཟོ་ཉེས་པ་འཆོས་པ་ལྟར་སངས་རྒྱས་འཐོབ་པ་ལ་ཡུན་རིང་དུ་འགོར་ཏེ། མདོ་སྡེ་རྒྱན་ལས། དེ་གཉིས་ཡང་ནས་ཡང་དུ་ནི། ། རང་སེམས་ཀུན་ཏུ་འབྱུང་ལྡན་པས། ། མྱ་ངན་འདས་ལ་མངོན་དགའི་ཕྱིར། ། རྟོགས་པ་བུལ་བ་ཡིན་པར་འདོད། ། ཅེས་གསུངས་པ་ལྟར་རོ། །
བྲམ་ཟེ་སྐུད་པ་འཁལ་པའང་དཔེར་མི་རུང་སྟེ། སྐུད་པ་འཁལ་བ་ལ་བལ་ལྕིག་པ་དང༌། སྙོད་པ་དང༌། ལྷོད་ན་སྒྲིམ་པ་དང༌། གྲིམས་ན་ཀློད་པ་དང༌། སྦོམ་ཕྲ་དང༌། འཇུར་མདུད་ལ་སོགས་པ་མ་བཅོས་པར་སྐུད་པ་ལེགས་པོ་མི་སྲིད་དོ། ། དེས་ན་མ་བཅོས་པར་བཞག་ན་བལ་གྱི་ཕུང་པོ་ཉིད་ལས་མི་འདའ་ལ། བལ་བླངས་ཏེ་སྐུད་པ་རྩོམ་པ་དེ་ཉིད་བཅོས་པ་ཡིན་མོད། དེ་བཞིན་དུ་ཕྱག་རྒྱ་ཆེན་པོ་ཡང་མ་བཅོས་པར་རང་དགར་འཇོག་ན་བླ་མའི་གདམས་ངག་ཅི་དགོས།
གོལ་ས་གསུམ། ཤོར་ས་བཞི་བཅད་ནས། གཉུག་མ་བསྒོམ་པ་དེ་ཉིད་ལས་བཅོས་ཚབས་ཆེ་བ་གཞན་ཅི་ཡོད། དེས་ན་དཔེ་དོན་ཕྱིན་ཅི་ལོག་ཏུ་གྱུར་པས་རྒྱ་ནག་མཁན་པོའི་ཁྱུང་གི་དཔེ་ལྟར་བརྟག་མི་བཟོད་པས་བླུན་པོ་དགའ་བར་བྱེད་པ་ཡིན་ནོ། ། གསུམ་པ་དེང་སང་གྲགས་པ་སེམས་ཙམ་རྣམ་མེད་པའི་སྒོམ་ལ་ཕྱག་རྒྱ་ཆེན་པོར་འདོད་པ་དགག་པ་ནི། སློབ་དཔོན་ཤཱན་ཏི་པས་སེམས་ཙམ་རྒྱན་དང༌། མན་ངག་ཅེས་པའི་བསྟན་བཅོས་ལས་རྩེ་གཅིག སྤྲོས་བྲལ། རོ་གཅིག སྒོམ་མེད་ཅེས་རྣལ་འབྱོར་བཞི་གསུངས་པ་ནི་སེམས་ཙམ་རྣམ་མེད་པའི་སྒོམ་ཡིན་གྱི།
དབུ་མ་ཡན་ཆད་ལའང་འདི་མ་གྲགས་སོ། ། གལ་ཏེ་འདི་ལ་མོས་ན་ཤཱན་ཏི་པའི་གཞུང་ཉིད་དུ་བལྟ་བར་བྱའོ། ། དེང་སང་བོད་ཁ་ཅིག་རྣལ་འབྱོར་བཞི་ལམ་ལྔའམ། ས་བཅུ་ལ་སྦྱར་ནས་ཕྱག་རྒྱ་ཆེན་པོའི་སྒོམ་དུ་བྱེད་པ་མཐོང་སྟེ་འདི་མི་འཐད་དེ། དེའི་རྒྱུ་མཚན་ཕྱག་རྒྱ་ཆེན་པོ་གསང་སྔགས་ཀྱི་དབང་དང༌། རིམ་གཉིས་ཀྱི་ཏིང་ངེ་འཛིན་གྱི་བྱེ་བྲག་ཡིན་ལ། འདི་ནི་དེ་མ་ཡིན། དེ་རྒྱུད་སྡེ་རྣམས་ལས་ནི་ནང་རྟེན་འབྲེལ་གྱི་ས་ལམ་ངོ་མཚར་ཅན་གསུངས་ཀྱི་རྣལ་འབྱོར་བཞི་ལ་ས་ལམ་དུ་གང་ནས་ཀྱང་གསུངས་པ་མེད་པས་རང་བཟོ་ཡིན་ཞིང༌། ཕྱག་རྒྱ་ཆེན་པོ་པ་ཁོ་རང་ལ་ཡང་འདི་མི་འཐད་དེ། ཕྱག་རྒྱ་ཆེན་པོ་ཆིག་ཆོད་ལ། །
ས་ལམ་བརྩི་བའི་རྨོངས་པ་འཁྲུལ། ། ཞེས་ཕྱག་རྒྱ་ཆེན་པོ་ཆིག་ཆོད་ལ་ས་ལམ་བརྩིར་མེད་ཅེས་ཟེར་བ་དང་འགལ་བའི་ཕྱིར་རོ། ། བཞི་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལྟར་སྣང་ཕྱག་རྒྱ་ཆེན་པོར་འདོད་པ་དགག་པ་ནི། འགའ་ཞིག་འབུམ་ལས། ཆོས་ཐམས་ཅད་ནམ་མཁའི་ངང་ཚུལ་ཅན་ཞེས་བྱ་བར་སེམས་ཅན་རྣམས་ལ་ཆོས་སྟོན་ཏོ་ཞེས་བྱ་བ་ལ་བརྟེན་ནས། ཕྱག་རྒྱ་ཆེན་པོའི་ངོ་སྤྲོད་གསུམ་པ་ཞེས་བྱ་བ་ཆོས་ཐམས་ཅད་སེམས་སུ་ངོ་སྤྲད། སེམས་ནམ་མཁའ་ལ་ངོ་སྤྲད། ནམ་མཁའ་སྟོང་པ་ཉིད་དུ་ངོ་སྤྲད་ཅེས་བྱ་བ་དང༌། ཡང་ཁ་ཅིག་དྲན་པ་མེད་ཅིང་ཡིད་ལ་བྱ་བ་མེད་པ་ནི་སངས་རྒྱས་རྗེས་སུ་དྲན་པའོ་ཞེས་བྱ་བ་ལ་བརྟེན་ནས། དྲན་པ་མེད་ཅིང་ཡིད་ལ་བྱ་བ་མི་བྱེད་པ་ཕྱག་རྒྱ་ཆེན་པོར་འདོད་པ་དང༌།
ཡང་འགའ་ཞིག་གང་སེམས་དེ་ནི་སེམས་མ་མཆིས་པ་སྟེ་སེམས་ནི་རང་བཞིན་གྱིས་འོད་གསལ་བའི་སླད་དུའོ་ཞེས་བྱ་བ་ཕྱག་རྒྱ་ཆེན་པོའི་སྒོམ་དུ་བྱེད་པ་ལ་སོགས་པ་ཕྱག་རྒྱ་ཆེན་པོའི་བྱེ་བྲག་མང་པོ་གྲགས་སྟེ། དེ་དག་ཕལ་ཆེར་སྒོམ་མ་ཤེས་ན་ཕ་རོལ་ཏུ་ཕྱིན་པའི་གཟུགས་བརྙན་དུ་འགྱུར་ལ། སྒོམ་ཤེས་ཀྱང་གསང་སྔགས་ཀྱི་ཕྱག་རྒྱ་ཆེན་པོ་མ་ཡིན་གྱི་ཕ་རོལ་ཏུ་ཕྱིན་པའི་སྒོམ་ཉིད་ཡིན་ནོ། ། གལ་ཏེ་འདི་ལ་མོས་ཤིང་སྒོམ་པར་འདོད་ན། ཚུལ་གནས་ཐོས་དང་བསམ་ལྡན་པ། ། སྒོམ་པ་ལ་ནི་རབ་ཏུ་སྦྱར། ། ཞེས་གསུངས་པ་ལྟར། གཞི་ཚུལ་ཁྲིམས་ལ་གནས་ཤིང༌། ཐོས་བྱུང་གི་ཤེས་རབ་རྒྱ་མཚོ་ལྟ་བུའི་རྒྱུད་སྦྱངས། རིགས་པའི་སྒོ་ནས་བསམ་བྱུང་གི་ཤེས་རབ་ཀྱིས་ཐོས་པའི་དོན་འཁྲུལ་མ་འཁྲུལ་ལེགས་པར་བསམས་ནས་མ་འཁྲུལ་པའི་དོན་ཕ་རོལ་ཏུ་ཕྱིན་པའི་གཞུང་ནས་འབྱུང་བ་ལྟར་སྦྱོར་དངོས་རྗེས་གསུམ་གྱིས་ཟིན་པར་བྱས་ལ་བསྒོམ་གྱི།
གསང་སྔགས་ཀྱི་ཕྱག་རྒྱ་ཆེན་པོར་བྱས་ལ་མི་བསྒོམ་མོ། ། དེས་ན་མངོན་པར་རྫོགས་པར་འཚང་རྒྱ་བ་ལ་སྙིང་རྗེ་གཞུ་ལྟ་བུ། ཤེས་རབ་མདའ་ལྟ་བུ། ཐབས་མཁས་པ་སྐྱེས་བུ་འཕོང་སྐྱེན་པ་ལྟ་བུ་གསུམ་འཚོགས་དགོས་ཏེ། སློབ་དཔོན་ཙན་དྲ་གོ་མིས། ཨེ་མ་ཧོ། བཅོམ་ལྡན་རབ་དགེས་ཐུགས་རྗེའི་གཞུ་མོས་མངའ་བ་ཁྱོད་ལྟ་བཞུགས་ལགས་ཀྱང༌། ། ཞེས་བྱ་བ་དང༌། འཕགས་པ་ཆོས་ཡང་དག་པར་སྡུད་པའི་མདོ་ལས། སྤྱན་རས་གཟིགས་དབང་ཕྱུག་གིས་གསོལ་པ།
བཅོམ་ལྡན་འདས་བྱང་ཆུབ་སེམས་དཔའ་ཆོས་ཤིན་ཏུ་མང་པོ་ལ་བསླབ་པར་མི་བགྱིའོ། ། བྱང་ཆུབ་སེམས་དཔའ་ཆོས་གཅིག་རབ་ཏུ་གཟུང་ཞིང་རྟོགས་པར་བགྱིས་ན་སངས་རྒྱས་ཀྱི་ཆོས་ཐམས་ཅད་དེའི་ལག་མཐིལ་དུ་མཆིས་པ་ལགས་སོ། ། གཅིག་པོ་གང་ཞེ་ན། སྙིང་རྗེ་ཆེན་པོའོ་ཞེས་བྱ་བ་ལ་སོགས་པ་གསུངས་སོ། ། རྣམ་འགྲེལ་ལས། སྒྲུབ་བྱེད་ཐུགས་རྗེ་གོམས་པ་ལས། ། ཞེས་བྱ་བ་དང༌། དབུ་མ་འཇུག་པ་ལས། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། །
སྙིང་རྗེའི་སེམས་དང་གཉིས་སུ་མེད་བློ་དང༌། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཞེས་བྱ་བ་དང༌། དེ་བཞིན་དུ་མདོ་རྒྱུད་བསྟན་བཅོས་ཐམས་ཅད་ལས་སྙིང་རྗེ་དང་བྱང་ཆུབ་ཀྱི་སེམས་ཀྱི་བསྔགས་པ་གསུངས་པ་ལྟར་རོ། ། ཤེས་རབ་མདའ་ལྟ་བུ་དགོས་པར་ཡང༌། ཁྱད་པར་དུ་འཕགས་པའི་བསྟོད་པ་ལས། ལྷ་ཆེན་ཁྲོས་པའི་མདའ་གཅིག་གིས། ། གྲོང་ཁྱེར་སུམ་བརྩེགས་བསྲེགས་ཞེས་གདའ། ། ཁྱེད་ཀྱི་ཡེ་ཤེས་མདའ་གཅིག་གིས། ། ཉོན་མོངས་བག་ཆགས་དང་བཅས་བསྲེགས། །
ཞེས་བྱ་བ་དང༌། སྡུད་པ་ལས། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། ། མི་ཡི་ཁྱུ་མཆོག་འཁོར་ལོ་རིན་ཆེན་བསྐོར་བྱས་ནས། ། སྡུག་བསྔལ་ཟད་པར་བྱ་ཕྱིར་འགྲོ་ལ་ཆོས་ཀྱང་སྟོན། ། ཞེས་བྱ་བ་དང༌། སྤྱོད་འཇུག་ལས། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། །
དེ་ཡི་ཕྱིར་ན་སྡུག་བསྔལ་དག ། ཞི་བར་འདོད་པས་ཤེས་རབ་བསྐྱེད། ། ཅེས་བྱ་བ་དང༌། རྣམ་འགྲེལ་ལས། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མ་དེ་དོན་ཡིན། ། ཞེས་བྱ་བ་ལ་སོགས་པ་རྒྱས་པར་གསུངས་པ་ལྟར་རོ། ། དེས་ན་མདའ་དང་གཞུ་འབྲེལ་དགོས་པ་ལྟར། སྟོང་ཉིད་སྙིང་རྗེ་ཟུང་དུ་འཇུག་དགོས་ཏེ། བསླབ་བཏུས་ལས།
སྟོང་ཉིད་སྙིང་རྗེའི་སྙིང་པོ་ཅན། ། བསྐྱེད་པས་བསོད་ནམས་དག་པར་འགྱུར། ། ཞེས་བྱ་བ་དང༌། སློབ་དཔོན་ས་ར་ཧས་ཀྱང༌། སྙིང་རྗེ་ཉིད་སྤངས་སྟོང་པ་ཉིད་ཀྱིས་ཀྱང༌། ། དེས་ནི་ལམ་མཆོག་རྙེད་པ་མ་ཡིན་ཏེ། ། གལ་ཏེ་སྙིང་རྗེ་འབའ་ཞིག་སྒོམ་ན་ཡང༌། ། འཁོར་བ་འདིར་གནས་ཐར་པ་ཡོད་དམ་ཅི། ། ཞེས་བྱ་བ་དང༌། རྣམ་འགྲེལ་ལས།
བརྩེ་བས་ལེགས་དང་ཡེ་ཤེས་ལས། ། བདེན་པ་སྟོན་མཛད་སྒྲུབ་བྱེད་བཅས། ། དེ་གསུངས་པར་ཡང་མངོན་སྦྱོར་ལྡན། ། ཞེས་བྱ་བ་ལ་སོགས་པ་རྒྱས་པར་གསུངས་པ་ལྟར་རོ། ། སྟོང་ཉིད་སྙིང་རྗེ་གཉིས་འགལ་བ་ལྟར་སྣང་ཡང༌། མི་འགལ་བར་ཉམས་སུ་ལེན་པ་ལ་ཐབས་མཁས་པ་དགོས་ཏེ། རྣམ་འགྲེལ་ལས། རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག །
རབ་ཏུ་གསལ་བ་ཉིད་དུ་འགྱུར། ། དེས་ན་ཐུགས་ཀྱང་གསལ་བའི་ཕྱིར། ། རྒྱུ་ཡི་བག་ཆགས་སྤངས་པ་ཡིན། ། ཐུབ་ཆེན་གཞན་དོན་འཇུག་ཅན་གྱི། ། བསེ་རུ་སོགས་ལས་ཁྱད་འདི་ཡིན། ། དེ་དོན་ཕྱིར་ན་ཐབས་གོམས་པ། ། དེ་ཉིད་སྟོན་པ་ཡིན་པར་འདོད། ། ཅེས་བྱ་བ་ལ་སོགས་པ་རྒྱས་པར་གསུངས་སོ། ། རྣམ་སྣང་མངོན་བྱང་ལས་ཀྱང༌། ཐབས་དང་མི་ལྡན་ཡེ་ཤེས་དང༌། །
བསླབ་པ་དག་ཀྱང་གསུངས་པ་ནི། ། དཔའ་བོ་ཆེན་པོ་ཉན་ཐོས་རྣམས། ། དེ་ལ་གཞུག་པའི་ཕྱིར་བཤད་དོ། ། གང་དག་དུས་གསུམ་སངས་རྒྱས་རྣམས། ། ཐབས་དང་ཤེས་རབ་ལྡན་པ་ལ། ། བསླབས་ནས་བླ་མེད་ཐེག་པ་ནི། ། འདུས་མ་བྱས་པ་དེས་ཐོབ་བོ། ། ཞེས་གསུངས་པས། ཐབས་ཤེས་རབ་ཟུང་དུ་འབྲེལ་བར་ཉམས་སུ་བླངས་པས་བསོད་ནམས་དང་ཡེ་ཤེས་ཀྱི་ཚོགས་རྫོགས་ཏེ་འཚང་རྒྱ། ཚོགས་གཉིས་མ་རྫོགས་ན་སེམས་ཀྱི་ངོ་བོ་ཕྱིན་ཅི་མ་ལོག་པ་མི་འཕྲོད་དེ།
སྡུད་པ་ལས། ཇི་སྲིད་ཚོགས་གཉིས་ཡོངས་སུ་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་འགྱུར། ། ཞེས་གསུངས་པ་ལྟར་རོ། ། དེས་ན་ཀུན་རྫོབ་ཤེས་པས་ཤེས་བྱ་ཐམས་ཅད་ལ་མཁས་ཤིང་གཞན་གྱི་དོན་ཕུན་སུམ་ཚོགས་པ་འབྱུང༌། མི་མཁས་ན་གཞན་ལྟ་སྨོས་ཅི་དགོས་རང་དོན་ཡང་མི་འགྲུབ། འཕགས་པའི་ཆོས་ལྟ་ཅི་སྨོས། མིའི་ཆོས་ཀྱང་མི་ཤེས་ཏེ། ཁྲོན་པ་འབོད་པའི་རྣམ་པར་ཐར་བ་བཞིན་ནོ། ། དེའང་སྔོན་རྒྱལ་པོ་ཞིག་གིས་བྲམ་ཟེ་ཕྱུག་པོ་གཅིག་ལ་སྙད་བཏགས་ཏེ།
ནོར་དབྲོག་པར་འདོད་ནས་ཁྲོན་པ་གཡར་བ་ན་བྲམ་ཟེ་སྐྲག་སྟེ་ནོར་གྱིས་བསླུ་བར་བརྩམས་སོ། ། དེའི་ཚེ་བྲམ་ཟེའི་བུ་མོ་ཤེས་རབ་ཅན་གྱིས་ཡབ་བཀག་སྟེ། ཁོ་མོས་སོང་ནས་དོན་དེ་བསྒྲུབ་བོ་ཟེར་ནས། རྒྱལ་པོ་ལ་འདི་སྐད་ཅེས་སྨྲས་སོ། ། ནོར་གྱིས་ནོར་རྣམས་འགུགས་བགྱིད་དེ། ། གླང་པོ་ཆེས་ཀྱང་གླང་ཆེན་ལགས། ། རྒྱལ་དབང་ཁྲོན་པའང་མངག་འཚལ་ལོ། ། དེ་ནས་ཁྲོན་པ་འོང་བར་འགྱུར། ། ཞེས་སྨྲས་པ་དང༌། རྒྱལ་པོ་དེ་མགུ་སྟེ་བྱ་དགའ་ཆེན་པོ་བྱིན་པར་གྲག་གོ །
དེ་བཞིན་དུ་བླུན་པོས་རང་གཞན་གྱི་བྱ་བ་འབད་ཀྱང་བསྒྲུབ་མི་ནུས། མཁས་པས་རང་གཞན་གྱི་ཕྲིན་ལས་ཆེན་པོ་བསྒྲུབ་པ་ན་ནུས་པའི་མཐུ་དང་ལྡན་པ་ཡིན་ནོ། ། འོ་ན་སེམས་རྟོགས་ན་སངས་རྒྱས་ཡིན་པས་སངས་རྒྱས་གཞན་དུ་མི་བཙལ་བའི་འདུ་ཤེས་བསྒོམ་པར་བྱའོ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། འཚང་རྒྱལ་བ་ལ་ཡོན་ཏན་གཞན་ཅི་ཞིག་དགོས་ཟེར་ན། དེ་སྐད་གསུངས་པ་ནི་མུ་སྟེགས་གྲངས་ཅན་པ་ལ་སོགས་པ་རྗེས་སུ་གཟུང་བའི་ཕྱིར་དགོངས་པ་ཅན་ཡིན། གྲངས་ཅན་གྱི་གཞུང་ལས། ལྷ་མིག་རྣམ་དག་བསྒྲུབ་ནས་ནི། ། སེམས་ཀྱི་བདག་ཉིད་རྟོགས་པར་བྱ། ། སྐྱེས་བུའི་བདག་ནི་སུས་རྟོགས་པ། །
ཆ་ལུགས་གང་གིས་གནས་ཀྱང་གྲོལ། ། ཞེས་བྱ་བ་རྗེས་སུ་གཟུང་བའི་ཕྱིར་དགོངས་གཞི་ཆོས་ཀྱི་སྐུའི་སངས་རྒྱས་ལ་དགོངས། དགོས་པ་ནི་གྲངས་ཅན་ལ་སོགས་པ་དེ་དག་སྙིང་གི་དཀྱིལ་ན་ཤེས་རིག་གི་སྐྱེས་བུ་ཐམས་ཅད་མཁྱེན་པ་རང་ཆས་སུ་ཡོད་པར་འདོད་པ་དག་དྲང་བའི་ཕྱིར་ཡིན། དངོས་ལ་གནོད་བྱེད་ཀྱི་ཚད་མའང༌། གལ་ཏེ་རྒྱུ་ལ་འབྲས་གནས་ན། ། ཟན་ཟ་མི་གཙང་ཟ་བར་འགྱུར། ། ཞེས་བྱ་བ་ནས། ཤེས་ཏེ་འཇིགས་རྟེན་ལ་ཡང་ནི། ། ཡོད་ན་ཅི་སྟེ་མཐོང་མི་འགྱུར། ། ཞེས་བྱ་བ་ལ་སོགས་པའི་རིགས་པ་དང༌།
གཞན་ཡང་གྲངས་ཅན་འགོག་པའི་རིགས་པ་རྣམ་འགྲེལ་ལ་སོགས་པ་ནས་བཤད་པ་ཐམས་ཅད་ཀྱིས་གནོད་པའི་ཕྱིར་དང༌། སྐུ་གསུམ་ལ་སོགས་པའི་རྣམ་གཞག་ཐམས་ཅད་འདི་ལ་མི་འཐད་པའི་ཕྱིར་རོ། ། གཞན་ཡང་དཔེར་ན་རས་ལ་མར་མེ་སྤོར་ཞེས་ཟེར་ཡང་སྣུམ་དང་ཀོང་བུ་ལ་སོགས་པ་མེད་ན་གཞོབ་ཏུ་འགྲོའི་སྒྲོན་མེ་མི་འབྱུང་བའམ་མདས་དགྲ་སོད་ཟེར་ཡང་གཞུ་དང་མི་མེད་ན་དོན་བྱེད་མི་ནུས། ས་བོན་ལས་ལོ་ཏོག་འབྱུང་ཟེར་ཡང་ཞིང་དང་ཆུ་ལུད་ལ་སོགས་པ་མེད་ན་ལོ་ཏོག་འབྱུང་མི་ནུས། ཞིང་ལ་སྙེ་མ་འཐོན་ཟེར་ཡང༌། བོང་གེ་རྫོགས་ནས་སྙེ་མ་བྱུང་ན་ལོ་ལེགས་ཡིན་གྱི། མ་རྫོགས་པར་བྱུང་ན་ཐན་སྙིའི་རིགས་ལོ་ཉེས་སུ་འགྲོ། དེ་བཞིན་དུ་སེམས་ངོ་འཕྲོད་ན་འཚང་རྒྱ་ཟེར་ཡང་བསོད་ནམས་དང་ཡེ་ཤེས་ཀྱི་ཡོན་ཏན་མ་རྫོགས་ན་འཚང་རྒྱ་མི་ནུས། དེའང་གཞི་དད་པ་ཚུལ་ཁྲིམས་ལ་བརྟེན། ལམ་ཕ་རོལ་ཏུ་ཕྱིན་པའམ།
གསང་སྔགས་ཀྱི་ཐབས་མཁས་པ་ལ་མ་བརྟེན་པར་ལམ་སྟོང་པ་ཉིད་ཀྱི་ཡེ་ཤེས་ལ་འབད་ན་ཉན་ཐོས་ཀྱི་འགོག་པར་ལྟུང༌། དེ་བས་ཀྱང་དད་པ་དང༌། ཚུལ་ཁྲིམས་དམན། ལུས་ངག་གིས་སྡིག་པ་རྒྱ་ཆེན་པོ་མ་བྱས་དགེ་བ་ཅི་རིགས་པ་བསགས། འདོད་པའི་འདོད་ཆགས་དང༌། གཟུགས་ལ་ཞེན་པའི་རྣམ་རྟོག་སྤངས་ནས་ཆོས་ཐམས་ཅད་སྟོང་པ་ནམ་མཁའ་ལྟར་ངོ་འཕྲོད་ན་ནམ་མཁའ་མཐའ་ཡས་སྐྱེ་མཆེད་ཀྱི་ལྷར་སྐྱེ། དེ་བཞིན་དུ་ཆོས་ཐམས་ཅད་སེམས་སུ་ངོ་འཕྲོད་ན་རྣམ་ཤེས་མཐའ་ཡས་སྐྱེ་མཆེད། ཅི་ཡང་མེད་པར་ངོ་འཕྲོད་ན་ཅི་ཡང་མེད་པའི་སྐྱེ་མཆེད། ཆོས་ཐམས་ཅད་ཡོད་པའང་མ་ཡིན་མེད་པའང་མ་ཡིན་ཞེས་ངོ་འཕྲོད་ན་ཡོད་མིན་མེད་མིན་གྱི་ལྷར་སྐྱེའོ། ། དེ་ལྟར་ན་གང་ཟག་དང་ཆོས་ཀྱི་བདག་མེད་མ་རྟོགས་པར་སྟོང་པ་ཉིད་ཀྱི་ཚུལ་དེ་སྒོམ་ཞིང་ངོ་སྤྲད་པས་གཟུགས་མེད་ཀྱི་ཁམས་སུ་སྐྱེའི།
སངས་རྒྱས་ལྟ་ཞོག་དགྲ་བཅོམ་པའང་ཐོབ་པར་མི་ནུས་སོ། ། དེ་བས་ཀྱང་བསོད་ནམས་དམན་ཞིང་གཟུགས་ཀྱི་འདོད་ཆགས་བྲལ་མ་ནུས་པ་སྨྲ་བསམ་བརྗོད་མེད་བསྒོམས་ནས་ངས་ཆོས་རྟོགས་སོ་ཞེས་མངོན་པའི་ང་རྒྱལ་དང་ལྡན་ཞིང་ཆོས་ཡང་དག་པ་ལ་མི་མོས་པའི་གང་ཟག་དེ་དག་འདུ་ཤེས་མེད་པའི་སྙོམས་འཇུག ཅེས་བྱ་བ་ལྷ་ཚེ་རིང་པོར་གྲགས་པ་མི་ཁོམ་པའི་གནས་དེར་སྐྱེ་བ་ཡིན། དེ་བས་ཀྱང་ཅུང་ཟད་དམན་པ་འདོད་པའི་འདོད་ཆགས་དང་མ་བྲལ་བདག་མེད་གཉིས་མ་རྟོགས་པར་ཅི་ཡང་མི་བསམ་མི་མནོ་སྨྲ་བསམ་བརྗོད་མེད་བསྒོམ་པ་ནི། ཀླ་ཀློའམ་གླེན་ཞིང་ལྐུགས་པའི་མི་ཁོམ་པའི་གནས་དེར་སྐྱེ་སྟེ། བློ་གྲོས་རྒྱ་མཚོས་ཞུས་པའི་མདོ་ལས། བྱང་ཆུབ་སེམས་དཔའ་བསམ་གཏན་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་སྐྱེད་ཅིང་བསྒྲུབ་སྟེ། ཞི་བའི་སྙོམས་པར་འཇུག་པ་དེ་དག་ལ་གནས་ཤིང་སེམས་ཅན་སྨིན་པར་བྱེད་པ་ལ་སྨོད། ཆོས་བསྟན་པ་ལ་སྨོད།
སེམས་ཅན་དང་འགྲེལ་བ་ལ་སྨོད། བསོད་ནམས་ཀྱི་འདུ་བྱེད་ལ་སྨོད། མི་གཡོ་བའི་འདུ་བྱེད་ཀྱི་རོ་མྱོང༌། གཅིག་པུར་དགའ་བ་ཐོབ་སྟེ་འདོད་པའི་ཁམས་དང་གཟུགས་ཀྱི་ཁམས་ལ་སྐྱོན་དུ་ཤེས་ཤིང༌། གཟུགས་མེད་པའི་ཁམས་ཀྱིས་རོ་མྱོང་བར་བྱེད་ལ། དེས་ལུས་དམན་པས་གཟུགས་མེད་པའི་ཁམས་སུ་སྐྱེ་བར་བྱེད་ཅིང༌། ལྷ་ཚེ་རིང་པོ་རྣམས་དང་སྐལ་བ་མཉམ་པར་སྐྱེ་སྟེ་དེར་སྐྱེས་ནས་སངས་རྒྱས་མཐོང་བ་དང་བྲལ། ཆོས་མཉན་པ་དང་བྲལ། དགེ་འདུན་ལ་བསྙེན་བཀུར་བྱེད་པ་དང་བྲལ་བར་འགྱུར། སེམས་ཅན་སྨིན་པར་བྱེད་པ་དང༌།
དམ་པའི་ཆོས་ཡོངས་སུ་གཟུང་བ་དང༌། བསོད་ནམས་ཀྱི་ཚོགས་བསག་པ་དང་བྲལ་བར་འགྱུར། དེའི་དབང་པོ་རྣམས་བླུན་ཞིང་རྟུལ་བའི་རང་བཞིན་ཅན་དུ་འགྱུར་རོ། ། དེ་ནས་ཤི་འཕོས་ནས་གང་དང་གང་དུ་སྐྱེས་བ་དེ་དང་དེར་དབང་པོ་རྟུལ་བའི་རྒྱུ་ཅན་དུ་འགྱུར་ཞིང་རྨུགས་པ་དང་གཉིད་ཆེ་བར་འགྱུར་བ་འདི་ནི་བསམ་གཏན་དང་ལྡན་པའི་བདུད་ཀྱི་ལྕགས་ཀྱུ་སྟེ་ལྔ་པའོ། ། བྱང་ཆུབ་སེམས་དཔའ་ཤེས་རབ་དང་ལྡན་པར་འགྱུར་ཏེ། བསོད་ནམས་ཀྱི་འདུ་བྱེད་རྣམས་ལ་སྨོད། ཐབས་དང་བྲལ་ཏེ་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌།
བསམ་གཏན་ལ་བརྩོན་པར་མི་བྱེད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་མཆོག་ཁྱད་པར་དུ་འཕགས་པ་ཡིན་ཏེ། ཕ་རོལ་ཏུ་ཕྱིན་པ་གཞན་རྣམས་ནི་དམན་པའོ་སྙམ་ནས་སྤྲོས་པ་མེད་པ་དང༌། མངོན་པར་འདུ་བྱེད་པ་མེད་པ་གཉིས་ཀྱི་རོ་མྱོང་བར་བྱེད་པ་འདི་ནི། ཤེས་རབ་དང་ལྡན་པའི་བདུད་ཀྱི་ལྕགས་ཀྱུ་སྟེ་དྲུག་པའོ། ། ཞེས་བྱ་བ་དང༌། ཡེ་ཤེས་གྲུབ་པ་ལས། རྨོངས་པའི་སྒོམ་པ་གང་ཡིན་པ། ། རྨོངས་པས་རྨོངས་པ་ཐོབ་པར་འགྱུར། ། ཞེས་གསུངས་པ་ལྟར་རོ། །
དེ་བས་ཀྱང་དམན་པ་སེམས་ངོ་འཕྲོད་ཆོས་ཐམས་ཅད་སྟོང་པར་གོ་ནས་ཡར་དགེ་བ་ལ་མི་སྨོན། མར་སྡིག་པ་ལ་མི་འཇིགས་ར་རོག་པོའི་ཁོག་པར་ལག་པ་བཅུག་པ་དང་ཕ་ཚེ་རོག་པོའི་ནང་དུ་ལག་པ་བཅུག་པ་ལ་ཁྱད་པར་མེད་ཟེར་ཞིང་གསུང་རབ་དང་སྡེ་སྣོད་ཀྱི་དོན་ལ་རྒྱབ་ཀྱིས་ཕྱོགས། དམ་པའི་ཆོས་དང༌། ཆོས་སྨྲ་བའི་གང་ཟག་ལ་ཞེ་བརྙས་བྱེད་ཅིང༌། གཏི་མུག་དང་ང་རྒྱལ་གྱི་སྒོ་ནས་མི་དགེ་བ་བཅུ་ཆུང་ངུ་བྱེད་ན་དུད་འགྲོ། འབྲིང་དུ་བྱེད་ན་ཡི་དྭགས། ཆེན་པོར་བྱེད་ན་དམྱལ་བར་ལྟུང་བར་འགྱུར་རོ། ། དེའང་སློབ་དཔོན་འཕགས་པས། སྟོང་པ་ཉིད་ལ་བལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། །
ཇི་ལྟར་སྦྲུལ་ལ་བཟུང་ཉེས་དང༌། ། རིགས་སྔགས་ལོག་པར་བསྒྲུབ་པ་བཞིན། ། ཞེས་བྱ་བ་དང༌། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་བྱ་བ་དང༌། ཡོད་པ་པ་ནི་བདེ་འགྲོར་འགྲོ། ། མེད་པ་པ་ནི་ངན་འགྲོར་འགྲོ། །
ཡང་དག་ཇི་བཞིན་ཡོངས་ཤེས་པས། ། གཉིས་ལ་མི་བརྟེན་ཐར་བར་འགྱུར། ། ཞེས་བྱ་བ་ལ་སོགས་པ་གསུངས་ལ། འོད་སྲུངས་ཀྱིས་ཞུས་པའི་མདོ་ལས། འཇིག་ཚོགས་ལ་ལྟ་བ་རི་རབ་ཙམ་ནི་བླའི། མངོན་པའི་ང་རྒྱལ་ཅན་འགའ་ཞིག་སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ། ། ཞེས་བྱ་བ་དང༌། མདོ་ཏིང་ངེ་འཛིན་རྒྱལ་པོ་ལས། འཇིག་རྟེན་པ་དག་སྟོང་ཉིད་སྒོམ་ན་ཡང༌། ། དེ་ཡིས་དངོས་པོར་འཛིན་པ་འཇིག་མི་ནུས། །
དེ་ཡིས་ཉོན་མོངས་ཕྱིར་ཡང་རབ་ཏུ་ལྡང༌། ། ལྷག་སྤྱོད་ཀྱིས་ནི་ཏིང་འཛིན་འདིར་བསྒོམ་བཞིན། ། ཞེས་ལྷག་སྤྱོད་ཀྱིས་ལོ་བཅུ་གཉིས་སྟོང་པ་ཉིད་ཀྱི་ཏིང་ངེ་འཛིན་ལ་མཉམ་པར་གཞག་པའི་མཐར་བྱི་ལར་སྐྱེས་པ་དཔེར་མཛད་ལ། ཡང་དེ་ཉིད་ལས། འགྲོ་མང་ཕུང་པོ་སྟོང་པར་སྟོན་བྱེད་ཀྱང༌། ། ཇི་ལྟར་བདག་མེད་དེ་དག་མི་ཤེས་ཏེ། ། མི་ཤེས་དེ་དག་གཞན་གྱིས་བརྒལ་བ་ན། ། ཁྲོ་བས་ཟིལ་གྱིས་གནོན་ཅིང་ཚིག་རྩུབ་སྨྲ། ། ཞེས་བདག་མེད་གཉིས་མ་རྟོགས་པར་སྟོང་པ་ཉིད་བསྒོམ་པ་འཁྲུལ་ལ། མཁས་པ་དག་གིས་དེ་དག་འཁྲུལ་ལོ་ཞེས་བརྗོད་ན།
སྟོང་པ་ཉིད་བསྒོམ་པ་དེ་དག་ཁྲོ་བར་འགྱུར་བར་ལུང་བསྟན་ཏོ། ། ཁ་ཅིག་དཀར་པོ་ཆིག་ཐུབ་བསྒོམ་པ་ལ་སྐྱོན་ཡོད་པ་བདེན་ཡང་ཁོ་བོ་ཅག་སྦྱོར་བ་སྐྱབས་འགྲོ་སེམས་བསྐྱེད། ཡི་དམ་བླ་མ་བསྒོམ། དངོས་གཞི་ཕྱག་རྒྱ་ཆེན་པོ་ལ་བློ་གཞག རྗེས་བསྔོ་བ་བྱེད་པས་དཀར་པོ་ཆིག་ཐུབ་པས་འཕགས་སོ་སྙམ་ན། འདིའང་བརྟག་སྟེ། ཕ་རོལ་ཏུ་ཕྱིན་པའི་སྒོམ་དུ་བྱེད་ན། ཕ་རོལ་ཏུ་ཕྱིན་པ་དྲུག་དང༌། བྱང་ཆུབ་ཀྱི་ཆོས་སུམ་ཅུ་རྩ་བདུན་ལ་སོགས་པ་ཟབ་པ་དང་རྒྱ་ཆེ་བའི་དོན་དེ་དག་ཤེས་པར་བྱ། ཐོས་བསམ་གྱི་སྒོ་ནས་ཡུལ་དང་ཡུལ་ཅན་རང་བཞིན་མེད་པར་སྒྲོ་འདོགས་བཅད།
གང་ཟག་དང་ཆོས་ཀྱི་བདག་མེད་ལེགས་པར་གོ ། བསྐལ་པ་གྲངས་མེད་པ་གསུམ་ལ་སོགས་པར་མགོ་དང་རྐང་ལག་གཏོང་བའི་གོ་ཆ་གྱོན། བྱམས་པའི་ཆོས་ལྔ་ལ་སོགས་པའི་ལུགས་བཞིན་བྱེད་ཤེས་ན་ཕ་རོལ་ཏུ་ཕྱིན་པའི་སྒོམ་དུ་འགྱུར་མོད་ཀྱི། ལུགས་འདི་མདོ་བསྟན་བཅོས་གང་ནས་ཀྱང་མ་བཤད་པས་ཕ་རོལ་ཏུ་ཕྱིན་པའི་སྒོམ་ཡང་མ་ཡིན། འདི་གསང་སྔགས་ཀྱི་ཕྱག་རྒྱ་ཆེན་པོ་ཡིན་ནོ་སྙམ་ན། དེའང་མ་ཡིན་ཏེ། གསང་སྔགས་ཡིན་ན་དབང་བསྐུར་བ་དང༌། ལམ་རིམ་པ་གཉིས་ཀྱི་ཏིང་ངེ་འཛིན་ཕྱག་རྒྱ་ཆེན་པོ་ཡིན་ལ། སྔོན་དུ་གསང་སྔགས་གྱི་སྨིན་པར་བྱེད་པ་རྒྱུད་སྡེ་དང་མཐུན་པའི་དབང་བསྐུར་མ་ཐོབ། རྒྱུད་སྡེ་དང་མཐུན་པའི་ལམ་རིམ་པ་གཉིས་སྒོམ་མི་ཤེས།
རིམ་པ་གཉིས་ལས་བྱུང་བའི་ཕྱག་རྒྱ་ཆེན་པོའི་དོན་མ་རྟོགས། དེ་བརྟན་པར་བྱེད་པ་སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་ཀྱི་སྤྱོད་པ་ལ་ཇི་ལྟར་བསྒྲུབ་པ་གཏན་མི་ཤེས། ནང་རྟེན་འབྲེལ་གྱི་ས་ལམ་ཡང་བགྲོད་མི་ཤེས་པས། གསང་སྔགས་ཀྱི་རྒྱུད་ནས་བཤད་པའི་ཕྱག་རྒྱ་ཆེན་པོ་མ་ཡིན། སྒོམ་དེ་ཙམ་གྱིས་འཁོར་བ་དང་མྱ་ངན་ལས་འདས་པའི་མཐའ་ཡང་དགག་མི་ནུས་ཏེ། རྡོ་ཕྲ་མོའི་རྩིག་པས་གངྒཱའི་འོང་བ་ཟློག་མི་ནུས་པ་བཞིན་ནོ། ། རྡོ་ལྗིད་ཆེན་པོས་གངྒཱའི་འོང་བ་ཟློག་ནུས་པ་ལྟར། འཁོར་འདས་ཀྱི་མཐའ་འགོག་པ་ལ།
ཕ་རོལ་ཏུ་ཕྱིན་པ་དྲུག་གམ། གསང་སྔགས་ཀྱི་ལམ་རིམ་པ་གཉིས་ཀྱི་རྩིག་པ་བཟང་པོས་ཟློག་ནུས་པ་ཡིན་ནོ། ། དེས་ན་སྒོམ་དེ་ཇི་ལྟར་བཟང་ཡང་ཕར་ཕྱིན་དང་གསང་སྔགས་གཉིས་ཀ་ནས་ཀྱང་མ་བཤད་པས། དེ་གཉིས་ཀའི་སྒོམ་མ་ཡིན་ཏེ། དཔེར་ན་མུ་སྟེགས་ཀྱི་སྒོམ་ཇི་ལྟར་བཟང་ཡང་སངས་རྒྱས་པར་མི་འགྱུར་པའམ། ཉན་ཐོས་ཀྱི་སྒོམ་ཇི་ལྟར་བཟང་ཡང་ཐེག་པ་ཆེན་པོར་མི་འགྱུར་བ་བཞིན་ནོ། ། ཡང་བྱ་བྱེད་ཀྱི་ཆོས་ཀྱིས་འཚང་མི་རྒྱ། ཡིད་ལ་མི་བྱེད་པ་བསྒོམ་སྙམ་པ་དེ་རྟོག་པའི་བྱེད་པ་ཡིན་པས། ཕྱག་རྒྱ་ཆེན་པོ་དངོས་མ་ཡིན་ཡང་ཕྱག་རྒྱ་ཆེན་པོ་སྐྱེ་བའི་ཐབས་ཡིན་ནོ་སྙམ་ན། དེ་ལྟར་ན་མི་རྟོག་པ་བསྒོམ་སྙམ་པ་དེ་རྟོག་པའི་བྱེད་པ་ཡིན་པས།
བྱ་བྱེད་ཀྱི་ཆོས་ཀྱིས་འཚང་མི་རྒྱ་ཟེར་བའི་དམ་བཅའ་འབུད་པ་ཡིན། གལ་ཏེ་མི་རྟོག་པ་བསྒོམ་སྙམ་པ་ཙམ་ལས་མི་རྟོག་པ་སྐྱེ་བ་མི་འཐད་དེ། དེ་ལྟར་ན་ནད་མེད་པར་བྱའོ་སྙམ་པ་ཙམ་བསམ་པས་ནད་མེད་པར་འགྱུར་རོ། ། ཞེས་ཁས་བླངས་ན་ཅི་སྨྲ། གལ་ཏེ་ཁ་ཟས་དང་སྨན་ལ་སོགས་པ་བསྟེན་ན། ནད་མེད་པའི་རྒྱུ་ཡིན་གྱིས། ནད་མེད་པར་བྱ་སྙམ་པའི་བསམ་པ་རྐྱང་པ་ནད་མེད་པའི་རྒྱུ་མ་ཡིན་ནོ་སྙམ་ན། བསོད་ནམས་དང་ཡེ་ཤེས་ཀྱི་ཚོགས་བསགས་པ་རྣམ་པར་མི་རྟོག་པའི་ཏིང་ངེ་འཛིན་གྱི་རྒྱུ་ཡིན་གྱི། མི་རྟོག་པ་བསྒོམ་སྙམ་པ་རྐྱང་པ་མི་རྟོག་པའི་ཏིང་ངེ་འཛིན་གྱི་རྒྱུ་མ་ཡིན་པར་མཚུངས་སོ། ། དེས་ན་རྒྱུ་མེད་པ་དང་རྒྱུ་མ་ཚང་བ་ལས་འབྲས་བུ་མི་འབྱུང་བས།
ནད་མེད་པ་དང་རྣམ་པར་མི་རྟོག་པའི་ཏིང་ངེ་འཛིན་ཡང་རང་རང་གི་རྒྱུ་མེད་པ་དང་རྒྱུ་མ་ཚང་བ་ལས་མི་འབྱུང་བར་འགྲུབ་པ་ཡིན་ནོ། ། སྡུད་པ་ལས། ཇི་སྲིད་ཚོགས་གཉིས་ཡོངས་སུ་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་གསུངས་པ་དང༌། རིན་ཆེན་ཕྲེང་བ་ལས། སངས་རྒྱས་རྣམས་ཀྱི་གཟུགས་ཀྱི་སྐུ། ། བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། །
ཞེས་གསུངས་པ་ལྟར་རོ། ། དེ་དག་གི་དོན་ཅུང་ཟད་གཏན་ལ་དབབ་ན། སྤྱིར་སེམས་ཀྱི་ངོ་སྤྲོད་པའི་ཚེ། སེམས་རྐྱང་པ་ངོ་སྤྲོད་དམ། ཕྱིར་རོལ་གྱི་དོན་ཡང་ངོ་སྤྲད་དགོས། སེམས་རྐྱང་པ་ངོ་སྤྲད་པ་མུ་སྟེགས་པའི་ལུགས་ཡིན། དེས་གཟུང་འཛིན་སྤོང་མི་ནུས་པའི་ཕྱིར་ལམ་འཁྲུལ་པ་ཡིན། ཕྱིར་རོལ་གྱི་ཡུལ་ངོ་སྤྲོད་དགོས་ན་ཡུལ་འདི་དག་མུ་སྟེགས་ཀྱི་ལྟར་དབང་ཕྱུག་ལ་སོགས་པའམ། ཉན་ཐོས་ལྟར་རྡུལ་ཕྲན་ནམ། སེམས་ཙམ་པ་ལྟར་སེམས་སམ།
དབུ་མ་པ་ལྟར་རྟེན་འབྲེལ་ལས་བྱུང་བ་ཡིན་བརྟག འདི་དག་ཀྱང་ཡོད་པ་དང་མེད་པར་འདོད་ན། རྟག་ཆད་ལས་མ་འདས་པས་དེ་སུན་འབྱིན་པ་ལ་ལུང་རིགས་ཤེས་དགོས། སྣང་བ་དང་སེམས་རྟེན་འབྲེལ་དུ་འདོད་པ་ལའང་སངས་རྒྱས་པའི་ལུང་དང་རིགས་པ་ཤེས་དགོས། དེ་མ་ཤེས་ན་གང་ཟག་དང་ཆོས་ཀྱི་བདག་མེད་ལེགས་པར་མི་རྟོགས། གང་ཟག་གི་བདག་མེད་མ་རྟོགས་ན་མུ་སྟེགས་ཀྱི་སྒོམ་དང་ཁྱད་པར་མེད། ཆོས་ཀྱི་བདག་མེད་མ་རྟོགས་ན་ཉན་ཐོས་ཀྱི་སྒོམ་དང་ཁྱད་པར་མེད། བདག་མེད་གཉིས་རྟོགས་པ་ལ་ཐོག་མར་ཐོས་བསམ་གྱི་ཤེས་རབ་ཀྱིས་སྒྲོ་འདོགས་གཅོད་དགོས། ཐོས་བསམ་ལ་མ་ལྟོས་པར་བདག་མེད་རྟོགས་མི་སྲིད། བདག་མེད་མ་རྟོགས་ན་བདག་མེད་སྒོམ་མི་ཤེས།
སྒོམ་མ་ཤེས་ན་བསྒོམས་འབྱུང་གི་ཤེས་རབ་མི་སྐྱེ། བསྒོམས་བྱུང་གི་ཤེས་རབ་མ་སྐྱེས་ན་འཕགས་པའི་མཐོང་ལམ་སྐྱེ་མི་སྲིད་དེ། མདོ་ཏིང་ངེ་འཛིན་རྒྱལ་པོ་ལས། འགྲོ་མང་ཕུང་པོ་སྟོང་པར་སྟོན་བྱེད་ཀྱང༌། ། ཇི་ལྟར་བདག་མེད་དེ་དག་མི་ཤེས་ཏེ། ། མི་ཤེས་དེ་དག་གཞན་གྱིས་བརྒལ་བ་ན། ། ཁྲོ་བའི་ཟིལ་གྱིས་གནོན་ཅིང་ཚིག་རྩུབ་སྨྲ། ། ཞེས་བྱ་བ་དང༌། འཇིག་རྟེན་པ་དག་སྟོང་ཉིད་སྒོམ་ན་ཡང༌། ། དེ་ཡིས་དངོས་པོར་འཛིན་པ་འཇིག་མི་ནུས། །
ཞེས་བྱ་བ་ལ་སོགས་པ་གསུངས་པས། བདག་མེད་གཉིས་མ་རྟོགས་ན་དངོས་པོར་འཛིན་པ་འཇིག་མི་ནུས་པས། སྟོང་ཉིད་སྒོམ་པ་འཁོར་བ་དང་ངན་སོང་གི་རྒྱུ་ཡིན་ནོ། ། དེས་ན་ཐོས་བསམ་མ་ནོར་བས་སྒྲོ་འདོགས་བཅད་པའི་བསྒོམས་བྱུང་གི་ཤེས་རབ་ཀྱིས་མཐོང་ལམ་སྐྱེ་སྟེ། རྣམ་འགྲེལ་ལས། རྣལ་འབྱོར་ཤེས་པ་སྔར་བཤད་པ། ། དེ་དག་གི་དེ་བསྒོམས་བྱུང་ཡིན། ། རྟོག་པའི་དྲ་བ་སྤངས་པའི་ཕྱིར། ། གསལ་བ་ཉིད་དུ་སྣང་བ་ཡིན། ། ཞེས་གསུངས་སོ། །
གལ་ཏེ་ཕྱི་ནང་ཐམས་ཅད་ཅིག་ཅར་རང་བཞིན་མེད་པར་ངོ་སྤྲད་དོ་སྙམ་ན། མཉམ་གཞག་ལ་སྟོང་ཉིད་སྐྱེས་ནས་སྒོམ་དུ་ཆུག་ན་ཡང༌། སྒོམ་གྱི་སྦྱོར་བ་དང་རྗེས་ཐོབ་ལ་སེམས་ལ་རྣམ་རྟོག་སྣ་ཚོགས་དང༌། ཡུལ་གཟུགས་སྒྲ་ལ་སོགས་པ་སྣ་ཚོགས་མཐོང་བའི་ཚེ། སྣ་ཚོགས་བྱུང་བ་དེ་རྒྱུ་ལས་བྱུང་ངམ། རྒྱུ་མེད་པ་ལས་བྱུང༌། རྒྱུ་ལས་བྱུང་ན། རྒྱུ་དེ་རང་ངམ་གཞན་ནམ་གཉིས་ཀ་ལས་སྐྱེ། རང་ལས་སྐྱེ་ན་གྲངས་ཅན་གྱི་ལུགས། གཞན་ལས་སྐྱེ་ན་མུ་སྟེགས་དབང་ཕྱུག་པའམ།
ཉན་ཐོས་ལ་སོགས་པ་དངོས་པོར་སྨྲ་བ་རྣམས་ཀྱི་ལུགས། གཉིས་ཀ་ལས་སྐྱེ་བ་དེ་གཉིས་ཀྱི་བྱེ་བྲག་ལས་མ་འདས། རྒྱུ་མེད་ལས་སྐྱེ་བ་དེ་མུ་སྟེགས་ཆད་ལྟ་བའི་ལུགས་ཡིན་པས། ལུང་དང་རིགས་པ་མེད་པར་མི་ཁེགས། ལུང་དང་རིགས་པ་ཐོས་བསམ་གྱི་ཤེས་རབ་མེད་པར་རྟོགས་པ་མི་སྲིད། དེས་ན་བསྒོམས་བྱུང་སྐྱེ་བ་ལ་ཐོག་མར་ཐོས་བསམ་གྱི་ཤེས་རབ་ཀྱིས་སྒྲོ་འདོགས་བཅད། བསམས་བྱུང་གི་ཤེས་རབ་ཀྱིས་གོམས་པར་བྱས། བསྒོམས་བྱུང་གི་ཤེས་རབ་ཀྱིས་འཁྲུལ་པ་མེད་པའི་གསལ་སྣང་དེ་ཡིན་ནོ། ། དེས་ན་བསྒོམས་བྱུང་གི་ཤེས་རབ་སྐྱེས་ན་རྒྱ་གར་གྱི་གྲུབ་ཐོབ་ལྟར་འཆད་པ་དང༌། རྩོམ་པ་དང༌།
རྩོད་པ་ལ་འཁྲུལ་བ་མི་འབྱུང༌། དེང་སང་གི་དུས་ན་བསྒོམས་བྱུང་གི་ཤེས་རབ་ཡོད་ཟེར་བའི་གང་ཟག་འགའ་རེ་མཐོང་མོད། འཆད་པའི་ཚེ་ཡང་ལུང་རིགས་པ་དང་འགལ་བ་ཁོ་ན་འཆད། རྩོམ་པའི་ཚིག་ཀྱང་བརྡ་སྤྲོད་པ་དང་མི་མཐུན་པའི་ལྔ་ཆ་མང༌། དོན་ཡང་ལུང་རིགས་དང་འགལ་བའི་རྟོག་དཔྱོད་མང་བར་སྣང༌། རྩོད་པ་ལའང་ཕྱོགས་སྔ་ཕྱི་མི་ཕྱེད། ཚར་གཅད་པ་དང་ཚར་གཅད་པའི་གནས་མ་ཡིན་པ་མི་ཤེས་པའི་གཞད་གད་ཀྱི་གནས་འགའ་ཞིག་རྩོད་པར་སྣང༌། དེ་ལྟར་ནོར་པ་ལ་བསྒོམས་བྱུང་གི་ཤེས་རབ་མི་ཟེར། ལོག་རྟོག་འཆལ་བའི་ཤེས་རབ་ཏུ་མདོ་ལས་གསུངས་པ་ཡིན། དེས་ན་ཐོས་བསམ་གྱིས་སྒྲོ་འདོགས་གཅོད་ལ་ཐེ་ཚོམ་མེད་པའི་དོན་བསྒོམ་དགོས།
གནས་ལུགས་ཀྱི་དོན་བསྒོམ་པ་ལ་ལུགས་མང་བར་སྣང༌། ཉན་ཐོས་བདེན་པ་བཞི་སྒོམ། སེམས་ཙམ་རྣམ་མེད་ཀྱི་སྒོམ། སློབ་དཔོན་ཤཱན་ཏི་པས། རྩེ་གཅིག རོ་གཅིག སྤྲོས་བྲལ། བསྒོམ་མེད་དེ་རྣལ་འབྱོར་བཞི་ལ་བྱེད་པའང་སྣང༌། དབུ་མ་པ་རང་རྒྱུད་པས་ཟུང་འཇུག་རབ་ཏུ་མི་གནས་པ་ལ་བྱེད། ཐལ་འགྱུར་བས་སྟོང་ཉིད་རབ་ཏུ་མི་གནས་པ་ལ་བྱེད།
གསང་སྔགས་རྙིང་པ་བས་ཐེག་པ་རིམ་པ་དགུའི་མཐར་ཐུག་ཤིན་ཏུ་རྣལ་འབྱོར་ལ་བྱེད། གསང་སྔགས་གསར་པ་བས་དབང་བཞི་དང་ལམ་རིམ་པ་གཉིས་ཀྱི་ཡེ་ཤེས་ལ་བྱེད། དེ་ལ་རྒྱུད་ཐ་དད་ཀྱི་དགོངས་པ་དོན་གཅིག་ཀྱང་དམིགས་པའི་རིམ་པ་མི་འདྲ་བ་ཡོད། སློབ་དཔོན་མཚོ་སྐྱེས་མ་ལོག་པའི་དེ་ཁོ་ན་ཉིད་ཅེས་གསུང༌། སློབ་དཔོན་རྣལ་འབྱོར་གྱི་དབང་ཕྱུག་བིརྺ་པ་ཤིན་ཏུ་རྣམ་པར་དག་པའི་དེ་ཁོ་ན་ཉིད་ཅེས་གསུང༌། སློབ་དཔོན་ཀླུ་སྒྲུབ་རིམ་པ་ལྔའི་མཐར་ཐུག་ཟུང་འཇུག་ཅེས་ཀྱང་གསུང༌། རིམ་པ་གཉིས་ལ་ཕྱག་རྒྱ་བཞིར་བྱེད་ན་ལས་ཀྱི་ཕྱག་རྒྱ། ཆོས་ཀྱི་ཕྱག་རྒྱ། དམ་ཚིག་གི་ཕྱག་རྒྱ། ཕྱག་རྒྱ་ཆེན་པོ་ཞེས་ཀྱང་གསུང༌།
དེ་ལ་སོགས་པའི་རིམ་པ་མང་པོ་ཡོད་ཀྱང༌། སངས་རྒྱས་དང་གྲུབ་ཐོབ་དགོངས་པ་གཅིག འདི་ཐམས་ཅད་དབང་བཞི་དང་ལམ་རིམ་པ་གཉིས་ཀྱི་ཏིང་ངེ་འཛིན་གྱི་བྱེ་བྲག་ཡིན། འདིའི་གནད་ཟབ་མོ་གསང་སྔགས་ཀྱི་སྐབས་སུ་འབྱུང་བས་འདིར་མི་བཤད་དོ། ། མདོར་ན་ཕྱག་རྒྱ་ཆེན་པོ་ཡིན་ན་གསང་སྔགས་ཉམས་སུ་བླངས་པ་ལས་འབྱུང་དགོས། དཔེར་ན་ལྷོ་བུར་པ་ལ་སོགས་པ་ལ་དུ་བར་མིང་བཏགས་ཀྱང་མེ་ལས་མི་སྐྱེ་བའི་ཕྱིར་དུ་བ་མཚན་ཉིད་པ་མ་ཡིན་པའམ། བྱའི་སྐད་མིས་འདོན་ཟེར་ཡང་བྱ་སྐད་བྱ་ཉིད་ཀྱི་ཁ་ནས་འབྱུང་གི མིའི་ཁོང་ནས་འབྱུང་མི་སྲིད་དོ། ། དེ་བཞིན་དུ་ཕྱག་རྒྱ་ཆེན་པོ་སྒོམ་ཟེར་ཡང༌། རིམ་པ་གཉིས་ཀྱི་ཡེ་ཤེས་ལས་མ་སྐྱེས་པའི་ཕྱིར།
ཚེ་འདི་ལ་འཚང་རྒྱ་བའི་ཕྱག་རྒྱ་ཆེན་པོ་དངོས་མ་ཡིན་ནོ། ། འདིར་རྒྱུད་སྡེའི་རིམ་པ་དེ་ཙམ་ཞིག་མ་བཤད་ན། མུ་སྟེགས། ཉན་ཐོས། སེམས་ཙམ། དབུ་མ་པ། གསང་སྔགས་ཀྱི་སྒོམ་གྱི་ཁྱད་པར་རྣམས་མི་ཤེས་པས་མུན་སྤྲུལ་དུ་ཉམས་སུ་བླངས་ནས་གསང་སྔགས་ཀྱི་ཕྱག་རྒྱ་ཆེན་པོ་མུ་སྟེགས་ཀྱི་སྒོམ་དང་འདྲ་བ་བག་རེ་མཐོང་བས་བཤད་པ་ཡིན་ནོ། ། རྒྱས་པར་བླ་མའི་ཞལ་ལས་ཤེས་པར་བྱའོ། ། གཉིས་པ་མ་འཁྲུལ་པའི་ཤེས་རབ་བསྒྲུབ་པ་ལ་གསུམ་སྟེ། སྦྱོར་བ་ལྟ་བས་སྤྲོས་པ་བཅད་པ།
དངོས་གཞི་བསྒོམས་པས་དོན་ཉམས་སུ་བླངས་པ། རྗེས་སྤྱོད་པས་མཐར་ཕྱིན་པར་བྱ་བའོ། ། དང་པོ་ནི། སྔར་བཤད་པ་ལྟར་གཞི་ཚུལ་ཁྲིམས་ལ་གནས་ཤིང་ཐོས་པས་རྒྱུད་སྦྱངས་བའི་སྒོ་ནས་ལྟ་བས་སྤྲོས་པ་བཅད་དེ། དེའང་ཤེས་རབ་ཀྱི་ཕ་རོལ་ཏུ་ཕྱིན་པའི་ལུང་དང༌། དབུ་མའི་བསྟན་བཅོས་ལ་སོགས་པའི་རིགས་པ་སློབ་དཔོན་དོན་ཕྱིན་ཅི་མ་ལོག་པ་ཤེས་པའི་མཁས་པ་ལས་མཉན་ཏེ། ཆོས་ནོར་བ་དང་མ་ནོར་བའི་གནད་ངོ་ཤེས་པར་བྱ། དེ་ཙམ་མ་ནུས་ན་བསླབ་བཏུས་སམ་སྤྱོད་འཇུག་ལ་སོགས་པ་རང་གི་བློ་དང་སྦྱར་བ་ཅིག་བསླབས་ཏེ་ལྟ་བས་སྤྲོས་པ་བཅད། དེ་ཙམ་ཞིག་མ་ཤེས་ན་ལོང་བས་ལོང་བ་ཁྲིད་པ་ལྟར་སངས་རྒྱས་ཀྱི་ཆོས་མ་ཡིན་པ་ལ་ཡིན་སྙམ་ནས་ཉམས་སུ་བླངས་པས་མུ་སྟེགས་བྱེད་ལ་སོགས་པ་ཕྱིན་ཅི་ལོག་གི་ཆོས་སུ་འགྲོ་བ་སྲིད་དོ། ། དེ་ལ་དགོངས་ནས་སྔར་བཤད་པ་ལྟར།
ཐོས་པས་དོན་མ་ཡིན་པ་སྤོང༌། ། ཞེས་བྱ་བ་ལ་སོགས་པ་ཐོས་པའི་ཕན་ཡོན་དང་ཐོས་པ་མ་བྱས་པའི་ཉེས་པ་རྒྱས་པར་གསུངས་ཤིང༌། ཆོས་ཐམས་ཅད་འབྱུང་བ་མེད་པར་བསྟན་པའི་མདོ་ལས་ཀྱང༌། སྔོན་བསྐལ་པ་གྲངས་མེད་པ་འདས་པའི་ཕ་རོལ་ན་དེ་བཞིན་གཤེགས་པ་རི་རབ་ལྟར་མངོན་པར་འཕགས་པའི་རྒྱལ་པོ་ཞེས་བྱ་བ་མྱ་ངན་ལས་འདས་པའི་རྗེས་ལ། དགེ་སློང་ཆོས་སྨྲ་བ་སྤྱོད་པ་རྣམ་པར་དག་པ་ཞེས་བྱ་བ་ཆོས་ཡོངས་སུ་འཛིན་པར་བསྐོས་ནས་མྱ་ངན་ལས་འདས་པར་གྱུར་ཏོ། ། དེའི་ཚེ་དགེ་སློང་སྤྱོད་པའི་བློ་གྲོས་ཞེས་བྱ་བ་ཚུལ་ཁྲིམས་ཀྱི་ཕུང་པོ་ཤིན་ཏུ་དག་པ་དང་ལྡན་ཞིང༌། འཇིག་རྟེན་པའི་མངོན་ཤེས་ལྔ་ཐོབ་པ། འདུལ་བའི་སྡེ་སྣོད་ལ་ཤིན་ཏུ་བྱང་བ་ལ་སོགས་པའི་ཡོན་ཏན་མང་པོ་དང་ལྡན་པ། བསམ་གཏན་དང་དགོན་པ་ལྷུར་ལེན་པ་ཅིག་བྱུང་བར་འགྱུར་ཏེ། དེས་གཙུག་ལག་ཁང་ཞིག་བརྩིགས་ནས་དེ་ན་གནས་ཤིང་འཁོར་རྣམས་ཀྱང་དེའི་རྗེས་སུ་སློབ་པར་གྱུར་ཏོ། །
དེ་ནས་ཆོས་སྨྲ་བ་སྤྱོད་པ་རྣམ་པར་དག་པ་འཁོར་དང་བཅས་ཏེ། དགེ་སློང་སྤྱོད་པའི་བློ་གྲོས་གང་ན་གནས་པའི་གཙུག་ལག་ཁང་དེར་ཕྱིན་ནས་དེར་གནས་ཏེ། དེ་ནས་ཡང་དང་ཡང་དུ་སེམས་ཅན་ལ་སྙིང་བརྩེ་བའི་ཕྱིར་གྲོང་དུ་འགྲོ་ཞིང་དེར་སེམས་ཅན་བརྒྱ་སྟོང་དུ་མ་དད་པར་བྱེད་པ་སྟེ། བྱང་ཆུབ་ལ་སྨིན་པར་བྱས་པ་དང༌། དགེ་སློང་སྤྱོད་པའི་བློ་གྲོས་ཀྱིས་བྱང་ཆུབ་སེམས་དཔའ་དེ་ལ་མ་དད་པའི་སེམས་བསྐྱེད་ནས་གཎྜཱི་བརྡུངས་ཏེ། དགེ་སློང་གི་དགེ་འདུན་བསྡུས་ནས་དམ་ཚིག་བྱས་པ། བདག་ཅག་གི་ནང་ནས་གང་ཡང་རུང་བས་ཀྱང་གྲོང་དུ་འགྲོ་བར་མི་བྱའོ། ། ཁྱེད་ནི་ཤེས་བཞིན་མེད་པར་སྤྱོད་པ་ཡིན། ཉུང་དུ་སྨྲ་བ་མ་ཡིན་གྱིས། ཁྱོད་གྲོང་དུ་འགྲོ་བས་ཅི་ཞིག་བྱ་སྟེ་དགོན་པར་གནས་པ་ནི་བཅོམ་ལྡན་འདས་ཀྱིས་གནང་ཞིང་བསྔགས་པ་ཡིན་གྱིས།
ཁྱོད་གྲོང་དུ་མ་འགྲོ་བར་བསམ་གཏན་གྱི་བདེ་བ་ལ་གནས་པར་སྤྱོད་ཅིག་ཅེས་བསྒོའོ། ། དེ་དག་གིས་ཟེར་བ་མ་མཉན་ཏེ། ཡང་གྲོང་དུ་འགྲོ་བར་གྱུར་ཏོ། ། དེ་ནས་དགེ་སློང་དེ་དག་གྲོང་ནས་ཕྱིར་འོངས་པ་དང༌། དགེ་སློང་སྤྱོད་པའི་བློ་གྲོས་ཀྱིས་ཡང་གཎྜི་བརྡུངས་ནས་དགེ་སློང་གི་དགེ་འདུན་བསྡུས་ནས། འདི་སྐད་དུ་གལ་ཏེ་དེང་ཕྱིན་ཆད་ཁྱེད་གྲོང་དུ་འདོང་ན་གཙུག་ལག་ཁང་འདིར་མ་གནས་ཤིག་ཅེས་བསྒོའོ། ། དེ་ནས་དགེ་སློང་ཆོས་སྨྲ་བ་སྤྱོད་པ་རྣམ་པར་དག་པས་དགེ་སློང་དེའི་སེམས་བསྲུང་བའི་ཕྱིར་རང་གི་འཁོར་རྣམས་བོས་ཏེ། འདི་སྐད་དུ་ཁྱེད་སུའང་གྲོང་དུ་མ་འགྲོ་ཞིག་ཅེས་སྨྲས་སོ། ། དེ་ནས་དེའི་ཚེ་དགེ་སློང་དེ་རྣམས་ཀྱིས་སེམས་ཅན་གང་ཇི་སྙེད་སྨིན་པར་བྱ་བ་དེ་དག་དགེ་སློང་དེ་དག་དང་མ་ཕྲད་པས་ཤིན་ཏུ་མི་དགའ་བར་འགྱུར། དགེ་བའི་རྩ་བ་ཡང་ཡོངས་སུ་འགྲིབ་པར་གྱུར་ཏེ།
དེ་ནས་ཟླ་བ་གསུམ་འདས་པ་དང༌། གཙུག་ལག་ཁང་དེ་ནས་གཞན་དུ་འཕོས་ནས་གྲོང་དང་གྲོང་ཁྱེར་ལ་སོགས་པ་དང༌། རྒྱལ་པོའི་ཕོ་བྲང་འཁོར་དག་ཏུ་འགྲོ་ཞིང་སེམས་ཅན་དག་ལ་ཆོས་སྟོན་པར་གྱུར་ཏོ། ། དགེ་སློང་སྤྱོད་པའི་བློ་གྲོས་ཀྱིས་ཆོས་སྨྲ་བ་སྤྱོད་པ་རྣམ་པར་དག་པ་ཡང་དང་ཡང་གྲོང་དུ་འགྲོ་བ་ཡང་མཐོང༌། འཁོར་རྣམས་ཀྱང་སྤྱོད་ལམ་ཐ་མལ་པ་ཅན་དུ་མཐོང་ནས་མ་དད་པའི་སེམས་བསྐྱེད་དེ། དགེ་སློང་འདི་ནི་ཚུལ་ཁྲིམས་འཆལ་བ་ཅན་འདུ་འཛིར་གནས་པའོ་ཞེས་འགྲོ་བ་མང་པོ་ལ་དེ་སྐད་བརྗོད་ཅིང་ཆོས་ཉན་པ་ལས་བཟློག་གོ ། དེ་ནས་དགེ་སློང་སྤྱོད་པའི་བློ་གྲོས་འཆི་བའི་དུས་བྱས་ནས་ལས་ཀྱི་རྣམ་པར་སྨིན་པ་དེས་མནར་མེད་པའི་སེམས་ཅན་དམྱལ་བར་བསྐལ་པ་བྱེ་བ་སྟོང་ཕྲག་དགུ་བཅུ་རྩ་དགུར་སྡུག་བསྔལ་གྱི་ཚོར་བ་མྱོང༌། ཚེ་རབས་དྲུག་ཅུར་མི་སྙན་པ་བརྗོད་པ་ཐོས་སོ། ། ཚེ་རབས་སྟོང་ཕྲག་སུམ་ཅུ་རྩ་གཉིས་སུ་རབ་ཏུ་བྱུང་བ་ལས་ཕྱིར་བབས་སོ། ། ཚེ་རབས་བརྒྱ་སྟོང་ཕྲག་མང་པོར་དབང་པོ་རྟུལ་པོར་གྱུར་ཏོ། །
རིགས་ཀྱི་བུ་དེའི་དུས་ན་དགེ་སློང་སྤྱོད་པའི་བློ་གྲོས་ནི་ང་ཉིད་ཡིན་ནོ། ། དེའི་ཚེ་ཆོས་སྨྲ་བ་སྤྱོད་པ་རྣམ་པར་དག་པ་ནི་ཆོས་བཤད་ཅིང་སངས་རྒྱས་ཀྱི་བསྟན་པ་བཟུང་བའི་དགེ་བའི་རྩ་བ་དེས་ཤར་ཕྱོགས་མངོན་པར་དགའ་བའི་ཞིང་དུ་སངས་རྒྱས་མི་འཁྲུགས་པར་སངས་རྒྱས་སོ་ཞེས་གསུངས་སོ། ། དཔལ་ཕྲེང་སེང་གེ་སྒྲའི་མདོ་ལས་ཀྱང༌། སྨོན་ལམ་ཐམས་ཅད་སྨོན་ལམ་གཅིག་ཏུ་འདུ་བར་གསུངས་ཏེ། གཅིག་པོ་གང་ཞེ་ན། དམ་པའི་ཆོས་འཛིན་པར་གྱུར་ཅིག་ཅེས་བྱ་བའོ་ཞེས་གསུངས་པ་དང༌། མདོ་གཞན་ལས་ཀྱང་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བཀང་སྟེ་དཀོན་མཆོག་གསུམ་ལ་ཕུལ་བ་བས། སངས་རྒྱས་ཀྱི་ཆོས་ཚིག་བཞི་པ་གཅིག་སེམས་ཅན་ལ་བཤད་ན་བསོད་ནམས་ཆེ་བར་གསུངས་སོ། ། དེའི་རྒྱུ་མཚན་ཡང་ལོངས་སྤྱོད་འབུལ་བ་ནི་འཁོར་བའི་ཕུན་སུམ་ཚོགས་པའི་རྒྱུ་ཡིན་ལ། ཆོས་བཤད་པ་འཕགས་པའི་ཆོས་ཀྱི་རྒྱུ་ཡིན་པའི་ཕྱིར་རོ། །
དེ་ལྟར་ཤེས་ནས་ཐོས་བསམ་ལ་བརྩོན་པར་བྱའོ། ། དེ་ལྟར་ཐོས་པ་རྒྱས་པར་མ་གྲུབ་ན། བདེན་པ་གཉིས་མི་ཤེས་ལ། དེ་མ་ཤེས་ན་གསུང་རབ་ཟབ་མོའི་དོན་མི་ཤེས་ཤིང་སེམས་རྣམ་པར་མི་གྲོལ་ལོ། ། བདེན་པ་གཉིས་ཤེས་ཤིང་གོམས་ན་གསུང་རབ་ཀྱི་དོན་ཤེས་ཤིང་གྲོལ་བའི་ཕྱིར་བདེན་པ་གཉིས་ཕྱིན་ཅི་མ་ལོག་པར་ཤེས་པར་བྱ་དགོས་ཏེ། སློབ་དཔོན་འཕགས་པས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང༌། ། དམ་པ་དོན་གྱི་བདེན་པ་འོ། །
གང་དག་བདེན་པ་རྣམ་གཉིས་ཀྱི། ། རྣམ་དབྱེ་རྣམ་པར་མི་ཤེས་པ། ། དེ་དག་སངས་རྒྱས་བསྟན་པ་ཡི། ། ཟབ་མོའི་དེ་ཉིད་རྟོགས་མི་འགྱུར། ། ཞེས་གསུངས་པས་དེ་དག་གཏན་ལ་དབབ་ན་གསུམ་སྟེ། བདེན་པ་གཉིས་ཀྱི་མཚན་ཉིད། མཚོན་བྱའི་རབ་ཏུ་དབྱེ་བ། མཚན་གཞི་ལ་མཚན་ཉིད་ངེས་པར་བསྒྲུབ་པའོ། ། དང་པོ་ནི། སྤྱོད་འཇུག་ལས།
དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པ་འདོད། ། ཅེས་བྱ་བ་ལ་བརྟེན་ནས། ཁ་ཅིག་བདེན་པ་གཉིས་ཀྱི་མཚན་ཉིད་བློའི་ཡུལ་དུ་བྱར་རུང་ཀུན་རྫོབ། བློའི་ཡུལ་ལས་འདས་པ་དོན་དམ་པའོ། ། ཞེས་གསུངས་མོད། འདི་མཚན་གཞི་ཡིན་གྱི་མཚན་ཉིད་མ་ཡིན་ནོ། ། དེས་ན་རང་གི་ལུགས་ནི། མ་དཔྱད་པའི་བློ་ངོར་གྲུབ་པ་ཀུན་རྫོབ། ། དཔྱད་པའི་བློ་ངོར་མ་གྲུབ་པ་དོན་དམ་པ།
རང་གི་བློ་ངོར་གནོད་པ་མེད་པ་བདེན་པའོ། ། གཉིས་པ་མཚོན་བྱའི་རབ་ཏུ་དབྱེ་བ་ལ་བཞི་སྟེ། དབྱེ་བའི་གཞི། དབྱེ་བའི་དོན། གྲངས་ངེས་པ། སྒྲའི་དོན་ཏོ། ། དང་པོ་ཁ་ཅིག་བདེན་པ་གཉིས་ལ་དབྱེ་གཞི་མེད་དེ། དེ་གཉིས་ལ་ཐུན་མོང་བའི་སྤྱི་མེད་པའི་ཕྱིར་རོ་ཞེས་ཟེར་བ་ནི་མི་འཐད་དེ། དོན་ལ་ཐུན་མོང་བའི་སྤྱི་མེད་ཀྱང་གཞན་སེལ་གྱི་ངོར་ཐ་སྙད་དུ་བློ་ཙམ་ཞིག་མི་འགལ་ཏེ། སློབ་དཔོན་ཟླ་བ་གྲགས་པས།
རིགས་པ་དྲུག་ཅུ་པའི་འགྲེལ་བར། བདེན་པ་གཉིས་སུ་འཇོག་པ་དེ་ནི་འཇིག་རྟེན་པའི་བློ་ལ་ལྟོས་ནས་འཇོག་གོ་ཞེས་གསུངས་པས་སོ། ། གཉིས་པ་དབྱེ་བའི་དོན་ལ། བློ་གང་ལ་ལྟོས་ནས་ཀུན་རྫོབ་དང་དོན་དམ་པར་དབྱེ་བ། གང་ཟག་གང་ལ་ལྟོས་ཏེ་བདེན་པ་གཉིས་སུ་འཇོག་པ། བདེན་པ་གཉིས་པོ་དེ་གཅིག་དང་ཐ་དད་བསམ་པ་གསུམ་ལས། དང་པོ་བློ་གང་ལ་ལྟོས་ནས་ཀུན་རྫོབ་དང་དོན་དམ་དུ་དབྱེ་བ་ནི། བདེན་གཉིས་ལས། ཇི་ལྟར་སྣང་བ་འདི་ཁོ་ན། ། ཀུན་རྫོབ་གཞན་ནི་ཅིག་ཤོས་ཡིན། །
ཞེས་གསུངས་པ་ལྟར་སྣང་བ་ཐམས་ཅད་ཀུན་རྫོབ། དེ་ཡང་དག་པར་མ་གྲུབ་པ་དོན་དམ་པའོ། ། ཀུན་རྫོབ་ལ་ཡང་དག་དང༌། ལོག་པའི་ཀུན་རྫོབ་གཉིས་སོ། ། དང་པོ་ནི། ལས་མཐུན་པ་ལ་སྣང་བ་ཐ་དད་དུ་དོན་བྱེད་ནུས་ཤིང་བརྟགས་ན་མ་གྲུབ་པ་སྟེ་མ་འཁྲུལ་བའི་ཤེས་པ་ལ་སྣང་བ་ཐམས་ཅད་དོ། ། ལོག་པའི་ཀུན་རྫོབ་ནི། འཁྲུལ་ཤེས་ལ་སྣང་བ་ཐ་སྙད་དུའང་དོན་བྱེད་མི་ནུས་པ་ཟླ་གཉིས་དང་སྐྲ་ཤད་དང་སྒྱུ་མ་ལ་སོགས་པ་མཐའ་དག་གོ ། འདི་ལ་ཁ་ཅིག་མཐོ་རིས་ཀྱི་རྒྱུ་ཡང་དག་ཀུན་རྫོབ། ངན་སོང་གི་རྒྱུ་ལོག་པའི་ཀུན་རྫོབ་ཅེས་ཟེར་བ་ནི་དབུ་མ་པའི་གཞུང་ལ་སོགས་པ་བསྟན་བཅོས་སམ།
མདོ་གང་ནས་ཀྱང་བཤད་པ་མེད་པས་གྱི་ན་སྟེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག ། ནུས་པའི་ཕྱིར་དང་མི་ནུས་ཕྱིར། ། ཡང་དག་ཡང་དག་མ་ཡིན་པའི། ། ཀུན་རྫོབ་ཀྱི་ནི་དབྱེ་བ་བྱས། ། ཞེས་གསུངས་པ་ལྟར་རོ། ། དོན་དམ་པའང་རྟོག་གེ་ལ་གྲགས་པའི་དོན་བྱེད་ནུས་པ་མ་ཡིན་ཏེ། འདིར་ནི་དབུ་མ་ལས་གྲགས་པའི་དོན་དམ་སྤྲོས་པ་དང་བྲལ་བ་ཞེས་བྱ་བ་ཉིད་འདོད་པར་བྱའོ། ། གཉིས་པ་གང་ཟག་གང་གི་བློ་ལ་ལྟོས་ནས་འཇོག་ཅེ་ན།
འདི་ལ་ཉན་ཐོས་པ་དག་སོ་སོའི་སྐྱེ་བོའི་བློ་ཀུན་རྫོབ། འཕགས་པ་གསུམ་གྱི་མཉམ་གཞག་དོན་དམ། རྗེས་ཀུན་རྫོབ། མྱ་ངན་ལས་འདས་པ་དོན་དམ་པ་འབའ་ཞིག་གོ་ཞེས་ཟེར་བ་ནི་མི་འཐད་དེ། ཁོང་གི་ལུགས་ཀྱིས་མྱ་ངན་ལས་འདས་པ་རྫས་སུ་གྲུབ་པར་འདོད་པས་དེ་མི་སྲིད་པའི་ཕྱིར་རོ། ། སེམས་ཙམ་པ་དག་ཀུན་བརྟགས་ཀུན་རྫོབ། གཞན་དབང་ལ་མ་དག་པའི་གཞན་དབང་ཀུན་རྫོབ། དག་པའི་གཞན་དབང་དོན་དམ་པ་དང༌། ཡོངས་གྲུབ་དོན་དམ་འབའ་ཞིག་གོ ། ཞེས་གསུང་ཡང༌།
གཉིས་མེད་ཀྱི་ཤེས་པ་མཐར་དངོས་པོ་ལ་ཐུག་པའི་ཕྱིར་དོན་དམ་པར་མི་རུང་ངོ༌། །

དབུ་མ་རང་རྒྱུད་པ་དག་བདེན་པ་གཉིས་ལ་རྣམ་གྲངས་པ་དང་རྣམ་གྲངས་མ་ཡིན་པ་གཉིས་གཉིས་ཏེ་བཞི་ཡོད་པ་ལས་སོ་སོའི་སྐྱེ་བོའི་བློ་མ་དཔྱད་པའི་ངོར་སྣང་བ་རྣམ་གྲངས་མ་ཡིན་པའི་ཀུན་རྫོབ། དཔྱད་པའི་ངོར་བདེན་པ་རྣམ་གྲངས་པའི་དོན་དམ་པ། འཕགས་པ་གསུམ་གྱི་རྣམ་པར་མི་རྟོག་པའི་ཡེ་ཤེས་རྣམ་གྲངས་མ་ཡིན་པའི་དོན་དམ་པ། དག་པ་འཇིག་རྟེན་པའི་ཡེ་ཤེས་རྣམ་གྲངས་ཀྱི་ཀུན་རྫོབ་ཅེས་བྱ་བ་གསུངས་པ་ནི་སངས་རྒྱས་ལ་ཡེ་ཤེས་ཡོད་པའི་ཕྱོགས་ལ་འདི་སྐྱོན་མེད་མོད་ཀྱི། སངས་རྒྱས་ཀྱི་ཡེ་ཤེས་ཡོད་མེད་གཉིས་ཀ་ལས་འདས་ཤིང་རྣམ་པར་མི་རྟོག་པ་དང༌། དག་པ་འཇིག་རྟེན་པའི་ཡེ་ཤེས་ཀྱི་དབྱེ་བ་ཡང་ཚུ་རོལ་མཐོང་བའི་བསམ་ངོར་ཡིན་གྱི་སངས་རྒྱས་ཀྱི་ས་ན་གཉིས་མེད་དེ། དབུ་མ་ལས། འཁོར་དང་མྱ་ངན་འདས་པ་ཞེས། ། དེ་ཉིད་མ་མཐོང་བ་རྣམས་འདོད། ། དེ་ཉིད་གཟིགས་རྣམས་འཁོར་བ་དང༌། ། མྱང་ངན་འདས་པ་གཉིས་མི་བཞེད། །
ཅེས་གསུངས་པས་སོ། ། ཐལ་འགྱུར་བ་དག་སོ་སོའི་སྐྱེ་བོའི་བློ་ཀུན་རྫོབ། འཕགས་པ་གསུམ་གྱི་མཉམ་གཞག་དོན་དམ། རྗེས་ཀུན་རྫོབ། མྱང་ངན་ལས་འདས་པ་དོན་དམ་འབའ་ཞིག་གོ་ཞེས་གསུངས་པ་ཡང་སངས་རྒྱས་ཀྱི་མྱ་ངན་ལས་འདས་པ་ཡིན་ཞིང་ཡེ་ཤེས་མེད་ན་ཚུལ་དེ་རུང་མོད། སངས་རྒྱས་མྱ་ངན་ལས་འདས་པ་རྐྱང་པར་མི་འདོད་པས་ཡེ་ཤེས་མེད་པར་མི་འཐད་པའི་ཕྱིར་ཅུང་ཟད་མི་འཐད་དོ། ། འོ་ན་འདིར་འཐད་པའི་ཕྱོགས་གང་ཡིན་ཞེ་ན། གང་ཟག་གང་ལ་ལྟོས་ཀྱང་བླ་སྟེ་སྣང་བའི་ཆ་ཀུན་རྫོབ། སྟོང་པའི་ཆ་དོན་དམ། དབྱེར་མི་ཕྱེད་པའི་ཆ་ཟུང་འཇུག་སྟེ།
རིམ་ལྔ་ལས། སྣང་བ་དང་ནི་སྟོང་པ་གཉིས། ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་འགྱུར་བ། ། ཟུང་དུ་འཇུག་པར་དེ་བཤད་དོ། ། ཞེས་གསུངས་པས་སོ། ། ཚུལ་གསུམ་པོ་འདི་ཡང་དངོས་པོ་ཇི་ལྟར་ཡིན་པ་རྟོགས་པ་ཤེས་བྱའི་གནས་སོ། ། དེ་ཐབས་ཤེས་རབ་ཟུང་དུ་འཇུག་པའི་སྒོ་ནས་ཉམས་སུ་ལེན་པ་བསྒོམ་པར་བྱ་བའི་ལམ། དེ་རྟོགས་ནས་གནས་སྐབས་སུ་ས་དང་ལམ་འགྲོད་དེ་མཐར་ཐུག་སྐུ་གསུམ་ཐོབ་པ་འབྲས་བུའོ། ། ཚུལ་འདི་ལུང་དང་རིགས་པ་དང་མི་འགལ་ངེས་པའི་དོན་གྱི་སྡེ་སྣོད་ཐམས་ཅད་ཀྱི་དགོངས་པ་ཡིན་ནོ། །
གསུམ་པ་གཅིག་དང་ཐ་དད་བསམ་པ་ནི། བདེན་པ་གཉིས་པོ་འདི་ཟླ་བ་དང་བསིལ་ཟེར་བྱེད་པ་ལྟར་གཅིག་ཉིད་ལ་མིང་གི་རྣམ་གྲངས་པའམ། བུམ་པ་དང་སྣམ་བུ་ལྟར་དངོས་པོ་ཐ་དད་དམ། བྱས་པ་དང་མི་རྟག་པ་ལྟར་ངོ་བོ་གཅིག་ལྡོག་པ་ཐ་དད་དམ། དངོས་པོ་དང་དངོས་མེད་ལྟར་གཅིག་པ་བཀག་པ་ཡིན་ཞེ་ན། ངོ་བོ་གཅིག་མ་ཡིན་ཏེ་ཀུན་རྫོབ་དམིགས་པ་ཡིན་པ་ལྟར་དོན་དམ་པ་ཡང་དེ་ལྟར་ཐལ་བ་ལ་སོགས་པའི་སྐྱོན་བཞིའོ། ། ངོ་བོ་ཐ་དད་ཡིན་ན་ཆོས་ཅན་དང་ཆོས་ཉིད་མ་ཡིན་པར་ཐལ་བ་ལ་སོགས་པའི་སྐྱོན་བཞི་མདོ་དགོངས་པ་འགྲེལ་པ་ལས་གསུངས་པ་ལྟར་རོ། ། ངོ་བོ་གཅིག་ཡིན་ན་དོན་དམ་པ་ལ་ངོ་བོ་གྲུབ་པར་ཐལ་བ་དང༌། གཅིག་པ་བཀག་པ་ཡིན་ན་དོན་དམ་དངོས་མེད་དུ་ཐལ་བའི་སྐྱོན་ཡོད་དོ་ཞེས་གསུངས་པ་ནི། ངོ་བོ་གྲུབ་པར་འདོད་པ་དང་དོན་དམ་དངོས་མེད་དུ་འདོད་ན་སྐྱོན་དེ་ཡོད་མོད་ཀྱི།
འབུམ་ལས་མཚན་ཉིད་མེད་པར་མཚན་ཉིད་གཅིག་པའོ་ཞེས་གསུངས་པ་དང༌། ཤཱ་རིའི་བུ་སེམས་མེད་པ་ལ་ཡོད་པའམ། མེད་པ་དམིགས་སུ་ཡོད་དམ་ཞེས་བྱ་བ་དང༌། སྡུད་པ་ལས། ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། ། ཞེས་གསུངས་པ་དང༌། རྣམ་འགྲེལ་ལས། དངོས་མེད་ངོ་བོ་ཡོད་མིན་པས། ། ངོ་བོ་མེད་པ་དཔྱད་བྱ་ཉིད། ། མ་ཡིན་སྒྲ་ནི་དེ་དག་ཉིད། །
རྣམ་གཅད་རྗོད་པར་བྱེད་པར་གྲུབ། ། ཅེས་གསུངས་པས། འདི་གཞན་སེལ་གྱི་སྒོ་ནས་ལེགས་པར་འཆད་ཤེས་ན་སྐྱོན་མེད་མོད། མ་ཤེས་ན་སྔར་གྱི་སྐྱོན་དེ་དག་སྤང་བར་མི་ནུས་སོ། ། དེས་ན་རང་གི་ལུགས་ལ་དོན་དམ་པ་དང༌། ཐ་སྙད་པའི་རྣམ་གཞག་གཉིས་ལས། དང་པོ་ནི། གཅིག་དང་ཐ་དད་ཀྱི་སྤྲོས་པ་དང་བྲལ་བ་ཡིན་ཏེ། མདོ་དགོངས་པ་འགྲེལ་པ་ལས། ཀུན་རྫོབ་ཁམས་དང་དོན་དམ་དེ་བཞིན་ཉིད། །
གཅིག་དང་ཐ་དད་བྲལ་བའི་མཚན་ཉིད་དེ། ། གཅིག་དང་ཐ་དད་ཉིད་དུ་གང་རྟོགས་པ། ། དེ་དག་ཚུལ་མིན་ལྟ་ལ་ཞུགས་པ་ཡིན། ། ཞེས་གསུངས་པ་ལྟར་རོ། ། གཉིས་པ་ཐ་སྙད་པའི་རྣམ་གཞག་ནི། གཞན་སེལ་གྱི་ངོར་ངོ་བོ་དབྱེར་མེད་ལྡོག་པ་ཐ་དད་ཅེས་བྱ་བའམ། དེ་ཉིད་དང་གཞན་དུ་བརྗོད་དུ་མེད་པ་ཞེས་བྱ་བ་གསུངས་པ་དེ་ཁོ་ན་ཁས་བླང་ངོ༌། ། གསུམ་པ་གྲངས་ངེས་པ་ནི། བདེན་པ་བཞི་དང་བཅུ་དྲུག་ལ་སོགས་པ་གསུངས་བཞིན་དུ་གཉིས་སུ་གྲངས་ངེས་པའི་རྒྱུ་མཚན་ཅི་ཡིན་ཞེ་ན། སྤྱིར་གྲངས་ངེས་པ་ལ་དགོས་པ་ལ་ལྟོས་པ་དང༌།
ལོག་རྟོག་ལ་ལྟོས་པའི་གྲངས་ངེས་པ་ལ་སོགས་པ་མང་དུ་ཡོད་མོད་ཀྱི། འདིར་དངོས་འགལ་གྱི་མཐའ་རྣམ་པར་དཔྱོད་པ་ལ་གཉིས་སུ་ངེས་ཏེ། འདི་ལྟར་བློ་འཁྲུལ་མ་འཁྲུལ་གཉིས་དངོས་འགལ་ཡིན་ལ། དེའི་བར་ན་གཉིས་ཀ་ཡིན་པ་སྒྲུབ་ཕྱོགས་དང༌། གཉིས་ཀ་མ་ཡིན་པ་དགག་ཕྱོགས་ཀྱི་ཕུང་པོ་གསུམ་པ་མི་སྲིད་པས་བདེན་པ་གཉིས་སུ་གྲངས་ངེས་སོ། ། བཞི་པ་སྒྲའི་དོན་ནི། ཀུན་རྫོབ་ལ་སཾ་བྲྀ་ཏྟི་ས་ཏྱ། ས་སཾ་མྱཀ་ཡང་དག་པ། ། བྲྀ་ཨཱ་ཝ་ར་ཎ་སྒྲིབ་པའམ་འགེབས་པ་སྟེ། ཡང་དག་སྒྲིབ་པའམ་ཀུན་འགེབས་ཞེས་བྱ་བ་ཡིན་ཡང༌།
ལོ་ཙཱ་བ་སྔ་མས་དོན་འགྱུར་ཀུན་རྫོབ་ཏུ་བསྒྱུར། དོན་དམ་པ་ལ་པ་རམ་ཨརྠ་སྟེ། པ་རམ་ནི་མཆོག་གམ་དམ་པ། ཨརྠ་ནི་དོན་ཏེ་དམ་པ་རྣམས་ཀྱིས་བརྟགས་ན་སྐྱོན་མེད་པའི་དོན་ཡིན་པས་ན་དོན་དམ་པ་ཞེས་བསྒྱུར། དེས་བདེན་པ་གཉིས་ཀྱི་མཚན་ཉིད་དང་སྒྲ་དོན་མཐུན་པ་ཡིན་ནོ། ། སྤྱི་དོན་གསུམ་པ་མཚན་གཞི་ལ་མཚན་ཉིད་ངེས་པར་བསྒྲུབ་པ་ནི། མཚན་གཞི་བློའི་ཡུལ་དུ་བྱར་རུང་ལ་ཀུན་རྫོབ་ཀྱི་མཚན་ཉིད་མ་གཅད་པའི་བློ་ངོར་གྲུབ་པ་ཉིད་རང་རིག་མངོན་གསུམ་གྱིས་གྲུབ་ཀྱང༌། མཚན་གཞི་བློའི་ཡུལ་དུ་བྱར་མི་རུང་པ་ལ་དོན་དམ་གྱི་མཚན་ཉིད་གཅད་ན། བློ་ངོར་མ་གྲུབ་པ་ཇི་ལྟར་འགྲུབ་སྟེ། མཚན་གཞི་བློ་ངོར་མ་གྲུབ་ན་དེ་ལ་གཅོད་པ་ཉིད་འགྲུབ་མི་སྲིད་ལ།
མཚན་གཞིར་གྲུབ་ན་བློའི་ཡུལ་ལས་འདས་པ་འགལ་ལོ་ཞེ་ན། མི་འགལ་ཏེ་གཞན་སེལ་གྱི་ངོར་བློའི་ཡུལ་གཅད་པས་བློའི་ཡུལ་མ་ཡིན་པ་འགྲུབ་ལ། ཡུལ་མ་ཡིན་པ་གཅད་པས་ཡུལ་འགྲུབ་སྟེ། དཔེར་ན་ཤེས་བྱ་གཅད་པས་ཤེས་བྱ་མ་ཡིན་པ་དང༌། ཤེས་བྱ་མ་ཡིན་པ་གཅད་པས་ཤེས་བྱར་འགྲུབ་པ་བཞིན་ཏེ། རྣམ་འགྲེལ་ལས། དེས་ན་ཤེས་བྱ་ལ་སོགས་ཚིག ། ཐ་སྙད་དུ་ནི་འཇོག་རྣམས་ལ། ། རྣམ་པར་གཅོད་པ་འགའ་ཞིག་ཡོད། ། ཅེས་གསུངས་པ་ལྟར་རོ། །
དེས་ན་གཅད་ན་བློ་ངོར་མ་གྲུབ་པས་དོན་དམ་པ་ཤེས་བྱ་མ་ཡིན་ལ། དེའི་ཕྱིར་བློའི་ཡུལ་ལས་འདས་པས་བློས་རྟོགས་པའི་སྐྱོན་ཐམས་ཅད་ཀྱིས་མི་གནོད་དེ་འབེན་མེད་ན་མདའ་མི་འཕོག་པ་བཞིན་ནོ། ། དེའང་སློབ་དཔོན་འཕགས་པས། གལ་ཏེ་དངོས་གང་དམ་བཅའ་ཡོད། ། དེས་ན་ང་ལ་སྐྱོན་དེ་ཡོད། ། ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། ། ཞེས་གསུངས་པ་ལྟར་རོ། ། འོ་ན་ཆོས་མངོན་པ་ལས། ཁས་མི་ལེན་པའི་ལྟ་བ་དང་ངན་གཡོའི་ལྟ་བ་ཞེས་གསུངས་པ་དང་མཚུངས་པར་མི་འགྱུར་རམ་ཞེ་ན།
མི་འགྱུར་ཏེ། དཔེར་ན་རྐུན་མ་ཞིག་རྐུས་པར་ཁས་མི་ལེན་ན་ཁས་མི་ལེན་པ་ངན་གཡོ་ཅན་ཞེས་བརྗོད་པར་འཐད་ཀྱི། མ་རྐུས་པ་ཞིག་ཁས་མི་ལེན་ན་དྲང་པོར་སྨྲ་བ་ཡིན་གྱི་ཁས་མི་ལེན་པའམ་ངན་གཡོ་ཅན་ཞེས་བརྗོད་པར་ག་ལ་རིགས། དེ་བཞིན་དུ་མུ་སྟེགས་པ་ལྟར་དམ་བཅའ་ཡོད་བཞིན་དུ་སྒྱུ་ཐབས་ཀྱིས་ཁས་མི་ལེན་པ་ལ་ཁས་མི་ལེན་པ་དང༌། ངན་གཡོ་ཅན་ཞེས་བརྗོད་པར་རིགས་ཀྱི། ཁོ་བོ་ཅག་དོན་དམ་པར་སྤྲོས་པ་དང་བྲལ་བའི་ཕྱིར་དམ་བཅའ་ཁས་མི་ལེན་པ་ལ་ངན་གཡོ་ཅན་ཞེས་སྐུར་བ་ཅི་སྟེ་འདེབས། དྲང་པོར་སྨྲ་བ་ཞེས་བསྟོད་པར་རིགས་སོ། ། གཉིས་པ་ལྟ་བས་སྤྲོས་པ་བཅད་ནས་བསྒོམས་པས་དོན་ཉམས་སུ་བླངས་པ་ལ་གསུམ་ལས། ། དང་པོ་སྦྱོར་བའི་ཆོ་ག་ནི། གནས་དབེན་པར་སྟན་བདེ་བ་ལ་བསྡད།
ལུས་སྐྱིལ་ཀྲུང༌། ལག་པ་མཉམ་གཞག རྒལ་ཚིགས་དྲང་པོར་བསྲང༌། མིག་སྣ་རྩེར་དབབ། ཐུན་མོང་མ་ཡིན་པའི་སྐྱབས་འགྲོ་དང་བྱང་ཆུབ་ཀྱི་སེམས་སྔོན་དུ་སོང་ནས་རྣམ་པ་ཐམས་ཅད་ཀྱི་མཆོག་དང་ལྡན་པ་ཉིད་གང་ཟག་དང་ཆོས་ཀྱི་བདག་མེད་པ་ཤེས་རབ་ཀྱི་ཕ་རོལ་ཏུ་ཕྱིན་པའི་ཏིང་ངེ་འཛིན་ལ་མཉམ་པར་གཞག རྗེས་དགེ་བའི་རྩ་བ་སེམས་ཅན་གྱི་དོན་དུ་རྫོགས་པའི་སངས་རྒྱས་སུ་བསྔོའོ། ། དེ་མ་རྟོགས་ཀྱི་སེམས་ཅན་ལ་དམིགས་པ་མེད་པའི་སྙིང་རྗེ་ཐུན་གཅིག་བསྒོམས་ལ་སྣང་བ་ཐམས་ཅད་རྨི་ལམ་ལྟ་བུའི་ངང་ལ་ཆོས་ཉན་པ་དང་བཤད་པ་ལ་སོགས་པའི་བྱ་བ་ཐམས་ཅད་བསྒྲུབ་བོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་ཏིང་ངེ་འཛིན་གྱི་གནད་ནི་བླ་མ་མཁས་པའི་ཞལ་ལས་ཤེས་པར་བྱའོ། ། འདིའི་དོན་ཡུམ་གྱི་གླེང་གཞིའི་ལེའུ་ལས། དེ་ནས་བཅོམ་ལྡན་འདས་ཉིད་གདན་སེང་གེའི་ཁྲི་བཤམས་པ་ལ་སྐྱིལ་མོ་ཀྲུང་གིས་བཞུགས།
སྐུ་དྲང་པོར་བསྲང༌། དགོངས་པ་མངོན་དུ་བཞག ཏིང་ངེ་འཛིན་གང་དུ་ཏིང་ངེ་འཛིན་ཐམས་ཅད་འདུ་བ་དང༌། ཁོང་དུ་ཆུད་པར་འགྱུར་བ་དེ་ལྟ་བུའི་ཏིང་ངེ་འཛིན་ཏིང་ངེ་འཛིན་ཐམས་ཅད་ཀྱི་རྒྱལ་པོ་ཞེས་བྱ་བ་ལ་མཉམ་པར་གཞག་གོ་ཞེས་བྱ་བའི་དོན་ཡིན་ནོ། ། གསུམ་པ་རྗེས་སྤྱོད་པས་མཐར་ཕྱིན་པར་བྱ་བ་ལ་གཉིས་ཏེ། སོ་སོའི་སྐྱེ་བོ་དང༌། འཕགས་པའི་སྤྱོད་པའོ། ། དང་པོའང་ལམ་ལྔའི་རིམ་པ་ལྟར་འཇུག་ན། ཚོགས་ལམ་ལ་ཆུང༌། འབྲིང༌།
ཆེན་པོ་གསུམ། སྦྱོར་བའི་ལམ་ལ་ངེས་པར་འབྱེད་པའི་ཆ་དང་མཐུན་པ་བཞིའི་སྤྱོད་པ་ཐ་དད་གསུངས་ཀྱང༌། གོ་བདེ་བའི་དབང་དུ་བྱས་ནས་སོ་སོའི་སྐྱེ་བོ་ལ་གནས་སྐབས་གསུམ་སྟེ། སྤྱོད་པ་དག་པ། ཤེས་རབ་སྦྱང་བ། ཏིང་ངེ་འཛིན་བསྒྲུབ་པའོ། ། དང་པོ་ལྷག་པ་ཚུལ་ཁྲིམས་ཀྱི་བསླབ་པ། བར་པ་ལྷག་པ་ཤེས་རབ་ཀྱི་བསླབ་པ། ཐ་མ་ལྷག་པ་ཏིང་ངེ་འཛིན་གྱི་བསླབ་པའོ། ། དེ་དག་གི་རིམ་པའང་གཞི་ཚུལ་ཁྲིམས་དག་ན་ཤེས་རབ་མཐར་ཕྱིན་ལ།
ཤེས་རབ་དང་ལྡན་པས་ཏིང་ངེ་འཛིན་གོལ་ས་མེད་པའི་ཕྱིར་རོ། ། དེ་ལ་ཏིང་ངེ་འཛིན་རྒྱལ་པོ་ལས། ཏིང་འཛིན་རྒྱལ་པོ་སྟོང་པ་འདི་བསྒོམ་པ། ། ཚུལ་ཁྲིམས་དག་པའི་མགོ་ལ་བདེ་འདུག་སྟེ། ། ཆོས་རྣམས་རང་བཞིན་རྟག་ཏུ་མཉམ་གཞག་པ། ། བྱིས་པ་མི་རིགས་བརྩོན་པས་མི་ཤེས་སོ། ། ཞེས་གསུངས་པ་ལྟར་རོ། ། མི་རིགས་པ་ལ་བརྩོན་པ་གང་ཡིན་ཞེ་ན། ཚུལ་ཁྲིམས་མི་སྲུང་བར་ཐོས་པ་བྱེད། ཐོས་པ་དང་མི་ལྡན་པར་སྒོམ་པ་ལ་བརྩོན་པ་བྱིས་པ་བླུན་པོ་འགྲམ་མེད་པར་པུ་ཤུ་རྩོམ་པ་ལྟར་མི་རིགས་པ་ལ་བརྩོན་པའི་གང་ཟག་དེས་ཏིང་ངེ་འཛིན་གྱི་རྒྱལ་པོ་འདི་མི་ཤེས་སོ་ཞེས་བྱ་བར་དགོངས་སོ། །
དེ་བཞིན་དུ་ཚུལ་ཁྲིམས་གསུམ་གྱི་གོ་རིམ་ཡང༌། སྡོམ་པའི་ཚུལ་ཁྲིམས་ཀྱིས་སྣོད་བྱི་དོར་བྱེད་པ་ལྟར་སྒོ་གསུམ་གཙང༌། དགེ་བ་ཆོས་སྡུད་ཀྱིས་བཅུད་ལྷུགས་པ་ལྟར་རང་རང་གི་རྒྱུད་ཡོན་ཏན་གྱིས་གང༌། སེམས་ཅན་དོན་བྱེད་ཀྱིས་བཅུད་ལེན་གྱིས་ནད་པ་གསོ་བ་ལྟར་སེམས་ཅན་ཐམས་ཅད་ཀྱི་དོན་བྱེད་དོ། ། དེ་ལྟ་བུའི་སྤྱོད་པ་འདི་དག་ཀྱང་བྱེད་པ་པོ་དང་བྱ་བའི་ཡུལ་དང༌། བྱ་བའི་ཆོས་གསུམ་པོ་འཁོར་གསུམ་ཡོངས་སུ་དག་པ་སྔར་བཤད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གྱིས་བྱ་བ་ཐམས་ཅད་སྤྱད་པར་བྱའོ། ། མདོ་ལས་མྱུར་དུ་མངོན་པར་རྫོགས་པར་སངས་རྒྱས་པ་ལ་ཡན་ལག་བདུན་པས་མཐར་ཕྱིན་པར་གསུངས་པས་བཟང་པོར་སྤྱོད་པའམ། བྱམས་པའི་སྨོན་ལམ་ལ་སོགས་པ་མདོ་ནས་འབྱུང་བའམ། རིན་པོ་ཆེ་ཕྲེང་བའམ། སྤྱོད་འཇུག་ལ་སོགས་པའི་བསྟན་བཅོས་ནས་གསུངས་པའི་ཡན་ལག་བདུན་པའམ།
ཡང་ན་དེའི་སྟེང་དུ་སྐྱབས་འགྲོ་དང་སྨོན་འཇུག་གི་སེམས་བསྐྱེད་གཉིས་བསྣན་པའི་ཆོས་སྤྱོད་བཅུ། ཉིན་ལན་གསུམ་མཚན་ལན་གསུམ་དུ་འདོན་པར་བྱ་སྟེ། འདི་ཐབས་མཁས་པའི་ཁྱད་པར་དུ་གསུངས་སོ། ། གཉིས་པ་འཕགས་པའི་སྤྱོད་པ་ནི་འོག་གི་ས་ལམ་གྱི་རྣམ་པར་གཞག་པ་བཞིན་ཡིན་ནོ། ། གསུམ་པ་དེ་དག་ཕྱིན་ཅི་མ་ལོག་པར་བསྒྲུབ་པ་ལ་གཉིས་ཏེ། ཡོན་ཏན་བཞི་བསྒྲུབ་པ་དང༌། ཆགས་པ་བདུན་སྤང་བའོ། ། དང་པོ་ནི། ཤེས་རབ་མི་མཐུན་ཕྱོགས་ཉམས་དང༌། ། ཞེས་བྱ་བ་ལ་སོགས་པ་གསུངས་པས།
མི་མཐུན་ཕྱོགས་འཆལ་བའི་ཤེས་རབ་མེད་པ། རྣམ་པར་མི་རྟོག་པ་སྟེ་བདག་མེད་རྟོགས་པ། འདོད་པ་ཐམས་ཅད་ཡོངས་རྫོགས་བྱེད་པ་ནི་ཤེས་རབ་ལ་བརྟེན་ནས་གཞན་གྱི་ཐེ་ཚོམ་གཅོད་ཅིང་དགོས་པ་སྒྲུབ་པ། སེམས་ཅན་རྣམས་ཡོངས་སུ་སྨིན་པ་ནི། དེས་སེམས་ཅན་རྣམས་ཐེག་པ་གསུམ་ལ་འགོད་པའོ། ། གཉིས་པ་ཆགས་པ་བདུན་སྤང་བ་ནི། བྱང་ཆུབ་སེམས་དཔའི་ཤེས་རབ་ནི། ། མ་ཆགས་ཞེས་བྱ་བ་ལ་སོགས་པ་ལྟར། ཆགས་པ་བདུན་ནི། འཆལ་བའི་ཤེས་རབ།
ཕྱི་བཤོལ། ཆོག་པར་འཛིན་པ། ལན་ལ་རེ་བ། རྣམ་སྨིན་ལ་རེ་བ། མི་མཐུན་ཕྱོགས་ལ་ཆགས་པ་སྟེ། དེའི་བག་ལ་ཉལ་མ་བཅོམ་པ། གཡེང་བ་ལ་ཆགས་པ་གཉིས་ནི་སྔར་བཞིན་ནོ། ། དེ་ལྟ་བུ་ཆགས་པ་བདུན་བག་ལ་ཉལ་དང་བཅས་པ་སྤང་བར་བྱའོ། ། གསུམ་པ་ཤེས་རབ་བསྐྱེད་པའི་ཕན་ཡོན་ལ་གཉིས་ཏེ། གནས་སྐབས་དང་མཐར་ཐུག་གི་ཕན་ཡོན་ནོ། །
དང་པོ་ལ་གཉིས་ལས། ཚེ་འདིར་འབྱུང་བའི་ཕན་ཡོན་ནི། ཤེས་རབ་ལེགས་པར་སྦྱངས་པས་ཤེས་བྱ་ལ་མཁས་པའི་བློ་གྲོས། ཀུན་ལ་མི་འཇིགས་པའི་སྤོབས་པ། རྣམ་པར་དག་པའི་བརྗོད་པ་རྣམས་ཐོབ་ནས་རང་གི་ཤེས་རབ་རྣམ་པར་གྲོལ་ནས། ཡིད་བདེ་ལ། མཁས་པ་མཁས་པ་ཞེས་བྱ་བའི་གྲངས་སུ་འགྲོ། ལྷ་དང་བཅས་པའི་འཇིག་རྟེན་དུ་སྙན་པའི་གྲགས་པས་ཁྱབ། འཇིག་རྟེན་ཐམས་ཅད་ཀྱི་ཚད་མའི་གནས་སུ་འགྱུར་བ་ལ་སོགས་པའི་ཡོན་ཏན་མང་པོ་འཐོབ་བོ། ། ཕྱི་མར་འབྱུང་བ་ནི་གང་དང་གང་དུ་སྐྱེས་པར་ཤེས་རབ་ཕུན་སུམ་ཚོགས།
དབང་པོ་རྣོ། ཐོས་པ་འཛིན། སངས་རྒྱས་དང་བྱང་ཆུབ་སེམས་དཔའ་རྣམས་དང་འབེལ་བའི་གཏམ་བྱེད་ནུས། རང་གི་ཤེས་བྱའི་སྒྲིབ་པ་སྤོང༌། གཞན་ལ་ཆོས་ཀྱི་འཁོར་ལོ་ཕྱིན་ཅི་མ་ལོག་པ་སྐོར་བ་ལ་སོགས་པ་འབྱུང་སྟེ། སྡུད་པ་ལས། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། ། ཞེས་བྱ་བ་ལ་སོགས་པ་གསུངས་པས་སོ། ། གཉིས་པ་མཐར་ཐུག་གི་ཕན་ཡོན་ནི།
མངོན་པར་རྫོགས་པར་སངས་རྒྱས་པ་ན། ཤེས་བྱ་ཇི་ལྟ་བ་དང་ཇི་སྙེད་པ་མཁྱེན། སོ་སོ་ཡང་དག་པར་རིག་པ་བཞིའི་སྤོབས་པ་འཐོབ། མི་འཇིགས་པ་བཞི་དང་ལྡན་པས་རྒོལ་བ་ངན་པ་ཐམས་ཅད་ཚར་གཅོད་པར་འགྱུར་ཏེ། རྟེན་དང་བརྟེན་པ་བཤད་བྱ་དང༌། ། གསུང་དང་མཁྱེན་པ་འཆད་བྱེད་ལ། ། བློ་གྲོས་རྟག་ཐོགས་མི་མངའ་བས། ། ལེགས་སྟོན་ཁྱོད་ལ་ཕྱག་འཚལ་ལོ། ། ཞེས་བྱ་བ་ལ་སོགས་པ་གསུངས་པ་ལྟར་རོ། ། དབྱེ་བའི་དོན་བསྟན་ཟིན་ཏོ།།
༈ །།གསུམ་པ་དབྱེ་བ་ངེས་པར་སྒྲུབ་པ་ལ་གཉིས་ལས། དང་པོ་གྲངས་ངེས་ལ། དངོས་འགལ་གྱི་མཐའ་རྣམ་པར་དཔྱོད་པའི་གྲངས་ངེས་དང༌། ལོག་རྟོག་དང་དགོས་པ་ལ་ལྟོས་པ་ལ་སོགས་པ་མང་པོ་ཡོད་པ་ལས། འདི་ལ་གཉིས་ཏེ། དགོས་པ་ལ་ལྟོས་ནས་གྲངས་ངེས་པ་དང༌། གང་ཟག་ལ་ལྟོས་ནས་གྲངས་ངེས་པའོ། ། དང་པོ་ནི། མདོ་སྡེ་རྒྱན་ལས། ལོངས་སྤྱོད་དང་ལུས་ཕུན་སུམ་ཚོགས་པ་དང༌། །
འཁོར་རྩོམ་ཕུན་སུམ་ཚོགས་པ་མངོན་མཐོ་དང༌། ། རྟག་ཏུ་ཉོན་མོངས་དབང་དུ་མི་འགྲོ་དང༌། ། བྱ་བ་རྣམས་ལ་ཕྱིན་ཅི་མ་ལོག་པའོ། ། ཞེས་གསུངས་པས་རང་གཞན་གྱི་དོན་སྒྲུབ་པ་ལ་ཆོས་དྲུག་དགོས་ལ། དེ་སྒྲུབ་པ་ལ་ཕ་རོལ་ཏུ་ཕྱིན་པ་དྲུག་དགོས་ཏེ། སྦྱིན་པས་ལོངས་སྤྱོད་ཕུན་སུམ་ཚོགས་པ་དེ་བཞིན་དུ་ཚུལ་ཁྲིམས་ཀྱིས་མངོན་མཐོའི་ལུས། བཟོད་པས་འཁོར། མདོ་ལ་ལ་ནས་བཟོད་པས་ལུས་ཕུན་སུམ་ཚོགས་པ་འགྲུབ་པར་བཤད་པའང་ཡོད། བརྩོན་འགྲུས་ཀྱིས་བྱ་བ་རྩོམ་པ། བསམ་གཏན་གྱིས་ཉོན་མོངས་པ་གནོན་པ།
ཤེས་རབ་ཀྱིས་བྱ་བ་ཐམས་ཅད་ལ་མ་རྨོངས་པའི་ཕྱིར་རོ། ། རང་གཞན་གྱི་དོན་སྒྲུབ་པ་ལ་དྲུག་པོ་དེར་མ་འདུས་པ་མེད་པས་ལྷག་པ་མི་དགོས། དྲུག་ལས་གང་རུང་གཅིག་གིས་ཉུང་ནའང༌། དེ་དང་འཚམ་པའི་དོན་མི་འགྲུབ་པས་མང་ཉུང་གི་མཐའ་ཁེགས་སོ། ། གཉིས་པ་གང་ཟག་ལ་ལྟོས་ནས་གཉིས་སུ་ངེས་པ་ནི། གདུལ་བྱ་ཁྱིམ་པའི་དོན་དུ་སྦྱིན་པ་དང་བཟོད་པ་གཉིས། རབ་ཏུ་བྱུང་བའི་དོན་དུ་ཚུལ་ཁྲིམས་དང་བསམ་གཏན་གཉིས། གཉིས་ཀ་ལ་ཐུན་མོང་དུ་བརྩོན་འགྲུས་དང་ཤེས་རབ་གཉིས་ཏེ་དྲུག་གོ ། དེ་དག་གི་འཐད་པ་ཁྱིམ་པ་ལོངས་སྤྱོད་ཡོད་ཅིང་དགྲ་མང་བས་སྦྱིན་པ་དང་བཟོད་པ་གཙོར་བསྒྲུབ་དགོས་ཀྱི། རབ་ཏུ་བྱུང་བ་ཡོ་བྱད་བསྐྱུངས་པ་དང་དགྲ་ཉུང་བས་དེ་གཉིས་ཀ་གཙོར་སྒྲུབ་དགོས་པ་ཤས་ཆུང་ངོ༌། །
ཚུལ་ཁྲིམས་དང་བསམ་གཏན་རབ་ཏུ་བྱུང་བས་སྒྲུབ་སླ་སྟེ། གཡེང་བ་སྤངས་ཤིང་དབེན་པར་གནས་པའི་ཕྱིར་རོ། ། ཁྱིམ་པས་ནི་ཐ་ན་བསྙེན་གནས་དང༌། སྲོག་སྡོམ་ཙམ་ཡང་འཆོར་བ་མང་ལ། བསམ་གཏན་ཡང་ཁྱིམ་གྱི་བྱ་བ་དང་བུ་ཚའི་རིམ་གྲོས་གཡེངས་པས་སེམས་ནང་དུ་འཇོག་དཀའ་བའི་ཕྱིར་རོ། ། བརྩོན་འགྲུས་དང་ཤེས་རབ་ནི་དགེ་བ་ལ་སྤྲོ་བ་དང༌། ཆོས་ཀྱི་དོན་ཤེས་པ་གཉིས་ཀ་ལ་དགོས་པའི་ཕྱིར། གཉིས་ཀས་འབད་དགོས་སོ། ། གཉིས་པ་གོ་རིམ་ངེས་པ་ནི། སྔ་མ་ལ་བརྟེན་ཕྱི་མ་སྐྱེ། །
དམན་དང་མཆོག་ཏུ་གནས་ཕྱིར་དང༌། ། རགས་པ་དང་ནི་ཕྲ་བའི་ཕྱིར། ། དེ་དག་རིམ་པར་བསྟན་པ་ཡིན། ། ཞེས་གསུངས་པས་གོ་རིམ་ལ་གསུམ་ལས། དང་པོ་སྔ་མ་ལ་བརྟེན་ནས་ཕྱི་མ་སྐྱེ་བ་ནི། ལོངས་སྤྱོད་ལ་མི་ལྟ་ན་ཚུལ་ཁྲིམས་ལ་འཇུག བདག་སྡོམ་པ་དང་ལྡན་ན་གཞན་གྱི་གནོད་པ་བཟོད། བཟོད་པ་དང་ལྡན་ན་བརྩོན་འགྲུས་ལ་འཇུག བརྩོན་འགྲུས་བརྩམས་ན་ཏིང་ངེ་འཛིན་སྐྱེ། སེམས་མཉམ་པར་གཞག་ན་ཆོས་ཀྱི་དོན་ཇི་ལྟ་བར་ཤེས་སོ། །
གཉིས་པ་མཆོག་དམན་གྱི་རིམ་པ་ནི། སྔ་མ་དམན་ལ་ཕྱི་མ་མཆོག་སྟེ། སྦྱིན་པ་དམན་ལ་ཚུལ་ཁྲིམས་མཆོག་དང༌། བསམ་གཏན་དམན་ལ་ཤེས་རབ་མཆོག་ཡིན་པའི་བར་དུའོ། ། གཉིས་པ་ཕྲ་རགས་ཀྱི་རིམ་པ་ནི། སྦྱིན་པ་ནི་འཇུག་སླ་ཞིང་བྱ་སླ་བའི་ཕྱིར་རགས་ལ། ཚུལ་ཁྲིམས་དེ་བས་འཇུག་དཀའ་ཞིང་བྱ་དཀའ་བས་ཕྲ། དེ་བཞིན་དུ་བསམ་གཏན་འཇུག་སླ་བས་རགས། ཤེས་རབ་འཇུག་དཀའ་ཞིང་བྱ་དཀའ་བས་ཕྲ་བའི་བར་དུ་ཡིན་ནོ། ། གསུམ་པ་སྒྲ་དོན་ནི་མདོ་སྡེ་རྒྱན་ལས།
དབུལ་བ་འདོར་བར་བྱེད་པ་དང༌། ། བསིལ་བ་ཐོབ་དང་ཁྲོ་ཟད་དང༌། ། མཆོག་སྦྱོར་བ་དང་ཡིད་འཛིན་དང༌། ། དོན་དམ་ཤེས་པའི་ཕྱིར་བཤད་དོ། ། ཞེས་གསུངས་པས། སྦྱིན་པ་ལ་དཱ་ན་སྟེ། དཱ་རི་དྲ་ཕོངས་པ། ན། ན་ས་སེལ་བ་སྟེ་ཕོངས་པ་སེལ་བ། ཚུལ་ཁྲིམས་ལ་ཤཱི་ལ་སྟེ།
ཤཱི་ཏ་བསིལ་བ། ལབྷྱ་ཐོབ་བ་སྟེ། མྱང་ངན་ལས་འདས་པའི་བསིལ་བ་ཐོབ་པའོ། ། བཟོད་པ་ནི་ཀྵཱནྟི་སྟེ། ཀྵཱ་ཀྵོ་བྷ་འཁྲུག་པ། ཏི། ཤཱནྟི་ཞི་བ་སྟེ་སེམས་འཁྲུག་པ་ཞི་བ། བརྩོན་འགྲུས་ལ་བྷིརྻ་སྟེ། བི། བ་ར་མཆོག
ཡནྟ་སྦྱོར་བ་སྟེ། དགེ་བ་མཆོག་ལ་སྦྱོར་བས་བརྩོན་འགྲུས། བསམ་གཏན་ལ་དྷྱཱན་སྟེ་དྷ་ར་འཛིན་པ། མ་ན་ཡིད་དེ། ཡིད་འཛིན་པས་བསམ་གཏན། ཤེས་རབ་ལ་པྲཛྙཱ་སྟེ་པ་ར་མ་ཨརྠ་དོན་དམ་པ། ཛྙཱན་ཤེས་པ་སྟེ། དོན་དམ་པ་ཤེས་པ་ཞེས་བྱ་བ་ཡིན་ནོ།། ༈ །།དེ་ལྟར་རང་གི་སངས་རྒྱས་ཀྱི་ཆོས་ཡོངས་སུ་རྫོགས་པར་བྱེད་པ། ཕ་རོལ་ཏུ་ཕྱིན་པ་དྲུག་གི་སྤྱོད་པ་བཤད་ནས།
ལྔ་པ་སེམས་ཅན་རྣམས་ཡོངས་སྨིན་བྱེད་དང༌། ། ཞེས་པའི་དོན་བསྡུ་བའི་དངོས་པོ་བཞིའི་སྤྱོད་པ་ལ་གསུམ་སྟེ། མཚན་ཉིད་དང༌། རབ་ཏུ་དབྱེ་བ་དང༌། གྲངས་ངེས་པའོ། ། དང་པོ་ནི། སེམས་ཅན་སྨིན་པར་བྱ་བའི་དོན་དུ་ཐབས་མཁས་པས་འཁོར་ཡོངས་སུ་བསྐྱང་བའོ། ། དབྱེ་ན་བཞི་སྟེ། སྦྱིན་པ། སྙན་པར་སྨྲ་བ།
དོན་སྤྱོད་པ། དོན་མཐུན་པའོ། ། དང་པོ་ནི། ཆོས་བཤད་པའི་ཕྱིར་ཟང་ཟིང་གིས་བསྟན་པ་སྟེ། དེ་ཡང་སྔར་བཤད་པ་ལྟར་མ་དག་པའི་སྦྱིན་པ་རྣམ་པར་སྤངས་ཏེ་དག་པའི་སྦྱིན་པས་མགུ་བར་བྱའོ། ། གཉིས་པ་སྙན་པར་སྨྲ་བ་ནི། སྦྱིན་པས་མགུ་བར་བྱས་པའི་རྗེས་ལ་གཞན་སྨིན་པར་བྱ་བའི་ཕྱིར་ཆོས་འཆད་པའོ། ། དེ་ཡང་མ་དག་པའི་ཆོས་དོར་ཏེ། ལུང་རིགས་དང་མི་འགལ་བ། དྲང་དོན་ངེས་དོན་མ་འཁྲུགས་པ།
དགོངས་པ་དང༌། ལྡེམས་དགོངས་དང༌། དྲང་པོར་དགོངས་པ་དག་ཕན་ཚུན་མ་འཆོལ་བ། གང་ཟག་མཆོག་དམན་ལ་ཆོས་བཟང་ངན་གྱི་རིམ་པ་གསུངས་པ་རྣམས་མ་འཁྲུགས་པ། ཉན་ཐོས་དང་ཐེག་པ་ཆེན་པོའི་མཐུན་པ་རྣམས་མི་འགལ་བ། མི་མཐུན་པ་རྣམས་མ་འདྲེས་པ། ཕ་རོལ་ཏུ་ཕྱིན་པ་དང་གསང་སྔགས་ཀྱི་དོན་གཅིག་ཏུ་བཤད་པ། ཁྱད་པར་སྔགས་ལ་ཞུགས་པ་རྣམས་རྒྱུད་སྡེ་བཞི་དང་མཐུན་པར་བཤད་པ་སྟེ། མདོར་ན་བཤད་པའི་སྣོད་དང་ཆོས་ཀྱི་དབྱེ་བ་དང༌། འཆད་པའི་ཚུལ་ཤེས་པས་བཤད་དེ།
དེའང་མདོ་སྡེ་རྒྱན་ལས། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། སྙན་པར་རབ་གྲགས་ཆོ་ག་བཟང་ཤེས་ལྡན་པ་ཡི། ། བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། ། བཤད་པ་སྐྱེ་བོའི་ནང་ན་ཉི་མ་བཞིན་དུ་ལྷམ། ། ཞེས་གསུངས་སོ། ། ཟླ་བ་གྲགས་པས་ཀྱང༌། བླ་མས་སློབ་མའི་བསམ་ཤེས་ནས། ། རྗེས་སུ་མཐུན་པར་སྦྱོར་བྱེད་པ། ། མཁས་པས་སློབ་མ་བསྡུ་བྱ་ཡི། །
བླུན་པོས་སློབ་མ་ནམ་ཡང་མིན། ། ཞེས་གསུངས་ལ། བཤད་པ་ཕྱིན་ཅི་ལོག་གི་ཉེས་པ་ཡང༌། མདོ་སྡེ་རྒྱན་ལས། དོན་སྒྲ་ཇི་བཞིན་ཡོངས་རྟོགས་ན། ། བདག་ཉིད་སྙེམས་ཤིང་བློ་ཉམས་འགྱུར། ། ཞེས་བྱ་བ་དང༌། རྒྱུད་བླ་མ་ལས། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཀུན་མཁྱེན་གཞན་མིན་ལ། །
དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག ། ཐུབ་ཚུལ་བཤིག་ཕྱིར་དམ་ཆོས་ལ་ཡང་གནོད་པར་བྱེད་པར་འགྱུར། ། ཞེས་བྱ་བ་ལ་སོགས་པ་ལྟར་རོ། ། སྣོད་དང་འཚམ་པར་ཆོས་བཤད་པ་ཡང༌། སྤྱོད་འཇུག་ལས། དམན་ལ་ཟབ་ཅིང་རྒྱ་ཆེ་དང༌། ། སྐྱེས་པ་མེད་པར་བུད་མེད་མིན། ། དམན་དང་མཆོག་གི་ཆོས་རྣམས་ལ། ། མཚུངས་པར་གུས་པས་ཀུན་ཏུ་སྤྱད། ། རྒྱ་ཆེན་ཆོས་ཀྱི་སྣོད་གྱུར་པ། །
དམན་པའི་ཆོས་ལ་སྦྱར་མི་བྱ། ། མདོ་དང་སྔགས་ཀྱིས་བཀྲི་མི་བྱ། ། སྤྱོད་པའང་ཡོངས་སུ་དོར་མི་བྱ། ། ཞེས་གསུངས་པ་ལྟར་རོ། ། གསུམ་པ་དོན་སྤྱོད་པ་ནི། གཞན་ཆོས་ལེན་དུ་གཞུག་པའི་ཕྱིར་དེའི་དོན་སྒྲུབ་པ་སྟེ། ཕ་རོལ་ཟང་ཟིང་གིས་བསྟེན། ཆོས་བཤད་ཀྱང་བཤད་པ་བཞིན་ཉམས་སུ་ལེན་མི་སྤྲོ་ན་ཐབས་མཁས་པས་དེ་ལེན་དུ་འཇུག་སྟེ་དཔེར་ན་སེམས་བསྐྱེད་བླངས་ཀྱང་མི་ཐུབ་སྙམ་པའི་གང་ཟག་ལ་ཁྱོད་སྐྲག་མི་དགོས་འཕགས་པ་འཇམ་དཔལ་ལས་བདུད་སྡིག་ཅན་གྱིས་གཡོས་སྒྱུས་བླངས་པ་དང༌། ཕྱག་ན་རྡོ་རྗེས་བསྡིགས་ནས་སེམས་བསྐྱེད་པའང་འཚང་རྒྱ་ན། ཁྱེད་མོས་ནས་སེམས་བསྐྱེད་པ་ལྟ་ཅི་སྨོས་ཞེས་ལེན་དུ་འཇུག་པའམ།
ད་ལྟ་བླངས་ཀྱང་སྐྱེ་བ་གཞན་དུ་བརྗེད་དེ་འོང་སྙམ་པ་ལ། བདག་བརྗེད་ཀྱང་སེམས་བསྐྱེད་ཀྱིས་མི་གཏོང་སྟེ། སྡིག་པ་ཆེན་པོ་བྱས་ན་རང་བརྗེད་ཀྱང་ལས་ཀྱིས་མི་གཏོང་བར་ངན་སོང་དུ་ལྷུང་ངེས་པ་དང༌། ཁ་དྲག་པོ་དང་གཉེན་སྦྲེལ་ན་ཁ་ཞན་པོ་མི་འདོད་ཀྱང་མི་གཏོང་བ་ལ་སོགས་པ་མང་དུ་གསུངས་པ་ལ། སློབ་དཔོན་ཐོགས་མེད་ཀྱིས་སྨོན་པ་བྱང་ཆུབ་ཀྱི་སེམས་དང་མ་བྲལ་ན། སྟེང་དང་འོག་དང་ཐད་ཀ་གང་དུ་སྐྱེས་ཀྱང་བྱང་ཆུབ་ཀྱི་སེམས་མི་བརྗེད་དོ་ཞེས་བྱ་བ་དང༌། སྐྱེས་རབས་ལས། ལས་ཀྱི་རྣམ་པར་སྨིན་པ་བསམ་མི་ཁྱབ། ། སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེ། ། དེས་ན་ཆོས་ཀྱི་འདུ་ཤེས་ཉམས་པ་མེད། །
ཅེས་བྱ་བ་དང༌། བཞི་བརྒྱ་པ་ལས། དེ་ཉིད་གོམས་པས་སྐྱེ་བ་འདིར། ། གལ་ཏེ་གྲུབ་པར་མ་གྱུར་ཀྱང༌། ། སྐྱེ་བ་གཞན་དུ་འབད་མེད་པར། ། ངེས་པར་འགྱུར་པ་ལས་བཞིན་ནོ། ། ཞེས་བྱ་བ་ལ་སོགས་པ་སྒྲུབ་སླ་བའི་སྒོ་ནས་སེམས་བསྐྱེད་ལེན་དུ་འཇུག་པ་དང༌། ཕ་རོལ་ཏུ་ཕྱིན་པ་དྲུག མགོ་དང་རྐང་ལག་གཏོང་ཞིང་ཞུམ་པའི་སེམས་ཀྱང་མེད། ། ཅེས་བྱ་བ་ལ་སོགས་བའི་སྒོ་ནས་ཐབས་སྤྱད་དཀའ་བ་དང༌།
བསྐལ་བ་གྲངས་མེད་གསུམ་ལ་སོགས་པ་ཡུན་རིང་བས་ཐེག་པ་ཆེན་པོ་ལ་འཇུག་མི་ནུས་སོ་སྙམ་པ་ལ། གསང་ཆེན་ཐབས་ལ་མཁས་བའི་མདོ་ལ་སོགས་པའི་རྗེས་སུ་འབྲངས་ནས་ཆུ་རྫེའུ་རེ་ཙམ་མམ། སྤྱོད་འཇུག་ལས། ཚོད་མ་ལ་སོགས་སྦྱིན་པ་ལ། ། འདྲེན་པས་ཐོག་མར་སྦྱོང་བ་མཛད། ། དེ་ལ་གོམས་ནས་ཕྱི་ནས་ནི། ། རིམ་གྱིས་རང་གི་ཤ་ཡང་གཏོང༌། ། གང་ཚེ་རང་གི་ལུས་ལ་ནི། ། ཚོད་སོགས་ལྟ་བུའི་བློ་སྐྱེས་ནས། ། དེ་ཚེ་ཤ་སོགས་གཏོང་བ་ན། །
དེ་ལ་དཀའ་བ་ཅི་ཞིག་ཡོད། ། ཅེས་གསུངས་པ་ལྟར། ལས་དང་པོ་པས་སྦྱིན་པ་ཉུང་ངུ་བློ་དང་བསྟུན་ཏེ། སྤྲོ་ཚད་བཏང་བས་གོམས་ཏེ་མི་སྐྱེ་བའི་ཆོས་ལ་བཟོད་པ་ཐོབ་པ་ན། རང་གི་ལུས་དང་ཚོད་མ་ཕོར་གང་ཁྱད་མེད་པར་གྱུར་ནས་ལུས་ཀྱི་སྦྱིན་པ་གཏོང་བ་ཡིན་གྱིས་ཁྱོད་སྐྲག་པར་མ་བྱེད་ཅིག་ཅེས་བྱ་བ་དང༌། དེ་བཞིན་དུ་ཚུལ་ཁྲིམས་ཀྱང་བསྙེན་གནས་ཙམ་མམ། རྩ་བ་བཞི་ཉིན་ཞག་གཅིག་གམ་ཟླ་བའམ། ལོ་ལ་སོགས་པ་ཇི་ལྟར་ནུས་པ་བསྲུངས་པས་གོམས་ཏེ་སྡིག་པ་ལ་བསྐུལ་ཡང་བྱེད་མི་སྲིད་པའི་ཚེ་སྡོམ་པའི་ཚུལ་ཁྲིམས་ལ་སོགས་པ་ལེན་ནོ། ། དེ་བཞིན་དུ་བཟོད་པའང་ཉིན་རེའམ་རང་རེའི་ཉེ་དུ་ཙམ་ལ་བསྒོམས་པ་ནས་བརྩམས་ཏེ་གོང་ནས་གོང་དུ་སྤེལ་བ་དང༌། བརྩོན་འགྲུས་ཀྱང་ཉིན་ཞག་ཙམ་གྱིས་དགེ་བ་ལ་སློབ་པ་ནས་བརྩམས་ཏེ།
གོམས་ཏེ་འཕེལ་བ་དང༌། བསམ་གཏན་ཡང་ཐུན་རེ་ཙམ་ལ་སྦྱངས་པས་བསམ་གཏན་གྱི་སེམས་ཐོབ་པ་དང༌། ཤེས་རབ་ཀྱང་ཚིགས་སུ་བཅད་པ་རེ་རེ་ཙམ་གྱི་དོན་ལ་སྦྱངས་པས་གོམས་ནས་ཕྱིས་སྡེ་སྣོད་གསུམ་གྱི་དོན་ཕྱིན་ཅི་མ་ལོག་པར་ཤེས་པར་འགྱུར་གྱིས་ཁྱེད་སྐྲག་པར་མ་བྱེད་ཅིག་ཅེས་བྱ་བ་ལ་སོགས་པས་སྤྲོ་བ་བསྐྱེད་ནས་ཆོས་ལེན་དུ་འཇུག་པ་སྟེ། སྤྱོད་འཇུག་ལས། གོམས་ཏེ་སླ་བར་མི་འགྱུར་བའི། ། དངོས་དེ་གང་ཡང་ཡོད་མ་ཡིན། ། དེ་བས་གནོད་པ་ཆུང་གོམས་པས། ། གནོད་པ་ཆེན་པོའང་བཟོད་པར་བྱ། ། ཞེས་གསུངས་པ་ལྟར་རོ། ། བཞི་པ་དོན་མཐུན་པ་ནི།
གཞན་དགེ་བ་ལ་གཞུག་པའི་དོན་དུ། རང་དགེ་བ་ལ་འཇུག་པའོ། ། དཔེར་ན་སྦྱིན་པས་བསྡུས། ཆོས་བཤད། དེའི་དོན་དེ་ཉམས་སུ་ལེན་དུ་བཅུག་ཀྱང༌། ལེ་ལོ་དང་བག་མེད་པའི་སྒོ་ནས་དེ་ལ་བརྩོན་པར་མི་བྱེད་ན་དེ་གཞུག་པའི་དོན་དུ་རང་དེ་ལ་འཇུག་སྟེ། དཔེར་ན་བླ་མ་དཀོན་མཆོག་གསུམ་ལ་བསྙེན་བཀུར་བྱས་ན་བསོད་ནམས་ཆེའོ་ཞེས་བསྐུལ་བས་དེ་མི་ནུས་ཞེས་ཟེར་ན་དེ་ལྟར་ན་ང་བསྙེན་བཀུར་ཅིག་བྱེད་འདོད་ན་ཁྱོད་དེའི་གྲོགས་བྱེད་དམ་ཞེས་དྲིས་པས་འོ་ན་ང་ཡང་དེའི་གྲོགས་བྱེད་དོ་ཞེས་ཟེར་ན་འཇུག་པ་ལྟ་བུའོ། ། དེ་བཞིན་དུ་ཕ་རོལ་ཏུ་ཕྱིན་པ་ཐམས་ཅད་ལ་སྦྱར་ཏེ་དམ་པའི་ཆོས་ཉན་མི་ནུས་ཞེས་ཟེར་ན་དེ་ལྟ་ན་ང་ཉན་འོ་ན་ང་ཡང་ཉན་ཞེས་འཇུག་པར་འགྱུར་བ་ལྟ་བུའོ། ། དཔེར་ན་སྔོན་བྱང་ཆུབ་སེམས་དཔའ་སྐྲ་མཛེས་བྱ་བ་གཅིག་གྲོང་ཁྱེར་དུ་ཞུགས་པ་ན། བུད་མེད་ཞིག་བུའི་རོ་ལ་འཐམས་ཏེ་མ་ཕྲེལ་བ་མཐོང་ནས་དུར་ཁྲོད་ནས་དེ་དང་འདྲ་བའི་རོ་གཅིག་བཙལ་ཏེ་དེའི་ཕྱི་བཞིན་དུ་འབྲངས་པས་བུད་མེད་དེས་མི་གཙང་བར་མཐོང་སྟེ།
གཉིས་ཀ་གྲོས་བྱས་ཏེ་བོར་རོ་ཞེས་གསུངས་པ་ལྟར་རོ། ། འོ་ན་བསྡུ་བའི་དངོས་པོ་བཞི་དོན་ཕ་རོལ་ཏུ་ཕྱིན་པ་དྲུག་ཏུ་འདུ་བ་མ་ཡིན་ནམ་ཞེ་ན། དོན་འདུས་མོད་ཀྱི་གཙོར་རང་གི་སངས་རྒྱས་ཀྱི་ཆོས་ཡོངས་སུ་རྫོགས་པར་བྱེད་པ་ལ་ཕ་རོལ་ཏུ་ཕྱིན་པ་དྲུག་གི་སྤྱོད་པ་འབྱུང་ལ། སེམས་ཅན་གཞན་སྨིན་པ་ལ་བསྡུ་བའི་དངོས་པོའི་སྤྱོད་པས་འབྱུང་བ་མི་འགལ་ལོ། ། དེ་ན་མདོ་སྡེ་རྒྱན་ལས། སྦྱིན་མཚུངས་དེ་སྟོན་ལེན་འཇུག་དང༌། ། བདག་ཉིད་རྗེས་སུ་འཇུག་རྣམས་ཀྱིས། ། སྙན་པར་སྨྲ་དང་དོན་སྤྱོད་དང༌། ། དོན་མཐུན་ཉིད་དུ་འདོད་པ་ཡིན། ། ཞེས་གསུངས་སོ། །
གསུམ་པ་གྲངས་ངེས་པ་ནི། ཅིའི་ཕྱིར་བཞིར་གྲངས་ངེས་སྙམ་ན། གདུལ་བྱ་ལ་གནས་སྐབས་སུ་ཕན་པར་བྱ་བའི་དོན་དུ་ཟང་ཟིང་དང༌། མཐར་ཐུག་གི་ཕན་པའི་རྒྱུ་ཕ་རོལ་ཏུ་ཕྱིན་པ་དྲུག་གི་ཚིག་འཛིན་པ་དང༌། དེའི་དོན་ལ་འཇུག་པ་དང༌། དོན་དེ་ལ་ཡང་ནས་ཡང་དུ་བསྟུན་ཏེ་རྗེས་སུ་འཇུག་པར་བྱ་བའི་ཕྱིར་ལྷག་མ་གསུམ་སྟེ་བཞིར་གྲངས་ངེས་སོ། ། དེའང༌། ཕན་པར་བྱེད་པའི་ཐབས་དང་ནི། ། འཛིན་དང་འཇུག་པར་བྱེད་པ་དང༌། ། དེ་བཞིན་རྗེས་སུ་འཇུག་བྱེད་པས། །
བསྡུ་བའི་དངོས་པོ་བཞིར་བཤད་དོ། ། ཞེས་གསུངས་སོ། ། ཡང་སྣོད་དུ་རུང་བར་བྱ་བ་དང༌། མོས་པར་བྱ་བ་དང༌། བསྒྲུབ་པར་བྱ་བ་དང༌། མཐར་ཕྱིན་པར་བྱ་བའི་ཕྱིར་ཡང་བཞིར་ངེས་ཏེ། མདོ་སྡེ་རྒྱན་ལས། དང་པོ་སྣོད་འགྱུར་དངོས་པོ་སྟེ། ། གཉིས་པ་ཡིས་ནི་མོས་པ་ཡིན། ། གསུམ་པ་ཡིས་ནི་སྒྲུབ་པ་སྟེ། །
བཞི་པས་རྣམ་པར་སྦྱོང་བ་འོ། ། ཞེས་གསུངས་སོ། ། དེས་ན་དུས་གསུམ་གྱིས་བསྡུས་པའི་སེམས་ཅན་སྨིན་པར་བྱེད་པའི་ཐབས་ཐམས་ཅད་འདིར་འདུ་སྟེ། བསྡུས་དང་སྡུད་པར་འགྱུར་བ་དང༌། ། གང་དག་ད་ལྟར་སྡུད་བྱེད་པ། ། དེ་ཀུན་དེ་འདྲ་དེ་ལྟ་བས། ། འདི་ནི་སེམས་ཅན་སྨིན་བྱེད་ཐབས། ། ཞེས་གསུངས་སོ།། ༈ །།དེ་དག་གིས་སེམས་ཅན་གཞན་སྨིན་པ་བྱེད་པ་བསྡུ་བའི་དངོས་པོ་བཞི་བཤད་ནས། སྐྱོན་མེད་པ་ལ་འཇུག་པ་དང༌། །
ཞིང་ནི་ཡོངས་སུ་དག་པ་དང༌། ། ཞེས་བྱ་བའི་དོན་གཏན་ལ་དབབ་ན། སྐྱོན་མེད་པ་དང་ཞིང་དག་པ་ནི་འཕགས་པའི་ཆོས་ལ་འཇུག་པ་ཡིན་པས་ལམ་ལྔ་དང༌། ས་བཅུའི་རྣམ་གཞག་ཤེས་པར་བྱའོ། ། དེ་ལ་དང་པོ་ལམ་ལ་གཉིས་ལས། ལམ་སྤྱིའི་མཚན་ཉིད་དང༌། སོ་སོའི་རང་བཞིན་ངེས་པར་བྱ་བའོ། ། དང་པོ་ནི། རྣམ་པར་གྲོལ་བའི་ལམ་འཇུག་ངོགས་སོ། ། ཁ་ཅིག་ལམ་གྱི་ལྡོག་པ་ཕྱིན་པར་བྱེད་པ་ལ་འདོད་པ་མི་འཐད་དེ།
ལམ་བགྲོད་པར་བྱ་བའི་འཇུག་ངོགས་ལྟ་བུ་ཡིན་པ་ལ་ཕྱིན་པར་བྱེད་པ་ནི་བྱེད་པ་པོ་གང་ཟག་ལ་འཇུག་པས་མི་སྲིད་པ་ཡིན་ནོ། ། གཉིས་པ་སོ་སོའི་རང་བཞིན་ངེས་པར་བྱ་བ་ལ་ལྔ་སྟེ། ཚོགས་ལམ། སྦྱོར་ལམ། མཐོང་ལམ། བསྒོམ་ལམ། མཐར་ཕྱིན་པའི་ལམ་མོ། ། འདི་རྣམས་ལ་ཉན་ཐོས་དང༌། ཐེག་པ་ཆེན་པོའི་ལུགས་གཉིས་ལས། ཐེག་པ་ཆེན་པོའི་ལུགས་བརྗོད་ན།
ཐོག་མར་ཚོགས་ལམ་ལ་བཞི་ལས། དང་པོ་མཚན་ཉིད་ནི། རྣམ་གྲོལ་གྱི་འཇུག་ངོགས་རྣམ་པར་མི་རྟོག་པ་སྤྱིའི་ཚུལ་གྱིས་ཐོག་མར་སྒོམ་པའོ། ། གཉིས་པ་དབྱེ་ན་གསུམ་སྟེ། ཆུང་ངུ་དང་འབྲིང་དང་ཆེན་པོའོ། ། དང་པོ་ནི་དྲན་པ་ཉེར་གཞག་བཞི་བསྒོམ་པ་སྦྱོར་ལམ་ལ་འཇུག་པར་མི་ངེས་པའོ། ། གཉིས་པ་ནི། ཡང་དག་པར་སྤོང་པ་བཞི་སྒོམ་པ་སྦྱོར་ལམ་ལ་འཇུག་པའི་དུས་ངེས་པའོ། ། གསུམ་པ་ནི། རྫུ་འཕྲུལ་གྱི་རྐང་པ་བཞི་བསྒོམ་པའི་ཚེ།
དེ་ཉིད་ལ་སྦྱོར་ལམ་དྲོད་སྐྱེ་བར་ངེས་པའོ། ། གསུམ་པ་དེའི་རང་བཞིན་ངེས་པར་བྱ་བ་ལ་གསུམ་ལས། དང་པོ་གང་ཟག་གང་ལ་སྐྱེ་ན། མངོན་པ་ལ་སོགས་པ་ཐེག་པ་ཐུན་མོང་བ་ནི། གླིང་གསུམ་གྱི་སྐྱེས་པ་དང་བུད་མེད་ཁོ་ན་ལ་ཚོགས་ལམ་སྐྱེའི། འགྲོ་བ་གཞན་དང་ཟ་མ་དང་མ་ནིང་ལ་མི་སྐྱེ་བར་བཞེད་དོ། ། གཉིས་པ་ས་གང་ལ་བརྟེན་ན། སོ་སོའི་སྐྱེ་བོའི་ཚུལ་ཁྲིམས་ནི་འདོད་པའི་ས་ལ་བརྟེན་ཏོ། ། དུས་དུས་སུ་རྣལ་འབྱོར་ལ་བརྩོན་པ་ནི་བསམ་གཏན་ས་དྲུག་གམ་འདོད་པའི་ཁམས་ཀྱི་བསམ་པ་རྩེ་གཅིག་པ་ལ་བརྟེན་ཏོ། ། རྒྱུར་གྱུར་བའི་དགེ་བ་གཞན་ནི་འདོད་པའི་ས་ལ་བརྟེན་ཏོ། །
གསུམ་པ་ཡུལ་གང་ལ་དམིགས་པ་ནི་སོ་སོའི་སྐྱེ་བོའི་ཚུལ་ཁྲིམས་ལུས་ངག་གི་འཇུག་ལྡོག་ལ་དམིགས། དུས་དུས་སུ་རྣལ་འབྱོར་ལ་བརྩོན་པས་ནི་མི་སྡུག་པ་ལ་སོགས་པ་སྤྱོད་པ་རྣམ་སྦྱོང་གི་དམིགས་པའམ། དྲན་པ་ཉེར་གཞག་གི་དམིགས་པ་ལུས་ལ་སོགས་པ་ལ་དམིགས། རྒྱུར་གྱུར་བའི་དགེ་བ་གཞན་ནི་གསུང་རབ། ཚིག་དང་དོན་དུ་བྱས་པ་ལ་དམིགས་སོ། ། འགའ་ཞིག་ཚོགས་ལམ་ལ་བསྒོམས་བྱུང་གི་ཤེས་རབ་མེད་ཅེས་ཟེར་བ་མི་འཐད་དེ། ཀུན་ལས་བཏུས་ལས། གང་རྒྱུར་གྱུར་པའི་དགེ་བ་གཞན་དང་ཐོས་པ་དང་བསམ་པ་དང་སྒོམ་པ་ལས་བྱུང་བའི་ཤེས་རབ་ཀྱང་དེ་བཞིན་དུ་བསྒོམས་པས་མངོན་པར་རྟོགས་པ་དང༌། རྣམ་པར་ཐར་པར་འགྱུར་བའི་གནས་ཀྱི་སྣོད་ཉིད་དུ་འགྱུར་རོ། ། ཞེས་གསུངས་སོ། །
བཞི་པ་ངེས་ཚིག་ནི་ཚོགས་ལམ་ལ་སཾ་བྷར་ཞེས་ཟེར་ལ་སནྟན་རྒྱུན་དུ། བྷ་ཝ་སྒོམ་པ། ར་ར་ཏི་ནི་ཡང་ནས་ཡང་དུ་སྟེ་རྒྱུན་མི་འཆད་པར་ཡང་ནས་ཡང་དུ་སྒོམ་པ་ཞེས་བྱ། ལམ་ལ་མཱརྒ་སྟེ་བགྲོད་པར་བྱ་བའི་འཇུག་ངོགས་ཡིན་པས་ཚོགས་ཀྱི་ལམ་མོ། ། ཡང་ན་ཚོགས་ནི་བསོད་ནམས་དང་ཡེ་ཤེས་ཀྱི་ཚོགས། དེ་གོམས་པས་ཐར་པ་ཆ་མཐུན་གྱི་ལམ་ལ་འཇུག་པས་ཚོགས་ལམ། ཐར་པ་ནི་མྱ་ངན་ལས་འདས་པ་དེའི་ཆ་དང་མཐུན་པར་ཡིད་ལ་བྱེད་པས་ཐར་པ་ཆ་མཐུན་ནོ། ། ཉེར་ལེན་གྱི་ཕུང་པོ་ལ་ཉན་ཐོས་པས་ནད་དང་ཤུ་བ་ལ་སོགས་པ་ཉེས་དམིགས་སུ་ལྟ་བ་དང༌། ཐེག་པ་ཆེན་པོ་པས་རང་བཞིན་མེད་པར་ཤེས་པས་སུན་འབྱིན་པའི་གཉེན་པོའོ། ། སྦྱོར་ལམ་ལའང་བཞི་ལས།
དང་པོ་མཚན་ཉིད་ནི། རྣམ་གྲོལ་གྱི་འཇུག་ངོགས་ཚོགས་ལམ་གྱིས་བསྒྲུབས་པ་རྣམ་པར་མི་རྟོག་པའི་ཡེ་ཤེས་སྤྱིའི་ཚུལ་གྱིས་བསྒོམ་པའོ། ། གཉིས་པ་དབྱེ་བ་ལ་སྒོ་གསུམ་སྟེ། ཚོགས་སྦྱོར་གྱིས་དབྱེ་བ་དང༌། ཆེ་འབྲིང་གིས་དབྱེ་བ་དང༌། རྟོགས་ཚུལ་གྱིས་དབྱེ་བའོ། ། དང་པོ་ལ་གཉིས་ཏེ། ཚོགས་ཀྱང་ཡིན་ལ་སྦྱོར་བའང་ཡིན་པ་དང༌། ཚོགས་མ་ཡིན་ལ་སྦྱོར་བ་ཡིན་པའོ། ། དང་པོ་ནི།
ཚོགས་ལམ་གྱི་རྒྱུན་སྦྱོར་ལམ་ལ་ཡོད་པས་སོ། གཉིས་པ་ནི། བདེན་པ་བཞིའམ་བདག་མེད་པ་གཉིས་ལ་སྦྱོར་བས་སྦྱོར་བ་ཡིན་ལ། ཚོགས་ལམ་དངོས་མ་ཡིན་པས་ཚོགས་མ་ཡིན་པའོ། ། གཉིས་པ་ཆེན་འབྲིང་གི་སྒོ་ནས་དབྱེ་བ་ལ་གསུམ་ལས་སྦྱོར་ལམ་ཆུང་ངུ་ནི་མཐོང་ལམ་སྐྱེ་བ་དུས་ངེས་པ་མེད་པའོ། ། འབྲིང་ངེས་པ་ཡོད་པའོ། ། ཆེན་པོ་ནི་ཚེ་འདི་ལ་མཐོང་ལམ་སྐྱེ་བའོ། ། གསུམ་པ་རྟོགས་ཚུལ་གྱི་སྒོ་ནས་དབྱེ་ན་བཞི་སྟེ། དྲོད། རྩེ་མོ།
བཟོད་པ། འཇིག་རྟེན་ཆོས་མཆོག་གོ ། དེ་ལ་དྲོད་ནི་ཤིང་གཙུབ་པས་མེ་འབྱུང་བའི་སྔ་ལྟས་སུ་དྲོད་འབྱུང་བ་ལྟར། མཐོང་ལམ་མི་རྟོག་པའི་ཡེ་ཤེས་སྐྱེ་བའི་སྔ་ལྟས་སུ་གྱུར་པས་དྲོད་དོ། ། རྩེ་མོ་ནི་མུརྡྷི་ཟེར་ལ་སྒྲ་དེ་རྩེ་མོ་སྤྱི་གཙུག་ཐང་གཅིག་ཅེས་དགེ་བའི་རྩ་བ་གཡོ་བ་རྣམས་ཀྱི་རྩེ་མོའམ་སྤྱི་གཙུག་ཏུ་གྱུར་པ་སྟེ། རྩེ་མོ་ཐོབ་པ་རྩ་མི་འཆད། ། ཅེས་གསུངས་པའོ། ། རིང་དུ་མི་གནས་པས་ཐང་གཅིག་གམ་རྩེ་མོ་ཞེས་ཟེར་བ་ཡང་ཡོད་དོ། ། སྟོང་པ་ཉིད་ལ་མི་སྐྲག་པས་བཟོད་པའོ། ། འཇིག་རྟེན་པའི་ཆོས་ཀྱི་ནང་ནས་མཆོག་ཏུ་གྱུར་པས་འཇིག་རྟེན་ཆོས་མཆོག་སྟེ་མཐོང་ལམ་ཟག་མེད་ཀྱི་བདག་རྐྱེན་བྱེད་པའོ། །
ངེས་འབྱེད་བཞི་ཀ་ལ་ཆོས་བཞི་བཞི་ཡོད་པ་ལས་དྲོད་ཀྱི་དམིགས་པ་ནི་ཀུན་ལས་བཏུས་ལས། ། སོ་སོ་རང་གི་བདེན་པ་རྣམས་ལ་ཞེས་འབྱུང་བས་གཞན་གྱིས་མ་བསྟན་པར་རང་ཉིད་ཀྱིས་བསྒོམས་པའི་སྟོབས་ཀྱིས་སམ། རྟེན་གྱི་གང་ཟག་སོ་སོས་བདེན་པ་བཞི་ལ་དམིགས་པའོ། ། དེའང་རྣམ་པར་གཞག་པའི་བདེན་པ་ལ་དམིགས་པ་ཡིན་གྱི་རྣམ་པར་མ་བཞག་པའི་བདེན་པ་ལ་དམིགས་པ་ནི་མ་ཡིན་ནོ། ། རྣམ་པ་ནི་གཟུང་བ་རང་བཞིན་མེད་པར་རྟོགས་པའམ་མི་རྟོག་པ་ལ་སོགས་པ་སྣང་བ་ཐོབ་པའོ། ། ངོ་བོ་ནི་ཏིང་ངེ་འཛིན་དང་ཤེས་རབ་སྟེ། དེའང་དམིགས་པ་ལ་རྩེ་གཅིག་པ་ཏིང་ངེ་འཛིན་གྱི་དབང་པོའོ། ། གསལ་བ་སྣང་ཞིང་སྒྲོ་འདོགས་གཅོད་པ་ནི་ཤེས་རབ་ཀྱི་དབང་པོའོ། ། འདི་གཉིས་གཙོ་ཆེ་བས་སྨོས་ལ་དད་པ་དང༌། བརྩོན་འགྲུས་དང༌།
དྲན་པའི་དབང་པོ་གསུམ་པོའང་འདི་དག་གི་འཁོར་དུ་འབྱུང་ངོ༌། ། གྲོགས་ནི་དབང་པོ་དེ་དག་དང་མཚུངས་པར་ལྡན་པའི་སེམས་ཡིད་ཀྱི་རྣམ་ཤེས་དང་སེམས་ལས་བྱུང་བ་རེག་པ་ལ་སོགས་པའོ། ། རྩེ་མོའི་དམིགས་པ་ནི་སྔར་བཞིན་བདེན་པ་བཞིའོ། ། རྣམ་པ་ནི་སྣང་བ་མཆེད་པའོ། ། རང་གི་ངོ་བོ་ཏིང་ངེ་འཛིན་དང་ཤེས་རབ་བོ། ། གྲོགས་ནི་དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། བཟོད་པའི་དམིགས་པ་ནི་སྔར་དང་འདྲའོ། ། རྣམ་པ་ནི་ཕྱོགས་གཅིག་ལ་ཞུགས་པ་དང་རྗེས་སུ་སོང་བའོ། ། རང་གི་ངོ་བོ་ནི་ཏིང་ངེ་འཛིན་དང་ཤེས་རབ་བོ། ། གྲོགས་ནི་དེ་དག་དང་མཚུངས་པར་ལྡན་པའི་སེམས་དང་སེམས་བྱུང་ངོ༌། །
ཆོས་མཆོག་གི་དམིགས་པ་ནི་སྔར་བཞིན་ནོ། ། རྣམ་པ་ནི་འཛིན་པ་མེད་པར་རྟོགས་པ། རང་གི་ངོ་བོ་ཏིང་ངེ་འཛིན་དང་ཤེས་རབ། གྲོགས་ནི་དེ་དག་དང་མཚུངས་པར་ལྡན་པའི་སེམས་དང་སེམས་བྱུང་ངོ༌། ། འདི་ལ་བྱེ་བྲག་ཏུ་སྨྲ་བ་དང༌། མདོ་སྡེ་པ་ནི། ཉན་ཐོས་དང་རང་སངས་རྒྱས་ཀྱི་སྦྱོར་ལམ་ལ་དམིགས་པ་དང༌། རྣམ་པ་ཐ་དད་མི་འདོད་པས་ཀུན་ལས་བཏུས་སུའང་དམིགས་པ་རྣམས་ཐ་དད་མ་བཤད་དོ། ། ཐེག་པ་ཆེན་པོ་བ་འགའ་ཞིག ཐེག་པ་གསུམ་ཀའི་སྦྱོར་ལམ་འདི་ལྟར་འདོད་དེ་ཉན་ཐོས་ཀྱི་དྲོད་དང་རྩེ་མོས་གང་ཟག་གི་བདག་གི་གཟུང་བ་རང་བཞིན་མེད་པར་རྟོགས་ལ།
བཟོད་པ་དང་ཆོས་མཆོག་གིས་གང་ཟག་གི་བདག་གི་འཛིན་པ་རང་བཞིན་མེད་པར་རྟོགས། རང་སངས་རྒྱས་ཀྱི་དྲོད་དང་རྩེ་མོས་གང་ཟག་དང་ཆོས་ཀྱི་བདག་གི་ཕྱོགས་རེའི་གཟུང་བ་རང་བཞིན་མེད་པར་རྟོགས། བཟོད་པ་དང་ཆོས་མཆོག་གི་གང་ཟག་དང་ཆོས་ཀྱི་བདག་གི་ཕྱོགས་གཅིག་གི་འཛིན་པ་རང་བཞིན་མེད་པར་རྟོགས། བྱང་ཆུབ་སེམས་དཔའི་དྲོད་དང་རྩེ་མོས་གང་ཟག་དང་ཆོས་ཀྱི་བདག་གཉིས་ཀའི་གཟུང་བ་རང་བཞིན་མེད་པར་རྟོགས། བཟོད་པ་དང་ཆོས་མཆོག་གིས་གང་ཟག་དང་ཆོས་གཉིས་ཀའི་འཛིན་པ་རང་བཞིན་མེད་པར་རྟོགས་སོ་ཞེས་ཟེར་བ་ཡོད་ལ། འགའ་ཞིག་ཐེག་པ་ཆེན་པོ་ཐུན་མོང་མ་ཡིན་པའི་དགོངས་པ་མདོ་སྡེ་རྒྱན་གྱི་འགྲེལ་པར་བྱང་ཆུབ་སེམས་དཔའི་སྦྱོར་ལམ། ཆུ་བོ་ཚ་སྒོ་ཅན་གྱི་མདོའི་དགོངས་པ། དྲོད་སྣང་བ་ཐོབ་པའི་ཏིང་ངེ་འཛིན། རྩེ་མོ་སྣང་བ་མཆེད་པའི་ཏིང་ངེ་འཛིན། བཟོད་པ་དོན་གྱི་དེ་ཁོ་ན་ཉིད་ཀྱི་ཕྱོགས་གཅིག་ལ་ཞུགས་པའི་ཏིང་ངེ་འཛིན།
ཆོས་མཆོག་དེ་མ་ཐག་པའི་ཏིང་ངེ་འཛིན་ཞེས་བཞེད་དོ། ། འཕགས་པ་ཀླུ་སྒྲུབ་རྒྱས་འབྲིང་གསུམ་གྱི་དགོངས་པས་ཐེག་པ་གསུམ་ཀའི་སྦྱོར་ལམ་ལ་ཐབས་ཀྱི་ཁྱད་པར་དང་ངེས་འབྱེད་བཞིའི་རང་རང་གི་དམིགས་བ་གསལ་མི་གསལ་གྱི་ཁྱད་པར་མ་གཏོགས་པ་བདག་མེད་རྟོགས་པ་ལ་ཁྱད་པར་མི་བཞེད་དེ། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བསླབ་པར་བྱའོ་ཞེས་བྱ་བ་ལ་སོགས་པ་དང༌། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། ། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། ཞེས་གསུངས་པ་ལྟར་བཞེད་དོ། ། གསུམ་པ་དེའི་རང་བཞིན་ངེས་པར་བྱ་བ་ལ་གསུམ་ལས། དང་པོ་གང་ཟག་གང་ལ་སྐྱེ་ན། གླིང་གསུམ་དུ་སྐྱེས་པའི་སྐྱེས་པ་དང་བུད་མེད་དང༌།
འདོད་ཁམས་ཀྱི་ལྷ་རིགས་དྲུག་ལ་སྐྱེ་སྟེ། སྔོན་མིའི་གནས་སུ་ཚོགས་ལམ་རྒྱུད་ལ་བསྐྱེད་ནས། འདོད་ཁམས་ཀྱི་ལྷའི་རིགས་གང་དུ་སྐྱེས་ཀྱང་སྐྱེའོ། ། ཐེག་པ་ཆེན་པོ་ཐུན་མོང་མ་ཡིན་པ་འགའ་ཞིག་ལས་ནི་དུད་འགྲོའི་བྱེ་བྲག་ཀླུ་ལ་སོགས་པ་འགའ་ཞིག་ལའང་སྐྱེ་བར་བཤད་པ་མཐོང་ངོ༌། ། གཉིས་པ་ས་གང་ལ་བརྟེན་ན། བསམ་གཏན་ས་དྲུག་ལ་བརྟེན་ཏེ། བསམ་གཏན་དང་པོའི་ཉེར་བསྡོགས་མི་ལྕོགས་པ་མེད་པ་དང༌། དངོས་གཞི་དང༌། དངོས་གཞི་ཁྱད་པར་ཅན་དང༌། ལྷག་མ་བསམ་གཏན་གསུམ་གྱི་དངོས་གཞི་ལ་བརྟེན་ནོ། །
དེ་ལ་སྔར་འདོད་པའི་འདོད་ཆགས་དང་མ་བྲལ་ན་བསམ་གཏན་གྱི་ཉེར་བསྡོགས་ལ་བརྟེན་ལ། འདོད་པ་ལ་འདོད་ཆགས་དང་བྲལ་ན་དངོས་གཞི་ལ་བརྟེན་ཏོ། ། རང་སངས་རྒྱས་ཚོགས་ན་སྤྱོད་པ་ནི་བསམ་གཏན་ས་དྲུག་པོ་གང་རུང་ལ་བརྟེན་ཅིང༌། བསེ་རུ་ལྟ་བུ་ནི་བསམ་གཏན་བཞི་པའི་དངོས་གཞི་ལ་བརྟེན་ཏོ། ། བྱང་ཆུབ་སེམས་དཔའི་སྦྱོར་ལམ་ནི་བྱེ་བྲག་ཏུ་སྨྲ་བ་ན་རེ། སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་བརྟེན། ཞེས་ཟེར་བས། བསམ་གཏན་བཞི་པ་ལ་བརྟེན་པར་འདོད་ལ། ཐེག་པ་ཆེན་པོ་པ་འགའ་ཞིག་བསམ་གཏན་བཞི་པོ་གང་རུང་གི་དངོས་གཞི་ལ་བརྟེན་པར་འདོད་པའང་ཡོད་དོ། །
གསུམ་པ་གྲངས་ངེས་པ་མདོ་སྡེ་པ་ན་རེ། གཟུང་བ་རང་བཞིན་མེད་པར་རྟོགས་པ། དྲོད་རྩེ་མོ་བཟོད་པ་གསུམ། འཛིན་པ་རང་བཞིན་མེད་པར་རྟོགས་པ་ཆོས་མཆོག་སྟེ་བཞིའོ། ། དེ་ལ་གཟུང་བ་རང་བཞིན་མེད་པར་རྟོགས་པ་ལའང༌། ཆུང་ངུ་སྣང་བ་ཐོབ་པ་དྲོད། འབྲིང་སྣང་བ་མཆེད་པ་རྩེ་མོ། ཆེན་པོ་རྟོགས་པ་བརྟན་པ་བཟོད་པའོ། ། འདི་ལ་ཐེག་པ་ཆེན་པོ་པ་ཁ་ཅིག་དྲོད་དང་རྩེ་མོས་གཟུང་བ་རང་བཞིན་མེད་པར་རྟོགས་ཤིང༌། བཟོད་པ་དང་ཆོས་མཆོག་གིས་འཛིན་པ་རང་བཞིན་མེད་པར་རྟོགས་ཏེ།
དེའང་ཀུན་ནས་ཉོན་མོངས་པའི་ཕྱོགས་ཀྱི་གཟུང་བ་རང་བཞིན་མེད་པར་རྟོགས་པ་དྲོད། རྣམ་པར་བྱང་བའི་ཕྱོགས་ཀྱི་གཟུང་བ་རང་བཞིན་མེད་པར་རྟོགས་པ་རྩེ་མོ། འཛིན་པ་རང་བཞིན་མེད་པར་རྟོགས་པ་ལའང་གང་ཟག་རྫས་ཡོད་ཀྱི་རྟེན་ཅན་གྱི་འཛིན་པ་རང་བཞིན་མེད་པར་རྟོགས་པ་ནི་བཟོད་པ། སྐྱེས་བུ་བཏགས་ཡོད་ཀྱི་རྟེན་ཅན་གྱི་འཛིན་པ་རང་བཞིན་མེད་པར་རྟོགས་པ་ནི་ཆོས་མཆོག་གོ་ཞེས་བཞེད་དེ། མངོན་རྟོགས་རྒྱན་ལས། གཞི་དང་དེ་ཡི་གཉེན་པོ་ཡིས། ། གཟུང་བར་རྟོགས་པ་རྣམ་པ་གཉིས། ། རྨོངས་དང་ཕུང་སོགས་བྱེ་བྲག་གིས། ། དེ་ནི་སོ་སོར་རྣམ་པ་དགུ། ། རྫས་དང་བཏགས་པའི་རྟེན་ཅན་གྱི། །
འཛིན་པ་རྣམ་པ་གཉིས་སུ་འདོད། ། རང་དབང་བདག་སོགས་ངོ་བོ་དང༌། ། དེ་བཞིན་ཕུང་སོགས་རྟེན་སྒོ་ནས། ། ཅེས་གསུངས་པ་ལྟར་རོ། ། ངེས་འབྱེད་འདི་དག་མངོན་པ་གོང་འོག་གཉིས་ཀ་མཐུན་པར་བཟོད་པ་མ་རྟོགས་པ་གཞན་ལ་ཆེ་འབྲིང་གསུམ་དུ་ཕྱེ་བ་མེད། འཇིག་རྟེན་ཆོས་མཆོག་ལ་རྒྱུན་མི་བཞེད་དེ། མཛོད་ལས། ཇི་ལྟར་བཟོད་ཆེན་སྐད་ཅིག་མ། ། གཅིག་ཡིན་དེ་བཞིན་ཆོས་ཀྱི་མཆོག ། ཅེས་གསུངས་པས་སོ། །
དེས་ན་འདི་ལ་སྟན་གཅིག་པའི་ཏིང་ངེ་འཛིན་ཞེས་ཀྱང་བཤད་དོ། ། ཐེག་པ་ཆེན་པོ་པ་འགའ་ཞིག་ངེས་འབྱེད་ཆ་མཐུན་བཞི་ཀ་ལ་ཆེ་འབྲིང་ཆུང་གསུམ་གྱི་དབྱེ་བས་བཅུ་གཉིས་སུ་བཞེད་དོ། ། མངོན་རྟོགས་རྒྱན་ལས། ཆུང་དང་འབྲིང་དང་ཆེན་པོ་ཡིས། ། ཞེས་གསུངས་པ་ལྟར་རོ། ། དེས་ན་འཇིག་རྟེན་ཆོས་མཆོག་ལ་ཡང་རྒྱུན་ཡོད་དོ། ། ངེས་འབྱེད་ཆ་མཐུན་བཞི་པོ་དེ་བློ་གང་དུ་འདུ་ཞེ་ན། འདི་ལ་ཁ་ཅིག་རྣལ་འབྱོར་གྱི་མངོན་སུམ་ཡིན་ཏེ། བརྒྱད་སྟོང་འགྲེལ་པར། ངེས་པར་འབྱེད་པའི་ཆ་དང་མཐུན་པའི་དུས་ན་གསལ་བར་སྣང་བ་ཡོད་པར་བཤད་པས་སོ། །
རྟོག་བཅས་ཡིན་ན་གསལ་སྣང་ཡོད་པར་མི་རིགས་ཞེས་ཟེར་བ་འདི་བརྟག་སྟེ་དེའང་རྣལ་འབྱོར་གྱི་མངོན་སུམ་བཏགས་པ་བ་ཡིན་ན་མིང་ལ་མི་བརྩད། མཚན་ཉིད་པ་ཡིན་ན་མཐོང་ལམ་དུ་འགྱུར་རོ། ། གལ་ཏེ་མཐོང་ལམ་ཆོས་ཀྱི་དབྱིངས་ཀུན་ཏུ་འགྲོ་བ་མཐའ་དག་གི་མངོན་སུམ་ཡིན་ལ། སྦྱོར་ལམ་དུ་ཉི་ཚེ་བ་ཡིན་ནོ་སྙམ་ན། སྔར་མ་རྟོགས་པའི་ཆོས་ཉིད་མཐོང་ན་མཐོང་ལམ་གྱི་མཚན་ཉིད་ཞུགས་ལ། རྒྱ་ཆེ་བས་མཐོང་ལམ་དུ་འཇོག་ན་སྒོམ་ལམ་ཀྱང་མཐོང་ལམ་དུ་ཐལ་ལོ། ། དེས་ན་སྔར་མ་མཐོང་བའི་ཆོས་ཉིད་མཐོང་བས་མཐོང་ལམ་དུ་བཤད་ཀྱི་རྒྱ་ཆེ་བས་མཐོང་ལམ་དུ་བཤད་པ་མེད་དོ། ། འགའ་ཞིག་རྣལ་འབྱོར་མངོན་སུམ་སྐྱེས་པ་ལ་འཕགས་པས་མ་ཁྱབ་ཟེར་བ་ཡང་ལུང་དང་རིགས་པ་ལ་མ་འདྲིས་པར་ཟད་དོ། ། འོ་ན་གསལ་བར་སྣང་བར་བཤད་པ་དང་འགལ་ལོ་ཞེ་ན་མི་འགལ་ཏེ། གློ་བུར་བའི་རྗེས་དཔག་གིས་དུ་བ་མཐོང་བ་ན་མེ་གསལ་བར་རྟོགས་པ་ཞེས་གྲགས་པའམ།
དགེ་སློང་དེ་ཐོས་བསམ་གྱི་ཤེས་རབ་ཀྱིས་མཁས་པ་གསལ་བ་ཡིད་གཞུངས་པར་གྱུར་ཏོ་ཞེས་གསུངས་པ་ལྟ་བུ་ལ་གསལ་བའི་སྒྲ་ཆེས་གོམས་པ་ལ་འཇུག་གི་མངོན་སུམ་ནི་མ་ཡིན་ནོ། ། དེའང་མངོན་སུམ་རྟོག་བྲལ་མ་འཁྲུལ་བ་ཡིན་ལ་ངེས་འབྱེད་ཆ་མཐུན་རྟོག་བཅས་སུ་དབུས་མཐའ་ལས་བཤད་པས་སོ། ། ཁ་ཅིག་ལུང་ལ་བརྟེན་པའི་ཡིད་དཔྱོད་དུ་འདོད་པའང་མི་འཐད་དེ། ཁོ་བོ་ཅག་ཡིད་དཔྱོད་འགོག་པའི་ཕྱིར་རོ། ། འགའ་ཞིག་ཡིད་ཀྱི་མངོན་སུམ་དང་དྲན་པ་དཔྱད་པའི་ཡུལ་ཅན་དུ་འདོད་པ་ནི་རྟོག་གེ་མི་ཤེས་པར་ཟད་དོ། ། དེས་ན་རང་གི་ལུགས་ནི་ཤེས་རབ་གསུམ་གྱིས་གོམས་པར་བྱས་པའི་རང་རིག་མངོན་སུམ་ཡིན་ཏེ། དཔེར་ན་འདོད་ཆགས་ལ་སོགས་པ་གོམས་པའི་རང་རིག་བཞིན་ནོ། ། བཞི་པ་ངེས་ཚིག་ནི། སྦྱོར་ལམ་ལ་པྲ་ཡོག་མཱརྒ་ཟེར་ལ། དེའི་པྲ་ནི་པ་རམ་ཨརྠ་སྟེ་དོན་དམ་པ།
ཡོ་ག་སྦྱོར་བ་སྟེ། མཐོང་ལམ་ཆོས་ཀྱི་དབྱིངས་དོན་དམ་པ་མངོན་སུམ་དུ་མཐོང་བ་ལ་སྦྱོར་བར་བྱེད་པས་སྦྱོར་ལམ་མོ། ། མཐོང་ལམ་ལ་ཡང་བཞི་སྟེ། མཚན་ཉིད་དང༌། རབ་ཏུ་དབྱེ་བ་དང༌། རང་བཞིན་ངེས་པར་བྱ་བ་དང༌། ངེས་ཚིག་བསྟན་པའོ། ། དང་པོ་ཆོས་ཀྱི་དབྱིངས་ཀྱི་འཇུག་ངོགས་ལ་གསལ་སྣང་དང་པོར་སྐྱེས་བའོ། ། གཉིས་པ་དབྱེ་ན། ཉན་ཐོས་དང༌།
རང་སངས་རྒྱས་དང༌། བྱང་ཆུབ་སེམས་དཔའི་མཐོང་ལམ་སྟེ་གསུམ་མོ། ། གསུམ་པ་དེའི་རང་བཞིན་ངེས་པར་བྱ་བ་ལ་གཉིས་ཏེ། མཐོང་སྤང་སྤོང་བའི་ཚུལ་དང༌། མཐོང་ལམ་སྐྱེ་བའི་རྣམ་གཞག་གོ ། དང་པོ་ལ་གསུམ་ལས། སྤང་བྱའི་མཚན་ཉིད་ནི། སྤྱིར་ཉོན་མོངས་པ་ཙམ་གྱི་མཚན་ཉིད་སེམས་ཀྱི་རྒྱུན་མ་ཞི་བར་བྱེད་པ་ཡིན་ལ། མཐོང་སྤང་གི་མཚན་ཉིད་ཀུན་ཏུ་བརྟགས་པས་རབ་ཏུ་མ་ཞི་བར་བྱེད་པའོ། ། གཉིས་པ་སྤང་བྱའི་རབ་ཏུ་དབྱེ་བ་ལ་རྩ་བ་དང༌།
ཉེ་བའི་ཉོན་མོངས་པ་གཉིས་ལས། དང་པོ་སྤངས་པས་གཉིས་པ་ཤུགས་ལ་སྤོང་བའི་ཕྱིར་དང་པོ་བཤད་དོ། ། དེ་ལ་དྲུག་སྟེ། འདོད་ཆགས། ཁོང་ཁྲོ། ང་རྒྱལ། མ་རིག་པ། ཐེ་ཚོམ། ལྟ་བ་སྟེ་དྲུག་གོ ། ལྟ་བ་ལ་ལྔ་སྟེ།
འཇིག་ཚོགས་ལ་ལྟ་བ། མཐར་འཛིན་པའི་ལྟ་བ། ལྟ་བ་མཆོག་འཛིན། ཚུལ་ཁྲིམས་དང་བརྟུལ་ཞུགས་མཆོག་འཛིན། ལོག་པར་ལྟ་བའོ། ། དེ་དག་སྤོང་བའི་ཚུལ་གྱིས་དབྱེ་ན། མཐོང་སྤང༌། སྒོམ་སྤང་གཉིས་ལས། དང་པོ་བྱེ་བྲག་ཏུ་སྨྲ་བའི་ལུགས། མཛོད་ལས།
དེ་དག་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ། ། འདོད་ན་སྡུག་བསྔལ་ལ་སོགས་པ། ། མཐོང་བས་རིམ་བཞིན་སྤོང་བར་བྱེད། ། ཅེས་བརྒྱད་ཅུ་རྩ་བརྒྱད་དུ་འདོད་ལ། བསྡུ་བར། མཐོང་སྤང་དགུ་བཅུ་རྩ་བཞིར་བཤད་ཅིང༌། ཀུན་ལས་བཏུས་ལས། འདོད་ཁམས་ན་ཀུན་ནས་ཉོན་མོངས་པ་ལྔ། ལྟ་བས་བསྡུས་པའི་ལྔ་སྟེ།
བཅུ་པོ་བདེན་པ་བཞི་ལ་འཇུག་པས་བཞི་བཅུ་ཁམས་གོང་མ་གཉིས་ན་ཁོང་ཁྲོ་མེད་པས་དགུ། དེ་རྣམས་བདེན་པ་བཞི་ལ་ལོག་པར་འཇུག་པས་དགུ་བཞི་སུམ་ཅུ་སོ་དྲུག་སྟེ། བརྒྱ་རྩ་བཅུ་གཉིས་སུ་བཤད་དོ། ། འོ་ན་གཟུགས་མེད་ན་ལུས་ངག་མེད་པས་ལུས་ངག་གི་སྤྱོད་པ་སྡིག་པ་འདག་གྲོལ་གྱི་རྒྱུར་འཛིན་པའི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་བཞི་མི་འཐད་པས། མཐོང་སྤང་བརྒྱ་རྩ་བརྒྱད་དུ་འགྱུར་ཞེ་ན་མི་འགྱུར་ཏེ། དེས་ན་ལུས་ངག་གི་སྤྱོད་པ་འདག་གྲོལ་གྱི་རྒྱུར་འཛིན་པ་མེད་ཀྱང་ལྟ་བ་ལ་འདག་གྲོལ་གྱི་རྒྱུར་འཛིན་པ་ཡོད་པས་ཚུལ་ཁྲིམས་དང་བརྟུལ་ཞུགས་མཆོག་འཛིན་དུ་འདོགས་སོ། ། དེ་ལྟ་ན་འདིར་ལྟ་བ་མཆོག་འཛིན་དུ་མི་འགྱུར་རམ་ཞེ་ན་མི་འགྱུར་ཏེ། ལྟ་བ་མཆོག་འཛིན་གྱི་རྣམ་པ་ནི་མཆོག་དང་གཙོ་བོ་ལ་སོགས་པར་འཛིན་པ་ཡིན་ལ། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱི་རྣམ་པ་ནི། འདག་གྲོལ་ལ་སོགས་པར་འཛིན་པ་ཡིན་པས་འཛིན་སྟངས་མི་འདྲའོ། །
འོ་ན་སྡུག་བསྔལ་དང་ཀུན་འབྱུང་ཁམས་གསུམ་དུ་གཏོགས་ཀྱང་འགོག་ལམ་ཟག་མེད་དེར་མ་གཏོགས་པས་ཁམས་གསུམ་སོ་སོའི་འགོག་པ་དང༌། ལམ་ཞེས་བཞག་པ་མི་འཐད་དོ་ཞེ་ན། བསྡུ་བ་ལས། ཁམས་གསུམ་གྱི་དབང་དུ་བྱས་པ་ཡིན་ནོ་ཞེས་བཤད་དོ། ། སྤང་བྱ་སྡུག་བསྔལ་དང་ཀུན་འབྱུང་འདོད་ཁམས་ཡིན་པས་སྡུག་བསྔལ་རྒྱུ་དང་བཅས་པ་འགགས་པ་ལ་འདོད་ཁམས་ཀྱི་འགོག་པ་ཞེས་བཏགས་ཤིང༌། དེ་མངོན་སུམ་དུ་བྱེད་པའི་ཐབས་ལ་འདོད་ཁམས་ཀྱི་ལམ་དུ་བཏགས་པའོ། ། ཁམས་གོང་མ་གཉིས་ཀྱི་འགོག་པ་དང་ལམ་ཡང་དེ་བཞིན་ནོ། ། འོ་ན་ཀུན་ལས་བཏུས་ལས་མཐོང་སྤང་བརྒྱ་རྩ་བཅུ་གཉིས་སུ་བཤད་པ་དང༌། བསྡུ་བ་ལས་དགུ་བཅུ་རྩ་དགུར་བཤད་པ་དང་འགལ་ལོ་ཞེ་ན། འདི་ལ་ཁ་ཅིག་རིམ་པ་བཞིན་དུ་རྣལ་འབྱོར་སྤྱོད་པ་བ་དང༌།
མདོ་སྡེ་པའི་ལུགས་ཡིན་ཟེར་བ་དགོངས་པ་མ་ཡིན་ནོ། ། འོ་ན་ཅི་སྟེ་ཞེ་ན། རགས་པ་དང་ཕྲ་བའི་རྣམ་པར་གཞག་པ་མདོ་ཐ་དད་ཀྱི་དགོངས་པ་ཡིན་ནོ། ། གསུམ་པ་གཉེན་པོས་སྤོང་བའི་ཚུལ་ནི། ཉན་ཐོས་དག་མཛོད་ལས། འགག་པར་འགྱུར་བའི་ལམ་གྱིས་ནི། ། དེ་ཡི་སྒྲིབ་པ་རབ་ཏུ་སྤོང༌། ། ཞེས་འགག་འགྱུར་གྱི་ལམ་གྱིས་སྤོང་བར་འདོད་ལ། ཐེག་པ་ཐུན་མོང་བ་དེ་ཉིད་འདོན་པ་བསྒྱུར་ནས། སྐྱེ་བར་འགྱུར་བའི་ལམ་གྱིས་ནི། །
དེ་ཡི་སྒྲིབ་པ་རབ་ཏུ་སྤོང༌། ། ཞེས་གཉེན་པོ་སྐྱེ་འགྱུར་གྱི་ལམ་གྱིས་སྤོང་བར་འདོད་དོ། ། ཐེག་པ་ཆེན་པོ་ཐུན་མོང་མ་ཡིན་པ་ནི་དོན་དམ་པར་ན་སྤང་བྱ་དང་གཉེན་པོ་མ་གྲུབ་པས་སྐྱེ་འགག་གཉིས་ཀ་མི་འཐད་དེ། འདི་ལ་བསལ་བྱ་ཅི་ཡང་མེད། ། གཞག་པར་བྱ་བ་ཡོད་མ་ཡིན། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་བྱ་བ་དང༌། སྤྱོད་འཇུག་ལས། དེ་ལྟར་སྟོང་པའི་དངོས་རྣམས་ལ། །
ཐོབ་པ་ཅི་ཡོད་ཤོར་ཅི་ཡོད། ། ཅེས་གསུངས་པ་ལྟར་རོ། ། ཀུན་རྫོབ་ཏུ་ཡང་བརྟགས་ན་གཉེན་པོས་སྤང་བྱ་སྤོང་བར་མི་འཐད་དེ་སྤང་བྱ་ཡོད་ན་གཉེན་པོ་མེད་ལ། གཉེན་པོ་སྐྱེས་པ་ན་སྤང་བྱ་འགགས་པས་དུས་མི་མཉམ་པ་ལ་ཕྲད་པ་མེད་པའི་ཕྱིར་རོ། ། མ་བརྟག་པའི་བློ་ངོར་ཡེ་ཤེས་སྐྱེས་པ་ཉིད་ལ་སྤང་བྱ་སྤངས་པ་ཞེས་ཐ་སྙད་དུ་འདོགས་ཏེ་སྲང་མདའི་མཐོ་དམའ་བཞིན་ནོ། ། གཉིས་པ་མཐོང་ལམ་སྐྱེ་བའི་རྣམ་གཞག་ལ་བཞི་སྟེ། གང་ཟག་གང་ལ་སྐྱེ། ས་གང་ལ་བརྟེན། ཡུལ་གང་ལ་ཚུལ་ཇི་ལྟར་དུ་རྟོགས། སྐད་ཅིག་དུ་ལ་སྐྱེ་དཔྱད་པའོ། །
དང་པོ་གླིང་གསུམ་གྱི་སྐྱེས་པ་བུད་མེད་དང་འདོད་པ་ཁམས་ཀྱི་ལྷ་ལ་སྐྱེ་བ་སྟེ། དབང་པོ་རྣོ་ཞིང་སངས་རྒྱས་ཀྱི་ལུང་ཡོད་ལ་སྐྱོ་ཤས་ཆེ་བས་སོ། ། ངན་སོང་ལ་མི་སྐྱེ་སྟེ་རྣམ་པར་སྨིན་པའི་ལས་ཀྱི་སྒྲིབ་པ་ཆེན་པོས་བསྒྲིབས་པས་སོ། ། གཟུགས་དང་གཟུགས་མེད་པའི་ལྷ་ལ་ཡང་མི་སྐྱེ་སྟེ། མཛོད་ལས། མི་སྐྱོ་ལུང་ལས་འདི་རྩོམ་ཞིང༌། ། དེ་མཐར་ཕྱིན། ཞེས་འབྱུང་བའི་ཕྱིར་རོ། ། བྱང་སྒྲ་མི་སྙན་པ་ལ་ཡང་མི་སྐྱེ་སྟེ། སྐྱོ་བ་མེད་པ་ལ་སོགས་པ་ཁམས་གོང་མ་དང་ཆ་མཐུན་པའི་ཕྱིར་རོ། །
ཐེག་པ་ཆེན་པོ་ཐུན་མོང་མ་ཡིན་པ་ནས་འགྲོ་བ་གཞན་ལ་སྐྱེ་བར་བཤད་པ་ཡོད་དོ། ། གཉིས་པ་ས་གང་ལ་བརྟེན་པ་ལ་གསུམ་ལས། ཉན་ཐོས་ཀྱི་མཐོང་ལམ་བསམ་གཏན་ས་དྲུག་གང་རུང་ལ་བརྟེན་ཏེ་དེ་ལའང་ཆགས་བྲལ་སྔོན་དུ་མ་སོང་ན་བསམ་གཏན་དང་པོའི་ཉེར་བསྡོགས་ལ་བརྟེན་ལ། སྔོན་དུ་སོང་ན་ནི་བསམ་གཏན་གྱི་དངོས་གཞི་ལ་བརྟེན་ཏོ། ། འདོད་པའི་ས་ལ་མི་བརྟེན་ཏེ་མཐོང་ལམ་ཞི་གནས་ལྷག་མཐོང་མཚུངས་པར་ལྡན་པ་ཡིན་ལ། འདོད་པའི་ས་ནི་ཞི་གནས་ཤས་ཆུང་ཞིང་རྣམ་པར་གཡེང་བ་ཤས་ཆེ་བས་སོ། ། ལྷག་མཐོང་ཤས་ཆུང་བས་གཟུགས་མེད་ལ་ཡང་མི་བརྟེན་ཏོ། ། བསམ་གཏན་གཉིས་པའི་ཉེར་བསྡོགས་ལ་སོགས་པ་ལ་འབད་ན་སྐྱེད་དུ་རུང་མོད་ཀྱི་ཞི་གནས་ཤས་ཆུང་བས་བསྐྱེད་དཀའ་འོ། ། དེ་ལྟར་ན་བསམ་གཏན་དང་པོའི་ཉེ་བསྡོགས་ལའང་མཚུངས་སོ་སྙམ་ན། མཐོང་ལམ་སྐྱེ་བ་བསམ་གཏན་གྱི་དངོས་གཞིའི་སེམས་ལ་བརྟེན་དགོས་ལ།
དངོས་གཞི་མ་ཐོབ་ན་དང་པོའི་ཉེ་བསྡོགས་ཁོ་ན་སླ་བའི་ཕྱིར་རོ། ། གཉིས་པའི་ཉེར་བསྡོགས་ལ་མི་བརྟེན་ཏེ། དེ་བས་སླ་བའི་དང་པོའི་དངོས་གཞི་ལ་བརྟེན་པས་ཆོག་པས་སོ། ། ཉན་ཐོས་ཀྱི་རྒྱུན་ཞུགས་དང་ཕྱིར་འོང་དང་ཕྱིར་མི་འོང་གི་མཐོང་ལམ་ས་གང་ལ་བརྟེན་པ་ནི་ཡི་གེ་མངས་ཀྱིས་དོགས་པས་མ་བྲིས་སོ། ། གཉིས་པ་རང་སངས་རྒྱས་ཀྱིས་གང་ལ་བརྟེན་པ་ནི། ཚོགས་ན་སྤྱོད་པ་བསམ་གཏན་དྲུག་གང་རུང་ལ་བརྟེན་ལ། བསེ་རུ་ལྟ་བུ་ནི་བསམ་གཏན་བཞི་པའི་དངོས་གཞི་ལ་བརྟེན་ཏོ། ། འོ་ན་བསེ་རུ་ལྟ་བུ་དེ་ཤི་ནས་འདོད་ཁམས་ཁོ་ནར་སྐྱེ་བ་མི་རིགས་ཏེ། བསམ་གཏན་གསུམ་པ་མན་ཆད་ཀྱི་ཉོན་མོངས་པ་སྤང་བའི་ཕྱིར་རོ་ཞེ་ན། ལས་ཀྱིས་མི་སྐྱེ་ཡང་སྨོན་ལམ་གྱིས་སྐྱེ་བ་ཡིན་ནོ། །
གསུམ་པ་བྱང་ཆུབ་སེམས་དཔའི་མཐོང་ལམ་བསམ་གཏན་བཞི་པ་ཤིན་ཏུ་དག་པ་ལ་བརྟེན་ཏོ། ། ཉེར་བསྡོགས་ལ་མི་བརྟེན་ཏེ། དེའི་གོང་དུ་ཆོས་ཀྱི་རྒྱུན་གྱི་ཏིང་ངེ་འཛིན་ཐོབ་པས་སོ། ། གསུམ་པ་ཡུལ་གང་ལ་ཚུལ་ཇི་ལྟར་རྟོགས་པ་ནི། ཐེག་པ་ཐུན་མོང་བ་ནི་ཉན་ཐོས་ཡུལ་བདེན་པ་བཞི་ལ་གང་ཟག་གི་བདག་མེད་རྟོགས་ཏེ། དེའང་རྣམ་པར་གཞག་པའི་བདེན་པ་ལ་དམིགས་པ་མ་ཡིན་གྱི་རྣམ་པར་མ་གཞག་པའི་བདེན་པ་ཞེས་བྱ་བ་རང་གི་མཚན་ཉིད་ལ་དམིགས་པའོ། ། རང་སངས་རྒྱས་ཀྱིས་གང་ཟག་གི་བདག་དང་ཆོས་ཀྱི་བདག་གི་གཟུང་བ་རང་བཞིན་མེད་པར་རྟོགས། བྱང་ཆུབ་སེམས་དཔས་བདག་མེད་གཉིས་ཀ་རྟོགས་སོ། ། འདི་ལ་ཆོས་མངོན་པ་ལས། སོ་སོར་རང་རང་ལ་སེམས་ཅན་གྱི་བརྡ་གསལ་བ་དང༌།
ཆོས་ཀྱི་བརྡ་གསལ་བ་དང༌། ཐམས་ཅད་དུ་གཉིས་ཀའི་བརྡ་གསལ་བ་གསུམ་གསུངས་ཏེ། བསྡུ་བ་ལས། འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་དགེ་བའི་རྩ་བ་མཐར་ཐུག་པའི་རྗེས་ལ་སོ་སོའི་བདག་ཉིད་ལ་སེམས་ཅན་གྱི་བརྡ་གསལ་བ་ལ་དམིགས་ཤིང་མཐོང་བས་སྤང་བར་བྱ་བའི་ཕྱོགས་དང་མཐུན་པའི་གནས་ངན་ལེན་ཆུང་ངུ་དང་བྲལ་བའི་སེམས་དང་པོ་སྐྱེའོ། ། དེའི་རྗེས་ལ་སོ་སོའི་བདག་ཉིད་ལ་ཆོས་ཀྱི་བརྡ་གསལ་བ་ལ་དམིགས་ཤིང་མཐོང་བས་སྤང་བར་བྱ་བའི་ཕྱོགས་དང་མཐུན་པའི་གནས་ངན་ལེན་འབྲིང་དང་བྲལ་བའི་སེམས་གཉིས་པ་སྐྱེའོ། ། དེའི་རྗེས་ལ་ཆོས་ཐམས་ཅད་ཀྱི་བརྡ་གསལ་བ་ལ་དམིགས་ཤིང༌། མཐོང་བས་སྤང་བར་བྱ་བའི་ཕྱོགས་དང་མཐུན་པའི་གནས་ངན་ལེན་ཆེན་པོ་དང་བྲལ་བའི་སེམས་གསུམ་པ་སྐྱེ་སྟེ། དེ་ལྟར་ན་དེ་དག་ནི་མཐོང་བའི་ལམ་ཡིན་ནོ། ། བརྡ་གསལ་བ་གསུམ་པོ་འདི་ཐེག་པ་ཐུན་མོང་གི་མཐོང་ལམ་སྐད་ཅིག་བཅུ་དྲུག་ལ་ཆེ་འབྲིང་གིས་ཕྱེ་བའི་ལུགས་ཡིན་ནོ། ། ཐེག་པ་ཆེན་པོ་ཐུན་མོང་མ་ཡིན་པ་འགའ་ཞིག་ནི།
ཡུམ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ་ཞེས་བྱ་བ་ལ་སོགས་པའི་རྗེས་སུ་འབྲངས་ནས་སློབ་དཔོན་འཕགས་པ་ཡབ་སྲས་ནི། རིགས་ཅན་གསུམ་ཀས་བདག་མེད་རྟོགས་པ་ལ་ཁྱད་པར་མི་བཞེད་དོ། ། བཞི་པ་སྐད་ཅིག་དུ་ལས་སྐྱེ་བ་ལ་གཉིས་ཏེ། ཐེག་པ་ཐུན་མོང་པ་དང༌། ཐུན་མོང་མ་ཡིན་པའི་ལུགས་སོ། ། དང་པོ་ནི། མཛོད་ལས། དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། །
བཅུ་དྲུག་པ་ལ་དེ་འབྲས་གནས། ། ཞེས་གསུངས་པས་བྱེ་བྲག་ཏུ་སྨྲ་བ་ནི། བདེན་པ་བཞི་ལ་སྡུག་བསྔལ་ལ་ཆོས་ཤེས་པའི་བཟོད་པ་དང༌། སྡུག་བསྔལ་ལ་ཆོས་ཤེས་པ་དང༌། སྡུག་བསྔལ་ལ་རྗེས་སུ་ཤེས་པའི་བཟོད་པ་དང༌། སྡུག་བསྔལ་ལ་རྗེས་སུ་ཤེས་པ་སྟེ་བཞི་དང༌། བདེན་པ་ལྷག་མ་གསུམ་ལའང་དེ་བཞིན་དུ་སྦྱོར་བས་སྐད་ཅིག་བཅུ་དྲུག་ཏུ་སྐྱེ་བར་འདོད་ལ། དེའང༌། བཟོད་དང་ཤེས་ལ་གོ་རིམ་བཞིན། ། བར་ཆད་མེད་དང་རྣམ་གྲོལ་ལམ། །
ཞེས་གསུངས་པས། བཟོད་པ་རྣམས་བར་ཆད་མེད་པའི་ལམ། ཆོས་ཤེས་པ་ནི་རྣམ་པར་གྲོལ་བའི་ལམ་མོ། ། ཡང་སྡེ་པ་འགའ་ཞིག་བརྒྱད་དང་བཞི་ལ་སོགས་པར་སྐྱེ་བར་འདོད་ལ། གནས་བརྟན་པ་དང༌། ཕལ་ཆེན་བ་སྐད་ཅིག་གཅིག་ཏུ་སྐྱེ་བར་འདོད་ཅིང༌། ཐེག་པ་ཆེན་པོ་འགའ་ཞིག་ཀྱང་བཅུ་དྲུག་ནས་གཅིག་གི་བར་ཅི་རིགས་པར་སྐྱེ་བར་འདོད་དོ། ། གཉིས་པ་ཐེག་པ་ཐུན་མོང་མ་ཡིན་པ་ནི། མདོ་ལས། བྱང་ཆུབ་སེམས་དཔའི་མི་སྐྱེ་བའི་ཆོས་ལ་བཟོད་པ་ཐོབ་པ་ཞེས་གསུངས་པས།
དོན་དམ་པར་མཐོང་བའི་ལམ་སྐྱེ་བར་མི་བཞེད་དེ། མདོ་ལས། སྐྱེ་བ་མེད་པ་བདེན་པ་གཅིག་ཡིན་ན། ། དེ་ལ་ཁ་ཅིག་བདེན་པ་བཞིས་ཞེས་ཟེར། ། བྱང་ཆུབ་སྙིང་པོར་འདུག་ནས་བདེན་གཅིག་ཀྱང༌། ། གྲུབ་པར་མ་མཐོང་བཞི་ལྟ་ག་ལ་ཞིག ། ཅེས་གསུངས་པ་དང༌། རིགས་པ་དྲུག་ཅུ་པ་ལས། གལ་ཏེ་ཆོས་ཤེས་འཇུག་ཐོགས་སུ། ། འདི་ལ་བྱེ་བྲག་ཡོད་ན་ནི། །
ཤིན་ཏུ་ཕྲ་བའི་དངོས་ལ་ཡང༌། ། གང་གི་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་སྐྱེས་པ་དེ་མ་མཐོང༌། ། ཞེས་གསུངས་པས་སོ། ། དེ་ལྟར་ན་མདོ་ལས། མཐོང་ལམ་སྐད་ཅིག་གཅིག་དང་བཅུ་དྲུག་ལ་སོགས་པར་སྐྱེ་བར་བཤད་པ་དང་འགལ་ལོ་ཞེ་ན། དེ་ནི་དངོས་པོར་སྨྲ་བ་རྣམས་རྗེས་སུ་གཟུང་བའི་ཕྱིར་དགོངས་པ་ཡིན་ཏེ། དེ་ལ་དགོངས་གཞི་རྟེན་ཅིང་འབྲེལ་བར་འབྱུང་བ། དགོས་པ་དངོས་པོ་ལ་མངོན་པར་ཞེན་པ་རྣམས་གཞུག་པ།
དངོས་ལ་གནོད་བྱེད་ནི་རྩ་བའི་ཤེས་རབ་ལས། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་གསུངས་པ་ལྟར། མུ་བཞིའི་སྐྱེ་བ་བཀག་པས་ཁེགས་སོ། ། གཞན་ཡང་མཐོང་ལམ་སྐད་ཅིག་དུ་ལ་སྐྱེ་དཔྱོད་ན་དུ་ལ་འཇིག་པའང་དཔྱོད་དགོས་པ་ཧ་ཅང་ཐལ་ཏེ། ། རྩ་བའི་ཤེས་རབ་ལས། འབྱུང་བ་དང་ནི་འཇིག་པ་དག །
ཡོད་དོ་སྙམ་དུ་ཁྱོད་སེམས་ན། ། འབྱུང་བ་དང་ནི་འཇིག་པ་དག ། གཏི་མུག་གཉིད་ཀྱིས་བསླད་པ་ཡིན། ། ཞེས་གསུངས་པ་ལྟར་རོ། ། གལ་ཏེ་བརྟེན་ནས་སྐྱེས་པ་ཉིད་སྐྱེ་བ་མ་ཡིན་ནམ་ཞེ་ན་མ་ཡིན་ཏེ། མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་དེ་བག་ཡོད་ཡིན། །
ཞེས་གསུངས་ལ། སློབ་དཔོན་འཕགས་པས་ཀྱང༌། འདི་བརྟེན་འདི་འབྱུང་ཞེས་བྱ་བའི། ། འཇིག་རྟེན་ཚུལ་འདི་འགོག་མི་མཛད། ། རྟེན་འབྱུང་གང་དེ་རང་བཞིན་མེད། ། དེ་ལ་ཡོད་ཅེས་ཇི་ལྟར་ངེས། ། ཞེས་བྱ་བ་དང༌། གང་ཕྱིར་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་པ། ། དེ་ཕྱིར་སྟོང་ཉིད་མ་ཡིན་པའི། །
དངོས་འགའང་ཡོད་པ་མ་ཡིན་ནོ། ། ཞེས་བྱ་བ་ལ་སོགས་པ་རྒྱས་པར་གསུངས་པས། ཆོས་ཐམས་ཅད་སྐྱེ་བ་མེད་པ་ཡིན་ནོ། ། བཞི་པ་ངེས་པའི་ཚིག་ནི། དརྴན་མཱརྒ་ཞེས་བྱ་སྟེ། སྔར་མ་མཐོང་བའི་ཆོས་ཀྱི་དབྱིངས་མཐོང་བས་མཐོང་བ། ཐར་པའི་འཇུག་ངོགས་ཡིན་པས་ལམ་མོ། ། ནི་ར་ཤྲ་ཝ་ལ་སོགས་པའི་སྒྲ་ལས་དྲངས་ན། ཟག་པ་དངོས་ཀྱི་གཉེན་པོར་གྱུར་པས་ཟག་པ་མེད་པའི་བདེ་བ་དང༌། མཐོང་སྤང་གི་ཉོན་མོངས་པ་རྩ་བ་ནས་སྤོང་བར་བྱེད་པས་སྤོང་བའི་གཉེན་པོའོ། །
འཕགས་པའི་ཆོས་ཀྱི་ཐོག་མ་ཡིན་པས། འཇིག་རྟེན་ལས་འདས་པའི་སེམས་དང་པོ་བསྐྱེད་པའོ། ། མཐོང་བའི་ལམ་མོ། ། སྒོམ་ལམ་ལ་ཡང་མཚན་ཉིད་དང༌། རབ་ཏུ་དབྱེ་བ་དང༌། ངེས་ཚིག་བསྟན་པ་གསུམ་ལས། དང་པོ་མཚན་ཉིད་ནི། ཏིང་ངེ་འཛིན་ཁྱད་པར་ཅན་གྱི་འཇུག་ངོགས་ལ་གོམས་པར་བྱེད་པའོ། ། གཉིས་པ་དབྱེ་བ་ལ་གཉིས་ཏེ། འཇིག་རྟེན་དང་འཇིག་རྟེན་ལས་འདས་པའི་སྒོམ་ལམ་མོ། །
དང་པོ་ལའང་གཉིས་ལས། མཚན་ཉིད་ནི། བསམ་གཏན་གྱི་ཉེར་བསྡོགས་ལ་བརྟེན་ནས་ཁམས་གོང་མའི་འཇུག་ངོགས་ལ་གོམས་པར་བྱེད་པའི་ཏིང་ངེ་འཛིན་ཏོ། ། གཉིས་པ་དེའི་རང་བཞིན་ངེས་པར་བྱ་བ་ལ་བཞི་སྟེ། གང་ཟག་གང་ལ་སྐྱེ་པ། ས་གང་ལ་བརྟེན་པ། ཡིད་ལ་བྱེད་པའི་ཚུལ། བྱེད་ལས་གང་ཡིན་པའོ། ། དང་པོ་གང་ཟག་ནི། གླིང་གསུམ་གྱི་སྐྱེས་པ་བུད་མེད་དང༌།
འདོད་པ་ཁམས་ཀྱི་ལྷ་རིགས་དྲུག ཁམས་གོང་མའི་ལྷ་གསུམ་མ་གཏོགས་པ་དེ་རྣམས་ལ་སྐྱེ་སྟེ། བསོད་ནམས་ཀྱི་རྟེན་ཡིན་པའི་ཕྱིར་རོ། ། ངན་སོང་གསུམ། བྱང་སྒྲ་མི་སྙན་པ། ཟ་མ་མ་ནིང༌། གཟུགས་ཁམས་ཀྱི་འདུ་ཤེས་མེད་པ་བ་རྣམས་ལ་མི་སྐྱེ་སྟེ། སྒྲིབ་པ་ཤས་ཆེ་བའི་ཕྱིར་རོ། ། གཟུགས་ཁམས་ཀྱི་ཚངས་པ་ཆེན་པོ་ལ་མི་སྐྱེ་སྟེ། ཕྱིན་ཅི་ལོག་གི་ལྟ་བའི་རྟེན་ཡིན་པའི་ཕྱིར་དང༌།
གཙོ་བོ་གཅིག་ཏུ་ཟད་པའི་ཕྱིར་རོ། ། ཁམས་གོང་མ་ལ་ཞི་བར་ལྟས་ས་མེད་ཅིང་སེམས་མི་གསལ་བས་གཟུགས་མེད་ཀྱི་སྲིད་རྩེ་ལའང་མི་སྐྱེའོ། ། གཉིས་པ་ས་གང་ལ་བརྟེན་པ་ནི། གཟུགས་དང༌། གཟུགས་མེད་ཀྱི་བསམ་གཏན་དང་སྙོམས་འཇུག་བརྒྱད་ལ་བརྟེན་ཏོ། ། གསུམ་པ་ཡིད་ལ་བྱེད་པའི་ཚུལ་ལ་གསུམ་སྟེ། བསམ་གཏན་གྱི་ཉེར་བསྡོགས་དང༌། དངོས་གཞི་དང༌། དེ་དག་གི་རབ་ཏུ་དབྱེ་བའོ། ། དང་པོ་ནི།
ཡིད་ལ་བྱེད་པ་བདུན་ཏེ། མཚན་ཉིད་རབ་ཏུ་བྱེད་པའི་ཡིད་ལ་བྱེད་པ། མོས་པ་ལས་བྱུང་བ། རབ་ཏུ་དབེན་པ། དགའ་བ་སྡུད་པ། དཔྱོད་པ་བ། སྦྱོར་བའི་མཐའ་པ། སྦྱོར་བའི་མཐའི་འབྲས་བུ་ཡིད་ལ་བྱེད་པའོ། ། དང་པོ་ནི། འདོད་ཁམས་ཀྱི་སེམས་ཉོན་མོངས་པ་མང༌།
དེས་དཀྲུགས་པས་སེམས་སྡུག དེའི་སྟོབས་ཀྱིས་ཚེ་ཐུང༌། ཁམས་གོང་མ་དེ་ལས་བཟློག་བར་འདོད་ཁམས་ཀྱི་ཐོས་བསམ་གྱི་ཤེས་རབ་ཀྱིས་ཤེས་པས་སེམས་ཤིན་ཏུ་སྦྱངས་ཏེ། བསམ་གཏན་དང་པོའི་ཏིང་ངེ་འཛིན་སྐྱེ། དེས་འདོད་པ་ཁམས་ཀྱི་སེམས་རགས་པ་དང༌། བསམ་གཏན་དང་པོའི་སེམས་ཞི་བར་རིག་པ་ཡིན་ནོ། ། གཉིས་པ་མོས་པ་ལས་བྱུང་བ་ནི། སྔ་མ་ལྟར་སྦྱང་བ་བས་བསྒོམས་བྱུང་གི་ཤེས་རབ་ཀྱིས་ཐོས་བསམ་ལས་འདས་པའི་བསམ་གཏན་དང་པོའི་ཏིང་ངེ་འཛིན་རྐྱང་པ་སྐྱེའོ། ། གསུམ་པ་རབ་ཏུ་དབྱེ་བ་ནི། ཡང་སྔ་མ་བཞིན་དུ་བསྒོམས་པས་འདོད་ཁམས་ཀྱི་སྒོམ་སྤང་ཆེན་པོ་སྤོང་བའི་གཉེན་པོ་སྐྱེས་ནས།
འདོད་ཁམས་ཀྱི་ཉོན་མོངས་པ་མངོན་གྱུར་སྤོང་བའོ། ། བཞི་པ་དགའ་བ་སྡུད་པ་ནི། རབ་ཏུ་དབེན་པ་ལས་བྱུང་བའི་དགའ་བ་དང༌། བདེ་བ་ཆུང་ངུས་རགས་པ་སྤོང་བ་ལ་དགའ་ཞིང་དེ་ལ་ཕན་ཡོན་དུ་མཐོང་ནས་དུས་དུས་སུ་དད་པ་ཆེན་པོ་ཡིད་ལ་བྱེད་པ་སྟེ། དེ་ནི་ཉོན་མོངས་པ་འབྲིང་སྤོང་བར་བྱེད་པའི་གཉེན་པོའོ། ། ལྔ་པ་དཔྱོད་པ་ནི། དེ་ལྟར་གཉེན་པོས་ཉོན་མོངས་པ་ཕལ་ཆེར་སྤངས་པས། ཐམས་ཅད་སྤངས་སམ་སྙམ་པའི་བློ་སྐྱེ་སྟེ་སླར་ཉོན་མོངས་པ་སྐྱེ་མི་སྐྱེ་བརྟག་པའི་ཕྱིར་ཉོན་མོངས་པ་སྐྱེ་བ་དང་མཐུན་པའི་སྤྱོད་པ་ཡིད་ལ་བྱེད་པའོ། ། དྲུག་པ་སྦྱོར་བའི་མཐའ་པ་ནི། དེ་ལྟར་བརྟགས་པས་ཉོན་མོངས་པ་སྐྱེ་བར་མཐོང་སྟེ།
སྔར་བཞིན་ཞི་རགས་ཀྱི་རྣམ་པར་བསྒོམས་པས་ཉོན་མོངས་པ་ཆུང་ངུའི་གཉེན་པོ་རྒྱུད་ལ་སྐྱེས་པའོ། ། བདུན་པ་སྦྱོར་བའི་མཐའི་འབྲས་བུ་ཡིད་ལ་བྱེད་པ་ནི། དེའི་རྗེས་ལ་བསྒོམས་པ་དེ་ཐམས་ཅད་ཀྱི་འབྲས་བུ་ཉམས་སུ་མྱོང་བ་ཡིད་ལ་བྱེད་པའོ། ། བསམ་གཏན་དང་པོ་ཇི་ལྟ་བར་གཉིས་པ་ནས་སྲིད་རྩེའི་བར་དུ་ཡིད་ལ་བྱེད་པ་བདུན་གྱིས་འཐོབ་པར་འགྱུར་རོ། ། དེའང་བསམ་གཏན་བཞི་པ་ཟག་བཅས་ཟག་མེད་སྤེལ་མར་བསྒོམས་པས། འཕགས་པའི་གནས་ལྔར་སྐྱེ་བར་འགྱུར་རོ། ། དེ་ལ་ཡང་མཚན་ཉིད་རབ་ཏུ་རིག་པ་དང་མོས་པ་ལས་བྱུང་བ་གཉིས་སྦྱོར་ལམ། རབ་ཏུ་དབེན་པ་དང་དགའ་བ་སྡུད་པ་དང༌། སྦྱོར་བའི་མཐའ་པ་གསུམ་བར་ཆད་མེད་པའི་ལམ། དཔྱོད་པ་བ་ནི་ཁྱད་པར་གྱི་ལམ།
སྦྱོར་བའི་མཐའི་འབྲས་བུ་ཡིད་ལ་བྱེད་པ་རྣམ་པར་གྲོལ་བའི་ལམ་མོ། ། དེའི་ནང་ནས་ལམ་ཆུང་ངུ་ནི་ཉོན་མོངས་ཆེན་པོའི་གཉེན་པོ། རབ་ཏུ་དབེན་པ་ལམ་འབྲིང་པོ་ཉོན་མོངས་པ་འབྲིང་གི་གཉེན་པོ་དགའ་བ་སྡུད་པ། ལམ་ཆེན་པོ་ནི་ཉོན་མོངས་པ་ཆུང་ངུའི་གཉེན་པོ་སྦྱོར་བའི་མཐའ་པའོ། ། གཉིས་པ་བསམ་གཏན་གྱི་དངོས་གཞི་ལ་བརྒྱད་དེ། གཟུགས་ཁམས་བསམ་གཏན་བཞི་དང༌། གཟུགས་མེད་སྐྱེ་མཆེད་མུ་བཞིའོ། ། དེ་ལ་གཟུགས་ཁམས་ཀྱི་བསམ་གཏན་དང་པོ་ལ། དངོས་གཞི་ཙམ་པོ་བ་དང༌། དངོས་གཞི་ཁྱད་པར་ཅན་གཉིས་ལས།
དངོས་གཞི་ཙམ་པོ་བ་ནི། རྟོག་པ་དང་བཅས་པ་དཔྱོད་པ་དང་བཅས་པ་དང་དབེན་པ་ལས་སྐྱེས་པའི་དགའ་བ་དང་བདེ་བ་ཅན་ཞེས་གསུངས་པའོ། ། དངོས་གཞི་ཁྱད་པར་ཅན་ནི་རྟོག་པ་མེད་ལ། དཔྱོད་པ་ཙམ་གྱི་ཏིང་ངེ་འཛིན་ཏོ། ། བསམ་གཏན་གཉིས་པ་ནི། དགའ་བདེ་དང་བཅས་པའི་ཏིང་ངེ་འཛིན་ཏོ། བསམ་གཏན་གསུམ་པ་ནི། དགའ་བ་མེད་ལ་བདེ་བ་ཙམ་གྱི་ཏིང་ངེ་འཛིན་ཏོ། ། བསམ་གཏན་བཞི་པ་ནི། དགའ་བ་ཡང་མེད་བདེ་བ་ཡང་མེད་པ་བཏང་སྙོམས་ཡོངས་སུ་དག་པའི་ཏིང་ངེ་འཛིན་ཏོ། །
འདི་དག་ཀྱང་ཟག་པ་དང་བཅས་པའི་ཕྱིར་འཇིག་རྟེན་པའོ། ། གཟུགས་མེད་ཀྱི་སྐྱེ་མཆེད་མུ་བཞི་ལས། ནམ་མཁའ་མཐའ་ཡས་སྐྱེ་མཆེད་ནི། རྒྱུ་སྙོམས་པར་འཇུག་པའི་བསམ་གཏན་དེ་ཡང་ཁྱད་པར་གྱི་ལམ་སྒོམ་པའི་དུས་ན་ཆོས་ཐམས་ཅད་ནམ་མཁའ་ཙམ་སྟེ་དེ་ཡང་མཐའ་ཡས་པར་བསྒོམ་པའོ། ། རྣམ་ཤེས་མཐའ་ཡས་སྐྱེ་མཆེད་ལ་སོགས་པའང་དེ་བཞིན་ནོ། ། འདི་རྣམས་ཀྱང་སྲེད་པ་དང་ལྟ་བ་ལ་སོགས་པ་ལ་བསྟེན་ནས་ཀུན་ནས་ཉོན་མོངས་པའི་བསམ་གཏན་ཡིན་ལ། ཡང་དག་པའི་བསམ་གཏན་བཞི་དང༌། གཟུགས་མེད་པ་བཞི་ལ་ཀུན་ནས་དཀྲིས་པའི་ཉོན་མོངས་པ་ཀུན་ཏུ་རྒྱུའི་དྲི་མ་དང་བྲལ་ན་རྣམ་པར་བྱང་བའི་བསམ་གཏན་ཞེས་བྱ་སྟེ་དགེ་བ་ཡིན་པའི་ཕྱིར་རོ། ། འདི་དག་རྒྱས་པར་གཞུང་གཞན་དུ་ཤེས་པར་བྱའོ། ། གསུམ་པ་དེ་དག་གི་རབ་ཏུ་དབྱེ་བ་ལ་ངོ་བོ་དང༌།
སྤང་བྱ་དང༌། རྒྱུ་འབྲས་ཀྱི་སྒོ་ནས་དབྱེ་བ་གསུམ་ལས། དང་པོ་ངོ་བོའི་སྒོ་ནས་དབྱེ་ན་ཆ་མཐུན་བཞི་སྟེ། ཉམས་པ་དང༌། གནས་པ་དང༌། ཁྱད་པར་དང༌། ངེས་པར་འབྱེད་པའི་ཆ་དང་མཐུན་པའི་བསམ་གཏན་ནོ། ། འདི་དག་གི་དོན་ཉན་ཐོས་རྣམས་དང་པོ་ནི་ས་འོག་མ་དང་མཐུན། གཉིས་པ་རང་ས་དང་མཐུན། གསུམ་པ་ས་གོང་མ་དང་མཐུན།
བཞི་པ་ལམ་གྱི་རྟེན་དུ་གྱུར་པའོ་ཞེས་ཟེར། སེམས་ཙམ་པ་ནི་དང་པོ་བསམ་གཏན་གྱི་ཏིང་ངེ་འཛིན་ལས་མ་ཉམས་པ་ལ་ཉོན་མོངས་པ་ཤས་ཆེ་བ། གཉིས་པ་ནི་ཉམས་པ་དང་འཕེལ་བ་གཉིས་ཀ་མེད་པ། གསུམ་པ་ནི་མངོན་པར་ཤེས་པ་ལ་སོགས་པ་ཡོན་ཏན་ཁྱད་པར་ཅན་གྱི་རྟེན་བྱེད་པ། བཞི་པ་ནི་འཕགས་པའི་ལམ་གྱི་རྟེན་དུ་རུང་བའོ་ཞེས་འདོད་དོ། ། འདི་དག་སྦྱོར་བའི་ལམ་དང་བར་ཆད་མེད་པ་ལ་སོགས་པ་བཞི་དང་སྦྱར་བར་བྱའོ། ། གཉིས་པ་སྤང་བྱ་སྤོང་བའི་སྒོ་ནས་དབྱེ་ན། སྲིད་རྩེ་མ་གཏོགས་པ། ས་བརྒྱད་ལ་ཆེ་འབྲིང་གི་བྱེ་བྲག་གིས་དགུ་དགུར་ཕྱེ་བས་བདུན་ཅུ་རྩ་གཉིས་སོ། ། གསུམ་པ་རྒྱུ་འབྲས་ཀྱིས་དབྱེ་ན་གཉིས་ཏེ།
རྒྱུ་སྙོམས་འཇུག་གིས་བསམ་གཏན་དང༌། འབྲས་བུ་སྐྱེ་བའི་བསམ་གཏན་ནོ། ། དང་པོ་ནི། བསམ་གཏན་དང་པོའི་སྙོམས་འཇུག་བདུན་ལ་དེའི་ཡོན་ཏན་དྲན་པའི་གུས་པ་དང༌། རྟག་ཏུ་ཡིད་ལ་བྱེད་པའི་སྦྱོར་བ་རྒྱུན་དུ་བསྒོམ་པའོ། ། དེའང་ཆེ་འབྲིང་གསུམ་སྟེ། གཉིས་ཀ་དང་མི་ལྡན་པ་ཆུང་ངུ༌། གང་རུང་གཅིག་དང་ལྡན་པ་འབྲིང༌། གཉིས་ཀ་དང་ལྡན་པ་ཆེན་པོའོ། ། ལྷག་མ་བསམ་གཏན་གསུམ་དང༌།
གཟུགས་མེད་སྐྱེ་མཆེད་བཞིའི་ཉེར་བསྡོགས་ལའང་ཆེ་འབྲིང་གསུམ་གསུམ་དུ་བསྒོམས་པ་དེ་བཞིན་ནོ། ། གཉིས་པ་འབྲས་བུ་སྐྱེ་བའི་བསམ་གཏན་ནི། བསམ་གཏན་དང་པོའི་ཉེར་བསྡོགས། ཆུང་ངུས་ཚངས་རིས། འབྲིང་གིས་ཚངས་པ་མདུན་ན་འདོན། ཆེན་པོས་ཚངས་ཆེན་དུ་སྐྱེའོ། ། བསམ་གཏན་ལྷག་མ་གསུམ་ལ་ཡང་དེ་བཞིན་དུ་སྦྱར་བར་བྱའོ། ། དེའང་བསམ་གཏན་བཞི་པ་ཟག་བཅས་ཟག་མེད་སྤེལ་མར་བསྒོམས་པས། འཕགས་པའི་གནས་ལྔར་སྐྱེ་བར་འགྱུར་རོ། ། གཟུགས་མེད་པ་རྣམས་ལ་ནི་གཟུགས་སུན་ཕྱུང་བས་གཞལ་མེད་ཁང་གི་གནས་གཞན་མེད་པའི་ཕྱིར།
ས་ཐ་དད་པ་མེད། འོན་ཀྱང་ཆེ་འབྲིང་དུ་བསྒོམས་པས་གཟུགས་མེད་རྣམས་སུ་ཚེ་རིང་ཐུང་དང་མཐུ་ཆེ་ཆུང་དུ་སྐྱེའོ། ། འདོད་ཆགས་ལ་སོགས་པ་ཆེ་འབྲིང་རྣམ་པ་གསུམ་དུ་འགྱུར་རོ། ། དེ་ལྟ་བུའི་ཏིང་ངེ་འཛིན་དེ་དག་འཇིག་རྟེན་པའི་ཆུང་ཞིང་དམན་ལ་ཟག་པ་དང་བཅས། ཉན་ཐོས་དང༌། རང་སངས་རྒྱས་ཀྱི་ཟག་པ་མེད་ཅིང་འཇིག་རྟེན་པ་བས་རྒྱ་ཆེ། སངས་རྒྱས་དང་བྱང་ཆུབ་སེམས་དཔའ་བསམ་གཏན་གྱི་ཕ་རོལ་ཏུ་ཕྱིན་པ་ལ་གནས་པའི་དཔའ་བར་འགྲོ་བ་ལ་སོགས་པའི་མདོ་རྣམས་ནས་འབྱུང་བ། དེ་དག་གི་མིང་ཙམ་ཡང་ཉན་ཐོས་དང་རང་སངས་རྒྱས་རྣམས་ཀྱིས་མི་ཤེས་ཏེ། དེ་དག་ལ་བསམ་གཏན་གྱི་ཕ་རོལ་ཏུ་ཕྱིན་པ་མེད་པའི་ཕྱིར་རོ། ། བཞི་པ་བྱེད་པའི་ལས་ནི་བསམ་གཏན་བསྒོམས་པས་སྤང་བྱའི་ས་བོན་མགོ་ནོན་པ་དང༌།
ཚད་མེད་པ་དང༌། མངོན་པར་ཤེས་པ་ལྔ་ལ་སོགས་པའི་ཡོན་ཏན་དང༌། འཕགས་པའི་ལམ་གྱི་རྟེན་བྱེད་པའི་ལས་ཅན་ནོ། ། གཉིས་པ་འཇིག་རྟེན་ལས་འདས་པའི་ལམ་བསྒོམ་པ་ལ། མཚན་ཉིད་དང༌། དབྱེ་བ་དང༌། དེའི་རང་བཞིན་ངེས་པར་བྱ་བ་དང༌། ངེས་ཚིག་བསྟན་པ་བཞི་ལས། དང་པོ་མཚན་ཉིད་ནི། ཆོས་ཀྱི་དབྱིངས་ཀྱི་འཇུག་ངོགས་སྔར་མཐོང་བ་ཉིད་གོམས་པར་བྱེད་པའོ། །
གཉིས་པ་དབྱེ་བ་ལ་སྒོ་བཞི་སྟེ། གང་ཟག་དང༌། སྤང་བྱ་དང༌། ལམ་དང༌། གོམས་ཚུལ་གྱིས་དབྱེ་བའོ། ། དང་པོ་ལ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་སྟེ་གསུམ་མོ། ། གཉིས་པ་སྤང་བྱས་དབྱེ་ན། སྒོམ་སྤང་བཞི་བརྒྱ་བཅུ་བཞི་ལ་གཉེན་པོའང་དེ་སྙེད་དོ། ། གསུམ་པ་ལམ་གྱིས་དབྱེ་ན་བཞི་སྟེ། སྦྱོར་བ་དང༌།
བར་ཆད་མེད་པ་དང༌། རྣམ་གྲོལ་དང༌། ཁྱད་པར་གྱི་ལམ་མོ། ། བཞི་པ་གོམས་ཚུལ་གྱིས་དབྱེ་ན། མཉམ་གཞག་དང༌། རྗེས་ཐོབ་ཀྱི་སྒོ་ནས་གོམས་པར་བྱེད་པའོ། ། གསུམ་པ་དེའི་རང་བཞིན་ངེས་པར་བྱ་བ་ལ་གཉིས་ཏེ། སྒོམ་སྤང་སྤོང་བའི་ཚུལ་དང༌། སྒོམ་ལམ་སྐྱེ་བའི་རྣམ་གཞག་གོ ། དང་པོ་ལ་གསུམ་སྟེ།
སྒོམ་སྤང་གི་མཚན་ཉིད་དང༌། རབ་ཏུ་དབྱེ་བ་དང༌། གཉེན་པོས་སྤོང་བའི་ཚུལ་ལོ། ། དང་པོ་ནི། ལྷན་ཅིག་སྐྱེས་པའི་བདག་གིས་སེམས་རབ་ཏུ་མ་ཞི་བར་བྱེད་པའོ། ། གཉིས་པ་དབྱེ་ན། འདོད་ཁམས་ན་ལྷན་སྐྱེས་ཀྱི་ཉོན་མོངས་པ་དྲུག་དང༌། ཁམས་གོང་མ་གཉིས་ན་ཁོང་ཁྲོ་མེད་པས་ལྔ་ལྔ་སྟེ་བཅུ་དྲུག་གོ ། འོ་ན་བསྡུ་བར་བཅུ་བཤད་པ་དང་འགལ་ལོ་ཞེ་ན་མི་འགལ་ཏེ། རགས་པ་དང་ཕྲ་བའི་རྣམ་པར་གཞག་པ་མདོ་ཐ་དད་ཀྱི་དགོངས་པ་ཡིན་ནོ། །
འདི་དག་ཆེ་འབྲིང་གསུམ་ལ། ཆེན་པོའི་ཆེན་པོ་ལ་སོགས་དགུ་དགུར་ཕྱེ་བས་བཞི་བརྒྱ་དང་བཅུ་བཞི་ཡིན་ནོ། ། གསུམ་པ་གཉེན་པོས་སྤོང་བའི་ཚུལ་ནི། མཐོང་ལམ་དུ་བཤད་པ་བཞིན་ཤེས་པར་བྱའོ། ། གཉིས་པ་སྒོམ་ལམ་སྐྱེ་བའི་རྣམ་གཞག་ལ་གསུམ་སྟེ། གང་ཟག་གང་ལ་སྐྱེ་བ་དང༌། ས་གང་ལ་བརྟེན་པ། ཡུལ་གང་ལ། ཚུལ་ཇི་ལྟར་དམིགས་པའོ། ། དང་པོ་ནི།
གླིང་གསུམ་གྱི་སྐྱེས་པ་དང་བུད་མེད་དང༌། འདོད་པ་ཁམས་ཀྱི་ལྷ་རིགས་དྲུག་དང༌། གཟུགས་ཁམས་ཀྱི་ཚངས་པ་ཆེན་པོ་དང༌། འདུ་ཤེས་མེད་པ་མ་གཏོགས་པ། གཟུགས་མེད་ཀྱི་སྐྱེ་མཆེད་བཞི་སྟེ་དེ་རྣམས་ལ་སྐྱེའོ། ། གཞན་ལ་མི་སྐྱེ་བའི་རྒྱུ་མཚན་ནི་སྔ་མ་བཞིན་ནོ། ། གཉིས་པ་ས་གང་ལ་བརྟེན་པ་ལ་གསུམ་ལས། ཉན་ཐོས་ཀྱི་སྒོམ་ལམ་ནི། བསམ་གཏན་གྱི་དངོས་བཞི་དང༌། བསམ་གཏན་དང་པོའི་ཉེར་བསྡོགས་དང༌།
དངོས་གཞི་ཁྱད་པར་ཅན་དང་དྲུག གཟུགས་མེད་ཀྱི་འབྲས་བུ་གསུམ་དང་དགུ་ལ་བརྟེན་ཏོ། ། གཞན་ལ་མི་བརྟེན་པའི་རྒྱུ་མཚན་ནི། འདོད་པ་ཁམས་ཀྱི་སེམས་ལས་སུ་མི་རུང༌། སྲིད་རྩེའི་སེམས་མི་གསལ། བསམ་གཏན་ལྷག་མ་གསུམ་དང༌། གཟུགས་མེད་གསུམ་གྱི་ཉེར་བསྡོགས་ལ་མི་བརྟེན་ཏེ། གོང་མ་ཐོབ་པ་ལ་འབད་རྩོལ་དང་བཅས་པས་ཞི་གནས་ཤས་ཆུང༌། དེའི་སྟོབས་ཀྱིས་ཞི་གནས་ལྷག་མཐོང་ཟུང་དུ་མ་འབྲེལ་བའོ། ། བསམ་གཏན་དང་པོའི་ཉེར་བསྡོགས་ཀྱང༌།
ཞི་གནས་ཤས་ཆུང་བས་རྟེན་དུ་མི་རུང་ངོ་ཞེ་ན། བདེན་མོད་འོན་ཀྱང་གཞན་པས་འདི་སླ་བའི་ཕྱིར་རྟེན་ཏོ། ། ཡང་གལ་ཏེ་ཚངས་པ་ཆེན་པོའི་རྟེན་ལ་མི་སྐྱེ་ན། སེམས་ཀྱང་བསམ་གཏན་དང་པོའི་དངོས་གཞི་ཁྱད་པར་ཅན་ལ་མི་སྐྱེ་བར་འགྱུར་ཞེ་ན། སེམས་དེ་ལ་བཟང་ཡང་ཚངས་པ་ཆེན་པོའི་རྟེན་ཏེ། གཙོ་བོ་གཅིག་གི་སྟེང་དུ་སེམས་པ་དང༌། ཕྱིན་ཅི་ལོག་གི་ལྟ་བའི་རྟེན་ཡིན་པས་ཚངས་ཆེན་དང་འབྲེལ་བའི་སེམས་ལ་མི་སྐྱེ་ལ། རྟེན་གཞན་གྱི་སེམས་དེ་དང་རིགས་འདྲ་བར་སྐྱེད་ན་སྐྱེ་སྟེ། དཔེར་ན་སྒྲོམ་གྱི་ས་བོན་མྱུ་གུའི་རྟེན་མ་ཡིན་ཀྱང་དེ་དང་རིགས་འདྲ་བ་ཞིང་ལ་བཏབ་ན་སྐྱེ་བ་བཞིན་ནོ། ། ཡང་སྲིད་རྩེའི་སེམས་ལ་མི་སྐྱེ་ན།
སྲིད་རྩེའི་གང་ཟག་ལ་ཡང་མི་རྟེན་ལ། གང་ཟག་ལ་རྟེན་ན་སེམས་ལ་བརྟེན་པ་ཅི་འགལ་ཞེ་ན། སྲིད་རྩེའི་གང་ཟག་བཟང་ཡང་སེམས་རྒྱུ་བ་མི་གསལ་བས་འཕགས་པའི་སེམས་མི་སྐྱེ་ལ། ཅི་ཡང་མེད་པའི་སེམས་གསལ་བའི་ཕྱིར་དེ་ལ་བརྟེན་དགོས་ཏེ། དཔེར་ན་རྒྱལ་པོས་མ་ཤེས་པ་བློན་པོ་ལ་འདྲི་བ་བཞིན་ནོ། །

དེ་ཉིད་མཛོད་ལས། སྲིད་རྩེའི་འཕགས་པ་ཅི་ཡང་མེད། ། མངོན་སུམ་བྱས་ན་ཟག་པ་ཟད། ། ཅེས་གསུངས་པ་ལྟར་རོ། ། ཡང་གཟུགས་མེད་པ་གསུམ་གྱི་སེམས་མི་གསལ་བས། མཐོང་ལམ་གྱི་རྟེན་དུ་མི་རུང་བ་བཞིན་དུ་སྒོམ་ལམ་གྱི་ཡང་རྟེན་དུ་མི་རུང་བ་མཚུངས་སོ་ཞེ་ན། ཉན་ཐོས་སྡེ་བ་དག་ལ་ལན་གཞན་ཡོད་ཀྱང༌། འཐད་པའི་ལན་འདི་ཡིན་ཏེ། མཐོང་ལམ་བསམ་གཏན་ས་དྲུག་ལ་བརྟེན་ནས་བསྐྱེད་སླ་བ་དེ་བོར་ནས། དཀའ་བའི་གཟུགས་མེད་ལ་བརྟེན་ཅི་དགོས། སྒོམ་ལམ་ནི་གཟུགས་མེད་དུ་སྐྱེས་པའི་འཕགས་པ་ཕྱིར་མི་འོང་བ་དག་སྒོམ་སྤང་ལྷག་མ་སྤངས་ནས།
དགྲ་བཅོམ་པ་མངོན་དུ་བྱེད་པ་ལ། བསམ་གཏན་བཞི་པ་མན་ཆད་ཀྱི་སེམས་ཞི་གནས་ལྷག་མཐོང་ཟུང་དུ་འབྲེལ་པ་ཁམས་གོང་མ་ལས་འདས་པས་བསྐྱེད་མི་ནུས་པས་གཟུགས་མེད་གསུམ་ལ་དཀའ་ཡང་བརྟེན་དགོས་ཏེ། ལག་པ་གཡས་མེད་ན་གཡོན་གྱིས་འབད་ནས་བྱེད་པ་བཞིན་ནོ། ། ཡང་ན་མཐོང་ལམ་ཆོས་ཉིད་མ་མཐོང་བ་མཐོང་བར་བྱེད་པ་ཡིན་པས་སེམས་གསལ་དགོས་ལ། གཟུགས་མེད་པ་གསུམ་མི་གསལ་བས་དེ་ལ་བརྟེན་པར་མི་འཐད་ཅིང་མཐོང་བའི་དོན་གོམས་པས་སྒོམ་པའི་ལམ་ནི་མི་གསལ་བ་ལ་ཡང་གོམས་སུ་བཏུབ་པས་དེ་ལ་བརྟེན་པ་འགལ་བ་མེད་དོ། ། གཉིས་པ་རང་སངས་རྒྱས་ཀྱི་སྒོམ་ལམ་ས་གང་ལ་བརྟེན་པ་ནི། ཚོགས་ན་སྤྱོད་པ་བསམ་གཏན་ས་དྲུག་གང་རུང་ལ་བརྟེན་ལ། བསེ་རུ་ལྟ་བུ་ནི་བསམ་གཏན་བཞི་པའི་དངོས་གཞི་ལ་བརྟེན་ཏོ། ། གསུམ་པ་བྱང་ཆུབ་སེམས་དཔའི་སྒོམ་ལམ་ནི་བསམ་གཏན་བཞི་པ་ཤིན་ཏུ་དག་པ་ལ་བརྟེན་ལ། འོན་ཀྱང་སྐྱེ་བའི་ས་ནི་གཟུགས་མེད་མ་གཏོགས་པ་འདོད་པ་དང་གཟུགས་ཀྱི་ཁམས་གཉིས་སུ་ལས་དང༌།
སྨོན་ལམ་གྱིས་སྐྱེ་ཞིང༌། ཏིང་ངེ་འཛིན་རྩལ་སྦྱང་བ་ནི། སེང་གེ་རྣམ་པར་བསྒྱིངས་པ་དང༌། ཐོད་རྒལ་ལ་སོགས་པ་ལ་སྙོམས་པར་འཇུག་པའི་ཚེ། གཟུགས་མེད་པ་དང༌། འགོག་པ་ལ་སྙོམས་པར་འཇུག་པ་ཡིན་ནོ། ། གསུམ་པ་ཡུལ་གང་ལ་ཚུལ་ཇི་ལྟར་དམིགས་པ་ལ། ཐེག་པ་ཐུན་མོང་བ་ནི་མཐོང་བའི་ལམ་གྱི་རྗེས་ལ་བདེན་པ་བཞིའི་ཆོས་ཉིད་ལ་དམིགས་པའི་ཞི་གནས་དང་ལྷག་མཐོང་མཚུངས་ལྡན་དུ་གོམས་པར་བྱེད་པའོ། ། ཐེག་པ་ཆེན་པོ་ཐུན་མོང་མ་ཡིན་པ་ནི་མཐོང་ལམ་ཏུ་རྟོགས་པའི་ཆོས་ཉིད་དང་ཡེ་ཤེས་ཆོས་ཅན་མཐའ་དག་དང་འབྲེལ་བར་གོམས་པར་བསྒོམ་པའོ། ། བཞི་པ་ངེས་པའི་ཚིག་ནི་བྷཱ་ཝ་ནཱ་མཱརྒ་ཞེས་བྱ་བ་མཐོང་བའི་དོན་སྒོམ་པར་བྱེད་པས་སྒོམ་ལམ།
ཟག་པ་མེད་པ་ཟག་པ་མེད་པའི་དགེ་བའི་རྩ་བ་བསྒོམས་པས་སྤང་བར་བྱ་བའི་གཉེན་པོ་ཡིན་པས་སྤང་བའི་གཉེན་པོ་ཞེས་བྱའོ། ། མཐར་ཕྱིན་པའི་ལམ་ལ་ཡང་བཞི་སྟེ། མཚན་ཉིད་དང་རབ་ཏུ་དབྱེ་བ་དང༌། རང་བཞིན་ངེས་པར་བྱ་བ་དང༌། ངེས་ཚིག་བསྟན་པའོ། ། དང་པོ་མཚན་ཉིད་ནི། ཆོས་ཀྱི་དབྱིངས་ཀྱི་འཇུག་ངོགས་མཐར་ཐུག་བསྒོམ་པའོ། ། གཉིས་པ་ལ་དབྱེ་ན་གསུམ་སྟེ། ཉན་ཐོས་དང༌། རང་སངས་རྒྱས་དང༌།
བྱང་ཆུབ་སེམས་དཔའི་འོ། ། གསུམ་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། གང་ཟག་གང་ལ་སྐྱེ་བ་དང༌། ས་གང་ལ་བརྟེན་པ་དང༌། ཡུལ་གང་ལ་དམིགས་པའོ། ། དང་པོ་གང་ཟག་དང་ས་གང་ལ་བརྟེན་པ་ནི། ཉན་ཐོས་ཀྱི་བཤད་པ་སྔར་འཇིག་རྟེན་ལས་འདས་པའི་སྒོམ་ལམ་དང་འདྲ་ལ། ཐེག་པ་ཐུན་མོང་བས་རང་སངས་རྒྱས་དང་བྱང་ཆུབ་སེམས་དཔའ་ནི། མིའི་རྟེན་ལ་སྐྱེ་ཞིང་ཁྱད་པར་དུ་བྱང་ཆུབ་སེམས་དཔའ་འཛམ་བུའི་གླིང་ཡུལ་དབུས་ཀྱི་བྲམ་ཟེའམ་རྒྱལ་རིགས་ཀྱི་རྟེན་ལ་སྐྱེ་ཞིང༌། ས་བསམ་གཏན་བཞི་པའི་རྡོ་རྗེ་ལྟ་བུའི་ཏིང་ངེ་འཛིན་ལས་སྐྱེ་བར་འདོད།
ཐེག་པ་ཆེན་པོ་ཐུན་མོང་མ་ཡིན་པ་ནི་ས་བཅུ་པའི་རྟེན་དང༌། ས་བསམ་གཏན་བཞི་པ་ཤིན་ཏུ་རྣམ་པར་དག་པའི་མཐར་བདག་རྐྱེན་རྡོ་རྗེ་ལྟ་བུའི་ཏིང་ངེ་འཛིན་ལས་སྐྱེ་བར་འདོད་དོ། ། རྡོ་རྗེ་ལྟ་བུའི་ཏིང་ངེ་འཛིན་ཡང་ཉན་ཐོས་ཀྱི་ཉོན་མོངས་པའི་ས་བོན་ཆུང་ངུའི་མགོ་གནོན་པ་སྦྱོར་ལམ། རྩ་བ་ནས་འདོན་པ་བར་ཆད་མེད་པའི་ལམ་མོ། ། བྱང་ཆུབ་སེམས་དཔའི་ཉོན་མོངས་པ་དང་ཤེས་བྱའི་སྒྲིབ་པའི་ས་བོན་ཆུང་ངུའི་མགོ་གནོན་པ་སྦྱོར་ལམ། རྩ་བ་ནས་འདོན་པ་བར་ཆད་མེད་པའི་ལམ་མོ། ། གསུམ་པ་ཡུལ་གང་ལ་དམིགས་པ་ནི། ཐེག་པ་ཐུན་མོང་གི་ལུགས་ཀྱིས་ཡུལ་བདེན་པ་བཞིའམ་ཡང་ན་འགོག་པའི་བདེན་པའམ། མི་སློབ་པའི་ཆོས་བཅུ་ལ། རྡོ་རྗེ་ལྟ་བུའི་ཏིང་ངེ་འཛིན་གྱིས་དམིགས།
དེ་ལ་མི་སློབ་པའི་ཆོས་བཅུ་ནི། ཡང་དག་པའི་ལྟ་བ་དང༌། ཡང་དག་པའི་རྟོག་པ་དང༌། དེ་བཞིན་དུ་ངག་དང༌། ལས་ཀྱི་མཐའ་དང༌། འཚོ་བ་དང༌། རྩོལ་བ་དང༌། དྲན་པ་དང༌། ཏིང་ངེ་འཛིན་དང༌། རྣམ་པར་གྲོལ་བ་དང༌།
རྣམ་པར་གྲོལ་བའི་ཡེ་ཤེས་མཐོང་བའོ། ། དེ་དག་ཕུང་པོས་བསྡུ་ན། ཡང་དག་པའི་ངག་དང༌། ལས་ཀྱི་མཐའ་དང་འཚོ་བ་ནི། ཚུལ་ཁྲིམས་ཀྱི་ཕུང་པོའོ། ། ཏིང་ངེ་འཛིན་དང༌། དྲན་པ་ནི་ཏིང་ངེ་འཛིན་གྱི་ཕུང་པོའོ། ། ལྟ་བ་དང༌། རྟོགས་པ་དང༌། བརྩོན་འགྲུས་ནི་ཤེས་རབ་ཀྱི་ཕུང་པོའོ། །
རྣམ་པར་གྲོལ་བ་ནི་རྣམ་པར་གྲོལ་བའི་ཕུང་པོའོ། ། རྣམ་པར་གྲོལ་བའི་ཡེ་ཤེས་མཐོང་བ་ནི་རྣམ་པར་གྲོལ་པའི་ཡེ་ཤེས་མཐོང་བའི་ཕུང་པོའོ། ། དེ་ལའང་རྣམ་པར་མི་རྟོག་པ་འཇིག་རྟེན་ལས་འདས་པའི་ཡེ་ཤེས་ཀྱིས་བསྡུས་པ་དང༌། རྗེས་ལས་ཐོབ་པ་དག་པ་འཇིག་རྟེན་པའི་ཡེ་ཤེས་ཀྱིས་བསྡུས་པའོ་ཞེས་ཟེར་རོ། ། ཐེག་པ་ཆེན་པོ་ཐུན་མོང་མ་ཡིན་པའི་ལུགས་ཀྱི་ཉན་ཐོས་དང་རང་སངས་རྒྱས་ཡུལ་མྱ་ངན་ལས་འདས་པ་ལ་དམིགས། བྱང་ཆུབ་སེམས་དཔའ་ནི་མི་གནས་པའི་མྱ་ངན་ལས་འདས་པ་ལ་དམིགས་སོ། ། བཞི་པ་ངེས་ཚིག་ནི། ཎིཥྛ་མཱརྒ་ཞེས་བྱ་བ་སྤང་བྱ་དང་ཤེས་བྱ་ཤེས་པ་མཐར་ཕྱིན་པར་བྱེད་པས་མཐར་ཕྱིན་པའི་ལམ། ཟག་པ་དང་བྲལ་བས་ཟག་པ་མེད་པའི་དགེ་བའི་རྩ་བ། སྤངས་པའི་ཉོན་མོངས་པ་སླར་མི་སྐྱེ་བར་བྱེད་པས་ཐག་སྲིང་བའི་གཉེན་པོ་ཞེས་བྱའོ། །
འདི་དག་ལ་ཐེག་པ་ཐུན་མོང་བའི་ལུགས་མཛོད་ལས། མྱ་ངན་འདས་སོགས་གོང་ནས་གོང༌། ། ཐོབ་པ་ལ་ནི་དབང་བྱེད་ཕྱིར། ། ཀུན་ཤེས་བྱེད་དང་ཀུན་ཤེས་དང༌། ། དེ་བཞིན་ཀུན་ཤེས་ལྡན་དབང་པོ། ། ཞེས་བཤད་པས་མཐོང་ལམ་ལ་དབང་སྒྱུར་བ་མི་ཤེས་པ་ཀུན་ཤེས་པར་བྱེད་པའི་དབང་པོ་སྦྱོར་ལམ་ན་ཡོད། སྒོམ་ལམ་ལ་དབང་སྒྱུར་བ་ཀུན་ཤེས་པར་བྱེད་པའི་དབང་པོ་མཐོང་ལམ་ན་ཡོད། མཐར་ཕྱིན་པའི་ལམ་ལ་དབང་སྒྱུར་བ་ཀུན་ཤེས་པ་དང་ལྡན་པའི་དབང་པོ་སྒོམ་ལམ་ན་ཡོད་ཅེས་ཟེར་ལ། ཐེག་པ་ཆེན་པོ་ཐུན་མོང་མ་ཡིན་པ་ནི། ། དབང་པོ་འདི་དག་གི་ཐ་སྙད་མི་འདོགས་སོ།།
༈ །།གཉིས་པ་ས་བཅུའི་རྣམ་གཞག་ལ་གསུམ་སྟེ། མཚན་ཉིད། རབ་ཏུ་དབྱེ་བ། སོ་སོའི་རྣམ་གཞག་གོ ། དང་པོ་ནི། ཡོན་ཏན་ཁྱད་པར་ཅན་གྱི་རྟེན་བྱེད་པའོ། ། དབྱེ་ན་གཉིས་ལས། མོས་པ་སྤྱོད་པའི་སའི་མཚན་ཉིད་ནི། འཕགས་པའི་ཆོས་ལ་འཇུག་པའི་ཡོན་ཏན་གྱི་རྟེན་བྱེད་པའོ། ། འཇིག་རྟེན་ལས་འདས་པའི་སའི་མཚན་ཉིད་ནི།
འཕགས་པའི་ཡོན་ཏན་ཁྱད་པར་ཅན་གྱི་རྟེན་བྱེད་པའོ། ། དེའང་དབྱེ་ན། ཉན་ཐོས་ཀྱི་ས་དང༌། བྱང་ཆུབ་སེམས་དཔའི་ས་གཉིས་ཏེ། རིན་ཆེན་ཕྲེང་བ་ལས། ཇི་ལྟར་ཉན་ཐོས་ཐེག་པ་ལས། ། ཉན་ཐོས་ས་ནི་བརྒྱད་བཤད་པ། ། དེ་བཞིན་ཐེག་པ་ཆེན་པོ་ལས། ། བྱང་ཆུབ་སེམས་དཔའི་ས་བཅུ་བསྟན། ། ཞེས་གསུངས་པ་ལྟར་རོ། །
གསུམ་པ་སོ་སོའི་རྣམ་པར་གཞག་པ་ལ། ཉན་ཐོས་ཀྱི་ས་དང༌། བྱང་ཆུབ་སེམས་དཔའི་ས་གཉིས་ལས། དང་པོ་ལ་བརྒྱད་དེ། དཀར་པོ་རྣམ་པར་མཐོང་བའི་ས། རིགས་ཀྱི་ས། བརྒྱད་པའི་ས། བསྲབས་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས།
ཉན་ཐོས་ཀྱི་ས། རང་སངས་རྒྱས་ཀྱི་སའོ། ། འོན་ཀྱང་འདི་དག་སྐབས་ཀྱི་དོན་མ་ཡིན་པས་རེ་ཞིག་བཞག་གོ ། གཉིས་པ་བྱང་ཆུབ་སེམས་དཔའི་ས་ལའང་བཞི་སྟེ། རབ་ཏུ་དབྱེ་བ། གྲངས་ངེས་པ། སོ་སོའི་ཡོན་ཏན། མིང་གི་དོན་ཏོ། ། དང་པོ་ལ་ཡང་བཅུ་སྟེ། ས་དང་པོ་རབ་ཏུ་དགའ་བ།
གཉིས་པ་དྲི་མ་མེད་པ། གསུམ་པ་འོད་བྱེད་པ། བཞི་པ་འོད་འཕྲོ་བ། ལྔ་པ་སྦྱང་དཀའ་བ། དྲུག་པ་མངོན་དུ་གྱུར་པ། བདུན་པ་རིང་དུ་སོང་བ་སྟེ་བདུན་ནི་མ་དག་པའི་ས། བརྒྱད་པ་མི་གཡོ་བ། དགུ་བ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན་གསུམ་པོ་དག་པའི་སའོ། ། དེའང་མོས་པ་སྤྱོད་པའི་ས་ང་རྒྱལ་མང༌།
མ་དག་པའི་ས་བདུན་ང་རྒྱལ་ཕྲ། དག་པའི་ས་གསུམ་ང་རྒྱལ་མེད་དོ། ། མདོ་སྡེ་རྒྱན་ལས། ང་རྒྱལ་མང་དང་ང་རྒྱལ་ཕྲ། ། ང་རྒྱལ་མེད་པ་དག་ཏུ་འདོད། ། ཅེས་གསུངས་པ་ལྟར་རོ། ། གཉིས་པ་གྲངས་ངེས་པ་ནི། ཕ་རོལ་ཏུ་ཕྱིན་པ་བཅུ་ས་བཅུ་སྟེ། ཕ་རོལ་ཏུ་ཕྱིན་པ་དྲུག་གིས་ས་དྲུག ཐབས།
སྟོབས། སྨོན་ལམ། ཡེ་ཤེས་བཞིས་ས་བཞི་སྟེ་བཅུར་ངེས་སོ། ། གསུམ་པ་སོ་སོའི་ཡོན་ཏན་ལ་གཉིས་ལས། བྲལ་བའི་ཡོན་ཏན་ནི། སྡུག་བསྔལ་གྱི་ཆུ་བོ་ཆེན་པོ་བཞི་བརྒལ་ཏེ། རྒྱུད་བླ་མ་ལས། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། །
དེ་ལ་དེ་མེད་ཕྱིར་དེ་མེད། ། ཅེས་གསུངས་པ་ལྟར་རོ། ། ཡང་འཇིགས་པ་ལྔ་ལས་གྲོལ་ཏེ། སངས་རྒྱས་ཕལ་པོ་ཆེ་ལས། འཚོ་བ་མེད་དང་འཆི་དང་མི་བསྔགས་ངན་འགྲོ་དང༌། ། འཁོར་གྱི་འཇིགས་བྲལ་དེ་ལ་བག་ཚའི་རྣམ་པ་མེད། ། ཅེས་གསུངས་པ་ལྟར་རོ། ། འཚོ་བ་མེད་པ་དང༌། དུས་མ་ཡིན་པར་འཆི་བ་དང༌། གཏམ་ངན་དང༌།
ངན་སོང་དང༌། འཁོར་ལ་མི་སྤོབས་པའི་འཇིགས་པ་ལྔ་དང་བྲལ་བའོ། ། གཞན་ཡང་འཇིགས་པ་བསམ་གྱིས་མི་ཁྱབ་པ་ལས་གྲོལ་བ། མདོ་སྡེ་ས་བཅུ་པ་ལས་ཇི་སྐད་གསུངས་པ་བཞིན་ནོ། ། དེ་དག་ཀྱང་ས་དང་པོ་ནས་ས་བཅུ་པའི་བར་ལ་རིམ་གྱིས་འཕེལ་བར་འགྱུར་བ་དོན་གྱིས་ཤེས་པར་བྱའོ། ། འཇིགས་པ་ལས་གྲོལ་ཡང་སྐྱེ་རྒ་ན་འཆིའི་སྡུག་བསྔལ་ཡོད་པ་ལྟར་སྟོན་པ་ནི། སེམས་ཅན་གྱི་དོན་དུ་བསམས་བཞིན་དུ་སྲིད་པར་སྐྱེ་བ་སྟེ། ཇི་བཞིན་ཡང་དག་མཐོང་བའི་ཕྱིར། ། སྐྱེ་སོགས་རྣམས་ལས་འདས་གྱུར་ཀྱང༌། ། སྙིང་རྗེའི་བདག་ཉིད་སྐྱེ་བ་དང༌། །
འཆི་དང་ན་དང་རྒ་བར་སྟོན། ། ཞེས་གསུངས་པ་ལྟར་རོ། ། གཉིས་པ་ཐོབ་པའི་ཡོན་ཏན་ནི། ། མདོ་སྡེ་ས་བཅུ་པ་ལས། སྐད་ཅིག་མ་གཅིག་ལ་སྐྱེ་བའི་ཕྱིར་ཡོན་ཏན་བརྒྱ་ཕྲག་བཅུ་གཉིས་གསུངས་ཏེ། ཏིང་ངེ་འཛིན་བརྒྱ་འཐོབ། དེ་ལ་སྙོམས་པར་འཇུག སངས་རྒྱས་བརྒྱ་མཐོང༌། དེ་དག་གི་བྱིན་རླབས་ཤེས། འཇིག་རྟེན་གྱི་ཁམས་བརྒྱ་གཡོ།
ཞིང་བརྒྱར་འགྲོ། འཇིག་རྟེན་གྱི་ཁམས་བརྒྱ་སྣང་བར་བྱེད། སེམས་ཅན་བརྒྱ་ཡོངས་སུ་སྨིན་པར་བྱེད། བསྐལ་པ་བརྒྱར་གནས། བསྐལ་པ་བརྒྱའི་སྔོན་དང་ཕྱི་མའི་མཐར་འཇུག ཆོས་ཀྱི་སྒོ་བརྒྱ་འབྱེད། ལུས་བརྒྱ་སྟོན། ལུས་རེ་རེ་ལའང་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པར་སྟོན་པའོ། ། ཡོན་ཏན་དེ་དག་ས་གཉིས་པ་ལ་སྟོང་འགྱུར་རོ། ། ས་གསུམ་པ་ལ་འབུམ་འགྱུར།
བཞི་པ་ལ་བྱེ་བ་ཕྲག་བརྒྱ། ལྔ་པ་ལ་བྱེ་བ་ཕྲག་སྟོང༌། དྲུག་པ་ལ་བྱེ་བ་ཕྲག་འབུམ། བདུན་པ་ལ་བྱེ་བ་ཁྲག་ཁྲིག་འབུམ། བརྒྱད་པ་ལ་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་དང་མཉམ་པ། དགུ་པ་ལ་འབུམ་ཕྲག་བཅུའི་རྡུལ་ཕྲ་རབ་དང་མཉམ་པ། བཅུ་པ་ལ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་དང་མཉམ་པ་ཐོབ་ཅིང་དེ་ལས་གཞན་པའི་ཡོན་ཏན་ཡང་འབྱུང༌། གཞན་སའི་ཡོན་ཏན་རྒྱས་པར་མདོ་སྡེ་ས་བཅུ་པ་ཉིད་དང༌། དགོངས་འགྲེལ་དང༌། མདོ་སྡེ་རྒྱན་ལ་སོགས་པར་ཤེས་པར་བྱའོ། །
བཞི་པ་མིང་གི་དོན་ལ་གཉིས་ལས། ཐུན་མོང་གི་མིང་དོན་ནི། ས་ལ་བྷཱུ་མི་ཞེས་ཟེར་ལ། དེའི་སྒྲ་ལས་དྲངས་ནས། མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་བགྲོད་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་གསུངས་སོ། །
བྷཱུ་ཏ་འབྱུང་པོ། མི། ཨ་མི་ཏ་དཔག་མེད། ཨ་བྷ་ཡ་འཇིགས་མེད། མི། ཨ་མི་ཏ་ན་དཔག་མེད། བྷུ་ཡ་ཕྱི་བཞིན། ཨུརྡྷཾ་ག་མ་ན་གོང་དུ་བགྲོད་ལྡན་ནོ། ། སོ་སོའི་སྒྲ་དོན་ནི། བྱང་ཆུབ་ལ་ནི་ཉེ་བ་དང༌། །
སེམས་ཅན་དོན་གྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་བས། ། ས་དེ་རབ་ཏུ་དགའ་བར་བཤད། ། ཅེས་བྱ་བ་ལ་སོགས་པ་ལྟར་རོ། ། དེང་སང་བོད་འདི་ན་ས་ལམ་མི་བགྲོད་པར་འཚང་རྒྱ་བར་འདོད་པ་དང༌། ཡོན་ཏན་མེད་པར་མཐོང་ལམ་སྐྱེ་བར་འདོད་པ་མཐོང་སྟེ། མདོ་རྒྱུད་བསྟན་བཅོས་ཐམས་ཅད་ནས་དེ་ལྟ་བུ་བཤད་པ་མ་མཐོང་བས་སངས་རྒྱས་ཀྱི་བསྟན་པ་མ་ཡིན་ནོ། ། དེ་ལྟ་བུའི་ལམ་དང་ས་དེ་དག་ཀྱང༌། དོན་དམ་སེམས་བསྐྱེད་ལ་བརྟེན་ནས། ཤེས་རབ་སྟོང་པ་ཉིད་བསྒོམས་པས་ཉེར་ལེན་གྱི་རྒྱུ་དང༌།
ཐབས་སྙིང་རྗེ་ཆེན་པོས་ལྷན་ཅིག་བྱེད་པའི་རྐྱེན་བྱས་ནས་ལམ་ལྔ་འགྲུབ། ཀུན་རྫོབ་སེམས་བསྐྱེད་ལ་བརྟེན་ནས་ཐབས་སྙིང་རྗེས་ཉེར་ལེན་གྱི་རྒྱུ་དང༌། ཤེས་རབ་སྟོང་པ་ཉིད་ཀྱིས་ལྷན་ཅིག་བྱེད་པའི་རྐྱེན་བྱས་ནས། ས་བཅུ་ཐོབ་ལ། སངས་རྒྱས་པ་ན་ཡང་ལམ་མཐར་ཐུག་པ་ཆོས་སྐུ་དང༌། ས་མཐར་ཐུག་པ་གཟུགས་སྐུ་ཡིན་ནོ། ། དེ་དག་གིས་སྐྱོན་མེད་པ་ལ་འཇུག་པ་དང༌། ཞིང་ཡོངས་སུ་དག་པ་བཤད་ནས།། ༈ །།བདུན་པ། མི་གནས་མྱ་ངན་འདས་པ་དང༌། །
བྱང་ཆུབ་མཆོག་དང་སྟོན་པ་འོ། ། ཞེས་བྱ་བའི་དོན་མཐར་ཐུག་གི་འབྲས་བུ་སྟེ། དེ་ཡང་མི་གནས་པའི་མྱ་ངན་ལས་འདས་པ་ནི། ཤེས་རབ་ཀྱིས་འཁོར་བ། སྙིང་རྗེས་མྱ་ངན་ལས་འདས་པ་ལ་མི་གནས་པ་ཡིན་ཏེ། མངོན་རྟོགས་རྒྱན་ལས། ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་པ། ། ཞེས་པ་ལྟར་རོ། ། བྱང་ཆུབ་མཆོག་ནི།
སངས་རྒྱས་ཀྱི་ཐུན་མོང་དང༌། ཐུན་མོང་མ་ཡིན་པའི་ཡོན་ཏན་མཐའ་དག་ལྷུན་གྱིས་གྲུབ་པ་ཡིན་ནོ། ། སྟོན་པ་ནི་མྱ་ངན་ལས་འདས་པ་ཆེན་པོ་སྟོན་པ་སྟེ། དེའང་ཉན་ཐོས་ཀྱི་མྱ་ངན་ལས་འདས་པ་ལྟར་ཟད་པ་དང༌། མི་སྐྱེ་བ་ཤེས་པ་ཙམ་མ་ཡིན་གྱི། མྱ་ངན་ལས་འདས་ཀྱང༌། སེམས་ཅན་གྱི་དོན་རྒྱུན་མི་འཆད་པར་འགྱུར་བའོ། ། དེ་དག་གི་དོན་བསྟན་པ་ལ་གསུམ་སྟེ། སངས་རྒྱས་ཀྱི་མཚན་ཉིད། སྐུའི་རྣམ་གཞག
ཡོན་ཏན་གྱི་ཆོས་ཕྱེ་སྟེ་བཤད་པའོ། ། དང་པོ་ནི། སྤངས་པ་དང༌། ཡེ་ཤེས་ཕུན་སུམ་ཚོགས་པའོ། ། དེ་ལ་སྤངས་པ་ནི་ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པའོ། ། ཡེ་ཤེས་ནི་ཤེས་བྱ་ཇི་ལྟ་བ་དང༌། ཇི་སྙེད་པ་མཁྱེན་པ་སྟེ། སློབ་དཔོན་མ་ཏི་ཙི་ཏྲས། ཐམས་ཅད་མཁྱེན་ལ་ཡོན་ཏན་ཀུན། ། མངའ་ལ་དེ་ཡང་ཉམས་མི་མངའ། །
ཉེས་པ་བག་ཆགས་དང་བཅས་ཏེ། ། སྐྱོབ་པ་གཅིག་པུ་ལ་མི་མངའ། ། ཞེས་གསུངས་པ་ལྟར་རོ། ། གཉིས་པ་སྐུའི་རྣམ་གཞག་ལ་གསུམ་སྟེ། སྐུ་གསུམ་དུ་དབྱེ་བ། གཉིས་སུ་བསྡུ་བ། དེ་ལ་ཡེ་ཤེས་ཡོད་མེད་དཔྱད་པའོ། ། དང་པོ་ལ་གསུམ་ལས། ངོ་བོ་ཉིད་ཀྱི་སྐུ་ནི་དབྱིངས་རང་བཞིན་གྱིས་རྣམ་པར་དག་པ་སྤང་བྱ་གློ་བུར་གྱི་དྲི་མ་ལས་གྲོལ་བ་དག་པ་གཉིས་དང་ལྡན་པ་སྟེ། མངོན་རྟོགས་རྒྱན་ལས།
ཐུབ་པའི་ངོ་བོ་ཉིད་སྐུ་ནི། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་གསུངས་པ་ལྟར་རོ། ། གཉིས་པ་ལོངས་སྤྱོད་རྫོགས་པའི་སྐུ་ནི། གནས་སྟུག་པོ་བཀོད་པའི་ཞིང་ཁམས་ན། སྐུ་མཚན་དང་དཔེ་བྱད་ཀྱིས་བརྒྱན་པ། གསུང་ཐེག་པ་ཆེན་པོའི་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བ། ཐུགས་ཡེ་ཤེས་བཞིའི་རང་བཞིན་ཅན།
འཁོར་བྱང་ཆུབ་སེམས་དཔའ་ས་བཅུ་པ་རྣམས་ཚིམ་པར་མཛད་པ་སྟེ། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བརྒྱ་ཅུ་གང་ལྡན་པ། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་གསུངས་པ་ལྟར་རོ། ། གསུམ་པ་སྤྲུལ་པའི་སྐུ་ནི། ངོ་བོ་ལོངས་སྐུའི་བདག་རྐྱེན་ལས་བྱུང་བ། ཡུལ་ནམ་མཁའི་མཐའ་དང་མཉམ་པའི་གདུལ་བྱ་གང་ན་གནས་པ་ན། དུས་རྒྱུན་མི་འཆད་པར།
ཕྲིན་ལས་སེམས་ཅན་གྱི་དོན་འབའ་ཞིག་མཛད་པ་སྟེ། དེ་ལའང་དབྱེ་ན་སྤྲུལ་པ་གསུམ་ལས། སྐྱེ་བའི་སྤྲུལ་པ་དགའ་ལྡན་དུ་བཞུགས་པ་ལ་སོགས་པ། མཆོག་གི་སྤྲུལ་པ་ཤཱཀྱ་ཐུབ་པ་ལ་སོགས་པ་སངས་རྒྱས་ཀྱི་རྣམ་འཕྲུལ་དུ་མ། གཟོའི་སྤྲུལ་པ་དྲི་ཟའི་རྒྱལ་པོ་རབ་དགའ་གདུལ་བའི་དོན་དུ་པི་ཝང་ལེན་པ་ལ་སོགས་པ་དུ་མ་སྟེ། དེའང༌། གང་གིས་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། །
ཅེས་གསུངས་པ་ལྟར་རོ། ། མདོ་རྒྱུད་འགའ་ཞིག་ལས་སྐུ་བཞིར་བཤད་པ་ལྟར་ན་འདིར་བཤད་པའི་ངོ་བོ་ཉིད་ཀྱི་སྐུ་ལ་ཆོས་སྐུར་འདོགས། དེ་ལྟ་བུའི་སྐུ་གསུམ་དབྱེར་མི་ཕྱེད་པའི་ཁྱད་པར་འགའ་ངོ་བོ་ཉིད་ཀྱི་སྐུར་བཞེད་དོ། ། འོན་ཀྱང་འདི་གསང་སྔགས་ཀྱི་རྒྱུད་སྡེ་ལས་གཙོ་ཆེར་གྲགས་པས་འདིར་མ་བཤད་དོ། ། གཉིས་པ་བསྡུ་ན་སྐུ་གསུམ་པོ་དེ་ཡང་ཆོས་སྐུ་དང་གཟུགས་སྐུ་གཉིས་སོ། ། དེ་ལ་རང་དོན་གྱི་སྐུ་གཞན་དོན་གྱི་སྐུ་ཞེས་བཤད་པའང་ཡོད་དོ། ། ཆོས་སྐུ་དོན་དམ། གཟུགས་སྐུ་ཀུན་རྫོབ་ཀྱི་སྐུ་ཞེས་ཀྱང་གྲགས་སོ། ། གསུམ་པ་དེ་ལ་ཡེ་ཤེས་ཡོད་མེད་དཔྱད་པ་ལ་གསུམ་ལས། དང་པོ་གཞན་གྱི་ལུགས་དགག་ན།
ཁ་ཅིག་སངས་རྒྱས་ལ་རང་རྒྱུད་ཀྱིས་བསྡུས་པའི་ཡེ་ཤེས་ཡོད་དེ། ཐམས་ཅད་མཁྱེན་པ་ཡིན་པའི་ཕྱིར་དང༌། ཚོགས་གཉིས་ཀྱི་རྣམ་སྨིན་གྱི་སྐུ་ཡིན་པའི་ཕྱིར་དང༌། ཡེ་ཤེས་མེད་པ་དངོས་མེད་དམ་བེམ་པོར་འགྱུར་བའི་ཕྱིར་དང༌། ཉན་ཐོས་འགོག་པ་དང་མཚུངས་པར་ཐལ་བ་དང༌། མུ་སྟེགས་ཆད་ལྟ་བ་དང་མཚུངས་པར་ཐལ་བ་ལ་སོགས་པ་ལུང་དང་རིགས་པ་དུ་མའི་སྒོ་ནས་ཡེ་ཤེས་མེད་པ་བཀག་ནས་རང་རྒྱུད་ལ་ཡེ་ཤེས་ཡོད་པ་བསྒྲུབ་བོ། ། ཡང་ཁ་ཅིག་ཡེ་ཤེས་ཡོད་ན་འཁྲུལ་སྣང་ཅན་དང་ངར་འཛིན་ཅན་དུ་འགྱུར་བ་དང༌། སེམས་ཙམ་པ་དང་མཚུངས་པ་དང༌། མུ་སྟེགས་རྟག་སྨྲ་བ་དང་ཁྱད་པར་མེད་པར་འགྱུར་བ་ལ་སོགས་པ་ལུང་དང་རིགས་པ་དུ་མའི་སྒོ་ནས་རང་རྒྱུད་ལ་ཡེ་ཤེས་མེད་པར་བསྒྲུབ་བོ། ། དེ་གཉིས་ཀ་མི་འཐད་དེ་ཡེ་ཤེས་རང་རྒྱུད་ལ་བདེན་པར་གྲུབ་པ་ཡོད་ན་མུ་སྟེགས་རྟག་སྨྲ་དང་མཚུངས་པ་དང༌།
ངར་འཛིན་ཅན་དང་མི་རྟག་པར་འགྱུར་བ་ལ་སོགས་པ་ཡེ་ཤེས་མེད་པར་འདོད་པས་བརྗོད་པའི་སྐྱོན་འབྱུང་སྟེ་ཡོད་པར་འཛིན་པར་མཚུངས་པའི་ཕྱིར་རོ། ། ཡེ་ཤེས་རང་རྒྱུད་ལ་མེད་པར་གཞན་སྣང་ཡིན་ན་སངས་རྒྱས་ལ་ཡོན་ཏན་མེད་པར་འགྱུར་རོ། ། ཡང་སངས་རྒྱས་ཡོད་མེད་བརྟག མེད་ན་ལམ་བསྒོམས་པ་དོན་མེད་དུ་འགྱུར་ཞིང༌། ཡོད་ན་སངས་རྒྱས་ནི་ཡོད་ཡེ་ཤེས་མེད་པས་བེམ་པོར་འགྱུར་རོ། ། གལ་ཏེ་སངས་རྒྱས་ཡེ་ཤེས་མེད་ཀྱང་སྨོན་ལམ་གྱིས་གཞན་དོན་འགྲུབ་བོ་ཞེ་ན། སྨོན་ལམ་གྲུབ་ན་འཚང་རྒྱ་བར་སྨོན་ལམ་བཏབ་པ་དེ་ཅིའི་ཕྱིར་མི་འགྲུབ་སྟེ། འཚང་རྒྱ་བའི་སྨོན་ལམ་མི་འགྲུབ་ལ། གཞན་དོན་གྱི་སྨོན་ལམ་འགྲུབ་པའི་རྒྱུ་མཚན་མེད་དེ། གྲུབ་ན་གྲུབ་མཉམ།
མི་འགྲུབ་ན་མི་འགྲུབ་མཉམ་པའི་ཕྱིར་རོ། ། ཡང་སངས་རྒྱས་མེད་ལ་སྨོན་ལམ་ཡོད་ཅེས་ཟེར་བ་ནི་རིགས་པས་བསྒྲུབ་དཀའ་འོ། ། གཉིས་པ་རང་གི་ལུགས་ལ། དོན་དམ་དང༌། ཀུན་རྫོབ་གཉིས་ལས། དང་པོ་ནི། བློའི་ཡུལ་ལས་འདས་པའི་ཕྱིར། ཡོད་མེད་ཀྱི་མཐའ་ཐམས་ཅད་ལས་གྲོལ་བ་སྟེ། དེ་ལ་དགོངས་ནས་མདོ་ཏིང་ངེ་འཛིན་རྒྱལ་པོ་ལས། མྱ་ངན་འདས་པའི་ཆོས་ལ་ཆོས་མེད་དེ། །
གང་ཕྱིར་དེ་མེད་ནམ་ཡང་ཡོད་མི་འགྱུར། ། རྟོག་ཅན་དག་གིས་ཡོད་དང་མེད་ཅེས་བསྟན། ། དེ་ལྟར་བརྟགས་པས་སྡུག་བསྔལ་ཞི་མི་འགྱུར། ། ཅེས་བྱ་བ་དང༌། སློབ་དཔོན་འཕགས་པས། ཡོད་ཅེས་བྱ་བ་རྟག་པར་འཛིན། ། མེད་ཅེས་བྱ་བ་ཆད་པར་ལྟ། ། ཞེས་བྱ་བ་ལ་སོགས་པ་དང༌། ཡོད་དང་མེད་པ་ལ་སོགས་བཞི། ། ཞི་བ་འདི་ལ་ག་ལ་ཡོད། །
ཅེས་བྱ་བ་ལ་སོགས་པ་གསུངས་ཤིང༌། རབ་ཀྱི་རྩལ་གྱིས་རྣམ་པར་གནོན་པའི་མདོ་ལས་ཀྱང༌། ཡེ་ཤེས་ཡོད་མེད་གཉིས་ཀ་ལས་གྲོལ་བར་བཤད་དོ། ། གཉིས་པ་ཀུན་རྫོབ་ཏུ་ཡང་སེམས་དང་སེམས་ལས་བྱུང་བ་ལ་ཡེ་ཤེས་སུ་འདོགས་ན། མེད་དེ་འཁྲུལ་པ་ཟད་པའི་ཕྱིར་རོ། ། ཤེས་བྱ་མ་ལུས་པ་མཁྱེན་པ་ལ་ལྟོས་ནས་ཡེ་ཤེས་ཡོད་དེ། གནས་གྱུར་གྱི་སྐུ་བརྙེས་པའི་ཕྱིར་རོ། ། གནས་གྱུར་པ་དེ་ཡང་སློབ་དཔོན་ཙནྡྲ་གོ་མིས་སངས་རྒྱས་ཀྱི་ས་ལས། ཀུན་གཞིའི་རྣམ་ཤེས་གང་ཡིན་པ། ། དེ་ནི་མེ་ལོང་ཡེ་ཤེས་གྱུར། །
དེ་ཡང་ཆོས་ཀྱི་དབྱིངས་ཉིད་ཀྱི། ། ངོ་བོ་ཉིད་དུ་ཡང་དག་གསལ། ། ཉོན་མོངས་ཅན་ཡིད་གནས་གྱུར་པ། ། མཉམ་ཉིད་ཡེ་ཤེས་དག་ཏུ་འདོད། ། ཡིད་ཀྱི་ཡེ་ཤེས་གནས་གྱུར་པ། ། སོ་སོར་རྟོག་པ་ཅན་ཞེས་བྱ། ། སྒོ་ལྔའི་རྣམ་ཤེས་གནས་གྱུར་པ། ། དེ་ནི་དོན་ཀུན་གྲུབ་པ་ཉིད། ། ཅེས་པ་ལྟར་རོ། དེས་ན་ཀུན་རྫོབ་འཁོར་བ།
དོན་དམ་པ་མྱང་ངན་ལས་འདས་པ་སྟེ། སངས་རྒྱས་མི་གནས་པའི་མྱ་ངན་ལས་འདས་པ་ཟུང་འཇུག་གི་སྐུ་ཡིན་ཏེ། སློབ་དཔོན་འཕགས་པས། འཁོར་བ་དང་ནི་མྱ་ངན་འདས། ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པར་དེ་བཤད་དོ། ། ཞེས་གསུངས་པ་དང༌། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། །
འདི་ནི་རྫོགས་པའི་རྣལ་འབྱོར་པ། ། རྡོ་རྗེ་འཛིན་པ་ཆེན་པོ་འདིར། ། རྣམ་པ་ཀུན་གྱི་མཆོག་ལྡན་པ། ། ཐམས་ཅད་མཁྱེན་པར་དེ་ནས་འགྱུར། ། ཞེས་གསུངས་པ་ལྟར་རོ། ། དེས་ན་སློབ་དཔོན་འཕགས་པའང་ལྟ་བའི་སྐབས་སུ་མཐར་ཐུག་དེ་བཞིན་ཉིད་རྟོགས་པ་སྤྲོས་བྲལ་མཛད་ལ། སྒོམ་པའི་སྐབས་སུ་མཐར་ཐུག་དོན་དམ་དང་མི་འགལ་བའི་ཐབས་མཁས་པ་ཉམས་སུ་ལེན་པ། འབྲས་བུའི་སྐབས་སུ་མཐར་ཐུག་མི་གནས་པའི་མྱ་ངན་ལས་འདས་པའི་ཟུང་འཇུག་ལ་མཛད་པ་ཡིན་ནོ། ། གསུམ་པ་རྩོད་པ་སྤང་བ་ནི། ཡེ་ཤེས་དེ་རང་སྣང་ཡིན་ན་ཡེ་ཤེས་ཡོད་པ་ལ་བརྗོད་པའི་སྐྱོན་འོང་ཞིང༌།
གཞན་སྣང་ཡིན་ན་ཡེ་ཤེས་མེད་པ་ལ་བརྗོད་པའི་སྐྱོན་མཚུངས་སོ་ཞེ་ན། རང་སྣང་གཞན་སྣང་དུ་འཛིན་ན་གཟུང་འཛིན་ཡིན་ལ། གཟུང་འཛིན་གནས་གྱུར་པས་གཟུང་འཛིན་ལས་གྲོལ་བའི་ཡེ་ཤེས་འགྲུབ་སྟེ། དེའི་ཕྱིར་མེ་ལོང་ལྟ་བུའི་ཡེ་ཤེས་ལ་སོགས་པའི་མིང་འཐོབ་བོ། ། དེས་ན་མདོ་སྡེ་རྒྱན་ལས། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་པར་ལྡན། ། ཞེས་བྱ་བ་ལ་སོགས་པ་དང༌། ཡེ་ཤེས་གྲུབ་པ་ལས། དེ་བཞིན་གཤེགས་ཀུན་ཡེ་ཤེས་ནི། །
རང་ཉིད་དང་ནི་འགྲོ་བ་ཡང༌། ། དངོས་ཀུན་གཅིག་པར་ཐུགས་ཆུད་པས། ། མཉམ་ཉིད་ཡེ་ཤེས་ཞེས་བཤད་དོ། ། ཞེས་གསུངས་པ་ལྟར་རོ། ། ཉོན་མོངས་པ་ཅན་གྱི་ཡིད་རང་བཞིན་མཉམ་པ་ཉིད་ཀྱི་ཡེ་ཤེས་སུ་གནས་གྱུར་པས་ན་རང་རྒྱུད་གཞན་རྒྱུད་ཀྱི་ཐ་སྙད་ལས་གྲོལ་ལོ། ། རྣམ་འགྲེལ་ལས་ཀྱང༌། གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་དཔྱོད་པ་འདི། ། མ་དག་བློ་ཅན་ལ་ཡིན་གྱི། ། རྣལ་འབྱོར་རྟོགས་པ་བསམ་མི་ཁྱབ། །
ཅེས་བྱ་བ་དང༌། རྒྱུད་གཞན་གྲུབ་པ་ལས། གནས་གྱུར་པའི་ཡེ་ཤེས་བསམ་གྱིས་མི་ཁྱབ་པར་གསུངས་པ་ལྟར་རོ། ། གསུམ་པ་ཡོན་ཏན་གྱི་ཆོས་ཕྱེ་སྟེ་བཤད་པ་ལ་གཉིས། ཐུན་མོང་དང་ཐུན་མོང་མ་ཡིན་པའོ། ། དེ་ལྟ་བུའི་ཐུན་མོང་དང་ཐུན་མོང་མ་ཡིན་པའི་ཡོན་ཏན་དེ་དག་རང་གཞན་གྱི་རྒྱུད་ལ་བསོད་ནམས་ཆེན་པོ་ཐོབ་པར་འདོད་པས་ཚིགས་སུ་བཅད་པའི་དབྱངས་ཀྱིས་བསྟོད་པར་བྱ་སྟེ། དེའང་ཐོག་མར་མདོ་སྡེ་རྒྱན་ལས་འབྱུང་བ་ལྟར་བརྗོད་ལ། དེར་ཅུང་ཟད་མ་རྫོགས་པ་བདག་ཉིད་ཀྱིས་ཚིགས་སུ་བཅད་པས་ཁ་བསྐང་སྟེ་བརྗོད་པར་བྱའོ། ། དེ་དག་ཀྱང་འདི་ལྟ་སྟེ། སེམས་ཅན་རྣམས་ལ་བརྩེ་བ་ཅན། །
ཕྲད་དང་བྲལ་བའི་དགོངས་པ་ཅན། ། མི་འབྲལ་བདེ་བའི་དགོངས་པ་ཅན། ། ཕན་དགོངས་ཁྱོད་ལ་ཕྱག་འཚལ་ལོ། ། ཚད་མེད་པ་བཞི་ཡང་བསྡུ་ན་ཕན་བདེ་གཉིས་ལས། བདེ་བའི་དགོངས་པ་ནི། བདེ་བ་དང་ཕྲད་པར་འདོད་པ་བྱམས་པ། སྡུག་བསྔལ་དང་བྲལ་བར་འདོད་པ་སྙིང་རྗེ། དེ་གཉིས་དང་མི་འབྲལ་བར་འདོད་པ་དག་དགའ་བ་སྟེ་གསུམ་མོ། ། ཕན་པའི་དགོངས་པ་ནི། བཏང་སྙོམས་ཀྱིས་བདེ་བ་ལ་ཆགས།
སྡུག་བསྔལ་ལ་སྡང་བའི་ཀུན་ནས་ཉོན་མོངས་པ་གཉིས། སྙོམས་པས་གཏན་དུ་ཕན་པར་དགོངས་པའོ། ། རྣམ་ཐར་ཟིལ་གནོན་ཟད་པར་གྱི་སྐྱེ་མཆེད་ནི། ཐུབ་པའི་སྒྲིབ་ཀུན་ངེས་པར་གྲོལ། ། འཇིག་རྟེན་ཐམས་ཅད་ཟིལ་གྱིས་གནོན། ། ཁྱོད་ཀྱི་མཁྱེན་པས་ཤེས་བྱར་ཁྱབ། ། ཐུགས་གྲོལ་ཁྱོད་ལ་ཕྱག་འཚལ་ལོ། ། གཟུགས་ཅན་གཟུགས་ལ་ལྟ་བའི་རྣམ་པར་ཐར་པ་ལ་སོགས་པ་བརྒྱད་ནི། འཇིག་རྟེན་པའི་སྒྲིབ་པ་གཉིས་ཀ་ལས་མ་གྲོལ། ཉན་ཐོས་དང་རང་རྒྱལ་གྱིས་ཉོན་མོངས་པའི་སྒྲིབ་པ་སྤངས།
སངས་རྒྱས་ཀྱིས་ཤེས་བྱའི་སྒྲིབ་པ་ལས་ཀྱང་གྲོལ། ཟིལ་གྱིས་གནོན་པ་ལ། འཇིག་རྟེན་པས་རང་གི་སྤྱོད་ཡུལ་ཙམ་ཟིལ་གྱིས་གནོན། ཉན་ཐོས་ཀྱིས་སྟོང་གཉིས་བར་མ། རང་རྒྱལ་གྱིས་སྟོང་གསུམ། སངས་རྒྱས་ཀྱིས་འཇིག་རྟེན་ཐམས་ཅད་ཟིལ་གྱིས་གནོན། ཟད་པར་བཅུ་ནི། འཇིག་རྟེན་པས་རྒྱ་ཆུང་ངུ་ཤེས། ཉན་ཐོས་དང་རང་རྒྱལ་རྒྱ་ཆེ། སངས་རྒྱས་ཤེས་བྱ་ཐམས་ཅད་ལ་ཡེ་ཤེས་ཁྱབ་པར་གཟིགས་ཤིང༌།
འཇིག་རྟེན་པ་མ་གྲོལ་ཞིང༌། ཉན་ཐོས་དང་རང་རྒྱལ། ཉོན་མོངས་པའི་བག་ཆགས་དང་ཤེས་བྱའི་སྒྲིབ་པ་ལས་མ་གྲོལ་ལ། འདི་གྲོལ་བ་ཡིན་ནོ། ། འདི་གསུམ་གྱིས་ནི། ཡོན་ཏན་གྱི་མི་མཐུན་པའི་ཕྱོགས་ཐམས་ཅད་ལས་རྣམ་པར་གྲོལ་བས་ན་ཐུགས་གྲོལ་ལོ། ། རྒྱལ་བའི་ཉོན་མོངས་པ་མེད་པ་ནི། སེམས་ཅན་རྣམས་ནི་མ་ལུས་པའི། ། ཉོན་མོངས་མ་ལུས་ཐམས་ཅད་འདུལ། ། ཉོན་མོངས་འཇོམས་མཛད་ཉོན་མོངས་ལ། །
ཐུགས་རྗེར་བཅས་ཁྱོད་ལ་ཕྱག་འཚལ། ། སེམས་ཅན་ཐམས་ཅད་ཀྱི་ཉོན་མོངས་པ་འདུལ་བ་དང༌། ཉོན་མོངས་པའི་གཉེན་པོ་མཛད་པ་དང༌། སྐྱེ་བོ་ཉོན་མོངས་པ་ཅན་ལ་བརྩེ་བར་མཛད་པ་སྟེ། ཉན་ཐོས་ལ་སོགས་པ་གཞན་གྱིས་ནི་རང་ལ་དམིགས་ནས། ཉོན་མོངས་པ་སྐྱེ་བ་ཙམ་སྤོང་གི་གཞན་གྱི་སེལ་བར་མི་བྱེད་དོ། ། སྨོན་ནས་མཁྱེན་པ་ནི། ལྷུན་གྱིས་གྲུབ་ཅིང་ཆགས་མི་མངའ། ། ཐོགས་པ་མི་མངའ་རྟག་པར་ཡང༌། ། མཉམ་པར་གཞག་ཅིང་འདྲི་ཀུན་གྱི། །
ལན་ལྡོན་ཁྱོད་ལ་ཕྱག་འཚལ་ལོ། ། ཉན་ཐོས་ཀྱི་སྨོན་ནས་མཁྱེན་པ་ནི། འབད་པ་དང་སྙོམས་འཇུག་ལ་བརྟེན་ནས་ཉི་ཚེ་བ་ཙམ་ཤེས་ཀྱི། ཐེ་ཚོམ་ཐམས་ཅད་གཅོད་མི་ནུས་ལ། སངས་རྒྱས་ནི་ལྷུན་གྱིས་གྲུབ་པ་དང༌། ཆགས་པ་མི་མངའ་བ་དང༌། ཤེས་བྱ་ལ་ཐོགས་པ་མེད་པ་དང༌། རྟག་ཏུ་མཉམ་པར་གཞག་པ་དང༌། འདྲི་བ་ཐམས་ཅད་ཀྱི་ཐེ་ཚོམ་གཅོད་པའོ། ། སོ་སོ་ཡང་དག་པར་རིགས་པ་ནི།
རྟེན་དང་བརྟེན་པ་བཤད་བྱ་དང༌། ། གསུང་དང་མཁྱེན་པ་འཆད་བྱེད་ལ། ། བློ་གྲོས་རྟགས་ཐོགས་མི་མངའ་བས། ། ལེགས་སྟོན་ཁྱོད་ལ་ཕྱག་འཚལ་ལོ། ། རྟེན་ཆོས་མཚན་གཞི་དང༌། དེ་ལ་བརྟེན་པ་དོན་མཚན་ཉིད་གཉིས་ནི་བཤད་པར་བྱའོ། ། གསུང་ངེས་པའི་ཚིག་སྒྲ་དོན་དང༌། མཁྱེན་པ་སྤོབས་པ་གཉིས་ནི་འཆད་བྱེད་དོ། ། མངོན་པར་ཤེས་པ་ནི། གཤེགས་ནས་སྤྱོད་པ་མཁྱེན་པར་མཛད། །
དེ་དག་སྐད་ཀྱིས་སེམས་ཅན་གྱི། ། འོང་དང་འགྲོ་དང་ངེས་འབྱུང་ལ། ། ལེགས་འདོམས་ཁྱོད་ལ་ཕྱག་འཚལ་ལོ། ། སྐུའི་ཆོས་འཕྲུལ་རྫུ་འཕྲུལ་གྱི་མངོན་ཤེས་ཀྱིས་གདུལ་བྱ་གང་ན་གནས་པ་དེར་གཤེགས་པའོ། ། ཐུགས་ཀྱི་ཀུན་བརྗོད་པའི་ཆོ་འཕྲུལ་གྱིས་གཞན་གྱི་སེམས་མཁྱེན་པའོ། ། གསུང་གི་རྗེས་སུ་བསྟན་པའི་ཆོ་འཕྲུལ་བཞི་ལས། ལྷའི་རྣ་བས་དེ་དག་གི་སོ་སོའི་སྐད་མཁྱེན་པའོ། ། གཉིས་པ་དོན་གྱི་དབྱེ་བ་སྟེ། སྔོན་གྱི་གནས་རྗེས་སུ་དྲན་པས་མངོན་གྱི་མཐའ་ནས་འདིར་འོང་བ་དང༌། འཆི་འཕོ་དང་སྐྱེ་བ་ཤེས་པ་ལྷའི་མིག་གིས་ཇི་ལྟར་འདི་ནས་ཕྱི་མའི་མཐར་འགྲོ་བ་དང༌།
ཟག་པ་ཟད་པ་མཁྱེན་པས་འཁོར་བ་ལས་ངེས་པར་འབྱུང་བ། མཁྱེན་པ་ལྟར་གདམས་ངག་སྩོལ་བས་དུས་གསུམ་ལ་རྨོངས་པ་སྤངས་པ་ཉིད་ཀྱི་ཕྱིར་རོ། ། སྔོན་ཤེས་སྔ་མ་ལྔ་ནི་ཟག་བཅས་འཇིག་རྟེན་པ་དང་ཐུན་མོང་བ་ཡིན་ལ། ཕྱི་མ་དྲུག་པ་ནི། ཟག་མེད་སློབ་མ་དང་ཐུན་མོང་མ་ཡིན་ནོ། ། མཚན་དང་དཔེ་བྱད་ནི། ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལགས་པར་འཚལ། ། མཐོང་བ་ཙམ་གྱིས་རབ་དད་པར། ། མཛད་པ་ཁྱོད་ལ་ཕྱག་འཚལ་ལོ། །
སྐྱེས་བུ་ཆེན་པོར་མཚོན་པའི་མཚན་སུམ་ཅུ་རྩ་གཉིས་དང༌། དེ་མཛེས་པར་བྱེད་པ་དཔེ་བྱད་བཟང་པོ་བརྒྱད་ཅུས་བརྒྱན་པས་དེའི་ཕྲིན་ལས་མཐོང་བ་ཙམ་གྱིས་ཐམས་ཅད་དད་པར་མཛད་པའོ། ། ཡོངས་སུ་དག་པ་བཞི་ནི། ལེན་དང་གནས་དང་གཏོང་བ་དང༌། ། སྤྲུལ་དང་ཡོངས་སུ་བསྒྱུར་བ་དང༌། ། ཏིང་ངེ་འཛིན་དང་ཡེ་ཤེས་ལ། ། མངའ་བརྙེས་ཁྱོད་ལ་ཕྱག་འཚལ་ལོ། ། ཡོངས་སུ་དག་པ་བཞིས་དབང་བཞི་བསྟན་ཏེ། རྟེན་ཡོངས་སུ་དག་པ་ནི། ཉོན་མོངས་པའི་བག་ཆགས་ཐམས་ཅད་རྟེན་ལས་མ་ལུས་པར་སྤངས་བས་ལུས་གང་བཞེད་པ་ལེན་པ་དང༌།
ཅི་བཞེད་པར་སྐུ་ཚེ་གནས་པ་དང༌། ནམ་འདོད་པ་ན་གཏོང་བ་གསུམ་ལ་དབང་བའོ། ། དམིགས་པ་ཡོངས་སུ་དག་པ་ནི། མེད་པ་སྤྲུལ་པ་དང༌། ཡོད་པ་བསྒྱུར་བ་ལ་དབང་འབྱོར་པ་དང༌། ཐུགས་ཡོངས་སུ་དག་པ་ནི། གནས་ངན་ལེན་ཐམས་ཅད་དང་བྲལ་ཞིང་དགེ་བ་ཐམས་ཅད་བསགས་པས། རྣམ་པ་ཐམས་ཅད་དུ་ཏིང་ངེ་འཛིན་ཐམས་ཅད་ལ་དབང་བའོ། ། ཤེས་རབ་ཡོངས་སུ་དག་པ་ནི། མ་རིག་པ་རྒྱུན་བཅད་པས་ཤེས་བྱ་ཐམས་ཅད་ལ་ཡེ་ཤེས་སྒྲིབ་པ་མེད་པ་ལ་དབང་བའོ། །
སྟོབས་བཅུ་ནི། ཐབས་དང་སྐྱབས་དང་དག་པ་དང༌། ། ཐེག་ཆེན་ངེས་པར་འབྱུང་བ་ལས། ། སེམས་ཅན་རྣམས་ནི་རབ་སླུ་བའི། ། བདུད་འཇོམས་ཁྱོད་ལ་ཕྱག་འཚལ་ལོ། ། གནས་དང་གནས་མ་ཡིན་པ་མཁྱེན་པའི་སྟོབས་དང༌། ལས་བདག་གིར་བྱ་བ་མཁྱེན་པའི་སྟོབས་དང༌། ཁམས་སྣ་ཚོགས་པ་མཁྱེན་པའི་སྟོབས་དང༌། མོས་པ་སྣ་ཚོགས་པ་མཁྱེན་པའི་སྟོབས་དང༌། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང༌།
ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང༌། དབང་པོ་དང་སྟོབས་དང་བྱང་ཆུབ་ཀྱི་ཡན་ལག་དང་བསམ་གཏན་དང་རྣམ་པར་ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བའི་རྣམ་པར་བཀོད་པ་མཁྱེན་པའི་སྟོབས་དང༌། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་དང༌། ལྷའི་མིག་གིས་འཆི་འཕོ་བ་དང་སྐྱེ་བ་མཁྱེན་པའི་སྟོབས་དང༌། ཟག་པ་ཟད་པ་མཁྱེན་པའི་སྟོབས་སོ། ། གནས་ལས་ཁམས་མོས་དབང་པོ་དང༌། །
ཀུན་འགྲོ་བཀོད་དང་སྔོན་གྱི་གནས། ། འཆི་འཕོ་ཟག་པ་མེད་མཁྱེན་པ། ། འདི་དག་ཐུབ་པའི་སྟོབས་བཅུ་ཡིན། ། བསྡུ་བའི་ཚིགས་བཅད་དོ། ། འདིར་ནི་དེ་དག་གི་ལས་ཕྱོགས་གཅིག་ཏུ་གསུངས་ཏེ། དེའང་དོན་བཞི་ལས་སེམས་ཅན་སླུ་བའི་བདུད་འཇོམས་པའོ། ། དེ་ལ་ཐབས་ལས་སླུ་བ་ནི། གསོད་པའི་མཆོད་སྦྱིན་དང་ཆུ་ལ་ལྕེབ་པ་ལ་སོགས་པས་མཐོ་རིས་དང་ཐར་པ་ཐོབ་པར་སྟོན་པ་ནི་གནས་དང་གནས་མ་ཡིན་པ་མཁྱེན་པས་བཟློག་སྟེ། རྒྱུ་འབྲས་ཕྱིན་ཅི་མ་ལོག་པ་གཟིགས་པས་དགེ་བ་ལས་མཐོ་རིས་སུ་འགྲོ་བའི་གནས་ཡོད། སྡིག་པ་ལ་གནས་མེད་པ་ལ་སོགས་པ་མཁྱེན་པའོ། །
སྐྱབས་ལས་སླུ་བ་ནི། སྡིག་པ་བྱས་བསོད་ནམས་མ་བྱས་ཀྱང་དབང་ཕྱུག་དང་ཁྱབ་འཇུག་ལ་སོགས་པ་མགུ་བར་བྱས་ན་ངན་འགྲོ་ལས་སྐྱོབ་པ་ལ་སོགས་པ་སྨྲ་བ་ནི་ལས་བདག་གིར་བྱ་བ་མཁྱེན་པས་འཇོམས་ཏེ། སྦྱིན་པ་ལ་སོགས་པའི་བསོད་ནམས་ཀྱི་ལས་ཀྱིས་བདེ་བར་འགྱུར་གྱི། དབང་ཕྱུག་ལ་སོགས་པ་བདེ་བའི་རྒྱུར་མི་འགྱུར་ཏེ། མདོ་སྡེ་རྒྱན་ལས། སྦྱིན་སོགས་རྫོགས་པའི་བྱང་ཆུབ་ཀྱི། ། རྟེན་ཡིན་དབང་ཕྱུག་སོགས་མ་ཡིན། ། ཞེས་གསུངས་སོ། ། དག་པ་ལས་སླུ་བ་ནི། ཟག་པ་དང་བཅས་པའི་ལས་ཁྲུས་དང༌།
དཀའ་ཐུབ་ལ་སོགས་པས་དག་པར་སྨྲ་མོད། དེ་ནི་ལམ་མ་ཡིན་ཏེ། བསམ་གཏན་ལ་སོགས་པ་རྣམ་པར་དག་པའི་ལམ་དུ་སྟོན་པ། བསམ་གཏན་དང་ཏིང་ངེ་འཛིན་དང་སྙོམས་འཇུག་མཁྱེན་པའི་སྟོབས་ཀྱིས་བཟློག་གོ ། ངེས་པར་འབྱུང་བ་ལས་སླུ་བ་ནི། སྣོད་དང་མི་མཐུན་པའི་ལམ་སྟོན་པའོ། ། དེ་ནི་དབང་པོ་མཆོག་དང་མཆོག་མ་ཡིན་པ་མཁྱེན་པ་ལ་སོགས་པ་སྟོབས་ལྷག་མ་བདུན་གྱིས་འཇོམས་ཏེ། འདི་ལྟར་དབང་པོ་མཆོག་དང་མཆོག་མ་ཡིན་པ་མཁྱེན་པ་ནི་དད་པ་ལ་སོགས་པ་ལྔ་པོ་ཆུང་ངུ་དང་འབྲིང་དང་ཆེན་པོ་མཁྱེན་ནས་དེ་དང་འཚམ་པར་ཆོས་གསུང་པའོ། ། མོས་པ་སྣ་ཚོགས་ནི་སེམས་ཅན་གྱི་འདོད་པ་དང་རྟོག་པ་ཆེ་འབྲིང་གསུམ་མཁྱེན་པའོ། ། ཁམས་སྣ་ཚོགས་ནི་རིགས་ཅན་དང་འདོད་ཆགས་ལ་སོགས་པའི་སྤྱོད་པ་བརྒྱད་ཁྲི་བཞི་སྟོང་གི་ཁམས་རྣམས་མཁྱེན་པའོ། །
ཀུན་ཏུ་འགྲོ་བའི་ལམ་ནི་དེ་དག་ཉིད་ཀྱི་འཇུག་པའི་སྒོ་དང་འཚམ་པ་འདོད་ཆགས་ཀྱི་གཉེན་པོར་མི་སྡུག་པ་བསྒོམ་པ་ལ་སོགས་པ་མཁྱེན་པའོ། ། སྔོན་གྱི་གནས་རྗེས་སུ་དྲན་པ་ནི་ཕྱོགས་ཐམས་ཅད་ན་སེམས་ཅན་གྱི་རིགས་སྣ་ཚོགས་ཀྱི་མིང་དང་བརྡ་ཐ་དད་པ། སྔོན་གྱི་གནས་རྣམ་པ་དུ་མ་གཞི་བརྒྱད་ལ་བརྟེན་པའི་སྤྱོད་པ་དྲུག་རྗེས་སུ་དྲན་པ་སྟེ། གཞི་བརྒྱད་ནི་མིང་འདི་ཞེས་བྱའོ། ། རིགས་དང༌། རུས་དང༌། ཟས་དང༌། བདེ་སྡུག་དང༌། ཚེ་ཚད་དང༌། ཡུན་དང༌།
ཚེ་འདི་ཙམ་ཞིག་ཐུབ་ཅེས་བྱའོ། ། དེ་དག་ལ་བརྟེན་པའི་སྤྱོད་པ་དྲུག་ནི་བོད་པའི་བརྡ་དང༌། རྒྱལ་རིགས་ལ་སོགས་པའི་རིགས་དང༌། ཕ་མ་དང༌། ཟས་སྐོམ་ལ་སོགས་པའི་བྱ་བ་དང༌། དར་རྒུད་དང༌། ཚེའི་རྣམ་པ་སྣ་ཚོགས་སོ། ། རྣམ་པ་ནི་སྤྱོད་པ་དྲུག་གོ ། དོན་རྟགས་ནི་གཞི་བརྒྱད་དོ། ། ལྷའི་མིག་ནི་ལྷའི་གནས་སུ་བསམ་གཏན་བཞིའི་འབྲས་བུ་སྟེ་ཤིན་ཏུ་རྫོགས་ཤིང་དག་པའི་བསམ་གཏན་ལ་བརྟེན་པས་ན་ཤིན་ཏུ་དག་པའོ། །
འདོད་པའི་ལྷ་ལ་ནི་དེ་དང་མིང་མཐུན་པ་ཙམ་ཡོད་ཀྱི། མི་ལ་དེ་ཡང་མེད་པས་ན་མི་ལས་འདས་པའོ། ། དེའི་ཡུལ་ནི་སེམས་ཅན་འཆི་བ་དང་བར་དོར་སྐྱེ་བ་གཉིས་སོ། ། མུན་པ་ལ་འཇུག་པ་ཕྱར་ནག་པོའམ་མུན་ནག་ཏུ་འགྲོ་བ་ལྟ་བུ་ཁ་དོག་ངན་པ་དང༌། ་་་་་ མི་སྡུག་པ་དང༌། སྡུག་པ། སྣང་བར་འགྲོ་བ་ཟླ་བའི་འོད་དམ། ཝཱ་རཱ་ཎ་སཱིའི་རས་ལྟ་བུ་ཁ་དོག་བཟང་པོ། ། ངན་པ་དང་བཟང་པོ་ཡང་དེ་དག་ཉིད་དེ། ངན་འགྲོ་དང་བདེ་འགྲོར་འགྲོ་བས་སོ། །
ལུས་དང་ངག་དང་ཡིད་ཀྱི་ཉེས་པ་སྤྱོད་པ་དང་ལྡན་པའི་ཚུལ་ཁྲིམས་འཆལ་བ་ཀུན་སློང་དང་བཅས་པའོ། ། ལོག་པར་ལྟ་བ་ལ་ནི་གཉིས་ཏེ། ཐམས་ཅད་ལ་སྐུར་བ་འདེབས་པ་དང༌། འཕགས་པ་ལ་སྐུར་བ་འདེབས་པའོ། ། དེས་ལོག་པའི་ལས་ཀྱི་རྒྱུ་དང་འབྲས་བུ་ལ་མངོན་པར་ཞེན་པས་ལོག་པའི་ལས་མངོན་པར་འདུ་བྱེད་དེ། ཆོས་ཡང་དག་བླངས་པ་དང་ད་ལྟར་བདེ་ལ། ཕྱི་མར་སྡུག་བསྔལ་བ་དང༌། གཉིས་ཀར་སྡུག་བསྔལ་བར་འགྱུར་བ་གཉིས་ལེན་ཏོ། ། ངན་འགྲོའི་རྒྱུའི་གཙོ་བོ་ཡིན་པས་རྒྱུ་དང་རྐྱེན་དེས་ཞེས་བྱ་བའོ། ། ལུས་ཞིག་པ་ནི་མིང་དང་གཟུགས་ཕན་ཚུན་འབྲེལ་ཞིག་པའོ། །
འཆི་བའི་འོག་ནས་འཆི་བ་ཐམས་ཅད་ལས་འདི་ཐ་ཆད་ཡིན་པས་སོ། ། ངན་སོང་ནི་ཆོས་ངན་པ་དང༌། ཡ་ང་བར་སྤྱོད་པས་ངན་པར་སོང་བས་སོ། ། ངན་འགྲོ་ནི་སྡུག་བསྔལ་དྲག་པོ་དང་ཡུན་རིང་བ་དང་བར་མ་ཆད་པ་དང༌། མང་པོ་མྱང་བར་འགྱུར་བས་སོ། ། ལོག་པར་ལྟུང་བ་ནི་འོག་ན་གནས་ཤིང༌། གཡང་ས་ཆེ་ལ་ཉམ་ང་བ་དང༌། སྙིང་རྗེ་བའི་སྒྲ་ཆེར་འབྱིན་པས་སོ། ། སེམས་ཅན་དམྱལ་བ་ནི་རང་བཞིན་དང༌། ལུས་དང་དངོས་པོ་བསྟན་པའོ། །
དེ་ཁོ་ན་སྨོས་པ་ནི་ཤས་ཆེར་སྒྱིད་ལུག་པའི་གནས་ཡིན་པས་ཏེ་ངན་སོང་ཀུན་མཚོན་པའོ། ། དགེ་བའི་ཕྱོགས་ནི་ཐམས་ཅད་དེ་ལས་ཟློག་པ་སྟེ། བདེ་འགྲོ་ལེགས་པར་སྤྱོད་པ་སྔོན་དུ་འགྲོ་བས་སོ། ། མཐོ་རིས་ནི་བདེ་བ་ལ་ལོངས་སྤྱོད་པ་མཆོག་ཡིན་པས་སོ། ། ཟག་པ་ཟད་པ་མཁྱེན་པ་ནི་ཐམས་ཅད་ཀྱི་བག་ལ་ཉལ་མ་ལུས་པ་སྤངས་པ། གཉེན་པོ་ཟག་པ་མེད་པའི་སེམས་དང་ཤེས་རབ་མཆོག་ཏུ་གྱུར་པའི་སེམས་དང༌། ལྷག་པའི་ཤེས་རབ་ཀྱིས་བསྡུས་པ་སྟེ། ཟག་པ་མེད་པའི་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའོ། ། དེའང་སྔར་ལམ་བསྒོམ་པ་ལ་བརྟེན་ཏེ་སྲིད་པ་ཐ་མ་དེ་ཉིད་ལ་ཐོབ་ནས།
བདག་གིས་ཐོབ་བོ་ཞེས་མངོན་པར་ཤེས་པ་དྲུག་པོས་རང་གིས་ཇི་ལྟ་བར་ཤེས་པས་འདོད་ན་གཞན་ལ་ཡང་སྟོན་པས་ན་ཚེ་འདི་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ། རྗོད་པར་བྱེད་ཅེས་བྱའོ། ། མི་འཇིགས་པ་བཞི་ནི། རང་གཞན་དོན་དུ་ཡེ་ཤེས་དང༌། ། སྤངས་དང་ངེས་འབྱུང་གེགས་མཛད་ལ། ། སྟོན་མཛད་མུ་སྟེགས་གཞན་དག་གིས། ། མི་བརྫི་ཁྱོད་ལ་ཕྱག་འཚལ་ལོ། ། རང་གི་དོན་དང༌། གཞན་གྱི་དོན་ ་་་་་དུ་ཡེ་ཤེས་ དང༌། སྤངས་པ་དང༌།
ངེས་པར་འབྱུང་བའི་གེགས་བྱེད་པའི་ཆོས་བཞིའི་སྟོན་པ་ལ་འཇིག་རྟེན་པའི་ང་རྒྱལ་ཅན་རྣམས་ཀྱི་ནང་དུ་འཇིགས་པ་དང༌། ཡ་ང་བ་དང་བག་ཚ་བ་མེད་པར་དེ་དག་ཟིལ་གྱིས་གནོན་པ་སྟེ། སྐྱེ་བའི་གནས་ལ་ང་རྒྱལ་བ་ལྷ་དང༌། རྫུ་འཕྲུལ་གྱིས་ང་རྒྱལ་བ་བདུད་དང༌། ཚད་མེད་པས་ང་རྒྱལ་བ་ཚངས་པ་དང༌། ཡོན་ཏན་གྱིས་ང་རྒྱལ་བ་དགེ་སྦྱོང་དང༌། རིགས་ཀྱིས་ང་རྒྱལ་བ་བྲམ་ཟེ་དང༌། དེ་ལྟ་བུའི་ང་རྒྱལ་ཅན་རྣམས་ཀྱིས་ཆོས་དང་མཐུན་པར་བརྒལ་བ་ནི། སྐྱོན་ཡོད་པ་ལ་སྐྱོན་ཡོད་དོ་ཞེས་དྲང་པོར་ཚོགས་སུ་སུན་འབྱིན་པ་ཡིན་ལ། དེ་མི་མངའ་ཞིང་བརྫུན་གྱིས་སུན་འབྱིན་པ་ནི།
ཆོས་དང་མི་མཐུན་པར་རྒོལ་བ་སྟེ། དེ་རང་གི་སྐྱོན་ཡིན་གྱི་གཞན་གྱི་སྐྱོན་མ་ཡིན་པས་དེ་ལྟ་བུས་རྒོལ་ཡང་སྐྱེ་བུ་དམ་པའི་སྐྱོན་དུ་མི་འགྱུར་བའི་ཕྱིར་རོ། ། བསྲུང་བ་མེད་པ་གསུམ་ནི། བསྲུང་མེད་བསྙེལ་བ་མི་མངའ་བས། ། འཁོར་གྱི་ནང་དུ་བག་བརྐྱང་གསུང༌། ། ཀུན་ནས་ཉོན་མོངས་གཉིས་སྤངས་པས། ། འཁོར་སྡུད་ཁྱོད་ལ་ཕྱག་འཚལ་ལོ། ། སྐུ་གསུང་ཐུགས་ཀྱི་སྤྱོད་པ་ཡོངས་སུ་དག་པའི་ཕྱིར་ལ་ལས་སྐྱོན་འདོགས་སུ་འོང་ཞེས་བཅབ་པ་མི་མངའ་བས་འཁོར་གྱི་ནང་དུ་བག་བརྐྱང་ནས་ཐམས་ཅད་ཟིལ་གྱིས་མནན་ཏེ་ཆོས་གསུང་པའོ། ། དྲན་པ་ཉེ་བར་གཞག་པ་གསུམ་ནི། གདུལ་བྱ་རྣམས་ལ་ཆོས་གསུང་པ་ན།
འཁོར་འགའ་ཞིག་ལེགས་པར་སྒྲུབ། འགའ་ཞིག་ལོག་པར་སྒྲུབ། འགའ་ཞིག་གཉིས་ཀར་སྒྲུབ་པ་ལ་ཆགས་པ་དང༌། སྡང་བ་སྤངས་པ་སྟེ། འཁོར་ལེགས་པར་སྡུད་པའོ། ། བག་ཆགས་ཡང་དག་པར་བཅོམ་པ་ནི། ཀུན་མཁྱེན་ཁྱེད་ནི་གཤེགས་པ་དང༌། ། བཞུགས་པ་ཀུན་ལ་ཐམས་ཅད་དུ། ། ཀུན་མཁྱེན་མིན་སྤྱོད་མི་མངའ་བས། ། ཡང་དག་དོན་ལྡན་ཁྱོད་ཕྱག་འཚལ། །
དགྲ་བཅོམ་པ་ལ་ནི་འགྲོ་བ་དང་གནས་པ་དང་སྨྲ་བ་ལ་སོགས་པ་ལ། ཉོན་མོངས་པ་ཟད་ཀྱང་བག་ཆགས་མ་སྤངས་པའི་ཕྱིར་ཀུན་མཁྱེན་མ་ཡིན་པའི་སྤྱོད་པ་གླང་པོ་ཆེ་འཁྲུལ་པ་དང༌། ། ཤིང་རྟ་ལ་ཐུག་པ་ལ་སོགས་པ་ལྟ་བུ་སྲིད་ལ། འདི་ལ་ནི་དེ་མི་མངའ་བས་ཐམས་ཅད་མཁྱེན་པ་ཡང་དག་པའི་དོན་དང་ལྡན་པའོ། ། བསྙེལ་པ་མི་མངའ་བའི་ཆོས་ཉིད་ནི། འཇིག་རྟེན་ཀུན་གྱི་བྱ་བ་ལ། ། ཁྱོད་ནི་དུས་ལས་མི་འདའ་བས། ། མཛད་པ་རྟག་ཏུ་དོན་མངའ་བ། ། མི་བསྙེལ་ཁྱོད་ལ་ཕྱག་འཚལ་ལོ། ། ཉན་ཐོས་དང་རང་སངས་རྒྱས་ནི་བསྙེལ་ན་སེམས་ཅན་གྱི་དོན་ཡལ་བར་འདོར་སྲིད་ལ།
འདི་ལ་ནི་ཡུལ་གང་ན། སེམས་ཅན་གང་ལ། དུས་གང་གི་ཚེ། དོན་གང་ཞིག རྣམ་པ་ཇི་ལྟར་བྱ་བ་ལ་དུས་ལས་མི་འདའ་བར་དེའི་ཐབས་སྟོན་པ་ལ་བསྙེལ་བ་མི་མངའ་བས་མཛད་པ་རྟག་ཏུ་འབྲས་བུ་ཡོད་པའོ། ། ཐུགས་རྗེ་ཆེན་པོ་ནི། འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། ། ཐུགས་རྗེ་ཆེན་པོ་དང་ལྡན་པ། ། ཕན་དགོངས་ཁྱོད་ལ་ཕྱག་འཚལ་ལོ། །
ལན་དྲུག་ཏུ་ནི་ཉེ་བར་མཚོན་པ་སྟེ། དུས་ཐམས་ཅད་དུ་སེམས་ཅན་སུ་ནི་ཉམས། སུ་ནི་འཕེལ། སུ་ནི་ངན་སོང་ལས་དྲང་བར་བྱ་ཞེས་པ་ལ་སོགས་པས་ཕན་པར་དགོངས་པའོ། ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི། སྤྱོད་པ་དང་ནི་རྟོགས་པ་དང༌། ། ཡེ་ཤེས་དང་ནི་ཕྲིན་ལས་ཀྱིས། ། ཉན་ཐོས་རང་སངས་རྒྱས་ཀུན་གྱི། ། བླ་མ་ཁྱོད་ལ་ཕྱག་འཚལ་ལོ། ། སྤྱོད་པས་བསྡུས་པ་དྲུག་ནི།
སྐུ་ལ་འཁྲུལ་བ་མི་མངའ་སྟེ། དགྲ་བཅོམ་པ་དག་ལ་ཤིང་རྟ་དང་གླང་པོ་ཆེ་ལ་ཐུག་པ་དང༌། ཚེར་མའི་འོབས་སུ་ལྷུང་བ་དང༌། སྦྲུལ་རྐང་པས་བརྫིས་པ་དང༌། བུད་མེད་ཀྱིས་རྔོང་པའི་གནས་སུ་འཇུག་པ་ལ་སོགས་པ་ཡོད་པ་ལ། སངས་རྒྱས་ལ་མི་མངའ་བའོ། ། གསུང་ལ་ཅ་ཅོ་མི་མངའ་སྟེ། དགྲ་བཅོམ་པ་དག་ལུང་སྟོང་དུ་ཅ་ཅོ་དང༌། གནས་མ་ཡིན་པར་རྟ་བགད་འབྱིན་པ་ལྟ་བུ་ཡོད་ལ། སངས་རྒྱས་ལ་མི་མངའ་བ་དང༌།
ཐུགས་མཉམ་པར་མ་གཞག་པ་མི་མངའ་བ་ནི་དགྲ་བཅོམ་པ་ལ་མཉམ་གཞག་ལས་ལངས་ནས་རྗེས་ཐོབ་ལ་འཇུག་པ་ལྟ་བུ་འདི་ལ་མི་མངའ་སྟེ། མཉམ་གཞག་དང་རྗེས་ཐོབ་ཟུང་དུ་འཇུག་པའི་ཕྱིར་རོ། ། དྲན་པ་ཉམས་པ་མི་མངའ་བ་ནི། དགྲ་བཅོམ་པ་ལ་དྲན་པ་ཉམས་པ་སྲིད་པ་ལས། སངས་རྒྱས་ལ་མཛད་པ་དང་གསུངས་པ་ལ་བསྙེལ་བ་མི་མངའ་བ་དང༌། ཐ་དད་པའི་འདུ་ཤེས་མི་མངའ་བ་ནི་དགྲ་བཅོམ་པ་འཁོར་བ་ལ་གཅིག་ཏུ་སྡུག་བསྔལ་བ་དང༌། མྱ་ངན་ལས་འདས་པ་ལ་བདེ་བར་འཛིན་པ་ལྟ་བུ་འདི་ལ་མི་མངའ་སྟེ། འཁོར་འདས་མཉམ་པར་རྟོགས་པའི་ཕྱིར་རོ། ། སོ་སོར་མ་བརྟགས་པའི་བཏང་སྙོམས་མི་མངའ་བ་ནི། དགྲ་བཅོམ་པ་དག་སོ་སོར་མ་བརྟགས་པར་སེམས་ཅན་གྱི་དོན་ཡལ་བར་འདོར་བ་སྲིད་ལ།
འདི་ལ་དེ་མི་མངའ་སྟེ་སོ་སོར་བརྟགས་ནས་བཏང་སྙོམས་སུ་འཇོག་པའི་ཕྱིར་རོ། ། རྟོགས་པས་བསྡུས་པ་དྲུག་ནི། དགྲ་བཅོམ་པ་དག་ཤེས་བྱའི་སྒྲིབ་པ་མ་སྤངས་པས་འདུན་པ་ལ་སོགས་པ་དྲུག་ཡོངས་སུ་ཉམས་པ་སྲིད་ལ། འདི་ལ་མི་སྲིད་པས་འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ཉམས་པ་མི་མངའ་འོ། ། ཡེ་ཤེས་ཀྱིས་བསྡུས་པ་གསུམ་ནི།
དགྲ་བཅོམ་པ་དུས་གསུམ་ལ་ཐོགས་པ་དང་ཆགས་པ་ཡོད་ལ། འདིར་དེ་དག་མི་མངའ་བའི་ཡེ་ཤེས་བརྙེས་པའོ། ། ཕྲིན་ལས་ཀྱིས་བསྡུས་པ་གསུམ་ནི། སྐུ་གསུང་ཐུགས་ཀྱི་ཕྲིན་ལས་གསུམ་པོ་ཉན་ཐོས་ཀྱི་དགེ་བ་ལ་འཇུག་ཀྱང་སྐབས་སུ་ལུང་མ་བསྟན་ཡང་སྲིད་ལ། འདིར་ཡེ་ཤེས་ཀྱིས་ཀུན་ནས་བསླངས་པས་ཡེ་ཤེས་སྔོན་དུ་འགྲོ་ཞིང་ཡེ་ཤེས་དང་ལྷན་ཅིག་སྤྱོད་པས་ཡེ་ཤེས་ཀྱི་རྗེས་སུ་འབྲང་བའོ། ། དེས་ན་བཅོ་བརྒྱད་པོ་འདིས་མ་འདྲེས་པའི་ཆོས་དང་ལྡན་པས་འཕགས་པའི་གང་ཟག་ཐམས་ཅད་ཀྱི་ཡང་བླ་མར་འགྱུར་བའོ། ། རྣམ་པ་ཐམས་ཅད་མཁྱེན་པ་ཉིད་ནི། སྐུ་གསུམ་དག་གིས་བྱང་ཆུབ་ཆེ། ། རྣམ་པ་ཀུན་བརྙེས་ཐམས་ཅད་དུ། ། སེམས་ཅན་ཀུན་གྱི་ཐེ་ཚོམ་དག །
གཅོད་པ་ཁྱོད་ལ་ཕྱག་འཚལ་ལོ། ། ཆོས་ཀྱི་སྐུ་རང་བཞིན་གྱིས་རྣམ་པར་དག་པ་སྤང་བྱ་གློ་བུར་གྱི་དྲི་མ་ལས་གྲོལ་བ་དང༌། ལོངས་སྤྱོད་རྫོགས་པའི་སྐུ་འོག་མིན་ན་བྱང་ཆུབ་སེམས་དཔའ་ས་བཅུ་པ་ལ་ཐེག་པ་ཆེན་པོ་རྒྱུན་མི་འཆད་པར་གསུང་པ་དང༌། སྤྲུལ་པའི་སྐུ་སྐྱེ་བ་དང༌། མཆོག་དང༌། བཟོའི་སྤྲུལ་པའི་སྒོ་ནས་རྒྱུན་མི་འཆད་པར་སེམས་ཅན་གྱི་དོན་མཛད་ཅིང་ཐེ་ཚོམ་ཐམས་ཅད་གཅོད་པའོ། ། ཆོས་ཀྱི་སྐུ་ཟབ་ལ། གཟུགས་ཀྱི་སྐུ་གཉིས་རྒྱ་ཆེ་བས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་ཅིང༌། རང་གཞན་གྱི་དོན་གྲུབ་པས་སེམས་ཅན་ཐམས་ཅད་ཀྱི་ཐེ་ཚོམ་གཅོད་པའོ། ། ཕ་རོལ་ཏུ་ཕྱིན་པ་དྲུག་ནི།
འཛིན་པ་མེད་ཅིང་ཉེས་པ་མེད། ། རྙོག་པ་མེད་ཅིང་མི་གནས་པ། ། མི་གཡོ་ཆོས་རྣམས་ཐམས་ཅད་ལ། ། སྤྲོས་མེད་ཁྱོད་ལ་ཕྱག་འཚལ་ལོ། ། སྦྱིན་པ་ལ་ལོངས་སྤྱོད་ཀྱི་འཛིན་པ་མེད། ཚུལ་ཁྲིམས་ལ་ལྟུང་བའི་ཉེས་པ་མེད། བཟོད་པ་ལ་ཁོང་ཁྲོའི་རྙོག་པ་མེད། བརྩོན་འགྲུས་ལ་ལེ་ལོའི་གནས་མེད། བསམ་གཏན་ལ་རྣམ་པར་གཡེང་བས་མི་གཡོ། ཤེས་རབ་ལ་ཆོས་ཐམས་ཅད་ཀྱི་སྤྲོས་པ་མེད་པའོ། །
དོན་གཉིས་གྲུབ་པ་ལས་ནི། ཐོབ་བྱའི་ཡོན་ཏན་ཀུན་བརྙེས་པས། ། རང་དང་གཞན་གྱི་ཕྲིན་ལས་བསྒྲུབས། ། མཁྱེན་པར་བྱ་བའི་ཆོས་རྣམས་ཀུན། ། མ་ལུས་གཟིགས་པ་ཁྱོད་ཕྱག་འཚལ། ། ཐོབ་པར་བྱ་བའི་ཡོན་ཏན་ཐུན་མོང་དང་ཐུན་མོང་མ་ཡིན་པ་མཐའ་དག་བརྙེས་པས། རང་དང་གཞན་གྱི་དོན་མ་ལུས་པ་བསྒྲུབས་པ་མཁྱེན་པར་བྱ་བའི་ཆོས་མ་ལུས་པ་གཟིགས་པའོ། ། བྱང་ཆུབ་ཀྱི་ཕྱོགས་ནི། དྲན་དང་བརྩོན་འགྲུས་ཏིང་ངེ་འཛིན། ། རྨད་དུ་བྱུང་བའི་དབང་པོ་སྟོབས། །
བྱང་ཆུབ་ཡན་ལག་འཕགས་པའི་ལམ། ། ལེགས་སྒྲུབ་ཁྱོད་ལ་ཕྱག་འཚལ་ལོ། ། ལུས་ལ་སོགས་པ་ནམ་མཁའ་ལྟ་བུར་མཁྱེན་པ་དྲན་པ་ཉེ་བར་གཞག་པ་བཞི་དང༌། ཉེས་པའི་ཚོགས་སྤངས་པ་དང༌། མི་སྐྱེ་བ་དང༌། ཡོན་ཏན་གྱི་ཚོགས་མ་སྐྱེས་པ་སྐྱེད་པ་དང༌། སྐྱེས་པ་འཕེལ་བའི་ཕྱིར། བརྩོན་འགྲུས་ཏེ་ཡང་དག་པར་སྤོང་པ་བཞི་དང༌། འདུན་པ་དང༌། བརྩོན་འགྲུས་དང༌།
སེམས་དང༌། སྤྱོད་པའི་ཏིང་ངེ་འཛིན་རྒྱ་ཆེན་པོ་རྫུ་འཕྲུལ་གྱི་རྐང་པ་བཞི་དང༌། དད་པ་ལ་སོགས་པའི་དབང་པོ་ལྔ་དང༌། སྟོབས་ལྔ་ཡོངས་སུ་རྫོགས་པ་དང༌། ཆོས་རྣམ་པར་འབྱེད་པ་ལ་སོགས་པ་བྱང་ཆུབ་ཀྱི་ཡན་ལག་བདུན་དང༌། ཡང་དག་པའི་ལྟ་བ་ལ་སོགས་པ་འཕགས་པའི་ལམ་ཡན་ལག་བརྒྱད་དེ། འདི་དག་གྲུབ་པ་ཙམ་ཉན་ཐོས་དང་རང་སངས་རྒྱས་ལའང་ཡོད་མོད་ཀྱི། ལེགས་པར་གྲུབ་པ་སངས་རྒྱས་ཁོ་ན་ལ་མངའ་བས་སོ། ། སྙོམས་པར་འཇུག་པ་ལས་ནི། ཁམས་གསུམ་གཏོགས་པའི་རྣམ་པར་རྟོག །
སྤངས་པའི་སྙོམས་འཇུག་རྣམ་དགུ་ཡིས། ། སེམས་ཀྱི་ཐ་བ་འཇོམས་པའི་དབང༌། ། མཐར་སོན་ཁྱོད་ལ་ཕྱག་འཚལ་ལོ། ། སྙོམས་པར་འཇུག་པ་དགུ་ནི། ། ཁམས་གསུམ་དུ་གཏོགས་པའི་རྣམ་པར་རྟོག་པ་ཕྲ་རགས་དགུ་སྤོང་བ་སྟེ། འདོད་ཁམས་ཀྱི་རྣམ་རྟོག་སྤངས་པ་བསམ་གཏན་དང་པོ་དང༌། དེ་བཞིན་དུ་གཉིས་པ་དང༌། གསུམ་པ་དང༌། བཞི་པ་ལ་སྙོམས་པར་འཇུག་པ་དང༌། གཟུགས་ཁམས་ཀྱི་རྣམ་རྟོག་སྤོང་བ་ནམ་མཁའ་མཐའ་ཡས་སྐྱེ་མཆེད་དང༌།
དེ་བཞིན་དུ་རྣམ་ཤེས་མཐའ་ཡས་དང༌། ཅི་ཡང་མེད་པ་དང༌། ཡོད་མིན་མེད་མིན་གྱི་སྐྱེ་མཆེད་བཞི་དང༌། རྣམ་རྟོག་མཐའ་དག་སྤོང་བ་འགོག་པའི་སྙོམས་འཇུག་སྟེ་དགུའོ། ། འདི་དག་ལ་རིམ་གྱིས་སྙོམས་པར་འཇུག་ན། སེང་གེ་རྣམ་པར་བསྒྱིངས་པ་ཞེས་ཟེར་ལ། དཀྲུགས་ནས་འཇུག་ན་ཐོད་རྒལ་གྱི་སྙོམས་འཇུག་ཞེས་བྱ་བ་ཐོད་རྒལ་འདི་ལ་ཉན་ཐོས་ཀྱི་ལུགས་མཛོད་ལས། ས་བརྒྱད་རྣམ་གཉིས་འབྲེལ་པ་དང༌། ། གཅིག་རྒལ་སོང་ཞིང་འོངས་ནས་ནི། ། རིགས་མི་མཐུན་པ་གསུམ་པར་འགྲོ། །
ཐོད་རྒལ་གྱི་ནི་སྙོམས་འཇུག་ཡིན། ། ཞེས་གསུངས་ལ། ཐེག་ཆེན་གྱི་ལུགས་ནི་མངོན་རྟོགས་རྒྱན་ལས། འགོག་དང་བཅས་པའི་སྙོམས་འཇུག་དགུ། ། རྣམ་པ་གཉིས་སུ་སོང་འོངས་ནས། ། འདོད་པར་གཏོགས་པའི་རྣམ་པར་རྟོག ། མཉམ་གཞག་མིན་པའི་མཚམས་བཟུང་སྟེ། ། གཅིག་དང་གཉིས་གསུམ་བཞི་དང་ལྔ། ། དྲུག་དང་བདུན་དང་བརྒྱད་བརྒལ་ནས། ། འགོག་པའི་བར་དུ་མི་འདྲར་འགྲོ། །
ཐོད་རྒལ་གྱི་ནི་སྙོམས་འཇུག་ཡིན། ། ཞེས་གསུངས་པ་ལྟར་རོ། ། འདི་གཉིས་མི་འདྲ་བ་ནི། ཉན་ཐོས་དང་ཐེག་པ་ཆེན་པོའི་ལུགས་ཡིན་པས་མི་འགལ་ལོ། ། འདི་དག་ལ་ཉན་ཐོས་ནི་སེམས་ལས་སུ་རུང་བ་དང༌། སྣང་བས་སྐྱོ་བ་དགག་པའི་ཕྱིར་འགོག་པ་ལ་སྙོམས་པར་འཇུག་ལ། བྱང་ཆུབ་སེམས་དཔའ་ནི་ཏིང་ངེ་འཛིན་ལ་དབང་འབྱོར་བར་བྱ་བའི་ཕྱིར་ཡིན་ཞིང༌། སངས་རྒྱས་ནི་ཏིང་ངེ་འཛིན་ལ་དབང་འབྱོར་བ་ཉིད་ཀྱིས་ལྷུན་གྱིས་གྲུབ་པ་ཡིན་ནོ། ། དེའང་ཉན་ཐོས་ཀྱི་རྩོལ་བ་ལ་ལྟོས་ན་བྱང་ཆུབ་སེམས་དཔའི་རྩོལ་བ་ཆུང༌། སངས་རྒྱས་ལ་རྩོལ་བ་མེད་པར་ལྷུན་གྱིས་གྲུབ་པས།
སེམས་ཀྱི་ཐ་བ་འཇོམས་པའི་དབང་འབྱོར་པས་སོ། ། རྣམ་པར་ཐར་པའི་སྒོ་གསུམ་ལ། ། གཉིས་སུ་འཛིན་པས་རབ་སྟོང་ཞིང༌། ། ཉེ་བར་ལེན་ལ་སྨོན་མི་མངའ། ། མཚན་མ་ཐམས་ཅད་རབ་ཞི་བས། ། རྣམ་ཐར་མཆོག་བརྙེས་ཁྱོད་ཕྱག་འཚལ། ། གཟུང་བ་དང་འཛིན་པ་གཉིས་མི་མངའ་བས་རྣམ་པར་ཐར་པའི་སྒོ་སྟོང་པ་ཉིད་དང༌། ཉེ་བར་ལེན་པའི་ཕུང་པོ་ལྔ་ལ་ཆགས་པ་དང་བྲལ་བས་སྨོན་པ་མེད་པ་དང༌། དམིགས་པའི་མཚན་མ་ཐམས་ཅད་ཞི་བས་མཚན་མ་མེད་པའོ། ། ཉན་ཐོས་དང་རང་སངས་རྒྱས་ལའང་འདི་མངའ་མོད་ཀྱི།
བག་ཆགས་ཀྱི་སྒྲིབ་པ་མ་སྤངས་ལ། འདིས་སྤངས་པས་ཕུལ་དུ་བྱུང་བ་ཡིན་ནོ། ། བདུད་བཞི་བཅོམ་པ་ལ། ཡེ་ཤེས་དང་ནི་ཐུགས་རྗེ་ལ། ། བསྐལ་པ་དུ་མར་ཐུགས་སྦྱངས་པས། ། ཉེ་བར་འཚེ་བའི་བདུད་སྡེ་རྣམས། ། ལེགས་འདུལ་ཁྱོད་ལ་ཕྱག་འཚལ་ལོ། ། ཡེ་ཤེས་ཕུན་སུམ་ཚོགས་པའི་རྩ་བ་ཤེས་རབ་ཡིན་ལ། དེ་ཉོན་མོངས་པའི་རྒྱུ་བདག་འཛིན་རང་བཞིན་མེད་པར་རྟོགས་པས་འབྲས་བུ་ཉོན་མོངས་པ་རང་གྲོལ་དུ་འགྱུར་བས་ན་ཉོན་མོངས་པའི་བདུད་དང༌། གཞི་དེས་ཕུང་པོ་ཉེ་བར་གྲུབ་པ་མེད་པས་ཕུང་པོའི་བདུད་དང༌།
ཕུང་པོ་མ་གྲུབ་པ་ལ་ཉིང་མཚམས་སྦྱོར་བ་མེད་པས་འཆི་བདག་གི་བདུད་བཅོམ། ཐུགས་རྗེའི་རྩ་བ་བྱམས་པའི་སྟོབས་ཀྱིས་སེམས་ཅན་ཐམས་ཅད་ལ་བུ་གཅིག་པ་ལྟར་གཟིགས་པས་གནོད་པ་ཐམས་ཅད་ཉེ་བར་ཞི་བས་ལྷའི་བུའི་བདུད་བཅོམ་མོ། ། འདི་ལ་ཉན་ཐོས་དག་རྡོ་རྗེའི་གདན་དུ་ཉོན་མོངས་པ་དང་ལྷའི་བུའི་བདུད་བཏུལ། ཡངས་པ་ཅན་དུ་འཆི་བདག་གི་བདུད་བཏུལ། རྩ་མཆོག་ཏུ་ཕུང་པོའི་བདུད་བཏུལ་ཞེས་གསུངས་ལ། ཐེག་ཆེན་པ་དག་ནི། ཁྱོད་ཀྱིས་དང་པོ་ལྷ་ཡི་བུའི། ། བདུད་ཀྱི་མེ་ཏོག་རྒྱལ་མཚན་བསྙལ། ། དེ་ནས་ཉོན་མོངས་བདུད་ཀྱི་ནི། ། ང་རྒྱལ་རི་བོ་མཐོན་པོ་བསྙིལ། །
ཁྱོད་ཀྱིས་བྱང་ཆུབ་མ་བརྙེས་པར། ། འདོད་ཁམས་དབང་ཕྱུག་ལས་རྒྱལ་ཏེ། ། བྱང་ཆུབ་བར་ཆད་མེད་ལམ་ལ། ། ཁམས་གསུམ་དབང་ཕྱུག་ལས་རྒྱལ་ལོ། ། ཞེས་གསུངས་པ་ལྟར། སངས་རྒྱས་པའི་སྔ་ལོགས་སུ་འདུལ་བར་བཞེད་དོ། ། དབང་བཅུ་ལ། ཕྱི་དང་ནང་དང་གཉིས་ཀ་དང༌། ། འདུན་དང་མཁྱེན་དང་འདོམས་པ་ལ། ། དབང་བཅུ་དག་གིས་འཇིག་རྟེན་གྱི། །
བྱ་བ་ཀུན་སྒྲུབ་ཁྱོད་ཕྱག་འཚལ། ། ཚེ་ལ་དབང་བ་ནི་སྐུ་ཚེ་བཞེད་ཚད་བཞུགས་པ་སྟེ་ལོངས་སྤྱོད་སྦྱིན་པས་སེམས་ཅན་གྱི་ཚེའི་རྒྱུར་གྱུར་པས་སོ། ། སེམས་ལ་དབང་བ་ནི། ཅི་ལྟར་འདོད་པ་སེམས་ལ་འཇུག་པ་ལས་སུ་རུང་སྟེ། སྦྱིན་པས་གཞན་གྱི་སེམས་ཚིམ་པར་བྱས་པས་སོ། ། ཡོ་བྱད་ལ་དབང་བ་ནི། བསམ་པ་ཇི་ལྟ་བར་ཡོ་བྱད་འབྱོར་པ་སྟེ་གཞན་ཡོ་བྱད་ཀྱིས་ཚིམ་པར་བྱས་པས་སོ། ། འདི་གསུམ་སྦྱིན་པའི་འབྲས་བུའོ། ། ལས་ལ་དབང་བ་ནི། སྒོ་གསུམ་གྱི་ལས་ཇི་ལྟ་བར་འདོད་པས་བསྒྲུབ་པ་སྟེ།
ཚུལ་ཁྲིམས་ཀྱིས་གཞན་ལུས་ངག་ཡིད་ཀྱི་ལས་གསུམ་ཁ་ན་མ་ཐོ་བ་མེད་པ་ལ་བསམ་པ་ཇི་ལྟ་བར་བསྐུལ་པའི་འབྲས་བུའོ། ། སྐྱེ་བ་ལ་དབང་བ་ནི། གང་འདོད་པའི་འགྲོ་བ་དང་ལུས་ལ་སོགས་པ་འགྲུབ་པ་སྟེ་ཚུལ་ཁྲིམས་དང་ལྡན་པའི་སྨོན་ལམ་གྲུབ་པ་དེའི་རྒྱུ་རྐྱེན་ནོ། ། འདི་གཉིས་ཚུལ་ཁྲིམས་ཀྱི་འབྲས་བུའོ། ། མོས་པ་ལ་དབང་བ་ནི། སའང་གསེར་དུ་བསྒྱུར་བ་ལ་སོགས་པ་སྟེ། བཟོད་པས་སེམས་ཅན་གྱི་མོས་པའི་རྗེས་སུ་ཞུགས་པའི་འབྲས་བུའོ། ། སྨོན་ལམ་ལ་དབང་བ་ནི། ཇི་ལྟར་སྨོན་པའི་དོན་འགྲུབ་པ་སྟེ། བརྩོན་འགྲུས་ཀྱིས་སེམས་ཅན་གྱི་དོན་ཇི་ལྟར་འདོད་པ་བསྒྲུབས་པའི་འབྲས་བུའོ། །
རྫུ་འཕྲུལ་ལ་དབང་བ་ནི། བསམ་གཏན་གྱིས་དགོངས་པ་ཇི་ལྟ་བ་ལ་ཞུགས་པའི་འབྲས་བུའོ། ། ཡེ་ཤེས་ལ་དབང་བ་ནི། ཤེས་རབ་ཀྱིས་སེམས་ཅན་གྱི་གང་འདོད་པ་ལ་སྦྱར་བའི་འབྲས་བུའོ། ། ཆོས་ལ་དབང་བ་ནི། མདོ་ལ་སོགས་པའི་ཆོས་འདོད་པ་ཇི་ལྟར་སྟོན་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པས་ཆོས་ཐམས་ཅད་བཤད་པས་ཐོབ་པའོ། ། འདི་གཉིས་ཤེས་རབ་ཀྱི་འབྲས་བུའོ། ། ཡོ་བྱད་དང་སྐྱེ་བ་ནི་ཕྱིའོ། ། སེམས་ནི་ནང་ངོ༌། །
ཚེ་དང་ལས་དང་མོས་པ་དང༌། རྫུ་འཕྲུལ་ནི་ཕྱི་ནང་གཉིས་ཀས་བསྡུས་པའོ། ། འདུན་པ་དང༌། ཡེ་ཤེས་དང༌། ཆོས་ལ་དབང་བ་ནི། རིམ་པ་བཞིན་མོས་པ་དང༌། མཁྱེན་པ་དང༌། འདོམས་པ་ལ་དབང་བའོ། ། ཚེ་དང་སེམས་དང་ཡོ་བྱད་དང༌། ། ལས་དང་སྐྱེ་བ་མོས་པ་དང༌། །
སྨོན་ལམ་རྫུ་འཕྲུལ་ཡེ་ཤེས་ཆོས། ། འདི་དག་ཐུབ་པའི་དབང་བཅུར་བཞེད། ། བསྡུ་བའི་ཚིགས་བཅད་དོ། ། ཏིང་ངེ་འཛིན་ནི། རྨད་བྱུང་ལྷུན་གྱིས་གྲུབ་པ་ཅན། ། ཤེས་བྱ་ཀུན་ལ་ཐོགས་མེད་པ། ། སྒྲུབ་དང་སྤོང་བའི་ཏིང་འཛིན་ལ། ། མངའ་བརྙེས་ཁྱོད་ལ་ཕྱག་འཚལ་ལོ། ། གཞན་ལ་ཁྱད་པར་དུ་འཕགས་ཤིང༌། འབད་པ་ལ་མི་ལྟོས་པར་ཕྲིན་ལས་ཐོགས་པ་མེད་པའི་ཏིང་ངེ་འཛིན་དཔའ་བར་འགྲོ་བ་དང༌།
རིན་ཆེན་ཕྱག་རྒྱ་དང༌། སེངྒེ་རྣམ་པར་བསྒྱིངས་པ་ལ་སོགས་པ་བཞེད་པ་སྒྲུབ་པའི་ཏིང་ངེ་འཛིན་ཡིན་ལ། རྡོ་རྗེ་ལྟ་བུ་དང༌། ཉོན་མོངས་པ་ཐམས་ཅད་སྤོང་བ་ལ་སོགས་པ་སྤང་བྱ་སྤོང་བའི་ཏིང་ངེ་འཛིན་ཏེ། རྒྱས་པར་རྒྱལ་བའི་ཡུམ་ལས་ཇི་སྐད་གསུངས་པ་བཞིན་ནོ། ། གཟུངས་ཀྱི་སྒོ་ནི། འཛིན་དང་འཆད་པ་ཆོས་ཀྱི་སྒོ། ། ཉུང་ངུས་ཆོས་རྣམས་བདེ་བླག་ཏུ། ། སྟོན་མཛད་གཟུངས་ཀྱིས་ཆོས་ཀྱི་གཏེར། ། ཁ་འབྱེད་ཁྱོད་ལ་ཕྱག་འཚལ་ལོ། །
ཟད་མི་ཤེས་པའི་ཟ་མ་ཏོག་བཀོད་པ་ལ་སོགས་པ་གཟུངས་ཀྱི་སྒོས། ཆོས་ཐམས་ཅད་ཀྱི་ཁ་འབྱེད་པ་སྟེ། དེ་ཡང་ཡི་གེ་བསམ་གྱིས་མི་ཁྱབ་པ་ཡི་གེ་བཞི་བཅུ་རྩ་གཉིས་སུ་སྡུད་པ་དང༌། བཞི་བཅུ་རྩ་གཉིས་པོ་ཡི་གེ་གཅིག་ཏུ་འདུ་བ་ལ་མཁས་པས་གཞན་གྱིས་སྨྲས་པ་འཛིན་པ་དང༌། རང་གིས་འཆད་པ་ལ་ཐོགས་པ་མེད་པ་སྟེ། འདིའང་ཡུམ་ལས་ཡི་གེ་གཅིག་གིས་བྱང་བའི་རང་བཞིན་ལ་མཁས་པར་བྱ་བ་ལ་སོགས་པ་གསུངས་པ་ལྟར་རོ། ། སྤངས་པ་ཕུན་སུམ་ཚོགས་པ་ལ། ཆགས་སོགས་དགག་དཀའི་དྲི་མ་དང༌། ། འཁོར་གསུམ་རྣམ་པར་རྟོག་པའི་གཞི། ། བག་ཆགས་བཅས་པ་གཏན་སྤངས་པ། །
སྒྲིབ་པ་ཀུན་གྲོལ་ཁྱོད་ཕྱག་འཚལ། ། འདོད་ཆགས་དང་ཞེ་སྡང་ལ་སོགས་པ་ཟག་པས་བསྡུས་པ། ཉོན་མོངས་པའི་སྒྲིབ་པ་དང༌། བདག་དང་གནས་དང་ལོངས་སྤྱོད་ལ་སོགས་པ་འཁོར་གསུམ་གྱིས་བསྡུས་པ་ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པས་སྒྲིབ་པ་ཐམས་ཅད་ལས་གྲོལ་བའོ། ། ཡེ་ཤེས་ནི། གསལ་དང་དྲི་མེད་ཡོན་ཏན་གཏེར། ། ཕྲིན་ལས་རྟེན་དང་བརྟེན་པ་ཡིས། ། རང་གཞན་དོན་གྱི་ཡེ་ཤེས་ལ། ། རྫོགས་པའི་སངས་རྒྱས་ཁྱོད་ཕྱག་འཚལ། ། མེ་ལོང་ལྟ་བུའི་ཡེ་ཤེས།
མེ་ལོང་ལ་གཟུགས་བརྙན་ཤར་བ་ལྟར་ཤེས་བྱའི་དཀྱིལ་འཁོར་མ་ལུས་པ་གསལ་བ་དང༌། མཉམ་པ་ཉིད་ཀྱི་ཡེ་ཤེས། ང་དང་ང་ཡིར་འཛིན་པའི་དྲི་མ་དང་བྲལ་བ་དང༌། སོ་སོར་རྟོག་པའི་ཡེ་ཤེས། སྟོབས་དང་མི་འཇིགས་པ་ལ་སོགས་པ་ཡོན་ཏན་ཐམས་ཅད་ཀྱི་གཏེར་དང༌། བྱ་བ་གྲུབ་པའི་ཡེ་ཤེས། རང་གཞན་གྱི་ཕྲིན་ལས་ཐམས་ཅད་ལྷུན་གྱིས་གྲུབ་པའོ། ། དེའང་མེ་ལོང་ལྟ་བུ་རྟེན་ཡིན་ལ། ཡེ་ཤེས་ཕྱི་མ་གསུམ་དེ་ལ་བརྟེན་པ་དང༌། སྔ་མ་གསུམ་ནི་རང་དོན་གཙོ་ཆེ་བ་ཡིན་ལ།
ཕྱི་མ་གཉིས་ནི་གཞན་དོན་གཙོ་ཆེའོ། ། གསུང་གི་ཡོན་ཏན་ནི། གསུང་དབྱངས་མི་འཇིགས་སེང་གེའི་སྒྲ། ། ཡན་ལག་དྲུག་ཅུ་དང་ལྡན་པས། ། ལྷར་བཅས་འཇིག་རྟེན་ཐམས་ཅད་ལ། ། ལེགས་སྒྲོགས་ཁྱོད་ལ་ཕྱག་འཚལ་ལོ། ། གསུང་འཇམ་པ་དང༌། རྣ་བར་སྙན་པ་དང༌། རྒྱང་དུ་གྲགས་པ་ལ་སོགས་པ་དབྱངས་ཀྱི་ཡན་ལག་དྲུག་ཅུ་སྟེ། རྒྱས་པར་གསང་བ་བསམ་གྱིས་མི་ཁྱབ་པ་ལས་གསུངས་པ་ལྟ་བུའོ། །
གནས་གྱུར་པ་ལ་ནི། ཁྱོད་ཀྱིས་ཟག་བཅས་འགྲོ་བའི་རྒྱུན། ། གང་ལགས་ལམ་གྱི་བདེན་པས་བསྒྱུར། ། འགྲོ་བ་ཀུན་འཇུག་ཡེ་ཤེས་སུ། ། མཁྱེན་པ་ཁྱོད་ལ་ཕྱག་འཚལ་ལོ། ། ཟག་པ་དང་བཅས་པའི་ཕུང་པོ་ཁམས་དང༌། སྐྱེ་མཆེད་གནས་གྱུར་པ་ལས་ཟག་པ་མེད་པའི་ཡེ་ཤེས་ཀྱི་སྐུ་འགྲུབ་སྟེ། འགྲོ་བའི་ལས་དང་ཉོན་མོངས་པ་ཇི་སྙེད་ཡོད་པ་གནས་གྱུར་པའི་ཡེ་ཤེས་བསམ་གྱི་མི་ཁྱབ་པར་འགྱུར་བ་མདོ་སྡེ་རྒྱན་དང་ཐེག་པ་ཆེན་པོ་བསྡུས་པ་ལས་འབྱུང་བ་བཞིན་ནོ། ། འབྱོར་པའི་ཁྱད་པར་ལ། འཇིག་རྟེན་སློབ་མ་བསེ་རུ་སྲས། །
སྟོན་པའི་འབྱོར་བ་ཕུལ་བྱུང་བ། ། གང་ལགས་དེ་འདྲ་མངའ་བརྙེས་པས། ། ལེགས་འབྱོར་ཁྱོད་ལ་ཕྱག་འཚལ་ལོ། ། བརྒྱ་བྱིན་དང་ཚངས་པ་ལ་སོགས་པ་འཇིག་རྟེན་པའི་འབྱོར་བ་མཐའ་དག་སློབ་པ་སྟེ། དགྲ་བཅོམ་པ་གཅིག་གི་ཟིལ་གྱིས་གནོན་ལ། དེ་བསེ་རུ་སྟེ་རང་སངས་རྒྱས་ཀྱིས། དེ་སྲས་ཏེ་བྱང་ཆུབ་སེམས་དཔས། དེ་སྟོན་པ་སྟེ་སངས་རྒྱས་ཀྱིས་ཟིལ་གྱིས་གནོན་ཏེ། མདོ་སྡེ་རྒྱན་ལས། འཇིག་རྟེན་པ་ཡི་འབྱོར་བ་ནི། །
ཉན་ཐོས་རྣམས་ཀྱིས་ཟིལ་གྱིས་གནོན། ། ཉན་ཐོས་རྣམས་ཀྱི་འབྱོར་བ་ཡང༌། ། རང་སངས་རྒྱས་ཀྱིས་ཟིལ་གྱིས་གནོན། ། དེ་ཡིས་བྱང་ཆུབ་སེམས་དཔའ་ཡི། ། འབྱོར་བའི་ཆར་ཡང་མི་ཕོད་དོ། ། དེ་ཡིས་རྫོགས་པའི་སངས་རྒྱས་ཀྱི། ། འབྱོར་བའི་ཆར་ཡང་མི་ཕོད་དོ། ། ཞེས་གསུངས་པ་ལྟ་བུ་སྟེ། དཔེར་ན་འཕགས་པ་ཉེར་སྦས་བསམ་གཏན་ལ་མཉམ་པར་གཞག་པ་ན། བདུད་སྡིག་ཅན་གྱིས་ཅོ་འདྲི་བའི་ཕྱིར་མེ་ཏོག་གི་ཕྲེང་བ་དབུ་ལ་བཀྲིས་པ་ན།
འཕགས་པས་བདུད་སྡིག་ཅན་གྱི་མགྲིན་པར་ཁྱི་རོ་བམ་པ་འབུ་འཛག་པ་ཅིག་དཀྲིས་པ་ལྟ་བུ་དང༌། འཇིག་རྟེན་གྱི་ཁམས་དཔག་ཏུ་མེད་པ་འདབ་ཆགས་སུ་མེས་འཇིགས་པ་ན་འཇམ་དཔལ་གྱིས་སྨྲས་པ་ཤཱ་རིའི་བུ། ཁྱོད་ཀྱི་རྫུ་འཕྲུལ་ལ་བརྟེན་ནས་འགྲོའམ། ཁོ་བོའི་རྫུ་འཕྲུལ་ལ་བརྟེན་ནས་འགྲོ་བར་བྱ། ཤཱ་རིའི་བུས་བསམས་པ། རང་གི་རྫུ་འཕྲུལ་གྱིས་འགྲོ་ན་ཡུན་རིང་དུ་ཐོགས་པ་ཞིག་པས། འཇམ་དཔལ་གྱི་རྫུ་འཕྲུལ་ཡང་བལྟའོ་སྙམ་སྟེ་ཁྱོད་ཀྱི་རྫུ་འཕྲུལ་གྱིས་འགྲོ་བར་བྱའོ། ། དེ་ལྟ་ན་མིག་ཅུང་ཟད་ཚུམས་ཤིག ཤཱ་རིའི་བུས་མིག་བཙུམས་པར་བརྩམས་པ་ན་ད་ཕྱེ་ཤིག ཤཱ་རིའི་བུས་ཕྱེ་བ་ན་བཏོན་ཟིན་པར་གྱུར་ཏོ། །
ཤཱ་རིའི་བུས་སྨྲས་པ། ཁྱོད་ཀྱི་རྫུ་འཕྲུལ་བསམ་གྱིས་མི་ཁྱབ་བོ། ། འཇམ་དཔལ་གྱིས་སྨྲས་པ། དེ་དེ་བཞིན་ཏེ། ཁོ་བོའི་རྣམ་པར་ཐར་པ་ཁྱེད་ཉན་ཐོས་མོས་པ་དམན་པ་རྣམས་ཀྱི་ཡུལ་མ་ཡིན་ནོ་ཞེས་གསུངས་པ་ལྟ་བུའོ། ། སྐྱབས་མཆོག་ཏུ་གྱུར་པ་ནི། ཐུན་མོང་བ་དང་ཕུལ་བྱུང་ཆོས། ། རླབས་ཆེན་ཤིན་ཏུ་རྨད་བྱུང་བ། ། བརྙེས་པས་འཇིག་རྟེན་ཐམས་ཅད་ཀྱི། ། སྐྱབས་གྱུར་ཁྱོད་ལ་ཕྱག་འཚལ་ལོ། །
དེ་དག་ལས་ཚད་མེད་རྣམ་ཐར་ཟིལ་གནོན། ཟད་པར་མངོན་པར་ཤེས་པ་ལྔ་འཇིག་རྟེན་པ་དང་ཐུན་མོང་བ། ཟག་པ་ཟད་པའི་མངོན་ཤེས་ཉོན་མོངས་པ་མེད་པ་སྨོན་གནས་ཤེས་པ། སོ་སོ་ཡང་དག་པར་རིག་པ། བྱང་ཆུབ་ཀྱི་ཕྱོགས་སྙོམས་འཇུག་དགུ རྣམ་ཐར་གསུམ་ལ་སོགས་པ་ནི་སློབ་མ་དང་ཐུན་མོང་བ། གཞན་རྫུ་འཕྲུལ་དང༌། ཏིང་ངེ་འཛིན་དང༌། གནས་གྱུར་འགའ་ཞིག་ལ་སོགས་པ་མ་དག་པའི་ས་བདུན་པོ་དང་ཐུན་མོང་བའོ། ། ཉོན་མོངས་པ་ཅན་གྱི་ཡིད་གནས་གྱུར་པ་དང༌། མཚན་དཔེ་ལ་སོགས་པ་འགའ་ཞིག་ས་བརྒྱད་པ་དང་ཐུན་མོང་བའོ། །
གཟུངས་ཀྱི་སྒོ་དང༌། སོ་སོ་ཡང་དག་པར་རིག་པ་ཆེན་པོ་ལ་སོགས་པ་འགའ་ཞིག་ས་དགུ་པ་དང་ཐུན་མོང་བའོ། ། ཏིང་ངེ་འཛིན་དང་དབང་བཅུ་པ་ལ་སོགས་པ་འགའ་ཞིག་ས་བཅུ་པ་དང་ཐུན་མོང་བའོ། ། ཉན་ཐོས་ནི་བྱང་ཆུབ་སེམས་དཔའི་ས་བཅུ་མི་བཞེད་པས་སྲས་དང་ཐུན་མོང་བ་ཞེས་མིང་འདོགས་སོ། ། གཞན་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། མི་འཇིགས་པ་བཞི་དང༌། བསྲུང་བ་མེད་པ་གསུམ་ལ་སོགས་པ་སངས་རྒྱས་ཁོ་ནའི་ཁྱད་པར་གྱི་ཆོས་སོ། ། འདི་ལྟ་བུའི་ཡོན་ཏན་བརྙེས་པས་ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྐྱབས་ཀྱི་དམ་པར་གྱུར་པ་ཡིན་ནོ། ། དེ་ལྟར་བསྟོད་པའི་སྐབས་བསྒྲུབས་ནས། བསྒྲུབས་པའི་དགེ་བ་བསྔོ་བ་ནི།
དེ་ལྟའི་དངོས་བསྟོད་སྟོན་པ་ཡི། ། བསྟན་པ་རིན་ཆེན་གསལ་མཛད་པས། ། འགྲོ་བ་ཀུན་གྱིས་ཤེས་བྱ་ཡི། ། དེ་ཉིད་ལེགས་པར་མཐོང་བར་ཤོག ། དེ་ལྟ་བུའི་ཡོན་ཏན་གྱི་དངོས་པོ་དང་ལྡན་པའི་སྟོན་པ་ནི་སངས་རྒྱས་བཅོམ་ལྡན་འདས་ཁོ་ན་ཡིན་ལ། དེའི་བསྟན་པ་ནི་དགོས་འདོད་ཐམས་ཅད་འབྱུང་བས་རིན་པོ་ཆེའི་གཏེར་དང་འདྲའོ། ། དེ་ལེགས་པར་ཕྱེ་ཞིང་གསལ་བར་བྱས་པའི་དགེ་བ་འདིས། འགྲོ་བ་ཐམས་ཅད་ཀྱིས་ཤེས་བྱ་ཇི་ལྟ་བ་དང་ཇི་སྙེད་པ་མ་ལུས་པ་གསལ་བར་མཐོང་བར་གྱུར་ཅིག་ཅེས་བསྟོད་པའི་བསྔོ་བའོ།། ༈ །།བདག་གིས་ཐུབ་པའི་དགོངས་པ་ཇི་ལྟ་བར། ། ཟབ་དང་རྒྱ་ཆེའི་མདོ་དོན་ལེགས་གཟིགས་པ། །
རྒྱལ་བའི་སྲས་པོ་བྱམས་པའི་གསུང་རབ་བཞིན། ། འགྲོ་ལ་ཕན་པའི་ཡིད་ཀྱིས་གསལ་བར་བྱས། ། སྤྱོད་པ་རྒྱ་ཆེན་ཤིན་ཏུ་རྒྱས་པའི་མདོ། ། ལྟ་བའི་དེ་ཉིད་ཤེས་རབ་ཕ་རོལ་ཕྱིན། ། མི་འགལ་གསལ་བར་སྟོན་པ་ཁོ་བོའི་གཞུང༌། ། རིགས་པས་བསྒྲུབས་པ་བླ་མའི་གསུང་བཞིན་བཤད། ། དེང་སང་ཤཱཀྱ་ཐུབ་པའི་བསྟན་པ་ནི། ། བུད་ཤིང་ཟད་པའི་མེ་བཞིན་ཉམ་ཆུང་བས། ། བློ་ལྡན་སྐྱེ་བོ་སངས་རྒྱས་སྒྲུབ་འདོད་རྣམས། ། ལེགས་པར་སོམས་ལ་ཐུབ་པའི་གསུང་བཞིན་ཟུང༌། །
ཆོས་རྣམས་དེ་ཉིད་ཤིན་ཏུ་ལྐོག་གྱུར་ལ། ། སོ་སོའི་སྐྱེ་བོའི་སྤྱོད་པ་འཁྲུལ་གྱུར་པས། ། འདི་ཡི་ལེགས་བཤད་བླ་མ་དམ་པའི་དྲིན། ། ཉེས་པ་སྣང་གང་བདག་བློའི་ཉེས་པར་ཟད། ། སངས་རྒྱས་འཇིག་རྟེན་སྒྲོན་མ་ནུབ་གྱུར་ཅིང༌། ། མཁས་པའི་སྐྱེ་བོ་ཕལ་ཆེར་འདས་པས་ན། ། བློ་ངན་མ་སྦྱངས་གཟུ་ལུམ་སྨྲ་རྣམས་ཀྱིས། ། བདེ་གཤེགས་བསྟན་པ་དེང་སང་འདིར་དཀྲུགས་སོ། ། ཆོས་འདི་ལོག་པར་བཤད་ན་སྡིག་པ་ལྕི། ། ལེགས་པར་བཤད་ན་སྐྱེ་བོ་ཕལ་ཆེར་ཁྲོ། །
སྙིགས་མའི་དུས་ཀྱི་ཆོས་སྨྲ་དཀའ་མོད་ཀྱི། ། འོན་ཀྱང་འགྲོ་ལ་ཕན་སྙམ་འདི་བརྩམས་སོ། ། དགེ་བ་འདི་དང་དགེ་བའི་རྩ་བ་གཞན། ། མ་ལུས་བློ་ཡིས་གཅིག་ཏུ་བསྡོམ་བྱས་ཏེ། ། ནམ་མཁའི་མཐས་གཏུགས་སེམས་ཅན་དོན་བསྒྲུབ་ཕྱིར། ། ཀུན་མཁྱེན་རྒྱལ་བའི་གོ་འཕང་ཐོབ་པར་ཤོག ། བྱང་ཆུབ་སེམས་དཔའི་ལམ་ལ་འཇུག་པའི་རིམ་པ། ཐུབ་པའི་དགོངས་པ་གསལ་བ་ཞེས་བྱ་བ་སྡེ་སྣོད་འཛིན་པ་དཔལ་ལྡན་ས་སྐྱ་པཎྜི་ཏས་སྦྱར་བའོ། ། རྫོགས་སོ།། །། ཚོགས་ཆོས་འདི་དབུས་གཙང་ཁམས་གསུམ་དུ་ངས་ཐམས་ཅད་ལ་བཤད་པ་ཡིན་པས།
ངའི་སློབ་མ་ཐམས་ཅད་ཀྱིས་ལུང་ཐོབ་པ་ཡིན་པས་ཡེ་གེ་འདི་ལ་ལྟོས་ལ་ཤོད། ། འདི་བཞིན་ཉམས་སུ་ལོང༌།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
