ས་སྐྱ་བཀའ་འབུམ།
པོད ༤༤༠
སྒྱུ་མ་བདེ་བ་ཆེན་པོའི་དཀྱིལ་འཁོར་གྱི་ཆོ་ག་དབང་རྣམ་པར་རོལ་པ།
༼ཕ༽ ༄༅། །སྒྱུ་མ་བདེ་བ་ཆེན་པོའི་དཀྱིལ་འཁོར་གྱི་ཆོ་ག་དབང་རྣམ་པར་རོལ་པ་ཞེས་བྱ་བ་བཞུགས་སོ།། ༄༅། །དཔལ་སྒྱུ་མ་ཆེན་མོའི་དཀྱིལ་འཁོར་གྱི་ཆོ་ག་དབང་རྣམ་པར་རོལ་པ་ཞེས་བྱ་བ། སྒྱུ་མ་ཆེན་མོ་ལ་ཕྱག་འཚལ་ལོ། ། སྣ་ཚོགས་སྒྱུ་མའི་ཐབས་ཚུལ་གྱིས། ། སྲིད་པའི་སྒྱུ་མ་ལས་གྲོལ་ནས། ། སྒྱུ་འཕྲུལ་དྲྭ་བ་གང་བརྙེས་པའི། ། སྒྱུ་མ་ཆེ་ལ་ཕྱག་འཚལ་ལོ། ། སངས་རྒྱས་གར་མཁན་རོལ་པ་བཞིན། ། རྡོ་རྗེ་སློབ་དཔོན་རྣམ་རོལ་པས། །
སློབ་མ་བདེ་ལ་རོལ་བྱེད་པའི། ། དབང་བསྐུར་རྣམ་པར་རོལ་པ་བཤད། ། སློབ་དཔོན་དང་ནི་སློབ་མ་ཉིད། ། ཕན་ཚུན་མཚན་ཉིད་ལྡན་རིག་ནས། ། གནས་དུས་ཡོ་བྱད་ཕུན་ཚོགས་པས། ། དབང་བསྐུར་བ་ཡི་ཆོ་ག་བརྩམ། ། སྔོན་དུ་འགྲོ་དང་ལྷག་གནས་དང༌། ། དཀྱིལ་འཁོར་དངོས་གཞིའི་བྱ་བ་དང༌། ། དེ་བཞིན་མཇུག་གི་ཆོ་ག་སྟེ། ། རྣམ་པ་བཞིས་ནི་ཡང་དག་བསྡུས། །
དེའང་ཇི་སྐད་བཤད་པའི་མཚན་ཉིད་དང་ལྡན་པའི་བླ་མ་ལ། སྔགས་ཀྱི་ལམ་གྱིས་མཆོག་གི་བྱང་ཆུབ་དོན་དུ་གཉེར་བའི་སློབ་མ་རྣམས་ཀྱིས། ཕྱག་དང་མཎྜལ་སྔོན་དུ་སོང་བས། བྱང་ཆུབ་ཀྱི་བར་གྱི་བླ་མ་ཉིད་དུ་གསོལ་བ་བཏབ་ནས། དེ་ལ་དབང་བླང་བའི་བློས། ཁྱོད་ཞབས་པདྨ་སྤངས་ནས་ནི། ། གཙོ་བོ་གཞན་ནས་སྐྱབས་མ་མཆིས། ། འགྲོ་བའི་དཔའ་བོ་ཐབ་ཆེན་གྱིས། ། བློ་མཆོག་བདག་ནི་གནང་བར་མཛོད། ། ཅེས་ལན་གསུམ་དུ་གསོལ་བ་གདབ་བོ། །
བླ་མས་ཀྱང་ཡོ་བྱད་དང་ནུས་པ་དྲིས་ནས། ནུས་ཤིང་འབྱོར་པར་ཁས་ལེན་ན། ཁོ་བོས་ཇི་ལྟར་ནུས་པའི་རྗེས་སུ་གཟུང་གིས། ཁྱོད་ཀྱིས་ཀྱང་བག་ཡོད་པར་བྱོས་ཤིག་ཅེས་བསྒོས་ནས། སྔོན་ཆད་ལམ་ལ་མ་ཞུགས་ན། ཇི་ལྟར་སྤྲོ་བའི་དགེ་བསྙེན་གྱི་སྡོམ་པ་དང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པ་བྱིན་ནས་སོ་སོའི་བསླབ་བྱའང་བསྟན་ལ་སློབ་ཏུ་གཞུག་གོ ། དེ་ནས་སློབ་མ་ལ་གནོད་པར་བྱེད་པའི་བགེགས་ལ། ན་མསྶརྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱཿ
སརྦ་ཐཱ་ཁཾ་ཨུངྒ་ཏེ་སྥ་ར་ཎ། ཨི་མཾ་ག་ག་ན་ཁཾ་གྲིཧྞེ་དཾ་བ་ལིཾ་ཏ་ཡེ་སྭཱ་ཧཱའི་སྔགས་ཀྱིས་གཏོར་མ་བྱིན་ལ། ཏིང་ལོ་དང་ཆང་བུ་རྔན་པར་སྦྱིན་ཞིང་སུམྦྷའི་སྔགས་ཀྱིས་བསྡིགས་ནས་གུ་གུལ་གྱིས་བདུག ཡུངས་ཀར་གྱིས་བྲབ། དྲག་པོའི་སྔགས་དང་ཏིང་ངེ་འཛིན་གྱིས་བསྐྲད་དོ། ། དེ་ནས་དེའི་སྡིག་པ་ཀྃ་གི་རྣམ་པས་ཕྱུང་ཞིང་ཏིལ་ལ་བསྟིམ་པས། ཡེ་ཤེས་ཀྱི་མེ་དང་རྒྱ་མཚོར་དམིགས་པའི་མེ་དང་ཆུར་དོར་ཞིང༌། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་བྷསྨིཾ་ཀུ་རུ་སྭཱ་ཧཱ། ཞེས་བརྗོད་པས་སྡིག་པ་སྦྱང་ངོ༌། ། དེ་ནས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ་གིས།
མངོན་པར་བསྔགས་པའི་ཆུས་བག་ཆགས་ཀྱི་དྲི་མ་བཀྲུས་ནས་གནས་གསུམ་ཡི་གེ་གསུམ་གྱིས་བསྲུང་ངོ༌། ། སློབ་མ་གཟུང་བའོ། ། དེ་ནས་བསྙེན་པའི་ཡོ་བྱད་སློབ་མས་སྦྱར་ནས་བུམ་པ་ལ་བརྟེན་པ་ལྷ་སྟ་གོན་ལྟར་རམ། མ་བརྟེན་པ་བསྐྱེད་རིམ་ལྟར་དངོས་སམ་རྨི་ལམ་དུ་གནང་བ་ཐོབ་ཀྱི་བར་རམ། གཙོ་བོ་ལ་འབུམ་ཕྲག་བརྒྱད་དང༌། འཁོར་ལ་ཁྲི་ཕྲག་བརྒྱད་ཀྱི་བཟླས་པ་བྱའོ། ། བསྙེན་པའོ།། །། དེ་ནས་དུར་ཁྲོད་དམ། ཆུ་འགྲམ་མམ། བས་མཐའ་ལ་སོགས་པ་དབེན་ཞིང་ཉམས་དགའ་ལ་འཚེ་བ་མེད་ཅིང་ཡོ་བྱད་ཕུན་སུམ་ཚོགས་པ་ཁ་དོག་དང་དབྱིབས་དང་མཚན་མ་བཟང་པོ་དང་ལྡན་པ་དཀྱིལ་འཁོར་གྱི་གཞིར་འོས་པར་ཤེས་པ་དང༌།
ཐོག་མར་མངོན་པ་ལས་བསླངས་ནས་ལྷའི་རྣལ་འབྱོར་དང་ལྡན་པས་མཆོད་པ་དང་གཏོར་མ་བཤམས་ལ་ལེགས་པར་བྱུགས་པའི་མཎྜལ་གྱི་དབུས་སུ། མེ་ཏོག་གི་ཚོམ་བུ་ལྔ་བཀོད་པ། སྐད་ཅིག་གིས་དཀྱིལ་འཁོར་རྫོགས་པར་མོས་པར་ཡོངས་རྫོགས་སུ་བསྒྲུབས་ནས། གཏོར་མའི་བར་གྱིས་མཆོད་ལ། པུས་མོ་གཡས་པའི་ལྷ་ང་ས་ལ་བཙུགས་ཏེ། རྡོ་རྗེ་དྲིལ་བུ་འཛིན་པས། བདེ་གཤེགས་ཐམས་ཅད་བདག་ལ་དགོངས། ། ཁྱེད་རྣམས་མཆོད་པའི་ཕྱིར་དང་ནི། ། སློབ་མ་རྣམས་ལ་ཕན་ཕྱིར་དུ། ། སྒྱུ་འཕྲུལ་ཆེན་མོ་ཞེས་བྱ་ཡི། །
དཀྱིལ་འཁོར་བཟང་པོ་བྲི་བར་འཚལ། ། བདག་ལ་བྱིན་རླབས་གནང་བར་མཛོད། ། ཅེས་ལན་གསུམ་གསོལ་བ་བཏབ་པས། རྗེས་སུ་གནང་ཞིང་བྱིན་གྱིས་བརླབ་པར་བསྒོམས་ནས་གཤེགས་སུ་གསོལ་ཏེ་ཚོམ་བུ་རྣམས་བསྡུ་བའོ། ། གནང་བ་ཞུ་བའོ། ། དེ་ནས་དེ་ཉིད་དུ་སླར་ཡང་མེ་ཏོག་གི་ཚོམ་བུ་གཅིག་བཀོད་པ། པདྨ་དང་ཟླ་བའི་སྟེང་དུ་ལྃ་ལས་བྱུང་བའི་སའི་ལྷ་མོ་སེར་མོ་ཕྱག་གཉིས་ཀྱིས་རིན་པོ་ཆེའི་བུམ་པ་འཛིན་ཞིང་རྒྱན་ཐམས་ཅད་ཀྱིས་བརྒྱན་པ་ཕྱོགས་སྐྱོང་དང༌། གཞི་བདག་གིས་བསྐོར་བ་བསྐྱེད་ནས་གནས་གསུམ་བྱིན་གྱིས་བརླབས་ནས། ས་བོན་གྱི་འོད་དང་ལག་པ་གཡས་པ་ས་ལ་ལན་གསུམ་བསྣུན་པས་རང་བཞིན་དུ་གནས་པ་བཀུག་ནས་བསྟིམ་སྟེ་དབང་བསྐུར་ནས། རིན་ཆེན་འབྱུང་ལྡན་གྱི་རྒྱས་བཏབ་པ་ལ།
གཏོར་མའི་བར་གྱིས་མཆོད་ནས་རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱིས། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། སྐྱོབ་པ་སངས་རྒྱས་ཐམས་ཅད་ཀྱིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་བརྗོད་པའི་མཐར།
རྡོ་རྗེ་སློབ་དཔོན་བདག་ལ་སློབ་མ་ཆེ་གེ་མོ་ཞེས་བྱ་བས་བསྐུལ་ནས། སེམས་ཅན་ཐམས་ཅད་སངས་རྒྱས་ཀྱི་ས་ལ་དགོད་པའི་ཕྱིར་ཕྱོགས་འདིར། སྒྱུ་མ་ཆེན་མོའི་དཀྱིལ་འཁོར་བཞེངས་ནས་དབང་བསྐུར་བར་བགྱིད་པར་འཚལ་ན་སའི་ཕྱོགས་འདི་བདག་ལ་གནང་ཞིང་གྲོགས་མཛད་དུ་གསོལ། ། ཞེས་གསོལ་བ་གདབ་བོ། ། ཕྱོགས་སྐྱོང་གཞི་བདག་དང་བཅས་པ་ལའང་གཏོར་མ་བྱིན་ནས། ས་ཕྱོགས་འདིར་གནས་ལྷ་དང་ཀླུ། ། གནོད་སྦྱིན་དྲི་ཟ་ལྷ་མ་ཡིན། ། གང་དག་རྫུ་འཕྲུལ་ཆེ་ལྡན་པ། ། རྡོ་རྗེའི་སྤྱན་དང་སྙན་ལྡན་རྣམས། ། བདག་ལ་དགོངས་པར་མཛད་དུ་གསོལ། །
བདག་མིང་འདི་ཞེས་བགྱི་བ་ཡིས། ། བདེ་གཤེགས་རྣམས་ལ་མཆོད་པ་དང༌། ། སེམས་ཅན་ཀུན་ལ་ཕན་པའི་ཕྱིར། ། དགེ་བའི་ས་ཕྱོགས་འདི་ཉིད་དུ། ། དཀྱིལ་འཁོར་དམ་པ་ཆེར་འབྱུང་བ། ། སྒྱུ་འཕྲུལ་ཆེན་མོའི་རྒྱུད་ཀྱི་རྒྱལ། ། དཀྱིལ་འཁོར་ཆེན་པོའི་ལས་བྱེད་པས། ། ཁྱེད་ཀྱིས་བར་ཆད་མ་བྱེད་པར། ། དགེ་བའི་གྲོགས་པོ་ཉིད་དུ་མཛོད། ། ཅེས་ལན་གསུམ་བརྗོད་པས་དེ་དག་ཐམས་ཅད་ཀྱིས་ཇི་ལྟར་དགའ་བ་བྱོས་ཤིག་ཅེས་གནང་བ་བྱིན་ནས་དེ་ཉིད་དུ་ཐིམ་པ་དང༌།
སོ་སོའི་གནས་སུ་གཤེགས་པར་བསམ་མོ། ། མི་མངོན་པ་ལས་བསླང་བ་སྟེ་ས་བསླང་བའོ། ། དགུན་ཟླ་འབྲིང་པོ་ནས་བརྩམས་ཏེ། ། ཟླ་བ་གསུམ་གསུམ་ལྟོ་འཕྱེའི་མགོ ། ཤར་དང་ལྷོ་དང་ནུབ་དང་བྱང༌། ། བལྟས་ཏེ་གཡོན་པའི་ཟུར་གྱིས་ཉལ། ། པུས་མོ་ལྟོ་བ་རྐེད་ཙམ་དུ། ། དངོས་གྲུབ་རྗེས་མཐུན་ལྟོ་ནས་བརྐོ། ། ཞེས་པའི་ཚུལ་གྱིས་སོལ་བ་དང་གསེག་མ་དང་གྱོ་མོ་དང་རུས་པ་ལ་སོགས་པའི་ཟུག་རྔུ་རྣམས་ཕྱུངས་ནས། སྨན་དང་འབྲུ་དང་རིན་པོ་ཆེ་དང་བཅས་པའི་ས་བརྙན་བཟང་པོས་བཀང་ལ་བདུད་རྩི་འཁྱིལ་པའི་སྔགས་བཟླས་པའི་བུམ་པའི་ཆུས་བྲན་ཞིང་འཐས་པར་བརྡུངས་ཏེ་དབུས་མཐོ་ཞིང་ཤར་དང་བྱང་གཞོལ་བ་མེ་ལོང་གི་ངོས་ལྟར་འཇམ་པའི་ས་སྟེགས་ཇི་ལྟར་རིགས་པ་བྱའོ། །
བརྐོར་མི་རུང་བ་ལ་ནི། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ་ཀྱི་སྔགས་ཀྱིས་ཟུག་རྔུ་སྦྱངས་ནས་ས་བརྙན་བཟང་པོའི་ས་སྟེགས་བརྩིགས་པས་རུང་བ་ཉིད་དོ། ། ཟུག་རྔུ་སྦྱང་བའོ། ། དེ་ནས་སློབ་དཔོན་གྱིས་དབུས་སུ་ཁ་ཤར་དུ་ཕྱོགས་ཏེ་འདུག་ལ། བྷུ་ཁཾ་དང་སྭ་བྷཱ་ཝས་ས་ཕྱོགས་སྟོང་པར་བསྒོམས་ནས་ཧཱུྃ་ལྃ་ཧཱུྃ་ལས་རྡོ་རྗེའི་ས་གཞིར་བསྐྱེད་ལ། ཨོཾ་མེ་དི་ནཱི་བཛྲཱི་བྷ་ཝ་བནྡྷ་ཧཱུྃ་གིས་བྱིན་གྱིས་བརླབས་པའི་སྟེང་དུ་པྃ་དང་རྃ་ལས་པདྨ་དང་ཉི་མའི་དབུས་སུ་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་བྱུང་བའི་སྲུང་བའི་འཁོར་ལོ་བརྟན་པར་བསྒོམས་ནས། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཕཊ་ཀྱིས་བྱིན་གྱིས་བརླབས་ཏེ། དེའི་དབུས་སུ་རང་ཉིད་སྐད་ཅིག་གིས་དཔལ་ཧེ་རུ་ཀར་དམིགས་པའི་ཐུགས་ཀ་ནས་ཕུར་བུ་དང་ཐོ་བ་འཛིན་པའི་ཁྲོ་བོའི་ཚོགས་དུ་མ་སྤྲོས་པས་ཕྱོགས་སྐྱོང་བཅུ་འཁོར་དང་བཅས་པའི་བགེགས་ཀྱི་ཚོགས་སྲུང་འཁོར་གྱི་ཕྱི་རོལ་དུ་བཀུག་ལ་དཀར་པོའི་ཕྱོགས་རྣམས་ལམ་ལ་བཀོད་ཅིང༌། ནག་པོའི་ཕྱོགས་རྣམས་ཀྱི་སྤྱི་བོར་ཕུར་བུ་བཏབ་ནས། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ།
སརྦ་དུཥྚཱཾ་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཧཱུྃ་ཧཱུྃ་ཕཊ། བཛྲ་ཀཱི་ལ་ཡ་བཛྲ་དྷ་ར་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱཀ་ཙིཏྟ། བཛྲ་ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ། ཅེས་བརྗོད་ནས་རྡོ་རྗེ་ཐོ་བས་བརྡུང་པར་བསམ་ཞིང༌། ཨོཾ་བཛྲ་མུཏྐ་ར་བཛྲ་ཀཱི་ལ་ཡ། ཨཱ་ཀོ་ཏ་ཡ་ཧཱུྃ་ཕཊ། ཅེས་བརྗོད་པས་ལུས་ཐལ་བའི་ཕུང་པོར་གྱུར་ཞིང་སེམས་ཀྱི་སྒྲིབ་པ་སྦྱངས་ནས་མི་བསྐྱོད་པའི་ཞིང་དུ་སངས་རྒྱས། ཁྲོ་བོ་རྣམས་རྡོ་རྗེའི་རྭ་བའི་ཁ་ཁྱེར་ལ་འཁོད་ནས་སྲུང་བའི་ལས་མཛད་པར་བསམ་མོ། ། བགེགས་སྦྱང་བ་སྟེ་ས་སྦྱངས་པའོ། །
དེ་ནས་ཕྱོགས་བཞིར་འཁོད་པའི་ལས་ཀྱི་སློབ་མ་དང་བཅས་པའི་གཙོ་འཁོར་ལྔས་དཀྱིལ་འཁོར་རྫོགས་པར་བསྒོམས་ནས་མཐར་ལྷ་སོ་སོའི་ང་རྒྱལ་འཛིན་པས་སློབ་དཔོན་ཏིང་ངེ་འཛིན་ལས་བསླང་བའི་ཕྱིར། ཕྱོགས་བཞིའི་སློབ་མས་རིམ་པ་བཞིན། ། དེ་བཞིན་གཤེགས་པ་ཀུན་ཞི་བ། ། དེ་བཞིན་གཤེགས་པ་ཀུན་གྱིས་གནས། ། ཆོས་ཀུན་བདག་མེད་པ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། མཚན་རྣམས་ཐམས་ཅད་ཡང་དག་རྫོགས། ། མཚན་མིན་ཐམས་ཅད་རྣམ་སྤངས་པ། ། ཀུན་ཏུ་བཟང་པོ་སྐུ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། །
ཞི་བའི་ཆོས་ནི་མཆོག་ལས་བྱུང༌། ། ཡེ་ཤེས་སྤྱོད་པ་རྣམ་སྦྱོང་མཛད། ། ཀུན་ཏུ་བཟང་པོ་གསུང་གི་མཆོག ། དཀྱིལ་འཁོར་དམ་པ་བཤད་དུ་གསོལ། ། སེམས་ཅན་ཀུན་གྱི་སེམས་ཆེན་པོ། ། རང་བཞིན་དག་པས་དྲི་མ་མེད། ། ཀུན་བཟང་ཐུགས་མཆོག་ཁ་ལོ་བསྒྱུར། ། དཀྱིལ་འཁོར་དམ་པ་བཤད་དུ་གསོལ། ། ཞེས་ལན་གསུམ་དུ་གསོལ་བ་བཏབ་པས། སློབ་དཔོན་ཏིང་ངེ་འཛིན་ལས་ལངས་ཏེ།
ཨོཾ་བཛྲོ་ཏིཥྛས་ཏིང་ངེ་འཛིན་གྱི་དཀྱིལ་འཁོར་ནམ་མཁའ་ལ་བཏེག་ལ། རང་ཉིད་གཙོ་བོ་ལས་བྱེ་བའི་ཧེ་རུ་ཀར་དམིགས་པའི་མིག་གཉིས་མ་དང་ཊ་ལས་ཉི་མ་དང་ཟླ་བ་ཧཱུྃ་གིས་མཚན་པར་དམིགས་ནས་གཡོན་ནས་གཡས་དང༌། གཡས་ནས་གཡོན་དུ་བལྟ་བས་བགེགས་རྣམས་ཚར་གཅད་པ་དང་རྗེས་སུ་གཟུང་བ་བྱས་ནས་རྐང་མཐིལ་ཨ་ལས་སྣ་ཚོགས་རྡོ་རྗེར་བལྟས་ཏེ་ཁྲོ་བོའི་འགྱིང་བཙལ་པ་ལན་གསུམ་བྱས་ནས་རྡོ་རྗེའི་འགྲོས་ཀྱིས་དབང་ལྡན་དུ་སོང་ལ། ཧཱུྃ་སོང་ཤིག་བགེགས་ཚོགས་མ་ལུས་ཀུན། ། ལྷ་དང་ལྷ་མིན་གསང་བ་པ། ། གནོད་པར་བྱེད་པའི་བགེགས་ཚོགས་རྣམས། ། སྒྱུ་འཕྲུལ་ཆེན་མོའི་བདག་ཉིད་གཙོ། ། བདེ་ཆེན་ཡེ་ཤེས་ལས་བྱུང་བའི། ། ང་ནི་དཔལ་ལྡན་སྙིང་རྗེའི་སྟོབས། ། བཀའ་ཡི་འཁོར་ལོ་རབ་སྦྱོར་བས། །
གལ་ཏེ་བཀའ་ལས་འདས་གྱུར་ན། ། རྡོ་རྗེ་རབ་ཏུ་འབར་བ་ཡིས། ། མགོ་ནི་ཚལ་པ་བརྒྱར་འགས་ཤིང༌། ། ཞིག་པར་འགྱུར་བ་གདོན་མི་ཟ། ། དེ་བས་གཞན་དུ་འགྲོ་བར་གྱིས། ། ཞེས་ལན་གསུམ་བརྗོད་པས་བཀའ་བསྒོས་ནས། སུམྦྷའི་སྔགས་དྲག་ཏུ་བརྗོད་ཅིང༌། རོལ་མོའི་སྒྲ་དང་བཅས་པས་བགེགས་བསྐྲད་ནས། ཤར་དུ་གཡས་བརྐྱང༌། ལྷོ་རུ་གཡོན་བརྐྱང༌།
ནུབ་ཏུ་ས་ག བྱང་དུ་ཟླུམ་པོ་ལ་སོགས་པའི་རྐང་སྟབས་དང་གོམས་སྟབས་ཀྱིས་དཀྱིལ་འཁོར་གྱི་ཁོར་ཡུག་ཀུན་ཏུ་བཅགས་པས་རྐང་རྗེས་རྣམས་སྣ་ཚོགས་རྡོ་རྗེར་གྱུར་པར་བལྟས་ལ། སླར་ཡང་དབུས་སུ་འཁོད་དེ། འདུག་སྟོངས་ལག་སྟངས་བཞིན་གྱི་འགྱུར་ཚུལ་ངག་གི་འདྲེན་པ་རྣམས་ཇི་སྐད་བཤད་པའི་ཚུལ་རྣམས་བྱས་པས་ཀྱང་བྱིན་གྱིས་བརླབ་ཅིང་གཟུང་ངོ༌། ། ས་གཟུང་བའོ།། །། སླར་ཡང་བགེགས་མི་འཇུག་པར་བྱ་བའི་ཕྱིར་སྲུང་བའི་འཁོར་ལོ་བརྟན་པར་དམིགས་ནས་སྔར་བཤད་པའི་ཆོ་གས་ཕྱོགས་མཚམས་རྣམས་སུ་རྡོ་རྗེ་ཕུར་བུ་ཡང་གདབ་བོ། ། ས་གཟུང་བ་སྟེ་སའི་ཆོ་གའོ། ། དེ་ནས་ལྷ་སྟ་གོན་ལ་འཇུག་པ་ནི་ཕྱེ་མ་རེད་ཀྱི་ཚེ་ཉེ་བར་མཁོ་བའི་ཡོ་བྱད་རྣམས་བསགས་ཤིང་བཤམས་ལ་སྔོན་དུ་འགྲོ་བའི་གཏོར་མས་དེར་ལྷགས་པའི་འབྱུང་པོའི་ཚོགས་ཚིམ་པར་བྱས་ནས་སྣོད་དུ་མི་རུང་བ་རྣམས་བསྐྲད་ལ་ལས་ཀྱི་སློབ་མས་རྣལ་འབྱོར་ལ་གནས་པར་གསོལ་བ་གདབ་སྟེ་ཡི་གེ་བརྒྱ་པས་རྒྱུད་སྦྱངས་ནས་དཀྱིལ་འཁོར་རྫོགས་པར་བསྒོམས་ལ་སྔགས་ཀྱི་བཟླས་པའང་ཅི་རིགས་པར་བྱའོ། ། དེ་ནས་མཆོད་རྫས་རྣམས་བསང་ཞིང་སྦྱངས་ནས་བསྐྱེད་ཅིང་བྱིན་གྱིས་བརླབས་ཏེ། དཀྱིལ་འཁོར་གྱི་དབུས་སུ་མེ་ཏོག་ཚོམ་བུ་བཀོད་ལ།
སའི་ལྷ་མོའི་ཆོ་ག་སྔ་མ་ཇི་ལྟ་བ་བཞིན་དུ་བྱས་ཏེ་ས་ལྷག་པར་གནས་པའོ། ། དེ་ནས་བསྒྲུབ་པའི་མཎྜལ་ལྟར་ཚོམ་བུའི་དཀྱིལ་འཁོར་བསྒྲུབས་ནས་མཆོད་པའི་སྐབས་ལྟར་ཕྱི་དང༌། ནང་དང༌། བསྟོད་པ་དང༌། གཏོར་མའི་བར་གྱིས་མཆོད་ནས། པུས་མོ་གཡས་པའི་ལྷ་ང་ས་ལ་བཙུགས་ནས་རྡོ་རྗེ་དྲིལ་བུ་སྤོས་དང་བཅས་པ་འཛིན་པས། ཧེ་རུ་ཀ་དཔལ་བཅོམ་ལྡན་འདས། ། སངས་རྒྱས་མཁའ་འགྲོ་ཡང་དག་ལྡན། ། ཕྱོགས་བཞིའི་མཁའ་འགྲོ་མ་རྣམས་དང༌། ། རིག་པའི་ལྷ་མོ་རྫུ་འཕྲུལ་ཅན། །
བྱང་ཆུབ་སེམས་དཔའ་ལ་སོགས་ཀུན། ། ཐམས་ཅད་བདག་ལ་དགོངས་སུ་གསོལ། ། སློབ་མ་རྣམས་ལ་ཕན་ཕྱིར་དང༌། ཁྱེད་རྣམས་ལ་ཡང་མཆོད་པའི་ཕྱིར། ། བདག་གིས་སྡིག་པ་འཇིག་བྱེད་པའི། ། དཀྱིལ་འཁོར་ནང་པར་འདྲི་འཚལ་ཏེ། ། རྗེས་སུ་བརྩེ་བས་དགོངས་ནས་ནི། ། བྱིན་གྱིས་བརླབ་པར་མཛད་དུ་གསོལ། ། ཞེས་ལན་གསུམ་གསོལ་བ་བཏབ་པས་གནང་བ་བྱིན་པར་བསམ་མོ། ། ལྷ་ལྷག་པར་གནས་པའོ། །
དེ་ནས་བུམ་པ་བསང་ཞིང་སྦྱངས་ནས་པདྨ་དང་ཟླ་བའི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ་ལྷའི་གོས་ཀྱི་མགུལ་ཆིངས་དང་དཔག་བསམ་གྱི་ཤིང་གི་ཁ་རྒྱན་དང་བཅས་པ་དྲུག་གམ་གཉིས་བཤམས་ལ། རྣམ་རྒྱལ་གྱི་བུམ་པར་མངོན་བྱང་ལས་གཙོ་བོ་དང་བུམ་པ་གཞན་བཞིར་འཁོར་རྣམས་མངལ་ནས་འབྱིན་པའི་ཚུལ་གྱིས་བསྐྱེད་པའམ། ཡང་ན་དེ་ཉིད་དུ་ཐམས་ཅད་བསྐྱེད་དོ། ། ལས་ཐམས་ཅད་པའི་བུམ་པར་ཧཱུྃ་ལས་བདུད་རྩི་འཁྱིལ་པ། ཁྲོ་བོ་ཕྱག་གཉིས་པ། སྣ་ཚོགས་རྡོ་རྗེ་དང་དྲིལ་བུ་འཛིན་པ་དམིགས་ལ། ཐམས་ཅད་ལ་རིགས་ཀྱི་བདག་པོའི་རྒྱས་གདབ་པའི་བར་དུ་བྱ་སྟེ། བདུད་རྩི་འཁྱིལ་པ་ལ་ནི་དོན་ཡོད་གྲུབ་པས་དབུར་བརྒྱན་པའོ། ། དེ་ནས་མཆོད་ཅིང་བསྟོད་ནས། དེ་དག་གི་རྒྱུད་བསྐུལ་བའི་ཕྱིར་རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ནས་སོང་བ་ལྷ་རྣམས་ཀྱི་ཐུགས་ཀར་ཕོག་པས་དགྱེས་ཤིང་དབང་དུ་གྱུར་པས་ཁ་དོག་དམར་པོར་གྱུར་ནས།
སྐུའི་ཆ་ཐམས་ཅད་ལས་ཡེ་ཤེས་ཀྱི་བདུད་རྩི་བབ་པས་བུམ་པ་གང་བར་བསམ་ཞིང་ལྷ་ལྔའི་སྔགས་སྒྲུབ་ཐབས་བཞིན་དང༌། བདུད་རྩི་འཁྱིལ་པ་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཕཊ། ཅེས་ཅི་རིགས་པ་བཟླས་ནས་སླར་ཡང་མཆོད་ཅིང་བསྟོད་དེ་དུང་ཆོས་ཀྱི་ཆུ་བླུགས་པས་ཐམས་ཅད་འོད་དུ་ཞུ་བ་ལས་བྱུང་བའི་བདུད་རྩིའི་ཆུར་བལྟའོ། ། བུམ་པ་ལྷག་པར་གནས་པའོ། ། གཞན་ཡང་སློབ་མ་ལ་ཉེ་བར་མཁོ་བའི་ཡོ་བྱད་ཀུན་ཡི་གེ་གསུམ་ལས་གྲུབ་པའི་རྫས་དྭངས་ཤིང་ཐོགས་པ་མེད་པར་བསྐྱེད་ནས། ཨོཾ་ཨཱཿཧཱུྃ་གིས་བྱིན་གྱིས་བརླབ་བོ། ། ཡོ་བྱད་ལྷག་པར་གནས་པའོ། ། དེ་ནས་བདག་བསྐྱེད་ཀྱི་དཀྱིལ་འཁོར་མཆོད་པའི་ཕྱིར། ཚོགས་ཀྱི་འཁོར་ལོ་ལ་ལོངས་སྤྱད་ནས་ལྷག་མའི་གཏོར་མ་བྱས་ལ་གསང་བའི་རྫས་དང་ལྷ་རྣམས་མི་མངོན་པར་བྱ་བ་ནི་བར་སྐབས་ཀྱི་བྱ་བའོ།། །།
དེ་ནས་ཁ་དང་གདོང་དག་པར་བཀྲུས་པའི་སློབ་མ་རྣམས་ཕྱག་འཚལ་ཞིང་མཎྜལ་ཕུལ་ནས་སྙིམ་པ་མེ་ཏོག་དང་བཅས་ཏེ་འཁོད་པ་རྣམས་ལ། སྔགས་ཀྱི་དངོས་གྲུབ་དོན་གཉེར་གང༌། ། དཀྱིལ་འཁོར་འདིར་ནི་གཞུག་བྱ་སྟེ། ། བསོད་ནམས་འདོད་པས་འདི་ལས་གཞན། ། བདག་གཞན་འཇིག་རྟེན་ཕ་རོལ་གཉེར། ། དད་པ་ཆེན་པོ་ལྡན་པ་དག ། འཇིག་རྟེན་ཕ་རོལ་ལ་དམིགས་ནས། ། བློ་ལྡན་དཀྱིལ་འཁོར་གཞུག་བྱ་སྟེ། ། འདི་ཡི་འབྲས་བུ་གཉེར་མི་བྱ། ། གལ་ཏེ་འདི་འབྲས་དོན་གཉེར་ན། །
འཇིག་རྟེན་ཕ་རོལ་འགྲུབ་མི་འགྱུར། ། འཇིག་རྟེན་ཕ་རོལ་ལ་དམིགས་ན། ། འབད་པ་མེད་པར་འདི་འབྲས་འགྲུབ། ། ཅེས་བརྗོད་ནས་དོན་བཤད་དེ། སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་ཀྱིས་དབང་དོན་དུ་གཉེར་བའི་ཡིད་དང་ལྡན་པར་བྱས་པ་རྣམས་འོད་ཀྱི་ཚུལ་གྱིས་སློབ་དཔོན་གྱི་ཞལ་དུ་ཞུགས་པ་ཐུགས་ཀའི་ཡེ་ཤེས་ཀྱི་མེས་སྦྱངས་ཏེ་ཡུམ་གྱི་མཁར་བྱང་ཆུབ་ཀྱི་སེམས་ཀྱི་རྣམ་པར་བབས་པ་ཧེ་རུ་ཀར་གྱུར་པ་ལས་ཡེ་ཤེས་པ་དང་རོ་གཅིག་པར་བྱས་ཏེ་དབང་བསྐུར་ཞིང་རིགས་བདག་གི་རྒྱས་གདབ་པ་སྤྲོས་ནས་སོ་སོའི་གནས་སུ་དགོད་དོ། ། དེ་ལྟར་ནང་གི་དབང་གིས་སྦྱངས་པའི་སློབ་མ་རྣམས་ཀྱིས་གོང་དུ་ཕུལ་བའི་མཎྜལ་དབང་གི་ཡོན་དུ་དམིགས་ལ། དགའ་ཆེན་ཁྱོད་བདག་སྟོན་པ་བས། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། །
དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོ་བདག་ནི་གཞུག་ཏུ་གསོལ། ། ཞེས་ལན་གསུམ་དུ་ཁྱད་པར་ཅན་གྱི་དོན་ཞུ་བའི་ཕྱིར་གསོལ་བ་འདེབས་པ་རྣམས་ལ། བུ་ཚུར་ཐེག་པ་ཆེན་པོ་ལ། ། ཁྱོད་ནི་ཚུལ་ཆེན་སྣོད་ཡིན་ཏེ། ། གསང་སྔགས་སྤྱོད་ཚུལ་ཆོ་ག་ནི། །
ཁྱོད་ལ་ཡང་དག་བསྟན་པར་བྱ། ། སངས་རྒྱས་དུས་གསུམ་ལས་འདས་པ། ། སྐུ་གསུང་ཐུགས་ཀྱི་རྡོ་རྗེ་ཅན། ། མཉམ་ཉིད་ཡེ་ཤེས་ཐོབ་པ་ནི། ། རྡོ་རྗེ་སྔགས་རབ་བསྒོམས་པས་སོ། ། གསང་སྔགས་སྤྱོད་པ་མཉམ་མེད་དེ། ། ཧེ་རུ་ཀ་དཔལ་སྦྱོར་བ་ཡིས། ། བདུད་སྡེ་ཤིན་ཏུ་མི་བཟད་པའི། ། དཔུང་ཆེན་དག་ཀྱང་དེ་ཡིས་བཅོམ། ། དེ་བས་ཀུན་མཁྱེན་ཐོབ་བྱའི་ཕྱིར། །
བུ་ཡིས་བློ་གྲོས་འདི་གྱིས་ཤིག ། ཅེས་བརྗོད་ནས་དོན་བཤད་པས་གསང་སྔགས་ལ་སྤྲོ་བ་བསྐྱེད་པར་བྱའོ། ། དེ་ནས་རྒྱུན་བཤགས་སྔོན་དུ་འགྲོ་བའི་བྱང་ཆུབ་ཀྱི་སེམས་དང་སྡོམ་པ་གཟུང་བའི་ཕྱིར། བདག་གི་སྡིག་པ་བགྱིས་པ་དང༌། ། བགྱིད་དུ་སྩལ་དང་ཡི་རང་བ། ། སངས་རྒྱས་སྤྱན་སྔར་བདག་གིས་ནི། ། མ་ལུས་སོ་སོར་བཤགས་པར་བགྱི། ། སངས་རྒྱས་བྱང་ཆུབ་སེམས་དཔའ་དང༌། ། རང་རྒྱལ་དགྲ་བཅོམ་འགྲོ་རྣམས་ཀྱི། ། ཚོགས་ལ་བདག་ནི་ཡི་རང་ངོ༌། །
སྒྱུ་འཕྲུལ་གཙོ་བོ་ཡབ་ཡུམ་དང༌། ། མཁའ་འགྲོ་མ་དང་བཅས་པ་དང༌། ། ཆོས་མཆོག་ལ་ཡང་སྐྱབས་སུ་མཆི། ། དུས་གསུམ་བདེ་གཤེགས་ཐམས་ཅད་དང༌། ། བྱང་ཆུབ་སེམས་དཔའ་ཐམས་ཅད་ཀྱིས། ། བྱང་ཆུབ་སེམས་མཆོག་བསྐྱེད་པ་ལྟར། ། དེ་བཞིན་བདག་གིས་སེམས་བསྐྱེད་དོ། ། མ་ལུས་བཞུགས་པ་འགྲོ་བའི་མགོན། ། བདེ་གཤེགས་བླ་མེད་སངས་རྒྱས་རྣམས། ། བདག་ལ་གཟིགས་ནས་དགོངས་སུ་གསོལ། །
བདག་གིས་འདི་ཉིད་ནས་བཟུང་ནས། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་སྡོམ་པ་ནི། ། ཡང་དག་ཉིད་དུ་གཟུང་བར་བགྱི། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། །
དམ་ཚིག་ཡིད་དུ་འོང་བ་ལ། ། ཉིན་རེ་ཞིང་ནི་ལན་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ཀྱང་གཟུང་བར་བགྱི། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། །
མཆོད་པའི་ལས་ཀྱང་ཅི་ནུས་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་གཟུང་བར་བགྱི། ། གཉིས་སུ་མེད་པའི་ཚངས་སྤྱོད་དང༌། ། རང་གི་དམ་ཚིག་བསྲུང་བར་བགྱི། ། བདག་གི་དགེ་བའི་ལས་རྣམས་ཀྱིས། ། སངས་རྒྱས་མྱུར་དུ་བསྒྲུབ་བྱ་སྟེ། ། སེམས་ཅན་འཁོར་བའི་རྒྱ་མཚོ་ལས། །
བླ་མེད་གནས་སུ་བསྒྲལ་བར་བགྱི། ། ཞེས་ལན་གསུམ་བརྗོད་དུ་གཞུག་གོ ། ཡང་ན་སྟ་གོན་གྱི་སྐབས་སུ་རྒྱུན་བཤགས་སྔོན་དུ་འགྲོ་བའི་སེམས་བསྐྱེད་ཙམ་བྱས་ནས། སྡོམ་པ་གཟུང་བ་རྒྱས་པར་དངོས་གཞིའི་སྐབས་སུ་མཛད་དེ་འདི་ནི་མཛེས་པར་མཐོང་ངོ༌། ། དེ་ནས་ལས་ཐམས་ཅད་པའི་བུམ་པའི་ཆུས་སློབ་མའི་གནས་གསུམ་དུ་ཐིག་ལེ་བྱ་ཞིང་ཡི་གེ་གསུམ་ལས་བྱུང་བའི་འཁོར་ལོ་དང༌། པདྨ་དང༌། རྡོ་རྗེ། ས་བོན་སོ་སོས་མཚན་པ་བསྐྱེད་ནས་དེ་ལས་འཕྲོས་པའི་འོད་ཀྱིས་སངས་རྒྱས་རྣམས་ཀྱི་སྐུ་གསུང་ཐུགས་མཚན་མའི་རྣམ་པ་སྤྱན་དྲངས་པ་བསྟིམ་པས་རྒྱས་བཏབ་ཅིང་བྱིན་གྱིས་བརླབས་ནས་མཆོད་པའི་གནས་སུ་གྱུར་པ་ལ་མེ་ཏོག་ལ་སོགས་པས་མཆོད་དོ། ། དེ་ནས་སྐལ་བ་དང་དངོས་གྲུབ་ཀྱི་ལྟས་བརྟག་པའི་ཕྱིར། བ་བྱུང་ལྔ་དང་དྲི་བཟང་པོས་ཁྱེ་མ་མེད་པར་བྱུགས་པར་མེ་ཏོག་གི་ཚོམ་བུ་གཅིག་བཀོད་དེ།
སོར་བཅུ་གཉིས་ཀྱི་ཚད་དང་ལྡན་པའི་སོ་ཤིང༌། ཨོཾ་ཛི་ཧཱ། བཛྲ་སཾ་བརྡྷ་ནིའི་སྔགས་ཀྱིས་བྱིན་པ་ཐལ་མོ་སྦྱར་བས་བླངས་ནས། སོའི་དྲི་མ་བསལ་ནས་འཆོས་ལ་སྡིག་པ་ཐམས་ཅད་སྐྱུག་པའི་བསམ་པས་ཁ་ཤར་རམ་བྱང་དུ་བལྟས་ཏེ། འདོར་དུ་བཅུག་པའི་རྩེ་མོ་ཤར་དུ་ཕྱོགས་ན་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། སྟེང་དུ་མཁའ་སྤྱོད། འོག་ཏུ་གཏེར།
མཚམས་སུ་དངོས་གྲུབ་ཕྲ་མོ། བདག་ཉིད་ལ་ཕྱོགས་ན་མཆོག་གི་དངོས་གྲུབ་འགྲུབ་པར་ལུང་བསྟན་ཏོ།། །། དེ་ནས་ལས་ཐམས་ཅད་པའི་བུམ་པའི་ཆུས་སྐྱོར་ཆུ་སྦྱིན་ཞིང༌། ཨོཾ་ཧྲཱིཿབི་ཤུདྡྷ་སརྦ་དྷརྨཱ་སྶརྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦ་བི་ཀལྤ་ན་ཨཱ་པ་ན་ཡ་ཧཱུྃ་ཕཊ། ཅེས་བརྗོད་དེ་འཐུང་དུ་བཅུག་པས་ནང་གི་དྲི་མ་སྦྱང་ངོ༌། ། དེ་ནས་རྡོ་རྗེའི་མདུད་པ་གསུམ་དང་ལྡན་པའི་སྲུང་སྐུད་བྱིན་གྱིས་བརླབས་པ་སྐྱེས་པའི་དཔུང་པ་གཡོན་པ་དང༌། བུད་མེད་ཀྱི་གཡས་པར་བཅིངས་ནས། འཇིག་རྟེན་དུ་ནི་ཀུན་མཁྱེན་དག ། ཨུ་དུམྦཱ་རའི་མེ་ཏོག་ལྟར། ། བརྒྱ་ལམ་ན་ནི་རེས་འགའ་ཞིག །
འབྱུང་འགྱུར་ཡང་ནི་མི་འབྱུང་ངོ༌། ། སྔགས་ཀྱི་སྤྱོད་པའི་ཚུལ་འདི་ནི། ། དེ་བས་ཀྱང་ནི་རྙེད་དཀའ་སྟེ། ། གང་གིས་མཉམ་མེད་སེམས་ཅན་དོན། ། བླ་ན་མེད་པ་བྱེད་པར་ནུས། ། གཉིས་མེད་ཟབ་མོའི་སྤྱོད་ཚུལ་འདི། ། སེམས་ཅན་སངས་རྒྱས་ཐོབ་བྱེད་པའོ། ། དང་པོ་བསྐལ་པ་གྲངས་མེད་ནས། ། བསགས་པའི་སྡིག་པ་གང་དང་གང༌། ། དེ་ཀུན་ཟད་པར་འགྱུར་བ་ནི། །
ཟབ་མོའི་དཀྱིལ་འཁོར་མཐོང་བས་སོ། ། ཞེས་བརྗོད་པའི་དོན་བཤད་ལ་སྤྲོ་བ་མི་ཉམས་པར་བྱའོ། ། དེ་ནས་ཡི་གེ་གསུམ་གྱིས་མངོན་པར་བསྔགས་པའི་ཀུ་ཤདྷཱིཿདང་ཧས་ལག་པ་གཡས་དང་གཡོན་དུ་བྱིན་པ་སྔས་དང་སྟན་དུ་བཅུག་ནས་གཞོགས་གཡས་པ་འོག་ཏུ་ཕབ་སྟེ་རྣམ་པར་རྟོག་པ་སྤངས་ནས་ལྷ་དང་བླ་མ་ཡིད་ལ་དྲན་བཞིན་པས་ཉལ་དུ་བཅུག་ལ་རྨི་ལམ་མཐོང་བ་ནང་པར་སྨྲོས་ཤིག་ཅེས་བསྒོས་ནས་བཏང་ལ་ནང་པར་རྨི་ལམ་བརྗོད་པའི་ཚེ་བགེགས་དང་ལྡན་པར་རིག་ན་དྲག་པོའི་སྦྱིན་སྲེག་གམ་ཁྲོ་བོའི་སྔགས་དང་རྣལ་འབྱོར་གྱིས་སྦྱང་བ་དང་སྡིག་པ་དང་བར་ཆད་དང་ལྡན་པ་ལ་ཞི་བའི་སྦྱིན་སྲེག་གམ་སྤྱན་གྱི་རྣལ་འབྱོར་གྱིས་སྦྱང་ཞིང་བཟང་པོ་མཐོང་ན་སྤྲོ་བ་བསྐྱེད་དོ། ། སློབ་མ་ལྷག་པར་གནས་པའོ། ། དེ་ནས་སློབ་མ་རྣམས་རང་གི་གནས་སུ་དོང་བའི་མཐར། ཚོམ་བུའི་དཀྱིལ་འཁོར་ལ་མཆོད་ཅིང་བསྟོད་ནས། བཛྲོ་ཏིཥྛའི་སྔགས་དང་ཕྱག་རྒྱས་ནམ་མཁའ་ལ་བཏེག་སྟེ་དེ་ཉིད་དུ་བཞུགས་སུ་གསོལ་ནས་མགྲོན་གཤེགས་སུ་གསོལ་ཏེ་གཏོར་མ་བཏང་ལ། རང་གི་གནས་གསུམ་བསྲུངས་ནས་ཉལ་བའི་རྣལ་འབྱོར་གྱིས་གནས་པར་བྱའོ། ། ནང་པར་ལྡང་བའི་རྣལ་འབྱོར་གྱིས་ལྡང་ངོ༌། ། ལྷག་པར་གནས་པ་སྟ་གོན་གྱི་ཆོ་གའོ། །
དེ་ནས་ཐོ་རངས་ཀྱི་ཆ་ལ་མན་ངག་བཞིན་བརྐྱང་བ་དང་བསྐོར་བའི་ལས་ཀྱི་ཐིག་གིས་ཆ་རྣམ་པར་ཕྱེ་ནས་ཇི་ལྟར་འབྱོར་པའི་རྡུལ་ཚོན་དྲང་བ་བདེ་ཞིང་ཁ་དོག་བཟང་བ་བསྒྲུབས་པ་རྣམས་ཀྱི་དཀར་པོ་ལ་ཨོཾ་བྲིས་ལ། དཀྱིལ་འཁོར་གྱི་དབུས་དང༌། སྔོན་པོ་ལ་ཧཱུྃ། སེར་པོ་ལ་ཏྲཱྃ། དམར་པོ་ལ་ཧྲཱིཿ ལྗང་གུ་ལ་ཨཱཿབྲིས་པ་རྣམས་ཤར་ནས་རིམ་པ་བཞིན་བཀོད་ལ་ཐིག་སྐུད་སྦོམས་སུ་སྒོའི་ཉི་ཤུ་ཆ། ཆུར་དཀྱིལ་འཁོར་གྱི་ཉིས་འགྱུར་གྱི་ཚད་དང་ལྡན་པ་སོ་སོའང་ལྔ་སྒྲིལ་དུ་བྱ་ཞིང༌། འཇུར་མདུད་དང་སྦོམ་ཕྲ་དང་རིང་ཐུང་གི་ཉེས་པ་དང་བྲལ་བ་ཁ་དོག་ལྔས་བསྒྱུར་བ་རྣམས་ཚོན་སོ་སོའི་སྟེང་དུ་བཞག་པའི་ཁོར་ཡུག་ཏུ་མཆོད་པ་དང་གཏོར་མ་བཤམས་ནས་རང་གི་རྣལ་འབྱོར་སྔོན་དུ་འགྲོ་བས་བསང་ཞིང་སྦྱངས་པའི་ངང་ལས་ས་བོན་སོ་སོ་ལས་རིགས་ལྔ་ཡབ་ཡུམ་དུ་བསྐྱེད་པ་ལ། གནས་གསུམ་བྱིན་གྱིས་བརླབས་ནས་འབར་བའི་ལྟ་བས་ཡེ་ཤེས་པ་སྤྱན་དྲངས་པ་བསྟིམ་ཞིང་དབང་བསྐུར་ནས་རིགས་ཀྱི་བདག་པོའི་རྒྱས་བཏབ་ལ། གཏོར་མའི་བར་གྱིས་མཆོད་ནས་སྙོམས་པར་ཞུགས་ཏེ་བདེ་བ་ཆེན་པོའི་མེས་འོད་དུ་ཞུ་བ་ལས་བྱུང་བའི་ཐིག་ཚོན་དུ་བསྐྱེད་ནས་མཐེབ་སྲིན་གྱིས་མཉེ་ཞིང༌།
ཨོཾ་ཨཱཿཧཱུྃ་ཞེས་ཡང་ཡང་བརྗོད་དོ། ། དེ་ནས་རང་ཉིད་ཧེ་རུ་ཀ་དང༌། ལས་ཀྱི་སློབ་མ་སངས་རྒྱས་མཁའ་འགྲོ་མའི་ང་རྒྱལ་དང་ལྡན་པས་ནུབ་དང་ཤར་དུ་ལངས་ལ་གཉིས་ཀས་ཛ་ཞེས་བརྗོད་ཅིང་སློབ་དཔོན་གྱིས་ཐིག་སྣ་གཏད་པ་སློབ་མས་བླངས་ནས་ཆོས་ཐམས་ཅད་རོ་གཅིག་པར་བསམ་ཞིང༌། ཨོཾ་ཨ་ནྱོ་ནྱ་ཨ་ནུ་ག་ཏ། སརྦ་དྷརྨཱ་སྤ་ར་སྤ་ར་ཨ་ནུ་ག་ཏ། སརྦ་དྷརྨཱ་ཨ་ཏྱནྟ་ཨ་ནུ་ག་ཏ། སརྦ་དྷརྨཱ་ཨ་ཏྱནྟ་ཨ་ནུ་པྲ་བེ་ཤ་ཡ་སརྦ་དྷརྨཱ་ཧཱུྃ། ཞེས་བརྗོད་ཅིང་བསྒྲིལ་བ་རྡོ་རྗེའི་ལྟེ་བ་ལ་དཀྲིས་ལ་བདུད་རྩི་གཏོར་ནས་སླར་ཡང་བརྐྱང་བ་སློབ་མས་བཟུང་སྟེ་ལག་པ་གཡས་པའི་མཐེབ་སྲིན་གྱིས་སྟེང་ནས་འོག་དང་འོག་ནས་སྟེང་དུ་ནམ་མཁའ་ལ་ཐིག་དང་པོ་གདབ་བོ། ། དེ་ནས་གཡས་སྐོར་གྱིས་ལྷོ་ནས་བྱང་དང་མེ་ནས་དབང་ལྡན་དང༌། རླུང་ནས་བདེན་བྲལ་དང༌།
དེ་ཉིད་ནས་དབང་ལྡན་དང༌། མེ་ནས་སྲིན་པོ་དང༌། མེ་ནས་རླུང་དང༌། བདེན་བྲལ་ནས་དབང་ལྡན་དུ་གནས་པས་སྔ་མ་བཞིན་གདབ་ཅིང༌། ནམ་མཁའ་གང་བའི་དེ་བཞིན་གཤེགས། ། འགྲོ་དོན་མཛད་དུས་འདི་ལགས་པས། ། ཁྱེད་རྣམས་འདིར་ནི་གཤེགས་གསོལ་བར། ། ཐིག་སྐུད་སྒྲ་ཡིས་བསྐུལ་བར་བགྱི། ། ཨོཾ་བཛྲ་ས་མ་ཡ་སཱུ་ཏྲ་མ་ཏི་ཀྲ་མ་ཧཱུྃ། ཞེས་བརྗོད་ཅིང་བཏབ་པས་ཐིག་གི་རྗེས་དེ་དག་ཉིད་དཀྱིལ་འཁོར་གྱི་རྣམ་པར་གྲུབ་པར་དམིགས་ལ།
ཨོཾ་བཛྲ་བེ་གཱ་ཀྲ་མ་ཧོའི་སྔགས་དང་ཕྱག་རྒྱས་དཀྱིལ་འཁོར་ནམ་མཁའ་ལ་བཏེག་ནས། སློབ་དཔོན་རྡོ་རྗེ་དྲིལ་བུ་འཛིན་པས་དབུས་སུ་སོང་ལ་ཧི། ཞེས་བརྗོད་ཅིང་ཕྱོགས་བཞིར་བལྟས་པས་སྒོ་ཞི་དབྱེ་བར་བསམས་ནས། དབང་ལྡན་གྱི་རྩིག་པ་ནང་ནས་རིམ་པ་བཞིན་དཀར་པོ། ལྗང་གུ། དམར་པོ། སེར་པོ། སྔོན་པོ་རྣམས་གཡོན་པའི་རྡོ་རྗེ་ཁུ་ཚུར་གྱིས་གཡས་སྐོར་དུ་བྲི་ཞིང༌། ཆོས་དབྱིངས་འདི་ནི་རྣམ་པར་དག ། སེམས་ཅན་ཁམས་ནི་རབ་སྒྲོལ་བྱེད། །
སྒྱུ་འཕྲུལ་ཞེས་བྱའི་རྒྱལ་པོ་ཆེའི། ། ཚོན་གྱི་ལས་ནི་ཡང་དག་བརྩམ། ། ཨོཾ་བཛྲ་ས་མ་ཡ་ཙི་ཏྲ་མ་ཏི་ཀྲ་མ་ཧཱུྃ། ཞེས་བརྗོད་ཅིང་འདྲེས་པ་དང༌། སྦོམ་ཕྲ་དང༌། ཡོ་བ་དང་ཆད་པ་ལ་སོགས་པའི་སྐྱོན་མེད་པར་བྲི་བར་བྱའོ། ། དེ་ནས་ཧཱུྃ་གི་སྔགས་ཀྱིས་དབུས་ཀྱི་ཕུར་པ་དབྱུང་ཞིང༌། རྩིག་པའི་རིམ་པ་ལྟར་ཚོན་རྩི་རྣམས་བཀྱེ་ནས་ལྷག་མ་སློབ་མ་རྣམས་ཀྱིས་འདྲིར་གཞུག་གོ ། དེའང་དཀྱིལ་འཁོར་གྱི་རྣམ་པ་ནི་ཀྱེའི་རྡོ་རྗེ་ལ་སོགས་པ་དང་འདྲ་ལ། ལྷ་སྣམ་ནི་ཤར་སྔོ།
ལྷོ་སེར། ནུབ་དམར། བྱང་ལྗང་བའོ། ། དབུས་པདྨ་འདབ་མ་བརྒྱད་པ་མུ་ཁྱུད་རྡོ་རྗེའི་ཕྲེང་བས་བསྐོར་བའི་ལྟེ་བར་རྡོ་རྗེས་མཚན་པའི་ཁ་ཊྭཱཾ་ག་དང༌། ཤར་ནས་རིམ་པས་རྡོ་རྗེ། རིན་པོ་ཆེ། པདྨ། རལ་གྲི་དང༌། མཚམས་བཞིར་ཀ་པཱ་ལ་བཞིས་མཛེས་པར་བྱའོ། ། དེའི་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་དང༌།
གཏོར་མ་རྣམས་དང༌། རྒྱན་དང་ལྷབ་ལྷུབ་ཐམས་ཅད་ཀྱིས་བརྒྱན་པར་བྱའོ། ། དཀྱིལ་འཁོར་གྱི་ལས་སོ། ། དེ་ནས་ཕྱི་མ་རེད་ཀྱི་ཚེ་བཟླས་པའི་བར་སྟ་གོན་བཞིན་བྱས་ནས་མཆོད་རྫས་རྣམས་བྱིན་གྱིས་བརླབས་ཏེ་དཀྱིལ་འཁོར་བསང་ཞིང་སྦྱངས་པའི་ངང་ལས་སྲུང་འཁོར་དུར་ཁྲོད་བརྒྱད་དང་བཅས་པའི་རྟེན་གྱི་དཀྱིལ་འཁོར་སྒྲུབ་ཐབས་ལྟར་བསྐྱེད་ནས། བརྟེན་པ་ལྷ་རྣམས་ནི་སློབ་དཔོན་ཧེ་རུ་ཀ་ཡབ་ཡུམ་གྱི་ང་རྒྱལ་གྱིས་གསང་གནས་ནས་འབྱིན་པའི་ཚུལ་གྱིས་སྤྲོས་ལ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་ནས་སྟ་གོན་གྱི་དཀྱིལ་འཁོར་ནམ་མཁའ་ལ་གནས་པ་ལ་མཆོད་ཅིང་བསྟོད་དེ་བསྟིམ་ལ་བདག་བསྐྱེད་ཀྱི་དཀྱིལ་འཁོར་དང་ཡང་གཉིས་སུ་མེད་པར་བྱས་ཏེ་སླར་ཡང་ཐུགས་ཀའི་ས་བོན་གྱི་འོད་ཀྱིས་དམ་ཚིག་གི་དཀྱིལ་འཁོར་ཇི་ལྟ་བའི་ཡེ་ཤེས་པ་སངས་རྒྱས་དང་བྱང་ཆུབ་སེམས་དཔའ་མ་ལུས་པས་བསྐོར་བའང་སྤྱན་དྲངས་ལ་མཆོད་པ་དང་བསྟོད་པས་མཉེས་པར་བྱས་ནས་རོ་གཅིག་པར་བྱས་ཏེ། དབང་བསྐུར་གྱི་ལྷ་སྤྱན་དྲངས་ནས་མཆོད་ཅིང་བསྟོད་དེ་གསོལ་བ་བཏབ་པས་དབང་བསྐུར་ནས་རིགས་ཀྱི་བདག་པོའི་རྒྱས་བཏབ་ལ་དབང་གི་ལྷ་དེ་དག་དང་ཡང་གཉིས་སུ་མེད་པར་བྱའོ། ། དེ་ནས་དཀྱིལ་འཁོར་གྱི་གཙོ་བོ་ལས་རྡོ་རྗེ་སློབ་དཔོན་གཙོ་བོ་འབའ་ཞིག་གི་རྣམ་པས་བྱེ་བས་ཤར་ཕྱོགས་སུ་གནས་ནས་ལྷ་སོ་སོའི་མཚན་སྔོན་དུ་འགྲོ་བའི་ཡི་གེ་བརྒྱ་པ་བརྗོད་པས་བྱིན་གྱིས་བརླབ་ཅིང་བརྟན་པར་བྱའོ། ། དཀྱིལ་འཁོར་བསྒྲུབ་པའོ། ། དེ་ནས་ཆུ་གཉིས་སྔོན་དུ་འགྲོ་བའི་མཆོད་པ་ལྔ་གོས་ཟུང་དང་བཅས་པ་དང༌། ནང་གི་མཆོད་པ་དང༌།
བསྟོད་པ་རྣམས་ཀྱིས་མཆོད་ནས་གཏོར་མ་དང་པོ་འདི་ཉིད་ཀྱི་ཆོ་གས་དཔལ་ཧེ་རུ་ཀ་དང༌། གཉིས་པ་ཆོས་སྐྱོང་དང༌། གསུམ་པ་ཞིང་སྐྱོང་རྣམས་ལ་འབུལ་ལོ། ། གྲུབ་ན་ཞི་བའམ་རྒྱས་པའི་སྦྱིན་སྲེག་གིས་ཀྱང་མཆོད་པར་བྱའོ། ། མཆོད་པའོ། ། དེ་ནས་སློབ་མ་ལ་ཇི་ལྟར་བྱ་བ་བཞིན་སློབ་དཔོན་བདག་ཉིད་འཇུག་ཅིང་དབང་བླངས་ཏེ་ནང་དུ་འཇུག་པའི་ཚེ་སྒོ་དབྱེ་བའི་ཕྱག་རྒྱ་བཅས་ལ། ཨོཾ་བཛྲོད་གྷ་ཊ་ས་མ་ཡ་པྲ་བེ་ཤ་ཡ་ཧཱུྃ། ཞེས་བརྗོད་པས་སྒོ་ཕྱེ་ལ་འཇུག་གོ ། དབང་བླངས་པའི་མཐར་སློབ་མ་ཐོགས་པ་མེད་པར་འཇུག་པའི་ཕྱིར། ཆོས་རྣམས་གཟུགས་བརྙན་ལྟ་བུ་སྟེ། །
གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་བྱུང༌། ། དེ་བཞིན་དེ་ཉིད་ངེས་པར་འབྱུང༌། ། བདེན་པ་དེ་ཡིས་དཀྱིལ་འཁོར་ནི། ། གཟུགས་བརྙན་གསལ་བར་སློབ་མ་རྣམས། ། ཀུན་གྱིས་དྲི་མེད་མཐོང་བར་ཤོག ། ཅེས་བདེན་པའི་སྟོབས་ལན་གསུམ་བརྗོད་དོ། ། བདག་ཉིད་འཇུག་ཅིང་དབང་བླང་བའོ། ། དེ་ནས་བདག་ཉིད་མཆོད་པ་སྟ་གོན་བཞིན་བྱས་ནས།
དཀྱིལ་འཁོར་ཡོལ་བས་བསྒྲིབས་ལ་ཁྲུས་བྱས་པའི་སློབ་མ་ཕྱག་འཚལ་ནས་འཁོད་པ་རྣམས་གཞུག་ཅིང་དབང་བསྐུར་བ་ནི། མཎྜལ་ཕུལ་ནས་སྙིམ་པ་མེ་ཏོག་དང་བཅས་པས། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་མགོན་ལ་སྐྱབས་སུ་མཆི། ། གཙོ་བོ་མཁའ་འགྲོ་མར་བཅས་པའི། ། ལྷ་རྣམས་ཀུན་ལ་ཕྱག་འཚལ་ལོ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོ་བདག་ནི་གཞུག་ཏུ་གསོལ། ། ཞེས་ལན་གསུམ་དུ་གསོལ་བ་འདེབས་སུ་བཅུག་ནས། བླ་མས་དཀྱིལ་འཁོར་གྱི་ལྷ་ལ།
དེ་བཞིན་གཤེགས་པ་ཀུན་གྱི་གནས། ། ཧེ་རུ་ཀ་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ཞེས་ལན་གསུམ་གྱིས་གསོལ་བ་གདབ་བོ། ། དེ་ནས་བདུད་རྩི་འཁྱིལ་པའི་སྔགས་བརྗོད་ཅིང་ལས་ཐམས་ཅད་པའི་བུམ་པའི་ཆུས་བསངས་ནས་བདུད་རྩི་ལྕེ་ལ་གཏོར་ཞིང༌། ཨོཾ་ཨཱཿཧཱུྃ་ཞེས་བརྗོད་ནས་བྱིན་གྱིས་བརླབས་ལ། ཨ་ཁཾ་བཱི་ར་ཧཱུྃ་གི་སྔགས་ཀྱིས་གདོང་གཡོགས་བཅིངས་མེ་ཏོག་གི་ཕྲེང་བའང་གཏད་དོ། ། དེ་ནས་སློབ་དཔོན་གྱིས་བུ་ཁྱོད་སུ་ཡིན་ཞེས་དྲི། སློབ་མས་སྐལ་བཟང་བདག་ཅེས་ལན་གདབ།
ཡང་ཅི་ལ་དགའ། བདེ་བ་ཆེན་པོ་ལའོ། ། ཞེས་པ་དང༌། དེ་ཡིས་བུ་ལ་ཅི་ཞིག་བྱ་དང༌། སངས་རྒྱས་མཆོག་གི་དམ་ཚིག་གོ་ཞེས་དྲིས་པ་དང༌། ལན་གྱིས་རིགས་ངེས་པར་རྟོགས་པར་བྱས་ནས། སློབ་དཔོན་དང་སློབ་མ་གཉིས་ཀས་སློབ་མའི་སྙིང་གི་ནང་དུ་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ལ་གནས་པའི་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པས་ནང་གི་མུན་པ་སེལ་བར་བསམས་ནས་སྙིང་གར་རྡོ་རྗེ་བཞག་ལ། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི་སུ་ར་ཏི་ས་མ་ཡ་སྟྭཾ་ཧོ། སིདྡྷེ་བཛྲ་ཡ་ཐཱ་སུ་ཁཾ། ཞེས་བརྗོད་ནས་བྱང་ཆུབ་ཀྱི་སེམས་བསྐྱེད་ལ་སྤྱི་བོར་རྡོ་རྗེ་བཞག་ནས།
དེང་ཁྱོད་དེ་བཞིན་གཤེགས་པ་ཐམས་ཅད་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་གསང་བར་གདམས་ནས་གཙོ་བོའི་ཐུགས་ཀ་ནས་སྒོ་མ་བཞིའི་ཕྱག་མཚན་ཐོགས་པའི་མཁའ་འགྲོ་མ་བཞི་འཕྲོས་པས་སློབ་མ་རྣམས་དཀྱིལ་འཁོར་གྱི་ཤར་སྒོར་བཅུག་པར་བསམ་ཞིང༌། ཛཿཧཱུྃ་བྃ་ཧོཿ ཞེས་བརྗོད་ལ་ཡོལ་བའི་ནང་དུ་གཞུག་པའམ་ཡོལ་བ་དབྱེ་བར་བྱའོ། ། དེ་ནས་ན་མསྟེ་ཧཱུྃ། ན་མོ་མི་ཧཱུྃ། ན་མོ་ནཱ་མ་ཧཱུྃ། ཞེས་བརྗོད་ཅིང་སྐུ་གསུང་ཐུགས་ཀྱི་ཕྱག་གསུམ་འཚལ་ནས་ཤར་ཕྱོགས་སུ་འགྲོ་བའམ།
ཕྱིན་པར་མོས་ལ། རྡོ་རྗེ་མཁའ་འགྲོ་མའི་ང་རྒྱལ་གྱིས་བྱིན་གྱི་བརླབ་ཏུ་གསོལ་བའི་ཡིད་ཀྱིས་སྙིང་གར་ཐལ་མོ་སྦྱར་ལ། ཨོཾ་བཛྲ་ཌཱ་ཀི་ནཱི་ཡེ་པཱུ་ཛ་ཨུ་པསྠཱ་ནཱ་ཡ་ཨཱཏྨ་ནཾ་ནིརྻ་ཏ་ཡཱ་མི་སརྦ་ཏ་ཐཱ་ག་ཏ་ཨ་ཀྵོ་བྷྱ། ཨ་དྷི་ཏིཥྚ་སྭ་མཱཾ། ཞེས་བརྗོད་ནས་ཕྱག་འཚལ་དུ་གཞུག་གོ ། དེ་ནས་ལྷོ་ཕྱོགས་ནས་རིན་ཆེན་མཁའ་འགྲོ་མའི་ང་རྒྱལ་གྱིས་དབང་བསྐུར་བར་གསོལ་བའི་ཡིད་ཀྱིས་དཔྲལ་བར་ཐལ་མོ་སྦྱར་ལ། ཨོཾ་རཏྣ་ཌཱ་ཀི་ནཱི་ཡེ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨ་ནཾ་ནིརྻ་ཏ་ཡཱ་མི་སརྦ་ཏ་ཐཱ་ག་ཏ་རཏྣ་སམྦྷ་བ་ཨ་བྷི་ཥིཉྩ་ཏུ་མཱཾ། ཞེས་བརྗོད་ཅིང་ཕྱག་འཚལ་ལོ། ། དེ་ནས་ནུབ་ཕྱོགས་ནས་པདྨ་མཁའ་འགྲོ་མའི་ང་རྒྱལ་གྱིས་ཆོས་ཀྱི་འཁོར་ལོ་བསྐོར་བར་གསོལ་བའི་ཡིད་ཀྱིས་མགྲིན་པར་ཐལ་མོ་སྦྱར་ནས། ཨོཾ་པདྨ་ཌཱ་ཀི་ནཱི་ཡེ་པཱུ་ཛ་པྲ་ཝརྟ་ན་ཡ་ཨཱཏྨ་ནཾ་ནིརྻ་ཏ་ཡཱ་མི།
སརྦ་ཏ་ཐཱ་ག་ཏ་ཨ་མི་ཏཱ་བྷ་བ་དྷརྨ་ཙཀྲ་པྲ་ཝརྟ་ནཱ་ཡ་མཱཾ། ཞེས་བརྗོད་ཅིང་ཕྱག་འཚལ། དེ་ནས་བྱང་གི་ཕྱོགས་ནས་སྣ་ཚོགས་མཁའ་འགྲོ་མའི་ང་རྒྱལ་གྱིས་ཕྲིན་ལས་བསྒྲུབ་པར་གསོལ་བའི་ཡིད་ཀྱིས་སྤྱི་བོར་ཐལ་མོ་སྦྱར་ནས། ཨོཾ་བི་ཤྭ་ཌཱ་ཀི་ནཱི་ཡེ་པཱུ་ཛ་ཀརྨ་ནེ་ཡ་ཨཱཏྨ་ནཾ་ནིརྻ་ཏ་ཡཱ་མི་སརྦ་ཏ་ཐཱ་ག་ཏ་ཨ་མོ་གྷ་སིདྡྷི་ཀརྨ་ཀུ་རུ་མཱཾ། ཞེས་བརྗོད་ནས་ཕྱག་འཚལ་དུ་བཅུག་ལ་སླར་ཡང་དཀྱིལ་འཁོར་གྱི་ཤར་ཕྱོགས་སུ་འཁོད་ཅིང་མཎྜལ་ཕུལ་ནས། དམ་ཚིག་དེ་ཉིད་བདག་ལ་སྩོལ། ། བདག་ལ་སྡོམ་པ་རྣམས་ཀྱང་སྩོལ། ། བྱང་ཆུབ་མཆོག་ཏུ་སེམས་བསྐྱེད་པ། ། སློབ་དཔོན་ཆེན་པོ་བདག་ལ་སྩོལ། ། ཞེས་ལན་གསུམ་དུ་གསོལ་བ་བཏབ་ནས།
སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་སུམ་ལ་སྐྱབས་སུ་སོང༌། ། འདི་ནི་སངས་རྒྱས་རིགས་དག་པའི། ། སྡོམ་པ་བརྟན་པོར་གྱུར་པའོ། ། རྡོ་རྗེ་དྲིལ་བུ་ཕྱག་རྒྱ་རྣམས། ། བློ་ཆེན་ཁྱོད་ཀྱིས་གཟུང་བར་གྱིས། ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བརྗོད་དོ། ། བླ་མ་སངས་རྒྱས་ཀུན་མཉམ་པ། ། སློབ་དཔོན་དག་ཀྱང་གཟུང་བར་གྱིས། །
འདི་ནི་རྡོ་རྗེའི་རིགས་དག་པའི། ། དམ་ཚིག་སྡོམ་པ་ཡིན་པར་བརྗོད། ། རིན་ཆེན་རིགས་ལ་རྟག་ཏུ་ནི། ། ཉིན་དང་མཚན་མོ་ལན་གསུམ་དུ། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ཀྱང་མ་ལུས་གཟུང༌། ། འདི་ནི་པདྨའི་རིགས་དག་པའི། ། དམ་ཚིག་དང་ནི་སྡོམ་པའི་མཆོག །
ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཁྱོད་ཀྱིས་ཡང་དག་གཟུང་བར་གྱིས། ། མཆོད་པའི་ལས་ཀྱང་ཅི་ནུས་བྱོས། ། ཞེས་བརྗོད་པས་སྡོམ་པ་བསྒྲགས་ལ། དེ་རྣམས་རྗེས་སུ་གཟུང་བའི་བསམ་པས་སྟ་གོན་གྱི་སྐབས་སུ་བཤད་པ་ལྟར། རིགས་ཐམས་ཅད་ཀྱི་སྡོམ་པ་གཟུང་བ་ལན་གསུམ་རྗེས་སུ་བརྗོད་པས་སྡོམ་པ་འཛིན་དུ་གཞུག་གོ ། དེ་ལྟར་ཐོབ་པའི་དམ་ཚིག་མི་ཉམས་པར་བསྲུང་བར་གདམས་པའི་ཕྱིར་སྤྱི་བོར་རྡོ་རྗེ་བཞག་ལ། ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཐོབ་པར་འགྱུར་ན་དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེ་ཡེ་ཤེས་བསྐྱེད་པར་བྱའི།
ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ་ཞེས་ཕན་ཡོན་གྱི་སྒོ་ནས་དང༌། ཡང་སྙིང་གར་རྡོ་རྗེ་བཞག་ལ། ཧེ་རུ་ཀ་དཔལ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། ། ཞེས་བརྗོད་ནས་སྤྱི་བོར་བཞག་ལ། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན་འདིས་ཁྱོད་ཀྱི་མགོ་འགས་པར་འགྱུར་རོ། །
ཞེས་ཉེས་དམིགས་དང༌། དེ་ནས་ཁྱོར་ཆུ་སྦྱིན་ཞིང༌། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཨོཾ་བཛྲ་ཨུ་ད་ཀ་ཨོཾ་ཨཱཿཧཱུྃ། ཞེས་གཉིས་ཀ་དང༌། སྤྱི་བོར་རྡོ་རྗེ་བཞག་ལ། དེང་ནས་བརྩམས་ཏེ་བུ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱི།
ངས་བསྒོ་བ་དེ་ཁྱོད་ཀྱིས་གྱིས་ཤིག ཁྱོད་ཀྱིས་ང་ལ་བརྙས་པ་བྱས་ན་མི་བདེ་བ་མ་སྤངས་པར་འཆི་བའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ་ཞེས་བླ་མའི་བཀའ་མཉན་པར་བསྒོ་བ་སྟེ། རྣམ་པ་བཞིས་དམ་ལ་བཞག་གོ ། དེ་ནས། དེ་བཞིན་གཤེགས་པ་ཐམས་ཅད་ཀྱིས། ། བདག་ལ་བྱིན་གྱིས་རློབ་མཛོད་ལ། ། རྡོ་རྗེ་ཡེ་ཤེས་བླ་མེད་པ། ། ད་ལྟ་ཉིད་དུ་དབབ་ཏུ་གསོལ། ། ཞེས་ལན་གསུམ་གསོལ་བ་འདེབས་པའི་སློབ་མ་ལ། ཕྱི་ནང་གི་ཆོས་ཐམས་ཅད་སྒྱུ་མ་ལྟར་ཤེས་པས་ཞེན་པ་དང་བྲལ་བའི་ཡིད་བསྐྱེད་ནས།
གཉིས་ཀས་སློབ་མ་ཧེ་རུ་ཀའི་རྣམ་པས་ལངས་ཏེ་གནས་པའི་འོག་གི་གཞི་རླུང་གི་དཀྱིལ་འཁོར། རྐང་མཐིལ་རླུང༌། སུམ་མདོ་མེ། ལྟོ་བ་ཆུ། སྙིང་ག་ས། སོ་སོའི་ས་བོན་གྱིས་མཚན་པར་བསྒོམས་ནས་སྙིང་གི་ནང་དུ་ཉི་མ་ལ་གནས་པའི་ཧེ་རུ་ཀ་ཡབ་ཡུམ་དམིགས་ཏེ། གཞིའི་རླུང་གིས་རྐང་མཐིལ་གྱི་རླུང་བསྐྱོད་ཅིང༌། དེས་སུམ་མདོའི་མེ་སྦར་བས་ལུས་ཐམས་ཅད་གང་བས་སྡིག་པ་དང་རྟོག་པ་ཐམས་ཅད་བསྲེགས། ལྟོ་བའི་ཆུ་བསྐོལ། སྙིང་གའི་ས་བསྲེགས།
འོད་ཀྱི་སྣང་བས་ཕྱོགས་བཅུའི་སངས་རྒྱས་རྣམས་སྤྱན་དྲངས་པ་ཆར་ཆེན་པོ་བབ་པ་ལྟར་ལུས་ལ་ཐིམ་པས་རོ་གཅིག་ཏུ་གྱུར་པས། སྙིང་གའི་ཧེ་རུ་ཀ་གར་མཛད་པར་བསམ་ཞིང༌། ཟླ་མཚན་དང་ལྡན་པའི་འདོམ་དཀྲིས་དང༌། བྱི་ལའི་བྲུན་དང་སྦགས་པའི་གུ་གུལ་གྱི་དུད་པས་བདུག རོལ་མོའི་སྒྲ་དྲག་ཏུ་དཀྲོལ། ཨོཾ་བཛྲ་ཨཱ་བེ་ཤ་ཡ་ཨ་ཨ། ཞེས་བྱ་བ་དང༌། ལྷ་ལྔའི་སྔགས་བརྗོད་པས་ལུས་དང་ངག་དང་ཡིད་ལ་བབས་པའི་རྟགས་འབྱུང་ཞིང༌། ཨོཾ་ཏིཥྛ་བཛྲ། ཞེས་བརྗོད་ནས་རྡོ་རྗེ་སྤྱི་བོར་རྒྱ་གྲམ་དུ་བཞག་པས་དེ་མི་ཉམས་ཤིང་བརྟན་པར་བྱའོ། །
དེ་ནས་སློབ་མ་ལ་དཀྱིལ་འཁོར་བསྟན་ཅིང་གཞུག་པའི་ཕྱིར་འདི་སྐད་ཅེས། འདི་ཡི་བསོད་ནམས་གང་ཡིན་པས། ། ལྷ་ཡི་རིགས་ཀྱི་རིམ་པ་དང༌། ། འདི་ཡི་དངོས་གྲུབ་གང་ཡིན་དང༌། ། རིགས་ནི་གང་གི་སྣོད་དུ་གྱུར། ། འདི་ཡི་བསོད་ནམས་ཇི་ལྟ་བར། ། དཀྱིལ་འཁོར་འདིར་ནི་དེ་བཞིན་ཤོག ། ཅེས་བདེན་པའི་སྟོབས་བརྗོད་ནས་ནམ་མཁའི་ཁ་དོག་གིས་དངོས་གྲུབ་ཀྱི་ལྟས་བརྟགས་ཏེ། ཨོཾ་པྲ་ཏཱིཙྪ་བཛྲ་ཧོ། ཞེས་བརྗོད་ཅིང་མེ་ཏོག་ཕྲེང་བ་དཀྱིལ་འཁོར་ལ་དོར་ནས་ལྷའི་རིགས་བརྟགས་ལ།
ལྷ་དང་བླ་མ་བསྐུལ་བའི་ཕྱིར། ཨོཾ་པྲ་ཏི་གྲིཧྣ་སྟྭ་མི་མཾ་ས་ཏྭ་མ་ཧཱ་བ་ལ། ཞེས་བརྗོད་དེ་སྤྱི་བོར་བཞག་ལ། མིག་འབྲས་གཉིས། ཨོཾ་དུ་བསྐྱེད་ལ། ཧེ་རུ་ཀ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་བ། ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལ་ཧྲཱིཿཔྲཾ།
ཞེས་བརྗོད་ནས་གདོང་གཡོགས་ཕྱེ་ལ། ཐར་པ་ཆེན་པོའི་གྲོང་ཁྱེར་མཆོག ། ལྟོས་ཤིག་ལྟོས་ཤིག་སེམས་དཔའ་ཆེ། ། མེ་ཏོག་གང་དུ་ལྷུང་གྱུར་པ། ། དེ་ནི་ཁྱོད་ཀྱི་ལྷག་པའི་ལྷ། ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་སྐྱེད། ། ཁྱོད་ནི་རྣལ་འབྱོར་མ་རིགས་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབས། ། འགྲོ་བའི་ཕུན་ཚོགས་ཐམས་ཅད་དང༌། །
དངོས་གྲུབ་ཀུན་ཁྱོད་འགྲུབ་པར་འགྱུར། ། དམ་ཚིག་ཐམས་ཅད་བསྐྱང་བ་དང༌། ། སྔགས་རྣམས་ལ་ཡང་བརྩོན་པར་གྱིས། ། ཞེས་བརྗོད་ལ་གཙོ་བོ་ནས་སྲུང་བའི་འཁོར་ལོའི་མཐར་ཐུག་པའི་དཀྱིལ་འཁོར་ཡོངས་སུ་རྫོགས་པར་བསྟན་པར་བྱའོ། ། ནང་གི་འཇུག་པ་སྟེ་འཇུག་པའི་ཆོ་གའོ། ། དེ་ནས་དབང་གི་དོན་དུ་མཎྜལ་ཕུལ་ནས། ཧེ་རུ་ཀ་དཔལ་དབང་བསྐུར་བ། ། འགྲོ་བ་སྐྱོབ་པའི་གཟི་བརྗིད་ཅན། ། ཇི་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལའང་དེ་སྩོལ་ཅིག །
ཅེས་ལན་གསུམ་གསོལ་བ་འདེབས་སུ་བཅུག་ནས་པདྨ་འདབ་བརྒྱད་བྲིས་པའི་དབང་སྟེགས་ཀྱི་དཀྱིལ་འཁོར་རིན་པོ་ཆེའི་ཁྲི་པདྨ་དང་ཉི་མའི་གདན་དུ་མོས་པའི་སྟེང་དུ་མེ་ཏོག་གང་ལ་ཕོག་པའི་ལྷའི་རྣམ་པས་གནས་པ་གདུགས་དང་རྒྱལ་མཚན་དང་རྔ་ཡབ་ལ་སོགས་པ་མཆོད་པའི་སྤྲིན་ཕུང་གིས་བསྐོར་བ་ལ། དཀྱིལ་འཁོར་གྱི་གཙོ་བོའི་ཐུགས་ཀ་ནས་འཕྲོས་པའི་ཁྲོ་བོས་བགེགས་བསྐྲད། ལྷ་མོས་མཆོད་པས་མཆོད། བྱང་ཆུབ་སེམས་དཔས་ཤིས་པ་བརྗོད། རིག་མས་རྡོ་རྗེའི་གླུ་ལེན། དེ་བཞིན་གཤེགས་པས་ཁྲུས་གསོལ་བར་བསམས་ནས། དངོས་སུ་གུ་གུལ་གྱིས་བདུགས་ལ་ཡུངས་ཀར་གྱིས་བྲབ་ཅིང་དྲག་པོའི་སྔགས་དང་ཤིས་པ་དང་མཆོད་པ་བྱའོ། ། སྔོན་དུ་བྱ་བའོ། ། དེ་ནས་སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་འཕྲོས་པས་སློབ་མ་ཧེ་རུ་ཀར་དམིགས་པའི་སྙིང་གའི་ཧཱུྃ་གི་ཐ་མར་བཀོད་པར་གཉིས་ཀས་བསྒོམ་ཞིང་སྙིང་པོའི་སྔགས་ལན་གསུམ་རྗེས་སུ་བཟླས་པའི་མཐར། བཅོམ་ལྡན་བདག་ལ་སྩལ་ལགས་ཀྱི། །
བཅོམ་ལྡན་བདག་ལ་བྱིན་གྱིས་རློབས། ། ཞེས་ལན་གསུམ་བརྗོད་དུ་བཅུག་ནས། སློབ་དཔོན་གྱིས་སློབ་མའི་སྤྱི་བོར་མེ་ཏོག་བཞག་ལ། འདི་ལ་ཞེས་འདོན་པ་བསྒྱུར་ནས། ཨོཾ་དྷརྨ་ཀུཎྜ་ཨ་བྷི་ཥིཉྩ་ཧཱུྃ། ཞེས་བརྗོད་དོ། ། དེ་ནས་རིག་པའི་དབང་ལྔ་བསྐུར་བའི་ཕྱིར་སློབ་མ་དང་དབང་རྫས་སྭ་བྷཱ་ཝས་སྟོང་པར་སྦྱངས་པའི་ངང་ལས་པདྨ་དང་ཉི་མའི་གདན་ལ་སོ་སོའི་ས་བོན་ལས་བྱུང་བའི་ཕྱག་མཚན་ས་བོན་གྱིས་མཚན་པ་ལས་འོད་འཕྲོས་པས་སོ་སོའི་རིགས་དང་འབྲེལ་པའི་སེམས་ཅན་གྱི་དོན་བྱས་སླར་འདུས་པས་རིགས་སོ་སོའི་ཁ་དོག་དང་ཕྱག་མཚན་ཡབ་དང་འདྲ་བའི་ཡུམ་དང་བཅས་པར་གྱུར་པའི་སྐྱེ་མཆེད་དང་གནས་གསུམ་བྱིན་གྱིས་བརླབས་ནས། ཡེ་ཤེས་པ་དང་རོ་གཅིག་པར་བྱས་ཏེ། དབང་རྫས་ལ་དབང་བསྐུར་ནས་རིགས་བདག་གི་རྒྱས་བཏབ་པ་དེ་སྙོམས་པར་ཞུགས་པ་ཞུ་བ་ལས། དབང་རྫས་སོ་སོར་གྱུར་པ་སྔགས་དང་ཚིགས་སུ་བཅད་པས་སྦྱིན་ཞིང་དེ་བརྟན་པར་བྱ་བའི་ཕྱིར་བུམ་པའི་ཆུས་དབང་བསྐུར་རོ། །
དེ་དག་གི་ཚེ་དབང་གི་ལྷ་རྣམས་ཀྱིས་གོང་དུ་བརྗོད་པའི་ལས་མཛད་པར་གཉིས་ཀས་བསམ་ཞིང༌། རང་རང་གི་རིགས་བདག་གི་རྒྱས་བཏབ་ནས་མཆོད་པ་རྣམས་ཀྱིས་མཆོད་ལ་སོ་སོའི་བརྡ་སྤྲད་དོ། ། དེའང་ཧཱུྃ་ལས་མི་བསྐྱོད་པ་སྔོན་པོ་རྡོ་རྗེ་དང་དྲིལ་བུ་འཛིན་པ། རྡོ་རྗེ་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། དབང་བསྐུར་རྡོ་རྗེ་ཆེན་པོ་ལ། ། ཁམས་གསུམ་པ་ཡིས་ཕྱག་བྱས་པ། ། སངས་རྒྱས་རྣམས་ཀྱི་གསང་གསུམ་གྱི། ། གནས་ལས་བྱུང་བ་ཡང་དག་སྦྱིན། ། ཨོཾ་བཛྲཱི་བྷ་བ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་ཆུའི་དབང་སྦྱིན་ནོ། །
ཏྲཱཾ་ལས་རིན་ཆེན་འབྱུང་ལྡན་སེར་པོ་རིན་པོ་ཆེ་དང་དྲིལ་བུ་འཛིན་པ་ཡུམ་རིན་ཆེན་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། ཐོར་ཚུགས་ཅོད་པཎ་གྱིས་བརྒྱན་པ། ། བདེ་གཤེགས་ཀུན་གྱིས་བསྔགས་པ་ཡི། ། རིན་ཆེན་དབུ་རྒྱན་དམ་པ་དང༌། ། དར་དཔྱངས་དབང་བསྐུར་སྦྱིན་པར་བྱ། ། ཨོཾ་བཛྲ་རཏྣ་མུ་ཀུ་ཊ་པ་ཊ་ཨ་བ་ལཾ་བ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་དབུ་རྒྱན་གྱི་དབང་སྦྱིན་ནོ། ། ཧྲཱིཿལས་འོད་དཔག་མེད་དམར་པོ་པདྨ་དང་དྲིལ་བུ་འཛིན་པ་པདྨ་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། སངས་རྒྱས་ཀུན་གྱི་རྡོ་རྗེའི་དབང༌། ། དེ་རིང་ཁྱོད་ལ་བསྐུར་བར་བྱ། །
སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ཟུང༌། ། ཨོཾ་མ་ཧཱ་བཛྲ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་རྡོ་རྗེའི་དབང་སྦྱིན་ནོ། ། ཨ་ལས་དོན་ཡོད་གྲུབ་པ་ལྗང་གུ་སྣ་ཚོགས་རྡོ་རྗེ་དང་དྲིལ་བུ་འཛིན་པ་ལས་ཀྱི་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། འདི་ནི་སངས་རྒྱས་ཐམས་ཅད་ཀྱི། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། བྱང་ཆུབ་མཆོག་ཏུ་རྒྱལ་བས་བཞེད། ། ཨོཾ་བཛྲ་ཨ་དྷི་པ་ཏི་སྟྭཾ་ཨ་བྷི་ཥིཉྩཱ་མི།
ཞེས་བརྗོད་ཅིང་དྲིལ་བུའི་དབང་སྦྱིན་ནོ། ། ཨོཾ་ལས་རྣམ་པར་སྣང་མཛད་དཀར་པོ་འཁོར་ལོ་དང་དྲིལ་བུ་འཛིན་པ་ཡུམ་སངས་རྒྱས་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སྟྭཾ་ཨ་བྷི་ཥིཉྩཱ་མི། ཤྲཱི་ཧེ་རུ་ཀ་བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཞེས་བརྗོད་ཅིང་མེ་ཏོག་གང་ལ་ཕོག་པའི་རིགས་ཀྱི་མིང་གདགས་ཏེ། སྐྱེས་པ་དང་བུད་མེད་ཀྱི་དབྱེ་བས་མི་བསྐྱོད་རྡོ་རྗེ། རྡོ་རྗེ་སེམས་དཔའ། རོལ་པའི་རྡོ་རྗེ། རྡོ་རྗེ་མཱ་མ་ཀཱི།
རྡོ་རྗེ་སྙེམས་མ་ལ་སོགས་པ་མི་བསྐྱོད་པའི་རིགས་ཀྱི་མིང་ངོ༌། ། རྣམ་པར་སྣང་མཛད་རྡོ་རྗེ། རྟག་པའི་རྡོ་རྗེ། ཨོཾ་མཛད་རྡོ་རྗེ། རྡོ་རྗེ་སྤྱན་མ་ལ་སོགས་པ་རྣམ་པར་སྣང་མཛད་ཀྱིའོ། ། རིན་ཆེན་རྡོ་རྗེ། ནམ་མཁའི་རྡོ་རྗེ། གཟི་བརྗིད་རྡོ་རྗེ། རྡོ་རྗེ་ཕྲེང་བ་མ་ལ་སོགས་པ་རིན་ཆེན་འབྱུང་ལྡན་གྱིའོ། ། འོད་དཔག་མེད་རྡོ་རྗེ།
པདྨའི་རྡོ་རྗེ། ཆོས་ཀྱི་རྡོ་རྗེ། རྡོ་རྗེ་གོས་དཀར་མོ་ལ་སོགས་པ་འོད་དཔག་མེད་ཀྱིའོ། ། དོན་ཡོད་རྡོ་རྗེ། ལས་ཀྱི་རྡོ་རྗེ། དམ་ཚིག་རྡོ་རྗེ། རྡོ་རྗེ་སྒྲོལ་མ་ལ་སོགས་པ་དོན་ཡོད་གྲུབ་པའི་རིགས་ཀྱི་མིང་ངོ༌། ། དེ་ལྟར་རིག་པའི་རྒྱལ་པོ་དེ་བཞིན་གཤེགས་པ་ལྔའི་དབང་བསྐུར་བས་ཕུང་པོ་ལྔ་དང༌། ཉོན་མོངས་པ་ལྔ་སྦྱངས་ནས་རིགས་ལྔ་དང་ཡེ་ཤེས་ལྔའི་གོ་འཕང་ཐོབ་པར་བྱས་ཞེས་རྟོགས་པ་བསྐྱེད་དོ། ། དེ་ནས་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བ་བསྐྱེད་ནས།
འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། རྡོ་རྗེ་སེམས་དཔའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་སྟྭཾ་ཨེ་ཥ་དྷ་ར་ཡཱ་མི་ཧི་ཧི་ཧི་ཧི་ཧཱུྃ། ཞེས་བརྗོད་ཅིང༌། རྡོ་རྗེ་བྱིན་པ་སྙིང་གར་བཟུང་ནས། སྙིང་གི་ནང་དུ་ཡང་རྡོ་རྗེ་སེམས་དཔའ་གཉིས་ཀས་མོས་པ་ནི་རྡོ་རྗེའི་བརྟུལ་ཞུགས་ཏེ་སློབ་མའི་དབང་ངོ༌། ། དེ་ནས་རྡོ་རྗེ་སློབ་དཔོན་གྱི་དབང་གི་དོན་དུ་མཎྜལ་ཕུལ་ནས། དཔའ་བོ་ཆེན་པོས་མི་ལྡོག་པའི། །
དབང་བསྐུར་བ་ནི་བདག་ལ་སྩོལ། ། འགྲོ་བ་མཚན་མ་མེད་བྱེད་པ། ། དེ་ནི་དེང་འདིར་མཛད་དུ་གསོལ། ། སེམས་ཅན་ཀུན་གྱི་དོན་གྱི་ཕྱིར། ། བདག་ནི་རྡོ་རྗེ་སློབ་དཔོན་གྱུར། ། ཞེས་ལན་གསུམ་གསོལ་བ་བཏབ་ནས་སློབ་མ་དབང་སྟེགས་ཀྱི་སྟེང་དུ་གནས་པ་ཧཱུྃ་ལས་རྡོ་རྗེ་འཆང་ཆེན་པོ་སྔོན་པོ་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བ་བསྐྱེད་ནས། དབང་གི་ལྷས་དབང་བསྐུར་བའི་བར་སྔ་མ་ལྟར་བསྒོམ་ཞིང༌། འདི་དེ་སངས་རྒྱས་ཐམས་ཅད་ནས། ། སྔགས་ཀྱི་བར་བརྗོད་པས་རྡོ་རྗེ་བྱིན་ལ། ཐོག་མཐའ་མེད་པའི་སེམས་དཔའ་ནི། །
རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། ། མ་ཧཱ་བཛྲ་ཧཱུྃ། ཞེས་དེ་ཁོ་ན་ཉིད་བརྗོད་ནས། འདི་ནི་རྣལ་འབྱོར་མ་ལ་སོགས་པ་དང༌། ཨཿཞེས་བརྗོད་ནས་དྲིལ་བུ་གཏད་ལ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། །
རང་བཞིན་དག་པའི་སེམས་ལྡན་པ། ། སྲིད་པ་དམ་པར་རྒྱལ་བས་བཞེད། ། ཨོཾ་བཛྲ་གྷཎྜེ་ཨཿ ཞེས་དེ་ཁོ་ན་ཉིད་བརྗོད། དེ་ནས་ཡུམ་དང་མཉམ་པར་སྦྱོར་བའི་སྐུ་ལ་ཡིད་གཏད་ནས། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། དམ་ཚིག་ཕྱག་རྒྱ་ཞེས་སུ་བཤད། ། ཡིད་ཀྱི་ལུས་ནི་བརྟན་ཕྱིར་རོ། ། ཞེས་པ་དང༌།
རྡོ་རྗེ་ཆེ་དང་དྲིལ་བུ་ཆེ། ། ཟུང་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་དམ་ཚིག་གསུམ་བྱིན་ནས་བུམ་པའི་ཆུས་ཀྱང་དབང་བསྐུར་ལ། རྡོ་རྗེ་སེམས་དཔའ་དབུར་བརྒྱན་ནས། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་དེ། མེ་ཏོག་གཏོར་ལ་དཀྱིལ་འཁོར་པ་དང་བཅས་པ་ཐམས་ཅད་ཀྱིས་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་བྱས་པར་གཉིས་ཀས་བསམ་མོ། ། རྡོ་རྗེ་སློབ་དཔོན་གྱི་དབང་ངོ༌། །
དེ་ནས་རྟེན་གྱི་དཀྱིལ་འཁོར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་ལམ་གྱི་ཆོས་མཚོན་པར་བྱེད་པ་ཡིན་ལ་ལྷ་རྣམས་ནི་ཕུང་པོ་དང༌། འབྱུང་བ་དང༌། ཉོན་མོངས་པ་ལ་སོགས་པ་འཁོར་བའི་ཆོས་རྣམ་པར་དག་པ་ཡེ་ཤེས་དང་ཡོན་ཏན་དང་ཕྲིན་ལས་ལ་སོགས་པ་འབྲས་བུའི་ཆོས་མཚོན་པར་བྱེད་ཅིང་དེ་ཐམས་ཅད་ཀྱང་རྡོ་རྗེ་སློབ་དཔོན་གྱི་སྐུ་དང་ཐུགས་ལ་གཉིས་སུ་མེད་པར་ཚང་ངོ༌། ། ཞེས་དཀྱིལ་འཁོར་དང༌། ལྷ་དང༌། རྡོ་རྗེ་སློབ་དཔོན་གྱི་དེ་ཁོ་ན་ཉིད་བརྗོད་དོ། ། དེ་ནས་རྡུལ་ཚོན་གྱིས་བསྒོས་པའི་གསེར་གྱི་ཐུར་མ་ལ་སོགས་པས་མིག་དབྱེ་བའི་ཚུལ་དུ་བྱ་ཞིང༌། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཏོག་བསལ་བ་ལྟར། ། བུ་ཁྱོད་ཀྱི་ནི་མི་ཤེས་པའི། །
རབ་རིབ་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཀ་ལ་ཧྲཱི་པྲཾ། ཞེས་མི་ཤེས་པའི་རབ་རིབ་བསལ་ནས་ཆོས་ཀྱི་མིག་དྲི་མ་མེད་པ་ཐོབ་པར་གྱིས། ཞེས་བསྒོའོ། ། དེ་ནས་མེ་ལོང་དག་པར་ཤར་བའི་གཟུགས་བརྙན་བལྟར་བཅུག་ནས། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང༌། ། ངོ་བོ་ཉིད་མེད་གནས་མེད་པ། །
དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ཀུན་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། ། ཞེས་བརྗོད་ནས་ཡུལ་གཟུགས་བརྙན་དང་བྱེད་པ་སྒྱུ་མའི་ཚུལ་དུ་ཤེས་པར་གྱིས་ཤིག་ཅེས་བསྒོའོ། ། དེ་ནས་མདའ་གཞུ་གཏད་པ་ཕྱོགས་དྲུག་ཏུ་འཕེན་པའི་ཚུལ་བྱེད་དུ་གཞུག་ཅིང༌། ཧོ་དེ་བཞིན་གཤེགས་པ་ཐམས་ཅད་དང་ལྷན་ཅིག་རྗེས་སུ་ཆགས་པར་བྱོས་ཤིག ཅེས་བརྗོད་ནས། བདག་ལ་ཆགས་པ་དང་གཞན་ལ་འཚེ་བ། ཐེག་པ་ཆེན་པོ་ལ་རྒྱབ་ཀྱིས་ཕྱོགས་པའི་སེམས་གཞོམ་པར་གྱིས་ཤིག་ཅེས་བསྒོ་བ་རྣམས་སེམས་ཅན་གྱི་དོན་གྱི་རྗེས་སུག་ནང་བའོ། ། དེ་ནས་ལག་ཏུ་འཁོར་ལོ་བྱིན་ལ།
དེང་ནས་བཟུང་སྟེ་འཇིག་རྟེན་ལ། ། ཆོས་ཀྱི་འཁོར་ལོ་བླ་མེད་པ། ། ཀུན་ཏུ་དྲི་མེད་སྡིག་མེད་པ། ། སྐྱོབ་པ་རྣམས་ཀྱིས་འཁོར་ལོ་སྐོར། ། ཞེས་ཆོས་ཀྱི་འཁོར་ལོ་བསྐོར་བར་བསྒོས་ནས། དུང་འབུད་དུ་བཅུག་ལ། ཁྱོད་ཀྱིས་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་ནི། ། ཆོས་ཀྱི་དུང་ནི་བླ་མེད་པ། ། དྲི་མེད་ཀུན་ཏུ་གང་བར་གྱིས། །
ཞེས་ཆོས་ཀྱི་དུང་འབུད་པར་བསྒོ་བ་ནི། ཆོས་འཆང་པའི་རྗེས་སུ་གནང་བའོ། ། དེ་ནས་སྣ་ཚོགས་རྡོ་རྗེ་ལག་ཏུ་བྱིན་ལ། ཞི་དང་རྒྱས་དང་དབང་དང་དགུག ། སྡང་བར་བྱེད་དང་གནོད་སོགས་དང༌། ། བསྐྲད་དང་གསད་པ་དེ་བཞིན་ཏེ། ། ལས་དེ་དག་ནི་བསྒྲུབ་པར་གྱིས། ། ཞེས་གཞན་དོན་དུ་ལས་དེ་དག་བསྒྲུབ་པར་བསྒོ་བ་ནི་ཕྲིན་ལས་ཀྱི་རྗེས་སུ་གནང་བའོ། ། དེ་ནས་སློབ་དཔོན་ཤཱཀྱ་ཐུབ་པའི་ང་རྒྱལ་འཛིན་པས་སྣམ་སྦྱར་གྱོན་ནས། མི་འཇིགས་པ་སྦྱིན་པའི་ཕྱག་རྒྱ་སློབ་མའི་སྤྱི་བོར་བཞག་ནས།
འདིར་ནི་ཁྱོད་ལ་ངས་ལུང་བསྟན། ། ཧེ་རུ་ཀ་དཔལ་དེ་བཞིན་གཤེགས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་ལས་ཁྱོད་བཏོན། ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ་སིདྡྷི་ས་མ་ཡ་སྟྭཾ་བྷུརྦྷུ་ཝ་སྭཿགང་ལ་ངས་ལུང་བསྟན་པ་བཞིན་སངས་རྒྱས་དང་བྱང་ཆུབ་སེམས་དཔའ་རྣམས་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱིས་མགྲིན་གཅིག་ཏུ་ལུང་སྟོན་པར་མཛད་དོ། ། ཞེས་བརྗོད་ནས་རྟོགས་པ་བསྐྱེད་དེ་ལུང་བསྟན་པའོ། ། དེ་ནས་སློབ་དཔོན་བརྙས་པར་མི་བྱ་ཞིང༌། ། གུས་པ་ཡིས་ནི་མཆོད་པར་བྱ། ། རྡོ་རྗེ་དྲིལ་བུ་ཕྱག་རྒྱ་ཡང༌། །
ཡོངས་སུ་གཏད་པར་མི་བྱའོ། ། དམ་ཚིག་སྡོམ་པ་བསྲུང་བྱ་སྟེ། ། རྣམ་པར་རྟོག་མེད་གོས་མེད་པར། ། རང་ལྷའི་རྣལ་འབྱོར་གནས་པ་ཡིས། ། འདོད་པའི་ཡོན་ཏན་བསྟེན་པར་བྱ། ། ཁྱོད་ནི་སངས་རྒྱས་རིགས་སུ་སྐྱེས། ། དངོས་གྲུབ་ཐམས་ཅད་གྲུབ་པར་འགྱུར། ། ཞེས་བརྗོད་པ་ནི་དབུགས་དབྱུང་བའོ། ། དེ་ནས། མཆོག་ཏུ་གསང་བའི་དཀྱིལ་འཁོར་འདིར། །
བཙུད་པ་དང་ནི་མཐོང་བ་ཡིས། ། དེ་རིང་སྡིག་ལས་རྣམ་གྲོལ་ཏེ། ། དེ་རིང་ཁྱེད་རྣམས་བདེ་བར་གནས། ། བདེ་ཆེན་ཐེག་པ་འདི་ལ་ནི། ། ཕྱིས་ནི་འཆི་བ་ཡོད་མ་ཡིན། ། སྲིད་པ་ཤིན་ཏུ་དག་པས་ན། ། སྲིད་པའི་སྡུག་བསྔལ་རྣམས་ལས་གྲོལ། ། ཞེས་བརྗོད་པ་ནི་གཟེངས་བསྟོད་པའོ། ། དེ་ལྟར་རྡུལ་ཚོན་གྱི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག་བསྐྱེད་པའི་རིམ་པ་དབྱིབས་བསྒོམ་པ་ལ་དབང༌།
འབྲས་བུ་སྤྲུལ་པའི་སྐུའི་རྟེན་འབྲེལ་མངོན་དུ་བྱས། ཞེས་བརྡ་སྤྲད་དོ། ། བུམ་པའི་དབང་ངོ༌།། །། དེ་ནས་གསང་བའི་དབང་གི་དོན་དུ་མཎྜལ་ཕུལ་ནས། གསང་བའི་དབང་བསྐུར་རབ་གསང་བ། ། གཙོ་བོ་ཆེན་པོས་བདག་ལ་སྩོལ། ། ཞེས་གསོལ་བ་ལན་གསུམ་འདེབས་སུ་བཅུག་ནས། གདོང་གཡོགས་བཅིང་ལ་ཡིག་འབྲུ་གསུམ་བརྗོད་ཅིང་བདུད་རྩི་གཏོར་ནས་སློབ་དཔོན་དཔལ་ཧེ་རུ་ཀ་དངོས་སམ་ཡེ་ཤེས་ཀྱི་རིག་མ་སངས་རྒྱས་མཁའ་འགྲོ་མར་དམིགས་ལ། གཉིས་ཀའི་གནས་ལྔ་དང༌། མཁའ་གསང་བྱིན་གྱིས་བརླབས་ནས།
ཡུམ་གྱིས། ཀྱེ་ཧོ་གཉེན་མཆོག་ལ་སོགས་པའི་གླུས་བསྐུལ་བ་དང༌། བདེ་བ་མྱོང་ཞིང་སློབ་མ་ལ་དབང་སྦྱིན་པའི་འདུན་པས་སྙོམས་པར་ཞུགས་པའི་སྒྲས། དེ་བཞིན་གཤེགས་པ་ཐམས་ཅད་བསྐུལ་ཞལ་དུ་ཞུགས་སྙིང་གར་འོད་དུ་ཞུ། བྱང་ཆུབ་ཀྱི་སེམས་རྡོ་རྗེ་ནོར་བུར་གནས་པའི་བདེ་བ་ཆེན་པོས་ཕྱི་ནང་གི་ལྷ་རྣམས་མཆོད་ནས་ཕཊ་ཅེས་བརྗོད་པས་ཕྱུང་ལ། གསང་བའི་དབང་བསྐུར་ཆེན་པོ་ནི། ། ཁམས་གསུམ་ཀུན་གྱིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་ཡང་དག་སྦྱིན། ། ཨོཾ་ཨཱཿཧཱུྃ།
ཞེས་བརྗོད་པས་སློབ་མའི་ཁར་སྦྱིན་ཞིང༌། ནམ་མཁའ་གང་བའི་དབང་གི་ལྷ་ཐམས་ཅད་ཀྱིས་བཀྲ་ཤིས་དང༌། མཆོད་པ་མཛད་པར་བསམ་མོ། ། སློབ་མས་ཀྱང་མིད་ནས་ལུས་ཐམས་ཅད་གང་བས་ངག་གི་དྲི་མ་སྦྱངས་ནས་འོད་དཔག་ཏུ་མེད་པར་བསྒོམས་ལ། ཨ་ཧོ་མ་ཧཱ་སུ་ཁ། ཞེས་བརྗོད་དུ་གཞུག་གོ ། དེ་ནས་གདོང་གཡོགས་ཕྱེ་ནས་གསང་བའི་དཀྱིལ་འཁོར་དུ་གསང་བ་བདུད་རྩིའི་དབང་ཐོབ། ངག་གི་དྲི་མ་དག ཟབ་པ་སྔགས་ཀྱི་ལམ་བསྒོམ་པ་ལ་དབང༌། འབྲས་བུ་ལོངས་སྐུའི་རྟེན་འབྲེལ་མངོན་དུ་བྱས།
ཞེས་བརྡ་སྤྲད་དོ། ། གསང་བའི་དབང་ངོ༌།། །། དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ་མཎྜལ་ཕུལ་ནས། སློབ་དཔོན་གོ་འཕང་ཆེ་རང་བཞིན། ། སྐལ་བ་ཆེན་པོ་བདག་ལ་སྩོལ། ། བདེ་གཤེགས་རྣམས་ཀྱི་དབང་བསྐུར་ནི། ། སངས་རྒྱས་བྱང་ཆུབ་རབ་བསྒྲུབ་པ། ། བརྟུལ་ཞུགས་མཆོག་ནི་ཁྱོད་དྲིན་གྱིས། ། བདག་ལ་ངེས་པར་སྩལ་ལགས་ཀྱི། ། དེས་ནི་སེམས་ཅན་དཔག་མེད་དོན། །
ཇི་ལྟར་འབུལ་བཞིན་བདག་བགྱིད་དོ། ། ཞེས་ལན་གསུམ་གསོལ་བ་འདེབས་སུ་བཅུག་ནས་སྔ་མ་ལྟར་གདོང་གཡོགས་བཅིང་ཞིང་བདུད་རྩི་གཏོར་ལ། གཉིས་ཀས་སློབ་མ་ཧེ་རུ་ཀར་བསྐྱེད་ནས་དངོས་སམ་ཡེ་ཤེས་ཀྱི་རིག་མ་སངས་རྒྱས་མཁའ་འགྲོ་མར་བསྐྱེད་ནས། མཛེས་མ་འདི་ནི་གཟུང་བ་དང༌། ། བསྟེན་བྱར་སངས་རྒྱས་རྣམས་ཀྱིས་བསྔགས། ། གཟུངས་མ་འདི་ནི་ཡིད་དགའ་མ། ། ཁྱོད་ཀྱིས་རྟག་ཏུ་བསྟན་པར་བྱ། ། ཞེས་བརྗོད་ནས་སློབ་མ་ལ་གཏད་དོ། ། དེ་ནས་རིག་མས། བཤང་གཅི་དག་ནི་ཟ་བ་དང༌། །
ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོ་འམ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨར་ཙུམྦ་ན། ། བུ་ཁྱོད་ཅི་དགར་སྤྲོ་གྱུར་ཏམ། ། ཞེས་དྲིས་པའི་ལན་དུ། སློབ་མས། ཇི་སྐད་གསུངས་པའི་དམ་ཚིག་ལ། ། བདག་ནི་ཅི་དགར་སྤྲོ་གྱུར་ཏོ། ། ཞེས་ལན་བཏབ་པས་ལྷ་མོ་དེ་དགྱེས་ནས།
ཨེ་མ་ང་ཡི་པདྨ་འདི། ། བདེ་བ་ཐམས་ཅད་ཀྱི་ནི་གནས། ། ཅི་སྟེ་ཆོ་ག་བཞིན་བསྟེན་ན། ། དེ་ཡི་མདུན་ན་ང་འདུག་སྟེ། ། སངས་རྒྱས་བསྙེན་པ་ལ་སོགས་པ། ། བྱ་བ་པདྨར་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་པར་བཞུགས། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། །
ཅེས་གསུང་ཞིང་སློབ་མའི་པང་དུ་བྱོན་ནས། སླར་ཡང་ལྷའི་སྐུ་ཡབ་ཡུམ་དུ་གསལ་བར་དམིགས་པའི་གནས་ལྔ་དང་མཁའ་གསང་བྱིན་གྱིས་བརླབས་ནས། སློབ་མས་ཀུན་ནས་དཀྲིས་པ་དང་བྲལ་ཞིང་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་བའི་འདུན་པས་སྙོམས་པར་ཞུགས་པས་སྣ་ཚོགས་པ་དང༌། རྣམ་པར་སྨིན་པ་དང༌། རྣམ་ཉེད་དང་མཚན་ཉིད་དང་བྲལ་བའི་སྐད་ཅིག་མ་ལ་དགའ་བ་དང༌། མཆོག་དགའ་དང༌། དགའ་བྲལ་གྱི་དགའ་བ་དང༌། ལྷན་ཅིག་སྐྱེས་པའི་དགའ་བ་རྣམས་སྐྱེས་པ་ངོ་སྤྲད་ཅིང་སློབ་མས་ཀྱང་བདེ་སྟོང་ཟུང་འཇུག་གི་ངང་ལ་མཉམ་པར་བཞག་གོ ། དེའི་ཚེ་ནམ་མཁའ་གང་བའི་དབང་གི་ལྷ་རྣམས་ཀྱིས་མཆོད་པའི་ཆར་མངོན་པར་ཕབ་ཅིང་བཀྲ་ཤིས་ཀྱི་དབྱངས་བརྗོད་པར་བསམ་མོ། ། དེ་ནས།
ཐབས་གཞན་གྱིས་ནི་འཚང་མི་རྒྱ། ། གཉིས་སུ་མེད་པའི་ཆོས་ཀུན་ནི། ། གཉིས་ཀྱི་དངོས་པོས་མཚོན་གྱུར་པ། ། དེ་ཕྱིར་རིག་མ་འདི་ནི་མཆོག ། དེ་བས་ཁྱེད་ཀྱིས་རྟག་ཏུ་ནི། ། འཁོར་བ་བྲལ་བར་མི་བྱའོ། ། འདི་ནི་སངས་རྒྱས་ཐམས་ཅད་ཀྱི། ། རིག་པའི་བརྟུལ་ཞུགས་བླ་ན་མེད། ། རྨོངས་པ་གང་ཞིག་འདའ་བྱེད་ན། ། དེ་ལ་མཆོག་གི་དངོས་གྲུབ་མེད། །
ཅེས་པ་དང༌། ཇི་ལྟར་དབང་བསྐུར་ཚུལ་ལ་ནི། ། སངས་རྒྱས་ལ་སོགས་ཀུན་ཐོབ་པ། ། དེ་ལྟར་བྱང་ཆུབ་སྤྱོད་སོགས་དང༌། ། དགེ་བའི་ཚུལ་གཞན་དག་གིས་མིན། ། བདག་པོའི་དམ་ཚིག་བསྲུང་བར་བྱ། ། རྟག་ཏུ་སྡོམ་པ་བསྐྱང་བར་བྱ། ། བཟའ་བ་ཤ་ལྔ་བདུད་རྩི་སྟེ། ། བསྲུང་བ་འདི་ལས་དམ་ཚིག་གཞན། ། དཀོན་མཆོག་འཇིག་གསོད་བུད་མེད་ཀུན། །
གཞན་ལས་ལེན་དང་ངག་གི་བརྫུན། ། རྣལ་འབྱོར་རྒྱུད་དུ་གང་བཤད་པ། ། དེ་ཡང་ཆོ་ག་བཞིན་དུ་བསྲུང༌། ། ཞེས་ཆེ་བ་བརྗོད་པ་དང་དམ་ཚིག་བསྟན་ནས། གདོང་གཡོགས་ཕྱེ་ལ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ཟུང་འཇུག་ཆོས་ཀྱི་ལམ་བསྒོམ་པ་ལ་དབང༌། འབྲས་བུ་ཆོས་སྐུའི་རྟེན་འབྲེལ་མངོན་དུ་བྱས། ཞེས་བརྡ་སྤྲད་དོ། ། ཤེས་རབ་ཡེ་ཤེས་ཀྱི་དབང་ངོ༌།། །།
དེ་ནས་དབང་བཞི་པའི་དོན་དུ་མཎྜལ་ཕུལ་ནས། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཞེས་ལན་གསུམ་གསོལ་བ་འདེབས་སུ་བཅུག་ནས། སྔ་མ་ལྟར་གདོང་གཡོགས་བཅིང་ཞིང་བདུད་རྩི་གཏོར་ལ། བསམ་གཏན་གྱི་འདུག་སྟངས་ཀྱིས་གནས་སུ་བཅུག་ནས་གསུམ་པའི་ཡེ་ཤེས་ཀྱིས་མཚོན་པའི་དེ་ཁོ་ན་ཉིད་ཚིག་གིས་ངོ་སྤྲད་པའི་ཕྱིར། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་ནམ་མཁའི་དཀྱིལ་ལྟ་བུ། །
རྡུལ་བྲལ་མཐར་སྦྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་དོན་བཤད་ལ་ཡིད་མཉམ་པར་འཇོག་ཏུ་གཞུག་གོ ། དེ་ནས་གདོང་གཡོགས་ཕྱེ་ལ་དོན་དམ་པའི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག མཐར་ཐུག་ཆོས་ཀྱི་ལམ་བསྒོམ་པ་ལ་དབང༌། འབྲས་བུ་ངོ་བོ་ཉིད་ཀྱི་སྐུའི་རྟེན་འབྲེལ་མངོན་དུ་བྱས། ཞེས་བརྡ་སྤྲད་དོ། ། དབང་བཞི་པའོ།། །། དེ་ནས་སློབ་མས།
གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་གྱིས་དམ་ཚིག་དང་སྡོམ་པ་བསྡུས་ཏེ་ཁས་བླངས་ནས། ལུས་དང་ལོངས་སྤྱོད་ཐམས་ཅད་ཕུལ་བར་མོས་པས། དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ནི་འབུལ་ལགས་ན། ། ཁྱོད་ཀྱིས་སློབ་མར་གཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་ལན་གསུམ་བརྗོད་པས། གཏང་རག་ཕུལ་ནས།
དངོས་སུ་ཅི་འབྱོར་པའི་ཡོན་གྱིས་ཀྱང་བླ་མ་མཉེས་པར་བྱའོ། ། བླ་མས་ཀྱང༌། གནས་སྐབས་འདིའམ་གཞན་དུ། དམ་ཚིག་དང་སྡོམ་པ་དང་ལམ་གྱི་རིམ་པ་བསྟན་པར་བྱའོ། ། དེ་ནས་དཀྱིལ་འཁོར་གྱི་ལྷ་ལ་མཆོད་ཅིང་བསྟོད་ནས། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བླངས་ལ། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། །
ཅེས་བཟོད་པར་གསོལ་ནས། ཡི་གེ་བརྒྱ་པ་ལན་གསུམ་གྱིས་ཆོ་ག་ལྷག་ཆད་བསྐངས་ནས། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་གྱུར་པ། ། དེས་ནི་སངས་རྒྱས་ཉིད་ཐོབ་ཤོག ། ཅེས་ལན་གསུམ་དུ་སྨོན་ལམ་བཏབ་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། །
སླར་ཡང་འབྱོན་པར་མཛད་དུ་གསོལ། ། ཞེས་པའི་མཐར། ཨོཾ་བཛྲ་མུཿ ཞེས་བརྗོད་ནས་ཡེ་ཤེས་པ་གཤེགས་སུ་གསོལ་ལ། དམ་ཚིག་པ་བདག་ལ་བསྡུས་ནས། ཨ་ཀཱ་རོའི་མཐར། ཨོཾ་གི་ལི་གི་ལི་ཧཱུྃ་ཛཿསྭཱ་ཧཱ། ཞེས་བརྗོད་ཅིང་གཡོན་པའི་སྲིན་ལག་གིས་དབང་ལྡན་གྱི་རྩིག་པ་བཤིག་ནས་རྡུལ་ཚོན་མ་ལུས་པ་བསྡུས་པ་རིན་པོ་ཆེའི་བུམ་པར་བླུགས་ལ་རོལ་མོའི་སྒྲ་དང་བཅས་པས་རྒྱ་མཚོར་འབབ་པའི་ཆུ་བོར་དོར་ནས་ལས་ཀྱི་རྗེས་མི་མངོན་པར་བྱས་ལ། གནས་གསུམ་བསྲུངས་ཏེ་དགའ་སྟོན་ལ་ལོངས་སྤྱད་ནས་ཅི་བདེ་བར་གནས་པར་བྱའོ། ། མཇུག་གི་ཆོ་གའོ།། །།
དེ་ལྟར་བླ་མ་ལས་ཐོབ་པའི། ། དབང་དོན་རང་གིས་གོམས་བྱས་པས། ། ཕྱོགས་བཅུའི་རྒྱལ་བ་ཐམས་ཅད་ཀྱིས། ། དབང་བསྐུར་ནས་ནི་དེ་འཚང་རྒྱ། ། ཚུལ་འདིའང་ཡེ་ཤེས་འབྱུང་གནས་དཔལ། ། དེ་བཞིན་ཉི་མ་འབུམ་དང་ཡང༌། ། ཚུལ་ཁྲིམས་རྒྱལ་མཚན་ལ་སོགས་པས། ། བསྐུལ་ནས་སྔགས་འཆང་འཕགས་པས་སྦྱར། ། དེ་ལྟར་སྒྱུ་མ་རོལ་པ་ཡི། ། དབང་བསྐུར་རོལ་པ་བཤད་པ་ཡིས། །
འགྲོ་ཀུན་ཚུལ་འདིས་རྣམ་རོལ་ནས། ། བདེ་བ་ཆེ་ལ་རོལ་པར་ཤོག ། རྣལ་འབྱོར་གྱི་དབང་ཕྱུག་ཀུ་ཀུ་རི་པའི་མན་ངག་ལ་བརྟེན་པའི་གཞུང་རིམ་པ་གསལ་བའི་རྗེས་སུ་འབྲངས་པ། དཔལ་སྒྱུ་མ་ཆེན་མོའི་དཀྱིལ་འཁོར་གྱི་ཆོ་ག་དབང་རྣམ་པར་རོལ་པ་ཞེས་བྱ་བ་འདི་ནི་དགེ་སློང་རྡོ་རྗེ་འཛིན་པ་འཕགས་པས་ཤིང་མོ་གླང་གི་ལོ་སྟོན་ཟླ་འབྲིང་པོ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
