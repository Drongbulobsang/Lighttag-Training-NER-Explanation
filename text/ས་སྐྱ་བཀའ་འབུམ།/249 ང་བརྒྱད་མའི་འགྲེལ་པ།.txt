ས་སྐྱ་བཀའ་འབུམ།
པོད ༢༤༩
ང་བརྒྱད་མའི་འགྲེལ་པ།
༼ཐ༽ ༄༅། །ང་བརྒྱད་མའི་འགྲེལ་པ་བཞུགས།། ༄༅། །བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། སྒྲ་པ་ང་ཡིན་རྟོག་གེ་པ་ང་སྨྲ་བ་ངན་འཇོམས་ང་འདྲ་མེད། ། སྡེབ་སྦྱོར་ང་མཁས་སྙན་ངག་ང་ཉིད་མངོན་བརྗོད་འཆད་ལ་འགྲན་མེད་ང༌། ། དུས་སྦྱོར་ངས་ཤེས་ཕྱི་ནང་ཀུན་རིག་རྣམ་དཔྱོད་བློ་གྲོས་མཚུངས་མེད་ང༌། ། དེ་འདྲ་གང་ཡིན་ས་སྐྱ་པ་སྟེ་མཁས་པ་གཞན་དག་གཟུགས་བརྙན་ཡིན། ། འགའ་ཞིག་འདི་སྐད་དུ་འདྲི་སྟེ། ས་སྐྱ་པཎྜི་ཏ་ཁྱོད་མཁས་པ་རྣམས་ལ་ཡོངས་སུ་གྲགས་པའི་ཤེས་བྱ་ཕལ་ཆེ་བར་ཤེས་པར་ཁས་འཆེ་བ་ཅིག་འདྲ་ན་མངོན་པའི་ང་རྒྱལ་གྱིས་མི་ཤེས་བཞིན་དུ་ཤེས་སོ་སྙམ་ནས་ཁས་འཆེས་སམ། འོན་ཏེ་ཤེས་པ་དང་མི་ཤེས་པ་གང་གི་ཡང་རྟོག་དཔྱོད་མ་བཏང་བར་བསྙོན་ཚིག་ལྟར་འདོད་རྒྱལ་དུ་ཁས་བླངས་པ་ཞིག་གམ།
གལ་ཏེ་ཡ་རབས་ཀྱི་ཚུལ་དུ་ལེགས་པར་ཤེས་པ་ལ་ཤེས་པར་བཟུང་ནས་དྲང་པོའི་རང་བཞིན་ཉིད་སྨྲས་པ་ཡིན་ཞེ་ན། སྨྲས་པ། འདི་རྒྱུ་མཚན་མེད་པར་སྨྲ་བ་མ་ཡིན་གྱི། ལེགས་པར་ཐོས་ཤིང་ཤེས་ལ། གཞན་དག་ལ་ཡང་ཆོས་དང་མཐུན་པར་ལེན་འདེབས་ནུས་པར་མྱོང་བས་གྲུབ་ནས་སྒྲ་པ་ང་ཡིན་ཞེས་བྱ་བ་ལ་སོགས་པ་སྨྲས་སོ། ། དེ་ལ་སྒྲ་ནི་བརྡ་སྤྲོས་པར་བྱེད་པའི་བསྟན་བཅོས་ཡིན་ལ། དེའི་གཙུག་གི་ནོར་བུ་ལྟ་བུ། སྒྲ་ཀ་ལཱ་པ་དང༌། ཙནྡྲ་པ་དང༌། དེ་དག་གི་མིང་གི་སྒྲ་སྒྲུབ་པ་སུ་པནྟི་དང༌།
སྒྲའི་བྱིངས་སྒྲུབ་པ་ཏི་ངནྟའི་རབ་ཏུ་བྱེད་པ་གཉིས་དང༌། བྱེད་པའི་ཚིག་སྒྲུབ་པ་པུ་ཎྱ་ཤྲཱིས་མཛད་པའི་པྲ་ཀྲྀ་ཡ་ལ་སོགས་པ་སྒྲའི་བསྟན་བཅོས་ཡན་ལག་དང་བཅས་པ་ཐོས། འདི་དག་སྨྲ་བ་ལ་རྒྱ་གར་གྱི་པཎྜི་ཏ་སྒྲ་ལེགས་པར་ཤེས་པ། ཆགས་སྡང་མེད་ཅིང་གཟུ་བོར་སྨྲ་བ་ཅིག་ལ་དྲིས་ན། ཁོ་བོའི་རྣམ་པར་ཐར་པ་ཤེས་པར་འགྱུར་རོ། ། སྒྲའི་བསྟན་བཅོས་བོད་ལ་ཉེ་བར་མཁོ་བ་ཙམ་ཞིག་ཁོ་བོས་མཁས་པ་རྣམས་འཇུག་པའི་སྒོ་ཞེས་བྱ་བའི་བསྟན་བཅོས་སྦྱར་བ་དེར་བལྟ་བར་བྱའོ། ། དེས་ན་སྒྲ་པ་ང་ཡིན་ཞེས་སྨྲས་སོ། ། རྟོག་གེ་པ་ང་ཡིན་ཞེས་སྨྲ་བ་ཡང༌། རྟོག་གེ་ནི་གཞུང་དོན་གྱི་འགལ་འབྲེལ་དཔྱོད་པའི་བསྟན་བཅོས་ཡིན་ལ་དེའི་བསྟན་བཅོས་གཙུག་གི་ནོར་བུ་ལྟ་བུ་ཚད་མ་ཀུན་ལས་བཏུས་དང༌། དེའི་ཚིག་དོན་གཏན་ལ་འབེབས་པ་ཚད་མ་རབ་ཏུ་བྱེད་པ་སྡེ་བདུན་ཡན་ལག་དང་བཅས་པ་ཤེས་ལ།
རྣམ་འགྲེལ་ཉན་པ་ཉིད་ཀྱི་ཚེའང་ཚད་མ་ཀུན་ལས་བཏུས་ཀྱང་བཤད་གཞིར་བྱས་ནས་ཐོས་པ་ཡིན་ནོ། ། འདི་དག་ལེགས་པར་ཤེས་པ་ཡང་རྒྱ་གར་གྱི་པཎྜི་ཏ་སྡེ་བདུན་ལེགས་པར་ཤེས་པ་རྣམས་དང༌། བོད་ཀྱི་རྟོག་གེ་པ་བློ་གྲོས་དང་ལྡན་པ། གཞུང་ལུགས་ཤེས་པ། བློ་གཟུ་བོར་གནས་པ་དག་དང་བརྩད་ཅིང་དྲིས་པའི་སྒོ་ནས་བདག་གིས་རྩོད་པའི་ཚུལ་དང་བཤད་པའི་སྒོ་ནས་གཞུང་དང༌། དོན་གྱི་འགལ་འབྲེལ་ལེགས་པར་བསྡེབས་པའི་བློའི་སྤོབས་པ་འདི་ཙམ་ཞིག་གོ་ཞེས་རྟོག་གེ་བ་དེ་དག་གིས་རྟོགས་པར་ཟད་དོ། ། རིགས་པའི་འཇུག་ཚུལ་འདི་ཡང་ཁོ་བོས་བྱས་པའི་ཚད་མའི་བསྟན་བཅོས་རིགས་པའི་གཏེར་ཞེས་བྱ་བ་དེར་བལྟ་བར་བྱའོ། ། དེས་ན་རྟོག་གེ་པ་ང་ཞེས་སྨྲས་པ་ཡིན་ནོ། ། སྨྲ་བ་ངན་འཇོམས་ང་འདྲ་མེད། ། ཅེས་སྨྲ་བར་ནུས་པ་ཡང༌།
རང་གི་སྡེ་པ་གྲུབ་མཐའ་འཛིན་པ་བྱེ་བྲག་ཏུ་སྨྲ་བ་དང༌། མདོ་སྡེ་པ་སྟེ་དོན་སྨྲ་བ་གཉིས་དང༌། རྣམ་བཅས་དང༌། རྣམ་མེད་པ་སྟེ་རྣམ་རིག་སྨྲ་བ་གཉིས་དང༌། ཐམས་ཅད་ངོ་བོ་ཉིད་མེད་པར་སྨྲ་བ་དབུ་མ་པ་སྟེ། བདེ་བར་གཤེགས་པའི་བསྟན་པ་ཁས་ལེན་པ་སངས་རྒྱས་པའི་རིགས་པར་སྨྲ་བ་ལྔ་དང༌། ཆོས་འདི་ལས་ཕྱི་རོལ་ཏུ་གྱུར་པ། གྲངས་ཅན་པ་དང༌། རིག་པ་ཅན་དང༌། རིག་བྱེད་པ་དང༌།
ཟད་བྱེད་པ་དང༌། ཚུ་རོལ་མཛེས་པ་བ་སྟེ། མུ་སྟེགས་རྟོག་གེ་སྡེ་ལྔ་སྟེ། མདོར་ན་རང་དང་གཞན་གྱི་སྡེ་པ་བཅུ་པོ་དེ་དག་ལ་གྲགས་པའི་ལུང་དང་རིགས་པའི་འགལ་འབྲེལ་གྱི་གནད་ཤེས་པས་མ་རྟོགས་པ་དང་ལོག་པར་རྟོགས་པ་དང༌། ཐེ་ཚོམ་གྱི་སྐྱོན་གསུམ་སེལ་ཞིང་མངོན་སུམ་དང༌། རྗེས་སུ་དཔག་པ་དང༌། ཡིད་ཆེས་པའི་ཚིག་དང༌། གྲགས་པ་གསལ་བའི་སྒོ་ནས་གནོད་པ་རྣམ་པ་བཞི་དང༌། དོན་དང༌། བློ་དང༌།
སྒྲའི་སྐྱོན་བརྗོད་པས་གཏན་ཚིགས་ལྟར་སྣང་སུན་འབྱིན་པ་དང༌། ཚིག་དོན་དང༌། ལྟག་ཆོད་ལ་སོགས་པའི་སྒོ་ནས་སྒྱུ་ཐབས་སུ་སུན་འབྱིན་པ་དང༌། ཐུབ་པ་རྐང་མིག་ལ་སོགས་པ་ཚར་གཅད་པའི་གནས་ཉི་ཤུ་རྩ་གཉིས་བཤད་པ་དང༌། མཁས་པ་རྣམས་ཀྱི་གཙུག་ནི་ནོར་བུའི་བཞེད་པ་རྒོལ་བ་དང༌། ཕྱི་རྒོལ་བ་ལ་བརྟེན་པའི་ཚར་གཅད་པའི་གནས་ལེགས་པར་གོ་བས་ཆོས་དང་མཐུན་པར་ཕྱིར་རྒོལ་བ་ཚར་གཅོད་ཀྱི་རྩོད་པའི་སྐབས་འཆོལ་བར་བྱ་བའི་དོན་དུ། གར་དང༌། ཅ་ཅོ་དང༌། སྡིགས་མཛུབ་དང༌། མིག་ཟུར་དང༌།
ཟུར་སྟོན་པ་དང༌། རྣ་བ་མི་གཏོད་པ་དང༌། རྒྱབ་ཀྱིས་ཕྱོགས་པ་དང༌། པུས་མོས་འགྲོ་བ་དང༌། སྤྲེའུ་ལྟར་མགོ་དང་ཁ་བཞིན་བསྒྱུར་བ་དང༌། སྨྱོན་པ་ལྟར་རྒྱུན་མ་ཆད་པར་སྨྲ་བ་དང༌། གོའི་དོགས་པ་ལྟར་མྱུར་བ་མྱུར་བར་བཤུགས་པ་དང༌། ས་འཐོར་བ་དང༌། སྨྲས་ནས་འཕྲོས་པ་དང༌། བརྗོད་པ་མ་རྫོགས་པར་རྒྱལ་བའི་སྒྲ་སྒྲོགས་པ་དང༌།
དཔུང་པོ་ལ་ངོར་བསྟོད་དེ། ཕྱོགས་སུ་སྡུད་པ་དང༌། དཔུང་འབྱིན་ཏེ་སྒྲོགས་སུ་འཇུག་པ་དང༌། ཡི་གེ་དང༌། ཕྲིན་དང༌། ཕོ་ཉའི་སྒོ་ནས་ཕ་རོལ་སྨ་ཅི་ཕབས་སུ་གཏོང་བ་དང༌། རང་ལ་རྒྱལ་བའི་སྒྲ་ཐོབ་པར་བྱ་བའི་ཕྱིར་ངན་གཡོ་བའི་སྦྱོར་བ་སྣ་ཚོགས་ཀྱི་སྒོ་ནས་ཕ་རོལ་གྱི་མགོ་སྨོད་པ་ནི། བླུན་པོ་འགའ་ཞིག་མགུ་བར་ནུས་ཀྱང༌། མཁས་པ་རྣམས་ཀྱིས་ཁྲེལ་ཞིང༌། རང་ཉིད་ངོ་ཚ་བའི་གནས་ཡིན་ནོ། །
དེའི་ཕྱིར་དེ་ལྟ་བུའི་རྩོད་པ་ནི་མཁས་པ་རྣམས་མི་བཞེད་དོ། ། གྲུབ་པའི་མཐའ་འདི་དག་ཀྱང་ཁོ་བོས་བྱས་པའི་གྲུབ་མཐའི་རྣམ་འབྱེད་ཅེས་བྱ་བའི་བསྟན་བཅོས་དེར་བལྟ་བར་བྱའོ། ། དེ་ལྟར་རིགས་པ་དང་རིགས་པ་མ་ཡིན་པའི་རྩོད་ཚུལ་ཤེས་པས། སྨྲ་བ་ངན་འཇོམས་ང་འདྲ་མེད་ཅེས་སྨྲས་པ་ཡིན་ནོ། ། སྡེབ་སྦྱོར་ང་མཁས་ཞེས་སྨྲས་པ་ཡང༌། སྡེབ་སྦྱོར་ནི་ཡི་གེ་དང་ཚིག་བསྡེབས་པའི་སྦྱོར་བའོ། ། དེ་ལའང་ཚིགས་སུ་བཅད་པ་གཉིས་ཏེ། རྒྱུད་འཕེལ་དང་བསྐྱེད་པའོ། ། དང་པོ་ལའང་མཉམ་པ་དང༌། ཕྱེད་མཉམ་པ་དང༌།
མི་མཉམ་པ་སྟེ་གསུམ་ལས། དེ་དག་སོ་སོའི་རྣམ་པར་གཞག་པ་ཡང༌། སྤྱིའི་མཚན་ཉིད་དང༌། བྱེ་བྲག་གི་མཚན་ཉིད་གཉིས་གཉིས་ཡོད་པ་ལས། སྤྱི་ལ་དབྱངས་སྒྲོགས་དང༌། རབ་དགའ་དང༌། རྗེས་སུ་བསྔགས་པ་ལ་སོགས་པ་དང༌། སོ་སོའི་དབྱེ་བ་དབུས་ཕྲ་དང༌། གཞོན་ནུ་རོལ་པ་དང༌། རྐང་བཀྲ་དང༌།
བཤོལ་གདོང་དང༌། རྨ་བྱའི་འགྲོས་དང༌། དབང་པོ་རྡོ་རྗེ། ཉེ་དབང་རྡོ་རྗེ། ཉེར་བསྐྱེད། འཇོ་བ། ས་ལི་ནི་ལ་སོགས་པ་དང༌། དེ་བཞིན་དུ་སྟག་རྣམ་པར་རྩེན་པ་དང༌། སིང་གེ་རྣམ་པར་བསྒྱིངས་པ་དང༌། མེ་ཏོག་ཕྲེང་འཛིན་ལ་སོགས་པའོ། །
གཉིས་པ་བསྐྱེད་པ་ལ་དབྱེ་ན། འཕགས་པ་དང༌། རོ་ལངས་ཅན་དང༌། ཕྱི་མོ་མཉམ་པ་སྟེ་གསུམ་མོ། ། དེ་དག་སོ་སོའི་རྣམ་པར་གཞག་པ་ཡང༌། ཕན་བྱེད་དང༌། ཡངས་མ་དང༌། འཕགས་པའི་དབྱངས་ལ་སོགས་པ་ཕྱི་མོ་བགྲང་བའི་སྦྱོར་བ་རྣམས་ཡིན་ནོ། ། དེ་དག་གི་ཡི་གེའི་སྦྱོར་བ་ཡང༌། རིང་བ་དང༌།
ཐུང་བ་དང༌། མཐུག་པ་དང༌། སྲབ་པ་དང༌། རྐྱང་པ་དང༌། བརྩེགས་པ་རྣམས་ལ་ལྕི་ཡང་དང༌། ངལ་བསོ་བའི་གནས་ཀྱིས་ཕྱེ་བའི་སྡེབ་སྦྱོར་ཏེ། འདི་དག་ལེགས་པར་ཤེས་པར་འདོད་པས། ཁོ་བོས་བྱས་པའི་སྡེབ་སྦྱོར་སྣ་ཚོགས་མེ་ཏོག་གི་ཆུན་པོ་ཞེས་བྱ་བའི་བསྟན་བཅོས་སུ་བལྟ་བར་བྱའོ། ། དེ་ལྟ་བུ་སྟེན་པའི་གཞུང༌། སྡེབ་སྦྱོར་རིན་ཆེན་འབྱུང་གནས་དང༌།
བྲྀཏྟ་མཱ་ལ་ལ་སོགས་པ་ལེགས་པར་ཤེས་པས་སྡེབ་སྦྱོར་ང་མཁས་ཞེས་སྨྲས་པ་ཡིན་ནོ། ། སྙན་ངག་ང་ཉིད་ཅེས་སྨྲས་པ་ཡང་སྙན་ངག་གི་མཚན་ཉིད་སྟོན་པར་བྱེད་པ་རྒྱན་གྱི་བསྟན་བཅོས་དང༌། དེའི་མཚན་ཉིད་དང་མི་འགལ་བར་སྟོན་པར་བྱེད་པ་སྙན་ངག་གི་གཞུང་གཉིས་ལས། དང་པོ་ལའང་ཡི་གེ་དང༌། མིང་དང༌། ཚིག་དང༌། ངག་དང༌། རབ་ཏུ་བྱེད་པ་དང༌། དེ་དག་གི་དོན་དང༌། དཔེ་དང༌།
དོན་གྱི་རྒྱན་དང༌། རྒྱན་གྱི་སྐྱོན་དང༌། ཡོན་ཏན་དང༌། སྒེག་པ་དང༌། དཔའ་བ་དང༌། མི་སྡུག་པ་དང༌། དགོད་པ་ལ་སོགས་པ་ཉམས་དགུའི་མཚན་ཉིད་དང༌། དེ་དག་གི་དབྱེ་བསྡུ་དང༌། དེས་བརྗོད་བྱའི་དོན་ལ་སྦྱོར་བ་དང༌། དེ་དག་གི་བརྒལ་ལན་དང༌།
རྩོད་སྤོང་གི་སྒོ་ནས་གཞུང་ལུགས་དང་མི་འགལ་བའི་རིགས་པ་དང༌། སྔ་རབས་སྙན་ངག་པའི་ལུང་དང་སྦྱོར་བ་སྟོན་པ་དཎྜཱའི་བསྟན་བཅོས་དང༌། དབྱངས་ཅན་གྱི་མགུལ་རྒྱན་སྟོང་ཕྲག་བརྒྱད་པའི་གཞུང་ལས་ཇི་ལྟར་འབྱུང་བའི་གནད་རྣམས་ཤེས་པ་དང༌། གཉིས་པ་དེས་བསྒྲུབས་པའི་སྙན་ངག་དངོས་ལ་ཡང་སྐྱེས་རབས་ལ་རྒྱུད་སྦྱར་བ་དང༌། ཟློས་གར་ལ་གཞི་སྦྱར་བ་གཉིས་ལས། དང་པོ་བསྟན་བཅོས་མཁས་པ་རྣམས་ལ་ལེགས་པར་གྲགས་པ། ཐོས་པ་ཙམ་གྱིས་དབྱངས་ཅན་གྱི་ངག་འཇུག་པ། སྣང་བའི་ཉི་མ་ལ་སོགས་པ་ཆེན་པོ་གསུམ་དང༌། གཞོན་ནུ་འབྱུང་བ་ལ་སོགས་པ་ཆུང་ངུ་གསུམ་ལེགས་པར་ཐོས་ལ། སྐྱེས་པའི་རབས་ཀྱི་ཕྲེང་བ།
སྙན་ངག་གི་གཙུག་ལག་ལྟར་བཤད་ཤེས་པ་དང༌། འདི་དག་འཆད་པའི་བསྟན་བཅོས་ཀྱང༌། ཁོ་བོས་བྱས་པའི་མཁས་པའི་ཁ་རྒྱན་ཞེས་བྱ་བའི་བསྟན་བཅོས་དེར་བལྟ་བར་བྱའོ། ། གཉིས་པ་ཟློས་གར་ལ་ཡང་ཟློས་གར་གྱི་བསྟན་བཅོས་བྷ་ར་ཏ་ལས་ཇི་ལྟར་འབྱུང་བའི་མདོ་འཛིན་པ་དང༌། ཆས་སུ་འཇུག་པ་དང༌། བཞད་གད་མཁན་དང༌། དེ་དག་གི་སིལ་སྙན་དང༌། རྫ་རྔ་དང༌། པ་ཌ་ཧ་དང༌། མུ་ཀུ་ཏ་དང༌།
པི་ཝང་དང༌། ཀ་ཎ་ཌི་དང༌། ཕེག་རྡོབ་དང༌། ཀ་ཎ་པ་དང༌། ཛྷ་ཛྷྲི་ལ་སོགས་པ་དུ་མ་དང༌། དེ་དག་གི་མཚན་ཉིད་རྣམས་དང༌། ངག་གི་འདོན་སྦྱོར་དུ་མ་དང༌། ལུས་ཀྱི་རྣམ་འགྱུར་སྣ་ཚོགས་དང༌། དབྱངས་ཀྱི་བྱེ་བྲག་ཐ་དད་པ་རྣམས་ལྔའི་རྗེས་སུ་སྐྱེས་པ་དང༌། དྲུག་གི་རྗེས་སུ་སྐྱེས་པ་དང༌།
དྲང་སྲོང་གི་རྗེས་སུ་སྐྱེས་པ་དང༌། བློ་གསལ་གྱི་རྗེས་སུ་སྐྱེས་པ་ལ་སོགས་པའི་འདྲེན་པ་དང༌། དཀྱུས་གཅིག་སྦྱར་བ་དང༌། དཀྱུས་གཉིས་པ་དང༌། ཕྱེད་ཕྱི་མ་ལ་སོགས་པའི་མཚན་ཉིད་རྣམས་བསྟན་བཅོས་དང་མཐུན་པར་ཁོང་དུ་ཆུད་དོ། ། ཟློས་གར་གྱི་བསྟན་བཅོས་དབྱངས་འདྲེན་པའི་ཕྱོགས་ཙམ་ཞིག་ཁོ་བོས་བྱས་པའི་རོལ་མོའི་བསྟན་བཅོས་སུ་བལྟ་བར་བྱའོ། ། དེ་ལྟ་བུའི་ཟློས་གར་གྱི་བསྟན་བཅོས་བྱ་བ་ཀླུ་རྣམས་རབ་ཏུ་དགའ་བར་བྱེད་པའི་བསྟན་བཅོས་དང༌། གཟུགས་ཀྱི་སྙེམ་ལ་སོགས་པའི་བསྟན་བཅོས་ལ་རྗོད་བྱེད་དཀྱུས་མ་ཕལ་ཆེ་བ་ནི་ལེགས་པར་སྦྱར་བ་སཾ་སྐྲྀ་ཏའི་སྐད་གླུར་བླངས་པ་དང་བུད་མེད་ཀྱིས་བརྗོད་པ་ཕལ་ཆེ་བ་ནི་རང་བཞིན་གྱི་སྐད་པྲ་ཀྲྀ་ཏ། བྲན་པོ་དང༌། བྲན་མོ་དང༌།
བཞད་གད་མཁན་ལ་སོགས་པས་སྐབས་བཙལ་ཞིང་ཅོ་འདྲི་བ་དང༌། གླེང་བསླང་བ་ལ་སོགས་པ་ཕལ་ཆེ་བ་ནི་ཨ་བ་བྷྲཾ་ཤི་ཏ་ཟུར་ཆག་པའི་སྐད། འབྱུང་པོ་དང༌། གནོད་སྦྱིན་དང༌། རོ་ལངས་ལ་སོགས་པ་དང༌། མི་དང་མི་མ་ཡིན་པ་འགའ་ཞིག་གི་སྐབས་སུ་བབ་པ་མགོ་སྨོས་པའམ། ཡོངས་སུ་རྫོགས་པའི་ཚིག་ཁྲོ་བ་དང༌། རྒོད་བག་དང༌། ཆགས་པ་དང༌། སྟེག་ཚིག་དང༌།
མི་བཟོད་པ་དང༌། གཞོགས་འཕྱས་ལ་སོགས་པའི་ངག་ཕལ་ཆེ་བ་པི་ཤཱ་ཙི་ཀ་ཞེས་བྱ་བ་ཤ་ཟའི་སྐད་ཀྱིས་བརྗོད་པ་སྟེ། མདོར་ན་སྐད་རིགས་བཞིའི་སྒོ་ནས་ཟློས་གར་གྱི་ཚོམས་གཅིག་བཤད་པས་མཁས་པ་ནས་བྱིས་པའི་བར་ཡིད་འཕྲོག་ཅིང་མགུ་བར་བྱེད་པ། ཟློས་གར་གྱི་བསྟན་བཅོས་ཀྱང་འཆད་ཤེས། དེ་ལྟར་ན་ཚིག་གི་རྒྱན་དང༌། སྐྱེས་པའི་རབས་དང་ཟློས་གར་ལ་སོགས་པ་མཁས་པ་དག་དགའ་བར་བྱེད་པའི་གཞུང་ལུགས་རྣམས་ཤེས་པས། དེས་ན་སྙན་ངག་ང་ཉིད་ཅེས་སྨྲས་པ་ཡིན་ནོ། ། མངོན་བརྗོད་འཆད་ལ་འགྲན་མེད་ང༌། ། ཞེས་སྨྲས་པ་ཡང་མཁས་པ་རྣམས་ལ་གྲགས་པའི་མིང་གི་རྣམ་གྲངས། བརྡ་སྤྲོས་པ་རྣམས་ཀྱི་སྒྲས་ལེགས་པར་བསྒྲུབས་པའི་འཆི་མེད་མཛོད་དང༌།
སྣ་ཚོགས་གསལ་བ་ལ་སོགས་པ་ནས་ཇི་ལྟར་འབྱུང་བའི་སངས་རྒྱས་དང༌། བྱང་ཆུབ་སེམས་དཔའ་དང༌། ཉན་ཐོས་དང་རང་སངས་རྒྱས་ལ་སོགས་པའི་མཚན་གྱི་རྣམ་གྲངས་དང༌། ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌།
རིག་པ་འཛིན་པ་དང༌། དྲང་སྲོང་དང༌། ཕྱོགས་ཀྱི་གླང་པོ་བརྒྱད་དང༌། ཕྱོགས་སྐྱོང་བ་བཅུ་དང༌། གཟའ་དང༌། རྒྱུ་སྐར་དང༌། སྤྲིན་ལ་སོགས་པའི་མིང་དང༌། འབྱུང་བ་བཞི་དང༌། རིན་པོ་ཆེ་སྣ་ཚོགས་དང༌། ལྗོན་པ་དང༌།
མེ་ཏོག་དང༌། འབྲས་བུ་དང༌། སྨན་ཐམས་ཅད་ཀྱི་མིང་དང༌། སྐད་ཅིག་དང༌། ཐང་ཅིག་དང༌། ཡུད་ཙམ་དང༌། ཐུན་དང༌། ཐུན་བཞི་དང༌། ཞག་དང༌། དེ་དག་གིས་བསྒྲུབས་པའི་མིག་འཛུམས་པ་དང༌།
ཆུ་སྲང་དང༌། དབྱུ་གུ། འཕོ་བ། ཟླ་ཕྱེད། ཟླ་བ། ལོ། རྫོགས་ལྡན། སུམ་ལྡན། གཉིས་ལྡན། རྩོད་དུས།
བར་བསྐལ། བསྐལ་པ་ཆེན་པོ་ལ་སོགས་པ་སྤྱི་དང་བྱེ་བྲག་གི་མིང་དང༌། རྒྱལ་པོ་དང༌། བློན་པོ་དང༌། སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་དང༌། མ་ནིང་དང༌། ཁྲོམ་དང༌།
དམག་དང༌། དཔུང་དང༌། དཔུང་བུ་ཆུང་དང༌། དཔུང་ཚོགས་དང༌། མཚོན་ཆ་དང༌། གོ་ཆ་དང༌། འཐབ་བསྡུམས་ལ་སོགས་པའི་མིང་དང༌། གླང་པོ་དང༌། རྟ་དང༌། རྔ་མོང་དང༌།
བོང་བུ་དང༌། ར་དང༌། ལུག་དང༌། མ་ཧེ་དང༌། བ་ལང་དང༌། སེང་གེ་དང༌། སྟག་དང༌། དོམ་དང༌། དྲེད་དང༌། ། བསེ་ཁ་སྒོ་དང༌།
ཤ་བཀྲ་ལ་སོགས་པའི་རི་དྭགས་ཀྱི་རིགས་དང༌། རྨ་བྱ་ལ་སོགས་པ་བྱའི་ཚོགས་དང༌། སྦྲང་བུ་དང༌། བུང་བ་དང༌། ཕྱི་མ་ལེབ་དང༌། སྲིན་བུའི་རིགས་རྣམ་པ་སྣ་ཚོགས་དང༌། རོ་ཧི་ཏ་དང༌། མཏྐུ་ར་དང༌། ཏི་མི་དང༌། ཉ་མིད་དང༌།
ཆུ་སྲིན་དང༌། མ་ཀ་ར་དང༌། བྱིས་པ་གསོད་དང༌། འཛིན་ཁྲི་དང༌། ན་ཀྲ་ལ་སོགས་པ་ཆུ་ལ་སྤྱོད་པ་རྣམ་པ་སྣ་ཚོགས་པ་དང༌། ཡི་དྭགས་དང༌། དམྱལ་བའི་བར་འཁོར་བ་དང༌། མྱ་ངན་ལས་འདས་པས་བསྡུས་པ། ཕོ་དང༌། མོ་དང༌།
མ་ནིང་དང༌། རྟགས་གསུམ་པའི་རྟགས་ཀྱིས་ཕྱེ་བ་ཁམས་གསུམ་གྱི་ལུས་དང༌། ལོངས་སྤྱོད་དང༌། ཀུན་ཏུ་སྤྱོད་པ་མཁས་པ་རྣམས་ལ་ཉེ་བར་མཁོ་བའི་མིང་གི་རྣམ་གྲངས། སྙན་ཅིང་འཇེབས་ལ་བརྡ་འཕྲོད་པ། བླུན་པོ་རྣམས་ཀྱི་སྤྱོད་ཡུལ་མ་ཡིན་པ་སོ་སོ་ཡང་དག་པར་རིག་པ་བཞིའི་རྒྱུར་འགྱུར་བའི་མིང་གི་རྣམ་གྲངས་ཕྱིན་ཅི་མ་ལོག་པར་ཤེས་པས་མངོན་བརྗོད་འཆད་ལ་འགྲན་མེད་ང༌། ཞེས་སྨྲས་སོ། ། མིང་གི་རྣམ་གྲངས་འདི་དག་སྟོན་པ་ཡང༌། ཁོ་བོས་བྱས་པའི་མངོན་བརྗོད་ཀྱི་བསྟན་བཅོས་ཚིག་གི་གཏེར་ཞེས་བྱ་དེར་བལྟ་བར་བྱའོ། ། དུས་སྦྱོར་ངས་ཤེས་ཞེས་སྨྲ་བ་ཡང༌།
དཔལ་དུས་ཀྱི་འཁོར་ལོ་ལས་འབྱུང་བའི་ཨངྒི་དང༌། དབྲི་བསྣན་དང༌། བགོ་བསྒྱུར་ཏེ་ཡི་གེའི་ཡན་ལག་ལྔ་དང༌། གཟའ་དང༌། ཚེས་དང༌། སྐར་མ་དང༌། སྦྱོར་བ་དང༌། བྱེད་པ་སྟེ་རྩིས་ཀྱི་ཡན་ལག་ལྔ་དང༌། གཟའ་ལྔ་སོ་སོའི་མྱུར་བ་དང༌། བུལ་བ་དང༌།
དྲང་པོ་དང༌། འཁྱོག་པོའི་རྐང་པ་བཙལ་བ་དང༌། ཁྱིམ་དང༌། ལོངས་སྤྱོད་དང༌། དེ་དག་གི་དགེ་ལེགས་ཀྱི་རྩིས་དང༌། སྒྲ་གཅན་དང༌། དུས་ཀྱི་མེ་དང༌། དེ་དག་གིས་ཉི་ཟླ་འཛིན་པ་དང༌། དུ་བ་མཇུག་རིངས་ཀྱི་འཆར་བ་དང༌། ནུབ་པ་ལ་སོགས་པ་ཕྱིའི་རྩིས་མཐའ་དག་དང༌།
ནང་གི་རྩ་དང༌། རླུང་དང༌། ཉི་མ་དང༌། ཟླ་བ་དང༌། གཟའ་དང༌། རྒྱུ་སྐར་དང༌། དུས་སྦྱོར་དང༌། དབུགས་དང༌། ཆུ་སྲང་དང༌། དབྱུ་གུ་དང༌།
འཕོ་བ་དང༌། ཐུན་ཚོད་དང༌། ཉིན་མཚན་དང༌། ཉི་ཟླ་གཟས་ཟིན་པ་དང༌། དེ་དག་ལ་བརྟེན་ནས་ཡེ་ཤེས་འཆར་བ་དང༌། ། ནུབ་པ་དང༌། མངོན་པར་རྫོགས་པར་འཚང་རྒྱ་བའི། རྩིས་མཐའ་དག་ལེགས་པར་ཤེས་པས། དུས་སྦྱོར་ངས་ཤེས་ཞེས་སྨྲས་པ་ཡིན་ནོ། ། འདི་དག་མདོ་ཙམ་ཞིག་ཆོས་ཀྱི་རྗེ་དཔལ་ལྡན་ས་སྐྱ་པ་ཆེན་པོས་མཛད་པའི་བསྟན་བཅོས་སུ་གསུངས་པ་ལྟར་ཡིན་པས་དེར་བལྟ་བར་བྱའོ། །
ཕྱི་ནང་ཀུན་རིག་ཅེས་སྨྲས་པ་ཡང༌། ། ཕྱི་རིག་པ་ལ་གཉིས་ཏེ། བཟོ་རིག་པ་དང༌། གསོ་བ་རིག་པའོ། ། དེ་ལ་བཟོ་རིག་པ་ནི། རི་མོ་དང༌། སྐུ་གཟུགས་ཀྱི་མཚན་ཉིད་དང༌། ཆག་ཚད་ཀྱི་བསྟན་བཅོས་དང༌། དེ་དག་གི་དགེ་ལེགས་ལ་སོགས་པ་བརྟག་པ་དང༌། གཞན་ཡང་བརྟག་པ་རྣམ་པ་བརྒྱད་ལ་སོགས་པ་ཅི་རིགས་པར་ཤེས་པ་དང༌།
རྩིས་ཀྱང་རིག་པའི་གནས་རྣམ་པ་ལྔ་ལས་བཟོ་རིག་པའི་གནས་སུ་མཁས་པ་རྣམས་ཀྱིས་བསྡུས་མོད་ཀྱི། བརྗོད་བྱ་གཙོ་ཆེ་བའི་དབང་དུ་བྱས་ན་ལོགས་ཤིག་ཏུ་སྔར་བཤད་ཟིན་ཏོ། ། འདི་དག་ཀྱང་ཁོ་བོས་བྱས་པའི་སྐུ་གཟུགས་ཀྱི་བསྟན་བཅོས་དང༌། ས་བརྟག་པ་ལ་སོགས་པ་ཅི་རིགས་པ་དེ་དང་དེ་དག་ཏུ་བལྟ་བར་བྱའོ། ། གཉིས་པ་གསོ་བ་རིག་པ་སྨན་དཔྱད་ཀྱི་བསྟན་བཅོས་ཡིན་པས་དེ་སྟོན་པར་བྱེད་པ། ཉིན་རེ་དཔྱད་པ་དང༌། དུས་དུ་དཔྱད་པ་ལ་སོགས་པའི་ཆོ་ག་དང༌། ནད་ཀྱི་མཚན་ཉིད་དང༌། དེ་མཐོང་བ་དང༌། དྲིས་པ་དང༌།
རིག་པས་བརྟག་པར་བྱ་བའི་ཐབས་དང༌། དེ་གསོ་བ་ཞི་བྱེད་དང༌། སྦྱོང་བྱེད་ཀྱི་སྨན་དང༌། དཔྱད་ཀྱི་བྱེ་བྲག་རྣམས་དང༌། ནད་རྐྱང་པ་དང༌། ལྡན་པ་དང༌། འདུ་བའི་བྱེ་བྲག་རྣམས་དང༌། རྐྱང་བ་འཕེལ། མཆོག་ཏུ་འཕེལ། རབ་མཆོག་ཏུ་འཕེལ།
སོ་སོར་ཟད། རབ་ཏུ་ཟད། རབ་མཆོག་ཏུ་ཟད་པ་ལ་སོགས་པའི་དབྱེ་བས་འཕེལ་ཟད་ཀྱི་འགྲོས་དང༌། སྟོད་སྨད་ཀྱི་དྲང་ཞིང་གནོད་པ་ལ་སོགས་པ་ལས་རྣམ་པ་ལྔའི་འཇུག་སྒོ་དང༌། དང་པོ་མི་འབྱུང་བར་བྱ་བ་དང༌། བྱུང་བ་ཕྱིར་བཅོས་པ། བཅོས་ནས་སླར་མི་བཟློག་པར་བྱ་བའི་ཐབས་སྟོན་པར་བྱེད་པའི་གཞུང༌། ཡན་ལག་བརྒྱད་པ་རྩ་འགྲེལ་ལ་སོགས་པ་ཐོས་ཤིང་དེ་དག་བཤད་པ་དང༌། ལག་ཏུ་བླང་བའི་རིམ་པ་ཤེས་པས། དེ་ལྟར་ན་བཟོ་རིག་པ་དང༌།
གསོ་བ་རིག་པ་ལ་མཁས་པས་ཕྱི་ནང་ཀུན་རིག་ཅེས་སྨྲས་པ་ཡིན་ནོ། ། གསོ་བ་རིག་པ་ཡང༌། ཁོ་བོའི་བྱས་པའི་ཡན་ལག་བརྒྱད་པའི་དོན་བསྡུས་ཞེས་བྱ་བ་ཡོད་པས་དེར་བལྟ་བར་བྱའོ། ། ནང་རིག་པ་ཡང༌། བདེ་བར་གཤེགས་པའི་གསུང་རབ་སྡེ་སྣོད་རིན་པོ་ཆེ་གསུམ་གྱིས་བསྡུས་པ་ཕ་རོལ་ཏུ་ཕྱིན་པ་དང༌། གསང་སྔགས་ཀྱི་ཐེག་པ་ཡིན་པ་ལས་ཕ་རོལ་ཏུ་ཕྱིན་པའི་སྡེ་སྣོད། ལྷག་པ་ཤེས་རབ་ཀྱི་བསླབ་པ་གཙོར་སྟོན་པ་མངོན་པའི་སྡེ་སྣོད་དང༌། ལྷག་པ་ཚུལ་ཁྲིམས་ཀྱི་བསླབ་པ་སྟོན་པ་འདུལ་བའི་སྡེ་སྣོད་དང༌། ལྷག་པ་ཏིང་ངེ་འཛིན་གྱི་བསླབ་པ་སྟོན་པ་མདོ་སྡེའི་སྡེ་སྣོད་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ཟབ་པ་དང་རྒྱ་ཆེ་བ་ལ་སོགས་པ་སྟོན་པའི་གཞུང་ལུགས་མང་དུ་ཐོས་པ་དང༌།
རྡོ་རྗེ་ཐེག་པ་ལ་བྱ་བ་དང༌། སྤྱོད་པ་དང༌། རྣལ་འབྱོར་དང༌། བླ་ན་མེད་པའི་རྒྱུད་སྡེ་རྣམས་རྩ་བ་དང་བཤད་པའི་རྒྱུད་འགྲེལ་བར་བཅས་པ་མང་དུ་ཐོས་པ་དང༌། དེ་དག་གི་ཇི་ལྟར་ཉམས་སུ་བླང་བའི་རིམ་པ། སྨིན་པར་བྱེད་པ་དབང་གི་བྱ་བ་དང༌། གྲོལ་བར་བྱེད་པ་ལམ་གྱི་སྒོ་ནས། ཏིང་ངེ་འཛིན་གྱི་མཚན་ཉིད་དང༌། དེ་མ་སྐྱེས་པ་སྐྱེད་པར་བྱེད་པའི་ཐབས་དང༌། སྐྱེས་པ་བོགས་དབྱུང་བ་དང༌།
ལམ་གྱི་གེགས་སེལ་བ་དང༌། ཏིང་ངེ་འཛིན་གྱི་དྲོད་རྟགས་དང༌། ཡེ་ཤེས་སྐྱེ་བའི་རིམ་པ་དང༌། འཇིག་རྟེན་དང༌། འཇིག་རྟེན་ལས་འདས་པའི་ས་དང༌། ལམ་གྱི་བགྲོད་ཚུལ་རྟེན་ཅིང་འབྲེལ་བར་འབྱུང་བ་ཕྱིན་ཅི་མ་ལོག་པ་སྟོན་པར་བྱེད་པ། རྩ་བ་རྡོ་རྗེའི་ཚིག་ལམ་འབྲས་བུ་དང་བཅས་པའི་གདམས་ངག་གི་གནད། ཚེ་འདི་ཉིད་ལ་རྡོ་རྗེ་འཆང་ཆེན་པོ་ཐོབ་པར་བྱེད་པའི་ཐབས་ལེགས་པར་ཤེས་པས། བརྩོན་འགྲུས་ཅན་ལུས་འདི་ཉིད་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་ལམ་དུ་བཀྲི་བར་ནུས་པ་དང༌། གཞན་ཡང་རྒྱ་གར་གྱི་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་རྣམས་ལ་གྲགས་པའི་གདམས་ངག་ཕལ་ཆེ་བ་དང༌།
བོད་བགྲེས་པོ་རྣམས་ལ་གྲགས་པའི་བཀའ་གདམས་དང༌། ཞི་བྱེད་དང༌། རྫོགས་པ་ཆེན་པོ་དང༌། ཕྱག་རྒྱ་ཆེན་པོ་ལ་སོགས་པ་ནས་གཅོད་ཀྱི་བར་དུ། ཡོངས་སུ་གྲགས་པའི་གདམས་ངག་ཐམས་ཅད་ཐོས་ཤིང་ཁོང་དུ་ཆུད་པ་དང༌། ལམ་དེ་དག་གི་རིམ་གྱིས་པ་དང༌། ཅིག་ཅར་བར་གྲགས་པའི་འཇུག་ཚུལ་ཐམས་ཅད་ཀྱང་ཤེས་སོ། ། དེ་དག་གི་ནོར་པ་དང༌། མ་ནོར་བའི་གནད་རྣམས་ཀྱང་ཕྱིན་ཅི་མ་ལོག་པར་ཤེས་ཤིང་ཁོང་དུ་ཆུད། དེ་དག་གི་དམིགས་པ་འགའ་ཞིག་གིས་ནི་ཞི་གནས་ཙམ་སྐྱེ་ནུས།
ལ་ལས་ནི་ནད་ཕྲ་མོ་ཙམ་སེལ་ནུས། ལ་ལས་ནི་མི་མ་ཡིན་པའི་འཇིགས་པ་ཙམ་ལས་སྐྱོབ་ནུས། ལ་ལས་ནི་ཕན་སེམས་ཙམ་བསྐྱེད་ནུས། ལ་ལས་ནི་སྤྲོས་བྲལ་གྱི་རྟོགས་པ་ཕྱོགས་རེ་ཙམ་བསྐྱེད་ནུས། ལ་ལས་ནི་གཟུགས་དང་གཟུགས་མེད་པའི་ཁམས་སུ་འཕེན་པ་ཙམ་ནུས། ལ་ལས་ནི་ཉན་ཐོས་དང་རང་སངས་རྒྱས་ཀྱི་ལམ་ཙམ་ལ་འཇུག་ནུས། ལ་ལས་ནི་བསྐལ་པ་གྲངས་མེད་པ་གསུམ་ཕན་ཆད་དུ་རིམ་གྱིས་འཚང་རྒྱ་བའི་རྟེན་འབྲེལ་ཙམ་བྱེད་ནུས། ལ་ལས་ནི་འཇིག་རྟེན་པའི་གྲུབ་པ་ཆེན་པོ་བརྒྱད་ཙམ་སྒྲུབ་ནུས། ལ་ལས་ནི་འཇིག་རྟེན་ལས་འདས་པའི་གྲུབ་པ་ཐོབ་པའི་མཐོང་བའི་ལམ་གྱི་ཡེ་ཤེས་ཡན་ཆད་བསྐྱེད་ནས་ཚེ་འདི་ཉིད་ལ་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱེད་པའི་ནུས་པ་ཡོད་དོ། ། དེ་དག་གི་རྣམ་པར་དབྱེ་བ་ཡང་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོ་བདག་ཅག་གི་བླ་མ་ཆོས་ཀྱི་རྗེ་དཔལ་ལྡན་ས་སྐྱ་པ་ཆེན་པོའི་བཀའ་དྲིན་གྱིས་དཔྱིས་ཕྱིན།
ལྷག་མ་མ་ལུས་པ་ཐེ་ཚོམ་མི་ཟ་བར་རྟོགས་པས། ནང་གི་ཤེས་བྱ་ཀུན་རིག་ཅེས་སྨྲས་པ་ཡིན་ནོ། ། འདི་དག་ལ་ཡང་འདུལ་བ་དང༌། མངོན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ལ་ཁོ་བོས་བྱས་པའི་བསྟན་བཅོས་ཅི་རིགས་པ་ཡང་ཡོད་ལ། རྡོ་རྗེ་ཐེག་པ་ལའང་སྤྱི་དང་བྱེ་བྲག་གི་བསྟན་བཅོས་ཅི་རིགས་པར་བྱེད་འདོད་པ་ཡོད་མོད་ཀྱི། འོན་ཀྱང་བླ་མ་གོང་མ་དེ་དག་གི་གསུང་རབ་ལ་བོགས་དབྱུང་རྒྱུ་མ་མཐོང་བས་བསྟན་བཅོས་ཕྲ་མོ་ཙམ་མ་གཏོགས་པ་ལུས་ཡོངས་སུ་རྫོགས་པའི་བསྟན་བཅོས་སྔོན་ཆད་ཁོ་བོས་མ་བསྡེབས་སོ། ། རྣམ་དཔྱོད་བློ་གྲོས་མཚུངས་མེད་ང༌། ། ཞེས་སྨྲས་པ་ཡང༌། རྟོག་པ་དང་དཔྱོད་པ་ཕྱིན་ཅི་མ་ལོག་པའི་བློས།
ཚིག་དང་དོན་གྱི་འགལ་འབྲེལ་ཕྲ་བ་དང༌། ཆེས་ཤིན་ཏུ་ཕྲ་བའི་དོན་སྔར་ཡོངས་སུ་གྲགས་པ་དང༌། མ་གྲགས་པའི་ཤེས་བྱའི་གནས་ལ། བློ་ཞན་པ་འགའ་ཞིག་གིས་ཡུན་རིང་པོར་འབད་དུ་ཟིན་ཀྱང༌། ལེགས་པར་རྟོགས་མ་ནུས་པ་དེ་དག་ཀྱང༌། ཐོས་སམ་མ་ཐོས་ཀྱང་རུང་སྟེ། ཚེགས་ཆུང་ངུས་བདེ་བླག་ཏུ་རྟོགས་ཤིང་ཁོང་དུ་ཆུད་པས་ཤེས་བྱ་རིག་པའི་གནས་ལྔར་གྲགས་པ་དེ་དག་ལ་མཁས་པ་རྣམས་དང་ཕན་ཚུན་བརྩད་ཅིང་དྲིས་ན། བརྗོད་བྱ་དང་མཐུན་པར་ལན་འདེབས་ནུས་པར་མྱོང་བས་གྲུབ་པས། རྣམ་དཔྱོད་བློ་གྲོས་མཚུངས་མེད་ང༌། ། ཞེས་སྨྲས་པ་ཡིན་ནོ། །
མཚུངས་པ་མེད་པ་དེ་ཡང༌། རང་གི་ཕ་རོལ་གྱི་སོ་སོར་རྟོག་པའི་ཤེས་རབ་ཀྱི་སྒོ་ནས། རྩོམ་པ་དང༌། རྩོད་པ་དང༌། འཆད་པ་དེ་དག་གི་སྤོབས་པ་ཉམས་སུ་ལེན་པ། ཡུལ་དང་དུས་དང་གང་ཟག་གི་ས་མཚམས་བཟུང་ནས་སྨྲས་ཀྱི། ཡུལ་དང་དུས་དང་རང་བཞིན་གྱིས་བསྐལ་པའི་གང་ཟག་སྤོབས་པ་ཉམས་སུ་མ་ལོན་པ་དེ་དག་ལ་དགག་པ་དང་བསྒྲུབ་པར་ག་ལ་ནུས། དེས་ན་མཚུངས་པ་དང༌། མི་མཚུངས་པའི་རྣམ་པར་དབྱེ་བ་མ་བྱས་སོ། ། འཇིག་རྟེན་པ་ཕལ་ཆེ་བ་ཡང༌།
མཚུངས་མི་མཚུངས་ཀྱི་རྣམ་གཞག་དེ་ཙམ་ལ་བརྟེན་ནས་བྱེད་དོ། ། དེ་ལྟར་རིག་པའི་གནས་རྣམ་པ་ལྔ་ཤེས་པར་ཁས་འཆེ་བའི་གང་ཟག་དེ་སུ་ཡིན་ཞེས་འདྲི་ན། ས་སྐྱ་པ་དེ་ཞེས་ལན་བཏབ་བོ། ། དེའང་དཔལ་ས་སྐྱའི་གཙུག་ལག་ཁང་དུ་གནས་པའི་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བ་དེ་ཡིན་ནོ་ཞེས་སྨྲས་སོ། ། མཁས་པ་གཞན་དག་གཟུགས་བརྙན་ཡིན། ། ཞེས་སྨྲས་པ་ཡང༌། སྔར་ཇི་སྐད་བརྗོད་པའི་ཤེས་བྱ་དེ་དག་གི་དོན་ཕྱིན་ཅི་མ་ལོག་པར་ཤེས་པ་ལྟ་སྨོས་ཀྱང་ཅི་དགོས། མིང་ཙམ་ཡང་མ་ཐོས་ཤིང༌། རྣམ་པ་ཙམ་ཡང་བློ་ལ་མ་ཤར་བཞིན་དུ་ཤེས་བྱ་ཕྱོགས་རེ་ཙམ་ལ་ནེ་ཙོའི་འདོན་པར་འདྲིས་པར་བྱས་ཀྱི། རང་གིས་ལེགས་པར་ཤེས་པར་ཁས་འཆེ་བ་དེ་ཉིད་ལ་ཡང༌།
སྒྲ་དང༌། ཚད་མ་དང༌། སྡེབ་སྦྱོར་དང༌། སྙན་ངག་དང༌། ཚིག་གི་རྒྱན་དང༌། ཚིག་གི་རྣམ་པར་དབྱེ་བ་དང༌། བསྡུ་བ་ལ་སོགས་པའི་སྒོ་ནས་བརྩད་ཅིང་དྲིས་ན། ཆོས་དང་མཐུན་པར་ལེན་འདེབས་པ་ལ་ལུག་ལྟར་ལྐུགས་པར་གྱུར་བཞིན་དུ་མངོན་པའི་ང་རྒྱལ་གྱིས་རང་མཁས་པར་ཁས་འཆེ་ལ། གཞན་ཡོངས་སུ་རྫོགས་པའི་མཁས་པ་དག་ལའང་སྐུར་པ་འདེབས་ཤིང༌། མི་སྙན་པར་བརྗོད་པ་ཙམ་གྱིས་འཕྲིན་ལས་འགྲུབ་པར་འདོད་པའི་མཁས་པར་གྲགས་པ་དེ་དག་གཟུགས་བརྙན་དང་འདྲ་བ་ཡིན་ཏེ།
ཆུ་ནང་དུ་ཤར་བའི་གཟུགས་བརྙན་ནི། ཟླ་བ་དང་འདྲ་བ་ཙམ་དུ་ཟད་ཀྱི། ཟླ་བའི་དོན་བྱེད་པ་མ་ཡིན་ནོ། ། ལེགས་པར་ཤེས་པའི་མཁས་པ་གཞན་དག་གཟུགས་བརྙན་དང་འདྲ་བར་ག་ལ་སྲིད་དེ། ལྷ་དང་བཅས་པའི་འཇིག་རྟེན་པ་ཐམས་ཅད་ཀྱིས་བསྟེན་པར་འོས་པ་རྒྱལ་བ་ཐམས་ཅད་ཀྱི་ཐུགས་ཀྱི་སྲས་ཡིན་ནོ། ། དེ་ལྟར་རང་གི་རྣམ་པར་ཐར་པ་ཅུང་ཟད་བཤད་པ་འདི་དག་ཀྱང༌། རྒྱ་གར་གྱི་པཎྜི་ཏ་ཤེས་བྱ་རིག་པའི་གནས་རྣམ་པ་ལྔ་ཡོངས་སུ་རྫོགས་པ་རྣམས་དང༌། བོད་ཉིད་ཀྱི་ཡང་གཞུང་དང་དོན་གྱི་ཆ་ལེགས་པར་དཔྱིས་ཕྱིན་པར་ཤེས་ཤིང་ཤེས་བྱ་ཐམས་ཅད་ལ་ཤེས་རབ་འཇུག་ལ། འབེལ་བའི་གཏམ་ལ་ཀུན་ནས་དགའ་བ། བདག་ལ་ཡུན་རིང་དུ་བརྩད་ཅིང་དྲིས་པ་གཟུ་བོར་གནས་པ་དེ་དག་གིས།
བདག་གི་རང་བཞིན་ཤེས་པར་ཟད་ཀྱི། རང་གི་བློ་ལ་ཁྱབ་པ་བསྒྲུབས་ནས། ཕྱོགས་ཀྱི་ཆོས་གཞན་གྱི་ཤེས་རབ་ལ་སྦྱོར་བའི་བླུན་པོ་དེ་དག་གམ། སྒྲའི་སྦྱོར་བ་ཕྱོགས་རེ་ཙམ་དྲིས་པའམ། ཚད་མའི་སྦྱོར་སྐོར་འགའ་རེ་ཙམ་ལ་བརྩད་པའམ། ལུང་དང་མན་ངག་གི་གནད་འགའ་རེ་ཙམ་ལ་དྲི་གཏུག་ཅུང་ཟད་བྱས་པ་ཙམ་གྱིས། བདག་གི་ཡོན་ཏན་གྱི་མཐའ་རྟོགས་པར་དཀའོ། ། དེ་ལྟ་མོད་ཀྱི། ཤེས་བྱའི་མཁའ་ལ་ཐོགས་པ་མེད་རྒྱུ་ཞིང༌། ། ཕས་རྒོལ་ཉི་ཟླའི་གཟི་བརྗིད་ཟ་ནུས་ཀྱང༌། །
རྟག་ཏུ་སྐྱེ་བོ་ཀུན་གྱིས་མ་མཐོང་བས། ། ཀུན་དགའ་རྒྱལ་མཚན་ནམ་མཁའི་སྒྲ་གཅན་འདྲ། ། ཞེས་སྨྲས་པ་ཡིན། ནམ་མཁའ་ནི་ཡངས་ཤིང་རྒྱ་ཆེ་ལ་ཐམས་ཅད་ཀྱི་གོ་སྐབས་ཤོང་བ་ལྟར། ཤེས་བྱའི་གནས་ཀྱང་ཟབ་ཅིང་གཏིང་དཔག་དཀའ་ཞིང་མཐའ་ཡས་ལ། རིགས་པ་དང་མི་རིགས་པ་ཐམས་ཅད་ཀྱི་གོ་སྐབས་ཡོད་པས། ནམ་མཁའི་དཔེ་ངད་ཆོས་མཐུན་ནོ། ། ཕས་རྒོལ་ཉི་ཟླའི་གཟི་བརྗིད་ཅེས་བྱ་བ་ནི། ཉི་མ་ནི་རང་གི་སྡེ་བ་དག་གི་དཔེར་བརྗོད་པ་སྟེ། རང་འོད་གསལ་ཞིང་གཞན་གྱི་འོད་ཟེར་ཐམས་ཅད་ཟིལ་གྱིས་གནོན་ལ།
མུན་པ་སེལ་བར་བྱེད། པདྨོ་ལ་སོགས་པའི་མེ་ཏོག་ཕལ་ཆེ་བ་ཁ་འབྱེད་ཅིང་ཀུ་མུ་ཏ་ལ་སོགས་པ་འགའ་ཞིག་ཁ་འཛུམས་པར་ཡང་བྱེད་དོ། ། ལྷ་དང་མི་ལ་སོགས་པ་དཀར་པོའི་ཕྱོགས་ལ་དགའ་བའི་སྐྱེ་དགུའི་ཚོགས་ཕལ་ཆེ་བ་ལུས་བདེ་ཞིང་ཡིད་དགའ་བར་ཡང་བྱེད། གཟུགས་ཕྲ་རགས་ཐམས་ཅད་སྐྱེད་པར་བྱེད་ཅིང་གསལ་བར་བྱེད། འབྱུང་པོ་དང༌། རོ་ལངས་དང༌། ཤ་ཟ་དང༌། འུག་དང༌། སྲིན་བྱ་དང༌། མེ་ཁྱེར་ལ་སོགས་པ་འབྲོས་ཤིང་ཁུང་དུ་འཇུག་པར་ཡང་བྱེད།
རྩི་ཤིང་དང་ནགས་ཚལ་ཐམས་ཅད་སྐྱེད་པར་བྱེད་ཅིང༌། ཁ་བའི་ལྗོངས་དང༌། གངས་རིའི་ཁྲོད་ཕལ་ཆེ་བ་ཡང་འཇུ་བར་བྱེད། འབྲོག་དགོན་པར་འཁྱམས་པའི་བསྟི་གནས་མ་རྙེད་ཅིང༌། བསིལ་བའི་རེ་བ་དང་བཅས་པ་འགའ་ཞིག་ཀུན་ནས་གདུང་བར་ཡང་བྱེད་དོ། ། དེ་བཞིན་དུ་སངས་རྒྱས་བཅོམ་ལྡན་འདས་ཀྱི་གྲུབ་མཐའ་འཛིན་པའི་སྡེ་པ་རྣམས་ཀྱང་ཉི་མ་དང་འདྲ་སྟེ། རང་གི་སོ་སོར་རྟོག་པའི་ཤེས་རབ་ཀྱི་དཀྱིལ་འཁོར་ལ་བདེ་བར་གཤེགས་པའི་གསུང་རབ་ཀྱི་འོད་གསལ་ཞིང༌། ཕྱིར་རྒོལ་བ་མུ་སྟེགས་བྱེད་པ། ཟླ་བ་དང་རྒྱུ་སྐར་དང༌། སྲིན་བུ་མེ་ཁྱེར་ལ་སོགས་པའི་འོད་ཟེར་ཕྲ་མོ་ཐམས་ཅད་ཟིལ་གྱིས་གནོན་ལ།
རང་གི་སློབ་མའི་ཚོགས་ཀྱི་བློའི་པདྨོ་ཁ་འབྱེད་ཅིང༌། རྟོག་གེ་ངན་པའི་ཆུ་ལས་སྐྱེས་པའི་གཞུང་ལུགས་ཀྱི་ཀུ་མུ་ཏའི་ཁ་ཟུམ་པར་བྱེད་ལ། ལོག་པར་ལྟ་བ་སྣ་ཚོགས་ཀྱིས་གཏིབས་པའི་མུན་པ་སེལ་བར་བྱེད་ཅིང་སྔོན་འཁོར་བ་དཔག་ཏུ་མེད་པ་ནས་བདེ་བར་གཤེགས་པའི་གསུང་རབ་ལ་འདྲིས་པའི་སྐྱབས་གསུམ་བཀའ་རྟགས་ཀྱི་ཕྱག་རྒྱ་བཞིའི་སྐྱ་རེངས་དང༌། འོད་ཟེར་མཐོང་བ་ཙམ་གྱིས། སྐལ་བ་དང་ལྡན་པའི་ལུས་དང༌། ཡིད་བདེ་ཞིང་དགའ་བར་བྱེད་ལ། སྤྱི་དང་རང་གི་མཚན་ཉིད་ཀྱིས་བསྡུས་པའི་ཤེས་བྱའི་གཟུགས་ཕྲ་བ་དང༌། རགས་པ་ཐམས་ཅད་གསལ་བར་སྟོན་པས། བདུད་དང༌། ཕྱིར་རྒོལ་དང༌།
གཞན་ཀུན་ཏུ་རྒྱུ་བའི་འབྱུང་པོ་དང༌། རོ་ལངས་དང༌། ཤ་ཟ་དང༌། འུག་པ་དང༌། སྲིན་བྱ་དང༌། མེ་ཁྱེར་ལ་སོགས་པའི་ཤེས་རབ་ཀྱིས་ཉི་མའི་འོད་ཟེར་མི་བཟོད་པ་དེ་དག་ཀུན་ཏུ་འབྱེར་ཞིང༌། ངན་གཡོ་དང༌། སྒྱུ་ཐབས་ཀྱི་ཁུང་དུ་འཇུག་པར་ཡང་བྱེད་དོ། ། མངོན་པར་མཐོ་བ་དང༌། ངེས་པར་ལེགས་པའི་གཞི་དགེ་བ་དང་ལེགས་པའི་རྩི་ཤིང་དང༌།
ནགས་ཚལ་ཐམས་ཅད་སྐྱེད་པར་ཡང་བྱེད། ལུས་དང༌། ངག་དང༌། ཡིད་ཀྱི་རི་ཁྲོད་ལ་བརྟེན་པར་ཡང་ལྟ་བ་དང༌། སྤྱོད་པ་ཕྱིན་ཅི་ལོག་གི་གངས་རི་དང༌། ཁ་བའི་ལྗོངས་ཕལ་ཆེ་བ་འཇུ་བར་ཡང་བྱེད་པ་ལ་སོགས་པའི་ཡོན་ཏན་གྱི་ཚོགས་དང་ལྡན་པ། བདེ་བར་གཤེགས་པའི་གྲུབ་མཐའ་སྨྲ་བ་དེ་དག་རང་རང་གི་ཞེན་པའི་ཕྱོགས་ཀྱི་འོད་ཟེར་གྱིས་གདུངས་པས་སྐྱེ་བོ་གྲུབ་པའི་མཐའ་ལ་བརྟེན་ནས་ཡང་དག་པའི་ཡེ་ཤེས་ཀྱི་བསིལ་བ་ཚོལ་བ་དེ་དག་གི་སོ་སོ་རང་གིས་རིག་པའི་ཡེ་ཤེས་ཀྱི་བསྟི་གནས་མ་རྙེད་པ་དེ་དག་ལ་གདུང་བ་སྐྱེད་པར་ཡང་བྱེད་དོ། ། དེ་ལྟར་ན་རང་གི་སྡེ་པ་ཉི་མའི་དཀྱིལ་འཁོར་དང་ཆོས་མཐུན་པར་གྲུབ་བོ། ། ཡང་དཔེ་གཉིས་པ་ཟླ་བ་ནི། གཞན་ཕྱི་རོལ་མུ་སྟེགས་བྱེད་ཀྱི་དཔེ་བརྗོད་པ་སྟེ།
ཟླ་བ་དེའང་ཉི་མའི་དཀྱིལ་འཁོར་དང་མ་ཕྲད་པའི་ཚེ། རང་ཉིད་ཉ་གང་བ་སྟོན་པར་བྱེད། དཀར་ཞིང་གསལ་བའི་གཟི་བརྗིད་དང༌། འོད་ཟེར་རྣམ་པར་འཕྲོ་ཞིང༌། རི་བོང་གི་གཟུགས་བརྙན་ནག་པོས་དཀྱིལ་འཁོར་ཆ་ཀུན་ནས་རྙོག་པར་གྱུར་ལ། རྒྱུ་སྐར་ཐམས་ཅད་ཀྱི་ནང་ན་རྒྱལ་པོ་ལྟར་ཤིན་ཏུ་བརྗིད་ཅིང་གཟུགས་ཀྱི་དབྱིབས་ཙམ་སྟོན་པས། ཉི་མ་དང་བྲལ་བའི་པདྨོའི་ཚལ་རྣམས་ཁ་འཛུམས་ལ། ཀུནྡའི་ཚོགས་དང་ཁ་རྣམ་པར་འབྱེད་པ། ཉི་མའི་འོད་ཟེར་དང་ཉེ་བ་ན་མར་ངོར་འགྱུར་ཞིང༌། སྐྱེ་བོ་ཆགས་ཅན་གྱི་ཡིད་ལ་འབབ་བོ་ཞེས་ཀྱང་སྙན་ངག་མཁན་རྣམས་སྒྲོག་གོ །
དེ་བཞིན་དུ་གཞན་མུ་སྟེགས་བྱེད་ཀྱི་ཟླ་བ་ཡང༌། བདེ་བར་གཤེགས་པའི་གསུང་རབ་ཀྱི་ཉི་མ་དང་མ་ཕྲད་པའི་ཚེ། རང་གི་ལོག་པར་རྟོག་པའི་ཤེས་རབ་ཉ་གང་བར་འགྱུར་ལ། རང་གི་ལུང་དང་རིགས་པའི་འོད་ཟེར་གསལ་བས། འཇིག་རྟེན་པའི་བློའི་མུན་པར་འོད་ཟེར་རྣམ་པར་འཕྲོ་ཞིང༌། བདག་ཏུ་འཛིན་པའི་རི་བོང་གི་གཟུགས་བརྙན་ནག་པོས་བློ་གྲོས་ཀྱི་དཀྱིལ་འཁོར་ཀུན་ནས་རྙོག་པར་བྱས་པས། བླུན་པོ་གྲུབ་པའི་མཐའ་རྣམ་པར་དཔྱོད་མི་ཤེས་པའི་རྒྱུ་སྐར་གྱི་ནང་ན་སྟོན་པའི་ཆ་བྱད་ལྟར་ཤིན་ཏུ་གསལ་བ། ཤེས་བྱའི་མཁའ་ལ་ལུང་དང༌། རིགས་པ་ལྟར་སྣང་བ་དེ་དག་གིས་རྣམ་པར་ཕྱེ་བའི་དབྱིབས་ཙམ་སྣང་གིས། ཆོས་དང་ཆོས་མ་ཡིན་པ་ཕྲ་བ་དང་ཤིན་ཏུ་ཆེས་ཕྲ་བའི་ཁ་དོག་དང་མཚུངས་པའི་ཆ་རྣམ་པར་མ་ཕྱེ་བས།
སངས་རྒྱས་བཅོམ་ལྡན་འདས་ཀྱི་བསྟན་པའི་ཉི་མ་ནུབ་པ་ན། ཡོན་ཏན་རིན་པོ་ཆེའི་ཚོགས་ཀྱི་ཟེའུ་འབྲུས་རྣམ་པར་སྤྲས་ཤིང་བགྲོད་པ་གཅིག་པའི་ལྟ་བའི་དཀྱིལ་འཁོར་དང་ལྡན་པ། ཕན་པ་དང་བདེ་བའི་འདབ་མ་རྒྱས་ཤིང༌། ཀུན་ནས་ཀླུབས་པའི་དམ་པའི་ཆོས་ཀྱི་པདྨོའི་ཁ་རྣམ་པར་ཟུམ་ལ། ལོག་པར་ལྟ་བའི་སྡོང་བུ་ལས་བྱུང་བ་ཆོས་དང་འདུལ་བ་གཏིང་དཔག་པར་དཀའ་བ་དང་འགལ་བའི་འཇིག་ཚོགས་ལ་ལྟ་བ་ཀུནྡའི་ཁ་རྣམ་པར་འབྱེད་པ། དོན་དང་ལྡན་པའི་སྤོབས་པའི་ཉི་མའི་འོད་ཟེར་དང་ཕྲད་པ་ན། སོ་སོར་རྟོག་པའི་ཤེས་རབ་ཀྱི་ཆ་མར་ངོའི་ཟླ་བ་ལྟར་ཞུམ་ཞིང༌། ཆེས་ཤིན་ཏུ་ཉམས་པར་གྱུར་པ། སྔོན་འཁོར་བ་ཐོག་མ་མེད་པ་ནས། དམ་པའི་ཆོས་ཀྱི་བག་ཆགས་ཞན་པ།
བཤེས་གཉེན་ཕྱིན་ཅི་ལོག་གིས་བསྟན་པའི་གཟུགས་བརྙན་ལ་མངོན་པར་ཞེན་པས། ལོག་པའི་དོན་ལ་འཆལ་བའི་བག་ཆགས་ཅན་དགའ་བར་བྱེད་པས། མུ་སྟེགས་བྱེད་ཀྱི་གཞུང་ལུགས་ནི། ཟླ་བ་དང་ཆོས་མཐུན་པར་གྲུབ་བོ། ། དེ་ལྟར་རང་དང་གཞན་གྱི་གྲུབ་པའི་མཐའ་འཛིན་པའི་རྒོལ་བ་ཉི་མ་དང་ཟླ་བ་ལྟ་བུ་གཉིས་པོ་དེ་ཡང་རྒན་པོ་དག་གི་ཟེར་སྒྲོས་ཀྱི་རྒྱུ་སྐར་གྱི་གནས་རྙོག་ཅིང༌། གཞུང་ལུགས་དམ་པའི་འཇུག་སྒོའི་རླུང་གིས་ཡང་དག་པའི་འཇུག་ངོགས་ཀྱི་གཡས་སྐོར་གྱིས་འཕུལ་དུ་ཟིན་ཡང༌། ལོག་པའི་ཤེས་རབ་ཀྱི་ཤིང་རྟས་དྲངས་ནས་རིགས་པའི་ཤུགས་ཀྱི་འགྲོ་ཕྱོགས་དོར་ཏེ། ཕྱིན་ཅི་ལོག་གི་ཤེས་བྱའི་ནམ་མཁའ་ལ་གཡོན་སྐོར་དུ་འགྲོ་བར་མཐོང་ངོ༌། ། དེ་ལྟ་བུའི་རྒོལ་བ་ངན་པ་ལོག་ལྟའི་དཀྱིལ་འཁོར་རབ་ཏུ་རྒྱས་པ་ཁ་དོག་སྣ་ཚོགས་ཀྱི་གཟི་བརྗིད། ལུང་དང་རིགས་པའི་འགལ་འབྲེལ་གྱི་གནད་ཁྱད་པར་ཅན་གྱི་སྤོབས་པའི་འགྲོ་ཕྱོགས་མ་འཁྲུལ་བའི་གདོང་གིས་བཅོམ་ནས།
དྲང་བ་དང་ངེས་པའི་དོན་གྱི་ཤེས་བྱའི་བཅུད་ཟ་ནུས་ཀྱང༌། རྟག་ཏུ་སྐྱེ་བོ་ཀུན་གྱིས་མ་མཐོང་བས། ཀུན་དགའ་རྒྱལ་མཚན་ནམ་མཁའི་སྒྲ་གཅན་འདྲ། ། ཞེས་སྨྲས་པས། ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བ་དེ་ཡང་སྒྲ་གཅན་དང་ཆོས་མཐུན་པར་བསྟན་ཏེ་སྒྲ་གཅན་དེའང་མཐུ་དང་རྫུ་འཕྲུལ་བསམ་གྱིས་མི་ཁྱབ་པ་དང་ལྡན་ལ། འཇིག་རྟེན་གྱི་དགེ་བ་དང་ལེགས་པ་ཐམས་ཅད་གཞི་བྱེད་པ། ཉི་མ་དང་ཟླ་བ་ལ་སོགས་པའི་གཟའ་ཐམས་ཅད་བསོད་ནམས་དམན་པས་གཡོན་སྐོར་དུ་འགྲོ་ཡང༌། སྒྲ་གཅན་བསོད་ནམས་བརྒྱའི་མཚན་དང་ལྡན་པས། གཡས་སྐོར་གྱིས་འགྲོ་བ་དང༌། གླིང་བཞི་རི་རབ་དང་བཅས་པ་རྒྱུ་སྐར་གྱི་ཚོགས་ཀྱིས་བསྐོར་བའི་ཕྱེད་རིལ་པོ་ལུས་ཀྱིས་ཁེབས་པ་དང༌།
ལུས་དྲི་མ་མེད་པའི་ཆུ་ཤེལ་ལྟར་དྭངས་པས་ས་དང་ནམ་མཁའ་ལ་རྒྱུ་བའི་གཟུགས་བརྙན་ཐམས་ཅད་མི་བསྒྲིབ་པ་དང༌། མགོ་བོ་སྒྲ་གཅན་དང༌། མཇུག་མ་དུས་ཀྱི་མེའི་ཁ་གཉིས་དང་ལྡན་པས། ཉི་མ་དང་ཟླ་བའི་གཟི་བརྗིད་ནམ་རྒྱས་པ་ན། གང་དང་འཕྲད་པའི་གནས་དེར་ཟ་བར་ནུས་པ་དང༌། དེ་ལྟ་བུའི་སྒྲ་གཅན་དེ་ནམ་མཁའ་ལ་སྤྱོད་པའི་ལྷ་རྣམས་ཀྱིས་མཐོང་གི ས་ལ་རྒྱུ་བའི་མི་དང་དུད་འགྲོ་ལ་སོགས་པ་རྣམས་ཀྱིས་མཐོང་བའི་ཡུལ་དུ་མ་གྱུར་པ་ཡིན་ནོ། ། དེ་བཞིན་དུ་ཀུན་དགའ་རྒྱལ་མཚན་དེའང་ལྷན་ཅིག་སྐྱེས་པ་དང་སྦྱངས་པ་ལས་བྱུང་བའི་ཡོན་ཏན་གྱི་ཚོགས་ཀྱིས་རྫུ་འཕྲུལ་དང་ལྡན་ལ། སངས་རྒྱས་བཅོམ་ལྡན་འདས་ཀྱི་བསྟན་པ་འདི་ལ་ལུང་དང་རིགས་པ་དང་མན་ངག་གི་སྒོ་ནས་དགེ་བ་དང་ལེགས་པའི་གཞི་འཛུགས་པ། སྐྱེ་བོ་ཕལ་ཆེ་བ་བསོད་ནམས་ཀྱི་ཤུགས་ཀྱིས་ལོག་པའི་བློས་ཁྲིས་པས་གསུང་རབ་ཀྱི་འཇུག་ངོགས་ལས་བཟློག་སྟེ།
ཕྱིན་ཅི་ལོག་ཏུ་འགྲོ་ལ། སྐྱེས་བུ་དེ་ནི་སྔོན་གྱི་བསོད་ནམས་ཀྱི་སྟོབས་དང༌། བླ་མ་དམ་པ་རྣམས་ཀྱི་ཐུགས་རྗེའི་ཤུགས་ཀྱིས་བསྟན་པ་རིན་པོ་ཆེའི་རླུང་འགྲོས་དང་མཐུན་པར་གཡས་ཕྱོགས་སུ་འགྲོ་བ་དང༌། བདེ་བར་གཤེགས་པའི་ཡེ་ཤེས་ཀྱི་ལྷུན་པོ་གསུང་རབ་ཀྱི་གླིང་གིས་ཀུན་ནས་བརྒྱན་པ་དང༌། ཡོན་ཏན་དུ་མའི་རྒྱུ་སྐར་གྱི་ཚོགས་ལ་ཇི་ལྟར་རིགས་པར་བློ་གྲོས་ཀྱི་ལུས་ཀྱིས་བསྐོར་བ་དང༌། སོ་སོར་རྟོག་པའི་ཤེས་རབ་དྲི་མ་མེད་པའི་ལུས་ལ་གཞན་གྱི་རིགས་པ་དང༌། རིགས་པ་མ་ཡིན་པའི་ཆོས་ལུགས་ཐམས་ཅད་གཡོ་རྒྱུའི་དྲི་མས་མི་བསྒྲིབ་པར་གསལ་བར་འཆད་པ་དང༌། ཚིག་རྣམ་པར་དབྱེ་བ་དང་བསྡུ་བ་ལ་མཁས་པར་བརྡ་སྤྲོད་པའི་བསྟན་བཅོས་སྒྲ་གཅན་གདོང་དང༌། དོན་གྱི་འགལ་འབྲེལ་རྣམ་པར་དཔྱོད་པའི་གནད་རིགས་པའི་བསྟན་བཅོས་ཚད་མ་ལ་མཁས་པ་དུས་ཀྱི་མེའི་ཁས་རང་དང་གཞན་གྱི་སྡེ་པ་རིགས་པ་མ་ཡིན་པའི་ང་རྒྱལ་གྱི་དཀྱིལ་འཁོར་ཡོངས་སུ་རྫོགས་པ་ཤར་བའི་ཚེ། རྒོལ་བ་དང་ཕྱིར་རྒོལ་བ་དང༌།
དབང་པོའི་དུས་ཚིགས་ཀྱི་གནས་ཡོངས་སུ་ཕྲད་པ་ན། ཕས་ཀྱི་རྒོལ་བ་ཉི་ཟླའི་གཟི་བརྗིད་ཟ་ནུས་པ་དང༌། ཤེས་བྱའི་གནས་ཀྱི་ནམ་མཁའ་ལ་རྒྱུ་བའི་མཁས་པ་ལྷའི་དབང་པོ་དང་འདྲ་བ་འགའ་ཞིག་གིས་མཐོང་གི རང་རང་གི་གཞུང་ལུགས་ངན་པའི་ས་ལ་རྒྱུ་བ། ཤེས་རབ་ཀྱི་མིག་ཞན་པ། འགལ་འབྲེལ་གྱི་སྒྲ་གཅན་གྱི་རྩིས་མི་ཤེས་པ་དག་གིས། སྒྲ་གཅན་དེའི་རྒྱུས་མི་ཤེས་སོ། ། དེ་བཞིན་དུ་བླུན་པོར་གྱུར་པའི་མི་དང་དུད་འགྲོ་ལ་སོགས་པ་དང་འདྲ་བའི་སྐྱེ་བོ་རྣམས་ཀྱིས་མ་མཐོང་བས། ཀུན་དགའ་རྒྱལ་མཚན་དཔལ་བཟང་པོ་ནི་ནམ་མཁའི་སྒྲ་གཅན་དང་ཆོས་མཐུན་པར་བསྟན་པ་ཡིན་ནོ། ། མདོག་བཟང་དྲི་ཞིམ་དབྱིབས་མཛེས་མེ་ཏོག་ལ། །
འགྲོ་ཀུན་དགའ་བས་རྒྱན་བྱེད་བསྣམས་ན་ཡང༌། ། སྦྲང་རྩི་འཛིན་པ་སྦྲང་རྩིའི་བརྟུལ་ཞུགས་ཅན། ། སྦྲང་བུ་མིན་པས་སྦྲང་རྩིའི་བཅུད་མི་རྙེད། ། པདྨོ་དང༌། ཨུཏྤལ་དང༌། སཽ་གནྡྷི་ཀ་དང༌། ན་བ་མ་ལི་ཀ་ལ་སོགས་པ་མེ་ཏོག་གི་ཚོགས། ཁ་དོག་བཟང་ལ་དྲི་ཞིམ་པ། དབྱིབས་ཡིད་དུ་འོང་བ་དག་ལ། འགྲོ་བ་ཕལ་ཆེར་མངོན་པར་ཞེན་པའི་སྒོ་ནས་འགའ་ཞིག་ནི་ལྟ།
འགའ་ཞིག་ནི་རྒྱན་དུ་བྱེད། འགའ་ཞིག་ནི་སྙིམ་པར་འཛིན་མོད་ཀྱི། སྦྲང་རྩི་འཛིན་པའི་བུང་བ་མ་ཡིན་པ། གཞན་གྱིས་སྦྲང་རྩིའི་བཅུད་མི་རྙད་དོ། ། དེ་བཞིན་དུ། ཤེས་བྱའི་མེ་ཏོག་ཡོན་ཏན་དྲི་བསུང་ཅན། ། སྙན་པའི་མདོག་མཛེས་ཀུན་གྱིས་བསྔགས་ན་ཡང༌། ། སྦྲང་རྩི་འཛིན་པ་ཀུན་དགའ་རྒྱལ་མཚན་དཔལ། ། བཟང་པོ་མིན་པས་ཤེས་བྱའི་བཅུད་མ་རྙེད། ། ཤེས་བྱའི་གནས་འདི་ནི་མེ་ཏོག་ལྟར་ཆོས་རྣམ་པ་སྣ་ཚོགས་པ་ཡིན་ལ།
དེ་ལ་ཡོད་པའི་ཡོན་ཏན་གྱི་དབྱེ་བ་ནི་དྲི་དང་རོ་དང་ནུས་པ་ལ་སོགས་པ་དང་ཆོས་མཐུན་ཞིང༌། མེ་ཏོག་དེའི་མདོག་མཛེས་པ་ལྟར། ཡོན་ཏན་དང་ལྡན་པའི་སྙན་པའི་གྲགས་པ་ཤིན་ཏུ་གསལ་ཞིང་མཛེས་པ་ཐམས་ཅད་ཀྱིས་བསྔགས་པར་འོས་པ་ཡིན་ནོ། ། དེ་ལྟ་བུའི་ཤེས་བྱའི་མེ་ཏོག་ཆོས་དུ་མ་འཛིན་པ་དེ་ལ་ཡང༌། ལྟ་བ་དང་སྒོམ་པ་ལ་སོགས་པ་དང༌། ཆོས་མཐུན་པར་ཉན་པ་དང༌། འཆད་པ་དང༌། རྩོམ་པ་ལ་སོགས་པས་ཆེད་ཆེར་འཛིན་པའི་སྐྱེ་བོ་མང་ཡང༌། སྦྲང་རྩི་འཛིན་པའི་བུང་བ་དང་འདྲ་བ། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་མིན་པས་ཤེས་བྱའི་གནས་ཀྱི་མེ་ཏོག་གི་བཅུད་རྙེད་པར་དཀའོ། །
འདི་དག་ཀྱང་ང་རྒྱལ་གྱི་སྒོ་ནས་གཞན་ལ་ཟུར་ཟ་བ་མ་ཡིན་གྱི། སྔོན་གྱི་མཁས་པ་ཆེན་པོ་དཔལ་ལྡན་ཆོས་ཀྱི་གྲགས་པ་དང༌། བློ་གྲོས་བརྟན་པ་དང༌། ཤེས་རབ་འབྱུང་གནས་སྦས་པ་དང༌། ཤཾ་ཀར་ནནྡ་དང༌། སྨྲ་བའི་སེང་གེ་ལ་སོགས་པ་མཁས་པ་ཆེན་པོ་བྱོན་ཟིན་པ་དེ་རྣམས་ཀྱིས་ཀྱང༌། ང་རྒྱལ་མི་མངའ་བར་ཟིན་ཡང༌། རང་རང་གི་རྣམ་པར་ཐར་པ་བཤད་པ་ཚིགས་སུ་བཅད་པ་མཛད་དོ། ། འདི་དག་བསྒྲགས་པས་མ་འོངས་པའི་མཁས་པ་ཆེན་པོ་རྣམས་དང༌། སློབ་གྲྭའི་སྐྱེ་བོ་མཁས་པ་དོན་དུ་གཉེར་བ་རྣམས་ཀྱིས།
དེ་དག་གི་རྣམ་པར་ཐར་པ་ཁོང་དུ་ཆུད་པར་འགྱུར་བ་དང༌། བླུན་པོ་ཡོན་ཏན་ཕྱོགས་རེ་ཙམ་གྱིས་ཆོག་པར་འཛིན་པའི་བློ་འདོར་བ་དང༌། བློ་གསལ་བའི་གཞོན་ནུ་དག་བདག་ཀྱང་འདི་ལྟ་བུའི་མཁས་པ་ཆེན་པོར་གྱུར་ན་ཅི་མ་རུང་སྙམ་དུ་སྤྲོ་བ་བསྐྱེད་པར་བྱ་བའི་ཕྱིར། ང་རྒྱལ་གྱི་ཚིགས་སུ་བཅད་པ་དེ་ལྟ་བུར་མངོན་པར་ཡོད་དེ། སློབ་དཔོན་ཆོས་ཀྱི་གྲགས་པས་ཇི་སྐད་དུ། སྤྲེའུའི་ཚོགས་ཀྱིས་རི་བོང་བཟུང་ནས་ཆུ་གཏེར་བཞག་ཅེས་གྲོག་མཁར་སྨྲ། ། རྒྱས་པ་སྲིད་སྒྲུབ་མདའ་ཞེས་དེ་དག་བདེན་མིན་ལོ་རྒྱུས་སྒྲོགས་པར་བྱེད། ། ཁོ་བོས་ཚིགས་དོན་སྲང་ལ་གཞལ་བཞིན་ཇི་ལྟར་གནས་པ་བདེན་སྨྲས་ཀྱང༌། ། འགྲོ་ཀུན་མགྲིན་པ་བརྐྱང་ནས་སུན་འབྱིན་དེ་ཕྱིར་གྲགས་ལྡན་ཁྱེད་ལ་འདུད། ། ཅེས་སྨྲས་པ་དང༌།
ཡང༌། གལ་ཏེ་ཆོས་ཀྱི་གྲགས་པ་ཡིས། ། སྨྲ་བ་ཉི་མ་ནུབ་པ་ན། ། ཆོས་ཉིད་གཉིད་ལོག་ཡང་ན་ཤི། ། ཆོས་མ་ཡིན་རྣམས་ད་གཟོད་ལངས། ། ཞེས་གསུངས་སོ། ། སློབ་དཔོན་བློ་གྲོས་བརྟན་པས། བདག་བློ་ཕྱོགས་གཅིག་བཞག་པ་དང༌། ། གཞན་བློ་ཕྱོགས་གཅིག་བཞག་པ་གཉིས། ། གལ་ཏེ་ཚད་ལ་གཞལ་རུང་ན། །
སྲང་ལ་བཅལ་ན་བདག་བློ་ལྕི། ། ཞེས་གསུངས་པ་དང༌། སློབ་དཔོན་ཤེས་རབ་འབྱུང་གནས་སྦས་པས་ཀྱང༌། རིགས་པའི་འོད་ཟེར་སྟོང་གིས་བརྒྱན་པ་ཡི། ། ཤེས་རབ་འབྱུང་གནས་བློ་ཡི་ཉི་མ་ཤར། ། མུ་སྟེགས་བློ་ངན་མཚན་མོར་རབ་རྒྱུ་བའི། ། རྒྱུ་སྐར་མེ་ཁྱེར་ཚོགས་རྣམས་མྱུར་དུ་བྲོས། ། ཞེས་པ་དང༌། ཡང་དེས། ཤེས་རབ་འབྱུང་གནས་སྐྱེས་པ་ན། །
ཤེས་བྱའི་ཚོགས་རྣམས་མི་འདར་ན། ། དེ་ལ་སེམས་མེད་ཡང་ན་ནི། ། ལྐུགས་སམ་བ་ལང་མངོན་སུམ་ཡིན། ། ཞེས་གསུངས་པ་དང༌། བྲམ་ཟེའི་སློབ་དཔོན་ཤཾ་ཀར་ནནྡས། བཱ་རཱ་ཎ་སཱིར་བྲམ་ཟེའི་པཎྜི་ཏ་རྣམས་དང་བརྩད་པ་ན། སློབ་དཔོན་གྱི་རིགས་པ་ཤིན་ཏུ་བརླིང་པ་དེ་དག་གིས་མ་གོ་བས། སློབ་དཔོན་ལ་རྟོག་གེའི་འཇུག་པ་མ་ཤར། ཞེས་སྨྲས་པའི་ཚེ། སློབ་དཔོན་གྱིས་སྨྲས་པ།
ཉ་བའི་ཚོགས་ཀྱིས་རིན་ཆེན་རིན་ཐང་མེད་རྙེད་པ། ། ཀུན་གྱིས་རབ་མནམས་ཡང་ཡང་མྱང་ཞིང་བརྡར་མོད་ཀྱི། ། དྲི་དང་རོ་དང་ཁ་དོག་འདོད་བཞིན་མ་རྙེད་ནས། ། རྣམ་པར་སྨད་དེ་རྒྱ་མཚོའི་ནང་དུ་དོར་ཞེས་གྲགས། ། ཀྭ་ཡེ་རིན་ཆེན་བླུན་པོའི་ཚོགས་ཀྱི་ལག་འགྲིམས་ནས། ། མ་བསྲེགས་མ་བརྡུངས་ཕྱེ་མར་མ་བརླགས་པར། ། རང་གི་གནས་སུ་ཕྱིན་པས་དགའ་བ་ཅིས་མི་བསྒོམ། ། བདེ་བྱེད་དགའ་ན་གནས་སྐབས་དེ་དང་འདྲ་བར་འགྱུར། ། ཞེས་གསུངས་ཤིང༌། ཡང་སློབ་དཔོན་སྨྲ་བའི་སེང་གེས།
ཡང་ནས་ཡང་དུ་ལག་གཉིས་བརྐྱང་ནས་རབ་སྨྲས་ན། ། ཇི་ལྟར་རིགས་པར་རིངས་རིངས་ལྟར་ཏེ་བརྗོད་པའི་ཚེ། ། སྨྲ་བའི་སེང་གེ་རྒོལ་བ་ཁོ་བོ་འཁོད་གྱུར་ན། ། དབང་ཕྱུག་ཆེན་པོའང་ཡི་གེ་ཙམ་ཡང་ཤེས་མ་ཡིན། ། ཞེས་བྲིས་ནས་སྨྱུག་རིངས་ལ་བཏགས་ནས་མཁས་པའི་གྲྭ་རྣམས་སུ་དྲིལ་བསྒྲགས་པ་དང༌། པཎྜི་ཏ་དཱ་ན་ཤྲཱི་ན་རེ། རབ་ཏུ་བྱེད་པ་སྡེ་བདུན་ལུས་གྲིམས་རྣམས་འགྲེལ་རྒྱན་གྱི་མཆེ་བ་ཅན། ། ཆོས་མཆོག་རལ་པའི་ཁུར་འཛིན་བརྡ་སྤྲོད་བྱེད་པའི་སྡེར་མོ་རབ་རྣོ་བས། ། མུ་སྟེགས་གླང་པོའི་ཀླད་འགེམས་རྒོལ་བ་ངན་རྣམས་སྐྲག་ཕྱེད་གང་ཡིན་པ། ། དེ་ནི་དཔལ་སྟུག་དཔལ་འཛིན་འཇིགས་མེད་སེང་གེ་སྒྲ་ཆེན་ཀུན་ཏུ་སྒྲོགས། །
ཞེས་སྨྱུག་རིངས་ལ་བཏགས་ནས་ཀ་ལིངྒའི་རྒྱལ་པོའི་སྒོར་བཏགས་སོ། ། ཞེས་གྲག་གོ ། འདི་ལྟ་བུའི་རང་གི་ཡོན་ཏན་བསྔགས་པའི་ཚིགས་སུ་བཅད་པ་བརྗོད་པ་ནི། མཁས་པ་ཐམས་ཅད་ཀྱི་རྣམ་པར་ཐར་པ་ཡིན་པས་མཛེས་ཀྱི་གཞན་དུ་ན། རང་གི་རིགས་དང༌། ལོངས་སྤྱོད་དང༌། འཁོར་དང༌། དམག་དཔུང་དང༌། དབང་ཕྱུག་ལ་སོགས་པ་འཇིག་རྟེན་པའི་ཕུན་སུམ་ཚོགས་པ་རྣམས་ཀྱི་སྒོ་ནས་ང་རྒྱལ་སྨྲ་བ་ནི། མཁས་པ་རྣམས་ཁྲེལ་ཞིང་རང་ངར་ཚ་བའི་གནས་ཡིན་པས།
སྔོན་བྱུང་བའི་དམ་པ་དེ་དག་གིས་བསྒྲགས་པའང་མེད་པས་གཞན་གྱིས་དེ་བཞིན་དུ་ཤེས་པར་བྱོས་ཤིག ཐོག་མར་ཤེས་བྱ་ཀུན་ལ་མཁས་པར་བྱ། ། བར་དུ་མཁས་པའི་ཚོགས་སུ་ལེགས་པར་བཤད། ། ཕྱི་ནས་འདྲིས་པའི་དོན་ལ་བརྩོན་པས་བསྒོམ། ། དུས་གསུམ་རྒྱལ་བ་རྣམས་ཀྱི་བཞེད་གཞུང་ཡིན། ། བདག་གིས་སྔར་བཤད་པའི་ཤེས་བྱའི་གནས་མཁས་པ་རྣམས་ས་བསླབ་པར་བྱ་བ་རགས་རིམ་ཞིག་བསྟན་པ་དེའང༌། རང་ཉིད་ཤེས་བྱ་ཀུན་ལ་མཁས་པར་གྱིས་ཤིག་པ་དང༌། སློབ་མའི་ཚོགས་རྣམས་དེ་ལྟ་བུ་ལ་གཞུག་པར་མཛོད་ཅིག་ཅེས་གསོལ་བ་བཏབ་པ་དང༌། སངས་རྒྱས་བཅོམ་ལྡན་འདས་ཀྱི་བསྟན་པའང་དེ་ལྟ་བུ་དག་ཤེས་ན་རྒྱས་པར་འགྱུར་རོ། ། ཞེས་ཚུལ་དེ་ལྟ་བུ་མི་ཤེས་པ་རྣམས་ལ་བསྟན་པར་བྱ་བའི་དོན་དུ་འདི་བཤད་ཀྱིས།
མཁས་པ་གསལ་བ་ཡིད་གཞུངས་པ། རང་རང་གིས་ལེགས་པར་བསླབས་པའི་གཞུང་ལུགས་དཔྱིས་ཕྱིན་པར་ཤེས་པ་དེ་དག་ཟུར་ཟ་བ་མ་ཡིན་ལ། ཐོས་པ་དང༌། བསམ་པ་དང༌། བསྒོམ་པ་མ་འཁྲུལ་བའི་སྒོ་ནས། སངས་རྒྱས་ཀྱི་བསྟན་པ་རྒྱས་པར་གྱུར་ན་ཅི་མ་རུང་ཞེས་བསམས་ནས་སྨྲས་པ་ཡིན་ནོ། ། བདག་གིས་ཤེས་བྱའི་གནས་ལུགས་ཅུང་ཟད་ཙམ། ། མཐོང་དང་ཐོས་དང་འདྲིས་པར་བྱས་པའི་ཚུལ། ། བཤད་པ་འདི་ལ་འགལ་བ་ཅི་མཆིས་པ། ། དེ་ནི་མཁས་པའི་ཚོགས་ལ་བཟོད་པར་གསོལ། །
ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏྲ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
