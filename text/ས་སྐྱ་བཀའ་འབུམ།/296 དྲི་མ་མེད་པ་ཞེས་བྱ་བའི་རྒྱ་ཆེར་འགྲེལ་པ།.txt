ས་སྐྱ་བཀའ་འབུམ།
པོད ༢༩༦
དྲི་མ་མེད་པ་ཞེས་བྱ་བའི་རྒྱ་ཆེར་འགྲེལ་པ།
༼ན༽ ༄༅། །དྲི་མ་མེད་པ་ཞེས་བྱ་བའི་རྒྱ་ཆེར་འགྲེལ་པ་བཞུགས་སོ།། ༄༅། །ཨོཾ་སྭ་སྟི་སིདྡྷཾ། དྲི་མ་མེད་པའི་རྒྱན་ཞེས་བྱ་བའི་རྒྱ་ཆེར་འགྲེལ་པ། བླ་མ་དམ་པ་དང་ཀྱེའི་རྡོ་རྗེ་འཇམ་པའི་དབྱངས་དང་བཅས་པ་ལ་ཕྱག་འཚལ་ལོ། ། ཐོས་པའི་ཆུ་ཀླུང་ཤེས་རབ་གངས་རི་ལས། ། དྲི་མེད་བསིལ་བའི་ཆོས་ཀྱི་ཉིང་ཁུ་གང༌། ། བབས་པས་འགྲོ་བ་ངོམས་པར་སྤྲོ་མཛད་པ། ། གྲགས་པ་རྒྱལ་མཚན་ཞབས་རྡུལ་སྤྱི་བོས་བླང༌། ། མེ་ཏོག་ཏོག་ཅན་རྨུགས་བྱེད་པདྨོའི་ཚལ། །
ཐུགས་རྗེའི་དཀྱིལ་འཁོར་ཡེ་ཤེས་འོད་ཟེར་གྱི། ། ཕྲེང་བས་འཇོམས་མཛད་ཀྱེ་ཡི་རྡོ་རྗེ་དང༌། ། དཔལ་ལྡན་འཇམ་པའི་དབྱངས་ལ་ཕྱག་འཚལ་ལོ། ། བླ་མའི་དྲིན་དང་འཇམ་དབྱངས་ཐུགས་རྗེ་ཅན། ། དེ་གསུང་ཡིད་ལ་བསམས་པས་ཁོ་བོ་ཡི། ། བློ་གྲོས་སྒྲོན་མ་གསལ་བ་དེ་བས་ན། ། གསུང་རབ་འདི་ལ་རྣམ་འགྲེལ་བྱ་བར་འདོད། ། དེ་ལ་འདིར་རྒྱུད་གསུམ་ལ་འཇུག་པ་རིན་པོ་ཆེའི་ཕྲེང་བ་དྲི་མ་མེད་པ་ཞེས་བྱ་བ་འདི་བརྩམ་པར་བཞེད་ནས། རང་བཞིན་དྲི་མེད་བློ་གྲོས་གློ་བུར་གྱི། ། ཞེས་བྱ་བ་ལ་སོགས་པ་སྨོས་ཏེ།
འདིར་བཤད་པར་འདོད་པས་དོན་གཉིས་ཀྱིས་རྟོགས་པར་བྱ་སྟེ། སྤྱིའི་དོན་དང་ཡན་ལག་གི་དོན་ཏོ། ། དང་པོ་ལ་གསུམ་སྟེ། གང་གསལ་བར་བྱེད། གང་ལ་བརྟེན་ནས་གསལ་བར་བྱེད། གང་གི་དོན་དུ་གསལ་བར་བྱེད་པའོ། ། དང་པོ་ནི་གང་གསལ་བར་བྱེད་ཅེ་ན། སྤྱིར་རྡོ་རྗེ་ཐེག་པའི་ཟབ་དོན་མ་ལུས་པ་གསལ་བར་བྱེད་མོད་ཀྱང༌། བྱེ་བྲག་ཏུ་རྣལ་འབྱོར་ཆེན་པོ། དེ་ལས་ཀྱང་དཔལ་ཀྱེའི་རྡོ་རྗེ་དང༌།
བདེ་མཆོག་འཁོར་ལོའི་ཟབ་པ་དང་རྒྱ་ཆེ་བའི་དོན་རྣམས་གསལ་བར་བྱེད་ལ། དེ་ལས་ཀྱང་བྱེ་བྲག་ཏུ་ཀྱེའི་རྡོ་རྗེའི་རྩ་བ་དང་བཤད་པའི་རྒྱུད་རྣམས་གསལ་བར་བྱེད་དོ། ། དེ་དག་གི་ཅུང་ཟད་གསལ་བར་བྱེད་པ་མང་མོད་ཀྱང་ཤིན་ཏུ་རྟོགས་པར་དཀའ་ཞིང་ཕལ་ཆེ་བ་གསལ་བར་བྱེད་པ་འདི་རྣམས་ཡིན་ཏེ། བརྟག་པ་གཉིས་པའི་ལེའུ་དང་པོ་དང༌། ལྔ་པ་དང༌། དྲུག་པ་དང༌། བདུན་པ་དང༌། བརྒྱད་པ་དང༌། དགུ་པ་དང༌། ཕྱི་མའི་ལེའུ་གཉིས་པ་དང༌།
གསུམ་པ་དང༌། བཞི་པ་རྣམས་གསལ་བར་བྱེད་དོ། ། འཕགས་པ་མཁའ་འགྲོ་མ་རྡོ་རྗེ་གུར་གྱི་ལེའུ་བཞི་པ། དྲུག་པ་བརྒྱད་པ་བཅུ་བཞི་པ་རྣམས་གསལ་བར་བྱེད་དོ། ། ཡང་དག་པར་སྦྱོར་བའི་བརྟག་པ་དང་པོའི་རབ་ཏུ་བྱེད་པ་བཞི་ཀ་དང༌། གཉིས་པའི་གཉིས་པ་དང༌། གསུམ་པའི་གསུམ་པ་དང༌། ལྔ་པའི་བཞི་པ་དང༌། བརྟག་པ་དྲུག་པའི་རབ་བྱེད་བཞི་དང༌། དགུ་པའི་དང་པོ་དང༌།
བཅུ་པའི་རབ་བྱེད་ཐོག་མ་གསུམ་དང༌། རྒྱུད་ཕྱི་མའི་འང་ཅུང་ཟད་གསལ་བར་བྱེད་དོ། ། ཀྱེའི་རྡོ་རྗེའི་རྒྱུད་ཕྱི་མ་ཕྱག་རྒྱ་ཆེན་པོ་ཐིག་ལེའི་ལེའུ་བཞི་པ་དང༌། ལྔ་པ་དང༌། བཅུ་པ་དང༌། བཅུ་དྲུག་པ་དང༌། བཅུ་བདུན་པ་དང༌། བཅུ་དགུ་པ་དང༌། ཉི་ཤུ་པ་རྣམས་ཀྱི་དོན་གསལ་བར་བྱེད་དོ། ། ཡེ་ཤེས་སྙིང་པོའི་ལེའུ་དང་པོ་དང་གསུམ་པ་གསལ་བར་བྱེད་དོ། །
ཡེ་ཤེས་ཐིག་ལེའི་ལེའུ་དང་པོ་དང༌། བདུན་པ་དང༌། བཅུ་གཉིས་པ་དང༌། བཅུ་བདུན་པ་རྣམས་ཤིན་ཏུ་གསལ་བར་བྱེད་དོ། ། དེ་དག་གིས་ནི་གཞུང་འདིས་སྤྱིར་གསལ་བར་བྱེད་པ་རྣམས་སྨོས་སོ། ། དེ་ལས་བྱེ་བྲག་ཏུ་སོ་སོར་གསལ་བར་བྱེད་པ་རྣམས་རང་རང་གི་སྐབས་སུ་བརྗོད་པར་བྱའོ། ། སྤྱི་དོན་གཉིས་པ་གང་ལ་བརྟེན་ནས་གསལ་བར་བྱེད་ཅེ་ན། བླ་མའི་མན་ངག་གིས་སྔར་བཤད་པའི་རྒྱུད་དེ་དག་ཉིད་ནས་ཕན་ཚུན་གཅིག་གིས་གཅིག་གསལ་བར་བྱེད་ལ། གཞན་ཡང་ཀྱེའི་རྡོ་རྗེའི་རྒྱུད་འབུམ་ཕྲག་ལྔ་པ་ལས་ཕྱུང་བའི་རྩ་བའི་མངོན་པར་རྟོགས་པ་ཆེན་པོ་དང༌། རྩ་བའི་མངོན་པར་རྟོགས་པ་ཆུང་ངུ་དང༌།
ག་ཡ་དྷ་རས་མཛད་པའི་ཐིག་ལེ་ཆེན་པོ་དང༌། དེ་དག་ལ་སོགས་པ་རྒྱུད་དང་བསྟན་བཅོས་དུ་མ་ལ་བརྟེན་ནས་གསལ་བར་མཛད་དེ། འདིས་ནི་རང་དགའ་སྤངས་པའི་དགོས་པ་ཙམ་དུ་ཅུང་ཟད་སྨོས་པའོ། ། སྤྱི་དོན་གསུམ་པ་གང་གི་དོན་དུ་གསལ་བར་བྱེད་ཅེ་ན། དེ་ལ་དགོས་པ་གསུམ་སྟེ། རང་གི་སློབ་མས་རྒྱུད་ཀྱི་དོན་རྟོགས་པར་འདོད་པས་ལན་མང་དུ་གསོལ་བ་བཏབ་པའི་ཕྱིར་དང༌། སྐྱེ་བོ་གཞན་གྱིས་རྟོགས་པར་བྱ་བའི་ཕྱིར་དང༌། མི་ཤེས་པ་ཤེས་པར་ཁས་འཆེ་བ་རྣམས་ལ་ཐུགས་བརྩེ་བའི་ཕྱིར་རོ། ། སྤྱིའི་དོན་བསྟན་ཏོ། ། ད་ནི་གཉིས་པ་ཡན་ལག་གི་དོན་ལ་གསུམ་སྟེ།
རྩོམ་པ་ལ་འཇུག་པ་ཀླད་ཀྱི་དོན་དང༌། བརྩམ་པར་བྱ་བ་གཞུང་གི་དོན་དང༌། བརྩམས་པ་མཐར་ཕྱིན་པ་མཇུག་གི་དོན་ཏོ། ། དང་པོ་ལ་གཉིས་ཏེ། ཕྱག་འཚལ་དང༌། བཤད་པར་དམ་བཅའ་བའོ། ། དེ་ལ་ཕྱག་འཚལ་བ་ནི། རང་བཞིན་དྲི་མེད་བློ་གྲོས་གློ་བུར་གྱི། ། ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ། འདིས་བརྗོད་བྱ་རྒྱུད་གསུམ་ལ་ཕྱག་བཙལ་བ་དེའང་རང་བཞིན་དྲི་མེད་བློ་གྲོས་གློ་བུར་གྱི། །
དྲི་མས་བསྒྲིབས་པ་ཞེས་བྱ་བ་ནི་རྒྱུའི་རྒྱུད་དོ། ། གསལ་བར་མཛད་པའི། དཔལ་ལྡན་བླ་མ་ཞེས་པ་ནི་ཐབས་ཀྱི་རྒྱུད་དོ། ། རྡོ་རྗེ་འཆང་དབང་ཞེས་པས་འབྲས་བུའི་རྒྱུད་བསྟན་ཏོ། ། དེ་ལ་ཐོག་མར་རྒྱུའི་རྒྱུད་ནི། རང་བཞིན་དྲི་མེད་ཅེས་པ་སྟེ། རང་གི་སེམས་ཀྱི་ཆོས་ཉིད་རང་བཞིན་གྱིས་རྟོག་པའི་དྲི་མ་ཐམས་ཅད་དང་བྲལ་བ་ཡིན་ཏེ། ཧེ་བཛྲ་ལས། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ཏེ། །
ཞེས་པ་དང༌། འཕགས་པ་བྱམས་པས་ཀྱང༌། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་དག་པར་གནས། ། ཞེས་གསུངས་པས་མངོན་ནོ། ། དེ་ལྟ་ན་འབད་པ་མེད་པར་གྲོལ་བར་འགྱུར་རོ་ཞེ་ན། མ་ཡིན་ཏེ། བློ་གྲོས་གློ་བུར་གྱི་དྲི་མས་བསྒྲིབས་པ། ཞེས་སྨོས་ཏེ་སེམས་ཀྱི་ཆོས་ཉིད་རང་བཞིན་གྱིས་དག་ཀྱང་སེམས་ཀྱི་མཚན་ཉིད་ལ་གློ་བུར་གྱི་དྲི་མས་བསྒྲིབས་པ་ཞེས་བྱ་བའི་དོན་ཏོ། ། དེ་ལྟར་ན་རང་བཞིན་གྱིས་དག་པ་ལ།
གློ་བུར་དུ་དྲི་མས་འགོས་ན་འབད་པ་དགོས་པ་མེད་པར་འགྱུར་རོ་ཞེ་ན་མ་ཡིན་ཏེ། གློ་བུར་གྱི་སྒྲས་ནི་སྦྱང་དུ་རུང་བ་ལ་བྱ་ཡིས། སྔར་མེད་པ་ལས་ཕྱིས་དྲི་མ་འབྱུང་བ་ལྟ་བུ་མ་ཡིན་ཏེ། བཅོམ་ལྡན་འདས་ཀྱིས་མདོ་ལས་ཀྱང༌། གང་དག་སྦྱང་དུ་རུང་བའི་ཆོས་དེ་ནི་གློ་བུར་པའོ། ། ཞེས་གསུངས་པའི་ཕྱིར་རོ། ། དེས་ན་གང་དག་གསེར་གྲུབ་པའི་དུས་སུ་གཡའ་གྲུབ་མོད་ཀྱང༌། གཡའ་སྦྱངས་ན་དག་པར་འགྱུར་བས་ན། དེ་ལ་གློ་བུར་བ་ཞེས་གདགས་སོ། ། དྲི་མས་བསྒྲིབས་པ་ཞེས་པ་ནི།
ཉོན་མོངས་དང་ཤེས་བྱའི་སྒྲིབ་པས་ཐར་པའི་གོ་སྐབས་བཀག་པའོ། ། རྒྱུའི་རྒྱུད་དོ། ། གསལ་བར་མཛད་པ་ཞེས་པ་ནི་ཉོན་མོངས་པ་དང་ཤེས་བྱའི་སྒྲིབ་པའི་གཡའ་སྦྱངས་ཏེ་སེམས་ཀྱི་གསེར་གསལ་བར་བྱེད་པ་སྟེ། ཧེ་བཛྲ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་བསལ་ན་སངས་རྒྱས་ཉིད། ། ཅེས་གསུངས་སོ། ། དཔལ་ལྡན་བླ་མ་ཞེས་པ་ནི། བསོད་ནམས་དང་ཡེ་ཤེས་ཀྱི་ཚོགས་དང་ལྡན་པས་དཔལ་ལྡན།
སྔགས་དང་རྒྱུད་དང་མན་ངག་སྟོན་པས་བླ་མ་སྟེ། དེའང་ཡང་དག་པར་སྦྱོར་བ་ལས་བླ་མ་ནི་རྒྱུད་དང་སྔགས་མན་ངག་སྟོན་པའོ། ། ཞེས་གསུངས་པས་སོ། ། དེ་ལྟ་བུའི་བླ་མས་ཡང་དག་པའི་རྒྱུད་དང་མན་ངག་བསྟན་པས་ཉམས་སུ་བླངས་པས་སྒྲིབ་པ་སྤོང་ཞེས་བྱ་བའི་དོན་ཏོ། ། ཐབས་ཀྱི་རྒྱུད་དོ། ། རྡོ་རྗེ་འཆང་དབང་གི་ཞེས་པ་ནི། རྡོ་རྗེ་ནི་ས་བཅུ་གསུམ་པ་རྡོ་རྗེ་འཛིན་པའི་ས་ཡིན་ལ། དེ་མངོན་དུ་མཛད་པས་འཛིན་པ་ནི་རྡོ་རྗེ་འཛིན་པ་བྱང་ཆུབ་སེམས་དཔའ་རྣམས་ཀྱི་སྟོན་པ་ཡིན་ཞིང་སྐུ་གསུམ་མངའ་བས་ན་དབང་པོ་ཞེས་ཐ་སྙད་དུ་བཏགས་པའོ། ། འབྲས་བུའི་རྒྱུད་དོ། ། དེ་ལྟ་བུའི་རྒྱུད་གསུམ་སྟོན་པ་ནི་བླ་མ་དང་རྡོ་རྗེ་འཆང་ཡིན་ལ།
དེའི་སྐུ་ལས་དམན་པ་ཞབས་ཡིན་པས་དེའི་འོག་ན་གདན་པདྨ་ཡོད་པས་དེ་ལ་ཕྱག་བྱས་ན་གཞན་ལ་སྨོས་ཅི་དགོས་ཞེས་མཚོན་པའི་བརྡར། ཞབས་པད་དྲི་མ་མེད་ལ་ཕྱག་འཚལ་ལོ། ། ཞེས་གསུངས་སོ། ། གཉིས་པ་བཤད་པར་དམ་བཅའ་བ་ནི། མཁའ་འགྲོ་གྲངས་མེད་ཅེས་པ་ཤླཽ་ཀ་གཅིག་སྟེ། དེའང་རིམ་པ་བཞིན་དུ་བསྡུ་བྱ་སྡུད་བྱེད་ཡིན་ཏེ། དེའང་མཁའ་འགྲོ་གྲངས་མེད་ནི་བསྡུ་བྱ་འཇིག་རྟེན་པའི་འཁོར་ཡིན་ལ། དེ་དག་བསྡུ་ན་ཡང་སྡུད་བྱེད་འོག་ནས་འཆད་པའི་རེ་རེ་ལ་སྡུད་བྱེད་འཁོར་བྱེ་བ་ཕྲག་རེ་རེ་ཡོད་དེ། བདེ་མཆོག་རྩ་རྒྱུད་ལས། མཁའ་འགྲོ་མ་ནི་རེ་རེ་ཞིང༌། །
འཁོར་ནི་བྱེ་བ་དག་དང་ལྡན། ། ཞེས་གསུངས་སོ། ། དེ་དག་སྡུད་པར་བྱེད་པ། སྟོང་ཕྲག་བདུན་ཅུ་རྩ་གཉིས་ཡིན་ཏེ། དེ་དག་འཇིག་རྟེན་པ་དང་འདས་པ་འདྲེས་པ་ཡོད་དོ། ། ཞེས་གསུངས་སོ། ། དེའི་འདས་པའང་འཇིག་རྟེན་པའི་ཚུལ་བཟུང་ནས་གནས་སོ། ། དེ་དག་ཀྱང་བསྡུ་བྱ་འཁོར་ཡིན་ལ་སྡུད་བྱེད་མཁའ་འགྲོ་སུམ་ཅུ་རྩ་བདུན་ནམ་རྩ་གཉིས་སོ། ། དེ་དག་ངོ་བོ་འདས་པ་ཡིན་ཡང་གདུལ་བྱའི་དབང་གིས་འཇིག་རྟེན་པའི་ཚུལ་བཟུང་བའོ། ། ཞེས་གསུངས་སོ། །
དེ་དག་ཀྱང་བསྡུ་བྱ་འཁོར་གྱི་རྣམ་པ་ཡིན་ལ། སྡུད་བྱེད་ཡེ་ཤེས་མཁའ་འགྲོ་བཅོ་ལྔ་རྡོ་རྗེ་མ་ལ་སོགས་པ་ཡིན་ལ། དེའང་རྡོ་རྗེ་མ་ནས་མཁའ་སྤྱོད་མའི་བར་རིམ་པ་བཞིན་དུ་ས་དང་པོ་ནས་ས་བཅུ་གཉིས་པའི་བར་ཐོབ་པའི་ཚུལ་བཟུང་ནས་ཕྱི་རོལ་གྱི་གནས་དང་ཉེ་བའི་གནས་ལ་སོགས་པ་རྣམས་ན་བཞུགས་སོ་ཞེས་གསུངས་སོ། ། དེ་དག་ཀྱང་བསྡུ་བྱ་འཁོར་གྱི་རྣམ་པ་ཡིན་ལ། སྡུད་བྱེད་ཡང་དག་པར་རྫོགས་པའི་སངས་རྒྱས་རྡོ་རྗེ་བདག་མེད་མའམ། རྡོ་རྗེ་ཕག་མོ་ཡིན་ནོ་ཞེས་གསུང་ངོ༌། ། དེ་ལྟར་ཡོང་བའི་རྒྱུ་མཚན་ཡང༌། ནད་དང་ཕྱི་རོལ་གྱི་དབང་གིས་སོ་ཞེས་རྟོགས་པར་བྱ་སྟེ་བླ་མས་འཆད་པར་འགྱུར་རོ། ། གཉིས་མེད་བཞུགས་ལ་དྭང་བས་བསྟོད་པར་བགྱི། ། ཞེས་པ་ནི་རྒྱུ་དང་ལམ་དང་འབྲས་བུ་དང་སྦྱང་གཞི་སྦྱོང་བྱེད་ཐམས་ཅད་དོན་གཅིག་ཉིད་ཡིན་པས་དེ་ལ་བསྟོད་པར་བྱ་ཞེས་བྱ་བའོ། །
ཀླད་ཀྱི་དོན་ཏོ། ། ད་ནི་སྤྱི་དོན་གཉིས་པ་བརྩམ་པར་བྱ་བ་གཞུང་གི་དོན་ལ་གཉིས་ཏེ། རྒྱས་པར་བསྟོད་པ་དང༌། བསྡུས་ཏེ་བསྟོད་པའོ། ། དང་པོ་ལ་གཉིས། ས་དང་ལྷའི་རིམ་པ་ལྟར་བསྟོད་པ་དང༌། བྱང་ཆུབ་ཀྱི་སེམས་འཕོ་བའི་རིམ་པ་ལྟར་བསྟོད་པའོ། ། དོན་འདི་ཉིད་ལ་རྒྱུད་ཀྱི་མངོན་རྟོགས་ཀྱི་སྐབས་ལས། དང་པོ་ལ་རྩ་དང་བྱང་ཆུབ་ཀྱི་སེམས་བསྟན་པའི་སྒོ་ནས་ས་དང་ལམ་ཐམས་ཅད་ནང་དུ་གཏན་ལ་དབབ་པ་ཞེས་མིང་དུ་བཏགས་ལ། གཉིས་པ་དེ་ཉིད་གཏན་ལ་དབབ་པའི་བྱང་ཆུབ་ཀྱི་སེམས་རང་གི་ངོ་བོ་བསྟན་པ་ཞེས་མིང་དུ་བཏགས་ཏེ་དོན་འདི་ཡིན་ནོ། །
དེ་ལ་དང་པོ་ས་དང་ལྷའི་རིམ་པ་ལྟར་བསྟོད་པ་ཞེས་ཀྱང་བྱ། རྩ་དང་བྱང་ཆུབ་ཀྱི་སེམས་བསྟན་པའི་སྒོ་ནས་ས་དང་ལམ་ནང་དུ་གཏན་ལ་དབབ་པ་ལ་གཉིས་ཏེ། སྤྱིའི་དོན་དང་ཡན་ལག་གི་དོན་ཏོ། ། དང་པོ་ལ་གཉིས་ཏེ། ས་དང་ལམ་གྱི་རྣམ་གཞག་སྤྱིར་བསྟན་པ་དང༌། བྱེ་བྲག་ཏུ་ས་དངོས་ཀྱི་རྣམ་པར་གཞག་པའོ། ། དང་པོ་ནི། སཾ་པུ་ཊའི་བརྟག་པ་དང་པོའི་རབ་བྱེད་གཉིས་པ་ལས་ཐོག་མར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་བཤད་པའི་རྗེས་ལ། དེ་ཉིད་ཡང་དག་བཤད་པ་ནི། ། དགའ་བ་ལ་སོགས་ས་རྣམས་ཏེ། །
དབང་པོ་ལ་སོགས་རང་བཞིན་གྱི། ། བྱང་ཆུབ་སེམས་དཔའ་རྣམས་ཀྱི་གནས། ། ཕུང་པོ་ལ་སོགས་ཁྱད་པར་གྱི། ། སངས་རྒྱས་ཐམས་ཅད་ཀྱི་ནི་གནས། ། སངས་རྒྱས་བྱང་ཆུབ་སེམས་དཔའ་ཡི། ། སངས་རྒྱས་ཉིད་ནི་མཆོག་ཏུ་འབབ། ། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། ། དབང་པོ་ཕུང་པོ་འབྱུང་བ་ཡི། ། སངས་རྒྱས་དེ་ཡི་དེ་མ་ཐག །
ཅེས་གསུངས་སོ། ། དེའི་བཤད་པ་ཅུང་ཟད་ཙམ་ཞིག་བརྗོད་ན། དེ་ཉིད་ཡང་དག་བཤད་པ་ནི། ། ཞེས་པའི་དེ་ཉིད་ཅེས་བྱ་བ་གོང་དུ་བཤད་པའི་བྱང་ཆུབ་ཀྱི་ཕྱོགས་དེ་ཉིད་དོ། ། ཡང་དག་བཤད་ཅེས་པ་ནི། རྒྱུ་དང་ལམ་དང་འབྲས་བུ་ཐམས་ཅད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དེར་འདུ་ཞེས་པའི་དོན་ཏོ། ། དེ་ཇི་ལྟར་འདུ་ཞེ་ན། དགའ་བ་ལ་སོགས་ས་རྣམས་ཏེ། ། ཞེས་སྨོས་ཏེ་རབ་ཏུ་དགའ་བ་དང༌། དྲི་མ་མེད་པ་དང༌།
འོད་འཕྲོ་བ་ལ་སོགས་པ་ས་བཅུ་གསུམ་མོ། ། དབང་པོ་ལ་སོགས་པ་ནི་སྦྱང་གཞི་སྟེ། དབང་པོའི་སྒྲས་སྐྱེ་མཆེད་བཅུ་གཉིས། སོགས་ཀྱི་སྒྲས་ཚིགས་ཆེན་བཅུའོ། ། བྱང་ཆུབ་སེམས་དཔའ་རྣམས་ཀྱི་གནས། ཞེས་པ་དེ་སྦྱོང་བར་བྱེད་པ་སྟེ་མིག་སྦྱོང་བར་བྱེད་པ་བྱང་ཆུབ་སེམས་དཔའ་སའི་སྙིང་པོ་དང༌། རྣ་བ་ཕྱག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་བཅུ་གཉིས་སོ། ། ཤེས་རབ་ཀྱི་རྒྱུད་ཀྱི་དབང་དུ་བྱས་ན། མིག་གཏི་མུག་རྡོ་རྗེ་མ། རྣ་བ་ཞེ་སྡང་རྡོ་རྗེ་མ་ལ་སོགས་པའི་ལྷ་མོ་བཅུ་གཉིས་སོ། །
ཚིགས་ཆེན་བཅུ་སྦྱོང་བར་བྱེད་པ་ནི་གཤིན་རྗེ་གཤེད་ལ་སོགས་པའི་ཁྲོ་བོ་བཅུའོ། ། དེ་ཡང་རྡོ་རྗེ་ཕྲེང་བ་ལས། དཔུང་པ་གཡས་པ་གཤིན་རྗེ་གཤེད། ། ཅེས་བྱ་བ་ལ་སོགས་པ་གསུངས་སོ། ། ཕུང་པོ་ལ་སོགས་ཞེས་པའི་ཕུང་པོ་ནི་གཟུགས་ཀྱི་ཕུང་པོ་ལ་སོགས་པ་ལྔའོ། ། སོགས་ཀྱི་སྒྲས་ས་ལ་སོགས་པ་འབྱུང་བ་ལྔ་དང༌། ཞུ་བ་ལ་སོགས་པ་བདུད་རྩི་ལྔའོ། ། སངས་རྒྱས་ཐམས་ཅད་ཀྱི་ནི་གནས། ཞེས་པ་དེ་བཞིན་གཤེགས་པའི་གཟུགས་སྐུ་རིགས་ལྔ་དང༌། ཡུམ་ལྔ།
ཆོས་སྐུ་ཡེ་ཤེས་ལྔའོ། ། སངས་རྒྱས་བྱང་ཆུབ་སེམས་དཔའ་ཡི། ། སངས་རྒྱས་ཉིད་ནི་མཆོག་ཏུ་འབབ། ། ཅེས་པ་ནི། སྔར་བཤད་པའི་ལྷ་སུམ་ཅུ་སོ་གཉིས་ཡེ་ཤེས་ལྔ་དང་སོ་བདུན་པོ་བསྐྱེད་པའི་རིམ་པ་ཡིན་ལ། དེ་རྣམས་བསྒོམས་པ་ལ་བརྟེན་ནས། ལན་ཅིག་འབྲས་བུ་དེ་ལྟ་བུ་མངོན་སུམ་དུ་རྟོགས་པར་འགྱུར་རོ་ཞེས་དགོངས་པའོ། ། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། ། ཞེས་བྱ་བ་རྫོགས་པའི་རིམ་པའམ།
རྒྱུ་རྒྱུད་ཀྱི་དབང་དུ་བྱས་པ་སྟེ། རྒྱུའི་གནས་སྐབས་ན་མི་ཕྱེད་མ་དང༌། ཕྲ་གཟུགས་མ་ལ་སོགས་པ་རྩ་སུམ་ཅུ་རྩ་བདུན། སོ་དང་སེན་མོ་ལ་སོགས་པ་ཁམས་སུམ་ཅུ་སོ་བདུན། པུ་ཛཱ་ཨུ་ཨ་ལ་སོགས་པ་རྩ་ཡི་གེ་སུམ་ཅུ་སོ་བདུན། དེ་རྣམས་ལ་དབང་བྱེད་པ་རླུང་དང་བཅས་པ་འདི་རྣམས་ད་ལྟ་ལུས་ལ་གྲུབ་པ་རྒྱུའི་རྒྱུད་ཡིན་ལ། རྣལ་འབྱོར་པས་དེ་ཉམས་སུ་ལེན་པ་རྫོགས་པའི་རིམ་པ་ཡིན་ནོ། ། རྣམ་པར་སྤྲོས་པས་ཆོག་གོ ། དེ་དག་གིས་ནི་ཡང་དག་པར་སྦྱོར་བའི་ལུང་གི་ཚིག་ཅུང་ཟད་བཤད་པ་སྟེ། རྒྱས་པར་ནི་ཡི་གེ་མངས་པས་འཇིགས་པས་མ་བྲིས་སོ། །
དེ་དག་གིས་ནི་འདི་སྐད་སྟོན་ཏེ། སྦྱང་གཞི་ཕུང་པོ་ཁམས་དང་སྐྱེ་མཆེད་དང༌། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན། བསྐྱེད་པའི་རིམ་པའི་ལྷ་སུམ་ཅུ་སོ་བདུན། དེ་གོམ་པས་འབྲས་བུ་སུམ་ཅུ་སོ་བདུན། དེ་བཞིན་དུ་ཀུན་ལ་སྦྱར་ཏེ། ལུས་རྩ་རྩ་ཡི་གེ་ཁམས་བདུད་རྩི་སྙིང་པོ་ཡེ་ཤེས་རླུང༌། ས་བཅུ་གསུམ་པོ་སྟེ་ཆོས་དགུ་དགུ་བསྲེས་ལ་སྦྱང་གཞི་སྤྱོད་བྱེད་ངོ་སྤྲད་པར་བྱ་སྟེ། འདི་ནི་རྣལ་འབྱོར་གྱི་དབང་ཕྱུག་བིརྺ་པའི་དགོངས་པ་སྟེ། བླ་མ་ལས་རྙེད་པའོ། །
དེ་དག་ཀྱང་མདོར་བསྡུས་ན་རྒྱུ་དང་ལམ་དང་འབྲས་བུ་ཡིན་མོད་ཀྱང༌། ས་དང་ལམ་ལ་སྦྱོར་བའི་དུས་སུ་བྱང་ཆུབ་ཀྱི་ཕྱོགས་ཀྱི་ཆོས་ལ་སོགས་པ་འདི་རྣམས་ས་མཚམས་རྣམ་པར་འབྱེད་པ་ཡིན་ནོ། ། བྱེ་བྲག་ཏུ་བྱང་ཆུབ་ཀྱི་ཕྱོགས་འདི་རྣམས་རྡོ་རྗེ་ཐེག་པའི་རྒྱུད་དང་བསྟན་བཅོས་ལས་སྦྱོར་བའི་ལུགས་ལྔ་ཡོད་དེ། རྒྱུའི་རྒྱུད་སྦྱང་གཞི་རྩ་ལ་སོགས་པ་ལ་སྦྱོར་བ་དང༌། ལམ་བསྐྱེད་རིམ་ལྷ་རྟེན་དང་བརྟེན་པ་ལ་སྦྱོར་བ་དང༌། སོ་སོ་སྐྱེ་བོ་ལམ་ལ་ཞུགས་པ་ནས་བཟུང་སྟེ་ལམ་ལྔར་ཕྱེ་ནས་སོ་སོ་ལ་སྦྱོར་བར་བཤད་པ་དང༌། བདེན་པ་མཐོང་བ་ནས་བཟུང་སྟེ་སངས་རྒྱས་ཀྱི་ས་མངོན་དུ་བྱས་བྱས་ཀྱི་བར་ལ་སྦྱོར་བ་དང༌། སངས་རྒྱས་ཀྱི་ས་ཁོ་ནའི་གཟུགས་ཀྱི་སྐུའི་ལྷ་ལ་སྦྱོར་བ་དང༌། ལུགས་ལྔ་ཡོད་པ་ལས། འདི་ནི་མཐོང་ལམ་ཡན་ཆད་ལ་སྦྱོར་བ་གཙོ་བོ་ཡིན་ཏེ།
ལྔ་ཀའང་འདིས་ཤེས་པར་འགྱུར་བས་ན་གཙོ་བོར་དེའི་ལུགས་ཡིན་ནོ། ། དེ་ལ་ལམ་ལྔ་ཀ་ལ་སྦྱོར་བ་ཕ་རོལ་ཏུ་ཕྱིན་པའི་ཐེག་པ་དང་ཡང་མཐུན་ཏེ་དེའང་ཅུང་ཟད་ཙམ་སྨོས་ན་ཚོགས་ལམ་ཆུང་ངུ་ལ་དྲན་པ་ཉེར་གཞག་བཞི། འབྲིང་པོ་ལ་ཡང་དག་པར་སྤོང་བ་བཞི། ཆེན་པོ་ལ་རྫུ་འཕྲུལ་གྱི་རྐང་པ་བཞི། དེ་ལྟར་ན་བྱང་ཆུབ་ཀྱི་ཕྱོགས་ཀྱི་ཆོས་བཅུ་གཉིས་ཀྱིས་ཚོགས་ཀྱི་ལམ་མོ། ། དེའི་རྗེས་ལ་དབང་པོ་ལྔ་དང་སྟོབས་ལྔ་སྟེ་ཆོས་བཅུས་སྦྱོར་བའི་ལམ་ཡིན་ཏེ། དེའང་ངེས་འབྱེད་ཆ་མཐུན་བཞིར་འགྱུར་ཏེ་དྲོད་དང༌། རྩེ་མོ་དང༌། བཟོད་པ་དང༌། འཇིག་རྟེན་ཆོས་མཆོག་གོ །
དེ་ལྟར་ན་བྱང་ཆུབ་ཀྱི་ཕྱོགས་ཀྱི་ཆོས་ཉི་ཤུ་རྩ་གཉིས་པོ་དེ་དག་ཚོགས་ཀྱི་ལམ་དང༌། སྦྱོར་བའི་ལམ་གྱིས་བསྡུས་པ་ནི་འཇིག་རྟེན་པའི་ལམ་ཞེས་བྱའོ། ། དེ་ནས་འཇིག་རྟེན་ལས་འདས་པའི་ལམ་ལ་འཇུག་སྟེ། དེའང་མཐོང་ལམ་ལ་བྱང་ཆུབ་ཀྱི་ཡན་ལག་བདུན། བསྒོམ་ལམ་ལ་འཕགས་པའི་ལམ་ཡན་ལག་བརྒྱད་དོ། ། མཐར་ཕྱིན་གྱི་ལམ་ནི་དེ་དག་རྣམས་ཀྱིས་བསྒྲུབས་པའི་འབྲས་བུ་ཡིན་ཏེ། འོན་ཀྱང་ལམ་དུ་བཏགས་པ་ཙམ་མོ། ། འདི་ནི་ཕ་རོལ་ཏུ་ཕྱིན་པའི་ཐེག་པ་དང༌། རྗེས་སུ་མཐུན་པའི་ལུགས་ཏེ་གསང་སྔགས་ཀྱི་ཐེག་པ་ཕལ་ཆེ་བ་ལས་ཀྱང་འདི་ལྟར་འབྱུང་ངོ༌། ། གཞུང་འདི་ནི་གནས་སྐབས་སུ་འདི་ལྟར་ཡིན་མོད་ཀྱང༌།
གཞུང་ལུགས་རྒྱ་ཆེན་པོ་མ་མཐོང་བ་རྣམས་ཀྱི་ཐེ་ཚོམ་བསལ་བའི་ཕྱིར། ཅུང་ཟད་ཙམ་བྲིས་པ་ཡིན་ནོ། ། ལྷག་མ་གསུམ་ནི་ཤུགས་ལས་ཤེས་པར་འགྱུར་རོ།། །། ད་ནི་སྤྱི་དོན་བཞི་པ་རྡོ་རྗེ་ཐེག་པ་ཐུན་མོང་མ་ཡིན་པའི་ལུགས་བདེན་པ་མཐོང་བ་ནས་བྱང་ཆུབ་ཀྱི་ཕྱོགས་སྦྱོར་བའི་ལུགས་བཤད་པར་བྱ་སྟེ། དེའང་ས་དང་པོ་ནས་བཟུང་ནས་ས་བཅུ་གསུམ་པའི་བར་ལ་བྱང་ཆུབ་ཀྱི་ཕྱོགས་ཀྱི་ཆོས་རྣམས་སྦྱར་ཏེ། ས་དང་པོ་རབ་ཏུ་དགའ་བ་ལ་དྲན་པ་ཉེ་བར་གཞག་པ་བཞི། ས་གཉིས་པ་ལ་ཡང་དག་པར་སྤོང་བ་བཞི། ས་གསུམ་པ་ནས་བཟུང་ནས་ས་བཅུ་པའི་བར་དུ་བྱང་ཆུབ་ཀྱི་ཕྱོགས་རིམ་པ་བཞིན་དུ་གཉིས་གཉིས་ཀྱིས་ས་རེ་རེ་བགྲོད་ལ། ས་བཅུ་གཅིག་པ་དང་བཅུ་གཉིས་པ་གཉིས་ལ་བྱང་ཆུབ་ཀྱི་ཡན་ལག་བཞི་བཞི་ཡིན་ནོ། ། མཇུག་ཏུ་བྱང་ཆུབ་ཀྱི་ཡན་ལག་ལྔ་དང་དྲུག་པའི་ཆ་གཅིག་གིས་ས་བཅུ་གསུམ་པ་བགྲོད་པའོ། །
དེ་ལྟར་ན་བྱང་ཆུབ་ཀྱི་ཕྱོགས་ལ་སྦྱོར་ཚུལ་ལྔ་ལས་འདི་བཞི་པའི་ལུགས་ཡིན་ནོ་ཞེས་ཤེས་པར་བྱའོ། ། དེ་དག་གིས་ནི་སྤྱི་དོན་དང་པོ་ས་དང་ལམ་གྱི་རྣམ་གཞག་སྤྱིར་བསྟན་པའི་རྣམ་པར་བཤད་པ་མདོར་བསྡུས་པ་ཙམ་ཞིག་ཚར་ཏེ། རྒྱས་པར་ཡི་གེ་མངས་ཀྱིས་འཇིག་པས་མ་བྲིས་སོ།། །། ད་ནི་སྤྱི་དོན་གཉིས་པ་བྱེ་བྲག་ཏུ་ས་དངོས་ཀྱི་རྣམ་གཞག་བརྗོད་པར་བྱ་སྟེ། དེ་ལ་གསུམ་སྟེ། ས་ཐོབ་པའི་རྣམ་གྲངས་དང༌། ས་སྤྱིའི་མིང་དོན་དང༌། ས་རྣམས་ཀྱི་རྣམ་གཞག་གོ ། དང་པོ་ནི་སྤྱིར་ས་ཐོབ་པ་རྣམ་གྲངས་བཞི་ལ་འཇུག་སྟེ། མདོ་སྡེ་རྒྱན་ལས།
ས་ཐོབ་པ་ནི་མོས་པ་དང༌། ། སྤྱོད་པ་དག་ལ་འཇུག་པ་དང༌། ། རྟོགས་པའི་ཕྱིར་དང་ས་རྣམས་ནི། ། གྲུབ་པའི་སྒོ་ནས་རྣམ་པ་བཞི། ། ཞེས་གསུངས་སོ། ། དེའང་མོས་པ་ཐོབ་པ་ནི་མོས་པ་སྤྱོད་པའི་ས་སྟེ། ས་དང་པོ་ལ་མོས་པ་ཐོབ་པའོ། ། སྤྱོད་པས་ཐོབ་པ་ནི་མོས་པ་ཐོབ་པའི་སའི་ཚེ། ཆོས་སྤྱོད་བཅུ་པ་ལ་འཇུག་པའོ། ། རྟོགས་པས་ཐོབ་པ་ནི་ས་དང་པོ་ལ་ཆོས་ཀྱི་དབྱིངས་རྟོགས་པའོ། །
གྲུབ་པས་ཐོབ་པ་ནི་ཕྱིར་མི་ལྡོག་པའི་ས་ལ་འཇུག་པ་སྟེ་ས་བརྒྱད་པའོ། ། འདིར་ས་དེ་དག་ཇི་ལྟར་ཡིན་ཞེན་གཉིས་སུ་འགྱུར་ཏེ་ཐོག་མར་མོས་པས་ཐོབ་པ་དང༌། སྤྱོད་པས་ཐོབ་པ་གཉིས་ནི་བཏགས་པ་བ་ཡིན་ལ། ཕྱི་མ་རྟོགས་པས་ཐོབ་པ་དང་གྲུབ་པས་ཐོབ་པ་གཉིས་ནི། མཚན་ཉིད་པའོ། ། དེ་ལ་ཡང་གཉིས་སུ་འགྱུར་ཏེ། རྟོགས་པའི་ས་དང༌། གྲུབ་པའི་སའོ། ། དེ་ལྟར་ན་ས་དང་པོའང་མ་གྲུབ་བམ་ཞེ་ན། ལྡོག་པ་ཕྱོགས་གཅིག་ནས་གྲུབ་ལ།
ཕྱོགས་གཅིག་ནས་མ་གྲུབ་པ་སྟེ། མདོ་སྡེ་རྒྱན་ཉིད་ལས། ས་རྣམས་ཐམས་ཅད་མ་གྲུབ་དང༌། ། གྲུབ་པ་དག་ཏུ་ཤེས་པར་བྱ། ། གྲུབ་པ་དག་ཀྱང་མ་གྲུབ་དང༌། ། གྲུབ་པ་དག་ཏུ་ཡང་དག་འདོད། ། ཅེས་གསུངས་ཏེ། མོས་སྤྱོད་གཉིས་ནི་མ་གྲུབ་པའོ། ། ལྷག་མ་གཉིས་ནི་གྲུབ་པའོ། ། གྲུབ་པ་ལ་ཡང་ས་བདུན་པ་མན་ཆད་མ་གྲུབ་ལ།
ལྷག་མ་རྣམས་གྲུབ་པའོ། ། དེ་ལ་འདིར་རྟོགས་པས་ཐོབ་པ་དང༌། གྲུབ་པས་ཐོབ་པའམ། གྲུབ་པའི་ས་ཞེས་བྱ་བར་ཡང་རུང་ཏེ་ས་དང་པོ་ཡན་ཆད་ཀྱི་མངོན་པར་རྟོགས་པ་ཡིན་ནོ། ། གཉིས་པ་ས་སྤྱིའི་མིང་དོན་ནམ་མཚན་ཉིད་ལ་གཉིས། གནས་སུ་གཞག་པའི་འཐད་པ་དང༌། སར་གཞག་པའི་འཐད་པའོ། ། དང་པོ་ནི་དགེ་བ་ལས་མི་བསྐྱོད་པའི་ཕྱིར་གནས་ཞེས་བྱ་སྟེ། མདོ་སྡེ་རྒྱན་ལས། དགེ་བ་བསྒྲུབ་པ་སྣ་ཚོགས་ལ། །
དགའ་བས་རྟག་པ་ཐམས་ཅད་དུ། ། གནས་ཕྱིར་བྱང་ཆུབ་སེམས་དཔའ་ཡི། ། ས་རྣམས་གནས་པ་ཡིན་པར་འདོད། ། ཅེས་གསུངས་སོ། ། གཉིས་པ་སར་གཞག་པའི་འཐད་པ་ནི། ཅིའི་ཕྱིར་ས་ཞེས་བྱ་ཞེ་ན། འགྲོ་བ་དཔག་ཏུ་མེད་པ་འཇིགས་པ་མེད་པའི་རྟེན་བྱེད་པའི་ཕྱིར་དང༌། སྔ་མ་སྔ་མས་ཕྱི་མ་ཕྱི་མ་རྟེན་བྱེད་པའི་ཕྱིར་མདོར་ན་ས་དང་འདྲ་བ་སྟེ། མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། །
དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་བགྲོད་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་གསུངས་པའི་ཕྱིར་རོ། ། དོན་གསུམ་པ་ས་རྣམས་ཀྱི་རྣམ་གཞག་ལ་བཞི་སྟེ། ས་རྣམས་ཀྱི་རྒྱུ་དང༌། རྟོགས་པའི་ཁྱད་པར་དང༌། གྲུབ་པའི་རྟགས་དང༌། སོ་སོའི་མིང་གི་དོན་ཏོ། ། དང་པོ་ལ་གསུམ་སྟེ།
དངོས་ཀྱི་རྒྱུ་དང༌། བརྒྱུད་པའི་རྒྱུ་དང༌། རྒྱུ་དེས་ས་བགྲོད་ཚུལ་ལོ། ། དང་པོ་ལ་གཉིས། རྒྱུ་དངོས་དང༌། དེར་འཇོག་པའི་འཐད་པའོ། ། དེ་ལ་དང་པོ་ནི་དཀྱིལ་འཁོར་བཞི་སྟེ། ལུས་རྩའི་དཀྱིལ་འཁོར། རྩ་ཡི་གེ ཁམས་བདུན་རྩི།
སྙིང་པོ་ཡེ་ཤེས་རླུང་ངོ༌། ། དང་པོ་ནི་སྤྱིར་རྩ་ཕྲ་མོ་བྱེ་བ་ཕྲག་བརྒྱད་ཅུ། དེ་ལས་བསྡུས་ན་ཡན་ལག་གི་རྩ་གཙོ་བོ་སྟོང་ཕྲག་བདུན་ཅུ་རྩ་གཉིས་སོ། ། ཡི་གེ་དགོད་པའི་རྩ་གཙོ་བོ་བརྒྱ་ཉི་ཤུ། བྱང་ཆུབ་ཀྱི་ཕྱོགས་ཀྱི་དག་པ་ལ་དགོངས་ནས་སྦས་པའི་རྩ་ལྔ་དང་སུམ་ཅུ་སོ་བདུན། བྱང་ཆུབ་ཀྱི་སེམས་འབབ་པའི་གཙོ་བོའི་རྩ་སོ་གཉིས་སོ། ། རྩ་ཡི་གེ་སྤྱིར་བསམ་གྱིས་མི་ཁྱབ་ཀྱང་གཙོ་བོར་གྱུར་པ་པུ་ཛཱ། ཨུ་ཨ་ལ་སོགས་པ་ཉི་ཤུ་རྩ་བཞི་ཧཱུྃ་རིང་པོ་བརྒྱད་དེ་སུམ་ཅུ་རྩ་གཉིས། བྷྲཱུྃ་ཨཱྃ་ཛྲཱིཾ་ཁྃ་ཧཱུྃ་ལྔ་སྟེ་སུམ་ཅུ་རྩ་བདུན་ནོ། ། ཁམས་བདུད་རྩི་སོ་དང་སེན་མོ་ལ་སོགས་པ་ཉི་ཤུ་རྩ་བཞི།
རྣམ་ཤེས་ཚོགས་བརྒྱད་དང་འབྲེལ་བའི་ཁམས་བརྒྱད་དེ། སུམ་ཅུ་སོ་གཉིས། རྩ་བ་བདུད་རྩི་ལྔའི་དྭངས་མ་ལྔ་སྟེ་སུམ་ཅུ་སོ་བདུན་ནོ། ། སྙིང་པོ་ཡེ་ཤེས་རླུང་ནི། སྤྱིར་ལས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ། དེ་ཉིད་ལ་ཡུལ་ཉི་ཤུ་རྩ་བཞིའི་དབང་དུ་བྱས་ན། ཡུལ་རེ་རེ་ན་དགུ་བརྒྱ་པ་ཕྲག་རེ་རེ་གནས་ལ། ཡུལ་སུམ་ཅུ་སོ་གཉིས་ཀྱི་དབང་དུ་བྱས་ན། ཡུལ་རེ་རེ་ན་དྲུག་བརྒྱ་བདུན་ཅུ་རྩ་ལྔ་པ་རེ་གནས་པས། འདིར་ཕྱི་མ་གཙོར་བྱའོ། །
དེ་རྣམས་ནི་ས་རྣམས་ཀྱི་རྒྱུའོ། ། གཉིས་པ་དེ་ལ་ས་རྣམས་ཀྱི་རྒྱུར་འཇོག་པའི་འཐད་པ་ནི། འོ་ན་དེ་རྣམས་ལ་ཅིའི་ཕྱིར་ས་རྣམས་ཀྱི་རྒྱུ་ཞེས་བྱ་ཞེ་ན། དཀྱིལ་འཁོར་བཞི་པོ་དེ་རྣམས་དབུ་མའི་ནང་དུ་རིམ་གྱིས་ཐིམ་པ་ལས། ས་རྣམས་ཀྱི་རྟོགས་པ་སྐྱེ་བས་ན་དེ་དག་ལ་རྒྱུ་ཞེས་བྱའོ། ། སྤྱི་དོན་གཉིས་པ་བརྒྱུད་པའི་རྒྱུ་ལ་ཡང་གཉིས་ཏེ། བརྒྱུད་རྒྱུ་དངོས་དང༌། དེ་ལ་བརྒྱུད་པའི་རྒྱུར་འཇོག་པའི་འཐད་པའོ། ། དང་པོ་ལ་གཉིས། སྤྱོད་པ་དང༌།
ཉེ་རྒྱུའོ། ། སྤྱོད་པ་ལ་ཡང་ཀུན་འདར་གྱི་སྤྱོད་པ་ནི། ས་དང་པོའི་རྒྱུ་ཡིན་ལ། ཀུན་ཏུ་བཟང་པོ་ནི་ས་ལྷག་མ་རྣམས་ཀྱི་རྒྱུ་ཡིན་ནོ། ། གཉིས་པ་ཉེ་རྒྱུ་ནི་ས་དགུ་པ་ཡན་ཆད་དམ། སངས་རྒྱས་ཀྱི་ས་འབའ་ཞིག་གི་རྒྱུ་ཡིན་ནོ། ། དོན་གཉིས་པ་དེ་ལ་བརྒྱུད་པའི་རྒྱུར་འཇོག་པའི་རྒྱུ་མཚན་ཅི་ཡིན་སྙམ་ན། གོང་དུ་བསྟན་པའི་རྒྱུ་དཀྱིལ་འཁོར་བཞི་པོ་དེ་དབུ་མར་ཐིམ་པར་བྱེད་པའི་རྒྱུ་སྤྱོད་པ་དང༌། ཉེ་རྒྱུ་མ་གཏོགས་པ་གཞན་གྱིས་མི་ནུས་ཏེ། འཕགས་པ་ཀླུ་སྒྲུབ་ཀྱིས།
ཅི་ལྟར་ཤིང་ལ་མེ་གནས་ཀྱང༌། ། མ་གཙུབས་བར་ལ་མི་འབྱུང་བ། ། དེ་བཞིན་བྱང་ཆུབ་ཟླ་བྲལ་བ། ། རྣམ་པ་ཀུན་དུ་མི་ཐོབ་བོ། ། ཞེས་གསུངས་པའི་ཕྱིར་རོ། ། སྤྱི་དོན་གསུམ་པ་རྒྱུ་དེས་ས་ཇི་ལྟར་བགྲོད་ཅེ་ན། ཡུལ་ཉི་ཤུ་རྩ་བཞིས་ཐོག་མའི་ས་གཉིས་ལ་ཡུལ་བཞི་བཞིའི་དཀྱིལ་འཁོར་བཞི་བཞི་ཐིམ་པས་རྟོགས་པ་སྐྱེ་ལ། གཞན་རྣམས་ལ་ཡུལ་གཉིས་གཉིས་ཀྱི་དཀྱིལ་འཁོར་བཞི་བཞི་ཐིམ་པས་ས་རེ་རེའི་རྟོགས་པ་སྐྱེའོ། ། བཅུ་གཅིག་པ་དང་བཅུ་གཉིས་པ་ལ་ཡུལ་བཞི་བཞི་ཐིམ་པ་ལ་ས་རེ་རེ་རྟོགས་པ་སྐྱེ་སྟེ། མཇུག་ཏུ་ས་བཅུ་གསུམ་པ་ལ་རླུང་དང་བྱང་ཆབ་ཀྱི་སེམས་ཐམས་ཅད་ཀྱི་ནུས་པ་ཚོགས་ནས་རྩ་དབུ་མ་ཉིད་ཀྱི་ཕྱོགས་ལ་བརྟེན་པའི་སྦས་པའི་རྩ་ལྔས་དབང་དུ་བྱས་ཏེ།
སྤྱི་གཙུག་གི་རྩ་དབུ་མར་ཐིམ་པ་ལས་སངས་རྒྱས་ཀྱི་སའི་རྟོགས་པ་སྐྱེའོ། ། དེ་དག་རྣམས་ལུང་དང་རིགས་པ་དུ་མས་བསྙད་ནས་གཏན་ལ་དབབ་སྟེ། འདིར་ཡི་གེ་མངས་པས་འཇིགས་པས་མ་བྲིས་སོ། ། ཞིབ་ཏུ་རྒྱུད་ཀྱི་མངོན་པར་རྟོགས་པར་གསལ་ལོ། ། ས་རྣམས་ཀྱི་རྒྱུའོ། ། གཉིས་པ་རྟོགས་པའི་ཁྱད་པར་ནི། ས་དང་པོ་ནས་བཟུང་སྟེ་སངས་རྒྱས་ཀྱི་སའི་བར་ལ་ཆོས་ཉིད་ཀྱི་ངོ་བོ་རྟོགས་པ་ཙམ་ལ་ཁྱད་པར་མེད་ཀྱང༌། ཡོན་ཏན་གྱི་ལྡོག་པ་ལ་ཁྱད་པར་ཆེ་སྟེ། དཔེར་ན་ཚེས་གཅིག་ནས་བཅོ་ལྔའི་བར་གྱི་ཟླ་བ་བཞིན་ནོ། ། གསུམ་པ་གྲུབ་པའི་རྟགས་ནི་བླ་མའི་མན་ངག་དང་མདོ་སྡེ་ས་བཅུ་པའི་དགོངས་པ་མཐུན་ཏེ།
དེ་ལ་གཉིས། ས་དང་པོའི་རྟགས་དང༌། ལྷག་མ་རྣམས་དེས་བསྒྲེ་བའོ། ། དང་པོ་ནི་ས་དང་པོ་ལ་གནས་པ་དེ་ཡོན་ཏན་འདི་དག་དང་ལྡན་ཏེ། སྐད་ཅིག་ཡུད་ཙམ་ཐང་ཅིག་དེ་ཉིད་ལ། ། དུས་མཉམ་པར་ནི་ཡོན་ཏན་འདི་དག་རྣམས། ། རབ་དགའི་ས་ལ་གནས་པའི་སྐྱེས་བུ་དེས། ། འགྲོ་བ་རྣམས་ལ་བསྟན་པར་ནུས་པ་ཡིན། ། དེ་གང་ཞེ་ན་བརྗོད་པ། ཏིང་འཛིན་བརྒྱ་ཐོབ་དེ་ལ་སྙོམས་པར་འཇུག །
སངས་རྒྱས་བརྒྱ་མཐོང་དེ་ཡི་བྱིན་རླབས་རིག ། ཞིང་བརྒྱར་འགྲོ་ཞིང་འཇིག་རྟེན་ཁམས་བརྒྱ་བསྒུལ། ། དེ་བརྒྱ་སྣང་བྱེད་འགྲོ་བརྒྱ་སྨིན་པར་མཛད། ། བསྐལ་པ་བརྒྱར་གནས་སྔོན་དང་ཕྱི་མཐར་འཇུག ། ཆོས་བརྒྱ་འགྱེད་ཅིང་ལུས་བརྒྱ་སྟོན་པ་དང༌། ། ལུས་རེའང་བྱང་ཆུབ་སེམས་དཔའི་གང་ཟག་གི ། འཁོར་བརྒྱས་ཀུན་ནས་བསྐོར་བ་སྟོན་པར་མཛད། ། ཅེས་བྱའོ། ། གཉིས་པ་ལྷག་མ་རྣམས་དེས་བསྒྲེ་བ་ནི། ས་གཉིས་པ་ནས་བཟུང་ནས།
ས་བཅུ་གཉིས་པའི་བར་ཡོན་ཏན་བརྒྱ་ཕྲག་བཅུ་གསུམ་པོ་དེའི་འགྱུར་བརྩི་བ་བརྗོད་པར་བྱ་སྟེ། སྟོང་དང་འབུམ་དང་བྱེ་བ་བརྒྱ། ། བྱེ་བ་ཕྲག་སྟོང་བྱེ་བ་འབུམ། ། བྱེ་བ་ཁྲག་ཁྲིག་ཕྲག་འབུམ་དང༌། ། འཇིག་རྟེན་ཁམས་འབུམ་རྡུལ་སྙེད་དང༌། ། གྲངས་མེད་འབུམ་ཕྲག་བཅུ་རྡུལ་དང༌། ། ཐུབ་པའི་ཞིང་ཁམས་འབྱམ་ཀླས་རྡུལ། ། དེས་ཀྱང་དཔེར་བརྗོད་མི་ནུས་དང༌། ། དེ་བས་གྱ་ནོམ་འདི་དག་ནི། ། གཉིས་ནས་བཅུ་གཉིས་བར་དག་གི །
ས་ལ་གོ་རིམ་བཞིན་དུ་སྤེལ། ། འདི་ནི་མདོར་བསྡུས་ཡོན་ཏན་ཏེ། ། རྒྱས་པར་མདོ་ལས་ཤེས་པར་བྱ། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པ་སྟེ། གྲུབ་པའི་རྟགས་སོ། ། གསུམ་པ་མིང་གི་དོན་ལ་གཉིས་ཏེ། ཐུན་མོང་མ་ཡིན་པའི་སྒོ་ནས་མདོར་བསྟན་པ་དང༌། དེ་ཉིད་ཐུན་མོང་པ་དང་སྦྱར་ཏེ་རྒྱས་པར་བཤད་པའོ། ། དང་པོ་ནི་ཧེ་བཛྲའི་ལེའུ་བདུན་པ་ལས། གནས་དང་ཉེ་བའི་གནས་དང་ནི། །
ཞིང་དང་ཉེ་བའི་ཞིང་ཉིད་དང༌། ། ཚནྡོ་ཉེ་བའི་ཚནྡོ་དང༌། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། ། ཅེས་གསུངས་ཏེ། དེའི་དོན་ཅུང་ཟད་སྨོས་ན་ཕྱི་རོལ་ན་གནས་དང་ཉེ་བའི་གནས་ལ་སོགས་པ། ཡུལ་ཉི་ཤུ་རྩ་བཞི་ཡོད་ལ་དེ་དག་ནི།
ངོ་བོ་སངས་རྒྱས་ཡིན་ཡང༌། རྣམ་པ་ས་དང་པོ་དང་གཉིས་པ་ལ་སོགས་པ་ཐོབ་པའི་ཚུལ་བཟུང་བའི་དཔའ་བོ་དང་རྣལ་འབྱོར་མ་རྣམས་གནས་སོ། ། དེ་བཞིན་དུ་ཡུལ་ཉི་ཤུ་རྩ་བཞི་རང་གི་ལུས་ལ་ཡང་གནས་ལ། དཔའ་བོ་དང་རྣལ་འབྱོར་མ་དང་རྗེས་སུ་མཐུན་པའི་རླུང་དང༌། བྱང་ཆུབ་ཀྱི་སེམས་རྣམས་ཀྱང༌། གནས་པས་དེ་རྣམས་དབུ་མར་ཐིམ་པས་ས་རྣམས་ཀྱི་རྟོགས་པ་སྐྱེ་ཞིང་ཕྱི་རོལ་གྱི་དཔའ་བོ་དང་རྣལ་འབྱོར་མ་རྣམས་བདག་གི་གྲོགས་སུ་འགྱུར་པས་དེའི་ཕྱིར། ས་རྣམས་ལ་གནས་དང་ཉེ་བའི་གནས་ལ་སོགས་པར་བཏགས་པའོ། ། དོན་གཉིས་པ་ཐུན་མོང་བ་དང་སྦྱར་ཏེ། རྒྱས་པར་བཤད་པ་ནི། ཡང་དག་སྦྱོར་བ་ལས།
གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚནྡོ་མངོན་དུ་གྱུར་པ་སྟེ། ། ཉེ་བའི་ཚནྡོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། །
ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། པུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་བསམ། ། ཞེས་གསུངས་ཏེ། འདིའི་དོན་ཡང་ཐུན་མོང་མ་ཡིན་པའི་མིང་ནི་གནས་དང་ཉེ་བའི་གནས་ལ་སོགས་པ་ཡིན་ལ། ཐུན་མོང་པས་ནི་རབ་ཏུ་དགའ་བ་དང༌། དྲི་མ་མེད་པ་ལ་སོགས་པ་ཡིན་ནོ། ། ཞེས་བྱ་བའི་དོན་ཏོ། ། འོ་ན་ཐུན་མོང་མ་ཡིན་པས་ནི་གནས་ལ་སོགས་པར་བརྗོད་ལ།
ཐུན་མོང་པས་རབ་ཏུ་དགའ་བ་ལ་སོགས་པར་འཇོག་པའི་རྒྱུ་མཚན་ཅི་ཡིན་ཞེ་ན། དོན་གཉིས་ལ་དགོངས་ནས་སོ་སོར་གཞག་པ་ཡིན་ཏེ། དེའང་ཐུན་མོང་མ་ཡིན་པས་རྒྱུ་ལས་མིང་དུ་བཏགས་པ་ཡིན་ཏེ། པུལླཱི་ར་མཱ་ལ་ཡ་ལ་སོགས་པ་ཡུལ་བཞི་ལ་གནས་ཞེས་བྱ་ལ། དེ་བཞིའི་རླུང་དང་བྱང་ཆུབ་ཀྱི་སེམས་དབུ་མར་ཐིམ་པས་ས་དང་པོའི་རྟོགས་པ་སྐྱེ་བ་ཡིན་པས་ན་ས་དང་པོ་ལ་གནས་ཞེས་བྱའོ། ། དེ་བཞིན་དུ་ས་ལྷག་མ་རྣམས་ལའང་སྦྱར་རོ། ། གཉིས་པ་ཐུན་མོང་པ་ཕ་རོལ་ཏུ་ཕྱིན་པ་བས་ནི། རྟོགས་པའམ་འབྲས་བུ་ལས་མིང་དུ་བཏགས་པ་ཡིན་ཏེ། དེའང་ས་དང་པོ་ཐོབ་པའི་ཚེ་སྔར་མ་རྟོགས་པའི་དོན་མངོན་དུ་གྱུར་པ་ལ་སོགས་པ་ལ་ཤིན་ཏུ་དགའ་བ་སྐྱེ་བས་ན་རབ་ཏུ་དགའ་བ་ཞེས་བྱ་སྟེ། དེ་བཞིན་དུ་ས་ལྷག་མ་རྣམས་ལ་ཡང་སྦྱར་ཏེ།
དེའང་འཕགས་པ་བྱམས་པས་མདོ་སྡེ་རྒྱན་ལས། བྱང་ཆུབ་ལ་ནི་ཉེ་བ་དང༌། ། སེམས་ཅན་དོན་གྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བྱའོ། ། འཆལ་ཚུལ་རྩོམ་པའི་དྲི་བྲལ་ཕྱིར། ། དྲི་མ་མེད་པའི་ས་ཞེས་བྱ། ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པ། ། འདི་ལྟར་བྱང་ཆུབ་ཆོས་མཐུན་ཆོས། །
རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པ་སྲེག་པས་འོད་འཕྲོ་ཅན། ། སེམས་ཅན་རྣམས་ཡོངས་སྨིན་བྱེད་ཅིང༌། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བྱའོ། ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། །
མངོན་དུ་གྱུར་པའི་ས་ཞེས་བཤད། ། བགྲོད་ཅིག་ལམ་དང་འབྲེལ་པའི་ཕྱིར། ། རིང་དུ་སོང་བའི་སར་འདོད་དོ། ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་ཞེས་ནི་ངེས་པར་བརྗོད། ། སོ་སོ་ཡང་དག་རིག་བློ་བཟང༌། ། ས་དེ་ལེགས་པའི་བློ་གྲོས་ཡིན། ། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་བྱ་བ་དང༌།
ཐུན་མོང་མ་ཡིན་པའི་ས་གཉིས་ཀྱང༌། འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་བསྐྲུན་མེད་པ། ། དེ་ཕྱིར་ཀུན་དུ་འོད་དགྱེས་པས། ། དཔེ་མེད་ཡེ་ཤེས་ཞེས་སུ་བཤད། ། ཐུབ་པའི་སྤྱོད་ཡུལ་མ་གཏོགས་པར། ། རྒྱལ་སྲས་ཀུན་གྱི་ས་ལས་བརྒལ། ། ཤེས་བྱ་ཀུན་ལ་འཇུག་ཆོས་ཅན། ། ས་དེ་ཡེ་ཤེས་ཆེན་པོར་བཞེད། ། ཅེས་པའོ། །
མིང་གི་དོན་ཏོ། ། སྤྱིའི་དོན་བསྟན་ཟིན་ཏོ།། །། ད་ནི་ཡན་ལག་གི་དོན་བཤད་པར་བྱ་སྟེ། དེའང་ས་བཅུ་གཉིས་པ་དང༌། བཅུ་གསུམ་པ་ལ་བསྟོད་པ་ཐོག་མར་སྟོན་ལ། དེའི་རྗེས་ལ་ས་དང་པོ་ནས་གདོད་གོང་མ་རྣམས་སྟོན་ཏོ། ། དེ་ལ་ཐོག་མར་ས་བཅུ་གསུམ་པ་རྡོ་རྗེ་འཛིན་པའི་ས་ལ་བསྟོད་པར་བཞེད་ནས། སྦས་པའི་རྩ་ལྔ་བདུད་འདྲལ་ཆ་དང་བཅས། ། ཞེས་བྱ་བ་ལ་སོགས་པ་ཤླཽ་ཀ་གཅིག་གིས་སྟོན་ཏོ། ། དེ་ལ་ཡང་གཉིས།
སྤྱིའི་དོན་དང་ཡན་ལག་གི་དོན་ཏོ། ། དང་པོ་ལ་གཉིས་ཏེ། སངས་རྒྱས་ཀྱི་ས་དངོས་དང༌། དེ་ལ་རྩོད་པ་སྤང་བའོ། ། དང་པོ་ལ་གསུམ་སྟེ། བསྒྲུབ་བྱ་འབྲས་བུ་སངས་རྒྱས་ཀྱི་ས་དང༌། སྒྲུབ་བྱེད་ཀྱི་ཐབས་ཉེ་བའི་རྒྱུ་དང༌། རྒྱུ་དེས་འབྲས་བུ་ཇི་ལྟར་ཐོབ་པའི་ཚུལ་ལོ། ། དང་པོ་ལ་གསུམ་སྟེ། བཤད་གཞིའི་སྐུ་དང༌།
འཆད་བྱེད་ཀྱི་ཡན་ལག་དང༌། སྐུ་དང་ཡན་ལག་བསྲེ་བའོ། ། དང་པོ་ནི་སྐུ་གཉིས་སུ་འདོད་པ་དང༌། སྐུ་གསུམ་དུ་འདོད་པ་དང༌། སྐུ་བཞིར་འདོད་པ་དང༌། སྐུ་ལྔར་འདོད་པ་ལ་སོགས་པ་དུ་མ་ཡོད་ཀྱང༌། འདིར་ཧེ་བཛྲ་ལས། རྡོ་རྗེ་སེམས་དཔའ་དང༌། སེམས་དཔའ་ཆེན་པོ་དང༌། དམ་ཚིག་སེམས་དཔའ་དང༌།
སྙིང་པོ་ཀྱེའི་རྡོ་རྗེ་ཞེས་བྱ་བ་ཉོན་ཅིག ཅེས་གསུངས་པས་དེ་དག་ཀྱང་རིམ་པ་བཞིན་དུ་ཆོས་སྐུ་དང༌། ལོངས་སྐུ་དང༌། སྤྲུལ་སྐུ་དང༌། ངོ་བོ་ཉིད་ཀྱི་སྐུ་ཞེས་བྱ་བ་ཡིན་ནོ། ། དེ་དག་གི་མཚན་ཉིད་མདོར་བསྡུས་ན་འདི་ཡིན་ཏེ། དེ་བཞིན་གཤེགས་པས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་ལྡོག་པ་ལ་ཆོས་ཀྱི་སྐུ་ཞེས་གདགས་ལ། ས་བཅུ་པ་རྣམས་ལ་མཚན་དཔེ་བྱད་དང་ལྡན་པའི་སྐུ་དང༌། ཐེག་པ་ཆེན་པོ་རྒྱུན་མི་འཆད་པར་ལོངས་སྤྱོད་པའི་ལྡོག་པ་ལ་ལོངས་སྤྱོད་རྫོགས་པའི་སྐུ་ཞེས་གདགས་ཤིང༌། སོ་སོ་སྐྱེ་བོ་རྣམས་ཀྱི་བསམ་པ་དང་བསྟུན་ནས།
གང་ལ་ཅིས་འདུལ་དེ་ལ་དེའི་རྣམ་པ་དང༌། སྐུ་གསུང་ཐུགས་སྣ་ཚོགས་ཀྱིས་སེམས་ཅན་གྱི་དོན་མཛད་པའི་ལྡོག་པ་ནས། སྤྲུལ་པའི་སྐུ་ཞེས་གདགས་ལ། དེ་ལྟ་བུའི་སྐུ་གསུམ་པོ་དེ་ཡང་ཐ་དད་པ་མེད་དོ། ། ཞེས་སྟོན་པའི་ལྡོག་པ་ནས་ངོ་བོ་ཉིད་ཀྱི་སྐུ་ཞེས་གདགས་སོ། ། དེ་ལྟ་བུའི་སྐུ་དེ་དག་ལུང་རིགས་པ་དུ་མས་གཏན་ལ་དབབ་སྟེ། བླ་མས་མཛད་པའི་རྒྱུད་ཀྱི་མངོན་རྟོགས་ན་གསལ་བས་འདིར་མ་སྤྲོས་སོ། ། ཡང་སངས་རྒྱས་ཀྱི་ས་དེ་ཉིད་ལ། རྡོ་རྗེ་གུར་དང༌། སངས་རྒྱས་ཀྱི་སའི་དགོངས་པ་ལྟར་ཡེ་ཤེས་ལྔས།
སངས་རྒྱས་ཀྱི་ས་ཐམས་ཅད་བསྡུས་པར་གསུངས་ཏེ། ཡེ་ཤེས་ལྔ་ཡང་སྐུ་བཞིར་འདུ་བས་འདིར་རྣམ་གཞག་ལེགས་ཏེ། འདི་ཡང་རྒྱུད་ཀྱི་མངོན་པར་རྟོགས་པ་ན་གསལ་བས་མ་སྤྲོས་སོ། ། སྤྱི་དོན་གཉིས་པ་འཆད་བྱེད་ཀྱི་ཡན་ལག་ནི། རྒྱུད་སྡེ་མ་ལུས་པའི་དོན་རྣལ་འབྱོར་གྱི་དབང་ཕྱུག་ཆེན་པོ་བིརྺ་པའི་དགོངས་པ་བདག་གི་བླ་མ་འདི་སྐད་གསུང་སྟེ། གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་ཉིད་དང༌། ། གཉིས་སུ་མེད་པ་ཉིད་དང་ནི། ། མཛད་པ་རྒྱུན་མི་འཆད་པར་བསྡུས། ། ཞེས་རྒྱུད་ཀྱི་མངོན་པར་རྟོགས་པ་ལས་འབྱུང་ངོ༌། །
དེའི་དོན་ཡང་དང་པོ་གནས་གྱུར་པ་ལ་གཉིས་ཏེ། ངོ་བོ་ལ་ལྟོས་ནས་གནས་མ་གྱུར་པ་དང༌། ཡོན་ཏན་ལ་ལྟོས་ནས་གནས་གྱུར་པའོ། ། དང་པོ་ནི་ངོ་བོ་ཉིད་དམ་ཆོས་ཉིད་ལ་ལྟོས་ནས། གནས་གྱུར་པ་མེད་དེ། ཆོས་ཉིད་སྤྲོས་པ་དང་བྲལ་བའི་ཕྱིར་རོ། ། འདི་ལ་དགོངས་ནས་འཕགས་པ་ཀླུ་སྒྲུབ་ཀྱིས་རྩ་བའི་ཤེས་རབ་ལ་སོགས་པ་རྣམས་ལས་གནས་གྱུར་མེད་པར་བཤད་དོ། ། གཉིས་པ་ཡོན་ཏན་ལ་ལྟོས་ནས་གནས་གྱུར་པ་ཡོད་དེ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་ཐོབ་པའི་ཕྱིར་རོ། ། འདི་ལ་དགོངས་ནས།
འཕགས་པས་ཆོས་ཀྱི་དབྱིངས་སུ་བསྟོད་པ་ལས། གནས་གྱུར་ཡོད་པར་བཤད་དེ། དེས་ན་འཕགས་པའི་གསུང་གཉིས་པོ་དེའང་འདི་ལྟར་རྟོགས་ན་མི་འགལ་བར་འགྱུར་རོ། ། དེའི་ཕྱིར་གནས་གྱུར་པའི་ཚུལ་འདི་རྟོགས་པར་བྱའོ། ། དེ་ལ་ཚུལ་བཞི་སྟེ། ཕུང་པོ་ལྔ་གནས་གྱུར་ཚུལ་དང༌། ། དཀྱིལ་འཁོར་བཞི་ཡིད་དང་ལྔ་དང༌། ལུས་ངག་ཡིད་གསུམ་དང༌། ཡིད་འབའ་ཞིག་གནས་གྱུར་ཚུལ་ལོ། ། དང་པོ་ལ་ནི་གཉིས།
རྡོ་རྗེ་ཐེག་པ་ལ་གྲགས་པ་དང༌། ཐེག་ཆེན་སྤྱི་ལ་གྲགས་པའོ། ། དང་པོ་ནི་ཕུང་པོ་ལྔ་རིག་པ་ལྔ་དང་ཡེ་ཤེས་ལྔར་གནས་གྱུར་པ་སྟེ། རྡོ་རྗེ་གུར་ལ་སོགས་པ་ནས་གསལ་ལོ། ། གཉིས་པ་ཐེག་ཆེན་སྤྱི་ལ་གྲགས་པ་ནི་ཐེག་པ་ཆེན་པོ་བསྡུས་པ་ལས། གཟུགས་ཀྱི་ཕུང་པོ་གནས་གྱུར་པ་ལས་མཚན་དང་དཔེ་བྱད་ཐོབ་པ་ལ་སོགས་པ་རྒྱས་པར་གསུངས་ཏེ་རྒྱུད་ཀྱི་མངོན་པར་རྟོགས་པ་ན་གསལ་བས་མ་བྲིས་སོ། ། གཉིས་པ་དཀྱིལ་འཁོར་བཞི་གནས་གྱུར་པ་ནི་མན་ངག་ཡིན་པས་འདིར་མི་བཤད་དོ། ། གསུམ་པ་ལུས་ངག་ཡིད་གསུམ་ལས་ནི་སྐུ་གསུམ་དུ་འགྱུར་རོ། ། བཞི་པ་ཡིད་གནས་གྱུར་ནི། རྣམ་ཤེས་བརྒྱད་ལ་སོགས་པ་ལས་ཡེ་ཤེས་ལྔ་ལ་སོགས་པར་གྱུར་ཏེ།
དེ་ལ་སོགས་པ་ཐམས་ཅད་བླ་མས་མཛད་པའི་རྒྱུད་ཀྱི་མངོན་རྟོགས་ན་གསལ་བས་འདིར་རྒྱས་པར་ཡི་གེ་མངས་པས་འཇིགས་པས་མ་བྲིས་སོ། ། གཉིས་པ་ཡེ་ཤེས་ཀྱི་སྐུ་ལ་གཉིས་ཏེ། གཞན་གྱི་ལོག་རྟོགས་དགག་པ་དང༌། རང་གི་འདོད་པ་བསལ་བར་བྱ་བའོ། ། དང་པོ་ནི་རྨོངས་པ་ཁ་ཅིག་ན་རེ། སངས་རྒྱས་ལ་ཡེ་ཤེས་མེད་དེ་ཡེ་ཤེས་གཉེན་པོ་ཡིན་ལ་དེས་སྤང་བྱ་སྤངས་པའི་ཚེ་ཡེ་ཤེས་ཀྱང་མེད་དེ། བུད་ཤིང་མེད་པའི་ཚེ་མེ་མེད་པ་བཞིན་ནོ་ཞེས་པ་དང༌། ཡེ་ཤེས་ཡོད་ན་རྣམ་རྟོག་ཡོད་པར་འགྱུར་རོ། ། ཞེས་པ་དང༌། ཡེ་ཤེས་དང་པོ་ནས་གྲུབ་པ་མེད་དོ་ཞེས་བྱ་བ་ལ་སོགས་པ་དུ་མས་བསྒྲུབ་བོ། །
འདིའི་ཕྱོགས་སྔ་མའང་རྒྱས་པར་རྟོགས་པར་བྱའོ། ། དེ་ལྟར་བཞག་ནས་ལུང་རིགས་པ་དུ་མས་དགག་པར་བྱ་སྟེ། འདིར་ཡི་གེ་མངས་པས་འཇིགས་པས་མ་བྲིས་སོ། ། སྤྱི་དོན་གཉིས་པ་རང་གི་འདོད་པ་ལ་གསུམ་སྟེ། དེ་བཞིན་གཤེགས་པ་ལ་ཡེ་ཤེས་མེད་པ་མ་ཡིན་པ་དང༌། སྐུ་མེད་པ་མ་ཡིན་པ་དང༌། སྐུ་དང་ཡེ་ཤེས་དབྱེར་མེད་དུ་བསྟན་པའོ། ། དང་པོ་ལ་གཉིས་ཏེ། སྤངས་པ་ཕུན་སུམ་ཚོགས་པ་དང༌། ཡེ་ཤེས་ཕུན་སུམ་ཚོགས་པའོ། །
དེའི་དང་པོ་ལ་གཉིས། ཉོན་མོངས་པའི་སྒྲིབ་པ་སྤངས་པ་དང༌། ཤེས་བྱའི་སྒྲིབ་པ་སྤངས་པའོ། ། དེ་གཉིས་ཀྱི་ཁྱད་པར་མདོར་བསྡུ་ན། ཐར་པ་ལ་སྒྲིབ་པ་ནི་ཉོན་མོངས་པ་ཡིན་ལ། ཐམས་ཅད་མཁྱེན་པ་ལ་སྒྲིབ་པ་ནི་ཤེས་བྱ་སྟེ། དེ་དག་དང་བྲལ་བ་ལ་སྤངས་པ་ཕུན་སུམ་ཚོགས་པ་ཞེས་བྱའོ། ། གཉིས་པ་ཡེ་ཤེས་ལ་གཉིས་ཏེ། ཇི་ལྟ་བ་མཁྱེན་པ་དང༌། ཇི་སྙེད་པ་མཁྱེན་པའོ། །
དང་པོ་ནི་དོན་དམ་མཁྱེན་པ་ལས་བཏགས་ལ། གཉིས་པ་ནི་ཀུན་རྫོབ་མཁྱེན་པའི་ཆ་ནས་བཏགས་པའོ། ། དོན་གསུམ་པ་སྐུ་མེད་པ་མ་ཡིན་ཏེ། སྐུ་གསུམ་མམ་བཞི་དང་ལྡན་པ་སྟེ་གོང་དུ་བརྗོད་ཟིན་ཏོ། ། སྤྱི་དོན་གསུམ་པ་སྐུ་དང་ཡེ་ཤེས་དབྱེར་མེད་དུ་བསྟན་པ་ནི། མདོ་སྡེ་རྒྱན་ལ་སོགས་པ་ནས་འཇོག་ཚུལ་ཐ་དད་པ་དུ་མ་བཤད་ཀྱང་འདིར་བླ་མའི་མན་ངག་དང༌། སློབ་དཔོན་ཙནྡྲ་གོ་མིས་གསུངས་པ་རྗེས་སུ་མཐུན་ཏེ། དེའང་ཆོས་ཀྱི་དབྱིངས་ཀྱི་ཡེ་ཤེས་ནི་ཆོས་ཀྱི་སྐུའོ། ། མེ་ལོང་ལྟ་བུ་དང༌། མཉམ་པ་ཉིད་དང༌།
སོ་སོར་རྟོག་པ་ནི་ལོངས་སྐུའོ། ། བྱ་བ་གྲུབ་པའི་ཡེ་ཤེས་སྤྲུལ་སྐུའོ། ། ཁ་ཅིག་སོ་སོ་རྟོག་པ་སྤྲུལ་སྐུར་འདོད་དོ། ། དེའི་ཕྱིར་སྐུ་དང་ཡེ་ཤེས་དབྱེར་མེད་པ་ཡིན་ཏེ། སེམས་ལས་མ་གཏོགས་པའི་ཆོས་མེད་པའི་ཕྱིར་རོ། ། སྒྱུ་འཕྲུལ་དྲྭ་བ་ལས་ཀྱང༌། ཡེ་ཤེས་སྐུ་སྟེ་རང་བྱུང་བ། ། ཞེས་པས་མངོན་ནོ། ། དེ་དག་ཐམས་ཅད་བསྡུ་ན་རྡོ་རྗེ་གུར་ལས། སངས་རྒྱས་ཉིད་དེ་ཅི་ལགས་རྣམ་པ་ཐམས་ཅད་མཁྱེན་པའོ་ཞེས་བྱ་བ་ལ་སོགས་པ་གསུངས་ཏེ།
ཞིབ་ཏུ་མ་སྤྲོས་སོ། ། སྤྱི་དོན་གསུམ་པ་མི་གནས་པའི་མྱ་ངན་ལས་འདས་པ་ནི། ཧེ་བཛྲ་ལས། ཆགས་དང་འཇིག་པ་དག་གིས་ཀྱང༌། ། ཐབས་དང་ཤེས་རབ་གནོན་མི་འགྱུར། ། ཞེས་བྱ་བ་ལ་སོགས་པ་རྒྱ་ཆེར་གསུངས་ཏེ་དེའི་དོན་ཡང༌། འཁོར་བ་དང་མྱ་ངན་ལས་འདས་པ་མ་ཡིན་པའི་ཟུང་དུ་འཇུག་པའོ་ཞེས་བྱ་བའི་དོན་ཏེ་རྒྱ་ཆེར་མ་སྤྲོས་སོ། ། སྤྱི་དོན་བཞི་པ་གཉིས་སུ་མེད་པ་ནི་ཡང་དག་པར་སྦྱོར་བ་ལས། རིག་མའི་སྐྱེས་བུ་གྲུབ་པ་ནི་གང་དུ་ཡང་མི་འགྲོ། ། གང་དུ་ཡང་མི་གནས་ཞེས་བྱ་བ་ལ་སོགས་པ་རྒྱ་ཆེར་གསུངས་ཏེ་མདོར་ན་ཆོས་ཐམས་ཅད་མཉམ་པ་ཉིད་དུ་རྟོགས་པའོ། །
རྒྱས་པར་མ་སྤྲོས་སོ། ། སྤྱི་དོན་ལྔ་པ་མཛད་པ་རྒྱུན་མི་འཆད་པ་ནི། རྡོ་རྗེ་གུར་ལས། འདི་ནི་རང་བྱུང་བཅོམ་ལྡན་འདས། ། ཆོས་ཀྱི་འཁོར་ལོ་བསྐོར་བ་དང༌། ། ཞེས་བྱ་བ་ལ་སོགས་པ་དང༌། ཡང༌། རི་བོང་སྟག་དང་སེང་གེ་དང༌། ། གླང་པོ་རྣམས་ཀྱི་གཟུགས་སུ་ཡང༌། ། སྙིང་རྗེ་ཕན་པའི་སེམས་ཀྱིས་ནི། །
ཕྱག་རྒྱ་གྲུབ་པ་སྐྱེ་བར་འགྱུར། ། ཞེས་བྱ་བ་ལ་སོགས་པ་རྒྱས་པར་གསུངས་ཏེ། མདོར་ན། སེམས་ཅན་ཇི་སྲིད་ཡོད་པ་དེ་སྲིད་དུ། ། སངས་རྒྱས་རྣམས་ཀྱི་མཛད་པ་རྒྱུན་མི་འཆད། ། ཅེས་པའི་དོན་ཏོ། ། སྤྱི་དོན་གསུམ་པ་སྐུ་དང་ཡན་ལག་བསྲེ་བ་ནི། སྐུ་གསུམ་ཡང་ཡེ་ཤེས་ལྔར་འགྱུར་ལ། ཡེ་ཤེས་ལྔ་ཡང་དེར་འགྱུར་ཏེ། གོང་དུ་ཡང་བརྗོད་ལ་འདིར་ཡང་རྒྱས་པར་རྟོགས་པར་བྱའོ། །
སྤྱི་དོན་དང་པོ་བསྒྲུབ་བྱའི་འབྲས་བུ་བསྟན་ཟིན་ཏོ། ། སྤྱི་དོན་གཉིས་པ་སྒྲུབ་བྱེད་ཀྱི་ཐབས་ལ་གཉིས་ཏེ། རྒྱུ་དངོས་དང་དེའི་རྐྱེན་ཉེ་རྒྱུའོ། ། དང་པོ་ནི་སྦས་པའི་རྩ་ལྔའི་རླུང་དང་བྱང་ཆུབ་ཀྱི་སེམས་ལ་སོགས་པའི་དཀྱིལ་འཁོར་བཞིའོ། ། དེ་ལ་རྒྱུར་འཇོག་པའི་འཐད་པ་ཅི་ཡིན་ཞེ་ན། དེ་དག་དབུ་མར་ཐིམ་པས་རྒྱུར་བྱས་ནས་འབྲས་བུ་མངོན་དུ་འགྱུར་བས། དེ་ལ་རྒྱུ་ཞེས་བྱའོ། ། གཉིས་པ་རྐྱེན་གཉིས་ཏེ་ཉེ་རྒྱུ་མ་གཏོགས་པའི་ཐབས་གཞན་མེད་པར་བསྟན་པ་དང༌། ཉེ་རྒྱུ་དངོས་སོ། ། དང་པོ་ནི་ཧེ་བཛྲ་ལས།
གང་གིས་དངོས་གྲུབ་མཐར་འགྲོ་བ། ། ཀྱེ་ཡི་རྡོ་རྗེ་དངོས་གྲུབ་རྒྱུས། ། ཞེས་གསུངས་པ་དང༌། ཡང་སློབ་དཔོན་ཀ་མ་ལ་ཀུ་སི་ལས། ཁྱོད་ཀྱང་ཐབས་དང་བྲལ་བས་མིན། ། ཁྱོད་དང་བྲལ་བས་ཐབས་ཀྱང་མིན། ། དེ་ཉིད་ཕན་ཚུན་བྲལ་བ་ཡིས། ། འགྲུབ་པ་ནམ་ཡང་ཡོད་མ་ཡིན། ། ཞེས་པ་དང༌། ཡང་འཕགས་པ་ཀླུ་སྒྲུབ་ཀྱིས་ཀྱང༌།
ཇི་ལྟར་ཤིང་ལ་མེ་གནས་ཀྱང༌། ། མ་གཙུབས་བར་ལ་མི་འབྱུང་བ། ། དེ་བཞིན་བྱང་ཆུབ་ཟླ་བྲལ་བ། ། རྣམ་པ་ཀུན་དུ་མི་ཐོབ་བོ། ། ཞེས་གསུངས་པས་ན། ཉེ་རྒྱུ་མ་བསྒྲུབས་པར་འཚང་རྒྱ་བར་མི་ནུས་སོ། ། དོན་གཉིས་པ་ཉེ་རྒྱུ་དངོས་ལ་གཉིས་ཏེ། ཕྱིའི་མངོན་པར་བྱང་ཆུབ་པ་ཞེས་བྱ་བ་སྟེ་བསྐྱེད་རིམ་ལྟར་བགྲོད་པ་དང༌། ནང་གི་མངོན་པར་བྱང་ཆུབ་པ་ཞེས་བྱ་བ་རྫོགས་རིམ་ལྟར་བགྲོད་པའོ། ། དེའི་དང་པོ་ནི་དེ་ཉིད་འདུས་པའི་རྒྱུད་ལ་འཇུག་པར་བྱ་སྟེ།
དེ་ཉིད་འདུས་པ་ལས། བྱང་ཆུབ་སེམས་དཔའི་གང་ཟག་མངོན་པར་རྫོགས་པར་འཚང་རྒྱ་བའི་ཚེ། དེ་ལ་ཕྱོགས་བཅུའི་དེ་བཞིན་གཤེགས་པ་རྣམས་ཀྱིས་མངོན་པར་བྱང་ཆུབ་པའི་རིམ་པ་ལྟར་དབང་བསྐུར་མཛད་དོ། ། དབང་ཡོངས་སུ་རྫོགས་པའི་སྐད་ཅིག་དེ་ལ་མངོན་པར་རྫོགས་པར་འཚང་རྒྱའོ། ། ཞེས་གསུངས་སོ། ། དོན་འདི་ལ་དགོངས་ནས། བཅོམ་ལྡན་འདས་ཀྱིས་མདོ་ལས་ཀྱང༌། གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འོག་མིན་གྱི་གནས་སུ་མངོན་པར་རྫོགས་པར་འཚང་རྒྱ་བ་དེའི་ཚེ་ཕྱོགས་བཅུའི་དེ་བཞིན་གཤེགས་པ་རྣམས་ཀྱིས་དབང་བསྐུར་བར་ཀུན་དུ་མཐོང་ངོ༌། ། ཞེས་གསུངས་པའང་འདི་ལ་དགོངས་ནས་གསུངས་སོ། ། དེ་ནི་ཕྱིའི་མངོན་བྱང་ཞེས་བྱ་སྟེ་སྤྱིའི་རྣམ་གཞག་གསལ་བ་དང༌།
འདིར་ཡི་གེ་མངས་པས་འཇིགས་པས་མ་བྲིས་སོ། ། སྤྱི་དོན་གཉིས་པ་ནང་གི་མངོན་བྱང་ལྟར་བགྲོད་པ་ནི། ཕྱིའི་མངོན་བྱང་ཉིད་ཀྱི་དུས་སུ་ནང་གི་ཉིད་དུས་མཉམ་པར་བགྲོད་པ་ཡིན་ཏེ། དེའི་ཆོ་ག་ནི། ཧེ་བཛྲ་ལས། བདག་མེད་རྣལ་འབྱོར་ལྡན་པ་ཡིས། ། ཕྱག་རྒྱ་ཉིད་ཅེས་ཇི་ལྟར་བརྗོད། ། ཅེས་བྱ་བ་ལ་སོགས་པ་དང༌། རྡོ་རྗེ་གུར་ལས། ཉི་མ་གཅིག་གིས་འགྲུབ་པར་འགྱུར། །
ཉི་མ་གཉིས་ཀྱིས་ཆོ་ག་དང༌། ། ཞེས་བྱ་བ་ལ་སོགས་པ་གསུངས་པས་ཉེ་རྒྱུ་ཞག་བདུན་གྱིས་འགྲུབ་པར་གསུངས་སོ། ། དེའི་དགོངས་པ་ནི་ཉེ་རྒྱུ་སྤྱོད་པའི་གང་ཟག་གིས་ཉི་མ་གཅིག་ན་འགྲུབ་པའང་སྲིད་ལ། དེ་བཞིན་དུ་གཉིས་ནས་དྲུག་གི་བར་ལ་འགྲུབ་པའང་སྲིད་ལ། པོ་ཟོས་ཀྱང་ཞག་བདུན་པའི་ཐོ་རངས་ཀྱི་ཆ་ལ། ཅིས་ཀྱང་འགྲུབ་པར་འགྱུར་རོ། ། ཞེས་དགོངས་སོ། ། འོ་ན་ཉེ་བའི་རྒྱུ་དེ་ལ་ཅི་བགྲོད་དཀའ་སླ་ཡོད་པའི་རྒྱུ་མཚན་ཅི་ཡིན་སྙམ་ན། ཁོ་བོའི་རྣམ་རྟོག་གིས་འདི་ལྟར་རྟོགས་ཏེ། ཉེ་རྒྱུ་སྤྱོད་པའི་གང་ཟག་ནི་ས་བརྒྱད་པ་ཡན་ཆད་ཀྱིས་བསྒྲུབ་ཏུ་རུང་ལ།
དེས་ནི་ས་བརྒྱད་པས་བསྒྲུབས་ན་ཞག་བདུན་འགོར་ལ། ས་དགུ་པ་ནས་རིམ་པ་བཞིན་འགྲུབ་ཉེ་ཞིང་ས་བཅུ་གཉིས་པས་བསྒྲུབས་ན་ཉི་མ་གཅིག་ཉིད་ཀྱིས་འགྲུབ་བོ་ཞེས་བསམས་སོ། ། དྲི་མ་མེད་པའི་ཐུགས་དང་ལྡན་པའི་བླ་མ་དག་གི་ཞལ་ནས་ཀྱང་ཉེ་རྒྱུ་ཞག་བདུན་པ་འདི་ལ་དགོངས་ནས། མདོ་ལས་ཀྱང་བྱང་ཆུབ་སེམས་དཔའ་མི་སྐྱེ་བའི་ཆོས་ལ་བཟོད་པ་ཐོབ་པར་འདོད་ན། ཞག་བདུན་ན་ཡང་མངོན་པར་རྫོགས་པར་འཚང་རྒྱའོ། ། ཞེས་གསུངས་པ་ཡང་འདི་དང་རྗེས་སུ་མཐུན་ཏེ། དེ་ལྟ་མ་ཡིན་ན་ཞག་བདུན་གྱི་ངེས་པ་མི་འཐད་པའི་ཕྱིར་རོ། ། ཞེས་གསུངས་པ་ནི་ཤིན་ཏུ་འཐད་དེ། ཁོ་བོས་གོང་དུ་བསམས་པ་ཡང་འདི་དང་རྗེས་སུ་མཐུན་ནོ། ། འདི་རྒྱས་པར་རྒྱུད་ཀྱི་མངོན་རྟོགས་ན་གསལ་ལོ། །
ནང་གི་མངོན་བྱང་སྟེ་སྤྱི་དོན་གཉིས་པ་སྒྲུབ་བྱེད་ཀྱི་ཐབས་ཉེ་བའི་རྒྱུ་བསྟན་ཟིན་ཏོ། ། སྤྱི་དོན་གསུམ་པ་རྒྱུ་དེས་འབྲས་བུ་ཇི་ལྟར་ཐོབ་པའི་ཚུལ་ལ་གཉིས་ཏེ། གཞན་ལུགས་དགག་པ་དང༌། རང་ལུགས་གཞག་པའོ། ། དང་པོ་ནི་ཁ་ཅིག་སྤང་བྱ་སྤངས་ནས་གཉེན་པོ་ཐོབ་པ་དང༌། ཁ་ཅིག་གཉེན་པོ་ཐོབ་ནས་སྤང་བྱ་སྤོང་བར་འདོད་དོ། ། དེ་གཉིས་ཀ་མི་འཐད་དེ། གང་གཉེན་པོ་ཐོབ་པ་ན་སྤང་བྱ་མེད་ལ། སྤང་བྱ་སྤངས་པ་ན་ཡང་གཉེན་པོ་མི་ཐོབ་ལ། སྤང་བྱ་དང་གཉེན་པོ་གཉིས་གནས་གཅིག་ན་ཡང་མི་གནས་ཏེ།
གནོད་བྱ་གནོད་བྱེད་ཡིན་པའི་ཕྱིར་རོ། ། ཁྱེད་འདི་ལྟ་བུའི་ཚུལ་གྱིས་འཇལ་བ་ནི་རང་ཉིད་ཀྱིས་མགོ་སྐོར་བར་ཟད་ཀྱིས་ཡང་དག་པའི་དོན་རྟོགས་པ་མ་ཡིན་པས་གཏི་མུག་གི་རྣམ་འགྱུར་སྟོན་པར་ཟད་དོ། ། གཉིས་པ་རང་གི་ལུགས་ནི། གོང་དུ་བརྗོད་པའི་ཚུལ་གྱིས་ཉེ་བའི་རྒྱུས་རྐྱེན་བྱས་ནས་སྦས་པའི་རྩ་ལྔ་བདུད་འདྲལ་མའི་ཆ་དང་བཅས་པའི་དཀྱིལ་འཁོར་བཞི་དབུ་མར་ཐིམ་པའི་སྐད་ཅིག་ལ། སྤངས་ཐོབ་དུས་གཅིག་དུ་རྟོགས་པ་ཡིན་ཏེ། དཔེར་ན་སྲང་མདའི་མཐོ་དམའ་བཞིན་ནོ། ། དེ་ཉིད་ཀྱི་ཚེ་དབུའི་གཙུག་ཏོར་སེམས་ཅན་གྱིས་བལྟར་མི་མཐོང་བ་སྐྱེའོ། ། དེས་ན་སྒྱུ་འཕྲུལ་དྲྭ་བ་ལས། སྐད་ཅིག་གཅིག་གིས་རྫོགས་སངས་རྒྱས། ། ཞེས་གསུངས་པ་ཡིན་ནོ། །
སྤྱི་དོན་དང་པོ་སངས་རྒྱས་ཀྱིས་བཤད་ཟིན་ཏོ། ། སྤྱི་དོན་གཉིས་པ་རྩོད་པ་སྤང་བ་ལ་གཉིས། རྩོད་པ་དགོད་པ་དང༌། དེ་དགག་པའོ། ། དང་པོ་ནི་ཁ་ཅིག་ན་རེ། ཁྱེད་རྡོ་རྗེ་ཐེག་པ་པ་དག་བཅུ་གསུམ་པ་སངས་རྒྱས་ཀྱི་སར་འདོད་པ་ནི་མ་ཡིན་ཏེ། ཕ་རོལ་ཏུ་ཕྱིན་པ་ལས་བཅུ་གཅིག་པ་སངས་རྒྱས་ཀྱི་སར་བཤད་པ་དང་འགལ་བའི་ཕྱིར་རོ་ཞེ་ན། དེ་དགག་པ་ལ་གཉིས་ཏེ། ལུང་དང་རིགས་པའོ། ། དང་པོ་ནི་ཡང་དག་པར་སྦྱོར་བ་ལས།
གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པ་ནི་རྡོ་རྗེ་འཛིན་པ་ཡང་དག་པའོ། ། ཞེས་བཤད་ལ་དོན་ནི་བསམ་གྱིས་མི་ཁྱབ་པའི་གནས་ནི། ཤེས་བྱའི་སྒྲིབ་པ་ཕྲ་བའི་ཕྲ་བ་སྟེ། དེ་མངོན་དུ་མ་བྱས་པ་ནི་ཕ་རོལ་ཏུ་ཕྱིན་པ་ནའང་བཤད་པའི་བདེ་བར་གཤེགས་པ་སྟེ། སངས་རྒྱས་བཏགས་པ་བ་ཡིན་ལ། ཤེས་བྱ་ཕྲ་བའི་ཕྲ་བའི་མཚན་གཞིའི་དོན་མ་ལུས་པའི་ཡེ་ཤེས་ཀྱིས་མཚོན་པ་ནི་རྡོ་རྗེ་འཛིན་པའི་ས་བཅུ་གསུམ་པ་ཐོབ་པ་སྟེ། རྡོ་རྗེ་ཐེག་པ་ལས་བཤད་པའི་སངས་རྒྱས་མཚན་ཉིད་པའོ། ། ཞེས་དགོངས་སོ། ། གཉིས་པ་རིགས་པས་ཀྱང་གནོད་དེ་རྒྱུའམ་ལམ་རིམ་པ་གཉིས་ལ་སོགས་པའི་ཁྱད་པར་ཞུགས་པས་འབྲས་བུ་ལ་ཁྱད་པར་འཇུག་པ་ཆོས་ཉིད་དེ་ཆུ་དང་འོ་མས་བཅུས་པའི་སྐྱུ་རུ་ར་བཞིན་ནོ། །
འོ་ན་ཕ་རོལ་ཏུ་ཕྱིན་པ་ལ་ས་བཅུ་གཅིག་པ་སངས་རྒྱས་ས་བཤད་པ་དང་འགལ་ལོ་ཞེ་ན། འོ་ན་ཁྱེད་མདོ་ལས་ས་བཅུ་པ་སངས་རྒྱས་སུ་བཤད་པ་གང་གིས་སྤོང༌། དེ་ཉེ་བ་ཉིད་ལ་དགོངས་སོ་ཞེ་ན། བཅུ་གཅིག་པ་ལ་ཡང་ཉེ་བ་ཉིད་ལ་དགོངས་པས་མཚུངས་སོ། ། སྤྱིའི་དོན་ཏོ། ། ད་ནི་གཉིས་པ་ཡན་ལག་གི་དོན་བཤད་པར་བྱ་སྟེ། སྦས་པའི་རྩ་ལྔ། ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ། སྦས་པའི་རྩ་ལྔ་ནི། གནས་སྙིང་ག་ནས་གནས་ཏེ།
ཡང་དག་པར་སྦྱོར་བ་ལས། ལུས་ཅན་སྙིང་གི་ནང་དུ་ནི། ། རྩ་རྣམས་ལྔ་ནི་རྣམ་པར་གནས། ། ཞེས་བཤད་པའི་ཕྱིར་རོ། ། བདུད་འདྲལ་མ་ནི་དེ་དག་གི་རྒྱབ་ཀྱི་ཆ་ལ་བརྟེན་ཏོ། ། རྩ་དེ་དག་ཏུ་རྩ་གཞན་བསམ་གྱིས་མི་ཁྱབ་པ་རྣམས་ཀྱི་ནུས་པ་འདུས། ཡི་གེ་བསམ་གྱིས་མི་ཁྱབ་པ་ཡང་བྷྲཱུྃ་ཨཱྃ་ཛྲཱིྃ་ཁྃ་ཧཱུྃ་ལྔར་འདུས། ཁམས་བསམ་གྱིས་མི་ཁྱབ་པ་ཡང་བདུད་རྩི་ལྔར་འདུས། བདུད་རྩི་ལྔ་ཡང་ཤིན་ཏུ་དྭངས་པར་བྱས། རླུང་རྣམས་ཀྱང་ཤིན་ཏུ་སྦྱངས་པའི་དཀྱིལ་འཁོར་བཞི་དབུ་མར་ཐིམ་པས་དབུའི་གཙུག་ཏོར་བལྟར་མི་མཐོང་བ་སྐྱེའོ། །
བྱང་ཆུབ་ཀྱི་ཕྱོགས་ཀྱི་ས་མཚམས་འཇོག་ན་ཡང་དག་པའི་ཏིང་ངེ་འཛིན་ལ་སོགས་པ་ལྔ་དང་དྲུག་པའི་ཆ་ཡང་དག་པའི་ངག་གོ ། རྡོ་རྗེ་འཛིན་པ་ནི་སངས་རྒྱས་ཀྱི་ས་བཅུ་གསུམ་པ་སྟེ། དེ་ལ་སྒོ་གསུམ་དང་བས་ཕྱག་འཚལ་བའི་དོན་ཏོ། ། བཅུ་གསུམ་པ་སངས་རྒྱས་ཀྱི་སའི་རྣམ་པར་བཤད་པ་རྫོགས་སོ།། །། ད་ནི་ས་བཅུ་གཉིས་པ་བཤད་པར་བཞེད་ནས། དབུས་གནས་ཞེས་བྱ་བ་ལ་སོགས་པ་ཤླཽ་ཀ་གསུམ་སྟེ། འདི་ལ་ཡང་སྤྱིའི་དོན་དང་ཡན་ལག་གི་དོན་གཉིས་ལས་སྤྱིའི་དོན་ནི་སྔར་ས་རྣམས་ཀྱི་རྒྱུ་དང་རྟོགས་པའི་ཁྱད་པར་ལ་སོགས་པའི་སྐབས་སུ་བཤད་པ་ཉིད་དོ། ། གཉིས་པ་ཡན་ལག་གི་དོན་ནི། དབུས་ན་གནས་པའི་ཀུན་འདར་མ་ནི་སྨིན་མཚམས་ན་ཁུ་བ་འཛིན་པའོ། ། གཡས་ན་རོ་མ་ཁྲག་དང་དྲི་ཆེན་འབབ་པའོ། །
གཡོན་ན་རྐྱང་མ་ཁུ་བ་དང་དྲི་ཆུ་འབབ་པའོ། ། དེ་ལྟར་ཅིས་ཤེས་ཤེ་ན། ཧེ་བཛྲ་ལས། རྐྱང་མ་མི་བསྐྱོད་འབབ་པ་སྟེ། ། རོ་མ་དེ་བཞིན་ཁྲག་འབབ་ཅིང༌། ། ཤེས་རབ་ཟླ་བ་འབབ་བཤད་པ། ། དེ་ནི་ཀུན་འདར་མ་རབ་གྲགས། ། ཞེས་པ་དང༌། སཾ་པུ་ཊ་ལས། རྩ་གཉིས་སྐྱེ་གནས་དབུས་སུ་ནི། །
གཡོན་དང་གཡས་པའི་ངོས་དག་ལས། ། གཡོན་ན་ཁུ་བ་རྣམ་ཤེས་བྱ། ། གཡས་པ་ལ་ནི་ཁྲག་ཉིད་དོ། ། ཞེས་པས་ཤེས་སོ། ། འོ་ན་ཧེ་བཛྲ་ལས། ཀུན་འདར་མས་ཁུ་བ་སྐྱེ་བར་བཤད་པ་དང༌། སཾ་པུ་ཊ་ལས། རྐྱང་མས་བསྐྱེད་པར་བཤད་པ་འགལ་ལོ་ཞེ་ན། མི་འགལ་ཏེ་ཀུན་འདར་མས་སྨིན་མཚམས་ནས་ཁུ་བ་ཕ་ལས་ཐོབ་པ་འཛིན་ལ། གསང་གནས་ན་མ་ལས་ཐོབ་པའི་ཁྲག་འཛིན་ཏེ།
དེ་གཉིས་ནི་མི་གཡོ་བ་ཡིན་ནོ། ། དེ་ལྟ་བུའི་ཀུན་འདར་མ་དང་བཅས་པའི་རྩ་གསུམ་པོ་ལྟེ་བ་མན་ཆད་ལས་བྱེད་པའི་རྩ་བཞིར་གྱེས་ལ། དེའི་གཡས་ཀྱི་གཅིག་གིས་ཁྲག་འབབ་ལ་གཅིག་གིས་དྲི་ཆེན་འབབ་བོ། ། གཡོན་གྱི་གཅིག་གིས་ཁུ་བ་འབབ་ལ། གཅིག་གིས་དྲི་ཆུ་འབབ་བོ། ། དབུས་ཀུན་འདར་མས་ཁུ་ཁྲག་འཛིན་པ་ཙམ་ལས་འབབ་པ་མེད་དོ། ། དེས་ན་བརྟག་པ་གཉིས་པ་ནི་སྨིན་མཚམས་ཀྱི་བྱང་ཆུབ་ཀྱི་སེམས་ལ་དགོངས་ལ། སཾ་པུ་ཊའི་རྐྱང་མའི་ཁུ་བ་འབབ་པ་ལ་དགོངས་པས་འགལ་བ་མེད་དོ། ། ཀུན་འདར་གྱི་རྒྱབ་ཀྱི་ཆ་ན་བདུད་འདྲལ་མ་མི་རྟོག་པ་བསྐྱེད་པའོ། ། འོ་ན་བདུད་འདྲལ་མས་སངས་རྒྱས་ཀྱི་ས་ཡང་བསྐྱེད་པར་གོང་དུ་བཤད་དོ་ཞེ་ན།
དེ་ནི་བདུད་འདྲལ་མའི་ཆ་གཅིག་གིས་བསྐྱེད་ཀྱི་ཡོངས་སུ་རྫོགས་པས་མ་ཡིན་ནོ། ། དེ་ལྟར་བཤད་པའི་གནས་བཞི་པོ་རྩ་དབུ་མར་ཐིམ་པས་ས་བཅུ་གཉིས་པའི་རྟོགས་པ་སྐྱེའོ། ། སྦྱང་གཞི་སྦྱོང་བྱེད་ངོ་སྤྲོད་པའི་དབང་དུ་བྱས་ནས་བསྐྱེད་རིམ་གྱི་ལྷ་ལ་སྦྱར་ན་དཀྱིལ་འཁོར་གྱི་འཁོར་ལོའི་དབུས་ན་བཞུགས་པའི་རྡོ་རྗེ་བདག་མེད་མའོ། ། གལ་ཏེ་རྡོ་རྗེ་མ་དང་གསང་བའི་དཀར་མོ་ལ་སོགས་པའི་ལྷ་མོ་རྣམས། ངོ་བོ་སངས་རྒྱས་ཡིན་ཡང༌། རྣམ་པ་རིམ་པ་བཞིན་ས་དང་པོ་དང་ས་གཉིས་པ་ལ་སོགས་པའི་ཚུལ་བཟུང་ནས་ཡུལ་ཉི་ཤུ་རྩ་བཞི་ན་གནས་པ་ཡིན་ལ། བདག་མེད་མ་འདིས་ཐོབ་པའི་ཚུལ་བཟུང་བ་ཞིག་གམ། འོན་ཏེ་སངས་རྒྱས་ཀྱི་ཚུལ་བཟུང་བ་ཞིག་ཡིན་ཞེ་ན། དེའི་མཚན་ཉིད་བཤད་པ། སྤང་བྱ་ཀུན་སྤངས་ཐོབ་བྱ་ཀུན་རྫོགས་པའི། །
ཞེས་སྨོས་ཏེ། བདག་མེད་མ་དེ་ནི་ཉོན་མོངས་པ་དང༌། ཤེས་བྱའི་སྒྲིབ་པ་མཐའ་དག་སྤངས་ཤིང་ཇི་ལྟ་བ་དང་ཇི་སྙེད་པ་ཐུགས་སུ་ཆུད་ཅིང་སངས་རྒྱས་ཉིད་ཀྱི་ཚུལ་བཟུང་ངོ༌། ། ཞེས་དགོངས་སོ། ། ཚུལ་འདི་ལས་གཞན་དུ་འཆད་པ་ནི་ནོར་བ་ཁོ་ན་ལས་མི་འདའོ། ། ལྷག་མ་གོ་སླའོ། ། ས་བཅུ་གཉིས་པའི་རྣམ་པར་བཤད་པའོ། ། དེ་ལྟར་སྐྱེ་བའི་གོ་རིམ་ས་དང་པོ་ནས་འབྱུང་མོད་ཀྱང་ལྷའི་གོ་རིམ་མི་འཁྲུག་པར་བྱ་བའི་ཕྱིར། བསྟོད་པའི་གོ་རིམ་ཐོག་མར་གཙོ་བོ་ལ་བསྟོད་པ་སྔོན་དུ་བརྗོད་ནས། དེའི་རྗེས་ལ་འཁོར་རྣམས་ལ་བསྟོད་ན་མཛེས་པའི་ཕྱིར།
རྡོ་རྗེ་མ་ནས་བརྩམས་ཏེ། ས་དང་པོ་ནས་རིམ་པ་བཞིན་བསྟོད་པར་བཞེད་ནས། པུལླཱིར་མི་ཕྱེད་ཅེས་བྱ་བ་ལ་སོགས་པ་སྨོས་སོ། ། འདི་ཡང་སྤྱིའི་དོན་དང་ཡན་ལག་གི་དོན་གཉིས་སྨོས་སོ། ། དང་པོ་ལ་གཉིས་ཏེ། ས་རྣམས་ཀྱི་སྤྱི་དོན་དང༌། བྱེ་བྲག་ཏུ་ས་དང་པོའི་དོན་ཏོ། ། དང་པོ་ནི་ས་རྣམས་ཀྱི་རྒྱུ་དང༌། རྟོགས་པའི་ཁྱད་པར་ལ་སོགས་པའི་སྐབས་སུ་བཤད་ཟིན་ཏོ། ། གཉིས་པ་བྱེ་བྲག་ཏུ་ས་དང་པོའི་མངོན་པར་རྟོགས་པ་ལ་གསུམ་སྟེ།
གང་རྟོགས་པར་བྱ་བ་མཐོང་བའི་ལམ་དང༌། གང་གིས་རྟོགས་པར་བྱེད་པའི་ཐབས་དང༌། ཐབས་དེས་ཇི་ལྟར་རྟོགས་པའི་ཚུལ་ལོ། ། དང་པོ་ནི་སྔར་མ་རྟོགས་པའི་ཆོས་ཉིད་མངོན་སུམ་དུ་མཐོང་ནས་ཡོན་ཏན་བརྒྱ་ཕྲག་བཅུ་གསུམ་གྱིས་བརྒྱན་པ་གང་ཡིན་པའོ། ། གཉིས་པ་གང་གིས་རྟོགས་པར་བྱེད་པའི་ཐབས་ནི་ལམ་རིམ་པ་གཉིས་སོ། ། གསུམ་པ་ཐབས་དེས་ཇི་ལྟར་རྟོགས་ཚུལ་ལ་གསུམ། སྔོན་དུ་འགྲོ་བ་ཚོགས་ཀྱི་ལམ་དང༌། སྦྱོར་བའི་ལམ་རྟོགས་པའི་ཚུལ་དང༌། རྗེས་ལ་སྐྱེ་བ་མཐོང་བའི་ལམ་རྟོགས་ཚུལ་ལོ། ། དང་པོ་ནི་རིམ་པ་གཉིས་བསྒོམ་པ་ལ་བརྟེན་ནས་དྲོད་ཆུང་ངུ་སྐྱེ་ལ།
དེས་ཀུན་འདར་གསང་སྟེ་སྤྱོད་དོ། ། དེ་ནས་དྲོད་འབྲིང་པོ་སྐྱེ་ལ་དེས་ཀུན་འདར་འཇིག་རྟེན་པའི་མངོན་དུ་སྤྱོད་དོ། ། དེ་གཉིས་ནི་ཕ་རོལ་ཏུ་ཕྱིན་པ་དང་བསྟུན་ན་ཚོགས་སྦྱོར་གཉིས་སོ། ། དེ་ནས་དྲོད་ཆེན་པོ་མཐོང་བའི་ལམ་གྱི་ཡེ་ཤེས་སྐྱེས་ནས་ཀུན་ཏུ་བཟང་པོའི་སྤྱོད་པ་སྤྱད་དེ། འདི་དག་ལ་དྲོད་དང་སྤྱོད་པའི་མངོན་པར་རྟོགས་པ་རྒྱས་པར་རྒྱུད་ཀྱི་མངོན་པར་རྟོགས་པ་ན་གསལ་བས་མ་བཀོད་དོ། ། གཉིས་པ་ཡན་ལག་གི་དོན་ནི། པུལླཱིར་མི་ཕྱེད་ཅེས་བྱ་བ་ལ་སོགས་པ་ཤླཽ་ཀ་གསུམ་སྟེ། འདི་ལ་ཡང་ཡུལ་དང༌། རྩ་དང་བྱང་ཆུབ་ཀྱི་སེམས་དང༌། སྦྱང་གཞི་དང༌།
རྩ་ཡི་གེ་དང༌། ས་བོན་དང༌། ལྷ་མོ་དང༌། དཀྱིལ་འཁོར་གྱི་ཕྱོགས་གང་དུ་དགོད་པའི་ཚུལ་དང༌། བྱང་ཆུབ་ཀྱི་ཕྱོགས་དང༌། སའི་མིང་དོན་རྣམས་སོ། ། དང་པོ་ཡུལ་ལ་ཡང་རླུང་གི་དཀྱིལ་འཁོར་ནས་ཚངས་པའི་འཇིག་རྟེན་གྱི་བར་ན་གནས་པ་དང༌། བྱེ་བྲག་ཏུ་གླིང་བཞི་རི་རབ་དང་བཅས་པ་འདི་ན་གནས་པ་དང༌། སྒོས་སུ་འཛམ་བུའི་གླིང་འདི་ན་གནས་པ་དང༌། རང་གི་ལུས་ལ་ཇི་ལྟར་གྲུབ་པའི་ཚུལ་དང་བཞི་ལས་འདིར་རང་གི་ལུས་ལ་གནས་པ་གཙོ་བོ་ཡིན་ནོ། །
མིང་དོན་ནི་ཐུན་མོང་གི་མིང་དང་ཐུན་མོང་མ་ཡིན་པའི་མིང་གཉིས་སོ། ། ལྷག་མ་ས་གསུམ་པ་ཡན་ཆད་ཀྱི་གཞུང་གི་དོན་རྣམས་ནི་གོ་སླའོ། ། ས་བཅུ་གཅིག་པ་ལ་བསྟོད་པར་བཞེད་ནས། སུམ་སྐོར་འདོད་མ་རེག་བྱ་ས་སྤྱོད་སྦྱོང༌། ། ཞེས་བྱ་བ་ལ་སོགས་པ་ཤླཽ་ཀ་གཉིས་སྨོས་སོ། ། འདི་ལ་ཡང་སྤྱིའི་དོན་དང༌། ཡན་ལག་གི་དོན་གཉིས་ལས་སྤྱི་དོན་ནི་གོང་དུ་བཤད་པ་ཉིད་དོ། ། ཡན་ལག་གི་དོན་ཡང་ཤླཽ་ཀ་དང་པོ་གོ་སླ་ལ། གཉིས་པ་ནི། འདི་བཞི་སྙིང་གི་འདབ་བརྒྱད་ལྟེ་བ་ཡི། །
ཞེས་བྱ་བ་ལ་སོགས་པ་སྨོས་ཏེ། སུམ་སྐོར་མ་དང༌། འདོད་མ་དང༌། ཁྱིམ་མ་དང༌། གཏུམ་མོ་སྟེ་རྩ་འདི་བཞི་པོ་སྙིང་ག་ཆོས་ཀྱི་འཁོར་ལོའི་ནང་སྐོར་རྩ་འདབ་བཞི་ལས་ཕྱི་སྐོར་བརྒྱད་དུ་གྱེས་པའི་མཚམས་ན་རླུང་དང་བདུད་རྩི་ལྔ་འདྲེས་པ་འབབ་པའི་རྩ་བཞི་པོ་སྟེ། འདི་དག་ལ་དགོངས་ནས་བཅོམ་ལྡན་འདས་ཀྱིས་རྒྱུད་ལས་གསུངས་པའི་དགོངས་པ་སློབ་དཔོན་དྲིལ་བུ་ཞབས་ཀྱིས་བླངས་ནས་ནང་སྐོར་རྩ་འདབ་བཞི་ལ་སྙིང་པོའི་རྣལ་འབྱོར་མ་བཞི། ཕྱི་སྐོར་བརྒྱད་ལ་སྒོ་མཚམས་མ་བརྒྱད། སྒོ་མཚམས་མ་རྣམས་ཀྱི་ཁ་དོག་ཐ་དད་འབྱུང་བ་ཡང༌། རླུང་དང་བདུད་རྩི་ལྔ་ཐ་དད་པ་དང་འདྲེས་པ་འབབ་པ་ལ་དགོངས་ནས་ཡིན་ནོ་ཞེས་གསུང་ངོ༌། ། དེ་དག་གི་དཀྱིལ་འཁོར་བཞི་དབུ་མར་ཐིམ་པ་ལས་ས་བཅུ་པའི་ཡེ་ཤེས་ཀྱི་དཔེར་མི་རུང་བའི་ཡེ་ཤེས་ས་བཅུ་གཅིག་པ་སྐྱེ་བར་འགྱུར་རོ། །
ཞེས་བྱ་བའི་དོན་ཏོ། ། ས་བཅུ་གཅིག་པའི་རྣམ་པར་བཤད་པ་རྫོགས་ཏེ། ལྷ་སོ་སོ་ལ་བསྟོད་པ་རྫོགས་སོ།། །། ད་ནི་སྤྱིའི་མཚན་ཉིད་ལ་བསྡུས་ཏེ་བསྟོད་པར་བཞེད་ནས་ཀུན་ཀྱང༌། ཞེས་བྱ་བ་ལ་སོགས་པ་ཤླཽ་ཀ་གཉིས་སྨོས་སོ། ། དེ་ལ་བདག་མེད་མ་ལ་སོགས་པའི་ལྷ་མོ་ཀུན་ཀྱང་ཆོས་ཀྱི་དབྱིངས་སྐྱེ་བ་མེད་པ་མཚོན་པས་གནག་པ། ཞབས་ཕྱེད་ཀྲུང་གིས་མི་གནས་པའི་མྱ་ངན་ལས་འདས་པ་མཚོན་པ་སྟེ། དེའང་སྙིང་རྗེས་མྱ་ངན་འདས་པ་ལ་མི་གནས་པས་གཡོན་བརྐྱང་བ། ཤེས་རབ་ཀྱིས་འཁོར་བ་ལ་མི་གནས་པས་ན་གཡས་བསྐུམ་པ་སྟེ། དེས་ན་མི་གནས་པའི་མྱ་ངན་ལས་འདས་པ་ཞེས་བྱའོ། །
དེ་སྐད་དུ། ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་པ། ། འཁོར་བར་གནས་པ་གྲུབ་པ་ནི། ། འདི་ནི་སྟོང་ཉིད་འབྲས་བུ་ཡིན། ། ཞེས་གསུངས་པ་ལྟ་བུའོ། ། ཡང་ཕྱག་གི་དག་པའི་དབང་དུ་མཛད་ནས་གསུངས་པ། སྐྱོན་དྲུག་གྲི་གུག་དག་གིས་བཅད། ། ཅེས་པ་ནི་རྩ་བའི་ཉོན་མོངས་པ་དྲུག་སྟེ། འདོད་ཆགས།
ཁོང་ཁྲོ། ང་རྒྱལ། མ་རིག་པ། ཐེ་ཚོམ། ལྟ་བའོ། ། དེ་དག་རང་གིས་སྤངས་ཤིང་གཞན་གྱིའང་འཇོམས་པས། གཡས་པ་ན་གྲི་གུག་འཕྱར་བའོ། ། གང་ཟག་དང་ཆོས་ཀྱི་བདག་གཉིས་དང་བྲལ་བས་གཡོན་པ་ན་མགོ་ཐོད་དོ། ། ཡང་རྒྱན་གྱི་དག་པའི་དབང་དུ་མཛད་པ། གཟུང་འཛིན་སྤངས་དང༌།
ཞེས་བྱ་བ་གཟུང་བའི་ཡུལ་ཡང་དག་པར་མ་གྲུབ་པས། དེ་འཛིན་བྱེད་ཀྱི་ཤེས་པ་མ་གྲུབ་བོ་ཞེས་མཚོན་པས་གཅེར་བུའམ་སྟག་གི་པགས་པའི་སྣམ་གཡོགས་སོ། ། རྒྱལ་བ་རིགས་ལྔ་ནི་རུས་པའི་རྒྱན་ལྔ་སྟེ། སྤྱི་བོའི་འཁོར་ལོ་དང༌། རྣ་རྒྱན་དང༌། མགུལ་རྒྱན་དང༌། ལག་པ་དང་རྐང་པའི་གདུ་བུ་དང༌། སྐ་རགས་རྣམས་མི་བསྐྱོད་པ་ལ་སོགས་པ་མཚོན་པ་སྟེ། ཧེ་བཛྲ་ལས། སྤྱི་བོའི་འཁོར་ལོ་མི་བསྐྱོད་པ། །
ཞེས་བྱ་བ་ལ་སོགས་པ་གསུངས་པ་ལྟ་བུའོ། ། དེའི་དོན་ཡང་དེ་བཞིན་གཤེགས་པ་ལྔས་མཚོན་པས་སྐུ་ལྔ་དང་ཡེ་ཤེས་ལྔ་བདག་གི་རྒྱུད་ལ་ལྡན་པར་མཚོན་པའོ། ། བདག་ཏུ་འཛིན་པ་སྤངས་པས་རོ་མནན་པའོ། ། བདུད་བཞི་ནི་ཇི་སྐད་དུ། མགོ་བོའི་ཕྲེང་བས་འཆི་བདག་བདུད། ། གྲི་གུག་ལྷ་ནི་གཅོད་པ་སྟེ། ། མགོ་བོའི་ཐོད་པས་ཉོན་མོངས་བདུད། ། ཁ་ཊྭཱཾ་གས་ནི་ཕུང་པོའོ། ། ཞེས་བཤད་པ་ལྟ་བུའོ། ། དབུ་སྐྲ་སྟེང་དུ་འབར་བ་ནི་སངས་རྒྱས་ཀྱི་ཡོན་ཏན་གོང་ནས་གོང་དུ་རྒྱས་པའོ། །
ཚོགས་གཉིས་རྫོགས་པའི་དཔལ་དང་ལྡན་པ་སྟེ། དེ་ལྟ་བུའི་ཡེ་ཤེས་ཀྱི་མཁའ་འགྲོ་མ་བཅོ་ལྔ་ལ་ཕྱག་འཚལ་ཞིང་བསྐྱབ་པའི་དོན་ཏོ། ། འདི་རྣམས་ཀྱིས་ནི་ས་དང་ལམ་དང་འབྲས་བུ་དང་བྱང་ཆུབ་ཀྱི་ཕྱོགས་ལ་སོགས་པ་སྟོན་པའི་རྒྱུད་མཐའ་དག་གི་གསལ་བྱེད་དོ། ། སྤྱིའི་མཚན་ཉིད་ལ་བསྡུས་ཏེ་བསྟོད་པ་བསྟན་ཏེ་མདོར་བསྡུས་པའི་ཚུལ་གྱིས་ས་དང་ལྷའི་རིམ་པ་ལྟར་བསྟོད་པའི་རྣམ་པར་བཤད་པ་མ་ལུས་པ་ཡོངས་སུ་རྫོགས་སོ།། །། ད་ནི་སྤྱི་དོན་གཉིས་པ་འཕོ་བའི་རིམ་པ་ལྟར་བསྟོད་པའི་རྣམ་པར་བཤད་པ་སྤྲོ་བར་བྱའོ། ། དེ་ལ་གཉིས་ཏེ། རྩོམ་པའི་རྒྱུ་དང༌། བརྩམས་པའི་དོན་ཏོ། ། དང་པོ་ནི་དེ་ལྟར་ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ་ཤེས་པར་ཟད་དོ། ། གཉིས་པ་བརྩམས་པའི་དོན་ལ་གཉིས་ཏེ།
སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ནི་བརྟག་པ་གཉིས་པའི་ཕྱི་མའི་བཞི་པ་ལས། རྩ་ནི་གཉིས་གཉིས་རྣལ་འབྱོར་མ། ། རེ་རེ་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་ཞེས་བཤད། ། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷག་མ་སྤངས། ། ཅིའི་སླད་དུ་ཞེ་ན།
དོན་གྱི་བྱ་བ་མི་བྱེད་ཕྱིར། ། བཅོ་ལྔའི་ཆ་ཡི་བདག་ཉིད་ཀྱིས། ། ཟླ་བ་བྱང་ཆུབ་སེམས་སུ་འགྱུར། ། བདེ་བ་ཆེན་པོ་ཨཱ་ལིའི་གཟུགས། ། རྣལ་འབྱོར་མ་རྣམས་དེ་ཡི་ཆ། ། ཞེས་གསུངས་སོ། ། དེའང་དོན་ཅུང་ཟད་བརྗོད་ན་གསུམ་སྟེ། གང་དག་སྦྱང་བར་བྱ་བའི་དངོས་པོ་དང༌། གང་གིས་སྦྱོང་བར་བྱེད་པའི་ལྷ་དང༌། དེས་ཇི་ལྟར་སྦྱོང་བའི་ཚུལ་ལོ། །
དང་པོ་ནི་བདུན་ཏེ། ཚེས་དང༌། འཕོ་བ་དང༌། རྩ་དང༌། ཡི་གེ་དང༌། བྱང་ཆུབ་ཀྱི་སེམས་དང༌། དགའ་བ་དང༌། དེ་གང་ན་གནས་པའི་གནས་སོ། ། དང་པོ་ཚེས་ནི་ཡར་ངོ་དང་མར་ངོ་གཉིས་ལ་བཅོ་ལྔ་བཅོ་ལྔ་ཡིན་མོད་ཀྱང༌། ཡར་ངོའི་ཉ་ལ་ཉིན་མཚན་གཉིས་སུ་ཕྱེ་བས་བཅུ་དྲུག
མར་ངོའི་གནམ་སྟོང་ལ་ཉིན་མཚན་གཉིས་སུ་ཕྱེ་བས་བཅུ་དྲུག་ཏུ་འགྱུར་རོ། ། གཉིས་པ་འཕོ་བ་ནི། ལུག གླང༌། འཁྲིག་པ། ཀརྐ་ཊ། སེང་གེ བུ་མོ། སྲང༌། སྡིག་པ།
གཞུ། ཆུ་སྲིན། བུམ་པ། ཉ། དེ་ལྟར་བཅུ་གཉིས་ཀྱི་སྟེང་དུ། ཟླ་བ་གཟས་ཟིན། ཉི་མ་གཟས་ཟིན། ཐིག་ལེ་འགོག་པ་དང༌། ནམ་མཁའ་འགོག་པ་སྟེ་བཞི་བསྣན་པས་བཅུ་དྲུག་གོ ། གསུམ་པ་རྩ་ནི་རོ་རྐྱང་ཀུན་འདར་གསུམ་ནི་གཅིག་ལ།
ལྷག་མ་རྣམས་གཉིས་གཉིས་རེ་རེར་བསྡུས་པས་བཅོ་ལྔ། ཐ་མའི་བདུད་འདྲལ་མ་དང་བཅུ་དྲུག་གོ ། བཞི་པ་ཡི་གེ་ནི་ཨཱ་ལི་བཅུ་དྲུག་གོ ། ལྔ་པ་བྱང་ཆུབ་ཀྱི་སེམས་ནི་རྣམ་པར་ཤེས་པའི་རྟེན་ཁམས་དྭངས་མ་སྟེ་དེའང་གནས་དང་ཡུལ་ལ་སོགས་པའི་དབྱེ་བས་བཅུ་དྲུག་ཏུ་འགྱུར་རོ། ། དྲུག་པ་དགའ་བ་བཞི་པོ་རེ་རེ་ལའང་དགའ་བའི་དགའ་བ་ལ་སོགས་པ་བཞི་བཞིར་ཕྱེ་བས་བཅུ་དྲུག་གོ ། བདུན་པ་གང་ན་གནས་པའི་གནས་ནི་ལུས་ཀྱི་གཡས་པ་དང་གཡོན་པའི་ངོས་རེ་རེ་ལ་བཅུ་དྲུག་བཅུ་དྲུག་སྟེ། རྐང་པ་གཡས་པའི་མཐེ་བོ་དང༌། བྱིན་པ་གཡས་པ་དང༌། བརླ་གཡས་པ་དང༌། གསང་གནས་ཀྱི་གཡས་པའི་ཆ་དང༌།
ལྟེ་བའི་ཆ་གཡས་པ་དང༌། སྙིང་གའི་གཡས་ཆ་དང༌། ནུ་མ་གཡས་དང༌། ལྐོག་མ་གཡས་པ་དང༌། རྐང་པ་གཡས་པའི་མཐིལ་དང༌། མཆུ་གཡས་ཆ་དང༌། མཁུར་ཚོས་གཡས་དང༌། མིག་གཡས་དང༌། རྣ་བ་གཡས་དང༌། ཀླད་པ་གཡས་ཆ་དང༌།
གཡས་རོ་མ་དང༌། དབུས་ཀུན་འདར་མའོ། ། ཚུལ་དེ་བཞིན་དུ་གཡོན་རྣམས་ཀྱང་ངོ༌། ། སྤྱི་དོན་གཉིས་པ་གང་གིས་སྦྱོང་བར་བྱེད་པའི་ལྷ་ནི། ཡུམ་ལྷ་མོ་བཅོ་ལྔ་དང༌། ཡབ་ཧེ་རུ་ཀ་སྟེ་བཅུ་དྲུག་གོ ། དེའང་ཡུམ་རྣམས་ནི་ཤེས་རབ་སྟོང་པའི་ཆ་ཡིན་ལ། ཡབ་ནི་ཐབས་དངོས་པོའི་ཆ་ཡིན་ནོ། ། སྤྱི་དོན་གསུམ་པ་དེས་ཇི་ལྟར་སྦྱོང་བའི་ཚུལ་ལ་གཉིས། གཞན་ལུགས་དགག་པ་དང༌།
རང་ལུགས་གཞག་པའོ། ། དང་པོ་ནི་སློབ་དཔོན་ཤཱནྟི་པ་ལ་སོགས་པ་ཁ་ཅིག ཧེ་བཛྲ་ལས། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷག་མ་སྤང༌། ། ཞེས་བྱ་བའི་འགྲེལ་པའི་སྐབས་སུ། སྦྱང་གཞི་རྩ་རྣམས་ཁོ་ན་ཡིན་ལ། དེའང་ཐོག་མའི་བདག་མེད་མས་རྩ་གསུམ་བསྡུས་པ་ཇི་བཞིན་དུ་ཐ་མའི་མཁའ་སྤྱོད་མས་ཀྱང་རྩ་གསུམ་བསྡུས་པར་ཤེས་པར་བྱའོ། ། ཞེས་གསུང་ངོ༌། ། དེ་དགག་པ་ལ་གཉིས་ཏེ།
གཞུང་དང་འགལ་བ་དང༌། དོན་དང་འགལ་བའོ། ། དང་པོ་ལ་གཉིས། ཀུན་གྱི་ཚིག་འགལ་བ་དང༌། སྤང་བའི་ཚིག་འགལ་བའོ། ། དང་པོ་ནི། གང་གི་ཕྱིར་བཅུ་དྲུག་པའི་ཆ་ལྷ་མོ་མེད་པས་དེའི་ཕྱིར་འབད་པས་རྩ་དང་འཕོ་བ་དང་ཡི་གེ་ལ་སོགས་པ་ཀུན་གྱི་ལྷག་མ་སྤང་ཞེས་པའི་གཞུང་འདི་ཁྱེད་ལ་འགལ་ཏེ་རྩ་འབའ་ཞིག་ལ་སྦྱོར་ན་ཀུན་ཞེས་བྱ་བའི་ཚིག་འདི་སྦྱོར་དུ་མི་རུང་བའི་ཕྱིར་རོ། ། གཉིས་པ་ཡང་མཁའ་སྤྱོད་མས་རྩ་གསུམ་བསྡུས་ན་ལྷག་མ་སྤང་ཞེས་པའི་ཚིག་འདི་སྦྱར་དུ་མི་རུང་སྟེ། ལྷག་མའི་དོན་མི་གནས་པའི་ཕྱིར་རོ། ། གཉིས་པ་དོན་དང་འགལ་བ་ལ་གཉིས།
སྟོང་པས་སྟོང་པ་སྦྱོང་བ་འགལ་བ་དང༌། ཟུང་འཇུག་གི་ལམ་མི་རུང་བས་འགལ་བའོ། ། དང་པོ་ནི་རྩ་སུམ་ཅུ་རྩ་གཉིས་པོ་ལྷ་མོ་བཅོ་ལྔས་སྦྱོང་ན་ལྷ་མོ་སྟོང་པ་ཉིད་ཡིན་ལ། བདུད་འདྲལ་མ་ཡང་སྤྲོས་པ་དང་བྲལ་བའི་ཆ་སྟོང་པ་ཉིད་ཡིན་པས་སྟོང་པས་སྟོང་པ་སྦྱོང་བར་མི་ནུས་ཏེ། ནམ་མཁའི་མེ་ཏོག་གིས་རི་བོང་གི་རྭ་མཛེས་པར་མི་ནུས་པ་བཞིན་ནོ། ། དེས་ན་མདོ་ལས་སྟོང་པ་ཉིད་ཀྱིས་སྟོང་པ་ཉིད་ལ་གླགས་རྙེད་པར་མི་འགྱུར་རོ། ། ཞེས་གསུངས་པ་ཡིན་ནོ། ། གཉིས་པ་ཟུང་འཇུག་གི་ལམ་མི་རུང་སྟེ། བདེ་བ་ཆེན་པོའི་ངོ་བོ་ཡབ་ཀྱི་སྟོང་པའི་ངོ་བོ་བདུད་འདྲལ་མ་སྦྱངས་ན་ཟུང་འཇུག་ཏུ་འགྱུར་བ་ལས་ཁྱེད་སྟོང་པས་སྟོང་པ་སྦྱོང་བའི་ཕྱིར་རོ། ། གལ་ཏེ་ཟུང་འཇུག་ཏུ་མ་གྱུར་ན་ཅི་སྐྱོ་ན་ཞེ་ན།
གསང་སྔགས་དང་ཕ་རོལ་ཏུ་ཕྱིན་པ་མཐའ་དག་དང་འགལ་བར་འགྱུར་རོ། ། དོན་གཉིས་པ་རང་ལུགས་གཞག་པ་ལ་གཉིས། སྤྱིའི་དོན་ངེས་པར་བྱ་བ་དང༌། འཕོ་བའི་ཚུལ་བྱེ་བྲག་ཏུ་བཤད་པའོ། ། དང་པོ་ནི། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷག་མ་སྤང༌། ། ཞེས་པ་སྟེ། བཅུ་དྲུག་པའི་ཆ་མེད་པ་ནི་ལྷ་མོ་སྟེ་བཅོ་ལྔ་ལས་མེད་པའི་ཕྱིར་རོ། ། འོ་ན་སྦྱང་གཞི་རྩ་དང་འཕོ་བ་ལ་སོགས་པ་སྔར་བཤད་པའང་བཅུ་དྲུག་ཡོད་ལ་དེ་སྦྱོང་བྱེད་ལྷ་མོ་བཅོ་ལྔས་སྦྱངས་ན་ལྷག་མ་གཅིག་ལུས་པར་འགྱུར་རོ་ཞེ་ན།
དེའི་ལན་ནི། ལྷག་མ་སྤང་ཞེས་སྦྱར་རོ། ། གལ་ཏེ་ལྷག་མ་སྤང་བ་ཡིན་ན། རྩ་འབའ་ཞིག་སྤང་བ་ཡིན་ནམ་འོན་ཏེ་འཕོ་བ་དང་ཡི་གེ་དང་དགའ་བ་ལ་སོགས་པ་གཞན་གྱི་ཡང་སྤང་ངམ་ཞེ་ན། ཀུན་གྱི་ལྷག་མ་སྤང་ཞེས་སྨོས་ཏེ། གཞན་རྣམས་ཀྱི་ཡང་སྤོང་ངོ༌། ། སྤང་བྱའི་ལྷག་མ་གཅིག་ཉིད་གང་ཡིན་སྙམ་ན་རྩ་རྣམས་ལས་བདུད་འདྲལ་མ། འཕོ་བ་ནམ་མཁའ་འགོག་པ་ཡི་གེ་ཨཿཚེག་དྲག་ཅན། དགའ་བ་ལྷན་སྐྱེས་ཀྱི་ལྷན་སྐྱེས། ཚེས་བཅུ་དྲུག་པ།
བྱང་ཆུབ་ཀྱི་སེམས་བཅུ་དྲུག་པ། གནས་སྤྱི་གཙུག་གི་ཆ་སྟེ་དེ་རྣམས་སྤང་བར་བྱའོ། ། སྤོང་བའི་འཐད་པ་ནི། དོན་གྱི་བྱ་བ་མི་བྱེད་ཕྱིར། ། ཞེས་སྨོས་ཏེ། བཅུ་དྲུག་པའི་ཆ་དེ་དག་གིས་ལྷ་མོ་བསྐྱེད་པའམ་སྤྲོས་པ་བསྐྱེད་པ་ལ་སོགས་པའི་བྱ་བ་མི་བྱེད་པ་སྟེ། དཔེར་ན་ཚེས་བཅོ་ལྔ་ཡན་ཆད་ཀྱིས་ཟླ་བ་འཕེལ་བའི་བྱ་བ་བྱེད་ལ། བཅུ་དྲུག་པས་མི་བྱེད་པ་བཞིན་ནོ། ། འོ་ན་བཅོ་ལྔ་པ་རྣམས་ཀྱིས་དོན་གྱི་བྱ་བ་གང་བྱེད་ཅེ་ན། རྩ་རྣམས་ཀྱིས་ཐ་མལ་པའི་དུས་ན་རྣམ་རྟོག་སྐྱེད་དེ།
དེ་ཡང་གཡས་ན་གནས་པའི་རྩ་རྣམས་ཀྱིས་གཟུང་བའི་རྣམ་རྟོག་སྐྱེད་ཅིང༌། གཡོན་ན་གནས་པའི་རྩ་རྣམས་ཀྱིས་འཛིན་པའི་རྣམ་རྟོག་སྐྱེད་དོ། ། ཨ་ལ་སོགས་པའི་ཡི་གེ་རྣམས་ཀྱིས་ལྷ་མོ་རྣམས་སྐྱེད་དོ། ། དགའ་བ་བཅོ་ལྔ་པོས་རྟོགས་པ་སྐྱེད་དོ། ། དེ་བཞིན་དུ་འཕོ་བ་དང༌། བྱང་ཆུབ་ཀྱི་སེམས་བཅོ་ལྔ་པོས་ཀྱང༌། འཕོ་བ་དང་འགྲོ་བ་ལ་སོགས་པའི་བྱ་བ་བྱེད་དོ། ། དེའི་དཔེ། བཅོ་ལྔའི་ཆ་ཡི་བདག་ཉིད་ཀྱི། ། ཟླ་བ་བྱང་ཆུབ་སེམས་སུ་འགྱུར། །
ཞེས་བྱ་སྟེ། ཚེས་བཅོ་ལྔའི་བར་གྱི་ཟླ་བ་ལྟར། གོང་དུ་བསྟན་པའི་བཅོ་ལྔ་པོ་རྣམས་ཀྱིས་ཀྱང་འཕེལ་བའི་བྱ་བ་བྱེད་ལ། བཅུ་དྲུག་པས་མི་བྱེད་དོ་ཞེས་ཤེས་པར་བྱའོ། ། དེས་ན་བཅོ་ལྔ་པོ་རྣམས་ནི་ཐབས་སྤྲོས་པའི་ཆ་བདེ་བ་ཆེན་པོའི་ངོ་བོ་ཡབ་ཡིན་ལ། བཅུ་དྲུག་པའི་ཆ་རྣམས་ནི་ཤེས་རབ་སྤྲོས་པ་དང་བྲལ་བའི་ཆ་སྟོང་པ་ཉིད་ཀྱི་ངོ་བོ་ཡུམ་ཡིན་ནོ། ། དེ་ལྟར་ཡིན་པར་ཅིས་ཤེས་ཤེ་ན། བདེ་བ་ཆེན་པོ་ཨཱ་ལིའི་གཟུགས། ། རྣལ་འབྱོར་མ་རྣམས་དེ་ཡི་ཆ། ། ཞེས་གསུངས་ཏེ།
བདེ་བ་ཆེན་པོའི་ངོ་བོ་ཡབ་ནི་ཨཱ་ལིའི་གཟུགས་བཅོ་ལྔ་པོ་ཡིན་ལ། སྟོང་པའི་ངོ་བོ་ཡུམ་ནི་དེའི་ཆ་སྟེ་བཅུ་དྲུག་པ་རྣམས་ཡིན་ནོ། ། ཞེས་དགོངས་སོ། ། ཡེ་ཤེས་ཐིག་ལེ་ལས་ཀྱང༌། བཅོ་ལྔ་པ་ནི་འབྱུང་བའི་རྒྱུ། ། བཅུ་དྲུག་པ་ལ་རྟོག་མི་བྱེད། ། ཅེས་གསུངས་པས་མངོན་ནོ། ། དེས་ན་ཡབ་བདེ་བ་ཆེན་པོའི་ངོ་བོ་བཅོ་ལྔ་པོ་རྣམས་ནི་ཡུམ་སྟོང་པ་ཉིད་ཀྱི་ངོ་བོས་སྦྱངས་ལ། ཡུམ་སྟོང་པའི་ངོ་བོ་བཅུ་དྲུག་པ་རྣམས་ནི་ཡབ་བདེ་བ་ཆེན་པོའི་ངོ་བོས་སྦྱངས་པས། སྟོང་པ་དང་སྙིང་རྗེ་གཉིས་སུ་མེད་པ་ཟུང་དུ་འཇུག་པ་མཚོན་པ་ཡིན་ཏེ།
རྡོ་རྗེ་གུར་ལས། སྟོང་པ་སྙིང་རྗེ་ཐ་དད་མེད། ། གང་དུ་སེམས་ནི་རྣམ་བསྒོམས་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པའོ། ། ཞེས་གསུངས་པ་དང༌། གཞུང་འདི་ཉིད་ལས་ཀྱང༌། དེས་ན་རྡོ་རྗེ་ཐེག་པའི་ཟབ་དོན་ཀུན། ། ཐབས་དང་ཤེས་རབ་གཉིས་སུ་མེད་པ་ལ། ། ཁོ་བོའི་སེམས་ནི་མཆོག་ཏུ་དད་པ་ཡིས། །
རྡོ་རྗེ་ཐེག་ལ་གུས་པར་ཕྱག་འཚལ་ལོ། ། ཞེས་གསུངས་པ་ལྟ་བུའོ། ། དོན་གཉིས་པ་འཕོ་བའི་ཚུལ་བྱེ་བྲག་ཏུ་བཤད་པ་ལ་གསུམ་སྟེ། གང་ལ་འཕོ་བའི་ཡུལ་དང༌། ཇི་ལྟར་འཕོ་བའི་ཚུལ་དང༌། དེ་ལྟར་འཕོ་བའི་འཐད་པའོ། ། དང་པོ་ནི་སྐྱེས་པ་དང་བུད་མེད་ཀྱི་ལུས་ཏེ་དེའང་སྔར་སྨོས་པའི་ལུས་ཀྱི་གནས་རྐང་པ་གཡོན་པའི་མཐེ་བོ་ནས་གཡས་པའི་མཐེ་བོའི་བར་ལ་རིམ་པ་བཞིན་དུ་མི་ཕྱེད་མ་ནས་གཏུམ་མོའི་བར་རྩ་སུམ་ཅུ་སོ་གཅིག་པོའི་ནུས་པ་གནས་པ་དེ་རྣམས་སུ་འཕོ་བར་བྱེད་དོ། ། གཉིས་པ་ཇི་ལྟར་འཕོ་བའི་ཚུལ་ལ་དྲུག་སྟེ། དུས་ནམ་འཕོ་བ་དང༌། ངོ་བོ་གང་འཕོ་བ་དང༌།
རྣམ་པ་ཇི་ལྟར་འཕོ་བ་དང༌། དགའ་བའི་ངོ་བོ་གང་ཡིན་པ་དང༌། ལྷ་མོ་གང་གིས་དབང་བྱས་པ་དང༌། འཕོ་བའི་མིང་གང་ཡིན་པའོ། ། དང་པོ་ནི་སྔར་བཤད་པའི་ཡར་ངོའི་དང་མར་ངོའི་དབྱེ་བས་ཚེས་གཅིག་ལ་སོགས་པའི་ཚེ་འཕོ་བ་སྟེ། དེའང་ཡར་ངོའི་ཚེས་གཅིག་ལ་སྐྱེས་པའི་རྐྱང་པ་གཡས་པའི་མཐེ་བོའི་གཏུམ་མོ་ནས་མགོ་འཛིན་ལ། བུད་མེད་ལ་གཡོན་པའི་མཐེ་བོ་མི་ཕྱེད་མ་ནས་མགོ་འཛིན་ཏོ། ། མར་ངོ་ལ་བུད་མེད་ཀྱི་གཡས་པའི་མཐེ་བོ་གཏུམ་མོ་ནས་མགོ་འཛིན་ལ། སྐྱེས་པའི་གཡོན་པ་མི་ཕྱེད་མ་ནས་མགོ་འཛིན་ཏོ། ། གང་ལྟར་ཡང་ཚེས་གཅིག་ནས་བཅུ་བཞིའི་བར་རིམ་པ་བཞིན་དུ་འཕོས་ནས་བཅོ་ལྔ་ལ་ཉིན་མཚན་གཉིས་སུ་ཕྱེ་བའི་ཉིན་མོ་སྐྱེས་པའི་གཡས་རོ་མའི་སྟེང་ན་གནས་སོ། །
བུད་མེད་ཀྱི་གཡོན་རྐྱང་མའི་སྟེང་ན་གནས་པའོ། ། མཚན་མོ་སྐྱེས་པ་དང་བུད་མེད་གཉིས་ཀའི་སྤྱི་གཙུག་ཀུན་འདར་གྱི་གནས་ན་གནས་ཏེ། དེ་ནས་དེ་ཉིད་དུ་ཧཱུྃ་གི་རྣམ་པར་བྱས་ཏེ་ཐིམ་པར་འགྱུར་རོ། ། དེ་ནས་ཡང་མར་ངོའི་ཚེས་གཅིག་ནས་སྔར་བརྗོད་པ་ལྟར་སྐྱེས་པ་དང་བུད་མེད་ཀྱི་དབྱེ་བས་ཉི་ཤུ་དགུའི་བར་དུ་འཕོས་ནས་གནམ་སྟོང་ལ་ཉིན་མཚན་གཉིས་སུ་ཕྱེ་བའི་ཉིན་མོ་སྐྱེས་པའི་གཡོན་རྐྱང་མའི་གནས་ན་གནས་སོ། ། བུད་མེད་ཀྱི་གཡས་རོ་མའི་གནས་ན་གནས་སོ། ། མཚན་མོ་སྐྱེས་པ་དང་བུད་མེད་གཉིས་ཀའི་སྤྱི་གཙུག་ཀུན་འདར་གྱི་ནང་ན་གནས་ཏེ། དེ་ནས་ཡང་དེ་ཉིད་དུ་སྔར་བཞིན་དུ་ཧཱུྃ་གིས་རྣམ་པར་བྱས་ཏེ་ཐིམ་པར་འགྱུར་རོ། ། དེ་ནས་ཡང་ཡར་ངོའི་ཚེས་གཅིག་ནས་སྔར་བཞིན་དུ་འཕོ་བར་འགྱུར་རོ། ། འདིའི་དོན་འབུམ་ཕྲག་ལྔ་པའི་གཞུང་གི་ཆ་དག་ལས་ཀྱང༌། རྩ་སུམ་ཅུ་རྩ་གཉིས་ལ་གནས་ཇི་ལྟ་བར་ཡི་གེ་བཅུ་དྲུག་དང་ཚེས་གཅིག་ལ་སོགས་པར་རིམ་པ་དང་རིམ་པ་ལས་བཟློག་པའི་ཕྱིར་རོ་ཞེས་པ་དང༌།
ཡེ་ཤེས་ཐིག་ལེ་ལས་ཀྱང༌།

ཉ་གང་པ་ལ་དབང་ནི་ཤར། ། བཅོ་ལྔ་པ་ཡི་ཐིག་ལེས་སོ། ། དཔའ་བོ་བཅུ་དྲུག་པ་ཡི་ཆ། ། གཞན་ནི་གང་དུའང་མི་གནས་སོ། ། ཞེས་པ་དང༌། དགའ་བའི་བྱེ་བྲག་ལྷན་ཅིག་སྐྱེས། ། བཅུ་དྲུག་པ་ཡི་དོན་དུ་ཡོད། ། ཆར་ཡང་བཅུ་དྲུག་འདི་རུ་ནི། ། ཡོད་པ་མ་ཡིན་མེད་པ་མིན། ། གཡས་དང་གཡོན་གྱི་ཡན་ལག་ཏུ། ། ཡར་ངོའི་དེ་བཞིན་མར་ངོ་ཡི། །
འདོད་པ་ཡིས་ནི་འཇུག་པའི་ཚེ། ། བཅུ་དང་ལྔ་ནི་གཉིས་མེད་སྦྱོར། ། ཞེས་གསུངས་པ་ལྟར་རོ། ། དོན་གཉིས་པ་ངོ་བོ་གང་འཕོ་བ་ནི། འོ་ན་སྔར་བཤད་པའི་འཕོ་བ་ཞེས་བྱ་བ་དེ་རང་ངོ་བོ་ཇི་ལྟ་བུ་ཞིག་ཅེ་ན། དེའི་ངོ་བོ་ནི་ལུས་ཐམས་ཅད་ཀྱི་ཁམས་དྭངས་མ་རྣམ་པར་ཤེས་པའི་རྟེན་དུ་གྱུར་ལ། ངོ་བོ་བྱང་ཆུབ་ཀྱི་སེམས་ཀྱི་རྣམ་པ་ཅིག་འཕོ་བར་བྱེད་དོ། ། དེའང་འཕོ་ཞེས་པ་ནི་མཐེ་བོ་ན་གནས་པའི་ཁམས་དེ་ཉིད་བྱིན་པར་འཕོས་ནས་ལས་བྱེད་པ་ལྟ་བུ་མ་ཡིན་གྱི། འོན་ཀྱང་རང་རང་གི་གནས་ཉིད་དུ་ལས་བྱས་ཤིང་རང་རང་གི་གནས་སུ་ཐིམ་པ་ཙམ་ལ་འཕོ་བ་ཞེས་བརྡར་མཛད་པའོ། ། དོན་འདི་ལ་གསོ་བའི་བསྟན་བཅོས་ལས་གནད་ཀྱི་གནས་ཞེས་ཀྱང་ཟེར་རོ། །
དོན་གསུམ་པ་འཕོ་བ་དེའི་རྣམ་པ་ཇི་ལྟར་འཕོ་ཞེ་ན། ཡི་གེ་ཨཱ་ལིའི་རྣམ་པར་འཕོ་བའོ། ། བཞི་པ་དགའ་བའི་ངོ་བོ་ནི་རིམ་པ་བཞིན་དགའ་བའི་དགའ་བ་ལ་སོགས་པའོ། ། ལྔ་པ་ལྷ་མོ་གང་གིས་དབང་བྱས་པ་ནི། རིམ་པ་བཞིན་རྩ་གཉིས་གཉིས་ལྷ་མོ་རེ་རེས་དབང་བྱས་པའོ། ། དྲུག་པ་འཕོ་བ་དེ་དག་གི་མིང་ནི། ལུག་དང༌། གླང་ལ་སོགས་པའོ། ། ཚུལ་ཕྱི་མ་གསུམ་པོ་འདི་ནི་རྒྱས་པར་གཞུང་ཡན་ལག་གི་སྐབས་སུ་བཤད་པར་བྱའོ། ། དོན་གསུམ་པ་དེ་ལྟར་འཕོ་བའི་འཐད་པ་ལ་གསུམ་སྟེ།
ཕྱི་རོལ་ན་ཇི་ལྟར་འཕོ་བའི་ཚུལ་དང༌། དེ་ཉིད་ནང་ལ་སྦྱར་བ་དང༌། དེས་ན་ཆོས་ཐམས་ཅད་སེམས་སུ་སྡུད་པའོ། ། དང་པོ་ནི་ཕྱི་རོལ་ན་ཤར་ལ་སོགས་པའི་ཕྱོགས་མཚམས་རྣམས་ན་རྒྱུ་སྐར་རྣམས་ལ་དབང་བྱེད་པའི་ལུག་ལ་སོགས་པའི་ཁྱིམ་བཅུ་གཉིས་གནས་སོ། ། ཁྱིམ་དེ་དག་ཏུ་ཉི་མ་དང་ཟླ་བ་ལྷོ་བགྲོད་དང་བྱང་བགྲོད་ཀྱི་ཚུལ་གྱིས་རིམ་གྱིས་འཕོ་བར་བྱེད་དོ། ། དེའང་ཞག་སུམ་ཅུ་ན་ཟླ་བ་གཅིག་གོ ། དེ་བཅུ་གཉིས་ན་ལོ་གཅིག་གོ ། ལོ་དང་ཟླ་བ་ཡང་དུས་དུས་སུ་ཤོལ་འདོར་བར་བྱེད་དོ། ། ཉི་མ་དང་ཟླ་བ་ཡང་དུས་དུས་སུ་གཟས་འཛིན་པར་བྱེད་དོ། ། དེ་དག་གི་དབང་གིས་དབྱར་དང་དགུན་ལ་སོགས་པའི་དུས་དང་བསྐལ་པ་ལ་སོགས་པའི་ཚད་ཀྱང་འཛིན་པར་བྱེད་དོ། །
ཕྱི་རོལ་ན་ཇི་ལྟར་གནས་པའི་ཚུལ་མདོ་ཙམ་མོ། ། གཉིས་པ་དེ་ཉིད་ནང་ལ་སྦྱར་བ་ནི་ཕྱི་རོལ་ཏུ་དེ་ལྟར་འབྱུང་བ་ཉིད་ཀྱང་ནང་ན་འདི་ལྟར་གནས་པ་ཡིན་ཏེ། དེའང་རང་གི་ལུས་ལ་རྒྱུ་སྐར་དང་འདྲ་བའི་རྩ་རྣམས་ལ་དབང་བྱེད་པའི་མཐེ་བོ་ལ་སོགས་པའི་གནས་རྣམས་ན། རྡོ་རྗེ་མ་ལ་སོགས་པའི་ལྷ་མོ་རྣམས་གནས་སོ། ། ཉི་ཟླ་ནི་ཁུ་ཁྲག་གཉིས་སོ། ། ལྷོ་བྱང་དུ་བགྲོད་པ་ནི་ལུས་ཀྱི་གཡས་གཡོན་དེ་དག་ཏུ་ཁམས་འཕོ་བར་བྱེད་དོ། ། དེའང་ཚེས་གཅིག་ནས་རིམ་པ་བཞིན་མཐེ་བོ་ནས་བརྩམས་ཏེ་འཕོས་ནས། བཅོ་ལྔའི་ཉ་ལ་ཉིན་མཚན་གཉིས་སུ་ཕྱེ་བའི་ཉིན་མོ་རོ་མའམ་རྐྱང་མའི་གནས་ན་གནས། མཚན་མོ་ཀུན་འདར་དུ་ཐིམ་པ་ཡིན་ལ་དེས་ན། གནས་དང་ཞག་བཅོ་ལྔ་ལ་འཕོ་བ་བཅུ་དྲུག་ཏུ་བརྗོད་པས་དེའི་ཤུགས་ཀྱིས་ནང་དུ་འཕོ་བ་རྣམས་ལ་ལྷག་ཆད་འབྱུང་ལ།
དེའི་དབང་གིས་ཕྱི་རོལ་དུ་ཟླ་བ་དང་ལོ་ལ་ཤོལ་འདོར་བར་བྱེད་དོ། ། ནང་དུ་གནས་དག་ཏུ་ཞུ་བ་དང༌། ཁྲག་འདྲེས་པའི་སྟོབས་ཀྱིས་ཕྱི་རོལ་དུ་ཉི་མ་དང་ཟླ་བ་གཟས་འཛིན་པར་འགྱུར་རོ། ། དེ་དག་གི་དབང་གིས་ནང་དུ་ཁམས་རྣམས་ལ་འཕེལ་འགྲིབ་འབྱུང་ལ། དེའི་སྟོབས་ཀྱིས་ཕྱི་རོལ་དུ་དབྱར་དང་དགུན་དང་སྟོན་དང་དཔྱིད་ལ་སོགས་པ་དུས་ཐ་དད་དུ་འབྱུང་བ་ཡིན་ནོ། ། གསུམ་པ་དེས་ན་ཆོས་ཐམས་ཅད་སེམས་སུ་བསྡུ་བ་ནི་ནང་ན་གནས་པའི་སྟོབས་ཀྱིས་ཕྱི་རོལ་ན་ཡང་དེ་ལྟར་གནས་ལ། དེ་ལྟར་འབྱུང་བ་ཉིད་ཀྱང་རང་གི་སེམས་ལ་བག་ཆགས་གནས་པས་ཡིན་ཏེ། མདོ་ལས་ཀྱང༌། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་གསུངས་ལ།
རྡོ་རྗེ་གུར་ལས་ཀྱང༌། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། ཅེས་བྱ་བ་ལ་སོགས་པས་གསལ་ལོ། ། འོན་ཀྱང་སེམས་དེ་ཉིད་རང་བཞིན་གྱིས་ཡོད་དམ་མེད་ཅེ་ན་མེད་དེ། ཧེ་བཛྲ་ལས། སེམས་མེད་སེམས་ལས་བྱུང་བའང་མེད། ། ཅེས་བྱ་བ་ལ་སོགས་པ་གསུངས་ཏེ། མདོར་ན་ཆོས་ཐམས་ཅད་ཀྱི་ངོ་བོ་ཉིད་མེད་པ་གྲུབ་བོ། ། བྱེ་བྲག་ཏུ་འཕོ་བའི་དོན་བཤད་ཟིན་ཏེ་མདོར་བསྡུས་པའི་ཚུལ་གྱིས་སྤྱིའི་དོན་བསྟན་ཟིན་ཏོ།། །།
ད་ནི་སྤྱི་དོན་གཉིས་པ་ཡན་ལག་གི་དོན་བཤད་པར་བྱའོ། ། དེ་ལ་གཉིས་ཏེ། བསྟོད་པར་དམ་བཅའ་བ་དང༌། བསྟོད་པ་དངོས་སོ། ། དང་པོ་ནི། སྐྱེས་དང་བུད་མེད་དབྱེ་བ་ཡིས། ། ཞེས་པ་ཤླཽ་ཀ་གཅིག་གོ ། གཉིས་པ་ནི། ཚེས་གཅིག་ལུག་གི་འཕོ་བ་ལ། ། ཞེས་བྱ་བ་ནས།
རྩ་གསུམ་བདག་མེད་མ་དཔལ་འདུད། ། ཅེས་པའི་བར་ཤླཽ་ཀ་བཅོ་ལྔ་ཡན་ལག་གི་དོན་ནི་སྔར་བཤད་པ་རྣམས་རྟོགས་ན་འདི་རྣམས་བདེ་བླག་ཏུ་རྟོགས་པར་འགྱུར་ལ། སྔར་མ་རྟོགས་ན་འདི་བཤད་པ་ལ་ངལ་བ་ཁོ་ནར་འགྱུར་མོད་ཀྱང་འོན་ཀྱང༌། དེ་དག་གི་དོན་མདོར་བསྡུས་ཏེ་རྒྱས་པར་བཤད་ན། འཕོ་བ་འདི་དག་ནི་སྤྱིར་ལོ་གཅིག་དང༌། ཟླ་བ་གཅིག་དང༌། ཞག་གཅིག་ལ་འཕོ་བའི་ཚུལ་གསུམ་དུ་རྟོགས་པར་བྱའོ། ། དེ་དག་ཀྱང་གོ་རིམ་བཞིན་དུ་བཤད་ན་དང་པོ་ནི་ལུག་ཅེས་བྱ་བ་སྟེ། ཤར་ཕྱོགས་ན་ལུག་གི་མགོ་ཅན་གནས་པས་ན་ལུག་སྟེ། ཁྱིམ་དེ་ལ་བབ་པའི་ཚེ།
ལུག་གི་ཕྲུ་གུ་བཙའ་བར་འགྱུར་ཏེ། འཇིག་རྟེན་ན་ནག་པའི་ཟླ་བ་ཞེས་གྲག་གོ ། ནང་དུ་རྐང་པ་གཉིས་ཀྱི་མཐེ་བོའོ། ། ཁྱུ་མཆོག་ནི་བྱང་ཤར་གྱི་ཕྱོགས་གཅིག་ན་གླང་གི་མགོ་ཅན་ཏེ། དེ་ལ་བབ་པ་ན་གླང་རྣམས་རོལ་དུ་འཇུག་སྟེ་ས་གའི་ཟླ་བའོ། ། ནང་དུ་བྱིན་པ་གཉིས་སོ། ། འཁྲིག་པ་ནི་བྱང་ཤར་གྱི་ཕྱོགས་གཅིག་ན་སྙོམས་པར་འཇུག་པའི་ཆ་བྱད་འཛིན་པ་སྟེ་དེ་ལ་བབ་པ་ན་སྲོག་ཆགས་ཕལ་ཆེར་འདོད་པ་ཤས་ཆེ་བར་འགྱུར་ཏེ། སྣྲོན་གྱི་ཟླ་བའོ། ། ནང་དུ་བརླ་གཉིས་སོ། ། ཀརྐ་ཊ་ནི་བྱང་ཕྱོགས་ན་སྦལ་པའི་མགོ་ཅན་ཏེ།
དེ་ལ་བབ་པ་ན་སྦལ་པ་རྣམས་ལྐོག་སྒྲ་འབྱིན་ཏེ། ཆུ་སྟོད་ཀྱི་ཟླ་བའོ། ། ནང་དུ་གསང་གནས་སོ། ། སེང་གེ་ནི་ནུབ་བྱང་གི་ཕྱོགས་གཅིག་ན་སེང་གེའི་མགོ་ཅན་ཏེ་དེ་ལ་བབ་པ་ན་སེང་གེ་རྣམས་འཇུག་སྟེ། གྲོ་ཞུན་གྱི་ཟླ་བའོ། ། ནང་དུ་ལྟེ་བའོ། ། བུ་མོ་ནི་ནུབ་བྱང་གི་ཕྱོགས་གཅིག་ན་གཞོན་ནུ་མ་ལང་ཚོ་ལ་བབ་པ་གྲུ་ནང་དུ་ཞུགས་པ་སྐྱ་བ་འཛིན་པའི་ཆ་བྱད་ཅན་ཏེ། དེ་ལ་བབ་པ་ན་བུད་མེད་རྣམས་སྒེག་པ་ཤས་ཆེ་བར་འགྱུར་ཏེ་ཁྲུམས་ཀྱི་ཟླ་བའོ། ། ནང་དུ་སྙིང་གའོ། ། སྲང་ནི་ནུབ་ཕྱོགས་ན་བུད་མེད་སྲང་འཛིན་པའི་ཆ་བྱད་ཅན་ཏེ།
དེ་ལ་བབ་པ་ན་མར་དང་བུ་རམ་ལ་སོགས་པ་སྲང་ལ་འཇལ་བར་འགྱུར་ཏེ། ཐ་སྐར་གྱི་ཟླ་བའོ། ། ནང་དུ་ནུ་མ་གཉིས་སོ། ། སྡིག་པ་ནི་ལྷོ་ནུབ་ཀྱི་ཕྱོགས་ན་སྡིག་པའི་རྒྱལ་མཚན་འཛིན་པའི་ཆ་བྱད་ཅན་ཏེ། དེ་ལ་བབ་པ་ན་སྡིག་པ་རྣམས་ས་འོག་ཏུ་འཇུག་སྟེ། སྨིན་དྲུག་གི་ཟླ་བའོ། ། ནང་དུ་ལྐོག་མའོ། ། གཞུ་ནི་ལྷོ་ནུབ་ཀྱི་ཕྱོགས་གཅིག་ན། མདའ་གཞུ་འཛིན་པའི་ཆ་བྱད་ཅན་ཏེ། དེ་ལ་བབ་པ་ན་གཞུ་སྲ་བར་འགྱུར་ཏེ།
མགོའི་ཟླ་བའོ། ། ནང་དུ་ལག་མཐིལ་གཉིས་སོ། ། ཆུ་སྲིན་ནི་ལྷོའི་ཕྱོགས་ན་ཆུ་སྲིན་གྱི་མགོ་ཅན་ཏེ། དེ་ལ་བབ་པ་ན་ཆུ་སྲིན་རྣམས་ཀྱང་གྲང་བའི་སྟོབས་ཀྱིས་རྒྱ་མཚོ་ལས་ཕྱི་རོལ་དུ་ཉི་མ་ལ་འདུག་སྟེ། རྒྱལ་གྱི་ཟླ་བའོ། ། ནང་དུ་མཆུ་གཉིས་སོ། ། བུམ་པ་ནི། ཤར་ལྷོའི་ཕྱོགས་གཅིག་ན། བུད་མེད་ཆང་བུམ་འཛིན་པའི་ཆ་བྱད་ཅན་ཏེ། དེ་ལ་བབ་པ་ན་ཆང་བཅུད་དང་ལྡན་པར་འགྱུར་ཏེ།
སྟ་པའི་ཟླ་བའོ། ། ནང་དུ་མཁུར་ཚོས་གཉིས་སོ། ། ཉ་ནི་ཤར་ལྷོའི་ཕྱོགས་གཅིག་ན་ཉའི་མགོ་ཅན་ཏེ། དེ་ལ་བབ་པ་ན་ཉ་རྣམས་གནས་ནས་ལྡང་བར་འགྱུར་ཏེ། དབོའི་ཟླ་བའོ། ། ནང་དུ་མིག་གཉིས་སོ། ། དེ་ལྟར་བཅུ་གཉིས་པོ་ཐུན་མོང་ལ་གྲགས་པའོ། ། འདི་བཞི་ནི་ཐུན་མོང་མ་ཡིན་པ་ལ་གྲགས་པ་སྟེ། ཚེས་ལ་འཇུག་གི་ཟླ་བ་ལ་མ་ཡིན་ནོ། ། དེ་ལ་ཟླ་བ་གཟས་ཟིན་ནི་ཕྱི་རོལ་ན་ཟླ་བ་སྒྲ་གཅན་གྱིས་ཟོས་པ་ཡིན་ལ་ནང་དུ་རྐྱང་མའི་ཞུ་བ་ལ་ཁྲག་འདྲེས་པ་ཡིན་ཏེ།
ལུས་ཀྱི་རྣ་བ་གཉིས་སོ། ། ཉི་མ་གཟས་ཟིན་ནི་ཕྱི་རོལ་ན་སྒྲ་གཅན་གྱིས་ཉི་མ་ཟོས་པ་ཡིན་ལ། ནང་དུ་རོ་མའི་ཁྲག་ལ་ཞུ་བ་འདྲེས་པ་སྟེ་ལུས་ཀྱི་ཀླད་པའི་ཆ་གཉིས་སོ། ། ཐིག་ལེ་འགོག་པ་ནི་ཕྱི་རོལ་ན་སྐར་མ་རྣམས་ཡིན་ལ། ནང་ན་རྩ་རྣམས་ཀྱི་བྱང་ཆུབ་ཀྱི་སེམས་སོ། ། ལུས་ཀྱི་རོ་རྐྱང་གཉིས་ཀྱི་སྟེང་ངོ༌། ། ནམ་མཁའ་འགོག་པ་ནི་ཕྱི་རོལ་ན་གོ་སྐབས་འབྱེད་པའི་ནམ་མཁའོ། ། ནང་ན་སྤྲོས་པ་མཐའ་དག་དང་བྲལ་བའི་ཡེ་ཤེས་སོ། ། ལུས་ཀྱི་སྤྱི་གཙུག་བདུད་འདྲལ་མའི་ཆའོ། ། དེ་དག་གིས་ནི་རྩ་གསུམ་བདག་མེད་མ་དཔལ་འདུད། །
ཅེས་བྱ་བ་ཡན་ཆད་ཀྱིས་ཡན་ལག་གི་དོན་ཏོ། ། ད་ནི་ཧེ་རུ་ཀ་ལ་བསྟོད་པར་བཞེད་ནས་སྤྱི་གཙུག་ཨ་སྟེ་ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ། དེའང་རིམ་པ་བཞིན་རྐང་པའི་མཐེ་བོ་ནས་འཕོས་ནས་མར་ངོའི་མཚན་མོ་སྤྱི་གཙུག་ཀུན་འདར་གྱི་སྟེང་ན་ཁམས་ཨཿཚེག་དྲག་ཅན་གྱི་རྣམ་པར་གནས། སྔར་ཡར་ངོ་ཐིམ་པའི་ཨའི་སྟེང་དུ་མར་ངོའི་ཨ་དེ་ཐིམ་སྟེ། ཨ་གཉིས་གཅིག་ཏུ་འདྲེས་པས་ཕོ་རྟགས་ཀྱི་ཡི་གེ་ཧར་འགྱུར་ལ། ཚེག་དྲག་གོང་མ་གཉིས་ཟླ་ཚེས་དང་ཐིག་ལེ། འོག་མ་གཉིས་ཨུ་རིང་པོར་འགྱུར་བས་དེ་ལྟར་ན་ཧེ་རུ་ཀ་བསྐྱེད་པའི་ས་བོན་ཧཱུྃ་དུ་གྱུར་ཞེས་བྱ་བའི་དོན་ཏོ། ། རྒྱས་པར་བསྟོད་པའི་རྣམ་པར་བཤད་པའོ།། །། ད་ནི་དོན་དེ་ཉིད་ལ་བསྡུས་ཏེ་བསྟོད་པར་བཞེད་ནས། འཕོ་བ་གཉིས་དང་རྩ་བཞི་དང་ཞེས་བྱ་བ་ལ་སོགས་པ་ཤླཽ་ཀ་བཞི་སྨོས་སོ། །
དེ་ལ་གཉིས་ཏེ་གཉིས་སུ་མེད་པའི་ཚུལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ཤླཽ་ཀ་གཅིག་སྟེ། འཕོ་བ་གཉིས་ནི་ལུས་ཀྱི་གཡས་པ་དང་གཡོན་པའི་ཆ་གཉིས་ནས་རིམ་པ་བཞིན་དུ་འཕོས་བའི་བཅུ་དྲུག་པ་དང་བཅོ་ལྔ་པའི་ཆའོ། ། རྩ་བཞི་ནི་གཙོ་མོ་གསུམ་བདུད་འདྲལ་མ་དང་བཞིའོ། ། ཚེས་ནི་ཡར་ངོ་དང་མར་ངོའི་བཅུ་དྲུག་པའོ། ། དགའ་བ་ནི་བཅུ་དྲུག་པ་ལྷན་སྐྱེས་ཀྱི་ལྷན་སྐྱེས་སོ། ། ཡི་གེ་གཅིག་ནི་ཨཿཚེག་དྲག་ཅན་གཉིས་འདྲེས་པ་ལས་ཧཱུྃ་དུ་གྱུར་པའོ། ། གནས་གཅིག་ན་ནི་གཉིས་མེད་བཞུགས། ། ཞེས་བྱ་བ་ནི་སྤྱི་གཙུག་གི་གནས་ན་སྟེ།
དེའང་ཡར་ངོ་གཙོར་ཀུན་འདར་གྱི་གནས་ན་གནས་ལ། མར་ངོ་གཙོར་བདུད་འདྲལ་གྱི་གནས་ན་གནས་པའོ། ། དེ་དག་ནི་སྟོང་པ་ཉིད་ཀྱི་རང་བཞིན་ཡུམ་ཡིན་ལ། དེ་ཡབ་ཧེ་རུ་ཀས་སྦྱངས་པས་གཉིས་སུ་མེད་པར་བཞུགས་པའོ། ། དེ་ལྟ་བུའི་ཐབས་ཤེས་རབ་དེ་ནི་བསྐྱེད་པའི་རིམ་པ་ལ་སོགས་པ་ཕྱི་རོལ་གྱི་སྤྲོས་པ་རྣམས་ལས་ཁྱད་པར་དུ་འཕགས་པས་ན་དེ་ལ་ཕྱག་འཚལ་བའོ། ། གཉིས་པ་དེ་ཉིད་རྒྱས་པར་བཤད་པ་ནི། གཡས་གཡོན་གཟུང་འཛིན་རྩ་སྟེ། ཞེས་བྱ་བ་ལ་སོགས་པ་ཤླཽ་ཀ་གསུམ་མོ། ། དེའི་དོན་ནི་འདི་ལྟར་ཡིན་ཏེ། ཧེ་བཛྲའི་ལེའུ་དང་པོ་ལས།
སྲིད་གསུམ་ཡོངས་གྱུར་ཐམས་ཅད་ནི། ། གཟུང་དང་འཛིན་པ་རྣམ་པར་སྤངས། ། ཡང་ན་ཐབས་ནི་ཐམས་ཅད་ཀྱི། ། དངོས་པོའི་མཚན་ཉིད་དུ་ནི་བརྟག ། ཅེས་འབྱུང་བས་རྩ་འདི་རྣམས་ལམ་དུ་བྱས་ན། གཟུང་བ་དང་འཛིན་པ་སྤོང་ལ། ལམ་དུ་མ་བྱས་ན་གཟུང་བ་དང་འཛིན་པ་སྐྱེད་པ་ཡིན་ནོ། ། དེའང་གཡས་ན་གནས་པའི་རྩ་རྣམས་ཀྱིས་གཟུང་བའི་རྟོག་པ་སྐྱེད་ལ། གཡོན་པ་རྣམས་ཀྱིས་འཛིན་པའི་རྟོག་པ་སྐྱེད་པ་ཡིན་ནོ། ། འོ་ན་དབུས་ན་གནས་པའི་ཀུན་འདར་གྱིས་མི་རྟོག་པ་སྐྱེད་པ་ཡིན་ནམ་ཞེ་ན།
དེ་བཤད་པ། ཀུན་འདར་མས་ཞེས་བྱ་བ་སྨོས་ཏེ་དབུས་ཀུན་འདར་མས་མི་རྟོག་པ་སྐྱེད་མོད་ཀྱང༌། རྟོག་པས་སྤྲོས་པའི་མི་རྟོག་པ་སྐྱེད་ཀྱི་བདུད་འདྲལ་མ་ལྟ་བུ་སྤྲོས་པ་མཐའ་དག་དང་བྲལ་བའི་མི་རྟོག་པ་སྐྱེད་པ་མ་ཡིན་ནོ། ། དེ་ཉིད་ཀྱི་ཕྱིར་བདག་མེད་མས་སྦྱོང་བར་འགྱུར་གྱི་གཞན་དུ་ན་སྟོང་པ་ཉིད་ཀྱིས་སྟོང་པ་ཉིད་སྦྱང་བར་མི་ནུས་སོ། ། ཞེས་སྔར་བཤད་པ་དང་འགལ་བར་འགྱུར་རོ། ། དེས་ན་ཡར་ངོའི་ཉའི་མཚན་མོ་བྱང་ཆུབ་ཀྱི་སེམས་ཀྱི་འཕོ་བ་ཨཿཚེག་དྲག་ཅན་དང་བཅས་པའི་རྣམ་པ་ཀུན་འདར་གྱི་སྟེང་ན་གནས་པ་དེའང་ཅུང་ཟད་རགས་པ་ཡིན་ནོ། ། ཞེས་སྦྱར་རོ། ། དེས་ན་སུམ་ཅུ་ནི་རྩ་གསུམ་པོ་ཡིན་ལ་གཅིག་ལྷག་པ་ནི་ཅུང་ཟད་རགས་པའི་ངོ་བོ་རྩ་སུམ་ཅུ་པའོ། ། དེ་དག་ནི་རགས་པའི་ཆ་ཐབས་ཀྱི་ངོ་བོ་ཡབ་ཡིན་ལ། དེ་ཤེས་རབ་ཀྱི་ངོ་བོ་ཡུམ་གྱིས་སྦྱངས་པས་གཉིས་སུ་མེད་པར་འགྱུར་རོ། །
དེས་ན་སྦྱོང་བྱེད་བཅུ་དྲུག་པ་སྤངས་སོ། ། ཞེས་སྦྱར་ཏེ་སྦྱོང་བྱེད་ལྷ་མོ་བཅུ་དྲུག་པ་མེད་པས་སྦྱང་གཞི་རྩ་དང་འཕོ་བ་ལ་སོགས་པ་བཅུ་དྲུག་པ་རྣམས་ཀྱང་སྤངས་སོ་ཞེས་རྟོགས་པར་བྱའོ། ། དེའི་རྩོད་པ་སྤང་བ་ནི་གལ་ཏེ་སྦྱང་གཞི་ལྷག་མ་ལས་སོ་ཞེ་ན། ཞེས་སྨོས་ཏེ། ལྷ་མོས་མ་སྦྱངས་པའི་སྦྱང་གཞི་ལྷག་མ་རྩ་བདུད་འདྲལ་མ་དང་ལྷན་སྐྱེས་ཀྱི་ལྷན་སྐྱེས་ལ་སོགས་པའི་བཅུ་དྲུག་པའི་ཆ་རྣམས་ལས་སོ་ཞེ་ན། དེའི་ལན་ལྷན་སྐྱེས་ལྷན་སྐྱེས་ཨཿསྟེ་བདུན་འདྲལ་མ། ། སྟོང་ལ་སྟོང་པས་སྦྱོང་བྱེད་དོན་མེད་དེ། ། ཞེས་སྨོས་ཏེ། ལྷན་སྐྱེས་ཀྱི་ལྷན་སྐྱེས་དང༌། ཨཿདང༌།
བདུད་འདྲལ་མ་དང༌། ནམ་མཁའ་འགོག་པ་ལ་སོགས་པ། བཅུ་དྲུག་པའི་ཆ་དེ་རྣམས་སྟོང་པ་ཉིད་ལྷ་མོའི་ངོ་བོ་ཡིན་པས་སྟོང་པས་སྟོང་པ་སྦྱང་བར་མི་ནུས་ཤིང༌། དོན་ཡང་མེད་དོ་ཞེས་སྦྱར་རོ། ། འོ་ན་ལྷག་མ་དེ་དག་གང་གིས་སྦྱོང་ཞེ་ན། ཤེས་རབ་ཐབས་བདག་ཧེ་རུ་ཀ་ཡི་དངོས། ། ཞེས་བྱ་སྟེ། བཅུ་དྲུག་པའི་ཆ་སྟོང་པ་ཉིད་ཀྱི་ངོ་བོ་དེ་དག་ཡབ་ཧེ་རུ་ཀ་ཐབས་ཀྱི་ངོ་བོས་སྦྱོང་ངོ༌། ། ཞེས་བྱ་བའི་དོན་ཏོ། ། སྦྱངས་པའི་ཅིར་འགྱུར་ཞེ་ན་ཟུང་དུ་འཇུག་པར་འགྱུར་ཏེ།
དེའི་མཚན་ཉིད་བསྟན་པ། དེས་ན་རྡོ་རྗེ་ཐེག་པའི་ཟབ་དོན་ཀུན། ། ཞེས་པ་ཤླཽ་ཀ་གཅིག་སྟེ། དེའི་དོན་ནི་རྡོ་རྗེ་ཐེག་པའི་ཟབ་དོན་ནི་རྒྱུ་དང་ལམ་དང་འབྲས་བུའི་ཆ་ཕྲ་བའི་ཕྲ་བ་རྣམས་ཡིན་ནོ། ། དེའང་བསྡུ་ན། ཐབས་དང་ཤེས་རབ་གཉིས་སུ་མེད་པ་ལ། ། ཞེས་བྱ་སྟེ་སྔར་བསྟན་པ་དེ་དག་ཉིད་ཡིན་ནོ། ། དེས་ན་རྒྱུ་དང་ལམ་དང་འབྲས་བུ་གསུམ་ཟུང་འཇུག་ཏུ་ཉམས་སུ་ལེན་པ་ནི། རྡོ་རྗེ་ཐེག་པ་མ་གཏོགས་པའི་ལམ་གཞན་ཕ་རོལ་ཏུ་ཕྱིན་པ་ལ་སོགས་པའི་གཞན་ལ་མ་མཐོང་བས་ཚེ་འདི་ཉིད་ལ་བྱང་གྲོལ་སྟེར་བའི་ལམ། རྡོ་རྗེ་ཐེག་ལ་གུས་པར་ཕྱག་འཚལ་ལོ། །
ཞེས་བྱ་བ་ནི་གཞུང་གི་ངེས་པའོ། ། འཕོ་བའི་རིམ་པ་ལྟར་བསྟོད་པ་བསྟན་ཟིན་ཏེ་རྒྱས་པར་བསྟོད་པའི་རྣམ་པར་བཤད་པ་མ་ལུས་པ་ཡོངས་སུ་རྫོགས་སོ།། །། ཁོ་བོས་འདི་ལྟར་རྣམ་འབྱེད་ཚིག་གི་དོན། ། འགྲོ་ལ་ཕན་ཕྱིར་བཀོད་པའི་ངོ་མཚར་བ། ། ལེགས་བཤད་ཚུལ་འདི་མཐོང་བར་མ་གྱུར་ན། ། དྲི་མ་མེད་པའང་རྒྱ་མཚོའི་ནོར་བུ་འདྲ། ། ཞེས་རྟོགས་པར་བྱའོ། ། ད་ནི་སྤྱི་དོན་གཉིས་པ་བསྡུས་ཏེ་བསྟོད་པའི་རྣམ་པར་བཤད་པ་སྤེལ་བར་བྱའོ། ། དེ་ལའང་གཉིས་ཏེ། རྩོམ་པའི་རྒྱུ་དང༌།
བརྩམས་པའི་དོན་ནོ། ། དང་པོ་ནི། རྒྱས་པར་རབ་ཏུ་བསྟོད་པ་ནི། ། ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ་ཤེས་པར་ཟད་དོ། ། བརྩམས་པའི་དོན་ལ་གཉིས་ཏེ། སྤྱིའི་དོན་དང༌། ཡན་ལག་གི་དོན་ཏོ། ། དང་པོ་ལ་གསུམ་སྟེ། གང་སྦྱང་བར་བྱ་བའི་རྒྱུ་དང༌། སྦྱོང་བར་བྱེད་པའི་ལམ་དང༌།
སྦྱངས་པ་ལས་བྱུང་བའི་འབྲས་བུའོ། ། དང་པོ་ལ་གསུམ། ཕུང་པོ་དང༌། ཁམས་དང༌། སྐྱེ་མཆེད་དོ། ། དང་པོ་ནི། ཕུང་པོ་ལྔས་མཚོན་པའི་ཉོན་མོངས་པ་ལྔ་དང༌། དེ་བཞིན་དུ་འབྱུང་བ་ལྔ་དང༌། ཁམས་བདུད་རྩི་ལྔ་ལ་སོགས་པ་ལྔ་ཚན་རྣམས་སོ། ། ཁམས་ནི་བཅོ་བརྒྱད་དོ། །
སྐྱེ་མཆེད་ནི་བཅུ་གཉིས་ཏེ། མདོར་ན་སྦྱང་གཞི་རྣམས་སོ། ། གཉིས་པ་སྦྱོང་བར་བྱེད་པའི་ལམ་ལ་གཉིས་ཏེ། སྨིན་པར་བྱེད་པ་དབང་དང༌། གྲོལ་བར་བྱེད་པ་ལམ་མོ། ། དང་པོ་ནི་གཉིས་ལས་ཕྱེ་བའི་བཅོ་ལྔ་སྟེ། ཐུན་མོང་གི་དབང་དྲུག་དང༌། ཐུན་མོང་མ་ཡིན་པ་བཞི་དང༌། དེ་དག་གི་མཐའ་རྟེན་ལྔ་སྟེ། མདོར་ན་བཅོ་ལྔའོ། །
གཉིས་པ་ལམ་ལ་གཉིས་ཏེ། བསྐྱེད་པ་དང༌། རྫོགས་པའོ། ། དང་པོ་ནི་ལྷ་མོ་བཅོ་ལྔའོ། ། རྫོགས་པའི་རིམ་པ་ལ་ལུས་རྩ་དང༌། རྩ་ཡི་གེ་དང༌། ཁམས་བདུད་རྩི་དང༌། རླུང་དང༌། བྱང་ཆུབ་ཀྱི་ཕྱོགས་དང༌། འཕོ་བ་དང༌།
ཨཱ་ལི་དང༌། དགའ་བ་དང༌། སྟོང་པ་ཉིད་དེ། མདོར་ན་སྔར་བཤད་པ་རྣམས་ཉིད་དོ། ། དེ་དག་ལ་ཡང་བཅུ་དྲུག་པའི་ཆ་སྤངས་པས། བཅོ་ལྔར་འགྱུར་ཏེ། སྤྱི་དོན་གསུམ་པ་སྦྱངས་པ་ལས་བྱུང་བའི་འབྲས་བུ་ལ་གཉིས། གནས་སྐབས་ཀྱི་འབྲས་བུ་དང༌། མཐར་ཐུག་གི་འབྲས་བུའོ། ། དང་པོ་ནི།
རབ་ཏུ་དགའ་བ་ལ་སོགས་པ་ས་བཅུ་གཉིས་སོ། ། གཉིས་པ་ནི། སངས་རྒྱས་ཀྱི་ས་བཅུ་གསུམ་པའོ། ། དེ་དག་རྒྱས་པར་གོང་དུ་བརྗོད་པ་རྣམས་ལས་བོགས་དབྱུང་རྒྱུ་མེད་མོད་ཀྱང༌། འདིར་མདོར་བསྡུས་ཏེ་བདེ་བླག་ཏུ་རྟོགས་པར་བྱ་བའི་ཕྱིར་བསྟན་པའོ། ། སྤྱིའི་དོན་ཏོ། ། ད་ནི་གཉིས་པ་ཡན་ལག་གི་དོན་བརྗོད་པར་བྱ་སྟེ། དེ་ལ་གསུམ། རྒྱུ་དང༌། ལམ་དང༌།
འབྲས་བུའོ། ། དང་པོ་ནི། ཕུང་པོ་ཁམས་དང་སྐྱེ་མཆེད་ཅེས་བྱ་བ་རྐང་པ་ཕྱེད་སྔ་མས་སྟོན་ཏོ། ། གཉིས་པ་ལམ་ལ་སྨིན་པ་དང་གྲོལ་བ་གཉིས་ལས་དང་པོ་ནི་སྦྱང་བ་ཞེས་པ་དང༌། སྨིན་བྱེད་ཅེས་པ་ཚིག་གཉིས་ཀྱིས་སྟོན་ཏེ། གཉིས་པ་གྲོལ་བྱེད་ལ་བསྐྱེད་པ་དང་རྫོགས་པ་གཉིས་ལས། དང་པོ་ནི། བསྐྱེད་པའི་ཕྱོགས་ལ་ལྷ་མོ་བཅོ་ལྔའི་དངོས། ། ཞེས་པ་རྐང་པ་ཕྱེད་ཕྱི་མས་སྟོན་ཏོ། ། གཉིས་པ་རྫོགས་པའི་རིམ་པ་ནི།
གཙོ་མོ་སུམ་ཅུ་རྩ་གཉིས་དང༌། ། ཞེས་བྱ་བ་ནས་འཕོ་བ་ན་ཨཱ་ལི་དགའ་བ་སྟོང་པ་ཉིད་ཅེས་བྱ་བའི་བར་རྐང་པ་ཕྱེད་དང་གསུམ་གྱིས་སྟོན་ཏོ། ། དེའང་གཙོ་བོ་སུམ་ཅུ་རྩ་གཉིས་དང༌། སྦས་པ་ལྔ་ནི་རྩ་སུམ་ཅུ་སོ་བདུན། བྱང་ཆུབ་ཀྱི་ཕྱོགས་ཀྱི་ལུས་དྲན་པ་ཉེ་བར་གཞག་པ་ལ་སོགས་པ་སུམ་ཅུ་སོ་བདུན་ནོ། ། ཕྲ་མོ་ནི་རྩ་སྟོང་ཕྲག་བདུན་ཅུ་རྩ་གཉིས་ལ་སོགས་པའོ། ། རྩ་ཡི་གེ་དང་བཅས་པ་ནི་པུ་ཛཱ་ལ་སོགས་པ་སུམ་ཅུ་སོ་བདུན་ནོ། ། རྩ་བའི་ཁམས་ལྔ་ནི་ཞུ་བ་ལ་སོགས་པ་བདུད་རྩི་ལྔའོ། ། དེ་ལས་འཕེལ་བས་དྭངས་སྙིགས་དང་ནུས་པ་ཐ་དད་པའི་དབང་གིས། སོ་དང་སེན་མོ་ལ་སོགས་པ་སུམ་ཅུ་སོ་བདུན་ནོ། །
དེ་དག་འཕེལ་བས་དཔག་མེད་དུ་འགྱུར་ཏེ། རྩ་དང་ཡི་གེ་ལ་སོགས་པ་གཞན་ལ་ཡང་དཔག་མེད་དུ་འགྱུར་རོ་ཞེས་སྦྱར་རོ། ། རླུང་ནི་སྲོག་འཛིན་པ་ལ་སོགས་པ་རྩ་བའི་རླུང་ལྔའོ། ། དེ་ལས་འཕྲོས་པས་རྒྱུ་བ་ལ་སོགས་པ་ཡན་ལག་གི་རླུང་ལྔའོ། ། དེ་དག་ཀྱང་འགྲོ་འོང་ལ་སོགས་པའི་བྱེ་བྲག་གིས་དུ་མར་འགྱུར་རོ། ། དེ་དག་ཀྱང་བསྡུ་ན། ལུས་ཀྱི་དཀྱིལ་འཁོར་དང༌། བྷ་གའི་དཀྱིལ་འཁོར་དང༌། བྱང་ཆུབ་སེམས་ཀྱི་དཀྱིལ་འཁོར་ཏེ་ཟབ་མོ་གསུམ་དང་དེ་ལ་དབང་བྱེད་པ་རླུང་སྟེ་དཀྱིལ་འཁོར་བཞིར་འདུའོ། ། འཕོ་བ་ནི་ལུག་ལ་སོགས་པ་བཅུ་དྲུག་གོ །
ཨཱ་ལི་དང༌། དགའ་བ་དང༌། སྟོང་པ་ཉིད་ཀྱང་བཅུ་དྲུག་བཅུ་དྲུག་སྟེ། དེ་དག་རང་གི་ལུས་ངག་ཡིད་གསུམ་ལས་གྲུབ་པའི་ཚུལ་ཉམས་སུ་ལེན་པ་ནི་རྫོགས་པའི་རིམ་པའོ། ། སྤྱི་དོན་གསུམ་པ་འབྲས་བུ་ནི་ས་མཆོག་རྣམས་ཞེས་སྨོས་ཏེ་རབ་ཏུ་དགའ་བ་ལ་སོགས་པ་བཅུ་གཉིས་དང༌། རྡོ་རྗེ་འཛིན་པའི་ས་སྟོན་པའོ། ། དེ་དག་ཀྱང་གོང་དུ་བསྟན་པ་ལྟར། ལྷ་མོ་དང་རྩ་དང་ཡི་གེ་ལ་སོགས་པ་དེ་དག་རྒྱུ་ལམ་འབྲས་བུ་གསུམ་གཉིས་སུ་མེད་པ་ཡིན་པས་དེ་ལ་སྒོ་གསུམ་དྭང་བས་ཕྱག་འཚལ་ལོ། ། ཞེས་བྱ་བའི་དོན་ཏོ། ། འདི་དག་རྒྱས་པར་སྔར་ས་དང༌།
འཕོ་བའི་སྐབས་སུ་བཤད་པ་ལྟར་རྟོགས་པར་བྱའོ། ། བསྡུས་ཏེ་བསྟོད་པ་བསྟན་ཟིན་ཏོ། ། སྤྱི་དོན་གཉིས་པ་བརྩམ་པར་བྱ་བ་གཞུང་གི་དོན་གྱི་རྣམ་པར་བཤད་པ་མ་ལུས་པ་ཡོངས་སུ་རྫོགས་སོ།། །། ད་ནི་སྤྱི་དོན་གསུམ་པ་བརྩམས་པ་མཐར་ཕྱིན་པ་མཇུག་གི་དོན་བཤད་པར་བྱའོ། ། དེ་ལ་གཉིས་ཏེ། ཇི་ལྟར་བརྩམས་པའི་དོན་བསྔོ་བ་དང༌། གང་གིས་བརྩམས་པའི་ཚུལ་བསྟན་པའོ། ། དང་པོ་ལ་གཉིས་ཏེ། རྩོམ་པ་པོ་རང་ཚིམ་པར་བསྔོ་བ་དང༌། གདུལ་བྱ་གཞན་ཐར་བར་བསྔོ་བའོ། །
དང་པོ་ནི་བསྟོད་པས་མགྲིན་པ་བརྒྱན་པ་ནི་ཞེས་པ་ཤླཽ་ཀ་གཅིག་སྟེ། དེའི་དོན་ནི་དཔེར་ན་འགྲོ་བ་འགའ་ཞིག་རིན་པོ་ཆེའི་ཕྲེང་བ་ཞིག་གིས་མགྲིན་པ་བརྒྱན་པར་འདོད་པ་ལ་དེ་ལེ་ལོའམ་ཕོངས་པའི་དབང་གིས་དུས་རིང་མོ་ཞིག་ཏུ་མ་གྲུབ་སྟེ། རྩེ་གཅིག་ཏུ་ཡིད་གདུང་ཞིང་གནས་སོ། ། དེ་དུས་རིང་མོ་ཞིག་ནས་རྙེད་དེ་བརྒྱན་ན་དགའ་བ་མི་ཟད་པ་འཕེལ་བར་འགྱུར་རོ། ། དེ་བཞིན་དུ་བདག་ཉིད་ཆེན་པོ་འདིའང་རྩོམ་པར་བཞེད་ཅིང་མ་གྲུབ་པ་ལས་དུས་ཕྱིས་ཞིག་ན་གསོལ་བ་འདེབས་པ་འགའ་ཞིག་གི་ཆེད་དུ་མཛད་ཅིང་དེ་ཡོངས་སུ་རྫོགས་པ་ན་ཤིན་ཏུ་དགྱེས་པའི་སྟོབས་ཀྱིས་མཉེས་ཏེ། བདག་ཉིད་ཀྱང་བསྟོད་པའི་ཕྲེང་བ་འདིས་བརྒྱན་ཏེ་ཡིད་དགའ་བར་གྱིས་ཤིག ཅེས་བྱ་བའི་དོན་ཏོ། ། གཉིས་པ་གཞན་ཐར་བར་བསྔོ་བ་ནི་ཐབས་དང་ཟུང་འཇུག་ཅེས་བྱ་བ་ལ་སོགས་པ་ཤླཽ་ཀ་གཅིག་གོ ། དེ་ལ་རྩོད་པ་གལ་ཏེ་བདག་མེད་མ་ལྷ་མོ་བཅོ་ལྔ་ལ་བསྟོད་པ་མ་ཡིན་ནམ། ཐབས་ཤེས་རབ་ཟུང་འཇུག་ལ་ཇི་ལྟར་བསྟོད་ཅེ་ན།
དེ་ནི་འདི་ཡིན་ཏེ། ཐབས་རྣམས་ཡུམ་སྟོང་པས་སྦྱངས་ལ་སྟོང་པ་རྣམས་ཡབ་ཐབས་ཀྱིས་སྦྱངས་པས་ཟུང་འཇུག་ཏུ་འགྱུར་བས་དེས་བསྟོད་པས་འགྲོ་བ་རྣམས་ཐར་པ་ལ་འགོད་པར་ཤོག་ཅིག་ཅེས་བྱ་བའི་དོན་ཏོ།། །། ད་ནི་གཉིས་པ་གང་གིས་བརྩམས་པའི་ཚུལ་ནི་ལྷ་མོ་བཅོ་ལྔ་ཞེས་བྱ་བ་ལ་སོགས་པ་ཤླཽ་ཀ་གཅིག་སྟེ། དེའང་ལྷ་མོ་བཅོ་ལྔ་བསྟོད་པའི་གཞུང་བརྩམས་ཞེས་སྦྱར་རོ། ། ཇི་ལྟར་བརྩམས་ཤེ་ན་དྲི་མ་མེད་ཅེས་སྦྱར་ཏེ། མ་རྫོགས་པ་དང་ལྷག་མ་ལ་སོགས་པ་སྒྲའི་སྐྱོན་མཐའ་དག་དང་བྲལ་ཞིང༌། འཁྲུལ་པ་དང་འགལ་བ་ལ་སོགས་པ་དོན་གྱི་སྐྱོན་མཐའ་དག་དང་བྲལ་བས་ན་དྲི་མ་མེད་པ་སྟེ། དེ་དང་ལྡན་པས་བསྟན་བཅོས་འདིའི་མིང་ཡང་དེ་སྐད་ཅེས་བྱའོ། ། འོ་ན་སྐྱོན་མཐའ་དག་དང་བྲལ་བ་དེ་གང་ཟག་གང་གིས་སྦྱར་ཞེ་ན། དགེ་བསྙེན་ཞེས་བྱ་སྟེ།
ཚངས་པར་སྤྱོད་པའི་བརྟུལ་ཞུགས་མཆོག་ལ་གནས་ཤིང་མི་དགེ་བ་ཕྲ་བའི་ཕྲ་བའི་ཉེས་པས་ཀྱང་མགོས་པས་ན་དགེ་བསྙེན་ཏེ། འཇམ་པའི་དབྱངས་ཀྱི་བྱིན་གྱིས་བརླབས་པ་གང་ཡིན་པ་དེས་སྦྱར་རོ། ། ཞེས་སྙེགས་སོ། ། དེ་ཉིད་གང་ཡིན་ཞེ་ན་གྲགས་པ་རྒྱལ་མཚན་གྱིས་ཞེས་བྱ་སྟེ་མཚན་གྱི་ཐོག་མར་གྲགས་པ་དང་ལྡན་ཞིང་ཐ་མ་རྒྱལ་མཚན་གྱིས་བརྒྱན་པ་སྟེ། སྔར་བཤད་པའི་ཡོན་ཏན་དང་ལྡན་པ་གང་ཡིན་པའོ། ། གནས་གང་དུ་སྦྱར་ཞེ་ན། དཔལ་ལྡན་ས་སྐྱར་ཞེས་སྨོས་ཏེ་མཁས་པ་རྒྱུན་མི་འཆད་པ་འབྱུང་བའི་མཚན་མ་དང་ལྡན་པས་ན་དཔལ་དང་ལྡན་པའོ། ། ས་ནི་རི་བོའོ། སྐྱ་བ་ནི་དཀར་བའོ། ། དེའི་ངོས་ན་གནས་པའི་གཙུག་ལག་ཁང་དེ་ལའང་དེ་སྐད་ཅེས་བྱའོ། །
འབད་དེ་བྲིས་ཞེས་བྱ་བ་ནི་ལེགས་པར་སྦྱར་ཞེས་བྱ་བའི་དོན་ཏོ། ། བརྩམས་པ་མཐར་ཕྱིན་པ་མཇུག་གི་དོན་བསྟན་ཟིན་ཏེ་མདོར་བསྡུས་པའི་ཚུལ་གྱིས་ཚིག་གི་དོན་མཐའ་དག་བསྟན་ཟིན་ཏོ། ། ཚིག་འགས་དོན་མང་རབ་གསལ་བའི། ། གཞུང་འདི་རིན་ཆེན་ཕྲེང་བ་སྟེ། ། དེ་ཡི་འགྲེལ་བ་དྲི་མ་མེད། ། རྒྱན་འདི་ཁོ་བོས་ལེགས་པར་སྤེལ། ། ཇི་ལྟར་པདྨོའི་ཕྲེང་བ་ལ། ། ཉི་མའི་འོད་ཟེར་ཕོག་པ་ལྟར། ། ཀུན་དགས་ཕྱེ་བའི་དོན་གསལ་བའི། ། རྣམ་བཤད་འདི་ནི་ངོ་མཚར་ཏོ། །
གང་འདིར་ཐོག་མར་སྦྱར་བ་ཡི། ། རྒྱལ་བའི་སྲས་ཀྱི་བྱིན་བརླབས་པའི། ། བདག་གི་ཚིག་འདི་ཁྱེད་ཅག་ལ། ། འཇམ་དབྱངས་བཞིན་དུ་ཕན་པར་བྱེད། ། དེས་ན་བདག་གིས་ལེགས་སྦྱར་བའི། ། གཞུང་འདི་ཟླ་བའི་སྒྲོན་མེ་ལྟར། ། སྐྱེ་བོ་རྣམས་ཀྱི་བློ་གྲོས་ཀྱི། ། མཚན་མོ་གསལ་བར་བྱེད་པ་ཡིན། ། ས་སྟེངས་འདིར་ནི་མི་མཐུན་ཕྱོགས་ལས་འཁོན་གྱུར་ཐུབ་པའི་ས་མཆོག་ནི། ། སྐྱ་བསེང་བུ་ལྟར་འགྲན་ཟླ་མེད་ཅེས་གྲགས་པའི་རྒྱལ་མཚན་ཉེར་ཐོབ་ཅིང༌། །
མཁས་པ་རྣམས་ཀྱི་གཙུག་གི་ནོར་བུས་དྲི་མེད་ཞབས་རྡུལ་ལེགས་གཏུགས་པའི། ། གསུང་ཟེར་ཕོག་པས་འགྲོ་ཀུན་དགའ་བའི་རྒྱལ་མཚན་དེ་ཡང་བརྟན་པ་ལགས། ། གཞུང་འདི་དཔལ་ལྡན་ས་སྐྱའི་དབེན་གནས་སུ། ། བཅོ་བརྒྱད་ལོན་ཚེ་ཀུན་དགའ་རྒྱལ་མཚན་གྱིས། ། ལེགས་པར་སྦྱར་ཚེ་ཅུང་ཟད་མ་རྫོགས་པར། ། ཉི་ཤུ་གཅིག་ལྷག་ཚེ་ན་ཚར་བར་བྱས། ། ཁོ་བོས་ལེགས་པར་སྦྱར་ལས་བྱུང་བ་ཡི། ། དགེ་བ་དྲི་མེད་མུ་ཏིག་ཕྲེང་བ་ལྟར། ། དཀར་བ་དེས་ནི་འགྲོ་ཀུན་རྒྱལ་བའི་སྲས། ། འཇམ་དབྱངས་ལྟ་བུར་བློ་གྲོས་གསལ་བར་ཤོག །
བརྒྱ་ཕྲག་ཕྱེད་དང་གཅིག་ལྷག་པའི། ། བསྟོད་པ་ཡི་ནི་རབ་བྱེད་གཞུང༌། ། དོན་གསལ་བྱེད་པ་དེ་བས་ན། ། དྲི་མ་མེད་པའི་རྒྱན་ཡིན་ནོ།། །། རིན་པོ་ཆེའི་ཕྲེང་བ་དྲི་མ་མེད་པ་ཞེས་བྱ་བའི་རྒྱ་ཆེར་བཤད་པ། དྲི་མ་མེད་པའི་རྒྱན་ཞེས་བྱ་བ། ཐ་སྙད་ལ་ཞུགས་པའི་བློ་གྲོས་དང་ལྡན་པ་ཤཱཀྱའི་དགེ་བསྙེན་ཀུན་དགའ་རྒྱལ་མཚན་གྱིས་དཔལ་ས་སྐྱའི་དགོན་པར་སྦྱར་བའོ། ། དྲི་མ་མེད་པའི་རྒྱན་ཞེས་བྱ་བའི་རྒྱ་ཆེར་བཤད་པ་རྫོགས་སོ།། ། དགེའོ།། ༄༅། །བསྡུས་དོན་བཞུགས།།
༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། རིན་པོ་ཆེའི་ཕྲེང་བ་དྲི་མ་མེད་པ་འདི་ལ་དོན་གསུམ་སྟེ། བསྟན་བཅོས་བརྩམ་པ་ལ་འཇུག་པ་ཀླད་ཀྱི་དོན་དང༌། བརྩམ་པར་བྱ་བ་གཞུང་གི་དོན་དང༌། བརྩམས་པ་མཐར་ཕྱིན་པ་མཇུག་གི་དོན་ཏོ། ། དང་པོ་ལ་གཉིས། མཆོད་པར་བརྗོད་པ་དང༌། བཤད་པར་དམ་བཅའ་བའོ། ། གཞུང་གི་དོན་ལ་གཉིས། རྒྱས་པར་བསྟོད་པ་དང༌།
བསྡུས་ཏེ་བསྟོད་པའོ། ། དང་པོ་ལ་གཉིས། ས་དང་ལྷའི་རིམ་པ་བཞིན་བསྟོད་པ་དང༌། བྱང་ཆུབ་ཀྱི་སེམས་འཕོ་བའི་འགྲོས་ལ་སྦྱར་བའོ། ། དང་པོ་ལ་གཉིས། ལྷ་སོ་སོ་ལ་བསྟོད་པ་དང༌། ཕྱིའི་མཚན་ཉིད་ལ་བསྡུས་ཏེ་བསྟོད་པའོ། ། དང་པོ་ལ་གཉིས། གཙོ་བོ་ཡབ་ཡུམ་ལ་བསྟོད་པ་དང༌། འཁོར་རྣམས་ལ་བསྟོད་པའོ། །
འཕོ་བའི་འགྲོས་ལ་གཉིས། བརྩམ་པའི་རྒྱུ་དང༌། བརྩམས་པའི་དོན་ཏོ། ། དེ་ལ་གཉིས། བསྟོད་པར་དམ་བཅའ་བ་དང༌། དོན་དངོས་སོ། ། འདི་ལ་གཉིས། རྒྱས་པར་བསྟོད་པ་དང༌། དོན་དེ་ཉིད་ལ་བསྡུས་ཏེ་བསྟོད་པའོ། ། དེ་ལ་གཉིས།
གཉིས་སུ་མེད་པའི་ཚུལ་མདོར་བསྟན་པ་དང༌། དེ་ཉིད་རྒྱས་པར་བཤད་པའོ། ། བསྡུས་ཏེ་བསྟོད་པ་ལ་གཉིས། བརྩམ་པའི་རྒྱུ་དང༌། བརྩམས་པའི་དོན་ཏོ། ། མཇུག་གི་དོན་ལ་གཉིས། ཇི་ལྟར་བརྩམ་པའི་དོན་དང༌། གང་གིས་བརྩམས་པའི་ཚུལ་ལོ། ། དང་པོ་ལ་གཉིས། རྩོམ་པ་པོ་རང་ཉིད་ཚིམ་པར་བསྔོ་བ་དང༌།
གདུལ་བྱ་གཞན་ཐར་བར་བསྔོ་བའོ། ། བསྡུས་དོན་རྫོགས་སོ།། དགེའོ། ། ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
