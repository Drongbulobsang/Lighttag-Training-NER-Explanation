ས་སྐྱ་བཀའ་འབུམ།
པོད ༥༧
The Text
བསྒོམ་པ་དངོས་དང༌། དེ་བསྒོམས་པས་དངོས་པོ་ཐམས་ཅད་བསྒོམ་པར་འགྱུར་བར་བསྟན་པ་དང༌། དེ་ལ་ཀླན་ཀ་ངན་པ་སྤང་བའོ། ། དེ་ལ་དང་པོ་ནི་དོན་འདི་ཡིན་ཏེ། དེ་ལ་སྤྱིར་ན་དངོས་པོ་ཐམས་ཅད་ཀྱི་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ནི་མཐའ་ཐམས་ཅད་དང་བྲལ་བ་ཅིའི་ངོ་བོར་ཡང་མ་གྲུབ་སྟེ་དེ་ཁོ་ན་ཉིད་ཀྱི་ལེའུར་བསྟན་ཏོ། ། དེ་ལ་སྒྲོ་འདོགས་བཅད་དེ་ཤེས་པ་ཙམ་གྱིས་མི་ཕན་ཏེ་བསྒོམ་དགོས་སོ། ། བསྒོམ་པ་དེའང་དེ་དང་འདྲ་བར་བསྒོམས་པས་རྟོགས་པར་འགྱུར་གྱི་མི་འདྲ་བས་ནི་མ་ཡིན་ནོ། ། དེ་ལ་དཀྱིལ་འཁོར་འཁོར་ལོ་དང་ཙཎྜཱ་ལཱི་ལ་སོགས་པའི་ཐབས་དངོས་དེ་དང་མི་འདྲ། དེ་ལས་བྱུང་བའི་ཡེ་ཤེས་དེ་དང་འདྲ་བས་མཐུན་པའི་དོན་དམ་པ་ཞེས་བྱ་བ་སྟེ་འདི་ཉམས་སུ་བླང་བར་བྱ་བའོ། ། རང་བྱིན་བརླབ་དམིགས་མེད་ཀྱང་མཐུན་པའོ། །
དེ་ལྟར་མཐུན་པའི་ཕྱིར་བསྒོམ་པ་འདིའང་མཐའ་ཐམས་ཅད་དང་བྲལ་བར་བསྒོམ་པར་བྱའོ། ། དེ་ནི་དཔལ་ཁ་སྦྱོར་ལས་ཀྱང༌། སྟོང་པ་བསྒོམ་པར་མི་བྱ་སྟེ། ། སྟོང་མིན་བསྒོམ་པར་མི་བྱའོ། ། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤང་ངོ༌། ། ཞེས་བྱ་བ་ལ་སོགས་པ་གསུངས་སོ། ། དེ་བས་ན་གང་ཕྱིར་ཡིད་ཀྱིས་མི་བསྒོམ་པར་ཞེས་བྱ་བའོ། ། དམིགས་པ་མེད་པའི་བསྒོམ་པ་ཉིད་ནི། སློབ་དཔོན་ཀླུ་སྒྲུབ་ཀྱིས་གསུངས་པ།
དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་ཏེ། སེམས་དང་སེམས་བྱུང་གི་འཇུག་པ་ཞི་བར་བྱས་པ་ཞེས་བྱ་བའི་དོན་ཏོ། ། འདི་ལ་ལས་དང་པོ་པས་གཟུགས་ལ་ཡེ་ཤེས་ངོས་གཟུང་བ་དང༌། རྩོལ་བ་ཀློད་པ་ལ་སོགས་པ་ནི་བླ་མའི་མན་ངག་གོ ། དེ་ལྟ་བུ་དེས་ནི་འགྲོ་བ་ཐམས་ཅད་དེའི་ངང་དུ་ཐིམ་པ་ཉིད་ཀྱིས་མི་བསྒོམ་པ་ཉིད་བསྒོམ་པར་བྱ་ཞེས་སོ། ། དེ་ནི་ཆོས་ཐམས་ཅད་ཀྱི་ཆོས་ཉིད་དེ།
དེ་ཡོངས་སུ་ཤེས་ན་བསྒོམ་པ་ཞེས་བྱའི་དེ་ལས་གཞན་ཆེད་དུ་གཏད་པ་ནི་བསྒོམ་པ་མིན་ཞེས་བྱ་བའི་དོན་ཏོ། ། ཅི་རང་གི་སེམས་སྤྲོས་པ་དང་བྲལ་བར་གཞག་ཀྱང་ཐམས་ཅད་ཀྱི་ཆོས་ཉིད་ཤེས་པར་མི་འགྱུར་ཏེ། ཡུལ་སྣང་བ་སྣ་ཚོགས་དང་དེའི་ཆོས་ཉིད་ལོགས་སུ་ཡོད་དོ་སྙམ་པ་ལ། ཐ་དད་ཅིག་ཡོད་ན་ལྟ་དེ་དེ་ལྟར་འགྱུར་ཡང༌། སྣང་བ་སྣ་ཚོགས་ཀྱང་རང་ཉིད་དེའི་ཆོས་ཉིད་ཀྱང་རང་ཉིད་ཡིན་ནོ། ། དེ་བས་ན་སྔར་ང་ལས་བྱུང་ཞེས་སྨྲས་སོ། ། དེ་ཕྱིར་དེ་བསྒོམས་པས་དངོས་པོ་ཐམས་ཅད་བསྒོམ་པར་འགྱུར་བར་བསྟན་པ་ནི་བརྟན་པ་དང་ཞེས་བྱ་བ་ལ་སོགས་པའོ། ། དེ་ལ་རྩོད་པ་སྤང་བ་ནི། གལ་ཏེ་དེ་ལྟར་དངོས་པོ་ཐམས་ཅད་ཀྱི་དེ་ཁོ་ན་ཉིད་རང་གི་སེམས་ཉིད་སྤྲོས་པ་དང་བྲལ་བར་བསྒོམ་པ་དེ་དངོས་པོ་ཐམས་ཅད་ཀྱི་དེ་ཉིད་ཡིན་ནས་བསྒོམ་མམ། མིན་ཡང་བསྒོམ།
མིན་ན་ནི་སྤྲང་པོ་རྒྱལ་པོར་རློམ་པ་དང་འདྲ་ལ། ཡིན་ན་འབད་པ་མེད་པར་གྲོལ་བར་འགྱུར་རོ་ཞེ་ན། མིན་ནས་མི་བསྒོམ་པར་སྐྱོན་དང་པོ་མེད་ལ། ཡིན་ནས་བསྒོམ་ཡང་འབད་པ་མེད་པར་གྲོལ་བར་མི་འགྱུར་ཏེ་མ་རྟོགས་པའི་ཕྱིར་རོ་ཞེས་སྟོན་པ་ནི། དེ་རྣམས་དམ་པ་གཅིག་ཡོད་མིན། ། ཞེས་བྱ་སྟེ། དེ་རྣམས་རང་རིག་བདེ་བ་ཆེན་པོ་ཉིད་ཡིན་ཡང་དམ་པ་སྟེ། དེ་རྟོགས་པ་གཅིག་ཀྱང་ཡོད་པ་མིན་ཏེ་ལམ་གོམས་པར་མ་བྱས་པ་རྣམས་ལ་ཞེས་དགོངས་སོ། ། གོམས་ན་འགྲུབ་པར་འགྱུར་རོ་ཞེས་སྟོན་པ་ནི་རང་རིག་ནས་ཞེས་བྱ་བའོ། ། དེ་ལྟར་ཡིན་ཡང་གདོད་མ་ནས་འཁོར་བ་ཉིད་དུ་མི་འཐད་དོ་ཞེས་རྒོལ་བའི་ལན་ནི་རང་གི་རིག་པའི་ཞེས་བྱ་བ་ལ་སོགས་པའོ། །
སློབ་དཔོན་སྦྱང་དཀའ་ཟླ་བའིའོ། ། ཡང་ན་སྔར་རྒོལ་བ་དེ་ལ་དངོས་པོ་ཐམས་ཅད་ཀྱི་ཆོས་ཉིད་ཡིན་ནོ་ཞེས་སྟོན་པ་ནི། དེ་རྣམས་གཅིག་སྟེ་གཞན་ཡོད་མིན། ། རང་རིག་བདེ་བ་ཆེན་པོ་ཉིད། ། ཅེས་བྱའོ། ། འོ་ན་འབད་པ་མེད་པར་གྲོལ་ལོ་ཞེ་ན། རང་གིས་རིག་ན་བྱང་ཆུབ་འགྱུར། ། ཞེས་རྟོགས་ན་དེ་ལྟར་བདེན་ཡང༌། མ་རྟོགས་པས་ནོངས་སོ། ། དེ་བས་རྟོགས་པར་བྱ་བའི་ཕྱིར་རང་རིག་ཕྱིར་ན་བསྒོམ་པ་ཉིད་ཅེས་བྱའོ། །
གལ་ཏེ་དེ་ལྟར་རང་ཉིད་ལས་གཞན་མ་ཡིན་ན་འཁོར་བ་ཉིད་དུ་འགྱུར་དུ་མི་རུང་ངོ་ཞེ་ན། འཁོར་བའི་རྩ་བ་ནི་ལས་ཡིན་ལ། ལས་དེ་ནི་རང་རིག་པ་ཉིད་འཕོ་བ་ལས་ལས་ཡིན་ནོ་ཞེས་སྟོན་པ་ནི་རང་གིས་རིག་པའི་འགྱུར་བ་དེ་ལས། ལས་དགེ་བ་དང་མི་དགེ་བ་སོག་གོ་ཞེས་བྱ་བའོ། ། འོ་ན་ནི་ལས་དེ་རང་རིག་པ་ལས་བྱུང་ན་རྣལ་འབྱོར་པའང་ལས་རྣམ་པར་དག་པར་མི་འགྱུར་རོ་སྙམ་པ་ལ། མནན་པ་ལས་ནི་ལས་སྐྱེ་སྟེ། ། ཞེས་གསུངས་ཏེ། ལས་དེ་ནི་མཚན་མ་དང་རྣམ་པར་རྟོག་པ་ལས་འབྱུང་བ་ཉིད་ཡིན་ན་རྣལ་འབྱོར་པ་རྟོག་པ་མེད་པ་ལ་ཅིའི་ཕྱིར་འབྱུང༌། དེ་ལྟར་འཕགས་པས་ཀྱང༌། ཀུན་རྫོབ་ཉོན་མོངས་ལས་ལས་འབྱུང༌། །
ལས་ནི་སེམས་ལས་བྱུང་བ་ཡིན། ། སེམས་ནི་བག་ཆགས་དག་གིས་བསགས། ། བག་ཆགས་བྲལ་བ་བདེ་བ་ཡིན། ། ཞེས་གསུངས་སོ། ། སེམས་རྟོག་པ་མེད་པར་བྱེད་པ་དེ་ཉིད་གང་ཡིན་ན། རང་གིས་འཕྲོག་ཅིང་སྟེ། དེའང་རང་ཉིད་ཡིན་གྱིས་གཞན་མ་ཡིན་ནོ། ། འཁོར་བ་རང་གིས་བྱེད་དོ། ། དེ་ནས། རང་རིག་རྒྱལ་པོ་རང་གཙོ་བོ། །
ཞེས་བྱ་སྟེ་འདི་ལས་བྱེད་པ་པོ་གཞན་མེད་ཅེས་བྱའོ། ། སློབ་དཔོན་ཟླ་གྲགས་ཀྱིས་ཀྱང༌། རྟག་བདག་བྱེད་པོ་བཀག་པའི་ཕྱིར་ན་དེས། ། ཀུན་རྫོབ་རྒྱལ་བས་སེམས་ཙམ་བྱེད་པོར་གསུངས། ། ཞེས་གསུངས་སོ། ། དེ་བས་ན་སེམས་འཁོར་བ་དང་མྱ་ངན་ལས་འདས་པ་ཞེས་གསུངས་ཏེ། ལུང་ནི་ཡི་གེ་མངས་པས་འཇིགས་པས་མ་སྤྲོས་སོ། ། འདོད་ཆགས་ཞེས་བྱ་བ་ལ་སོགས་པ་ནི་རྣམ་བཤད་མཁན་པོས་དེ་ཉིད་ཀྱི་འཕྲོ་རུ་འཆད་དོ། ། བླ་མ་རྣམས་ནི་དེ་ལྟར་ལྷན་ཅིག་སྐྱེས་པའི་ཡེ་ཤེས་བསྟན་ནས་དེ་སྒོམས་ཤིག་ཅེས་རྗེས་སུ་གདམས་པར་མར་སྦྱར་ནས་གསུངས་སོ། ། འདི་ལ་གསུམ་སྟེ།
བསྒོམས་པའི་ཕན་ཡོན་གྱི་སྒོ་ནས་སྒོམས་པར་གདམས་པ་དང༌། མ་བསྒོམས་པའི་ཉེས་དམིགས་ཀྱི་སྒོ་ནས་སྒོམས་པར་གདམས་པ་དང༌། དེས་ན་རྒྱུན་ཏུ་སྒོམས་ཤིག་པར་གདམས་པའོ། ། དང་པོ་ལ་གཉིས་ཏེ། སྤང་བྱས་ཟིལ་གྱིས་མི་གནོན་པར་བསྟན་པ་དང༌། ཐོབ་བྱ་ཐོབ་པར་བསྟན་པའོ། ། དང་པོ་ནི་དེ་ལྟར་དེ་ཁོ་ན་ཉིད་རྟོགས་ཀྱང་སྤང་བྱས་ཟིལ་གྱིས་གནོན་པར་མི་འགྱུར་རམ། སྙམ་པ་ལ། མི་འགྱུར་ཞེས་སྟོན་པ་ནི་འདོད་ཆགས་ཞེས་བྱ་བ་ལ་སོགས་པ་སྟེ། ཉོན་མོངས་པ་ལྔ་ཉིད་དམ།
ཡུལ་ལྔ་སྟེ་དེ་རྣམས་ཀྱིས་ཟིལ་གྱིས་མི་གནོན་ཞེས་བྱ་བའི་དོན་ཏོ། ། ཐོབ་བྱ་ཐོབ་པའི་ཕན་ཡོན་ནི་ཆོས་འབྱུང་ཞེས་བྱ་བ་ལ་སོགས་པ་སྟེ། ཆོས་ནི་ཟག་པ་མེད་པ་རྣམ་པར་མི་རྟོག་པའོ། ། དེ་གང་ལས་འབྱུང་བའི་གནས་ནི་པདྨའོ། ། དེ་ལས་སྐྱེས་པའི་ཡེ་ཤེས་ཇི་ལྟ་བུ་ཞེས་ན་མཁའ་མཉམ་སྟེ་དེ་ནི་མི་རྟོག་པའོ། ། དེ་གང་ལས་རྟོགས་ན་ལྷན་ཅིག་ཐབས་དང་བཅས་ཏེ། འདུ་ཤེས་གསུམ་དང༌། དབང་གིས་དགའ་བའི་དབྱེ་བ་ལ་སོགས་པས་སོ། ། དེ་ལས་འབྲས་བུ་ནི་འཇིག་རྟེན་གསུམ་པོ་དེ་ལས་སྐྱེ་སྟེ། སྐུ་གསུམ་གྱི་བདག་ཉིད་དོ། །
དེའི་རྒྱུ་མི་རྟོག་པ་འབའ་ཞིག་མ་ཡིན་ཏེ། ཟུང་དུ་ཆུད་པར་བསྟན་པ་ནི་ཐབས་དང་ཤེས་རབ་ཅེས་པའོ། ། དེ་ཉིད་བཤད་པ་ནི་ཁུ་བའི་ཞེས་བྱ་བ་ལ་སོགས་པ་སྟེ་སྔར་བསྟན་པ་བཞིན་ནོ། ། ཅི་དེ་ཉིད་བདེན་པ་ཡོད་དམ་སྙམ་པ་ལ། གཅིག་དང་དུ་མ་བྲལ་བ་དེ། ། ཞེས་སོ། ། དེ་དུས་ནམ་རྟོགས་སྙམ་པ་ལ། སྐད་ཅིག་ཅེས་བྱ་བའོ། ། ཅི་ཞུ་བདེ་ཙམ་དེ་ཡེ་ཤེས་ཡིན་ནམ་སྙམ་པ་ལ། དེ་ནི་ཀུན་རྫོབ་ཀྱི་དབྱེ་བ་ཞེས་བྱ་བ་རྒྱུ་ཡིན་གྱི་ཡེ་ཤེས་དངོས་ནི་རང་རིག་ཅེས་བྱ་བ་ལ་སོགས་པའོ། །
འདིས་ནི་སྔར་གྱི་དབྱེ་བ་དེས་ནི་ཐབས་དང་བཅས་ཞེས་བྱ་བ་རྒྱས་པར་བཤད་ལ། འདིས་ནི་མཁའ་མཉམ་ཞེས་བྱ་བ་རྒྱས་པར་བཤད་པར་འགྱུར་རོ། ། དེ་གང་ལས་རྟོགས་ན། ངག་གིས་ནི་མི་རྟོགས་ཏེ་བྱིན་རླབས་ལས་རྟོགས་སོ་ཞེས་བྱ་བའི་དོན་ཏེ་བྱིན་རླབས་སྔ་མའི་ཐབས་སོ། ། དེ་ལས་ཇི་ལྟ་བུ་ཞིག་འབྱུང་ན། ཀུན་མཁྱེན་ཡེ་ཤེས་དེ་ལྟ་བུ་སྟེ། སངས་རྒྱས་ཀྱི་ཡེ་ཤེས་དང་འདྲ་བ་སྐྱེ་ན་སྟེ། དེས་ན་སྐུ་གསུམ་འགྲུབ་པར་འགྱུར་ཞེས་བྱ་བའི་དོན་ཏོ། ། འདིས་ནི་དཔེའི་ཡེ་ཤེས་སུ་བསྟན་ཏོ། ། དེ་ལྟ་བུའི་ཡེ་ཤེས་ཀྱི་མཚན་ཉིད་བསྟན་པའམ།
ཡང་ན་ཡེ་ཤེས་ཉམས་སུ་བླངས་པ་ལས་མཐོང་བའི་ཆོས་ལས་གྲུབ་པའི་ཕན་ཡོན་ནི་ས་དང་ཞེས་བྱ་བ་ལ་སོགས་པ་སྟེ། རྣམ་པར་མི་རྟོག་པར་གྱུར་པ་ལ་འགའ་ཡང་སྣང་བ་མེད་ཅེས་བྱ་བའམ། ཡང་ན་རྫུ་འཕྲུལ་ནུས་པ་ལའང་སློབ་དཔོན་ཁ་ཅིག་གསུང་ངོ༌། ། དེ་བས་ན་དེ་ལྟར་བསྒོམས་ན་ཕན་ཡོན་ཡོད་པས་སྒོམས་ཞེས་བྱ་བའི་དོན་ཏོ། ། མ་བསྒོམས་ན་ཉེས་པ་ཡོད་པའི་སྒོ་ནས། རྒྱུད་ཀྱི་ཆེ་བ་བཤད་པ་ནི་ཐམས་ཅད་རིག་བྱེད་ཅེས་བྱ་བ་ཚིགས་བཅད་གཉིས་ཏེ། རིག་བྱེད་ནི་མུ་སྟེགས་བྱེད་ཀྱི་གྲུབ་པའི་མཐའ་ཐམས་ཅད་ཀྱི་རྩ་བའོ། ། གྲུབ་མཐའ་ནི་ཉན་ཐོས་ཀྱི་ལམ་དང་འབྲས་བུར་བཅས་པས་ན་གྲུབ་མཐའ་འམ། ཡང་སྲིད་པར་གྲུབ་པས་ན་གྲུབ་མཐའོ། ། ལས་རྒྱས་ནི་དམན་པ་འཛིན་པའི་དོན་དུ་ཞི་བ་ལ་སོགས་པ་བསྟན་པའི་རྒྱུད་དེ།
དེ་དག་གིས་ཀྱང་སྲིད་པ་དག་པའི་དངོས་གྲུབ་ཡིན་ཏེ་སྐྱེ་བ་འདི་ལའོ། ། འོ་ན་ཕ་རོལ་དུའམ་ཞེ་ན། ཡང་སྲིད་མཐར་སྐྱེ་སྟེ་ལམ་དེས་གཏན་མིན་ཞེས་བྱ་བའི་དོན་ཏོ། ། སློབ་དཔོན་ཁ་ཅིག་སྲིད་པ་དག་འགྱུར་ནི་ཕ་རོལ་ཏུ་ཕྱིན་པའི་ཐེག་པ་སྟེ་དེས་སྲིད་པ་དག་ཀྱང༌། ཡང་སྲིད་མཐར་སྐྱེ་སྟེ་ཡུན་རིང་དུ་འགོར་ཞེས་བྱ་བར་འཆད་དོ། ། དེས་ན་ཀྱེའི་རྡོ་རྗེ་འདི་ཉིད་མཆོག་ཡིན་ཏེ། འདི་ལས་ལྷན་ཅིག་སྐྱེས་པ་གསལ་བར་བསྟན་པའི་ཕྱིར་རོ། ། དེས་ན་གྲུབ་པར་འདོད་པས་རྒྱུན་མི་འཆད་པར་བསྒོམ་མོ། ། ཞེས་བསྟན་པ་ནི་ཆུ་བོའི་རྒྱུན་ཞེས་བྱ་བ་ལ་སོགས་པ་སྟེ། ལས་དང་པོ་པས་ནི་མཉམ་པར་གཞག་པ་གཙོ་ཆེ་ལ།
རྗེས་སྤྱོད་དུ་མོས་པའོ། ། ཕྱི་ནས་ནི་བརྟན་པར་འགྱུར་དེ་བར་མ་ཆད་པའི་རྣལ་འབྱོར་ཏེ། བཤད་པའི་རྒྱུད་ལས། གཟུགས་རྣམས་ཐམས་ཅད་ལྟ་བ་དང༌། ། སྒྲ་ནི་རྒྱས་པར་ཉན་པ་དང༌། ། ལས་དེ་རྣམས་ནི་བྱེད་པ་ན། ། སེམས་ནི་གཞན་དུ་མི་འགྲོ་ཞེས་བྱ་བ་ལ་སོགས་པ་རྒྱས་པར་གསུངས་སོ། ། ལེའུ་བརྒྱད་པ་རྣལ་འབྱོར་མའི་འཁོར་ལོ་འདུ་བ་ཚིགས་སུ་བཅད་པ་ལྔ་བཅུ་རྩ་དྲུག་གི་རྣམ་པར་བཤད་པའོ།། །། དེ་ནས་མཆོག་ཏུ་རྣམ་པར་དག་པའི་ལེའུ་བཤད་པར་བྱའོ་ཞེས་བྱ་བ་ལ། དེ་ནས་ནི་ལེའུ་བརྒྱད་པའི་རྗེས་ལའོ། །
ཅིའི་ཕྱིར་དེའི་འོག་ཏུ་བསྟན་ཅེ་ན། དེ་ལྟར་བསྐྱེད་པ་དང་རྫོགས་པའི་བདག་ཉིད་ཅན་གྱི་རྣལ་འབྱོར་མའི་འཁོར་ལོ་བསྟན་ནས། དེའི་རྣམ་པར་དག་པ་རྟོགས་པར་བྱ་བའི་ཕྱིར་རམ། ལྷན་སྐྱེས་དེས་མི་མཐུན་པའི་ཕྱོགས་དག་པའི་ཕྱིར་རོ། ། དེ་ལ་རྣམ་པར་དག་པ་ཞེས་བྱ་བ་ནི་སྐྱོན་མེད་པར་ཞེས་བྱ་བའི་དོན་ཏོ། ། དེ་ལ་རང་བཞིན་གྱིས་སྐྱོན་མེད་པ་ནི་དེའི་ངོ་བོ་ཉིད་ཡིན་པའི་ཕྱིར་ན་དག་པ་སྟེ། རང་བཞིན་གྱིས་ནི་རྣམ་པར་དག ། ཅེས་གསུངས་སོ། ། ཡང་གློ་བུར་གྱི་དྲི་མ་འཁྲུད་པར་བྱེད་པ་ལའང་དག་པ་སྟེ། ལྷ་རྣམས་ཀྱིས་ནི་ཐ་མལ་པའི་དྲི་མའི་སྐྱོན་འཁྲུད་ལ།
རྫོགས་པའི་རིམ་པ་རང་རིག་པས་ནི་ལྷར་ཞེན་པའི་སྐྱོན་ཡང་འཁྲུད་པར་བྱེད་པའི་ཕྱིར་རོ། ། འོ་ན་ཕྱག་གི་དག་པ་སྟོང་པ་ཉིད་ཅེས་བྱ་བ་ལ་སོགས་པ་འདི་དྲི་མ་བཀྲུས་པ་མེད་དེ་རྟགས་ཙམ་ཡིན་པའི་ཕྱིར་རོ། ། དེས་ན་དག་པ་མ་ཡིན་པར་འགྱུར་རོ་སྙམ་པ་ལ། འདིས་ཀྱང་དྲི་མ་བཀྲུས་པ་ཕྱག་དང་ཞབས་སུ་ཞེན་པའམ་སྟོང་པ་ལ་སོགས་པར་ཞེན་པའི་དྲི་མ་སྦྱངས་པ་ཉིད་དོ། ། འོ་ན་འདི་ལྷར་ཞེན་པ་སྦྱོང་བས་རྫོགས་པའི་རིམ་པའི་དག་པ་མིན་ནམ་སྙམ་པ་ལ། མ་ཡིན་ཏེ་རྫོགས་པའི་རིམ་པའི་ནི་ཡེ་ཤེས་ཀྱིས་ཅིག་ཅར་དུ་སྦྱོང་བ་ཡིན་ལ། འདི་ནི་སོ་སོར་སྦྱོང་བས་བསྐྱེད་པའི་རིམ་པར་བསྡུའོ། ། དེ་ལྟ་བུ་སྟོན་པའི་གཞུང་དུམ་བུ་ནི་ལེའུའོ། ། དེ་བཤད་པར་བྱའོ། ། ལེའུ་འདིའི་བརྗོད་པར་བྱ་བའི་དོན་ནི།
དེ་བཞིན་ཉིད་ཀྱི་དག་པ་མོས་པར་བྱེད་པའི་ཆ་ནས་ཕ་རོལ་ཏུ་ཕྱིན་པ་སྤྱི་ཡིན་ལ། ལྷ་སོ་སོ་བསྐྱེད་པའི་རིམ་པ་སྤྱི་ཡིན་ནོ། ། རང་རིག་པའི་དག་པ་ནི་ཐབས་གཉིས་ལས་བྱུང་བའི་ཡེ་ཤེས་ཏེ་སྦས་པའོ། ། རྗོད་བྱེད་ཀྱི་སྒྲ་ཡན་ལག་གི་དོན་གྱིས་འཆད་དོ། ། ལུས་རྣམ་པར་གཞག་པ་བཅུ་དྲུག་པོ་མཐའ་དག་གི་ཤུགས་ལས་བསྟན་པའམ་ཡང་ན་རྣལ་འབྱོར་མའི་དྲུག་གིས་བསྟན་ཏོ། ། བཤད་པའི་རྒྱུད་སཾ་པུ་ཊའི་བརྟག་པ་ལྔ་པའི་གཉིས་པ་ལས་འཆད་དོ། ། མངོན་པར་རྟོགས་པ་ནི་ཐབས་ཀྱི་རྒྱུད་ལས་ཕྱག་རྒྱ་ཆེན་པོ་མཆོག་གི་དངོས་གྲུབ་བོ། ། དེ་ལས་ཀྱང་དེ་བཞིན་ཉིད་ཀྱི་དག་པ་རྟོགས་པའི་ལྟ་བ་ཙམ། ལྷ་སོ་སོའི་དག་པ་བསྐྱེད་རིམ་རང་རིག་པའི་དག་པ་རྫོགས་རིམ་དང་འབྲེལ་ཏོ། ། དེ་ལ་རྣམ་པར་འགྲེལ་པ་ཕལ་ཆེར་ནི་དག་པ་འདི་གཉིས་ཏེ་དེ་བཞིན་ཉིད་དང་ལྷ་སོ་སོའོ། །
དེ་གཉིས་རྟོགས་པ་ཉིད་རང་རིག་པ་ཡིན་གྱི་དེ་ལས་ལོགས་ཤིག་པ་མེད་དོ། ། དག་པ་གཉིས་པོ་དེ་ནི་རིམ་པ་གཉིས་པོ་ཉིད་དོ་ཞེས་གསུང་ངོ༌། ། བདག་གི་རྗེ་བཙུན་གྱི་ཞལ་སྔ་ནས་དག་པ་གསུམ་ཡིན་ཏེ། རྒྱུའི་རྒྱུད་ལ་རང་བཞིན་གྱིས་གསུམ་ཉིད་ཡིན་པའི་ཕྱིར་དང༌། དེའི་མ་དག་པ་སྦྱོང་བར་བྱེད་པ་ལམ་དུ་གསུམ་ཡིན་པ་དང༌། འབྲས་བུ་སྐུ་གསུམ་ཡིན་པས་གསུམ་དུ་འགྱུར་རོ། ། དེ་ལ་རྒྱུའི་རྒྱུད་ཀྱི་དེ་བཞིན་ཉིད་ཀྱི་དག་པ་ནི་ཆོས་ཐམས་ཅད་ཅིའི་ངོ་བོར་ཡང་མ་གྲུབ་པའོ། ། རང་རིག་པའི་དག་པ་ནི་ཐམས་ཅད་རང་གི་སེམས་ཙམ་ཉིད་དོ། ། ལྷ་སོ་སོའི་དག་པ་ནི་རྣམ་པ་ཐ་དད་དུ་སྣང་བ་ཉིད་ལྷའི་སྐུའི་ངོ་བོར་དག་པས་ན་དག་པའོ། ། དེ་ལྟར་དག་པ་གསུམ་གྱིས་གློ་བུར་གྱི་དྲི་མ་སྦྱོང་བར་བྱེད་པ་ལམ་དུ་དག་པ་གསུམ་སྟེ།
སྣང་བ་སྣ་ཚོགས་ལྷའི་སྐུ་དག་པའི་སྣང་བ་ཡིན་པ་ལ་མ་དག་པ་ཐ་མལ་པར་སྣང་བ་སྦྱོང་བའི་ཕྱིར་ལྷ་སོ་སོའི་དག་པའོ། ། ཐམས་ཅད་རང་གི་སེམས་ཡིན་པ་ལས་ཐ་དད་འཛིན་པ་ནི་མ་དག་པ་སྟེ། དེ་སྦྱོང་བ་ནི་རྫོགས་པའི་རིམ་པའི་ཏིང་ངེ་འཛིན་ཏོ། ། ཅིའི་ངོ་བོར་ཡང་མ་གྲུབ་པ་ཡིན་པ་ལ་ཡང་དག་པ་མ་ཡིན་པའི་ཀུན་ཏུ་རྟོག་པར་མྱོང་བ་ནི་མ་དག་པ་སྟེ། དེ་སྦྱོང་བ་ནི་དེ་བཞིན་ཉིད་ཀྱི་དག་པའོ། ། འོ་ན་དེ་བཞིན་ཉིད་ཀྱི་དག་པ་རྟོགས་པའི་ལྟ་བའི་ཡེ་ཤེས་ཚོགས་སྔོན་ལ་སོང་བ་དེ་མིན་ནམ། དེས་རྫོགས་རིམ་གྱི་ཉམས་ཇི་ལྟར་སྦྱང་ཡང་སྔ་མ་ཉིད་དུ་དེ་བཞིན་ཉིད་རྟོགས་ན་ཕྱིས་ལྷ་སོ་སོ་དང་རང་རིག་གི་དག་པ་དོན་མེད་དོ་སྙམ་ན། སྔར་རྟོགས་ན་དོན་མེད་པ་བདེན་མོད། དེ་བཞིན་ཉིད་རྣལ་མོ་མ་བྱའོ། ། འོ་ན་རྟོགས་པའི་ལྟ་བའང་ཡེ་ཤེས་ཚོགས་མིན་ཞེས་བྱ་བ་མི་འགལ་ལམ་སྙམ་ན།
དེ་ནི་ཆ་འདྲ་བ་ཙམ་ལ་བཞག་གོ ། འོ་ན་རྫོགས་རིམ་ཡང་ཆ་འདྲ་བ་ཡིན་པས་དེའང་དེ་བཞིན་ཉིད་དུ་འགྱུར་རོ་ཞེ་ན། ཆ་འདྲ་བ་བདེན་ཡང་རྣལ་འབྱོར་པ་ནི་དཔེའི་ཡེ་ཤེས་ལ་དོན་གྱི་ཡེ་ཤེས་སུ་མྱོང་བས་ཞེན་ལ། རྟོགས་པས་ནི་མྱོང་ཞེན་ཐམས་ཅད་གཅོད་དོ། ། ལྟ་བ་མེད་དོ། ། རྣམ་པར་རྟོག་པ་མེད་དོ། ། མེད་པ་མེད་དོ། ། ཞེས་མོས་པར་བྱས་པ་ཙམ་གྱི་ཕྱིར་ཆ་འདྲའོ། ། གལ་ཏེ་འདི་གཉི་གའང་རྫོགས་པའི་རིམ་པའི་དེ་བཞིན་ཉིད་དུ་ཆ་འདྲ་བས་འདུས་པའི་ཕྱིར་དག་པ་གཉིས་སུ་འགྱུར་སྙམ་ན། ཐམས་ཅད་དེ་བཞིན་ཉིད་དུ་འདུས་པས་དག་པ་གཅིག་ཏུ་འགྱུར།
ཀུན་རྫོབ་ཏུ་གཟུགས་ལ་སོགས་པ་སྦྱོང་བས་དག་པ་གཉིས་མི་འགལ་ན། ཀུན་རྫོབ་ཏུ་དེ་བཞིན་ཉིད་ལས་ལོགས་སུ་སེམས་མྱོང་བས་གསུམ་དུའང་མི་འགལ་ལོ། ། དག་པ་མཐར་ཕྱིན་པ་ནའང་གསུམ་དུ་འགྱུར་ཏེ། དེ་བཞིན་ཉིད་ལས་ནི་ཆོས་ཀྱི་སྐུའོ། ། རང་རིག་པ་ལས་ནི་ལོངས་སྤྱོད་རྫོགས་པའོ། ། ལྷ་སོ་སོ་ལས་ནི་སྤྲུལ་པའི་སྐུའོ། ། ཡང་ན་དེ་བཞིན་ཉིད་ནི་དབྱིངས་ཡིན་ལ། རང་རིག་པ་ནི་ཡེ་ཤེས་ཡིན་པས། དེ་གཉིས་ལས་ལྷ་སོ་སོའི་གཟུགས་ཀྱི་སྐུ་འབྱུང་བའོ། ། ཞེས་བྱའོ། །
སྤྲོས་པས་ཆོག་གོ ། དཀྱུས་མ་ལ་འཇུག་པ་ལས་དོན་གཉིས་ཏེ། དག་པ་གསུམ་མདོར་བསྟན་པ་དང༌། དག་པ་གཉིས་རྒྱས་པར་བཤད་པའོ། ། དང་པོ་ལ་བཞི་སྟེ། ངེས་པར་དངོས་པོ་ཞེས་བྱ་བ་རྐང་པ་གཉིས་ནི་དེ་བཞིན་ཉིད་དེ་ཁྱབ་པའི་དག་པའོ། ། ཕྱི་ནས་ཞེས་གཉིས་ནི་ལྷ་སོ་སོའི་དག་པ་སྟེ་ཉི་ཚེ་བའི་དག་པའོ། ། རང་རིག་ཅེས་བྱ་བ་རྐང་པ་གཉིས་ནི་རང་རིག་པའི་དག་པ་སྟེ་སེམས་ཉམས་སུ་མྱོང་བར་བྱས་པའོ། ། དག་པའི་སྦྱང་གཞི་དག་པ་དགོས་པའི་འཐད་པ་དང་བཅས་པ་ནི་ཕུང་པོ་ལྔ་དང་ཞེས་བྱ་བ་ལ་སོགས་པ་སྟེ། དེ་ཅི་དག་པ་འདི་དག་གིས་མ་དག་པ་ཅིག་དག་པར་བྱེད་དམ་དག་པ་ཅིག་དག་པར་བྱེད།
དང་པོ་ནི་མི་རིགས་ཏེ་མ་དག་པའི་རང་བཞིན་ཡིན་ན་དག་པར་མི་ནུས་པའི་ཕྱིར་རོ། ། གཉིས་པའང་མི་རིགས་ཏེ་དོན་མེད་པའི་ཕྱིར་སྙམ་ན། རང་བཞིན་གྱིས་མ་དག་པ་མ་ཡིན་ཞེས་སྟོན་པ་ནི། རང་བཞིན་གྱིས་ནི་ཞེས་བྱ་བའོ། ། འོ་ན་དག་པ་དོན་མེད་དོ་སྙམ་པ་ལ། ཉོན་མོངས་ཤེས་བྱའི་སྒྲིབ་སྦྱང་བྱ། ། ཞེས་བྱ་བ་ལ་སོགས་པ་སྨོས་ཏེ། གློ་བུར་བ་འདོད་ཆགས་ལ་སོགས་པ་ཉོན་མོངས་པའི་སྒྲིབ་པ་དང༌། ཉོན་མོངས་པ་ཅན་མ་ཡིན་པ་ཐ་མལ་པར་བརྟགས་པ་ལ་སོགས་པ་ཤེས་བྱའི་སྒྲིབ་པ་སྟེ། དེ་དག་སྦྱང་དུ་ཡོད་པས་དོན་ཡོད་དོ། །
རྒྱས་པར་བཤད་པ་ལ་བཞི་སྟེ། དག་པའི་སྦྱང་གཞི་རྒྱས་པར་བཤད་པ་དང༌། དག་པས་སྦྱངས་ཏེ། ཇི་ལྟར་བྱ་བའི་ཚུལ་དང༌། སྦྱོང་བྱེད་ལྷ་སོ་སོའི་དག་པ་རྒྱས་པར་བཤད་པ་དང༌། རང་རིག་པའི་དག་པ་མཐར་སྡུད་པ་པོས་གླུར་བླངས་པའི་ཚུལ་གྱིས་རྒྱས་པར་བཤད་པའོ། ། དང་པོ་ལ་གཉིས་ཏེ། རང་བཞིན་གྱིས་དག་པས་སྦྱང་བར་ནུས་པའི་རྒྱས་པར་བཤད་པ་ནི་ཡུལ་གྱི་ཞེས་བྱ་བ་ལ་སོགས་པའོ། ། འདི་ལྟར་འགྲོ་བ་སངས་རྒྱས་འགྱུར། ། ཞེས་བྱ་བ་ནི།
དེ་བཞིན་གཤེགས་པའི་གསང་བའི་མདོ་ལས། དེ་བཞིན་གཤེགས་པ་རྣམས་ཀྱི་སྐུ་དང་གསུང་དང་ཐུགས་གསང་བ་རྣམས་གོ་རིམ་བཞིན་དུ་གཟུགས་དང་སྒྲ་དང་སེམས་ཀྱི་གཡོ་བ་ཐམས་ཅད་ལ་ཁྱབ་པར་རྗེས་སུ་འགྲོ་བའོ་ཞེས་གསུངས་པ་ལྟ་བུའོ། ། གློ་བུར་དུ་སྦྱང་དུ་ཡོད་པས་དག་པ་དོན་ཡོད་པ་ནི། ཀྱེ་བཅོམ་ལྡན་ཞེས་བྱ་བ་ལ་སོགས་པའོ། ། འོ་ན་དེ་ལྟར་མ་དག་ན་འཕགས་པ་ཉན་ཐོས་ལྟར་སྤང་བར་བྱའམ་སྙམ་པ་ལ་བསྟེན་པ་ཉིད། ཅེས་སྦྱར་རོ། ། ཇི་ལྟར་བསྟེན་སྙམ་ན། དག་པས་དུག་མེད་ཅེས་དེ་བཞིན་ཉིད་ཀྱི་ལྟ་བས་བརྟགས་པའི་དུག་མེད། ལྷས་ཐ་མལ་གྱི་དུག་མེད། རང་རིག་པས་ལྷར་ཞེན་པའི་དུག་ཀྱང་མེད་པར་བྱས་ནས་སོ། །
ལྷ་སོ་སོའི་དག་པ་གང་ཞེ་ན། གཟུགས་ཕུང་རྡོ་རྗེ་ཞེས་བྱ་བ་ལ་སོགས་པའོ། ། ཕྱག་གི་དག་པ་ཞེས་བྱ་བ་ལ་སོགས་པ་ནི། རྡོ་རྗེ་སེམས་དཔའི་རྣམ་པར་དག་པ་སྟེ་འཆད་པར་འགྱུར་བ་ལས་ཁྱད་པར་དུ་བྱ་བའི་ཕྱིར་རོ། ། ཞེ་སྡང་ཞེས་བཤད་རྡོ་རྗེ་མ། ། ཞེས་བྱ་བ་ལ་སོགས་པས། ལྷ་མོ་འདི་རྣམས་ཀྱིས་ཕུང་པོ་ལྔ་དང༌། ཉོན་མོངས་པ་ལྔ་དང༌། སྐྱེ་མཆེད་དྲུག་སྦྱོང་བར་བྱེད་དོ་ཞེས་བྱའོ། ། དབང་པོའི་དག་པ་ནི་ཕྱི་མའི་གསུམ་པ་ལས་འཆད་པར་འགྱུར་རོ། །
དེ་ལྟར་ན་དེ་དག་བསྐྱེད་པའི་རིམ་པའི་དག་པའོ། ། རྫོགས་པའི་རིམ་པ་རང་རིག་པའི་དག་པ་བཤད་པའི་ཕྱིར། གང་དང་གང་གིས་ཞེས་བྱ་བ་ལ་སོགས་པ་སྨོས་ཏེ། ཕུང་པོ་ལ་སོགས་པ་འདི་རྣམས་ཀྱིས་ནི་འཇིག་རྟེན་པ་བཅིངས་ཏེ་མ་རྟོགས་པའི་ཕྱིར་རོ། ། དེ་དང་དེས་ནི་འཆིང་བ་ལས་གྲོལ་ཏེ། འདི་དེ་བཞིན་ཉིད་དང༌། ལྷ་དང་རང་རིག་པའི་དག་པ་གསུམ་ཀ་ལ་འཇུག་མོད་ཀྱང༌། བཀའ་གདམས་ཀྱིས་རང་རིག་པ་ལ་སྦྱར་ཏེ། རྫོགས་རིམ་གྱིས་ཡེ་ཤེས་རྟོགས་ན་གྲོལ་བར་འགྱུར་རོ། ། ཞེས་བྱ་བའི་ཐ་ཚིག་གོ །
ཡེ་ཤེས་དེ་ཅི་འདྲ་ན་དེ་ཕྱིར་དྲི་མེད་ཅེས་བྱ་བ་ལ་སོགས་པའོ། ། འོ་ན་མཐོང་ཐོས་ལ་སྐུར་པ་བཏབ་པར་འགྱུར་རམ་སྙམ་པ་ལས། རང་བཞིན་དག་པའི་འགྲོ་ལ་འགྲོ་བར་ཤེས། ། ཞེས་བྱ་སྟེ། རང་གི་སེམས་ཀྱི་རྣམ་འཕྲུལ་དུ་སྣང་སྟེ། ང་ལས་བྱུང་ཞེས་བྱ་བ་ལ་སོགས་པའོ། ། ལེའུ་དགུ་པ་ཚིགས་སུ་བཅད་པ་ཉི་ཤུ་རྩ་གཉིས་ཀྱི་འགྲེལ་པའོ།། །། དེ་ལྟར་ན་ལྷན་ཅིག་སྐྱེས་པའི་ཡེ་ཤེས་ལུས་ལ་ཇི་ལྟར་གནས་པ་དེ་ཐོབ་པར་བྱེད་པའི་ལམ་རིམ་པ་གཉིས་པོ་དེའང་དབང་མ་བསྐུར་བ་ལ་སྐལ་བ་མེད་དོ། ། དེ་བས་ན་དབང་བསྐུར་བ་ལ་བསྟན་པར་བྱའོ། ། ཞེས་བདག་མེད་མའི་དཀྱིལ་འཁོར་དག་པ་དང་བཅས་པར་སློབ་མ་དབང་བསྐུར་བར་བྱ་བའི་ཕྱིར།
དེ་ནས་ཞེས་བྱ་བ་ལ་སོགས་པ་སྨོས་སོ། ། འདིའི་བརྗོད་པར་བྱ་བའི་དོན་ནི་བུམ་པའི་དབང་དང་འབྲེལ་བ་རྣམས་བསྐྱེད་པའི་རིམ་པ་སྤྱི་ཡིན་ལ། མཆོག་དབང་གསུམ་དང་འབྲེལ་པ་རྣམས་སྦས་པའི་དོན་ཡིན་ཞིང༌། དབང་གི་དོན་བསྒོམས་པས་འབྲས་བུ་འདི་ལྟ་བུ་འགྲུབ་བོ་ཞེས་ཞར་ལ་འབྱུང་བ་མཐར་ཐུག་པར་ཡང་འགྱུར་རོ། ། རྗོད་བྱེད་ཀྱི་སྒྲ་ཡན་ལག་གི་དོན་གཙོ་བོར་གྱུར་པ་གསུམ་ཀས་འཇུག་གོ ། བཤད་པའི་རྒྱུད་རྡོ་རྗེ་གུར་ལས། སྤྱིར་རྒྱུའི་རྒྱུད་སྟོན་པའི་དབང་དུ་བྱས་ན་ནི་བཅུ་པ། བཅུ་གཅིག་པ། བཅུ་གཉིས་པ་དང་གསུམ་མ་གཏོགས་པ་ཐམས་ཅད་དང་འབྲེལ་ལ། ཁྱད་པར་དུ་དབང་བསྐུར་བ་སྟོན་པའི་ལེའུ་གཉིས་པ།
གསུམ་པ། བཞི་པ། ལྔ་པ། བདུན་པ། བརྒྱད་པ། དགུ་པ། བཅུ་བཞི་པ། བཅོ་ལྔ་པ་སྟེ་ལེའུ་དགུ་དང་འབྲེལ་ཏོ། ། ཁ་སྦྱོར་གྱི་གཉིས་པའི་དང་པོ་དང༌། གསུམ་པ་དངོས་དང༌།
རྒྱུད་ཕྱི་མ་དང་བཅས་པས་འཆད་པར་བྱེད་དོ། ། མངོན་པར་རྟོགས་པ་ནི་སྤྱིར་དུ་ན་རྒྱུད་གསུམ་ཀ་དང་འབྲེལ་ཏེ། རྟེན་གྱི་གང་ཟག་ཐོག་མར་རྗེས་སུ་བཟུང་བའི་ངོས་ནས་རྒྱུའི་རྒྱུད་ཡིན་ཏེ། ཐབས་ཀྱི་རྒྱུད་ནི་ལམ་རིམ་པ་གཉིས་ཡིན་པའི་ཕྱིར་རོ། ། ཡང་རྒྱུའི་རྒྱུད་ནི་གསང་སྔགས་ཀྱི་ལམ་ལ་མ་ཞུགས་པ་ཡིན་ལ། འདིས་སྨིན་ལམ་དབང་ཞེས་བྱ་བ་ཐབས་ཀྱི་རྒྱུད་དུའང་འགྲོའོ། ། ཡང་རྒྱལ་པོ་ཨིནྡྲ་བྷུ་ཏི་ལྟ་བུ་དབང་དུས་ཉིད་ནས་གྲོལ་བའི་དབང་དུ་བྱས་ན་སྨིན་ལམ་དང་གྲོལ་ལམ་དང་འབྲས་བུའི་རྒྱུད་གསུམ་ཀ་གོ་ཅུ་རུག་ཏུ་འགྱུར་རོ། ། དབང་གི་དོན་གོམས་པ་ལས་འབྲས་བུ་གྲུབ་པའི་རྟགས་དང་བཅས་པ་ནི་འབྲས་བུའི་རྒྱུད་ཁོ་ན་བསྟན་ཏོ། ། སྤྱིར་ན་སློབ་དཔོན་གརྦྷ་རི་པས། རྒྱུ་རིགས་སྤང་བྱ་རྐྱེན་ལ་ལྟོས། །
གང་ཟག་རྣམ་པ་བཞི་རུ་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པའི་རྗེས་སུ་འབྲངས་ན་རྟེན་གྱི་གང་ཟག་གོ ། དེ་ལ་རྒྱུ་ལ་ལྟོས་པ་ནི། སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་ཡོད་པ་ཉིད་དེ། རྐྱེན་དང་ཕྲད་ན་འབྲས་བུ་འབྱུང་དུ་རུང་བའོ། ། དེ་ནི་རང་བཞིན་དུ་གནས་པའི་རིགས་སོ། ། རིགས་ལ་ལྟོས་པ་ནི། རྣལ་འབྱོར་པ་གང་ནག་པོ་ཆེ། ། ཞེས་བྱ་བ་ལ་སོགས་པ་ལྟ་བུའོ། །
སྤང་བྱ་ལ་ལྟོས་པ་ནི། འདོད་ཆགས་ཞེ་སྡང་གཏི་མུག་དང༌། ། ཞེས་བྱ་བ་ལ་སོགས་པ་ལྟ་བུ་སྟེ། དེ་གཉིས་ནི་གྲུབ་ཉེ་བ་ལ་དགོངས་ནས་གསུངས་ཏེ། སྔ་མའི་བྱེ་བྲག་གོ ། རྐྱེན་ལ་ལྟོས་པ་ནི་དེ་རྣམས་ཀྱི་གནས་སྐབས་ཀྱི་ཆོས་ཏེ། དེ་ལ་གཉིས་ལས། དང་པོ་ནི་རྒྱུད་སྦྱང་བ་མ་བྱས་པ་འགྲུབ་ཏུ་རུང་བ་ཞེས་བྱ་བ་སྟེ། མཚམས་མེད་ལྔ་ནི་བྱེད་པ་དང༌། ། ཞེས་བྱ་བ་ལ་སོགས་པའོ། །
དེའི་འོག་ཏུ་རྒྱུད་སྦྱང་བ་བྱས་པ་ལས་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱངས་པ་ལམ་ལ་འཇུག་ཏུ་རུང་བ་ནི་དགེ་བ་བཅུ་ལ་གོམས་པ་དང༌། ཞེས་བྱ་བ་སོགས་པ་སྟེ། དེ་སྦྱོང་བའི་ཐབས་ནི། དང་པོ་གསོ་སྦྱོང་སྦྱིན་པར་བྱ། ། ཞེས་བྱ་བ་ལ་སོགས་སྟེ། འོག་ནས་འཆད་པར་འགྱུར་རོ། ། གསང་སྔགས་ཀྱིས་རྒྱུད་སྦྱང་བ་བྱས་པ་ནི་འདི་ནས་འཆད་པར་འགྱུར་རོ། ། རྒྱས་པར་ནི་གཞན་དུ་ཤེས་པར་བྱའོ། ། དེ་ལྟར་ན་མངོན་པར་རྟོགས་པའོ། ། དཀྱུས་སུ་མདོར་བསྟན་པ་དང༌།
རྒྱས་པར་བཤད་པ་གཉིས་སུ་གནས་ཤིང༌། དེ་དག་ཀྱང་འཁྲུགས་ཀྱི་ཚུལ་གྱིས་གནས་ཀྱང་བླ་མའི་མན་ངག་གིས་བསྡེབ་པར་བྱའོ། ། དེ་ལ་མངོན་པར་རྟོགས་པ་གཉིས་ཏེ། སློབ་དཔོན་དང་སློབ་མའི་འབྲེལ་པ་བྱ་བ་དང༌། དེ་ནས་ཆོ་གའི་རིམ་པའོ། ། དང་པོ་ནི་སློབ་དཔོན་མཚན་ཉིད་དང་ལྡན་པ་ལ་འགའ་ཞིག་གསོལ་བ་འདེབས་པར་བྱེད་ན། སློབ་དཔོན་གྱིས་ཁྱོད་སུ་ཇི་ལྟ་བུ་ཞིག་དྲི་བར་བྱའོ། ། དེས་དེ་ལ་ལན་འདེབས་པ་ན། སློབ་དཔོན་གྱིས་རྐྱེན་ལ་ལྟོས་པའི་གང་ཟག་གི་རིགས་རྣམས་ཤེས་པར་བྱས་ཏེ། ཇི་ལྟར་རིགས་པ་བཞིན་དུ་ཁས་བླངས་ལ་འོས་སུ་གྱུར་པ་དེའི་ཚེ་སློབ་མ་རྗེས་སུ་གཟུང་བའི་ཆོ་ག་བྱའོ། །
སློབ་མ་སྨིན་པར་བྱ་བའི་ཆོ་ག་དངོས་ལ་བདུན་ཏེ། བསྙེན་པའི་ཆོ་ག་དང༌། སའི་ཆོ་ག་དང༌། སྟ་གོན་གྱི་ཆོ་ག་དང༌། བྲི་ཞིང་རྒྱན་དགྲམ་པ་དང༌། བསྒྲུབ་ཅིང་མཆོད་པ་དང༌། འཇུག་ཅིང་དབང་བསྐུར་བ་དང༌། མཇུག་གི་བྱ་བའོ། ། དང་པོ་ལ་རབ་མཚན་མའི་བསྙེན་པ། འབྲིང་དུས།
ཐ་མ་གྲངས་ཀྱི་བསྙེན་པ་སྟེ། དེ་ནི། དཀྱིལ་འཁོར་བདག་པོའི་བཟླས་པ་འབུམ། ། ཞེས་བྱ་བ་རྐང་པ་གཉིས་སོ། ། དེ་ནས་སའི་ཆོ་ག་ལ་ལྔ་སྟེ། བརྟག་པ་དང༌། བསླང་བ་དང༌། སྦྱང་བ་དང༌། གཟུང་བ་དང༌། བསྲུང་བའོ། །
དང་པོ་ནི་ཚལ་དང་ཞེས་བྱ་བ་ཚིགས་བཅད་གཅིག་གོ ། བསླང་བ་ལ་མངོན་པ་ལས་བསླང་བ། དོན་གྱི་འཇུག་པས་ཁ་བསྐང༌། མི་མངོན་པ་ལས་བསླང་བ། གོང་གི་ཨ་སོགས་ཞེས་བྱ་བ་དང༌། མ་མ་རིན་ཆེན་རབ་གནས་ལེའུས་ཤེས། སྦྱང་བ་ལ་གཉིས་ལས། ལས་དང་བྱ་བས་སྦྱང་བ། དཀྱིལ་འཁོར་གྲུ་གསུམ་ཞེས་བྱ་བས་བསྟན། ཏིང་ངེ་འཛིན་གྱིས་སྦྱང་བ་དང་པོར་ལྷའི་ཞེས་བྱ་བ་དང༌།
གོང་དུ་གསུངས་པའི་སྔགས་ཞེས་བྱ་བས་བསྟན། བློས་གཟུང་བ་དོན་གྱིས་ཤེས། སྟང་སྟབས་ཀྱི་བཀོད་པས་ས་གཟུང་བ་ནི་ལྷའི་རྣལ་འབྱོར་སྔོན་དུ་སོང་བས་བྱ་བ་སྟེ། ཆ་ལུགས་ནི་འཇུག་པའི་སྐབས་དང་ཐུན་མོང་དུ་བྱས་ཏེ། ཁྲུས་དང་གཙང་སྦྲ་ཞེས་བྱ་བ་ལ་སོགས་པས་བསྟན་ཏོ། ། བསྲུང་བ་དང་གཞན་སའི་ཆོ་ག་འདིར་བསྡུས་པ་ཡིན་གྱི་རྒྱས་པ་རྣམས་ནི། ཇི་ལྟར་བསམ་གཏན་དེ་བཞིན་འདིར། ། བསྲུང་བ་ཇི་ལྟར་གསུངས་པ་ཉིད། ། ཅེ་བྱ་བ་འདིས་རྒྱས་པར་བསྟན་ཏོ། ། སྟ་གོན་གྱི་ཆོ་ག་ལ་བཞི་ལས།
སའི་ལྷ་མོ་གོང་གི་ཨ་སོགས་ཀྱི་ཤུགས་ལས་བསྟན། ལྷ་སྟ་གོན་སཾ་པུ་ཊའི་ཕྱི་མས་འདིར་ཁ་བསྐང༌། བུམ་པ་སྟ་གོན་བུམ་པ་བརྒྱད་ལ་སོགས་པ་ཞེས་རྐང་པ་ལྔས་བསྟན། སློབ་མ་སྟ་གོན་སཾ་པུ་ཊའི་ཕྱི་མས་འདིར་ཁ་བསྐང་ངོ༌། ། བྲི་ཞིང་རྒྱན་དགྲམ་པ་ལ་གཉིས། བྲི་བ་དང་རྒྱན་དགྲམ་པའོ། ། དྲི་བ་ལ་ཐིག་གིས་བྲི་བ་རང་འདོད་ལྷ་ཞེས་བྱ་བ་ཤླཽ་ཀ་གཅིག་གིས་བསྟན། རྡུལ་ཚོན་གྱིས་བྲི་བ་རྡུལ་ཚོན་དམ་པ་ཞེས་པ་གཅིག་དང༌། སྟོན་པས་དཀྱིལ་འཁོར་ཞེས་པ་ཤླཽ་ཀ་གཉིས་དང༌། འཕར་མ་གཉིས་བཟང་ཞེས་པ་གཉིས་ཀྱིས་བསྟན།
རྒྱན་དགྲམ་པ་ཤུགས་ལས་ཤེས་པས་ཁ་བསྐང༌། བསྒྲུབ་ཅིང་མཆོད་པ་ལ། སློབ་དཔོན་གྱི་ཆ་ལུགས་ཁྲུས་དང་གཙང་སྦྲ་ལ་སོགས་པས་ཤེས། བསྒྲུབ་པ་དངོས་གསང་དབང་དང་ཐུན་མོང་དུ་བྱས་ལ་དེར་ནི་རིགས་ལྔ་ལ་སོགས་པས་བསྟན། མཆོད་པ་ཕྱི་མའི་དང་པོའི་སྣ་ཚོགས་ཧཱུྃ་ནི་ལ་སོགས་པས་ཁ་བསྐང་ངོ༌། ། འཇུག་ཅིང་དབང་བསྐུར་བ་ལ་གཉིས། སློབ་དཔོན་འཇུག་ཅིང་དབང་བསྐུར་བ་དང༌། སློབ་མ་གཞུག་ཅིང་དབང་བསྐུར་བའོ། ། སློབ་དཔོན་གྱི་ནི། རྡོ་རྗེ་སེམས་དཔའི་སྙེམས་བྱས་ནས། །
ཞེས་པ་ཤླཽ་ཀ་གཉིས་ཀྱིས་བསྟན། སློབ་མ་ལ་གཉིས་ལས། གཞུག་པའི་ཆོ་ག་ཕྱི་མའི་ལྔ་པ་ལས། གོས་ཀྱིས་མིག་ནི་ཞེས་པས་བསྟན་ལ་གཞན་མ་ལུས་པ་ཁ་བསྐང༌། དབང་བསྐུར་ལ་གཉིས་ལས། སློབ་མའི་དབང་བསྐུར་ཆུ་ཅོད་པན་རྡོ་རྗེ་དྲིལ་བུ་མིང༌། ཐུན་མོང་གི་བརྟུལ་ཞུགས་དང་བཅས་པ། སཾ་པུ་ཊའི་ཕྱི་མ་དང་རྡོ་རྗེ་གུར་ལེའུ་བརྒྱད་པ་ལས་འབྱུང་བས་འདིར་ཁ་བསྐང༌། ཐུན་མོང་མ་ཡིན་པའི་དབང་བཞི་ལས། སློབ་དཔོན་གྱི་དབང་མཐའ་རྟེན་རྗེས་གནང་དང་བཅས་པ།
གང་ཞིག་དབང་ནི་རབ་ཕྱེ་བ། ། ཞེས་པ་ཚིགས་བཅད་གཅིག་གིས་བསྟན། གསང་བའི་དབང་མཐའ་རྟེན་དང་བཅས་པ་ནི་དེར་ནི་རིགས་ལྔ་ཞེས་པ་རྐང་པ་བཅུས་བསྟན། ཤེས་རབ་ཡེ་ཤེས་ཀྱི་དབང་མཐའ་རྟེན་དང་བཅས་པ་རོ་མཉམ་སློབ་མའི་སྤྱོད་ཡུལ་དུ་ཞེས་བྱ་བ་ལ་སོགས་པས་བསྟན། དོན་གྱི་བཞི་པ་ཤེས་རབ་ཡེ་ཤེས་ཀྱི་དེ་ཁོ་ན་ཉིད་བསྟན་པའམ། མྱོང་བ་ཉིད་ཡིན་ལ། ཚིག་གི་བཞི་པ་ནི་ཕྱི་ནས་དེ་ཉིད་ཅེས་པས་བསྟན། ལམ་དུ་བྱེད་པའི་བཞི་པ་དང༌། འབྲས་བུ་གྲུབ་པའི་བཞི་པ་ནི། དང་པོ་སྤྲིན་གྱི་རྣམ་པ་ཞེས་བྱ་བ་ལ་སོགས་པ་དང༌།
དངོས་གྲུབ་མཚན་ཉིད་མི་ཕྱེད་པ། ། ཞེས་བྱ་བ་ལ་སོགས་པས་བསྟན་ཏོ། ། དེ་ནས་དཀྱིལ་འཁོར་གྱི་མཇུག་གི་བྱ་བ་ལ་སོགས་པ་ཁ་བསྐང་བར་བྱའོ། ། དེ་ལ་སྤྱིར་དབང་ལ་འདིར་མ་ཚང་བ་ཕྱི་མའི་གསུམ་པ་དང༌། ལྔ་པ་དང༌། བཅུ་གཉིས་པས་ཁ་བསྐང་ལ། དེར་མ་ཚང་བ་བཤད་པའི་རྒྱུད་རྡོ་རྗེ་གུར་དང༌། སཾ་པུ་ཊ་དང་གཉིས་ཀྱིས་ཁ་བསྐང༌། དེར་ཡང་མ་ཚང་བ་དེ་ཉིད་འདུས་པ་ལས་ཏེ། ཇི་ལྟར་དེ་ཉིད་འདུས་པ་ཡིས། །
དཀྱིལ་འཁོར་ཆོ་ག་དེ་བཞིན་བྱ། ། ཞེས་འབྱུང་བའོ། ། དེ་ན་མ་ཚང་བ་གསང་བ་སྤྱི་རྒྱུད་ཀྱིས་ཁ་བསྐང་སྟེ། གང་དག་ཏུ་ནི་དཀྱིལ་འཁོར་གྱི། ། ལས་ཀྱི་ཆོ་ག་རྣམ་མེད་པ། ། དེ་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན། ། ཞེས་སོ། ། དེ་ལ་འདིར་ཐུན་མོང་གི་སློབ་དཔོན་གྱི་དབང་ཡན་ཆད་ཆོ་ག་མི་གསལ་ལ། ཐུན་མོང་མ་ཡིན་པའི་དབང་བཞི་ནི་རྒྱུད་ཀྱི་རྒྱལ་པོ་འདིར་གསལ་བར་གསུངས་སོ། །
དེ་བས་ན་འདི་དང་ཕྱི་མའི་ལེའུ་གསུམ་པ་དང༌། ལྔ་པ་དང༌། བཅུ་གཉིས་པ་མངོན་པར་རྟོགས་པ་གཅིག་ཏུ་ཤེས་པར་བྱའོ། ། བསྡུས་པའི་དོན་ཏོ། ། ཚིག་གི་དོན་ལ་གཞན་ནི་གོ་སླའོ། ། ཤེས་རབ་ཡེ་ཤེས་ཀྱི་དབང་གི་ཡེ་ཤེས་ནི་བརྗོད་བྱའི་གཙོ་བོ་སྟེ་ལྟ་བ་གཏན་ལ་འབེབས་པར་བྱེད་པའོ། ། དེའི་ཡེ་ཤེས་དེ་ཇི་ལྟ་བུ་ཞེས་སྟོན་པ་ནི། རང་རིག་ཡེ་ཤེས་ཉིད་དུ་འགྱུར། ། ཞེས་བྱ་བ་ལ་སོགས་པ་སྨོས་ཏེ། འདི་ལ་བཞི་སྟེ།
ཡེ་ཤེས་ཀྱི་མཚན་ཉིད་དང༌། དེ་རྟོགས་པའི་ཕྱིར་དགའ་བའི་དབྱེ་བ་དང༌། དེ་ལ་ཐེ་ཚོམ་བསལ་བ་དང༌། དབང་གི་དོན་བསྒོམས་པ་ལས་འབྲས་བུ་གྲུབ་པའི་རྟགས་དང་བཅས་པའོ། ། དང་པོ་ལ་གཉིས་ཏེ། ངོ་བོ་ངོས་གཟུང་བ་དང༌། དེའི་ཁྱད་པར་རམ་མཚན་ཉིད་རྒྱས་པར་བཤད་པའོ། ། དང་པོ་ནི་རང་རིག་ཡེ་ཤེས་ཉིད་དུ་འགྱུར་ཏེ། གཞན་གྱི་རྟོགས་པ་མ་ཡིན་པ་སོ་སོ་རང་གི་རིགས་པའི་ཆོས་ཉིད་འཐོབ་བོ་ཞེས་བྱ་བའི་དོན་ཏོ། ། དེའི་ཁྱད་པར་རམ་མཚན་ཉིད་ཇི་ལྟ་བུ་ཞེ་ན།
མཚན་ཉིད་ལྔ་ལྡན་ཏེ། སྤྲོས་པ་དང་བྲལ་བ་ཡིན་པ་དང༌། ཟུང་འཇུག་གཉིས་མེད་ཡིན་པ་དང༌། འཚོ་བར་བྱེད་པ་དང༌། མི་འགྱུར་བ་དང༌། ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ནི་རང་གཞན་སྤངས་པ་སྟེ། གཉིས་འཛིན་ཀྱི་ཤེས་པ་ལས་གྲོལ་བའོ། ། མཁའ་མཉམ་སྟེ་སྣང་བ་མེད་པའང་ཐམས་ཅད་དུ་མ་ཐོགས་པས་སོ། ། རྡུལ་བྲལ་ཏེ་ཉོན་མོངས་ཀྱི་སྒྲིབ་པ་མེད་པའོ། །
སྟོང་པ་ཉིད་དེ་རྟོག་པ་ཐམས་ཅད་ལས་གྲོལ་བས་སོ། ། ཟུང་དུ་ཆུད་པ་ནི་དངོས་དང་ཞེས་བྱ་བ་ལ་སོགས་པའོ། ། སྲོག་ཆགས་ཀྱི་སྲོག་ནི་དེ་ཉམས་སུ་མྱོང་བའི་བདག་ཉིད་ཅན་ཡིན་པས་སོ། ། མི་འགྱུར་བ་ནི་ཐོག་མཐའ་མེད་པའི་ཕྱིར་རོ། ། ཐམས་ཅད་ཀྱི་བདག་ཉིད་དུ་བསྟན་པ་ནི་ཡེ་ཤེས་དེ་ལས་སྣང་གྲགས་ཀྱི་ཆོས་ཐམས་ཅད་ལོག་ཤིག་ན་མེད་ཅེས་བྱ་བའི་དོན་ཏེ། དེ་ལ་ཡེ་ཤེས་ལ་དབྱེ་བ་མེད་ཅིང༌། ཐམས་ཅད་དེ་ལས་བྱུང་བ་དང་བདག་ཉིད་གཅིག་པས་ན། དེ་ཡིན་པ་དངོས་ནི་དེ་ཉིད་ཅེས་བྱ་བ་ལ་སོགས་པའོ། ། དེས་ན་མ་རྟོགས་པ་རྣམས་ཀྱིས་གྲུབ་པའི་མཐའ་སྣ་ཚོགས་སུ་བརྟགས་པའང་དེ་ཉིད་དུ་སྟོན་པ་ནི་རྣམ་པར་ཤེས་པ་ཞེས་བྱ་བ་ལ་སོགས་པའོ། ། མདོར་ན་དབང་གི་མྱོང་བའི་ཡེ་ཤེས་ལ།
ཇི་ལྟར་སྔར་ཐོས་བསམ་གྱི་དུས་སུ། མཚན་ཉིད་གསུམ་མམ། བདེན་པ་གཉིས་སམ། བསམ་མི་ཁྱབ་ལྔ་ལ་སོགས་པར་གཏན་ལ་ཕབ་པ་དེ་འདིར་གཏན་ལ་འབེབས་པ་སྟེ། ཡི་གེ་མངས་པས་འཇིགས་པས་རྒྱས་པར་མ་བྲིས་སོ། ། དེ་ལྟ་བུའི་ཡེ་ཤེས་དེ་སློབ་མའི་སྤྱོད་ཡུལ་དུ་ནམ་སྐྱེ་སྙམ་ན། བཞི་པར་ཞེས་སྟོན་པ་ནི་དང་པོར་དགའ་བ་ཞེས་བྱ་བ་ལ་སོགས་པ་སྟེ། འདིར་གསུམ་པ་འདོད་པའི་ལོག་རྟོགས་སྤོང་བ་དང༌། བཞི་པ་ལ་རྩོད་པ་སྤོང་བ་རྣམས་ཕྱི་མའི་གཉིས་པ་དང༌། གསུམ་པར་རྒྱས་པར་ཤེས་པར་བྱའོ། །
རྡོ་རྗེ་སྙིང་པོས་ཞེས་བྱ་བ་ལ་སོགས་པས་ལྷན་སྐྱེས་ལ་བརྩད་པ་སྤོང་བ་སྟེ་དོན་ནི་དགའ་བ་གསུམ་ལ་ལྷན་སྐྱེས་མེད་པ་ལེའུ་བརྒྱད་པར་གསུངས་ལ། འདིར་ཐམས་ཅད་ཀྱི་བདག་ཉིད་དུ་བཤད་པའི་འགལ་བར་རྒོལ་བའོ། ། ལན་ནི་བཅོམ་ལྡན་བཀའ་སྩལ་ཞེས་བྱ་བ་ལ་སོགས་པ་སྟེ། གྲུབ་ལུགས་ཀྱི་དབང་དུ་བྱས་ན་གང་གི་ངོ་བོར་ཡང་མ་གྲུབ་པས་དེས་ན་གྲོལ་བ་ཡིན་ལ། སྣང་ལུགས་ཀྱི་དབང་དུ་བྱས་ན་ཐམས་ཅད་དུ་སྣང་བས་དངོས་པོ་ཀུན་གྱི་གནས་ལུགས་སུ་གྲུབ་པས་འགལ་བ་ཅི་ཡོད་ཅེས་བྱ་བའི་དོན་ཏོ། ། དབང་གི་དོན་བསྒོམས་པས་འབྲས་བུ་གྲུབ་པའི་རྟགས་དང་བཅས་པ་ནི་དང་པོ་སྤྲིན་ཞེས་བྱ་བ་ལ་སོགས་པ་སྟེ་རིམ་གྱིས་ཇེ་གསལ་ཇེ་གསལ་འགྱུར་ཞེས་བྱ་བའི་དོན་ཏོ། ། མཐར་ཕྱིན་པ་ལས་མི་ཕྱེད་པ་ཕྱག་རྒྱའི་དངོས་གྲུབ་ཏུ་འགྱུར་ཏེ། བརྟག་པ་ཕྱི་མ་ལས་འཆད་པར་འགྱུར་རོ། ། དབང་གི་དོན་རྒྱས་པར་འཆད་པ་ལས། ཕྱི་ནས་དེ་ཉིད་ཅེས་བྱ་བ་ཚིགས་སུ་བཅད་པ་གཅིག་ནི་ཚིག་གི་བཞི་པའི་དོན་ཏོ། །
མཆོག་དགར་ཞེས་བྱ་བ་ཚིགས་སུ་བཅད་པ་གཉིས་ཀྱིས་ལྷན་སྐྱེས་ཏེ། སྒྲིབ་པ་ཐམས་ཅད་དང་བྲལ་བའི་མཚན་ཉིད་སྟོན་ཏོ། ། རྡོ་རྗེ་སྙིང་པོས་ཞེས་བྱ་བ་ལ་སོགས་པས་ནི་བརྩད་པ་སྤོང་བའི་སྒོ་ནས་ལྷན་སྐྱེས་ཀྱི་དབྱེ་བ་སྟོན་པར་བྱེད་དོ། ། དེ་ལ་རྒོལ་བའི་དོན་ནི། ལྷན་ཅིག་སྐྱེས་པའི་ལུས་ནི་རང་བཞིན་གྱིས་རྣམ་པར་དག་པ་ཡིན་ལ། དེའི་རྒྱུ་ནི་སྙོམས་འཇུག་ལ་སོགས་པའི་སྤྲོས་པ་ཡིན་པས་རྒྱུ་འབྲས་མི་འདྲ་བར་མཐོང་ནས་འདྲི་བའོ། ། ཅི་སླད་འབྱུང་བའི་བདག་ཉིད་ཅེས་བྱ་བ་ནི་རང་བཞིན་གྱིས་དག་པའི་རྒྱུ་ཅིའི་སླད་དུ་འབྱུང་བའི་བདག་ཉིད་ཀྱི་ལུས་ལ་བརྟེན་ཅེས་པའམ། ཡང་ན་རྒྱུ་ཇི་ལྟར་འབྱུང་བ་ཁུ་བ་ཡིན་ཞེས་བྱ་བ་དེ་ལའམ། ཡང་ན་ལྷན་ཅིག་སྐྱེས་པ་ཞེས་བྱ་བའི་སྒྲ་དེས་འབྱུང་བ་དང་ལྷན་ཅིག་པ་ཞེས་བྱ་བར་གྲུབ་ན་ཇི་ལྟར་བརྟེན་ཅེས་རྒོལ་བའོ། ། ལན་ལ་འབྱུང་བ་ལ་བརྟན་པའི་ལྷན་སྐྱེས་ཀྱང་ཡོད་དེ་དེ་དོན་དམ་མ་ཡིན་ནོ། །
མ་བརྟེན་པའང་ལྷན་སྐྱེས་པའང་ཡོད་དོ་ཞེས་གཉིས་སུ་དབྱེ་བ་མཛད་པ་ནི་ལན་གྱི་དོན་ཏོ། ། དེ་ལ་ལྟོས་པའི་ལྷན་སྐྱེས་བསྟན་པའི་ཕྱིར་དེ་ནས་ཞེས་བྱ་བ་ལ་སོགས་པ་གསུངས་སོ། ། དེ་ལྟར་ལུས་ལ་བརྟེན་ནས་གནས་ན་འབྱུང་བ་དང༌། ཇི་ལྟར་ལྷན་ཅིག་སྐྱེས་ཞེས་འདྲི་བ་ནི་ཀྱེ་ཞེས་བྱ་བ་ལ་སོགས་པའོ། ། བརྟེན་པའི་ཚུལ་བསྟན་པ་ནི་བཅོམ་ལྡན་ཞེས་བྱ་བ་ལ་སོགས་པའོ། ། དེའི་ཕྱིར་འབྱུང་བ་དང་ལྷན་ཅིག་སྐྱེས་པ་དེ་ལྷན་སྐྱེས་དངོས་མ་ཡིན་པར་བསྟན་པ་ནི། གང་ཕྱིར་འབྱུང་བ་ཆེ་བདེ་བ། ། དེ་མིན་ཞེས་བྱ་སྟེ། ཡེ་ཤེས་གྲུབ་པ་ལས། དབང་པོ་གཉིས་བྱུང་བདེ་བ་ནི། །
དེ་ཉིད་ཡིན་ཞེས་སྐྱེས་ངན་སྨྲའི། ། དེ་ནི་བདེ་ཆེན་དེ་ཉིད་དུ། ། རྒྱལ་བ་མཆོག་གིས་མ་གསུངས་སོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། འོ་ན་ལྷན་ཅིག་སྐྱེས་ཞེས་ཅིའི་ཕྱིར་བྱ་ན་ལྷན་ཅིག་སྐྱེས་པས་ཏེ་ཞུ་བ་དང་བདེ་བའོ། ། དེས་ན་དེ་བདེ་ཆེན་ཡེ་ཤེས་མིན་ཞེས་བྱའོ། ། འོ་ན་སྔར་ལན་གྲངས་དུ་མར་དེ་ལ་བསྔགས་པ་དང༌། ཡང་དག་ཡེ་ཤེས་སྣང་བ་པོ། ། ཞེས་བྱ་བ་ལ་སོགས་པ་གསུངས་པ་རྣམས་དོན་མེད་པར་མ་གྱུར་ཏམ་སྙམ་ན། དོན་མེད་པ་མ་ཡིན་ཏེ་དེས་མཚོན་ནས་དོན་གྱི་ཡེ་ཤེས་རྟོགས་པའི་ཕྱིར་རོ། །
དེ་བས་ན་དོན་དང་འདྲ་བས་རྣལ་འབྱོར་པ་ལ་དོན་དུ་ངེས་པ་སྐྱེ་བས། དོན་དང་ཐུན་མོང་དུ་བསྔགས་སོ། ། འདིས་ནི་རློམ་སེམས་པའི་ལོག་པར་རྟོག་པ་རྩོལ་བ་གློད་པ་ལས་བྱུང་བའི་རྣམ་པར་མི་རྟོག་པར་གྱུར་པ་དང༌། ཙཎྜཱ་ལཱི་ལས་བྱུང་བའི་གསལ་སྟོང་གི་ཏིང་ངེ་འཛིན་ལ་ཡིད་ཆེས་པར་གྱུར་པ་དང༌། ལྷའི་རྣམ་པ་ལས་བྱུང་བ་ལ་སོགས་པ་སྟེ། མདོར་ན་ཏིང་ངེ་འཛིན་ལས་མྱོང་བའི་རྣམ་པ་ལ་དེ་ཁོ་ན་ཉིད་དང་བྲལ་བའི་རྣམ་པ་ལ་དེ་ཁོ་ན་ཉིད་དུ་རྟོགས་པ་ལ་སོགས་པ་མ་ལུས་པར་བསལ་བར་རིག་པར་བྱའོ། ། གཞན་ཡང་དོན་ཡིན་ན་གྲུབ་ཟིན་པས་དེ་ལས་གཞན་བཙལ་དུ་ཅི་ཡོད། ཅེས་བྱ་བ་ལ་སོགས་པའི་སྐྱོན་དུ་མར་འགྱུར་རོ་རྒྱས་པར་ཡང་གཞན་དུ་གོ་བར་བྱའོ། ། འོ་ན་ལྷན་ཅིག་སྐྱེས་པ་དངོས་གང་ཡིན་ཞེ་ན། རང་བཞིན་ལྷན་ཅིག་སྐྱེས་ཞེས་བརྗོད། །
ཅེས་སོ། ། དེ་བས་ན་ལྷན་ཅིག་སྐྱེས་པ་གཉིས་ཡིན་ཏེ་དཔེ་དང་དོན་ཏོ། ། དོན་ལ་ཇི་ལྟར་ན་ལྷན་ཅིག་སྐྱེས་ཤེ་ན། རང་བཞིན་གྱིས་ཏེ་གདོད་མ་ནས་ཡིན་གྱི་བརྟེན་ཏེ་བྱུང་བ་ནི་མ་ཡིན། ཞེས་བྱ་བའི་དོན་ཏོ། ། དེ་ཇི་ལྟ་བུ་ཞེ་ན། རྣམ་པ་ཐམས་ཅད་སྡོམ་པ་གཅིག ། ཅེས་བྱ་བ་སྟེ། ཚོགས་པ་ཐམས་ཅད་མདོར་བསྡུས་པ་སྤྲོས་པ་ཐམས་ཅད་དང་བྲལ་བ་ཞེས་བྱ་བའི་དོན་ཏོ། ། དེ་ལྟར་ན་དེ་ལྟ་བུ་ཐོབ་པའི་རྣལ་འབྱོར་པ་འདིའི་མཐར་ཐུག་པ་འདི་ཇི་ལྟ་བུ་ཡིན།
དེ་ཇི་ལྟར་ན་ཟུང་དུ་འཇུག་པར་འགྱུར་ཞེས་སྙམ་ན། དེའི་ཐབས་ཤེས་རབ་བསྟན་པའི་ཕྱིར་ཕྱག་རྒྱ་སྟེ། དངོས་པོ་ཐམས་ཅད་ལ་རྒྱས་འདེབས་པས་སོ། ། དེ་ཉིད་རྒྱུ་དང་བྲལ་བ་སྟེ་རྟོག་པ་དང་བྲལ་བ་སྟེ་ཤེས་རབ་བོ། ། སྙིང་རྗེ་ནི་རྟོག་པ་མེད་ཀྱང་བརྩེ་བའི་རྣམ་པ་ཅན་ཏེ་ཐབས་སོ། ། དེས་ན་ཡོ་གི་སྟེ་ཐབས་ཤེས་རབ་སྙོམས་པར་འཇུག་པའི་ཕྱིར་རོ། ། དེ་ལྟར་ན་དབྱེར་མི་ཕྱེད་པ་ཁ་སྦྱོར་ལས་གསུངས་པ། དམིགས་མེད་གནས་སུ་ཤེས་རབ་དང༌། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པས། །
ནམ་མཁར་ནམ་མཁའ་ཇི་ལྟ་བའོ། ། ཞེས་གསུངས་སོ། ། དེ་ལྟ་བས་ན་མཚན་མ་དང་རྣམ་པར་མི་རྟོག་པར་གྱུར་ན། དམིགས་མེད་ཀྱི་སྙིང་རྗེ་སྟེ་སེམས་ཅན་གྱི་དོན་ངང་གིས་འབྱུང་བར་འགྱུར་རོ། ། ཡང་གལ་ཏེ་རྫོགས་པའི་རིམ་པའི་རྣལ་འབྱོར་པ་འདིས་བཟླས་པ་ལ་སོགས་པ་ལ་འབད་པར་བྱའམ་མི་དགོས་ཤེ་ན། སྔགས་མེད་ཅེས་བྱ་བ་ལ་སོགས་པ་གསུངས་སོ། ། དེ་ལྟར་ན་དངོས་གྲུབ་འགྲུབ་པར་ག་ལ་འགྱུར་སྙམ་པ་ལ། དེའི་སྔགས་བཟླས་ཞེས་བྱ་བ་ལ་སོགས་པས་ཕྱི་རོལ་གྱི་བཟླས་པ་ལ་སོགས་པ་མེད་ཀྱང་ནང་གི་ཡོད་པར་བསྟན་ཏོ། ། དེས་ན་མདོར་བསྡུས་ནས་ནི། སེམས་ནི་འདུས་པའི་གཟུགས་ཅན་ནོ། །
ཞེས་བྱ་བའི་དོན་ཏོ། ། ལེའུ་བཅུ་པ་ཚིགས་སུ་བཅད་པ་བཞི་བཅུ་རྩ་གསུམ་གྱི་འགྲེལ་པའོ།། །། དེ་ལྟར་བདག་མེད་མའི་དཀྱིལ་འཁོར་དག་པ་དང་བཅས་པ་དེར་སློབ་མ་དབང་བསྐུར་ནས་སློབ་དཔོན་གྱི་གནང་བ་ཐོབ་པ་དེས་སེམས་ཅན་གཞུག་པའི་ཕྱིར་རམ། དེ་ལྟར་ན་རྒྱལ་ཚབ་ཀྱི་དབང་ཐོབ་པས། རྒྱལ་ཚབ་ཀྱི་སྤྱོད་པ་བྱེད་པ་ལ་ཡན་ལག་ལྔ་ཚང་བར་དགོས་ན། ལམ་བསྒོམས་པས་ཡན་ལག་ལྔ་ཚང་བའི་གྲུབ་པའི་རྟགས་ནི་གང་ཡིན་ཞེས་བསྟན་པའི་ཕྱིར་འདི་གསུངས་ཏེ། སྤྱོད་པ་པའི་གཏམ་རྒྱུད་བཞིན་ནོ། ། དེས་ན་འདི་སྤྱོད་པའི་ཡན་ལག་ཏུ་འབྲེལ་པར་རིག་པར་བྱ་བའི་ཕྱིར་མཉམ་པར་ཞེས་བྱ་བ་ལ་སོགས་པ་གསུངས་སོ། ། འདིའི་བརྗོད་བྱའི་དོན་ནི་བསྐྱེད་པའི་རིམ་པ་སྤྱི་ཡིན་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་དང་ཡི་གེའི་དོན་གྱིས་འཆད་པར་བྱེད་དོ། །
ལུས་རྣམ་པར་གཞག་པ་ལྟ་སྟངས་སོ། ། བཤད་པའི་རྒྱུད་ཁ་སྦྱོར་གྱི་བདུན་པོའི་དང་པོས་འཆད་དོ། ། མངོན་པར་རྟོགས་པ་ནི་ཐབས་ཀྱི་རྒྱུད་ཡིན་ལ། དེ་ལ་གཉིས་སུ་བྱས་ན་དམན་པ་ལ་མོས་པ་གཟུང་བའི་ཕྱིར་ལས་ཀྱི་ཚོགས་དང་དམ་ཚིག་དང་སྡོམ་པ་ཞེས་བྱ་བ་གཉིས་སུ་འབྲེལ་ལ། ཡང་འདི་དག་ཐམས་ཅད་ཡན་ལག་ལྔ་ལྡན་གྱི་སྤྱོད་པའི་ཡན་ལག་ཏུ་གྱུར་པའི་ཕྱིར་སྤྱོད་པར་བསྡུའོ། ། དེའང་རང་དོན་གྱི་དབང་དུ་བྱས་ན་དམན་པ་ཡིན་ལ། གཞན་དོན་དུ་མཆོག་གི་ཡན་ལག་ཏུ་འགྱུར་རོ། ། ལྟ་སྟངས་འདི་དག་ཀྱང་མཉམ་གཞག་རྗེས་ཐོབ་མེད་པར་ལྷའི་རྣམ་པར་གསལ་བར་ནུས་པ་ཞེས་བྱ་བ་བསྐྱེད་རིམ་ལ་བརྟན་པར་གྱུར་པའི་ལས་ཡིན་ཏེ། དེ་ལྟར་བརྟན་པ་ཐོབ་ནས་ཁྱད་པར་དུ་ཟླ་བ་དྲུག་བསྒྲུབས་ནས་དེ་ནས་གྲུབ་པའི་ལྟས་བརྟག་གོ ། གྲུབ་ནས་གནས་སྐབས་ཇི་ལྟ་བར་ལས་ལ་སྦྱར་བར་བྱའོ། །
ལས་ལ་སྦྱར་བའི་རྣལ་འབྱོར་ནི། རྣལ་འབྱོར་ལ་གནས་པས་མིག་འབྲས་ཧཱུྃ་ལས་བྱིན་གྱིས་བརླབས་ཏེ། དེ་ལ་བསྒྲུབ་བྱའི་གཟུགས་བརྙན་ཤར་བར་བྱས་ལ་རླུང་དང་བསྟུན་ནས་བལྟས་ན་གྲུབ་ཅེས་སྟོན་པ་ནི་མཉམ་པར་མ་རུངས་ཞེས་ཤླཽ་ཀ་གསུམ་མོ། ། རློན་པའི་ཤིང་ཞེས་བྱ་བ་ནི་གྲུབ་ཚད་ཀྱི་ལྟས་བརྟག་པའོ། ། ཟླ་དྲུག་ཅེས་བྱ་བ་ནི་ཁྱད་པར་གྱི་བསྙེན་སྒྲུབ་ཀྱི་དུས་སོ། ། བསྒྲུབ་པའི་བྱ་བ་ནི་མཁས་པས་སེམས་ཅན་གཞུག་པར་བྱ། ཞེས་བྱ་བའོ། ། འོ་ན་རྒྱུད་ལས་གསད་པའི་ལྟ་སྟངས་ཅིའི་ཕྱིར་མ་གསུངས་ཤེ་ན། གསད་པར་བྱ་བ་མ་ཡིན་ཞེས་བྱ་སྟེ། སངས་རྒྱས་ཀྱི་བསྟན་པ་ལ་སེམས་ཅན་གཞུག་པ་ལ་ལྟ་སྟངས་བཞི་པོ་ཉིད་ཀྱིས་གྲུབ་པའི་ཕྱིར་རོ། །
འོ་ན་རྒྱུད་གཞན་ལས་གསད་པའི་ལྟ་སྟངས་གསུངས་སོ་ཞེ་ན། དེ་ནི་གཞུག་པའི་ཕྱིར་མ་ཡིན་གྱི་བསྟན་པའི་ཕྱིར་དང༌། སྡིག་ལས་བཟློག་པའི་ཕྱིར་རོ། ། དེར་ཡང་ལྟ་སྟངས་ཀྱིས་བྱའི་དེ་ལས་འདས་ན་ཉམས་པར་འགྱུར་རོ། ། འདིར་སེམས་ཅན་གཞུག་པ་ལ་བཞི་པོས་གྲུབ་ཀྱི་གྲུབ་བཞིན་དུ་བསད་ན་དམ་ཚིག་ཉམས་པའོ། ། ཡང་ལྟུང་བ་ཉིད་ཀྱིས་ཀྱང་གསད་པ་གྲུབ་ཀྱང་གསད་པར་མི་བྱ་སྟེ། བསྡིགས་པ་ཙམ་ཞེས་སློབ་དཔོན་ཁ་ཅིག་འཆད་དོ། ། མདོར་ན་སེམས་ཅན་ལ་གནོད་པར་གྱུར་པ་དེ་ཉམས་པར་འགྱུར་ཏེ། ཐེག་པ་ཆེན་པོ་ནི་སྙིང་རྗེ་གཙོ་བོར་གྱུར་པ་སེམས་ཅན་སྡུད་པར་བྱེད་པའི་ཕྱིར། ཞེས་དགོངས་སོ། །
བྱ་བ་མ་ཡིན་པ་ཐམས་ཅད་བྱ་སྟེ་སེམས་ཅན་གྱི་དོན་དུ་བཀག་པ་རྣམས་ཀྱང་གནང་བའམ། སེམས་ཅན་ལ་གནོད་པ་མ་ཡིན་ན་རང་གི་རྟོགས་པ་འཕེལ་བར་བྱ་བའི་ཕྱིར་ཡང་ཞེས་དགོངས་སོ། ། ན་དང་ཞེས་བྱ་བ་ལ་སོགས་པས་བཟའ་བའི་དམ་ཚིག་བསྟན་ཏེ། ཤ་ལྔ་བདུད་རྩི་ལྔ་ནི་ལས་དང་པོ་པས། རི་ལུ་ཆོ་ག་བཞིན་བྱས་ཏེ་བཟའོ། ། གོམས་ནས་ནི་ཇི་ལྟར་རིགས་པས་སོ། ། དེའི་དགོས་པ་ནི། ཀྱེ་ཡི་རྡོ་རྗེའི་དངོས་གྲུབ་ཕྱིར་ཏེ། མཐར་ཐུག་ཏུ་རྟོག་པ་ཐམས་ཅད་ཞི་བར་བྱེད་པའོ། ། གནས་སྐབས་སུ་ནི་མཁའ་འགྲོ་ཐམས་ཅད་འདུ་བ་དང༌།
གྲུབ་པའི་ཕྱིར་དང་བཅུད་ལེན་དུ་འགྱུར་བའི་ཕྱིར་ཏེ། དཔལ་གསང་བ་འདུས་པ་ལས། ཤ་ཆེན་དམ་ཚིག་མཆོག་གིས་ནི། ། རྡོ་རྗེ་གསུམ་མཆོག་འགྲུབ་པར་འགྱུར། ། ཞེས་བྱ་བ་ལ་སོགས་པ་དང༌། རྡོ་རྗེ་གུར་ལས། མི་བསྐྱོད་བསྟེན་པའི་རྣལ་འབྱོར་པ། ། ནད་རྣམས་ཐམས་ཅད་རྣམ་པར་སྤངས། ། ཞེས་བྱ་བ་ལ་སོགས་པའོ། ། འདི་དག་ཀྱང་དེ་བཞིན་གཤེགས་པ་ལྔར་ཤེས་པའི་རྣལ་འབྱོར་པས་ཡིན་གྱི།
གཞན་དུ་ཁྱི་ཕག་ཀྱང་འགྱུར་རོ། ། དགོངས་པ་ལུང་བསྟན་པ་ལས། གསང་བ་འདུས་པ་མི་ཤེས་པར། ། སྦས་པའི་དམ་ཚིག་སྤྱོད་བྱེད་ཅིང༌། ། ཁྱི་དང་ཕག་དང་ཝ་རྣམས་ཀྱི། ། སྤྱོད་པ་དག་ནི་སྟོན་པར་བྱེད། ། ཅེས་བྱ་བ་ལ་སོགས་པ་གསུངས་པ་ལ་བྱའོ། ། དེ་བས་ཤ་ལྔ་དེ་བཞིན་གཤེགས་པ་ལྔར་གདན་བཞི་པ་ལས་གསུངས་པ། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་འབྱུང༌། །
དོན་ཡོད་རྒྱལ་བའི་ལྕགས་ཀྱུ་སྟེ། ། དཔག་མེད་གཡོ་བའི་ལྕགས་ཀྱུ་ཡིན། ། ལྕགས་ཀྱུ་ཆེ་ལ་དགོད་པ་ནི། ། ཡེ་ཤེས་ལྔ་རུ་གསུངས་པའོ། ། ཞེས་སོ། ། བདུད་རྩི་ལྔ་ནི་གོ་སླའོ། འདི་དག་གི་དབྱེ་བའང་བླ་མའི་མན་ངག་གིས་བཅུད་ཀྱིས་ལེན་གྱི་བསྒྲུབ་པར་གཞུང་དུ་ཤེས་པར་བྱའོ། ། བཟའ་བ་གཞན་ཡང་སྐྱེ་བ་བདུན་པ་སྟེ། ཀྱེའི་རྡོ་རྗེར་གསུངས། མཚན་ཉིད་ཅེས་བྱ་བ་ལ་སོགས་པ་སྟེ།
རྒྱུད་རྒྱས་པར་གསུངས་ཞེས་བྱ་བའི་དོན་ཏོ། ། འདི་ནི་རྟེན་ཅིང་འབྲེལ་པར་འབྱུང་བའི་ཆེ་བ་བསམ་གྱིས་མི་ཁྱབ་པའོ། ། ཀུ་རུ་ཀུལླེའི་སྒྲུབ་ཐབས་ནི་ལྟ་སྟངས་ཀྱི་ཁྱད་པར་གྱི་རྣལ་འབྱོར་ཏེ། སྒྲོལ་མ་སྐུ་མདོག་དམར་མོའི་ཁྱད་པར་རོ། ། དེའི་སྒྲུབ་པ་རྒྱས་པ་ནི་རྒྱུད་རྒྱས་པའི་དངོས་གྲུབ་ཀྱི་བརྟག་པ་བཅུ་གཉིས་པའི་དབང་གི་དངོས་གྲུབ་ཀྱི་སྐབས་སུ་གསུངས་སོ། ། དེ་བས་ན་འདིར་བསྡུས་པའོ། ། དེའི་མངོན་པར་རྟོགས་པ་ནི། རང་ཉིད་ཀུ་རུ་ཀུལླེར་སྐད་ཅིག་གིས་བསྐྱེད་ལ། དེའི་ཐུགས་ཀར་ཧྲཱིཿབསམ་སྟེ། དེ་ལས་འོད་བྱུང་བས།
བླ་མ་དང་ཀུ་རུ་ཀུལླེ་སངས་རྒྱས་དང་བཅས་པ་སྤྱན་དྲངས་ལ། དེ་ལ་མཆོད་པ་དང༌། བདུན་པོ་དག་པ་དང༌། ཚངས་པའི་གནས་བཞི་བསྒོམ་པ་དང༌། སྟོང་པ་ཉིད་ཀྱི་བར་ཁ་བསྐང་ངོ༌། ། དེ་ནས་ཧྲཱིཿལས་བྱུང་བའི་ལྷ་མོ་ནི། ། ཞེས་བྱ་བ་ལ་སོགས་པས་རྡོ་རྗེ་ཆོ་ག་ཡན་ལག་གསུམ་ལས་བསྐྱེད་པའི་ཁ་དོག་དམར་མོ་ནི་དབང་གི་ཡིན་གྱི། ལྟུང་བ་ལ་ནག་མོ། དགུག་པ་ལ་སེར་མོ། རེངས་པ་ལ་ལྗང་གུར་བྱའོ། །
དེ་ལྟར་དམ་ཚིག་པ་བསྐྱེད་ནས། ཡེ་ཤེས་པ་གཞུག་པ་དང༌། སྐྱེ་མཆེད་བྱིན་གྱིས་བརླབ་པ་དང༌། དབང་བསྐུར་ནས་དབུ་རྒྱན་ལ་སྣང་བ་མཐའ་ཡས་ཀྱི་བར་ཡན་ལག་བཞི་རྫོགས་པར་བྱས་ལ། ཐུགས་ཀའི་ཟླ་བར་ཧྲཱིཿལ་སྔགས་ཀྱིས་བསྐོར་བ་ལ་དམིགས་ལ་སྔར་གྱི་སྔགས་བཟླའོ། ། དེ་ལ་གང་ཟག་དབང་པོ་རབ་བསྒོམས་པ་ཙམ་གྱིས་གྲུབ་པའོ། ། འབྲིང་བཟླས་བསྒོམ་གཉིས་ཀྱིས་གྲུབ་པ་ནི་འབུམ་ཕྲག་གཅིག་ཅེས་བྱ་བ་ལ་སོགས་པའོ། ། ཐ་མ་རྫས་སྦྱོར་ལ་སོགས་པ་ནི་ལེའུ་གཉིས་པ་དང༌། གཞན་ལས་ཀྱང་གསུངས་སོ། ། ལེའུ་བཅུ་གཅིག་པ་ཚིགས་བཅད་བཅོ་ལྔའི་འགྲེལ་པའོ།། །།
ཀྱེའི་རྡོ་རྗེ་ནི་སྟོང་པ་དང་སྙིང་རྗེ་གཉིས་སུ་མེད་པའི་དོན་ཡིན་ལ། དེའི་རྣམ་པ་ནི་ཁྲོ་ཆགས་ཀྱི་སྐུའོ། ། མཁའ་འགྲོ་མ་ནི་དོན་ཆོས་ཀྱི་སྐུ་ནམ་མཁའ་ལྟར་མི་རྟོག་པ་ཡིན་ལ། དེའི་རྣམ་པ་མཁའ་འགྲོ་མའི་སྐུར་སྟོན་པས་སོ། ། དྲྭ་བ་ནི་སྒྱུ་མའམ་ཚོགས་སོ། ། སྡོམ་པ་ནི་བདེ་བ་མཆོག་གོ ། དེ་ལྟ་བུའི་བརྗོད་བྱ་སྟོན་པ་ནི་རྗོད་བྱེད་ཀྱི་རྒྱུད་དོ། ། དེའང་བརྟག་པ་དང་པོ་མངོན་པར་རྟོགས་པའི་རིམ་པ་བཞིན་བསྟན་པའི་ཕྱིར་རྡོ་རྗེ་སྙིང་པོ་ཞེས་སྨོས་ཏེ། རྡོ་རྗེ་སྙིང་པོར་གྱུར་པས་རྡོ་རྗེ་སྙིང་པོ་སྟེ། རྒྱུ་དང་ལམ་དང་འབྲས་བུ་གསུམ་མོ། །
དེ་ལྟར་ཡང་རྡོ་རྗེ་རྩེ་མོ་ལས། གདུལ་བྱ་འཕགས་པ་སྐྱེས་མཆོག་ཉིད། ། དེ་ནི་རྡོ་རྗེ་སྙིང་པོར་བརྗོད། ། ཅེས་སོ། ། དེའི་མངོན་རྟོགས་ཡིན་པས་ན་མངོན་པར་བྱང་ཆུབ་པའོ། ། བརྟག་པ་ནི་རྟོག་པས་བརྟགས་པ་སྟེ། ཆོས་ཐམས་ཅད་བརྗོད་པ་དང་བྲལ་ཡང་སྒྲར་བརྟགས། གཟུགས་མེད་ཀྱང་གཟུགས་སུ་བརྟགས་ཏེ་ཉམས་སུ་བླང་བར་སྟོན་པའི་ཕྱིར་རོ། ། བརྟག་པ་དང་པོ་ཚིགས་སུ་བཅད་པ་སུམ་བརྒྱ་དང་བཅུ་ཐམ་པའི་རྣམ་པར་བཤད་པའོ། ། རྫོགས་སོ།། །།
༄༅། །སྤྲོས་ཀུན་དང་བྲལ་ལྷན་ཅིག་སྐྱེས། ། ཆོས་དབྱིངས་ཡེ་ཤེས་བདག་མེད་མར། ། ཕྱག་འཚལ་བླ་མའི་གསུང་བཞིན་དུ། ། བརྟག་པ་གཉིས་པའི་བཤད་སྦྱར་བྲི། ། དེ་ལྟར་བརྟག་པ་དང་པོ་མངོན་པར་རྟོགས་པའི་རིམ་པ་དང་སྦྱར་ནས། རྩ་བའི་རྒྱུད་ཀྱི་ཚུལ་དུ་བསྟན་ནས། བརྟག་པ་གཉིས་པ་རྒྱུད་ཕྱི་མའི་ཚུལ་དུ་འཆད་དོ། ། ཇི་ལྟར་རྒྱུད་ཕྱི་མ་ཡིན་སྙམ་ན། འདི་ལྟར་སྔ་མ་ལ་མ་ལྟོས་པའི་མངོན་པར་རྟོགས་པ་སོ་སོར་སྟོན་པ་ཡིན་ན་རྒྱུད་ཕྱི་མ་མ་ཡིན་མོད། འདི་ནི་སྔ་མའི་བཤད་པ་ཉིད་དུ་སྟོན་ཏེ།
སྤྱོད་པའི་ལེའུ་ལས་གང་བཤད་པ་ཞེས་བྱ་བ་ལ་སོགས་པས་གསལ་བར་བྱེད་དོ། ། དེ་བས་ན་རྒྱུད་འདི་མཐའ་དག་གིས་གང་ཟག་གཅིག་མངོན་པར་རྫོགས་པར་འཚང་རྒྱ་བའི་ཆ་རྐྱེན་སྟོན་ལ། དེ་ནི་དམིགས་པར་བྱ་བའི་ཡུལ་འབྲས་བུའི་རྒྱུད་དང༌། དེ་ཐོབ་པར་བྱེད་པའི་ཐབས་ལ་རིམ་པ་གཉིས་འཁོར་དང་བཅས་པ་དང༌། དེ་ཉམས་སུ་ལེན་པ་ལ་སྣོད་དུ་རུང་བ་དགོས་པས་སྨིན་པར་བྱེད་པའི་ལམ་དབང་བསྐུར་བ་ཞེས་བྱ་བའི་མངོན་པར་རྟོགས་པའི་གཙོ་བོ་རྣམས་རིམ་པ་བཞིན་བརྟག་པ་དང་པོར་བསྟན་ལ། བརྟག་པ་གཉིས་པ་འདིས་དེ་དག་གི་མ་ཚང་བ་ཁ་བསྐང་བ་དང༌། མི་གསལ་བ་གསལ་བར་བྱེད་པས་རྒྱུད་ཕྱི་མར་འཆད་དོ། ། དེ་ལ་དུམ་བུ་བཅུ་གཉིས་སུ་གནས་པ་ལས། ལེའུ་དང་པོར་རབ་ཏུ་གནས་པའི་ལེའུ་འདི་བརྟག་པ་དང་པོའི་གང་དང་འབྲེལ་པ་ཡིན་སྙམ་ན། ལེའུའི་འབྲེལ་གྱི་དབང་དུ་བྱས་ན།
དེ་ལྟར་དབང་ཐོབ་པས་སེམས་ཅན་གྱི་དོན་བྱེད་པ་ལ་ལྟ་སྟངས་ཀྱི་སྒོ་ནས་སེམས་ཅན་གདུག་པ་ཅན་གཞུག་པ་བསྟན་ནས། གདུལ་བྱའི་སྐྱེ་བོ་དམན་པ་རྣམས་གཟུང་བའི་ཕྱིར་རབ་ཏུ་གནས་པ་ཞེས་བྱ་བར་འབྲེལ་ཏོ། ། ཡང་ན་རྡོ་རྗེ་སློབ་དཔོན་གྱི་ལས་ནི། དབང་བསྐུར་བ་དང༌། རབ་ཏུ་གནས་པ་དང༌། སྦྱིན་སྲེག་ཅེས་བྱ་བ་གསུམ་གཙོ་བོ་ཡིན་ལ། དེ་ལའང་རབ་གནས་ནི་དཀྱིལ་འཁོར་དང་འབྲེལ་པ་ཉིད་ཀྱི་ཕྱིར་ཡང་ལེའུ་བཅུ་པར་འབྲེལ་བར་བྱའོ། ། དེའི་ཕྱིར་ལེའུ་དེའི་མ་ཚང་བ་ཁ་བསྐང་བ་ཡིན་ནོ། ། འདིའི་མངོན་པར་རྟོགས་པ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་བསྒྲུབ་པའི་མངོན་པར་རྟོགས་པ་དྲུག་ལས། སྐུ་གཟུགས་ལ་སོགས་པ་བྱིན་གྱིས་བརླབ་པའི་དོན་དུ་རབ་ཏུ་གནས་པ་ཞེས་བྱ་བ་དང༌།
ལས་མཐའ་དག་བསྒྲུབ་པར་བྱ་བའི་ཕྱིར་སྦྱིན་སྲེག་ཅེས་བྱ་བ་གཉིས་དང་འབྲེལ་ལོ། ། བརྗོད་པར་བྱ་བ་ནི་སྤྱིའི་དོན་ཡིན་ཞིང༌། རྗོད་བྱེད་ཡན་ལག་དང་ཡི་གེས་འཆད་དོ། ། གཞུང་གི་དོན་ལ་རྡོ་རྗེ་སྙིང་པོ་ཞེས་བྱ་བ་ལ་སོགས་པ་ནི་ལེའུ་བཅུ་པར་མ་གསུངས་པས་ཞུས་པ་སྟེ། སངས་རྒྱས་ཐམས་ཅད་གཅིག་ཏུ་བསྡུས་པ་ནི། དོན་དམ་པར་སྟོང་པ་དང་སྙིང་རྗེ་གཉིས་སུ་མེད་པར་འདུས་པས་དེ་ལ་ནི་རབ་ཏུ་གནས་པ་ལ་སོགས་པ་བྱར་མེད་ཀྱང༌། ཀུན་རྫོབ་ཏུ་ལས་དང་པོ་པ་སྤྲོ་བ་དང་ལྡན་པ་རྣམས་ལ་རྟེན་གཅིག་ལ་དེ་བཞིན་གཤེགས་པ་ཐམས་ཅད་སྡུད་པར་བྱེད་པའོ། ། དེ་བས་ན་དེ་བྱིན་རླབས་དང་ལྡན་པར་གྱུར་པས་ན་རབ་ཏུ་གནས་པ་ཞེས་བྱའོ། ། དེས་སེམས་ཅན་གྱི་དོན་ནུས་པའི་ཕྱིར་སྤྱན་དབྱེ་བ་ཞེས་བྱའོ། ། མཆོད་པའི་འོས་སུ་གྱུར་པའི་ཕྱིར་མངའ་དབུལ་བ་ཞེས་བྱའོ། །
མཚན་ཉིད་བཟང་པོ་ནི་ཆོ་ག་ཡོངས་སུ་དག་པ་ལས་བྱུང་བའི་ཕྱིར་བཟང་ཞིང་དགེ་བ་སྟེ་བཟང་པོ་དྲུག་གོ ། རིམ་པ་ཇི་ལྟར་ཞེས་བྱ་བ་ནི་དེ་དང་འབྲེལ་པའི་སྦྱིན་སྲེག་ཀྱང་ཞེས་བྱ་བར་དགོངས་སོ། ། བཅོམ་ལྡན་འདས་ཞེས་བྱ་བ་ལ་སོགས་པས་ལན་སྟོན་ཏོ། ། དེ་ལ་དང་པོར་རབ་ཏུ་གནས་པའི་ཆོ་གའི་རིམ་པ་དང༌། སློབ་དཔོན་གྱི་མཚན་ཉིད་དང༌། མཆོད་པའི་ཆོ་ག་ཞེས་བྱ་བ་གཞུང་ལ་དུམ་བུ་གསུམ་དུ་གནས་ཀྱང་བཟང་པོ་དྲུག་དང་ལྡན་པར་བྱའོ། ། དེ་དག་ཀྱང་གང་ཞེ་ན། རྟེན་དང༌། སློབ་དཔོན་དང༌། དུས་དང༌།
གནས་དང༌། ཡོ་བྱད་དང༌། ཆོ་ག་ཡོངས་སུ་དག་པ་བཟང་པོའོ། ། དང་པོ་ནི་མཚན་ཉིད་དང་ལྡན་ཞིང་ཡོངས་སུ་རྫོགས་པའོ། ། གཉིས་པ་ནི་སྔགས་ཀྱི་ཕ་རོལ་ཏུ་སོན་པ་སྟེ། དེ་ཉིད་བཅུ་ལ་སོགས་པ་ཤེས་པ་དང༌། རབ་མཐོང་སྟེ་སྔོན་ཆད་ལས་ཀྱི་ཆོ་ག་མཐོང་བ་དང༌། རང་འདོད་ལྷ་མཉམ་སྟེ་རྣལ་འབྱོར་ལ་གནས་ཤིང་བསྙེན་པ་རྫོགས་པར་བྱས་པའོ། ། གསུམ་པ་ནི་ཤིས་པའི་དུས་ཏེ། ལས་དང་པོ་པ་འདྲེན་པར་བྱེད་པའི་ཆོ་ག་ཡིན་པས་སོ། །
བཞི་པ་ནི་གཞན་ནས་མཚན་ཉིད་ཇི་ལྟར་བཤད་པ་དང་ལྡན་པ་དང༌། ཁྱད་པར་དུ་ཁྲུས་སའི་སྟེགས་བུ་ཤོང་བའོ། ། ལྔ་པ་ནི་དང་པོར་སྦྱིན་སྲེག་ལ་མཁོ་བའི་ཡོ་བྱད་དང༌། དེ་ནས་དཀྱིལ་འཁོར་ལ་མཁོ་བའི་ཡོ་བྱད་བུམ་པ་ལ་སོགས་པ་དང༌། ཁྱད་པར་དུ་རབ་གནས་ལ་མཁོ་བའི་ཡོ་བྱད་ཁྲུས་ཀྱི་ཡོ་བྱད་དང༌། མངའ་དབུལ་བའི་ཡོ་བྱད་རྣམས་སོ། ། སློབ་མ་དང་འབྲེལ་པ་ཅན་དུ་བྱེད་ན་སློབ་མ་ལ་མཁོ་བའི་ཡོ་བྱད་ཀྱང་གཟུང་ངོ༌། ། དྲུག་པ་ནི་རབ་ཏུ་གནས་པའི་ཆོ་ག་ནི་དཀྱིལ་འཁོར་དང་སྦྱིན་སྲེག་དང་འབྲེལ་བའི་ཕྱིར་ཏེ། ཇི་ལྟར་དཀྱིལ་འཁོར་ཆོ་ག་ལས་འབྱུང་བ། བསྙེན་པ་དང༌།
ས་ཆོག་ནས་དཀྱིལ་འཁོར་སྒྲུབ་མཆོད་ཀྱི་བར་བྱས་ལ། དེ་ནས་རབ་གནས་ཀྱི་སྟ་གོན་བྱ། ཕྱིད་ཉིན་དངོས་གཞི་བྱས་ལ། དེ་ནས་ནི་འཇུག་པ་དང༌། དབང་བསྐུར་བར་བྱའོ། ། རབ་གནས་ཀྱི་ཆོ་ག་ནི། ཁྲུས་བྱ་བ་དང༌། སྦྱང་བ་དང༌། དམ་ཚིག་པ་བསྐྱེད་པ་དང༌། ཡེ་ཤེས་པ་གཞུག་པ་དང༌།
བྱིན་གྱིས་བརླབ་པ་དང༌། དབང་བསྐུར་བ་དང༌། མཆོད་པ་བྱ་བ་ནི་ཐུན་མོང་ངོ༌། ། ཁྱད་པར་དུ་སྟ་གོན་ལ་སྙན་གསན་དབབ་པ་དང༌། གཤེགས་སུ་གསོལ་བའོ། ། དངོས་གཞི་ལ་མཆོད་པ་བྱས་ལ་སྤྱན་དབྱེ་བ་དང༌། བརྟན་པར་བཞུགས་པ་དང༌། མཆོད་པར་བསྒོ་བ་དང༌། སྲུང་མ་བསྒོ་བ་དང༌། སྨོན་ལམ་གདབ་པའོ། །
དེ་དག་ནི་ཅི་གསུངས་སྦྱིན་སྲེག་ཅེས་བྱ་བ་ལ་སོགས་པའི་གཞུང་གིས་འཆད་དོ། ། ཚིག་གི་དོན་ནི་གོ་སླའོ། ། ཞི་བར་ཞེས་བྱ་བ་ལ་སོགས་པས་སྦྱིན་སྲེག་འཆད་དེ། སྦྱིན་སྲེག་ནི་རབ་ཏུ་གནས་པ་དང་འབྲེལ་པའི་ཕྱིར་དེའི་མཇུག་ཏུའོ། ། དེའང་སྟ་གོན་གྱི་དུས་སུ་སློབ་དཔོན་དང་སློབ་མའི་སྡིག་པ་ཞི་བའི་ཕྱིར་ཞི་བའི་སྦྱིན་སྲེག དངོས་གཞི་ལ་ལྷ་མཆོད་པའི་སྦྱིན་སྲེག མཇུག་ཏུ་ལྷག་ཆད་ཁ་སྐོང་བའི་སྦྱིན་སྲེག་ཅེས་བྱ་བར་སྟོན་ཏོ། ། སྦྱིན་སྲེག་གི་ཆོ་ག་ལ་སྦྱོར་བ་དང༌། དངོས་གཞི་དང༌། མཇུག་གི་ཆོ་གའོ། །
དང་པོ་ལ་བརྒྱད་དེ། ཐབ་དང༌། བུད་ཤིང་དང༌། མེ་དང༌། བསྲེག་རྫས་དང༌། མཆོད་རྫས་ཀྱི་བཤམ་ཐབས་དང༌། དགང་གཟར་དང་བླུགས་གཟར་དང༌། དུས་དང༌། ཕྱོགས་དང༌། སྒྲུབ་པ་པོའི་ཁྱད་པར་རྣམས་སོ། །
དངོས་གཞི་ལ་དྲུག་སྟེ། བདག་གི་རྣལ་འབྱོར་དང༌། མེ་བཙལ་ཞིང་བསྒྲུབ་པ་དང༌། ཐབ་དང་ཡོ་བྱད་བསང་ཞིང་བྱིན་གྱིས་བརླབ་པ་དང༌། ཐབ་ཁུང་མངོན་པར་འདུ་བྱ་བ་དང༌། འཇིག་རྟེན་པའི་མེ་ལྷ་མཆོད་པ་དང༌། འདས་པ་མཆོད་པའོ། ། མཇུག་ལ་འཇིག་རྟེན་པའི་མེ་ལྷ་མཆོད་པ་དང༌། ལས་ཀྱི་རྗེས་མི་མངོན་པར་བྱ་བའོ། ། རབ་ཏུ་གནས་པ་དང༌།
སྦྱིན་སྲེག་གི་ཆོ་ག་འདི་གཉི་གའི་མངོན་པར་རྟོགས་པ་རྒྱས་པར་འདིར་སྦྱར་བར་མི་བྱའི་ལོགས་སུ་དཀྱིལ་འཁོར་གྱི་ཆོ་ག་ལས་ཤེས་པར་ནུས་པའི་ཕྱིར་རོ། ། གཞུང་གི་དོན་ལ་དུམ་བུ་དྲུག་ཏུ་གནས་པའི་ཚིག་གི་དོན་རྣམས་ནི་གོ་སླའོ། ། མ་མ་རིན་ཆེན་ཞེས་བྱ་བ་ནི་སའི་ལྷ་མོ་མཁྱེན་པར་གསོལ་བ་སྟེ། འདི་ནི་དཀྱིལ་འཁོར་དང༌། སྦྱིན་སྲེག་དང་རབ་ཏུ་གནས་པ་ཐམས་ཅད་དང་འབྲེལ་བ་སྟེ། ལེའུ་བཅུ་པར་སྔགས་མ་གསུངས་པ། འདིར་སྔགས་རྣམས་སྟོན་པའི་སྐབས་སུ་བབ་པའི་ཕྱིར་བྲིས་པའོ། ། རབ་གནས་ཀྱི་ལེའུ་ཚིགས་སུ་བཅད་པ་བཅོ་ལྔའི་འགྲེལ་པའོ།། །། དེ་ལྟར་སློབ་དཔོན་གྱི་དབང་ཐོབ་པས། སེམས་ཅན་ལས་དང་པོ་པ་དམན་པ་རྣམས་རྗེས་སུ་འཛིན་པའི་ཆོས་གསུངས་པས།
དེ་ཙམ་གྱིས་ཆོག་པར་འཛིན་པ་སུན་དབྱུང་བར་བྱ་བའི་ཕྱིར། ཕྱག་རྒྱ་ཆེན་པོ་མཆོག་གི་དངོས་གྲུབ་དང༌། དེའི་རྒྱུ་འདྲི་བར་འདོད་ནས། རྡོ་རྗེ་སྙིང་པོས་གསོལ་པ། ཞེས་བྱ་བ་ལ་སོགས་པ་གསུངས་སོ། ། དེ་བས་ན་ལེའུ་འདིས་ནི་བརྟག་པ་དང་པོའི་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་མངོན་པར་རྟོགས་པ་ཐམས་ཅད་ཀྱི་དོན་སྟོན་པར་བྱེད་དོ། ། དེ་ལྟ་མོད་ཀྱི་བརྟག་པ་དང་པོར་ལེའུ་སོ་སོར་བརྗོད་བྱ་སོ་སོར་ངེས་པར་གསུངས་པས་ན་དེ་དག་དང༌། སོ་སོར་བླ་མའི་གསུང་གིས་སྦྱར་ཞིང་ལེའུ་འདི་ཉིད་ཀྱི་འབྲེལ་ངེས་པ་བཙལ་བར་བྱའོ། ། དེ་ལ་དང་པོར་འཁོར་བའི་རྒྱ་མཚོ་ལས་ཐར་ཏེ། རང་དང་གཞན་གྱི་དོན་ཕུན་སུམ་ཚོགས་པ་ཐོབ་པར་འདོད་པ་རྣམས་ལ།
དངོས་པོ་ཉིད་ཀྱི་རྣམ་གྲོལ་ཞིང༌། ། ཞེས་ལེའུ་དང་པོར་ལྷའི་རྣལ་འབྱོར་གྱིས་གྲོལ་བར་གསུངས་ན། ལྷ་ཉིད་གང་གིས་རྣལ་འབྱོར་གྱིས་གྲོལ། ། ཞེས་ཞུས་པ་དང༌། དེའི་ལན་ནི། རྡོ་རྗེ་སྙིང་པོས། ཞེས་བྱ་བ་ལ་སོགས་པའོ། ། དེ་ལྟར་བསྐྱེད་པའི་རིམ་པ་ལ་གནས་པས། རྫོགས་པའི་རིམ་པ་བསྒོམ་པ་བསྟན་ཅིང༌། རིམ་པ་གཉིས་ལ་གནས་པས་དྲོད་ཐོབ་ནས་སྤྱོད་པ་སྤྱད་དེ།
ལེའུ་དྲུག་པ་ལས། ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཅེས་བྱ་བའི་དོན་བསྟན་པའི་ཕྱིར་བསམ་གཏན་ཞེས་བྱ་བ་ལ་སོགས་པ་རྫོགས་པའི་རིམ་པ་དང༌། འཇིགས་སྨྱོ་ཞེས་བྱ་བ་ལ་སོགས་པ་དྲོད་ཀྱི་མཚན་ཉིད་དང༌། མཚམས་མེད་ལྔ་ནི་ཞེས་བྱ་བ་ལ་སོགས་པས་དེ་ལྟ་བུ་ལ་གནས་ན་གང་ཟག་ཐམས་ཅད་ཀྱིས་འགྲུབ་པར་བསྟན་པ་དང༌། ཟླ་བ་གཅིག་ཏུ་ཞེས་བྱ་བ་ལ་སོགས་པས་སྤྱོད་པ་བསྒྲུབ་པའི་རིམ་པ་གསུངས་སོ། ། གལ་ཏེ་ལེའུ་བཅུ་པ་ལས།
དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་ཀྱང་གསུངས་ལ། འདིར་ཡང་ཕྱག་རྒྱ་ལ་བརྟེན་པར་གསུངས་ན། དེ་གང་ཟག་ཁ་ཅིག་ལ་མི་རུང་ངོ༌། ། ཞེས་བརྩད་པའི་སྐྱོན་སྤོང་བ་ནི། རྡོ་རྗེ་སྙིང་པོས། ཞེས་བྱ་བ་ལ་སོགས་པའོ། ། དེ་ལ་བརྟེན་པའི་ཕྱག་རྒྱ་ཆེན་པོ་མཆོག་གི་དངོས་གྲུབ་ཉིད་གང་ཡིན་སྙམ་ན། ཆགས་དང་འཇིག་པ་ཞེས་བྱ་བ། །
ལ་སོགས་པ་གསུངས་སོ། ། དེ་ལྟར་ན་དེ་དག་མངོན་པར་རྟོགས་པ་སྐྱེ་བའི་རིམ་པ་བཞིན་གཞུང་དུ་གནས་སོ། ། ལྷག་མ་རྣམས་ཀྱིས་ནི་དངོས་གྲུབ་དེ་རིམ་པ་གཉིས་ལ་བརྟེན་ཏེ་འབྱུང་བའི་ཚུལ་རྒྱས་པར་འཆད་དོ། ། དེའང་བརྟག་པ་དང་པོར་ལེའུ་བརྒྱད་པ་ལས། བསྐྱེད་པ་ཡི་ནི་རིམ་པ་དང༌། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་བྱ་བ་དང༌། དངོས་པོ་མེད་པ་ཡོངས་ཤེས་པས། །
དེ་ལྟར་ཧེ་རུ་ཀ་བསྒོམ་བྱ། ། ཞེས་བྱ་བའི་དོན་བཤད་དོ། ། རྫོགས་པའི་རིམ་པའི་ཆེ་བས། ། དངོས་པོ་ཀུན་ལ་ཁྱབ་པ་པོ། ། ཞེས་བྱ་བའི་དོན་བཤད་པ་དང༌། ལུས་ལ་ཡེ་ཤེས་ཆེན་པོ་གནས། ། ཞེས་བྱ་བའི་དོན་དུའང་འགྲོའོ། ། ཞེས་གསུང་ངོ༌། ། དེ་ལའང་བསྐྱེད་པའི་རིམ་པའི་རྣལ་འབྱོར་ཞེས་བྱ་བ་ལ་སོགས་པ་རིམ་པ་གཉིས་ཀ་བསྒོམ་དགོས་པར་སྟོན་ཏོ། ། ཞལ་ཕྱག་རྣམ་པའི་ཞེས་བྱ་བ་ལ་སོགས་པས་ནི་ལམ་ལ་གནས་ན་གྲོལ་བའི་འཐད་པ་སྟོན་ཏོ། །
དང་པོ་ལའང་རིམ་པ་གཉིས་བསྒོམ་པའི་ཚུལ་ནི་བསྐྱེད་པའི་ཞེས་བྱ་བ་ལ་སོགས་པའོ། ། རྫོགས་པའི་རིམ་པའི་ཆེ་བ་ནི་བདེ་བ་གནག་ཅིང༌། ཞེས་བྱ་བ་ལ་སོགས་པའོ། ། ལུས་ལ་བརྟེན་པར་བསྟན་པ་ནི། རྡོ་རྗེ་སྙིང་པོས། ཞེས་བྱ་བ་ལ་སོགས་པ་བསྟན་པའོ། ། རྫོགས་པའི་རིམ་པའི་རང་བཞིན་རྒྱས་པར་བཤད་པ་ནི་དངོས་ང་ཞེས་བྱ་བ་ལ་སོགས་པའོ། ། ལམ་ལ་གནས་ན་གྲོལ་བའི་འཐད་པ་ལ་ཞལ་ཕྱག་རྣམ་པ་ཞེས་བྱ་བ་ལ་སོགས་པས་རང་བཞིན་གྱིས་དག་པ་ཉིད་ཀྱི་ཕྱིར་གྲོལ་བ་སྟོན་ཏེ། འདིས་ལེའུ་དགུ་པ་རྣམ་པར་དག་པའི་རྒྱུ་དུས་ཀྱི་དག་པའི་དོན་གསལ་བར་བསྟན་ཏོ། ། དུག་གི་དུམ་བུ་ཞེས་བྱ་བ་ལ་སོགས་པས་ནི་ལམ་རིམ་པ་གཉིས་པོ་འདི་ཐབས་ཡིན་པའི་འཐད་པ་སྟོན་ཏེ།
འདིས་ཐབས་ཀྱིས་རྒྱུད་མཐའ་དག་ལ་བརྩད་པ་སྤོང་བར་བསྟན་ཏོ། ། ཀུན་དུ་རུ་ལས་ལྔ་རུ་ཞེས་བྱ་བ་ལ་སོགས་པ་རིགས་ཀྱི་དབྱེ་བས་ནི། ལེའུ་བཅུ་པའི་དོན་རྒྱས་པར་འཆད་དོ། ། དེ་ལྟར་ན་དེ་དག་གིས་རྒྱུ་རྒྱུད་ཐབས་རྒྱུད་འབྲས་བུའི་རྒྱུད་གསུམ་ཀ་བསྟན་ཅིང༌། སྤྱི་དང༌། སྦས་པ་དང༌། མཐར་ཐུག་པར་ཡན་ལག་གི་དོན་གྱིས་བཤད་དོ། ། ལེའུ་གཉིས་པའི་སྤྱི་དོན་བསྟན་ཏོ།། །། ཡན་ལག་གི་དོན་བརྗོད་པར་བྱ་སྟེ། ནམ་མཁའ་ལྟ་བུའི་ཆོས་ཀུན་ལ།
ཞེས་བྱ་བ་ལ། ནམ་མཁའ་ནི་གཟུགས་ཅན་གྱི་གོ་འབྱེད་པའི་ཕྱིར་ཏེ། དེ་ལ་ནམ་མཁའ་མི་སྒྲིབ་པ། ཞེས་བཤད་དོ། ། དེ་དང་འདྲ་བས་ན་དེ་ལྟ་བུ་སྟེ། དགེ་བ་དང་མི་དགེ་བ་ལ་སོགས་པའི་གོ་འབྱེད་པའི་ཕྱིར་རོ། ། དེ་ལྟ་བུའི་ཆོས་ཀུན་ནི་ཕུང་པོ་དང་ཁམས་དང་སྐྱེ་མཆེད་ཀྱིས་བསྡུས་པའི་ཆོས་རྣམས་ལའོ། ། ཆོས་དེ་རྣམས་ནི་རྒྱ་མཚོ་དང་ཡང་འདྲ་སྟེ་མཐའ་ཡས་ཤིང་འདོད་ཆགས་ལ་སོགས་པའི་ཆུ་སྲིན་ལ་སོགས་པས་རབ་ཏུ་གང་བའོ། ། དེ་རྣམས་ལ་རང་གི་སེམས་ནི་ཀུ་བ་དང་འདྲ་སྟེ་ཇི་ལྟར་རྒྱ་མཚོར་ཀུ་བ་ཤར་ལ་སོགས་པར་འཕྱོ་བ་དེ་བཞིན་དུ། དགེ་བ་དང་མི་དགེ་བའི་དབང་གིས་མཐོ་རིས་དང་ངན་སོང་ལ་སོགས་པ་རྣམས་སུ་འཕྱོ་བ་དེ་ལ།
ཀུ་བ་ལུས་ཀྱིས་འདྲེན་པ་དང་འདྲ་བར། རང་གི་ལྷའི་སྐུས་འགྲུབ་པར་འགྱུར་རོ་ཞེས་གསུངས་ན་ལྷ་གང་གི་རྣལ་འབྱོར་གྱིས་འགྲུབ་པར་འགྱུར་ཞེས་ཞུ་བའི་དོན་ཏོ། ། དེའི་ལན་ལ། བདག་མེད་རྣལ་འབྱོར་ཞེས་བྱ་བ་ལ་སོགས་པ་གསུངས་ཏེ། བདག་ནི་མུ་སྟེགས་བྱེད་ཀྱིས་ཇི་ལྟར་བརྟགས་པར་ཞེས་བྱ་བར་འདོད་ཅིང་དེ་ནི་རྟག་པ་དང་གཅིག་པུ་དང་ཐེར་ཟུག་པ་ཞེས་བརྟག་པ་གང་ཡིན་པའོ། ། མེད་པ་ནི་དེས་སྟོང་པ་སྟེ་ང་མེད་ན་ང་ཡིར་འཛིན་པའང་མེད་པས་བདག་ཉིད་ཀྱིས་སྟོང་པའོ། ། དེའི་རྣམ་པ་གང་ལ་ཡོད་པ་ནི་བདག་མེད་རྣལ་འབྱོར་ཏེ་ལེའུ་བརྒྱད་པར་བསྟན་པ་གང་ཡིན་པའོ། ། ཡང་ན་དཔལ་ཧེ་རུ་ཀ་ཞེས་བྱ་བ་ནི། ཤྲཱི་ནི་གཉིས་མེད་ཡེ་ཤེས་སྟེ། ། ཧེ་ནི་རྒྱུ་སོགས་སྟོང་པ་ཉིད། །
རུ་ནི་བཀོད་དང་བྲལ་བ་སྟེ། ། ཀ་ནི་གང་དུའང་མི་གནས་པ། ། ཞེས་བྱའོ། ། དེའི་རྣམ་པ་ནི་ཞལ་བརྒྱད་པ་ཕྱག་བཅུ་དྲུག་པ། ཞབས་བཞི་པ་ཞེས་བྱ་བ་ལ་སོགས་པའི་མཚན་ཉིད་དང་ལྡན་པའོ། ། གཞན་པའི་སེམས་ཀྱིས་ཞེས་བྱ་བ་ནི། ཀུ་རུ་ཀུལླེ་ལ་སོགས་པའི་ཤེས་རབ་ཀྱི་རྣལ་འབྱོར་གཞན་དང༌། ཕྱག་གཉིས་པ་ལ་སོགས་པའི་ཐབས་ཀྱི་རྣལ་འབྱོར་གཞན་ལ་གནས་པར་མི་བྱའོ། ། ཇི་ལྟར་ཞེ་ན། འབྲས་བུ་འབྱུང་བ་མེད་པའི་ཕྱིར་དང༌།
དཔལ་གྱི་འོས་མ་ཡིན་པའི་ཕྱིར་རོ། ། དེ་ལ་འབྲས་བུ་འབྱུང་བ་མེད་པ་ནི་སྤྱིར་གསང་སྔགས་འབྲས་བུ་ལམ་དུ་བྱེད་པས། རྒྱུ་འདྲ་བས་འབྲས་བུ་འདྲ་བ་སྒྲུབ་པར་བྱེད་པ་ཡིན་པ་ལས། ལོངས་སྤྱོད་རྫོགས་པའི་སྐུ་ཞལ་བརྒྱད་ཕྱག་བཅུ་དྲུག་པ་ཡིན་ན་དེ་རྣམ་པ་གཞན་གྱིས་ཐོབ་པར་ག་ལ་འགྱུར། ལོངས་སྤྱོད་རྫོགས་པའི་སྐུ་ཉིད་དེ་ལྟར་བཞུགས་པར་ཅིས་ཤེས་སྙམ་ན། ཆོས་ཀྱི་སྐུའི་དབང་དུ་བྱས་ནས་རྣམ་པ་གཞན་དཔལ་ཀྱི་འོས་མ་ཡིན་པའི་ཕྱིར་ཏེ། ཆོས་ཀྱི་སྐུ་ནི་སྟོང་པ་དང་སྙིང་རྗེ་གཉིས་སུ་མེད་པ་ཡིན་ལ། སྟོང་པ་ཉིད་ཀྱི་ནི་ཕྱག་བཅུ་དྲུག་དང༌། ཞལ་བརྒྱད་སྤྲུལ་ལ། སྙིང་རྗེའི་སྤྱོད་པ་ནི་བསྡུ་བའི་དངོས་པོ་བཞིའི་ཞབས་བཞིར་སྤྲུལ་ཏོ། །
དེ་བས་ན་རྣམ་པ་འདིར་རིགས་སོ། ། གལ་ཏེ་རྣམ་པ་དེ་ལྟ་བུ་གཞན་ལའང་སྦྱར་དུ་རུང་མོད་སྙམ་ན། བདེན་མོད་ཀྱི་བཅོམ་ལྡན་འདས་ཀྱི་ཆོས་རྣམས་ནི་གདུལ་བྱ་གང་དང་གང་གིས་འདུལ་བ་ལ་དེ་དང་དེའི་རྣམ་པ་གཙོར་སྟོན་པ་ཡིན་ལ། རྒྱུད་འདིར་ཞུགས་པ་རྣམས་ལ་སྟོན་པས་དེ་ལྟ་བུའི་རྣམ་པར་འཕྲུལ་པ་གཙོ་བོར་གྱུར་པ་མཛད་ནས་ཆོས་གསུངས་སོ། ། དེ་བས་ན་གཙོ་བོ་ཡིན་པའི་ཕྱིར་འདི་ཁོ་ན་བསྒོམ་པར་རིགས་སོ། ། རྣམ་པ་དེ་ལྟར་ཡང་འོག་ནས་ཕྱག་ནི་བཅུ་དྲུག་པ་ཞལ་བརྒྱད་པ། ཞེས་བྱ་བ་ལ་སོགས་པ་གསུངས་པས་ཤེས་པར་ནུས་སོ། ། སློབ་དཔོན་གཞན་དག་ནི་དཔལ་ཧེ་རུ་ཀ་དང༌། བདག་མེད་མ་ནི་མཚོན་པ་ཙམ་དུ་ཟད་ཀྱི་དེས་མཚོན་ནས་ལྷའི་རྣལ་འབྱོར་གཞན་ཡང་གཟུང་ངོ༌། ། གཞན་པའི་སེམས་ཞེས་བྱ་བ་ནི་བདག་དང་བཅས་པའམ་ཐ་མལ་པའི་སེམས་སམ།
ཞི་གནས་ཀྱི་མཚན་མ་ཅན་ཡིད་ལ་བྱེད་པས་ཞེས་བྱ་བར་འཆད་དོ། ། འོ་ན་རང་འདོད་ལྷའི་གཟུགས་ལས་ཇི་ལྟར་འགྲུབ་ཅེས་ལྷའི་རྣལ་འབྱོར་གང་གིས་ཞེས་དམིགས་ཀྱིས་བསལ་བར་དྲིས་པར་མངོན་ནོ་ཞེ་ན། དེ་ནི་མ་ཡིན་ཏེ། རང་འདོད་ལྷའི་གཟུགས་ལ་ཇི་ལྟར་འགྲུབ་སྟེ། དེ་བསྒོམ་པའི་དུས་དང་གནས་ལ་སོགས་པ་སྔར་མ་བསྟན་ཏོ་ཞེས་ཞུ་བའི་དོན་ཏོ། ། དེ་བས་ན་ལན་ལ་བསམ་པ་གཞན་སྤང་བ་དང༌། བསྒོམ་པའི་དུས་དང་གནས་བསྟན་ཏོ། ། དེ་ནས་ནི་བོགས་དབྱུང་བ་དང་བརྟན་པར་བྱ་བའི་དོན་དུ་བརྩེ་བས་ཞེས་བྱ་བ་ལ་སོགས་པ་བསྟན་ཏོ། ། དེ་ལས་འབྲས་བུ་འབྱུང་བར་ཡིད་ཆེས་པ་བསྐྱེད་པ་ནི་འཇིགས་སྨྱོ་ཞེས་བྱ་བ་ལ་སོགས་པའོ། ། སྒྲུབ་པའི་གང་ཟག་ནི་མཚམས་མེད་ཅེས་བྱ་བ་ལ་སོགས་པའོ། །
དྲོད་ཐོབ་ནས་སྤྱོད་པ་ལ་སོགས་པ་ནི་སྔར་བསྟན་པ་བཞིན་ཏེ། དེ་བས་ན་དྲི་བ་འདི་ནི་ལེའུ་འདི་མཐའ་དག་གི་སྤྱིར་དྲི་བ་ཡིན་ཞིང༌། འོག་ནས་ཀྱི་དྲི་བ་རྣམས་ནི་གནས་སྐབས་ཀྱི་བརྩད་པ་སྤོང་བར་འཆད་དོ། ། དེ་ལྟར་ལྷའི་རྣལ་འབྱོར་ལ་གནས་པའི་གནས་གང་དུ་བསྒོམ་ཞེ་ན། དང་པོར་གོམས་པར་བྱེད་དུས་ཀྱི་གནས་ནི་རང་ཁྱིམ་ཞེས་བྱ་བར་སྦྱར་རོ། ། ཕྱིས་གོམས་ནས་དུར་ཁྲོད་ལ་སོགས་པར་བྱའོ་ཞེས་ཤུགས་ལས་ཤེས་པར་ནུས་ཏེ། དེ་བཞིན་གཤེགས་པ་རིགས་ལྔ་སོ་སོའི་བསྒོམ་གནས་རྡོ་རྗེ་གུར་ལས་བཤད་པ་བཞིན་ནོ། ། དུས་ནམ་བསྒོམ་ཞེ་ན། ལས་དང་པོ་པའི་དུས་སུ་ནི་སེམས་སློབ་པ་ལ་གཡེང་བ་ཉུང་བས་མཚན་དུས་ཡིན་ལ། ཕྱིས་གོམས་ནས་ནི་རྐང་པ་འཁྲུད་པ་ལ་སོགས་པ་ཡིན་ནོ་ཞེས་བྱ་བའམ།
ཡང་ན་མཚན་དུས་ནི་གཡེང་བ་ཉུང་བས་མཉམ་པར་གཞག་པར་བྱ་ལ། རྐང་པ་འཁྲུད་པ་ལ་སོགས་པར་ནི་མཉམ་པར་མ་བཞག་པའི་རྣལ་འབྱོར་དུ་བྱའོ། ། དེ་ལྟར་གཡེང་བ་མེད་པའི་བསམ་གཏན་འདི་ནི་ཉོན་མོངས་པ་ཐམས་ཅད་འཇིག་པར་བྱེད་པས་ཏེ། རྡོ་རྗེ་སྙིང་པོ་ཁྱོད་ལ་བཤད་དོ་ཞེས་སྦྱར་རོ། ། དེ་ལྟར་རྣལ་འབྱོར་ལ་གནས་པ་རྣམས་ལ། ཅུང་ཟད་དྲོད་ནི་ཐོབ་པ་ན། ། སྤྱོད་པ་སྤྱད་ཅེས་གསུངས་པ་ཡིན་ན། དྲོད་ཐོབ་པར་བྱེད་པའི་ཐབས་ཉེ་བའི་རྒྱུ་གང་ཡིན། དྲོད་རང་གི་ངོ་བོ་ནི་གང་ཡིན། དེ་ལྟ་བུ་ལ་གནས་ན་གང་ཟག་གང་གིས་འགྲུབ།
སྤྱོད་པ་བསྒྲུབ་པའི་རིམ་པ་ནི་གང་ཡིན། ཀུན་འདར་གྱི་སྤྱོད་པའི་དགོས་པ་ནི་གང་ཡིན། ཞེས་རྣམ་པར་རྟོག་པ་ལྔ་བསལ་བའི་དོན་དུ། བརྩེ་བས་ཞེས་བྱ་བ་ལ་སོགས་པ་གསུངས་སོ། ། དེ་ལ་དྲོད་ཐོབ་པར་བྱེད་པའི་ཉེ་བའི་རྒྱུ་ནི་རང་བྱིན་གྱིས་རློབ་པ་དང༌། དཀྱིལ་འཁོར་གྱི་འཁོར་ལོ་སྟེ། དེ་དག་བསྒོམ་པའི་དུས་ནི་བདག་རང་གི་ཉམས་ལ་དྲོད་ངེས་པར་ཐོབ་བོ་སྙམ་པའི་ངེས་པ་བྱུང་བ་ན་ཟླ་བ་ཕྱེད་དུ་ཞེས་བྱ་བར་སྦྱར་རོ། ། དགོས་པ་ནི་དྲོད་ཀྱི་དངོས་གྲུབ་ཀྱི་དོན་དུ་ཡང་ངོ༌། ། བསྒོམ་པའི་ཚུལ་གྱི་གྲོགས་ནི། བརྩེ་བས་ཞེས་བྱ་བ་ནི་འདོད་པའི་ཡོན་ཏན་ལ་རོལ་པས་སོ། །
བསམ་པ་ཐམས་ཅད་སྤང་བ་ནི་རྣམ་པར་རྟོག་པ་མ་ལུས་པའོ། ། ཉི་མ་གཅིག་ཏུ་མ་ཆད་པ་ནི་སྐད་ཅིག་ཀྱང་བར་མ་ཆད་པའོ། ། གང་བསྒོམ་སྙམ་ན་ལྷའི་གཟུགས་ཞེས་བྱ་བ་ནི་རང་བྱིན་གྱིས་རློབ་པ་སྟེ། བདེ་བ་ལ་རོལ་པ་དང་ལུས་ལ་བྱུང་བས་ན་ལྷའོ། ། ཡང་ན་རང་གཞན་དོན་ནི་ཞེས་བྱ་བ་ལ་སོགས་པས་དཀྱིལ་འཁོར་འཁོར་ལོའི་ཐབས་བསྟན་ཏོ། ། གལ་ཏེ་དེ་ལྟར་བསྒྲུབས་ཀྱང་བསམ་གཏན་ཉོན་མོངས་འཇིག་བྱེད་ཅེས་བྱ་བའི་དྲོད་ཐོབ་པར་ནུས་སམ་སྙམ་ན། ཡིད་ཆེས་པར་བྱ་བའི་ཕྱིར། དྲོད་དེ་རང་གི་ངོ་བོ་བསྟན་པ་ནི་འཇིགས་སྨྱོ་ཞེས་བྱ་བ་ལ་སོགས་པའོ། ། དེ་ལ་དྲོད་ཅེས་བྱ་བ་ནི་བསྒོམས་པ་ལས་བྱུང་བའི་རྣལ་འབྱོར་པའི་སེམས་ཀྱི་མཐུའོ། ། དེ་ལ་དྲོད་ཆེ་འབྲིང་རྣམ་པ་གསུམ་མོ། །
དེ་ལ་དྲོད་ཆུང་ངུ་ནི་འཇིག་རྟེན་གྱི་ཆོས་ཀྱི་རྣམ་པར་རྟོག་པས་མི་རྫི་བ་སྟེ། འཇིགས་སྨྱོ་ཞེས་བྱ་བ་ལ་སོགས་པས་བསྟན་ཏོ། ། དེའང་འཇིག་རྟེན་གྱི་ཆོས་བསྟོད་པ་ལ་སོགས་པ་བརྒྱད་ལ་དགོས་པ་མེད་དོ་ཞེས་ངེས་པར་ཤེས་པས་ནི་མ་ཡིན་ཏེ། རང་གི་ནང་ནས་ཏིང་ངེ་འཛིན་གྱི་ཉམས་ཀྱི་སྣང་བ་ལ་ཐམས་ཅད་མཉམ་པ་ཉིད་དུ་འཆར་བ་སྟེ། སྟེའུ་དང་ཙནྡན་དུ་མཉམ་པ་ཞེས་བྱ་བ་ལ་སོགས་པ་ལྟ་བུའོ། ། དྲོད་འབྲིང་དང་ཆེན་པོ་ནི་ཕན་དང་གནོད་པའི་འབྲས་འབྱུང་བ། ཞེས་བྱ་བ་སྟེ་ཕན་པ་ནི་རྗེས་སུ་གཟུང་བའོ། ། གནོད་པ་ནི་ཚར་གཅད་པའོ། ། དེ་དག་ཀྱང་སྔགས་ལ་སོགས་པ་ལས་བྱུང་བའི་ནུས་པ་ལྟ་བུ་ནི་མ་ཡིན་ཏེ། རང་གི་སེམས་ཀྱི་མཐུས་ཞེས་བྱ་བའོ། །
དེ་དག་ཀྱང་གང་རུང་གཅིག་ནུས་པ་ནི་འབྲིང་ཡིན་ལ། གཉི་ག་ནུས་པ་ནི་ཆེན་པོའོ། ། དེ་ལྟར་གྲུབ་ན་སྤྱོད་པར་གདམས་པ་ནི་དེ་ལྟར་ངེས་པར་ཤེས་ནས་ཞེས་གསུངས་ཏེ། དེ་བས་ན་དེ་ཁོ་ན་ཉིད་དང་ལྡན་པའི་སེམས་ཀྱི་མཐུ་ཡོད་པ་རྣམས་ཀྱིས་དཔྱད་ན་ངུ་འབོད་དུ་མི་འགྱུར་ལ། དེ་ལྟ་མ་ཡིན་པར་འགྱུར་ཞེས་བྱ་བའི་དོན་ཏོ། ། དཔལ་གསང་བ་གྲུབ་པ་ལས། དཔེར་ན་སྐྱེས་བུ་ལ་ལ་ཞིག ། སྨན་དང་སྔགས་སོགས་མི་འཛིན་པར། ། དུག་སྦྲུལ་མགོ་ལ་འཇུ་བྱེད་པ། ། གཤིན་རྗེའི་ཁར་འགྲོ་ཁོ་ནར་ཟད། །
དེ་བཞིན་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་འགྲོ། ། ཞེས་གསུངས་པ་ལྟ་བུའོ། ། གལ་ཏེ་སྤྱོད་པ་དེ་ལྟ་བུ་ལ་གནས་ཀྱང་སྡིག་པ་ཅན་ལ་སོགས་པ་དག་འགྲུབ་པར་མི་འགྱུར་རོ་ཞེས་སྙམ་ན། དེ་དག་ཐམས་ཅད་ཀྱང་འགྲུབ་པར་འགྱུར་རོ་ཞེས་རྒྱུད་ཀྱི་ཆེ་བ་བསྟན་པའི་ཕྱིར། མཚམས་མེད་ལྔ་ནི་ཞེས་བྱ་བ་ལ་སོགས་པ་གསུངས་སོ། ། མཚམས་མེད་པ་ལྔ་ནི། ཕ་དང༌།
མ་དང༌། དགྲ་བཅོམ་པ་གསོད་པ་དང༌། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པ་དང༌། དགེ་འདུན་གྱི་དབེན་བྱེད་པའོ། ། མ་རུངས་པའི་ལས་བྱེད་པ་ཞེས་བྱ་བ་ནི་དེ་དང་ཉེ་བ་ལྔ་བྱེད་པ་སྟེ། མ་དགྲ་བཅོམ་མ་སུན་བྱས་དང༌། ། བྱང་ཆུབ་སེམས་དཔའ་ངེས་གནས་པ། ། སློབ་པ་གསོད་དང་དགེ་འདུན་གྱི། ། འདུ་བའི་སྒོ་ནི་འཕྲོག་པ་དག ། མཚམས་མེད་པ་དང་ཆ་འདྲ་སྟེ། །
ལྔ་པ་མཆོད་རྟེན་འཇིག་པ་ཡིན། ། ཞེས་འབྱུང་བ་ལྟ་བུའོ། ། སྲོག་ཆགས་གསོད་ལ་དགའ་བ་ཞེས་བྱ་བ་ནི་མི་དགེ་བ་ལྷག་མ་རྣམས་ཀྱང་གཟུང་ངོ༌། ། མདོར་ན་ཉན་ཐོས་ཀྱི་ཐེག་པ་ལས་གང་འགྲུབ་པའི་གེགས་སུ་བཤད་པ་དེ་དག་ཐམས་ཅད་ཀྱང་ཐེག་པ་ཆེན་པོ་འདིས་འགྲུབ་པར་གསུངས་ཏེ། དཔལ་གསང་བ་འདུས་པ་ལས། གདོལ་པ་སྨྱིག་མ་མཁན་ལ་སོགས། ། གསོད་དོན་དོན་དུ་སེམས་པ་པོ། ། དེ་རྣམས་ཀྱིས་ཀྱང་ཐེག་པ་ཡི། ། ཐེག་མཆོག་འདི་ལ་འགྲུབ་པར་འགྱུར། ། ཞེས་གསུངས་སོ། །
གལ་ཏེ་དེ་ལྟར་ཆོས་དང་ལྡན་པ་རྣམས་མི་འགྲུབ་བམ་སྙམ་ན། དགེ་བ་བཅུ་ལ་སོགས་ཞེས་བྱ་བ་ལ་སོགས་པ་གསུངས་ཏེ། ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱང་བ་བྱས་པ་རྣམས་ནི་ངེས་པར་འགྲུབ་པར་འགྱུར་རོ། ། དེ་ལྟར་སེམས་ཀྱི་མཐུ་ཐོབ་པ་རྣམས་ཀྱི་སྤྱོད་པ་བསྒྲུབ་པའི་རིམ་པ་བསྟན་པའི་ཕྱིར་ཟླ་བ་གཅིག་ཏུ་ཞེས་བྱ་བ་ལ་སོགས་པ་གསུངས་སོ། ། འདིའི་དོན་ནི་འདི་ཡིན་ཏེ། ཐོག་མ་ཁོ་ནར་རིམ་པ་གཉིས་ཀྱི་རྣལ་འབྱོར་ལ་གནས་པས་དྲོད་ཆུང་ངུ་ཐོབ་པར་བྱའོ། ། དེ་ནས་བདག་གི་རྟོགས་པ་དེ་བརྟན་ནམ་མི་བརྟན་ཞེས་བརྟག་པའི་ཕྱིར། ཉིན་མོ་ཟླ་དང་མཐུན་པའི་སྤྱོད་པ་བྱས་ལ། མཚན་མོ་ཨ་ཝ་དྷཱུ་ཏཱིའི་སྤྱོད་པ་བྱའོ། ། དེས་རྟོགས་པ་དེ་ལ་གནོད་པར་གྱུར་ན་སླར་ཡང་བསྡུས་ལ་བསྒོམ་པ་ལ་འབད་པར་བྱའོ། །
རྟོགས་པ་ལ་མི་གནོད་ན་ནི། དྲོད་ཆུང་ངུ་ཐོབ་པར་ངེས་པ་ཡིན་པས། རང་གི་ཡུལ་འཁོར་ནས་སྤགས་ཏེ་སྨྱོན་པའི་བརྟུལ་ཞུགས་ཀྱི་སྤྱོད་པ་འཇིག་རྟེན་པའི་མངོན་དུ་སྤྱད་དེ། ཇི་སྲིད་དུ་དྲོད་འབྲིང་པོ་ཐོབ་ཀྱི་བར་ཡིན་གྱི་འདི་ལ་དུས་ཀྱི་ངེས་པ་མེད་དོ། ། དྲོད་འབྲིང་པོ་ཐོབ་པ་ན་ཀུན་ཏུ་བཟང་པོའི་སྤྱོད་པ་ཟླ་བ་གཅིག་ཏུ་གསང་ལ་སྤྱོད་ཅེས་བྱའོ། ། དང་པོ་ནས་གོམས་པའི་ཕྱག་རྒྱ་དང་ལྡན་པ་རྣམས་ལ་ནི་ལུང་བསྟན་པ་འདི་མི་དགོས་ཀྱི། ལྷག་མ་རྣམས་ལ་ནི་ཇི་སྲིད་ཕྱག་རྒྱ་མ་རྙེད་པ་དེ་སྲིད་ཀྱི་བར་ཏེ་ཞེས་བྱ་བར་སྦྱར་རོ། ། དེ་ལ་གློ་བུར་གྱི་ཕྱག་རྒྱ་རྣམ་པ་གསུམ་གསུངས་ཏེ། ལུང་བསྟན་པའི་ཕྱག་རྒྱ་ནི་གནང་བ་རྙེད་འགྱུར་ཞེས་བྱ་བ་ལ་སོགས་པའོ། ། དེ་ལ་བརྟེན་པའི་སྤྱོད་པས་ནི་ཟླ་བ་གཅིག་གིས་སྐལ་ལྡན་ཞེས་བྱ་བ་ཀུན་བཟང་གི་སྤྱོད་པའི་དུས་བསྟན་ཏོ། །
ཡང་ན་རྟོགས་པ་མཉམ་པའི་ཕྱག་རྒྱ་ནི་མཆོག་ཐོབ་པའི་བུད་མེད་ཅེས་བྱ་བ་ཡིན་ནོ། ། ཡང་ན་ནུས་པས་བཀུག་པ་ནི་ཡང་ན་ཞེས་བྱ་བ་ལ་སོགས་པ་སྟེ་ཚིག་གི་དོན་གོ་སླའོ། ། གལ་ཏེ་གཉིས་སྤངས་ཀྱི་སྤྱོད་པ་དེ་ལོ་ཀ་པའི་ལྟོ་དགང་བའི་དཔུང་གཉེན་གྱི་སྤྱོད་པ་ཡིན་ནམ་སྙམ་ན་མ་ཡིན་ཏེ། དེའི་དགོས་པ་ནི་གང་བཤད་ཅེས་བྱ་བ་ལ་སོགས་པའོ། ། ཅི་གལ་ཏེ་དེ་ལྟར་ཕྱག་རྒྱ་ལ་བསྔགས་པ་དེ་སྙེད་ཅིག་གིས་ཅི་བྱ་སྙམ་ན། ཕྱག་རྒྱ་ཆེན་པོ་མཆོག་གི་དངོས་གྲུབ་ནི་ཕྱག་རྒྱ་ལ་བརྟེན་པའི་ཕྱིར་ཏེ། རྡོ་རྗེ་གུར་ལས། མི་ཡི་ཕྱག་རྒྱ་བླངས་ནས་ནི། ། དེ་ལ་ཆོས་ནི་རབ་ཏུ་དབྱེ། ། དེ་དང་ལྷན་ཅིག་དངོས་གྲུབ་འགྱུར། །
ཕྱག་རྒྱའི་དངོས་གྲུབ་ཅེས་སུ་གྲགས། ། ཞེས་གསུངས་ལ། གཞན་ལས་ཀྱང་དེ་བཞིན་དུ་གསུངས་སོ། ། དེ་བས་ན་དང་པོ་དབང་དུས། བར་དུ་ལམ་དུས།

ཐ་མ་འབྲས་བུ་མངོན་དུ་བྱེད་པའི་དུས་ཞེས་བྱ་བ་གསུམ་ལས། གསང་སྔགས་རྣལ་འབྱོར་ཆེན་པོའི་འདོད་ཆགས་ཀྱི་སྤྱོད་པའི་སེམས་ཅན་རྗེས་སུ་འཛིན་པ་རྣམས་ལ་ནི། དུས་གསུམ་ཀར་ཕྱག་རྒྱ་བསྟེན་པ་དང༌། དང་པོ་དང་ཐ་མར་བསྟེན་ལ་བར་དུ་མི་བསྟེན་པ་དང༌། བར་དང་ཐ་མར་བསྟེན་ལ་དང་པོར་དངོས་སུ་མི་བསྟེན་པ་དང༌། དང་པོ་དང་བར་པ་གཉིས་ཀ་ལ་ཡེ་ཤེས་ཀྱི་ཕྱག་རྒྱ་ཙམ་ལས་དངོས་སུ་མི་བསྟེན་ལ། ཐ་མར་དངོས་སུ་བསྟེན་པ་ཞེས་བྱ་བ་སྟེ། གང་ནའང་རུང་ཕྱག་རྒྱ་མ་བསྟེན་པར་འདོད་ཆགས་མི་སྤོང་བའི་ཕྱིར་ཕྱག་རྒྱའི་རྣལ་འབྱོར་ལ་བསྔགས་པ་བྱས་སོ། ། དེ་ལ་བརྩད་པ་སྤོང་བའི་དོན་ནི། དེ་ལྟར་འདིར་ཡང་ཕྱག་རྒྱའི་རྣལ་འབྱོར་གསུངས་ལ། ལེའུ་བཅུ་པ་ལས་ཀྱང༌།
དངོས་གྲུབ་མཚན་ཉིད་མི་ཕྱེད་པའོ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་གསུངས་པ་ཡིན་ན། གལ་ཏེ་ཕྱག་རྒྱ་བདག་མེད་མ་བསྒོམ་པའི་རྣལ་འབྱོར་པས། ཕྱག་རྒྱའི་དངོས་གྲུབ་ཇི་ལྟར་ཐོབ་ཅེས་བརྒལ་བ་ནི། རྡོ་རྗེ་སྙིང་པོས་ཞེས་བྱ་བ་ལ་སོགས་པའོ། ། དེའི་ལན་ལ་བདག་དང་རྟོགས་པ་མཉམ་པའི་ཐབས་རྙེད་ན་ནི་རྒྱུད་གཉིས་ཅིག་ཅར་གྲོལ་བར་འགྱུར་ལ། གལ་ཏེ་མ་རྙེད་ན་ནི་དེའི་ཚེ་རང་གི་ལུས་ཐབས་སུ་བསྒྱུར་ལ་བྱའོ། ། ཞེས་སྟོན་པ་ནི་བུད་མེད་གཟུགས་ནི་སྤངས་ནས་ཞེས་བྱ་བ་ལ་སོགས་པའོ། ། འབད་པ་མེད་པ་ནི་ངོ་བོ་ཉིད་ཀྱིས་མ་གྲུབ་པས་ན་བསམས་པ་ཙམ་གྱིས་ཞེས་བྱ་བའོ། །
གསལ་བར་ནུས་པའི་ཞེས་བྱ་བ་ནི་འཇིག་རྟེན་པའི་མངོན་དུ་ལུས་བསྒྱུར་བར་ནུས་པས། ཕྱག་རྒྱའི་དངོས་གྲུབ་ཏུ་འགྱུར་ཞེས་བྱ་བའོ། ། ཡང་ན་གལ་ཏེ་ཕྱག་རྒྱ་བསྟེན་པས་དངོས་གྲུབ་ཏུ་འགྱུར་ན་སོ་སོའི་སྐྱེ་བོ་ཕལ་པ་ཆུང་མ་ཅན་ཇི་སྙེད་ཅིག་མཐོང་ངོ་སྙམ་ན། དེ་དག་ནི་གསལ་བར་ནུས་པ་མ་ཡིན་ནོ། ། རྣལ་འབྱོར་པ་ནི་གསལ་བར་ནུས་པ་ཞེས་བྱ་བ་སྟེ། དྲོད་འབྲིང་དང་ཆེན་པོ་ཐོབ་པས་འཇིག་རྟེན་པའི་མངོན་དུ་མི་མོས་པ་བཟློག་པར་ནུས་པ་དེས་ཕྱག་རྒྱའི་དངོས་གྲུབ་ཏུ་འགྱུར་རོ་ཞེས་བྱ་བར་འགྱུར་རོ། ། ད་ནི་ཕྱག་རྒྱ་ཆེན་པོའི་དངོས་གྲུབ་ཉིད་གང་ཡིན། དེ་ནི་བསམ་གཏན་གྱི་བདེ་བ་ཐོབ་པ་ལ་སོགས་པ་ལྟ་བུར་ཡང་སྐྱེ་བ་དང་འཆི་བ་ལ་གནས་སམ། འོན་ཏེ་དེ་ལྟ་བུ་མ་ཡིན་སྙམ་པའི་ཐེ་ཚོམ་བསལ་བའི་ཕྱིར། ཆགས་དང་འཇིག་པ་ཞེས་བྱ་བ་ལ་སོགས་པ་དངོས་གྲུབ་ཀྱི་མཚན་ཉིད་སྨོས་སོ། །
དེ་ལ་ཐབས་དང་ཤེས་རབ་ཅེས་བྱ་བ་ནི་དངོས་གྲུབ་ཀྱི་རང་གི་ངོ་བོའོ། ། དེ་ལ་ཐབས་ནི་རྣལ་འབྱོར་པའོ། ། ཤེས་རབ་ནི་རང་གི་རིག་མ་སྟེ་རྒྱུད་གཉིས་དུས་གཅིག་ཏུ་གྲོལ་བའི་གང་ཟག་ཅེས་མིང་དུ་བྱའོ། ། ཡང་ན་ཐབས་ནི་སྙིང་རྗེའི་བདག་ཉིད་དེ་དམིགས་པ་མེད་པའོ། ། ཤེས་རབ་ནི་ཤེས་རབ་སྟེ་རང་བཞིན་གྱིས་མ་གྲུབ་པའོ། ། དེ་ལྟ་བུའི་ཐབས་དང་ཤེས་རབ་ཟུང་དུ་ཆུད་པ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྐུའོ། ། དེ་ལྟ་བུ་དེ་ལ་ནི་ཆགས་དང་འཇིག་པ་དག་གིས་གནོན་པར་མི་འགྱུར་ཞེས་སྦྱར་རོ། ། དེ་ལ་ཆགས་པ་ནི་སྐྱེ་བའི་བདག་ཉིད་ཅན་ནོ། ། འཇིག་པ་ནི་འཆི་བ་སྟེ་སྐྱེ་ཤི་མེད་པ་ཞེས་བྱ་བའི་དོན་ཏོ། ། གལ་ཏེ་ཐབས་དང་ཤེས་རབ་ཉིད་ཡིན་ན།
ཐབས་ནི་དངོས་པོ་སྐྱེ་བའི་བདག་ཉིད་ཅན་ཡིན་པའི་ཕྱིར་ཇི་ལྟར་མི་སྐྱེ། ཤེས་རབ་ནི་ཟད་པའི་བདག་ཉིད་ཅན་ཡིན་པས་ཇི་ལྟར་མི་འཇིག དེའི་ཕྱིར་སྐྱེ་བ་དང་འཆི་བ་མེད་པའི་རྒྱུ་གང་ཡིན་སྙམ་ན། ཐབས་དང་ཤེས་རབ་ཡོངས་སུ་རྫོགས་པ་ཐོབ་པ་ཉིད་རྒྱུ་ཡིན་པར་བསྟན་པའི་ཕྱིར། གང་ཕྱིར་ཐབས་ནི་ཞེས་བྱ་བ་ལ་སོགས་པ་གསུངས་ཏེ། ཐབས་དེ་དངོས་པོ་སྐྱེ་ཞིང་འབྱུང་བ་ནི་བདེན་མོད། དེ་བས་ན་ཐབས་ཀྱི་བསྒོམ་པ་ཡོངས་སུ་རྫོགས་པ་རྣམས་ནི་སངས་རྒྱས་ཀྱི་ཟག་པ་མེད་པའི་ཆོས་སྟོབས་དང་མི་འཇིགས་པ་དང༌། དྲན་པ་ཉེ་བར་གཞག་པ་ལ་སོགས་པ་གཟུགས་ཀྱི་སྐུ་གཉིས་དང༌། དེས་གསུངས་པའི་ཆོས་མཐའ་དག་འབྱུང་བ་ནི་འབྱུང་བའོ། ། དེ་བས་ན་དེ་ལ་འཇིགས་པ་ག་ལ་ཡོད།
ཡང་ཤེས་རབ་ནི་ཟད་པ་ཡིན་མོད། ཤེས་རབ་དེས་སྲིད་པ་མཐར་བྱེད་པ་སྟེ། མཚན་མ་དང་རྣམ་པར་རྟོག་པ་ཐམས་ཅད་ཟད་པར་གྱུར་པ་སྟེ། ཟད་པ་དང་མི་སྐྱེ་བ་ཤེས་པ་ཞེས་བྱ་བའི་དོན་ཏོ། ། དེ་བས་ན་ཤེས་རབ་ཀྱི་བསྒོམ་པ་རྫོགས་པ་རྣམས་ལ་དངོས་པོར་འཛིན་པ་རྡུལ་ཙམ་ཡང་མེད་ན། དེ་ལ་སྐྱེ་བ་ག་ལ་ཡོད་ཅེས་བྱ་བའི་དོན་ཏོ། ། དེ་བས་ན་སྐྱེ་བ་དང་འཆི་བ་མེད་པ་ཞེས་བྱ་བའམ། མི་གནས་པའི་མྱ་ངན་ལས་འདས་པ་ཞེས་བྱ་བའི་དོན་ཏོ། ། འདིའི་མཚན་ཉིད་རྒྱས་པར་ནི་བཀའ་དང་བསྟན་བཅོས་དུ་མ་ལས་གསུངས་པས་དེ་ཉིད་ལས་ཤེས་པར་བྱའོ། ། དེས་ནི་ཐབས་དང་ཤེས་རབ་བདེན་པ་གཉིས་ཟུང་དུ་ཆུད་པའི་དབང་དུ་བྱས་ཏེ་བསྟན་ཏོ། །
གཞན་ཡང་དོན་དམ་པའི་བདེན་པའི་དབང་དུ་བྱས་ནས་བསྟན་པ་ནི། ལ་ལ་ཞེས་བྱ་བ་སྟེ་དངོས་པོ་ཞིག་ཡོད་པར་གྱུར་ན་ནི་དེ་འཇིག་པར་ཡང་འགྱུར་ལ། འཇིག་པའི་དངོས་མེད་ཅེས་བྱ་སྟེ། ། གང་གི་ངོ་བོར་ཡང་མ་གྲུབ་པའི་ཕྱིར་འཇིག་པའམ་ཟད་པ་ཡང་ག་ལ་ཡོད། དེ་ཉིད་ཀྱིས་ན་སྐྱེ་བའང་ག་ལ་ཡོད་ཅེས་བྱ་བར་ཡང་གྲུབ་བོ། ། དེ་བས་ན་ཀླུ་སྒྲུབ་ཀྱི་ཞལ་སྔ་ནས་ཀྱང༌། མྱ་ངན་འདས་པ་དངོས་མེད་པའང༌། ། མིན་ན་དེ་དངོས་ག་ལ་ཡིན། ། ཞེས་གསུངས་པ་ལྟ་བུའོ། ། ཕྱག་རྒྱ་ཆེན་པོའི་དངོས་གྲུབ་ཀྱི་མཚན་ཉིད་བཤད་ཟིན་ཏོ། །
དངོས་གྲུབ་དེའང་བསྒོམས་པས་ཐོབ་པ་ཡིན་ལ། བསྒོམ་པའང་སྔར། ། བསྐྱེད་པའི་ཡི་ནི་རིམ་པ་དང༌། ། རྫོགས་པ་ཡི་ཡང་རིམ་པ་ཉིད། ། ཅེས་བྱ་བ་ལ་སོགས་པ་གསུངས་པ་དེ་ལ། བསྒོམ་པའི་རིམ་པ་ནི་གང་ཡིན། གཙོ་བོ་གྱུར་པ་ནི་གང་ཡིན་ཞེས་སྙམ་པའི་ཐེ་ཚོམ་བསལ་བའི་ཕྱིར་བསྐྱེད་པའི་རིམ་པ་ཞེས་བྱ་བ་ལ་སོགས་པ་གསུངས་སོ། ། བསྐྱེད་པའི་རིམ་པ་ཞེས་བྱ་བ་ནི་ལྷའི་རྣམ་པ་གསལ་བསྐྱེད་པར་བྱེད་པ་ཡན་ལག་དྲུག་གི་རིམ་པ་དང་བཅས་པའོ། ། དེ་ཉིད་སྤྲོས་པ་སྟེ་ཕུང་པོ་དང་ཁམས་དང་སྐྱེ་མཆེད་ལ་སོགས་པ་སྦྱང་བར་བྱ་བའི་ཕྱིར། རབ་ཏུ་རྒྱ་ཆེ་བའི་དཀྱིལ་འཁོར་ལ་སོགས་པ་རྣམ་པ་སྣ་ཚོགས་པ་བསྒོམ་པའོ། །
གང་གིས་བསྒོམ་ན་བརྟུལ་ཞུགས་ཅན་ཏེ་ཐ་མལ་གྱི་རྟོག་པ་བརྟུལ་ནས་ལྷའི་རྣལ་འབྱོར་ལ་ཞུགས་པའོ། ། དེ་ལྟར་བསྐྱེད་པའི་རིམ་པ་ལ་གནས་པ་དེས་རྫོགས་པའི་རིམ་པ་བསྒོམ་པར་བྱའོ། ། ཞེས་བསྟན་པའི་ཕྱིར། སྤྲོས་པ་རྨི་ལམ་ལྟར་ཞེས་བྱ་བ་ལ་སོགས་པ་སྟེ། ཀླུ་སྒྲུབ་ཀྱི་ཞལ་སྔ་ནས་ཀྱང༌། བསྐྱེད་པའི་རིམ་ལ་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། ། ཞེས་གསུངས་ལ། ཌོམྦི་བའི་ཞལ་སྔ་ནས་ཀྱང༌། བློ་བཟང་དང་པོར་བསྐྱེད་པའི་རིམ་པ་སྒོམ་པར་བྱེད་དང་ཞེས་བྱ་བ་ལ་སོགས་པ་གསུངས་སོ། །
དེ་ལྟར་བསྐྱེད་པའི་རིམ་པ་ལ་གནས་པ་དེས་དེའི་ཐུན་གྱི་མཐར་རྫོགས་པའི་རིམ་པ་བསྒོམས་པས། བསྐྱེད་པའི་ལྷ་ཉིད་རྨི་ལམ་ན་རང་གི་སེམས་སྣ་ཚོགས་སུ་སྣང་བ་བཞིན་སྣང་ལ་རང་བཞིན་མེད་པར་གྱུར་པ་ནི་སྤྲོས་མེད་བྱེད་པའོ། ། དེ་ལྟར་ཟུང་དུ་ཆུད་པ་ཉིད་རྒྱས་པར་བཤད་པ་ནི་ཇི་ལྟར་སྒྱུ་མ་ཞེས་བྱ་བ་ལ་སོགས་པ་གསུངས་སོ། ། དེ་ལྟར་བསྐྱེད་པའི་རིམ་པ་སྤྲོས་པ་མེད་པར་བྱེད་པའི་རྫོགས་པའི་རིམ་པའི་ཡེ་ཤེས་དེ་རང་ཇི་ལྟ་བུ་ཞིག་སྙམ་ན། བདེ་བ་ཆེན་པོ་ཞེས་བྱ་སྟེ་མཚན་མ་དང་རྣམ་པར་རྟོག་པ་ཐམས་ཅད་དང་བྲལ་བ་ནི་རྣམ་པར་གྲོལ་བ་ཅན་གྱི་བདེ་བ་ཞེས་བྱ་བའི་དོན་ཏོ། ། དེ་གང་དུ་ཤེས་སྙམ་ན། ཕྱག་རྒྱ་ཆེན་པོའི་དབང་བསྐུར་བ་ལས་ཤེས་ཞེས་སྨོས་ཏེ། ཕྱག་རྒྱའི་དབང་བསྐུར་བ་ནི་ཤེས་རབ་ཡེ་ཤེས་ཀྱི་དབང་ཡིན་ལ། ཕྱག་རྒྱ་ཆེན་པོ་ནི་དབང་བཞི་པ་སྟེ། གསུམ་པའི་དུས་སུ་རྟོགས་པ་དེ་ཉིད་ནི་དོན་གྱི་བཞི་པ་ཡིན་ལ།
དེ་བླ་མས་ཚིག་ཙམ་གྱིས་བསྟན་པས་ལྷག་མཐོང་སྐྱེས་པ་གང་ཡིན་པ་དེའོ། ། དེ་བས་ན་ད་ལྟར་རྫོགས་པའི་རིམ་པའི་ཉམས་སུ་མྱོང་བ་དེའང་དེའི་རང་བཞིན་ཡིན་ནོ་ཞེན་སྟོན་པ་ནི། དེའི་འདི་ནི་བྱིན་བརླབས་ཞེས་བྱའོ། ། གཞན་ལས་དཀྱིལ་འཁོར་འབྱུང་བ་མེད། ། ཅེས་བྱ་བ་ནི་དཀྱིལ་འཁོར་གྱི་འཁོར་ལོ་ཐམས་ཅད་བདེ་སྟོང་གི་ཡེ་ཤེས་དེར་སྣང་བར་འགྱུར་རོ་ཞེས་བྱ་བའམ། ཡང་ན་སྤྲོས་པ་ཉིད་ནི་སྤྲོས་མེད་བྱེད་ཅེས་བྱ་བ་རྫོགས་རིམ་གྱི་ཡེ་ཤེས་ལ་རྣམ་པར་རྟོག་པ་གང་ཡང་མི་སྣང་ངོ༌། ། འོ་ན་དཀྱིལ་འཁོར་གྱི་འཁོར་ལོ་མེད་ན་གྲོལ་བར་མི་འགྱུར་རོ་སྙམ་ན། གཞན་ལས་དཀྱིལ་འཁོར་འབྱུང་བ་མེད་དེ། དེ་ཉིད་དཀྱིལ་འཁོར་གྱི་འཁོར་ལོ་ཡིན་ཞེས་བྱ་སྟེ། དེ་ནི་དཀྱིལ་འཁོར་ཅན་དང་དཀྱིལ་འཁོར་ཉིད། །
མདོར་བསྡུས་ནས་ནི་སེམས་ནི་འདུས་པའི་ཚུལ་ཅན་ནོ་ཞེས་སྔར་བཤད་དོ། ། དེ་ལྟར་ཡེ་ཤེས་དེ་ཐམས་ཅད་ཀྱི་བདག་ཉིད་ཡིན་ཞིང་ཐམས་ཅད་ལ་ཁྱབ་པ་ཡིན་ན་ཐམས་ཅད་དུ་ཇི་ལྟར་སྣང་བར་འགྱུར་སྙམ་ན། བདེ་བ་གནག་ཅིང་ཞེས་བྱ་བ་ལ་སོགས་པ་གསུངས་སོ། ། གལ་ཏེ་དེ་ལྟར་བསྐྱེད་པའི་རིམ་པ་བསྒོམ་པ་ལ་དོན་མེད་དེ། སྤྲོས་པ་ཉིད་སྤྲོས་པ་མེད་པར་བྱེད་པའི་ཕྱིར་དང༌། བདེ་ཆེན་ཉིད་དཀྱིལ་འཁོར་ཡིན་པའི་ཕྱིར་རོ་ཞེས་བྱ་བ་འདྲི་བ་ནི། རྡོ་རྗེ་སྙིང་པོས་གསོལ་པ་ཞེས་བྱ་བ་ལ་སོགས་པའོ། ། དེའི་ལན་ནི་དེ་ལྟར་ཡིན་པ་བདེན་མོད་ཀྱང་སྔ་མ་ལ་མ་ལྟོས་པར་དེ་ཉིད་སྐྱེ་བར་མི་རུང་སྟེ་ལུས་ལ་བརྟེན་དགོས་སོ། ། དེ་བས་ན་ལེའུ་དང་པོ་ལས། ལུས་ལ་ཡེ་ཤེས་ཆེན་པོ་གནས། །
ཞེས་གསུངས་པའི་དོན་གསལ་བར་བྱེད་པ་ནི། བཅོམ་ལྡན་འདས་ཀྱིས་བཀའ་སྩལ་པ། ། ཞེས་བྱ་བ་ལ་སོགས་པའོ། ། དེས་ན་ལང་ཀར་གཤེགས་པ་ལས། རང་གི་སེམས་ཀྱི་རྒྱུད་སྣང་བ་ནི་རིམ་གྱིས་དག་པར་འགྱུར་གྱི་ཅིག་ཅར་གྱིས་མ་ཡིན་ནོ་ཞེས་གསུངས་པ་ལྟ་བུའོ། ། ཚིག་གི་དོན་ནི་གོ་སླའོ། ། གལ་ཏེ་ལྷན་ཅིག་སྐྱེས་པའི་ཡེ་ཤེས་ཉིད་ཐམས་ཅད་ཀྱི་བདག་ཉིད་ཡིན་ཡང་དེ་ཁོ་ན་བསྒོམ་དུ་མི་རུང་སྟེ། དེའི་རྒྱུའམ་རྟེན་ནི་བསྐྱེད་པའི་རིམ་པ་ཡིན་ནོ། ། ཞེས་གསུངས་པ་དེ་ལྟ་ན། བསྐྱེད་རིམ་ཁོ་ན་ལ་འབད་པས་ཆོག་གི་རྫོགས་པའི་རིམ་པ་བསྒོམ་པ་ནི་དོན་མེད་པ་སྟེ།
དྲི་དོན་དུ་གཉེར་བ་རྣམས་ཀྱིས་མེ་ཏོག་ཉིད་ལེན་པ་བཞིན་ནོ་སྙམ་ན། བདེན་མོད་ཀྱི་བསྒྲུབ་པར་བྱ་བ་ནི་དངོས་པོ་དང་དངོས་པོ་མེད་པ་ཐམས་ཅད་ཀྱི་བདག་ཉིད་ཡང་དག་པར་རྫོགས་པའི་སངས་རྒྱས་ཡིན་ལ། དེ་ཐོབ་པར་བྱེད་པའི་ལམ་ཡང་དེ་དང་མཚུངས་པ་དགོས་པ་ལས། བསྐྱེད་པའི་རིམ་པ་ཙམ་ལ་ནི་ཡེ་ཤེས་དེ་ལྟ་བུ་ཡོད་པ་མ་ཡིན་ཏེ། དྲི་ལ་མེ་ཏོག་དགོས་ཀྱང་མེ་ཏོག་དྲི་དང་བྲལ་བ་ལ་འགལ་བ་ཅི་ཡོད། དེ་བས་ན་རྫོགས་པའི་རིམ་པའི་ཡེ་ཤེས་ཆེན་པོ་དེ་ནི་བསྐྱེད་པའི་རིམ་པ་ལ་བརྟེན་པའི་ཕྱིར་དངོས་པོའང་ཡིན་ཞིང༌། མི་རྟོག་པའི་ཕྱིར་དངོས་པོ་མེད་པའང་ཡིན་ལ། དངོས་པོ་རྟོགས་པའི་ཕྱིར་སངས་རྒྱས་ཀྱང་ཡིན་པ་དེ་བས་ན། དེ་ཉིད་ཁོ་ན་སངས་རྒྱས་ཀྱི་རྒྱུ་ཡིན་ནོ་ཞེས་སྟོན་པ་ནི། དངོས་ང་དངོས་པོ་མེད་པ་ང༌། །
ཞེས་བྱ་བ་ལ་སོགས་པའོ། ། ཡང་ན་མཚམས་སྦྱར་བ་ནི་འདི་ལྟར་བྱ་སྟེ། གལ་ཏེ་ལྷན་ཅིག་སྐྱེས་པའི་ཡེ་ཤེས་དེ་དངོས་པོ་ཐམས་ཅད་ཀྱི་བདག་ཉིད་ཡིན་ཡང་རྟེན་བསྐྱེད་པའི་རིམ་པ་ལ་ལྟོས་སོ་ཞེས་གསུངས་པ་དེ་ནི་མི་རུང་སྟེ། བསྒྲུབ་པར་བྱ་བ་ནི་ཆོས་ཀྱི་སྐུ་དམིགས་པ་ཐམས་ཅད་ལ་གྲོལ་བ་ཡིན་ན། ད་ལྟ་ནི་ལུས་ལ་བརྟེན་པས་དངོས་པོར་འགྱུར་རོ། ། དེ་ཉིད་འདོད་དོ་ཞེ་ན། འོ་ན་ནི་བསྒྲུབ་པར་བྱ་བ་དང་འགལ་བར་འགྱུར་རོ་སྙམ་ན། བསྒྲུབ་པར་བྱ་བ་ནི་དེ་གཅིག་པུ་མ་ཡིན་ཏེ། སྐུ་གཉིས་པོ་ཡིན་ནོ། ། དེ་བས་ན་དེ་ཐོབ་པར་བྱེད་པའི་ཐབས་འདིའང༌།
དངོས་ང་དངོས་པོ་ང་མ་ཡིན། ། དངོས་པོ་རྟོགས་ཕྱིར་སངས་རྒྱས་ང༌། ། ཞེས་བྱ་བར་སྦྱར་རོ། ། ཡང་ན་བདག་གི་བླ་མའི་ཞལ་སྔ་ནས་ཀྱང་མཚམས་སྦྱར་བ་ནི། ཅི་གལ་ཏེ་སྔར་བདེ་བ་གནག་ཅིང་ཞེས་བྱ་བ་ལ་སོགས་པས་ཞུ་བདེ་ལྷན་ཅིག་སྐྱེས་པའི་ཡེ་ཤེས་ཉིད་ཐམས་ཅད་ཀྱི་བདག་ཉིད་དུ་སྔར་མ་གསུངས་སམ། དེ་ལྟར་ཡིན་ན་བསྐྱེད་པའི་རིམ་པ་ལ་ལྟོས་པར་འགལ་ཏེ། དྲི་དོན་དུ་གཉེར་བས་མེ་ཏོག་ལྟར་ཡེ་ཤེས་ཉིད་ཀྱང་དངོས་པོར་འགྱུར་རོ་སྙམ་ན། དེ་ཉིད་ཀྱི་ཕྱིར་དངོས་ང་སྟེ་བསྐྱེད་པའི་རིམ་པས་གཟུགས་སུ་བྱས་པའི་དངོས་པོ་དེ་ཉིད་ཀྱང་ང་སྟེ། ལྷན་ཅིག་སྐྱེས་པའི་ཡེ་ཤེས་ཉིད་དོ། ། འོ་ན་ཐམས་ཅད་ལ་ཁྱབ་པར་མི་རུང་ངོ་སྙམ་ན།
དངོས་པོ་མེད་པ་ང་སྟེ་དེ་དག་ཐམས་ཅད་ཀྱང་རྣམ་པར་མི་རྟོག་པའི་ཡེ་ཤེས་ཉིད་དུ་བྱས་པའི་ཕྱིར་རོ། ། འོ་ན་དངོས་པོ་དང་དངོས་པོ་མེད་པའི་བདག་ཉིད་དུ་གྱུར་པའི་ཕྱིར་དེ་གཉིས་ཀའི་སྤྲོས་པ་ཡིན་ཏེ། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀཱ་ཏྱཱ་ཡ་ན་ཡི། ། གདམས་ངག་ལས་ནི་ཡོད་པ་དང༌། ། མེད་པ་གཉི་ག་དགག་པར་མཛད། ། ཅེས་གསུངས་པ་ལྟ་བུའོ། ། དེ་བས་ན་དེ་སངས་རྒྱས་ཀྱི་རང་བཞིན་མ་ཡིན་ལ། སངས་རྒྱས་མ་ཡིན་ན་བསྒྲུབ་པར་བྱ་བའི་སངས་རྒྱས་ཐོབ་པར་ག་ལ་འགྱུར་སྙམ་ན། དངོས་པོ་རྟོགས་ཕྱིར་སངས་རྒྱས་ང༌། །
ཞེས་གསུངས་སོ། ། དེ་ལ་དངོས་པོ་ནི་ཕུང་པོ་དང་ཁམས་དང་སྐྱེ་མཆེད་ཀྱི་ཆོས་ཐམས་ཅད་དོ། ། རྟོགས་པ་ནི་དེ་རྣམས་ཀྱི་སྤྱིའི་མཚན་ཉིད་དེ་བཞིན་ཉིད་ཅིའི་ངོ་བོར་ཡང་མ་གྲུབ་པར་རྟོགས་པའོ། ། དེ་ཉིད་ཀྱི་ཕྱིར་སངས་རྒྱས་ཏེ་སངས་རྒྱས་ཀྱི་མཚན་ཉིད་གཞན་དུ་ཡོད་པ་མ་ཡིན་ནོ། ། གལ་ཏེ་དངོས་པོ་རྟོགས་པ་ཙམ་སངས་རྒྱས་ཡིན་པ་དེ་ལྟ་ན་ཅིའི་ཕྱིར་ཤེས་པར་མི་འགྱུར་སྙམ་ན། གང་ཞིག་ལེ་ལོས་བསྣུན་པ་ཞེས་བྱ་བ་ལ་སོགས་པ་གསུངས་ཏེ། རྨོངས་པ་ཞེས་བྱ་བ་ནི་ཐོས་པའི་ཤེར་རབ་མེད་པའོ། ། ལེ་ལོས་བསྣུན་པ་ནི་བསམ་བྱུང་དང་བསྒོམ་བྱུང་གི་ཤེས་རབ་མེད་པའོ། ། དེས་ང་ཞེས་བྱ་བ་ནི་མཆོག་ཏུ་ཟབ་པའི་ལྷན་སྐྱེས་ང་མི་ཤེས་ཞེས་བྱ་བའི་དོན་ཏོ། ། གལ་ཏེ་བདེ་བར་གཤེགས་པ་རྣམས་ནི་སྐུ་གསུམ་གྱི་བདག་ཉིད་ཡིན་ན་དེ་ནི་ཐོབ་པར་བྱ་བའམ་དམིགས་པར་བྱ་བའི་བདག་ཉིད་ཡིན་ན།
རྫོགས་པའི་རིམ་པའི་བདག་ཉིད་ཆེན་པོ་འདིས་རྣམ་པར་མི་རྟོག་པ་ཙམ་ཞིག་ཐོབ་པར་འགྱུར་གྱི། གཟུགས་ཀྱི་སྐུ་ནི་ཐོབ་པ་མ་ཡིན་ཏེ། དེ་ནི་གནས་དང་འཁོར་ལ་སོགས་པའི་དབྱེ་བར་སྣང་བའི་ཕྱིར་རོ། ། གལ་ཏེ་དེ་ནི་བསྐྱེད་པའི་རིམ་པ་ཁོ་ནས་ཐོབ་པར་བྱེད་པ་ཡིན་ནོ་ཞེས་སྙམ་ན། དེ་ལྟ་མོད་ཀྱི་འོ་ན་ཡང་རྫོགས་པའི་རིམ་པ་འདི་ཉིད་ནི་ཆོས་ཐམས་ཅད་ཀྱི་ས་བོན་འཛིན་པ་དང་རྒྱུ་ཞེས་བཤད་པ་དང་ཡང་འགལ་ལོ། ། བསྐྱེད་པའི་རིམ་པ་པ་དག་ཀྱང་རྒྱུ་རྡོ་རྗེ་འཆང་ནི་ཆོས་ཀྱི་སྐུ་ཡིན་ལ། འབྲས་བུའི་རྡོ་རྗེ་འཆང་ནི་ལོངས་སྤྱོད་རྫོགས་པའི་སྐུ་ཡིན་ནོ་ཞེས་འདོད་ན། འདི་ལའང་སྐུ་རྣམ་པ་གསུམ་པོ་ཉིད་གང་ཡིན་པ་དེ་སྨྲོས་ཤིག་ཅེས་བྱ་བའི་རྟོག་པ་བསལ་བའི་དོན་དུ་རྡོ་རྗེ་བཙུན་མོ་ཞེས་བྱ་བ་ལ་སོགས་པ་གསུངས་སོ། ། འདི་ལྟར་བསྒྲུབ་པར་བྱ་བའི་སངས་རྒྱས་ལོངས་སྤྱོད་རྫོགས་པའི་སྐུ་རྣམས་ནི་ཞིང་ཁམས་དག་པ་བདེ་བ་ཅན་ཞེས་བྱ་བ་ན་བཞུགས་པའོ། ། དེའི་ཕྱིར་རྡོ་རྗེ་བཙུན་མོ་སྟེ་སྤྱན་མ་ལ་སོགས་པ་རྣམས་ཀྱི་བྷ་ག་ལ་བཞུགས་པའོ། །
ཞིང་ཁམས་ཡོངས་སུ་དག་པ་དེ་ཉིད་སྐུ་གསུང་ཐུགས་རྡོ་རྗེའི་ངོ་བོ་ཉིད་ཀྱི་ཕྱིར་ཨེའི་རྣམ་པའི་ཆ་བྱད་དེ་ཟུར་གསུམ་པའོ། ། དེ་ཉིད་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་གང་བ་ཡིན་པས། སངས་རྒྱས་རིན་ཆེན་ཟ་མ་ཏོག་སྟེ་བདུད་རྩི་ལྔ་ལ་སོགས་པས་གང་བའོ། ། དེ་ཉིད་རྒྱས་པར་བཤད་པར་བྱ་བའི་ཕྱིར་འོག་ཏུ་སྦྱར་ལ་བཙུན་མོའི་བྷ་ག་བདེ་ཆེན་དུ་ཞེས་བྱ་སྟེ། གནས་བཤད་ཟིན་ཏོ། ། དེ་ན་སྟོན་པ་ཡེ་ཤེས་ཀྱི་སྐུ་ཅན་ལོངས་སྤྱོད་རྫོགས་པའི་སྐུ་བཞུགས་པ་དེ་ཇི་ལྟ་བུ་ཞིག་སྙམ་ན། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། ཞེས་བྱ་བ་སྟེ། ཕྱག་ཞབས་འཁོར་ལོས་མཚན་པ་ཞེས་བྱ་བ་ལ་སོགས་པ་སྟེ།
དེ་ལྟ་བུའི་སྐུ་དེ་ནི་བྱང་ཆུབ་སེམས་དཔའ་ཆེན་པོ་རྣམས་ཀྱི་གཙོ་བོ་དང་སྟོན་པའོ། ། དེ་ཉིད་ཁུ་བ་ཞེས་བྱ་བ་ནི་ཡེ་ཤེས་ཀྱི་ལུས་སུ་སྟོན་པའོ། ། དེ་ཉིད་འདིར་དཔེ་ནི་ཁུ་བའི་ས་བོན་ནོ། ། དེ་ལ་མཚན་དང་དཔེ་བྱད་ཇི་ལྟར་ལྡན་སྙམ་ན། ཁུ་བ་ནི་ལུས་ལ་བྱང་ཆུབ་ཀྱི་སེམས་ཀྱི་ཐིག་ལེ་ཨཱ་ལི་དང་ཀཱ་ལིའི་རྣམ་པས་གནས་པས་ནི་མཚན་དཔེའི་ས་བོན་ཏེ། ཨ་སོགས་དབྱངས་ཡིག་ཐམས་ཅད་ནི། ། སྒེག་པ་སྔོན་འགྲོའི་རོ་རྣམས་སོ། ། ཡིག་འབྲུ་ལྷ་ཡི་གཟུགས་ཀྱིས་ནི། ། ཀ་ལ་སོགས་པར་ཡང་དག་གནས། ། ཞེས་གསུངས་སོ། །
དེ་བས་ན་ཁུ་བ་ནི་ལོངས་སྤྱོད་རྫོགས་པའི་སྐུའོ། ། དེའི་ཆོས་ཀྱི་སྐུ་ནི་ལྷན་ཅིག་སྐྱེས་དགའི་རང་བཞིན་ང་ཞེས་བྱ་སྟེ། མཚན་མ་དང་རྣམ་པར་རྟོག་པ་ཐམས་ཅད་དང་བྲལ་བའི་ཡེ་ཤེས་ཏེ། དངོས་པོ་རྟོགས་ཕྱིར་སངས་རྒྱས་ཞེས་བྱ་བའི་དོན་ཏོ། ། དེ་བས་ན་ཆོས་ཀྱི་སྐུ་དེའང་ལོངས་སྤྱོད་རྫོགས་པའི་སྐུའི་ཐུགས་ཡིན་པའི་ཕྱིར་དེ་ལ་བརྟེན་ལ། ལོངས་སྤྱོད་རྫོགས་སྐུ་དེའང་ཆོས་ཀྱི་སྐུ་ལས་བྱུང་ངོ་ཞེས་སྟོན་པ་ནི། དེ་མེད་པས་ན་བདེ་མེད་འགྱུར། ། བདེ་བ་མེད་ན་དེ་མེད་འགྱུར། ། ཞེས་བྱ་བ་གསུངས་སོ། ། དེ་ལྟ་བུའི་བཅོམ་ལྡན་འདས་དེ་ནི་ཅི་མཛད་ཅིང་བཞུགས་སྙམ་ན།
འཆད་པ་པོ་ང་ཞེས་བྱ་བ་ལ་སོགས་པ་གསུངས་ཏེ། འདི་ལྟར་བསྒྲུབ་པར་བྱ་བའི་སངས་རྒྱས་རྣམས་ནི་འཆད་པ་དང་ཆོས་ལ་སོགས་པའི་རྣམ་པར་འཕྲུལ་པ་བསམ་གྱིས་མི་ཁྱབ་པ་མཛད་དེ། ཇི་སྐད་དུ། འཕགས་པ་སངས་རྒྱས་ཕལ་པོ་ཆེ་ལས། འཇིག་རྟེན་གྱི་ཁམས་ཀྱི་རྒྱན་བཀོད་པ་དེ་དག་དང༌། དེ་བཞིན་གཤེགས་པ་དེ་དག་དང༌། བྱང་ཆུབ་སེམས་དཔའ་དེ་དག་དང༌། སེམས་ཅན་དེ་དག་ཐམས་ཅད་ཀྱང་བྱང་ཆུབ་སེམས་དཔའ་ཀུན་ཏུ་བཟང་པོའི་སྨོན་ལམ་གྱི་རྒྱུ་མཐུན་པ་ལས་བྱུང་བའོ། ། ཞེས་གསུངས་པ་ལྟ་བུའོ། ། དེ་བཞིན་དུ་འདིར་ཡང་འཆད་པ་པོ་ང་ཞེས་བྱ་བ་ལ་སོགས་པ་གསུངས་ཏེ།
ཞུ་བ་དང་བདེ་བ་དབྱེར་མི་ཕྱེད་པ་དེ་ཉིད་སྟོན་པ་ལོངས་སྤྱོད་རྫོགས་པའི་སྐུ་བྱང་ཆུབ་སེམས་དཔའ་ཐམས་ཅད་ཀྱི་ཆོས་ཀྱི་ལོངས་སྤྱོད་པའི་གཞིར་གྱུར་པ་དང་མཚུངས་པར་རྣམ་པར་རྟོག་པ་དང་རྟོག་པ་མེད་པ་དང་བདུད་རྩི་ཐམས་ཅད་ཀྱི་གཞིར་གྱུར་པའི་ཕྱིར་རོ། ། ཆོས་ཀྱང་ང་སྟེ་ལུང་གི་ཆོས་གསུང་རབ་ཡན་ལག་བཅུ་གཉིས་ཐམས་ཅད་དང༌། རྟོགས་པའི་ཆོས་ཐམས་ཅད་ཀྱང་དེ་ལས་བྱུང་བའི་ཕྱིར་རོ། ། ཉན་པའི་རང་གི་ཚོགས་ལྡན་ང་ཞེས་བྱ་བ་ནི། ཇི་ལྟར་ལོངས་སྤྱོད་རྫོགས་པའི་སྐུ་ལ་རང་གི་སྨོན་ལམ་གྱི་རྒྱུ་ལས་བྱུང་བའི་འཁོར་གྱིས་བསྐོར་བ་ལྟར། བདུད་རྩི་ལྔ་དང་འབྱུང་བ་བཞི་ལ་སོགས་པའི་དེ་བཞིན་གཤེགས་པ་དང་ལྷ་མོའི་འཁོར་གྱིས་བསྐོར་བའོ། ། དེ་ཉིད་ཀྱི་ཕྱིར་འཇིག་རྟེན་སྟོན་པས་སྤྲུལ་པའི་སྐུའོ། ། བསྒྲུབ་བྱ་ང་ཞེས་བྱ་བ་ནི་ཆོས་ཀྱི་སྐུ་ལྟར་བདེ་བ་ཆེན་པོའི་བདག་ཉིད་ཀྱིའོ། ། འཇིག་རྟེན་ང་ཞེས་བྱ་བ་ནི་འཇིག་པས་ན་འཇིག་རྟེན་ཏེ། ཟག་པ་དང་བཅས་པའི་ལུས་གཉིས་སུ་སྣང་བ་འདིའང་འདི་ལས་བྱུང་ལ།
འཇིག་རྟེན་འདས་པ་སྟེ། མཚན་མ་དང་རྣམ་པར་རྟོག་པ་ལས་གྲོལ་བར་གྱུར་པ་དེའང་ང་ཞེས་བྱ་བར་དགོངས་སོ། ། གལ་ཏེ་བསྒྲུབ་པར་བྱ་བའི་སངས་རྒྱས་དེ་ནི་ཚེ་འདིའམ་བསྐལ་པ་གྲངས་མེད་གསུམ་གྱི་དུས་ལ་སོགས་པར་འབྱུང་བར་ཤེས་ན་འདིར་སངས་རྒྱས་ཀྱི་དུས་གསུངས་ཤིག་ཅེ་ན། མཆོག་མཐའ་དགའ་བྲལ་དང་པོར་ནི། ། ཞེས་བྱ་བ་སྨོས་སོ། ། དེ་མཆོག་ཅེས་བྱ་བ་ནི་དགའ་བ་གསུམ་ན་མཆོག་ཏུ་གྱུར་པ་ནི་ལྷན་སྐྱེས་ཡིན་ལ། དེ་ལ་བཞི་ཡོད་པ་ལས་ལྷན་སྐྱེས་ཀྱི་ལྷན་སྐྱེས་ནི་མཐའ་ཡིན་ལ། དགའ་བྲལ་ཞེས་བྱ་བ་ནི་ཐིག་ལེ་ལྷུང་བའི་དང་པོ་ཞེས་བྱ་བ་ཡིན་པས་དགའ་བ་བཞི་པའི་དུས་སུ་ཞེས་བྱ་བའོ། ། གལ་ཏེ་རྨོངས་པ་དག་འདི་སྐད་དུ་མཆོག་མཐའ་ཞེས་བྱ་བ་འདིས་ནི་མཆོག་དགའི་མཐའ་མ་དང༌། དགའ་བྲལ་གྱི་དང་པོ་ཞེས་བྱ་བ་འདིས་དགའ་བ་གསུམ་པ་ཉིད་དུ་འགྱུར་བར་འགྱུར་རོ་ཞེ་ན།
དེ་དག་གིས་ནི། དང་པོ་དགའ་བ་ཙམ་ཉིད་དོ། ། གཉིས་པ་གྲངས་ལ་མཆོག་དགའ་ཉིད། ། གསུམ་པ་ལ་ནི་དགའ་བྲལ་བརྗོད། ། བཞི་པ་ལྷན་ཅིག་སྐྱེས་པ་ཉིད། ། ཅེས་གསུངས་པ་དེ་མ་དྲན་པ་ཡིན་ནོ། ། གལ་ཏེ་དེ་ནི་དགོངས་པ་ཅན་ཡིན་ལ། འདི་དགོངས་པ་མ་ཡིན་པ་ཉིད་དོ་སྙམ་ན། དེ་ནི་མ་ཡིན་ཏེ། མཆོག་ཅེས་བྱ་བ་འདིས་མཆོག་དགའི་དགའ་བ་གཉིས་པ་ཉིད་ལ་བརྗོད་ན།
སྔར་ལེའུ་བརྒྱད་པར་མཆོག་ཏུ་དགའ་བ་སྲིད་པར་བརྗོད་དོ་ཞེས་དགའ་བ་ཉིད་ལས་འཇིག་རྟེན་པ་ལས་མཆོག་ཏུ་གྱུར་བས། མཆོག་དགའ་བར་བཏགས་པ་དང༌། ལེའུ་བཅུ་པ་ལས། མཆོག་དགར་བསྒོམ་པ་མེད་ཅིང་སྒོམ་པ་པོའང་མེད། ། ཅེས་བྱ་བ་ལ་སོགས་པ། ལྷན་སྐྱེས་ཉིད་དགའ་བ་གསུམ་ལས་མཆོག་ཏུ་གྱུར་པའི་ཕྱིར། མཆོག་དགར་བཏགས་པ་དེ་དག་ཇི་ལྟར་དྲང༌། སྐྱོན་གཞན་ཡང་འཁོར་ལོ་དང༌། བདེན་པ་དང༌། དེ་ཁོ་ན་ཉིད་དང༌།
སྐུ་དང༌། སྡེ་པ་བཞི་ལ་སོགས་པ་ཐམས་ཅད་ཀྱང་འཁྲུགས་པར་འགྱུར་བས་འདི་ནི་མི་རུང་ངོ༌། ། སྐྱོན་གཞན་ཡང་ཡོད་དེ། དགའ་བྲལ་གྱི་དགའ་བ་ཐིག་ལེ་ལྷུང་བའི་ཡིན་ན། བྱང་ཆུབ་སེམས་ནི་ལྷུང་གྱུར་ན། ། རྣམ་ཤེས་ཕུང་པོ་བརྒྱལ་འགྱུར་བས། ། མ་སྨད་དངོས་གྲུབ་ག་ལ་ཡོད། ། ཅེས་གསུངས་པ་ཇི་ལྟར་དྲང༌། གལ་ཏེ་དེ་ནི་ལམ་གྱི་དུས་ཡིན་ལ། འདིར་དབང་གི་དུས་ཡིན་པས།
དགོངས་པ་སོ་སོ་ཡིན་ནོ་སྙམ་ན། དབང་གི་དུས་ཉིད་དུའང་ལམ་དུ་མི་འགྱུར་བ་དེ་མི་རིགས་ལ། དབང་དང་ལམ་འགལ་བའང་མི་རིགས་ཤིང༌། གཞུང་འདིའང་དབང་གི་སྐབས་མ་ཡིན་ལ། དབང་གི་སྐབས་འཆད་པར་འགྱུར་བའི་ལེའུ་གསུམ་པར་ཡང་སྐད་ཅིག་མ་གཅིག་པ་ཉིད་དུ་བཤད་པ་དང༌། ལམ་དུ་བྱེད་པ་ན་དགའ་བ་བཞི་མེད་པའི་ཕྱིར། བདེན་པ་བཞི་ལ་སོགས་པ་ཐམས་ཅད་ཀྱང་མི་འགྲིག་པར་འགྱུར་བའི་ཕྱིར་འདི་མི་རུང་ངོ༌། ། གལ་ཏེ་བདེན་པ་བཞིའི་གོ་རིམ་ཉིད་ཀྱི་ཕྱིར་དགའ་བ་གསུམ་པར་རིགས་ཏེ། འགོག་པའི་བདེན་པ་དང༌། ལྷན་ཅིག་སྐྱེས་པའི་ཡེ་ཤེས་མཚུངས་པའི་ཕྱིར་རོ་སྙམ་ན།
དེ་ནི་མི་རུང་སྟེ། འགོག་པ་དེ་ལམ་གྱིས་མི་ཐོབ་པར་འགྱུར་ཏེ། ཁྱེད་རང་གི་ལུགས་ཀྱིས་དགའ་བྲལ་གྱི་ལྷན་སྐྱེས་མི་ཐོབ་པ་བཞིན་ནོ། ། འདིར་བདེན་པ་བཞི་ལ་སོགས་པ་སྦྱར་བ་ཐམས་ཅད་ཀྱང་ཕྱོགས་གཅིག་འདྲ་བ་ཙམ་ལས་རྣམ་པ་ཐམས་ཅད་དུ་འདྲ་བར་སྦྱར་དུ་མི་རུང་ངོ༌། ། དེའི་ཕྱིར་གཞུང་གི་ཆ་འདི་དགོངས་པ་ཅན་ཡིན་ནོ། ། སློབ་དཔོན་ཁ་ཅིག་ནི། མཆོག་མཐའ་ནི་དགའ་བྲལ་ཡིན་ལ་དེ་དག་དང་པོར་སོང་བའི་ཕྱི་ནས་ཞེས་འཆད་པར་བྱེད་ལ་དེའང་ཚིག་གི་དོན་ལེགས་སོ། ། ཡང་ན་ཤེས་རབ་ཀྱིས་རློམ་པ་བླ་མ་ལ་རག་ལས་སུ་གཞུག་པར་བྱ་བའི་ཕྱིར་རྒྱུད་དཀྲུགས་པའམ། ནང་ལྟར་བཤད་པ་མ་ནིང་གི་དབང་ལ་དགོངས་སོ། ། ཞེས་ཀྱང་གསུངས་མོད།
གཞུང་གི་ཆ་སྔ་མ་ཉིད་འགྲིག་པ་ཡིན་ནོ། ། ལྷན་ཅིག་སྐྱེས་པ་གསུམ་པར་འདོད་པ་ལ་སྐྱོན་གཞན་ཡང་ཡོད་དེ། རྣམ་པར་སྤྲོས་པས་ཆོག་གོ ། དེའི་དུས་སུ་ཡེ་ཤེས་དེ་ཇི་ལྟ་བུར་ཤེས་པར་བྱ་སྙམ་ན། མུན་པ་ལ་ནི་མར་མེ་ལྟར་ཏེ། མར་མེས་མུན་པ་འཇོམས་ཤིང༌། དངོས་པོ་རྣམས་གསལ་བར་བྱེད་པ་བཞིན་ནོ། ། དེ་བཞིན་བུས་ཀྱང་ཡིད་ཆེས་ཀྱིས། ། ཞེས་བྱ་བ་ནི་ཡེ་ཤེས་འདིས་མ་རིགས་པས་བསྒྲིབས་པའི་སྣང་བ་ཐམས་ཅད་བཅོམ་ནས། དངོས་པོའི་དོན་རྟོགས་པར་གསལ་བར་གྱིས་ཤིག་ཅེས་བྱའོ། །
གལ་ཏེ་སྔར་ཡང༌། གང་ཕྱིར་འབྱུང་བ་ཆེ་བདེ་བ། དེ་ཕྱིར་བདེ་བ་དེ་ཉིད་མིན། ། ཞེས་ལེའུ་བཅུ་པར་འཇིག་རྟེན་པའི་བདེ་བ་ལ་སྨད་དོ་ཞེ་ན། དེའི་ཕྱིར་དེ་བཞིན་བུས་ཀྱང་ཡིད་ཆེས་གྱིས་ཏེ་མར་མེས་དངོས་པོ་ཐམས་ཅད་མཚོན་པ་ལྟར་ཡེ་ཤེས་འདིས་ཀྱང་སངས་རྒྱས་ཀྱི་ཡེ་ཤེས་མཚོན་པར་གྱིས་ཤིག་ཅེས་བྱ་བར་སྦྱར་བར་ཡང་བྱའོ། ། དེ་བས་ན་སངས་རྒྱས་ནི་དངོས་པོ་དང་དངོས་པོ་མེད་པ་གཉི་ག་མ་ཡིན་ནོ། ། ཞེས་མཇུག་བསྡུ་བ་ནི་ལྷའི་རྣལ་འབྱོར་ལས་སངས་རྒྱས་དངོས་མེད་མིན་ལ། བདེན་པའི་རང་བཞིན་ཡིན་པའི་ཕྱིར་སངས་རྒྱས་དངོས་པོ་མིན་ཞེས་བྱ་བར་སྦྱར་ཏེ། ཀླུ་སྒྲུབ་ཀྱི་ཞལ་སྔ་ནས་ཀྱང༌། མྱ་ངན་འདས་པ་དངོས་མེད་ནའང༌། །
མིན་ན་དེ་དངོས་ག་ལ་ཡིན། ། ཞེས་གསུངས་པ་ལྟ་བུའོ། ། ཅི་གལ་ཏེ་དེ་ལྟར་འབྲས་བུ་ནི་ཆོས་སྐུ་དང་གཟུགས་སྐུ་དབྱེར་མེད་པ་ཡིན་ལ། ལམ་གྱི་དུས་སུའང་དབྱེར་མེད་པ་ཡིན་མོད། རྒྱུའི་རྒྱུད་རང་བཞིན་གྱིས་རྣམ་པར་དག་པ་ཡིན་ནམ་མ་ཡིན། མ་ཡིན་ན་ནི་གྲོལ་བར་མི་འགྱུར་ལ། ཡིན་ན་ལམ་ལ་དོན་མེད་པར་འགྱུར་རོ་སྙམ་ན། དེ་ལ་རང་བཞིན་གྱིས་སངས་རྒྱས་ཀྱི་རྒྱུ་གནས་སོ་ཞེས་སྟོན་པ་ནི། ཞལ་ཕྱག་རྣམ་པ་ཞེས་བྱ་བ་ལ་སོགས་པ་ཚིག་རྐང་པ་དགུས་སྟོན་པར་བྱེད་དེ། དེ་ལ།
ཞལ་ཕྱག་རྣམ་པའི་གཟུགས་ཅན་ཉིད། ། ཅེས་བྱ་བ་དེ་ནི་དེ་བཞིན་གཤེགས་པའི་གཟུགས་ཀྱི་སྐུ་འདི་ནི་ཞལ་དང་ཕྱག་གི་རྣམ་པ་ཅན་སྒྱུ་མ་ལྟ་བུའི་སྐུ་ཡིན་ན། དེ་སེམས་ཅན་ཐམས་ཅད་ཀྱང་དེ་བཞིན་དུ་གནས་སོ་ཞེས་བྱ་བ་སྟེ། ལྷ་ཡི་རྣམ་པའི་གཟུགས་ཀྱིས་ནི། ། ཞེས་བྱ་བ་རྐང་པ་གསུམ་གྱིས་རྒྱས་པར་བཤད་དོ། ། མཆོག་ཏུ་བདེ་བ་གཟུགས་མེད་པ། ། རྣམ་དག་རྣམ་པའི་སེམས་ཀྱིས་ནི། ། རང་བཞིན་མྱ་ངན་འདས་པ་ཉིད། ། ཅེས་བྱ་བ་འདིས་ནི་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་འདི་ནི་དམིགས་པ་ཐམས་ཅད་ལས་རབ་ཏུ་གྲོལ་བར་གནས་པ་བཞིན་དུ། སེམས་ཅན་ཐམས་ཅད་ཀྱི་སེམས་ཀྱང་རང་བཞིན་གྱིས་རྣམ་པར་དག་པ་སྟོན་ཏོ། །
དེའི་ཕྱིར་འགྲོ་བ་ཀུན་ལ་ལྷན་ཅིག་སྐྱེས་ཏེ། སངས་རྒྱས་ཀྱི་རྒྱུ་ཉིད་རང་བཞིན་གྱིས་ལྷན་ཅིག་སྐྱེས་སོ་ཞེས་སྟོན་ཏོ། ། འོ་ན་རང་བཞིན་གྱི་སངས་རྒྱས་ཡིན་ན་བསྒྲུབ་ཏུ་མེད་པའི་ཕྱིར། ལམ་ལ་དོན་མེད་པར་འགྱུར་རོ་སྙམ་ན། འོན་ཀྱང་བག་ཆགས་ཕལ་པས་སོ། ། ཞེས་སྨོས་ཏེ། གློ་བུར་གྱི་དྲི་མས་བསྒྲིབས་སོ། ། ཞེས་བྱ་བའི་དོན་ཏོ། ། གློ་བུར་གྱི་དྲི་མ་སེལ་བར་བྱེད་པའི་ཐབས་ནི་དུག་གི་དུམ་བུ་ཞེས་བྱ་བ་ལ་སོགས་པའོ། ། དེ་ལ་འདི་སྐད་ཅེས་བྱ་སྟེ།
གལ་ཏེ་མྱ་ངན་ལས་འདས་པ་སྲིད་པ་སྐྱེ་བ་དང་འཇིག་པ་ལས་འདས་པ་ཡིན་ལ། དེ་ཐོབ་པ་ལ་ནི་སྲིད་པ་ལས་འདས་དགོས་ལ། ལམ་ལ་གནས་པ་རྣམས་ནི། སྲིད་པ་འཁོར་བ་པ་ཡིན་པས། སྲིད་པ་ལས་འདས་པའི་ལམ་རྒྱུད་ལ་མི་གནས་པའི་ཕྱིར་གློ་བུར་གྱི་དྲི་མ་སེལ་བར་ག་ལ་འགྱུར་སྙམ་ན། སྲིད་པ་ཉིད་ཀྱིས་སྲིད་པ་དག ། ཅེས་སྨོས་ཏེ། སྲིད་པ་ནི་འཇིག་རྟེན་པ་རྣམས་ཀྱི་སྐྱེ་བ་དང་གནས་པ་ལ་སོགས་པ་ཡིན་ལ། དེ་ཉིད་ཡོངས་སུ་ཤེས་པ་ལ་སོགས་པའི་ལམ་གྱིས་དེ་ཉིད་དག་པར་བྱེད་དོ། ། དེའི་དཔེ་གང་ལྟ་བུ་ཞེ་ན།
དུག་གི་དུམ་བུ་ཞེས་བྱ་བ་ལ་སོགས་པའོ། ། གལ་ཏེ་སྲིད་པའི་དེ་ཁོ་ན་ཉིད་ཤེས་པས་སྲིད་པ་དང་བྲལ་དུ་ཆུག རྣམ་པར་རྟོག་པ་མི་ཟད་དེ། ལམ་དེ་ཉིད་ཀྱང་རྣམ་པར་རྟོག་པ་ཡིན་པའི་ཕྱིར་རོ། ། རྣམ་རྟོག་མ་ཟད་ན་གྲོལ་བར་ག་ལ་འགྱུར་སྙམ་ན། རྣམ་རྟོག་ལས་ནི་རྣམ་རྟོག་དང༌། ། ཞེས་སྨོས་ཏེ། འདི་ལྟར་སྟོང་པ་ཉིད་དོ་ཞེས་བསྒོམས་པས། དེ་ཉིད་རྣམ་པར་རྟོག་པ་ཡིན་ཡང༌། མི་སྟོང་པའི་རྣམ་པར་རྟོག་པའི་གེགས་བྱེད་ལ།
མི་སྟོང་པ་དང་བྲལ་བ་ན། སྟོང་པ་ཉིད་ཀྱང་བྲལ་བར་འགྱུར་ཏེ། མཁན་པོ་ཞི་བའི་ལྷས་ཀྱང༌། དཔེར་ན་རྨི་ལམ་བུ་ཤི་ལ། ། དེ་མེད་སྙམ་དུ་རྣམ་རྟོག་ནི། ། དེ་ཡོད་རྣམ་པར་རྟོག་པ་ཡི། ། གེགས་ཡིན་དེ་ཡང་བརྫུན་པ་ཡིན། ། ཞེས་གསུངས་པ་ལྟ་བུའོ། ། རྟོག་པས་རྟོག་པ་འདག་པའི་དཔེ་ནི། ཇི་ལྟར་རླུང་གིས་ཟིན་པ་ཞེས་བྱ་བ་ལ་སོགས་པ་སྟེ།
རླུང་ཆུང་ངུ་འཕྱན་ནད་ཀྱིས་ཟིན་པ་ལ། རླུང་ཆེན་པོ་མོན་སྲན་གྱི་བཟའ་བས་སེལ་བར་བྱེད་དོ། ། སྦམས་པ་གཉེན་པོར་ཆེ་བ་ནི། ། ཇི་ལྟར་རྣ་བར་ཆུ་ཞུགས་པ། ། ཞེས་བྱ་ལ་སོགས་པ་སྟེ། ཐ་མལ་གྱི་རྣམ་པར་རྟོག་པས་རབ་ཏུ་གཡེངས་པ་ལ། རྣམ་པས་ཞེས་བྱ་བ་ལྷའི་རྣམ་པར་རྟོག་པས་སྦྱོང་བར་བྱེད་དེ། སྨན་པ་གཉེན་པོར་ཆེ་བ་ནི་ཇི་ལྟར་མཆོད་པས་ཞེས་བྱ་བ་ལ་སོགས་པ་སྟེ། འདོད་ཆགས་ཀྱི་མེས་ཚིག་པ་ལ་འདོད་ཆགས་ཉིད་ཀྱིས་སེལ་གྱི་གཞན་གང་གིས་སེལ་བར་འགྱུར། རྡོ་རྗེ་གུར་གྱི་རྒྱུད་ལས་ཀྱང༌།
འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། རྡོ་རྗེ་ཆགས་པ་ཡོངས་ཤེས་པས། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་གསུངས་པ་ལྟ་བུའོ། ། གལ་ཏེ་དེ་ལྟ་བུའི་ལམ་དེ་སྤང་བྱ་དང་འགལ་བས་གྲོལ་ལམ་མི་འགལ་བས་གྲོལ། འགལ་བས་གྲོལ་ན་སྔར་བསྟན་པ་དང་འགལ་ལ། མི་འགལ་བས་གྲོལ་ན་སོ་སོ་སྐྱེ་བོ་རྣམས་དང་ཁྱད་ཅི་ཡོད་སྙམ་ན། མི་འགལ་བས་གྲོལ་བ་ནི། སྐྱེ་བོ་མི་བཟད་པ་ཡི་ལས། །
ཞེས་བྱ་བ་ལ་སོགས་པ་ནི་མཇུག་བསྡུས་ནས་སྟོན་ཏེ། མདོར་ན་རྨོངས་པ་རྣམས་ནི་གང་དང་གང་གིས་བཅིངས་པ་སྟེ། ཉོན་མོངས་པ་འདོད་ཆགས་ལ་སོགས་པས་སོ། ། འོ་ན་འགལ་བས་གྲོལ་ན་སྔར་བསྟན་པ་དང་མི་འགལ་ལམ་ཞེ་ན། ཐབས་དང་བཅས་ན་དེ་ཉིད་ཀྱིས་གྲོལ་ཏེ། སྤང་བྱའི་རྒྱུ་དང་འགལ་བ་དེས། རྒྱུད་དེས་འགལ་བས་གྲོལ་བའི་ཐབས་ཡོད་ལ། དེ་ཉིད་དེ་དངོས་སུ་མི་འགལ་བས་ལམ་ཁྱད་པར་དུ་འཕགས་སོ། ། དེས་ན་འཕགས་པ་འོད་སྲུངས་ཀྱིས་ཞུས་པ་ལས། འོད་སྲུངས་གྲོང་ཁྱེར་གྱི་ལུད་གང་ཡིན་པ་དེ་བུ་རམ་གྱི་ཞིང་ལ་ཕན་པར་འགྱུར་རོ། །
དེ་བཞིན་དུ་བྱང་ཆུབ་སེམས་དཔའི་ཉོན་མོངས་པའི་ལུད་གང་ཡིན་པ་དེ་བླ་ན་མེད་པའི་བྱང་ཆུབ་ཀྱི་ཞིང་ལ་ཕན་པར་འགྱུར་རོ་ཞེས་གསུངས་སོ། ། འཕགས་པ་བྱམས་པས་ཀྱང༌། ཐབས་ཆེན་དང་ནི་ལྡན་པ་ལ། ། འཁོར་བ་ཞི་བའི་ཐབས་ཉིད་པས། ། ཉོན་མོངས་བྱང་ཆུབ་ཡན་ལག་འགྱུར། ། དེ་ཕྱིར་རྒྱལ་སྲས་བསམ་མི་ཁྱབ། ། ཅེས་གསུངས་པ་ལྟ་བུ་སྟེ། དེ་ལྟར་ཐེག་པ་ཆེན་པོའི་མདོ་དང༌། རྒྱུད་དང་རྟོག་པ་ཐམས་ཅད་ལས་གསུངས་ཏེ། ཡི་གེ་མངས་པས་འཇིགས་པས་མ་བྲིས་སོ། །
དེ་ལྟ་བུ་ནི་སངས་རྒྱས་མུ་སྟེགས་ཀྱིས་མི་ཤེས་ཞེས་བྱ་སྟེ། དཀོན་མཆོག་གསུམ་ལ་སྐྱབས་སུ་འགྲོ་བས་སངས་རྒྱས་པ་ཡིན་ཡང༌། ཐེག་པ་ཆེན་པོའི་ལམ་ཟབ་པ་དང་རྒྱ་ཆེ་བ་ལ་ཞེ་སྡང་བས། མུ་སྟེགས་བྱེད་དང་འདྲ་བས། འཕགས་པ་ཉན་ཐོས་པ་རྣམས་ཀྱིས་མི་ཤེས་ཞེས་བྱ་བའི་དོན་ཏོ། ། གལ་ཏེ་སེམས་ཅན་རྣམས་ལ་ཉོན་མོངས་པའི་རིགས་བསམ་གྱིས་མི་ཁྱབ་པ་ཡོད་ལ། དེ་དག་སྦྱོང་བར་བྱེད་པ་ལ་ཉན་ཐོས་ཀྱི་ལམ་ལས་ཀྱང་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་ལ། བསྐྱེད་པའི་རིམ་པ་བས་ཀྱང་རིགས་བརྒྱའི་རབ་ཏུ་དབྱེ་བའི་བར་དུ་གསུངས་པ་ཡིན་ན། འདིར་ཞུ་བདེ་ལྷན་ཅིག་སྐྱེས་པའི་ཡེ་ཤེས་གཅིག་ཉིད་ལ་རིགས་ཀྱིས་རབ་ཏུ་དབྱེ་བ་མེད་ལ། དེ་མེད་ན་ཉོན་མོངས་པ་སོ་སོར་སྤོང་བར་ག་ལ་འགྱུར་སྙམ་དུ་སེམས་པའི་རྣམ་རྟོག་སྤོང་བའི་ཕྱིར།
འབྱུང་བ་ལྔ་ཡི་རང་བཞིན་ལས། ། ཞེས་བྱ་བ་ལ་སོགས་པ་གསུངས་ཏེ། གོང་དུ་ལེའུ་བཅུ་པ་ལས་གསུངས་པའི་ཞུ་བདེ་འབྱུང་བ་ལ་བརྟེན་པའི་རྒྱས་པར་བཤད་པར་ཡང་འགྱུར་རོ། ། ཞེ་སྡང་འདྲེན་པ་ཞེས་བྱ་བ་ལ་སོགས་པའི་དོན་ནི་རྒྱུ་ལ་རིགས་སུ་གཞག་པ་སྟེ། ཞེ་སྡང་དག་པས་ཞེ་སྡང་དུ་གྱུར་པ་ཞེས་བྱ་སྟེ། བུད་ཤིང་བསྲེགས་པའི་རིགས་པ་ཡིས། ། དགྱེས་པའི་རྒྱལ་བ་གར་མཁན་མཆོག ། ཅེས་བྱ་བ་དཔལ་ཁ་སྦྱོར་ལས་གསུངས་སོ། ། ཚིག་གི་དོན་ནི་གོ་སླའོ། ། ལེའུ་གཉིས་པ་ཚིགས་སུ་བཅད་པ་དྲུག་ཅུ་རྩ་བཞིའི་འགྲེལ་པའོ།། །།
དེ་ནས་རྡོ་རྗེ་ཅན་གྱིས་ཞེས་བྱ་བ་ལ་སོགས་པས་གླེང་གཞིའི་ལེའུ་གསུངས་སོ། ། ཕྱག་རྒྱ་ཆེན་པོའི་དབང་བསྐུར་བར་ཞེས་བྱ་བ་ལ་སོགས་པའི་རྫོགས་པའི་རིམ་པ་དབང་དང་བཅས་པ་ཉིད་རྒྱས་པར་ཤེས་པར་བྱ་བའི་ཕྱིར། ལེའུ་གཉིས་པའི་རྗེས་ལ་བསྟན་ཏོ། ། རྒྱུད་ཐམས་ཅད་ནི་འདུས་པ་ལ་སོགས་པ་མཐའ་དག་གོ ། དེ་རྣམས་ཀྱི་གླེང་གཞི་ནི། གླེང་བའི་རྩ་བར་གྱུར་པའམ། ངེས་པའི་དོན་དུ་གྱུར་པའམ། འདིས་མཐའ་དག་རྟོགས་པར་བྱེད་པས་ཏེ་ཨེ་ཝྃ་མོ་ཞེས་བྱ་བ་ནི་མིང་སྟེ། དེས་བསྐྱེད་པ་དེའི་གཞི་ཐམས་ཅད་ལའང་གླེང་གཞི་ཞེས་གདགས་སོ་ཞེས་བྱ་བའི་དོན་ཏོ། ། ཐབས་ནི་དེ་རྟོགས་པར་བྱེད་པའི་ཐབས་སུ་གྱུར་པའོ། །
དེ་བཀའ་སྩལ་པའོ། ། དེ་ལ་གཉིས་ཏེ། ལུས་རྣམ་པར་གཞག་པ་དང༌། ཡན་ལག་རྒྱས་པར་དབྱེ་བའོ། ། དེ་ལ་དང་པོ་ནི། སྡོམ་པ་ཞེས་བྱ་བ་ལ་སོགས་པ་སྟེ། སྡོམ་པ་ནི། བདེ་བ་མཆོག་ཏུ་གྱུར་པའོ། ། དེའི་དོན་ནི་འདི་ཡིན་ཏེ། སྔར་ལེའུ་དང་པོར་སྡོམ་པ་ཞེས་བཤད་པ་དེ་ནི།
རང་བྱིན་བརླབ་གཙོ་བོར་གྱུར་པ་ཡིན་ལ། དེར་མ་གསུངས་པའི་འདིར་དཀྱིལ་འཁོར་གྱི་འཁོར་ལོའི་སྡོམ་པ་བཤད་པས་ལེའུ་དེར་ཁ་སྐོང་ངོ༌། ། དེའི་སྡོམ་པའི་གནས་ནི་ཨེ་ཝྃ་མོ། ། རང་གི་ངོ་བོ་ཨེ་ཝྃ་གྱི་བདེ་ཆེན་ནོ། ། ཡང་དེས་མཚན་མ་དང༌། རྟོག་པ་སྡོམ་པས་སྡོམ་པའོ། ། དེ་ལ་མང་པོ་གཅིག་ཏུ་སྡོམ་པའི་དབྱེ་བ་ནི། དགའ་དང་སྐད་ཅིག་དབྱེ་བ་དང༌། ། ཞེས་བྱ་བ་ཡིན་ནོ། སྡོམ་པ་དེ་ཤེས་པར་བྱེད་པའི་ཐབས་ནི་དབང་དང་ཡང་ཞེས་བྱ་སྟེ།
འདིས་ལེའུ་བཅུ་པ་དབང་གི་ལེའུའི་དོན་གསལ་བར་བྱེད་པ་ཡིན་ནོ། ། དེ་དག་ནི་དེ་ལ་སྡོམ་པ་བཀའ་སྩལ་པ་ཞེས་བྱ་བ་ནས་བརྩམས་ནས། དཀྱིལ་འཁོར་འཁོར་ལོའི་ཐབས་ཀྱིས་ནི། ། རྟག་ཏུ་ངེས་པར་གྲོལ་བར་འགྱུར། ། ཞེས་ལམ་དུ་བྱེད་པའི་བཞི་པའི་བར་གྱིས་བསྟན་ཏོ། ། དེ་ལ་ཐེ་ཚོམ་བསལ་བ་ནི། རྡོ་རྗེ་སྙིང་པོས་ཞེས་བྱ་བ་ལ་སོགས་པས་བསྟན་ཏོ། ། དབང་དེའི་དམ་ཚིག་གང༌། ། ཞེས་རྟོག་པ་ལ་ཡང༌། རྡོ་རྗེ་སྙིང་པོས་ཞེས་བྱ་བ་ལ་སོགས་པས་བསྟན་ཏོ། །
ལམ་དུ་བྱེད་པའི་བཞི་པའི་དོན་ལ་ཐེ་ཚོམ་བསལ་བ་དངོས་པོའི་གནས་ལུགས་རྟོགས་པའི་ལྟ་བ་དང་རོ་གཅིག་ཏུ་ཁྱད་པར་མེད་པར་བསྟན་པ་ནི། དེ་ནས་རྣལ་འབྱོར་མ་ཐམས་ཅད་ཀྱི་ཞེས་བྱ་བ་ནས། ཡིད་ལ་གྱིས་ཤིག་ཅེས་བྱ་བའི་བར་གྱིས་བསྟན་ཏེ། དེ་དག་ནི་དབང་དང་ཡང་ཞེས་བྱ་བ་འདི་ལས་འཕྲོས་པ་ཡིན་ནོ། ། དེ་ལྟ་བུའི་སྡོམ་པ་ཐོབ་པའི་རྣལ་འབྱོར་པའི་སྤྱོད་པ་ནི་གཞན་ཡང་བཟའ་བ་ཞེས་བྱ་བ་འདི་ཡིན་ཏེ། ལེའུ་དྲུག་པ་སྤྱོད་པའི་ལེའུར་རྒྱས་པར་བཤད་པར་བྱ་བའི་ཕྱིར། དེ་ནས་རྣལ་འབྱོར་མ་བདག་མེད་མ་ཞེས་བྱ་བ་ལ་སོགས་པ་འདིས་བསྟན་ཏོ། ། སོགས་པ་ཞེས་བྱ་བ་འདིས་དབང་པོ་དྲུག་གི་དག་པ་སྔར་ལེའུ་དགུ་པར་མ་གསུངས་པ་དེ་ཁ་སྐོང་བ་སྟེ། དེ་ནི་རྡོ་རྗེ་སྙིང་པོས་ཞེས་བྱ་བ་ལ་སོགས་པ་སྟེ། དེ་ནི་ཞར་ལས་བྱུང་བ་ཡིན་ནོ། །
དེ་བཞིན་དགོངས་པའི་སྐད་ཉིད་དང༌། ། ཞེས་བྱ་བ་ནི་སྡོམ་པ་ཐོབ་པའི་སྤྱོད་པ་དང་འབྲེལ་པའམ། བསྐྱེད་པའི་རིམ་པ་ལ་གནས་པ་རྣམས་ཀྱིའང་ཚོགས་ཀྱི་འཁོར་ལོ་ལ་སོགས་པའི་དུས་སུ་ངག་གི་བརྡས་སྨྲ་བ་ཡིན་པ་ལ། དེ་ལེའུ་བདུན་པས་མ་གསུངས་པ་དེ་ཁ་སྐོང་བ་ཡིན་ཏེ། དེ་ནི་རྡོ་རྗེ་སྙིང་པོས་གསོལ་པ། ཞེས་བྱ་བ་ལ་སོགས་པའི་གཞུང་གིས་བསྟན་ཏོ། ། ལུས་རྣམ་པར་གཞག་པའོ། ། ཡན་ལག་རྒྱས་པར་དབྱེ་བ་ལ། དང་པོར། སྡོམ་པ་དང་ནི་དབང་དང་ཡང༌། །
དགའ་དང་སྐད་ཅིག་དབྱེ་བ་དང༌། ། ཞེས་བྱ་བ་ལེའུ་དང་པོ་དང༌། བཅུ་པའི་དོན་གསལ་བར་བྱེད་དོ། ། དེ་ནས་གཞན་ཡང་བཟའ་བ་ཞེས་བྱ་བ་སྤྱོད་པའི་ལེའུའི་ཨ་བ་དྷཱུ་ཏཱིའི་སྤྱོད་པ་རྒྱས་པར་འཆད་དོ། ། དེ་ནས་སོགས་པ་སྟེ་ལེའུ་དགུ་པར་དབང་པོ་དྲུག་གི་དག་པ་ཁ་སྐོང་བའོ། ། དེ་ནས་དེ་བཞིན་དགོངས་པའི་སྐད་ཉིད་དང༌། ཞེས་བྱ་བ་ལེའུ་བདུན་པ་བརྡའི་ལེའུར་མ་ཚང་བ་ཁ་སྐོང་བར་བྱེད་དོ། ། དང་པོ་ལ་གཉིས་ཏེ། སངས་རྒྱས་ཀྱི་སྡོམ་པ་ལ་བརྟེན་ཏེ་མདོར་བསྟན་པ་དང༌། རྣལ་འབྱོར་མའི་སྡོམ་པ་ལ་སྦྱར་ཏེ་རྒྱས་པར་བཤད་པའོ། །
དེ་ལ་སངས་རྒྱས་ནི་སྒྲུབ་པ་པོ་ལྷར་བསྐྱེད་པའོ། ། མཁའ་འགྲོ་མ་ནི་ཕྱག་རྒྱ་ལྷར་བསྐྱེད་པའོ། ། དེས་ན་དེ་གཉི་གའང་སྡོམ་པའི་གནས་ཀྱི་ཁྱད་པར་ཡིན་གྱི། རང་གི་ངོ་བོ་དང་ཐབས་ལ་ཁྱད་པར་ཡོད་པ་མ་ཡིན་ནོ་ཞེས་བྱ་བའི་དོན་ཏོ། ། དེ་ལ་སྡོམ་པ་བཀའ་སྩལ་པ། ། ཞེས་བྱ་བ་ལ། གང་དུ་སྡོམ་པའི་གནས་དང༌། རང་གི་ངོ་བོ་དང༌། དེ་ཤེས་པར་བྱེད་པའི་ཐབས་གསུམ་དུ་དགོས་པ་ལས། དང་པོ་ནི།
ཨེ་ཝྃ་རྣམ་པར་རབ་ཏུ་གནས། ། ཞེས་བྱའོ། ། གཉིས་པ་ནི། ཨེ་ཝྃ་རྣམ་པའི་བདེ་ཆེན་ཏེ་ལྷན་ཅིག་སྐྱེས་པའི་ཡེ་ཤེས་ཏེ་འདིས་རྣམ་པར་རྟོག་པ་ཐམས་ཅད་སྡོམ་པར་བྱེད་དོ། ། དེ་ཅི་གང་ལས་ཤེས་པར་འགྱུར་ཞེ་ན། དབང་ལས་ཏེ། དབང་བསྐུར་བ་བཞི་པོ་རྣམས་ལས་ཤེས་པར་འགྱུར་རོ། ། ཞེས་བྱའོ། ། རྣལ་འབྱོར་མའི་སྡོམ་པ་སྦྱར་ཏེ། རྒྱས་པར་བཤད་པ་ལ་གཉིས་ལས།
ཞུས་པ་ནི་དེ་ནས་ཞེས་བྱ་བ་ལ་སོགས་པའོ། ། ལན་ནི་བཅོམ་ལྡན་འདས་ཞེས་བྱ་བ་ལ་སོགས་པའོ། ། འདི་ལ་གསུམ་སྟེ། སྡོམ་པའི་གནས་དང༌། སྡོམ་པ་རང་གི་ངོ་བོ་དང༌། སྡོམ་པ་དེ་ཤེས་པར་བྱེད་པའི་ཐབས་རྒྱས་པར་བཤད་པའོ། ། དང་པོ་ནི་ཨེའི་ཆ་བྱད་ཅེས་བྱ་བ་ལ་སོགས་པའོ། ། གཉིས་པ་ནི་སྐད་ཅིག་དབྱེ་བས་ཞེས་བྱ་བ་ལ་སོགས་པ་སྟེ། ཚིགས་སུ་བཅད་པ་གཅིག་གིས་བསྟན་ཏོ། ། ཡང་གཅིག་གིས་བཤད་དེ།
དེ་ནས་གསུམ་གྱིས་ནི་རབ་ཏུ་རྒྱས་པར་བཤད་དོ། ། སྐད་ཅིག་མ་རྣམས་ཀྱི་མཚན་ཉིད་ནི་ལེའུ་དང་པོར་བཤད་ཟིན་ཏོ། ། དེ་འདིར་ཡང་སྐད་ཅིག་བཞིའི་ངེས་ཚིག་རྒྱུད་གཞན་ལས་གསུངས་པ། འཁྱུད་དང་འོ་བྱེད་ལ་སོགས་ཀྱིས། ། སྣ་ཚོགས་དགའ་བ་སྣ་ཚོགས་ཉིད། ། བྷ་གར་ལིང་ག་རབ་སྦྱོར་བས། ། རྣམ་པར་སྨིན་པ་ཡེ་ཤེས་མཆོག ། ཕྱག་རྒྱ་ཉེད་པས་རྣམ་པར་ཉེད། ། མཚན་ཉིད་བྲལ་བས་ངེས་མཚོན་བྱ། ། ཞེས་གསུངས་སོ། །
འདིས་ན་ལྷན་ཅིག་སྐྱེས་པའི་ཡེ་ཤེས་ནི། དུས་ཚིགས་གསུམ་པ་ཡིན་ནོ་ཞེས་བྱ་བའི་ལོག་པར་རྟོག་པའང་བསལ་བ་གྲུབ་པ་ཡིན་ནོ། ། གསུམ་པ་དེ་ཤེས་པར་བྱེད་པའི་ཐབས་ནི་སློབ་དཔོན་ཞེས་བྱ་བ་ལ་སོགས་པ་སྟེ། དེ་ལ་བཞི་སྟེ། དབང་བསྐུར་བ་དངོས་དང༌། ལམ་དུ་བྱེད་པའི་བཞི་པ་ལ་ཐེ་ཚོམ་བསལ་བ་དང༌། དབང་གི་དམ་ཚིག་དང་སྡོམ་པ་དང༌། ཡུལ་ལ་སོགས་པ་སྦྱོང་བའི་དོན་རྒྱས་པར་བཤད་པའོ། ། དང་པོ་ལ་ལྔ་སྟེ། དབང་བཞིས་དགའ་བ་བཞི་མཚོན་པར་བསྟན་པ་དང༌།
དབང་གི་དག་པ་དང༌། དབང་གི་དགོས་པ་དང༌། དབང་གི་ངེས་པའི་ཚིག་དང༌། དབང་བཞི་སོ་སོའི་མཚན་ཉིད་དོ། ། དང་པོ་ནི་སློབ་དཔོན་ཞེས་བྱ་བ་ལ་སོགས་པ་སྟེ། དེ་ལ་སློབ་དཔོན་ནི་རྡོ་རྗེ་སློབ་དཔོན་དུ་བྱེད་པས་ན་སློབ་དཔོན་ཏེ་ཆུ་ལ་སོགས་པ་ཐུན་མོང་གི་དབང་སྔོན་དུ་སོང་ནས། དམ་ཚིག་གསུམ་དང༌། བུམ་པ་དང༌། དཀྱིལ་འཁོར་དང༌། ལྷའི་དེ་ཁོ་ན་ཉིད་བསྟན་ཏེ།
རྗེས་སུ་གནང་བའི་བར་དུ་གནང་བ་གང་ཡིན་པའོ། ། གསང་བ་ནི་རྫས་གསང་བས་ན་གསང་བའི་དབང་སྟེ། བྱང་ཆུབ་ཀྱི་སེམས་ལྕེ་ལ་བྱིན་ཏེ། མིང་བཏགས་ནས་ལུང་བསྟན་པའོ། ། ཤེས་རབ་ནི་ཤེས་རབ་ལ་བརྟེན་ཏེ། ཡེ་ཤེས་དགའ་བ་བཞིའི་ཉམས་བསྐྱེད་ནས། འབྲས་བུ་འཐོབ་པར་འགྱུར་བ་དང༌། ལམ་འདི་ལྟ་བུའོ་ཞེས་བྱ་བར་དབུགས་དབྱུང་བ་གང་ཡིན་པའོ། ། བཞི་པ་དེའང་དེ་བཞིན་ནོ། ། ཞེས་བྱ་བ་སྟེ།
ཤེས་རབ་ལ་བརྟེན་པའི་ཉམས་ཉིད་དོན་གྱི་བཞི་པ་ཡིན་ནོ་ཞེས་བྱ་བའམ། ཡེ་ཤེས་དེ་ལ་བླ་མས་ཚིག་གིས་བསྟན་པས་སྒྲོ་འདོགས་བཅད་པར་གྱུར་པ་ནི་ཚིག་གི་བཞི་པའོ། ། དེ་བཞིན་དུ་ལམ་དུ་བྱེད་པ་ལ་སོགས་པ་ཐམས་ཅད་དཔེའི་ཡེ་ཤེས་དེ་ལ་རག་ལས་ཤིང་བརྟེན་པའོ་ཞེས་བྱ་བའི་ཕྱིར་དེ་བཞིན་ཞེས་བྱའོ། ། དེས་དགའ་བ་རྣམས་མཚོན་པར་བསྟན་པ་ནི། དབང་ནི་བཞི་ཡི་གྲངས་ཀྱི་ནི། ། ཞེས་བྱ་བ་རྐང་པ་གཉིས་སོ། ། གལ་ཏེ་དབང་གི་དགའ་བ་མཚོན་ཅིང་ཤེས་པར་བྱེད་དོ་ཞེས་བྱ་བ་འདི་ཅི་དབང་གིས་དགའ་བ་སྐྱེད་ཅིང་ཤེས་པར་བྱེད་པ་ཡིན་ནམ། འོན་ཏེ་འདྲ་བས་རྟོགས་པར་བྱེད་པ་ཡིན་སྙམ་ན། གཉི་ག་ཡིན་ནོ། ། འོ་ན་སྐྱེད་པར་བྱེད་པ་ནི་ཤེས་རབ་ཡེ་ཤེས་ཀྱི་དབང་དང༌།
དེའི་ལམ་ཁོ་ན་ཡིན་ན། འདིས་སློབ་དཔོན་དང་གསང་དབང་གིས་ཅི་བྱ་སྙམ་ན། དབང་དེ་གཉིས་ལ་མ་ལྟོས་པར་ནི་ཤེས་རབ་ཡེ་ཤེས་འབྱུང་བ་མ་ཡིན་ནོ། ། དེ་བས་ན་དེ་གཉིས་སྨོས་སོ། ། ཡང་འདྲ་བའི་ཕྱིར་ཡང་མཚོན་ཅིང་ཤེས་པར་བྱེད་པ་ཉིད་ཡིན་ཏེ། གྲངས་འདྲ་བ་དང༌། གོ་རིམ་འདྲ་བ་དང༌། དྲི་མ་དག་པར་བྱེད་པ་འདྲ་བའི་ཕྱིར་དབང་གི་དགའ་བ་མཚོན་པར་བྱེད་དོ་ཞེས་བྱའོ། ། དེ་ལ་དབང་བཞིར་གྲངས་ངེས་པ་བཞིན་དུ་དགའ་བའང་དེར་གྲངས་ངེས་ཞེས་བྱ་བའོ། ། ཡང་གོ་རིམ་འདྲ་སྟེ།
སྔ་མ་སྔ་མ་ལ་མ་ལྟོས་པར་དབང་བསྐུར་དུ་མི་རུང་བ་བཞིན། དགའ་བའང་སྔ་མ་ལ་མ་ལྟོས་པར་སྐྱེ་བར་མི་འགྱུར་རོ། ། གལ་ཏེ་ན་ཤེས་རབ་ལ་བརྟེན་ཏེ་ཡེ་ཤེས་སྐྱེས་པ་དེ་དབང་གསུམ་པ་ཡིན་ལ། དེ་དབང་གི་དངོས་གཞི་ཡིན་པས། དགའ་བའང་གསུམ་པ་ཉིད་དུ་མི་འགྱུར་རམ་སྙམ་ན། དེ་ཉིད་ཀྱིའང་ཡེ་ཤེས་དེ་ནི་བཞི་པ་ཡིན་ལ། ཡང་དེ་གསུམ་པ་ཡིན་དུ་ཆུག་ཀྱང༌། མྱོང་བ་ཙམ་དེས་སྒྲོ་འདོགས་ཡོངས་སུ་བཅད་པ་མེད་པའི་ཕྱིར་མཐར་ཕྱིན་པ་ནི་མ་ཡིན་ལ། ལྷན་ཅིག་སྐྱེས་པའི་ཡེ་ཤེས་ནི་མཐར་ཕྱིན་པ་ཡིན་པས་ག་ལ་མཚུངས། དེ་བས་ན་འདི་ཉིད་གོ་རིམ་ངེས་པའོ། །
ཡང་དྲི་མ་དག་པའི་ཕྱིར་ཡང་མཚོན་པར་བྱེད་དེ། དགོད་པ་དག་པ་ཞེས་བྱ་བ་ལ་སོགས་པ་སྨོས་སོ། ། དེ་ལ་དགོད་པའི་ཆགས་པ་ནི་འཕྲུལ་དགའི་ལྷ་རྣམས་ཡིན་ལ། དེའི་བདེ་བ་གནང་བ་ནི་སྤྱོད་པའི་རྒྱུད་ཡིན་ཞིང༌། རྒྱུད་དེའི་དབང་གི་མཐའ་ནི་སློབ་དཔོན་གྱི་དབང་ཡིན་ནོ། ། རྒྱུད་དེ་དང་དབང་དེའི་ཉམས་སུ་མྱོང་བ་གང་ཡིན་པ་དེ་ཙམ་ནི་དགའ་བའི་ཡེ་ཤེས་ལ་ཡོད་པས་ན་དགའ་བའི་ཡེ་ཤེས་འདིས་ཀྱང་དགོད་པའི་དྲི་མ་དག་པར་བྱེད་དོ། ། ལྟ་བའི་ཆགས་པ་ནི་གཞན་འཕྲུལ་དབང་བྱེད་པ་དག་ཡིན་ལ། དེ་ཙམ་གྱི་བདེ་བ་གནང་ཞིང་དེ་དག་པ་ནི་བྱ་བའི་རྒྱུད་ཡིན་ཞིང༌། དེའི་དབང་གི་མཐའ་ནི་དཀྱིལ་འཁོར་དང་ལྷའི་དེ་ཁོ་ན་ཉིད་སྟོན་པ་གསང་བའི་དབང་བསྐུར་བ་ཡིན་ནོ། ། རྒྱུད་དེ་དང་དེའི་དབང་གི་ཉམས་སུ་མྱོང་བ་ཙམ་ནི་མཆོག་ཏུ་དགའ་བའི་ཡེ་ཤེས་ལ་ཡོད་པས།
འདིས་ཀྱང་ལྟ་བའི་དྲི་མ་དག་པར་བྱེད་དོ། ། ལག་བཅངས་ཀྱིས་ཆགས་པ་ནི་དགའ་ལྡན་པ་དང༌། མཚེ་མ་བ་དག་ཡིན་ལ། དེའི་བདེ་བ་གནང་ཞིང༌། དེ་དག་གི་དྲི་མ་དག་པར་བྱེད་པ་ནི་རྣལ་འབྱོར་གྱི་རྒྱུད་ཡིན་ཞིང༌། དེའི་དབང་གི་ཐབས་ནི་ཤེས་རབ་སྟེ། རྡོ་རྗེ་དང༌། དྲིལ་བུ་དང༌། ཕྱག་རྒྱའི་དེ་ཁོ་ན་ཉིད་བསྟན་པ་འདི་ཡིན་ནོ། ། དེའི་དབང་གིས་མྱོང་བ་ནི་དགའ་བྲལ་གྱི་དགའ་བ་ལའང་ཡོད་པས་ཀྱང་འདིས་ལག་བཅངས་ཀྱི་དྲི་མ་དག་པར་བྱེད་དོ། །
གཉིས་གཉིས་སྤྲོད་པའི་ཆགས་པ་ནི་སུམ་ཅུ་རྩ་གསུམ་པ་ནས་གླིང་བཞི་པའི་བར་ལ་ཡོད་ལ། དེ་དག་གི་བདེ་བ་གནང་ཞིང་དེའི་དྲི་མ་དག་པར་བྱེད་པ་ནི་རྣལ་འབྱོར་བླ་ན་མེད་པ་ཡིན་ལ། དེའི་དབང་གི་མཐའ་ནི་དབང་བཞི་པ་ཡིན་ཞིང༌། དབང་དེའི་ཡེ་ཤེས་ནི་ལྷན་ཅིག་སྐྱེས་པའི་ཡེ་ཤེས་ཡིན་པས་འདིས་གཉིས་གཉིས་སྤྲོད་པའི་དྲི་མ་དག་པར་བྱེད་པས་ན་ཆོས་མཐུན་པའོ། ། འདིས་འོག་ནས་རྒྱུད་བཞིར་བཤད་པའི་དོན་ཀྱང་གསལ་བར་བྱེད་ཅིང་སྤྱི་ལ་སྦྱར་བ་བཤད་པ་ལུགས་གཅིག་གོ ། ཡང་ན་དགོད་པ་དག་པ་ནི་སློབ་དཔོན་ཡིན་ལ། དགའ་བས་ཀྱང་དེ་དག་པར་བྱེད་དོ། ། ལྟ་བ་དག་པ་ནི་གསང་དབང་གི་བྱང་སེམས་ལྕེ་ལ་ལྟ་བས་ཡིན་ལ་མཆོག་དགའ་འང་ལྟ་བ་སྟེ། རྡོ་རྗེ་པདྨ་ལྟ་བས་དེས་དེ་དག་པར་བྱེད་དོ། ། ལག་བཅངས་དག་པ་ནི་ཤེས་རབ་ཡེ་ཤེས་ཡིན་ལ།
ལག་པ་ཉེད་པས་རྣམ་ཉེད་ནི་དགའ་བྲལ་ཏེ་དེས་ཀྱང་དེ་དག་པར་བྱེད་དོ། ། གཉིས་གཉིས་འཁྱུད་དག་པ་ནི་དབང་བཞི་པ་ཡིན་ལ། མཚན་ཉིད་དང་བྲལ་བའི་དུས་སུ་བྱང་ཆུབ་ཀྱི་སེམས་གཉིས་གཉིས་འཁྱུད་པས་ལྷན་སྐྱེས་སྐྱེ་སྟེ། དེ་འདིས་དག་པར་བྱེད་དོ། ། འདིས་ནི་རང་གི་ལུགས་ཀྱི་དབང་བཞི་དང༌། དགའ་བ་བཞི་སྦྱར་བའི་བཤད་པའོ། ། འདི་ལ་སློབ་དཔོན་ཁ་ཅིག་ཤེས་རབ་ཡེ་ཤེས་ཀྱི་དབང་འབའ་ཞིག་ལ་ཐུན་མོང་མ་ཡིན་པའི་དབང་བཞི་ཞེས་འཆད་དེ། ལུགས་དེ་ལ་འགལ་བ་ཡོད་པ་མ་ཡིན་ནོ། ། དབང་གི་དགོས་པ་ནི། སེམས་ཅན་རྣམས་ཀྱི་དངོས་གྲུབ་ཕྱིར། །
ཞེས་བྱ་བ་སྟེ། འདིས་སྐུ་བཞི་པོ་ཐོབ་པར་བྱེད་དོ་ཞེས་བྱ་བའི་དོན་ཏོ། ། དབང་གི་ངེས་པའི་ཚིག་ནི་གཏོར་དང་ཞེས་བྱ་བ་སྟེ། དེ་ལ་བླུགས་པ་ནི་བུམ་པ་སྤྱི་བོ་ནས་དང༌། གསང་དབང་ལྕེ་ལ་དང༌། ཤེས་རབ་ཡེ་ཤེས་དབང་གི་གནས་སུ་དང༌། དབང་བཞི་པ་སེམས་ལ་བླུགས་པས་སོ། ། དེས་གཏོར་བ་ནི་བཀྲུས་པ་སྟེ། ལུས་དང་ངག་དང་སེམས་ཀྱི་དྲི་མ་རྣམས་བཀྲུས་ཞེས་བྱ་བའི་དོན་ཏོ། ། དེས་ལམ་བསྒོམ་པའི་སྐལ་བ་ལ་དབང་བར་བྱས་སོ། །
དེས་ན་དབང་ཞེས་བྱའོ། ། དབང་བཞི་སོ་སོའི་མཚན་ཉིད་ནི་ཤེས་རབ་ཅེས་བྱ་བ་ལ་སོགས་པ་སྟེ། འདི་དག་རྒྱས་པར་ནི་དཀྱིལ་འཁོར་ཆོ་ག་ལས་སྟོན་པར་འགྱུར་རོ། ། ཤེས་རབ་བཅུ་དྲུག་ཅེས་བྱ་བ་ལ་སོགས་པས་ནི་རྣལ་འབྱོར་གྱི་རྒྱུད་ལས། ཁྱད་པར་དུ་འཕགས་པའི་དམ་ཚིག་གསུམ་སྦྱིན་པ་སློབ་དཔོན་གྱི་དབང་སྟོན་ཏོ། ། ཤིན་ཏུ་བཞིན་བཟངས་ལ་སོགས་པས་ནི་གསང་བའི་དབང་ངོ༌། ། སྟོན་པས་ཞེས་བྱ་བ་ལ་སོགས་པས་ནི་ཤེས་རབ་ཡེ་ཤེས་ཀྱི་དབང་སྟེ། དང་པོར་ཇི་ལྟར་ཞེས་ཚིགས་བཅད་གཅིག་དང༌། ཞིམ་པའི་ཞེས་བྱ་བ་ལ་སོགས་པ་རྐང་པ་དྲུག་གིས་མཆོད་པ་བྱའོ། ། དེའི་འོག་ཏུ་བཅོམ་ལྡན་ཞེས་བྱ་བ་ལ་སོགས་པ་ཤླཽ་ཀ་གཉིས་ཀྱིས་གསོལ་བ་གདབ་བོ། །
དེ་གཉིས་སློབ་མའི་བྱ་བའོ། ། དེ་ནས་སྟོན་པས་ཞེས་བྱ་བ་ཤླཽ་ཀ་གཉིས་ནི་ཕྱག་རྒྱ་གཏད་པའི་དབང་ངོ༌། ། མཆོག་ཏུ་དགའ་བ་ཞེས་རྐང་པ་གཉིས་ནི་ཡེ་ཤེས་ཀྱི་དབང་ངོ༌། ། དེས་ཤེས་རབ་ཡེ་ཤེས་སོ། ། སྟོན་པས་སྨྲས་པ། ཞེས་བྱ་བ་ཤླཽ་ཀ་གསུམ་ནི་ཚིག་གི་བཞི་པའོ། ། དཀྱིལ་འཁོར་ཞེས་བྱ་བ་རྐང་པ་གཉིས་ནི་ལམ་དུ་བྱེད་པའི་བཞི་པའོ། ། དེ་ལྟར་ན་དབང་དངོས་སོ། ། གཉིས་པ་ལམ་དུ་བྱེད་པ་ལ་དཀྱིལ་འཁོར་ཞེས་བྱ་བས་བསྐྱེད་རིམ་དང་ཐེ་ཚོམ་གྱི་དྲི་བ་དང་དེ་བསལ་བ་ནི། དེ་ནས་རྡོ་རྗེ་སྙིང་པོས་ཞེས་བྱ་བ་ལ་སོགས་པའོ། །
དེ་ལྟར་ན་སྡོམ་པ་དེ་དབང་ཐུན་མོང་མ་ཡིན་པ་དེས་ཤེས་པ་ཡིན་ན་འདིའི་དམ་ཚིག་གང་ཡིན་ཞེས་དྲིས་པ་དང༌། ལན་སྟོན་པ་དོན་གསུམ་པ་ནི་རྡོ་རྗེ་སྙིང་པོས་ཞེས་བྱ་བ་ལ་སོགས་པ་སྟེ། སྡོམ་པ་ཞེས་བྱ་བ་ནི་མི་མཐུན་པའི་ཕྱོགས་སྡོམ་པས་སོ། ། དམ་ཚིག་ནི་དེ་ལས་འདའ་བར་བྱ་བ་མ་ཡིན་པའོ། ། དེའི་ལན་ལ་ཁྱོད་ཀྱིས་ཞེས་ཤླཽ་ཀ་གཅིག་གིས་ནི་མདོར་བསྟན་ལ། རྐང་པ་དྲུག་གིས་རྒྱས་པར་བཤད་པའོ། ། ཡང་ན་དང་པོ་ནི་སྒྲ་ཇི་བཞིན་པ་ཡིན་ལ། འོག་མ་ནི་དགོངས་ཏེ་གསུངས་པའོ། ། དང་པོ་ནི་དེ་ཁོ་ན་ཉིད་བསྡུས་པ་ལས་གསང་བའི་དེ་ཁོ་ན་ཉིད་གསུངས་པ་ལྟ་བུ་སྟེ། འདི་ནི་ཤེས་རབ་ཡེ་ཤེས་ཁོ་ནའི་མ་ཡིན་ཏེ།
བྱང་ཆུབ་སེམས་དཔའ་སྤྱི་དང་ཡང་ཐུན་མོང་བའོ། ། སེམས་གཅིག་ཅེས་བྱ་བ་ནི་དགོངས་པ་སྟེ། མཚན་མ་དང་རྣམ་པར་རྟོག་པའི་སེམས་ལས་སྲོག་གི་དབང་པོ་གཞན་ཡོད་པ་མ་ཡིན་ནོ། ། དེ་བས་ན་རྟོག་པ་གསད་པར་བྱ་ཞེས་བྱའོ། ། ཡང་དག་པར་ན་འཇིག་རྟེན་ཞེས་བྱ་བ་ག་ལ་ཡོད། དེ་བས་ན་སྙིང་རྗེ་ཆེན་པོས་སེམས་ཅན་སྒྲོལ་བ་ནི་མེད་བཞིན་དུ་སྒྲོལ་བས་བརྫུན་ནོ། ། བཙུན་མོའི་ཁུ་བ་ནི་དེས་མ་བྱིན་པར་རླུང་འདྲེན་པའི་སྟོབས་ཀྱིས་སོ། ། ཡང་ན་བཙུན་མོ་ནི་རྡོ་རྗེ་བཙུན་མོའོ། ། དེའི་ཁུ་བ་ནི་བདེ་བ་ཆེན་པོའི་ཡེ་ཤེས་སོ། ། གཞན་གྱི་བུད་མེད་ནི་མཆོག་གི་སྟེ་དོན་དམ་པ་སྟོང་པའི་བཙུན་མོའོ། །
རང་མཚུངས་མཛེས་ཏེ་རང་གི་སྙིང་ག་ལས་སྤྲུལ་པ་ཞེས་བྱ་བར་དགོངས་སོ། ། དེ་དག་གིས་ནི་ལེའུ་བཅུ་པའི་དོན་གསལ་བར་བྱས་པའོ། ། ཡུལ་ལ་སོགས་པ་སྦྱོང་བའི་དོན་རྒྱས་པར་བཤད་པ་འདིས་ནི་སྔར་བཤད་པའི་རྫོགས་པའི་རིམ་པ་ལྟ་བ་དང་བཅས་པའི་དོན་གསལ་བར་བྱེད་དེ་བདེན་པ་གཉིས་ཀྱི་དོན་གསལ་བར་བྱེད་དོ། ། དེའི་ཞུས་པ་ནི། དེ་ནས་རྣལ་འབྱོར་མ་ཞེས་བྱ་བ་ལ་སོགས་པའོ། ། ལན་ནི་བཅོམ་ལྡན་འདས་ཀྱིས་ཞེས་བྱ་བ་ལ་སོགས་པའོ། ། དེ་ལ་ཡུལ་ནི་དབང་པོ་དང༌། རྣམ་པར་ཤེས་པའི་ཡུལ་དུ་གྱུར་པའི་ཕྱིར་རོ། ། དབང་པོ་ནི་རྣམ་པར་ཤེས་པ་ལ་དབང་བྱེད་པའི་ཕྱིར་ཏེ། ཡུལ་ཁ་དོག་ལ་སོགས་པ་སོ་སོ་ལ་དམིགས་པ་གཟུགས་དྭངས་པའོ། །
སྐྱེ་མཆེད་ནི་རྣམ་པར་ཤེས་པ་སྐྱེ་བའི་སྒོའི་ཕྱིར་རོ། ། སྤུངས་པའི་ཕྱིར་ཕུང་པོའོ། ། རིགས་ཀྱི་དོན་གྱིས་ན་ཁམས་སོ། ། མཛོད་ལས། སྤུངས་དང་སྐྱེ་སྒོ་རིགས་ཀྱི་དོན། ། ཕུང་པོ་སྐྱེ་མཆེད་ཁམས་རྣམས་ཡིན། ། ཞེས་སོ། ། གཟུགས་སུ་རུང་བས་ན་གཟུགས་སོ། ། ཉམས་སུ་མྱོང་བས་ན་ཚོར་བའོ། ། ཡུལ་ལ་མཚན་མར་འཛིན་པས་ན་འདུ་ཤེས་སོ། །
མངོན་པར་འདུ་བྱེད་པས་འདུ་བྱེད་དོ། ། རྣམ་པར་རིག་པས་རྣམ་པར་ཤེས་པའོ། ། དེ་ལྟར་ན་ཕུང་པོ་དང་ཁམས་དང་སྐྱེ་མཆེད་ནི་ཡུལ་ལ་སོགས་པ་སྟེ། དེའི་དགོས་པ་ནི་རྣལ་འབྱོར་མ་རྣམས་ཀྱིས་གོ་བྱའི་ཕྱིར་རོ། ། གལ་ཏེ་དེ་དག་སོ་སོའི་སྐྱེ་བོ་ཐམས་ཅད་ཀྱིས་ཀྱང་གོ་ན་རྣལ་འབྱོར་མས་ཅིའི་ཕྱིར་མི་གོ་སྙམ་ན། གོ་བ་ནི་བོ་དྷི་བྷྱཱཾ་ཡིན་ལ། དེ་ལ་བོ་དྷི་བྷྱཱཾ་ནི་བྱང་ཆུབ་པར་བྱ་བའི་ཕྱིར་རོ། ། བྱང་ཆུབ་པ་ལ་འདི་རྣམས་ཀྱིས་ཅི་བྱ་སྙམ་ན། འདི་རྣམས་མ་བཟུང་བར་གྲོལ་བར་མི་འགྱུར་རོ། ། འོ་ན་ཐམས་ཅད་གྲོལ་ལམ་ཞེ་ན།
མ་ཡིན་ཏེ། དེ་རྣམས་ནི་ཆོས་ཅན་ཀུན་རྫོབ་ཡིན་ལ། དེ་རྣམས་ལ་བརྟེན་ནས་ཆོས་ཉིད་རང་བཞིན་གདོད་ནས་མ་སྐྱེས་པ། འདི་རྟོགས་ན་གྲོལ་བར་འགྱུར་ཏེ་འདི་དེ་ལ་ལྟོས་སོ། ། དེས་ན་ཐ་སྙད་ལ་བརྟེན་ནས་དམ་པའི་དོན་རྟོགས་ཞེས་བྱ་བ་འདི་གྲུབ་བོ། ། གདོད་ནས་མ་སྐྱེས་ན་སྣང་བ་དང་འགལ་ལོ་སྙམ་པ་ལ་བདེན་མིན་བརྫུན་མིན་ཞེས་སྨོས་ཏེ། འགལ་བ་མེད་ཅེས་དཔེས་གསལ་བར་བྱས་སོ། ། རྒྱས་པར་ངོ་བོ་གཟུགས་མེད་ཅེས་བྱ་བའི་སྐབས་སུ་བཤད་ཟིན་ཏོ། ། གཙུབ་ཤིང་ལ་སོགས་པའི་དཔེ་ནི་དེ་ལྟར་ན་བཙལ་ན་རེ་རེ་ལ་ཡེ་མེད་ལ། རེ་རེ་ལ་མེད་ན་ཚོགས་པ་ལའང་ག་ལ་ཡོད་དེ།
དེ་ལྟ་ནའང་ཚོགས་པ་ལས་སྣང་བ་ནི་རྣམ་པར་རྟོག་པ་ཙམ་ཞེས་བྱ་བའི་དོན་ཏོ། ། ད་ནི་གཞན་ཡང་བཟའ་བ་ཞེས་གསུངས་པའི་དོན་སྟོན་ཏོ། ། དེ་ནས་ཞེས་བྱ་བ་ནི་བཅོམ་ལྡན་འདས་ཀྱིས་རྣལ་འབྱོར་མ་ལ་དེ་ཁོ་ན་ཉིད་གསུངས་པས་རྣལ་འབྱོར་མ་རྣམས་མཉེས་པས་སོ། ། དེ་ལ་བཅོམ་ལྡན་འདས་དགྱེས་ནས་རང་བྱིན་གྱིས་བརླབ་པ་ནི་གཉིས་སུ་མེད་པའི་ཡེ་ཤེས་རྟོགས་པ་དེ་གོང་ནས་གོང་དུ་འཕེལ་བར་བྱ་བའི་ཕྱིར་ཨ་ཝ་དྷཱུ་ཏཱིའི་སྤྱོད་པ་ཞེས་དགོངས་སོ། ། དོན་ནི་ལེའུ་དྲུག་པར་བཤད་ཟིན་ཏེ། ཚིག་གི་དོན་ནི་གོ་སླའོ། ། དེ་དག་གིས་ནི་སྦས་པའི་དོན་དུ་བཤད་པའོ། ། དེ་ནས་རྡོ་རྗེ་སྙིང་པོས་ཞེས་པ་ལ་སོགས་པས་ནི་དོན་དབང་པོ་དྲུག་གི་དག་པ་སྟོན་ཏོ། ། འདི་ཅིའི་ཕྱིར་འདིར་སྨོས་སྙམ་ན། གོང་དུ་གཏི་མུག་རྡོ་རྗེ་ལ་སོགས་ལྡན་ཞེས་བསྐྱེད་པའི་རིམ་པ་ཞར་ལས་གསུངས་པ་དེ་ལ་བརྟེན་ནས་གསུངས་ཀྱི།
དོན་ནི་བསྐྱེད་རིམ་སྤྱི་ཡིན་ལ། ཚིག་འདི་ནི་ལེའུ་དགུ་པར་མ་ཚང་བ་ཁ་སྐོང་བར་བྱེད་དོ། ། སྔར་དེ་བཞིན་དགོངས་པའི་སྐད་ཉིད་ཅེས་གསུངས་པ་དེ་ལ་ཞུ་བ་ནི་རྡོ་རྗེ་སྙིང་པོས་ཞེས་བྱ་བ་ལ་སོགས་པའོ། ། དེ་ལ་ལན་ནི་དགོངས་པའི་སྐད་ནི་ཞེས་བྱ་བ་ལ་སོགས་པའོ། ། འདི་སྤྱོད་པའི་ཡན་ལག་ཏུ་གྱུར་པའི་ཕྱིར་འདིར་ཡང་རང་བྱིན་བརླབ་ཀྱི་རྗེས་ལ་གསུངས་ལ། དེ་བས་ན་བརྟག་པ་དང་པོའི་ལེའུ་བདུན་པར་མ་ཚང་བ་ཁ་སྐོང་བར་བྱེད་དོ། ། དེ་ལ་མཉན་པར་གདམས་པ་དང༌། དོན་དངོས་ལས། དང་པོ་ནི་དགོངས་པའི་སྐད་ནི་ཚིག་གཞན་གྱིས་དོན་གཞན་སྟོན་པ་སྟེ་ཚིག་འབྲུ་ལ་རྟོན་པར་མི་བྱ་ཞེས་བྱ་བའི་དོན་ཏོ། སྐད་ཆེན་པོ་སྟེ་དོན་གྱིས་བསམ་མི་ཁྱབ་པ་སྟོན་པའོ། །
དམ་ཚིག་ནི་སྨྲ་བར་བྱ་བའོ། ། བརྡ་ནི་གཞན་གྱིས་མི་གོ་བ་སྟེ་སྒྲ་ཇི་བཞིན་མ་ཡིན་པ་མན་ངག་གིས་བཤད་པ་ཞེས་བྱ་བར་དགོངས་སོ། ། དོན་དངོས་ལ་གསུམ་ལས། བརྡ་དངོས་ནི་མ་ད་ན་ཆང་ཞེས་བྱ་བ་ལ་སོགས་པའོ། ། བརྡ་གཟུང་བར་གདམས་པ་ནི་རྡོ་རྗེ་སྙིང་པོ་ཞེས་བྱ་བ་ལ་སོགས་པའོ། ། མ་བཟུང་བའི་ཉེས་པ་ནི་ཀྱེའི་རྡོ་རྗེ་འདིར་ཞེས་བྱ་བ་ལ་སོགས་པ་སྟེ། གནས་བཞི་ལས་སྐྱེས་ཞེས་བྱ་བ་ལ་གནས་ལས་སྐྱེས་པ་ནི་གནས་སྐྱེས་སོ། ། ཞིང་ལས་སྐྱེས་པ་ནི་ཞིང་སྐྱེས་སོ། ། མཁའ་འགྲོ་མའི་བུ་མོ་ནི་རིགས་སྐྱེས་སོ། ། སྔགས་ཀྱིས་གྲུབ་པ་ནི་སྔགས་སྐྱེས་སོ། །
ཡང་ན་གནས་དང་ཞིང་གཉིས་གཅིག་གོ ། ལས་ལས་སྐྱེས་པ་སྟེ་ལས་ཀྱི་རྫུ་འཕྲུལ་ཐོབ་པའི་མཁའ་འགྲོ་མའོ། ། ཡང་ན་ཞིང་ལས་སྐྱེས་པ་ནི་སྤྲུལ་པའི་སྐུའོ། ། ལས་ལས་སྐྱེས་པ་དང༌། སྔགས་ལས་སྐྱེས་པ་ནི་དེའི་འཁོར་ན་གནས་པའི་ལས་ཀྱི་མཁའ་འགྲོའོ། ། ལྷན་ཅིག་སྐྱེས་མ་ཞེས་བྱ་བ་དང་བཞི་པོ་འདི་ཡིན་ནོ། ། གཞན་ཚིག་གི་དོན་རྣམས་ནི་རྟོགས་པར་སླ་བས་མ་བྲིས་སོ། ། ལེའུ་གསུམ་པ་ཚིགས་སུ་བཅད་པ་བདུན་ཅུ་རྩ་དྲུག་གི་འགྲེལ་པའོ།། །། དེ་ནས་རྡོ་རྗེ་སྙིང་པོས་ཞེས་བྱ་བ་ལ་སོགས་པས་ལེའུ་བཞི་པ་སྟོན་ཏོ། ། དེ་ནས་ཞེས་བྱ་བ་ནི་གསུམ་པའི་རྗེས་ལ་སྟེ།
ལེའུ་གསུམ་པས་དབང་དང་དགོངས་པའི་སྐད་ལ་སོགས་པས་བརྟག་པ་དང་པོར་མི་གསལ་བ་འགའ་ཞིག་གསལ་བར་བྱས་ཀྱང༌། དེ་ལས་གཞན་ཁྱད་པར་མང་པོ་རྟོགས་པར་འདོད་ནས་ཞུས་པ་ཞེས་བྱ་བར་སྦྱར་རོ། ། ལེའུ་འདི་ལ་དོན་དྲུག་སྟེ། ལེའུ་དྲུག་པ་ལ་སོགས་པ་ལེའུ་བཞིའི་དོན་ལ་ཞུས་པ་དང༌། ལན་བསྟན་པ་དང༌། ཁྱད་པར་དུ་ལེའུ་དང་པོ་རྡོ་རྗེ་རིགས་ཀྱི་ལེའུའི་རྩའི་དོན་ཏེ་བྱང་ཆུབ་ཀྱི་སེམས་གཉིས་བསྐྱེད་པའི་ཐབས་སུ་གསལ་བར་བཤད་པ་སྟེ། དེ་ལས་འཕྲོས་ཏེ་སྡོམ་པའི་དབྱེ་བའི་དོན་ཞེས་བྱ་བ་ལེའུ་བརྒྱད་པར་མ་ཚང་བ་ཁ་སྐོང་ཞིང་ལེའུ་དང་པོའི་དོན་གསལ་བར་བྱེད་དོ། ། ཡང་ལེའུ་འདི་ཉིད་ཀྱི་ཕྱག་རྒྱའི་དོན་རྒྱས་པར་འཆད་དོ། ། ཡང་ལེའུ་གཉིས་པའི་གཏོར་མ་རྒྱས་པར་འཆད་དོ། ། ཡང་ལྷ་མོ་གསུམ་གྱི་བྱ་བ་སྐུ་གསུང་ཐུགས་ཀྱི་བདག་ཉིད་ཅན་དུ་གསལ་བར་སྟོན་ཏོ། །
སྤྱིར་རིགས་ཀྱི་དབྱེ་བ་རྒྱས་པ་དང་བསྡུས་པའི་ཚུལ་འཆད་དེ་འདིས་དེ་ཁོ་ན་ཉིད་ཀྱི་ལེའུའི་རིགས་ཀྱི་དབྱེ་བ་བསྐྱེད་པའི་རིམ་པའི་ཚུལ་གྱིས་གསལ་བར་བྱེད་པའོ། ། དང་པོ་ལ་ཞུས་པ་ནི་དེ་ནས་ཞེས་བྱ་བ་ལ་སོགས་པ་ཚིགས་སུ་བཅད་པ་བཞིས་བསྟན་ཏོ། ། ལན་ལ་བཞི་ལས། སྤྱོད་པའི་ལེའུའི་གླུ་གར་གྱི་དོན་གསལ་བར་བཤད་པ་ལ་ལྔ་སྟེ། རྡོ་རྗེའི་གླུ་དང༌། གར་ཇི་ལྟར་བྱ་བ་དང༌། དེ་གཉིས་ཀྱི་ལྷའི་རྣལ་འབྱོར་དང༌། ཕན་ཡོན་དང༌། ཇི་ལྟར་བྱ་བའི་ཚུལ་གྲུབ་པའི་རྟགས་དང་བཅས་པའོ། ། དང་པོ་ནི།
བཅོམ་ལྡན་ཞེས་བྱ་བ་ལ་སོགས་པ་སྟེ་འདི་དག་ནི་བསྐྱེད་རྫོགས་ཐུན་མོང་བ་ཡིན་ནོ། ། ཀོལླ་ཞེས་བྱ་བ་ལ་སོགས་པ་ནི་སྒྲ་ཇི་བཞིན་མ་ཡིན་པ་མན་ངག་གི་བཤད་པ་སྟེ། ཚིག་གི་དོན་ནི་བཤད་ཚུལ་མཐའ་ཡས་སོ། ། གར་ནི་དྲན་པས་མི་འཕྲོགས་ཞེས་བྱ་བ་ལ་སོགས་པ་སྟེ། དྲན་པ་མི་འཕྲོགས་པ་ནི་སེམས་རྣམ་པར་གཡེངས་པས་མ་ཡིན་པའོ། ། གར་ཞེས་བྱ་བ་ནི་ཇི་སྐད་བཤད་པའི་རྐང་པས་རྒྱུ་བའོ། ། དེའི་ལྷའི་རྣལ་འབྱོར་ནི་རྡོ་རྗེ་ཆོས་ཏེ་གསུང་གི་རྡོ་རྗེའི་རྣལ་འབྱོར་དང༌། ཤེས་རབ་རྣལ་འབྱོར་མས་གླུ་བླང་བའོ། ། སངས་རྒྱས་ཏེ་རྣམ་སྣང་ངམ་སྟེ། སྐུ་རྡོ་རྗེའི་རྣལ་འབྱོར་དང༌།
ཤེས་རབ་མ་མོས་གར་བྱ་ཞེས་བྱ་བ་སྟེ། འདི་ཤིས་པའི་རྣལ་འབྱོར་རོ། ། འོ་ན་རྡོ་རྗེ་གུར་དུ་གསུངས་པ་དང་མི་འགལ་ལམ་སྙམ་ན། དེ་ནི་བསྡུས་པའི་དཀྱིལ་འཁོར་ཡིན་ལ། འདི་ནི་ཐུགས་ཀྱི་རིགས་ཡིན་པས་མི་འགལ་ལོ། ། དེའི་ཕན་ཡོན་ནི་འདི་ཉིད་ཀྱིས་ཞེས་བྱའོ། ། བྱ་བའི་ཚུལ་གྲུབ་པའི་རྟགས་དང་བཅས་པ་ནི། གང་དུ་གུས་བཅས་ཞེས་བྱ་བ་ལ་སོགས་པའོ། ། དྲིས་པ་གཉིས་པའི་ལན་ནི་ཕྱག་ཅེས་བྱ་བ་ལ་སོགས་པ་སྟེ། དེ་ལ་ཕྱག་རྒྱའི་བྱེད་པ་ནི་རྐང་པ་གཉིས་སོ། །
རྒྱས་མ་བཏབ་པའི་ཉེས་པ་ནི་རིགས་འཆོལ་ཞེས་བྱ་བ་རྐང་པ་གཉིས་སོ། ། དེ་ནི་ངོ་བོ་ཉིད་དམ་རྟེན་དང་བརྟེན་པའམ། རྒྱུ་འབྲས་སུ་ངེས་པ་ནི་མ་འཆོལ་བ་ཡིན་ལ་གཞན་ནི་འཆོལ་བ་ཞེས་བྱ་བའི་དོན་ཏོ། ། རྒྱས་པར་འོག་ནས་འཆད་པར་འགྱུར་རོ། ། དྲིས་པ་གསུམ་པའི་ལན་ནི། ཨཱ་ལིའི་དང་པོ་ཞེས་བྱ་བ་ལ་སོགས་པ་སྟེ་གོ་སླའོ། ། དེ་དག་ནི་སྤྱིའི་དོན་དུ་བཤད་པའོ། ། དྲིས་པ་བཞི་པའི་ལན་ནི་རིགས་ཀྱི་ལེའུ་ལས་ཞེས་བྱ་བ་ལ་སོགས་པའོ། ། རྩ་ནི་གཉིས་གཉིས་རྣལ་འབྱོར་མ་ཞེས་བྱ་བ་ལ། སློབ་དཔོན་མི་ཐུབ་ཟླ་བ་དང༌།
ཤཱནྟི་པ་ལ་སོགས་པ་ཁ་ཅིག་ནི་མི་ཕྱེད་མ་དང་ཕྲ་གཟུགས་མ་གཉིས་ནི་རྡོ་རྗེ་མའོ་ཞེས་གོ་རིམ་བཞིན་དུ་འཆད་དོ། ། ཡང་སློབ་དཔོན་བྷ་བ་ལ་སོགས་པ་དག་ནི་དབུས་ནས་རྩ་གསུམ་བདག་མེད་མ་ཡིན་པས་སྔ་མའི་དང་པོ་དང༌། ཕྱི་མའི་དང་པོ་ནས་གཉིས་གཉིས་བསྡེབས་ཏེ་ཡིན་ནོ་ཞེས་ཟེར་རོ། ། གང་ལྟར་ཡང་རུང་སྟེ། རྩ་སུམ་ཅུ་རྩ་གཉིས་པ་མ་ཚང་བ་འདི་ཇི་ལྟར་བསྡུ་སྙམ་པ་ལ་ལྷག་མ་སྤང་ཞེས་བྱའོ། ། ཅིའི་ཕྱིར་སྙམ་ན་ཆ་མེད་པས་ཞེས་བྱའོ། ། འོ་ན་བདུད་འདྲལ་མ་ཡོད་པའོ་སྙམ་ན། དོན་གྱི་བྱ་བ་མི་བྱེད་ཕྱིར། ། ཞེས་སྨོས་ཏེ། འཇིག་རྟེན་ན་བུ་ཕའི་བྱ་བ་མི་བྱེད་ན་བུ་མིན་ཞེས་ཟེར་བ་བཞིན་ནོ། །
དེ་ལ་དོན་གྱི་བྱ་བ་དེ་གང་ཡིན་ཞེ་ན། རྩ་རྣམས་ཀྱིས་ནི་ཐ་མལ་པའི་དུས་སུ་རྣམ་པར་རྟོག་པ་སྐྱེད་པ་ཡིན་པ་ལས། གཡས་ཀྱིས་གཟུང་བའི་རྟོག་པ་གཡོན་གྱིས་འཛིན་པའི་རྟོག་པ་སྐྱེད་པ་ཡིན་པ་དེ་ལྷ་མོས་དག་པར་བྱེད་ལ། འདི་ནི་མི་རྟོག་པ་ཡིན་པས་ལྷ་མོ་ཤེས་རབ་ཀྱི་རང་བཞིན་གྱིས་འདི་ལ་དག་པར་བྱར་མེད་པས་དེ་བས་ཡབ་ཀྱི་དག་པའོ། ། དེ་བཞིན་དུ་དེ་དང་འདྲ་བ་གཞན་དག་ཀྱང་ཡོད་དོ། ། དགའ་བ་བཅུ་དྲུག་པ་དང༌། ཨཱ་ལི་བཅུ་དྲུག་པའང་བྱ་བ་མི་བྱེད་དེ། དཔེར་ན་བཅོ་ལྔའི་ཆའི་བདག་ཉིད་ཀྱི་ཟླ་བ་ཞེས་བྱ་བ་དཔེ་སྟེ། ཚེས་བཅོ་ལྔའི་བར་དུ་ཟླ་བ་འཕེལ་ཏེ། བཅུ་དྲུག་པ་ལ་དེ་ལྟ་མ་ཡིན་ནོ། །
དེ་བཞིན་དུ་བྱང་ཆུབ་ཀྱི་སེམས་བདེ་བ་ཆེན་པོ་ཞེས་བྱ་བ་ནི་དགའ་བའི་དབང་དུ་བྱས་པ་སྟེ། བཅོ་ལྔའི་བར་དུ་རྟོག་པ་དང་བཅས་པ་བློའི་ཡུལ་ཡིན་ལ། དགའ་བ་བཅུ་དྲུག་པ་ནི་བློའི་ཡུལ་ཐམས་ཅད་ལས་གྲོལ་ལོ། ། ཨཱ་ལིའི་གཟུགས་རྣལ་འབྱོར་མ་རྣམས་དེའི་ཆ་ཞེས་བྱ་བ་འདིས་དབྱངས་ཡིག་གི་ས་བོན་རྣམས་ཀྱང་དེ་དང་འདྲ་བས་སྟོན་ཏེ། ཨཱ་ལིའི་གཟུགས་ནི་ཨཿཚེག་དྲག་ཅན་ནོ། ། རྣལ་འབྱོར་མ་རྣམས་ནི་བཅོ་ལྔ་པོས་བསྐྱེད་དོ། ། དེའི་ཆ་ཞེས་བྱ་བ་ནི་དེས་ན་ལྷན་སྐྱེས་ལ་སོགས་པ་རྟོག་མེད་རྣམས་ནི་ཡབ་ཧེ་རུ་ཀའི་རང་བཞིན་ཡིན་པས་དེ་ཡིན་ལ་ཆ་ནི་ཡན་ལག་སྤྲོས་པ་ཡིན་པས། དེ་རྣམས་རྣལ་འབྱོར་མ་བཅོ་ལྔས་དག་པར་བྱས་སོ་ཞེས་བྱ་བའི་དོན་ཏོ། ། དེ་བས་ན་ཀུན་གྱི་ཐ་མ་སྤང་ཞེས་གྲུབ་བོ། ། ཞེས་ག་ཡ་དྷ་རའི་གསུང་ངོ༌། །
འདི་ལ་སློབ་དཔོན་ཤཱནྟི་པ་དང༌། དམ་ཚིག་རྡོ་རྗེ་ན་རེ། ཨཱ་ལི་དང་བྱང་ཆུབ་ཀྱི་སེམས་ལ་སོགས་པའི་ལྷག་མ་སྤང་བ་འདི་དག་གི་ཤུགས་ལས་མཁའ་སྤྱོད་མས་ཀྱང་རྩ་གསུམ་བསྡུས་སོ། ། དེས་ན་ཆ་ཞེས་བྱ་བ་ཟུང་དུ་གྲུབ་བོ་ཞེས་ཟེར་བ། འདིས་ནི་སྤང་ཞེས་བྱ་བའི་ཚིག་རིགས་པས་འཇུག་པར་ག་ལ་འགྱུར། དེས་ན་མ་ཡིན་ནོ། ། རྩའི་མངོན་པར་རྟོགས་པ་དང༌། སློབ་དཔོན་མི་ཐུབ་ཟླ་བའི་རྗེས་སུ་འབྲང་བ་དང་བཅས་པ་ནི། རྩ་ཐ་མ་ལ་རྣམ་པར་དག་པ་ལྷ་མོས་མི་དགོས་སོ་དེས་ན་སྤང་ཞེས་བྱའོ། ། དེའི་རྒྱུ་མཚན་ནི་མེད་ཕྱིར་ཏེ་དོན་གྱི་བྱ་བ་མི་བྱེད་པས་མེད་པ་དང་འདྲ་བས་སོ། །
དོན་གྱི་བྱ་བ་གང་ཞེ་ན། དགའ་བ་བཞིའི་ཡེ་ཤེས་མངོན་དུ་བྱས་པ་ན། རྩ་སོ་གཅིག་གིས་ཞུ་བདེའི་ཡེ་ཤེས་མྱོང་བ་དང་རྟོག་པ་དང་བཅས་པ་བཅོ་ལྔ་པོ་སྐྱེད་ལ། དགའ་བ་བཅུ་དྲུག་པ་ལ་སྤྲོས་པ་མེད་དོ། ། དེས་ན་དོན་གྱི་བྱ་བ་མྱོང་རྟོགས་ཀྱི་ཡེ་ཤེས་སོ། ། མྱོང་བའི་ཡེ་ཤེས་བཅོ་ལྔ་ལས་མེད་པ་ཅིའི་ཕྱིར་སྙམ་ན། དེའི་རྟེན་ཆ་ཞེས་བྱ་བ་ཟུང་སྟེ་ཨཱ་ལི་ཡིན་ལ། དེ་ནི་བྱང་ཆུབ་ཀྱི་སེམས་ཀྱི་ཐིག་ལེ་བཅོ་ལྔར་འགྱུར་རོ་ཞེས་དེས་ན་བཅུ་དྲུག་པ་མེད་དོ། ། ཞེས་བྱ་བའི་དོན་ཏོ། ། དེ་ཉིད་རྒྱས་པར་བཤད་པ་ནི་བཅོ་ལྔའི་ཆ་ཞེས་པ་ཤླཽ་ཀ་གཅིག་སྟེ།
བདེ་བ་ཆེན་པོ་ནི་དགའ་བ་བཅུ་དྲུག་པ་ཡིན་ལ། ཨཱ་ལིའི་གཟུགས་ཏེ་ཨཿཚེག་དྲག་ཅན་མིང་དུ་ཡོད་ཀྱང་དོན་དུ་མེད་པ་ལྟ་བུའོ། ། རྣལ་འབྱོར་མའི་དག་པར་བྱ་བ་བཅོ་ལྔ་པོ་ནི་ཆས་བསྐྱེད་ཅེས་པའོ། ། འདིས་ནི་འདི་སྐད་སྟོན་པར་འགྱུར་ཏེ། ཇི་ལྟར་ཕྱི་རོལ་དུ་ཡར་ངོ་དང་མར་ངོའི་རིམ་པས་ཟླ་བ་འཕེལ་འགྲིབ་བྱེད་པ་ལྟར། གཡོན་པ་དང་གཡས་པའི་རིམ་པས་བྱང་ཆུབ་ཀྱི་སེམས་ཨཱ་ལི་བཅོ་ལྔའི་རིམ་པས་འཕོ་བ་ན། རྩ་བཅུ་དྲུག་པ་ཚེས་བཅོ་ལྔ་པར་གྱུར་པ་ན་དེར་འཕོ་བ་མེད་པས་བྱ་བ་མེད་དོ་ཞེས་བྱ་བ་ནི་ལུས་ཀྱི་གནས་ལུགས་སོ། ། དེ་ལྟར་ན་ཨཱ་ལིའི་གཟུགས་ཏེ། རྒྱུ་དེ་གྲུབ་པས་ལམ་དུ་བྱས་པའི་ཚེ་དགའ་བ་བཅོ་ལྔའི་བར་དུ་ནི་བློ་འཕེལ་ཞིང་འགྱུར་བ་ཡིན་པས་འདི་ལམ་ཡིན་ནོ། ། དེ་བས་ན་དེ་དག་གི་ངོ་བོས་རྣལ་འབྱོར་མ་བཅོ་ལྔར་བྱའོ། །
དེ་ལ་ནི་དེ་བཞིན་གཤེགས་པའི་དབུགས་དབྱུང་སྟེ་ལམ་མོ། ། དགའ་བ་བཅུ་དྲུག་པར་གྱུར་པ་ནི་སྤྲོས་པ་ཐམས་ཅད་བློ་ལས་ཡོངས་སུ་འདས་པའི་ཕྱིར་རྡོ་རྗེ་འཆང་ཆེན་པོ་འབྲས་བུ་ཡིན་ན་འདི་ལ་འདིས་དག་པར་བྱར་ཅི་ཡོད། དེས་ན་འདི་ནི་བདེ་བ་ཆེན་པོ་ཡིན་ལ། གཞན་ནི་དེའི་རྒྱུ་ཨཱ་ལིའི་གཟུགས་སུ་གནས་པས་བཅོ་ལྔ་ཡིན་ནོ་ཞེས་བྱའོ། ། དེས་ན་བཅུ་དྲུག་པ་ཐ་མ་ཀུན་སྤང་ཞེས་བྱ་བ་འདི་གྲུབ་བོ། ། མངོན་པར་རྟོགས་པ་ལས་ཀྱང༌། རྩ་སུམ་ཅུ་གཉིས་ལ་གནས་ཇི་ལྟ་བར་ཡི་གེ་བཅུ་དྲུག་དང༌། ཆས་གཅིག་ལ་སོགས་པར་རིམ་པ་དང༌། རིམ་པ་ལས་བཟློག་པའི་ཕྱིར་རོ་ཞེས་སོ། ། དཔལ་ཡེ་ཤེས་ཐིག་ལེ་ལས་ཀྱང༌།
ཉ་གང་བ་ལས་དབང་ནི་ཤར། ། བཅོ་ལྔ་པ་ཡི་ཐིག་ལེས་སོ། ། དཔའ་བོ་བཅུ་དྲུག་པ་ཡི་ཆ། ། གཞན་ནི་གང་དུའང་མི་གནས་སོ། ། ཞེས་པ་དང༌། དགའ་བའི་བྱེ་བྲག་རང་བཞིན་དགའ། ། བཅུ་དྲུག་པ་ཡི་དོན་དུ་ཡོད། ། ཆར་ཡང་བཅུ་དྲུག་འདི་རུ་ནི། ། ཡོད་པ་མ་ཡིན་མེད་པ་མིན། ། གཡས་དང་གཡོན་གྱི་ཡན་ལག་ཏུ། །
ཡར་ངོ་དེ་བཞིན་མར་ངོ་ཡི། ། འདོད་པ་ཡིས་ནི་འབྱུང་བའི་ཚེ། ། བཅུ་དང་ལྔ་ནི་གཉིས་མེད་སྦྱོར། ། ཞེས་གསུངས་པ་ལྟ་བུའོ། ། ཡི་གེའི་དོན་ནི་འདི་ཉིད་ཡིན་ནོ། ། ཉམས་སུ་བླང་བར་འདོད་པས་བླ་མའི་གསུང་བསྟེན་པར་རིགས་སོ། ། རྩ་འདི་རྣམས་ལ་ལུས་ཀྱི་གནས་མི་འདྲ་བ་རྣམས་ནི་རྩའི་རྩེ་མོ་དང༌། རྩ་བ་དང༌། དབུས་ཀྱི་ཆ་ལས་མིང་དུ་བཏགས་པར་རིག་པར་བྱའོ། ། དེས་ན་རྣལ་འབྱོར་མའི་རང་བཞིན་གྱི་རྩ་ལས་བདེ་བ་ཆེན་པོའི་རང་བཞིན་གྱི་བྱང་ཆུབ་ཀྱི་སེམས་དེ་ནི་ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་གྱི་རྒྱུ་ཉིད་དུ་གྲུབ་པར་མཐོང་ནས།
དེ་སྤང་དུ་མི་རུང་བ་མ་ལགས་སམ་ཞེས་འདྲི་བ་ནི་རྡོ་རྗེ་སྙིང་པོས་ཞེས་བྱ་བ་ལ་སོགས་པའོ། ། དེའི་ལན་ནི་བཅོམ་ལྡན་ཞེས་པའོ། ། དེ་ལྟར་མི་སྤང་ན་དེ་སྐྱེད་པའི་ཐབས་འདྲི་བ་ནི་རྡོ་རྗེ་སྙིང་པོས་ཞེས་པའོ། ། དེའི་ལན་ནི་བཅོམ་ལྡན་འདས་ཞེས་བྱ་བ་ལ་སོགས་པའོ། ། དེས་ན་འདི་དག་ལེའུ་དང་པོ་དེ་ཉིད་ལས་འཕྲོས་པ་ཡིན་ཏེ། ཡ་གིར་དོན་དམ་པའི་ལས་དང༌། ཀུན་རྫོབ་ཀྱི་ལས་ཞེས་རྩའི་འཁོར་ལོས་བྱེད་པ་གཉིས་གསུངས་པ་དེའི་བཤད་པ་ཡིན་པས། གཞུང་གི་ཆ་མང་པོ་ཡོད་པས་བླ་མ་རྗེ་བཙུན་ས་བཅད་ལོགས་སུ་བཀར་ཏེ། ལེའུ་དང་པོའི་དོན་ཞེས་གསུང་ངོ༌། ། འདི་ལ་གཉིས་ཏེ།
བྱང་ཆུབ་ཀྱི་སེམས་མི་སྤོང་བར་བསྟན་པ་ནི་རྡོ་རྗེ་སྙིང་པོས་ཞེས་བྱ་བ་ལ་སོགས་པའོ། ། བསྐྱེད་པར་བསྟན་པ་ལ་ཞུས་པ་ནི་ཐབས་གང་གིས་ཞེས་བྱ་བ་ལ་སོགས་པའོ། ། ལན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་ཞེས་བྱ་བ་ལ་སོགས་པ་སྟེ། དོན་ནི་བྱང་ཆུབ་ཀྱི་སེམས་སྐྱེད་པར་བྱེད་པ་ལ་རྒྱུ་གཉིས་ཏེ། དཀྱིལ་འཁོར་འཁོར་ལོ་སྟེ་བདེ་ཆེན་གྱི་སྙིང་པོ་ལེན་པའི་ཕྱིར། ལས་ཀྱི་ཕྱག་རྒྱ་བསྟེན་པའི་རྣལ་འབྱོར་དང༌།
རང་བྱིན་བརླབ་སྟེ་ཕྱག་རྒྱ་ལ་སོགས་པ་ལ་མ་ལྟོས་པར་རང་གི་ལུས་ཉིད་ལ་ཡེ་ཤེས་སྐྱེད་པའི་ཐབས་སོ། ། དེ་ལ་སྔ་མས་ནི་ཀུན་རྫོབ་བྱང་ཆུབ་ཀྱི་སེམས་བསྐྱེད་དེ། འབད་རྩོལ་ལ་ལྟོས་པ་ཉིད་ཀྱི་ཕྱིར་རམ། བདེ་བ་ཤས་ཆེ་བའི་ཕྱིར་ཀུན་རྫོབ་ཅེས་བྱ་བའོ། ། རང་བྱིན་བརླབ་ཀྱིས་ནི་དོན་དམ་བྱང་ཆུབ་ཀྱི་སེམས་བསྐྱེད་དེ་འབད་རྩོལ་ལ་མ་ལྟོས་པས་སམ། མི་རྟོག་པ་གཙོ་བོར་གྱུར་པའི་ཕྱིར་དོན་དམ་པའོ། ། དེ་རེ་རེ་ཡང་བདེན་པ་གཉིས་ཟུང་དུ་ཆུད་དོ་ཞེས་བསྟན་པ་ནི་ཀུན་རྫོབ་ཀུནྡ་ཞེས་བྱ་བའོ། ། གལ་ཏེ་འདི་སྙམ་དུ་ཁྱོད་ཅི་ལམ་ཐོག་མར་བསྐྱེད་པའི་རིམ་པ་བསྒོམས་ལ། དེ་ནས་ནི་རང་བྱིན་གྱིས་རློབ་པ། དེ་ནས་དཀྱིལ་འཁོར་གྱི་འཁོར་ལོ་བསྒོམ་མོ་ཞེས་བྱ་བ་དེ་ལྟར་ཡིན་ན།
འདིར་ཡང་ཀུན་རྫོབ་བྱང་ཆུབ་ཀྱི་སེམས་ནི་དཀྱིལ་འཁོར་འཁོར་ལོས་བསྐྱེད་ལ། དོན་དམ་པ་ནི་རང་བྱིན་བརླབ་ཀྱིས་བསྐྱེད་པ་དེ་ལྟ་ན་སྔོན་ལ་དོན་དམ་རྟོགས་དཀའ་བ་བསྐྱེད་ནས་ཕྱི་ནས་ཀུན་རྫོབ་རྟོགས་སླ་བ་བསྐྱེད་པར་ག་ལ་འགྱུར། དེ་བས་ན་མི་རིགས་སོ་ཞེས་རྒོལ་ན། འདི་ལ་མི་རིགས་པ་མེད་དེ་ལམ་གྱི་རིམ་པ་ཐམས་ཅད་ནི་རང་གི་ངོ་བོ་རྒྱུ་འབྲས་ཀྱི་དབང་དུ་བྱས་ནས་རགས་པའི་རིམ་པ་ཙམ་ལ་དགོངས་ནས་བཞག་གི ཕྲ་མོའི་རིམ་པའི་དབང་དུ་བྱས་ན་ལམ་ཐམས་ཅད་འདྲེ་ཞིང་འཇུག་པ་ཡིན་ཏེ། དཔེར་ན་ཀུན་རྫོབ་ཀྱི་བདེན་པ་ལ་བརྟེན་ནས་དོན་དམ་པ་རྟོགས་ནས། ཡང་དོན་དམ་པ་ལས་སྒྱུ་མ་ལྟ་བུའི་སྐུར་ལྡང་བ་འདི་ལྟ་བུའམ། ཕ་རོལ་ཏུ་ཕྱིན་པ་དྲུག་གི་གོ་རིམ་ལྟ་བུའོ། ། དེ་ལྟར་ན་འདིར་ཡང་དང་པོར་བསྐྱེད་པའི་རིམ་པ་ལ་གནས་ནས། རླུང་ལས་རྣམ་པར་རྒྱལ་བར་བྱེད་པ་ལ་རང་བྱིན་བརླབ་ཀྱི་དམིགས་པ་འཇུག་པས་དེས་ན་རང་བྱིན་བརླབ་སྔོན་དུ་འགྲོ་སྟེ།
དེ་ལ་མ་བརྟེན་ན་ཐིག་ལེ་ལ་དབང་བར་ག་ལ་འགྱུར། དེ་ནས་ཕྱག་རྒྱ་བསྟེན་པའི་རྣལ་འབྱོར་འཇུག་པས་དཀྱིལ་འཁོར་འཁོར་ལོ་སྟེ་ཀུན་རྫོབ་བོ། ། ཡང་འབད་རྩོལ་དོར་བ་འཇུག་པས་རང་བྱིན་བརླབ་སྟེ་དོན་དམ་པའོ། ། དེ་བཞིན་དུ་ས་དྲུག་པའི་བར་དུ་བསྐྱེད་པའི་རིམ་པ་ཡིན་ཡང་འགལ་བ་ཅི་ཡོད། མིང་དང་གོ་རིམ་འདི་ནི་ཕྱོགས་རེ་ཙམ་ལ་དགོངས་ཏེ་འཇོག་པར་བྱེད་དོ། ། ཡང་ན་ཐབས་གཉིས་གས་ཀྱང་ཀུན་རྫོབ་དོན་དམ་སྟེ། ཞུ་བདེ་གཉིས་པོ་བསྐྱེད་པས་འདི་ལ་འགལ་བ་ཅི་ཡོད། ཡང་ན་དཀྱིལ་འཁོར་གྱི་འཁོར་ལོ་ནི་མིང་མང་བ་ལ་འཇུག་པས་འདིར་དཀྱིལ་འཁོར་འཁོར་ལོ་ནི་བསྐྱེད་པའི་རིམ་པ་དང༌། དེའི་ལས་ཀྱི་ཕྱག་རྒྱ་ཡིན་ལ་རང་བྱིན་བརླབ་རྫོགས་རིམ་ཡིན་ནོ། ། ཞེས་རྣམ་བཤད་ཕལ་ཆེར་གྱིས་བཤད་པས་ན་དེ་ལྟ་ནའང་འགལ་བ་ཡོད་པ་མ་ཡིན་ནོ། །
རྒྱས་པར་བཤད་པ་ལ་གཉིས་ལས། དཀྱིལ་འཁོར་འཁོར་ལོ་རྒྱས་པར་བཤད་པ་དང༌། རང་བྱིན་བརླབ་རྒྱས་པར་བཤད་པའོ། ། དང་པོ་ལ་དྲུག་སྟེ། བྱང་ཆུབ་ཀྱི་སེམས་བསྐྱེད་པའི་གནས་དང༌། དེར་མངོན་དུ་བྱས་པའི་ལྷན་སྐྱེས་ཀྱི་མཚན་ཉིད་དང༌། ཡེ་ཤེས་ཀྱི་རྟེན་ཕྱག་རྒྱའི་མཚན་ཉིད་དང༌། དེ་བསྟེན་པའི་ཚུལ་དང༌། དེ་ལས་བྱུང་བའི་བྱང་ཆུབ་ཀྱི་སེམས་མི་སྤོང་བའི་ཚུལ་དང༌། མི་སྤོང་བའི་འཐད་པའོ། །
དང་པོ་ནི། བུད་མེད་ཀོལླའི་ཞེས་རྐང་པ་དྲུག་པོས་བསྟན་ཏོ། ། གཉིས་པ་ནི། འདི་ཉིད་འཁོར་བ་ཞེས་བྱ་བ་ལ་སོགས་པའོ། ། དེ་ཅི་ཀོལླ་ལ་བརྟེན་པའི་བདེ་བ་དེ་ནི་འཁོར་བ་ཡིན་ཏེ། བདག་ནི་གྲོལ་བ་དོན་དུ་གཉེར་བ་ལ་དེས་ཅི་བྱ་སྙམ་ན། བདེན་མོད་འདི་ཉིད་འཁོར་བ་སྟེ། མ་རྟོགས་ན་མངོན་པར་ཞེན་པ་དང༌། ཉོན་མོངས་པ་ལ་སོགས་པར་འགྱུར་རོ། ། དེ་ལྟར་ཡིན་ཡང་འདི་ཉིད་མྱ་ངན་ལས་འདས་པ་སྟེ།
ཐབས་ཀྱིས་ཟིན་པར་བྱས་ནའོ། ། དེས་ན་གཅིག་ཉིད་ལའང༌། གཟུང་དང་འཛིན་པ་རྣམ་པར་སྤངས། ། ཞེས་བྱ་བ་དང༌། དངོས་པོའི་མཚན་ཉིད་དུ་ནི་བརྟག ། ཅེས་ལེའུ་དང་པོ་ལས་བསྟན་ཏོ། ། གལ་ཏེ་འཁོར་འདས་ཐུན་མོང་དུ་གྱུར་པ་མི་འཐད་དོ་སྙམ་ན། ཐུན་མོང་ཉིད་ཡིན་ཏེ་འཁོར་བ་སྤངས་ནས་གཞན་དུ་ཞེས་སྨོས་སོ། ། དེའི་གཏན་ཚིགས་ནི་འཁོར་བ་གཟུགས་དང་ཞེས་བྱ་བ་ལ་སོགས་པ་སྟེ། ཐབས་འདིར་མ་ཟད་ནམ་དུའང་འཁོར་འདས་ཐ་དད་མ་མཐོང་ངོ་ཞེས་བྱ་བའི་དོན་ཏོ། །
དེས་ན་སློབ་དཔོན་ཀླུ་སྒྲུབ་ཀྱིས་ཀྱང༌། འཁོར་བ་སྤངས་པར་གྱུར་པ་ཡིས། ། མྱ་ངན་འདས་ཁྱོད་མི་བཞེད་ཀྱི། ། འཁོར་བ་མི་དམིགས་པ་ཡིས་ནི། ། ཞི་ཉིད་མགོན་པོ་ཁྱོད་ཀྱིས་བསྟན། ། ཞེས་གསུངས་པ་ལྟ་བུའོ། ། གསུམ་པ་དེའི་རྟེན་ལས་ཀྱི་ཕྱག་རྒྱ་དངོས་ནི་ཤིན་ཏུ་ཞེས་བྱ་བ་ལ་སོགས་པ་སྟེ། ཐ་མལ་པ་ལ་མ་ཡིན་ཏེ་སྦྱང་བའི་བར་དུ་བསྟན་ཏོ། ། དེ་བསྟན་པའི་ཐབས་ནི་དེར་ནི་ཆང་སྤང་ཞེས་བྱ་བ་ལ་སོགས་པའོ། ། དེ་ལས་བྱུང་བའི་ག་པུར་མི་སྤང་བའི་ཚུལ་ནི་དེར་སྦྱོང་བ་ཞེས་བྱ་བ་སྟེ།
ལྕེ་ནི་རྡོ་རྗེ་སྟེ། རླུང་གི་ནུས་པས་ཞེས་བྱ་བའི་དོན་ཏོ། ། དགོས་པ་ནི་གཉིས་ཏེ། བློ་སྟེ་མི་རྟོག་པའི་ཤེས་རབ་བསྐྱེད་པའི་ཕྱིར་དང༌། སྟོབས་དེ་ལུས་ཀྱི་སྟོབས་ཏེ། དེས་ནི་ཏིང་ངེ་འཛིན་སྐྱེད་པར་ནུས་སོ། ། ཡང་ན་སྟོབས་ནི་མཐར་ཐུག་པའི་སྟོབས་སོ། ། དེ་ལྟ་བུ་བསྐྱེད་པར་ནུས་པའི་རྒྱུ་ནི་ག་པུར་ཉིད་ནི་བདག་མེད་མ་ཞེས་པས་སོ། ། དེ་ལྟར་ལས་ཀྱི་ཕྱག་རྒྱ་ལ་བརྟེན་ནས་ཀུན་རྫོབ་ཀུནྡ་ལྟ་བུ་བསྐྱེད་ནས། རང་བྱིན་བརླབ་ལ་བརྟེན་ནས་དོན་དམ་པ་བདེ་སྟོང་གི་ཡེ་ཤེས་བསྐྱེད་པར་བྱའོ་ཞེས་སྟོན་པ་ནི།
བདེ་བ་དེའི་ཞེས་བྱ་བ་ལ་སོགས་པའོ། ། འདི་ལའང་དྲུག་སྟེ། ཡེ་ཤེས་བསྐྱེད་པའི་གནས་དང༌། དེའི་མཚན་ཉིད་དང༌། དེ་ལས་སྐྱེས་པའི་ཡེ་ཤེས་ཉམས་སུ་བླང་བའི་ཚུལ་དང༌། དེ་ལས་འབྲས་བུ་གྲུབ་པར་བསྟན་པ་དང༌། ཉམས་སུ་བླང་བའི་ཚུལ་རྒྱས་པ་དང༌། དེར་སྐྱེས་པའི་ཡེ་ཤེས་ཀྱི་མཚན་ཉིད་བསྟན་པའོ། ། དང་པོ་ནི་བདེ་བ་དེའི་ཞེས་བྱ་བ་སྔར་བསྟན་པའི་བདག་མེད་ཚུལ་ཅན་དེའིའོ། ། ཕྱག་རྒྱ་ཆེ་སྟེ་དེས་གདབ་པར་བྱ་བས་ནའོ། །
ཡང་ན་དེའི་བདེ་བ་དེ་ཉིད་ནི་ཕྱག་རྒྱ་ཆེན་པོའོ། ། ཞེས་བྱ་བ་སྟེ། དངོས་པོ་ཐམས་ཅད་ལ་རྒྱས་འདེབས་པའི་ཕྱིར་རོ། ། དེའི་གནས་ནི་ལྟེ་བའོ། ། གཉིས་པ་དེའི་དབྱིབས་སམ་ཡོན་ཏན་ནམ་བྱེད་པ་བསྟན་པ་ནི་དང་པོའི་ཞེས་བྱ་བ་ལ་སོགས་པ་རྐང་པ་བརྒྱད་དོ། ། དེ་ཉམས་སུ་བླང་ཞིང་ལོངས་སྤྱད་པ་ནི་དེ་ལས་སྐྱེས་པའི་ཞེས་བྱ་བ་སྟེ། དེ་ལས་སྐྱེས་པའི་ཚུལ་ནི་བླ་མས་འཆད་པར་འགྱུར་རོ། ། སྐྱེས་པའི་བདེ་བ་དེ་ནི་རྣལ་འབྱོར་པས་ཟ་བ་སྟེ། ཚིམ་ཞིང་མྱོང་བས་ལོངས་སྤྱོད་ཅེས་བྱ་བའི་དོན་ཏོ། ། དེ་ལྟར་བྱས་པའི་དགོས་པའམ་ཕན་ཡོན་ནི་དེ་དང་ཞེས་བྱ་བ་སྟེ།
བདེ་བ་ཆེན་པོ་དེ་དང་མ་བྲལ་བ་ནི་ལྷན་ཅིག་གོ ། དེས་དངོས་པོ་ཐམས་ཅད་ལ་རྒྱས་འདེབས་པས་ཕྱག་རྒྱ་ཆེན་པོའོ། ། དེ་ལས་བདེ་སྦྱིན་གྱི་དངོས་གྲུབ་ཏུ་འགྱུར་ཞེས་བྱ་བའོ། ། དེ་ལ་ཅི་རྣལ་འབྱོར་པ་བདེ་བ་དེ་ཟ་ཞེས་པ་དེ་ཡུལ་ལ་ལོངས་མ་སྤྱད་པས་སམ། ལོངས་སྤྱད་པས་ཟ་སྙམ་པ་ལ། ལོངས་སྤྱད་ཅིང་བཟའ་ཞེས་སྟོན་པ་ནི་གཟུགས་དང༌། ཞེས་བྱ་བ་ལ་སོགས་པའོ། ། ཤེས་རབ་ཀྱིས་སྤྱད་པ་ནི་ཡེ་ཤེས་ཀྱིས་ཡུལ་ཐམས་ཅད་ཁ་དོག་བསྒྱུར་ཅིང་སྤྱད་པ་སྟེ། གཟུགས་རྣམས་སྣ་ཚོགས་ལྟ་བ་དང༌། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། །
དྲུག་པ་དེ་ལས་སྐྱེས་པའི་ཡེ་ཤེས་དེ་ཉིད་ཇི་ལྟ་བུ་ཞེ་ན། དེ་ཉིད་ལྷན་ཅིག་སྐྱེས་པ་ཞེས་བྱ་བ་ལ་སོགས་པ་སྟེ། ཡེ་ཤེས་ལྔ་ནི་ལེའུ་བརྒྱད་པར་བཤད་པ་ལྟ་བུ་སྟེ། ལེའུ་ལྔ་པར་བཤད་པ་དང་ཡང་མཚུངས་སོ། ། དེ་ལྟར་ན་དེ་དག་གིས་ལེའུ་དང་པོར་རྩའི་འཁོར་ལོ་གསུངས་པ་དང༌། ལེའུ་བརྒྱད་པར་རྣལ་འབྱོར་མའི་འཁོར་ལོ་གསུངས་པ་དེའི་དོན་བཤད་དོ།། །། ད་ནི་ཡང་ལེའུ་དང་པོར་སྡོམ་པའི་དབྱེ་བའང་གསུངས་པ། དེ་ལ་ལེའུ་བརྒྱད་པར་དཀྱིལ་འཁོར་འཁོར་ལོ་ལ་སོགས་པའང་གསུངས། དེ་དག་ནང་དུ་བསྡུ་བའང་གོང་ཉིད་དུ་གསུངས། དཀྱིལ་འཁོར་གྱི་འཁོར་ལོའི་སྡོམ་པའང་གསུངས་ན་རང་བྱིན་བརླབ་ཀྱི་སྡོམ་པ་དེ་ཅི་འབྱུང་ངམ་མི་འབྱུང༌།
འབྱུང་ན་དེ་ཇི་ལྟ་བུ་ཞེས་ལེའུ་དང་པོའི་དོན་གསལ་བར་ཤེས་པར་འདོད་ནས་ཞུ་བ་ནི་རྡོ་རྗེ་སྙིང་པོས་ཞེས་བྱ་བ་ལ་སོགས་པའོ། ། དེའི་ལན་ནི་བཅོམ་ལྡན་ཞེས་བྱ་བ་ལ་སོགས་པའོ། ། དེ་ལ་སྤྱིར་སྡོམ་པ་ནི། ཉན་ཐོས་དང༌། བྱང་ཆུབ་སེམས་དཔའ་དང༌། བསྐྱེད་པའི་རིམ་པ་དང༌། རྫོགས་པའི་རིམ་པ་དཀྱིལ་འཁོར་གྱི་འཁོར་ལོ་དང༌།

རང་བྱིན་བརླབ་ཀྱི་སྡོམ་པ་ཞེས་བྱ་བ་དུ་མ་ཡོད་པ་ལས། དང་པོ་གསུམ་ནི་གཞན་དུ་བསྟན། ། དཀྱིལ་འཁོར་འཁོར་ལོའི་སྡོམ་པ་ནི་ལེའུ་གསུམ་པར་བསྟན་ཟིན་ཏོ། ། རང་བྱིན་བརླབ་ལ་སྡོམ་པ་ནི་མདོར་བསྟན་པ་ལེའུ་དང་པོར་བསྟན་ཏོ། ། འདིར་རྒྱས་པར་འཆད་དོ། ། དེ་ལ་སྤྱིར་རྣམ་པར་གཞག་ན། སྡོམ་པ་ནི་གནས་གང་དུ་སྡོམ་པ་དང༌། རང་གི་ངོ་བོ་གང་དང༌། ཐབས་གང་གིས་དང༌། སྡོམ་པ་དང་ལྡན་པའི་གང་ཟག་རྣམས་ལ་སྔ་མ་གཉིས་ནི་རྒྱས་པར་འཆད་དོ། ། ཐབས་ནི་འདི་ནས་མི་སྟོན་ཏེ་བླ་མའི་མན་ངག་གོ །
སྔར་མ་བསྟན་པ་རྟེན་གྱི་གང་ཟག་འདི་ནས་སྟོན་ཏོ། ། དེ་ལ་གནས་ནི་ཕྱི་རོལ་དུ་གཙུག་ལག་ཁང་དང༌། སྡེ་པ་བཞི་ལྟ་བུ་ནི། ནང་གི་འཁོར་ལོ་དང་བཅས་པའི་ལུས་སོ། ། ངོ་བོ་ལ་གསུམ་ལས་མི་མཐུན་པའི་ཕྱོགས་སྡོམ་པ་དང༌། བདེ་ཆེན་གྱི་སྡོམ་པ་ནི་ཤུགས་ཀྱིས་སྟོན་པར་འགྱུར་རོ། ། གཞུང་འདིར་སྡོམ་པའི་གནས་དང༌། རང་གི་ངོ་བོ་ལས། མང་པོ་སྡོམ་པ་གཙོར་བྱས་ཏེ་སྟོན་པར་བྱེད་དོ། ། འདིས་ནི་རྣལ་འབྱོར་པ་རང་བྱིན་བརླབ་བསྒོམ་པས་རང་གི་ལུས་ཙམ་ལས་སྤྲོས་པའི་སྒྲོ་འདོགས་གཅོད་པར་བྱེད་པའི་དགོས་པ་ཡོད་དོ། །
ཅིའི་ཕྱིར་སྤྲོས་པ་ཆོད་སྙམ་ན། དངོས་པོ་ལ་ཡང་དག་པ་བདེན་པར་སོ་སོར་གྲུབ་པ་ནི་ཕྱི་རོལ་ནའང་མེད་ལ། རང་གི་ངོ་བོ་དེ་ཙམ་པོ་དེ་འདྲ་བར་ལུས་ལ་ཚང་བའི་ཕྱིར་གཅོད་པར་བྱེད་དོ། ། འདི་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་རྣལ་འབྱོར་མ་ལུས་ཞེས་བྱ་བ་ཤླཽ་ཀ་གཅིག་གོ ། རྒྱས་པར་བཤད་པ་ལ་གསུམ་སྟེ། རྩ་ལ་རྣམ་པར་གཞག་པ་དང༌། འཁོར་ལོ་བཞི་ལ་གཞག་པ་དང༌།
སེམས་ཅན་ཐམས་ཅད་རང་བཞིན་གྱིས་སྡོམ་སྲུང་དུ་བསྟན་པ་སྡོམ་པ་དང་འབྲེལ་བའི་གང་ཟག་གོ ། དང་པོ་ནི་ཅི་བོལླའི་ཞེས་བྱ་བ་སྟེ། དོན་ནི་སྔར་ལེའུ་གསུམ་པར་བདེ་བ་མཆོག་ཏུ་གྱུར་པའི་སྡོམ་པ་དེ་ཐབས་ཤེས་རབ་ཀྱི་ཨེ་ཝྃ་ལ་བརྟེན་ནས་བསྐྱེད་པ་ཡིན་ན། དེ་ཅིའི་ཕྱིར་རང་བྱིན་བརླབ་འདི་ལ་ཡོད་དམ་ཞེ་ན། ཕྱི་རོལ་གྱི་མེད་ཀྱང་ནང་གི་ཡོད་དོ་ཞེས་སྟོན་པ་སྟེ། བོལླ་སྟེ་རྩ་ཨ་ཝ་དྷཱུ་ཏཱིའོ། ། དེར་སྐྱེས་པའི་བདེ་བ་ནི་དེའི་བདེ་བ་སྟེ་དེ་ནི་ཕྱག་རྒྱ་ཆེན་པོའོ། ། རྡོ་རྗེ་སྐྱེ་མཆེད་ནི་གཉིས་སུ་མེད་པའི་ཡེ་ཤེས་སོ། ། དེས་ན་བདེ་བ་དང་སྟོང་པ་ཟུང་དུ་འཇུག་པ་འདི་ནི་ཐབས་ཤེས་རབ་བོ། ། ཡང་ན་རྩ་དང་བདེ་བའོ། །
དེ་ནི་སྙོམས་པར་འཇུག་པ་ཡིན་གྱི་གཞན་སྤྱིའི་གཉིས་གཉིས་མི་དགོས་སོ་ཞེས་བསྟན་ཏོ། ། འདིས་ནི་ཕྱི་མའི་ཐབས་ཤེས་རབ་བསྡུས་པའི་ཕྱིར་མང་པོ་གཅིག་ཏུ་སྡོམ་པའང་བསྟན་ལ། ཡང་བདེ་ཆེན་གྱི་སྡོམ་པ་དང༌། སྡོམ་པའི་ཐབས་ཅུང་ཟད་ཀྱང་ཤུགས་ལས་བསྟན་ཏོ། ། གཉིས་པ་འཁོར་ལོ་ལ་གཞག་པ་ལ་གསུམ་སྟེ། སྐུ་གསུམ་དུ་གཞག་པ་དང༌། འབྲས་བུ་བཞིར་གཞག་པ་དང༌། སྡེ་པ་བཞིར་གཞག་པའོ། ། དེ་ལ་རྩ་ལ་ནང་གི་སྙོམས་འཇུག་གཞག་པ་དང༌། སྐུ་གསུམ་དང་འབྲས་བུ་བཞིར་གཞག་པ་ནི།
སྡོམ་པ་རང་གི་ངོ་བོ་མང་པོ་གཅིག་ཏུ་བསྡུ་བ་སྟོན་ཏོ། ། སྡེ་པ་བཞིར་གཞག་པས་ནི་གང་དུ་སྡོམ་པ་སྟོན་ཏོ། ། དེ་ལ་དང་པོ་ནི་སྤྱིར་སྐུ་གསུམ་ཐོབ་པར་འདོད་ན་སྐུ་གསུམ་མ་ཤེས་ཤིང་ཉམས་སུ་མ་བླངས་ན་ཐོབ་པར་མི་འགྱུར་ཞིང་དེ་ཤེས་པ་བསྐྱེད་རིམ་ལ་སོགས་པའི་ཐབས་མང་པོ་གསུངས་ན་དེ་འདིར་ཇི་ལྟར་ནང་དུ་བསྡུ་ཞེ་ན། སྐུ་གསུམ་ཞེས་བྱ་བ་ཤླཽ་ཀ་གཅིག་གིས་མདོར་བསྟན། ཆོས་དང་ཞེས་བྱ་བས་རྒྱས་པར་བཤད། མ་ལུས་པའི་ཞེས་བྱ་བ་ལ་སོགས་པས་ངེས་ཚིག་དང་བཅས་ཏེ་རབ་ཏུ་རྒྱས་པར་བཤད་དོ། ། ཡང་འདི་སྙམ་དུ་རྒྱུ་དང་རྐྱེན་རྣམས་མེད་ན་ནི་འབྲས་བུ་མེད་ལ། རྒྱུ་འབྲས་མེད་ན་འདུས་བྱས་ཀྱི་ཆོས་རྣམས་སམ་སྐྱེ་བ་དང་འགོག་པ་མི་འབྱུང་ངོ༌། ། དེ་བས་ན་འདི་གང་དུ་བསྡུས། དེ་ལ་སྤྱིར་འབྲས་བུ་ནི་ལྔ་སྟེ།
ཕྱིས་ཁད་ཀྱིས་ཆེར་སྨིན་པས་སམ། སོ་སོ་རང་གི་ཆེར་སྨིན་པ་སྟེ། མི་འདྲ་བར་སྨིན་པ་ནི་རྣམ་སྨིན་གྱིས་འབྲས་བུའོ། ། རྒྱུ་དང་འདྲ་བས་ན་རྒྱུ་མཐུན་པའོ། ། འགག་པས་ན་བྲལ་བའི་འབྲས་བུ། སྟོབས་ཀྱིས་སྐྱེ་བས་ན་སྐྱེས་བུ་བྱེད་པའི་འབྲས་བུ། སྔོན་མེད་བྱུང་བ་བདག་པོའི་འབྲས་བུའོ། ། དེ་ལྟར་ཡང༌། མཛོད་ལས། རྣམ་སྨིན་ལུང་དུ་མ་བསྟན་ཆོས། །
སེམས་ཅན་བརྗོད་ལུང་བསྟན་ཕྱིས་འབྱུང༌། ། རྒྱུ་མཐུན་རྒྱུ་དང་འདྲ་བའོ། ། བྲལ་བ་བློ་ཡི་ཟད་པའོ། ། གང་གི་སྟོབས་ཀྱིས་གང་སྐྱེས་པའི། ། འབྲས་བུ་སྐྱེས་བུ་བྱེད་ལས་སྐྱེས། ། སྔོན་བྱུང་མ་ཡིན་འདུས་བྱས་ནི། ། འདུས་བྱས་ཁོ་ནའི་བདག་པོའི་འབྲས། ། ཞེས་སོ། ། དེ་ལ་འབྲས་བུ་དེ་དག་ཡོད་ལ། དེས་དེ་དག་གི་རྒྱུའང་ཡོད་པ་ཉིད་ཡིན་ནོ་ཞེས་སྟོན་པ་ནི་ཨེ་ཝཾ་ཞེས་བྱ་བ་ལ་སོགས་པས་མདོར་བསྟན་ཏོ། །
ལས་ཀྱི་རླུང་གིས་ཞེས་བྱ་བ་ལ་སོགས་པས་རྒྱས་པར་སྟོན་ཏེ། ལས་ཀྱི་རླུང་ནི་བཤང་སྒོའི་རླུང་སྟེ། དེས་བསྐུལ་བས་མེ་འབར་བ་ནི་རྒྱུ་ཡིན་ལ། དེ་ལས་ཙཎྜཱ་ལཱིའི་མེ་འབར་བ་སྤྱོད་པ་སྟེ། བཅོམ་ལྡན་མ་ཨ་ཝ་དྷཱུ་ཏཱིས་ལོངས་སྤྱད་པས། རྒྱུ་མཐུན་གྱི་འབྲས་བུ་ལ་ལོངས་སྤྱད་ཅེས་བྱའོ། ། སྔར་མདོར་བསྟན་པའི་སྐབས་སུ་སྐྱེས་བུ་བྱེད་པ་སྔོན་དུ་བསྟན་པ་ནི་འཁོར་ལོའི་རིམ་པ་ཡིན་ལ། འདིར་སྐྱེས་བུ་བྱེད་པ་ཕྱིས་བསྟན་པ་ནི། སྐྱེས་བུ་བྱེད་པ་རྣལ་མོ་ནི་སངས་རྒྱས་ཡིན་ལ། དེ་དང་བྲལ་བའི་འབྲས་བུ་འགོག་པ་དགོས་པའི་ཕྱིར་ཞེས་དགོངས་པའོ། །
བདག་པོའི་འབྲས་བུ་ནི་སྐྱེས་བུ་བྱེད་པའི་འབྲས་བུ་དང་མཚུངས་པའི་ཕྱིར་དེར་བསྡུས་པས་འབྲས་བུ་བཞིའོ། ། ལེའུ་དང་པོར་སྡོམ་པའི་གནས་བསྟན་པ་སྤྱིར་སྡེ་པ་བཞི་གསུངས་པ་དེ་རྒྱས་པར་བཤད་པའི་ཕྱིར་གང་ཕྱིར་ཞེས་བྱ་བ་ལ་སོགས་པའོ། ། དེ་ལ་ཉན་ཐོས་ཀྱི་སྡོམ་པ་ཐམས་ཅད་སྡུད་པར་བྱེད་པ་ནི་སྡེ་པ་བཞི་པ་འདི་ཡིན་ཏེ། དགེ་འདུན་མང་པོ་འདུས་པ་རྣམས་ནི་ཕལ་ཆེན་ནོ། ། གནས་མི་འགྱུར་བ་གནས་བརྟན་འཕགས་པ་རྣམས་ནི་གནས་བརྟན་པའོ། ། གང་ཅུང་ཟད་ཐམས་ཅད་ཡོད་དོ་ཞེས་ཆོས་སྨྲ་བ་གཙོ་བོར་བྱེད་པ་རྣམས་ནི་ཐམས་ཅད་ཡོད་སྨྲའོ། ། གནས་བརྟན་རྒྱལ་པོའི་བུ་ཀུན་གྱིས་བཀུར་བ་ནི་ཀུན་བཀུར་ཏེ། སྡེ་པ་བཞི་པོ་འདི་དག་གིས་བསླབ་བྱ་དང་གཙུག་ལག་ཁང་དུ་སྡོམ་དགོས་སོ་ཞེས་དོགས་པ་ལ། དེའང་རང་གི་ལུས་ལ་འདུས་པར་སྟོན་པ། གང་ཕྱིར་སྤྲུལ་པ་གནས་བརྟན་ཕྱིར། །
ཞེས་བྱ་བ་ལ་སོགས་པས་དེ་འདི་ལས་འདྲ་བ་ཡོད་པས་སོ་ཞེས་བྱ་བར་དགོངས་སོ། ། ཡང་འདི་སྙམ་དུ་རྟོགས་ཏེ། སྡོམ་པའི་ངོ་བོ་དང༌། སྡེ་པ་བཞིའི་དོན་ལྷ་འདྲ་བར་སྣང་ལ། སྡེ་པའི་རྩ་བ་ནི་སྡོམ་པ་དང་ལྡན་པའི་གང་ཟག་ལ་ལྟོས་ཏེ་དེའང་རབ་ཏུ་བྱུང་བ་ཡིན་པས། དེའང་འདིར་མེད་ལ། ཡང་སྡོམ་པ་དང༌། སྡེ་པ་ཐམས་ཅད་ཀྱི་རྩ་བ་སངས་རྒྱས་བཅོམ་ལྡན་འདས་ཉོན་མོངས་པ་སྤངས་པའི་དགེ་སློང་དེ་འདི་ལ་མེད་ན། འདིར་མང་པོ་མ་འདུས་པར་གྱུར་ཏོ་ཞེས་དོགས་པ་བསལ་བའི་ཕྱིར་སྡེ་པ་ཞེས་བྱ་སྐུ་རུ་བརྗོད་ཅེས་པ་ལ་སོགས་པ་སྨོས་སོ། ། འདི་ལ་བཞི་སྟེ།
ཆོས་མཐུན་གྱི་སྒོ་ནས་དགེ་སློང་དང༌། སངས་རྒྱས་སུ་བསྟན་པ་དང༌། དེ་ལ་ངོ་མཚར་སྐྱེས་ཏེ་བརྒྱལ་བ་དང༌། བསྟོད་པའི་སྒོ་ནས་བསླང་བ་དང༌། དེའི་ཐེ་ཚོམ་བསལ་བའི་ཕྱིར། ། དེ་ཁོ་ནའི་དོན་བཤད་པའོ། ། དང་པོ་ལ་སྡེ་པ་ཞེས་པ་ནི་ནི་ཀཾ་སྟེ། ཚོགས་པའམ་འདུས་པ་ཡིན་ལ། དེ་ལ་ཀཱ་ཡ་ཞེས་ལུས་ཀྱི་སྒྲ་ལའང་ཡོད་པ་དང༌། ལུས་འདུས་པ་དང་འདྲ་བས་སྡེ་པ་ནི་སྐུའོ། །
དེའི་རབ་ཏུ་བྱུང་བ་ནི་ལྟོ་བ་ལ་གནས་ཞེས་བྱ་བ་ལ་སོགས་པའོ། ། སངས་རྒྱས་དང་འདྲ་བ་ནི་སངས་རྒྱས་ཉིད་དུ་ཐེ་ཚོམ་མེད་ཅེས་བྱ་བ་ལ་སོགས་པའོ། ། གཉིས་པ་ཐེ་ཚོམ་སྐྱེས་པ་ནི་དེ་ལས་ཞེས་བྱ་བ་ལ་སོགས་པ་སྟེ། ལུས་ལ་ཆོས་མཐུན་པའི་སངས་རྒྱས་སུ་བསྟན་པས་ངོ་མཚར་སྐྱེས་པའམ་ཐེ་ཚོམ་དུ་གྱུར་ཏེ། བརྒྱལ་བ་དང་འདར་བ་ལ་སོགས་པའོ། ། གལ་ཏེ་ལྷ་མོ་རྣམས་བརྒྱལ་བ་ལ་སོགས་པ་ཡོད་ན་ལྷ་མོ་རྣམས་ཐ་མལ་པར་མི་འགྱུར་རམ་སྙམ་ན། རྡོ་རྗེ་ལྷ་མོ་རྣམས་ལ་བརྒྱལ་བ་ལྟ་ག་ལ་ཞིག་ཐ་དད་དུ་འཛིན་པའི་རྟོག་པའང་མེད་དོ། ། དེ་བས་ན་བློ་དམན་པའི་སྐྱེ་བོ་རྣམས་ཀྱི་ཐེ་ཚོམ་བཅད་ཅིང་དྲང་བའི་དོན་དུ་བསྟན་ཏོ། ། ཡང་ན་སྔར་བསྟན་པ་གོམས་པར་བྱས་པ་ལས་ཏིང་ངེ་འཛིན་སྐྱེས་པ་ནི་བརྒྱལ་བ་ལ་སོགས་པ་སྟེ་ཞི་གནས་ཡིན་ལ། བསླང་སྟེ་ཐེ་ཚོམ་བསལ་བ་ནི་ལྷག་མཐོང་གི་དོན་ཡིན་ནོ་ཞེས་སློབ་དཔོན་ཁ་ཅིག་གསུང་ངོ༌། །
བསྟོད་པའི་སྒོ་ནས་བརྒྱལ་བ་ལས་བསླང་བ་ནི་ཡང་རྡོ་རྗེ་ཅན་གྱིས་ཞེས་བྱ་བ་ལ་སོགས་པའོ། ། ཐེ་ཚོམ་བསལ་བ་ལ་བདུན་ཏེ། རང་བཞིན་གྱིས་སངས་རྒྱས་ཡིན་ཡང༌། གློ་བུར་གྱི་དྲི་མ་སེམས་ཅན་དུ་མི་འགལ་ཞིང་དེ་བསལ་ན་སངས་རྒྱས་ཡིན་པ་དང༌། གློ་བུར་གྱི་དྲི་མ་དེ་སེལ་བའི་ཐབས་དང༌། དེའི་ཕྱིར་ཐམས་ཅད་སངས་རྒྱས་ཀྱི་གང་ཟག་ཏུ་བསྟན་པ་དང༌། ལོགས་སུ་སངས་རྒྱས་བཙལ་དུ་མེད་པར་བསྟན་པ་དང༌། དེའི་ཕྱིར་ལམ་ཤེས་ན་ཐམས་ཅད་གྲུབ་པར་བསྟན་པ་དང༌། མ་ཤེས་ན་མི་འགྲུབ་པ་དང༌། ཐབས་ཀྱི་རང་བཞིན་བསྟན་པའོ། །
དང་པོ་ནི་བཅོམ་ལྡན་འདས་ཀྱིས་བཀའ་སྩལ་པ། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ནས་ནི་སངས་རྒྱས་ཉིད། ། ཅེས་གསུངས་སོ། ། དེ་ལ་འདི་སྙམ་དུ་རྟོགས་ཏེ། སེམས་ཅན་རྣམས་ནི་སངས་རྒྱས་ཉིད། ། ཅེས་བྱ་བ་འདི་གང་དུ་བསྟན་པ་ཟླ་བ་བཅུའང་ས་རྣམས་ཉིད། ཅེས་བྱ་བ་ལ་སོགས་པ་འདི་ལ་ཟེར་བའམ། འོན་ཏེ་རང་བཞིན་གྱིས་དག་པའི་སངས་རྒྱས་ལ་ཟེར།
དང་པོ་ནི་མི་རིགས་ཏེ། གློ་བུར་གྱི་དྲི་མ་དེ་བསལ་ན་ཟླ་བ་བཅུ་པར་འགྱུར་ཞིང་མངལ་གྱི་ཕྲུ་མ་ཆོས་གོས་ཉིད་དུ་འགྱུར་བ་ནི་སྲིད་པ་མ་ཡིན་ནོ། ། གལ་ཏེ་རང་བཞིན་གྱིས་དག་པའི་སངས་རྒྱས་ཡིན་ནོ་ཞེ་ན། དེའང་མི་རིགས་ཏེ། གོང་དུ་ཆོས་མཐུན་བཤད་པ་ལ་ལྷ་མོ་རྣམས་ཐེ་ཚོམ་སྐྱེས་ཤིང་གཞི་དེ་བསླང་བའི་ཕྱིར་ཡིན་པས། སྐབས་སུ་མ་བབ་པ་ཡིན་ནོ་ཞེས་དོགས་པ་ལ། འདིར་རང་བཞིན་གྱིས་སངས་རྒྱས་ཡིན་པ་ལ་དགོངས་སོ། ། དེ་སྐབས་སུ་མ་བབ་པའང་མ་ཡིན་ཏེ། གོང་དུ་བསྟན་པའི་འཁོར་ལོ་ལ་སྐུ་གསུམ་གཞག་པ་དང༌། ལུས་བདེ་བར་གཞག་པ་ལ་སོགས་པ་སྟེ།
ཐམས་ཅད་ཆོས་མཐུན་ལ་གཞག་པ་ཡིན་ལ། ཆོས་མཐུན་ལ་གཞག་པའི་དགོས་པའང་དེ་ལྟར་ཤེས་པ་ལམ་ཉིད་དུ་བསྒྲུབ་པའི་ཕྱིར་ཏེ། དཔེར་ན་རང་གི་རྟོག་པ་ལ་སྣང་བའི་བསྐྱེད་རིམ་ལ་སྐུ་གསུམ་ཡེ་ཤེས་ལྔ་ལ་སོགས་པར་མོས་པ་ལྟ་བུའོ། ། དེ་ལྟར་ལམ་དང་ཆོས་མཐུན་ཡིན་པར་རྣལ་འབྱོར་མ་རྣམས་ཀྱིས་ཤེས་པས། དེ་ལྟར་བསྟན་པ་འདི་ཉིད་སངས་རྒྱས་སོ། ། ཞེས་ཐེ་ཚོམ་སྐྱེས་པ་མ་ཡིན་ཏེ། དེས་ན་ལམ་ཐམས་ཅད་རང་གི་ལུས་ལ་ཚང་ན་སེམས་ཅན་རྣམས་མི་གྲོལ་བ་འདི་ཅི་རྒྱུ་མེད་པའམ་འོན་ཏེ་དེ་ལྟར་ཤེས་པ་ལམ་མ་ཡིན་པའམ། ཅི་ཡིན་ཞེས་ངོ་མཚར་རམ་ཐེ་ཚོམ་དུ་གྱུར་པའོ། ། དེ་བས་ན་དེའི་བརྒྱལ་བ་བསླང་བའི་རྒྱུ་མེད་པའང་མ་ཡིན་ནོ། ། ཞེས་སྟོན་པ་ནི་སེམས་ཅན་རྣམས་ནི་རང་བཞིན་གྱིས་སངས་རྒྱས་ཉིད་ཡིན་ཞེས་འདིར་འབྲེལ་ལ།
དེ་ཉིད་ཤེས་པ་ལམ་ཡིན་པ་ནི་གང་གིས་མི་ཤེས་ཞེས་བྱ་བས་སྟོན་པས་ན་འདིར་སྐབས་སུ་བབ་པ་ཡིན་ནོ། ། དེ་ལྟར་ཐམས་ཅད་སངས་རྒྱས་ཡིན་ན་ཅིའི་ཕྱིར་འཁོར་བར་འཁྱམ་སྙམ་པ་ལ། འོན་ཀྱང་གློ་བུར་དྲི་མས་བསྒྲིབས་ཏེ། དྲི་མ་ནི་གཟུང་འཛིན་ལ་སོགས་པའོ། ། དེ་གློ་བུར་ནི་སེམས་ཀྱི་རང་བཞིན་མ་ཡིན་ཞེས་བྱ་བ་བསལ་དུ་རུང་བ་ཡིན་གྱི། དང་པོ་དག་པ་ལ་སྐབས་སུ་མ་དག་པ་མ་ཡིན་ཏེ། ཡིན་ནའང་འཁོར་བར་འགྱུར་བའི་ཕྱིར་རོ། ། དེ་བས་ན་གློ་བུར་པ་དེ་ཐབས་འདིས་བསལ་ན་སངས་རྒྱས་ཡིན་ནོ། ། དེ་ལ་སྒྲོ་འདོགས་ཆོད་པའི་རྟོགས་པ་དབུལ་བ་ནི་དེ་དེ་བཞིན་ཞེས་བྱ་སྟེ། བདེན་པ་མ་མཆིས་པ་ནི་གློ་བུར་དུ་བསྒྲིབས་པས་སོ། །
བརྫུན་པ་མ་མཆིས་པ་ནི་རང་བཞིན་གྱིས་དག་པ་ཞེས་བྱ་བར་དགོངས་སོ། ། གློ་བུར་གྱི་དྲི་མ་དེ་སེལ་བར་བྱེད་པའི་ཐབས་ནི་སྔར་བསྟན་པའོ། ། དེ་ཉིད་ཐབས་ཡིན་ནོ་ཞེས་སྟོན་པ་ནི་བཅོམ་ལྡན་འདས་ཀྱིས་ཞེས་བྱ་བ་ལ་སོགས་པ་སྟེ། གང་གིས་སོ་སོ་སྐྱེ་བོའི་ལུས་འདི་ཉིད་ཀྱིས་བཅིངས་པ་འདིས་རྣལ་འབྱོར་པས་དེ་ཉིད་ཤེས་ན་གྲོལ་བར་བྱེད་ཅེས་བྱ་བ་སྔར་ལེའུ་གཉིས་པར་བསྟན་པའོ། ། ཐབས་དེ་གང་ཞེ་ན། ཞི་བའི་ཐབས་ཤེས་ཤིང་ནི་མི་གནས་པའི་མྱ་ངན་ལས་འདས་པའི་ཐབས་རྟོགས་པས་སོ། ། ཀྱེའི་རྡོ་རྗེར་ངལ་བསོ་བ་ནི་སྡུག་བསྔལ་སྣ་ཚོགས་ཀྱིས་དུབ་པ་དེ་ལམ་བདེ་བ་འདི་ཉམས་སུ་བླངས་པས་སོ། ། དེས་ན་ཐམས་ཅད་སངས་རྒྱས་ཀྱི་གང་ཟག་ཏུ་བསྟན་པ་ནི་རང་རང་གི་རྣམ་རྟོག་ལས་ཏེ། རྟོགས་ན་ཐམས་ཅད་འགྱུར་ཏེ་རང་བཞིན་གྱིས་དག་པའི་ཕྱིར་རོ་ཞེས་སྟོན་པ་ནི་རང་བཞིན་བདེ་བ་ཅན་ཞེས་སྦྱར་རོ། ། རྒྱུད་བླ་མ་ལས།
རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་རྣམས། ། རྟག་ཏུ་དེ་ཡི་སྙིང་པོ་ཅན། ། ཞེས་གསུངས་པ་ལྟ་བུའོ། ། དེས་ན་ལོག་པའི་སངས་རྒྱས་ཚོལ་བ་དགག་པ་ནི་འཇིག་རྟེན་ཞེས་བྱ་བ་ལ་སོགས་པའོ། ། ལམ་ཤེས་ན་བྱ་བ་དང་སྤྱོད་པ་ལ་སོགས་པའམ། ཐེག་པ་ཐུན་མོང་བ་ལྟར་གང་ཟག་རིགས་ལ་ལྟོས་པ་དགག་པ་ནི། གདོལ་པ་ཞེས་བྱ་བ་ལ་སོགས་པ་སྟེ། རྒྱུད་སྦྱང་བར་མ་བྱས་པའང་འགྲུབ་པར་བསྟན་ཏེ།
འདི་ལ་ལམ་ཅིག་ཅར་བ་ཞེས་བྱའོ། ། འདིར་ནི་རྒྱུད་ཀྱི་ཆེ་བ་ཉིད་བསྟན་ཏོ། ། ལམ་མ་ཤེས་ན་མི་འགྲུབ་པར་བསྟན་པ་ནི་བྱིས་པ་མི་ཤེས་ཞེས་བྱ་བ་ལ་སོགས་པའོ། ། བདུན་པ་ཐབས་དངོས་ནི། རྡོ་རྗེ་སྙིང་པོ་ཞེས་བྱ་བ་ལ་སོགས་པ་སྟེ། ཀྱེའི་རྡོ་རྗེ་ནི་སྟོང་པ་དང་སྙིང་རྗེ་གཉིས་སུ་མེད་པའོ། ། དེའི་ཐབས་ནི་ལམ་བསྐྱེད་རྫོགས་གཉིས་འཁོར་དང་བཅས་པའོ། ། ཡུལ་རྣམ་སྦྱོང་ནི་དེས་རྣམ་པར་རྟོག་པ་ཐམས་ཅད་འཇོམས་ཞེས་བྱ་བའི་དོན་ཏོ། ། དེ་དག་ནི་སྦས་པའི་དོན་དུ་བཤད་པའོ། ། གོང་དུ་གང་གི་ཕྱག་རྒྱ་ཅི་ཞེས་དྲིས་པའི་ལན་གསུངས་པ་དེ་ལ།
རིགས་འཆོལ་བར་འགྱུར་རོ་ཞེས་འགལ་བར་མཐོང་ནས་དྲིས་པ་བཞི་ལ་ལན་བརྒྱད་གསུངས་པ་ནི། རྡོ་རྗེ་སྙིང་པོས་གསོལ་བ། ས་ནི་ཞེས་བྱ་བ་ལ་སོགས་པའོ། ། ལན་གྱི་དོན་ནི་འགལ་བ་མ་ཡིན་ཏེ། རྟེན་དང་བརྟེན་པ་དང་རྒྱུ་དང་འབྲས་བུ་ཞེས་བྱ་བ་འདིར་འབྲེལ་ཏོ་ཞེས་བྱ་བའི་དོན་ཏོ། ། འདོད་ཆགས་ཁྲག་བཤད་པ་ཞེས་བྱ་བ་འདི་ནི་ཉོན་མོངས་པའི་རྒྱུ་འབྲས་མ་ཡིན་ཏེ། འདོད་ཆགས་ལས་འབྲས་བུ་ཁྲག་འཕེལ་ལ། དེ་རྣམ་པར་དག་པ་ནི་རིན་ཆེན་འབྱུང་གནས་སམ། ཁྲག་ལས་རཏྣ་སཾ་བྷ་བ་ཞེས་སྒྲའི་རྒྱུ་འབྲས་སོ། ། ལྷག་མ་ནི་གོ་སླའོ། །
སྔར་ལེའུ་གཉིས་པར་འབྱུང་པོ་ཐམས་ཅད་ཀྱི་གཏོར་མའི་སྔགས་སོ་ཞེས་གསུངས་པ་དེ་ལ། གཏོར་མའི་དགོས་པ་དང་མགྲོན་ལ་སོགས་པ་མ་གསུངས་པས། ཞུས་པ་ནི། ཀྱེའི་རྡོ་རྗེ་ཞེས་བྱ་བ་ལ་སོགས་པའོ། ། ལན་ལ་གསུམ་སྟེ། དགོས་པ་མདོར་བསྡུས་པ་དང༌། གཏོར་མའི་སྔགས་དང༌། ཕན་ཡོན་རྒྱས་པའོ། ། དང་པོ་ནི་ཨེ་ཝྃ་ཞེས་བྱ་བ་ལ་སོགས་པའོ། ། གཉིས་པ་ལ་བཞི་སྟེ།
ཨོཾ་ཞེས་བྱ་བ་ནས་སྭཱ་ཧཱ་ཞེས་བྱ་བའི་བར་ནི་མགྲོན་གྱི་སྔགས་ཏེ། འདིར་འཇིག་རྟེན་སྐྱོང་བ་བཅུ་བཞི་གཙོར་གསུངས་ལ། ཡང་ན་ཨཥྚ་ཞེས་བྱ་བས་ཀླུ་བརྒྱད་ཡིན་ལ། ཙཎྜཱ་ལ་སོགས་པས་ནམ་མཁའ་ལ་རྒྱུ་བའི་ལྷ་འདོད་པ་དང༌། གཟུགས་ཀྱིས་བསྡུས་པའི་ལྷ་རྡོ་རྗེ་གུར་ནས་གསུངས་པ་ལྟ་བུའམ། ལྷ་ཆེན་པོ་བརྒྱད་ཅེས་བྱ་བ་ནི་མན་ངག་གོ ། ཨི་དཾ་ཞེས་བྱ་བ་ལ་སོགས་པ་ནི་བཞེས་པར་གསོལ་བའི་སྔགས་ཏེ་གཏོར་མའི་ཡོ་བྱད་བསྟན་པའོ། ། ཨཾ་བྷ་ཞེས་བྱ་བ་ལ་སོགས་པས་ནི་གསོལ་བ་གདབ་པའི་སྔགས་སོ། ། ཨོཾ་ཨ་ཀཱ་རོ་ཞེས་བྱ་བ་ལ་སོགས་པས་ནི་བྱིན་གྱིས་བརླབ་པའི་སྔགས་སོ། ། ཆོ་ག་ནི།
དང་པོར་རྫས་བྱིན་གྱིས་བརླབ་པའོ། ། དེ་ནས་ནི་མགྲོན་ནོ། ། དེ་ནས་ནི་དབུལ་བའོ། ། དེ་ནས་གསོལ་བ་གདབ་པའོ། ། དེ་ནས་གཤེགས་སུ་གསོལ་བ་སྟེ། ལྔ་པོ་ནི་སྒྲུབ་པའི་ཐབས་བཞིན་བླ་མས་འཆད་པར་འགྱུར་རོ། ། གསུམ་པ་ཕན་ཡོན་ནི། གལ་ཏེ་གཏོར་མ་འདིས་ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཏེ། འབྱུང་པོ་ཐམས་ཅད་ཅེས་པ་ལ་འདིར་མགྲོན་ཉུང་ངུ་སྨོས་ཀྱང་དེ་དག་གཙོ་བོ་ཡིན་གྱི་འཇིག་རྟེན་གསུམ་ཀ་དེ་དག་གི་འཁོར་དང་རིས་སུ་འདུས་པས་དགུག་པའོ། ། གཏོར་མ་ནི་མཆོད་པའི་ཕྱིར་བཀོད་པའི་མིང་ངོ༌། །
མཆོད་པའི་བྱེད་པ་ནི་དེ་དག་མགྲོན་དུ་འོས་པར་འགྱུར་པའོ། ། གལ་ཏེ། བདག་ཉིད་རྡོ་རྗེ་སེམས་དཔའ་ཁས་འཆེ་ལ། ། འཇིག་རྟེན་ལྷ་ཀླུ་དག་ལ་ཕར་མཆོད་ན། ། རྐྱེན་དུ་མི་འཚམ་རྣལ་འབྱོར་ཞིང་དང་འགལ། ། དཔེར་ན་རྒྱལ་པོས་དམངས་ཀྱི་སྤྱོད་པ་བྱེད་པ་བཞིན་ཞེས་དཔལ་དབྱངས་ཀྱིས་བཤད་པ་འདི་ཇི་ལྟར་དྲང་ཞེ་ན། དེས་ནི་སེམས་ཅན་གྱི་ཞིང་ནི་བྱང་ཆུབ་སེམས་དཔའི་སངས་རྒྱས་ཀྱི་ཞིང་ངོ་ཞེས་བཤད་པ་འདི་མི་དྲན་པས་ལེགས་པར་མ་བྲིས་པ་ཉིད་དོ། ། ཡང་ན་འཇིག་རྟེན་པའི་ལྷ་ལ་སྐྱབས་གནས་སམ། མཆོག་ཏུ་འཛིན་པའི་མཆོད་པ་བཀག་པ་ལ་དགོངས་ཀྱི། གཙོ་བོ་རྣམས་ནི་སངས་རྒྱས་ཀྱི་བསྟན་པ་ལ་ཞུགས་པས།
བྱང་ཆུབ་སེམས་དཔའི་དགེ་འདུན་ཡིན་ལ། དེའི་འཁོར་དུ་གཏོགས་པ་རྣམས་ནི་སྙིང་རྗེའི་མགྲོན་དུ་གྱུར་པས་འདི་ལ་འགལ་བ་ཅི་ཡོད། ཡང་ན་རྣལ་འབྱོར་ཆེན་པོའི་ལུགས་ཀྱིས་དེ་དག་སྐུ་གསུང་ཐུགས་ཀྱི་རྡོ་རྗེའི་ལྷར་བསྒྱུར་ཏེ། མཆོད་པ་བྱེད་པ་ཡིན་ན། ཐ་མལ་པའི་བྱེད་པ་ནི་རྣལ་འབྱོར་པ་ལ་ནམ་ཡང་བཀག་པ་ཡིན་ན་འདི་ལ་འགལ་བ་མེད་དེ་དེ་ལ་དགོངས་སོ། ། དེའི་ཕྱིར་ཡང་དག་པར་རྫོགས་པའི་སངས་རྒྱས་ཀྱི་བཀའ་རྣམས་ནི་ལེགས་པར་གསུངས་པ་ཡིན་ན་འགལ་བར་མཐོང་བ་རྣམས་ནི་རང་གི་བློ་གྲོས་ཀྱི་སྐྱོན་ཡིན་ནོ། ། ལྷག་མ་ནི་གོ་སླའོ། ། ཕྱག་རྒྱ་གང་གིས་ཞེས་བྱ་བ་ལ་སོགས་པས་ཡང་སྔར་གསུངས་པའི་ཕྱག་རྒྱའི་དོན་ལ་བརྩད་པ་སྤོང་བའི་ལྷག་མ་སྟེ། ལན་གྱི་དོན་ནི་ལྷ་མོ་གསུམ་པོ་འདི་ནི་སྐུ་གསུང་ཐུགས་ཀྱི་བདག་ཉིད་ཅན་ཡིན་ནོ། ། ཞེས་བྱ་བའི་ཕྱིར་དབུས་སུ་བཞུགས་སོ། །
དེས་ན་ཕྱག་རྒྱའི་ངེས་པ་འདི་ཡིན་ནོ་ཞེས་དགོངས་སོ། ། རྒྱས་པར་རབ་ཏུ་ཕྱེ་བ་ལས་ཞེས་བྱ་བ་ལ་སོགས་པས་དེ་ཁོ་ན་ཉིད་ཀྱི་ལེའུར་རིགས་ཀྱི་རབ་ཏུ་དབྱེ་བ་གསུངས་པ་དེ་ལ། ལེའུ་གཉིས་པར་རྫོགས་པའི་རིམ་པ་ལ་ལྟོས་པའི་རིགས་ཀྱི་དབྱེ་བའི་དབང་དུ་མཛད་ནས་གསུངས་སོ། ། འདིར་ནི་བསྐྱེད་པའི་རིམ་པ་ཕྱག་རྒྱ་ལ་བརྟེན་ཏེ་རིགས་ཀྱི་དབྱེ་བ་གསུངས་སོ། ། དོན་ནི་འདི་ཡིན་ཏེ། ལྷ་མོའི་འཁོར་ལོ་ལ་སོགས་པ་དབྱེ་བ་མང་པོ་ཡོད་པ་དེ་དག་ནི་ཉོན་མོངས་པ་སོ་སོའི་དབྱེ་བ་ལ་སོགས་པ་ལ་དགོངས་པ་ཡིན་གྱི། མདོར་བསྡུ་ན་དྲུག་དང་ལྔ་དང་གསུམ་དང་གཅིག་གི་བར་དུའང་འདུས་པ་ཡིན་ནོ་ཞེས་ཤེས་པར་བྱ་བའི་ཕྱིར་རོ། ། འདིས་རིགས་ཀྱི་དགོས་པ་དང༌། དབྱེ་བ་དང༌། བསྡུ་བའི་ཚུལ་མ་ལུས་པར་ཁོང་དུ་ཆུད་པར་བྱའོ། །
སྤྱི་དོན་དུ་བཤད་པའོ། ། ཕྱག་རྒྱ་ནི་འདེབས་པར་བྱེད་པས་ན་སྟེ་རིགས་བདག་གམ། གདབ་པར་བྱ་བས་ན་ཕྱག་རྒྱ་སྟེ་རིགས་རྣམས་སོ། ། དེ་བསྡུས་པ་ནི་བརྗོད་བྱ་གཙོ་བོར་གྱུར་པའི་ཐ་མ་ལས་མིང་བཏགས་པའོ། ། ལེའུ་བཞི་པ་ཚིགས་སུ་བཅད་པ་བརྒྱ་བཅུ་གཅིག་གི་རྣམ་པར་བཤད་པའོ།། །། ཕྱག་ནི་བཅུ་དྲུག་ཅེས་བྱ་བ་ལ་སོགས་པས་ལེའུ་ལྔ་པ་དཔལ་ཧེ་རུ་ཀ་མངོན་པར་འབྱུང་བ་སྟོན་ཏོ། ། དེ་ལྟར་ལེའུ་བཞི་པས་བརྟག་པ་དང་པོའི་ལེའུ་ལྔ་པའི་དོན་གཏན་ལ་ཕབ་ཀྱང༌། ལེའུ་གཉིས་པ་དང༌། གསུམ་པ་དང༌། བརྒྱད་པ་དང༌།
བཅུ་པར་བདག་མེད་མ་དང༌། ཧེ་རུ་ཀ་གསུམ་པོ་གསུངས་ཀྱང༌། དཔལ་ཧེ་རུ་ཀའི་རྣལ་འབྱོར་ལ་སོགས་པ་མ་གསུངས་སོ། ། དེ་བས་ན་ལེའུ་འདིར་དང་པོར་དཔལ་ཧེ་རུ་ཀའི་སྐུ་མངོན་པར་འབྱུང་བས་ལེའུ་གསུམ་པ་དང་བརྒྱད་པར་མ་ཚང་བ་ཁ་སྐོང་བར་བྱེད་དོ། ། དེ་ནས་གསུང་མངོན་པར་འབྱུང་བ་ཕྲེང་བའི་སྔགས་ལེའུ་གཉིས་པར་མ་ཚང་བ་ཁ་སྐོང་བར་བྱེད་དོ། ། དེ་ནས་དབང་མངོན་པར་འབྱུང་བ་ལེའུ་བཅུ་པར་མ་ཚང་བ་ཁ་སྐོང་བར་བྱེད་དོ། ། དང་པོ་ལ་གཉིས་ཏེ། ཞུས་པ་དང༌། ལན་གདབ་པའོ། ། དང་པོ་ནི།
ཕྱག་ནི་བཅུ་དྲུག་ཅེས་བྱ་བ་ལ་སོགས་པ་རྐང་པ་བཅུ་སྟེ། ཞུ་བའི་ཡུལ་ནི་རྡོ་རྗེ་འཆང་ཆེན་པོ་སྟེ། རྣམ་པ་ཕྱག་བཅུ་དྲུག་ལ་སོགས་པ་དང་ལྡན་པའོ། ། ཞུ་བ་པོ་ནི་བདག་མེད་མའོ། ། ཞུ་བའི་ཚུལ་ནི་སྔར་ལེའུ་བརྒྱད་པར་བདག་གི་འཁོར་ལོ་བཤད་པ་དེར་ཁྱོད་ཀྱི་མ་གསུངས་པས་ཞུས་པའོ། ། བཅོ་ལྔས་བསྐོར་ཞེས་བྱ་བའི་སྒྲ་གསུམ་པ་ལས་སུ་བྱ་བ་འདི་ལྟར་ན། ལྷ་བཅུ་དྲུག་པར་མི་འགྱུར་རམ་ཞེ་ན། འདི་ནི་བོད་ཀྱི་སྡེབ་སྦྱོར་ཡིན་གྱི་རྒྱ་གར་གྱི་ལུགས་ཀྱིས་གནས་གཞན་གྱི་གོ་རིམ་ངེས་པས་པཉྩ་ད་ཤ་ཞེས་ལྔ་བཅུས་བསྐོར་བ་སྟེ། ནང་གི་འཕར་མ་ལྔ་ཕྱིའི་བཅུས་བསྐོར་བའོ། ། ཡང་ན་གཉིས་པའི་སྒྲ་དྲུག་པ་བདག་པོ་སྟེ།
བཅོ་ལྔས་ཡོངས་སུ་བསྐོར་བ་ནི་བཀོད་པ་ཞེས་བྱས་ན་ཉེས་པ་གང་ཡང་ཡོད་པ་མ་ཡིན་ནོ། ། ལན་ལ་གཉིས་ཏེ། རྗེས་སུ་ཆགས་པས་མཉེས་པར་མཛད་ནས་དམ་བཅའ་བ་དང༌། དོན་དངོས་སོ། ། དང་པོ་ལ་ཙུམྦ་ན་ཞེས་བྱ་བ་ལ་སོགས་པ་འདི་ནི་སྐྱེ་བོ་ཆགས་ཅན་རྗེས་སུ་གཟུང་བར་བྱ་བའི་ཕྱིར་རོ། ། དོན་དངོས་ལ་གསུམ་སྟེ། གཞལ་ཡས་ཁང་བསྐྱེད་པ་དང༌། ལྷ་བསྐྱེད་པ་དང༌། གདན་བསྟན་པའོ། ། དང་པོ་ནི་འཁོར་ལོ་ཞེས་བྱ་བ་ལ་སོགས་པ་སྟེ།
བསོད་ནམས་ཀྱི་ཚོགས་བསག་པ་དང༌། སྟོང་པ་ཉིད་དང༌། བསྲུང་བའི་འཁོར་ལོ་དང༌། ཆོས་འབྱུང་དང༌། འབྱུང་བ་རིམ་བརྩེགས་སུ་གྱུར་པ་ལས་བསྐྱེད་པའི་བར་ནི། སྔར་གསུམ་པ་དང་བརྒྱད་པར་གསུངས་པས་འདིར་མ་གསུངས་སོ། ། དེར་མ་གསུངས་པའི་ཁྱད་པར་དོ་ཤལ་ཞེས་བྱ་བ་ལ་སོགས་པའོ། ། དེས་ནི་ཡན་ལག་དང་པོ་རྣམ་པར་སྣང་མཛད་ཀྱི་ཡན་ལག་བསྟན་ཏོ། ། ད་ནི་ཡན་ལག་གཉིས་པ་སྟོན་པ་ལས། གཞུང་དུམ་བུ་དགུ་སྟེ།
རྒྱུ་རྡོ་རྗེ་འཆང་དང༌། འབྲས་བུ་རྡོ་རྗེ་འཆང་དང༌། ལྷ་མོ་དབྱུང་བ་དང༌། རྒྱུ་རྡོ་རྗེ་འཛིན་པ་ཞུ་བ་དང༌། དེ་ལ་གླུས་བསྐུལ་བ་དང༌། བཞེངས་པའི་མཚན་ཉིད་དང༌། ལྷ་མོའི་ས་བོན་དང༌། འབྲས་བུ་ས་བོན་ལས་བཞེངས་པའི་ཚུལ་དང༌། ལྷ་མོའི་ཕྱག་མཚན་དང་ཁ་དོག་བསྟན་པའོ། ། དང་པོ་ནི་འདོད་ཆགས་ཆེན་པོ་ཞེས་བྱ་བ་ལ་སོགས་པ་ཚིགས་བཅད་གཅིག་གོ །
འདིའི་མངོན་པར་བྱང་ཆུབ་པ་ལྔས་བསྐྱེད་པའི་ཚུལ་ནི་ལེའུ་བརྒྱད་པར་བསྟན་ཏོ། ། ཞལ་བརྒྱད་ཅེས་བྱ་བ་ལ་སོགས་པ་ནི་འབྲས་བུ་རྡོ་རྗེ་འཆང་ཡིན་པས་འདི་དག་དོར་ཏེ། དང་པོར་ལྷ་མོའི་འཁོར་ལོ་འབྱིན་པར་འགྱུར་རོ། ། དེ་ལྟར་རིམ་པའང་རྡོ་རྗེ་གུར་ལས། དང་པོར་སྐྱེས་བུ་བསམས་དེ་ནས། ། རྣལ་འབྱོར་མ་ཡི་འཁོར་ལོ་སྤྲོ། ། ཁུ་བ་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་བར་བྱ། ། ཞེས་སོ། ། གལ་ཏེ་དེ་ལྟར་རིམ་པ་ཡིན་པའང་ལེགས་མོད།
ཞལ་བརྒྱད་ཅེས་བྱ་བ་ལ་སོགས་པའང་རྒྱུ་རྡོ་རྗེ་འཛིན་པར་བྱ་བའི་རྒྱུད་དཀྲུགས་ཏེ་བཤད་པ་འདི་མི་རིགས་སོ་ཞེས་སྙམ་པ་ལ། རྒྱུ་རྡོ་རྗེ་འཆང་ནི་དཀར་པོ་ཡིན་ལ། འདིར་ནག་པོར་ཡོད་པ་དང༌། རྒྱུད་གོ་རིམ་ངེས་པའང་མི་བཏུབ་སྟེ། ལྷ་མོ་ཕྱུང་ཟིན་པའི་རྗེས་ལ་ས་བོན་འོག་ན་ཡོད་པའང་ག་ལ་རུང་ཞེས་བྱ་བའི་རིགས་པ་འདིས་བསྡེབས་ཏེ་བཤད་པར་བྱའོ། ། དེ་བས་ན་རྒྱུ་རྡོ་རྗེ་འཆང་བསྐྱེད་ནས། ལེའུ་བཅུ་གཉིས་པ་ལས་འབྱུང་བའི་ཚུལ་གྱིས་མཁའ་གསང་བྱིན་གྱིས་བརླབ་པ་སྔགས་དང་བཅས་པ་བྱས་ཏེ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱ་བས་རྗེས་སུ་ཆགས་པས་རྡོ་རྗེ་འཆང་ཆེན་པོར་བྱིན་གྱིས་བརླབས་ལ། བདེ་བའི་སྒྲས་སངས་རྒྱས་ཐམས་ཅད་བསྐུལ་ཏེ།
ཐུགས་ཀར་ཞུ་སྟེ། པདྨར་ཕབ་པ་དང༌། ས་བོན་བརྒྱད་དུ་གྱུར་པར་སྦྱར་རོ། ། ས་བོན་ལས་ལྷ་མོ་བྷ་ག་ཉིད་དུ་བསྐྱེད་དེ་དབྱུང་བ་ནི་གྲོང་ཁྱེར་ཉམས་དགའ་ཞེས་བྱ་བ་ལ་སོགས་པར་སྦྱར་རོ། ། དེ་དག་གི་ཕྱག་མཚན་དང་ཁ་དོག་ནི་དཀར་མོ་གཡས་ན་ཞེས་བྱ་བ་ལ་སོགས་པར་སྦྱར་རོ། ། འཁོར་གྱི་ལྷ་མོ་ཕྱུང་མ་ཐག་ཏུ་བར་མ་དོའི་སེམས་ཡིག་འབྲུ་ལྔ་པོ་སྣ་བུག་གཡོན་པ་ནས་ཞུགས་ཏེ། བྷ་གར་ཕེབས་པ་དང་ཞུ་བར་གྱུར་པ་ནི། དེ་ནས་རྡོ་རྗེ་ཆགས་ཞེས་བྱ་བར་སྦྱར་རོ། ། དེ་ལ་གླུས་བསྐུལ་བ་ནི། རྗེ་བཙུན་ཞེས་བྱ་བ་ལ་སོགས་པ་པྲ་ཀྲྀ་ཏའི་སྐད་ཀྱི་གླུའོ། །
འདིར་མཚམས་ཀྱི་ལྷ་མོས་བསྐུལ་བ་ནི། འབྲས་བུའི་དབང་དུ་བྱས་ན་ཚད་མེད་པ་བཞིས་བསྐུལ་བ་ཡིན་ལ། རྒྱུ་རྒྱུད་ཀྱི་དབང་དུ་བྱས་ན་འབྱུང་བ་བཞིའི་ངོ་བོའི་ཕྱིར་རོ། ། དེ་ལས་བཞེངས་པ་ནི་ཨཾ་དང་ཧཱུྃ་ཞེས་ཤླཽ་ཀ་གཅིག་དང༌། བདག་པོའི་ཞེས་རྐང་པ་དྲུག་གི་ས་བོན་ཙམ་ལས་བཞེངས་པ་སྟེ། འདི་ནི་སྒོང་སྐྱེས་སོ། ། ལྷ་མོ་རྣམས་མངལ་སྐྱེས་སོ། ། རྒྱུའི་རྡོ་རྗེ་འཛིན་པ་དྲོད་གཤེར་ལས་སྐྱེས་པ་ཞེས་བྱ་བའི་དོན་ཏོ། ། སྐུ་མདོག་ལ་སོགས་པ་ནི་ཞལ་བརྒྱད་ཅེས་བྱ་བ་ལ། སོགས་པའོ། །
ཕྱག་མཚན་དང་ཉམས་ན་གླང་པོ་རྟ་བོང་ཞེས་བྱ་བར་སྦྱར་བར་བྱའོ། ། དེ་ལྟར་ན་དམ་ཚིག་པ་བསྐྱེད་པའོ། ། དེ་ནི་སེམས་དཔའ་སུམ་བརྩེགས་སུ་བྱའོ། ། དེ་ནས་ཡེ་ཤེས་འཁོར་ལོ་གཞུག ། དེ་བཞིན་སྐྱེ་མཆེད་དྲུག་པོ་དང༌། ། སྐུ་གསུང་ཐུགས་ཀྱང་བྱིན་བརླབ་པ། ། ཡན་ལག་གཉིས་པ་རྡོ་རྗེ་སེམས། ། དབང་ནི་མི་བསྐྱོད་དེ་བཞིན་གཤེགས། ། བདུད་རྩི་མྱང་བ་འོད་དཔག་མེད། ། མཆོད་པ་དོན་ཡོད་གྲུབ་པ་སྟེ། །
བསྟོད་པ་རིན་ཆེན་འབྱུང་གནས་དཔལ། ། ཇི་སྲིད་སྐྱོ་བར་མ་གྱུར་པ། ། དེ་སྲིད་དུ་ནི་རབ་ཏུ་བསྒོམ། ། སྐྱོ་ན་ངག་གི་བཟླས་པ་དང༌། ། དག་པ་རྗེས་སུ་དྲན་པར་བྱ། ། སྨོན་ལམ་རྡོ་རྗེའི་གླུ་བླངས་ཏེ། ། སྤྱོད་ལམ་ལྷ་ཡི་ང་རྒྱལ་གྱིས། ། བྱང་ཞིང་མཚན་མ་རྙེད་གྱུར་ནས། ། རྫོགས་པའི་རིམ་པ་འདོད་པས་བསྒོམ། ། དེ་དག་ནི་འདིར་ཁ་བསྐང་བར་ཚིགས་སུ་བཅད་པ་སྟེ།
རྒྱས་པར་ནི་བཤད་པའི་རྒྱུད་ཀྱི་དགོངས་པ་བསྐང་བའི་སྒྲུབ་པའི་ཐབས་ཡན་ལག་དྲུག་པ་ལས་ཤེས་པར་འགྱུར་རོ། ། གསུང་མངོན་པར་འབྱུང་བ་ལ་གཉིས་ལས། ཞུས་པ་ནི་བོལླ་གཞིབས་པ་ཞེས་བྱ་བ་ཆགས་ཅན་གཟུང་བའི་སྤྱོད་པའོ། ། ལན་ལ་ལྔ་སྟེ། ཆེ་བ་བརྗོད་དེ་མཉན་པར་གདམས་པ་ནི་བུད་མེད་རྣམས་ཀྱི་ཞེས་བྱ་བ་ལ་སོགས་པའོ། ། གཉིས་པ་རྙེད་པར་དཀའ་བ་ནི་སངས་རྒྱས་ཞེས་བྱ་བ་ལ་སོགས་པའོ། ། སྔོན་བྱུང་ཕྲིན་ལས་མཛད་པའི་ཚུལ་ནི་འབར་བའི་ཕྲེང་བ་ཞེས་བྱ་བ་ལ་སོགས་པའོ། ། བཞི་པ་རྗེས་འཇུག་གི་ལས་ཇི་ལྟར་བྱ་བ་ནི་བཟླས་པ་ཁྲིའི་ཞེས་བྱ་བ་ལ་སོགས་པ་སྟེ། གསལ་བ་ནི་གོ་བའོ། ། རིང་བ་ནི་རིག་བྱེད་འདོན་པ་ལྟ་བུའོ། །
བཟང་བ་ནི་རིང་ཐུང་ལ་སོགས་པ་ཐམས་ཅད་ཕྱེད་པའོ། ། ལྔ་པ་སྔགས་དངོས་ལ་རིག་བྱེད་རྣམས་ཀྱི་དང་པོ་ཞེས་བྱ་བ་ལ་སོགས་པ་སྟེ། རིག་བྱེད་ནི་བཞི་སྟེ། སྲིད་སྲུང་རི་ལ་སྲིད་རིག་བྱས། ། སྙན་ངག་རི་ལ་སྙན་རིག་བྱས། ། སྐལ་ལྡན་གྱིས་ནི་ཕུག་རོན་ཅན། ། ངེས་བརྗོད་ཨངྒི་ར་སས་བྱས། ། ཞེས་པ་ལ། ངེས་བརྗོད་ནི་ཨོའོ། ། སྙན་ངག་ནི་ཨུའོ། །
སྲིད་སྲུང་ནི་ཨུྃའོ། ། མཆོད་སྦྱིན་ནི་ཨ་སྟེ་ཡི་གེ་བཞིའི་ཚད་དུ་འདྲེན་པར། དེ་ལ་ཟླ་ཕྱེད་ཐིག་ལེ་བསྣན་པས་ཡི་གེ་བརྒྱད་ཀྱི་ཚད་འདྲེན་པར་བྱེད་དེ་རིག་བྱེད་ལྟ་བུ་ཞེས་དགོངས་སོ། ། ལྷག་མ་ལ་དེ་ནས་ཞེས་བྱ་བ་དང༌། དེའི་རྗེས་སུ་ཞེས་བྱ་བ་འདི་ནི་ཚིགས་སུ་བཅད་པའི་ངོར་བྱས་པའི་དོན་ཏོ། ། དེ་ལ་རྐང་པ་བརྒྱད་ཟློ་བའི་དུས་སུ་ནི་སྐུའི་རྣམ་པར་གསལ་གདབ་པར་བྱའོ། ། ཨོཾ་ཞེས་བྱ་བ་ལ་སོགས་པ་ཕྱི་མ་ཟློ་བ་ན་སྐུ་ལས་སྤྲུལ་པ་དཔག་ཏུ་མེད་པ་སྤྲོས་ནས་སེམས་ཅན་གྱི་དོན་མཛད་ཅེས་དགོངས་སོ། ། ཧ་ཧ་ཞེས་བྱ་བ་ལ་སོགས་པ་ནི་བཅོམ་ལྡན་འདས་ཀྱི་སྐུ་ལ་དེ་ཧ་ཞེས་བྱ་བའི་ཧ་ལ་དབྱངས་བཅུ་གཉིས་བྱིན་པ་འདི་ནི་བཞད་པའི་ཉམས་སོ། ། དབང་མངོན་པར་འབྱུང་བ་ལ་གཉིས་ཏེ། ཞུས་པ་དང༌།
ལན་ནོ། ། ཞུས་པ་ནི། དེ་ནས་ལྷ་མོ་དེ་དགྱེས་ནས་ཞེས་བྱ་བ་ལ་སོགས་པའོ། ། ལན་ལ་བརྒྱད་དེ། དཀྱིལ་འཁོར་བྲི་བའི་ཚུལ་དང༌། ལྷ་དགོད་པ་དང༌། བུམ་པ་དབུལ་བ་དང༌། ཆོ་ག་རྣམས་གཞན་ལ་ལྟོས་པར་བསྟན་པ་དང༌། རིག་མ་གཞུག་པ་དང༌། དེ་བསྟེན་པའི་ཚུལ་དང༌།
སློབ་མ་དཀྱིལ་འཁོར་དུ་གཞུག་པ་དང༌། ། དེ་ལ་དབང་བསྐུར་བར་བྱ་བའོ། ། དང་པོ་ནི་དེ་ལ་སྟོན་པ་ཞེས་བྱ་བ་ལ་སོགས་པའོ། ། དེ་ལ་ཞེས་བྱ་བ་ནི་ཞུས་པ་དེ་ལ་ཞེས་བྱ་བའོ། ། དོན་ནི་འདི་ཡིན་ཏེ། སློབ་མ་ཡོངས་སུ་གཟུང་བ་དང༌། སྔོན་དུ་བསྙེན་པ་དང༌། སའི་ཆོ་ག་དང༌། སྟ་གོན་གྱི་ཆོ་ག་དང༌། དཀྱིལ་འཁོར་བྲི་ཞིང་རྒྱན་དགྲམ་པ་དང༌།
བསྒྲུབ་ཅིང་མཆོད་པ་དང༌། འཇུག་ཅིང་དབང་བསྐུར་བ་ཞེས་བྱ་བ་རྣམས་ལས། དཀྱིལ་འཁོར་གྱི་ཁྱད་པར་སྔར་དང་མི་འདྲ་བའི་ཚུལ་ཞུས་པ་དང༌། སྔར་བཅུ་པ་དང༌། གསུམ་པར་མ་གསུངས་པའི་སློབ་མ་གཞུག་པ་དང༌། དབང་གི་ཁྱད་པར་ཞུས་པས་སོ། ། དེས་ན་ཆོ་གའི་རྣམ་པར་གཞག་པ་ཐམས་ཅད་འདྲ་བ་ལས། འོན་ཀྱང་མི་འདྲ་བའི་ཁྱད་པར་དང༌། སྔར་མ་གསུངས་པ་གསལ་བར་མཛད་པ་དེ་བས་ན་ཉིད་ཀྱིས་དཀྱིལ་འཁོར་བྲི་བར་མཛད་ཅེས་སྦྱར་རོ། ། དེ་ལ་དཀྱིལ་འཁོར་ནི་འཕར་མ་གཅིག་ཅེས་བྱ་བ་ལ་སོགས་པའོ། །
ལྷ་དགོད་པ་ནི་སྙིང་པོར་ཞེས་བྱ་བ་ལ་སོགས་པ་སྟེ། གསང་བ་སྤྱི་རྒྱུད་ལས། དང་པོ་གཟུགས་སུ་བྲི་བར་བཤད། ། གཉིས་པ་ཕྱག་རྒྱ་བྲི་བར་བྱ། ། གསུམ་པ་གདན་དུ་ཡང་དག་དགོད། ། དེས་ན་ཕྱག་རྒྱའི་གཟུགས་སུ་བྲི། ། ཞེས་བཤད་པ་ལྟ་བུའོ། ། བུམ་པ་དབུལ་བ་ནི། དེ་ནས་རྣམ་རྒྱལ་ཞེས་བྱ་བ་ལ་སོགས་པའོ། ། གཞན་ལ་ལྟོས་པ་ནི་མང་དུ་རབ་ཏུ་བརྗོད་པས་ཅི་ཞེས་བྱ་བ་སྟེ།
དེ་ཉིད་བསྡུས་པ་ནི་གསང་བའི་དེ་ཉིད་འདུས་པ། རྡོ་རྗེ་གུར་རམ། ཡང་ན་རྣལ་འབྱོར་གྱི་རྒྱུད་དེ་ཁོ་ན་ཉིད་འདུས་པ་ལས་འབྱུང་བ་ལྟར་བྱའི་འདིར་མང་པོས་མི་ལང་ཞེས་བྱ་བར་དགོངས་སོ། ། དེའི་ཕྱིར་ཁོ་བོས་ཀྱང་མང་དུ་སྤྲོ་བར་ག་ལ་ནུས། དཀྱིལ་འཁོར་གྱི་ཆོ་ག་ཉིད་ལས་བཙལ་བར་བྱའོ། ། སྤྱི་རྒྱུད་ལས་ཀྱང༌། དེ་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན། ། ཞེས་སོ། ། སློབ་དཔོན་ཀངྐ་ནས་ཀྱང༌།
སློབ་མ་དབང་བསྐུར་ཆོ་ག་ནི། ། གང་ནའང་གཅིག་གིས་རྫོགས་པ་མེད། ། དེ་ཕྱིར་མཁས་པས་ཆོ་ག་ནི། ། རྒྱུད་ཀུན་ལས་ནི་བསྡུ་བར་བྱ། ། ཞེས་གསུངས་པ་ལྟ་བུའོ། ། ལྔ་པ་རིག་མ་གཞུག་པ་ནི། བཅུ་གཉིས་ཞེས་བྱ་བ་ལ་སོགས་པའོ། ། སྐབས་འདིར་ཅིའི་ཕྱིར་རིགས་མ་གཞུག་པར་བྱ་ཞེས་སྙམ་ན། སྤྱིར་སློབ་མས་བླ་མ་ལ་ཕྱག་རྒྱ་དབུལ་བ་ཡིན་ལ། དེའང་དུས་ནམ་ཡང་ངེས་པ་མེད་པ་ཡིན་མོད།
འདིར་སྨོས་པ་ནི་སློབ་དཔོན་ཀུན་ནས་དཀྲིས་པ་ཆེ་བ་དང༌། བསྟན་པ་ལ་སྨོད་པའི་འཇིགས་པ་ལ་སོགས་པ་མེད་པ་དེའི་ཚེ། དངོས་ཀྱི་རིག་མ་ལ་བརྟེན་ཏེ་དཀྱིལ་འཁོར་བསྒྲུབ་པར་བྱའོ། ། ཞེས་བྱ་བ་འདི་ལ་དགོངས་སོ། ། ཀུན་ནས་དཀྲིས་པ་ཆུང་བ་དང༌། བསྟན་པ་ལ་སྨོད་པ་ལ་སོགས་པ་ནི་ནམ་དུ་ཡང་བསྟེན་པར་བྱ་བ་མ་ཡིན་ཏེ། དཔལ་ཁ་སྦྱོར་ལས། བསྟན་པ་ལ་སྨོད་པའི་འཇིགས་པ་དང༌། སྐྱེ་བོ་གདུག་པ་ཅན་རྣམས་ཀྱི་ནང་དུ་ནི་རང་གི་སེམས་འབའ་ཞིག་ལ་ལྷག་པར་མོས་པ་བྱའོ། ། ཞེས་གསུངས་ཏེ།
ཡེ་ཤེས་ཀྱི་རིག་མ་ལ་བརྟེན་པར་ཞེས་བྱ་བར་དགོངས་སོ། ། དཀྱིལ་འཁོར་བསྒྲུབ་པ་ཉིད་ལ་རིག་མས་ཅི་བྱ་སྙམ་ན། འདི་ནི་རྣལ་འབྱོར་གྱི་རྒྱུད་ལ་སོགས་པ་ལས་ཁྱད་པར་ཏེ། ཆགས་ཅན་རྗེས་སུ་གཟུང་བ་དང༌། ། དཀྱིལ་འཁོར་གྱི་འཁོར་ལོ་འདོད་ཆགས་ཆེན་པོའམ། ཐབས་ཤེས་རབ་ལས་བྱུང་བར་མཚོན་པར་བྱ་བའི་ཕྱིར། དམ་ཚིག་གི་དཀྱིལ་འཁོར་ནི་འབྱིན་པའི་ཚུལ་གྱིས་བསྒྲུབ་པའོ། ། དེར་སྟ་གོན་གྱི་ལྷ་དང་གཉིས་སུ་མེད་པར་བྱེད་པས། ཡེ་ཤེས་པ་དགུག་གཞུག་གི་ཚུལ་གྱིས་བསྒྲུབ། སྐྱེ་མཆེད་ལ་སོགས་པ་བྱིན་གྱིས་བརླབ་པའི་ཚུལ་གྱིས་བསྒྲུབ།
དབང་བསྐུར་ཞིང་རྒྱས་གདབ་པའི་ཚུལ་གྱིས་བསྒྲུབ། དེ་ལ་མཆོད་པ་ལ་སོགས་པས་བསྙེན་བཀུར་བའི་ཚུལ་གྱིས་བསྒྲུབ་པའོ་ཞེས་བྱ་བའི་དོན་ཏོ། ། བཅུ་གཉིས་ལ་སོགས་པ་ནི་དབང་དུས་སུ་ལང་འཚོ་གཙོར་གྱུར་པས་སོ། ། མ་དང་ཞེས་བྱ་བ་ལ་སོགས་པའི་རིག་མ་བརྒྱད་པོ་འདི་ནི་གྲངས་བརྒྱད་དགོས་པ་ནི་མ་ཡིན་ཏེ། སྔར་ལེའུ་ལྔ་པར་བསྟན་པའི་ཡོན་ཏན་དང་ལྡན་པ་ཞེས་པའམ། ཡང་ན་བླ་མའི་གསང་དབང་གི་ཡུམ་ནི་མ་ཡིན་ལ། ཤེས་རབ་ཡེ་ཤེས་ནི་སྲིང་མོ་ཞེས་བྱ་བ་ལ་སོགས་པ་བླ་མའི་འབྲེལ་པ་ནས་བརྩིས་པ་གང་ཡང་རུང་བ་དང་ལྡན་པ་ཞེས་བྱ་བར་དགོངས་སོ། ། ཡང་ན་འདིར་དཀྱིལ་འཁོར་ལ་མཆོད་པ་བྱེད་པ་ལ་ཚོགས་ཀྱི་འཁོར་ལོ་བྱ་དགོས་ལ་དེ་ལ་རྣལ་འབྱོར་མ་བརྒྱད་དགོས་པ་སྟེ། འོག་ལེའུ་བདུན་པ་ལས་འཆད་པར་འགྱུར་རོ། ། དེ་བས་ན་དམ་ཚིམ་དང་ལྡན་པའི་བུ་མོ་བརྒྱད་གོས་མེད་པར་བྱས་ལ་ཞེས་ཆོ་ག་ལས་འཆད་པའོ། །
ཞེས་སློབ་དཔོན་བྲམ་ཟེ་ནག་པོའི་དགོངས་པའོ། ། དམ་དུ་འཁྱུད་ཅེས་བྱ་བ་ལ་སོགས་པ་ནི་དེ་བསྟེན་པའི་ཚུལ་ལོ། ། བདུན་པ་སློབ་མ་གཞུག་པ་ནི་དེ་ནས་ཐུན་ཚོད་གཉིས་པ་ཞེས་བྱ་བ་ལ་སོགས་པ་སྟེ། གཉིས་པ་ནི་དང་པོ་ལ་བསྒྲུབ་མཆོད་དང༌། སློབ་དཔོན་བདག་ཉིད་འཇུག་པར་བྱས་པས་ན་འདིར་གཉིས་པའོ། ། གོས་ཀྱིས་བཀབ་ཅེས་བྱ་བ་ལ་སོགས་པ་འཇུག་པའི་ཆོ་ག་རྒྱས་པར་བྱས་པས་སོ། ། དཀྱིལ་འཁོར་བསྟན་པ་ནི་དབྱིབས་དང་མིང་བསྟན་གྱི། དེ་ཁོ་ན་ཉིད་ནི་དབང་གི་རྗེས་ལའོ། ། འདིར་ལེའུ་བཅུ་པར་ཁ་བསྐང་བའོ། ། དབང་བསྐུར་བ་ལ་གཉིས་ཏེ།
དབང་གི་ཆོ་ག་རྒྱས་པ་དང༌། ཤེས་རབ་ཡེ་ཤེས་བྱེ་བྲག་ཏུ་བཤད་པའོ། ། དང་པོ་ནི་མཚན་མོ་ཞེས་བྱ་བ་ལ་སོགས་པ་སྟེ། སློབ་དཔོན་ལ་སོགས་པ་ནི་ཐུན་མོང་གི་དབང་དང༌། ཐུན་མོང་མ་ཡིན་པའི་དབང་བཞིའི་དབྱེ་བས་སོ། ། དེ་དག་ལའང་མཆོད་པ་ལ་སོགས་པ་བྱ་སྟེ་སྔར་བཤད་པར་ཤེས་ཞེས་བྱ་བ་ནི་རྣལ་འབྱོར་གྱི་རྒྱུད་རྒྱས་པའམ། རྡོ་རྗེ་གུར་དུའང་ལེའུ་གསུམ་པ་ལས་སོ། ། དེའི་ཤེས་རབ་ཡེ་ཤེས་དེའི་ཡེ་ཤེས་ཀྱི་ཁྱད་པར་འཆད་པ་ནི་དེ་ལ་དེ་ཉིད་ཅེས་བྱ་བ་ལ་སོགས་པ་སྟེ། འདི་ལ་བཞི་སྟེ། ཡེ་ཤེས་སྐྱེ་བའི་དུས་དང༌།
འདི་རྙེད་པར་དཀའ་བར་བསྟན་པ་དང༌། ཡེ་ཤེས་ཀྱི་མཚན་ཉིད་རྒྱས་པར་བཤད་པ་དང༌། ཡེ་ཤེས་སྐྱེད་པའི་ཐབས་ཀྱི་ཁྱད་པར་གཞན་དང༌། ཡེ་ཤེས་ཉིད་བརྗོད་པ་ཐམས་ཅད་དང་བྲལ་བར་བསྟན་པའོ། ། དང་པོ་ནི་དགའ་བྲལ་དང་པོ་ཞེས་བྱ་བ་ལ་སོགས་པ་སྟེ་སྔར་བཤད་ཟིན་ཏོ། ། ཐམས་ཅད་རྒྱུད་དུ་སྦས་པ་ནི་འདུས་པ་ལ་སོགས་པར་རོ། ། མཐའ་དང་མཐའ་རུ་ཕྱེ་བ་ཉིད། ། ཅེས་བྱ་བ་ནི་རྒྱུད་འདི་ཐམས་ཅད་ཀྱི་ཕྱི་མའི་ཕྱེ་མར་གྱུར་པ་ཞེས་བྱ་སྟེ། དེས་ན་འདིར་ལན་གྲངས་དུ་མས་གཏན་ལ་ཕབ་པའོ། ། ཡང་ན་མཐའ་ནི་ཤེས་རབ་ཡེ་ཤེས་ཀྱི་དུས་སུ་རྩ་སྣར་ཞེས་མན་ངག་གོ །
དེའི་ཡེ་ཤེས་རྒྱས་བཤད་ནི་ཞུས་པ་དང༌། ལན་གྱི་སྒོ་ནས་སྟོན་ཏེ། སྤྲོས་པ་འདི་ཐམས་ཅད་ལས་གྲོལ་བར་སྟོན་ཏོ། ། སློབ་དཔོན་ཁ་ཅིག་འདི་དག་གིས་སྐད་ཅིག་གསུམ་པར་གསལ་བར་བྱེད་དོ་ཞེས་གསུངས་ཏེ། གོང་དུ་སུན་ཕྱུང་ཟིན་ཏོ། ། ལོངས་སྤྱོད་ཀྱི་ནི་རླབས་གཉིས་ལས། ། ཞེས་བྱ་བ་ལ་སོགས་པ་ནི། ཁ་ཅིག་གསང་དབང་དུ་འཆད། ཁ་ཅིག་ལས་ཀྱི་ཕྱག་རྒྱའི་ཡེ་ཤེས་སུ་འཆད། བླ་མ་རྣམས་ནི་མ་ནིང་གི་དབང་དུ་འཆད་དེ།
འདི་བླ་མའི་ཞལ་ལས་རྟོགས་པར་འགྱུར་རོ། ། དེའི་ཡེ་ཤེས་བརྗོད་པ་ཐམས་ཅད་དང་བྲལ་བར་བསྟན་པ་ནི། དེ་ནས་ཡེ་ཤེས་སྐྱེ་བར་འགྱུར། ། ཞེས་བྱ་བ་ལ་སོགས་པ་སྟེ་གོ་སླའོ། ། ལེའུ་ལྔ་པ་ཚིགས་སུ་བཅད་པ་བདུན་ཅུ་རྩ་གཉིས་ཀྱི་རྣམ་པར་བཤད་པའོ།། །། ལྷ་མོ་ལ་ནི་ཞེས་བྱ་བ་ལ་སོགས་པ་ནི་ལེའུ་དྲུག་པ་སྟེ། དང་པོ་ནི་ཕྱག་རྒྱ་ལྔའི་དགོས་པ་སྟོན་པར་བྱེད་དོ། ། དེའི་འོག་ཏུ་བྲིས་སྐུའི་ཆོ་ག་འཆད་པར་བྱེད་དོ། ། དེ་ལ་དང་པོ་སྤྱི་བོར་འཁོར་ལོ་ཞེས་བྱ་བ་ལ་སོགས་པ་རྣལ་འབྱོར་པ་སྤྱོད་པ་བྱ་བའི་དུས་སུ་གཟུང་ངོ་ཞེས་ཀྱང་གསུངས་ལ། དེའི་རྣམ་པར་དག་པ་འཁོར་ལོའི་གཟུགས་ཀྱིས་མི་བསྐྱོད་པ་ཞེས་བྱ་བ་ལ་སོགས་པའང་ལེའུ་དྲུག་པར་གསུངས་པ་ལ།
དེ་དག་གི་དགོས་པའི་ཁྱད་པར་མ་གསུངས་པ་དེས་ན་དེ་ལེའུ་འདིར་གསལ་བར་མཛད་པར་དགོངས་ནས་གསུངས་པའོ། ། དོན་ནི་འདི་ཡིན་ཏེ། རང་གི་རྒྱུད་བདེ་བ་ཆེན་པོས་མྱོས་པའི་ཚེ་བྱ་བ་ཐམས་ཅད་བརྗེད་ནས་འགྲོ་བ་ན་འདི་རྣམས་ལ་བརྟེན་ཏེ་མི་བརྗེད་པར་འགྱུར་རོ་ཞེས་བྱ་བའི་དོན་ཏོ། ། ཚིག་གི་དོན་ནི་གོ་བར་ཟད་དོ། ། དེ་ནས་རབ་ཏུ་བཞད་མཛད་ནས། ། ཞེས་བྱ་བ་ལ་སོགས་པ་ནི་བྲིས་སྐུའི་ཆོ་གའོ། ། འདིས་བརྟག་པ་དང་པོའི་ལེའུ་གཉིས་པར་དངོས་གྲུབ་མཐའ་དག་གི་མངོན་པར་རྟོགས་པ་སྟོན་པའི་སྐབས་ཡིན་པ་ལ་སྐུ་རྡོ་རྗེའི་དམ་ཚིག་མ་གསུངས་པས་དེར་ཁ་བསྐང་བའོ། ། ཡང་འདིས་ལས་དང་པོ་པས་ལྷའི་རྣམ་པ་གསལ་བའི་ཡན་ལག་ཏུ་འགྱུར་བ་ཡིན་པས། གོང་དུ་ལེའུ་གསུམ་པ་དང༌། བརྒྱད་པ་དང༌།
གཉིས་པ་དང༌། ལྔ་པ་རྣམས་སུའང་གསལ་བར་བྱེད་དོ་ཞེས་བྱ་བའོ། ། གལ་ཏེ་བྱ་བ་དང་སྤྱོད་པའི་རྒྱུད་དག་ཏུ་བྲིས་སྐུ་གསུངས་པ་ཡིན་ན། རྒྱུད་འདི་མཆོག་ཏུ་གྱུར་པས་བྲིས་སྐུས་ཅི་བྱ་སྙམ་ན། ཨེ་མའོ། ། རྒྱུད་ཀྱི་དགོངས་པ་ཕྱོགས་གཅིག་ཏུ་བཟུང་བས་ནོངས་ཏེ། རྒྱུད་རེ་རེས་ནི་གང་ཟག་བསམ་གྱིས་མི་ཁྱབ་པའི་ལམ་སྟོན་པར་བྱེད་དོ། ། དེ་བས་ན་བྲིས་སྐུའི་སྤྱན་སྔར་གྲུབ་པར་བྱེད་པའོ། ། ཞེས་ཕྱི་རོལ་གྱི་དེ་བཞིན་གཤེགས་པ་ལ་མོས་པ་ནི་རྒྱུད་དམན་པ་ཡིན་ལ། འདིར་ལས་དང་པོ་པ་རྣམས་དམིགས་པ་གསལ་བའི་གྲོགས་བྱས་ནས།
འདི་ལ་པཱུ་ཛ་བྱས་པས་ཀྱང་ཚོགས་ཡོངས་སུ་རྫོགས་པར་འགྱུར་རོ། ། དེ་བས་ན་དེའི་སྤྱན་སྔར་གྲུབ་པར་ཡང་འགྱུར་ཏེ་སྦྱིན་སྲེག་དང་འཁོར་ལོ་ལ་བརྟེན་ཏེ་གྲུབ་པ་བཞིན་ནོ། ། མཆོག་འདོད་པ་ལས་དང་པོ་པས་ཀྱང་བསྐྱེད་པའི་རིམ་པ་གསལ་བར་བྱེད་དོ། ། དེས་ན་དཔལ་གསང་བ་འདུས་པ་ལས་ཀྱང༌། བྲིས་པའི་དཀྱིལ་འཁོར་གསུངས་ནས། ། ལུས་དང་ངག་སེམས་མཆོད་པ་ཡིས། ། ནན་ཏན་དུ་ནི་མཆོད་པར་བྱ། ། ཞེས་བྱ་བ་ནས། དེ་ལྟར་བྱས་ན་སངས་རྒྱས་དང༌། ། བྱང་ཆུབ་སེམས་དཔའ་གྲགས་ཆེན་མཉེས། །
ཞེས་གསུངས་སོ། ། ལེའུ་བཅུ་དྲུག་པ་ལས་ཀྱང༌། རྡོ་རྗེ་སྐུ་ཡི་བཀའ་བཞིན་དུ། ། དཀྱིལ་འཁོར་དག་གིས་ཐམས་ཅད་འགྲུབ། ། ཅེས་སོ། ། རྡུལ་ཚོན་གྱིས་བྲིས་པ་དང༌། རས་ལ་བྲིས་པ་ལ་ཁྱད་པར་ཅི་ཡོད་ལས་ཆུང་བས་འདི་ཉིད་མཆོག་གོ ། བྲིས་སྐུ་ལ་སོགས་པ་ལ་སྨོད་པ་དེ་ནི་རྣལ་འབྱོར་པའི་རིམ་པ་སྟེ་དེས་ནི་བསྐྱེད་པའི་རིམ་པ་ལའང་སྨད་དོ། ། དེ་ལྟ་བུས་ཀྱང་གཞན་དོན་དུ་གང་ལའང་འགལ་བ་མེད་དོ། ། ཞུས་པ་ནི་དེ་ནས་ཞེས་བྱ་བ་ལ་སོགས་པའོ། །
ལན་ལ་བཞི་ལས། གང་ཟག་ནི་འདིར་ནི་ཞེས་བྱ་བའོ་བྲི་བའི་ཚུལ་དང་རྣམ་པ་ནི་བྲིས་སྐུ་ཞེས་བྱ་བ་ལ་སོགས་པ་སྟེ། ཇི་ལྟར་རྡུལ་ཚོན་གྱི་དཀྱིལ་འཁོར་བྲི་བའི་ཚུལ་ཏེ། ཐིག་ནས་བསྒྲུབ་མཆོད་ཀྱི་བར་དུ་ཁྱད་པར་མེད་པར་དགོངས་སོ། ། ཡང་རབ་ཏུ་གནས་པའང་ཤེས་པར་བྱའོ། ། བྲི་བའི་གཞི་ནི་གང་གང་ཞེས་བྱ་བའོ། ། ཆོ་ག་ནི་ཟླ་བ་ཟླ་བ་ཞེས་བྱ་བ་སྟེ། འོག་ཏུ་ལེའུ་བདུན་པའི་ཚོགས་ཀྱི་མཆོད་པའི་ཆོ་ག་ཇི་ལྟ་བས་ཞེས་བྱ་བར་དགོངས་སོ། ། ལེའུ་དྲུག་པ་ཚིགས་བཅད་བཅུ་གསུམ་གྱི་འགྲེལ་པའོ།། །། དེ་ནས་ཞེས་བྱ་བ་ལ་སོགས་པས་ལེའུ་བདུན་པ་སྟེ་འདི་ལ་དོན་གཉིས་སོ། །
དང་པོ་ནི་དེ་ལྟར་ལེའུ་དྲུག་པས་སྐུ་རྡོ་རྗེའི་དམ་ཚིག་བྲིས་སྐུ་གསུངས་ཀྱང༌། གསུང་རྡོ་རྗེ་དམ་ཚིག་མ་གསུངས་པས་མ་ཚང་བ་ཁ་བསྐང་བ་དང༌། གོང་དུ་ལེའུ་བདུན་པ་དང༌། བཅུ་པ་དང༌། གསུམ་པ་དང༌། བཞི་པ་དང༌། ལྔ་པ་དང༌། དྲུག་པ་རྣམས་སུ་ཚོགས་ཀྱི་བཟའ་བ་དགོས་པར་གསུངས་ཀྱང་ཇི་ལྟར་བཟའ་བའི་ཚུལ་མ་གསུངས་པས་དེ་དག་ཏུ་མ་ཚང་བ་ཁ་བསྐང་བའོ། ། དང་པོ་ནི། ཞུས་པ་དང་ལན་ལས།
ཞུས་པ་ནི། དེ་ནས་ཞེས་བྱ་བ་སྟེ། རྣལ་འབྱོར་པ་དྲན་པ་བརྗེད་པ་གསོ་བ་དང༌། རྟོགས་པ་སྤེལ་པ་དང༌། བཀླགས་པ་ལ་སོགས་པས་བསོད་ནམས་ཀྱི་ཚོགས་སྤེལ་བའི་ཕྱིར་ཏེ། དེ་བས་ན་ཞུས་པའོ། ། དེའི་ལན་ལ་བཞི་སྟེ། དང་པོ་མཉན་པར་གདམས་པ་ནི་རྡོ་རྗེ་པདྨ་ཞེས་བྱ་བའོ། ། བྲི་བའི་ཚུལ་ནི་སྦྲང་ཆེན་ཞེས་བྱ་བ་ལ་སོགས་པ་སྟེ། དམ་ཚིག་ཅན་ནི་དམ་ཚིག་དང་ལྡན་པ་སྟེ།
དམ་ཚིག་དང་རྣལ་འབྱོར་དང་མཆོད་པ་ལ་སོགས་པ་དང་ལྡན་པས་ཞེས་བྱ་བར་དགོངས་སོ། ། གསུམ་པ་གང་ལ་མི་བསྟན་པ་དང༌། བསྟན་པའི་ཚུལ་ནི་གླེགས་བམ་དང་ནི་ཞེས་བྱ་བ་ལ་སོགས་པའོ། ། ལམ་དུ་ཇི་ལྟར་བྱ་བའི་ཚུལ་ནི། གླེགས་བམ་ལམ་གྱི་ཞེས་བྱ་བ་ལ་སོགས་པའོ། ། ཚིག་གི་དོན་གོ་སླའོ། ། བྷ་གར་ལིངྒ་ཞེས་བྱ་བ་ལ་སོགས་པས་ནི་ཚོགས་ཀྱི་བཟའ་བ་སྟེ། འདོད་པའི་ཡོན་ཏན་བསྟན་པའི་སྤྱོད་པ་ནི་ཚོགས་ཀྱི་འཁོར་ལོ་སྟེ་དེ་བས་ན་དེའི་ཆོ་ག་མཉན་པར་གདམས་པ་ནི་རྐང་པ་དྲུག་གོ ། དགོས་པ་ནི་གང་དུ་ཞེས་བྱ་བ་རྐང་པ་གཉིས་སོ། ། ལྷག་མས་ནི་ཆོ་ག་དངོས་སྟོན་ཏོ། །
དེ་ལ་གང་དུ་ཟོས་པས་འདོད་དོན་ཀུན། ། གྲུབ་པ་ཡིན་གྱི་དངོས་གྲུབ་འབྱུང༌། ། ཞེས་བྱ་བ་ནི་མཆོག་ཐུན་མོང་གི་དངོས་གྲུབ་ཏུ་འགྱུར་བའོ། ། དེའི་རྒྱུ་ནི་ཟོས་པས་ཞེས་བྱ་བ་འདོད་པའི་ཡོན་ཏན་ལ་ལོངས་སྤྱོད་པས་སོ། ། དེ་ལྟར་སྤྱད་པས་ཅིའི་ཕྱིར་འགྲུབ་སྙམ་ན། དཔལ་གསང་བ་འདུས་པ་ལས་ཀྱང༌། དཀའ་ཐུབ་དཀའ་སྤྱད་མི་བཟད་པས། ། བསྒྲུབས་ཀྱང་འགྲུབ་པར་མི་འགྱུར་རོ། ། འདོད་པའི་ལོངས་སྤྱོད་ཐམས་ཅད་ནི། ། བསྟེན་ན་མྱུར་དུ་འགྲུབ་པར་འགྱུར། །
ཞེས་སོ། ། རིགས་པ་ནི་ཕྱི་རོལ་གྱི་སངས་རྒྱས་ལ་མཆོད་པས་ཀྱང་འགྲུབ་པར་འགྱུར་ན། བདག་ཉིད་སངས་རྒྱས་སུ་ཡིན་པ་མཆོད་ན་སྨོས་ཅི་དགོས་ཞེས་བྱ་བ་སྟེ། བདེ་མཆོག་སྒྱུ་མ་ལས་ཀྱང༌། སངས་རྒྱས་ཐམས་ཅད་བདག་ཉིད་ཀྱི། ། ར་ས་ཡ་ན་བདེ་བ་དེས། ། རྡོ་རྗེ་སེམས་དཔའི་དཔལ་དང་ཚེ། ། ལང་ཚོ་ནད་མེད་བདེ་མཆོག་འགྲུབ། ། ཅེས་སོ། ། གལ་ཏེ་འདིས་མཆོག་སངས་རྒྱས་གྲུབ་པ་ལྟ་ཞོག
ཉོན་མོངས་པ་འཕེལ་བར་བྱེད་པའོ་ཞེ་ན། མ་ཤེས་ན་དེ་ལྟར་འགྱུར་ཡང་ཤེས་པ་ལ་མ་ཡིན་ཏེ། དཔལ་མཆོག་དང་པོ་ལས། འདོད་ཆགས་ཞེ་སྡང་གཏི་མུག་གསུམ། ། འཛིན་པས་དུག་ཏུ་འགྱུར་བ་ཡིན། ། དུག་ནི་ཉེ་བར་ཞི་གྱུར་ན། ། དུག་ནི་དུག་མེད་བྱས་པ་ཡིན། ། ཞེས་བྱ་བ་ལ་སོགས་པ་སྟེ། འདི་ནི་གོང་དུ་ལེའུ་གཉིས་པར་ཡང་བཤད་ལ་གཞན་དུ་རྒྱས་པར་རྟོགས་པར་འགྱུར་བས་མང་པོ་སྤྲོ་བར་མི་བྱའོ། ། འདིས་ཐུན་མོང་གི་དངོས་གྲུབ་གྲུབ་པ་ནི་མཁའ་འགྲོ་མ་རྣམས་མཉེས་པར་འགྱུར་བའི་ཕྱིར་རོ། །
ཞེས་དགོངས་སོ། ། དེ་ལྟར་བཟའ་བའི་ཆོ་ག་ལ་དྲུག་སྟེ། གནས་ནི་དུར་ཁྲོད་ཅེས་བྱ་བ་ལ་སོགས་པ་སྟེ་ཁང་པ་སུམ་བརྩེགས་ཡོད་པའམ་མེད་ནའང་འདི་ཉིད་དོ། ། དེར་གདན་བཀོད་པ་ནི་དེ་ལ་ཞེས་བྱ་བ་ལ་སོགས་པ་སྟེ་ལྷ་གྲངས་དང་རྗེས་སུ་མཐུན་པའོ། ། རྣལ་འབྱོར་པ་རྣམས་ཀྱི་བཀོད་པ་ནི་དབུས་སུ་ཞེས་བྱ་བ་ལ་སོགས་པ་སྟེ། བདག་ཉིད་དཀྱིལ་འཁོར་གྱི་རྣམ་པ་ཇི་ལྟ་བ་བཞིན་བྱས་ནས་མཆོད་པ་སྟེ། ཕྱི་རོལ་གྱི་ལ་མཆོད་པ་ནི་མ་ཡིན་ནོ། ། འོ་ན་རྒྱུད་གཞན་ལས་མདུན་གྱི་དཀྱིལ་འཁོར་ལ་མཆོད་པ་གསུངས་པ་དེ་ཇི་ལྟར་དྲང་ཞེ་ན། དེ་ནི་ལས་དང་པོ་པ་སྤྲོས་པ་ལ་དགའ་བའི་དབང་དུ་བྱས་པ་ཡིན་ནོ། ། རྡོ་རྗེ་གུར་ལས།
སངས་རྒྱས་ཀྱི་གར་གསུངས་པའང་འདི་དང་འདྲའོ། ། དེ་ལྟར་ནང་གི་རྣལ་འབྱོར་བཀོད་ནས། ཚོགས་ཀྱི་སྐྱེ་བོ་གཞན་དེའི་ཕྱི་རོལ་དུ་ཞེས་ཤུགས་ལས་ཤེས་པར་འགྱུར་རོ། ། རྣལ་འབྱོར་རྫོགས་ནས་ཐོག་མར་མ་ད་ནས་མཆོད་པ་ནི། སྐྱེས་པའི་ཐོད་ཆེན་ཞེས་བྱ་བ་ལ་སོགས་པའོ། ། དེ་ནས་བཟའ་བ་གཞན་བཟའ་བ་ནི། དམ་ཚིག་མ་ལ་ཏིནྡྷ་ནཾ་ཞེས་བྱ་བ་ལ་སོགས་པའོ། ། ཚོགས་ཀྱི་དཀྱིལ་འཁོར་བྱ་བ་ནི་དེར་ནི་ཟོས་ནས་ཞེས་བྱ་བ་ལ་སོགས་པའོ། ། འདི་དག་གི་ཆོ་ག་རྒྱས་པར་འདིར་མི་སྦྱར་ཏེ། སློབ་དཔོན་པདྨ་བས་མཛད་པའམ།
སློབ་དཔོན་ཌོམྦི་བས་མཛད་པའི་ཚོགས་ཀྱི་ཆོ་ག་བཞིན་དུ་འདིར་ཡང་ཤེས་པར་བྱའོ། ། འགྲེལ་པ་མཁན་པོས་ནང་གི་ཚོགས་ཀྱི་དཀྱིལ་འཁོར་ཤིན་ཏུ་སྤྲོས་པ་མེད་པར་གསུངས་པ་དེ་འདིར་བླ་མ་མི་གསུངས་བས་མི་བྲིའོ། ། ལེའུ་བདུན་པ་ཚིགས་སུ་བཅད་པ་བཅོ་ལྔའི་འགྲེལ་པའོ།། །། དེ་ནས་ཞེས་བྱ་བ་ལ་སོགས་པས་ལེའུ་བརྒྱད་པ་སྟེ། འདིར་ཕྱག་རྒྱ་ཆེན་པོའི་མཚན་ཉིད་དང༌། སྨོན་ལམ་དང༌། རིམ་གྱིས་འདུལ་བ་གསུམ་གསུངས་སོ། ། དང་པོ་ལ་གཉིས་ལས། ཞུས་པ་ནི། དེ་ནས་རྣལ་འབྱོར་མ་ཞེས་བྱ་བ་ལ་སོགས་པ་སྟེ།
དེ་ལྟར་ལེའུ་བདུན་པ་ཡན་ཆད་ཐམས་ཅད་དུ་ཕྱག་རྒྱ་བསྟེན་པར་བྱའོ་ཞེས་བྱ་བ་གསུངས་པ་ལ། རིགས་ཀྱི་དབྱེ་བ་དང༌། སྦྱངས་པའི་རིམ་པ་དང༌། མཚན་ཉིད་ཅུང་ཟད་ཙམ་གསུངས་ཀྱང༌། ཕྱག་རྒྱ་ཆེན་པོའི་ཡེ་ཤེས་སྐྱེད་པ་ནི་ཡོན་ཏན་གྱི་ཁྱད་པར་འདི་ལྟ་བུ་དང་ལྡན་ནོ་ཞེས་དེའི་མཚན་ཉིད་རྒྱས་པར་མ་གསུངས་པ་དེས་ན་ཞུ་བའི་དོན་ཏོ། ། དེའི་ལན་ནི་ཤིན་ཏུ་རིང་མིན་ཞེས་བྱ་བ་ལ་སོགས་པ་སྟེ། སྤྱིར་གླང་པོ་ཅན་དང༌། རི་དྭགས་ཅན་དང༌། དུང་ཅན་དང༌། སྣ་ཚོགས་ཅན་དང༌།
པད་ཅན་མ་ཞེས་བྱ་བ་ལ་སོགས་པད་ཅན་མ་འདི་ཉིད་མཆོག་ཡིན་པས་འདིའི་མཚན་ཉིད་བསྟན་པའོ། ། འདི་རྙེད་ན་དངོས་གྲུབ་འགྱུར་བ་སྟེ། སྐྱེ་བ་འདི་ཉིད་ལ་ཞེས་བྱ་བའི་དོན་ཏེ་གང་ཟག་དབང་པོ་རབ་ཀྱི་དོན་ཏོ། ། དེ་ནས་ཞེས་བྱ་བ་ལ་སོགས་པས་སྨོན་ལམ་གདབ་པ་སྟེ། དེ་ལྟར་དབང་པོ་རབ་ཏུ་མ་གྱུར་ན་གོང་དུ་བསྟན་པའི་རིམ་པ་གཉིས་པོ་མཐའ་དག་གི་མཇུག་ཏུ་སྨོན་ལམ་གདབ་པ་མ་གསུངས་པས་དེ་ཞུ་བའི་དོན་ཏོ། ། ལན་གྱི་དོན་ནི་རྣལ་འབྱོར་པ་དམ་ཚིག་དང་ལྡན་ན་སྐྱེ་བ་བཅུ་དྲུག་ཚུན་ཆད་ལ་ངེས་པར་འགྲུབ་སྟེ། ཇི་སྐད་དུ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། །
ཅེས་གསུངས་པ་ལྟ་བུའོ། ། དེ་དག་གི་བར་དུ་རྣལ་འབྱོར་པ་ལམ་གཞན་དུ་གྱུར་ན་ལམ་རིང་ངོ༌། ། དེ་བས་ན་སྨོན་ལམ་གདབ་པས་ནི་ངེས་པར་འགྱུར་རོ་ཞེས་བྱ་བ་ནི་རིགས་སུ་སྐྱེ་དང་ཞེས་བྱ་བ་ལ་སོགས་པའོ། ། ཚིག་གི་དོན་ནི་གོ་སླའོ། ། གང་ཟག་འབྲིང་དང་ཐ་མའི་ལམ་བསྟན་པའོ། ། དེ་ནས་ཞེས་བྱ་བ་ལ་སོགས་པས་དོན་གསུམ་པ་སྟེ། སློབ་དཔོན་གྱི་གནས་ཐོབ་པས་སེམས་ཅན་གྱི་དོན་བྱེད་པ་ཡིན་ན། དེ་ལ་གང་ཟག་ཐོག་མ་ཉིད་ནས་གསང་བའི་ལམ་ལ་མོས་པ་རྣམས་ཀྱི་ཐབས་ཀྱང་གསུངས་ཤིང༌། དྲག་ཤུལ་གྱིས་གཞུག་པའང་ལེའུ་བདུན་པ་དང་བཅུ་གཅིག་པར་གསུངས་ན། ཤིན་ཏུ་གདུལ་དཀའ་བ་རིམ་གྱིས་ཞི་བས་གཞུག་པའི་ཐབས་ཇི་ལྟ་བུ་ཞེས་ཞུ་བའི་དོན་ཏོ། །
དེའི་ལན་ནི་བཅོམ་ལྡན་འདས་ཀྱིས་ཞེས་བྱ་བ་ལ་སོགས་པའོ། ། དོན་ནི་འདི་ཡིན་ཏེ། སློབ་དཔོན་བློ་གྲོས་ཆེན་པོ་སློབ་མའི་བསམ་པ་ཤེས་ཤིང་རྗེས་སུ་མཐུན་པའི་ཆོས་སྟོན་པར་ནུས་པ་ནི་གཞན་གྱི་དོན་བྱེད་པ་ལ་དབང་བས། དེས་གསོ་སྦྱོང་ལ་སོགས་པ་འདི་དག་བསྟན་པར་བྱའོ། ། དེ་ཁོ་ན་ཉིད་ལ་འཇུག་པ་ལས། བླ་མས་སློབ་མའི་བསམ་ཤེས་ནས། ། རྗེས་སུ་སྟོན་པ་བྱེད་པ་གང༌། ། དེས་ནི་སློབ་དཔོན་ཉིད་ཡིན་གྱིས། ། གཞན་དག་སློབ་མ་བསྡུ་འོས་མིན། ། ཞེས་བཤད་པ་ལྟ་བུའོ། །
གལ་ཏེ་རྣལ་འབྱོར་ཆེན་པོའི་རྒྱུད་འདིར་དབང་ལ་སོགས་པའི་ཐབས་གཅིག་ཁོ་ནས་ཆོག་གི གསོ་སྦྱོང་ལ་སོགས་པ་མང་པོས་ཅི་བྱ་སྙམ་ན། བྱང་ཆུབ་སེམས་དཔས་ནི་སེམས་ཅན་གང་ཡང་དོར་བར་བྱ་བ་མ་ཡིན་ན། དེས་ན་ཐབས་སྣ་ཚོགས་དགོས་ཏེ། བཞི་བརྒྱ་པ་ལས། ལ་ལའི་བླ་མར་གྱུར་པ་སྟེ། ། ལ་ལ་ཡི་ནི་སློབ་མར་བསྒྱུར། ། ཐབས་རིགས་སྣ་ཚོགས་ཐབས་རྣམས་ཀྱིས། ། མ་རྟོགས་སེམས་ཅན་རྟོགས་པར་བྱེད། ། ཅེས་གསུངས་སོ། །
དེ་བས་ན་སློབ་དཔོན་བློ་གྲོས་ཆེན་པོ་དེ་ལ་འགའ་ཞིག་སློབ་དཔོན་གྱི་ཕྱིར་གསོལ་བ་འདེབས་ན། དེ་ལ་སླར་དྲི་བ་ལ་སོགས་པས་དེའི་བསམ་པ་རྗེས་སུ་རྟོགས་པར་བྱའོ། ། གལ་ཏེ་བློ་གྲོས་ཆེན་པོ་ཉིད་ཡིན་ན་དེ་ལ་ཐེག་པ་མཆོག་ཉིད་སྦྱིན་པར་བྱ་སྟེ། རྒྱ་ཆེ་ཆོས་ཀྱི་སྣོད་གྱུར་པ། ། ཐེག་པ་དམན་ལ་སྦྱར་མི་བྱ། ། ཞེས་སྤྱོད་འཇུག་ལས་གསུངས་སོ། ། གལ་ཏེ་དེ་བློ་དམན་པ་ཞིག་ཏུ་མཐོང་ན་དེའི་བློ་རྒྱ་བསྐྱེད་པར་བྱ་བའི་ཕྱིར་རིམ་གྱིས་སྦྱང་བར་བྱའི་ཅིག་ཅར་དུ་མི་བསྟན་ཏེ། དམན་ལ་ཟབ་དང་རྒྱ་ཆེ་དང༌། ། ཞེས་བྱ་བའི་སྐྱོན་དུ་འགྱུར་རོ། ། དེ་བས་ན་ལང་ཀར་གཤེགས་པ་ལས་ཀྱང༌།
རང་གི་སེམས་སྣང་བའི་རྒྱུད་རིམ་གྱིས་དག་པར་འགྱུར་གྱི། ཅིག་ཅར་གྱིས་མ་ཡིན་ནོ། ། ཞེས་བྱ་བ་ལ་སོགས་པ་དཔེ་དང་བཅས་ཏེ་གསུངས་སོ། ། ཡང་བློ་གྲོས་རྒྱ་ཆེ་བ་ཉིད་ལའང་ལམ་གྱི་སྒྲོ་འདོགས་བཅད་པའི་དོན་དུའམ། གཞན་འཛིན་པའི་དོན་དུ་འདི་དག་བསླབ་པར་བྱ་ཞེས་བྱ་བའོ། ། དེ་ལ་རིམ་གྱིས་སྦྱང་བ་ནི། དེ་ཁོ་ན་ཉིད་འདུས་པ་ལ་སོགས་པར་དཀྱིལ་འཁོར་དུ་བཞུགས་པ་ལ་སོགས་པ་རིམ་གྱིས་གསུངས་ཀྱང༌། རྒྱུད་འདིར་ཐེག་པ་ཐུན་མོང་བ་དང་མཐུན་པར། སྐལ་ངན་གྱི་སེམས་ཅན་དེ་བློ་གྲོས་རྒྱ་ཆུང་བ་ལ། དང་པོར་གསོ་སྦྱོང་སྦྱིན་པར་བྱ། །
ཞེས་སྨོས་སོ། ། དེ་ལ་གསོ་བ་ནི་དགེ་བའི་ས་བོན་གསོ་ལ། སྦྱོང་བ་ནི་སྡིག་པ་སྦྱོང་བ་སྟེ། འདི་ནི་ཚེ་འདི་འབའ་ཞིག་ཙམ་དོན་དུ་གཉེར་ཞིང༌། མཐོ་རིས་ཙམ་ལའང་འདོད་པ་མེད་པ་རྗེས་སུ་གཟུང་བའི་དོན་ཏོ། ། དེ་ལ་གསོ་སྦྱོང་སྟེར་བ་ལ་སྐྱབས་སུ་འགྲོ་བ་དགོས་ཏེ། གཞན་ལ་བསྙེན་གནས་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། ། ཅེས་མཛོད་ལས་སོ། ། སྐྱབས་འགྲོ་སྐྱེ་བ་ལ་འཇིགས་དགོས།
དཀོན་མཆོག་གི་ཡོན་ཏན་དྲན་དགོས་སོ། ། དེ་བས་ན་དང་པོ་ཚེ་འདི་དོན་མེད་པ་དང༌། འཆི་བའི་འཇིགས་པ་དང༌། ངན་སོང་གི་འཇིགས་པ་བཤད་དོ། ། དེའི་རྗེས་ལ་དཀོན་མཆོག་གི་ཡོན་ཏན་མདོར་བསྡུས་པ་ཙམ་བསྟན་པར་བྱའོ། ། དེས་ན་འཇིགས་པ་ལས་སྐྱོབ་པར་འདོད་པས་སྐྱབས་སུ་འགྲོ་བའོ། ། དེ་ལ་མཐོ་རིས་ཐོབ་པར་བྱེད་པའི་རྒྱུར་གསོ་སྦྱོང་སྦྱིན་ཏེ། བཤེས་པའི་སྤྲིང་ཡིག་ལས། གསོ་སྦྱོང་འདོད་སྤྱོད་ལྷ་ལུས་ཡིད་ཡོང་བ། ། སྐྱེས་པ་བུད་མེད་དག་ལ་སྩོལ་བར་བགྱི། །
ཞེས་སོ། ། འདིའང་ཡན་ལག་བརྒྱད་དང་ལྡན་པ་སྟེ། མཛོད་ལས། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ། ། བཞི་གཅིག་དེ་བཞིན་གསུམ་རིམ་བཞིན། ། དེ་ཡིས་དྲན་ཉམས་དྲེགས་པར་འགྱུར། ། ཞེས་སོ། ། འདི་ནི་ཉིན་ཞག་གི་མཐའ་སྟེ། ནང་པར་རེ་རེ་ཞིང་གཞན་ལས་ནོད་པར་བྱའོ། །
དེ་རྗེས་བསླབ་པའི་གནས་བཅུ་སྦྱིན། ། ཞེས་བྱ་བ་ལ། དེ་ལྟར་ཉིན་ཞག་གི་མཐའི་རྗེས་ལ་ཡང་ནུས་ན་བཅུ་ཉིད་ཡིན་ལ། མི་ནུས་པ་ལ་སྣ་གཅིག་སྤྱོད་པ་དང༌། སྣ་འགའ་སྤྱོད་པ་དང༌། ཕལ་ཆེར་སྤྱོད་པ་དང༌། ཡོངས་སུ་རྫོགས་པའི་དགེ་བསྙེན་གྱི་བར་རོ། ། དེ་ནས་བསླབ་པའི་གནས་བཅུ་ནི། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། །
གར་སོགས་ཕྲེང་སོགས་མལ་ཆེན་མཐོ་བ་དང༌། ། དུས་མིན་ཁ་ཟས་དངུལ་ལས་ལྡོག་བྱེད་པ། ། ཡན་ལག་བཅུ་ནི་དགེ་ཚུལ་སྡོམ་པ་ཡིན། ། ཞེས་བྱ་བ་འདིའམ། ཡང་ན་མི་དགེ་བ་བཅུ་པོ་མཐའ་དག་སྤོང་བ་འདི་ལ་བྱའོ། ། དེ་ལྟར་ལྡོག་པའི་ཚུལ་ཁྲིམས་དང་འཇུག་པའི་ཚུལ་ཁྲིམས་ལ་ལེགས་པར་གནས་ནས། དེའི་འོག་ཏུ་ཤེས་རབ་རྣམ་པ་གསུམ་བསྐྱེད་པར་བྱ་སྟེ། ཇི་སྐད་དུ། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱར། །
ཐོས་སོགས་ལས་བྱུང་བློ་རྣམས་ནི། ། མིང་དང་གཉི་ག་དོན་ཡུལ་ཅན། ། ཞེས་སོ། ། དེ་བས་ན་དེ་ལ་བྱེ་བྲག་སྨྲ་བ་བསྟན་ཞེས་བྱ་སྟེ། བསྟན་བཅོས་བྱེ་བྲག་ཏུ་བཤད་པ་སྟེ་དེ་ཉིད་བརྩེ་ཞིང་སྟོན་ལ། མདོ་སྡེ་ཐམས་ཅད་དྲང་བའི་དོན་དུ་བྱས་ནས་བསྟན་བཅོས་ཚད་མར་བྱེད་པ་དེ་ལས་མིང་དེ་སྐད་ཅེས་བྱའོ། ། འདིས་ནི་འདུས་བྱས་དང་འདུས་མ་བྱས་ཞེས་བྱ་བའམ། ཟག་བཅས་དང་ཟག་པ་མེད་པ་ཞེས་བྱ་བར་བསྡུས་ནས་སམ། ཕུང་པོ་དང༌། སྐྱེ་མཆེད་དང༌།
བདེན་པ་ལ་སོགས་པའི་དབྱེ་བའི་སྒོ་ནས་ཐོག་མར་ཐོས་བསམ་གྱི་ལྟ་བ་གཏན་ལ་འབེབས་སོ། ། དེ་ནས་ཞི་གནས་དང་ལྷག་མཐོང་བསྒོམ་པ་ལ་འཇུག་གོ ། དེས་འབྲས་བུ་བྱང་ཆུབ་རྣམ་གསུམ་དུ་འགྱུར་རོ་ཞེས་བྱ་བ་དེ་ལྟ་བུ་ཡིན་ཏེ། འདི་གཞུང་ལུགས་ནི་མཐའ་ཡས་མོད་ཀྱི། གངས་ཅན་འདི་ན་ཁ་ཆེ་བྱེ་བྲག་ཏུ་སྨྲ་བའི་ལུགས་ཙམ་སྟོན་པ་མཛོད་ཀྱི་ཚིག་ལེའུར་བྱས་པ་འདི་ཙམ་ལ་བརྟེན་ཏེ་ཤེས་པར་ནུས་སོ། ། འདི་ནི་སངས་རྒྱས་པའི་གྲུབ་པའི་མཐའ་ཐམས་ཅད་ཀྱི་གཞི་མ་ལྟ་བུ་ཡིན་ནོ། ། དེ་ཤེས་ནས་མདོ་སྡེ་པ་ཞེས་བྱ་བ་སྟེ། མདོ་སྡེ་ཉིད་ཚད་མར་བྱེད་པས་དེ་སྐད་ཅེས་བྱ་སྟེ། ཉན་ཐོས་གྲུབ་མཐའ་འཛིན་པ་བ་ཉིད་ལ་ཡོད་པའི་གསུང་རབ་ཡན་ལག་བཅུ་གཉིས་པོ་ལ་བརྟེན་པ་སྟེ། འདིའང་སྔ་མའི་གྲུབ་མཐའ་ཉིད་ལ་སྣང་བ་སེམས་ཡིན་ནོ་ཞེས་བྱ་བའམ།
བྱང་ཆུབ་ཀྱི་ཕྱོགས་གོ་རིམ་བཞིན་དུ་སྐྱེའོ་ཞེས་བྱ་བའམ། ཆོས་མངོན་པ་བདུན་ལ་སོགས་པ་ལ་ཚད་མར་མི་བྱེད་པ་ལ་སོགས་པ་ཁྱད་པར་འགའ་ཞིག་གིས་ཕྱེ་བ་ཡིན་ཏེ། འདིའི་ལུགས་ཀྱི་བསྟན་བཅོས་ནི་གངས་ཅན་འདི་ན། མཛོད་ཀྱི་འགྲེལ་པའམ། ཆོས་མངོན་པ་ཀུན་ལས་བཏུས་པ་ཞེས་བྱ་བ་འདི་ཙམ་ཡིན་ནོ། ། མདོ་ནི་ལུང་སྡེ་བཞིའམ། དྲན་པ་ཉེ་བར་གཞག་པ་ལ་སོགས་པ་འགའ་ཙམ་ལས་བོད་ན་མི་སྣང་ངོ༌། ། དེ་ལྟར་གཉིས་ནི་གྲུབ་པའི་མཐའ་འཛིན་པས་ཉན་ཐོས་ཀྱི་གཞུང་ལུགས་ཡིན་ནོ། ། གལ་ཏེ་དེ་ལྟ་ན་སློབ་དཔོན་ཤཱནྟི་པ་དང་མཻ་ཏྲཱི་བ་ལ་སོགས་པས། མདོ་སྡེ་པ་འདི་ཐེག་པ་ཆེན་པོའི་མདོ་ཟབ་མོ་མ་ཡིན་པ་ལ་ཞུགས་པ་ཞེས་བྱ་བར་བཤད་པ་འདི་ཇི་ལྟར་དྲང་ཞེ་ན།
དེ་ནི་དྲང་བར་བྱ་བ་མ་ཡིན་ཏེ་རང་གི་གྲུབ་པའི་མཐའི་རྟོག་པས་རང་བཟོར་སྦྱར་བའི་ཕྱིར་རོ། ། ཇི་ལྟར་ཞེ་ན། ས་བཅུ་པ་ལ་སོགས་པའི་མདོ་ནི་ངེས་པའི་དོན་སྟོན་པ་ཡིན་ན་ཇི་ལྟར་ཟབ་མོ་མ་ཡིན། ཡང་རྣལ་འབྱོར་སྤྱོད་པ་དང༌། དབུ་མ་ཞེས་བྱ་བ་སྤྱི་སྒྲ་བྱེ་བྲག་ལ་ཞུགས་པ་འདིའང༌། སེམས་ཙམ་པ་འདིས་གཅིག་ཏུ་བསྡུས་ན་ཐ་དད་དུ་བྲིས་པ་ལ་དགོས་པ་མེད་དོ། ། དེས་ན་དོར་བར་བྱའོ། ། གལ་ཏེ་འདི་ནི་གྲུབ་མཐའ་མཁས་པ་ཡིན་པས་གདོན་མི་ཟ་བར་དྲང་བར་བྱའོ་ཞེ་ན། དེ་ལྟར་ནའང་ཐེག་པ་ཆེན་པོའི་གཞུང་ཉིད་ལ་རིགས་ཅན་གསུམ་གྱི་ལམ་ཡོད་པས་རིམ་གྱིས་ཁྲིད་པ་སྟེ། བྱེ་བྲག་ཏུ་སྨྲ་བ་ནི་བརྡ་ནི་ཉན་ཐོས་ཀྱི་ལམ་ཡིན་པ་དང༌།
དེ་ནས་རང་སངས་རྒྱས་དང༌། དེ་ནས་རྒྱ་ཆེ་བའི་མདོ་སྡེ་ཀློག་པ་ཙམ་དང༌། དེ་ནས་སེམས་སུ་བསྒྲུབ་པ་ཙམ་དང༌། དེ་ནས་གཟུང་འཛིན་ལས་གྲོལ་བ་ཞེས་རིམ་གྱིས་མངོན་པར་རྟོགས་པ་སྐྱེ་བ་ལ་བསམས་ནས་རིགས་པར་བྱའི། གྲུབ་མཐའ་སོ་སོ་བ་ནི་མ་ཡིན་ནོ། ། གྲུབ་མཐའ་ཡིན་ན་སྐྱོན་དུ་འགྱུར་ཏེ། ཐེག་པ་ཆེན་པོའི་མདོ་བཀར་བསྒྲུབས་ན་མདོ་སྡེ་མཐའ་དག་བཀར་བསྒྲུབ་དགོས་པར་འགྱུར་རོ། ། གལ་ཏེ་ཉན་ཐོས་ལས་གྲགས་པ་དེ་དག་མི་དགོས་ན། དེ་དག་གི་མདོ་ལས་ཚད་མར་བྱེད་པའི་ཕལ་ཆེན་སྡེ་པ་ལ་སོགས་པ་དེ་དག་མདོ་སྡེ་པར་ཅིའི་ཕྱིར་མི་འགྱུར། ཡང་འདི་སློབ་དཔོན་ཆེ་བ་གཞན་གྱིས་ཀྱང་ཉན་ཐོས་སུ་བཤད་དེ།
སྤྱོད་པ་བས་ཀྱང་ཉན་ཐོས་མདོ་སྡེ་པ་ཞེས་སོ། ། སློབ་དཔོན་བྷ་ཝས་ཀྱང་ཐམས་ཅད་ཡོད་པར་སྨྲ་བ་ལ་གཉིས་ཏེ། གཞི་པ་དང༌། མདོ་སྡེ་སྨྲ་བ་ཞེས་གྲག་གོ་ཞེས་གསུངས་སོ། ། དེ་བས་ན་བྱེ་བྲག་ཏུ་བཤད་པ་ལ་ཚད་མར་མི་བྱེད་པའི་ཉན་ཐོས་ཐམས་ཅད་མདོ་སྡེ་པར་རིགས་པར་བྱའོ། ། མདོ་སྡེ་པ་འདི་ནི་ཐེག་པ་ཆེན་པོ་ལ་ཉེ་བ་ཡིན་ནོ། ། དེ་ནས་ཟབ་པ་དང་རྒྱ་ཆེ་བ་ལ་ལྷག་པར་མོས་པ་ཐེག་པ་ཆེན་པོ་པར་བྱ་བས། དང་པོ་དེ་ལ་རྣལ་འབྱོར་སྤྱོད་པ་བསྟན་ཏེ། ཀྱེ་རྒྱལ་བའི་སྲས་དག ཁམས་གསུམ་པོ་འདི་ནི་སེམས་ཙམ་མོ་ཞེས་སྟོན་པ་སྟེ།
དགོངས་པ་ངེས་པར་འགྲེལ་པ་ལ་སོགས་པའི་མདོ་དང༌། ཐེག་པ་ཆེན་པོ་བསྡུས་པ་ལ་སོགས་པའི་བསྟན་བཅོས་རྣམས་ཡིན་ཏེ། འདི་ནི་ཐེག་པ་ཆེན་པོ་གྲུབ་པའི་མཐའི་གཞི་ལྟ་བུ་ཡིན་ནོ། ། དེ་རྗེས་དབུ་མ་པ་ཡང་བསྟན། ། ཅེས་བྱ་བ་སྟེ། ཇི་ལྟར་སྣང་བ་ཐམས་ཅད་ཀུན་རྫོབ་ཙམ་སྟེ། རྟེན་ཅིང་འབྲེལ་པར་འབྱུང་བའི་ཕྱིར་མཐའ་ཐམས་ཅད་ལས་གྲོལ་བས་དབུ་མའོ། ། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའམ། ལང་ཀར་གཤེགས་པ་ལ་སོགས་པའི་མདོ་དང༌། རིགས་པའི་ཚོགས་ལ་སོགས་པའི་བསྟན་བཅོས་སོ། །
དེ་ལྟར་ཐེག་པ་ཆེན་པོ་ཐུན་མོང་བ་བསྟན་པས་བྱང་ཆུབ་སེམས་དཔར་གྱུར་པས། རང་དང་གཞན་གྱི་དོན་མྱུར་དུ་འགྲུབ་པར་བྱ་བའི་ཕྱིར་གསང་སྔགས་ཀྱི་ལམ་སྟོན་ཏོ། ། དེའང་སྔགས་ཀྱི་རིམ་པ་ཀུན་ཏེ། དང་པོར་གཙང་སྦྲ་ལ་སོགས་པ་ཕྱིའི་བྱ་བ་གཙོ་བོར་སྟོན་པ་བྱ་བའི་རྒྱུད་ཀྱི་ལམ་ལ་གཞུག་གོ ། དེ་ནི་ལེགས་པར་གྲུབ་པ་དང༌། དཔུང་པ་བཟང་པོ་ལ་སོགས་པའོ། ། དེ་ནས་གཙང་སྦྲ་ལ་སོགས་པ་ལ་སྨད་དེ་ཕྱིའི་བྱ་བ་དང༌། ནང་ཏིང་ངེ་འཛིན་གྱི་བྱ་བ་མཉམ་པར་སྤྱོད་པས་སྤྱོད་པའི་རྒྱུད་དེ། རྣམ་པར་སྣང་མཛད་མངོན་པར་བྱང་ཆུབ་པ་དང༌། དམ་ཚིག་གསུམ་བཀོད་པ་དང༌།
འཇམ་དཔལ་གསང་བའི་རྒྱུད་ལ་སོགས་པའོ། ། དེ་ནས་ནི་ཕྱིའི་བྱ་བ་མཐའ་དག་དོར་ཏེ། ཏིང་ངེ་འཛིན་གཙོ་བོར་གྱུར་པ་སྔགས་དང་ཕྱག་རྒྱ་ཙམ་གྱིས་དངོས་གྲུབ་བསྒྲུབ་པ་རྣལ་འབྱོར་གྱི་རྒྱུད་དེ། དེ་ཁོ་ན་ཉིད་འདུས་པ་ལ་སོགས་པའོ། ། དེ་ནས་ལག་པའི་ཕྱག་རྒྱ་ལ་སོགས་པའང་དོར་ཏེ། ཏིང་ངེ་འཛིན་ཁོ་ན་གཙོར་བྱེད་པ། བསྐྱེད་པའི་རིམ་པ་དང༌། རྫོགས་པའི་རིམ་པའི་ཐབས་ཟབ་མོ་མ་ཡིན་པ། དཔལ་གསང་བ་འདུས་པ་དང༌། བསྐྱེད་པའི་རིམ་པ་ཟབ་ཅིང་སྤྲོས་པ་རྒྱ་ཆེ་བ་ནི།
བདེ་མཆོག་སྒྱུ་མ་སྟེ། རྣལ་འབྱོར་བླ་ན་མེད་པའི་རྩ་བའི་རྒྱུད་དེ་དག་ལ་བསླབ་པར་བྱའོ། ། དེ་ལྟར་ཤེས་ནས། དེ་རྗེས་ཀྱེའི་རྡོ་རྗེ་བརྩམས་ཏེ། ཤིན་ཏུ་ཟབ་མོའི་བསྐྱེད་རྫོགས་གཉིས་ཀྱི་རིམ་པའི་ཐབས་སྟོང་ཉིད་སྙིང་རྗེ་རྟོགས་པར་བྱེད་པ་རྣལ་འབྱོར་བླ་ན་མེད་པའི་རྒྱུད་ཕྱི་མའི་ཕྱི་མ་འདི་བསྟན་ཞེས་བྱ་བར་དགོངས་སོ། ། འདི་ཉིད་ལ་བསླབ་པའི་རིམ་པ་ནི་སྔར་བསྟན་ཟིན་ཏོ།། །། འདུལ་བའི་ལེའུ་ནི་ཕྱག་རྒྱས་རྣམ་པར་རྟོག་པ་དངོས་སུ་འདུལ་ལ། སྨོན་ལམ་གྱིས་འདུལ་བ་ལེན་པར་བྱེད་པ་དང༌། འདིས་རིམ་གྱིས་འདུལ་བས་ན་འདུལ་བའི་ལེའུའོ། ། ལེའུ་བརྒྱད་པ་ཚིགས་སུ་བཅད་པ་བཅུ་གཉིས་ཀྱི་འགྲེལ་པའོ།། །།
དེ་ནས་ཞེས་བྱ་བ་ལ་སོགས་པ་ལེའུ་དགུ་པ་སྟེ། འདི་ལ་གསུམ་སྟེ། ལེའུ་བདུན་པ་བརྡའི་ལེའུར་ཐམས་ཅད་གདུག་པ་གཞུག་པ་སྟེ། ཆོ་གའི་གཙོ་བོས་དགག་པར་བྱ། ། ཞེས་གསུངས་པ་ལ། བསྒྲལ་བའི་ཡུལ་དང༌། ཆོ་ག་མ་གསུངས་པ་དེ་གསལ་བར་བཤད་པ་དང༌། ལེའུ་དགུ་པར་ཕྱག་བཅུ་དྲུག་པའི་སྤྱན་ལ་སོགས་པའི་དག་པ་རྒྱས་པར་མ་གསུངས་པ་དེ་བཤད་པ་དང༌། སྔགས་ཀྱི་ལེའུར་སྔགས་བཏུ་བ་ཁ་བསྐང་བའོ། ། དང་པོ་ལ་དེ་ནས་ཞེས་བྱ་བ་ནས།
གསད་པར་བྱ་བ་ཉིད་ཅེས་པའི་བར་ནི་ཁ་སྦྱོར་འབྱེད་པའོ། ། ཇི་ལྟར་ཞེས་བྱ་བ་ནས་འགྲུབ་པར་འགྱུར་ཡན་ཆད་ནི་སྦྱོར་བ་གཉིས་པ་རྡོ་རྗེ་མེ་ཁབ་བོ། ། དེ་ལྟར་གཉིས་སུ་གནས་ཀྱང་བླ་མའི་མན་ངག་གིས་རྣལ་འབྱོར་གཅིག་ཏུ་བྱེད་དོ། ། འདི་ལ་ལྔ་སྟེ། ཕ་རོལ་པོ་བསྒྲལ་པའི་ཡུལ་དུ་གྱུར་པ་དང༌། བདག་ལ་ནུས་པ་ཡོད་པ་དང༌། ། བསམ་པའི་ཐབས་ལ་མཁས་པ་དང༌། ། སྦྱོར་བའི་ཐབས་ལ་མཁས་པ་དང༌། ། ཆོ་ག་དངོས་སོ། ། དང་པོ་ནི་བསྟན་ལ་ཞེས་རྐང་པ་གཉིས་ཏེ།
ལས་མི་དགེ་བ་ཚན་པོ་ཆེ་བྱས་པས། ངན་འགྲོ་ལ་ཕྱོགས་པར་གྱུར་པ་ཞེས་བྱ་བའི་དོན་ཏོ། ། གཉིས་པ་ནི་གང་གིས་རྣམ་པར་ཤེས་ཞེས་བྱ་བ་རྐང་པ་གཉིས་བདག་ལྷའི་རྣལ་འབྱོར་བརྟན་པས་བསམ་གཏན་གྱི་མཐུ་གྲུབ་པའོ་ཞེས་བྱ་བའོ། ། འདིས་ཕ་རོལ་ཏུ་ཕྱིན་པའི་ཐེག་པ་བས། སྡིག་པ་ལ་འཇུག་པར་འདོད་པའི་གང་ཟག་ལ་མཚོན་གྱིས་བསད་པ་ཞེས་བྱ་བ་དེ་ལས་ཁྱད་པར་དུ་བྱ་བར་བསྟན་ཏོ། ། འོ་ན་དེ་ལྟར་བསད་ན་མུ་སྟེགས་བྱེད་གསོད་པའི་མཆོད་སྦྱིན་པ་དང་ཁྱད་པར་ཅི་ཡོད་སྙམ་པ་ལ། གསུམ་པ་སྙིང་རྗེས་གསད་པར་བྱ་བ་ཉིད་ཅེས་བྱ་བ་སྨོས་ཏེ། མུ་སྟེགས་རྣམས་ནི་རང་གི་དོན་བྱེད་པས་བརྩེ་བ་དང་བྲལ་བ་ཡིན་ན། འདིར་ཐེག་པ་ཆེན་པོ་བས། སྙིང་རྗེ་ལྡན་ཞིང་བྱམས་ཕྱིར་དང༌། །
སེམས་དགེ་བ་ལ་ཉེས་པ་མེད། ། ཅེས་གསུངས་པ་ལ་སོགས་པས་གྲུབ་བོ། ། སྦྱོར་བའི་ཐབས་ལ་མཁས་པ་ནི། སྡིག་ཅན་དེ་ལ་དང་པོ་ཁོ་ནར་དེ་ལ་གསོལ་བ་གདབ་ཅིང༌། ཞི་བའི་སྒོ་ནས་བཟློག་པར་བྱའོ། ། དེ་ལྟར་ཡང་བཟློག་པར་མ་ནུས་པ་དེའི་ཚེ་བླ་མ་ལ་ཞུ་བ་སྟེ། བདག་གིས་འདི་ལྟར་བགྱི་བའི་དུས་ལགས་སམ་ཞེས་ཞུའོ། ། གལ་ཏེ་བླ་མ་དངོས་སུ་མི་བཞུགས་པ་ཡིན་ན་བླ་མ་དང་ཐུབ་པ་སངས་རྒྱས་ཐམས་ཅད་དམིགས་ལ། དེ་དག་ལ་གསོན་ཅིག་ཅེས་བྱ་བ་ལ་སོགས་པས་གསོལ་བ་གདབ་པར་བྱའོ། ། དེས་རྗེས་སུ་གནང་བར་འགྱུར་རོ། །
ཡང་དེ་བདག་ལ་མི་མགུ་བ་མེད་པར་བྱ་བའི་ཕྱིར་ཤིན་ཏུ་མི་ཚོར་བར་བྱ་བ་འདི་ནི་ཐབས་མཁས་པའོ། ། ཆོ་ག་ནི་ཏིང་ངེ་འཛིན་གྱི་སྒོ་ནས་བསྒྲལ་བས་མི་བསྐྱོད་པའི་ཞིང་དུ་སྐྱེ་བར་འགྱུར་ཏེ་ལམ་ཐུན་མོང་བ་ལ་ཁྱད་པར་རྟེན་ཅིང་འབྲེལ་བར་འབྱུང་བ་བསམ་གྱིས་མི་ཁྱབ་པའོ། ། དེ་ནི་ཧེ་རུ་ཀ་མཉམ་ཞེས་པ་དང༌། བསྒྲུབ་བྱའི་ཞེས་པ་དང༌། ཇི་ལྟར་ཞེས་བྱ་བ་ལ་སོགས་པ་སྟེ། བདག་གི་རྣལ་འབྱོར་ལ་གནས་པས། མདུན་དུ་ཡྃ་རྃ་ལས་རླུང་མེའི་སྦྱོར་བ་བྱས་ལ། མཁའ་འགྲོའི་ཚོགས་སྤྲོས་པས་དེ་དག་གིས་བཀུག་སྟེ། ཁྲག་སྐྱུག་པ་ལ་སོགས་པ་དང་ལྡན་པས་མེའི་དབུས་ན་གནས་པར་བསམ་མོ། ། དེ་ནས་དེའི་ལམ་ནས་མེ་ཞུགས་ཏེ།
སྙིང་གར་རྃ་བསྒོམ་སྟེ། དེ་ལ་ཕོག་པས་དེ་འབར་ཏེ་ཧཱུྃ་བསྲེག་ཅིང༌། མཁའ་འགྲོ་མ་རྣམས་ཀྱིས་ལྟེ་བའི་རྩ་གཅོད་པར་བསྒོམས་ན་འགྲུབ་པར་འགྱུར་རོ་ཞེས་ཏེ། རྒྱས་པར་དེ་ཁོ་ན་ཉིད་བཅུ་པ་བཞིན་ནོ། ། རྟོག་མེད་དངོས་གྲུབ་ཅེས་བྱ་བ་ལ་སོགས་པས། གསང་སྔགས་པས་འདོད་ཡོན་བསྟེན་པ་ནི། ཐ་མལ་གྱི་རྣམ་པར་རྟོག་པ་བསལ་ཏེ་བསྟེན་ལ། ཐ་མལ་པ་སེལ་བ་དེ་ནི་ལྷའི་རྣམ་པ་ཡིན་ལ། རྣམ་པ་དེ་ཉིད་དེ་ཁོ་ན་ཉིད་དང་ལྡན་པ་ཡིན་པས། དེ་ཉོན་ཅིག་ཅེས་བྱ་བའོ། །
ད་ནི་སྙིང་རྗེའི་སྤྱན་དམར་ཞེས་བྱ་བ་ལ་སོགས་པ་སྟེ། འདི་ནི་ལེའུ་ལྔ་པའི་འཕྲོས་སུའང་འགྱུར་རོ། ། བསྡུ་བའི་དངོས་པོ་བཞི་ནི། ཟང་ཟིང་ལ་སོགས་པའི་སྦྱིན་པ་བཞི་དང༌། ཕ་རོལ་ཏུ་ཕྱིན་པ་སྟོན་པའི་ངག་སྙན་པར་སྨྲ་བ་དང༌། གཞན་དེ་ལེན་དུ་འཇུག་པ་དོན་སྤྱོད་པ་དང༌། རང་ལེན་པ་དོན་མཐུན་པ་ཞེས་བྱ་བ་བཞིའོ། ། རྣམ་པར་ཐར་པ་བརྒྱད་ནི། གཟུགས་ཅན་གཟུགས་ལ་ལྟ་བ་དང༌། ནང་གཟུགས་མེད་པར་ཤེས་ནས་ཕྱིའི་དོན་ལ་ལྟ་བ་དང༌།
སྡུག་པའི་རྣམ་པར་ཐར་པ་ལུས་ཀྱི་མངོན་སུམ་དུ་རྫོགས་པར་བྱས་ཏེ་གནས་པ་དང༌། དེ་ལྟར་གཟུགས་ལས་འདས་ནས་ནམ་མཁའ་མཐའ་ཡས་སྐྱེ་མཆེད་ལ་གནས་པ་དང་རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དང༌། འདུ་ཤེས་དང༌། ཚོར་བ་འགོག་པ་མངོན་སུམ་དུ་བྱས་པའི་རྣམ་པར་ཐར་པའོ། ། སྟོང་པ་ཉིད་བཅུ་དྲུག་ནི། ནང་སྟོང་པ་ཉིད་དང༌། ཕྱི་སྟོང་པ་ཉིད་དང༌། ཕྱི་ནང་སྟོང་པ་ཉིད་དང༌།
སྟོང་པ་ཉིད་སྟོང་པ་ཉིད་དང༌། ཆེན་པོ་སྟོང་པ་ཉིད་དང༌། དོན་དམ་པ་སྟོང་པ་ཉིད་དང༌། འདུས་བྱས་སྟོང་པ་ཉིད་དང༌། འདུས་མ་བྱས་སྟོང་པ་ཉིད་དང༌། མཐའ་ལས་འདས་པ་སྟོང་པ་ཉིད་དང༌། ཐོག་མ་དང་ཐ་མ་མེད་པ་སྟོང་པ་ཉིད་དང༌། དོར་བ་མེད་པ་སྟོང་པ་ཉིད་དང༌། རང་བཞིན་སྟོང་པ་ཉིད་དང༌། ཆོས་ཐམས་ཅད་སྟོང་པ་ཉིད་དང༌།
རང་གི་མཚན་ཉིད་སྟོང་པ་ཉིད་དང༌། མི་དམིགས་པ་སྟོང་པ་ཉིད་དང༌། དངོས་པོ་མེད་པ་སྟོང་པ་ཉིད་དོ། ། བྱང་ཆུབ་ཀྱི་ཡན་ལག་བདུན་ནི། ། དྲན་པ་དང༌། ཆོས་རབ་ཏུ་འབྱེད་པ་དང༌། བརྩོན་འགྲུས་དང༌། དགའ་བ་དང༌། ཤིན་ཏུ་སྦྱངས་པ་དང༌། ཏིང་ངེ་འཛིན་དང༌།
བཏང་སྙོམས་ཡང་དག་བྱང་ཆུབ་ཀྱི་ཡན་ལག་རྣམས་སོ། ། ཚིག་གི་དོན་ནི་གོ་སླའོ། ། བདག་མེད་མས་གསོལ་པ། ། ཞེས་བྱ་བ་ལ་སོགས་པ་ནི་སྔགས་བཏུ་བ་སྟེ། དེ་ལ་བཏུ་བའི་གཞི་ནི་ཨཱ་ལི་ཀཱ་ལི་ལས་ཐུ་བའོ། ། གང་བཏུ་ན་སྙིང་པོ་ལ་སོགས་པའི་སྔགས་སོ། ། ཚུལ་ནི་ཀཱ་ལི་ལས་ལུས་ཐུ་ལ་ཨཱ་ལི་ལས་ནི་ཡན་ལག་བཏུའོ། ། ཆོ་ག་ནི་ཇི་ལྟ་བ་བཞིན་རྣམས་བཀོད་ནས་ཐུ་བའོ། ། ཡི་གེ་གོ་སླ་བ་ཉིད་དོ། ། ལེའུ་དགུ་པ་ཚིགས་བཅད་བཞི་བཅུ་ལྔའི་བཤད་པའོ།། །།
དེ་ནས་ཆོས་ཀུན་སྡོམ་ཞེས་བྱ་བ་ལ་སོགས་པ་ལེའུ་བཅུ་པ་སྟེ། འདས་མ་ཐག་པ་དང༌། ལེའུ་གཉིས་པར་སྔགས་གསུངས་ཀྱང་བཟླས་པའི་ཡུལ་ཕྲེང་བ་དང༌། དེའི་དུས་ཀྱི་ཁ་ཟས་མ་གསུངས་པས། དེ་ཁ་བསྐང་བར་བྱ་བའི་ཕྱིར་གསུངས་སོ། ། དང་པོ་ནི། དེ་ནས་ཞེས་བྱ་བ་ནས་བསད་པ་ལས་ཞེས་བྱ་བའི་བར་ཏེ། སྤྱིར་ཕྲེང་བ་མེད་པའི་བཟླས་པ་བས། ཕྲེང་བའི་དེ་ཁོ་ན་དང་ལྡན་པའི་བཟླས་པ་ཕན་ཡོན་ཆེ་ཞིང༌། ཕྲེང་བའང་ལས་སོ་སོ་ལ་བསྔགས་པ་དང༌།
གྲངས་དང༌། ཐག་པ་དང༌། རབ་གནས་ལ་སོགས་པ་ནི་བཤད་པའི་རྒྱུད་རྡོ་རྗེ་གུར་དང༌། ཁ་སྦྱོར་གྱི་བརྟག་པ་བརྒྱད་པའི་གཉིས་པ་ལས་བསྟན་པ་ལྟར་བྱའོ། ། འདིར་ནི་དྲག་པོའི་སྔགས་བརྒྱད་ཆར་དབབ་པ་དང་བཅས་པ་དང༌། འབྲེལ་པ་ཙམ་གྱི་དབང་དུ་མཛད་དོ། ། རེངས་པ་འོ་མ་ཞེས་བྱ་བ་ལ་སོགས་པ་ནི་དེའི་དུས་ཀྱི་ཁ་ཟས་ཏེ། འདིའང་དྲག་པོའི་སྔགས་ལ་དགོངས་སོ། ། འོ་མ་ལ་སོགས་པ་ནི་བདུད་རྩི་ལྔའི་བརྡའོ། ། མཐའི་ཤྭ་དང་ཞེས་བྱ་བ་ལ་སོགས་པ་ནི་མཐའ་ན་ཤྭ་ཡོད་པས་ཨ་ཤྭ་སྟེ་རྟའི་ཤའོ། །
ལྷག་མ་རྣམས་ནི་མིང་གི་ཡི་གེ་དང་པོ་སྟེ། ཤ་ལྔའི་མིང་སྟེ་དེ་དག་ཀྱང་བཟའ་ཞེས་བྱ་བའི་དོན་ཏོ། ། ལེའུ་བཅུ་པ་ཚིགས་སུ་བཅད་པ་ལྔའི་འགྲེལ་པའོ།། །། ཀྱེའི་རྡོ་རྗེ་ལ་ཞེས་བྱ་བ་ལ་སོགས་པས་ལེའུ་བཅུ་གཅིག་པ་སྟེ། འདི་ལ་གཉིས་ཀྱི་དང་པོ་ནི་ལེའུ་ལྔ་པ་དེ་ཁོ་ན་ཉིད་ཀྱི་ལེའུར་རིགས་ནི་འབྱུང་བ་ལྔ་རྣམས་དང་ཞེས་བྱ་བ་ལ་སོགས་པ་དབྱེ་བ་མང་དུ་གསུངས་ཀྱང༌། དེ་བཞིན་གཤེགས་པ་རྣམས་ཀྱི་ཀུན་རྫོབ་ཀྱི་རིགས་པ་རྣལ་འབྱོར་སོ་སོར་བྱས་ན་མྱུར་དུ་འགྲུབ་པ་ལ་དགོངས་ནས། ཁ་དོག་དང༌། མཚན་མ་ལ་སོགས་པ་མ་གསུངས་པ་དེ་ཁ་བསྐང་བ་དང༌། ལེའུ་དེ་ཉིད་ལ་སོགས་པར་ཕྱག་རྒྱ་བསྟེན་པར་བྱའོ་ཞེས་གསུངས་ཀྱང༌། དེའི་སྦྱོར་ཐབས་ཀྱི་ཚུལ་མ་གསུངས་པས་ཁ་བསྐང་བའོ། །
དང་པོ་ལ་ཞུས་པ་ནི། ཚིགས་སུ་བཅད་པ་གཅིག་གོ ། ལན་ནི་བྷ་གར་ཞེས་བྱ་བ་ལ་སོགས་པ་སྟེ། གང་གི་སྲིན་ལག་གི་རྩ་བ་ན་རྡོ་རྗེའི་རི་མོ་ཡོད་ཅིང༌། ཁ་དོག་ནག་པོར་སྣང་བ་དང༌། ཉོན་མོངས་པ་ཞེ་སྡང་ཤས་ཆེ་བ་འདི་ནི་མི་བསྐྱོད་པའི་རིགས་ཡིན་པས། སློབ་དཔོན་གྱིས་ཀྱང་དེ་དང་རྗེས་སུ་མཐུན་པའི་ཆོས་བཤད་པར་བྱའོ། ། ཞེས་བྱ་བའི་དོན་ཏོ། ། དེ་བཞིན་དུ་གཞན་ཡང་ཤེས་པར་བྱའོ། ། ཀུན་རྫོབ་གཟུགས་སུ་གནས་ནས་ནི། །
བདེ་གཤེགས་རིགས་སུ་འགྱུར་ཞེས་བྱ་བ་ནི། དོན་དམ་པར་སེམས་ཅན་ཐམས་ཅད་རང་བཞིན་གྱིས་སངས་རྒྱས་ཡིན་ལ། རྣམ་པ་འདི་དག་སངས་རྒྱས་ཀྱི་ཀུན་རྫོབ་ཀྱི་སྐུ་དང་ཡང་འདྲ་བས་དེས་ན་འདི་སངས་རྒྱས་ཀྱི་རིགས་ཡིན་པས། མི་སྨད་ཅེས་བྱ་བའི་དོན་ཏོ། ། དཔལ་ཡང་དག་པར་སྦྱོར་བ་ལས་ཀྱང༌། བུད་མེད་དམ་ནི་སྐྱེས་པའི་ལུས། ། ལས་ནི་དུ་མས་བསྐྱེད་པ་སྟོན། ། མི་ཤེས་པས་ཀྱང་མི་བྱ་སྟེ། ། སྐུ་ཡི་རྡོ་རྗེའི་དམ་ཚིག་གོ ། ཞེས་སོ། །
སེམས་ཅན་གང་སུའང་རུང་བ་ལ་བརྙས་པར་མི་བྱ། འདི་ནི་ཐེག་པ་ཆེན་པོའི་སངས་རྒྱས་ཀྱི་གསུང་ཕལ་ཆེར་ལས་གསུངས་པས་འདི་ནི་དམ་ཚིག་མཆོག་ཏུ་གྱུར་པ་གྲུབ་པའི་མཐའ་མཆོག་ཏུ་གྱུར་པའོ། ། འདི་ནི་རྨི་ལམ་ངེས་པར་བསྟན་པའི་མདོ་ལ་སོགས་པ་ནས་ཀྱང་གསལ་བར་གསུངས་སོ། ། བྷ་གར་ལིངྒ་ཞེས་བྱ་བ་ལ་སོགས་པས་ཀརྨ་མུ་དྲཱ་བསྟན་པའི་སྦྱོར་ཐབས་འཆད་དེ། གནས་ཀྱི་ཁྱད་པར་ནི་ཚལ་དང་ཞེས་བྱ་བ་ལ་སོགས་པ་སྟེ་དབེན་པའི་གནས་རང་དབང་དུ་སྤྱོད་པར་ཞེས་བྱ་བའི་དོན་ཏོ། ། རྣལ་འབྱོར་གྱི་བྱ་བ་ནི་ཕྱག་རྒྱ་ཆེ་སྟེ་ལྷའི་སྐུ་ལ་སོགས་པ་གསུམ་མོ། ། སྦྱོར་ཐབས་དངོས་ནི་ཙུམྦ་ན་ལ་སོགས་པ་སྟེ། བླ་མས་འཆད་པར་འགྱུར་རོ། ། ལེའུ་བཅུ་གཅིག་པ་ཚིགས་སུ་བཅད་པ་བཅོ་ལྔའི་བཤད་པའོ།། །། དེ་ནས་རྡོ་རྗེ་ཅན་གྱི་དབང་ཞེས་བྱ་བ་ལ་སོགས་པ་ལེའུ་བཅུ་གཉིས་པ་སྟེ།
འདིར་ཆ་དང་པོས་ལེའུ་བཅུ་པ་དང༌། གསུམ་པ་དང༌། ལྔ་པར་དབང་བསྐུར་བ་བཞི་པོ་གསུངས་ཀྱང་དེ་དག་གི་ཚིགས་སུ་བཅད་པ་ཇི་ལྟ་བུས་སྦྱིན་པ་མ་གསུངས་པས་དེ་ཁ་བསྐང་བ་དང༌། ཡང་གོང་དུ་དབང་དང་བསྐྱེད་རྫོགས་མཐའ་དག་གི་སྐབས་སུ་ཐབས་དང་ཤེས་རབ་ཀྱི་སྦྱོར་བ་གསུངས་པ་ལ་མཁའ་གསང་བྱིན་གྱིས་བརླབ་པའི་སྔགས་དང་སྐུ་གསུང་ཐུགས་བྱིན་གྱིས་བརླབ་པ་མ་གསུངས་པས་དེ་ཁ་བསྐང་བའོ། ། དེ་ལ་རྡོ་རྗེ་རབ་ཏུ་གནས་པ་ནི་རྡོ་རྗེ་འཆང་ཆེན་པོའི་སྐུ་གནས་པ་སྟེ་འདི་ནི་རྣལ་འབྱོར་གྱི་རྒྱུད་ལས་ཁྱད་པར་དུ་ཤེས་རབ་བཅུ་དྲུག་ལོན་པ་དང་བཅས་པ་སྟེ་ཕྱག་རྒྱའི་དམ་ཚིག་གོ ། རྡོ་རྗེ་ཉིད་ཆེན་པོ་ཟུང་བ་ནི་ལག་པ་གཡས་པར་རྡོ་རྗེ་གཏད་པ་ཐོག་མཐའ་མེད་པའི་བྱང་ཆུབ་ཀྱི་སེམས་ཐུགས་ཀྱི་དམ་ཚིག་གོ ། དྲིལ་བུ་ཆེ་ཟུང་བ་ནི་ལག་པ་གཡོན་པར་དྲིལ་བུ་གཏད་པ། སྲིད་པ་ངོ་བོ་ཉིད་ཀྱིས་དག་པར་བསྟན་པ་གསུང་གི་དམ་ཚིག་གོ ། དེ་རིང་ཞེས་བྱ་བ་ནི་དེ་ལྟར་དམ་ཚིག་གསུམ་པོ་བྱིན་པའི་དུས་འདི་ན་ཞེས་བྱ་བ་སྟེ། དེའི་རྗེས་ལ་བུམ་པའི་ཆུས་སྤྱི་བོ་ནས་དབང་བསྐུར་ནས་དཀྱིལ་འཁོར་གྱི་དེ་ཁོ་ན་ཉིད་ལ་སོགས་པ་ཤེས་པར་བྱས་པ་འདིར་བསྟན་ཏོ། །
དེ་རྡོ་རྗེ་སློབ་དཔོན་དུ་གྱུར་པའོ། ། དེ་བས་ན་སློབ་མ་བསྡུ་བ་ཉིད་དུ་གྱིས་ཏེ་སྣོད་དང་འཚམ་པར་ཤོད་ཅིག་ཅེས་བྱ་བ་འདི་ནི་རྗེས་སུ་གནང་བའི་དབང་ངོ༌། ། འདིས་ནི་ཐུན་མོང་མ་ཡིན་པའི་སློབ་དཔོན་གྱི་དབང་བསྟན་ཏོ། ། གསང་བའི་དབང་སྟེར་བ་ན་འདི་བརྗོད་དེ། འདས་པའི་སངས་རྒྱས་ནི་རྡོ་རྗེ་འཆང་ཆེན་པོའོ། ། དེས་བྱང་ཆུབ་ཀྱི་སྲས་ནི་དེ་བཞིན་གཤེགས་པ་དང༌། བྱང་ཆུབ་སེམས་དཔའ་ལ་སོགས་པའོ། ། དེ་ལ་ཇི་ལྟར་དབང་བསྐུར་བ་བཞིན་ཏེ། ཟླ་གསང་ཐིག་ལེ་ལས། རྣམ་དག་རྡོ་རྗེ་ལས་ནི་བྱུང་བའི་ཡེ་ཤེས་ཆུ། །
རིན་ཆེན་རབ་འབར་བྱང་ཆུབ་སེམས་ནི་རྣམ་བྱུང་ནས། ། རྒྱལ་བ་ཐམས་ཅད་ཀྱི་ནི་དབུ་ནི་སྐམས་པ་ལ། ། དྲི་མེད་རིན་ཆེན་ཆར་གྱིས་སྤྱི་བོར་དབང་བསྐུར་མཛོད། ། ཅེས་བྱ་བ་ལ་སོགས་པ་གསུངས་པ་ལྟ་བུའོ། ། དེ་བཞིན་དུ་བདག་གི་གསང་བའི་དབང་སྟེ་རྫས་གསང་བའི་རྒྱུད་ཀྱི་བསྐུར་ཞེས་བྱ་བའི་དོན་ཏོ། ། ཤེས་རབ་ཡེ་ཤེས་ལ་ལྷ་མོ་དགའ་སྦྱིན་ནི་དགའ་བ་བཞིའི་རིམ་པས་སོ། ། གནས་སྦྱིན་ནི་ལྷན་ཅིག་སྐྱེས་པའི་ཡེ་ཤེས་སོ། ། ལྷག་མ་ནི་གོ་བར་སླའོ། ། དབང་བཞི་པ་ལ་ཡེ་ཤེས་འདི་ནི་གསུམ་པའི་ཚེ་མྱོང་བ་གང་ཡིན་པའོ། ། ཆེས་ཕྲ་བ་ནི་རྟོགས་པར་དཀའ་བའོ། །
རྡོ་རྗེ་ནི་མི་ཕྱེད་པས་སོ། ། ནམ་མཁའི་དཀྱིལ་ནི་མཐའ་དང་བྲལ་བས་སོ། ། ཡང་ན་དཀྱིལ་ནི་སྙིང་པོ་སྟེ་མཐའ་དང་བྲལ་བའོ། ། མཁའ་ནི་དམིགས་པ་མེད་པའོ། ། རྡུལ་བྲལ་ནི་ཉོན་མོངས་པ་ཟད་པའོ། ། མཐར་ཕྱིན་ནི་སྲིད་པ་ཟད་པའོ། ། ཞི་བ་ནི་གནོད་པ་མེད་པའོ། ། ཁྱོད་རང་ཕ་ནི་བརྗོད་པས་ཤེས་པར་མི་ནུས་པས་རང་གིས་སྐྱེད་ཅིག་པའི་དོན་ཏོ། ། རྡོ་རྗེ་དང་པདྨ་བྱིན་གྱིས་བརླབ་པ་ནི་རྟོགས་པར་སླ་བ་ཉིད་དོ། ། ལེའུ་བཅུ་གཉིས་པ་ཚིགས་སུ་བཅད་པ་བདུན་གྱི་བཤད་པའོ།། །།
དེ་ལྟར་བརྟག་པ་ཕྱི་མ་ལ་ཚིགས་སུ་བཅད་པ་བཞི་བརྒྱ་བཞི་བཅུའོ། ། འདིའི་འོག་ཏུ་རྗེས་སུ་ཡི་རང་བ་ལ་སོགས་པ་ཚིགས་སུ་བཅད་པ་ཉི་ཤུ་རྩ་བདུན་མ་ཚང་ངོ༌། ། ཞེས་གཏམ་དུ་གྲག་གོ ། ཞེས་བླ་མ་བརྒྱུད་པ་རྣམས་གསུང་ངོ༌། ། རྒྱུད་ཀྱི་རྒྱལ་པོ་ནི་བཤད་ཟིན་ཏོ། ། སྒྱུ་མ་ནི་བུད་མེད་སྒྱུ་འཕྲུལ་དེས་ཞུས་པའི་ཕྱིར་རམ་གཉིས་སུ་མེད་པའི་ཡེ་ཤེས་སྟོན་པའི་ཕྱིར་ཏེ། སངས་རྒྱས་མཉམ་སྦྱོར་ལས། བུད་མེད་ཀུན་གྱི་སྒྱུ་མའི་རྒྱ། ། འདི་ནི་གཉིས་སུ་མེད་པའི་མཆོག ། སྒྱུ་མ་དག་ནི་ཐམས་ཅད་ལས། །
བུད་མེད་སྒྱུ་མ་ཁྱད་པར་འཕགས། ། ཞེས་སོ། ། འདིས་ནི་བརྟག་པ་གཉིས་པའི་མིང་བསྟན་ཏོ། ། བརྟག་པ་ཞེས་ཅིའི་ཕྱིར་ཞེ་ན། ཆོས་ཐམས་ཅད་རྟོག་པ་མེད་ཀྱང༌། སྒྲ་ལ་སོགས་པའི་སྒོ་ནས་ཆོ་ག་ལ་སོགས་པར་རྟོག་པས་བརྟག་པ་སྟེ། རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང༌། །

གཟུགས་ཅན་དུ་ཡང་འདི་རུ་བརྟག ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདིར་བསྟན་ཏོ། ། དེ་བས་ངོ་མཚར་ཆོས་འདི་རུ། ། རྟོག་པས་བརྟག་པ་ཡིན་པར་བརྗོད། ། དེ་ཉིད་གསང་བ་བསྒྲུབ་པའི་ཕྱིར། ། ལས་རྣམས་དྲུག་པོ་ཉིད་དང་ནི། ། གཟུགས་ཅན་ཚིག་གི་མཐུ་དག་དང༌། ། འབྲས་ཕྱིར་དམ་པ་ངོ་མཚར་ཆེ། ། དེ་ཕྱིར་འདི་ནི་ངོ་མཚར་ཆོས། ། དེ་ཕྱིར་འདི་ནི་རྟོག་པར་བརྗོད། །
ཅེས་སོ། ། སུམ་ཅུ་རྩ་གཉིས་པ་ལས་བཏུས་པ་ནི། ཟབ་པ་བཏུས་ཤིང་བསྡུས་ནས་ཕྱི་མ་གཉིས་སུ་གཞག་པ་སྟེ། རྡོ་རྗེ་གུར་ལས། བརྟག་པ་སུམ་ཅུའི་མིང་གི་རྗེས་ལ། ། མཁའ་འགྲོ་མཁའ་འགྲོ་མ་རྣམས་ཀྱི། ། དག་པའི་སྙིང་པོ་ཡོངས་བསྡུས་པ། ། ཞེས་མིང་དེ་གཉིས་འདིའི་འོ། ། ཀྱེའི་རྡོ་རྗེ་ནི་སྟོང་པ་དང་སྙིང་རྗེ་སྟོན་པས་སོ། ། མཁའ་འགྲོ་མ་ནི་མཁའ་འགྲོའི་སྐུ་ཉིད་སྟོན་པའི་ཕྱིར་རམ།
ཡང་ན་རྡོ་རྗེ་གུར་གྱི་རྒྱུད་ལས། ཌི་བེ་ཧ་ཡ་ག་མ་ནེ། ། སངས་རྒྱས་ཁམས་དེ་རྣམ་པར་བརྟག ། ནམ་མཁའ་ཀུན་ཏུ་སྤྱོད་གྲུབ་པ། ། མཁའ་འགྲོ་མ་ཞེས་རབ་ཏུ་བརྗོད། ། ཅེས་གསུངས་སོ། ། དྲྭ་བ་ནི་སྒྱུ་མའམ་ཚོགས་སོ། ། སྡོམ་པ་ནི་སཾ་བ་ར་སྟེ། རྩ་བའི་རྒྱུད་ལས། སཾ་ཞེས་བྱ་བ་བདེ་བར་བཤད། །
སངས་རྒྱས་ཀུན་གྱི་བདེ་ཆེན་ཡིན། ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བས་བདེ་བའི་མཆོག ། ཅེས་གསུངས་སོ། ། དེ་ལྟར་ན་བརྗོད་པར་བྱ་བ་དོན་གྱི་རྒྱུད་དང༌། རྗོད་པར་བྱེད་པ་སྒྲའི་རྒྱུད་འདི་དག་ཐམས་ཅད་ཀྱང༌། ཌཱ་ཀི་ནི་ཛྭ་ལ་སཾ་བ་ར་ཞེས་བྱ་བའི་རྒྱུད་ཀྱི་མཚན་ཡིན་ནོ། ། ཞེས་བྱ་བའི་དོན་ཏོ། ། འགྲོ་བའི་མིག་གཅིག་སྟོན་པ་རྡོ་རྗེ་འཆང་དབང་གིས། ། མདོ་དང་རྟོག་པ་བྱ་བ་སྤྱོད་པ་རྣལ་འབྱོར་རྒྱུད། །
རྣལ་འབྱོར་བླ་མེད་ཅེས་བྱ་གདུལ་བྱའི་ངོར་གསུངས་པ། ། ཀུན་གྱི་ཕྱི་མར་གྱུར་པ་འབུམ་ལྔ་ཀྱེ་རྡོ་རྗེ། ། མཁའ་འགྲོ་དྲྭ་སྡོམ་རྒྱུད་ཆེན་རྒྱ་མཚོའི་ཟབ་མོའི་དོན་བསྡུས་པ། ། ཁྲོ་ཆགས་རྣམ་པར་མི་རྟོག་དོན་གསལ་རིམ་པ་གཉིས་ཀྱི་གསང༌། ། བརྟག་པ་སུམ་ཅུ་རྩ་གཉིས་བདུན་བརྒྱ་ལྔ་བཅུ་རྡོ་རྗེའི་ཚིག ། གསང་ལས་ཤིན་ཏུ་གསང་གྱུར་སྡུད་མཛད་དེ་ལ་བསྟོད་ཕྱག་འཚལ། ། ཟབ་མོའི་རྒྱུད་འདི་འཛམ་བུའི་གླིང་དུ་གསལ་མཛད་དཔལ་ལྡན་ཡེ་ཤེས་མཁའ་འགྲོ་མ་ལས་རབ་འོངས་ཏེ། ། རྗེ་བཙུན་མཐུ་ཅན་ཀཧྞ་ཌ་མ་གཉིས་མེད་ག་ཡ་འཛིན་པར་བརྒྱུད་དེ་འོངས་པ་འདི་ཡང་སྟེ། ། འོན་ཀྱང་འདིར་གཙོ་ཌོམྦི་ཧེ་རུ་ཀ་དཔལ་རྡོ་རྗེ་ཨ་ལ་ལ་དང་ནགས་ཁྲོད་གརྦྷ་རི། ། དེ་བཞིན་ཛ་ཡ་ཤྲཱི་དང་ཐུབ་དཀའི་ཟླ་དཔལ་རིམ་གཉིས་སྒྲུབ་ཐབས་ཡན་ལག་བཅས་དང་རྣལ་འགྲེལ་མཛད། །
མ་ནོར་རིམ་པར་སྟོན་མཛད་དཔའ་བོ་རྡོ་རྗེ་མཛེས། ། སྐད་གཉིས་སྨྲ་གཙུག་ཡེ་ཤེས་ཞབས་ཀྱིས་གངས་ཅན་གསལ། ། ཐོས་འཛིན་གསལ་བའི་སྙིང་པོས་ཚིག་འགྲེལ་དོན་བསྡུས་མཛད། ། འབར་བའི་མཐས་ཀྱང་གསལ་མཛད་དེ་དག་རྣམས་ལ་འདུད། ། ཐུགས་རྗེའི་བདག་ཉིད་མ་ནོར་བརྒྱུད་པ་ཀུན་སྡུད་ཅིང༌། ། བློ་གྲོས་མཚུངས་མེད་གསང་མཛོད་དུ་མའི་ལྡེ་མིག་ཅན། ། རྡོ་རྗེ་འཆང་དཔལ་ས་སྐྱ་པ་ཞེས་རབ་གྲགས་པ། ། མངོན་རྟོགས་སོགས་མཛད་རྗེ་བཙུན་དེ་ལ་གུས་ཕྱག་འཚལ། ། བླ་མ་དེ་ཡི་ཞབས་བཏུད་རྣལ་འབྱོར་པ་བདག་ལ། ། རོང་གི་དགེ་སློང་སེང་གེ་རྒྱལ་མཚན་དེས་བསྐུལ་ནས། །
བཤད་པའི་སྲོལ་བཟུང་ལུང་དང་རིགས་ལྡན་སྡེབ་སྦྱོར་གྱིས། ། བླ་མའི་གསུང་ཉིད་གསལ་བྱེད་བཤད་སྦྱར་འདི་བགྱིས་སོ། ། འབད་རྩོལ་གཏུགས་ནས་བཤད་ཀྱང་བླ་མའི་གསུང་དང་འགལ་སྲིད་ན། ། རྒྱུད་དོན་ཟབ་ཅིང་རྒྱ་ཆེ་རྟོགས་དཀས་བདག་བློའི་ཉེས་པ་ལགས། ། འདི་ལྟར་བརྩེ་བའི་མ་ནི་བུ་ཡིས་ཉེས་ཀྱང་ཡང་མི་ཁྲོ། ། དེ་བཞིན་རྗེ་བཙུན་བླ་མ་མཁའ་འགྲོ་མ་རྣམས་བཟོད་པ་མཛོད། ། སྔོན་དུས་དཔག་མེད་བསོད་ནམས་ཚོགས་བསགས་ཐོས་མང་ཞིང༌། ། བླ་མའི་ཞབས་གུས་གདམས་པའི་སྣོད་ལྡན་སྐྱེ་བོ་རྣམས། ། རྒྱུད་རྒྱལ་ཀུན་ཀྱི་རྩེ་མོ་དངོས་གྲུབ་མཛོད་གྱུར་པ། ། ཟབ་མོ་འདི་རྟོགས་བྱོས་ལ་བསྒྲུབ་ལ་བརྩོན་པར་གྱིས། །
ཚིག་འགྲེལ་རྒྱ་ཆེར་མ་ཡིན་དོན་གསལ་བགྱིས། ། འདི་ལ་འབད་པའི་དགེ་བ་གང་ཡོད་པས། ། འགྲོ་ཀུན་ལམ་མཆོག་འདིར་ཞུགས་རབ་མྱུར་བར། ། བྱང་ཆུབ་དམ་པ་རྡོ་རྗེ་འཛིན་གྲུབ་ཤོག ། རྗེ་བཙུན་དམ་པས་རྒྱུད་དོན་གསུང་རྫོགས་ཏེ། ། བཅུ་དྲུག་ལོན་ནས་ཤིང་ཕོ་རྟ་ལོ་ལ། ། ལེགས་པའི་འབྱུང་གནས་གྲགས་པས་རབ་མཛེས་པ། ། དཔལ་ལྡན་ས་སྐྱའི་དབེན་གནས་དམ་པར་བྲིས།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
