ས་སྐྱ་བཀའ་འབུམ།
པོད ༡༣༠
ནག་པོ་དཀྱིལ་ཆོག་གི་བཤད་སྦྱར།a
༼ཇ༽ ༄༅། །ནག་པོ་དཀྱིལ་ཆོག་གི་བཤད་སྦྱར་བཞུགས།། ༄༅། །ཨོཾ་སྭ་སྟི་སིདྡྷཾ། རྗེ་བཙུན་བླ་མ་དམ་པ་རྣམས་ལ་ཕྱག་འཚལ་ལོ། ། བླ་མ་རྣམས་དང་སྤྲོས་བྲལ་གཟུགས་སྐུ་མཁའ་འགྲོ་མ། ། གྲངས་མེད་བྱེ་བ་བདུན་ཅུ་བཅུ་ཕྲག་དྲུག་གི་གཙོ། ། ཕོ་བྲང་འཁོར་ལོ་སུམ་རིམ་པདྨའི་ལྟེ་བ་ལ། ། བཞུགས་པའི་དཔལ་ལྡན་གཉིས་མེད་དེ་ལ་ཕྱག་འཚལ་ལོ། ། དཔལ་ལྡན་བདེ་མཆོག་འཁོར་ལོ་ཡི། ། དོན་རྣམས་མ་ལུས་བསྡུས་པའི་དོན། །
སྤྱོད་པའི་རྡོ་རྗེས་མཛད་པ་ཡི། ། གསལ་བྱེད་བདག་གིས་བྲི་བར་བྱ། ། དེ་ལ་གཞུང་དྲུག་པོ་འདི་རྩོམ་པར་བྱེད་པ་པོ་གང་ཡིན་ཞེ་ན། སྤྱོད་པའི་རྡོ་རྗེའོ། ། དེའི་ལོ་རྒྱུས་ཅུང་ཟད་བརྗོད་པར་བྱ་ན་རྗེ་བཙུན་རྡོ་རྗེ་ཕག་མོའི་སློབ་མ་ནི་སློབ་དཔོན་རྡོ་རྗེ་དྲིལ་བུ་པ་སྟེ། དེས་འཁོར་ལོ་བདེ་མཆོག་ལ་སྨིན་གྲོལ་གྱི་ལམ་གཞུང་གསུམ་མཛད་དོ། ། དེའི་ལོ་རྒྱུས་ལོགས་སུ་བརྗོད་པར་བྱའོ། ། དེའི་སློབ་མ་རུས་སྦལ་གྱི་ཞབས་ཅན་དེ་ནི་རྒྱ་མཚོ་ཆེན་པོ་ནས་རུས་སྦལ་ཆེན་པོ་བཀུག་ནས་དེ་བཅིབས་ནས་སྤྱོད་པ་མཛད་དོ། ། དེའི་སློབ་མ་ནི་ཤྲཱི་ཛཱ་ལནྡྷ་ར་བྱ་བ་སྟེ། ཡུལ་ཛཱ་ལནྡྷ་རར་ཕྱག་རྒྱ་ཆེན་པོའི་དངོས་གྲུབ་ཐོབ་པའོ། །
དེའི་སློབ་མ་ནི་སློབ་དཔོན་སྤྱོད་པའི་རྡོ་རྗེ་སྟེ། ཡུལ་རྒྱ་གར་ཀརྞར་སྐྱེས་པས་ན་ཀརྞ་ཞེས་ཀྱང་བྱ། སྙན་རིང་བས་ཀྱང་ཀརྞ་པ་ཟེར། ཁ་དོག་ནག་པས་ཀྲྀཥྞ་པ་ཞེས་བྱའོ། ། དེས་བླ་མའི་མན་ངག་ལ་བརྟེན་ནས་བསྒྲུབ་པ་བྱས་པས་ནུས་པ་ཅུང་ཟད་སྐྱེས་ནས་སྤྱོད་པ་བྱ་བར་བཞེད་དོ། ། བླ་མ་ལ་ཞུས་པས་སློབ་དཔོན་གྱི་ཞལ་ནས་ནུས་པ་ཆེར་མ་ཐོན་པས་སྤྱོད་པའི་དུས་མིན་གསུང་པ་དང་ང་ལ་ནུས་པ་ཡོད་གསུང༌། སྟོན་དང་བྱས་པས་ཀྲྀཥྞ་ས་རི་ལ་སོགས་པ་དགུག་པ་དང༌། མ་ཧེ་ལ་སོགས་པ་དབང་དུ་བྱ་བ་དང༌། ཤིང་ཏོག་ལ་སོགས་པ་ལྟུང་བ་དང༌། གདུག་པ་ཅན་རེངས་པ་ལ་སོགས་པ་ལྟ་སྟངས་བཞི་གྲུབ་ཀྱང་དེ་དག་ཁྲོལ་གསུངས་པ་དང་དགྲོལ་བར་མ་ནུས་ནས།
བླ་མའི་ཞལ་ནས་སྤྱོད་པ་བྱེད་པ་ལ་རྣམ་ཤེས་ཀྱི་ལས་དང་ཡེ་ཤེས་ཀྱི་ལས་ཆ་མཉམ་པ་སྟེ། ཚར་གཅད་རྗེས་གཟུང་གཉིས་ཀ་ནུས་པའི་དུས་སུ་བྱེད་པ་ཡིན་ལ། ཁྱོད་ཀྱིས་མི་ནུས་པར་འདུག་པས་སྤྱོད་པ་མ་བྱེད་གསུངས་ནས་སྔར་གྱི་དེ་དག་བཀྲོལ་ནས་སླར་བཏང་ངོ༌། ། དེའང་སྤྱོད་པ་པའི་ཞལ་ནས་ཅིས་ཀྱང་བདག་སྤྱོད་པ་བྱེད་པས་བླ་མ་ལ་མཁའ་འགྲོ་མས་གནང་བའི་རུས་རྒྱན་མངའ་བ་དེའང་བདག་ལ་ཞུའོ། ། དེར་བླ་མས་རྒྱན་གནང་ནས་ཤར་ཕྱོགས་ན་དེ་ཝཱི་ཀོ་ཊའི་ལྷ་མོའི་མཁར་དུ་མ་འགྲོ། དེར་ཕྱིན་ན་མཁའ་འགྲོ་མས་བར་ཆད་བྱེད་དོ་གསུང་ངོ༌། ། དེར་སློབ་དཔོན་གྱི་འཁོར་རྣལ་འབྱོར་བདུན་ཅུ་རྩ་གཉིས་ཀྱིས་བསྐོར། ཁྲུ་གང་གི་ས་ལ་ཞབས་མི་རིག་པ་དང༌། གདུགས་བདུན་འཛིན་པ་མེད་པར་ནམ་མཁའ་ལ་འགྲོ་བ་དང༌། ཌཱ་མ་རུ་བདུན་འཁྲོལ་བ་མེད་པར་ནམ་མཁའ་འཁྲོལ་ཞིང་འགྲོ་བ་དང་འཁོར་དང་བཅས་པས་ཤར་ཕྱོགས་བྷཾ་ག་ལར་བྱོན་ཏེ་ཆུ་ཁ་ཅིག་ཏུ་བྱོན་པ་དང༌།
མཛེ་མོ་ཞིག་ང་སྒྲོལ་ཟེར་བས་འདི་ཁུར་ན་མཛེ་འགོས་ནས་ཚེ་གཅིག་གིས་སངས་རྒྱས་འགྲུབ་པའི་བར་ཆད་དུ་འགྲོ་སྙམ་ནས་མ་བསྒྲལ་ལོ། ། དེར་ཀུ་ས་ལི་ཞིག་གིས་བསྒྲལ་བས་མཛེ་མོ་རྡོ་རྗེ་ཕག་མོར་བྱས། ཀུ་ས་ལི་དེ་ཧེ་རུ་ཀར་བྱས་ཏེ་མཁའ་སྤྱོད་དུ་གཤེགས་སོ། ། དེ་ནས་ཕར་ཕྱིན་པས་ཞིང་རྨོད་པ་ཞིག་དང་ཕྲད་པ་ལས་དེས་ཐུག་ཆང་ས་འོག་ཏུ་བཅུག་འདུག་པ་བསློངས་པས་མ་སྟེར་ཏེ། མ་ཚད་ན་རྡོབ་ཅིག་ལ་ཆུ་བག་ཙམ་འཛག་པ་འདུག་པ་ལ་འཐུང་ཟེར། དེས་མི་ངོམས་བྱས་པས་འཐུང་ནུས་པར་གྱིས་ངོམས་པར་བྱ་ཡིས་ཟེར། དེར་རྨོད་པའི་གླང་ལ་སྡིགས་མཛུབ་བྱས་པས་གླང་ཤི་བས་ཁྱོད་སངས་རྒྱས་ཀྱི་རྣལ་འབྱོར་པར་འདུག་པ་ད་འདི་རྗེས་སུ་ཟུང་ཟེར་བ་གསོ་བར་མ་ནུས་སོ། ། དེར་རྨོད་པ་བ་རང་གིས་གླང་བསླངས་ནས་རྨོད་ཅིང་འདུག ཆུ་འཛག་པ་དེ་ཡང་ཐུག་ཆང་དུ་འདུག་གོ ། ཡང་དེ་ནས་ཕར་ཕྱིན་པས་སྐྱེད་མོས་ཚལ་ཞིག་ན་ཤིང་ཏོག་འཛམ་བུ་བི་ར་བྱ་བ་ཆུ་སྐྱུར་མོ་འབྱུང་བ་ཅིག་བུ་མོ་ཞིག་སྲུང་ཞིང་འདུག་པ་ལ་བསླངས་པས་ཁྱོད་རང་རྣལ་འབྱོར་པར་འདུག་པ་ནུས་པ་མེད་དམ་ཕོབ་ལ་ཟོ་ཟེར་ནས།
ལྟུང་བའི་ལྟ་སྟངས་བྱས་པས་ཤིང་ཏོག་བྲུལ་ཞིང་བྱུང་བས། བུ་མོས་མིག་བཏེག་བྱས་པ་ཙམ་གྱིས་སླར་འབྱར་ཏེ་སོང་ངོ༌། ། ཡང་ཕར་ཕྱིན་པས་ལྷ་ཁང་ཞིག་ན་མི་ཞིག་བརྒྱད་སྟོང་པ་ཅིག་ཀློག་ཅིང་འདུག་པ་སློབ་དཔོན་གྱིས་ཁྱོད་པཎྜི་ཏའམ་རྣལ་འབྱོར་པའམ་དགེ་བསྙེན་ནམ་ཅིས་གནས་བྱས་པས། ཁོ་ན་རེ་རྣལ་འབྱོར་གྱི་ཆ་ལུགས་ཀྱིས་གནས་སོ། ། སློབ་དཔོན་གྱིས་རྣལ་འབྱོར་པ་བྱ་བ་ཀློག་བྱེད་དམ་ཁྱོད་ལྕེ་ཡང་མི་བདེ་བར་འདུག་བྱས་པས། འོ་ན་ཁྱོད་ཀྱིས་ཀློག་དང་ཟེར་བ་ལ་སློབ་དཔོན་གྱིས་ཀློག་འགྲན་མ་ནུས་སོ། ། དེ་ནས་སློབ་དཔོན་གྱིས་བྷཾ་ག་ལར་རྒྱལ་པོ་རོལ་པའི་ཟླ་བ་དང་བློན་པོ་དགེ་བའི་མགོན་པོའི་གྲོང་དང་ཉེ་བར་བྱོན་པ་དང༌། རྒྱལ་པོ་ཕྱི་རོལ་པ་ཡིན། བློན་པོ་སངས་རྒྱས་པ་ཡིན་པས་བློན་པོས་སློབ་དཔོན་ལ་བསུ་བ་བསྙེན་བཀུར་བྱས་པས་བསྙེན་བཀུར་བྱེད་པ་ཅི་དོན་དུ་གཉེར་གསུང༌། བློན་པོས་གསོལ་བ།
བདག་ལ་ལྷ་ཁང་ཞིག་ན་ཐུགས་རྗེ་ཆེན་པོ་དབང་ཕྱུག་ཆེན་པོའི་གཟུགས་སུ་བཅོས་པ་ཅིག་ཡོད་པས་རབ་གནས་ཞུའོ། ། བཀའ་སྩལ་པ། དེ་རིང་ཉིད་དུ་བྱའོ། ། གསོལ་པ། ཡོ་བྱད་ཅི་འཚལ། ཅི་ཡང་མི་དགོས་སོ་གསུངས་ནས། མེ་ཏོག་སྐུའི་སྤྱི་བོར་བཞག་ནས་སུ་པྲ་ཏིཥྛ་བཛྲ་ཞེས་བརྗོད་ནས་རབ་གནས་བྱས་ཟིན་ཏོ་གསུང༌། དེ་ལ་ཡིད་མ་ཆེས་པས་སློབ་དཔོན་གྱིས་མེ་ཏོག་ཕོག་སྟེ་གཤེགས་པས་སྐུ་ཡང་སློབ་དཔོན་གྱི་ཕྱི་ལ་གཤེགས་པ་དང༌། བློན་པོ་ཡིད་ཆེས་ནས་གསོལ་བ་བཏབ་པས་ཡང་མེ་ཏོག་སྤྱི་བོར་བཞག་ནས་སུ་པྲ་ཏིཥྛ་བཛྲ་ཞེས་བརྗོད་པས་སྐུ་དེ་ཉིད་དུ་བཞུགས་ཏེ། མི་མང་པོས་སྤྱན་དྲངས་པས་ཀྱང་མ་འདྲང་ནས་དེ་ཉིད་དུ་ལྷ་ཁང་བརྩིགས་སོ། །
སྔར་གྱི་ལྷ་ཁང་དུ་མཆོད་རྟེན་བརྩིགས་སོ། ། བློན་པོ་དེས་དབང་དང་ཆོས་ཞུས། བདེ་མཆོག་གི་རས་རིས་ཤིག་ཀྱང་བྲིས་ནས་འདྲི་མཁན་དང་གསུམ་ལས་གཞན་ལ་གསང་བ་ལས། གསང་བ་འཛགས་ནས་རྒྱལ་པོས་བློན་པོ་གཞན་ལས་ཐོས་པ་ལ། དེ་མི་བདེན་གསུངས་ནས་ཡིད་མ་ཆེས་པར་གནས་པའི་དུས་སུ་བློན་པོའི་གྲོགས་པོ་ཞིག་ན་རེ། བྲིས་སྐུ་འདི་གཞན་དུ་མ་བསྐྱལ་ན་རྒྱལ་པོས་ཚོར་ན་ཆད་པ་འོང་ངོ་ཞེས་ཟེར་བས་དེ་ལ་མཉན་ཏེ། བྲིས་སྐུ་ལ་ན་བཟའ་མང་པོ་དང་རྒྱ་མང་པོ་བྱས་ཏེ་གྲོང་ཁྱེར་གྱི་ལྷོ་སྒོ་ནས་བསྐུར་བས་ལྷོ་ཕྱོགས་ཀྱི་སྒོ་བ་ན་རེ། འདི་ཙམ་གྱི་རྒྱས་འདེབས་པ་ཅི་ཡོད་ཟེར་ནས་ཁ་ཕྱེ་བས་བྲིས་སྐུ་བྱུང་ནས། རྒྱལ་པོའི་དྲུང་དུ་ཁྱེར་ཏེ་བསྟན་པས་བློན་པོ་རྣམས་ན་རེ། རྒྱལ་པོའི་ལྷའི་སྟན་བྱས་པའི་ལྷ་འདྲི་བ་འདིའི་སྲོག་དང་ནོར་དབྲལ་བར་རིགས་སོ་ཞེས་ཟེར་བ་དང༌།
རྒྱལ་པོ་ན་རེ་དེ་ནི་མ་ཡིན་ཏེ། བྱ་བ་བརྟགས་ཤིང་བྱེད་པ་འུ་ཅག་ཀྱང་འདིས་སྟན་བྱས་པའི་འཇིགས་བྱེད་དུས་མཚན་བྲིས་ལ་ནུས་པ་འགྲན་ནོ། ། དེའང་ཉིད་ཀྱི་ལྷ་ཁང་དུ་ལྷ་གཉིས་གཤིབས་ཏེ་ཞལ་གཡོགས་ཏེ་བཞག་ནས། ཞག་བདུན་དུ་མཆོད་པ་བྱས་ལ་ཞལ་ཕྱེ་ནས་ཇི་ལྟར་འདུག་པའི་ནུས་པ་འགྲན་ནོ་ཞེས་ཟེར་ནས་དེ་བཞིན་དུ་བྱེད་པར་བྱས་ནས། བློན་པོས་སློབ་དཔོན་ལ་བསྙད་པས་སློབ་དཔོན་ན་རེ་དེ་བཞིན་དུ་བྱའོ་གསུངས་ནས། བཅོམ་ལྡན་འདས་དབང་ཕྱུག་གིས་རྫི་བར་ག་ལ་ནུས་གསུངས་ནས་དུར་ཁྲོད་དུ་ཚོགས་ཀྱི་འཁོར་ལོ་མཛད་པའི་ཚེ་མི་སྔོན་པོ་ཐོད་རློན་ཐོགས་པ་ཅིག་བྱུང་ནས། ཚོགས་དཔོན་ངས་བྱ་གསུང༌། སྨྲས་པ་དེ་ནི་མ་ཡིན་ཏེ། རྣལ་འབྱོར་པ་ཆེན་པོ་ཡིན་པའི་ཕྱིར་ང་ཉིད་ཚོགས་དཔོན་བྱེད་དོ་ཞེས་གསུངས་པའི་རྗེས་ཁོ་ན་ལ་ཐོད་པ་ཅན་དེ་ཧེ་རུ་ཀར་གྱུར་ཏེ། འདི་སྐད་དུ།
མཛེ་མོ་དེ་ཡང་མཛེ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཞིང་རྨོད་དེ་ཡང་ཞིང་རྨོད་མ་ཡིན་ཧེ་རུ་ཀ་ཡི་རྣམ་འཕྲུལ་ཡིན། ། མཛེས་ལྡན་དེ་ཡང་བུ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཀློག་མཁན་དེ་ཡང་ཀློག་མཁན་མ་ཡིན་ཧེ་རུ་ཀ་ཡི་རྣམ་འཕྲུལ་ཡིན། ། ཐོད་པ་ཅན་དེའང་ཐོད་པ་ཅན་མིན་ཧེ་རུ་ཀ་ཡི་རྣམ་འཕྲུལ་ཡིན། ། ཚེ་འདིར་དངོས་གྲུབ་གཞན་འགྲུབ་གཞུང་རྣམས་རྩོམས་ཤིག་བར་དོར་སངས་རྒྱས་འགྲུབ། ། ཅེས་གསུངས་སོ། ། སློབ་དཔོན་གྱིས་བདག་རྗེས་སུ་གཟུང་དུ་གསོལ་ཞེས་བྱས་ནས་བསྟོད་པ། ཁྱོད་ཀྱི་ཞབས་ཀྱིས་མཉམ་པར་མནན་ན་འོག་གི་ཀླུ་ཡང་འཇིགས་འགྱུར་ཞེས་ཏེ་ཞབས་གཡོན་བསྐུམ་པར་གནས། ཁྱོད་ཀྱི་ཕྱག་རྣམས་དྲང་པོར་བསྲངས་ན་ཕྱོགས་སྐྱོང་རྣམས་ཀྱང་སྐྲག་འགྱུར་ཞེས་ཏེ་ཕྱག་གཉིས་བསྐུམ་པར་མཛད།
དབུ་ཡི་གཙུག་ཏོར་དྲང་པོར་བསྲངས་ན་ཚངས་པའི་འཇིག་རྟེན་འཇིག་འགྱུར་ཞེས་ཏེ་ཅུང་ཟད་ཡོ་བར་གནས། རྗེ་བཙུན་ཁྱོད་ཀྱི་གར་ནི་དགོས་པ་དང་ལྡན་མཐོང་བས་དད་དེ་སྙིང་ནས་དང་བས་བདག་གིས་བསྟོད། སྲིད་པ་གསུམ་པར་སྐུ་ནི་རྗེས་ཆགས་དུལ་བར་ལྡན། ། འོད་ཟེར་སྔོན་པོ་སྟོང་ལྡན་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་པར་ལྡན། ། ཧེ་རུ་ཀ་དཔལ་དེ་དང་སྔགས་པ་ལྷན་ཅིག་གར་བྱེད་ཤོག ། ཅེས་གསུངས་པ་དང༌། ཧེ་རུ་ཀས་ཧ་ཧ་ཧི་ཧི་ཧོ་ཞེས་གསུངས་ནས་མི་སྣང་བར་གྱུར་ཏོ། ། དེ་ནས་ཞག་བདུན་ནས་བྲིས་སྐུ་བལྟས་པས། བཅོམ་ལྡན་འདས་ནི་འོད་དང་ལྡན་པ་བྲིས་སྐུ་ཅིག་ཤོས་གོང་འོག་མགོ་བཟློག་ནས།
འཇིགས་བྱེད་དུས་མཚན་མནན་པའི་ཧེ་རུ་ཀ་འོད་དང་བཅས་པར་གྱུར་པ་མཐོང་ནས། རྒྱལ་པོ་འཁོར་དང་བཅས་པ་ཤིན་ཏུ་དད་པར་གྱུར་ཏེ། སློབ་དཔོན་རྒྱལ་པོས་གདན་སར་སྤྱན་དྲངས་ནས་དབང་དང་མན་ངག་ཞུས་ཏེ། རྒྱལ་སྲིད་ཐམས་ཅད་ཕུལ་བས་བྷཾ་ག་ལ་བ་ཙམ་སངས་རྒྱས་པར་གྱུར་ཏོ། ། དེའི་རྗེས་ལ་སློབ་དཔོན་གྱིས་ནག་པོའི་ཆོས་དྲུག་ལ་སོགས་པ་བརྩམས་སོ། ། དེ་ནས་ཛཱ་ལནྡྷ་རར་དགོན་པ་བྱེད་གསུང༌། དེ་ཝཱི་ཀོ་ཊར་བྱོན་པ་དང༌། མཁའ་འགྲོ་མ་ཅིག་མིའི་བུ་མོར་བརྫུས་ནས་འབྲས་རྡུང་བ་ལ་འབྲས་བསླངས་པས་མ་སྟེར་ནས། སློབ་དཔོན་གྱིས་འབྲས་ཀྱི་ཚོམས་ལ་ལྟ་སྟངས་བྱས་ཏེ་བཀས་པས་མོས་ཀྱང་སློབ་དཔོན་ལ་ལྟ་སྟངས་བྱས་པས་ཞལ་ནས་ཁྲག་བྱུང་བ་དེ་དེར་མིད་ནས་བཞུགས་སར་བྱོན་པ་དང་བསྡུས་ཏེ། བླ་མའི་བཀའ་བཅག་པའི་ཉེས་པ་བྱུང་བས་ཡུལ་ཉི་ཤུ་རྩ་བཞིར་ཚོགས་འཁོར་བྱེད་དུ་སོང་ལ་དེ་ནས་མེ་ཏོག་དང་སྨན་ལོང་ལ་ཤོག་གསུངས་ནས་འཁོར་རྣམས་བཏང་ནས།
དེ་དག་གིས་ཀྱང་དེ་བཞིན་དུ་བྱས་ནས་སླར་ལོག་ནས་འོངས་པ་དང་ལམ་ཀ་ན་ཁྲུས་ཀྱི་རྫིང་བུ་ཞིག་ན་བུད་མེད་མང་པོ་ཁྲུས་བྱེད་ཅིང་འདུག་པ་རྣམས་ན་རེ། ཁྲུས་མི་བྱེད་དམ་ཟེར། སྨྲས་པ། ལོང་མེད་དེ་སློབ་དཔོན་བསྙུང་བས་མྱུར་བར་འགྲོའོ། ། མཁའ་འགྲོ་མས་སྨྲས་པ་བསྙུང་བ་དྭངས་སོ། ། དེར་འཁོར་རྣམས་ཀྱིས་ཁྲུས་བྱས་པ་དང༌། སྨན་རྣམས་བུད་མེད་རྣམས་ཀྱིས་ཁྱེར་ནས་ནམ་མཁའ་ལ་སོང་ངོ༌། ། དེར་ཕྱིན་པ་དང་ཨཱ་ཙརྻ་བསྙུང་བ་མ་དྲག་པས་ཨཱ་ཙརྻའི་ཞལ་ནས་དང་མཁའ་འགྲོ་མའི་བར་ཆད་ཡིན་པས་ཚེ་འདི་ལ་མྱ་ངན་ལས་མི་འདའ་བར་ལུས་འདོར་ཏེ། བར་དོར་ལུས་འདི་ལ་ཞུགས་ནས་གདོད་སངས་རྒྱས་ཐོབ་པར་འགྱུར་བས་ལུས་འདི་ཞག་བདུན་དུ་མ་བསྲེགས་གསུངས་ནས་འདས་ཏེ་ཞག་ལྔ་ལོན་པ་དང༌། རྒྱལ་པོའི་རྩིས་པས་ཚོར་ནས་ཡུལ་ཕྱོགས་ན་རོ་ཡོད་པས་ཡུལ་ཐམས་ཅད་བཙོག་གོ་ཟེར་ནས།
འཇོག་དུ་མ་སྟེར་ཏེ། པུར་སྦྱངས་པས་ཌཱ་མ་རུ་དང་ཆ་ལང་ལ་སོགས་པའི་སྒྲ་དང༌། ལྷོའི་མེ་ཏོག་ལ་སོགས་པ་དཔག་ཏུ་མེད་པའི་མཆོད་པ་ཡང་བྱུང་ངོ༌། ། དེང་སང་གི་བར་དུའང་འདས་པའི་དུས་སུ་ཌཱ་མ་རུའི་སྒྲ་དང༌། མེ་ཏོག་ལ་སོགས་པའི་མཆོད་པ་དཔག་ཏུ་མེད་པ་འབྱུང་བ་ཡིན་ནོ། ། ཁ་ཅིག་ན་རེ་དེ་ནས་དུས་ཕྱིས་རུས་པའི་རྒྱན་དང་བཅས་པ་ཅིག་འཁྲུངས་ནས་སྤྱོད་པ་བྱས་ནས་མྱ་ངན་ལས་འདས་ཏེ་བསྟན་བཅོས་རྣམས་ཀྱང་དེའི་དུས་སུ་བརྩམས་ཞེས་ཟེར་རོ། ། ལ་ལ་ན་རེ་བར་དོ་ཉིད་དུ་མྱ་ངན་ལས་འདས་ཏེ། བཅོམ་ལྡན་འདས་ཀྱི་ལུང་བཞིན་ནོ། ། བར་ཆད་བྱེད་པའི་མཁའ་འགྲོ་མ་རྣམས་ནི་སློབ་མའི་མཆོག་ཕྱག་རྒྱ་ཆེན་པོ་གྲུབ་པ་གུ་ཧྱ་པ་ཞེས་བྱ་བས་ཚར་གཅད་དེ་བཏུལ་ལོ། ། དེ་ལྟར་ན་རྡོ་རྗེ་ཕག་མོ།
རྡོ་རྗེ་དྲིལ་བུ་པ། རུས་སྦལ་གྱི་ཞབས་ཅན། ཛཱ་ལནྡྷ་ར་པ། སྤྱོད་པའི་རྡོ་རྗེ། གུ་ཧྱ་པ། རྣམ་རྒྱལ་ཞབས། ཏི་ལོ་པ། ནཱ་རོ་པ། ཕམ་ཐིང་པ་མཆེད་ལ་བླ་མ་མལ་གྱོ་ལོ་ཙཱ་བས་གསན་ནོ། ། བླ་མ་མལ་གྱིས་ནཱ་རོ་པའི་སློབ་མ་ཕམ་ཐིང་བའི་གཅུང་དུས་ཀྱི་འཁོར་ལོ་བ་དང༌།
ཝཱ་གཱི་ཤྭ་ར་བ་དང༌། ཁ་ཆེ་བྱང་ཆུབ་བཟང་པོ་ལའང་གསན་ནོ། ། ནཱ་རོ་པའི་སློབ་མ་ཀན་ཀ་ཤྲཱི། དེས་བླ་མ་བལ་པོ་བྷ་དནྟ་དང༌། ཀ་ན་ཀའི་སློབ་མ་བལ་པོ་ཐུགས་རྗེ་ཆེན་པོ་ལའང་གསན་ཏེ། ཕམ་ཐིང་བ་མཆེད་མ་ཡིན་པ་གསུམ་ནི་ཚོགས་པ་ལ་བཤད་པ་ཡིན་པའི་ཕྱིར་གཙོར་མི་མཛད་དེ། བླ་མ་ཕམ་ཐིང་བ་སྐུ་མཆེད་ཀྱིས་སློབ་མ་ལ་བཤད་པའི་མན་ངག་འདི་ལ་དམ་པར་མཛད་དོ། ། བླ་མ་མལ་ལ་ས་སྐྱ་པས་གསན་ནོ། ། རྩོམ་པ་པོ་ལས་འཕྲོས་པའི་ལོ་རྒྱུས་སོ།། །། གཞུང་གང་ལ་བརྟེན་ནས་བརྩམས་ན་གཞུང་དྲུག་པོ་འདི་གཙོར་འཁོར་ལོ་བདེ་མཆོག་རྩ་བའི་རྒྱུད་ཀྱི་ཁ་བསྐང་ཡིན་པས་རྩ་བའི་རྒྱུད།
བཤད་པའི་རྒྱུད་དང་བཅས་པ་རྣམས་ལ་བརྟེན་ཏེ། དཀྱིལ་འཁོར་ཆོ་ག་བཞི་རྩ་བའི་རྒྱུད་དང༌། བཤད་རྒྱུད་ཧེ་རུ་ཀ་འབྱུང་བ་ལས་གཙོར་བྱེད། རྡོ་རྗེ་མཁའ་འགྲོ་ལ་སོགས་པའང་བརྟེན་ནོ། ། སྒྲུབ་ཐབས་ནི་རྩ་རྒྱུད་དང༌། ཨ་བྷི་དྷ་ན་ལས་སོ། ། སྦྱིན་སྲེག་ནི་རྩ་རྒྱུད་དང༌། ངེས་བརྗོད། རྡོ་རྗེ་མཁའ་འགྲོ་གསུམ་ལས་སོ། ། གསང་བའི་དེ་ཉིད།
བཤད་རྒྱུད་སཾ་པུ་ཊ། མཁའ་འགྲོ། གསང་འདུས་ལས། ཨོ་ལ་པ་ཏི། རྩ་རྒྱུད། མཁའ་འགྲོ། སཾ་པུ་ཊ། དགྱེས་པ་རྡོ་རྗེ་ལས། དཔྱིད་ཐིག གཙོར་སཾ་པུ་ཊ།
རྡོ་རྗེ་མཁའ་འགྲོ་ལས་སོ། ། དེ་ལྟར་ན་དེ་དག་ལ་བརྟེན་ནས་མཛད་པས་ན་རང་དགའ་མ་ཡིན་ཞིང༌། བླ་མའི་མན་ངག་གིས་འཁྲུགས་བསྡེབས་ཤིང་ཕྱོགས་གཅིག་ཏུ་གསལ་བར་བྱས་པས་ན་ཟློས་སྐྱོན་མེད་དོ། ། དེ་ལྟར་དེ་དག་མཛད་པ་ལ་དགོས་པ་ཅི་ཡོད་ཅེ་ན། ཧེ་རུ་ཀའི་དཀྱིལ་འཁོར་དུ་མ་སྨིན་པ་སྨིན་པར་འདོད་ཅིང༌། སྨིན་པ་གྲོལ་བར་འདོད་པ་རྣམས་ཀྱིས་དེ་དག་བདེ་བླག་ཏུ་རྟོགས་པར་བྱ་བའི་དགོས་པ་ཡོད་དོ། ། དགོས་པ་དང་བཅས་པའི་ཆོས་དེ་དབུ་ཞབས་སུ་དོན་དུས་བསྡུས་ཤེ་ན། སློབ་དཔོན་སྤྱོད་པ་པའི་བཞེད་པ་དཔལ་འཁོར་ལོ་བདེ་མཆོག་རྩ་བའི་རྒྱུད་བཤད་པའི་རྒྱུད་ཐམས་ཅད་ཀྱི་དགོས་པ་བསྡུ་ན། སྦྱིན་བྱ་བཞི་བྱིན་པས་སྣོད་དུ་རུང་བར་བྱས་ནས་བསླབ་བྱ་གཉིས་ལ་བསླབས་ཏེ། གྲོགས་སྤྱོད་པ་གཉིས་ཀྱིས་ཚར་བཅད་ནས་འབྲས་བུ་མཆོག་དང་ཐུན་མོང་གི་དངོས་གྲུབ་འགྲུབ་པར་བྱེད་དོ། །
དེ་ལ་སྦྱིན་བྱ་བཞི་ནི། སྨིན་བྱེད་དབང་བཞི་སྟེ། དེ་དག་གསལ་བར་སྟོན་པའི་ཕྱིར་དཀྱིལ་འཁོར་ཆོ་ག་འདི་མཛད་དོ། ། བསླབ་བྱ་གཉིས་ནི། བསྐྱེད་པའི་རིམ་པ་དང༌། རྫོགས་པའི་རིམ་པའོ། ། དང་པོ་ལ་གསུམ། མ་གྲུབ་པ་འགྲུབ་པར་བྱེད་པ་དང༌། བསྒྲུབ་པའི་བར་ཆད་སེལ་བ་དང༌། གྲུབ་པའི་འབྲས་བུ་མྱུར་དུ་འབྱིན་པའོ། །
དེ་ལ་དང་པོ་གཉིས་ནི། ནག་པོ་མངོན་རྟོགས་ཀྱིས་བསྟན་ཏེ། ལྷ་མ་གྲུབ་པ་འགྲུབ་པར་བྱེད་པ་ཏིང་ངེ་འཛིན་གསུམ་བསྙེན་སྒྲུབ་ཡན་ལག་བཞིས་བསྡུས་པ་དང༌། སྔགས་མ་གྲུབ་པ་འགྲུབ་པར་བྱེད་པ་རིན་ཆེན་བཞིའོ། ། བར་ཆད་སེལ་བ་ནི་ཞལ་བཞི་པའི་སྔགས་སོ། ། འཇིག་རྟེན་པའི་འབྲས་བུ་གཙོ་བོའི་དབང་དུ་བྱས་ནས་གྲུབ་པའི་འབྲས་བུ་མྱུར་དུ་འབྱིན་པ་ནི་སྦྱིན་སྲེག་གོ ། རྫོགས་པའི་རིམ་པ་ལ་བསླབ་པ་ནི། སྤྱོད་པ་པའི་བཞེད་པས་རྫོགས་རིམ་མ་ལུས་པ་རིམ་པ་བཞིན་དུ་འདུས་ལ། དེའང་རྒྱུད་སོ་སོ་ནས་རྗོད་བྱེད་ཐ་དད་ཀྱང་བརྗོད་པའི་རིམ་པ་བཞིན་གཅིག་གོ ། དེ་ལ་དགོངས་ནས་གཞུང་གསུམ་མཛད་དེ།
ཐབས་རྒྱུད་གསང་བ་འདུས་པ་དང༌། དཔལ་བདེ་མཆོག་གཉིས་ཀྱི་རྗོད་བྱེད་མདོར་བསྡུས་གླེང་གཞི་ཡིན་ཞེ་ན། དེ་ཐ་དད་ཀྱང་བརྗོད་བྱ་གཅིག་པར་བསྟན་པ་ནི་སྤྱིར་གསང་བའི་དེ་ཉིད་མཛད། དེ་བཞིན་དུ་ཀྱེའི་རྡོ་རྗེ་དང༌། བདེ་མཆོག་ཀྱང་རྗོད་བྱེད་ཐ་དད་ཀྱང་བརྗོད་བྱ་གཅིག་པར་བསྟན་པའི་ཕྱིར་ཨོ་ལ་པ་ཏི་མཛད། བདེ་མཆོག་ཉིད་ལ་རྗོད་བྱེད་རང་གཞུང་མཆོག་ཏུ་གྱུར་པ་ཅིག་ཡོད་པར་བསྟན་པའི་ཕྱིར་དཔྱིད་ཀྱི་ཐིག་ལེ་མཛད་དོ། ། གྲོག་སྤྱོད་པ་གཉིས་ནི་རང་དོན་དང་གཞན་དོན་གྱི་སྤྱོད་པའོ། ། དང་པོ་ལ་གསུམ། སྤྲོས་བྲལ་སྤྲོས་མེད་ཤིན་ཏུ་སྤྲོས་མེད་དོ། ། འབྲས་བུ་ལ་གཉིས།
ཐུན་མོང་གི་དངོས་གྲུབ་དམན་པ་ཞི་སོགས་དང༌། འབྲིང་གྲུབ་ཆེན་བརྒྱད་དོ། ། མཆོག་གི་དངོས་གྲུབ་སངས་རྒྱས་ནི་ས་བཅུ་གསུམ་པའོ། ། དེ་ལྟར་སྤྱོད་པ་དང་འབྲས་བུ་ལ་གཞུང་ཆུང་བ་ཅིག་འབྱུང་བར་རིགས་ནའང་བླ་མའི་བཀའ་སྒྲོས་གཞུང་གོང་མ་རྣམས་ཀྱིས་གསེབ་ནས་འབྱུང་བ་ལས་ལོགས་པ་མེད་ཅེས་གསུང་ངོ༌། ། དེ་ལྟར་ན་གཞུང་དྲུག་ཏུ་དཔལ་ནཱ་རོ་པ་བཞེད་དོ། ། ཇོ་བོ་ག་ཡ་དྷ་རའི་རྗེས་སུ་འབྲངས་ནས་བླ་མ་འབྲོག་མི་ནི་བསྐྱེད་རིམ་གྱི་གཞུང་གསུམ་གྱི་སྟེང་དུ་ཚོགས་འཁོར་དང་བཞི། རྫོགས་རིམ་ལ་སྡོམ་དྲུག་ཅེས་བྱ་བར་བཞེད་དེ། དཔྱིད་ཀྱི་ཐིག་ལེ་རྩའི་སྡོམ། གསང་བའི་དེ་ཉིད་ཚིག་གི་སྡོམ། ཨོ་ལ་པ་ཏི་མངོན་པར་རྟོགས་པའི་སྡོམ།
སྙིང་པོ་བསྡུས་པ་དོན་གྱི་སྡོམ། སྡོམ་པ་བཤད་པ་རྣལ་འབྱོར་གྱི་སྡོམ། ཕྱག་རྒྱ་ཆེན་པོ་ཐིག་ལེ་ཕྱག་རྒྱ་བསྟེན་པའི་སྡོམ་ཞེས་བྱ་བ་དྲུག་ཏུ་བཞེད་དོ། ། དེ་ལྟར་དགོས་པ་དང་བཅས་པའི་བསྡུས་དོན་དེ་དག་ཀྱང་ལེགས་པར་བསྡུ་ན་རྒྱུའི་རྒྱུད་དུ་སྔོན་དུ་སོང་བའམ་སྨིན་གྲོལ་གཉིས་འཁོར་དང་བཅས་པའི་གཞུང་འབྲས་བུའི་གསེབ་ནས་ཅུང་ཟད་འབྱུང་བ་དང་བཅས་པ་གསལ་བར་བསྟན་པ་ཡིན་ནོ། ། སྤྱོད་པའི་རྡོ་རྗེས་མཛད་པའི་བསྟན་བཅོས་ཀྱི་སྔོན་དུ་བཤད་པར་བྱ་བ་རྫོགས་སོ།། །། ༄༅། །ཨོཾ་ན་མོ་གུ་རུ་བྷ་དྲཱ་ཡ། སྦྱིན་བྱ་བཞི་བྱིན་པས་སྣོད་དུ་རུང་བར་བྱེད་པའི་གཞུང་དཀྱིལ་འཁོར་ཆོ་ག་བརྗོད་པར་བྱའོ། ། དེ་ལ་གསུམ། ཀླད་དོན་དང༌། གཞུང་དངོས་དང༌།
མཇུག་གོ ། དང་པོ་ལ་གཉིས། ཕྱག་འཚལ་བ་དང༌། བཤད་པར་དམ་བཅའ་བའོ། ། དེའི་དང་པོར་མཆོད་པར་བརྗོད་པ་ལ་གསུམ་ཏེ། དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་ནོ། ། དེ་ལ་དགོས་པའི་དོན་ནི་གང་ཟག་དམ་པར་རྟོགས་པའོ། ། དེ་ལ་གཉིས་ཏེ།
འཇིག་རྟེན་པའི་ཡང་དག་པའི་ལྟ་བ་དང༌། འདས་པའི་ལྟ་བའོ། ། དང་པོ་ནི། ལས་རྒྱུ་འབྲས་ལ་ཡིད་ཆེས་པ་ཡིན་ལ། དེའང་ཡུལ་མཆོག་ལ་ཕྱག་བྱས་པས་དགོས་པ་མཆོག་ཏུ་གྱུར་པ་ཞིག་ཡོད་པར་ཤེས་ནས་ཕྱག་བྱེད་ཀྱི། རྒྱང་འཕེན་པ་བཞིན་ཕྱི་མ་མི་འདོད་པ་རྣམས་ནི་ཕྱག་འཚལ་བར་མི་འགྱུར་རོ། ། འཇིག་རྟེན་གྱི་ལྟ་བ་རྟོགས་པ་ནི་ཆེད་དུ་བརྗོད་པའི་ཚོམ་ལས། འཇིག་རྟེན་པ་ཡི་ཡང་དག་ལྟ། ། ཆེན་པོ་སུ་ལ་ཡོད་གྱུར་པ། ། དེ་ནི་བསྐལ་པ་སྟོང་དུ་ཡང༌། །
ངན་འགྲོར་འགྲོ་བར་མི་འགྱུར་རོ། ། ཞེས་གསུངས་སོ། ། འདས་པའི་ལྟ་བ་ནི་གནས་ལུགས་ཀྱི་དོན་རྟོགས་པ་སྟེ། དེའང་དཔེ་དང་དོན་དུ་མའི་སྒོ་ནས་ཕྱག་བཙལ་བའི་གཞུང་རྣམས་ཀྱིས་བསྟན་ཏོ། ། དེ་ལྟར་གང་ཟག་དམ་པར་རྟོགས་པ་ལ་དགོས་པ་ཅི་ཡོད་ཅེ་ན། གཞན་འཇུག་པར་འགྱུར་བ་སྟེ་དམ་པར་མཛད་པའི་ཕྱིར་རོ། ། དགོས་པ་གཞན་དམ་པ་གོང་མ་རྣམས་དང༌། སྤྱོད་པ་བསྟུན་པ་ལ་སོགས་པའི་དགོས་པ་དུ་མ་འབྱུང་ན་འདིར་མི་གསུང་ངོ༌། ། བསྡུས་པའི་དོན་ནི་སྤྱོད་པའི་རྡོ་རྗེས་ཚུལ་ལུས་ངག་ཡིད་གསུམ་དྭང་ཞིང་གུས་པའི་སྒོ་ནས་ཕྱག་འཚལ་ཞེས་སྦྱར། སུ་ལ་ཕྱག་འཚལ་ན་ཧེ་རུ་ཀ་ལའོ། །
དེ་ཉིད་བཤད་པའི་ཕྱིར་དཔལ་ལྡན་ཞེས་བྱ་བ་ལ་སོགས་པའོ། ། ཚིག་གི་དོན་ནི་དཔལ་ཞེས་པས་ནི་གནས་སྟོང་པ་ཉིད་ཆོས་སྐུའི་ངོ་བོའི་དབྱིངས་ཀྱི་ཆོ་གའོ། ། དེ་དང་ལྡན་པས་ན་ཧེ་རུ་ཀ་ཞེས་སོགས་ཏེ། ལྷག་མཐོང་དང༌། ཡེ་ཤེས་དང༌། གཟུགས་སྐུའི་ངོ་བོའོ། ། རྣམ་པ་ནི་དཔལ་གྱིས་རྡོ་རྗེ་ཕག་མོ་བསྟན་ལ། དེ་དང་ལྡན་པས་ན་ཡབ་ནི་ཧེ་རུ་ཀའོ། ། བྱེ་བྲག་ཏུ་གདུག་པ་ཅན་འདུལ་བའི་ཕྱིར་རྣམ་པ་ཁྲོ་བོའི་ཆ་ལུགས་ཅན་དུ་བཞུགས་པས་ཁྲག་འཐུང་ཞེས་ཀྱང་བྱ་བར་འགྱུར་རོ། ། དེས་འགྲོ་བ་རྣམས་ཀྱི་དོན་བྱེད་པས་ན་མགོན་ཏེ་དེས་གཙོ་བོ་ཡབ་ཡུམ་བསྟན་ལ།
ཤུགས་ལས་སྙིང་པོ་དང་དམ་ཚིག་གི་རྣལ་འབྱོར་མ་སྟེ་བཅུ་གཉིས་བསྟན་ཏེ། དེ་དག་གཙོ་བོའི་ཕྱག་གི་ཆ་ཤས་ཡིན་པའི་ཕྱིར་རོ། ། ཉི་ཤུ་རྩ་བཞི་གཉིས་སུ་མེད། ། ཅེས་པས་དཔའ་བོ་དང་རྣལ་འབྱོར་མ་ཉི་ཤུ་རྩ་བཞི་གཉིས་སུ་མེད་པར་བཞུགས་པ་རྣམས་བསྟན་ཏོ། ། དེ་བས་ན་རྗེ་འཁོར་ལོ་བདེ་མཆོག་སྐུ་གསུམ་གྱི་བདག་ཉིད་དུ་ཕྱེ་བ་ལ་ཕྱག་འཚལ་ལོ་ཞེས་པའི་དོན་ཏོ། ། བཤད་པར་དམ་བཅའ་བའི་དགོས་པའི་དོན་ནི་དམ་པ་རྣམས་ཁས་བླངས་པའི་དོན་ཡལ་བར་མི་འདོར་བའོ། ། བསྡུས་པའི་དོན་ནི་བཞི་སྟེ། བརྗོད་བྱའི་ངོ་བོ་བསྟན་པ་ནི་དཀྱིལ་འཁོར་ཞེས་ཚིག་རྐང་པ་གཉིས་པའོ། ། བསྟན་བཅོས་རྩོམ་པའི་རྒྱུ་ཡོད་པར་བསྟན་པ་ནི་ལུགས་སུ་འབྱུང་དང་ལ་སོགས་པ་རྐང་པ་བཞི་པའོ། ། ཁེངས་བསྐྱུང་བ་ནི་སྒྲ་དང་ལ་སོགས་པ་རྐང་པ་བཞིའོ། །
ཟློས་སྐྱོན་སྤང་བ་ནི་གར་གྱི་སོགས་རྐང་པ་བཞིས་བསྟན་ཏོ། ། ཚིག་གི་དོན་བརྗོད་ནི་ཕྱག་འཚལ་ནས་ཅི་བྱ་བ་བཤད་པར་དམ་བཅའ་བའོ། ། གང་བཤད་པར་བྱ་ཞེ་ན། བསྙེན་པ་དང་དཀྱིལ་འཁོར་གྱི་སྤྱོད་པ་དང༌། བརྟུལ་ཞུགས་ཀྱི་རིམ་པའོ། ། དེ་ལ་བསྙེན་པ་ནི་རབ་དངོས་སུ་གནང་བ། འབྲིང་རྨི་ལམ་དུ་གནང་བ། ཐ་མ་གྲངས་ཀྱི་བསྙེན་པའོ། ། དཀྱིལ་འཁོར་གྱི་སྤྱོད་པ་ནི་བདུན་ཏེ། སའི་ཆོ་ག་དང༌།
སྟ་གོན་དང༌། ཐིག་དང༌། ཚོན་དང༌། བསྐྱེད་ཅིང་བྱིན་གྱིས་བརླབ་པ་དང༌། མཆོད་པ་དང༌། སློབ་དཔོན་དང༌། སློབ་མ་འཇུག་པའོ། ། བརྟུལ་ཞུགས་ཀྱི་རིམ་པ་ནི་བཅུ་བཞི་སྟེ། མེ་ཏོག་ཕྲེང་བ་རིག་པའི་དབང་སྟེ་དྲུག བརྟུལ་ཞུགས་གཉིས་གཅིག་སྟེ་བདུན།
རྗེས་གནང་དང་དམ་ཚིག་ཏུ་བཅས་པ་དང་བརྒྱད། གཟེངས་བསྟོད། ལུང་བསྟན། དབུགས་དབྱུང་སྟེ་བཅུ་གཅིག དབང་གོང་མ་གསུམ་དང་བཅུ་བཞིའོ། ། ཡང་ན་དབང་བཞི་པ་སྦས་པས་མ་སྨོས་ཏེ། རྗེས་གནང་དང་དམ་ཚིག་གཉིས་ཕྱེ་བས་བཅུ་བཞི་སྟེ། གཞུང་ན་དེ་གསལ་ལོ། ། དེ་ལྟར་བརྗོད་བྱའི་དོན་བསྟན་ནས་བསྟན་བཅོས་རྩོམ་པའི་རྒྱུ་ཡོད་པར་བསྟན་པའི་ཕྱིར་ལུགས་སུ་འབྱུང་བ་དང་ཞེས་བྱ་བ་ལ་སོགས་པ་སྟེ། དེ་ལྷ་ལུགས་སུ་འབྱུང་བ་ནི་གཡོན་སྐོར་དུ་དགོད་པ།
སྔགས་ལུགས་སུ་འབྱུང་བ་ནི་ཨོཾ་ནས་མགོ་སྨོས་ཏེ། དེའང་ཤེས་ནས་ཞེས་འོག་ཏུ་སྦྱར་ཏེ་འོག་མ་གཞན་ལའང་དེ་བཞིན་དུ་སྦྱར་བར་བྱའོ། ། ལུགས་ལས་བཟློག་པ་ནི་ལྷ་གཡས་སྐོར་དུ་དགོད་པ་དང༌། སྔགས་ཧཱུྃ་ཕཊ་ནས་མགོ་དྲང་བའོ། ། ཐ་དད་པ་ནི་སྦྱིན་བྱ་བཞི་པོ་ཐ་དད་པའམ། ཡང་བུམ་དབང་ཉིད་ལ་བྱ་སྟེ་རྫས་དང་སྔགས་ཐ་དད་པའོ། ། སྤྱི་ནི་དབང་གོང་མ་རྣམས་ཀྱི་ཕྱིར་གྱུར་པས་བུམ་དབང་མ་གཏོགས་པ་གསང་བ་དང་ཤེས་རབ་ཡེ་ཤེས་གཉིས་རིག་མ་སྤྱི་གཅིག་གིས་རྫོགས་པས་དེ་གཉིས་སོ། ། སྦས་པ་ནི་དབང་གོང་མ་གསུམ་ཀའམ་བཞི་པ་ཉིད་བླ་མའི་མན་ངག་ལས་ཤེས་པས་སྦས་པའོ། ། ཤེས་ནས་ཞེས་པས་རྒྱུད་དང་མན་ངག་གཉིས་ཤྲཱི་ཛཱ་ལནྡྷ་རའི་དྲིན་གྱིས་ཤེས་ཤིང་ཧེ་རུ་ཀའི་རྗེས་གནང་ཐོབ་པའོ། ། ཡང་དག་ནི་བསྙེན་པ་ལ་སོགས་པ་གསུམ་སྟེ་ལས་སུ་བྱ་བ་ལ་ཆོ་ག་ཞེས་བྱའོ། །
བདག་ནི་སྤྱོད་པའི་རྡོ་རྗེས་སོ། ། ཐམས་ཅད་ནི་སྦྱིན་བྱ་བཞི་བསྟན་པས་ཞར་ལས་བསླབ་བྱ་ལ་སོགས་པའང་ཅུང་ཟད་འབྱུང་བ་དང་ཞེས་པ་དེ་བཤད་པར་བྱའོ། ། གསུམ་པ་ཁེངས་བསྐྱུང་བ་བསྟན་པར་བྱ་བའི་སྒྲ་དང་ཞེས་བྱ་བ་ལ་སོགས་པ་གསུངས་ཏེ། སྒྲ་ནི་ལེགས་པར་སྦྱར་བ་ཡན་ལག་ལྔ་དང་ལྡན་པ་སྟེ། དེ་ནི་སྒྲའི་བྱིངས་རྟགས་དགོད་པ། བྱེད་པའི་ཚིག་ཉེ་བར་བསྒྱུར་བ་དང་བཅས་པའི་སྒྲ་ཡང་སྤངས་ཞེས་སྦྱར། སྒྲ་ཉམས་ཏེ་པྲ་ཀྲྀ་ཏའི་སྒྲའང་སྤངས་སོ། ། ལེགས་པར་མཚོན་པའི་བརྡ་ཡང་སྤངས་སོ། ། ཚིག་ལེགས་པའི་སྡེབ་སྦྱོར་ཀྱང་སྤངས་ཏེ། དེའང་གཞན་དོན་དུ་མཛེས་པ་དགོས་པ་ལས་འདི་རང་གི་དོན་ཡིན་པའི་ཕྱིར་ཚིག་ཞན་པའོ། །
དོན་མཆོག་ཏུ་གྱུར་པ་ཡོད་པའི་ཕྱིར་འཁོར་ལོ་མཆོད་པ་ལ་སོགས་པའི་ཆོ་ག་གསལ་པོར་བྲིས་པའོ། ། རང་གི་དོན་ཡིན་པར་བསྟན་པ་ནི་དེ་ནི་བདག་ཉིད་འདྲེན་པའི་ཕྱིར་བྱས་སོ་ཞེས་བྱའོ། ། བཞི་པ་ཟློས་སྐྱོན་སྤང་བ་ནི། དེ་ལྟར་སློབ་དཔོན་གྱིས་བྲི་མི་དགོས་ཏེ། གཞུང་གསལ་ལ་རྒྱས་པ་གཞན་གྱིས་བྱས་པ་ཡོད་དོ་ཞེ་ན་གཞན་གྱིས་བྱས་པ་རྣམས་ནི་གར་གྱི་གནས་དང་མཚུངས་པར་འདྲ་སྟེ། གཞན་གྱིས་མི་རྟོགས་པར་འདོད་པ་ལ་ཕྱི་རོལ་གྱི་འདྲ་འབག་ལ་རྟོག་པ་དང་འདྲ་བའི་བྱ་སྤྱོད་ལ་སོགས་པའི་གཞུང་ཕྱི་རོལ་གྱི་བསྟན་བཅོས་རྣམས་སུན་འབྱིན་པའོ། ། འདིར་ནི་ལས་རྒྱ་ལ་སོགས་པའི་མཚོན་བྱེད་ཁྱད་པར་ཅན་སྟོན་པས་དོན་ལ་རྟོན་པའི་དེ་ཉིད་ཡིན་ལ། དེ་བས་ན་སྤྱོད་པ་ནི་བདེ་བ་ལ་ལོངས་སྤྱོད་པ་མཐོ་རིས་ཀྱི་འབྲས་བུ་ཡིན་ཞིང༌། གྲོལ་བ་ནི་མཆོག་གི་དངོས་གྲུབ་ཡིན་ཞིང༌། རང་དགའ་ནི་དུས་དང་སྤྱོད་ལམ་དང་ཁ་ཟས་ལ་སོགས་པ་ལ་མ་ལྟོས་པར་ནང་གི་རྟེན་འབྲེལ་གྱིས་ཐར་པ་མྱུར་དུ་འགྲུབ་པའོ། །
ཀླད་ཀྱི་དོན་ཏོ།། །། ད་ནི་གཞུང་གི་དོན་བརྗོད་པར་བྱ་སྟེ། དེ་ལ་གཉིས། སྤྱིར་གཞན་དོན་དུ་དཀྱིལ་འཁོར་བྲི་བར་བསྟན་པ་དང༌། གཞུང་ངོ༌། ། དང་པོ་ནི་དེ་ལྟ་བུའི་ཆོ་ག་མཆོག་ཏུ་གྱུར་པ་དེ་ཀུན་ལ་བསྐུར་རམ་ཞེ་ན་དེ་ནི་མ་ཡིན་ཏེ། ལེགས་པར་བརྟགས་པའི་སློབ་མ་ལ་ཞེས་པ་སྟེ། འོག་ནས་འབྱུང་བའི་མཚན་ཉིད་དང་ལྡན་པའི་སློབ་མ་ལ་མཚན་ཉིད་དང་ལྡན་པའི་སློབ་དཔོན་གྱིས་ནི་དཀྱིལ་འཁོར་བྲི་བར་བྱའོ། ། གཞུང་ལ་དོན་བཞི་སྟེ། བསྙེན་པ་དང༌།
དཀྱིལ་འཁོར་གྱི་སྤྱོད་པ་དང༌། བརྟུལ་ཞུགས་ཀྱི་རིམ་པ་དང༌། མཇུག་གི་བྱ་བའོ། ། དང་པོ་ནི་ཡན་ལག་ལྔ་དང་ལྡན་པའི་བསྙེན་པ་དངོས་ཏེ། དེ་ལ་ཡན་ལག་དང་པོ་རྡོ་རྗེ་སློབ་དཔོན་གྱི་མཚན་ཉིད་ནི་སྒྲ་འཁྲུགས་ཀྱང་དོན་འབྲེལ་བར་གནས་པས་འོག་ཏུ་སྦྱར་ཏེ། ཡང་དག་ཡེ་ཤེས་ཞེས་བྱ་བ་ལ་སོགས་པ་སྟེ། དེ་ལ་ཡང་དག་པའི་ཡེ་ཤེས་ནི་ཕྱིན་ཅི་མ་ལོག་པ་བདེ་མཆོག་སྟེ། དེའི་རྒྱུད་སྒྲོ་སྐུར་དང་བྲལ་བ་དངོས་གྲུབ་སྟེར་བའོ། ། ཧེ་རུ་ཀ་དཔལ་ནི་ལྷ། གསང་སྔགས་ནི་དེའི་སྔགས་ཏེ།
ལྷ་དང་སྔགས་ལུགས་སུ་འབྱུང་བ་དང་བཟློག་པ་ཤེས་པའོ། ། དཀྱིལ་འཁོར་དང་སློབ་མའི་བྱ་བ་ལ་ཁྲོ་བ་མེད་ཅིང༌། དམ་ཚིག་གི་ཉེས་པ་མེད་པས་གཙང་ལ། དེ་ཉིད་བཅུ་ཤེས་པས་མཁས་པ། ཞི་སོགས་དམན་པའི་ལས་བསྒྲུབ་པས་སྦྱོར་བ་ཤེས་པ། མཆོག་གི་དངོས་གྲུབ་ཤེས་པས་ཡེ་ཤེས་ཤེས་པ་སྟེ་གཉིས་ཀའི་ཕ་རོལ་དུ་འགྲོ་བའོ། ། དཔལ་ལྡན་ཞེས་སོགས་རྐང་པ་གཉིས་ཀྱིས་ཕྱིའི་དཀྱིལ་འཁོར་དང་ལུས་ཀྱི་དཀྱིལ་འཁོར་དུ་བདག་ཉིད་བྱིན་གྱིས་བརླབས་ཏེ་ལྷའི་རྣལ་འབྱོར་དང་མི་འབྲལ་བའོ། ། དེ་ལྟ་བུའི་སློབ་དཔོན་དེའང་ཐ་མལ་པ་མ་ཡིན་ཏེ། བཅོམ་ལྡན་འདས་ཉིད་ཀྱི་རྣམ་པར་འཕྲུལ་པ་ཡིན་པས་སྐྱེ་བ་བྱེ་བ་དུ་མ་རུ་ཆོས་སྐུ་ལོངས་སྐུ་སྤྲུལ་སྐུ་སྟེ་སློབ་དཔོན་ལ་སོགས་པ་འབྱུང་བས་ངའི་ཡེ་ཤེས་སྤྲུལ་པ་སྟེ། འོ་ན་བཅོམ་ལྡན་འདས་ཉིད་ཀྱི་སྐུར་མི་སྟོན་པ་ཅི་སྟེ་ཞེ་ན།
དམན་པ་ལ་མོས་པའི་སེམས་ཅན་རྣམས་མཐོང་ནས་སློབ་དཔོན་གྱི་གཟུགས་སུ་བསྟན་པའོ། ། སློབ་དཔོན་དེའང་སེམས་ཅན་ཐམས་ཅད་སྡུག་བསྔལ་ལས་གདོན་པའི་བསམ་པ་སྙིང་རྗེས་ནོན་པའི་སེམས་དང་ལྡན་པ། དེ་བས་ན་ཧེ་རུ་ཀ་བདེ་མཆོག་ཉིད་སློབ་དཔོན་གྱི་གཟུགས་སུ་བསྟན་ཏོ། ། གཉིས་པ་སློབ་མའི་མཚན་ཉིད་ནི། གོང་དུ་སྦྱར་ཏེ་འཇམ་པ་ནི་ལུས་ཀྱི་སྤྱོད་པ་ངག་སྙན་པར་སྨྲ་བ་སེམས་ཀྱི་བྱ་བ་སྙིང་རྗེ་དང་སོགས་ཀྱིས་ཚད་མེད་པ་གཞན་གསུམ་དང༌། བྱང་ཆུབ་ཀྱི་སེམས་གསུམ་སྟེ་མདོར་ན་ཕན་པའི་སེམས་དང་ལྡན་པ་སྟེ། བྱང་ཆུབ་སེམས་དཔའ་དང་སེམས་དཔའ་ཆེན་པོ་སྟེ་ཕ་རོལ་ཏུ་ཕྱིན་པའི་ཐེག་པ་ལ་ཐོས་པ་ཆེ་ཞིང་ཀློག་པ་ལ་བརྩོན་པ་དང༌། གསང་བའི་ཆོས་ཏེ་རྡོ་རྗེ་ཐེག་པའི་སྤྱོད་པ་བདུད་རྩི་ལྔ་དང༌། མ་སྲིང་ལ་སོགས་པ་ལ་ལོངས་སྤྱོད་པ་ལ་སོགས་པ་ལ་ལྷག་པར་དད་པ། ལམ་གྱི་རྩ་བ་ནི་བླ་མ་ལ་གུས་པའི་སློབ་མ་གཟུང་བར་བྱའོ། །
དེ་ལྟ་བུའི་སློབ་མ་དེ་ལ་སྤྱི་དོན་གསུམ་པ་བླ་མ་ལ་མཁོ་བ་འཁོར་ལོ་མཆོད་པ་འབྱུང་པོ་ལ་གཏོར་མའི་ཚོགས་ཀྱི་འཁོར་ལོ། སློབ་མ་ཉིད་ལ་མཁོ་བའི་ཡོ་བྱད་འབྱོར་རམ་དྲི་བ་ནི། འཁོར་ལོ་མཆོད་པའི་རིམ་པ་ཇི་བཞིན་འབྱོར་རམ་ཞེས་པ་དང༌། རྣལ་འབྱོར་པ་དང་རྣལ་འབྱོར་མ་ཚོགས་ཀྱིས་དགའ་བར་བྱེད་ནུས་སམ་ཞེས་བྱ་བའོ། ། དེས་ཀྱང་ལན་དུ། འཁོར་ལོའི་ཡོ་བྱད་ཕུན་སུམ་ཚོགས་པ་ཡི། ། སློབ་མས་དེ་ལ་གསོལ་བ་གདབ། ། འཁོར་ལོ་མཆོད་པའི་རིམ་ཇི་བཞིན། ། བདག་ནི་ཞེས་བསྒྱུར། གུས་པས་ཡིད་ནི་ཞེས་བསྒྱུར་རོ། །
དེ་ལྟར་ཡོ་བྱད་འབྱོར་པར་ནུས་པ་དང༌། དོན་བཞི་པ་དམ་ཚིག་བསྲུང་ནུས་སམ་དྲི་བ་ནི། ཡོ་བྱད་ནི་ཀླ་ཀློ་རྣམས་ཀྱིས་ཀྱང་འབྱོར་པས་ན་ཅི་དགའ་སྟེ། དམ་ཚིག་བསྲུང་དགོས་པར་བསྟན་པ་ནི་འོག་ཏུ་སྦྱར་ལ། བཟའ་བསྲུང་གི་དམ་ཚིག་སྐྱོང་ཞིང་རྟེན་བྱེད་པས་ན། བུ་ཞེས་པ་ནས་ཁྱོད་སྤྲོའམ། ཧེ་རུ་ཀ་དཔལ་ཚུལ་འདི་ལ། ། ཞེས་པ་ལམ་མཆོག་ཏུ་གྱུར་པའོ། ། ཕྱི་རོལ་པའི་ལམ་བཟའ་ནི་ཕྱིན་ཅི་ལོག་གི་སེམས་པ་ལས་བྱུང་བའི་ཉི་ཟླ་གཟས་ཟིན་པའི་ཚེ་དབང་ཕྱུག་ལ་སོགས་པའི་སྐུ་ལ་བརྟེན་ནས་རང་དང་གཞན་གྱི་སྲོག་གཅོད་པ་ལ་སོགས་པའི་སྐྱེ་བ་མང་པོའི་སྡིག་པ་ནི། དེ་རྣམས་དག་པར་བྱེད་པའི་ཕྱིར། །
བསགས་པ་རྣམ་པར་འཇིག་བྱེད་པ། ། ཞེས་སོ། དཔའ་བོ་ཁྱོད་ཅེས་པ་ནི་སློབ་མ་ལ་བོས་པའོ། ། འཁོར་ལོ་སྡོམ་པའི་སྡོམ་པ་སོ་སོར་བསྲུང་ནུས་སམ་ཞེས་བྱའོ། ། དེ་ཉིད་སློབ་མའི་ལན་དུ་སྦྱར་ན། བུ་ཞེས་པ་བདག་ནི་ཞེས་སུ་བསྒྱུར། དཔའ་བོ་ཁྱོད་ནི་བདག་ནི་ཞེས་བྱ་བར་བསྒྱུར་ལ་ལན་བྱའོ། ། དེ་ལྟར་དམ་ཚིག་བསྲུང་ནུས་པར་གྱུར་པར་རྟོགས་ནས་གང་གི་ཕྱིར་བསྙེན་པ་བྱ་བའི་གནས་བཙལ་བ་ནི་གོང་དུ་སྦྱར་ལ། དེ་ནས་དཔའ་བོ་ཆེན་པོས་ཞེས་པ་ནི་སློབ་དཔོན་ནོ། ། ཤེས་རབ་ནི་ཡན་ལག་གི་རྡོ་རྗེ་ཕག་མོ་དང་ཡན་ལག་གཉིས་མེད་འདུས་ཤིང་ཡབ་ཡུམ་གཉིས་སུ་མེད་པའོ། །
དཔལ་ལྡན་ཞེས་པ་ཚིག་རྐང་གཉིས་ཀྱིས་ལྷའི་རྣལ་འབྱོར་སྒོམས་པར་གདམས་པའོ། ། དེ་གང་དུ་བསྒོམ་ཞེ་ན། གནས་ཁྱད་པར་ཅན་བཙལ་ལ། བསམ་པ་བརྟན་པ་ནི་སེམས་ཅན་ཞེས་པ་རྐང་པ་གཉིས་ཏེ། ཆོས་བརྒྱད་སྤངས་པའི་བྱང་ཆུབ་ཀྱི་སེམས་དང་བཅས་པའོ། ། གནས་ཁྱད་པར་ཅན་གང་ཡིན་ཞེ་ན། ད་ནི་དངོས་གྲུབ་ཐམས་ཅད་ཀྱི། ། ཞེས་པ་མ་ལུས་པའོ། ། ཡོན་ཏན་ཀྱི་གནས་ནི། བཀྲ་ཤིས་པ་དང༌།
ཡིད་དགའ་བ་དང༌། ཡོན་ཏན་འབྱུང་བའོ། ། བརྩོན་འགྲུས་རྩོམ་པའི་གནས་ནི་ཤིན་ཏུ་བགྲོད་པར་དཀའ་བའི་དུར་ཁྲོད་ཆེན་པོའི་གནས་སོ། ། དེ་ན་ཇི་ལྟ་བུས་གནས་ཤེ་ན། རོ་ལངས་ནི་སྲིན་པོ་རྣམས་དང༌། ཤུགས་ལས་མཁའ་འགྲོ་མ་རྣམས་དང་འདྲེ་དང་རྣལ་འབྱོར་མ་ལ་སོགས་པའོ། ། དེ་དག་ཀྱང་མི་བཟད་འཇིགས་པའི་སྒྲ་སྒྲོགས་ཞེས་པ་ནི་ཧ་ཧ་ལ་སོགས་པ་དང༌། ཕཻཾ་ཕཻཾ་གྱི་སྒྲས་ཁྱབ་པའོ། ། བཀྲ་ཤིས་ཤིང་ཡིད་དུ་འོང་བ་ནི་སྒྲུབ་པ་པོ་དང་འཚམ་པའི་ཕྱོགས་སུའོ། ། བསམ་པ་གཞན་བསྟན་པ་འཇིགས་བྲལ་ནི་ངེས་པ་མེད་ལ།
ཡོངས་སུ་དག་པ་ནི་བྱང་ཆུབ་ཀྱི་སེམས་མ་ལུས་པ། རྣམ་རྟོག་ནི་ཐ་མལ་གྱི་རྟོག་པ་སྟེ། དེ་དག་ཕར་བསལ་ཏེ། བྱམས་དང་སྙིང་རྗེའི་རྒྱན་གྱིས་ནི། ། ཞེས་པ་སྟེ། དེས་བརྒྱན་པར་ཞེས་གདགས་པར་བྱའོ། ། འདྲེས་མེད་ཅེས་པ་ནི་ཐ་མལ་གྱི་རྣམ་རྟོག་མ་འདྲེས་པའོ། ། རྣལ་འབྱོར་པ་ཡིད་བདེ་བར་གནས་པའོ། ། བྱང་ཆུབ་ཀྱི་སེམས་བདག་ཉིད་ཀྱི་རྒྱུད་ལ་བརྟན་པར་བྱ་བའི་ཕྱིར་གསུངས་པ་སེམས་ཅན་ཞེས་པ་ལ་སོགས་པ་སྟེ། སེམས་ཅན་ཞེས་པ་གདུལ་བྱ།
གདུག་པ་ནི་ཞེ་སྡང་རྒྱུན་རིང་ལ། གཏུམ་པ་ནི་འཕྲལ་དུ་ཁྲོ་བ་སྟེ་རྒྱུའོ། ། དེའི་འབྲས་བུ་སྡུག་བསྔལ་དང་ནི་ཞེས་པ་རྒྱུ་ཉོན་མོངས་པ་ལས་བྱུང་བའི་སྡུག་བསྔལ། ལས་ཀྱིས་གཟིར་ནི་དེ་ལས་བྱུང་བའི་སྡུག་བསྔལ་ལོ། ། དེ་དག་ལ་དམིགས་ལ་སྟོང་པ་དང༌། སྙིང་རྗེ་ཆེན་པོའི་བསམ་པས་བྱང་ཆུབ་ནི་སངས་རྒྱས་ཏེ་དེ་ལ་བཞག་པ་ནི་དགོས་པའོ། ། སླར་ཡང་བྱང་ཆུབ་ཀྱི་སེམས་བརྟན་པར་བྱ་བའི་ཕྱིར། ཀྱེ་མ་སེམས་ཅན་སྡུག་བསྔལ་ཞིང་ཞེས་པ་ལས་དང་ཉོན་མོངས་སོ། ། ཀུན་རྟོག་ལ་ནི་མངོན་པར་ཞེན་ཞེས་པ་ཚུལ་བཞིན་མ་ཡིན་པའི་ཡིད་ལ་བྱེད་པ། དེའི་ནི་སེམས་ཅན་གྱི།
རྟོག་པ་ནི་སྔར་གྱི་རྣམས་གཞོམ་པར་བྱ་བ་ནི་དགོས་པའོ། ། རྟོག་པ་གཞོམ་པའི་ཐབས་ནི་བདག་ཅེས་མར་སྦྱར་ལ་ཧེ་རུ་ཀར་རང་བསྒོམ་པར་བྱའོ། ། སྔོན་དུ་བསྙེན་པའི་ཆོ་ག་ཞེས་པ་ནི་གནས་རྒྱས་པར་བསྟན་ཅིང་མངོན་རྟོགས་རང་ཧེ་རུ་ཀར་བྱས་ཞེས་བསྟན་པས་དོན་བསྙེན་པ་ཚང་བའི་དབང་དུ་བྱས་པའོ། ། དེ་ལྟར་གནས་ལ་སོགས་པ་ཡན་ལག་ལྔ་བསྟན་ནས། བསྙེན་པ་དངོས་བསྟན་པ་ལ་དོན་བཞི་ལས། དང་པོ་ལྷའི་རྣལ་འབྱོར་བསྟན་པ་ནི། གནས་ནས་ལངས་པ་ཉིད་དང་ནི། ། ཞེས་བྱ་བ་ལ་སོགས་པ་སྟེ། ཡན་ལག་ལྔ་དང་བུམ་པ་བཅའ་བ་ལ་སོགས་པ་སྔོན་དུ་སོང་ནས། ལྷ་བསྒོམས་པ་ལ་གནས་ནས་ཞེས་པ་ནི་བསོད་ནམས་ཀྱི་ཚོགས་བསགས་ནས་ཡེ་ཤེས་ཀྱི་ཚོགས་བསགས་པའི་ངང་ལ་གནས་པའོ། །
ལངས་པ་ཉིད་ནི་སྟོང་པ་ལས་ལངས་ནས་སྲུང་བའི་འཁོར་ལོ་སྔོན་དུ་སོང་བའི་རྟེན་གཞལ་ཡས་ཁང་བསྐྱེད་པའོ། ། འཇུག་པ་ནི་མངོན་བྱང་ལྔ་ལ་ཞུགས་པ། རྫོགས་པ་ནི་དམ་ཚིག་སེམས་དཔའ་བསྐྱེད་ཅིང་གོ་ཆ་བཅིངས་པ་རྫོགས་པའོ། ། བྱིན་གྱིས་བརླབ་པ་ཡེ་ཤེས་ཀྱི་འཁོར་ལོ་དགུག་པའོ། ། དབང་བསྐུར་ནི་དབང་བསྐུར་ཞིང་རྒྱས་གདབ་པའོ། ། ཏིང་ངེ་འཛིན་ནི་ལྷའི་རྣམ་པ་གསལ་གདབ་ཅིང་རྫོགས་རིམ་བསྒོམ་པའོ། ། མཆོད་པ་ནི་སྔགས་ཕྱི་མཆོད་ལ་སོགས་པས་མཆོད་པའོ། ། ཉེ་བར་བསྡུ་ཞེས་པ་ནི་མངོན་པར་རྟོགས་པ་རྫོགས་ནས་དཀྱིལ་འཁོར་དང་བཅས་པ་བསྡུས་ནས་སྤྱོད་པ་བསྟན་པའོ། ། དེ་ལྟ་བུའི་ལྷའི་རྣལ་འབྱོར་ལ་གནས་པས་བསྙེན་པ་མ་བྱས་ན་བསྙེན་པ་བསྟན་པ་ནི། ད་ནི་དངོས་གྲུབ་ཅེས་བྱ་བ་ལ་སོགས་པ་རྐང་པ་དྲུག་གིས་བསྟན་ཏེ་གོ་སླའོ། །
བསྙེན་པའི་གྲངས་བསྟན་པ། དཔའ་བོའི་སྙིང་པོའི་གསང་སྔགས་ནི་ཡབ་ཀྱི་སྙིང་པོའི་ཤུགས་ལས་ཡུམ་གྱི་སྙིང་པོའང་བསྡུའོ། ། གྲངས་ནི་ཁྲི་ཕྲག་གསུམ་བཟླས་པར་བྱའོ། ། དཔའ་བོ་ནི་ཉི་ཤུ་རྩ་བཞི་རྣལ་འབྱོར་མའི་འཁོར་ནི་ཉི་ཤུ་རྩ་བཞི་སྟེ། འཁོར་ལོ་གསུམ་གྱི་ལྷའི་ཡབ་ཀྱི་ཧཱུྃ་ཧཱུྃ་མེད་པར་བྱ། ཡུམ་གྱི་ལའང་མེད་པར་བྱས་ལ་སྒྲེལ་ལ་བཟླས་སོ། ། གྲངས་ནི་ཁྲི་ཕྲག་གཉིས་སོ། ། ཀཱ་ཀཱ་ནི་ཁྭའི་གདོང་ཅན་ནོ། ། སོགས་ཀྱིས་བསྡུས་པ་གཞན་རྣམས་ཏེ་སྒོ་མཚམས་མ་བརྒྱད་དོ། ། སྙིང་པོའི་རྣལ་འབྱོར་མ་བཞིའང་བཟླས་སོ། །
གྲངས་ནི་ཀ་ར་ཀ་ར་ལ་སོགས་པ་སྟོང་ཕྲག་ལྔ་དང༌། ལྔ་བརྒྱ་པ་རེ་བཟླས་པར་བྱའོ། ། མདོར་ན་ཡབ་ཡུམ་གྱི་སྙིང་པོ་དང༌། འཁོར་ལོ་གསུམ་གྱི་ཡབ་ཡུམ་གྱི་སྔགས་དང༌། སྒོ་མཚམས་མ་བརྒྱད་ཀྱི་རང་སྔགས་དང༌། སྙིང་པོའི་རྣལ་འབྱོར་མ་རྣམས་ཀྱི་རང་སྔགས་བཟླས་སོ། ། ཡང་ཧཱུྃ་བཞི་པ་དང་རྐང་པ་བདུན་དང་སྦྲེལ་བར་བཟླས་པ་ནི་གཙོར་མི་མཛད་དེ་ལུགས་གཅིག་གོ ། བསྙེན་པའི་དགོས་པ་ནི་བདག་གམ་ཞེས་པ་དངོས་གྲུབ་ཀྱི་དཀྱིལ་འཁོར་བདག་འཇུག་ལ་སོགས་པ་བྱེད་པ་དང༌། ཡང་ན་དཀྱིལ་འཁོར་ཞེས་པ་དམ་ཚིག་གི་དཀྱིལ་འཁོར་སློབ་མའི་ཕྱིར་བྲི་བའོ། ། དེ་གཉིས་ཀ་ལ་སྔོན་དུ་བསྙེན་པས་འགྲུབ་པར་འགྱུར་རོ། །
གང་འདིར་རྗེས་གནང་དབང་བསྐུར་བའི་ཞེས་པས་སློབ་དཔོན་དུ་དབང་བསྐུར་བ་དང་རྗེས་སུ་གནང་བ་དང༌། ཡང་བསྙེན་པ་བྱས་པས་དངོས་སུ་གནང་བ་ཐོབ། འབྲིང་རྨི་ལམ་དུ་གནང་བ་ཐོབ་པའོ། ། དེ་ལྟ་བུའི་བླ་མའི་གཙོ་བོས་ཞེས་སྦྱར་རོ། ། བྲི་བྱ་ཞིང་ཞེས་པ་ནི་སློབ་མའི་ཕྱིར་དཀྱིལ་འཁོར་བྲི་བར་བྱའོ། ། ཡང་ན་འདྲི་བྱ་ཞིང་ཞེས་པར་བྱས་ལ། དཀྱིལ་འཁོར་མཆོད་པའི་ཡོ་བྱད་ལ་སོགས་པ་ཚོགས་སམ་ཞེས་འདྲི་བར་བྱའོ། ། དེ་དག་གི་ལག་ཏུ་བླང་བའི་རིམ་པ་ནི་ལོགས་སུ་ཤེས་པར་བྱའོ། ། དེ་ལ་འཁྲུགས་མེད་པར་བྱེད་ཀྱང་བཏུབ་སྟེ་དེ་ལྟར་ན་གཞུང་དྲུག་ཏུ་བྱས་ལ། ཐོག་མར་སློབ་མའི་མཚན་ཉིད་བརྟགས།
དེ་ནས་བསྙེན་པ་ཇི་ལྟར་བྱ་བའི་སྤྱི་དོན། དེ་ནས་བསྙེན་པའི་ཡོ་བྱད་བླང༌། དེ་ནས་གནས་བརྟགས་ལ་བསྙེན་པ་བྱ། དེའི་བར་ལ་སློབ་མས་སློབ་དཔོན་རྟོག་དུ་གཞུག སློབ་དཔོན་གྱིས་སློབ་མ་ལ་དམ་ཚིག་བསྲུང་ནུས་སམ་དྲི་བ་སྟེ་ཁྲིག་ཆགས་སུ་ཉམས་སུ་བླངས་པས་བཏུབ་སྟེ་གཞུང་གི་དགོངས་པ་ནི་འདི་བཞིན་དུ་གནས་སོ། ། ད་ནི་དཀྱིལ་འཁོར་གྱི་སྤྱོད་པ་སྟོན་ཏེ། དེ་ལ་བདུན། སའི་ཆོ་ག སྟ་གོན། ཐིག་ཚོན་དང༌།
བྱིན་གྱིས་བརླབ་པ་དང༌། མཆོད་པ་དང༌། འཇུག་པའོ། ། ཡང་ན་ཐིག་ཚོན་བྲི་ཞེས་གཅིག་ཏུ་བྱས། བསྐྱེད་པ་དང༌། བྱིན་རླབས་གཉིས་སུ་བྱས་ལ་གཞན་འགྲེ་སྟེ་བདུན་ནོ། ། དེ་དག་ལ་ཅིའི་ཕྱིར་དཀྱིལ་འཁོར་གྱི་སྤྱོད་པ་ཞེས་བྱ་ཞེ་ན། དེ་ཐམས་ཅད་དཀྱིལ་འཁོར་གྱི་བྱ་བ་ལ་འཇུག་པའི་ཕྱིར་རོ། ། དེའི་དང་པོ་སའི་ཆོ་ག་སྦྱང་དགོས་ཀྱང་མི་བཏུབ། སྦྱང་དུ་བཏུབ་ཀྱང་མི་དགོས།
སྦྱང་ཡང་མི་དགོས་ལ་བཏུབ་ཀྱང་མི་བཏུབ་པ་གསུམ་ལ་མི་དགོས་ལ། སྦྱང་དུ་བཏུབ་ལ་དགོས་པའི་ཕྱོགས་ལ་གཞུང་ལས་བྱང་ཆུབ་ཀྱི་སེམས་དང་ལྡན་པས་བྲི་བར་གདམས་པ་དང༌། བརྟག་ཅིང་བློས་གཟུང་བ་དང༌། ལས་དང་བྱ་བས་སྦྱང་བ་དང༌། ཏིང་ངེ་འཛིན་གྱིས་བགེགས་ཞི་བར་བྱ་བ་དང༌། རྫོགས་པའི་སངས་རྒྱས་ཀྱིས་ས་གཟུང་བ་དང༌། མི་མངོན་པ་ལས་བསླང་བ་དང༌། བྱིན་གྱིས་བརླབ་པ་དང༌། ས་བསྲུང་བ་སྟེ། དོན་དགུ་འབྱུང་བའི་དང་པོ།
བསྙེན་པ་སྔོན་དུ་སོང་བའི་བྱང་ཆུབ་སེམས་དཔའ་དང་ལྡན་པས་དཀྱིལ་འཁོར་བྲི་བར་གདམས་པ་ནི། དེ་ནས་ཞེས་སོགས་ཚིག་རྐང་བདུན་ཏེ། དེ་ལ་དེ་ནས་ནི་བསྙེན་པ་རྫོགས་པའི་རྗེས་ཏེ། སྔོན་དུ་བསྙེན་པ་བྱས་ནས་ནི། ཞེས་པ་སྦྱར་རོ། ། དཔའ་བོ་ནི་ལྷའི་ང་རྒྱལ་དང་ལྡན་པའི་སློབ་དཔོན་ནོ། ། དེའང་བྱང་ཆུབ་ཀྱི་སེམས་དང་ལྡན་དགོས་པ་དང་ནི་ཞེས་པ་དུས་ལ་འབབ་པའོ། ། སེམས་ཅན་བསྒྲལ་བྱ་ཞེས་པ་ནི་དབང་བསྐུར་གྱི་སྒོ་ནས་སོ། ། དེ་ལྟ་བུའི་དག་པའི་སེམས་སྔོན་དུ་བྱའོ། ། འཁོར་ལོ་བདེ་མཆོག་ཅེས་བྱ་བ་ཚིག་རྐང་གསུམ་གྱིས་བསྙེན་པས་ལྷ་མཉེས་པར་བྱ་བའི་དོན་གསལ་བར་བསྟན་པ་སྟེ་གོ་སླའོ། །
གཉིས་པ་བརྟག་ཅིང་བློས་གཟུང་བ་ནི། ས་ཡང་ཡོངས་སུ་བརྟག་པར་བྱ། ལ་སོགས་པ་ཚིག་རྐང་པ་བདུན་གྱིས་བསྟན་ཏེ། ཚིག་རྐང་དང་པོས་མདོར་བསྟན་ནོ། ། ཇི་ལྟ་བུར་བརྟག་ཅེ་ན། དབེན་པ་གཙོ་བོར་གྱུར་པ་རྐང་པ་གཉིས་སོ། ། བརྩོན་འགྲུས་རྩོམ་པའི་གནས་སྔོན་ནས་གྲུབ་པའི་དུར་ཁྲོད་དོ། ། ཡིད་དང་མཐུན་པ་ཡིད་དུ་འོང་བ་ཞེས་པ་རྐང་པ་གཉིས་ཀྱིས་བསྟན་ཏོ། ། བཀྲ་ཤིས་པའི་མཚན་ཉིད་དང་ལྡན་པ་ནི་མཛེས་ཤིང་ཞེས་པ་སྟེ། ཁ་དོག་དཀར་སེར།
ཕྱོགས་ཤར་དང་བྱང་དག་ཏུ་གཞོལ་བ་དབྱིབས་གྲུ་བཞི་དང་ཟླུམ་པོ་ལ་སོགས་པ་སྟེ། མདོར་ན་ཡིད་ནི་དགའ་བ་ཞེས་པ་གང་དུ་ཡིད་དགའ་བ་དེར་བཀྲ་ཤིས་པར་ཤེས་པར་བྱའོ། ། བརྟག་ཅིང་བློས་བཟུང་བའོ། ། དེ་ནས་འདིར་ས་བདག་པོ་ཡོད་པ་རྣམས་ལས་བསླང་དགོས་ཏེ། འདི་ནི་དོན་གྱིས་འབྱུང་བར་མངོན་པ་ལས་ཚིག་གིས་བསླང་བའོ། ། གསུམ་པ་འདིར་ལས་དང་བྱ་བས་སྦྱང་བ་ནི། སའི་རོ་བསལ་དགོས་པའི་སར་པུས་མོ་དང་ལྟེ་བ་དང༌། སྙིང་ག་ནུབ་ཙམ་དུ་བརྐོ་བ་བྱས་ནས་མཎྜལ་བྱེད་ཀྱང་རུང༌། སྦྱང་བ་རྒྱས་པར་བྱ་མི་དགོས་པའི་ས་ཕྱོགས་ཀྱང་རུང་སྟེ། དཀྱིལ་འཁོར་གྱི་གནས་བྱ་བ་ནི།
བརྟག་ཅིང་བློས་བཟུང་མངོན་པ་ལས་བསླངས་པའི་ས་དེར་དཀྱིལ་འཁོར་གྱི་ཚད་ཁྲུ་གང་པ་ནས་ཁྲུ་བཅུ་དྲུག་པའི་བར་ཇི་ལྟར་སྤྲོ་བའི་དཀྱིལ་འཁོར་བྱས་པ་བ་བྱུང་དང་བདུད་རྩི་ལྔས་བྱུགས་ཤིང་མེ་ཏོག་སྣ་ཚོགས་དགྲམ་པ་དང༌། དབྱིབས་མི་ཤིས་པ་སྤངས་ཤིང་ཤིས་པ་བསྒྲུབ་པ་ནི། ཆུ་དང་བ་ལང་ལྕི་བས་བྱུག ། ཅེས་བྱ་བ་ལ་སོགས་པ་ཚིགས་སུ་བཅད་པ་བཞིས་བསྟན་ཏེ་ཚིག་གི་དོན་གོ་སླའོ། ། དེ་ནས་སྤྱི་དོན་བཞི་པ་ཏིང་ངེ་འཛིན་གྱིས་བགེགས་སྦྱང་བ་ནི། དེ་ལྟར་སྦྱང་བྱས་མཛེས་པའི་ས། ། ཞེས་པ་ནི་ལས་དང་བྱ་བས་སྦྱངས་པའི་དཀྱིལ་འཁོར་གྱི་དབུས་སུ་སློབ་དཔོན་བདག་ཉིད་བསྡད་ནས་སོ། ། དཔའ་བོའི་དབང་པོ་ནི་ཉི་ཤུ་རྩ་བཞི་གཙོ་བོ་དང་རྩ་ལྔའོ། ། སོགས་པ་ནི་ལྷ་མོ་སོ་བདུན་ནོ། ། མཚན་མ་ནི་དེ་དག་གི་མངོན་རྟོགས་བསྒོམས་ལ་ལྷ་རྣམས་བསྡུས་ཏེ།
གནས་དེར་རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་བསྒོམས་ལ། དེའི་ལྟེ་བའི་ཧཱུྃ་ལས་སྲུང་འཁོར་ཇི་ལྟ་བ་བཞིན་བསྒོམས་པ་ནི་ཏིང་ངེ་འཛིན་གྱིས་བགེགས་སྦྱང་བའོ། ། ལྔ་པ་རྫོགས་པའི་སངས་རྒྱས་ཀྱིས་ས་བཟུང་བ་ནི་ཡང་ཚིག་དེ་ཉིད་ཀྱིས་བསྟན་ཏེ། བུད་མེད་ཀྱི་ཐོད་པ་མཚན་ལྡན་ཞིག་ཏུ་རང་བྱུང་གི་མེ་ཏོག་གིས་གཙོ་བྱས་པའི་བདུད་རྩི་ལ་དཔའ་བོའི་དབང་པོ་སྟེ་དཔའ་བོ་ཉི་ཤུ་རྩ་ལྔ་སོགས་པ་ནི་རྣལ་འབྱོར་མ་སོ་བདུན། མཚན་མ་ནི་དེ་དག་གི་སྔགས་བཟླས་ལ་དཀྱིལ་འཁོར་གྱི་དབུས་སུ་མཉྫི་ལ་སོགས་པའི་སྟེང་དུ་བཞག་པ་ཉིད་ཀྱི་བྱིན་གྱིས་བརླབ་པ་འབྱུང་བས་རྫོགས་པའི་སངས་རྒྱས་ཀྱིས་ས་བཟུང་ཞེས་བྱའོ། ། དྲུག་པ་མི་མངོན་པ་ལས་བསླང་བ་ལ། ཞི་བས་བསླང་བ་ནི། དེ་ལྟར་སྦྱང་བྱས་མཛེས་པ་ནི། ལས་དང་བྱ་བ་ལ་སོགས་པའོ། ། མཛེས་དཀར་ནི་སའི་ལྷ་མོའོ། །
བསྐུལ་བ་ནི་འོག་ནས་འབྱུང་བའི་མངོན་རྟོགས་ཀྱིས་ཏེ་ཚིགས་བཅད་དེས་མདོར་བསྟན་ཏོ། ། རྒྱས་པར་བཤད་པ་ལ་སྔོན་དུ་བདག་གི་རྣལ་འབྱོར་བསྒོམ་པ་ནི་ཚིགས་བཅད་གཅིག་གིས་བསྟན་ཏོ། ། དང་པོར་སྒྲ་ནི་ཡེ་ཤེས་ཀྱི་ཚོགས་སོགས་པ་ནི། དེའི་སྔོན་དུ་བསོད་ནམས་ཀྱི་ཚོགས་དང༌། རྣལ་འབྱོར་ནི་སྔོན་འགྲོའི་ཚོགས་གཉིས་བྱས་ལ། ཁྲག་འཐུང་རྣལ་འབྱོར་ཆེ་ནི་ཡབ། ། གཉིས་མེད་ནི་ཡུམ་དང་བཅས་པ་སྟེ་མདོར་ན་ནག་པོའི་མངོན་རྟོགས་བཞིན་རྒྱས་པར་བསྒོམ་པར་བྱའོ། ། ཡང་ན་གཉིས་མེད་ཡེ་ཤེས་ནི། རྫོགས་རིམ་ཡེ་ཤེས་ཏེ་ཡི་གེ་བཞིའི་དོན་དྲན་པར་བྱའོ། ། དེ་ནས་བདག་གི་རྣལ་འབྱོར་བསྡུས་ལ།
མཎྜལ་གྱི་དབུས་སུ་དྲིའི་ཐིག་ལེ་དང་མེ་ཏོག་གི་ཚོམ་བུ་བཀོད་ལ། ས་ལ་རེག་པའི་ཕྱག་རྒྱ་ནི། ལག་པ་གཡས་པ་ས་ལ་བརྡབས་པའི་མི་ཤིགས་ཐིག་ལེར་བཅས་པ་ནི་སྲིན་ལག་གི་རྩ་བར་ཧྃ་བསམ་པའོ། ། སོར་མོ་ནི་སྲིན་ལག་ལན་གསུམ་བསྣུན་པ་ནི་ཧྃ་ཞེས་བརྗོད་ཅིང་ས་ལ་བསྣུན་པའོ། ། དེས་བཀུག་ནས་མདུན་དུ་བསམ་པའོ། །་ སའི་ལྷ་མོ་དེའི་མཚན་ཉིད་ནི། ཡན་ལག་ཅེས་སོགས་རྐང་པ་བཞི་སྟེ་གོ་སླའོ། ། དེ་ལ་མཆོད་ཡོན་དང༌། རྐང་བཀྲུ་དང་སོགས་ཀྱིས་བསྡུས་པ་མེ་ཏོག་ལ་སོགས་པ་ལྔ་དང༌། གཏོར་མའང་བྱིན་ལ།
གཟི་བྱིན་ཅན་ཞེས་པ་སློབ་དཔོན་ལྷའི་ང་རྒྱལ་དང་ལྡན་པས་འདི་ལྟར་བྱ་བ་ནི་ཚིགས་སུ་བཅད་པའོ། ། དེ་གང་ཞེ་ན། སྐྱོབ་པ་ལ་སོགས་པ་སྟེ། སྐྱོབ་པ་ནི་སྲིད་པའི་སྡུག་བསྔལ་ལས་སོ། ། སངས་རྒྱས་ནི་སྐུ་གསུམ་གྱི་བདག་ཉིད། ཐམས་ཅད་ནི་དུས་གསུམ་གྱི། སྤྱོད་པ་ནི་བྱང་ཆུབ་ཀྱི་ལམ། ཁྱད་པར་ནི་ཡོངས་སུ་རྫོགས་པ། ས་བཅུ་དང་ཕ་རོལ་ཏུ་ཕྱིན་པ་བཅུ་ལ། སའི་ལྷ་མོ་ཁྱོད་དཔང་དུ་གྱུར་པ་ནི་བྱང་ཆུབ་པར་ཤེས་པར་བྱའོ། །
ཤཱཀྱ་སེང་གེ་ཞེས་པ་ནི་སྔོན་སྟོན་པས་རྡོ་རྗེའི་གདན་མནན་པའི་ཚེ་བདུད་སྡིག་ཏོ་ཅན་འཁོར་དང་བཅས་པ་ལྷགས་ཏེ་བར་ཆད་བྱ་བར་བརྩམས་པ་དང༌། སྟོན་པས་བཀའ་སྩལ་པ། ང་ནི་ཚོགས་ཡོངས་སུ་རྫོགས་པའི་ཕྱིར་བར་ཆད་བྱ་བར་མི་ནུས་ཀྱི། ཁྱེད་རང་གི་གནས་སུ་སོང་ཞིག སྡིག་ཅན་གྱིས་སྨྲས་པ། ཚོགས་རྫོགས་པ་ལ་དཔང་པོ་མེད་དོ། ། བཀའ་སྩལ་པ། དཔང་པོ་ནི་སའི་ལྷ་མོ་ཡིན་ཏེ། ས་འདི་རྒྱུ་དང་མི་རྒྱུ་ཀུན་གྱི་རྟེན་ཡིན་པས། ། བརྟན་མ་དེ་རིང་ང་ཡི་དཔང་གྱིས་ཤིག །
ཅེས་གསུངས་པ་དང༌། སའི་ལྷ་མོ་འོངས་ནས་ཚོགས་རྫོགས་པའི་དཔང་པོ་ཡིན་ནོ་ཞེས་ཏེ། བདུད་འཁོར་དང་བཅས་པ་ཕམ་པར་བྱས་པ་དེ་བཞིན་དུ་བདག་བསྙེན་པ་རྫོགས་པའི་དཔང་པོ་བྱས་ནས་བདུད་ལས་རྒྱལ་བར་བྱས་ཏེ་དཀྱིལ་འཁོར་བྲིའོ་ཞེས་ལན་གསུམ་དུ་བྱའོ། ། དེས་སྨྲས་པ། རིག་པ་འཛིན་པ་དཀྱིལ་འཁོར་ཅི་བདེར་བྲིས་ཤིག་ཅེས་གསུངས་པར་བསམ་མོ། ། དེར་ནི་ཐིམ་པར་རྣམ་པར་བསམ། ། ཞེས་པས་ས་ལ་ཐིམ་པར་བསམ་པའོ། ། འདི་ནི་སའི་ལྷ་མོ་སྟ་གོན་དུ་གནས་པའི་ཆོ་ག་ཡང་ཡིན་ཏེ། མི་འདྲ་བའི་ཁྱད་པར་ནི་བསླང་བའི་སྐབས་སུ་བྲིས་ཤིག་ཅེས་སྐབས་དབྱེ་བར་བསམ་པའོ། ། སྟ་གོན་གྱི་དུས་སུ་དཔང་པོར་གསོལ་བ་དང༌།
བསླང་བའི་དུས་སུ་མཁའ་ལ་བཏེག་ལ་བཞག སྟ་གོན་གྱི་དུས་སུ་ཐིམ་པར་བསམ་མོ། ། དཔང་པོའི་ཆོ་གའི་མཇུག་ཏུའང་སའི་ལྷ་མོ་མཁྱེན་པར་གསོལ་བ་ཞེས་མིང་བྱས་ལ་མངོན་རྟོགས་འདི་ཉིད་བྱ་སྟེ། དེ་ལྟར་ན་སྟ་གོན་གྱི་དུས་སུ་སའི་ལྷ་མོ་སྟ་གོན་མི་དགོས་སོ། ། དེར་མ་བྱས་ན་སྟ་གོན་ལ་བྱའོ། ། ས་བསླང་བའོ། ། ཞེས་པ་ནི་ཞི་བས་བསླང་བ་སྟེ་བགེགས་ཉུང་བའི་སར་སྔོན་ལ་བྱས་པ་ཕྱིས་དྲག་པོས་བསླང་བར་བྱའོ། ། ཡང་བགེགས་ཆེ་བའི་སར་སྔོན་ལ་དྲག་པོས་བསླངས་ལ་ཕྱིས་ཞི་བས་བསླང་ངོ་ཞེས་ཀྱང་གསུང་ངོ༌། ། བདུན་པ་དྲག་པོས་བསླང་བ་ནི། ཕྱོགས་སྐྱོང་ལ་གཏོར་མ་བྱིན་ལ།
སློབ་དཔོན་རྒྱན་ཆ་དང་ལྡན་པས་དཀྱིལ་འཁོར་གྱི་དབུས་སུ་དཀྱིལ་འཁོར་རྫོགས་པར་བསྒོམས་ལ་བསྡུས་ཏེ་ལྷའི་རྣལ་འབྱོར་དང་ལྡན་པས་བྱ་བ་ནི། མགུལ་རྒྱན་ཞེས་སོགས་རྐང་པ་བཞིས་བརྒྱན། དཔལ་ལྡན་སོགས་རྐང་པ་གཉིས་ཀྱིས་རྣལ་འབྱོར་བསྒོམ་པའོ། ། འདི་ལ་སངས་རྒྱས་ཀྱིས་ས་བཟུང་ཞེས་ཟེར་བའོ། ། དེ་ནས་རྐང་པ་གཉིས་སུ་ཧཱུྃ་ནི་ལྗང་གུ། འབར་བའི་རྡོ་རྗེ་ནི་སྣ་ཚོགས་རྡོ་རྗེ། མིག་གཡས་མ་ལས་ཉི་མ་དང༌། གཡོན་ཊ་ལས་ཟླ་བ་དང༌། རྡོ་རྗེའི་ལྟ་བས་ཞེས་པ་ནི་སྡང་མིག་བཅས་ཏེ་དབང་ལྡན་གྱི་མཚམས་ཏེ་གཡས་གཡོན་དུ་བལྟས་པས་བགེགས་ཐམས་ཅད་བསྲེགས་པར་བསམ། གཡོན་ནས་གཡས་སུ་བལྟས་པས་སླར་གསོས་པར་བསམས་ལ་བསྐོར་བར་བྱའོ། །
ཁ་ཊྭཱཾ་ག་ནི་གྲུ་མོར་གནས་པས་ལེགས་པར་འཁྱུད་པ་དང་ནི་རིག་མ་ལ་སྟེ། དངོས་ཀྱིའམ་འོད་ཀྱིའོ། ། ས་དེ་ན་གནས་པ་ནི་དཀྱིལ་འཁོར་གྱི་ཉེ་འཁོར་གྱི་བགེགས་སོ། ། འདིས་བསྐྲད་པར་བྱ་བ་ནི་རྡོ་རྗེ་སློབ་དཔོན་ཆ་ལུགས་དང་ལྡན་པས་འོག་ནས་འབྱུང་བའི་ཚིག་གིས་སོ། ། སའི་ཕྱོགས་ཞེས་པ་ལ་སོགས་པ་ནས་ངག་ཏུ་བརྗོད་པར་བྱའོ། ། སེམས་ཅན་གྱི་དོན་ནི་སློབ་མ་ལ་དབང་བསྐུར་བའི་སྒོ་ནས་སོ། ། སའི་བདག་པོ་མྱུར་དུ་སོང་ཞིག་ཅེས་པ་ནི་བར་ཆད་བྱ་བའི་བསམ་པ་ཅན་ཞི་བས་བསླངས་པས་མི་སྟེར་བ་རྣམས་སོ། ། དཔལ་ཧེ་རུ་ཀའི་བཀའ་ནི་སློབ་དཔོན་བསྙེན་པར་རྫོགས་ཤིང་ལྷའི་ང་རྒྱལ་དང་ལྡན་པའི་བཀའོ། ། ཚིག་དོན་ལྷག་མ་རྣམས་ནི་གོ་སླའོ། ། དོན་བརྒྱད་པ་བྱིན་གྱིས་བརླབ་པ་ནི།
རྐང་མཐིལ་སྣ་ཚོགས་རྡོ་རྗེར་བྱིན་གྱིས་བརླབས་པ་ལས་འོད་འཕྲོས་ཏེ་རྡོ་རྗེའི་ས་ལ་སོགས་པར་བསམ་ཞིང་བགེགས་བསྐྲད་དེ། དབང་ལྡན་གྱི་ཕྱོགས་ནས་བརྩམས་ཏེ། གཡས་ནས་ལན་གསུམ་བསྐོར་ཞེས་པས་ཞི་འགྲོས་དང་ཁྲོ་འགྲོས་དང་དལ་བའི་འགྲོས་གསུམ་གྱིས་བཅག་པའོ། ། བསྐལ་བའི་མེ་ལྟ་བུའི་ཞེས་པ་ལ་སོགས་པ་ནི་བགེགས་བསྐྲད་པའི་ཏིང་ངེ་འཛིན་ཏེ་གོ་སླའོ། ། གཡས་ནས་གཡོན་དུ་བསྐོར་བ་ནི་རྡོ་རྗེ་དྲིལ་བུ་འཛིན་པས་གཡས་ནས་འགྱིང་བ་དང༌། གཡོན་ནས་འགྱིང་བ་སྟེ་ལག་ལེན་བཞིན་ནོ། ། འཁྱུད་པ་ནི་དངོས་སམ་ཡིད་ཀྱིས་རིག་མ་ལའོ། ། ཀུ་ཙ་པ་ནི་ནུ་མ་ཉེད་པ། བ་རི་ཏི་ནི་སེན་མོས་འདེབས་པ། སན་ཏི་ཀི་ནི་སོས་འདེབས་པ།
པྲེ་ཏེ་ནི་མ་མཆུས་སྦྲང་རྩིའི་རོ་མྱང་བ། ཀེ་ཤི་ཀ་ནི་སྐྲ་གྲོལ་བ། སོགས་པ་ནི་དཀུར་སེན་མོས་གདབ་པ་ལ་སོགས་པའོ། ། ཆགས་བཅས་ནི་རིག་མ་ལ་ཆགས་པའི་སྦྱོར་བ་སྟེ། དེས་བདག་གི་རྒྱུད་བདེ་བས་ཚིམ་པས་ལུས་སེམས་བྱིན་གྱིས་རློབ་པའོ། ། རོལ་བ་ནི་སྙེམས་པ། འཕྱང་བ་ནི་འགྱིང་བའི་ཚུལ་གྱིས་འགྲོ་བའོ། ། རོལ་པ་ནི་ལྷའི་ང་རྒྱལ་བརྟན་པ་དང་བཅས་པའོ། ། གོམ་སྟབས་ནི་དེ་དང་ལྡན་པས་འགྲོ་བའོ། ། འམ་ཞེས་པ་ནི་གོམ་པ་ཞེས་པའོ། །
གོམ་སྟབས་བརྒྱད་པས་ཞེས་པ་ནི་ཕྱོགས་རེར་སྟང་སྟབས་གཉིས་གཉིས་ཏེ། ཤར་དུ་བདག་གི་གཡས་བརྐྱང་ཡུམ་གྱི་གཡོན་བརྐྱང༌། ལྷོར་བདག་གི་གཡོན་བརྐྱང་ཤེས་རབ་ཀྱི་གཡས་བརྐྱང༌། ནུབ་ཏུ་ས་ག་གཉིས་དང༌། བྱང་དུ་ཟླུམ་པོ་གཉིས་དང༌། ལུས་ཀྱི་སྤྱོད་པ་གཞན་ཡང་ཞེས་པ་ནི་སྨིན་མ་འདེགས་པ་ནི་མིག་གྱེན་ལ་བཟློག་པ། རབ་རྒྱས་གཉིས་ནི་བྲང་མོ་ན་བར་བྱེད་པ། ཅུང་ཟད་ནི་ཆགས་པ་དང་བཅས་པའོ། ། ཟུར་མིག་ནི་དེས་བལྟ་བ། བརླ་གཡས་པ་ནི་གཡས་བརྐྱང་གཡོན་བརྐྱང་གི་དུས་སུ་བྱིན་པས་བརླ་གླེབས་པ།
མིག་ཡངས་པ་ནི་མི་འཛུམས་པར་བལྟ་བ། ཅུང་ཟད་དམར་བའི་མཆེ་བ་ནི་བཅོས་མའི་མཆེ་བ་འཆར་བའམ། ཡང་ན་ཀུནྡ་ལྟར་དཀར་པོ་བཅངས་པའོ། ། དཔལ་ལྡན་ནི་ལྷའི་ང་རྒྱལ་དང་ལྡན་པ། སེམས་ཅན་སྒྲོལ་བ་བྱང་ཆུབ་སེམས་དཔའ་དང་བཅས་པས་སོ། ། དེ་ལ་སོགས་པ་ནི་གར་ནི་སྒྱུ་འཕྲུལ་དྲྭ་བ་ལ་སོགས་པ་ནས་འབྱུང་བའི་དྲུག་ཅུ་རྩ་བཞི་དང༌། སོ་གཉིས་དང་རྐང་སྟབས་བདུན་ལ་སོགས་པའོ། ། བགེགས་ལ་སོགས་པ་ནི་ལོག་འདྲེན་ལ་སོགས་པ་བསྐྲད་པར་བྱ་བའོ། ། དགུ་པ་ས་བསྲུང་བ་ནི་བགེགས་དང་བྲལ་བ་དེར་ཞལ་བཞི་ཞེས་པ་ནི་ཞལ་བཞིའི་སྔགས་ཀྱིས་སྒོ་མཚམས་མ་བརྒྱད་དང༌། རོ་ཧ་གཉིས་དང་བཅུ་སྤྲོས་ཏེ་ཕྱོགས་བཅུའི་བགེགས་བསྐྲད་པའོ། །
སོགས་པའི་སྔགས་ནི་ཨོཾ་གྷ་གྷ་ཞེས་བྱ་བ་ལ་སོགས་པའོ། ། ཕུར་བུ་ཞེས་པ་ནི་སྔགས་དེས་ཕྱོགས་སྐྱོང་བཅུ་ལ་ཕུར་བུ་གདབ་པ་དང༌། ཐོ་བས་བརྡུངས་པས་རོར་གྱུར་པར་བྱའོ། ། རྭ་བ་དྲྭ་བ་བྱ་ཞེས་པ་ནི་ཕྱོགས་ནི་རོ་ཞུ་བ་ལས་བྱུང་བའི་རྡོ་རྗེའི་རྭ་བ། མཚམས་ཀྱི་ལས་དྲྭ་བ། སྟེང་གི་ལས་གུར་དང་བླ་རེ་དང་མདའི་དྲྭ་བའོ། ། མཐའི་དབྱངས་ཡིག་ལས་བྱུང་བའི་ཞེས་པ་འོག་གི་རོ་ཞུ་བ་ལས་ཨཿཚེག་དྲག་ཅན་དུ་གྱུར་ཏེ། དེ་གྱུར་པ་ལས་སྣ་ཚོགས་རྡོ་རྗེ་སྟེ་སྣ་ཚོགས་རྡོ་རྗེ་ལས་བྱུང་བའི་ཞེས་ཏེ་འོག་ཐམས་ཅད་རྡོ་རྗེའི་སར་བསམ་མོ། ། དེ་དག་ཐམས་ཅད་ལས་འོད་བྱུང་བ་ལས་ཕྱི་རོལ་དུ་མེ་རི་འབར་བར་བལྟ་བའོ། ། དེ་དག་གི་བརྟན་པར་བྱེད་པའི་སྔགས་ཀྱང་བརྗོད་ན་ལེགས་སོ། །
ཡི་གེ་བདུན་པའི་སྔགས་ཞེས་པ་ཨོཾ་ཧྲཱི་ཧ་ཧ་ཧཱུྃ་ཧཱུྃ་ཕཊ་དོ། ། རྡོ་རྗེའི་ལྟ་བ་ཞེས་པ་མིག་ཁྲོ་བ་དང་བཅས་པས་བལྟ་བས་ཕྱོགས་བཅུར་བལྟས་ཏེ་བགེགས་མི་འབྱུང་བར་བསྲུང་བར་བསམ་མོ། ། དཀྱིལ་འཁོར་གྱི་སའི་ཆོ་ག་ནི་ཕྱོགས་དེའོ། ། མཉེས་དང་ཡང་དག་ལྡན་པར་འགྱུར། ། ཞེས་པ་ནི་བྱིན་གྱིས་བརླབས་པས་དཀྱིལ་འཁོར་པ་ཐམས་ཅད་མཉེས་པའོ། ། ཡང་ན། ཉེས་དང་ལྡན་ཡང་དག་པར་འགྱུར། ། ཞེས་པ་སྟེ་སའི་ཉེས་པ་དང་ལྡན་པའང་ཆོ་ག་འདིས་ཡང་དག་པར་འགྱུར་བའོ། ། བགེགས་བསལ་བའོ་ཞེས་པ་ནི་སའི་ཆོ་ག་རྣམས་ཀྱིས་བགེགས་མེད་པར་བྱའོ། ། དེ་དག་ནི་འཁྲུགས་མེད་པའི་དབང་དུ་བྱས་པའི་བཤད་པའོ།། །།
ལས་དང་བྱ་བས་སྦྱང་བ་རྒྱས་པར་བྱེད་པའི་དབང་དུ་བྱས་ནས་འཁྲུགས་བསྡེབས་པའི་བཤད་པ་ནི། ཐོག་མར་ཕྱོགས་ལ་སོགས་པ་བརྟག་ཅིང་བློས་བཟུང༌། མངོན་པ་ལས་ཚིག་གིས་བསླང༌། དེ་ནས་དཔའ་བོའི་དབང་པོ་ཞེས་སོགས་སུ་སྦྱར་བ་ནི་རྫོགས་པའི་སངས་རྒྱས་ཀྱིས་ས་བཟུང་བའོ། ། དེ་ནས་མཐར་ཆགས་སུ་སྦྱར་ཏེ་མི་མངོན་པ་ལས་བསླང་སྟེ་ཞི་བས་བསླང༌། དྲག་པོས་བསླང༌། དེ་ནས། ཆུ་དང་བ་ལང་ལྕི་བས་བྱུག ། ཅེས་སྦྱར་བ་ལས་དང་བྱ་བས་སྦྱང༌། ཡང་དཔའ་བོའི་དབང་པོ་སོགས་ལྡབས་ལ་ཏིང་ངེ་འཛིན་གྱིས་སྦྱང༌།
དེ་ནས་དབང་ལྡན་གྱི་ཕྱོགས་ནས་བརྩམས་ཏེ་ཞེས་བྱ་བར་སྦྱར་ལ་ས་བྱིན་གྱིས་བརླབ། ས་བསྲུང་བའི་ཕྱིར་ལྷ་མོ་མཁྱེན་པར་གསོལ་བ་སྟེ། ཆོ་ག་བཅུ་པོ་འཁྲུགས་བསྡེབས་ལ་བྱའོ། ། ཡང༌། ཆུ་དང་བ་ལང་ལྕི་བས་བྱུག ། ཅེས་བྱ་བ་ལ་སོགས་པ་ལས་དང་བྱ་བས་སྦྱང་བ་མི་བྱ་བར་སངས་རྒྱས་ཀྱི་ས་བཟུང་གི་སྔོན་དུ་མཎྜལ་དགོས་པས་མཎྜལ་དུ་སྦྱར་ལ། དྲག་པོས་བསླངས་པའི་རྗེས་ལ་ལས་དང་བྱ་བས་སྦྱང་བ་དང༌། ཏིང་ངེ་འཛིན་གྱིས་སྦྱང་བ་གཉིས་ཁ་བསྐངས་ནས་འདིའི་ལུགས་ལའང་འཁྲུགས་མི་དགོས་ཚིག་དོན་རྣམས་ནི་གོང་མ་དང་འདྲའོ། ། དེ་ནས་སའི་ལྷ་མོ་མཁྱེན་པར་གསོལ་བ་བྱ་བ་སྟེ། མངོན་རྟོགས་ནི་གོང་མ་ཉིད་ཡིན་ཏེ་འདིར་བྱས་ན་སའི་ལྷ་མོ་སྟ་གོན་མི་དགོས་ལ།
འདིར་མ་བྱས་ན་སྟ་གོན་བྱའོ། ། དེ་དག་གི་མངོན་པར་རྟོགས་པ་ཞིབ་ཏུ་ལེགས་པར་ཤེས་པར་བྱའོ། ། སའི་ཆོ་ག་དཀྱིལ་འཁོར་གྱི་སྤྱོད་པ་སྟེ་དང་པོའོ།། །། དཀྱིལ་འཁོར་གྱི་སྤྱོད་པ་གཉིས་པ་སྟ་གོན་ལ་གཉིས། ཡོ་བྱད་བསག་པ་དང་རྒྱན་དགྲམ་པ་སྔོན་དུ་སོང་བས་བདག་བསྐྱེད་པ་དང༌། སྟ་གོན་དངོས། ཅིའི་ཕྱིར་སྟ་གོན་ཞེས་བྱ་ཞེ་ན། དངོས་གཞི་ལ་དགོས་པའི་ཡོ་བྱད་རྣམས་བསོག་ཅིང་སྟ་གོན་བྱ་བའོ། ། དེ་ལ་ནུབ་གཉིས་པར་སོང་བའི་ཚེ་ས་ཕྱོགས་སྐྱང་ནུལ་བྱ་བ་དང༌། རྒྱན་དགྲམ་པ་དང༌།
སྟ་གོན་ལ་དགོས་པའི་ཡོ་བྱད་རྣམས་བསགས་ལ་བཤམ་པ་ལ་སོགས་པ་སྔོན་དུ་འགྲོ་བའི་ཆོ་ག་རྣམས་བྱ་སྟེ། ལོགས་སུ་ཤེས་པར་བྱའོ། ། དེ་ནས་བསྐྱེད་པ་ནི་སྒྲའི་གཟུགས་སོགས་ཞེས་པ་རྐང་པ་དྲུག་པོ་འདིས་བསྟན་ཏེ། སྒྲ་ནི་ཡེ་ཤེས་ཀྱི་ཚོགས་སོ། ། སོགས་པ་ནི་བསོད་ནམས་ཀྱི་ཚོགས་ཏེ། སྔོན་དུ་ཚོགས་གཉིས་བསགས་པའོ། ། གཟུགས་ལས་བྱུང་བ་ནི་སྟོང་པའི་ངང་ལས་བྱུང་བའི་ཡི་གེའོ། ། རི་ནི་རི་རབ་ལ་སོགས་པ་ནི་འབྱུང་བ་རིམ་བརྩེགས་ཏེ་ལུགས་བཟློག་ཡོངས་སུ་གྱུར་པ་ལས་ལུགས་འབྱུང་གཞལ་ཡས་ཁང་དང་བཅས་པ་བསྐྱེད་པ་ནི་ཨིནྟྲ་ནཱི་ལའི་ས་གཞི་ནི་འཁོར་ལོ་གསུམ་གྱི་གཞི་སྔོན་པོའོ། ། འཁོར་ལོ་གསུམ་གྱི་ཞེས་པ་སྐུ་ལ་སོགས་པ་དཀར་པོ་ལ་སོགས་པ་དང༌། དམ་ཚིག་གི་འཁོར་ལོ་ལའང་བསྟན་ཏོ། །
སྣ་ཚོགས་པདྨ་འཇམ་པ་ནི་བདེ་ཆེན་འཁོར་ལོའོ། ། ཇི་བཞིན་གནས་སུ་གདན་རྣམས་སོ། ། གནས་པར་བསམ་པ་ནི་ལྷ་དྲུག་ཅུ་རྩ་གཉིས་རྫོགས་པར་བསམས་ལ། གོ་ཆ་དང་ཡེ་ཤེས་སེམས་དཔའ་གཞུག་པ་དང༌། དབང་བསྐུར་དང་མཆོད་བསྟོད་ཀྱི་བར་དུ་བྱས་ལ་དཀྱིལ་འཁོར་གྱི་འཁོར་ལོ་ཕྱེད་སྣ་གཡས། ཕྱེད་སྣ་གཡོན་དུ་བསྡུས་ལ་བདག་དཔའ་བོ་གཅིག་པའི་ང་རྒྱལ་གྱིས་གནས་པར་བྱའོ། ། དེ་ནས་སྔར་ས་ཆོག་གི་སྐབས་སུ་སའི་ལྷ་མོ་མཁྱེན་པར་གསོལ་བ་མ་བྱས་ན་འདིར་སའི་ལྷ་མོའི་སྟ་གོན་བྱ། ཡང་ས་ཆོག་མི་དགོས་པའི་ས་ཡིན་ནའང་འདིར་སའི་ལྷ་མོའི་སྟ་གོན་བྱ་སྟེ་མངོན་པར་རྟོགས་པ་ནི་སྔར་བཞིན་ནོ། ། དེ་ནས་ལྷ་སྟ་གོན་དུ་གནས་པར་བྱ་བ་ནི་སའི་ལྷ་མོའི་མེ་ཏོག་ཚོམ་བུ་བསལ་ལ། སྔར་གྱི་རྐང་པ་དྲུག་པོ་ལྡབས་ལ་སྒྲ་ཞེས་པས་དཀྱིལ་འཁོར་གྱི་གནས་སྟོང་པར་བསྒོམ་པ་བསྟན།
དེར་པྃ་ལས་པདྨ། དེར་སྣ་ཚོགས་རྡོ་རྗེ་ཧཱུྃ་གིས་མཚན་པ་དེའི་འོད་ཀྱིས་སྲུང་བའི་འཁོར་ལོ་འབྱུང་བ་རིམ་བརྩེགས་གོ་བཟློག་རི་རབ་ཐིག་ལེ་སེར་པོ་དང་བཅས་པར་གྱུར་པ་ལས་ལུགས་འབྱུང་གཞལ་ཡས་ཁང་དང་བཅས་པ་བསྐྱེད་པ་ནི། རི་ལ་སོགས་པ་ཞེས་པས་བསྟན། འདིའི་ལུགས་ལ། ཇི་བཞིན་གནས་སུ་གནས་པར་བསམ། ། ཞེས་པ་ལྷར་བསྐྱེད་པའི་མདོར་བསྟན་དུ་བྱའོ། ། བར་འདིར་ཇོ་བོ་ནཱ་རོ་པ་ལ་སོགས་པའི་མན་ངག་གིས་ཕུར་བུ་ལ་སོགས་པ་ཁ་བསྐང་བར་བྱ་སྟེ་ཕུར་བུ་ལྔ། དབུས་སུ་གནོད་མཛེས། བྱང་ཤར་ནས་གཡས་སྐོར་དུ་རིམ་པས་བདུད་རྩི་འཁྱིལ་པ། མི་གཡོ་བ།
དབྱུག་སྔོན། རྟ་མགྲིན་དུ་བསྐྱེད་ལ་གྷ་ཏ་ཡས་གདབ། རང་རང་གི་སྔགས་ཀྱིས་ཙནྡ་དམར་པོའི་ལྡེ་གུ་དང༌། མེ་ཏོག་ཚོམ་བུ་དང༌། དར་གྱི་ཅོད་པན་ཡུངས་ཀར་གྱི་ཐུམ་བུ་གུ་གུལ་གྱི་དུད་པ་རྣམས་དབུལ། མེ་ཏོག་རྣམས་ཕྱིར་བསལ་ལ་བ་བྱུང་གིས་ཕུར་བུའི་ནང་ཚུན་ཆད་མེ་དི་ནཱི་བརྗོད་ཅིང་བྱུག་པར་བྱ། དྲི་ཞིམ་པོའི་ཐིག་ལེ་སོ་བདུན་བྱ། དེའི་སྟེང་དུ་མེ་ཏོག་གི་ཚོམ་བུ་དགོད་པ་རྣམས་ཁ་བསྐང་བར་བྱའོ། ། དེར་ཚོམ་བུ་དབུས་མའི་སྟེང་དུ་ཨཱ་ལི་ཞེས་པ་ཕྲག་གཉིས་ལས་ཟླ་བ། ཀཱ་ལི་ཞེས་པ་ཕྲག་གཉིས་ལས་ཉི་མ།
སོགས་པ་ནི་བར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་དག་ཐམས་ཅད་གྱུར་པ་ལས་རྟེན་དང་བརྟེན་པར་བཅས་པའི་ལྷ་དྲུག་ཅུ་རྩ་གཉིས་དུས་གཅིག་ཏུ་བསྐྱེད་པ། དཀྱིལ་འཁོར་དུ་ནི་རྣམ་པར་བརྟག ། ཅེས་སོ། གསལ་བར་བཤད་པ་ནི། དེ་ལས་གཙོ་བོའི་གནས་སུ་ནི་དཔལ་ལྡན་ཁྲག་འཐུང་ཡབ་ཤེས་རབ་ཡུམ། ཡན་ལག་གཉིས་མེད་ནི་སྙོམས་པར་ཞུགས་པ། ཕོ་བྲང་འཁོར་དུ་རྣལ་འབྱོར་མ་ནི་སོ་དྲུག གཉིས་སུ་མེད་པ་ནི་དཔའ་བོ་ཉེར་བཞི་དང་བཅས་པ་སྟེ། དམ་ཚིག་པ་བསྐྱེད་པ་བསྟན་ཏོ། །
དེ་ནས་ཡབ་ཡུམ་ལ་གོ་ཆ་བགོ་བ་ནི་འོག་གི་རྐང་པ་གཉིས་ཡར་བླངས་ལ། དང་པོ་གོ་ཆ་ཇི་བཞིན་ནི། དཔའ་བོ་དང་དཔའ་མོ་རྣམས་སོ། ། ལེགས་པ་ཉིད་དུ་བསྲུང་བ་ནི་གོ་ཆ་བཅིངས་པས་བར་ཆད་བསྲུང་བའོ། ། དེ་ནས་ཐུན་མོང་དུ་ཡེ་ཤེས་པ་གཞུག་པ་ནི། རང་བཞིན་མི་གནས་ནི་དེ་ལ་བཞུགས་པ། ཡེ་ཤེས་འཁོར་ལོ་ཡུལ། དམ་ཚིག་འཁོར་ལོ་ནི་མདུན་བསྐྱེད་འདི་ཡིས་ནི་འོག་ཆོ་ག དེ་ཉིད་བསྟན་པ་ནི་རྐང་པས་གནོན་ཅིང་ནི་གཡས་པས་གཡོན་པ། གྱེན་དུ་ལྟ་ནི་མིག
ཕཻཾ་ཞེས་བྱ་བ་ནི་ངག་གི་བྱ་བ། ཕྱོགས་བཅུ་ལ་སོགས་རྐང་པ་གཉིས་ཀྱིས་ཏིང་ངེ་འཛིན་ཏེ། ཐུགས་ཀའི་ཧཱུྃ་ལས་འོད་འཕྲོས་པས་སྤྱན་དྲང་བ། ཕྱག་རྒྱ་ནི་མཛུབ་མོ་གཉིས་མདུད་ཅེས་སོགས་རྐང་པ་དྲུག་གིས་བསྟན་ཏེ་གོ་སླའོ། ། དམ་ཚིག་གི་འཁོར་ལོ་བསམ་པ་ནི་གཞུག་པ། མཁའ་འགྲོ་ཀུན་ནི་རྣལ་འབྱོར། གནས་བདག་ནི་དཔའ་བོ། ཇི་ལྟར་གཞུག་ན་ཡིད་ཀྱིས་མཁའ་བསམ་པ་ནི་ཐུགས་ཀྱི་འཁོར་ལོ། ཡིད་གཞུག་བསམ་ནི་ཐུགས་ཀྱི་འཁོར་ལོ་ལ། སའི་འཇིག་རྟེན་ནི་གསུང་གི
སའི་ཕྱོགས་ནི་བར་པ་ལ། སའི་འོག་ནི་སྐུའི། ལུས་ཀུན་ནི་ཕྱི་རོལ་དུའོ། ། རང་མདོག་ཕྱག་སོགས་ནི་ཕྱག་རྒྱ་ལ་ཕྱག སྤྱན་ལ་སྤྱན་སོགས་ཐིམ་པའོ། ། ཐམས་ཅད་མཆོད་པ་ནི་མཆོད་ནས་བསྟིམ་པའོ། ། ཕྱོགས་སུ་མ་མོ་ནི་སྒོ་མ། མཚམས་སུ་ནི་མཚམས་མ། བསྡོམས་པས་བརྒྱད་པ་རྣམས་སོ། ། འགྱུར་ལ་རང་རང་གི་རིགས་དང་མཐུན་པ་ཐམས་ཅད་མཆོད་ཅེས་པས་བསྟིམ་པ།
ཕྱོགས་མཚམས་སུ་མ་མོ་བརྒྱད་པོ་དང་ཟེར་ཏེ་དེ་ནི་བདེ་བའོ། ། གནས་ཀྱི་བདག་པོ་རྣམས་ཞེས་པ་དཔའ་བོ་ཉི་ཤུའམ་ཕྱོགས་སྐྱོང་རྣམས་ཏེ། དཔའ་བོ་ནི་སྔར་སོང་བས་འདིར་ཕྱོགས་སྐྱོང་དུ་བྱའོ། ། དབང་བསྐུར་ཞིང་རྒྱས་གདབ་པ་ཁ་བསྐང་བར་བྱའོ། ། དེ་ནས་མཆོད་པ་བྱ་སྟེ་འོག་གི་ཚིག་རྐང་གཅིག་པོ་འདིར་འབྱུང་བས། གསང་སྔགས་རྒྱལ་པོ་སྔོན་འགྲོ་བས། ། ཞེས་པ་ཐོག་མར་སྔགས་མཆོད་བྱའོ། ། ཇི་ལྟར་བྱ་ཞེ་ན། རང་གི་མིང་བརྗོད་ནི་ཌཱ་ཀི་ནཱི་ཞེས་སོགས་སོ། ། དང་པོར་ཨོཾ་ནི་མིང་གི་གོང་དུའོ། །
ཧཱུྃ་གཉིས་ནི་ཧཱུྃ་ཧཱུྃ་ངོ༌། ཕཊ་དང་སྦྱར་བས་ཨོཾ་ཌཱ་ཀི་ནཱི་ཡེ་ཧཱུྃ་ཧཱུྃ་ཕཊ་ཅེས་བྱ་བ་ལ་སོགས་པར་འགྱུར་རོ། ། ལྷ་རྣམས་མ་ལུས་པ་ཡི་ཡིན་ནི་གཙོ་བོ་ཡབ་ཡུམ་ནས་སྒོ་མཚམས་མའི་བར་ཐམས་ཅད་ལ་སྔགས་དང་ལྷ་ཐ་མི་དད་པའི་ཚུལ་གྱིས་ལྷ་གསལ་གདབ་ཅིང་མཆོད་དེ་ལག་ལེན་མཐོང་བས་སོ། ། དེ་ནས་ཕྱི་མཆོད་འབྱུང་བ་ལས་འོག་ཏུ་སྦྱར་ལ། ཐ་དད་ཕྱི་ཡི་མེ་ཏོག་སོགས། ། ཞེས་པ་ནི་མཆོད་ཡོན་ལ་སོགས་པ་བདུན་དང༌། རོལ་མོ་རིག་མ་བཅུ་དྲུག་རིན་ཆེན་བདུན་དང་འདོད་ཡོན་ལྔ་སྟེ་སོགས་ཞེས་པ་ནི་དོན་ཏེ་མི་འདྲ་བའི་ཡོ་བྱད་དོ། ། དེ་རྣམས་ཀྱིས་མཆོད་པ་ལ་བརྩོན་པར་བྱའོ། ། གང་ལ་མཆོད་ན་དཔལ་ལྡན་ཁྲག་འཐུང་ནི་གཙོ་བོ། རྗེས་མཐུན་འགྲོ་ནི་འཁོར།
མ་ལུས་ནི་མཆོད་པ་རྣམས་སོ། ། ལྷག་པར་གནས་བྱ་ནི་མཆོད་པས་སོ། ། དེ་ནས་བདུད་རྩི་མཆོད་དེ་གོང་དུ་སྦྱར་ལ། བར་མ་ནི་རང་འབྱུང༌། དབུགས་དབྱུང་ནི་ཁུ་བ། མཆོག་ནི་ཤ་ཆེན། ཆུ་ནི་དྲི་ཆུ། ཤུགས་ལས་དྲི་ཆེན་ཡང་བསྟན་ཏེ། ཆང་ལ་བདུད་རྩི་སྦྱར་བ་བྱིན་གྱིས་བརླབས་ལ་མཆོད་པར་བྱའོ། ། སུ་ལ་མཆོད་ན་དཔལ་ལྡན་ཁྲག་འཐུང་སོགས་སོ། །
རང་གི་ལྕེའང་རྒྱས་པས་རང་བདག་དང་ཞེས་པའོ། ། འདི་དང་རྗེས་སུ་འབྲེལ་པ་གཉིས་མཆོད་དང༌། ཡིད་མཆོད་དང་བསྟོད་པའང་བྱ་སྟེ། ཚེས་བཅུའི་མཆོད་པའི་ལག་ལེན་བཞིན་ནོ། ། ཚུལ་ཇི་ལྟར་མཆོད་ན། གསང་སྔགས་ཇི་བཞིན་ཞེས་ཏེ། སྔགས་མཆོད་བཞིན་དུའོ། ། དེ་ནས་འོག་ནས་འབྱུང་བའི་རས་ཟུང་དང༌། སྦྱིན་སྲེག་ནས་འབྱུང་བ་ཀུ་ཤས་ཀྱང་མཆོད་ལ། འཁྱུད་མཆོད་བྱ་བ་ནི་འོག་ཏུ་སྦྱར་ལ།
ཕྱོགས་ཀུན་ནི་ཕྱོགས་མཚམས་བརྒྱད་དུ་དངོས་ཀྱིའམ། འོད་རིག་བརྒྱད་དང་སྙོམས་པར་འཇུག་པ་སྟེ། ཀུ་ཙ་ནི་ནུ་མ་ཉེད་པ། ད་ཡན་ནི་སོ་དང་སེན་མོས་འདེབས་པ་སྟེ། དགའ་བ་བཞིའི་རྟོགས་པ་བསྐྱེད་པར་བྱ་ཞིང་ལྷ་རྣམས་མཆོད་པར་བྱ་བའོ། ། དེ་དག་ནི་མཆོད་པའི་ཆོ་གའོ། ། ལྷ་ལ་གསོལ་བ་འདི་སྟ་གོན་གསུམ་ཀ་རྫོགས་ནས་བྱས་ཀྱང་བཏུབ། འདི་ཉིད་དུ་བྱས་ཀྱང་བཏུབ་པའོ། ། དེ་ལ་གསོལ་བ་གདབ་པ་ནི་བདུད་རྩི་ལྔའི་རེངས་བུ་ཐོགས། པུས་མོ་བཙུགས།
རྡོ་རྗེ་དྲིལ་བུ་འཛིན་པས་དབྱངས་དང་བཅས་པའམ། དབྱངས་མེད་ཀྱང་རུང་སྟེ་བརྗོད་པར་བྱའོ། ། དེ་ལ་གསོལ་བ་གདབ་པའི་ཡུལ་ནི་སྐུ་གསུམ་འཁོར་དང་བཅས་པ་སྟེ། ཚིག་རྐང་པ་གཉིས་ཀྱིས་ཆོས་སྐུ། རྐང་པ་གཉིས་ཀྱིས་གཙོ་བོ་ཡབ་ཡུམ་སྟེ་ལོངས་སྐུ། རྐང་པ་གཉིས་ཀྱིས་དཔའ་བོ་དང་དཔའ་མོ་སྟེ་སྤྲུལ་སྐུ། རྐང་པ་གཉིས་ཀྱིས་བྱང་ཆུབ་སེམས་དཔའི་འཁོར་དང༌། སྙན་གསན་དབབ་པ། རྐང་པ་གཉིས་ཀྱིས་རང་གི་ངོ་བོ། རྐང་པ་གཉིས་ཀྱིས་གསོལ་བ་གདབ་པའོ། །
དེ་ནས་ཚིགས་བཅད་གཉིས་ཀྱིས་གསོལ་བ་གདབ་པའི་དོན་དུ་ལག་ཏུ་བཟུང་བའི་བདུག་སྤོས་སོ། ། དེ་དག་གི་ཚིག་གི་དོན་ནི་གོ་སླའོ། ། དེ་ནས་ཚིག་གི་རྐང་པ་གཉིས་ཀྱིས་དཀྱིལ་འཁོར་བསྡུ་བ་བསྟན་ཏེ། འདི་ནི་སྟ་གོན་གསུམ་ཀ་རྫོགས་པའི་རྗེས་ལ་འབྱུང་བའི་མངོན་པར་རྟོགས་པ་ཡིན་ནོ། ། དེ་ནས་འབྱུང་པོ་ལ་གཏོར་མ་བཏང་བ་དང༌། ཚོགས་ཀྱི་འཁོར་ལོ་ལ་ལོངས་སྤྱོད་པ་དང༌། ཚོགས་འཁོར་གྱི་མཇུག་གི་བྱ་བ་རྣམས་བྱས་ཏེ་ཚེས་བཅུའི་མཆོད་པ་བཞིན་ལག་ཏུ་བླང་བར་བྱའོ། ། ལྷ་སྟ་གོན་དུ་གནས་པའོ། ། དེ་ནས་སློབ་མ་སྟ་གོན་ལ་གནས་པར་བྱ་སྟེ། སློབ་མའི་གཙོ་བོ་ནི་རྡོ་རྗེ་སློབ་དཔོན་དུ་འོས་པའོ། །
སོགས་པ་ནི་ལྷག་མ་རྣམས་སོ། ། མདོར་ན་གཅིག་ནས་ཉི་ཤུ་རྩ་ལྔའི་བར་དུ་ཟུང་དུ་མ་གྱུར་པ་རྣམས་བཟུང་སྟེ། གསང་བ་སྤྱིའི་རྒྱུད་ལས། མཁས་པས་སློབ་མ་གཅིག་གམ་གསུམ། ལྔའམ་ཡང་ན་བདུན་དག་གམ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་ཡོངས་སུ་གཟུང༌། ། དེ་ལྷག་པ་ཡི་སློབ་མ་ནི། ། ཡོངས་སུ་གཟུང་བར་མི་ཤེས་སོ། ། ཞེས་གསུངས་པས་སོ། །
དེ་ལྟ་བུའི་སློབ་མ་རྣམས་བོས་ནས་གྲལ་རིམ་དུ་གནས། མཎྜལ་དབུལ་བ་སྔོན་དུ་སོང་བས་སྟ་གོན་བྱས་ཏེ། དེ་ལ་ཆོས་བཅུ་གསུམ་འབྱུང་བའི། ལྷག་པར་གནས་བྱ་ཞེས་པས་སྔོན་དུ་གསུམ། རྗེས་ལ་ལྔ་དང་བརྒྱད་འཛིན། དེ་ནས་གཞུང་ནས་གསུམ་འབྱུང༌། དེ་ནས་མཆོད་པར་བྱ་ནི། ལྷ་བསྐྱེད་ཅིང་མཆོད་པ་འཛིན། སྐྱོར་ཆུ་གཞུང་ནས་འབྱུང་ངོ༌། ། དེ་ལ་རིམ་པ་བཞིན་དུ་བཤད་ན།
ལྷག་པར་གནས་བྱ་ཞེས་པས་མྱ་ངན་ལས་འདས་པའི་བསམ་པ་བརྟན་པོ་བསྐྱེད་པ་དང༌། ནང་གི་དབང་བསྐུར་བྱ་བ་དང༌། ཁྱད་པར་ཅན་གྱི་དོན་ཞུ་བ་དངོས་དང་གསུམ་བཟུང༌། དེ་ནས་རྡོ་རྗེ་ཐེག་པའི་དོན་ལ་སྤྲོ་བ་བསྐྱེད་པས་རྣམ་སྣང་མངོན་བྱང་ལས་འབྱུང་བ་ནི། བུ་ཚུར་ཞེས་པ་ནི་ཉེ་བའི་ཚིག་གིས་བོད་པའོ། ། ཐེག་པ་ཆེན་པོ་ནི་རྡོ་རྗེ་ཐེག་པ་སྟེ། དེ་ཁྱོད་ལ་བཤད་དོ་ཞེས་སྦྱར་རོ། ། རྫོགས་པའི་སངས་རྒྱས་ཞེས་བྱ་བ་ལ་སོགས་པ་ཚིགས་བཅད་གཉིས་ཀྱིས་དུས་གསུམ་གྱི་སངས་རྒྱས་ཐམས་ཅད་ཀྱང་རྡོ་རྗེ་ཐེག་པ་ལ་བརྟེན་ནས་བྱང་ཆུབ་ཀྱི་ཤིང་དྲུང་ན་བཞུགས་ཏེ། ཐམས་ཅད་མཁྱེན་པ་མཚན་མ་མེད་པ་བརྙེས་ཞེས་པའོ། ། གསང་སྔགས་སྦྱོར་བ་ཞེས་པ་ཚིགས་བཅད་གཅིག་གིས་དཔལ་ཧེ་རུ་ཀས་ཀྱང་རྡོ་རྗེ་ཐེག་པ་ལ་བརྟེན་ནས་བདུད་གྲངས་མེད་པ་བཏུལ་ནས་སངས་རྒྱས་ཏེ་དགྲ་ནག་པོའི་རྒྱུད་ལས་གསུངས་པ་བཞིན་ནོ། །
དེ་བས་ཀུན་མཁྱེན་ཞེས་པ་སངས་རྒྱས་ཐོབ་བྱ་ནི་དགོས་པ། བུ་ནི་སློབ་མ། བློ་གྲོས་ནི་དཀྱིལ་འཁོར་དུ་ཞུགས་ལ་ལམ་བསྒོམ་ཞེས་པའོ། ། ཚིག་གི་དོན་ལྷག་མ་རྣམས་ནི་གོ་སླའོ། ། དེ་ནས་སྤྱི་དོན་ལྔ་པ་སེམས་བསྐྱེད་པར་བྱ་སྟེ། དཔའ་བོ་ནི་གཙོ་བོ། ཡན་ལག་ལས་བྱུང་བ་ནི་འཁོར་ཏེ་དེ་རྣམས་ཀྱི་གོ་འཕང་ཐོབ་པར་བྱ་བའི་ཕྱིར། སྡོམ་པ་ནི་ཐུན་མོང་དང་ཐུན་མོང་མིན་སོགས་པ་ནི་སྔོན་དུ་འགྲོ་བ་སྐྱབས་འགྲོ། སློབ་མ་ནི་སྡོམ་པ་འཛིན་པར་འདོད་པ། བྱང་ཆུབ་ཐོབ་པའི་དོན་ནི་དགོས་པ།
ཆོ་གས་ཐམས་ཅད་སྦྱིན་ཞེས་པ་ནི་མཎྜལ་ཚོམ་བུ་ལྔ་པ་ལ་བརྟེན་ནས་སྦྱིན་པར་བྱའོ། ། དེ་ལ་སངས་རྒྱས་ཞེས་པ་དབུས་ན་བཞུགས་པ་སྐུ་གསུམ་གྱི་བདག་ཉིད་ཅན་གཙོ་བོ་ཡབ་ཡུམ། ཆོས་ནི་ཤར་ན་བཞུགས་པ་སྙིང་པོ་ལ་སོགས་པ་འདུས་མ་བྱས། དགེ་འདུན་ནི་ལྷོ་ན་བཞུགས་པ་བྱང་ཆུབ་སེམས་དཔའ། རྣལ་འབྱོར་ཞེས་སོགས་རྐང་པ་ལྔས་ནི་ནུབ་ན་གནས་པ་རྣལ་འབྱོར་མ་སོ་བདུན། གསང་སྔགས་དཔའ་བོ་དང༌། གསང་སྔགས། རིག་སྔགས་ཕྱག་རྒྱ། དཀྱིལ་འཁོར་མཁའ་འགྲོ་མ་ལ་སོགས་པའོ། ། བྱང་ན་ཁྱད་པར་དུ་སློབ་དཔོན་ནོ། །
དེ་རྣམས་ཀུན་ལ་མྱ་ངན་ལས་འདས་པ་མ་ཐོབ་ཀྱི་བར་དུ་སྐྱབས་སུ་འགྲོ་བའོ། ། རྣལ་འབྱོར་མ་ནི་རིགས་སོ། ། སྣང་མཛད་སོགས་ནི་རིགས་ཀྱི་བདག་པོས་ཏེ། མདོར་ན་སངས་རྒྱས་རྣམས་སོ། ། བྱང་ཆུབ་སེམས་དཔའ་ཞེས་པ་ནི་འཁོར་གྱི་དགེ་འདུན་ཏེ། དེ་དག་ལ་སྙན་གསན་དབབ་པ་ནི་དགོངས་སུ་གསོལ་ཞེས་པའོ། ། ཆེ་གེ་ནི་སློབ་མའི་མིང་ནས་སྨོས་ལ་དུས་འདི་ནི་སྡོམ་པ་ལེན་པའི་གཉིས་མེད་ནི་སངས་རྒྱས་མ་ཐོབ་པར་དུའོ། ། ཚངས་སྤྱོད་ནི་གཙང་མ་སྟེ་ནག་ནོག་གི་དྲི་མ་མེད་པ། གཉིས་མེད་ནི་མཐར་མ་ལྷུང་བ། དོན་དམ་བྱང་ཆུབ་སེམས་དང༌།
ཀུན་རྫོབ་བྱང་སེམས་སོ། ། འཇུག་པའི་སེམས་བསྐྱེད་པ་གཟུང་བར་འདོད་པ་ནི། ཉི་ཤུ་རྩ་གཉིས་ལེགས་པར་བསྲུང༌། ། ཞེས་པ་སྟེ། རྩ་བ་བཅུ་བཞི། ཡན་ལག་བརྒྱད་དང་ཉི་ཤུ་རྩ་གཉིས། འདིར་ཁྱད་པར་གྱི་དམ་ཚིག་བརྒྱད་ཀྱང་ཁ་བསྐང་བས་སུམ་ཅུ་བསྲུང་བར་བྱའོ། ། དོན་དྲུག་པ་སེམས་བསྐྱེད་པ་ལ་བར་ཆད་མི་འབྱུང་བར་བྱ་བའི་ཕྱིར་བསྲུང་བ་ནི། རང་གི་ཤྲོ་ཏ་ནིའི་རྒྱུན་ནི་བླ་མའི་སྲིན་ལག་གཡོན་པའི་ཁྲག་གོ ། དེ་དང་བདུད་རྩི་ལྔ་བསྲེས་ལ།
གནས་གསུམ་དུ་རེག་ཅིང་ཡི་གེ་གསུམ་བརྗོད་ལ་བསྲུང༌། ཡི་གེ་བདུན་པ་བརྗོད་ཅིང་སློབ་མའི་ལུས་ལ་གཏོར་བས་ཀྱང་བསྲུང་ངོ༌། ། དོན་བདུན་པ་སློབ་མ་ལྷར་དམིགས་ལ་མཆོད་པ་ནི། གོང་གི་ལྷག་པར་གནས་བྱའི་རྗེས་ལ་མཆོད་བྱ་བསྟན་ཏེ་འདིར་སྦྱར་བར་བྱའོ། ། དེ་ནས་དོན་བརྒྱད་པ་སྲུང་སྐུད་གདགས་པ་ནི་ཡང་ལྷག་པར་གནས་བྱས་འཛིན། དགུ་པ་སྐྱོར་ཆུ་བླུད་པ་སྟེང་གི་དབང་པོས་ནི་བདུད་རྩི་ལྔ་ཁྲག་དང་ཆང་དུ་སྦྱར་བ་དེས། ཐམས་ཅད་ཀྱི་ནི་སློབ་མ་ཀུན་གྱིའོ། ། ཁ་ནས་ཐམས་ཅད་དབང་བསྐུར་ཞེས་པ་ནི་ཉེ་སྙིང་བཟླས་ཤིང་གཏོར་བ་དང་བླུད་པར་བྱའོ། ། བཅུ་པ་སོ་ཤིང་དང༌། བཅུ་གཅིག་པ་ཀུ་ཤ་དང༌།
བཅུ་གཉིས་པ་ཆོས་ཟབ་མོ་བཤད་པ་དང༌། བཅུ་གསུམ་པ་རྨི་ལམ་བརྟགས་ལ་ངན་ན་བསྲུང་བ་རྣམས་ཀྱང༌། གང་གི་ལྷག་པར་གནས་པར་བྱ། ། ཞེས་པས་འཛིན་ཏོ། ། དེ་ལྟར་སློབ་མ་ལྷག་གནས་ཆོས་བཅུ་གསུམ་པོའི་མངོན་པར་རྟོགས་པ་ཞིབ་ཏུ་ལོགས་སུ་ཤེས་པར་བྱའོ། ། སློབ་མ་ལྷག་པར་གནས་པའི་ཆོ་གའོ། ། དེ་ནས་བུམ་པ་ལྷག་པར་གནས་པ་ནི། གཞུང་ནས་བུམ་པ་དབུལ་བ་དང་ཕྱོགས་གཅིག་ཏུ་འབྱུང་བས་འཁྲུགས་བསྡེབས་ལ། འོག་གི སེམས་ཅན་ཀུན་ལ་རྗེས་བརྩེ་བས། །
ཞེས་པར་སྦྱར་རོ། ། དེ་ལ་ལྔ་ལས་བསམ་པ་དག་པས་བུམ་པ་ལ་བཟླས་པ་ནི་རྐང་པ་གཉིས་ཏེ། སེམས་ཅན་ཀུན་ནི་མ་ལུས་པའོ། ། རྗེ་བརྩེ་བ་ནི་བསམ་པ་དང་ལྡན་པས་སོ། ། བློ་ལྡན་ནི་ཆོ་ག་ལ་མཁས་པའི་སློབ་དཔོན་ནོ། ། གཉིས་པ་བུམ་པའི་གྲངས་ནི། བུམ་པ་མཆོག་ནི་བཅུ་དག་ཏུ། ། ཞེས་པ་སྟེ། སྒོ་མཚམས་མའི་བུམ་པ་བརྒྱད། རྣམ་རྒྱལ་དང་དགུ།
ལས་ཐམས་ཅད་པ་དང་བཅུའོ། ། འདི་ལ་ཇོ་བོ་ནཱ་རོ་ཏ་པའི་མན་ངག་གི་རབ་གནས་གཙོ་བོར་བྱེད་ན་དྲི་མ་ཁྲུས་ཀྱི་བུམ་པ་བརྒྱད་དེ་བཅོ་བརྒྱད་དམ། དྲི་མ་ཁྲུས་ཀྱི་བུམ་པ་གཅིག་སྟེ་བཅུ་གཅིག་གམ། ཡང་ན་ལྷ་སོ་བདུན་ལ་བུམ་པ་སོ་བདུན། ལས་ཐམས་ཅད་པ་དང་ཁྲུས་ཀྱི་བུམ་པ་བརྒྱད་དེ་བཞི་བཅུ་ཞེ་དྲུག་གོ ། ཡང་ན་ཁྲུས་ཀྱི་བུམ་པ་བརྒྱད་པོ་གཅིག་ཏུ་བསྡུས་ལ་སོ་དགུ། ཡང་ན་ལྷ་དང་ལས་ཐམས་ཅད་པ་གཉིས་ཁྲུས་ཀྱི་བརྒྱད་དེ་བཅུ་ཞེས་གསུངས་ཀྱང་ཕྱག་ལེན་ལ་དབང་བསྐུར་གཙོར་བྱས་ནས་ལྷའི་བུམ་པ་བཅུ་ཁོ་ན་ལས་མི་མཛད། དྲི་མ་ཁྲུས་ནི་ལས་ཐམས་ཅད་པ་ལ་མཛད་དོ། ། བུམ་པ་མ་འབྱོར་ན་ལྷའི་བུམ་པ་དང་ལས་ཐམས་ཅད་པ་སྟེ་གཉིས་སུའང་བསྡུས་པར་མཛད་དོ། ། དེ་ཉིད་ཀྱི་ནི་མཚན་ཉིད་གསུངས། །
ཞེས་པ་ནི་གཞན་ནས་འབྱུང་བ་བཞིན་ཏེ། རྩ་དང་ནག་པོ་ར་རི་མེད་པའམ། མཆུ་འཕྱང་བ་མགྲིན་པ་ཡངས་ཤིང་ལྟོ་བ་ཆེ་བའོ། ། གསུམ་པ་གཞུག་པ་ནི་རྐང་པ་སྟེ། ཆུ་ནི་འོ་མར་ཡང་དག་བསྲེ། ། ཞེས་པ་ནི་འོ་མ་དང་ཆང་ངོ༌། ། ཆུ་ཆེན་ནི་གཙང་པོ། ཆུ་ཆུང་ནི་ལུ་མའོ། ། བུམ་པ་དགང་ཞེས་པ་ནི་བུམ་པ་ཁེངས་པའོ། ། དྲི་ནི་ཙནྡན་སོགས་ནང་དུ་བླུགས་པ།
མེ་ཏོག་ནི་བུམ་པའི་ཕྱི་བརྒྱན་པའོ། ། དབུགས་དབྱུང་ནི་བྱང་སེམས། མཆོག་ཤ་ཆེན། བར་མ་རང་བྱུང༌། དྲི་ནི་དྲི་ཆེན། ཆུ་ནི་དྲི་ཆུ། དེ་རྣམས་ཀྱི་ཤུགས་ལས་ཤ་ལྔ་དང་བཅས་པ་སྟེ་བདུད་རྩིའི་རིལ་བུ་གདབ་པའོ། ། སྨན་ལྔ་འབྲུ་ལྔ་རིན་ཆེན་ལྔའང་གཞུག་གོ ། བཞི་པ་རྒྱན་ནི། ཁ་ནི་འདབ་མས་རྣམ་པར་བརྒྱན། །
ཞེས་པ་དང༌། འོག་ནས་འབྱུང་བ་མགུལ་པ་གོས་ཀྱིས་ཞེས་སོགས་རྐང་པ་གསུམ་དང་བསྡེབས་པས་བསྟན་ཏེ། ཤིང་ལོ་རློན་པས་ཁ་བརྒྱན་པ་དང༌། མགུལ་ཆིངས་མེ་ཏོག་གིས་བརྒྱན་པའོ། ། ལྔ་པ་བཟླས་པ་ནི་སངས་རྒྱས་ཀུན་གྱི་ཞེས་སོགས་རྐང་པ་གཉིས་བསྟན་ཏེ། རྣམ་རྒྱལ་ལ་ནི་ཡུམ་གྱི་ཉེ་སྙིང་བཟླས། ལས་ཐམས་ཅད་པའི་བུམ་པ་ལ་ནི་སུམྦྷ་ནི་བཟླས། སྒོ་མཚམས་མའི་ལ་ནི་རང་རང་གི་སྔགས་བཟླས་ཏེ། དེ་དག་གི་ལག་ཏུ་བླང་བའི་མངོན་རྟོགས་ནི་ལོགས་སུ་ཤེས་པར་བྱའོ། ། བུམ་པ་སྟ་གོན་དུ་གནས་པའི་ཆོ་གའོ། །
དེ་ལྟར་སྟ་གོན་བཞི་རྫོགས་ནས་ཇི་ལྟར་བྱ་སྙམ་ན། གོང་གི་སློབ་མ་སྟ་གོན་གྱི་གཞུང་གི་འཕྲོ་བསྡེབས་པས། དཀྱིལ་འཁོར་གྱི་ནི་ས་ཡི་ཆ། ། ཞེས་པ་རྐང་པ་དྲུག་འབྱུང་སྟེ། སྟ་གོན་རྣམས་ཀྱི་རྗེས་ལ་བདག་དང་སྟ་གོན་གྱི་ལྷ་ལ་ཕྱི་ནང་གི་མཆོད་པ་རྒྱས་པས་མཆོད་ལ་ལྷ་རྣམས་བསྡུས་ཏེ་ཅི་བདེར་གནས་པར་བྱའོ། ། གཞུང་གི་དོན་གོ་སླའོ། ། སློབ་མ་ལྷག་པར་གནས་པའི་ཆོ་གའོ་ཞེས་པ་ནི་གོང་གི་འཕྲོར་སྦྱར། ནུབ་གཉིས་པ་སྟ་གོན་གྱི་ཆོ་གའོ། ། སྤྱི་དོན་གསུམ་པ་བྲི་བ་ལ་གཉིས། ཐིག་གིས་བྲི་བ་དང༌།
ཚོན་གྱིས་བྲི་བའོ། ། དང་པོ་ཐིག་གིས་བྲི་བ་ལ་བདུན་གྱི་དང་པོ་རྡོ་རྗེ་སློབ་དཔོན་གྱི་མཚན་ཉིད་དང༌། རྒྱན་དང་ལྷ་ཡི་རྣལ་འབྱོར་ནི། ཤེས་རབ་ཅན་གྱིས་ཞེས་པ་ཚིགས་བཅད་བཞི་དང༌། རྐང་པ་གསུམ་གྱིས་བསྟན་ཏེ། ཤེས་རབ་ཅན་ནི་ཆོ་ག་ལ་མཁས་པའོ། ། ནང་པར་སྔར་ཞེས་པ་ནི་སྔར་ལངས་ལ་ཆོ་ག་གསུམ་གྱིས་གོ་བགོས་ལ་ཐིག་ལ་འཇུག་པའོ། ། གཉིས་མེད་ཡེ་ཤེས་ནི་ཆོས་ཐམས་ཅད་སྐྱེ་མེད་ལས་སྐྱེ་བའི་ཆོ་འཕྲུལ་འབྱུང་བ་ཞེས་འབྲེལ་ལོ། ། དེའང་སུས་འདྲི་ཞེ་ན། སློབ་དཔོན་མཚན་ཉིད་བཟང་ཞེས་ཏེ།
ཉེས་པའི་སྐྱོན་མེད་པ། ཡང་དག་ཡེ་ཤེས་དེ་ཉིད་ཤེས་ནི་བདག་མེད་རྟོགས་ལ། དཔལ་ལྡན་ཁྲག་འཐུང་གསང་སྔགས་ཤེས་ནི་བདེ་མཆོག་གི་རྒྱུད་ཤེས་ཤིང་མཁས་པ། སློབ་མའི་བྱ་བ་ལ་ཁྲོ་བ་མེད་པ། དམ་ཚིག་གི་ཉེས་པ་མེད་པས་གཙང་བ་དེ་ཉིད་བཅུ་ཤེས་པས་མཁས་པ། ཐུན་མོང་གི་གྲུབ་པ་ཤེས་པས་སྦྱོར་ཤེས་པ།

མཆོག་གི་དངོས་གྲུབ་ཤེས་པས་ཡེ་ཤེས་ཕ་རོལ་འགྲོའོ། ། དེའི་རྒྱན་ནི་ཐོད་པ་ལས་བྱས་ཞེས་སོགས་རྐང་པ་ལྔས་བསྟན་ནོ། ། ལྷའི་རྣལ་འབྱོར་ནི་ཧེ་རུ་ཀ་དཔལ་རང་བྱས་ཞེས་པས་དམ་ཚིག་པ། དེ་ལྟར་གོ་བགོས་ཀྱིས་གོ་ཆ། འཁོར་ལོ་འདིའི་སྙིང་གར་དགོད་ཀྱིས་ཡེ་ཤེས་པ་སྔགས་དང་ཕྱག་རྒྱ་བསྟན་པས་དབང་བསྐུར་བ་བསྟན་ཏེ་བདག་དག་པར་བྱས་ནས། མཆོག་ཐུན་མོང་གི་དངོས་གྲུབ་རབ་ཏུ་སྩོལ་བའི། དཀྱིལ་འཁོར་འཇིགས་པ་ནི་བདུད་སྐྲག་པར་བྱེད་པ་ཐུགས་ཀྱི་རིགས་ཀྱི་དཀྱིལ་འཁོར་བྲི་བར་བྱའོ། ། གཉིས་པ་ལས་ཀྱི་ཐིག་སྐུད་དང་ཐིག་ཆལ་ནི་རྐང་པ་བཞི་སྟེ། ག་མི་ཏ་ནི་རོའི་རས་བལ་ལམ་རས། མ་ཧཱ་རུ་དྷི་ར་ནི་རྒྱུ་མ་ཁྲག་ཆེན་གྱིས་བརླན་པའི་རྒྱུས་པའོ། ། གྲོང་ཁྱེར་དམ་པ་ནི་ཐུགས་ཀྱི་རིགས་ཡིན་པའོ། །
གསུམ་པ་ཚད་ནི་རྐང་པ་བཞི་ཏེ་བདག་དངོས་གྲུབ་སྒྲུབ་པའི་དཀྱིལ་འཁོར་ནི་ལོགས་རེ་ལ་ཁྲུ་གང་ངམ་དོ་ལ་སོགས་པ་ངེས་པ་མེད་པ་ཡིན་ལ། དབང་བསྐུར་བའི་དམ་ཚིག་གི་དཀྱིལ་འཁོར་ལ་ནི་ལོགས་རེ་ལ་ཁྲུ་གསུམ་ནས་བཅུ་དྲུག་གི་བར་ཡིན་ནོ། ། རྣལ་འབྱོར་དབང་ཕྱུག་ནི་ལྷའི་ང་རྒྱལ་དང་ལྡན་པར་བྱའོ། ། ཤེས་རབ་ཅན་ནི་ཐིག་གི་ཆོ་ག་ལ་མཁས་པའོ། ། བཞི་པ་ཡེ་ཤེས་ཀྱི་ཐིག་གི་རྒྱུ་དང་བྱིན་གྱིས་བརླབ་པ་ནི། ཇི་སྲིད་སྲད་བུ་ལྔ་རུ་ནི། ། ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་ལྔས་བསྟན་ཏེ། ཇི་སྲིད་དུ་སྲད་བུ་ལྔ་རུ་ཞེས་བྱ་བ་ནི་ཁ་དོག་རེ་རེ་ལའང་ལྔ་ལྔའམ་དགུ་དགུ་བྱས་པ་རྣམ་པར་ཕྱེ་སྟེ་བཅོས་ནས་སུ་ཞེས་འབྱུང་བས་ཁ་དོག་བསྒྱུར། དེ་ནས་བྱིན་གྱིས་བརླབ་པ་ཐིག་ཚོན་གཉིས་ཞུ་ནས་སོ་སོར་ཡོད་ཀྱང་ཕྱག་ལེན་ཕྱོགས་གཅིག་ཏུ་མཛད་དེ། རྡུལ་ཚོན་དང་སྲད་བུ་ཕྱོགས་གཅིག་ཏུ་གཞག
མཆོད་གཏོར་བཤམས་ལ་ལྷར་བསྐྱེད་དེ། ཡེ་ཤེས་པ་སྤྱན་དྲང་བ་ནི། དཔལ་ལྡན་ཁྲག་འཐུང་ལ་སོགས་ཀུན། ། སྤྱན་དྲངས་ནས་ནི་དེ་རུ་གཞུག ། ཅེས་བྱ་བ་ཡིན་ནོ། ། སངས་རྒྱས་ཀུན་གྱི་མཁའ་འགྲོ་མ། ། ཞེས་བྱ་བ་ལ་སོགས་པ་རྐང་པ་གཉིས་ནི་རྡུལ་ཚོན་བྱིན་གྱིས་བརླབ་པ་དང་བསྒྲིལ་བ་གཉིས་ཀ་ལ་དགོས་པའི་སྔགས་ཡིན་ནོ། ། དེ་ནས་མཆོད་པ་བྱ་བ་ནི། པདྨའི་སྣོད་དུ་ལེགས་པར་གཞག ། ཅེས་བྱ་བ་རྐང་པ་གཉིས་ཀྱིས་བསྟན་ལ།
དེ་ནས་རྐང་པ་དྲུག་གིས་ནི་ཐིག་གདབ་པའི་མཚམས་སྦྱར་ཡིན་ཞིང༌། བྱིན་གྱིས་བརླབས་པའི་རྗེས་ལ་ཐིག་བསྒྲིལ་བ་ནི། ཐིག་གཉིས་དག་ནི་ལེགས་པར་བསྒྲིལ། ། གཉིས་མེད་གཉིས་སུ་མེད་སྔགས་ཀྱིས། ། ཞེས་བྱ་བ་ཡིན་ཏེ། ལྷ་ཐམས་ཅད་ཀྱི་གཉིས་སུ་མེད་པའི་སྔགས་སམ་སྙིང་པོ་གཉིས་སུ་མེད་པའི་སྔགས་ཀྱིས་བསྒྲིལ་བར་བྱའོ། ། ལྔ་པ་ཡེ་ཤེས་ཀྱི་ཐིག་ཇི་ལྟར་གདབ་པ་ནི། ཛཿཛཿཞེས་བྱ་བ་ལ་སོགས་པ་སྟེ། སློབ་མ་ཁཎྜ་རོ་ཧཱའམ་མཁའ་འགྲོ་མར་བསྒོམས་ལ། ཛཿཛཿཞེས་པས་ཐིག་གི་སྣ་གཏད་དོ། །
བློ་ལྡན་རྒྱབ་ནས་འགྲོ་ཞེས་བྱ་བ་ནི་གཡོན་ནས་བསྐོར་བའི་འགྲོས་ཀྱིས་ཐིག་སྐོར་བྱེད་པའི་ཚེ་རྒྱབ་སྤྲད་ཅིང་འགྲོ་ཞེས་པའི་དོན་ཏོ། ། དང་པོ་ཤར་དང་ཞེས་བྱ་བ་ནི་རྣལ་འབྱོར་པའི་ཤར་ཏེ། ལྷོ་ནི་འཇིག་རྟེན་པའི་ལྷོ་ཡིན་ཏེ། སྒོ་དབུས་ཇི་བཞིན་ཞེས་བྱ་བས་སློབ་དཔོན་ལྷོར་བསྡད་དོ། ། ལྷོ་རུ་མངོན་པར་ཕྱོགས་ནས་ཞེས་བྱ་བ་ནི་སློབ་མ་བྱང་ནས་ལྷོར་བལྟ་བའོ། ། ནམ་མཁའ་ཞེས་བྱ་བ་ནི་ནམ་མཁའ་ལ་ཐིག་རྗེས་བྱུང་བར་བསམ་པ་ནི་ཇི་ལྟར་གདབ་ལ་གཡོན་པའི་རྡོ་རྗེ་ཁུ་ཚུར་གྱིས་ལྟེ་བའི་ཕྱོགས་སུ་བཟུང་བའོ། ། ཤར་དུ་བལྟས་ལ་ཞེས་བྱ་བ་སློབ་དཔོན་འཇིག་རྟེན་པའི་ནུབ་ནས་ཤར་དུ་བལྟས་ལ་ཚངས་ཐིག་གཉིས་པ་གདབ་བོ། ། དེ་དག་ཐམས་ཅད་ཀྱི་ཚེ་སངས་རྒྱས་ཐམས་ཅད་ལ་སེམས་ཅན་གྱི་དོན་དུ་བསྐུལ་བར་བྱའོ། ། གཡོན་ནས་བསྐོར་བས་ཞེས་བྱ་བ་ཐམས་ཅད་དུའང་མ་འཁྲུལ་བར་གཡོན་སྐོར་དུ་བྱའོ། ། དེ་མན་ཆད་ཐམས་ཅད་ནི་འཇིག་རྟེན་ལ་གྲགས་པ་ཉིད་དོ། །
རླུང་དང་དབང་ལྡན་དུ་སློབ་མ་གནས་པ་དང༌། མ་དང་བདེན་བྲལ་དུ་བླ་མ་གནས་པ་དང༌། མཚམས་ཐིག་གཉིས་མེའི་ཕྱོགས་ནས་བརྩམས་ཏེ་བཏབ་ལ། བྱང་ནས་མངོན་པར་བལྟས་ནས་ནི། ། ཞེས་བྱ་བ་ནི་སློབ་མ་ལྷོར་བལྟས་ཏེ་མེའི་ཕྱོགས་སུ་ཐིག་གདབ་བོ་ཞེས་བྱ་བ་བླ་མ་མེའི་ཕྱོགས་སུ་གནས་ཏེ་ཤར་གྱི་ལོགས་ཐིག་གདབ་བོ། ། ནུབ་ཀྱི་ཕྱོགས་སུ་གདབ་པ་ནི། ། ཞེས་བྱ་བ་ནི་སློབ་མ་མེ་ནས་ནུབ་ཏུ་བལྟས་ལ། བདེན་བྲལ་དུ་སྲད་བུས་བྲི་ཞེས་བྱ་བ་སློབ་དཔོན་བདེན་བྲལ་ནས་ཤར་དུ་བལྟས་ལ་ལྷོའི་ལོགས་ཐིག་གདབ་བོ། ། རླུང་གི་ཕྱོགས་སུ་གནས་པ་དང༌། ། ཞེས་བྱ་བ་ནི་བླ་མ་དེར་གནས་ལ་ལྷོར་བལྟའོ། །
ནུབ་ཀྱི་ཐིག་ནི་ཞེས་བྱ་བ་སློབ་མ་སྲིན་པོ་དེ་ཉིད་དུ་གནས་ནས་ཁ་བྱང་དུ་བལྟས་པ་དང༌། ནུབ་ཀྱི་ལོགས་ཐིག་གདབ་བོ། ། དཔའ་བོ་ཤར་དུ་བལྟས་ནས་ཞེས་པས་སློབ་དཔོན་རླུང་དེ་ཉིད་དུ་འདུག་ལ། བྱང་དུ་ཐིག་ནི་གདབ་པར་བྱ། ། ཞེས་བྱ་བ་སློབ་མ་དབང་ལྡན་གནས་པ་དང་བྱང་གི་ལོགས་ཐིག་གདབ་བོ། ། ཕྱོགས་ལ་སོགས་པའི་དབྱེ་བ་ཤེས་ནས་ཞེས་བྱ་བ་ནི་རྣལ་འབྱོར་པའི་ཤར་དང་འཇིག་རྟེན་པའི་ཤར་འདི་ཡིན་ནོ་ཞེས་བྱ་བ་ཕྱོགས་ཐ་དད་པ། གཡོན་སྐོར་དུ་འགྲོ་བ་མ་འཁྲུལ་བ་དང༌། བླ་མ་འཇིག་རྟེན་པའི་དབང་ལྡན་དུ་མི་འགྲོ་བ་དང༌། ལོགས་ཐིག་གི་ཐིག་རྗེས་ནི་གཡས་སྐོར་དུ་འོང་བར་ཤེས་པར་བྱའོ། ། དྲུག་པ་ལས་ཀྱི་ཐིག་གདབ་པ་ནི་ཟུར་བཞི་པ་ཞེས་བྱ་བ་ལ་སོགས་པ་ཚིགས་བཅད་གཉིས་ཀྱིས་ཕྱིའི་དཀྱིལ་འཁོར་གྱི་དབྱིབས་བསྟན་ལ།
དེ་ནས་ཚིགས་སུ་བཅད་པ་ཕྱེད་དང་གསུམ་གྱིས་ནང་གི་དཀྱིལ་འཁོར་གྱི་དབྱིབས་བསྟན་ཏེ། དེའང༌། རྡོ་རྗེ་འཁོར་ལོ་ཆ་མཉམ་པར། ། ཞེས་བྱ་བ་འདི་ལ། སློབ་དཔོན་ཀཾ་པ་ལའི་འདོད་པ་ལྟར་ན་ལྟེ་བ་ནས་རྩིག་པའི་ནང་ཚུན་ཆད་ལ་ཆ་ཕྲན་བཅུ་དྲུག་ཡོད་དེ། དེ་ལ་འཁོར་ལོ་བཞི་ལ་འཁོར་ལོ་རེ་རེ་ལ་ཆ་ཕྲན་གསུམ་གསུམ་བཏང་སྟེ། དེ་དག་གི་ཕྱེད་ཚད་ཙམ་རེས་རྭ་བ་བཞི་བསྐོར་ཏེ། ཆ་ཕྲན་གཉིས་དམ་ཚིག་གི་འཁོར་ལོ་ལ་བཏང་ངོ་ཞེས་ཟེར་ཏེ། དེའང་ཆ་ཕྲན་རེ་ལ་ཕྱེད་ཕྱེད་དུ་བྱས་པས་སུམ་ཅུ་རྩ་གཉིས་ཏེ་དེའང༌། ཇི་སྙེད་བདེ་ཆེན་འཁོར་ལོ་དང༌། །
ཐུགས་གསུང་སྐུ་ཡི་ཚད་དུ་བྱ། ། རེ་མིག་བདུན་བདུན་དག་གིས་ནི། ། ཐིག་སྐུད་བསྐོར་བ་མཆོག་ཡིན་ནོ། ། འཁོར་ལོ་ཐམས་ཅད་རེ་མིག་དྲུག ། གཅིག་གིས་གཉིས་ལ་ལེགས་པར་བལྟ། ། དེ་ལྟེ་བ་དང་འདབ་མ་ལ། ། རེ་མིག་བཞི་དང་གསུམ་དུ་བལྟ། ། ཞེས་ཟེར་རོ། ། སློབ་དཔོན་དྷ་རི་ཀ་པ་ན་རེ། ཚངས་པའི་ཐིག་གི་ངོས་རེ་རུ། །
རེ་རེ་ལྔ་ལྔ་ཉི་ཤུ་གདབ། ། ཕོ་བྲང་གཉིས་ཡིན་གེ་སར་གཅིག ། གསུམ་གྱི་བཞི་པོ་འཁོར་ལོ་རྣམས། ། ཀ་བ་གྲི་གུག་རྡོ་རྗེའི་ཕྲེང༌། ། པདྨ་འཁོར་ལོ་རེ་རེ་བྱ། ། གཅིག་གིས་ཕྱི་ཡི་ཁྱམས་ཡིན་ནོ། ། ཞེས་ཟེར་རོ། ། སློབ་དཔོན་ནག་པོ་པ་འདི་ཉིད་ཀྱི་བཞེད་པ་ནི་ལྷའི་སྣམ་བུའི་ཚད་དེ་བཞིན་ཟེར་བས་ན་དམ་ཚིག་གི་འཁོར་ལོ་ལ་ཆ་ཆེན་གཅིག་གཏོང་ངོ༌། ། བདེ་ཆེན་འཁོར་ལོ་ལ་ཆ་ཆེན་གཅིག་གཏོང་ངོ༌། ། དེའང་ཆ་ཕྲན་གཉིས་གཉིས་ལ་པདྨ་དང་ལྟེ་བའོ། །
ཆ་ཆེན་གཉིས་ལ་མཉམ་གསུམ་དུ་བསྐོར་ལ་འཁོར་ལོ་གསུམ། ཐམས་ཅད་ནི་རང་གི་ནང་དུ་གེ་སར་དང་འཁོར་ལོའི་རྭ་ལ་སོགས་པ་རྣམས་ལ་ཆ་ཕྲན་ཕྱེད་ཕྱེད་ཙམ་རེ་བསྐོར་བར་བྱའོ། ། བླ་མ་མལ་གྱི་ཞལ་ནས། རྡོ་རྗེ་འཁོར་ལོ་ཆ་མཉམ་པ། ། ཞེས་པ་ནས་ཆ་མཉམ་ན་གང་ལྟར་ཀྱང་རུང་བའོ་ཞེས་གསུངས་པས་དེ་ལྟར་ན། དྷ་རི་ཀ་པའི་བཞིན་དུ་བཏབ་པའམ། སྒོ་མཚམས་མ་སྒོ་མཚམས་སུ་བཞག་ནས་ཆ་ཆེན་བཞི་པོ་ལ་སྲད་བུ་བརྐྱང་སྟེ་མཉམ་པོ་ལྔ་རུ་བཏབ་ལ། ལྟེ་བ་དང་འདབ་མ་དང་འཁོར་ལོ་གསུམ་པོ་རི་མོ་བཙལ་ཏེ་བསྐོར། དེ་ནས་པན་རེག་གི་ཚད་ཙམ་རེ་རང་གི་ནང་དུ་བསྐོར་བས་ཀྱང་བཏུབ་བོ། ། སློབ་དཔོན་ནག་པོ་པ་ཉིད་ཀྱི་བཞེད་པ་ནི་གོང་དུ་བསྟན་པ་དེ་ཉིད་ཡིན་ནོ། །
འདབ་མ་བཅུ་དྲུག་ཞེས་བྱ་བ་ནི་གེ་སར་བརྒྱད་དང་འདབ་མ་བརྒྱད་ཡིན་ནོ། ། དེ་ནས་ཕྱིའི་དཀྱིལ་འཁོར་གྱི་ཐིག་གདབ་པ་ནི། སྒོ་ནི་འཁོར་ལོའི་བརྒྱད་ཆ་ཞེས་བྱ་བ་ལ་བརྒྱད་ཆ་ཆ་ཆེན་གཅིག་གོ ། ཁྱམས་ཞེས་བྱ་བ་ནི་འདོད་ཡོན་ནོ། ། དེའི་ཕྱེད་ཅེས་བྱ་བ་ཆ་ཆུང་གཅིག་གོ ། སྒོ་ཁྱུད་ཀྱང་སྒོའི་ཚད་ཅེས་བྱ་བ་ནི་སྒོའི་དཔངས་ཀྱང་ཆ་ཆེན་གཅིག་གོ ། ལྷའི་སྣམ་བུ་ཞེས་བྱ་བ་ནི་དམ་ཚིག་གི་འཁོར་ལོའོ། ། ཚད་དེ་བཞིན་ཞེས་བྱ་བ་ནི་ཡང་ཆ་ཆེན་གཅིག་གོ ། མཚམས་ཀྱི་ཐིག་ནི་རྡོ་རྗེའི་རྭའོ། ། རྟ་བབས་ཀྱི་ནི་གནས་སུ་བཤད། །
ཅེས་བྱ་བ་ནི་རྡོ་རྗེའི་རྭ་རྟ་བབས་ལ་མི་ཐུག་པར་བསྐོར་བའོ། ། བ་དན་དྲིལ་བུ་ལ་སོགས་པ་ནི་རྟ་བབས་ཀྱི་རྒྱན་ནོ། ། ལྕགས་རིའི་མཐར་ཐུག་ཅེས་བྱ་བ་ནི་རྡོ་རྗེའི་རྭ་བ་ཡིན་ཞེས་ཟེར་ཏེ། དེའི་ནང་དུ་དུར་ཁྲོད་འོང་བའི་གཞུང་དུ་མངོན་ནོ། ། དེའང་ཅིའི་ཕྱིར་ཞེ་ན། དེའི་རྗེས་ལ། རྡོ་རྗེ་ཕྲེང་བ་མངོན་བསྐོར་ཞིང༌། ། ཞེས་རྡོ་རྗེ་རྭ་བ་དང་འོད་ཀྱི་དཀྱིལ་འཁོར་མེ་རི་བཤད་ནས་ནང་དུ་ནི་རིམ་གཉིས་ཐིག་གཉིས་གདབ་ཅེས་བྱ་བ་དུར་ཁྲོད་འདྲི་བའི་ཕར་ངོས་ཚུར་ངོས་གཉིས་ཀྱི་རི་མོ་ཡིན་ནོ། ། ཚོན་གྱིས་པན་རེག་ས་ནི་དེ་ཡི་ཕྱེད། ། ཅེས་བྱ་བའི་དེ་ཞེས་པ་ནི་འདོད་ཡོན་ལ་བསྙེག་པ་སྟེ་སྒོའི་བཞི་ཆ་ཡིན་ནོ། །
དེའང་གང་བྲི་ཞེ་ན། རྩ་བའི་ཐིག་ནི་ངོས་ཀྱི་རི་མོ་སྟེ། དེའི་རྒྱབ་ཏུ་བཏང་བའི་པན་རེག་བར་དུ་བྲིའོ་ཞེས་བྱ་བའི་དོན་ཏོ། ། ཐིག་གཉིས་ཇི་ལྟར་གདབ་པའི་རིམ་པ་ནི། དང་པོར་རྡོ་རྒྱུས་ཐིག་སོགས་ཞེས་པས་ལས་ཐིག་སྔོན་ལ་གདབ་ལ། དེའི་སྟེང་དུ་ཡེ་ཤེས་ཐིག་ཅེས་པས་ཡེ་ཤེས་ཐིག་ཕྱི་ནས་གདབ་པར་བྱའོ། ། གསུམ་པ་ཐིག་གདབ་པ་དཀྱིལ་འཁོར་གྱི་སྤྱོད་པ་བསྟན་ཟིན་ཏོ།། །། སྤྱི་དོན་བཞི་པ་ཡང་ན་བྲི་བའི་གཉིས་པ་ཚོན་གྱིས་བྲི་བ་ལ་བཞི། ཚོན་དགྱེ་བ་དང༌། ལྷ་དགོད་པ་དང༌།
ཞར་ལས་བྱུང་བ་དཀྱིལ་འཁོར་གྱི་རྒྱན་དགྲམ་པ། རྡོ་རྗེ་སློབ་དཔོན་ཆས་སུ་གཞུག་པའོ། ། ཚོན་དགྱེ་པ་ལ་དྲུག ཚོན་གྱི་རྒྱུ་དང༌། བྱིན་གྱིས་བརླབ་པ་དང༌། ཚོན་དགྱེ་བའི་རིམ་པ་དང༌། ཚོན་དང་བཟོའི་ལས་བྱེད་པ་ལ་བྱིན་རླབས་བྱ་བ་དང༌། རྩིག་པའི་ཚོན་གྱི་ཚད་དང༌། འཁོར་ལོ་ལྔ་ལ་སོགས་པ་ཚོན་གང་གིས་ཇི་ལྟར་བྲི་བའོ། ། དང་པོ་ནི་དུར་ཁྲོད་རུས་པ་ཞེས་བྱ་བ་ལ་སོགས་པ་སྟེ།
རྒྱུད་གཞན་ལས་ནི་རབ་རིན་པོ་ཆེ། འབྲིང་གསུམ། ཐ་མ་དུས་ཀྱི་རྫས་རྣམས་ཡིན་ནོ། ། ཞེས་གསུང༌། དེ་ལ་དུར་ཁྲོད་རུས་པས་དཀར་པོ་བྱའོ། ། འདི་གཉིས་ལ་དུར་ཁྲོད་ཐལ་བས་ལྕགས་ཕྱེ་ཞེས་བྱ་བ་དང༌། དེའི་ཐལ་བས་ཞེས་བྱ་བའི་འགྱུར་ཡོད་དེ། དེ་མ་དག་པར་ཤེས་པར་བྱའོ། ། དེའི་ཤིང་ནི་དུར་ཁྲོད་ཀྱི་ནིམ་པ་ལ་སོགས་པའི་ལོ་མའོ། ། དེའི་ཚོན་དུ་ཞེས་བྱ་བ་ནི་ལྗང་གུའི་ཕྱིར་རོ། །
དེའི་སོལ་བ་ཞེས་བྱ་བ་ནི་ནག་པོ་བྱའོ། ། བ་བླ་དག་དང་བསྲེ་ཞེས་བྱ་བ་ནི་བ་བླ་ལ་རུས་པའི་ཕྱེ་མ་བཏབ་པས་སེར་པོ་བྱའོ། ། ཁ་དོག་ལྔ་དང་ཡང་དག་ལྡན། ། ཞེས་བྱ་བ་ནི། མཚལ་ལ་མི་རུས་ཕྱེ་མ་བཏབ་པས་དམར་པོ་བྱའོ། ། ཞེས་བྱ་བ་ལ་སོགས་པས་མཐིང་ཤུན་ལ་སོགས་པ་བསྲེས་ལ་ཁ་དོག་ཐ་དད་པར་བྱའོ། ། ཞེས་བྱ་བར་ཤེས་པར་བྱའོ། ། ལྔ་པོ་ལྔར་ནི་སྤྲུལ་པར་བྱ། ། ཞེས་བྱ་བ་ནི་དཀར་པོའི་དཀར་པོ་ལ་སོགས་པ་རེ་རེ་ལའང་ལྔ་ལྔ་སྟེ་ཉི་ཤུ་རྩ་ལྔར་བྱའོ། ། ཐམས་ཅད་དུར་ཁྲོད་ཀྱི་རྫས་ལ་བྱ་བ།
ཅིའི་ཕྱིར་ཞེ་ན། དབང་ཕྱུག་ཆེན་པོའི་རྒྱན་ཏེ་ཧེ་རུ་ཀའི་རྒྱན་ཡིན་པའང་ཧེ་རུ་ཀའི་དབུགས་དབྱུང་སྟེ། ཆོས་ཐམས་ཅད་བདག་མེད་པ་མཚོན་པ་ཡིན་ནོ། ། གཉིས་པ་བྱིན་གྱིས་བརླབ་པ་ནི། ཡེ་ཤེས་ཐིག་ནི་ཇི་བཞིན་དུ། ། ཞེས་བྱ་བ་སྟེ། ཡེ་ཤེས་ཀྱི་ཐིག་བཞིན་དུ་བྱིན་གྱིས་བརླབ་པར་བྱའོ། ། གསུམ་པ་ཚོན་དགྱེ་པའི་རིམ་པ་ནི། སེམས་དག་ཅེས་བྱ་བ་ལ་སོགས་པ་སྟེ། དེ་ལ་སེམས་དག་པ་ནི་ལྷའི་ང་རྒྱལ་དང་ལྡན་པའོ། །
ནང་པར་ལངས་ནས་ནི་ཞེས་བྱ་བ་ནི་སྟ་གོན་གྱི་ལྷ་གཤེགས་སུ་གསོལ་བའི་རྗེས་ཀྱི་སྐབས་བཟུང་བ་ཡིན་ནོ། ། ལུས་ནི་མ་ལུས་བྱས་ནས་སུ། ། ཞེས་བྱ་བ་ནི་གོ་ཆ་ཆེན་པོ་ལ་སོགས་པས་བསྲུང་བ་བྱས་ནས་རྒྱུད་ཀྱི་ཡན་ལག་མ་ལུས་པའི་ལས་ནི་ཞེས་བྱ་བ་ནི་ཚོན་གྱི་ལས་སོ། ། དཀྱིལ་འཁོར་བརྩམ་ཞེས་བྱ་བ་ནི་བྲི་བའོ། ། འདི་ནི་ཆོས་དབྱིངས་ཞེས་བྱ་བ་ལ་སོགས་པ་དྲུག་ནི། སློབ་དཔོན་གྱིས་ངག་ཏུ་བརྗོད་ཅིང་པན་རེག་བྲི་བ་ཡིན་ནོ། ། སློབ་དཔོན་གྱིས་ནི་དང་པོར་དགྱེ། ། ཞེས་བྱ་བ་ནི་དབང་ལྡན་གྱི་མཚམས་ནས་བརྩམས་ནས་གཡོན་པའི་རྡོ་རྗེ་ཁུ་ཚུར་གྱིས་གོང་གི་ཚིགས་བཅད་བརྗོད་ཅིང༌། རྩིག་པ་ནང་གི་ནང་དུ་ནག་པོ། དེ་ནས་ལྗང་གུ།
དེ་ནས་དམར་པོ། དེ་ནས་སེར་པོ། དེ་ནས་དཀར་པོ་བྲིས་ལ་ཐོད་པས་ཁ་བཀབ་སྟེ་རྡོ་རྗེས་མནན་ལ་ཚོན་པྲ་བརྟག་པར་བྱའོ། ། ཕྱི་ནས་ཀུན་ཏུ་སློབ་མས་སོ། ། ཞེས་བྱ་བ་ནི་དེ་ནས་སློབ་མ་རྣམས་ཀྱིས་ཅི་བདེ་བར་དགྱེ་བར་བྱའོ། ། གནས་ལྔ་སོགས་པར་བརྩམས་ནས་ནི། ། ཞེས་བྱ་བ་ནི་ནང་དུ་ནག་པོ་ལས་བརྩམས་ནས་རི་མོ་ལྔའོ། ། རི་མོ་ལྔ་པ་རྒྱབ་ཏུའོ། ། ཞེས་བྱ་བ་ནི་ནང་གི་ཕྱི་རོལ་དུ་དཀར་པོ་གཟུང་ངོ༌། ། དེ་ནས་བཞི་པ་ཚོན་དང་བཟོའི་ལས་བྱེད་པར་བྱིན་གྱིས་བརླབ་པ་ནི།
ཚོན་དང་ཞེས་བྱ་བ་འདིར་ཚིག་རྐང་གཉིས་འཁྲུགས་ཀྱི་ཚུལ་དུ་འོག་ཏུ་སྦྱར་ལ། སློབ་མ་ལ་སོགས་ཞེས་བྱ་བ་ཚིག་རྐང་གཉིས་ཀྱིས་བསྟན་པ་ཡིན་ཏེ། དེ་ལ་ཚོན་དང་བཟོའི་ལས་བྱེད། ། ཅེས་བྱ་བ་ནི་དམ་ཚིག་དང་ལྡན་པའི་གྲོགས་མ་རྙེད་ན་ཁྱེའུའམ་བུ་མོ་གཙང་མ་ལ་གྲོགས་བཅོལ་བའོ། ། དམ་ཚིག་དང་ནི་བསླབ་པ་སྦྱིན། ། ཞེས་བྱ་བ་ནི་གྲུབ་ན་བུམ་དབང་ཡང་བསྐུར་ཞེས་གསུངས་ན། དེ་ཙམ་ནི་སྐབས་འདིར་མི་འགྲུབ་པས་གང་ཟག་དེས་ཕྱི་ནང་གི་སྡོམ་པ་འཛིན་པར་ནུས་ན་བྱང་ཆུབ་ཀྱི་སེམས་དང་རིགས་ལྔའི་སྡོམ་པ་དབོག དེ་ཙམ་མི་ནུས་ན་སེམས་བསྐྱེད་ཙམ་མམ། དེའང་མི་ནུས་ན་སྐྱབས་འགྲོ་ཙམ་ཕོག་ལ། སློབ་མ་ལ་སོགས་པ་འདིར་ཞུགས་ན་ཞེས་བྱ་བ་ནི་གྲོགས་གཞོལ་བར་འདོད་པའི་གང་ཟག་གོ །
དྲི་ཡི་ཆུ་ཡིས་རབ་བཀང་ནས། ། ཞེས་བྱ་བ་ནི་ལས་ཐམས་ཅད་པའི་བུམ་པའོ། ། ལུས་ཀུན་དབང་བསྐུར་ཞེས་བྱ་བ་ནི་དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བར་བསྒོམ་ཞིང་གཏོར་བར་བྱའོ། ། དེའི་ཚེ་ངག་ཏུ་ཅི་བརྗོད་ཅེ་ན། གནོད་མཛེས་སྔགས་རིགས་ཏེ་སུམྦྷ་ནི་ཟློས་ཤིང་ངོ༌། ། བླུད་ཅེས་བྱ་བ་ནི་འཐུང་དུའང་གཞུག་གོ ། ཡིག་བདུན་རྣལ་འབྱོར་བདག་ཉིད་ཅེས་བྱ་བ་ནི་ཡི་གེ་བདུན་པ་ནི་གསང་སྔགས་བརྒྱ་རྩ་བརྒྱད་ཟློས་ཤིང་སྒོ་མཚམས་མའི་བུམ་པས་གཏོར་ཞིང་བླུད་དོ། ། དེའི་ཕན་ཡོན་སྐྱེ་བ་བདུན་སོགས་ཀྱིས་ཞེས་བྱ་བ་ལ་སོགས་པའོ། ། འདི་ལ་ཁ་ཅིག་ན་རེ། སློབ་དཔོན་གྱི་དབང་མ་ཐོབ་པའི་སློབ་མའི་དབང་དང་ལྡན་པ་རྣམས་ལ་གྲོགས་འཆོལ་བ་ཡིན་ནོ་ཞེས་ཟེར་ན།
དེ་ནི་འདིར་སྐབས་ལ་མ་བབ་ཅིང་མ་བཤད་དེ། གོང་དུ། དམ་ཚིག་དང་ནི་བསླབ་པ་སྦྱིན། ། ཞེས་པ་སྟེ། སློབ་མ་ལ་ཕོག་ཟིན་པའི་ཕྱིར་འདི་ནི་གཞན་ཡིན་པར་མངོན་ནོ། ། དམ་ཚིག་གི་ཉེས་པ་ཅུང་ཟད་བྱུང་བ་གྲོགས་འཆོལ་བ་ཡིན་ནམ་སྙམ་དུའང་སེམས་སོ། ། གང་ལྟར་ཡང་བྲི་གྲོགས་བཅོལ་ནས་ལྷའི་མཚན་མ་དགོད་པ་དང་སྒྲུབ་པ་ཡན་ཆད་མི་བསྟན་ནོ། ། ལྔ་པ་རྩིག་པའི་ཚོན་གྱི་ཚད་ནི་མཐེའུ་ཆུང་གི་ནི་ཞེས་བྱ་བ་ལ་སོགས་པ་སྟེ། ཁྲུ་བཅུ་དྲུག་པ་ལ་ནི་མཐེ་བོང་གི་དཔངས་ཡིན་ཞིང༌། དེ་བཞིན་དུ་ཆ་ཆུང་ཞིང་རྡུལ་ཚོན་གྱི་ཆ་ཡང་ཆུང་སྟེ།
མདོར་ན་སྒོའི་ཉི་ཤུའི་ཆ་ཡིན་ནོ། ། ཡོ་བ་ལ་སོགས་པའི་ཉེས་པ་ནི་མི་མཉམ་པ་དང་ཡོ་བས་གདུང་བ་བསྐྱེད་པ་དང་སྦྱར་རོ། ། དམའ་བས་མི་འགྲུབ་པ་དང་སྦྱར་རོ། ། ཆད་པས་ནི་འཆི་བ་དང་སྦྱར་རོ། ། དེ་བས་མཚན་ལྡན་རི་མོ་ཞེས་བྱ་བ་ནི་དྲང་ལ་མཐོ་བར་བྲིས་ཏེ་ཉེས་པ་མེད་པར་བྱའོ། ། དྲུག་པ་འཁོར་ལོ་ལྔ་ལ་སོགས་པ་ཚོན་ཇི་ལྟ་བུས་བྲི་བ་ནི། ནང་གི་པདྨའི་འདབ་མ་ནི། ། ཞེས་བྱ་བ་ལ་སོགས་པ་སྟེ། གསེར་མདོག་ཅན་གྱི་ཕྱེ་མ་ཞེས་བྱ་བའི་འགྱུར་ཅིག་སྣང་ན་འདི་ལྟར་ན་པདྨ་སེར་པོར་བྱ་བར་མངོན་པས་ན་འདི་ནི་མ་དག་གོ ། གསེར་ལ་སོགས་པའི་ཕྱེ་མ་ཡིས། །
ཞེས་འབྱུང་བ་ནི་པདྨའི་འདབ་མ་ནི་ཕྱོགས་ཤར་སྔོ་ལ་སོགས་པ་མཚམས་ནི་གཞུང་གཞན་ནས་འབྱུང་བ་བཞིན་ཇི་ལྟར་མཛེས་པར་བྱའོ། ། པདྨའི་རྒྱབ་ཀྱི་འཁོར་ལོ་ནི་ཐུགས་ཀྱི་འཁོར་ལོའོ། ། དེ་དང་མཉམ་པ་ཞེས་བྱ་བ་ནི་པདྨའི་འདབ་མ་དང་ངོ༌། ། མཐིང་ཤུན་ལ་སོགས་ཞེས་བྱ་བ་ནི་འདི་ལ་མུ་མེན་ལ་སོགས་པ་ཞེས་བྱ་བ་འདིས་འགྱུར་གཅིག་ཀྱང་སྣང་ན་དེ་ནི་བདེའོ། ། སོགས་ཀྱི་བསྡུ་བས་སཱ་ལུ་སྔོན་པོར་བྱས་པ་ཡང་ངོ༌། ། བྱི་རུ་ལ་སོགས་ཞེས་བྱ་བ་ནི་པདྨ་རཱ་ག་ལ་སོགས་རིན་པོ་ཆེའམ་སཱ་ལུ་དམར་པོ་ལས་སོ། ། འཁོར་ལོ་བར་མ་ཞེས་བྱ་བ་ནི་གསུང་གི་འཁོར་ལོའོ། ། སྔ་མ་དེ་དང་མཉམ་ཞེས་བྱ་བ་ནི་གསུང་གི་འཁོར་ལོ་དང་ཆ་མཉམ་པ་སྟེ་ཀུན་ཀྱང་དེ་དང་མཉམ་པའོ། ། མུ་ཏིག་ལ་སོགས་ཞེས་བྱ་བ་ནི་ཉ་ཕྱིས་དང་སཱ་ལུའི་ཕྱེ་མའང་གཟུང་ངོ༌། ། ཇི་ལྟར་པད་མའི་ཕྱོགས་ཀྱི་ཆ། །
སྒོ་ཡི་ཆ་ཡི་ཁ་དོག་སྟེ། ། ཞེས་བྱ་བ་ནི་བདེ་བ་ཆེན་པོའི་པད་མའི་ཕྱོགས་ཀྱི་འདབ་མ་དང་སྒོའི་ཁ་དོག་འདྲ་སྟེ་ཤར་སྔོ། ལྷོ་སེར། ནུབ་དམར། བྱང་ལྗང་ངོ༌། ། རི་མོ་ལྔ་ནི་ཁ་དོག་ལྔ་ཡིན་ལ། སོགས་ཀྱི་བསྡུ་བས་ཤིན་ཏུ་མཁས་པས་ཚོན་གྱི་མདངས་བྱ་བ་ལ་སོགས་པས་ཁ་དོག་མཛེས་ཞེས་བྱའོ། ། ཇི་ལྟར་མཛེས་པས་ཞེས་བྱ་བ་ནི་བདེ་ཆེན་གྱི་མཚམས་ཀྱི་འདབ་མའོ། ། དེ་ནས་ལྷ་དགོད་པ་ནི་དེ་ལྟར་སྣ་ཚོགས་ཞེས་བྱ་བ་ལ་སོགས་པ་སྟེ། ཆོ་ག་མཐོང་བས་དང་པོ་ཞེས་བྱ་བ་ནི་བླ་མ་གོང་མའི་ཕྱག་ལེན་མཐོང་བས་སོ། །
ཇི་ལྟར་བཤད་བཞིན་ཞེས་བྱ་བ་ནི་བསྒོམས་པ་དང་མཐུན་པར་གནས་མ་འཁྲུལ་བར་ལྷའི་མཚན་མ་དགོད་པ་སྟེ། དེའང་སྐུ་ཡོངས་སུ་རྫོགས་པའམ་མ་གྲུབ་ན་མཚན་མ་བྲི་བར་བྱའོ། ། དེའང་གསང་བ་སྤྱི་རྒྱུད་ལས། གང་ཕྱིར་ལྷ་ནི་དགོད་གསུངས་པ། ། ཕྱག་རྒྱ་དག་ནི་དགོད་པར་བྱ། ། ཞེས་འབྱུང་བས་ན་མཚན་མ་དགོད་པ་ནི་སྦྱིན་སྲེག་གི་ཆོ་གའི་སྐབས་ནས་འབྱུང་སྟེ། གཙོ་བོའི་གནས་སུ་རྡོ་རྗེ་དང་གྲི་གུག ཕྱོགས་བཞིར་ཤར་དུ་རྡོ་རྗེ་ཁ་ཊྭཱཾ་ག ལྷོར་རིན་ཆེན་ཁ་ཊྭཱཾ་ག ནུབ་ཏུ་པདྨ་ཁ་ཊྭཱྃ་ག
བྱང་དུ་རལ་གྲི་ཁ་ཊྭཱཾ་གའོ། ། ཐུགས་ཀྱི་འཁོར་ལོ་ལ་རྡོ་རྗེ་དང་གྲི་གུག གསུང་གི་འཁོར་ལོ་ལ་པདྨ་དང་གྲི་གུག སྐུའི་འཁོར་ལོ་ལ་འཁོར་ལོ་དང་གྲི་གུག སྒོ་མཚམས་མ་བརྒྱད་ལ་གྲི་གུག་བྲིའོ། ། དེའང་ཤྲཱི་ཧེ་རུ་ཀ་ནི་བཅོམ་ལྡན་འདས་སོགས་ནི་སྙིང་པོའི་རྣལ་འབྱོར་མ་བཞི། མཁའ་སྤྱོད་ཐུགས། ས་སྤྱོད་གསུང༌། ས་འོག་སྤྱོད་སྐུ། མིའམ་ཅི་ནི་ཁྭའི་གདོང་སོགས་ཞེས་སྦྱར་རོ། །
རང་གི་སྟན་ལ་བཞུགས་པ་ནི་གཞན་རྣམས་ནི་པདྨ་དང་ཉི་མ་ཡིན་ལ། སྒོ་མཚམས་མ་བརྒྱད་ལ་ནི་གདན་རོ་ཡིན་ནོ། ། དེ་ནས་བྲི་བསྐྱེད་དུས་གཅིག་ཏུ་བྱས་ནས་འཁྲུགས་མི་སྦྱར་བར་གཞུང་མཐར་ཆགས་སུ་སྦྱར་ཏེ། གཞལ་ཡས་ཁང་བྲིས་པ་དང་དུས་གཅིག་ཏུ་གཞལ་ཡས་ཁང་བསྐྱེད། དེ་ནས་མངོན་བྱང་ལྔ་ལས་ལྷ་སུམ་ཅུ་སོ་བདུན་དུས་གཅིག་ཏུ་བསྐྱེད་ལ། གཙོ་བོའི་མཚན་མ་བྲིས་པ་དང་གཙོ་བོ་གསལ་གདབ་པ་ནས་བཟུང་སྟེ། གཤིན་རྗེ་འཇོམས་མའི་མཚན་མ་བཀོད་པའི་ཚེ་གཤིན་རྗེ་འཇོམས་མ་གསལ་གདབ་པའི་བར་དུ་དམ་ཚིག་པ་བསྐྱེད། དེ་ལྟར་མདུན་གྱི་དམ་ཚིག་པ་བསྐྱེད་པ་དང༌། བདག་གི་རྣལ་འབྱོར་རྫོགས་པར་བྱ། བདག་རྣལ་འབྱོར་དང་ལྡན་པ་དེས་དཀྱིལ་འཁོར་གྱི་རྒྱན་དགྲམ་མོ། །
དེ་ནས་མདུན་བསྐྱེད་ལ་ཡེ་ཤེས་པ་གཞུག་ལ་མཆོད་དེ་བྱིན་གྱིས་བརླབ་པར་བྱ་བ་སྟེ། བྲི་བསྐྱེད་དུས་གཅིག་ལ་བྱེད་པའི་ལུགས་ལ་དེ་ལྟར་འཁྲུགས་མི་བྱེད་པར་སྦྱོར་ཏེ་ཕྱག་ལེན་ནི་མི་མཛད་དོ། ། བྲི་བསྐྱེད་དུས་གཅིག་ཏུ་མི་བྱེད་ན་འཁྲུགས་སུ་བྱས་ལ། དེ་ལྟར་བྲིས་ཟིན་པ་དང་འོག་ཏུ་རྒྱན་དགྲམ་པར་སྦྱར་ཏེ། བརྒྱད་པོ་དག་ནི་སྒོ་རུ་དགོད། ། ཅེས་བྱ་བ་ལ་སོགས་པ་སྟེ། དེ་ལ་སྒོ་མཚམས་མ་བརྒྱད། བུམ་པ་ནི་སྒོ་རུ་དགོད་དོ། ། བུམ་པ་དགུ་པ་རྣམ་རྒྱལ་ནི་དབུས་སུའོ། ། མ་དང་ཞེས་བྱ་བ་ཚིག་རྐང་པ་བདུན་ནི་བུམ་པའི་བཅུད་དང་རྒྱན་ཏེ།
སྟ་གོན་གྱི་སྐབས་སུ་དྲན་པར་བྱའོ། ། ལྷོའི་སྒོའི་ལོགས་ནི་འཇུག་པའི་སྒོའི་གཡས་སོ། ། རི་མོའི་དབུས་སུ་ཞེས་བྱ་བ་ནི་ཚངས་ཐིག་གི་རྩར་རོ། ། བཞག་པ་ནི་ལས་ཐམས་ཅད་པའི་བུམ་པའོ། ། བླ་རེ་དག་ནི་ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་རྒྱན་དང་ལོགས་ཀྱི་རྒྱན་བྲི་བ་བསྟན་ཏོ། ། བུམ་པ་བཞག་སོགས་ཞེས་བྱ་བ་ནི་བུམ་པ་བཞག་པ་ལ་སོགས་པའི་རྫས་རྒྱས་པར་བཤམ་པ་སྔར་སྟ་གོན་གྱི་སྐབས་ལ་སོགས་པ་ནི་སྤྱི་གཞན་ནས་འབྱུང་བཞིན་བསྟན་ཏོ། ། རིན་ཆེན་གསེར་གྱི་མཛེས་པ་ནི། ། ཞེས་བྱ་བ་ལ་སོགས་པ་ནི། གསེར་ལ་སོགས་པའི་སྣོད་དོ། ། གསེར་ལ་སོགས་པའི་མེ་ཏོག་དཀྱིལ་འཁོར་ཀུན་ཏུ་གཏོར་བར་བྱ་ཞེས་བྱའོ། །
སྤོས་སྣོད་ནི་བརྒྱད་པོ་ཞེས་བྱ་བ་ནི་ཕྱོག་མཚམས་སུའོ། ། མར་མེའི་སྡོང་བུ་དེ་དང་མཉམ། ། ཞེས་བྱ་བ་ནི་བརྒྱད་དེ་ཐམས་ཅད་ཀྱང་བརྒྱད་བརྒྱད་དོ། ། འབྱོར་ན་བརྒྱ་བརྒྱ་ཡིན་ཏེ། རྩ་རྒྱུད་ལས། གལ་ཏེ་དངོས་གྲུབ་མཆོག་འདོད་ན། ། མར་མེ་བརྒྱ་ནི་དབུལ་བར་བྱ། ། ཞེས་སོ། ། སྤོས་ནི་ལྔ་པོ་སྔོན་འགྲོ་ཞེས་བྱ་བ་ནི་བདུད་རྩི་ལྔས་ཐམས་ཅད་ལ་གཏོར་བར་བྱའོ། ། སྣ་ཚོགས་མེ་ཏོག་འཕྱང་བ་ནི།
མེ་ཏོག་གི་བླ་རེའོ། ། སྣ་ཚོགས་ཆང་དང་ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཀྱིས་ནི་ཚོགས་ཀྱི་ཡོ་བྱད་ཁ་ཟས་དང༌། གླུ་དག་དང་འཁྱུད་པའི་མཆོད་པ་བཤམ་པ་བསྟན་ཏོ། ། དགའ་སྟོན་ཞེས་བྱ་བ་རྐང་པ་གཉིས་ཀྱིས་ནི་དེ་ལྟར་ཧེ་རུ་ཀའི་དགའ་སྟོན་བྱས་ན་མཆོག་ཐུན་མོང་གི་དངོས་གྲུབ་འགྲུབ་པའི་ཕན་ཡོན་བསྟན་ཏོ། ། འདོད་པ་རྣལ་འབྱོར་མ་ཡི་ལམ། ། ཞེས་བྱ་བ་ལ་སོགས་པ་རྐང་པ་དགུས་ནི་རྗེས་སུ་ཆགས་པ་ཁ་སྦྱོར་གྱི་མཆོད་པ་བཤམ་པ་བསྟན་ཏོ། ། ཚོགས་ཀྱི་གཙོ་བོའི་བདག་པོ་ཀུན། ། ཞེས་བྱ་བ་ལ་སོགས་པ་ཤློ་ཀ་བཞིས་ནི་རྡོ་རྗེ་སློབ་དཔོན་ཆས་སུ་གཞུག་པ་དང་གཞུང་བསྡུ་བ་བསྟན་ཏེ། ཚོགས་ཀྱི་གཙོ་བོ་ནི་སྒྲུབ་པའི་གྲོགས་རྣམས་ཏེ་དཔའ་བོ་ཉི་ཤུ་རྩ་བཞིའི་ང་རྒྱལ་དུ་བྱས་པའོ། ། དེའི་བདག་པོ་ནི་སློབ་དཔོན་ནོ། །
འཁོར་ལོས་སྒྱུར་བ་ཞེས་བྱ་བ་ནི་རིན་པོ་ཆེའི་དབུ་རྒྱན་ལ་སོགས་པ་འཁོར་ལོས་སྒྱུར་བའི་ཆ་ལུགས་སུ་བྱས་པའོ། ། སྔར་བཤད་རྒྱན་ནི་རུས་རྒྱན་ཏེ། ཡང་ན་ཧེ་རུ་ཀའི་ཆ་ལུགས་སུ་བྱའོ། ། སྟན་དང་གནས་ནི་རིན་པོ་ཆེ་དང་དར་ལ་སོགས་པས་མཛེས་པའོ། ། རྡོ་རྗེ་དྲིལ་འཆང་ནི་ལག་ཆའོ། ། འཁྱུད་ཅིང་ནི་གྲོགས་རྡོ་རྗེ་ཕག་མོར་བྱས་པའོ། ། སྙིང་ག་ལ་སོགས་པའི་ཚིག་ཤློ་ཀ་གཅིག་གིས་ནི་དཔའ་བོ་དྲུག་གི་གོ་ཆ་བསྟན་ཏོ། ། གཉིས་མེད་ཀྱིས་ནི་དཔའ་མོའི་གོ་ཆའོ། ། བྱང་ཆུབ་ཡན་ལག་རྐང་པ་གཉིས་ཀྱིས་ནི་གོ་ཆ་ཆེན་པོ་སྟེ། ལྷ་སུམ་ཅུ་སོ་བདུན་ལུས་ལ་དགོད་པའོ། །
དེ་ནས་རྐང་པ་གཉིས་ཀྱིས་ཕན་ཡོན་བསྟན་ཏེ། སུམ་ཅུ་རྩ་གསུམ་པ་ནི་བརྒྱ་བྱིན། མི་ཤིགས་པ་ནི་དེས་མི་ཐུབ་པའོ། ། མཆོད་པའི་ཞེས་བྱ་བ་འདི་ལ་མཆོད་པའི་རྫས་དགོད་པའོ་ཞེས་བྱ་བའི་འགྱུར་དུ་སྣང་ན་དེ་ནི་ལེགས་སོ། ། བྲི་ཞིང་རྒྱན་དགྲམ་པ་བསྟན་ཟིན་ཏོ།། །། དེ་ལྟར་རྒྱན་དགྲམ་པ་ནས་བདག་བསྐྱེད་པའི་རྣལ་འབྱོར་ནི་སྒྲའི་གཟུགས་སོགས་ཞེས་པ་གོང་དུ་སྦྱར་ལ། དེ་ལ་སྒྲའི་གཟུགས་ནི་ཡེ་ཤེས་ཀྱི་ཚོགས་བསག་པའོ། ། སོགས་ཀྱིས་བསྡུས་པ་བསོད་ནམས་ཀྱི་ཚོགས་སོ། ། སྔོན་འགྲོ་བ་ཞེས་བྱ་བ་ནི་ཚོགས་གཉིས་བསགས་པ་སྔོན་དུ་སོང་ནས་སོ། ། བྱང་ཆུབ་ཡན་ལག་སོ་བདུན་ནི་མངོན་བྱང་ལྔ་ལས་ལྷ་བསྐྱེད་པ་དག་པ་དྲན་པར་བྱའོ། །
གོས་ནི་བཅོམ་ལྡན་འདས་ཀྱིས་གླང་པོ་ཆེ་དང་སྟག་གི་པགས་པའོ། ། ཕྱག་རྒྱ་ལྔ་ནི་རུས་པའི་འཁོར་ལོ་ལ་སོགས་པའོ། ། སོགས་པ་ནི་ཐལ་ཆེན་དང་མཆོད་ཕྱིར་ཐོགས་ཏེ་རྒྱན་དྲུག་གོ ། ཤེས་རབ་ཀྱི་ཡན་ལག་ནི་ཡུམ་མོ། ། ཕུར་བུའི་དྲྭ་བ་ནི་སྲུང་བའི་འཁོར་ལོའོ། ། དེ་ཡན་ཆད་སྐུའི་དག་པའོ། ། ཨཱ་ལི་ཀཱ་ལིའི་དག་པ་གསུང་དག་པའོ། ། རྒྱུ་སོགས་སྟོང་པ་ནི་བྱེ་བྲག་དག་པ་མེད་པར་རྒྱུ་བ་ལ་སོགས་པའི་དངོས་པོ་དག་སྟོང་པར་བསྒོམ་པ་ནི་ཐུགས་དག་པའོ། ། འཇུག་པ་ནི་གོ་ཆ་དང་ཡེ་ཤེས་དང་དབང་བསྐུར་བའོ། ། སྒྲ་ནི་ལྟེ་བའི་ཨྃ་སོགས་སྤྱི་གཙུག་གི་ཧྃ་སྟེ་ལུས་ཀྱི་དཀྱིལ་འཁོར་བསྒོམ་པའོ། །
ཇི་སྲིད་བསྡུས་པའི་ནི་མཐར་དཀྱིལ་འཁོར་བསྡུས་ནས་གཞན་ལ་འཇུག་པའོ། ། ཤེས་རབ་ཡན་ལག་ཅེས་བྱ་བ་ལ་སོགས་པ་ཚིགས་སུ་བཅད་པ་གསུམ་དང་རྐང་པ་གཅིག་གིས་ནི་སྔར་གོས་དང་ཕྱག་རྒྱ་ཞེས་བྱ་བ་ལ་སོགས་པའི་བཅོམ་ལྡན་འདས་ཀྱི་ཆ་ལུགས་ཀྱི་རྒྱས་བཤད་དང༌། རྡོ་རྗེ་སློབ་དཔོན་གྱི་ཆས་གོས་བསྟན་ཏེ། དེའང་ཤེས་རབ་ནི་ཡུམ། ཡན་ལག་ནི་ཡབ། སྟན་ནི་འཇིགས་བྱེད་དང་དུས་མཚན། བཅོས་མའི་སྐྲ་ནི་སློབ་དཔོན་རབ་ཏུ་བྱུང་བ་ལྟ་བུ་སྐྲ་མེད་པའི་གང་ཟག་གིས་རིགས་དྲུག་གི་སྐྲ་ཚབ་བཅིང་བའོ། ། རྡོ་རྗེ་ནི་གཡས་དང་པོ་ན། པདྨ་ནི་ཐོད་པ་སྟེ་གཡོན་བཞི་པ་ན། ཁ་ཊྭཱཾ་ག་གཡོན་གསུམ་པ་ན།
རྔེའུ་ཆུང་ནི་གཡས་བཞི་པ་ནའོ། ། སློབ་དཔོན་གྱི་ཆས་གོས་སུ་བྱེད་ན་རྡོ་རྗེས་མཚན་པའི་པདྨ་གཡོན་ན་ཁ་ཊྭཱཾ་ག་གྲུ་མོ་ན། ཅང་ཏེའུ་གཡས་པ་ནའོ། ། གོ་ཆ་གསུམ་ནི་དཔའ་བོ་དང་དཔའ་མོ་དང་གོ་ཆ་ཆེན་པོས་བསྲུང་བའོ། ། བདག་བསྐྱེད་པ་བསྟན་ཏོ། ། དེ་ནས་མདུན་གྱི་རྡུལ་ཚོན་སྦྱང་བ་བསྟན་པའི་ཕྱིར་འོག་ཏུ་སྦྱར་ལ། གདོང་ནི་དག་པར་བཀྲུ་བར་བྱ། ། ཞེས་བྱ་བས་སྒྲུབ་པ་པོ་བདག་རང་གི་སྡིག་པ་དང་དྲི་མ་སྦྱངས་ནས། ལྷོ་ཕྱོགས་སྒོ་ནས་ལྷགས་པས་སོ། ། ཞེས་བྱ་བ་ནི་བགེགས་དང་དྲི་མ་སྦྱང་པ་སྟེ།
ལག་ཏུ་བླང་བ་ནི་ལོགས་ཤིག་ཏུ་རྟོགས་པར་བྱའོ། ། དེ་ལྟར་སྦྱངས་ནས་མདུན་དུ་བསྐྱེད་པ་ནི་གོང་དུ་སྦྱར་ལ། རིའི་རྩེ་དང་ཞེས་བྱ་བ་ལ་སོགས་པ་སྟེ། རིའི་རྩེ་ནི་འབྱུང་བ་རིམ་བརྩེགས་ལུགས་བཟློག་རི་རབ་དང་བཅས་པར་གྱུར་པ་ལས་ལུགས་འབྱུང་གཞལ་ཡས་ཁང་དང་བཅས་པ་བསྒོམ་པའོ། ། གེ་སར་དང་བཅས་པའི་སྣ་ཚོགས་པདྨ་ནི་བདེ་བ་ཆེན་པོའི་འཁོར་ལོའོ། ། ཨཱ་ལི་ནི་དེ་ལས་ཟླ་བ། ཀཱ་ལི་ནི་དེ་ལས་ཉི་མ། དེ་གཉིས་ཀྱི་བར་དུ་ཨུཥྨ་ཎའི་བཞི་པ་ནི་ཧ། ཐིག་ལེ་ནི་ཟླ་ཚེས་དང་བཅས་པ། སྒྲ་ལས་ནི་ཨཱུ་སྟེ་ཧཱུྃ།
དེ་ལས་ཡང་དག་པར་བྱུང་བ་ནི་སྤྲོས་བསྡུས་གཅིག་ཏུ་གྱུར་པ་ལས་ལྷ་སུམ་ཅུ་སོ་བདུན་བསྐྱེད་པའོ། ། དེ་དག་གི་སྐུ་མདོག་དང་ཕྱག་མཚན་རྒྱས་པར་བསྟན་པ་ནི་ཧེ་རུ་ཀ་དཔལ་ཞེས་བྱ་བ་ལ་སོགས་པའོ། ། དེ་ལ་མཁའ་འགྲོ་མ་ཞེས་བྱ་བ་ནི་རྒྱུད་འདིར་རོ། ། མཱ་མ་ཀཱི་ནི་གསང་བ་འདུས་པ་ལ་སོགས་པའི་དབང་དུ་བྱས་པའོ། ། གཡས་ཀྱི་འདབ་མ་གནོན་ནས་བཞུགས། ། ཞེས་བྱ་བ་ནི་འཇིག་རྟེན་པ་ལ་གྲགས་པའི་ལྷོ་ཡིན་ཡང་རྣལ་འབྱོར་བའི་ཤར་ཏེ་བཅོམ་ལྡན་འདས་ཀྱིས་ལྷོར་གཟིགས་པས་སོ། ། གཡོན་ནས་བསྐོར་བའི་འདབ་མ་ཞེས་བྱ་བ་ནི་བཅོམ་ལྡན་འདས་ཀྱི་གཡོན་ཏེ་འཇིག་རྟེན་པའི་ཤར་ཡིན་ནོ། ། ལཱ་མཱ་ནི་རྒྱུད་འདིར་གྲགས་པ། སྒྲོལ་མཛད་མ་ནི་གསང་བ་འདུས་པར་རོ། ། ཁཎྜ་རོ་ཧཱ་ཞེས་བྱ་བ་ནི་རྒྱུད་འདིར་ཡིན་ལ།
གོས་དཀར་མོ་ཞེས་བྱ་བ་ནི་གསང་བ་འདུས་པར་རོ། ། བྱང་གི་འདབ་མ་གནོན་པས་བཞུགས། ། ཞེས་བྱ་བ་ནི་འཇིགས་རྟེན་ལ་གྲགས་པ་སྟེ་རྣལ་འབྱོར་པའི་ནུབ་ཡིན་ནོ། ། ནུབ་ཀྱི་པདྨ་ཞེས་བྱ་བ་ནི་འཇིག་རྟེན་པའི་ནུབ་ཡིན་ལ་རྣལ་འབྱོར་པའི་ལྷོ་ཡིན་ནོ། ། གཟུགས་ཅན་མ་ནི་རྒྱུད་འདིར་ཡིན་ལ། སྤྱན་ནི་གསང་བ་འདུས་པར་རོ། ། སྲ་བའི་བདག་ཉིད་ཅེས་བྱ་བ་ནི་ས་རྣམ་པར་དག་པར་རོ། ། རྣལ་འབྱོར་མཚོན་ཆ་ནི་གྲི་གུག་ཁ་ཊྭཱཾ་ག་དང་བཅས་པའོ། ། སྣོན་ནི་ཐོད་པའོ། ། ཆུ་དང་མེ་ཞེས་བྱ་བ་ལ་སོགས་པ་ནི་འབྱུང་བ་བཞི་རྣམ་པར་དག་པའོ། །
ཕྱི་ནི་བསྒོམ་པ་དང་རྡུལ་ཚོན་ལ་གནས་པ་ནང་གི་ལུས་ལ་གནས་པའོ། ། མ་ནི་རཀྟའོ། ། ཕ་ནི་བྱང་ཆུབ་ཀྱི་སེམས། རྒྱལ་པོ་ནི་ཤ་ཆེན། རྒྱལ་རིགས་གཉིས་ནི་དྲི་ཆེན་དྲི་ཆུ་སྟེ་བདུད་རྩི་ལྔའོ། ། མགོ་བོའི་སྣོད་ནི་དེ་དག་གིས་གང་བའི་ཐོད་པ་སྟེ། བུམ་པའི་སྟེང་དུ་བཞག་པའོ། ། པུ་ལ་སོགས་པ་ཞེས་བྱ་བ་ཚིགས་སུ་བཅད་པ་གཅིག་གིས་འཁོར་ལོ་གསུམ་བསྒོམ་པ་དང༌། སྤྱན་དྲང་བའི་མདོར་བསྟན་པ་སྟེ། འཛམ་བུའི་གླིང་ན་ཡོད་པ་དང༌།
འོག་མིན་ན་བཞུགས་པ་དང༌། རྡུལ་ཚོན་དང་ཏིང་ངེ་འཛིན་དུ་ལུས་ལ་གནས་པ་རྣམས་ཐ་མི་དད་པའི་ཚུལ་གྱིས་བསྒོམ་ཞིང་དགོད་པ་བསྟན་པ་ཡིན་ནོ། ། དེ་ལ་པུ་སྐྱེས་རྣལ་འབྱོར་མའི་ཞེས་བྱ་བ་ལ་སོགས་པ་རྣམས་ཀྱིས་འཁོར་ལོ་གསུམ་དང་དམ་ཚིག་གི་འཁོར་ལོ་བསྒོམ་ཞིང་དགོད་པ་རྒྱས་པར་བསྟན་པ་ཡིན་ཏེ་རྟོགས་པར་སླའོ། ། ཕ་རོལ་ཕྱིན་བཅུ་ཞེས་བྱ་བ་ལ་སོགས་པ་རྐང་པ་དྲུག་གིས་དོན་བསྡུས་པ་སྟེ། ཕྱི་དང་ནང་གི་ཡུལ་རྣམས་བགྲོད་པས་ས་བཅུ་དང་ཕ་རོལ་ཏུ་ཕྱིན་པ་བཅུའང་འགྲུབ་པ་ཡིན་ནོ། ། ཕྱི་ནི་འཛམ་བུའི་གླིང་ན་གནས་སོ། ། ནང་གི་ཏིང་ངེ་འཛིན་དང་ལུས་ལ་དགོད་པའོ། ། དེ་ལ་སོགས་པ་མཐའ་ཡས་མཆོག བྱང་ཆུབ་སེམས་དཔའ་དུ་མ་ཞེས་པ་ནི་མཁའ་འགྲོ་མ་རེ་རེ་ལའང་འཁོར་བྱེ་བ་དང་དེ་ལའང་ཉེ་འཁོར་བསམ་གྱིས་མི་ཁྱབ་པ་ཡོད་པ་ཡིན་ཏེ། རྩ་བའི་རྒྱུད་ལས།
མཁའ་འགྲོ་མ་ནི་རེ་རེ་ཞིང༌། ། འཁོར་ནི་བྱེ་བ་དག་དང་ལྡན། ། ཞེས་འབྱུང་བ་ཡིན་ནོ། ། མཁའ་འགྲོ་མ་ལ་སོགས་པ་དང༌། ། ཞེས་བྱ་བ་ནས་བརྩམས་ཏེ། དེ་དག་གི་སྐུ་མདོག་དང་ཕྱག་མཚན་རྒྱས་པར་བཤད་པ་ཡིན་ནོ། ། དེ་ལ་གཡོན་ནས་བསྐོར་བ་ཞེས་བྱ་བ་ནི་ཕྱོགས་ཐམས་ཅད་ཤར་ནས་གཡོན་སྐོར་ཡིན་ཏེ། དེའི་རྒྱུ་མཚན་ཡང་ཕྱོགས་ཐམས་ཅད་ཤེས་རབ་གཡོན་པ་ལས་བྱུང་བ་སྟེ། འགྲོ་ཀུན་གཡོན་ལས་བྱུང་བ་སྟེ། ། ཞེས་བྱ་བ་ཡིན་ནོ། །
དཀར་མིན་ནི་ནག་པོ་སྟེ་མཆོག་ཐུགས་ཀྱི་འཁོར་ལོ་དང་སྦྱར་རོ། ། དཀར་བ་ནི་ཐ་མ་སྐུའི་འཁོར་ལོ་དང་སྦྱར་རོ། ། དམར་པོ་ནི་བར་མ་གསུང་གི་འཁོར་ལོ་དང་སྦྱར་རོ། ། སྣ་ཚོགས་གཟུགས་ཅན་བཞི་པོ་ཞེས་བྱ་བ་ནི་ཁྭ་གདོང་ལ་སོགས་པ་ཡིན་ལ། ཐམས་ཅད་གཟུགས་ཅན་བཞི་པ་ཞེས་བྱ་བ་གཤིན་རྗེ་བརྟན་མ་ལ་སོགས་ཕྱེད་གཟུགས་ཡིན་ནོ། ། ཐམས་ཅད་ཁྲོ་བོ་རྣམ་རྒྱལ་ཞེས་བྱ་བ་ནི་གསང་བ་འདུས་པ་ལས་གྲགས་པའི་གཤིན་རྗེ་གཤེད་ལ་སོགས་པ་རྣམས་འདིར་རྣལ་འབྱོར་མ་བརྒྱད་སྤྲུལ་པ་ཡིན་ཞེས་སྒོ་མཚམས་མ་བརྒྱད་དུ་ཤེས་པར་བྱའོ། ། ཁ་ཊྭཱཾ་ག་ནི་གྲུ་མོར་རོ། ། པདྨ་ཐོད་པ་ནི་གཡོན་དུའོ། ། མཚོན་ཆ་ནི་གྲི་གུག་གོ ། གཡོན་ནས་འཁྱུད་ཅིང་ནུ་མ་འཚིར། །
ཞེས་བྱ་བ་ནི་བཅོམ་ལྡན་འདས་འཁོར་ལོ་གསུམ་གྱི་ལྷ་ཡིན་ནོ། ། བྱང་ཆུབ་ཀྱི་ཡན་ལག་སུམ་ཅུ་སོ་བདུན་དུ་བྱས་པའོ་ཞེས་བྱ་བ་ནི་ལྷར་བསྐྱེད་ནས་རྣམ་པར་དག་པ་དྲན་པར་བྱའོ། ། དེ་བྲི་བསྐྱེད་དུས་གཅིག་ཏུ་བྱས་རུང༌། མ་བྱས་རུང༌། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི་གོང་དུ་སྦྱར་ལ། རང་ཉིད་ཇི་ལྟར་འགྲུབ་པ་ཞེས་བྱ་བ་ནི་བདག་ལ་གོ་ཆ་བཅིང་བ་བཞིན་དུའོ། ། དེ་ལ། ཡེ་ཤེས་འཁོར་ལོ་ཉིད་དུ་བསྒོམ། ། བདག་ཉིད་ཁ་སྦྱར་བྱས་པ་ཡིས། ། ཞེས་བྱ་བ་ནི་སྟ་གོན་གྱི་དུས་སུ་སྟ་གོན་གྱི་དམ་ཚིག་པ་དང་ཡེ་ཤེས་པ་གཉིས་སུ་མེད་པར་བྱས་པ་བདག་གི་ལུས་ལ་བཅུག་པ་དེའང་སྣ་བུག་ནས་བཏོན་ལ་རྡུལ་ཚོན་ལ་བཞག་པ་ནི།
དམ་ཚིག་ལ་ནི་གཞུག་པར་བྱ། ། ཞེས་བྱའོ། ། ཡེ་ཤེས་པ་ཉིད་ཇི་ལྟར་གཞུག་ཅེ་ན། དང་པོར་སྤྱན་དྲངས་ཞེས་བྱ་སྟེ། འབར་བའི་ཕྱག་རྒྱ་སྤྱི་བོར་བཅིངས་ལ། ངག་ཏུ་ཕཻཾ་གྱི་སྒྲ་སྒྲོགས་ལ། མཆོག་ནི་ཐུགས་ཀྱི་འཁོར་ལོ། བར་པ་གསུང༌། འཇིག་རྟེན་ཁམས་སྐུ། སོགས་པ་ནི་བདེ་ཆེན་དམ་ཚིག་གོ །
དེ་ལྟ་བུའི་རྣམ་པ་གསལ་བར་མདུན་གྱི་ནམ་མཁར་སྤྱན་དྲངས་པ་ནི། རང་རང་ཕྱག་མཚན་སྐུ་མདོག་དབྱིབས། ། ཞེས་བྱ་བ་ལ་སོགས་པ་ཡིན་ནོ། ། དེ་ནས་དེ་ལྟར་ཡེ་ཤེས་པ་བསྟིམ་ལ་དབང་བསྐུར་ཞིང༌། རྒྱས་གདབ་པ་ནི་ཁ་བསྐང་བར་བྱའོ། ། དེ་ནས་རྡུལ་ཚོན་བྱིན་གྱིས་བརླབ་པ་ནི་འོག་ཏུ་སྦྱར་བར་བྱའོ། ། གཉིས་མེད་ཅེས་བྱ་བ་ལ་སོགས་པ་སྟེ། དེ་ལ་དེའི། གོང་ན་གདོང་ནི་དག་པར་བཀྲུ། ། ཞེས་བྱ་བ་ཚིག་རྐང་གཉིས་པོ་འདི་བྱིན་རླབས་ཀྱི་སྔོན་དུ་བྱ་བ་བདག་གི་རྒྱུད་དག་པར་བྱས་ནས།
ལྷོ་ཕྱོགས་ཀྱི་སྒོ་ནས་རྡོ་རྗེ་ལ་གཟུངས་ཐག་བཏགས་ནས་ཐོགས་པའི་ལག་པས་བྱིན་གྱིས་བརླབ་བོ་ཞེས་བྱ་བར་སྦྱར་ནས། སྦྱང་བ་རྣམ་བཞི་ནས་ཁ་བསྐང་བ་ཡིན་ནོ། ། བྱིན་གྱིས་བརླབ་པ་དངོས་ནི་གཉིས་མེད་སྔགས་ནི་རང་རང་གི་སྔགས་སོ། ། མངོན་པར་བཟླས་ནི་ཡི་གེ་གསུམ་གྱི་བྱིན་གྱིས་བརླབ་བོ། ། སངས་རྒྱས་ཀུན་གྱི་མཁའ་འགྲོ་མ་ནི་ཡུམ་གྱི་ཉེ་སྙིང་སརྦ་བུདྡྷ་ལ་སོགས་པའོ། ། ཁྱད་པར་དེ་ནི་ཞེས་བྱ་བ་ལ་སོགས་པ་ནི་ལྷའི་གྲངས་བཞིན་དུ་བཟླའོ། ། སྒོ་སྲུང་གི་ནི་ཞེས་བྱ་བ་ནི་སྒོ་མ་བཞིའི་སྔགས་སོ། ། ཇི་སྲིད་བརྒྱ་རྩ་བརྒྱད་ཅེས་བྱ་བ་ནི་ལྷའི་གྲངས་བཞིན་དང༌། དེའི་སྟེང་དུ་ལྷག་པར་གདོན་ནོ། ། སྔགས་པས་ལྷ་ཡི་གྲངས་བཞིན་ནི། །
ཞེས་བྱ་བ་སུམ་ཅུ་སོ་བདུན་ཏེ། ཨཱ་ལི་རྫོགས་པ་དང་ཀཱ་ལི་རྫོགས་པ་གཉིས་སོ་སོར་བྱའོ། ། དེ་ནས་ལྷའི་གྲངས་བཞིན་ཡི་གེ་བརྒྱ་པས་བྱིན་གྱིས་བརློབ་པ་མཛད་དེ། ཨ་བྷི་དྷ་ན་ལས། རང་མིང་བརྗོད་པའི་གསང་སྔགས་རྒྱལ། ། ཡི་གེ་བརྒྱ་པས་བྱིན་གྱིས་བརླབ། ། ཅེས་འབྱུང་བས་སོ། ། དེ་ལྟར་བྱིན་གྱིས་བརླབས་པ་ལ་མཆོད་པར་བྱ་སྟེ། བྱིན་གྱིས་བརླབས་ལ་མངོན་པར་མཆོད། ། ཅེས་འབྱུང་བས་ན་གོང་དུ་སྦྱར་ཏེ།
ཧེ་རུ་ཀ་དཔལ་སོགས་འཁོར་ལོའི། ། ཞེས་བྱ་བ་ལ་སོགས་པ་འབྱུང་སྟེ། སྟ་གོན་ནས་འབྱུང་བ་བཞིན་འདིར་སྔགས་མཆོད་ཁ་བསྐང༌། ལྷ་རྣམས་ཕྱི་དང་ཞེས་བྱ་བ་མེ་ཏོག་ལ་སོགས་པ་ཕྱི་མཆོད་སྦྱིན་སྲེག་ནས་འབྱུང་བ་བཞིན་ཀུ་ཤའི་མཆོད་པའང་འདིས་འཛིན། ནང་གི་མཆོད་ཅེས་བྱ་བ་དངོས་སུ་བདུད་རྩི་སྟེ། དེས་མཚོན་ནས་མཉེས་མཆོད་དང༌། ཡིད་མཆོད་དང༌། རིག་མ་བཅུ་དྲུག་དང༌། རིན་ཆེན་སྣ་བདུན་དང༌། འདོད་ཡོན་ལྔ་དང་དྲུག་འཛིན་ནོ། །
ལྷའི་གྲངས་བཞིན་ཞེས་བྱ་བ་ནི་སུམ་ཅུ་སོ་བདུན་ནམ་དྲུག་ཅུ་རྩ་གཉིས་སོ། ། མཛེས་པའི་གོས་ནི་རས་ཆུང་དེ་སྙེད་དོ། ། རང་བྱུང་མེ་ཏོག་ཅེས་བྱ་བ་ནི་སྙོམས་འཇུག་ལས་བྱུང་བའི་རང་བྱུང་བྱང་ཆུབ་ཀྱི་སེམས་སོ། ། འཁྱུད་པའི་མཆོད་པ་ནི་འོག་ཏུ་སྦྱར་ལ་བྱ་བའི་མཆོད་པ་ཞེས་བྱ་སྟེ། བ་ར་ཏི་ནི་སོ་འདེབས་པ་ལ་སོགས་པ་སྟེ་གོང་དུ་བསྟན་ཟིན་ཏོ། ། ཨ་ར་བ་ཏི་ནི་འཁྱུད་པའོ། ། དེ་ལྟ་བུའི་ཚུལ་གྱིས་རྐང་སྟབས་བརྒྱད་དང་བཅས་པས་རོལ་ཞིང་སྙོམས་པར་འཇུག་པའི་མཆོད་པས་མཉེས་པར་བྱ་བ་སྟེ། དཔའ་བོ་རྣལ་འབྱོར་མ་མཉེས་བྱ། ། ཞེས་འབྱུང་བ་ཡིན་ནོ། ། དེ་ནས་གཏོར་མས་མཆོད་པ་ནི་འོག་ཏུ་སྦྱར་ལ།
དྲུག་ཅུ་པ་སོགས་ཞེས་བྱ་བ་ལ་སོགས་པ་སྟེ། དྲུག་ཅུ་པ་འབྲས་ཆན་ཞག་དྲུག་ཅུ་ན་སྨིན་པ་ཁྲེ་ཡིན་ཏེ་འཇུ་སླའོ། ། སོགས་ཀྱི་བསྡུ་བ་ཆང་དང་ལ་ཕུག་དང་སྒོག་པ་ལ་སོགས་པའི་བཟའ་བར་བཅས་པའོ། ། བར་དང་མཆོག་གི་ལྔ་པོ་ནི་བདུད་རྩིའོ། ། ཐོད་པའི་ནང་དུ་ལེགས་བཞག་སྟེ། ། ཞེས་བྱ་བ་ནི་ཐོད་པའི་ནང་དུ་བཞག་ལ་བྱིན་རླབས་རྒྱས་པར་བྱའོ། ། ཕྱག་རྒྱ་ནི་འབར་བའི་ཕཻཾ་ནི་ངག་ཏུ་བརྗོད་པ། མིག་ནི་གྱེན་དུ་ལྟ་བ། གདོང་ནི་མགོ་བསྒྱུར་བ། ཡན་ལག་བསྒྱུར་བ་ནི་འབར་བའི་ཕྱག་རྒྱ་གཡོན་དུ་བསྐོར་བའོ། །
བཀུག་ཅིང་ལན་གཉིས་ནི་འཇིག་རྟེན་པ་དང་འཇིག་རྟེན་ལས་འདས་པའོ། ། རྡོ་རྗེ་ཐལ་མོ་སྤྱི་བོར་དབྱེ། ། ཞེས་བྱ་བ་ལ་སོགས་པས་བསྟབས་པ་བསྟན་ཏོ། ། སྤྱན་དྲངས་པ་དང་བསྟབས་པའི་སྔགས་ནི་སྒྲུབ་པའི་ཐབས་ནས་འབྱུང་ངོ༌། ། དེ་ནས་འོག་བསྡུས་པའི་ཚིག་གིས་མིན་པས་ན་སྐབས་འདིར་སྦྱར་ལ། རྡུལ་ཚོན་གྱི་ལྷ་མཉེས་པའི་ཕྱིར་ཕྱིའི་སྦྱིན་སྲེག་འདིར་བྱའོ། ། དེ་ནས་ཏིང་ངེ་འཛིན་དང་སྒྲུབ་པ་པོ་མཉེས་པའི་ནང་གི་སྦྱིན་སྲེག་བྱ་བ་སྟེ། དེའང་འོག་ཏུ་སྦྱར་ལ། ནང་གི་བདག་ཉིད་སྦྱིན་སྲེག་ཅེས་བྱ་བ་ལ་སོགས་པ་སྟེ། སྦྱིན་སྲེག་ཅེས་བྱ་བ་ནི་ཚོགས་ཀྱི་འཁོར་ལོའོ། །
སྐྱེ་བོ་དམ་པ་འདུས་པ་ནི་དམ་ཚིག་དང་ལྡན་པའོ། ། མཛའ་བ་འདུས་པ་ནི་ལྷའི་རྣལ་འབྱོར་མི་མཐུན་པ་འཚོགས་པ་སྟེ། སྤྱིར་ཚོགས་ཀྱི་འཁོར་ལོ་དང༌། དཔའ་བོའི་སྟོན་མོ་དང༌། དཔའ་མོའི་སྟོན་མོ་དང༌། མཛའ་བ་འདུས་པ་ཞེས་བྱ་བ་བཞིར་འདུ་བ་ཡིན་གསུང་ངོ༌། ། ཞི་བའི་ཆུ་ལས་ཞེས་བྱ་བ་ནི་བྱིན་གྱིས་བརླབས་པའི་བདུད་རྩི་ལས་སོ། ། དམ་པའི་གནས་ནི་ལུས་ལྷར་བསྒོམ་པའོ། ། རྒུན་ཆང་ལ་སོགས་པ་ཁ་ཟས་ཀྱི་དངོས་པོ་སྟེ་བྱིན་གྱིས་བརླབས་པ་ལ་སྔགས་དང་ལྡན་པས་ཞེས་བྱ་བ་སརྦ་བཛྲ་ག་མི་ལ་སོགས་པ་ཟློས་ཤིང་བྱའོ། ། ལྟེ་བ་ཡི་ནི་སྦྱིན་སྲེག་མེ། །
ཞེས་བྱ་བ་ནི་ནང་གི་བསམ་གཏན་ཏེ། ལྟེ་བ་ནས་མེ་འབར་ནས་སྙིང་ག་ན་ལྷ་སོ་བདུན་བཞུགས་པ་མཆོད་པར་བསམ་མོ། ། ཇི་བཞིན་ལས་ཀྱི་རྗེས་མཐུན་ཞེས་བྱ་བ་ནི་སློབ་མ་དབང་བསྐུར་བའི་དུས་སུ་རྒྱས་པའི་ལས་བསྒྲུབ་པའི་ལྷ་རྣམས་སེར་པོར་བསྒོམས་ལ། ལས་གཞན་གྱི་དུས་སུ་ཞི་བ་ལ་དཀར་པོར་བསྒོམ་པ་ལ་སོགས་པའང་ཤེས་པར་བྱའོ། ། འོ་ན་ལྷ་དང་འབྱུང་པོ་མཆོད་པས་ཆོག་མོད་སྙམ་ན་དེ་དག་པས་ཀྱང་འདི་མཆོག་ཏུ་གྱུར་ཏེ། བདག་ཉིད་ལྷ་ནི་ལྷ་ཡི་མཆོག ། ཅེས་བྱ་བ་ལ་སོགས་པ་གསུངས་པ་ཡིན་ནོ། ། ལྷག་མ་ནི་གོ་སླའོ། ། ལྷག་མ་བཏང་བ་ལ་སོགས་པ་ཡོངས་སུ་རྫོགས་པར་བྱའོ། ། དེ་དག་ཐམས་ཅད་ཀྱི་ལག་ཏུ་བླང་བ་ནི་ལོགས་སུ་རྟོགས་པར་བྱའོ། །
མཆོད་པ་བསྟན་ཟིན་ཏོ།། །། སྤྱི་དོན་བདུན་པ་འཇུག་པ་ལ་གཉིས། སློབ་དཔོན་ཆས་གོས་དང་བཅས་པས་བདག་ཉིད་འཇུག་པ་དང༌། སློབ་མ་འཇུག་པ་དངོས་སོ། ། དང་པོ་ནི་ཕ་རོལ་ཏུ་ཕྱིན་པ་ཞེས་བྱ་བ་ལ་སོགས་པ་རྐང་པ་དྲུག་གིས་བསྟན་ཏེ། ཕ་རོལ་ཕྱིན་པ་དྲུག་དག་པ་རྒྱན་དྲུག་གོ ། བྱང་ཆུབ་སོ་བདུན་ནི་ལུས་ལ་ལྷ་སུམ་ཅུ་སོ་བདུན་བསྒོམ་པའོ། ། གནས་ལ་སོགས་པ་ནི་དེ་ཉིད་ས་དང་གནས་བཅུ་དག་པའོ། ། ཆེ་མཆོག་ལྷའི་བདག་ཉིད་ཅེས་བྱ་བ་ནི་ལུས་ཀྱི་དཀྱིལ་འཁོར་གྱི་དམ་ཚིག་པའོ། ། གོ་བགོས་ཞེས་བྱ་བ་ནི་དེ་ལ་གོ་ཆ་བཅིང་བའོ། །
བདག་ཉིད་ཅན་ཞེས་བྱ་བ་ནི་ཡེ་ཤེས་པ་དགུག་པའོ། ། དེ་ལྟར་ལྷར་བསྐྱེད་ནས་སློབ་མ་ལ་ཇི་ཙམ་བསྐུར་ཚད་ཅིག་དཀྱིལ་འཁོར་གྱི་གཙོ་བོ་ལས་ལེན་པ་ནི། དབང་བསྐུར་བ་ནི་དམ་པའོ། ། ཞེས་བྱ་བ་ཡིན་ནོ། ། ཡང་ན་འདིར་བདག་གི་རྣལ་འབྱོར་ཞིབ་ཏུ་མ་བསྐྱེད་ཀྱང་སྔར་བསྒོམས་ཟིན་པས་དྲན་པ་ཙམ་བྱས་པས་བཏུབ་བོ། ། སློབ་དཔོན་བདག་ཉིད་འཇུག་པའོ། ། སློབ་མ་འཇུག་པ་ལ་གསུམ། སློབ་མའི་མཚན་ཉིད་དང༌། བར་སྐབས་ཀྱི་ཚིགས་སུ་བཅད་པ་ཆོ་ག་བསྡུ་བ་དང༌། སློབ་མ་འཇུག་པ་དངོས་སོ། །
དང་པོ་ནི་དག་དང་ཞེས་བྱ་བ་ལ་སོགས་པ་སྟེ། དེ་ལ་བླ་མ་གོང་མ་ཁ་ཅིག་ནི་འདི་སྐད་གསུང་སྟེ། དག་པས་ཞེས་བྱ་བ་མཉེས་བྱེད་ཅེས་བྱ་བར་སྦྱར་ལ། བསྐྱེད་པའི་རིམ་པ་འབའ་ཞིག་གིས་ལྷ་མཉེས་པར་བྱེད་པའོ། ། མ་དག་པ་ཞེས་བྱ་བ་དང༌། རྣམ་པར་དག་པར་སྦྱར་ལ། རྫོགས་རིམ་འབའ་ཞིག་བསྒོམ་པའོ། ། འདྲེས་པ་ཞེས་བྱ་བ་དང༌། གསལ་བྱེད་དུ་སྦྱར་ལ་རིམ་པ་གཉིས་ཟུང་དུ་འཇུག་པ་བསྒོམ་པ་ཡིན་ནོ་ཞེས་གསུངས་ཏེ། འདི་ནི་གཞུང་ཡི་གེའི་དོན་ཧ་ཅང་མ་ཡིན་པའོ། །
འདི་ཇི་ལྟར་ཡིན་ཞེ་ན། རྡོ་རྗེ་ཐེག་པའི་ལམ་ལ་འཇུག་པའི་གང་ཟག་གསུམ་དུ་ཞུགས་པའི་གང་ཟག་གསུམ་མོ། ། དེ་ལ་དང་པོ་གསུམ་ནི་དག་དང་ཞེས་བྱ་བ་ཕ་རོལ་ཏུ་ཕྱིན་པས་རྒྱུད་སྦྱངས་པའོ། ། མ་དག་པ་ནི་ཕ་རོལ་ཏུ་ཕྱིན་པས་རྒྱུད་མ་སྦྱངས་པའོ། ། འདྲེས་པ་ཞེས་བྱ་བ་ནི་སྔར་སྦྱངས་ཀྱང་ཅུང་ཟད་ཉམས་ནའང་གོས་པར་འདོད་པ་སྟེ། འདི་གསུམ་ཀ་ལ་དཀྱིལ་འཁོར་དུ་འཇུག་ན་ཅི་རིགས་པར་རྒྱུད་སྦྱངས་ཏེ་རྗེས་སུ་གཟུང་བར་བྱའོ། ། དེ་ནས་ཞུགས་པའི་གང་ཟག་གསུམ་ནི་མཉེས་བྱེད་ཅེས་བྱ་བ་བསྐྱེད་པའི་རིམ་པ་བསྒོམ་པས་ལྷ་མཉེས་པར་བྱེད་པའོ། ། དེས་རྒྱུད་སྦྱངས་ནས་རྣམ་པར་དག་པ་ཞེས་བྱ་བའི་སྒྲུབ་པ་པོ་སྟེ་རྫོགས་པའི་རིམ་པ་བསྟན་ནས་ཟུང་དུ་འཇུག་པ་བསྒོམ་པའོ། ། དེས་ཏིང་ངེ་འཛིན་མང་དུ་སྐྱེས་ནས། བློ་གསལ་ཞིང་ཏིང་ངེ་འཛིན་གྱི་ཡོན་ཏན་མང་དུ་སྐྱེས་ནས།
གསལ་བྱེད་ཡོན་ཏན་ལྡན་པའི་མི། ། ཞེས་བྱ་སྟེ། འདི་གསུམ་ཡང་དམ་ཚིག་གསོ་བ་དང༌། ཏིང་ངེ་འཛིན་བསྐྱེད་པ་དང༌། དེ་བརྟན་པར་བྱ་བའི་དོན་དུ་དཀྱིལ་འཁོར་དུ་འཇུག་པ་ཡིན་ནོ། ། དོན་གཉིས་ཀ་བར་སྐབས་ཀྱི་ཚིགས་སུ་བཅད་པས་ཆོ་ག་བསྡུ་བ་ནི། དེ་ལྟར་ཕྱི་དང་ཞེས་བྱ་བས་ནི་ཞི་བ་དང་རྒྱས་པའི་སྦྱིན་སྲེག ནང་གི་སྦྱིན་སྲེག་ནི་ཚོགས་ཀྱི་འཁོར་ལོའོ། ། གཏོར་མའི་བྱ་བ་ནི་ལྷ་དང་འབྱུང་པོ་མཉེས་པར་བྱ་བའི་དོན་དུ་གཏོར་མའི་བྱ་བ། མཆོད་པ་ནི་དཀྱིལ་འཁོར་མཆོད་པ་རྒྱས་པར་མ་ལུས་པར་བྱས་པ་ནི།
སྦྱང་གཞི་བྱིན་གྱིས་བརླབ་པ་ལ་སོགས་པ་ཡོངས་སུ་རྫོགས་པར་བྱས་པ་ཡིན་ནོ། ། གསུམ་པ་འཇུག་པ་ལ་གཉིས། ཕྱི་འཇུག་དང་ནང་འཇུག་གོ ། དང་པོ་ནི་སློབ་མ་མ་ལུས་པའི་ཚོགས་ཀྱི་བདག་ཉིད་མངོན་སུམ་དུ་བྱས་པ་ཞེས་བྱ་བ་ཙམ་ལས་གཞུང་ན་ཞིབ་ཏུ་ནི་མེད་དོ། ། དོན་གྱིས་ནི་འབྱུང་བས་ན་དེའང་དཀྱིལ་འཁོར་བསྟན་པ་ལ་གདོང་གཡོགས་དབྱེ་དགོས་པས་ན་སྔོན་དུ་དགབ་པ་འབྱུང་ངོ༌། ། མེ་ཏོག་ཕྲེང་བ་དོར་བ་ཡོད་པས་འདིར་གཏད་པ་འབྱུང་སྟེ། དེ་ལྟར་དེ་ལ་སོགས་པ་དོན་གྱིས་ཤེས་པར་བྱས་ལ། འདི་ཕྱིའི་འཇུག་པ་རྣམས་ཁ་བསྐང་སྟེ། སློབ་མ་གཅིག་ནས་ཉི་ཤུ་རྩ་ལྔའི་བར་གྲངས་ཁ་ཡར་བ་དུ་ཡོད་པ་ཡོལ་བའི་ཕྱི་རོལ་དུ་ཁྲུས་བྱས། གྲལ་བྱེད་དུ་བཅུག་ལ།
སློབ་དཔོན་དང་ལས་ཀྱི་རྡོ་རྗེས་སློབ་མ་གདོང་གཡོགས་དང༌། མེ་ཏོག་གི་ཕྲེང་བ་དང༌། ལས་ཐམས་ཅད་པའི་བུམ་པ་དང༌། རྡོ་རྗེ་རྣམས་ཁྱེར་ལ་ལྷའི་རྣལ་འབྱོར་དྲན་པས་སློབ་མའི་དྲུང་དུ་བསྙེན་ཏེ་བྱ་བའི་ཆོ་ག་ནི་ཆོས་དགུ་སྟེ། འཇུག་པའི་ཡོན་དབུལ་བ་དང༌། བདེན་པའི་སྟོབས་བརྗོད་པ་དང༌། སྐད་ཅིག་མས་རྣམ་སྣང་དུ་བསྒོམ་པ་དང༌། གདོང་གཡོགས་བཅིང་བ་དང༌། མེ་ཏོག་ཕྲེང་བ་གཏད་པ་དང༌། འདོད་པ་དྲི་ཞིང་ལན་གདབ་པ་དང༌།
སྙིང་གར་རྡོ་རྗེ་བསྒོམས་ལ་སྔགས་བརྗོད་པ་ནང་གི་སེམས་བསྐྱེད་དང༌། གསང་བར་གདམས་པ་ནང་དུ་གཞུག་པ་སྟེ་ལག་ཏུ་བླང་བ་ནི་ལོགས་སུ་ཤེས་པར་བྱའོ། ། དེ་ནས་ཡོལ་བའི་ནང་དུ་བཅུག་ནས་བྱ་བའི་ཆོ་ག་གཞུང་ནས་ཆོས་བཅུ་གཉིས་འབྱུང་ན། སྦྱང་བ་དང༌། ནང་དུ་འཇུག་པའི་དངོས་གཞི་དང༌། ནམ་མཁའི་ཁ་དོག་དྲི་བ་དང༌། མེ་ཏོག་ཕྲེང་བ་དོར་ཞིང་མགོ་ལ་བཅིང་བ་དང་བཞི་ཁ་བསྐང་བས་ཆོས་བཅུ་དྲུག་ཡོད་པ་ལས་སྤྲོ་བ་བསྐྱེད་པ་ནི་ཕྱག་ལེན་ལ་གཙོར་མི་མཛད་ཀྱང་ལྷར་བསྐྱེད་པ་ཙམ་ནི་བྱེད་ལ། དབང་གང་འདོད་པའི་སློབ་མ་བརྟག་པ་ཆོ་ག་འདིའི་སྐབས་སུ་མ་བབ་པས་ཆོ་ག་ཉམས་སུ་བླང་བ་ལ་ནི་བཅུ་བཞིར་རིགས་པར་བྱའོ། ། དེ་ལ་གཞུང་ནས་ཇི་ལྟར་འབྱུང་ཞེ་ན། དམ་ཚིག་བསྒྲག་པ་དང༌།
སྤྲོ་བ་བསྐྱེད་པ་དང༌། ལྷ་བསྐྱེད་པ་ལ་གོ་ཆ་བཅིང་བ་དང༌། དབང་གང་འདོད་པས་བླ་མ་མཉེས་པར་བྱ་བ་སྟེ། སློབ་མ་བརྟག་པ་དང༌། དཔའ་བོ་བསྐུལ་བ་དང༌། ཕྱག་དང་སྐྱབས་འགྲོ་སྔོན་དུ་འགྲོ་བས་གསོལ་བ་གདབ་པ་དང༌། ཕྱག་བྱ་བ་དང༌། སྡོམ་པ་གཟུང་བ་དང༌། དམ་ལ་གཞག་པ་དང༌། གསོལ་བ་གདབ་པ་དང༌།
ཡེ་ཤེས་དབབ་ཅིང་བརྟན་པར་བྱ་བ་དང༌། གདོང་གཡོགས་ཕྱེ་ལ་དཀྱིལ་འཁོར་བསྟན་པའོ། ། དེ་ལས་དང་པོ་དམ་ཚིག་བསྒྲག་པ་ནི་འདི་སྐད་ཅེས་བརྗོད་པར་བྱ་སྟེ། ཞེས་བྱ་བ་ལ་སོགས་པ་སྟེ། གོང་ནས་ན་བྱང་ཆུབ་སེམས་དཔའི་སྡོམ་པ། གོང་མའི་སྡོམ་པ་ནི་གསང་སྔགས་ཀྱི་སྡོམ་པ་མ་བསྲུངས་ན་གྲོལ་པའི་ཐབས་མེད་དོ་ཞེས་བྱ་བའི་དོན་ཏོ། ། གཉིས་པ་བསྲུང་བ་ནི་གཉིས་མེད་ཅེས་བྱ་བ་ལ་སོགས་པ་སྟེ། ཆང་ལ་བདུད་རྩི་ལྔ་སྦྱར་ལ་ཡི་གེ་བདུན་པའི་གསང་སྔགས་མང་དུ་བཟླས་ཏེ། སློབ་མ་ལ་གཏོར་ཞིང་ལྕེའི་སྟེང་དུ་བཞག་ལ་བསྲུང་ཞིང་བྱིན་གྱིས་བརླབ་པར་བྱའོ། ། གཞུང་གི་དོན་ནི་རྟོགས་པར་སླའོ། །
གསུམ་པ་ནི་བུ་ཚུར་ཞེས་བྱ་བ་ལ་སོགས་པ་སྟེ། རྡོ་རྗེ་ཐིག་པའི་ཚུལ་ལ་སྤྲོ་བ་བསྐྱེད་པ་སྟ་གོན་གྱི་སྐབས་སུ་བྱས་ཟིན་པས་འདིར་མི་དགོས་ལ། ལྷར་བསྐྱེད་པ། གོ་ཆ་བགོ་བ་སྐད་ཅིག་གིས་དྲན་པ་ཙམ་བྱའོ། ། བཞི་པ་ནི་དབང་གང་འདོད་པ་དང༌། ལམ་གང་འདོད་པ་རྣམས་ཤེས་པར་བྱ་བ་དང༌། སློབ་མས་ཀྱང་བླ་མ་ལ་ཡོན་དབུལ་ཞིང་གསོལ་བ་གདབ་པ་སྟེ། འདི་ནི་སྟ་གོན་གྱི་སྔོན་དུ་འཇུག་པ་ཡིན་ནོ། ། དེ་ནས་དཔའ་བོ་བསྐུལ་བ་ནི། དེ་ནས་ཞེས་བྱ་བ་སློབ་མར་འོས་པ་རྣམས་དང༌།
སོགས་ཞེས་བྱ་བ་སློབ་དཔོན་དུ་འོས་པ་རྣམས་སོ། ། ལག་པས་ཞེས་བྱ་བ་ནི་བླ་མའི་ལག་པ་གཡོན་པས་སློབ་མའི་མཐེ་བོང་གཡས་པ་འཛིན་པ་སྟེ། ལག་པ་བཟུང་ནས་ཞེས་བྱའོ། ། སློབ་མ་རྣམས་ཀྱང་གྲལ་གོང་མའི་ལག་པ་གཡོན་པས་འོག་མའི་མཐེ་བོང་གཡས་པ་བཟུང་ལ་ཨོཾ་ཤྲཱི་ཧེ་རུ་ཀ་ཞེས་བྱ་བ་ལ་སོགས་པ་བརྗོད་པར་བྱའོ། ། དེ་ནས་གསོལ་བ་གདབ་པ་ནི་གཉིས་ལ། ཕྱག་དང་གསོལ་བ་གདབ་པའོ། ། དང་པོ་ནི་སངས་རྒྱས་ཀུན་གྱི་ཞེས་བྱ་བ་ལ་སོགས་པ་སྟེ། འདིའི་ཡང་སྔོན་དུ། གང་གི་དྲིན་གྱིས་བདེ་ཆེན་ཉིད། ། ཅེས་བྱ་བ་ལ་སོགས་པའང་བརྗོད་པར་མཛད་དོ། །
དཀྱིལ་འཁོར་ལ་ཕྱག་བྱ་བ་ནི་དཔའ་བོ་ཞེས་བྱ་བ་ཉི་ཤུ་རྩ་ལྔ་རྣལ་འབྱོར་མ་སུམ་ཅུ་སོ་བདུན། གནས་ནི་གཞལ་ཡས་ཁང་ལ་ཕྱག་བྱེད་པའོ། ། དེ་ནས་སློབ་མས་གསོལ་བ་གདབ་པ་ལས། སློབ་མས་སློབ་དཔོན་ལ་གསོལ་བ་གདབ་པ་ནི། དོན་དམ་ཞེས་བྱ་བ་ལ་སོགས་པ་སྟེ། དོན་དམ་ནི་བདེན་པ་གཉིས། རྣལ་འབྱོར་ནི་བསྐྱེད་རྫོགས་གཉིས། ཉོན་མོངས་པ་གཅོད་པ་ལ་མཁས་པ་ནི་སློབ་མའི་སྲིད་པའི་ཉེས་བརྒྱ་བསྐྱེད་པ་ནི། ཀུན་ནས་ཉོན་མོངས་པ་གསུམ། ཉོན་མོངས་ཆོམས་ཞེས་བྱ་བ་ནི་མ་རིག་པ།
རྣལ་འབྱོར་དོན་དམ་རྒྱལ་པོ་ནི་སངས་རྒྱས་ཀྱི་ས་གྲུབ་པར་མཛོད་ནི་བདག་ལའོ། ། བླ་མས་དཀྱིལ་འཁོར་ལ་གསོལ་བ་གདབ་པ་ནི། དེ་བཞིན་གཤེགས་པ་ཀུན་གྱི་གནས། ། ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་སྟེ་གོ་སླའོ། ། དེ་ནས་བར་འདིར་སྦྱང་བ་གསུམ་བྱ་བ་དང༌། ལྷར་བསྐྱེད་པ་ལ་གོ་ཆ་བཅིངས་ཏེ་ཡེ་ཤེས་པ་ཨཱ་ལི་ཀཱ་ལིའི་རྣམ་པར་གཞུག་པ་ནི་ནང་དུ་ཞུགས་པའི་དངོས་གཞི་དེ་གཉིས་ཁ་བསྐང་བའོ། ། དེ་ནས་ཕྱག་བྱ་བ་ལ་གཉིས། སྐུ་གསུང་ཐུགས་ཀྱི་ཕྱག་དང་ལུས་དབུལ་བའི་ཕྱག་གོ ། དང་པོ་ནི་ན་མ་སྟེ་སྐུའི་ཕྱག་ལུས་གུས་པ། ན་མ་ནི་གསུང་གི་ཕྱག་ངག་གུས་པ།
ན་མོ་ན་མ་ནི་ཡིད་ཀྱི་ཕྱག་སྟེ་ཡིད་གུས་པ། ལུས་དབུལ་བ་ནི་ཕྱག་བཞི་ནི། མཁའ་འགྲོ་མས་བདག་ལ་བྱིན་གྱིས་རློབས་ཤིག་ཅེས་བྱ་བ་དང༌། ལཱ་མཱས་བདག་ལ་དབང་བསྐུར་ཅིག་ཅེས་བྱ་བ་དང༌། ཁཎྜ་རོ་ཧཱས་ཆོས་ཀྱི་འཁོར་ལོ་སྐོར་ཅིག་ཅེས་བྱ་བ་དང༌། གཟུགས་ཅན་མས་ཕྲིན་ལས་མཛོད་ཅིག་ཅེས་བྱ་བ་སྟེ། ཕྱོགས་བཞི་ནས་ཕྱག་བྱ་བའམ། ལྷོ་ཕྱོགས་འབའ་ཞིག་ནས་བྱ་བའོ། ། ཡང་ན་སྐུ་གསུང་ཐུགས་ཀྱི་ཕྱག་མཚན་གྱིས་ཀྱང་བཏུབ་པར་ཕྱག་ལེན་མཛད་དོ། ། དེ་ནས་སྡོམ་པ་གཟུང་བ་ནི།
དེ་ནི་ལྷོར་ནི་ཕྱོགས་བྱ་སྟེ། ། ཞེས་བྱ་བ་ནི་འཇུག་པའི་སྒོར་ཕྱོགས་པའོ། ། སློབ་མའི་ལག་ནས་བཟུང་ནས་ནི། ། ཞེས་བྱ་བ་ནི་སློབ་མའི་ལག་པ་བླ་མས་བཟུང་བའམ། མ་གྲུབ་ན་ཐལ་མོ་སྦྱོར་དུ་བཅུག་ལ། བདེ་མཆོག་སྡོམ་པ་ནི་རིགས་ལྔ་སྤྱི་དང་ཁྱད་པར་གྱིའོ། ། ཆོ་ག་ཞེས་བྱ་བ་ནི་མ་འཁྲུལ་བའོ། ། ཐམས་ཅད་བརྗོད་དེ་ཞེས་བྱ་བ་ནི་བསྒྲགས་པས་ཐོབ་པའོ། ། དེའང་རིགས་ལྔའི་སྡོམ་པ་ནི་སློབ་མའི་རྣ་བར་བསྒྲགས་ལ། དོན་ཡང་བཤད་པར་བྱས་ཏེ།
དཀོན་མཆོག་གསུམ་མཆོད་པའི་ཚུལ་གྱིས་མཆོད་པ་ནི་རྣམ་པར་སྣང་མཛད་ཀྱི་དམ་ཚིག་གོ ། རྡོ་རྗེའི་དེ་ཉིད་ནི་བྱང་ཆུབ་ཀྱི་སེམས། དྲིལ་བུའི་དེ་ཉིད་ནི་བདག་མེད་པ། ཕྱག་རྒྱའི་དེ་ཉིད་ནི་ཐབས་ཤེས་རབ་གཉིས་སུ་མེད་པ། ཞར་ལས་དཀྱིལ་འཁོར་དང༌། ལྷའི་དེ་ཁོ་ན་ཉིད་ཀྱང་ཤེས་པར་བྱས་ལ། སློབ་དཔོན་ནི་སངས་རྒྱས་ཐམས་ཅད་ཀྱི་ངོ་བོ་ཡིན་པས་མཆོད་པར་བྱ་བ་འདི་ནི་མི་བསྐྱོད་པའི་དམ་ཚིག་གོ ། ཉི་མ་རེ་རེ་ལ་དུས་དྲུག་ཏུ་ཆོས་དང་མི་འཇིགས་པ་དང༌། ཟང་ཟིང་དང༌། བྱམས་པའི་སྦྱིན་པ་འདི་ནི་རིན་ཆེན་འབྱུང་ལྡན་གྱི་དམ་ཚིག་གོ །
ཕྱི་ནི་བྱ་བ་དང་སྤྱོད་པ། གསང་བ་ནི་རྣལ་འབྱོར་ཆེན་པོའོ། ། ཐེག་པ་གསུམ་ནི་ཉན་ཐོས་དང༌། རང་རྒྱལ་དང༌། ཐེག་ཆེན་ཏེ། དམ་པའི་ཆོས་ཐམས་ཅད་བཟུང་བ་འདི་ནི་པདྨའི་རིགས་ཀྱི་དམ་ཚིག་གོ ། སྡོམ་པ་ཐམས་ཅད་དང་བྱང་ཆུབ་ཀྱི་སེམས་བཟུང་ཞིང་ཁྱད་པར་དུ་མཆོད་པའི་ལས་བྱ་བ་འདི་ནི་ལས་ཀྱི་རིགས་ཀྱི་དམ་ཚིག་གོ ། ཞེས་བརྗོད་ལ། བཟུང་བས་ཀྱང་ཐོབ་པར་བྱ་སྟེ། བླ་མའི་རྗེས་སུ་བཟླས་ཤིང༌།
སྲས་བཅས་སངས་རྒྱས་ཐམས་ཅད་དང༌། ། ཞེས་བྱ་བ་ལ་སོགས་པ་ལན་གསུམ་གྱིས་བཟུང་ངོ༌། ། སྡོམ་པ་བཟུང་བའོ། ། ཚིག་གི་དོན་གཞན་ནི་རྟོགས་པར་སླའོ། ། དམ་ལ་གཞག་པ་ལ་བཞི། ཕན་ཡོན་གྱི་སྒོ་ནས་དང༌། ཉེས་དམིགས་ཀྱི་སྒོ་ནས་དང༌། གཉིས་ཀའི་སྒོ་ནས་དང༌། རྡོ་རྗེ་སློབ་དཔོན་གྱི་བཀའ་ཉན་པའི་སྒོ་ནས་དམ་ལ་བཞག་པའོ། ། དང་པོ་ནི་དེང་ཁྱོད་ཅེས་བྱ་བ་ལ་སོགས་པ་སྟེ་སྤྱི་བོར་རྡོ་རྗེ་བཞག་ལ་བརྗོད་པར་བྱའོ། །
གཉིས་པ་ལ་ཧེ་རུ་ཀ་དཔལ་ཞེས་བྱ་བ་ལ་སོགས་པ་སྟེ་ཡེ་ཤེས་ཕབ་པའི་ལྷ་སྨྲས་ན་དྲལ་ནས་གཤེགས་ཞེས་བརྗོད་པར་བྱའོ། ། གསུམ་པའང་དམ་ཚིག་གི་ཆུ་བླུད་པ་སྟེ། ག་བུར་ནི་ཞུ་བ། ཙནྡན་ནི་ཤ་ཆེན། བདེ་བའི་མེ་ཏོག་སིཧླ། ཆུར་བཅས་པ་ནི་དྲི་ཆེན་དྲི་ཆུ། སངས་རྒྱས་ལྔ་ནི་བདུད་རྩི་ལྔ། མཁའ་འགྲོ་མ་ནི་ཤ་ལྔ། ཐོད་པར་ལེགས་པར་བཞག་པ་ནི་ཆང་དང་སྦྱར་བ། གཟི་མདངས་དང་ལྡན་པ་ནི་སློབ་དཔོན་ལྷའི་ང་རྒྱལ་དང་ལྡན་པས་སོ། །
བཞི་པའི་དཔལ་ཧེ་རུ་ཀ་ནི་ང་དང་ཁྱད་པར་མེད་དོ་ཞེས་བྱ་བ་ལ་སོགས་པའོ། ། དེ་ནས་གསོལ་བ་གདབ་པ་ནི་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབ་ཤིག་ཅེས་བྱ་བ་ལ་སོགས་པའོ། ། ཡེ་ཤེས་དབབ་པ་ལ་གསུམ། རྫས་ཀྱི་རྟེན་འབྲེལ་དང༌། འདུག་སྟངས་ཏིང་ངེ་འཛིན་དང་བཅས་པ་དང༌། སྔགས་སོ། ། དང་པོ་ནི་ཐང་ཆུ་ནི་བདུད་རྩི་ལྔ། བསྐུས་ཤིང་ནི་ཟླ་མཚན་བསྐུས་པའོ། ། གོས་ནི་འདོམ་དཀྲིས་དང༌། དེ་ལ་སོགས་པ་སྦྱོར་བའི་རི་ལུ་ཐོད་པར་དུར་ཁྲོད་ཀྱི་མེ་བཏང་བ་ལ་བསྲེག་གོ །
སྦྱོར་བའོ། ། གཉིས་པ་ནི་གཉིས་མེད་སྔགས་ཞེས་བྱ་བ་ལ་སོགས་པའི་རྩ་སྔགས་གཉིས་སམ། ཐམས་ཅད་ཀྱི་གཉིས་སུ་མེད་པའང་གསུངས་ན་སྙིང་པོ་ཉེ་སྙིང་གཉིས་གཙོར་མཛད། དེ་ལ་འོག་གི་གཉིས་པོ་གདགས་སོ། ། དེ་ནས་སློབ་མ་ལྷར་བསྐྱེད་པ་ལ་སོགས་པའི་དམིགས་པ་དང༌། ཡེ་ཤེས་པ་སྤྱན་དྲང་བ་ལ་སོགས་པ་ནི་གཞུང་དང་མན་ངག་གིས་ཞིབ་ཏུ་རྟོགས་པར་བྱའོ། ། སྔགས་ནི་ཏིཥྛ་ལ་སོགས་པའོ། ཡེ་ཤེས་དབབ་པ་དང༌། སྤྱི་བོར་རྡོ་རྗེ་རྒྱ་གྲམ་གྱི་ཚུལ་དུ་བཞག་ལ་བརྟན་པར་བྱའོ། ། དེ་ནས་འདིར་ནམ་མཁའི་ཁ་དོག་དྲི་བ་དང༌།
མེ་ཏོག་ཕྲེང་བ་དོར་བ་དང༌། མགོ་ལ་བཅིང་བ་ནི་ཁ་བསྐང༌། ཡང་དོན་གྱིས་ནི་གཞུང་ནས་འབྱུང་སྟེ། གང་དུ་མེ་ཏོག་ལྷུང་གྱུར་པ། ། དེ་ཡི་གནས་སོགས་བསྟན་པར་བྱ། ། ཞེས་གསུངས་པ་ཡིན་ནོ། ། དེ་ནས་གདོང་གཡོགས་ཕྱེ་ལ་དཀྱིལ་འཁོར་བསྟན་པ་ལ་གཉིས། གདོང་གཡོགས་ཕྱེ་ཞིང་དཀྱིལ་འཁོར་སྤྱིར་བསྟན་པ་དང༌། སོ་སོར་བསྟན་པའི་སྒོ་ནས་དེ་ཁོ་ན་ཉིད་བརྗོད་པ་དང་བཅས་པའོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ་གཞུང་གི་དོན་རྟོགས་པར་བྱའོ། །
གཉིས་པ་ནི་སྣ་ཚོགས་པདྨ་ཞེས་བྱ་བ་ལ་སོགས་པ་སྟེ། རྐང་པ་དྲུག་གིས་ནི་བཅོམ་ལྡན་འདས་ཀྱི་མཚན་ཉིད་བསྟན་ཏོ། ། དེ་ནས་རྐང་པ་གཉིས་ཀྱིས་ནི་བདེ་བ་ཆེན་པོའི་ཡུམ་ལྔའི་མཚན་ཉིད་བསྟན་ཏེ། གྲུབ་པ་ཞེས་བྱ་བ་ནི་ལྟུང་བར་བྱེད་པ་ལ་སོགས་པའི་ལས་གྲུབ་པ་ཡིན་ནོ། ། དེ་ནས་ཚིགས་སུ་བཅད་པ་གཅིག་གིས་ནི་ཐུགས་ཀྱི་འཁོར་ལོ་བསྟན་ཏེ། ནམ་མཁའ་ལ་སྤྱོད་པ་ནི་སྟེང་ན་གནས་པ་ཡིན་ལ། ཐུགས་ཀྱི་སྤྲུལ་པ་ནི་སངས་རྒྱས་ཀྱི་ཐུགས་དག་པའི་ཡེ་ཤེས་ལས་བྱུང་བའོ། ། དེ་ནས་ཤློ་ཀ་གཅིག་གིས་གསུང་གི་འཁོར་ལོ་བསྟན་ཏེ་སངས་རྒྱས་ཀྱི་གསུང་དག་པ་ལས་བྱུང་ཞིང་མིའི་འཇིག་རྟེན་གྱི་བར་གནས་པ་ཡིན་ནོ། ། དེ་ནས་ཚིགས་བཅད་གཅིག་གིས་སྐུའི་འཁོར་ལོ་བསྟན་ཏེ། སྟོབས་པོ་ཆེ་སོགས་ནི་ཡབ།
པང་ན་གནས་པ་ནི་ཡུམ། ས་འོག་ནི་འཁོར་ལོའི་སྨད། སྐུའི་སྤྲུལ་པ་ནི་སངས་རྒྱས་ཀྱི་སྐུའི་ཡེ་ཤེས་ལས་བྱུང་བའོ། ། ཧེ་རུ་ཀ་དཔལ་ཞེས་རྐང་པ་གཉིས་ཀྱིས་ནི་ཡབ་ཐམས་ཅད་ནི་ཡུམ་དང་ལྡན་པར་བསྟན་ཏོ། ། སྐུ་གསུམ་ནི་སངས་རྒྱས་ཀྱི་སྐུ་གསུམ་གྱིས་སྤྲུལ། འབྲིང་ནི་གསུང༌། མཆོག་ནི་ཐུགས། ཐ་མ་ནི་སྐུའོ། ། ཁྭ་ལ་སོགས་པ་ནི་སྒོ་མཚམས་མ། གཟུགས་ནི་ཁྭ་གདོང་ལ་སོགས་པ་དང་ཕྱེད་གཟུགས་རྣམས་སོ། །
རྒྱུ་ཡིས་ཡང་དག་བསྟན་ཞེས་བྱ་བ་ནི་གདུལ་བྱའི་དབང་གིས་སོ། ། ཁྲོ་བོ་རྣམ་རྒྱལ་ནི་འདུས་པ་ལ་སོགས་པ་ལས་གྲགས་པ་དེ་དག་ཁྲ་གདོང་ལ་སོགས་པ་ཡིན་ནོ། ། བྱང་ཆུབ་སུམ་ཅུ་སོ་བདུན་དུ་སྤྲུལ་ཞེས་བྱ་བ་ནི་ལྷ་ཐམས་ཅད་ཀྱང་བྱང་ཆུབ་ཀྱི་ཕྱོགས་སུམ་ཅུ་རྩ་བདུན་གྱི་རང་བཞིན་ནོ། ། མཁའ་སྤྱོད་ནི་ཐུགས། ས་སྤྱོད་གསུང༌། ས་འོག་སྐུ། མ་མོ་བརྒྱད། སྒོ་མཚམས་མ་བཞི་ནི་མཆོད་པ་བཞི་ཡིན་ལ། ཞེས་བྱ་བ་ནི་ཐོད་པའི་སྟེང་གི་བུམ་པའོ། ། འདི་ལ་འགྱུར་ཁ་ཅིག་ནི།
ས་འོག་དག་ནི་མ་མོ་སྟེ། ། བརྒྱད་གཉིས་མཆོད་པའི་མ་མོ་ཡིས། ། ཞེས་ཟེར་ཏེ་འདི་ནི་མ་དག་གོ ། དེའི་འབྲུ་གནོན་ན་འདི་སྐད་ཟེར་ཏེ། བུམ་པ་བཞི་དང་ཐོད་པ་བཞི། སྒོ་མཚམས་མ་བརྒྱད་དང་བཅུ་དྲུག་ནི་མཆོད་པའི་ལྷ་ཡིན་ནོ་ཞེས་ཟེར་རོ། ། ལྷ་རྣམས་དེ་ཉིད་མཚོན་པ་ཡིན། ། ཞེས་བྱ་བ་ནི་ལྷ་ཐམས་ཅད་ཀྱི་དེ་ཁོ་ན་ཉིད་མཚོན་པ་ཡིན་ཏེ། འདིར་ལྷའི་མིང་དང་སྐུ་མདོག་ཕྱག་མཚན་ཙམ་སྟོན་པ་ཡིན་ལ། རྣམ་དག་ནི་དབང་བསྐུར་ནས་སྟོན་པ་ཡིན་ཏེ།
འདིར་བསྟན་པ་འདི་ནི་གཞུང་ཟོར་ཡང་བའི་དོན་ཡིན་ནོ། ། རྣམ་པར་དག་པའོ། ། སློབ་མ་འཇུག་པའི་ཆོ་ག་སྟེ་དཀྱིལ་འཁོར་གྱི་སྤྱོད་པ་བདུན་པོ་བསྟན་ཟིན་ཏོ།། །། ད་ནི་བརྟུལ་ཞུགས་ཀྱི་སྤྱོད་པ་བརྗོད་པར་བྱ་སྟེ། དེ་ལ་གཉིས། རྒྱས་པར་བཤད་པ་དང༌། མདོར་བསྡུས་ཏེ་བསྟན་པའོ། ། དང་པོ་ལ་གཉིས། གསོལ་བ་གདབ་པ་དང༌། དབང་བསྐུར་དངོས་སོ། །
དང་པོ་ལ་གཉིས། སྤྱིར་གསོལ་བ་གདབ་པ་དང༌། རྡོ་རྗེ་སློབ་དཔོན་དུ་བྱ་བའི་གསོལ་བ་གདབ་པའོ། ། དང་པོ་ནི་དེ་ནས་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས་ནི་གསོལ་བ་གདབ་པའི་སྔོན་དུ་བྱ་བ་ཕྱག་དང་མཎྜལ་དང་ཡོན་དབུལ་བ་བསྟན་ལ། ཧེ་རུ་ཀ་དཔལ་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས་ནི་གསོལ་བ་གདབ་པའི་དངོས་གཞི་བསྟན་ཏེ། ཇི་ལྟར་ཞེས་བྱ་བ་ནི་དཔེ་ཡིན་ནོ། ། ཡོན་ཏན་འབྱུང་གནས་ཞེས་བྱ་བ་ནི་འདས་པའི་སངས་རྒྱས་རྣམས་ཡིན་ལ། དེའི་ཡང་གོང་མའི་སངས་རྒྱས་ཀྱིས་དབང་བསྐུར་བར་བྱེད་པ་ནི་སྩོལ་ཞེས་བྱ་བ་ཡིན་ནོ། ། དེ་བཞིན་དུ་བདག་ལ་སྩོལ་ཅིག་ཅེས་གསོལ་བ་གདབ་པའོ། ། སློབ་དཔོན་དུ་འོས་པས་གསོལ་བ་གདབ་པ་ནི།
དཔའ་བོ་ཆེན་པོ་ཞེས་བྱ་བ་ལ་སོགས་པ་ནས་མི་ལྡོག་པ་ཞེས་བྱ་བ་ས་བརྒྱད་པ་ཐོབ་པ་དང་འདྲ་བར་ཐེག་པ་དམན་པར་མི་ལྡོག་གོ ། དེ་ཅིའི་ཕྱིར་ཞེ་ན། རང་དོན་གྱི་སྟེང་དུ་གཞན་དོན་ལ་ཕྱོགས་པས་ན། སེམས་ཅན་ཀུན་གྱི་དོན་བགྱིད་ཕྱིར། ། ཞེས་བྱའོ། ། གསོལ་བ་གདབ་པའོ། ། དབང་བསྐུར་བ་དངོས་ལ་གསུམ། མདོར་བསྟན་པ་དང༌། ཅུང་ཟད་རྒྱས་པར་བཤད་པ་དང༌། ཆོ་ག་རབ་ཏུ་རྒྱས་པར་བཤད་པའོ། །
དང་པོ་ནི་འཇུག་པའི་ཞེས་བྱ་བ་ལ་ཚིགས་སུ་བཅད་པ་ཕྱེད་དང་གསུམ་གྱིས་བསྟན་ཏེ། དེ་ལ་འཇུག་པའི་སྒོ་ནས་རྣལ་འབྱོར་པའི་ཤར། ལྷོ་ཕྱོགས་ནི་འཇིག་རྟེན་པའི་ཕྱོགས་ཏེ་གང་དུ་དབང་བསྐུར་བའི་གནས་སོ། ། ཧེ་རུ་ཀ་དཔལ་བདག་ཉིད་སེམས་ནི་སློབ་དཔོན་བདག་ཉིད་ལྷའི་ང་རྒྱལ་བརྟན་པའོ། ། པདྨའི་འདབ་མའི་སྟེང་དུ་ནི། ། ཞེས་བྱ་བ་ནི་སློབ་དཔོན་དང་སློབ་མར་དབང་བསྐུར་བར་འོས་པ་གཉིས་ཀ་བསྟན་ཏོ། ། དེའི་སྟེང་དུ་སེང་གེའི་ཁྲི་སོགས་བཞག་ལ། ཞེས་བྱ་བ་སློབ་དཔོན་དུ་དབང་བསྐུར་བར་འོས་པ་ལ་ཁྱད་པར་དུ་བྱ་བའི་ཆོས་སོ། ། སློབ་མ་གཉིས་མེད་སྦྱོར་ལྡན་ཞེས་བྱ་བ་ནི་ཆུའི་དབང་ལ་སོགས་པའི་བྱེ་བྲག་གི་མི་བསྐྱོད་པ་ལ་སོགས་པ་ཡབ་ཡུམ་གྱི་ལྷའི་ང་རྒྱལ་འཛིན་དུ་འཛུད་པའོ། ། འདིས་ནི་ཧེ་རུ་ཀ་ཡབ་ཡུམ་དུ་སློབ་མ་བསྐྱེད་པ་གསལ་ལོ། །
ཁ་ཅིག་ཏུ་ཕྱག་ལེན་ཡང་འདིར་བྱ་སྟེ་རྣལ་འབྱོར་ཆེན་པོ་ཡིན་པའི་ཕྱིར་རོ། ། སྣ་ཚོགས་སྟན་ལ་བཞག་ཅེས་བྱ་བ་ནི་ཏིང་ངེ་འཛིན་གྱི་སེང་གེ་གླང་པོ་ལ་སོགས་པ་དང་པད་ཟླའི་སྟེང་དུའོ། ། གཉིས་མེད་ཡེ་ཤེས་སེམས་ལྡན་པས། ། ཞེས་བྱ་བ་ནི་སློབ་དཔོན་ཧེ་རུ་ཀ་ཡབ་ཡུམ་གྱི་ལྷའི་ང་རྒྱལ་བརྟན་པས་སོ། ། གང་དབང་བསྐུར་ཞེ་ན། མེ་ཏོག་དབང་བསྐུར་ལ་སོགས་པ། ། ཞེས་པ་སྟེ་དབང་བསྐུར་བ་བཅུ་བཞིའོ། ། ཐམས་ཅད་ཆོ་ག་བཞིན་ཞེས་བྱ་བ་ནི་ལུས་ངག་ཡིད་གསུམ་གྱི་བྱ་བ་རྫོགས་པའོ། ། ཕྱིའི་དབང་ངོ༌། ། དཀྱིལ་འཁོར་ལུས་ནང་ཆུད་པར་བྱ། །
ཞེས་བྱ་བ་ནི་རང་གི་ལུས་དེ་བཞིན་གཤེགས་པའི་ཁམས་སུ་བྱ་བ་སྟེ་ནང་གི་དབང་བསྐུར་རོ། ། ཕྱག་རྒྱ་ལྔ་ལ་སོགས་པའི་ལུས། ། ཞེས་བྱ་བ་ནི་རྒྱན་དྲུག་དང་ལྡན་པའི་ཧེ་རུ་ཀ་དཔལ་ཞེས་སྦྱར་ལ། བདག་ཉིད་སྤྲུལ་ཞེས་ཆུ་དབང་ལ་སོགས་པའི་དུས་སུ་ལྷ་བསྒོམ་པའི་རྒྱས་བཤད་ཅེས་གསུངས་ན་འདི་ཐུན་མོང་མ་ཡིན་པའི་བརྟུལ་ཞུགས་ཀྱི་མངོན་རྟོགས་སུ་གསལ་ལོ། ། སྤྱོད་དང་བརྟུལ་ཞུགས་བརྟན་པ་ཞེས་བྱ་བ་ནི་ཐུན་མོང་དང་ཐུན་མོང་མ་ཡིན་པའི་བརྟུལ་གཞུག་ཏེ་གོང་མའི་རྣལ་འབྱོར་དང་སྦྱར་རོ། ། དེ་བཞིན་གཉིས་མེད་ཚངས་སྤྱོད་ཅེས་བྱ་བ་ནི་དམ་ཚིག་ལ་སོགས་པ་རྡོ་རྗེའི་གནང་བ་ཐམས་ཅད་དང༌། དབང་གོང་མ་ཡང་བསྟན་པ་ཡིན་ནོ། ། ཅུང་ཟད་རྒྱས་པར་བཤད་པ་ལ་བཞི། དབང་སྟེགས་སུ་བཞག་ལ་གསོལ་བ་གདབ་པ་དང༌། སྔགས་དང་ཆུའི་དབང་གི་ཚུལ་གྱིས་དབང་མདོར་བསྟན་པ་དང༌།
བླ་མ་ལ་ལུས་ཀྱི་ནུས་པ་མེད་ན་ཡིད་ཀྱིས་ཀྱང་དབང་བསྐུར་བར་གདམས་པའོ། ། དང་པོ་ནི་སྟེང་དུ་ཞེས་བྱ་བ་ལ་སོགས་པ་སྟེ་སྔར་གྱི་དབང་སྟེགས་ཀྱི་སྟེང་དུ་གདུགས་གཟུང་བའོ། ། དཔའ་བོ་རྣལ་འབྱོར་མ་ཚོགས་ཀྱིས། ། ཞེས་བྱ་བ་ནི་དེར་ཚོགས་པའི་དམ་ཚིག་དང་ལྡན་པའི་དཔའ་བོ་དང༌། རྣལ་འབྱོར་མ་རྣམས་ཀྱིས་སོ། ། བཀྲ་ཤིས་སྒྲ་ཡིས་དགའ་བ་ཞེས་བྱ་བ་ནི། བཀྲ་ཤིས་གང་ཞིག་ཆོས་ཀྱི་དབྱིངས་ལས་ངེས་འབྱུང་སྟེ། ། ཞེས་བྱ་བ་ལ་སོགས་པ་སྟེ་བརྗོད་ཅིང་ངོ༌། ། གླུ་ལེན་ཞེས་བྱ་བ་ནི་དབྱངས་དང་བཅས་པའོ། ། རོལ་མོ་སྙན་པའོ་ཞེས་བྱ་བ་ནི་དྲིལ་བུ་ལ་སོགས་པ་བརྡུང་ཞིང་ངོ༌། །
ཧེ་རུ་ཀ་དཔལ་བདག་ཉིད་སྤྲུལ། ། ཞེས་བྱ་བ་ནི་ལྷའི་ང་རྒྱལ་དང་ལྡན་པའོ། ། རབ་ཏུ་འབད་དེ་མཆོད་ཅེས་བྱ་བ་ནི་ནམ་མཁའ་ན་བཞུགས་པ་རྣམས་ལ་མཆོད་ཅིང་གསོལ་བ་གདབ་པའོ། ། དབང་བསྐུར་བ་གསོལ་བའོ་ཞེས་བྱ་བ་ནི་སྔོན་དུ་འགྲོ་བའོ། ། གཉིས་པ་སྦྱང་བ་སྔོན་དུ་འགྲོ་བས་དབང་བསྐུར་བར་གདམས་པ་ནི་རྣལ་འབྱོར་པ་ཡིས་ཞེས་བྱ་བ་ལ་སོགས་པ་སྟེ། ཚིག་རྐང་པ་གསུམ་གྱིས་དངོས་སུ་བགེགས་དྲག་པོས་སྦྱང་བ་བསྟན། ཤུགས་ལས་སྦྱང་བ་གཞན་ཡང་བསྟན་པར་བྱ་སྟེ། སྔར་འཇུག་པའི་སྐབས་སུ་མ་བྱས་ན་འདིར་རྒྱས་པར་མཛད་ལ། སྔར་བྱས་ན་འདིར་ཡུངས་ཀར་བརྡེག་ཅིང་སྔགས་བཟླས་པ་ཙམ་ལས་མི་མཛད། ཧེ་རུ་ཀ་དཔལ་ཞེས་བྱ་བ་ནི་མི་བསྐྱོད་ཧེ་རུ་ཀའོ། །
སོགས་ནི་གཞན་ནོ། ། གཉིས་མེད་ཅེས་བྱ་བ་ནི་ཡུམ་དང་བཅས་པའོ། ། བསླངས་ནས་ཞེས་བྱ་བ་ནི་ཐ་མལ་པ་སླར་བསླང་བ་སྟེ་བསྐྱེད་པའོ། ། དཀྱིལ་འཁོར་ཐམས་ཅད་ཅེས་བྱ་བ་ནི་དབང་གི་ལྷ་ནམ་མཁའ་ལ་བསྒོམ་པའོ། ། གླུའི་གླུ་ཞེས་བྱ་བ་ནི་དེ་རྣམས་ཐམས་ཅད་ཀྱིས་བཀྲ་ཤིས་ཀྱི་གླུ་དང་ལྡན་པར་བསམ་མོ། ། ཐམས་ཅད་ཆོ་ག་བཞིན་དབང་བསྐུར། ། ཞེས་བྱ་བ་ནི་བརྟུལ་ཞུགས་ཀྱི་རིམ་པ་བཅུ་བཞི་པོ་ཐམས་ཅད་དོ། ། ཆོ་ག་ནི་རྫས་དང༌། སྔགས་དང་ཏིང་ངེ་འཛིན་མ་ཚང་བ་མེད་པས་སོ། ། སྔགས་དང་ཆུ་དབང་གི་ཚུལ་གྱིས་མདོར་བསྟན་པ་ནི་ཡང་ན་སྔར་གྱི་ཞེས་བྱ་བ་ལ་སོགས་པ་སྟེ།
འདི་ལ་སྔགས་ཀྱི་དབང་བསྐུར་གོང་ལ་བླངས་ནས་འཁྲུགས་ཅན་དུ་གསུང་ངོ༌། ། འདིར་ཆོ་ག་ལག་ཏུ་བླང་བའི་སྐབས་མ་ཡིན་པས་རིམ་པ་བཞིན་དུ་སྦྱར་བར་བྱ་སྟེ། སྔར་གྱི་ཆོ་ག་ནི་མདོར་བསྟན་པའི་སྐབས་བཞིན་ནོ། ། རྣམ་རྒྱལ་བུམ་པ་འདེགས་པ་ནི་ལག་པ་གཡས་པའོ། ། འདབ་མའི་རྩེ་མོ་ནི་གཡོན་པས་སྟེང་ནས་གདབ་པའོ། ། སྔ་མ་བཞིན་དུ་ཞེས་བྱ་བ་ནི་འཇུག་པའི་དུས་སུ་ལས་ཐམས་ཅད་པས་བྱེད་པ་དང༌། སྔར་མདོར་བསྟན་པ་བཞིན་བུམ་ཆུས་བྲན་པ་ལ་སོགས་པ་བྱེད་པའོ། ། གསང་སྔགས་ཉི་ཤུ་རྩ་གཉིས་པ་ནི་སྙིང་པོའོ། ། སྔར་བསྙེན་པའི་གྲངས་ནི་སྔར་བསྙེན་པའི་ལྷ་ཐམས་ཅད་ཀྱི་སྔགས་ཏེ། མ་གྲུབ་ན་ཡི་གེ་ཉི་ཤུ་རྩ་གཉིས་པ་འབའ་ཞིག་གིས་དབང་བསྐུར་བ་སྦྱིན་ནོ། །
དེ་ལྟར་ན་ཧེ་རུ་ཀ་དཔལ་ལ་སོགས་པ་བརྟག་མི་དགོས་པར་འགྲུབ་པར་འགྱུར་རོ་ཞེས་བྱ་བའི་དོན་ཏོ། ། བླ་མ་ལ་ལུས་ཀྱི་ནུས་པ་མེད་ན་ཡིད་ཀྱིས་དབང་བསྐུར་བར་གདམས་པ་ནི་ཡང་ཞེས་བྱ་བ་ལ་སོགས་པ་སྟེ། ནུས་པ་མེད་གྱུར་ན་ཞེས་བྱ་བ་ནི་བླ་མ་ན་བ་ལ་སོགས་པས་ནུས་པ་མེད་ན་ནམ་མཁའ་ལ་དཀྱིལ་འཁོར་ཚང་བར་བསྒོམས་ཏེ་དབང་བསྐུར་བར་བསྒོམས་ཤིང༌། དངོས་སུ་ལས་ཀྱི་སློབ་མས་བྲན་ལ་སོགས་པ་བྱས་པས་འགྲུབ་སྟེ་འགྲུབ་པའི་རྒྱུ་ནི། སྔོན་མཛད་པ་ཡི་ཤུགས་ཀྱིས་ནི། ། ཞེས་བྱ་བ་སྔོན་སྙིང་རྗེ་དང་སྨོན་ལམ་ལ་སོགས་པ་བསྒོམ་པའི་མཐུས་ཧེ་རུ་ཀ་དེ་དགྱེས་པ་ཆེན་པོས་ལེགས་བྱོན་ཞེས་སྦྱར་རོ། ། ཆང་དང་ཤ་ཁུའི་དགའ་སྟོན་ནི། སྔོན་དུ་བྱ་བའི་ཚོགས་ཀྱི་འཁོར་ལོའོ། ། རྣལ་འབྱོར་མ་ཀུན་དཔའ་བོ་ནི། ། དམ་ཚིག་དང་ལྡན་པའི་དཔའ་བོ་དང་རྣལ་འབྱོར་མ་རྣམས་སོ། །
གཉིས་མེད་ཡེ་ཤེས་ནི་ཆོས་སྐུ་སྐྱེ་མེད་ལས་གཟུགས་སྐུར་སྤྲུལ་པར་བསམ་པས་ཐམས་ཅད་ལྷའི་ང་རྒྱལ་བརྟན་པོར་བྱའོ། ། དེ་ལྟར་དེ་ཡན་ཆད་ལ་བླ་མ་གོང་མ་རྣམས་ནི་མདོར་བསྟན་པ་དང༌། ཅུང་ཟད་རྒྱས་པར་བཤད་པ་ཞེས་མིང་བཏགས་ནས་སྤྱིའི་རྣམ་པར་གཞག་པ་ཙམ་དུ་མཛད་ནས་ཆོ་གའི་རིམ་པ་བཞིན་དུ་བསྒྲིགས་ནས་མཛད་པ་ནི་མ་ཡིན་ནོ། ། འདིར་སློབ་དཔོན་གྱི་ཞལ་སྔ་ནས་མདོར་བསྟན་པས་ནི་རྡོ་རྗེ་སློབ་མ་ལ་དབང་བསྐུར་བ་བསྟན་ལ། ཆོ་ག་ནི་འོག་ནས་འབྱུང་བ་རྣམས་ལས། རྡོ་རྗེ་སློབ་དཔོན་ལ་བྱེ་བྲག་ཏུ་བྱ་བ་བོར་བ་རྣམས་ཡིན་ཞིང༌། ཅུང་ཟད་རྒྱས་པར་བསྟན་པ་ནི་འོག་ནས་འབྱུང་བའི་ཆོ་ག་སྤྱིའི་རྣམ་གཞག་ཡིན་ལ། རབ་ཏུ་རྒྱས་པར་བཤད་པ་ནི་རྡོ་རྗེ་སློབ་དཔོན་དུ་འོས་པ་འབའ་ཞིག་ལ་ཆོ་ག་རྣམས་ལྡབས་ནས་བསྐུར་བ་ཡིན་ཏེ། འདིར་རྡོ་རྗེ་དང་དྲིལ་བུའི་སྐབས་ནས་རྡོ་རྗེ་སློབ་དཔོན་དང་མཐུན་པ་སྟེ། ཁོ་ན་ཉིད་སྟོན་པ་དང་བཅས་ནས་ཡོད་པའི་ཕྱིར་རོ། །
དེ་ལྟར་ན་སློབ་མ་ལ་ཡང་བརྟུལ་གཞུག་བཅུ་བཞི་མ་འཁྲུགས་པར་ཡོད་པ་ཡིན་ནོ། ། འདི་བཞིན་དུ་སློབ་དཔོན་སངས་རྒྱས་ཡེ་ཤེས་ཞབས་ཀྱང༌། རྡོ་རྗེ་སློབ་དཔོན་ལ་རིག་པའི་དབང་ལྔ་ལྡབས་ནས་དབང་བསྐུར་བས་ན། འདི་ཡང་དེ་དང་མཐུན་པར་མངོན་ནོ། ། འདི་ལག་ཏུ་བླང་བར་མི་ནུས་ཏེ། བླ་མ་གོང་མ་རྣམས་མི་མཛད་པའི་ཕྱིར་རོ་ཞེས་གསུངས་ཏེ་གཞུང་ནི་འདི་བཞིན་དུ་སྣང་ངོ༌། ། ཆོ་ག་རབ་ཏུ་རྒྱས་པར་བཤད་པ་ལ་དོན་གཉིས། དབང་བསྐུར་བ་དངོས་དང༌། དབང་དེ་རྣམས་ཀྱི་མཇུག་ཏུ་བྱ་བའོ། ། དང་པོ་ལ་བརྟུལ་ཞུགས་ཀྱི་རིམ་པ་བཅུ་བཞི།
བཞི་པ་ཁ་བསྐང་བ་དང༌། རྡོ་རྗེ་སློབ་དཔོན་གཞུང་བསྡུ་བ་དང་བཅས་པ་སྟེ། དེའང་མེ་ཏོག་དང༌། སྔགས་དང༌། ཆུ་དང༌། ཅོད་པན་དང༌། རྡོ་རྗེ་དང༌། དྲིལ་བུ་དང༌། མིང་དང༌། བརྟུལ་ཞུགས་དང༌།
བར་འདིར་རྡོ་རྗེ་སློབ་དཔོན་གྱི་དབང་གོང་མ་རྣམས་བཏུས་ལ་ཁ་བསྐང་བ་དང༌། དམ་ཚིག་དང༌། ལུང་བསྟན་ཅིང་གཟེངས་བསྟོད་པ་དང༌། དབུགས་དབྱུང་བ་དང༌། དབང་དེ་དག་གི་བླ་མའི་ཡོན་དང༌། གསང་བ་དང༌། ཤེས་རབ་ཡེ་ཤེས་དང༌། བཞི་པ་ཞར་ལས་ཁ་བསྐང་བ་བཅུ་བདུན་ནོ། ། དང་པོ་ནི་ལྷའི་རིགས་ཀྱི་ཞེས་བྱ་བ་ལ་སོགས་པ་སྟེ། ལྷའི་རིགས་ནི་གང་ལ་མེ་ཏོག་ཕོག་པའི་ལྷའི་རིགས་དེ་ལའོ། །
མེ་ཏོག་ཇི་བཞིན་གཏོར་ཞེས་བྱ་བ་ནི་དྲིན་ལ་ལན་གྱིས་བླན་པའི་ཚུལ་གྱིས་སྔགས་གང་ལ་ཕོག་པ་དེ་ཉིད་ལ་ཕུལ་ཏེ། ཏིང་ངེ་འཛིན་གྱིས་དབུ་ལ་ཕུལ་བར་བསམ་མོ། ། མེ་ཏོག་ལྷུང་བ་བླངས་ནས་ནི། ། ཞེས་བྱ་བ་བླ་མས་བླངས་ལ་སློབ་མའི་མགོ་ལ་བཞག་ལ་དེས་ལག་ཏུ་བླང་ངོ༌། ། སློབ་མའི་མགོ་ལ་བཅིང་ཞེས་བྱ་བ་ནི་སྔགས་ཀྱི་ལུང་ཐོབ་པ་དང་བླ་མ་ལ་ཕུལ་ནས་གདོད་སློབ་མའི་མགོ་ལ་བཅིང་བར་བྱའོ། ། སྔགས་གང་གི་ལུང་བླང་ཞེ་ན། འོག་ཏུ་སྦྱར་ལ། ཉི་ཤུ་རྩ་གཉིས་སྔགས་ཀྱིས་ནི། ། ཞེས་བྱ་བ་ནི་ཡབ་ཀྱི་སྙིང་པོའི་སྔགས་ཏེ་ཡུམ་གྱི་སྙིང་པོའང་གཟུང་ངོ༌། ། སྔགས་ཀྱི་དབང་བསྐུར་སྦྱིན་ཞིང་ཞེས་བྱ་བ་ནི་ལན་གསུམ་དུ་རྗེས་སུ་བཟླས་པ་བྱས་པས་ལྷ་ཐམས་ཅད་ཀྱི་སྔགས་ཀྱི་ལུང་ཐོབ་པ་ཡིན་ནོ། །
དེ་ལྟར་ཡིན་ནོ་ཞེས་ཀྱང་རྟོགས་པ་བསྐྱེད་པས་བརྗོད་པར་བྱའོ། ། མེ་ཏོག་ཕྲེང་བ་དང་སྔགས་ཀྱི་དབང་བསྐུར་རོ། ། དེ་ནས་ཆུའི་དབང་བསྐུར་ནི། འདབ་མའི་རྩེ་དང་ཞེས་བྱ་བ་ལ་སོགས་པ་སྟེ། དེ་ལ་རིག་པའི་དབང་ལྔ་པོ་འདི་ལ་དབང་རྫས་དང་སློབ་མ་སྐད་ཅིག་མའམ། ས་བོན་ལས་ཕྱག་མཚན་ས་བོན་ཀྱིས་མཚན་པར་གྱུར་པ་ལས། གོང་མ་མདོར་བསྟན་པའི་གཞུང་ནི་རིགས་ལྔ་ཡབ་ཡུམ་དུ་གསལ་ལ། འདི་ན་ཡང་རལ་པ་ཐོར་ཚུགས་ཀྱིས་བརྒྱན་པ་ཞེས་བྱ་བ་དང༌། ཧེ་རུ་ཀ་དཔལ་དབང་བསྐུར་བས། ། ཞེས་འབྱུང་བས་རིགས་ལྔའི་ཧེ་རུ་ཀར་གསལ་ལོ། །
བླ་མ་གོང་མ་ཁ་ཅིག་ནི་རྣལ་འབྱོར་གྱི་རྒྱུད་དང་ཡང་ཅུང་ཟད་ཙམ་མཐུན་པར་མངོན་རྟོགས་བསྟན་ཏོ། ། དེ་ནས་དབང་བསྐུར་གྱི་ལྷ་སུམ་ཅུ་སོ་བདུན་ནམ་མཁར་སྤྱན་དྲངས་ལ་གསོལ་བ་གདབ་པས། དེ་རྣམས་ཀྱི་ཐུགས་ཀ་ནས་སྒོ་མཚམས་མ་བརྒྱད་བྱོན་ནས་ཆུ་ལ་སོགས་པའི་དབང་བསྐུར་བར་བསམ་ཞིང༌། དངོས་སུ་བླ་མས་དབང་བསྐུར་བ་ནི་ཕྱིའི་དབང༌། དེ་བཞིན་གཤེགས་པ་ཐམས་ཅད་སྤྱི་བོ་ལ་སོགས་པ་ནས་བཙུད་ནས། ལུས་ཐམས་ཅད་དེ་བཞིན་གཤེགས་པ་སོ་སོའི་རང་བཞིན་དུ་བྱས་པ་ནི་ནང་གི་དབང༌། དེ་ནས་མཆོད་པ་ལྔ་དང་བཤད་པ་ལྔ་བྱ་བ་འདི་ནི་ཐམས་ཅད་ལ་ཐུན་མོང་དུ་འཇུག་པ་ཡིན་ལ། ལག་ཏུ་བླང་བའི་རིམ་པ་ནི་ལོགས་སུ་རྟོགས་པར་བྱའོ། ། འདིར་གཞུང་གི་འབྲུ་སྣོན་ཙམ་ཅི་རིགས་པར་བརྗོད་ན། འདབ་མའི་རྩེ་དང་ཞེས་བྱ་བ་ནི་བུམ་པའི་ཁ་རྒྱན་ནོ། །
ལག་པ་གཉིས་ཀྱིས་བུམ་པ་བཏེག ། ཅེས་བྱ་བ་ནི་ལག་པ་གང་རུང་གིས་བཏེག་ཅིང་གང་རུང་གིས་འདབ་མའི་རྩེ་མོ་ནས་བཟུང་བའོ། ། ལུས་ལ་རྟོགས་པའི་དཀྱིལ་འཁོར་ནི། སློབ་མ་ལྷར་བསྐྱེད་པ་དང་ནང་དབང་གཉིས་ཀའི་གཞུང་དུ་སྦྱར་རོ། ། ཆོ་ག་བཞིན་དུ་ནི་ཕྱི་དང་ནང་གིའོ། ། དེའི་འོག་ཅེས་བྱ་བ་ནི་ཏིང་ངེ་འཛིན་གྱི་རྗེས་ལ། རྣམ་རྒྱལ་བུམ་པས་ནི་དངོས་སུ་བསྐུར་བའོ། ། དཔའ་བོ་རྣལ་འབྱོར་མ་སོགས་ཀུན། ། ཞེས་བྱ་བ་ནི་ནམ་མཁའ་ལ་བཞུགས་པ་རྣམས་ཀྱིས་བསྐུར་བར་བསྒོམ་པའོ། ། དགོས་པ་ནི་སྡིག་པ་ཐམས་ཅད་བཀྲུ་ཞེས་བྱ་བ་སྟེ།
ཞེ་སྡང་དང་རྣམ་པར་ཤེས་པའི་ཕུང་པོ་དག་གོ་ཞེས་བྱ་བ་ལྔ་ཚན་རྟོགས་པར་བརྗོད་པར་བཤད་དོ། ། ཆུའི་དབང་སྟེ་གཉིས་པའོ། ། དེ་ནས་རྡོ་རྗེ་རྒྱ་གྲམ་མགོར། ། ཞེས་བྱ་བ་ནི་དབུ་རྒྱན་གྱི་རྣམ་པ་བྲིས་པའོ། ། འདིས་ནང་དབང་ཡང་བཟུང་སྟེ་སྣ་ཚོགས་རྡོ་རྗེའི་བུ་ག་ན་མར་ལྷ་ཐམས་ཅད་ཐིམ་པར་བསམ་པ་ཡིན་ནོ་ཞེས་ཀྱང་གསུང་ངོ༌། ། རལ་པའི་ཐོར་ཚུགས་ཀྱིས་བརྒྱན་པའི་མགོར་གཞག་པར་བྱའོ། ། དེ་ནས་རྐང་པ་གཉིས་དང་ཡུམ་གྱི་ཉེ་སྙིང་བརྗོད་ལ། འཁོར་ལོ་ཐམས་ཅད་ཀྱི་དཔའ་བོ་ལ་སོགས་པ་ཞེས་བྱ་བ་ནི་ལྷ་ཐམས་ཅད་ཀྱི་སྔགས་དངོས་སུ་བརྗོད་པའམ། ཡིད་ཀྱིས་དྲན་པས་ཀྱང་བཏུབ་སྟེ། སྔགས་ཀྱིས་བསྐུལ་བའོ་ཞེས་བྱ་བའི་དོན་ཡང་ཡིན་ནོ། །
སྤྱི་བོ་ནས་སྣ་ཚོགས་རྡོ་རྗེའི་བུ་ག་ནས་འཇུག་པར་བསམ་པ་ནི་ནང་དབང་ཡིན་ལ། མཆོད་པ་དང་ལྔ་ཚན་གྱི་རྟོགས་པ་བརྗོད་པར་བྱའོ། ། གསུམ་པ་རྡོ་རྗེ་ནི་ལག་ཏུ་རང་མཚན་ནི་རྡོ་རྗེ་དེ་ཉིད་ཅེས་བྱ་བ་ནི་རྡོ་རྗེ་སློབ་དཔོན་གྱི་དེ་ཁོ་ན་ཉིད་རྡོ་རྗེ་སློབ་དཔོན་གྱི་དབང་གི་སྐབས་སུ་དྲན་པར་བྱའོ། ། མཚན་མའི་དབང་བསྐུར་སྦྱིན་ཞེས་བྱ་བ་འདི་ནི་རྡོ་རྗེ་སློབ་མ་ཆོ་ག་གསུམ་མམ་སྐད་ཅིག་གིས་སྣང་མཐར་བསྐྱེད་ལ། རྡོ་རྗེ་དེ་ཞུ་བ་ལས་བྱུང་བ་རྡོ་རྗེ་སློབ་མ་ལ་སྦྱིན་པའོ། ། འདི་ནི་ཞེས་བྱ་བ་ལ་སོགས་པ་ཤློ་ཀ་གཅིག་དང་ཨོཾ་ཞེས་བྱ་བ་ལ་སོགས་པའི་གསང་སྔགས་བརྗོད་ལ་གཏད་པ་ནི་ཕྱི་དབང་ཡིན་ལ། མགྲིན་པར་པདྨའི་བུ་ག་ན་མར་འཇུག་པ་ནི་ནང་དབང་ཡིན་ཞིང༌། མཆོད་པ་དང་ལྔ་ཚན་གྱི་རྟོགས་པའང་བསྐྱེད་པར་བྱའོ། ། དེ་ནས་རྡོ་རྗེའོ་ཞེས་སྦྱར་ཏེ་བཞི་པ་རྡོ་རྗེའི་དབང་ངོ༌། ། དེ་ནས་དྲིལ་བུ་དང་སློབ་མ་ཆོ་ག་གསུམ་གྱིས་དོན་ཡོན་གྲུབ་པར་བསྐྱེད་ལ།
དེ་ཞུ་བ་ལས་བྱུང་བའི་དྲིལ་བུ་སློབ་མ་ལ་གཏད་དེ། འདི་ནི་དྲིལ་བུའོ། ། རྣལ་འབྱོར་མ་ཀུན་ནི་རྣལ་འབྱོར་མའང་སྟོང་པ་ཉིད་ཡིན་ལ། དྲིལ་བུའང་སྟོང་པ་ཉིད་ཡིན་ནོ། ། ཇི་ལྟར་ཞེ་ན་ཤེས་རབ་དབྱངས་ཏེ། སྟོང་པ་ཉིད་ཀྱི་སྒྲ་འབྱུང་བའོ། ། ཁྱོད་ཀྱིས་རྟག་ཏུ་བཅང་ཞེས་བྱ་བ་འདི་ཤེས་རབ་སྟོང་པ་དང་མ་བྲལ་བར་གྱིས་ཤིག་ཅེས་བྱ་བའི་དོན་ཏོ། ། བྱང་ཆུབ་མཆོག་ནི་དོན་དམ་བདག་མེད་པ་ཡིན་ལ། རྒྱལ་བས་བཞེད་ཅེས་བྱ་བ་ནི་སངས་རྒྱས་ཐམས་ཅད་བཞེད་ཅིང་བཤད་པའོ་ཞེས་བྱ་བའོ། ། དེ་ནས་ནང་དབང་དང་མཆོད་པ་དང་བཤད་པ་བྱ་བ་སྟེ་དྲིལ་བུ་ཞེས་སྦྱར་ཏེ།
ལྔ་པ་དྲིལ་བུའི་དབང་ཡིན་ནོ། ། དེ་ནས་མིང་གི་དབང་བསྐུར་ཏེ་སློབ་མ་རྣམ་སྣང་དུ་བསྐྱེད་པ་ལ་ངག་ཏུ་བརྗོད་པ་ནི་འོག་ཏུ་སྦྱར་ལ། ཨོཾ་ཤྲཱི་ཞེས་བྱ་བ་ལ་སོགས་ཏེ། ཤྲཱིའི་སྒྲ་དང་བཅས་པ་ཞེས་བྱ་བ་ནི་ཀྱེ་དཔལ་མི་བསྐྱོད་རྡོ་རྗེ་ཞེས་བྱ་བ་ལ་སོགས་པ་སྟེ། མིང་རྣམས་ནི་རྡོ་རྗེ་གུར་ནས་འབྱུང་བ་བཞིན་མཛད་དོ། ། དེ་ནས་ནང་དབང་དང་མཆོད་པ་དང༌། ལྔ་ཚན་གྱི་རྟོགས་པ་བཤད་པའང་བྱ་སྟེ། དྲུག་པ་མིང་གི་དབང་ངོ༌། ། དེ་ལྟར་སྔགས་ཀྱི་དབང་མ་གཏོགས་པ་ལྔ་ནི་རིག་པ་ཡབ་ལྔའི་དབང་ཡིན་ལ། མ་རིག་པ་ལས་བཟློག་པས་ན་རིག་པའི་དབང་ཞེས་བཏགས་སོ། །
དེ་ནས་ཐུན་མོང་གི་བརྟུལ་ཞུགས་ནི་སློབ་མ་མི་བསྐྱོད་པར་བསྒོམས་ལ། སྙིང་གར་ཡང་མི་བསྐྱོད་པ་བསྒོམ་དུ་གཞུག་ལ་འདི་ནི་ཞེས་བྱ་བ་ལ་སོགས་པ་ཚིགས་སུ་བཅད་པ་དང་སྔགས་ཀྱིས་རྡོ་རྗེ་སྦྱིན་པར་བྱ་སྟེ། འདི་ནི་རྣལ་འབྱོར་གྱི་རྒྱུད་མན་ཆད་ལ་གྲགས་པའི་ཐུན་མོང་གི་བརྟུལ་ཞུགས་སོ། ། དེ་ནས་སྤྱོད་པ་ལ་ནུས་པ་མཐུ་དང་ལྡན་པར་བྱ་བའི་ཕྱིར། ཐུན་མོང་མ་ཡིན་པའི་བརྟུལ་ཞུགས་སྦྱིན་ཏེ། ཕྱག་བཅུ་གཉིས་པར་བསྒོམ་དུ་བཅུག་ལ། ཁ་ཊྭཱཾ་ག་ལ་སོགས་པའི་དབང་རྫས་གཏད་དེ་ཁ་ཊྭཱཾ་ག་དང་ཞེས་བྱ་བ་ལ་སོགས་པའི་ཚིགས་སུ་བཅད་པ་བརྗོད་ལ་དེའི་དོན་ཡང་བཤད་དེ། ཐབས་རིག་པ་བྱང་ཆུབ་ཀྱི་སེམས་ནི་ཧེ་རུ་ཀ་དཔལ་ཏེ་ཁ་ཊྭཱཾ་གའོ། ། རྣལ་འབྱོར་མ་ནི་ཤེས་རབ་སྟོང་པ་ཉིད་དེ་ཌཱ་མ་རུའོ། ། ཚངས་པའི་སྐུད་ཐོགས་ནི་མིའི་སྐྲ་ལས་བྱས་པའི་སེ་རལ་ཁའོ། །
དེ་ནི་རྣལ་འབྱོར་ཏེ་ཐབས་ཤེས་རབ་གཉིས་སུ་མེད་པའོ། ། རྣལ་འབྱོར་སྣོད་ནི་ཐོད་པ་སྟེ། དེ་བདེ་བ་ཆེན་པོ་སྐྱོང་བ་སྟེ། དེ་ལྟར་ཤེས་པར་གྱིས་ཤིག་ཅེས་བྱས་པ་ཐུན་མོང་མ་ཡིན་པའི་བརྟུལ་ཞུགས་སྦྱིན་ནོ། ། བདུན་པ་བརྟུལ་ཞུགས་སོ། ། དབང་བསྐུར་བ་བདུན་ནོ་ཞེས་བྱ་བ་ནི་མེ་ཏོག་དང་སྔགས་ཀྱི་དབང་བསྐུར་བ་གཅིག་ཏུ་བྱས། ཐུན་མོང་དང་ཐུན་མོང་མ་ཡིན་པའི་བརྟུལ་ཞུགས་གཉིས་གཅིག་ཏུ་བྱས་པས་ན་བདུན་ཡིན་ནོ། ། དེ་ནས་བར་འདིར་རྡོ་རྗེ་སློབ་དཔོན་གྱི་བག་ཆགས་བཞག་པའི་ཕྱིར་ཐམས་ཅད་ལ་དབང་བསྐུར་བ་ཡིན་ནོ་ཞེས་གསུང༌། ཁ་ཅིག་ན་རེ་སློབ་མ་གང་རུང་རྡོ་རྗེ་སློབ་དཔོན་དུ་འདོད་པ་ཡིན་ན་བུ་ལ་ཡང་དབང་བསྐུར་ཞེས་གསུངས་ཏེ་དེ་ནི་ལེགས་སོ། །

འདི་ནི་ནཱ་རོ་པའི་བཞེད་པ་ཉི་ཤུ་རྩ་ལྔ་ལ་སོགས་པའི་ནང་ནས་གྲལ་ལ་སོགས་པ་འདུག་པ་ལྟ་བུ་གང་ཡང་རུང་བ་གཅིག་ལ་བསྐུར་ཏེ། དེ་ཡང་གསང་བ་སྤྱི་རྒྱུད་ལས། སློབ་དཔོན་བློ་གྲོས་ཆེན་པོ་ཡིས། ། སློབ་མ་གདམས་པ་སྙིང་རྗེ་ཅན། ། སྔགས་དང་རྒྱུད་རྣམས་འཛིན་པར་རོ། ། ཅིག་ནི་ནན་ཏན་བསྐྱེད་དེ་གཟུང༌། ། ཞེས་འབྱུང་བས་སོ། ། དེའང་གཞན་ཐམས་ཅད་ལོགས་སུ་བཏང་ལ། མཎྜལ་ཕུལ་ལ་གོང་ནས་འབྱུང་བ་བཞིན་གསོལ་བ་གདབ་སྟེ་དབང་སྟེགས་ཀྱི་སྟེང་དུ་བཞག་ལ་དབང་བསྐུར་བ་ནི་གོང་དུ་སྦྱར་ལ་ལག་ཏུ་རང་མཚན་ཞེས་བྱ་བ་ལ་སོགས་པ་སྟེ། དེའང་འདི་ནི་ཞེས་བྱ་བ་ལ་སོགས་པས་རྡོ་རྗེ་གཏད། ཐོག་མཐའ་མེད་པ་ཞེས་བྱ་བ་ལ་སོགས་པས་རྡོ་རྗེའི་དེ་ཁོ་ན་ཉིད་བརྗོད།
འདི་ནི་རྣལ་འབྱོར་མའི་ཞེས་བྱ་བ་ལ་སོགས་པས་དྲིལ་བུ་གཏད། སྲིད་པ་ངོ་བོ་ཉིད་ཀྱིས་དག ། ཅེས་བྱ་བ་ལ་སོགས་པས་དྲིལ་བུའི་དེ་ཁོ་ན་ཉིད་བརྗོད། དེ་རྣམས་རྡོ་རྗེ་དང་དྲིལ་བུ་འཁྱུད་པའི་ཚུལ་དུ་བཞག་ལ། རྡོ་རྗེ་སེམས་དཔར་བསྒོམ་དུ་གཞུག་པ་ནི། རྡོ་རྗེ་དྲིལ་བུ་ཡང་དག་འཁྱུད། ། ཅེས་བྱའོ། ། གཡོན་སྙེམས་མ་ནི་ཡུམ་རྡོ་རྗེ་སྙེམས་མའོ། ། སྒྲོས་གནོན་ཆང་ནི་དེའི་མ་མཆུས་སོ་འཛིན་པའོ། ། གཉིས་མེད་ནི་ཡབ་ཡུམ་མོ། །
གཉིས་མེད་རྣལ་འབྱོར་མ། ཡེ་ཤེས་རྣལ་འབྱོར་ཞེས་འགྱུར་ཁ་ཅིག་ལས་འབྱུང་སྟེ་ཐབས་ཤེས་གཉིས་སུ་མེད་པའི་ཤེས་པའོ། ། ཕྱག་རྒྱ་ཆེན་པོར་ཞེས་བྱ་བ་ནི། རྡོ་རྗེ་ཆེ་དང་དྲིལ་བུ་ཆེ། ། ཞེས་བྱ་བ་ལ་སོགས་པ་བརྗོད་པ་དང༌། བུམ་པའི་ཆུས་གཏོར་བ་དང༌། སུ་པྲ་ཏིཥྛ་བཛྲ་ལ་སོགས་པས་མེ་ཏོག་གཏོར་བ་ཉིད་ཡིན་ནོ། ། དེ་ལ་རྡོ་རྗེ་སློབ་དཔོན་གྱི་དབང་འདི་བསྔོ་ན་འདི་བརྒྱད་པར་བྱེད་ལ། རྗེས་གནང་དང་དམ་ཚིག་གཉིས་གཅིག་པ་ཡིན་ནོ། ། འདི་སྤྱི་ཁྱད་པར་དུ་བཞག་ནས་མི་བསྔོ་ན།
རྗེས་གནང་དང་དམ་ཚིག་སོ་སོར་བྱའོ། ། དེ་ལ་རྗེས་གནང་ལ་གསུམ། ལྷ་མཆོད་པ་དང༌། སེམས་ཅན་གྱི་དོན་བྱ་བ་དང༌། ཕྲིན་ལས་སྒྲུབ་པའི་རྗེས་སུ་གནང་བའོ། ། ལྷ་མཆོད་པ་ལ་ཕྱི་ནང་གི་ལྷ་མོ་བརྒྱད་ཀྱི་རྗེས་སུ་གནང་བར་འབྱུང་བར་རིགས་པ་ལས། སྒེག་མོ་མ་ཚང་བ་ནི་གར་མ་དང་ཐུན་མོང་ཡིན་ལ། མེ་ཏོག་མ་མ་ཚང་བ་ནི་ཕྲེང་བ་མ་དང་ཐུན་མོང་ཡིན་ཞེས་གསུང་ལ། ཕྱག་ལེན་ལ་ནི་གཞུང་གཞན་གྱིས་ཁ་བསྐང་ནས་བརྒྱད་ཀ་རྫོགས་པར་མཛད་དོ། ། སེམས་ཅན་གྱི་དོན་བྱ་བ་ལ་བཞི།
མ་རིག་པའི་མུན་པ་བསལ་བར་བྱ་བའི་ཕྱིར་རྡོ་རྗེ་ཐོགས་ལ་མིག་གི་ཐད་ཀར་བྱུག་ཅིང༌། ཇི་ལྟར་མིག་མཁན་ཞེས་བྱ་བ་ལ་སོགས་པ་བརྗོད་དོ། ། ཆོས་རྣམས་ཐམས་ཅད་སྣང་ལ་རང་བཞིན་མེད་པར་ཤེས་པས་ཞེན་པ་མེད་པའི་ཚུལ་དུ་སེམས་ཅན་གྱི་དོན་བྱེད་པ་ནི་མེ་ལོང་གི་གཟུགས་བརྙན་དང་འདྲའོ་ཞེས་བརྗོད་ལ་མེ་ལོང་བསྟན་ཏེ། ཆོས་རྣམས་གཟུགས་བརྙན་ལྟ་བུ་སྟེ། ། ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་བརྗོད་པ་ནི་མེ་ལོང་ངོ༌། ། དེ་ནས་རྐང་པའི་བར་དུ་འཁོར་ལོ་སྦྱིན་པ་ལ་ནི་འཁོར་ལོ་ཞེས་ཟེར། ལག་ཏུ་དུང་བྱིན་པ་ལ་ནི་དུང་གི་རྗེས་གནང་ཞེས་བྱ་བ་གཉིས་ཇི་ལྟ་བུར་འབྱུང་ཡང་དེ་དག་ནི་ཆོས་ཀྱི་དེ་ཁོ་ན་ཉིད་དོ་ཞེ་གཅིག་ཏུ་བཤད་པས་ན། ཆོས་བཤད་པའི་རྗེས་སུ་གནང་བ་ཞེས་བྱ་བས། རྐང་པའི་བར་དུ་འཁོར་ལོ་སྦྱིན། ལག་པ་གཡས་པར་དུང༌།
གཡོན་པར་དྲིལ་བུ། ལག་པ་གཉིས་ཀྱི་བར་དུ་པུ་སྟི་བྱིན་ལ། གཞུང་ནས་འབྱུང་བའི་ཚིགས་བཅད་གཉིས་དང༌། སེམས་ཅན་ཀུན་ལ་ཐམས་ཅད་དུ། ། ཞེས་བྱ་བ་ལ་སོགས་པ་རིགས་ལྔའི་རྗེས་སུ་གནང་བ་མཛད་དོ། ། གསུམ་པ་ཕྲིན་ལས་སྒྲུབ་པའི་རྗེས་སུ་གནང་བ་ནི། ཞི་དང་རྒྱས་ལ་སོགས་པ་སྟེ། ། ཚིགས་བཅད་གཅིག་གིས་ཞི་སོགས་བྱ་བ་དམན་པའི་ཕྲིན་ལས་སྒྲུབ་པའི་རྗེས་སུ་གནང་བ་ཡིན་ལ། གཉིས་པ་རལ་གྲི་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས་ནི་གྲུབ་ཆེན་བརྒྱད་སྒྲུབ་པའི་རྗེས་གནང་ཡིན་ནོ། ། གྲུབ་པ་ཆེན་པོ་བརྒྱད་ནི་གཞུང་འདི་ན་ལྔ་ལས་མེད་ཀྱང་རྡོ་རྗེ་མཁའ་འགྲོ་ལས།
རི་ལུ་དང་ནི་མིག་སྨན་དང༌། ། རྐང་པ་བྱུག་དང་རལ་གྲི་དང༌། ། གཏེར་དང་དགྲ་རྣམས་བརླག་པ་དང༌། ། གནོད་སྦྱིན་མོ་དང་བཅུད་ཀྱིས་ལེན། ། ཞེས་བརྒྱད་གསུངས་ལ། གཞན་ཡང་ཨ་བྷི་དྷ་ན་ལས། ས་འོག་འགྲོའམ་རལ་གྲི་ལས། ། ཚར་གཅོད་ཕན་འདོགས་ཉིད་དང་ནི། ། རི་ལུ་མིག་སྨན་གཏེར་རྣམས་སམ། ། རྐང་མགྱོགས་དག་གམ་བཅུད་ཀྱིས་ལེན། །
ཞེས་བརྒྱད་ལེའུ་ཉི་ཤུ་པ་ནས་གསུངས་ཏེ། གཉིས་ཀའང་རོ་ལངས་བསྒྲུབ་པའི་སྐབས་ནས་འབྱུང་བ་ཡིན་ནོ། ། རྗེས་གནང་རྣམས་ཀྱི་གཞུང་གི་དོན་ནི་རྟོགས་པར་སླའོ། ། རྗེས་སུ་གནང་བ་འདི་ནི་དབང་བརྒྱད་པའམ་འོག་གི་དགུ་པ་དང་ཐུན་མོང་ཡིན་ནོ། ། དེ་ནས་དམ་ཚིག་ལ་གཉིས། བསྲུང་བའི་དམ་ཚིག་བཀའ་གནང་བའོ། ། དང་པོ་ལ་གསུམ་སྟེ། ནང་པར་སྔར་ལངས་ཞེས་བྱ་བ་ལ་སོགས་པ་ཚིགས་སུ་བཅད་པ་བདུན་གྱིས་ནི་བདག་གི་རྣལ་འབྱོར་དང་བཟའ་བསྲུང་གི་དམ་ཚིག་ཐུན་མོང་གི་ཉི་ཤུ་རྩ་གཉིས་བསྲུང་བ་བསྟན་ཏོ། ། གཉིས་པ་ཁྱད་པར་བའི་དམ་ཚིག་ནི། བུད་མེད་མཐོང་བ་ན་ཞེས་པ་ལ་སོགས་པ་སྟེ།
བུད་མེད་ཐམས་ཅད་རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་པའི་ཕྱིར་དང༌། དངོས་གྲུབ་སྩོལ་བའི་མཁའ་འགྲོ་མ་གང་ན་ཡོད་ཆ་མེད་པས་བུད་མེད་གང་མཐོང་བ་ལ་ཡིད་ཀྱིས་ཕྱག་དང་བསྐོར་བ་བྱས་ལ། གསོལ་བ་གདབ་པ་ནི། བདག་གི་མ་ཁྱོད་ཅེས་པ་ཚིགས་སུ་བཅད་པ་གཅིག་གིས་བདག་གི་མ་ནི་ཁྱོད་ཡིན་ལ། ཁྱོད་ཀྱི་བུ་ནི་བདག་ཡིན་ནོ། ། ཞེས་བྱ་བའི་དོན་ཡིན་ནོ། ། དེས་ན་ཇི་སྲིད་བྱང་ཆུབ་མ་ཐོབ་ཀྱི་བར་དུ་བྱང་ཆུབ་ཀྱི་ཡན་ལག་ལས་བྱུང་བའི་ནུ་མ་ནི་ཆོས་ཀྱི་འབྱུང་གནས་ཏེ། རང་གི་འོ་མས་སྐྱོངས་ཞེས་བྱ་བ་ནི་བདེ་སྟོང་དང་ལྡན་པར་གྱིས་ཞེས་བྱ་བའི་དོན་ཏོ། ། དེ་མཚོན་ནས་ཐུན་མོང་མ་ཡིན་པའི་དམ་ཚིག་བརྒྱད་ཀའི་རྗེས་སུ་གནང་བར་བསྟན་ཏོ། ། དེ་ནས་ཚིགས་སུ་བཅད་པ་གཉིས་ཀྱིས་རིམ་པ་གཉིས་བསྒོམས་ནས་འབྲས་བུ་འགྲུབ་པར་གདམས་པ་སྟེ།
དེ་ཡན་ཆད་ནི་བླ་མས་ལན་ཅིག་བརྗོད། དེའི་དོན་ཅུང་ཟད་བཤད་པ་ཉིད་ཀྱིས་སྡོམ་པ་ཐོབ་པ་ཡིན་ནོ། ། ཚིག་གི་དོན་ནི་རྟོགས་པར་སླའོ། ། དེ་ནས་གསུམ་པ་སྡོམ་པ་བསྡུས་ཏེ་གཟུང་བ་ནི། གཙོ་བོས་ཇི་ལྟར་བཀའ་སྩལ་པ། ། དེ་ལྟར་བདག་ནི་བགྱིད་པར་འཚལ། ། ཞེས་རྐང་པ་གཉིས་གཉིས་བླ་མའི་རྗེས་སུ་བཟླས་པ་ལན་གསུམ་དུ་བྱེད་པ་སྟེ། འདི་ནི་ཡོན་དབུལ་བའི་དུས་སུ་ཡང་མཛད་དོ། ། དེ་ནས་བརྗོད་བྱ་ཐ་མ་ལས་མིང་བཏགས་ནས་བསྲུང་བའི་དམ་ཚིག་བཀའི་གནང་བ་ནི། ཕལ་ཆེར་སྤྱོད་པའི་རྗེས་གནང་ཡིན་མོད་ཀྱི།
ལེགས་པར་ཕྱེ་ན་གསུམ། དང་པོ་སྤྱོད་པ་དངོས་ཀྱི་རྗེས་སུ་གནང་བ་ནི། སློབ་མའི་ལག་ནས་བཟུང་ནས་གཉིས་མེད་ཅེས་བྱ་བ་ལ་སོགས་པ་ཤློ་ཀ་གཅིག་གོ ། དེ་ནས་སྤྱོད་པ་དང་ཐུན་མོང་གི་རྗེས་སུ་གནང་བ་ནི། གཉིས་མེད་ལ་གནས་ཞེས་བྱ་བ་ལ་སོགས་པ་སྟེ། དེ་ལ་གཉིས་མེད་ལ་གནས་པ་ནི་ལྷའི་རྣལ་འབྱོར། ཟས་ནི་ཁ་ཟས་བྱིན་གྱིས་བརླབ་པ། རྡོ་རྗེ་སེམས་དཔའ་ལ་སོགས་བརྡ་ནི་ལག་པའི་སོར་མོ་དང་མཐིལ་ལ་གོ་ཆའི་དཔའ་བོ་དང་རྣལ་འབྱོར་མ་བཅུ་གཉིས་བསྐྱེད་པའི། གཉིས་སུ་མེད་པ་ནི་དེ་རྣམས་ཡབ་ཡུམ་གྱི་རྣམ་པ་ཐོགས་པ་མེད་པ་ནི་དེ་རྣམས་མཆོད་པར་བྱ་བའོ། ། དམ་ཚིག་སྤྱོད་པའི་སྤྱོད་པ་ནི་བཟའ་བའི་དམ་ཚིག་གོ །
སྣ་ཚོགས་དབང་ཕྱུག་ནི་བདག་ཧེ་རུ་ཀར་བྱས་པའི་ལུས་ཀྱི་དཀྱིལ་འཁོར་གསལ་བའོ། ། ལེགས་སྤྱད་ཅེས་བྱ་བ་འདི་ནི་བདག་མཆོད་པའི་བསམ་པས་ཁ་ཟས་བཟའ་བའོ། ། འདི་ནི་སྤྱོད་པ་དང་ཐུན་མོང་ངོ༌། ། ཚངས་པར་སྤྱོད་པ་ཞེས་བྱ་བ་ནི་བསྐྱེད་རྫོགས་ཀྱི་ཏིང་ངེ་འཛིན་ལ་གནས་པས་བླང་དོར་མེད་པར་སྤྱོད་པའོ། ། དེ་བཞིན་ནོ་ཞེས་བྱ་བ་ནི་ལས་དང་པོ་པའི་དུས་སུ་ཡང་ལྷའི་རྣལ་འབྱོར་དང་ལྡན་པ་ཡིན་ནོ། ། ཕྱི་རོལ་གྱི་རྣལ་འབྱོར་མ་མཆོད་པ་ནི་ཡུལ་ཀུན་ལ་ནི་ཞེས་བྱ་བ་ལ་སོགས་པ་སྟེ། ཡུལ་ལམ་གྲོང་སྟོང་ཕྲག་ལྔ་ལྔ་ན་རྣལ་འབྱོར་མ་རེ་རེ་གནས་སོ་ཞེས་གསུངས་པས། དེ་ཚེས་བཅུ་ལ་སོགས་པ་དང༌། ནམ་ཕྲད་པའི་ཚེ་མཆོད་པར་བྱ་སྟེ། མི་བརྟན་སྲོག་ནི་ཇི་སྲིད་བར། །
ཞེས་བྱ་བ་ཇི་སྲིད་མ་ཤི་བར་དུ་མཆོད་པའོ། ། འདི་ནི་ལས་དང་པོ་པ་བཟུང་བ་གཙོ་བོར་གྱུར་པ་དང་ཐུན་མོང་ངོ༌། ། འདོད་པའི་ལོངས་སྤྱོད་ཐམས་ཅད་ལ། ། ཞེས་བྱ་བ་ནི་སྤྲོས་བཅས་དང་ལས་དང་པོ་པ་ཐུན་མོང་ངོ༌། ། འདོད་ཡོན་ཐམས་ཅད་ལ་ཅི་དགའ་བར་སྤྱད་དོ། ། ཇི་ལྟར་སྤྱད་ཅེ་ན། ཧེ་རུ་ཀ་དཔལ་རྣལ་འབྱོར་ཆེ། ། བསམས་ཞེས་བྱ་བ་ལྷའི་ང་རྒྱལ་བརྟན་པས་སོ། ། ཐ་མལ་པ་ཧེ་རུ་ཀར་བསམ་པས་ཕན་ནམ་སྙམ་ན། ངོ་བོ་ཉིད་ཀྱི་སངས་རྒྱས་ཡིན། །
བདག་ཉིད་སངས་རྒྱས་ཐམས་ཅད་དང༌། ། ཞེས་བྱ་བ་ལ་སོགས་པ་ཚིགས་བཅད་གཅིག་གིས་བསྟན་ཏོ། ། དེ་ནས་བསྲུང་བའི་དམ་ཚིག་དངོས་ནི། འདོད་ཆགས་བྲལ་བ་ཞེས་བྱ་བ་ལ་སོགས་པ་སྟེ། དེའང་འདོད་ཆགས་ནི་བཞི་སྟེ། དད་པ་ཆེན་པོས་ལྷ་དང་བླ་མ་ལ་ཆགས་པ་དང༌། ཤེས་རབ་ཆེན་པོས་ཆོས་ཀྱི་དེ་ཁོ་ན་ཉིད་ལ་ཆགས་པ་དང༌། སྙིང་རྗེ་ཆེན་པོས་སེམས་ཅན་གྱི་དོན་ལ་ཆགས་པ་དང༌། བདེ་བ་ཆེན་པོས་ཐིག་ལེ་ལ་ཆགས་པས་ཐིག་ལེ་མི་གཏོང་བ་སྟེ། དེ་རྣམས་ལས་ཉམས་པ་ལས་སྡིག་ཆེ་བས་ན་དེ་དག་དང་བྲལ་བར་མི་བྱའོ་ཞེས་བརྗོད་པ་ཡིན་ནོ། །
བསྲུང་བའི་དམ་ཚིག་བཀའི་གནང་བ་སྟེ་དགུ་པའོ།། །། ཡང་ན་འདི་གཉིས་སོ་སོར་བྱས་ཏེ། རྡོ་རྗེ་སློབ་དཔོན་ཡང་བཅུག་ན་ལུང་བསྟན་གཟེངས་བསྟོད་གཉིས་གཅིག་ཏུ་བྱས་ཏེ། གང་ལྟར་ཡང་གཟེངས་བསྟོད་ཡན་ཆད་བཅུ་གཅིག་ཡིན་ནོ། ། དེ་ནས་ལུང་བསྟན་པ་ནི་མ་འོངས་པའི་དུས་ན་གསང་མཚན་དང་མཐུན་པའི་དེ་བཞིན་གཤེགས་པར་འགྱུར་རོ་ཞེས་ཟེར་བ་ཡིན་ལ། དེ་ཉིད་ཀྱིས་འཕྲལ་དུ་དགའ་བ་ཁྱད་པར་ཅན་སྐྱེས་པ་ནི་གཟེངས་བསྟོད་ཡིན་ནོ། ། དེ་ཡང་སློབ་དཔོན་གྱིས་ཆོས་གོས་གྱོན་ལ་ལག་པ་གཡོན་པས་སྙིང་གར་ཆོས་གོས་ཀྱི་མཐའ་བཟུང་སྟེ་གཡས་པས་མི་འཇིགས་པ་སྦྱིན་པས་དབུགས་དབྱུང་བ་ནི། དཀྱིལ་འཁོར་གྱི་འཁོར་ལོ་ཐམས་ཅད་ཀྱིས་ལུང་སྟོན་པར་བསམ་ཞིང༌། ཧེ་རུ་ཀ་དཔལ་ཞེས་བྱ་བ་རྐང་པ་དྲུག་གི་མཐར་ཧེ་བཛྲ་ཨཾ་གུ་རི་ཞེས་པ་ནི་ཀྱེའི་རྡོ་རྗེ་འཛིན་ནི་ཞེས་བྱ་བའོ། ། ཤྲཱི་ཧེ་རུ་ཀ་ནཱ་མ་ཏ་ཐཱ་ག་ཏ་སིདྡྷི་ས་མ་ཡ་སྟྭཾ་ཞེས་བྱ་བ་ནི་དེ་བཞིན་གཤེགས་པ་གྲུབ་པའི་དམ་ཚིག་སྟེ་ཞེས་བྱ་བའོ། །
བྷུ་ར་བྷུ་ཝ་སྭཿཞེས་བྱ་བ་ནི་གྲུབ་པའི་དམ་ཚིག་སྟེ་ས་འོག་དང་ས་སྟེངས་ས་བླ་རྣམས་ཀྱི་བདག་པོར་འགྱུར་རོ་ཞེས་བྱ་བའི་དོན་ཏོ། ། གཟེངས་བསྟོད་པ་འདི་ནི་བཅུ་གཅིག་པའོ། ། དེ་ནས། ཁམས་གསུམ་གྱི་ནི་རྒྱལ་སྲིད་ཆེ། ། ཞེས་བྱ་བ་ལ་སོགས་པ་བརྗོད་ལ། དེའི་དོན་བཤད་པ་ནི་དབུགས་དབྱུང་བའི་དབང་སྟེ་བཅུ་གཉིས་པའོ། ། དེ་ལྟར་སློབ་དཔོན་གྱི་དབང་ངམ་བུམ་པའི་དབང་ཞེས་བྱ་བ་བཅུ་གཉིས་ཐོབ་ནས། དེའི་ཡོན་དབུལ་བར་བྱ་བ་ནི་གླང་པོ་ཆེ་ཞེས་བྱ་བ་ལ་སོགས་པ་སྟེ། ཡོན་གྱི་མཆོག་ནི་དབུལ་བ་གང་ན་རིན་ཆེ་བ་དང༌། བླ་མ་ལ་རྗེས་སུ་མཁོ་བ་དང༌།
བདག་ལ་བཏང་དཀའ་བའོ། ། བླངས་པ་རྣམས་ཞེས་བྱ་བ་ནི་རང་གི་ཁྱིམ་ལ་སོགས་པ་ནས་བླངས་པ་རྣམས་སོ། ། དེང་ནས་བརྩམས་ཏེ་ཞེས་བྱ་བ་ཚིགས་སུ་བཅད་པ་གཅིག་ལན་གསུམ་བརྗོད་པས་ནི་བདག་ཉིད་དབུལ་བར་བསྟན་ལ། དེ་ནས་རྐང་པ་གཉིས་ཀྱིས་ནི་བླ་མ་མ་མཉེས་པའི་ཉེས་དམིགས་བསྟན་ཏོ། ། དང་པོ་ཡོན་དང་ཞེས་བྱ་བ་ནི། བླ་མ་ལ་ཡོན་དབུལ་བ་ནི་མ་ཡིན་ཞེས་བྱ་བ་ནི་དཀྱིལ་འཁོར་མཆོད་པར་བྱ་བ་ཡིན་ནོ། ། ལྷ་མཉེས་པས་ཆོག་མོད་ཅེ་ན། གལ་ཏེ་ལྷ་ནི་མཉེས་འདོད་ན། ། འབད་དེ་བླ་མ་མཉེས་པར་བྱ། ། ཞེས་འབྱུང་ངོ༌། །
ཡུམ་ལ་ཇི་ལྟར་བྱ་བ་ཡིན་ཞེ་ན། དཔའ་བོ་ཇི་བཞིན་ཞེས་ཚིགས་བཅད་གཅིག་གིས་བླ་མ་དང་ཕྱག་རྒྱ་ནི་མཉམ་མོ་ཞེས་བསྟན་པ་ཡིན་ནོ། ། ཡོན་འདི་ནི་ཆོ་ག་བཅུ་བཞིའི་ཁོངས་སུ་ནི་བཅུག་གོ ། དེས་ན་དེ་དག་གི་ནི་དཀྱིལ་འཁོར་ལས་རྡུལ་ཚོན་གྱི་དཀྱིལ་འཁོར་དང༌། དབང་ལས་བུམ་དབང་བཅུ་གཉིས་ཐོབ། ལུས་ཀྱི་དྲི་མ་དག སྤྱི་དང་ཁྱད་པར་གྱི་དམ་ཚིག་སུམ་ཅུ་ལ་དབང༌། དཔེ་ཞིང་ས་ཤིན་ཏུ་སྦྱངས་པ་དང་འདྲའོ་ཞེས་བརྗོད་པར་བྱའོ། ། ནུབ་གཅིག་ལ་དེ་ཙམ་ལས་མི་བསྐུར་ན་འོག་ནས་འབྱུང་བའི་མཇུག་གི་བྱ་བ་རྣམས་འདིར་བྱའོ། ། བུམ་པའི་དབང་ངོ༌། །
དེ་ནས་གསང་བའི་དབང་བསྐུར་བར་འདོད་ན་དེ་བས་འདིར་ནི་ཞེས་བྱ་བ་ལ་སོགས་པ་སྟེ། ཡོན་དང་གསོལ་བ་གདབ་པ་སྔོན་དུ་སོང་ནས་གསང་དབང་ཡུམ་གྱི་མཚན་ཉིད་ནི། མེ་ཏོག་ལྡན་ཞིང་ཞེས་བྱ་བ་ལ་སོགས་པ་རང་བྱུང་བབ་པ་སྟེ་གཞོན་པ་མཚོན་ཏོ། ། ཤིན་ཏུ་བསླབ་པ་ནི་སྦྱོར་ཐབས་ཀྱི་ཆ་ལ་བསླབ་པའོ། ། ཁམས་ལྔ་དང་ནི་ཡང་དག་ལྡན། ། ཞེས་བྱ་བ་ནི་ཡུམ་དྭངས་མ་ལྔ་དང་ལྡན་པའོ། ། ཕྱེ་མར་བཅས་ཏེ་ཞེས་བྱ་བ་ནི་རྗེས་སུ་ཆགས་པའི་མེས་བཞུ་བའོ། ། རྡོ་རྗེ་ལ་བྱུག་ཅེས་བྱ་བ་ནི་ཡབ་ཡུམ་གཉིས་ཀའི་ཁམས་ཀྱིས་རྡོ་རྗེའི་ཕྱི་ནང་ཀུན་ཏུ་གང་བའོ། ། ཀུན་ཏུ་དགའ་བ་ལ་སོགས་པ་བཞི། ། ཞེས་བྱ་བ་ནི་དགའ་བ་དང་སྐད་ཅིག་མའི་ཆ་ཤེས་པའོ། །
དེ་ནས་ཡབ་ལས་ལེན་པར་འདོད་ན་རྡོ་རྗེའི་གནས་སུ་བསྡམས། ཡུམ་ལས་ལེན་པར་འདོད་ན་པདྨའི་སྣོད་ལ་ལེགས་བཞག་ཅེས་བྱ་སྟེ་མཁར་དབབ་པའོ། ། ཡང་ན་པདྨའི་སྣོད་ནི་ཐོད་པ་སྟེ། དེར་ཕབ་ནས་སྦྱིན་པ་གྲོལ་བའི་སྟོབས་ལས་ཐོབ་པའོ། ། དེ་ནས་འོག་ཏུ་རྣལ་འབྱོར་མ་ཞེས་སྦྱར་ལ། རྒྱུན་གྱིས་དབང་ནི་བསྐུར་ཞེས་བྱ་བ་ནི་ཇི་ལྟར་འདས་པའི་སངས་རྒྱས་ཞེས་བྱ་བ་ལ་སོགས་པ་གོང་ནས་འབྱུང་བ་བཞིན་བརྗོད་དོ། ། དེ་ནས་འོག་ཏུ་སྦྱར་བ་འདི་ནི་བྱང་ཆུབ་ཅེས་བྱ་བ་ལ་སོགས་པ་ཤློ་ཀ་གཅིག་སྟེ་ལྕེ་ལ་བདུད་རྩི་མྱང་བར་གྱིས་ཤིག་ཅེས་བྱ་བའོ། ། དེ་ནས་གོང་དུ་དབང་བསྐུར་བའོ་ཞེས་བྱ་བ་སྟེ། བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག
དམ་ཚིག་བདུད་རྩི་ལྔ་ལ་བརྟེན་པ་ལ་དབང༌། དཔེ་ཞིང་ས་སྦྱངས་པ་ལ་ས་བོན་བཏབ་པ་དང་འདྲའོ་ཞེས་བརྗོད་པར་བྱའོ། ། གསང་དབང་ངོ༌། ། དེ་ནས་ཤེས་རབ་ཡེ་ཤེས་ཀྱི་དབང་བསྐུར་བ་ནི་འོག་ཏུ་སྦྱར་ལ་ཡོན་དང་དད་པ་ཞེས་བྱ་བ་སྟེ། འདི་ནི་དབང་ཐམས་ཅད་ཀྱིའང་སྔོན་དུ་འགྲོ་བ་ཡིན་ནོ། ། ཕྱག་རྒྱ་གཏད་ཅེས་བྱ་བ་ཇི་ལྟར་གཏད་ཅེ་ན། གོང་དུ་སྦྱར་ཏེ་དེང་ནས་བརྩམས་ཏེ་ཞེས་བྱ་བ་ལ་སོགས་པ་རྐང་པ་དྲུག་བླ་མས་མཆོད་དེ་གཏད་དོ། ། དེ་ནས་རྣལ་འབྱོར་མའི་རྐང་པ་གཡོན་པ་ཐབས་ཀྱི་སྤྱི་བོར་བཞག་ལ་ལུང་འབོགས་པ་ནི་གོང་དུ་སྦྱར་ལ་རྣལ་འབྱོར་མས་ནི་ཞེས་བྱ་བ་ལ་སོགས་པ་རྐང་པ་བདུན་ཡིན་ནོ། ། དེ་ནས་རྐང་པ་གཉིས་ཀྱིས་ནི་ནུས་པར་ཁས་བླངས་པའོ། ། དེ་ནས་ཚིགས་སུ་བཅད་པ་གཅིག་གིས་སྙོམས་པར་འཇུག་པ་སྟེ།
མེ་ཏོག་ནི་པདྨ། གོས་དང་བྲལ་བ་ནི་འདོམ་དཀྲིས་མེད་པ། ། མེ་ཏོག་ཆུར་ལྡན་ནི་ཟླ་མཚན་དང་ལྡན་པ། རྡོ་རྗེ་སྦྱིན་ཞེས་བྱ་བ་ནི་སྙོམས་པར་འཇུག་པའོ། ། དེ་ཡེ་ཤེས་ངོས་ཟུང་ཤིག་ཅེས་བྱ་བ་ནི་སྔར་གསང་དབང་གི་བདུད་རྩི་སྦྱིན་པ་ཉིད་ལ་འོག་ཏུ་སྦྱར་ཏེ་འདི་ནི་བྱང་ཆུབ་ཅེས་བྱ་བ་ལ་སོགས་པ་ཤློ་ཀ་གཅིག་གོ ། བདེ་བར་མྱང་བར་གྱིས་ཞེས་བྱ་བ་ནི་ལྷན་སྐྱེས་ངོས་ཟུང་ཤིག་ཅེས་བྱ་བའོ། ། དེ་ནས་ཚིགས་བཅད་གཅིག་པོ་འདི་གསུམ་པའི་ཡེ་ཤེས་སུ་འཆད། འོག་གི་བླ་མ་ཞེས་བྱ་བ་དང་བཞི་པར་འཆད་པ་ནི་བླ་མ་དུས་འཁོར་བའི་གསུང་ཡིན་ནོ། ། བླ་མ་ཕམ་ཐིང་བ་ནི་རྐང་པ་གཉིས་གསུམ་པར་སྦྱོར། རྐང་པ་གཉིས་དང་མགོ་བོའི་ཚིག་བཞི་པར་སྦྱར་རོ། །
དེ་ལ་གཉིས་མེད་ཡེ་ཤེས་ནི་ལྷན་སྐྱེས་སོ། ། གསང་བ་ཀུན་ལ་སོགས་པ་བཤད་པ་ནི་དགའ་བ་དང་སྐད་ཅིག་མའི་ཆ་སྟོན་པའོ། ། དེ་ལྟར་ན་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ཕྱག་རྒྱ་ལ་མི་སྨོད་པའི་དམ་ཚིག་ལ་དབང༌། ཕྱག་རྒྱའི་རྐྱེན་ཆུ་ལུད་ཀྱིས་མྱུ་གུ་སྨིན་པ་དང་འདྲའོ་ཞེས་བརྗོད་དོ། ། ཤེས་རབ་ཡེ་ཤེས་སོ། ། དེ་ནས་བཞི་པ་ནི། དབང་བསྐུར་བ་ནི་མཆོག་གི་གནས། ། ཞེས་བྱ་བ་ནི་གསུམ་པའི་ཡེ་ཤེས་ངོས་འཛིན་པ་ཡིན་ཏེ།
དེ་ཟིན་ན་གཞན་པས་མཆོག་ཏུ་གྱུར་པའོ། ། དེ་ནས་འོག་ཏུ་སྦྱར་ལ་བླ་ན་མེད་པའི་དབང་ངོ༌། ། ཞེས་མཆོག་ཏུ་གྱུར་པ་བསྟན་ཏོ། ། དེས་བཞི་པ་རྫོགས་པ་ན་དོན་དམ་པའི་དཀྱིལ་འཁོར་དུ་དབང་བཞི་པ་ཐོབ། དྲི་མ་དག་པ་དེ་ལ་སྐུ་གསུང་ཐུགས་རྡོ་རྗེར་བྱས། དགོངས་ཏེ་གསུངས་པའི་དམ་ཚིག་ལ་དབང༌། དཔེ་འབྲས་བུ་སྨིན་པ་དང་འདྲའོ་ཞེས་བརྗོད་པར་བྱའོ། ། དབང་ཐམས་ཅད་བསྟན་ཟིན་ཏོ།། །། དབང་དེ་རྣམས་ཀྱི་མཇུག་ཏུ་བྱ་བའི་ཆོ་ག་ནི། དེ་ནས་ཇི་སྐད་བཤད་པའི་ཞེས་བྱ་བ་ལ་སོགས་པ་ཤློ་ཀ་ཕྱེད་དང་བདུན་གྱིས་བསྟན་ཏེ།
ཕྱི་ནང་གི་སྦྱིན་སྲེག་བྱ་བ་དང༌། གཏོར་མ་དང༌། ཡོན་དབུལ་བ་དང༌། དེའི་ཕན་ཡོན་དང༌། དཀྱིལ་འཁོར་དུ་འཇུག་པ་ཕན་ཡོན་དང་བཅས་པ་སྟེ། ཚིག་དོན་ནི་རྟོགས་པར་སླའོ། ། དབང་བསྡུས་པའི་ཚིགས་སུ་བཅད་པ་ནི་མེ་ཏོག་ཅེས་བྱ་བ་ལ་སོགས་པ་དང༌། རྡོ་རྗེ་སློབ་དཔོན་མི་འཛུད་ན་གཞུང་བཞིན་བྱ། འཛུད་ན་སྣང་བ་དང༌། དམ་ཚིག་ཏུ་བཅའ་བའམ།
གཟེངས་བསྟོད་དང༌། ལུང་བསྟན་གཅིག་ཏུ་བྱ་གསུང་ངོ༌། ། མཇུག་གི་བྱ་བ་ནི་གཡས་དང་གཡོན་གྱི་ཞེས་བྱ་བ་ལ་སོགས་པ་སྟེ། སྣ་བུག་གཡས་གཡོན་ནས་དཀྱིལ་འཁོར་གྱི་ཧཱུྃ་ལ་བསྡུས་ལ། ལོངས་སྤྱོད་རྫོགས་པར་བཟུང་ཞེས་བྱ་བས་ཐིག་ལེའི་རྣལ་འབྱོར་བསྒོམ། གཉིས་མེད་ཡེ་ཤེས་ལ་སོགས་ཞེས་བྱ་བས་སྤྲོས་བྲལ་དྲན་པར་བྱ། སྔོན་བཞིན་དུ་ནི་དགའ་སྟོན་བྱ། ། ཞེས་བྱ་བ་ནི་ཚོགས་ཀྱི་འཁོར་ལོ་བྱ་བའོ། ། མཛའ་བོ་ཞེས་བྱ་བ་ནི་རྣལ་འབྱོར་པ། སྡུག་པ་ནི་བླ་མ་གཅིག་གིས་བསྡུས་པ།
རིགས་མཐུན་པ་ནི་དཀྱིལ་འཁོར་གཅིག་ཏུ་ཞུགས་པ། སྣོད་དུ་གྱུར་པ་ནི་དབང་ཐོབ་པ་རྣམས། གཉིས་མེད་ནི་དཔའ་བོ་དང་རྣལ་འབྱོར་མའོ། ། དེ་དག་གིས་ནི་འདི་སྐད་བསྟན་པར་འགྱུར་ཏེ། རྡུལ་ཚོན་གྱི་དཀྱིལ་འཁོར་མཆོད་པ། ཡེ་ཤེས་པ་གཤེགས་ཏེ་དམ་ཚིག་པ་བདག་ལ་བསྡུས་ལ། བདག་མེད་པ་ལ་ངལ་བསོ་སྟེ་རྡུལ་ཚོན་ཕྱགས་ནས་ཆུ་བོར་དོར་ནས་ལས་ཀྱི་རྗེས་མི་མངོན་པར་བྱས་ཏེ། སྐྱེ་བོ་ལ་དགའ་སྟོན་དང༌། འབྱུང་པོ་ལ་གཏོར་མ་དང༌། རྣལ་འབྱོར་པ་ལ་ཚོགས་ཀྱི་འཁོར་ལོ་བྱས་ལ།
བཀྲ་ཤིས་ཀྱི་གླུ་དང༌། གར་བྱ་སྟེ། གོ་ཆ་གསུམ་གྱིས་བསྲུང་བ་བྱས་ལ་ཅི་བདེ་བར་གནས་པར་བྱའོ་ཞེས་བྱ་བའི་དོན་ཏོ། ། གཞུང་གི་དོན་བསྟན་ཟིན་ཏོ།། །། མཇུག་གི་དོན་ལ་གཉིས། ཐོད་པ་ཅན་མཐོང་བའི་སྨོན་ལམ། དགེ་བའི་རྩ་བ་བསྔོ་བའོ། ། དང་པོ་ནི་སྲིད་པ་གསུམ་འབར་ཞེས་བྱ་བ་ལ་སོགས་པ་སྟེ། སྲིད་པ་རོ་གཅིག་ཏུ་གྱུར་པ་ནི་ཆོས་སྐུའོ། ། དེའི་སྐུ་ནི་ལོངས་སྤྱོད་རྫོགས་པའི་སྐུའི་རྣམ་པ་སྟེ།
རྗེས་སུ་ཆགས་པ་ནི་ཡུམ་དང་བཅས་པ། དུལ་བ་ནི་ཉམས། འོད་ཟེར་རྣོན་པོ་ནི་སྐུ་ཁ་དོག་བ་སྤུའི་བུ་ག་ནས་ཀྱང་འཕྲོ་བ། ཉི་མ་བརྒྱ་སྟོང་ནི་ཉི་མ་འབུམ་ལས་ལྷག་པའི་འོད་དོ། ། རྣམ་པ་ནི་སྤྲུལ་པའི་སྐུའོ། ། རྗེས་ཆགས་ནི་སེམས་ཅན་གྱི་དོན་ལའོ། ། ཧེ་རུ་ཀ་དཔལ་དེ་དང་སྔགས་པ་ལྷན་ཅིག་གར་བྱེད་ཅེས་བྱ་བ་ནི་གཉིས་སུ་མེད་པར་གྱུར་ཅིག་ཅེས་བྱ་བའི་དོན་ཏོ། ། ཧ་ལ་སོགས་པ་འདི་ནི་བཅོམ་ལྡན་འདས་ཀྱི་གསུང་ཡིན་ཏེ། དཔེ་ཁ་ཅིག་ལས་ཧ་གསུམ་དང་དོན་གཉིས་སྣང༌། ཁ་ཅིག་ལས་ཧ་བཞི་དང༌།
ཧཱུྃ་གསུམ་སྣང་སྟེ་གང་དག་ནི་ཕྱིས་བརྟག་གོ ། ཚིགས་སུ་བཅད་པ་འདི་ནི་རྡོ་རྗེ་གདན་བཞི་ལས་འབྱུང་ལ། འདི་ནི་སྔར་གྱི་བཀྲ་ཤིས་གླུ་རྡོ་རྗེ་འཛིན་པས་བླང་བར་བྱ་བ་ཡིན་ནོ་ཞེས་ཟེར་ན། འདི་ནི་ལེགས་པར་སེམས་སོ། ། མཇུག་ཡོངས་སུ་བསྔོ་བ་ནི་རྟོགས་པར་སླའོ། ། སྤྱོད་པའི་རྡོ་རྗེས་མཛད་པའི་གཞུང༌། ། གསལ་བྱེད་དག་པར་ཕྱེ་བ་འདི། ། དཔལ་ལྡན་ས་སྐྱའི་དབེན་གནས་སུ། ། གྲགས་པ་རྒྱལ་མཚན་བདག་གིས་བགྱིས། ། དགེ་བ་དྲི་མེད་གང་ཡོད་དེས། །
འགྲོ་ཀུན་དབང་འདིས་སྨིན་བྱས་ནས། ། རིམ་གཉིས་ལམ་ལ་ལེགས་གནས་ཏེ། ། མ་རིག་དཔྱིས་འབྱིན་བྱེད་པར་ཤོག ། སློབ་དཔོན་སྤྱོད་པའི་རྡོ་རྗེས་མཛད་པའི་དཀྱིལ་འཁོར་ཆོ་གའི་འགྲེལ་པ་འདི་བྱ་བ་ཚར་ནས། ཕྱིས་རང་གི་ཞུས་དག་བྱས་པས་ཤིན་ཏུ་ལེགས་པ་ཅིག་བྱུང་འདུག་པས། གཞུང་འདི་ཤེས་པར་འདོད་ན་འདི་མེད་ཐབས་མི་འདུག་གོ། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
