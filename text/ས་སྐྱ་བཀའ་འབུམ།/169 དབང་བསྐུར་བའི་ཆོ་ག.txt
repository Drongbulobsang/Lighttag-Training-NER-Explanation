ས་སྐྱ་བཀའ་འབུམ།
པོད ༡༦༩
དབང་བསྐུར་བའི་ཆོ་ག
༼ཉ༽ ༄༅། །དབང་བསྐུར་བའི་ཆོ་ག་བཞུགས།། ༄༅། །རྗེ་བཙུན་མ་སྒྲོལ་མ་ལ་ཕྱག་འཚལ་ལོ། ། དང་པོ་མཚན་ཉིད་ལྔ་དང་ལྡན་པའི་བླ་མ་ལ། སློབ་མ་ཡོན་ཏན་བཞི་དང་ལྡན་པ་ཞིག་གིས། དང་པོ་བླ་མའི་འོས་སུ་བློས་བརྟགས་ནས། དེ་ནས་མཎྜལ་སྔོན་དུ་འགྲོ་བས་ཅི་འབྱོར་པའི་ཡོ་བྱད་ཕུན་སུམ་ཚོགས་པས་བླ་མ་མཉེས་པར་བྱས་ནས། དེ་ནས་བླ་མར་གསོལ་བ་གདབ་པ་ནི། རྡོ་རྗེ་སློབ་དཔོན་དགོངས་སུ་གསོལ་བྱ་བ་ལན་གསུམ་གྱིས་གསོལ་བ་གདབ་བོ། ། དེ་ནི་སློབ་མའི་བྱ་བ་དང་པོའོ།། །།
དེ་ནས་བླ་མས་སློབ་མ་དེ། ཐེག་པ་ཆེན་པོའི་བློ་དང་ལྡན་པ་དང༌། སེམས་ཅན་ཐམས་ཅད་སྲིད་པའི་སྡུག་བསྔལ་ལས་བསྒྲལ་བའི་བློ་གྲོས་ཡོད་དམ་དྲི་བ་ནི། མ་བསྒྲལ་བ་ནི་བསྒྲལ་བ་དང༌། ། ཞེས་པ་ལ་སོགས་པའི་ཚིག་རྐང་པ་ལྔས་ལན་ཅིག་གིས་དྲི་བར་བྱ་བའོ། ། ཆོ་ག་གཉིས་པ་བླ་མའི་བྱ་བའོ། ། དེ་ནས་ཐེག་པ་ཆེན་པོའི་བློ་གྲོས་ཅན་དེ་བླ་མས་རང་གི་སློབ་མར་ཡོངས་སུ་བཟུང་ཞིང་དེའི་བར་ཆད་ཀྱི་བགེགས་བསལ་བར་བྱ་བ་ནི། རྗེ་བཙུན་སྒྲོལ་མ་ལ་སོགས་པའི་དཀོན་མཆོག་གི་རྟེན་ཡོད་པའི་སྤྱན་སྔར་མཎྜལ་དང་ཅི་འབྱོར་པའི་མཆོད་པའི་ཡོ་བྱད་བཤམས་ལ། དེ་ནས་སློབ་མ་དྲི་ཞིམ་པོའི་ཆུས་ཁྲུས་བྱས་ཏེ། བླ་མ་དང་དཀོན་མཆོག་ལ་མཎྜལ་དབུལ།
མཆོད་པ་སྔོན་དུ་འགྲོ་བའི་བདུན་རྣམ་དག་བྱ། སྐྱབས་སུ་འགྲོ་བ་དང་སེམས་བསྐྱེད་བྱས་ལ་དེ་ཡང་དང་པོའི་དོན་དྲན་དུ་གཞུག དེ་ནས། དཀོན་མཆོག་གསུམ་ལ་སྐྱབས་སུ་མཆི། ། ཞེས་བྱ་བ་ལ་སོགས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་བྱ་བའི་བར་དུ་ལན་གསུམ་བརྗོད་དེ། སློབ་མ་ཡོངས་སུ་གཟུང་བའི་ཆོ་ག་དངོས་སོ། ། དེ་ནས་བདག་ཉིད་རྗེ་བཙུན་མ་ཡན་ལག་བཞི་རྫོགས་ཀྱིས་བསྒོམ་པའི་སྙིང་གའི་ས་བོན་དང༌། སྔགས་ཕྲེང་གི་འོད་ཀྱིས་སློབ་མའི་ལུས་ངག་ཡིད་གསུམ་ལ་གནས་པའི་བགེགས་བསྐྲད་པར་བསམ་ཞིང་བདུད་རྩི་འཁྱིལ་བའི་སྔགས་བཟླས།
ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཅེས་བརྗོད་ཅིང་སློབ་མའི་ལུས་ལ་ཡུངས་ཀར་བརྡེག་གོ ། དེ་ནས་བགེགས་མཐར་བྱེད་ཀྱི་སྔགས་དེ་ཉིད་ལུང་ཕོག་ལ་སྒྲུབ་པ་མ་ཐོན་བར་ཟློས་སུ་ཡང་གཞུག་གོ། །། དེ་དག་ནི་བསྙེན་པ་སྔོན་དུ་བྱ་བའི་ཆོ་ག་གསུམ་པའོ།། །། དེ་ནས་སློབ་དཔོན་གནས་དབེན་པར་སོང་སྟེ། སྤྱིའི་སྒྲུབ་ཐབས་ཇི་ལྟ་བ་བཞིན་བསྒོམ་ཞིང༌། ཡི་གེ་བཅུ་པ་ལ་འབུམ་ཕྲག་གཅིག་ནས་བཞིའི་བར་ཚང་བར་བཟླས་པ་བསྙེན་པ་སྟེ། འདི་ནི་བླ་མའི་ཞལ་ལས་ཤེས་པར་བྱ་བ་ཡིན་ནོ། ། ད་ནི་དཀྱིལ་འཁོར་གྱི་དུས་སུ་བྱ་བའི་ཆོ་ག་ལས་དང་པོ་སའི་ཆོ་ག་ལ་ས་བསླང་བ། བརྟག་པ།
གཟུང་བ། སྦྱང་བ། བྱིན་གྱིས་བརླབ་ཅིང་ཡོངས་སུ་གཟུང་བས་བསྲུང་བ་སྟེ་ལྔ་ཡོད་ཀྱང༌། བསླང་བ་དང་བརྟག་པ་གཉིས་སྦྱང་བར་བསྡུ། བསྲུང་བ་ཡོངས་སུ་གཟུང་བར་བསྡུས་ལ། སའི་ཆོ་ག་གཉིས་སུ་བསྡུ་གསུང༌། དེའི་དང་པོ་ས་བསླང་བ་ལ་གཉིས། སྣང་བ་ལས་བསླང་བ་དང༌། མི་སྣང་བ་ལས་བསླང་བའོ། ། དང་པོ་ཡང་གཞུང་ལས།
སྣང་དང་མི་སྣང་ས་བདག་ལ། ། གསོལ་གདབ་ལ་སོགས་རྒྱས་པར་བྱ། ། ཞེས་པས་བསྟན་ཏེ། རྒྱལ་པོ་ལ་སོགས་པ་དཀྱིལ་འཁོར་གྱི་ས་དེའི་བདག་པོ་ལ། བདག་ས་དེའི་ཕྱོགས་དེར་དཀྱིལ་འཁོར་གྱི་ལས་ཅུང་ཟད་ཅིག་བརྩིག་པས། ཁྱེད་ཀྱིས་གནང་བའི་སྐབས་ཕྱེ་ཞིག་ཅེས་པ་ལ་སོགས་པས་གསོལ་བ་གདབ་བོ། ། འདིས་ཀྱང་དཀྱིལ་འཁོར་གྱི་ལས་ཀྱི་བར་ཆད་སེལ་བར་བྱེད་པ་ཡིན་ནོ། ། གཉིས་པ་མི་སྣང་བ་ལས་བསླང་བ་ནི། ཆོ་གའི་གོ་རིམ་ནི་ཅུང་ཟད་འོག་ཏུ་འབྱུང་སྟེ། སའི་ཕྱོགས་དེ་གྲོང་ཁྱེར་ཆེན་པོ་ལ་སོགས་པའི་ཤར་དང༌།
བྱང་དུ་འོང་བའམ། ཁ་དོག་དཀར་ཞིང་སེར་བའམ། སྣུམ་ཞིང་ཡིད་དུ་འོང་བའམ། དབྱིབས་ཀྱང་གྲུ་བཞི་ལ་སོགས་པར་འདུག་པ་དེར་བྱ་བའི་ཆ་བརྟག་པའམ། དེ་ལས་བཟློག་པ་ནི་སྤང་བའི་ཆར་བརྟག་པར་བྱའོ། ། དེ་ནས་མི་སྣང་བ་ལས་བསླང་སྟེ། སའི་ཆ་དེར་དཀྱིལ་འཁོར་གྱི་ཚད་ཙམ་ལ་རི་མོ་བྲིས་ཏེ། སའི་ཕྱོགས་དེ་མཎྜལ་བྱ་ཞིང་བྱུག མཆོད་པ་དང་གཏོར་མ་ཅི་འབྱོར་བཤམ། བདག་ཉིད་རྗེ་བཙུན་མ་སྒྲོལ་མའི་ཏིང་ངེ་འཛིན་རྫོགས་པར་བྱས་ལ།
དེ་ནས་མཎྜལ་གྱི་སྟེང་དུ་དྲིའི་ཐིག་ལེ་ལ་མེ་ཏོག་གི་ཚོམ་བུ་གཅིག་བཞག་ལ། དེར་སའི་ལྷ་མོ་གསེར་གྱི་མདོག་ཅན་སྐད་ཅིག་གིས་དམིགས་ལ། དེ་ནས་མཆོད་པ་རྣམས་བྱིན་གྱིས་བརླབས་ལ། ལྷ་མོ་ལ་མཆོད་པ་རྣམས་ཀྱིས་མཆོད། ཨ་ཀཱ་རོས་གཏོར་མ་དབུལ་ལོ། ། དེ་ནས་ས་བསླང་བའི་ཕྱིར་གསོལ་བ་གདབ་སྟེ། སྐྱོབ་པ་སངས་རྒྱས་ཐམས་ཅད་ཀྱི། ། ཞེས་པ་ལ་སོགས་པ་འོག་ནས་འབྱུང་བའི་ཚིགས་སུ་བཅད་པ་གཉིས་ཀྱིས་ལན་གསུམ་དུ་གསོལ་བ་གདབ་བོ། ། དེ་ནས་བྲིས་ཤིག་གསུངས་ནས་གནང་བ་བྱིན་ཏེ་སའི་ལྷ་མོས་དེ་ཉིད་ལ་ཐིམ་པར་བསམ་མོ། ། དེ་ཡང་ཆོ་གའི་གཞུང་ལས།
བླ་མ་ལྷའི་རྣལ་འབྱོར་ལྡན་པས་ཞེས་བྱ་བ་ལ་སོགས་པ་རྐང་པ་གསུམ་གྱིས་བསླང་བ་གཉིས་བསྟན་ཏོ། ། དེ་ལྟར་ཆོ་ག་གཉིས་སྔོན་དུ་སོང་ནས། ས་སྦྱང་བ་ནི་གཞུང་ལས། མེ་ལོང་དབྱིབས་ཅན་དཀྱིལ་འཁོར་ནི། ། ཞེས་པ་ལས་མ་གསུངས་ཀྱང༌། སའི་ཆ་རྐོ་ཞིང༌། ཅི་རིགས་པའི་སྐྱོན་བསལ། དྲི་ཞིམ་པོའི་ཆུ་དང་བསྲེས་ཏེ་དཀྱིལ་འཁོར་ལ་གཏོར་ཞིང་བཅག་པར་བྱའོ། ། འདིས་ས་ཡོངས་སུ་སྦྱང་བའི་ཆོ་གའོ། ། དེ་ན་ས་བྱིན་གྱིས་བརླབ་ཅིང་ཡོངས་སུ་གཟུང་བ་ནི།
སྔར་བསྙེན་པའི་སྐབས་སུ། བུམ་པ་ཇི་ལྟར་བཤམས་པ་མཎྜལ་གྱི་སྟེང་དུ་བཞག་ནས། བསྙེན་པ་རྫོགས་རྫོགས་ཀྱི་བར་དུ་བུམ་པ་ལ་སྔགས་བཟླས་པའི་ཆུ་དེ་ནས་ཅུང་ཟད་ཙམ་ཞིག་བླངས་ལ། ཀུ་ཤའི་ཆུན་པོས་དཀྱིལ་འཁོར་གྱི་ས་དེར་གཏོར་ཞིང༌། ཡི་གེ་བཅུ་པའི་སྔགས་ཅུང་ཟད་ཙམ་བཟླས་ལ། སའི་ཕྱོགས་དེ་ཐམས་ཅད་སྣ་ཚོགས་རྡོ་རྗེའི་རང་བཞིན་གྱི་རྡུལ་ཕྲ་རབ་ཏུ་བསམ་མོ། ། དེ་ཙམ་གྱིས་ནི་བྱིན་གྱིས་བརླབ་ཅིང་ས་དེ་བདག་གིར་ཡོངས་སུ་གཟུང་བར་འགྱུར་རོ། ། སྐབས་འདིར་གཞུང་ལས། འདབ་མ་བཞི་ལྡན་པདྨའི་སྟེང༌། ། ཞེས་བྱ་བས་བཟུང་སྟེ།
མཆོད་པ་དང་གཏོར་མ་ཅི་རིགས་བྱ་ཞེས་བྱ་བའི་བར་གྱིས་བུམ་པའི་ཆོ་ག་རྒྱས་པར་གསུངས་པ་འདི་ནི་སྔོན་དུ་བསྙེན་པའི་ཆོ་གའི་སྐབས་སུ་བུམ་པ་བཅའ་བ་གཙོར་བསྟན་ལ། དེ་ཉིད་ཀྱི་ཆུས་ས་བྱིན་གྱིས་བརླབ་པར་བྱ་བ་དང༌། འདི་ཉིད་དུ་བུམ་པ་སྟ་གོན་དུ་གནས་པའི་ཆོ་ག་ཡང་ཤེས་པར་བྱ་སྟེ། ཕྱོགས་གཅིག་ཏུ་བསྟན་པ་ཡང་འདི་ན་རྟོགས་པར་སླ་བའི་ཕྱིར་རོ། ། བུམ་པ་ལྷར་བསྐྱེད་པའི་ཆོ་ག་ལ་སོགས་པ་ནི་གཞུང་ན་གསལ་བས་འདིར་མ་བྲིས་སོ། ། འདིར་བསྙེན་པའི་སྐབས་ཀྱི་བུམ་པ་ཅིས་ཤེས་ན། འབུམ་ཕྲག་གཅིག་གིས་བསྙེན་པ་བྱ། ། གསང་སྔགས་ཡེ་ཤེས་ཆུ་རྒྱུན་གྱིས། ། ཞེས་པས་ཤེས་སོ། ། དེ་ནས་ས་ཡོངས་སུ་གཟུང་བ་དངོས་ནི།
སློབ་དཔོན་རྒྱན་ཐམས་ཅད་ཀྱིས་བརྒྱན་པ་དཀྱིལ་འཁོར་གྱི་དབུས་སུ་གནས་ནས། བདག་དོན་ཡོད་གྲུབ་པའི་ང་རྒྱལ་བརྟན་པོ་བསྒོམ། ཕྱོགས་བཞིར་རྣམ་སྣང་ལ་སོགས་པ་རིགས་བཞིའི་ང་རྒྱལ་འཛིན་པའི་སློབ་མ་བཞི་བཞག་ལ། དེ་ནས་བཞི་པོས་ཕྱོགས་བཞི་ནས་ཏིང་ངེ་འཛིན་ལས་བཞེངས་པར་གསོལ་བ་གདབ་པ་དང༌། སློབ་དཔོན་གྱིས་ཏིང་ངེ་འཛིན་གྱི་དཀྱིལ་འཁོར་ནམ་མཁའ་ལ་བཏེག་སྟེ། མིག་རྐང་བྱིན་གྱིས་བརླབ་པ། ཨོཾ་བཛྲ་ཨུ་ཏིཥྛ་ཧཱུྃ་ཕཊ། ཅེས་པ་བརྗོད་དོ། ། དེ་ནས་འོག་ནས་འབྱུང་བ་དང་སྦྱང་ལ་སྟེགས་བུའི་སྟེང་ན་གནས་པ་ལས། ཕྱོགས་བཞི་ནས་ནི་གསོལ་བ་གདབ། །
ཅེས་བྱ་བ་ལ་སོགས་པ་སྔོན་ལ་བླངས་ལ། སྐད་ཅིག་མའི་ཏིང་ངེ་འཛིན་གྱི་ཞེས་བྱ་བ་ནས། སྔགས་ཀྱི་བར་དང་སྦྱར་ཏེ་ས་ཡོངས་སུ་བཟུང་བ་དངོས་སོ། ། ས་བསྲུང་བ་ནི་བགེགས་ཐམས་ཅད་ལ་བཀའ་བསྒོ་བ་དང༌། དཀྱིལ་འཁོར་བསྐོར་ཏེ་རྡོ་རྗེའི་རྭ་བ་ལ་སོགས་ཐམས་ཅད་བརྟན་པར་བསྒོམ་པ་ཡིན་ཏེ། དེ་ཡང་དཀྱིལ་འཁོར་གྱི་དབུས་སུ་སློབ་དཔོན་གནས་པར་བྱ་བ་གསུངས་པས་སོ། ། གཞུང་ལས་ནི། དེ་ནས་ཁྲོ་རྒྱལ་བདུད་རྩི་འཁྱིལ། ། ཞེས་བྱ་བ་ལ་སོགས་པ་གསལ་བར་གསུངས་ཏེ་སའི་ཆོ་གའོ།། །། སྟ་གོན་ལ་གསུམ་གྱི་ལྷ་སྟ་གོན་ལ་གཉིས་ཏེ།
ཐོག་མར་སའི་ལྷ་མོ་མཁྱེན་པར་གསོལ་བ་དང༌། ལྷ་སྟ་གོན་དངོས་སོ། ། དེ་ཡང་ཆོ་གའི་གོ་རིམ་ནི་འདི་ཡིན་ཏེ། ནུབ་དང་པོ་སའི་ཆོ་ག་སྔོན་དུ་སོང་ནས། ནུབ་གཉིས་པ་ལྷ་སྟ་གོན་ལ། ཉེ་བར་མཁོ་བ་ཐམས་ཅད་འཚོག་ཆས་བྱས་ལ། དཀྱིལ་འཁོར་གྱི་ས་དེ་བའི་རྣམ་ལྔ་དང་དྲི་ཞིམ་པོའི་ཆུས་བྱུག མཆོད་པ་ཅི་འབྱོར་པ་རྣམས་ཀྱིས་མཐའ་མ་བསྐོར་ལ་བཤམ། གཏོར་མ་ཕྱོགས་མཚམས་བརྒྱད་དུ་བརྒྱད། སའི་ལྷ་མོའི་དང་དགུ་བཤམ་པའམ།
ཡང་ན་ཕྱོགས་བཞིར་བཞི། སའི་ལྷ་མོའི་དང་ལྔ་བཤམ། དྲིའི་ལྡེ་གུ་ཡང་མདུན་དུ་བཤམ། བུམ་པ་དང་སློབ་མ་ལྷག་གནས་ཀྱི་ཡོ་བྱད་ཀྱང་ཉིན་མོ་ནས་བཤམས་ནས། སྲོད་ཐུན་ལ་བླ་མ་ཁྲུས་བྱས་རྒྱན་ཐམས་ཅད་ཀྱིས་བརྒྱན་ལ། སྤྱིའི་སྒྲུབ་ཐབས་ལྟར་རམ། བཅོམ་ལྡན་དོན་གྲུབ་ཀྱི་རྣལ་འབྱོར་རྫོགས་པར་བསྒོམས་ལ་ཅུང་ཞིག་བཟླས་མཆོད་པ་བསངས་ཤིང་བྱིན་གྱིས་བརླབ། དེ་ནས་སའི་ལྷ་མོ་མཁྱེན་པར་གསོལ་བར་བྱ་བ་ནི། དཀྱིལ་འཁོར་གྱི་དབུས་སུ་དྲིའི་ཐིག་ལེ་ལ་མེ་ཏོག་གི་ཚོམ་བུ་བཞག་ལ། སའི་ལྷ་མོ་ལ་སྔར་ས་སློང་བའི་སྐབས་སུ་གསུངས་པ་ཅི་འདྲ་བ་ཅིག་བློས་བཟུང་ལ་མཆོད་ཡོན་ནས་བཟུང་སྟེ།
གཏོར་མའི་བར་དུ་མཆོད། དེ་ནས། སྐྱོབ་པ་སངས་རྒྱས་ཐམས་ཅད་ཀྱི། ། ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཀྱི་ལན་གསུམ་གྱིས་སྙན་གསན་ཕབ་ལ་མཁྱེན་པར་གསོལ་ཏེ། དེས་བར་ཆད་མེད་པར་ཞལ་གྱིས་བཞེས་པར་བསམས་ལ་ས་དེ་ཉིད་དུ་ཐིམ་པའམ། ནམ་མཁའ་ལ་དབང་པོའི་ཚུལ་དུ་བཞུགས་པར་བསམ་མོ། ། ཚིག་འདིས་ནི་ས་བསླང་བ་དང༌། སའི་ལྷ་མོ་སྟ་གོན་དུ་གནས་པ་གཉིས་ཟིན་པ་ཡིན་ནོ། ། སའི་ལྷ་མོའི་སྟ་གོན་ནོ། ། ལྷ་སྟ་གོན་དངོས་ནི།
སྔར་གྱི་མེ་ཏོག་བསལ་ལ་ཡང་དཀྱིལ་འཁོར་གྱི་ས་དེ་གྲུ་བཞིར་ལེགས་པར་བྱུག དེ་ནས་སློབ་དཔོན་གྱིས། དཀྱིལ་འཁོར་འཕར་མ་གཉིས་པར་བློས་རིག་པར་བྱས་ལ་དྲིའི་ཐིག་ལེ་བཅུ་བདུན་ལ་མེ་ཏོག་བཅུ་བདུན་བྱ། གདན་གྱི་སྟེང་དུ་ལྷ་བཅུ་བདུན་མེ་ཏོག་ཙམ་ལས་བསྐྱེད། གཞལ་ཡས་ཁང་སྲུང་འཁོར་དང་བཅས་པ་སྐད་ཅིག་གིས་བསྐྱེད། བྱིན་གྱིས་བརླབ་ཅེས་པའི་གཞུང་ལ་བརྟེན་ནས་ཡན་ལག་བཞི་རྫོགས་པར་བྱས་ཏེ། དམ་ཚིག་བསྐྱེད། ཡེ་ཤེས་པ་གཞུག དབང་བསྐུར་བྱིན་གྱིས་བརླབ། འོག་ནས་དཀྱིལ་འཁོར་བསྒྲུབ་པ་ལྟར་འདིར་ཡང་བྱ་དགོས་གསུང༌།
དེ་ནས་མཆོད་པ་ཅི་འབྱོར་པས་མཆོད་དེ། མེ་ཏོག་དང་ན་བཟའ་ལ་སོགས་པ་ཕྱིའི་མཆོད་པ་དང༌། ནང་དང་གསང་བ་བདུད་རྩིས་མཆོད་པ་དང༌། འདོད་ཡོན་ལ་སོགས་པ་ཡིད་ལས་བྱུང་བའི་མཆོད་པ་རྣམས་ཀྱིས་མཆོད། ཕྱག་འཚལ་ཉི་ཤུ་རྩ་གཅིག་གིས་ཀྱང་བསྟོད། དེ་ནས་སྤོས་ཁད་ལག་པ་གཡས་པར་ཐོགས་ལ། དྲིལ་བུ་གསིལ་ཞིང་རྗེ་བཙུན་མའི་དཀྱིལ་འཁོར་དངོས་སུ་བསྐྱེད་པ་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཞུགས་པ་ལ་སྙན་གསན་དབབ་སྟེ། མ་ལུས་ཕྱོགས་ན་བཞུགས་པ་ཡི། ། ཞེས་བྱ་བ་ལ་སོགས་པའི་ཚིག་རྣམས་ལན་གསུམ་དུ་བརྗོད་དོ། །
དེ་ཙམ་གྱིས་ནི་ལྷ་སྟ་གོན་དུ་གནས་པའོ། ། གཉིས་པ་བུམ་པ་སྟ་གོན་དུ་གནས་པ་ནི། རྒྱས་པར་བྱེད་ན་བུམ་པ་བཅུ་གཅིག ལས་ཐམས་ཅད་པ་དང་བཅུ་གཉིས། ཡང་ན་རིགས་ལྔའི་བུམ་པ་ལྔ། ལས་ཐམས་ཅད་པ་དང་དྲུག ཡང་ན་བུམ་པ་གཉིས་སུ་བསྡུ་སྟེ། སྔར་བསྙེན་པའི་སྐབས་སུ་བུམ་པ་བཅས་པ་དེ་ཉིད་ལྷ་ཐམས་ཅད་པའི་བུམ་པ་ཡིན་ནོ། ། དེ་དང་ལས་ཐམས་ཅད་པའི་བུམ་པ་སྣ་ཚོགས་རྡོ་རྗེས་མཚན་པ་གཅིག་དང་གཉིས་སུ་བསྡུའོ། ། རྒྱས་པར་བྱེད་ན་བུམ་པ་ཐམས་ཅད་ལ་ལྷ་སོ་སོའི་མཚན་མ་དགོད།
མགུལ་ཆིངས་དབུལ། གུ་གུལ་གྱི་དུད་པ་དང༌། བིགྷྣཱནྟ་ཀྲྀ་ཏས་བགེགས་བསལ། བཅུད་རྣམས་གཞུག ཁ་རྒྱན་དབུལ། དེ་ནས་དྲི་ཞིམ་པོའི་ཆུས་གང་བར་བྱས་ཏེ། ལྷའི་གནས་ཀྱི་དྲིའི་ཐིག་ལེ་རྣམས་ཀྱི་གནས་སུ་བཞུགས་པར་བྱའོ། ། ལས་ཐམས་ཅད་པ་ནི་བདག་ཉིད་ཀྱི་གཡས་དང་ཉེ་བར་རོ། ། དུང་ཆོས་སམ་ཉ་ཕྱིས་ལ་སོགས་པར་དྲི་ཞིམ་པོའི་ཆུ་བླུགས་ལ། རྡོ་རྗེ་ལ་ཚོན་སྐུད་བཏགས་ཏེ་རྣམ་རྒྱལ་བུམ་པའི་སྟེང་དུ་གཞག
བུམ་པ་རྣམས་ཀྱི་ནང་དུ་བསྙེན་པའི་སྐབས་ལྟར་བསྐྱེད། ལས་ཐམས་ཅད་པའི་བུམ་པར་བགེགས་མཐར་བྱེད་དམ་དོན་གྲུབ་བསྐྱེད། མཆོད་པས་མཆོད། དེ་ནས་ཡི་གེ་བཅུ་པ་ཉིད་བརྒྱ་རྩ་བརྒྱད་ལ་སོགས་པ་བཟླས་སོ། ། དེ་ལྟར་ལྷ་དེ་རྣམས་འོད་དུ་ཞུ་སྟེ། ཡེ་ཤེས་ཀྱི་བདུད་རྩིའི་ཆུའི་རྒྱུན་གྱི་ངོ་བོ་ཉིད་དུ་བསམས་ཏེ། བུམ་པའི་སྟེང་གི་ཆུ་དེ་ཡང་བུམ་པ་ཐམས་ཅད་དུ་བགོས་ལ་དབུལ་ལོ། ། དེ་ཡང་གཞུང་ལས། བུམ་པའི་ལྷ་རྣམས་རྫོགས་པར་བྱ། ། ཞེས་བྱ་བ་རྐང་པ་གསུམ་གྱིས་བསྟན་ཏོ། །
དེ་ནས་སློབ་མ་སྟ་གོན་དུ་གནས་པ་ནི། གཞུང་ལས། ཡོལ་བས་བཅད་དེ་བདག་ཉིད་ནང༌། ། ཞེས་བྱ་བ་ལ་སོགས་པས་བསྟན་ཏོ། ། དེ་ཡང་སློབ་མ་རྣམས་ཁྲུས་བྱེད་དུ་བཅུག་ལ། གོས་དང་རྒྱན་བཟང་པོས་བརྒྱན་པ། རིམ་པས་བཀོད་ལ། དེ་ནས་སློབ་དཔོན་ཡོལ་བའི་ནང་ནས་ཕྱིར་བྱུང་བ་ལ་མཎྜལ་དབུལ། མེ་ཏོག་གི་ཕྲེང་བ་ལ་སོགས་པ་དབུལ། དེ་ནས་དགའ་ཆེན་ཁྱོད་བདག་ཅེས་བྱ་བ་ལ་སོགས་པ་ཆོ་ག་བཅུ་ཐམ་པས་མ་ཚང་བ་མེད་པར་སློབ་མ་བྱིན་གྱིས་བརླབ་སྟེ།
ཆོ་ག་རྣམ་པར་གཞག་པ་དང༌། སྔ་ཕྱིའི་གོ་རིམ་གཞན་དང་མི་མཐུན། དཀྱིལ་འཁོར་གྱི་ཆོ་ག་གནང་བ་རྣམས་ནི་ཐེ་ཚོམ་མི་ཟ་བར་བྱ་སྟེ། འདི་ནི་གཞུང་གི་ཆོ་ག་ཡིན་པས་སོ། ། འདི་ནི་གཞུང་ནས་གསལ་བས་འདིར་མ་བཀོད་དོ། ། དེ་ནས་སློབ་མའི་ཚོགས་རྣམས་ལ་ཉལ་སྟངས་དང་རྨི་ལམ་བསྒོ་བར་བྱ་སྟེ་གནས་དབེན་པར་གཏང་ངོ༌། ། དེ་ཡང་དེ་ནས་བླ་མས་སྟ་གོན་གྱི་ལྷ་དང་བུམ་པ་རྣམས་ལ་ཅི་འབྱོར་པས་མཆོད། རང་གི་ཆོ་ག་མ་ཚང་བ་དང་ལྷག་པ་རྣམས་བཟོད་པར་གསོལ་ལ། སྟ་གོན་གྱི་ལྷ་རྣམས་ནམ་མཁའ་ལ་གདེག་གོ ། དེ་ནས་བདག་དང་སློབ་མ་བསྲུང་བའི་ཕྱིར་ཡི་གེ་བཅུ་པ་ཅུང་ཞིག་བཟླས་པ་བྱ།
དེ་ཙམ་གྱིས་ནི་སྟ་གོན་གྱི་ཆོ་གའོ། ། ཉིན་ཞག་གསུམ་པ་དཀྱིལ་འཁོར་ཞག་ལ་རྡོ་རྗེ་སློབ་དཔོན་བདག་ཉིད་ཐོ་རངས་ལངས་ལ། ལྷའི་ང་རྒྱལ་གསལ་བཏབ་སྟེ། མིག་གཉིས་བྱིན་གྱིས་བརླབས་ལ་མིག་གིས་སྟེང་དུ་བལྟ་ཞིང་ངག་ཏུ་བཛྲོ་ཏིཥྛ་ཞེས་ཀྱང་བརྗོད་ལ། སྟ་གོན་གྱི་ལྷ་ནམ་མཁའ་ལ་གདེག་གོ ། སྲོད་ཀྱི་དུས་སུ་བཏེག་ན་ཐོ་རངས་གདེག་མི་དགོས་སོ། ། དེ་ནས་མེ་ཏོག་དང་མཆོད་པ་རྙིང་པ་ལ་སོགས་པ་ཐམས་ཅད་བསལ། དཀྱིལ་འཁོར་གྱི་སར་སྐྱང་ནུལ་ལེགས་པར་བྱས་ལ། དེ་ནས་ཡང་མཆོད་པ་གསར་པ་ཅི་འབྱོར་པ་ཅིག་བཤམས་ལ་ཚོན་སྣ་ལྔའི་སྐུད་པ་དབུས་སུ་སྔོན་པོ་བཞག་ལ། གཞན་རྣམས་ཕྱོགས་རིམ་གྱིས་དྲི་ཞིམ་པོས་བྱུགས་པའི་སྣོད་དུ་བཞག་སྟེ།
ཧཱུྃ་ཨོཾ་ཏྲཱཾ་ཧྲཱིཿཨཿཞེས་བྱ་བའི་ཡིག་འབྲུ་རྣམས་ཚོན་སྐུད་ཀྱི་སྟེང་དུ་རིམ་པ་བཞིན་བསམས་ལ། དེ་དག་ལ་དེ་བཞིན་གཤེགས་པ་རྣམས་བསྐྱེད་ལ། མཆོད་པས་མཆོད་པ་ཙམ་གྱིས་རིགས་ལྔ་འོད་དུ་ཞུ་སྟེ་སྐུད་པ་དང་རོ་གཅིག་ཏུ་གྱུར་པར་བསམ་མོ། ། དེ་ནས་བདག་ཉིད་དོན་ཡོད་གྲུབ་པའམ། སྒྲོལ་མའི་ང་རྒྱལ་དང་ལྡན་པས། སློབ་མ་བགེགས་མཐར་བྱེད་ཀྱི་ང་རྒྱལ་དང་ལྡན་པའི་ལག་ཏུ་ཚོན་སྐུད་སྔོན་པོ་ནས་བཟུང་སྟེ་ལྗང་གུའི་བར་དུ་ཛཿགསུམ་བརྗོད་ཅིང་གཏད། སློབ་མས་ཡིག་འབྲུ་ལྔ་བརྗོད་ཅིང་བླང༌། དེ་ནས་གཉི་གས་ཡིག་འབྲུ་ལྔ་བརྗོད་ཅིང་བསྒྲིལ་ལོ། ། དེ་ནས་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཐིག་སྐུད་བསྒྲིལ་བའི་སྒྲས་བསྐུལ་ནས། སེམས་ཅན་གྱི་དོན་དུ་དཀྱིལ་འཁོར་གྱི་འཁོར་ལོ་ནམ་མཁའ་ལ་བྱོན་པར་བསམས་ལ།
ཡེ་ཤེས་ཀྱི་ཐིག་ཆེན་པོ་བརྒྱད་ནམ་མཁའ་ལ་གདབ་བོ། ། དེས་སའི་ཆ་དེ་བྱིན་གྱིས་བརླབས་པར་འགྱུར་རོ། ། དེ་ནས་ལས་ཐིག་གིས་སའི་ཆ་རྣམ་པར་བགོ་བར་བྱ་སྟེ། སྐབས་འདིར་ནི་གཞུང་ལས་གསལ་པོར་མ་གསུངས་ཀྱང༌། གྲུ་བཞི་སྒོ་བཞི་ལ་སོགས་གདབ་བོ། ། ནང་གི་དཀྱིལ་འཁོར་དུ་པདྨ་འདབ་བརྒྱད་ལྟེ་བ་དང་བཅས་པ་སྟེ་དགུ། དེའི་ཕྱི་རོལ་དུ་ལྷ་སྣམ་སྟེ་འཕར་མ་གཉིས་སུ་གདབ། ཕོ་བྲང་གི་ཕྱི་རོལ་དུ་འདོད་ཡོན་དང༌། ཕ་གུ་དང༌། དྲྭ་ཕྱེད་དང༌།
མདའ་ཡབ་དང༌། རྟ་བབས་རྣམས་ཀྱི་ཆར་ཐིག་གདབ་སྟེ། འདི་ནི་ཚོན་དགྱེ་བའི་སྐབས་ཉིད་ལས་ཁོང་དུ་ཆུད་པར་ནུས་སོ། ། ཚོན་བྱིན་གྱིས་བརླབ་པ་ནི་ཡེ་ཤེས་ཀྱི་སྐུད་པ་བཞིན་དུ་བྱིན་གྱིས་བརླབ་བོ། ། དེ་ནས་ཚོན་ཇི་ལྟར་དགྱེ་བ་ནི། མཚན་མ་དགོད་པ། དེར་བུམ་པ་དབུལ་ཞིང་དཀྱིལ་འཁོར་གྱི་རྒྱན་དང༌། མཆོད་པ་དང་གཏོར་མ་བཤམ་པ་རྣམས་ནི་གཞུང་ཉིད་དུ་གསལ་བས་འདིར་མ་བཀོད་དོ། ། དེ་ནས་དཀྱིལ་འཁོར་བྱིན་གྱིས་བརླབ་ཅིང་སྒྲུབ་པ་ནི། དང་པོར་བདག་ཉིད་འབྱུང་བ་རིམ་བརྩེགས།
དེའི་སྟེང་དུ་སྣ་ཚོགས་རྡོ་རྗེ། དེའི་སྟེང་དུ་བྷྲཱུྃ་ལས་གཞལ་ཡས་ཁང༌། དབུས་སུ་སྣ་ཚོགས་པདྨ། ཕྱིའི་སྲུང་བའི་འཁོར་ལོ་དང་བཅས་པ། བདག་དང་མདུན་གྱི་ཅིག་ཅར་དུ་བསྐྱེད་པས་ཆོག དེ་ནས་བདག་ཉིད་དོན་ཡོད་གྲུབ་པའམ། སྒྲོལ་མའི་ང་རྒྱལ་དུ་གསལ་བཏབ་ལ། ཕྱོགས་བཞིའི་སྒོ་ཕྱེ་བར་བསམས་ལ་སྔགས་ཀྱང་བརྗོད་དོ། ། དེ་ནས་དེར་མདུན་གྱི་ལྷ་རྣམས་བསྐྱེད་དེ། དེའི་ཆོ་ག་ནི་ལྷ་སྟ་གོན་གྱི་སྐབས་བཞིན།
དམ་ཚིག་པ་བསྐྱེད། ཡེ་ཤེས་པ་གཞུག་གནས་གསུམ་བྱིན་གྱིས་བརླབ། དབང་བསྐུར་ཞིང་རྒྱས་གདབ་སྟེ། ཡན་ལག་བཞི་རྫོགས་པར་བྱ་སྟེ། དེའང་སྒྲུབ་ཐབས་ལས་གསུངས་པ། བསྐྱེད་པའི་རིམ་པ་རྫོགས་བྱས་ནས། ། ཞེས་གསུངས་པས་ཤེས་སོ། ། མཆོད་པ་བྱིན་གྱིས་བརླབ་པ་ནི་སྐབས་འདིར་བྱ་བའམ། བདག་བསྐྱེད་ཀྱི་སྐབས་སུ་བྱའོ། ། དེ་ཡང་མཆོད་པ་ཅི་འབྱོར་པས་མཆོད་དེ།
མེ་ཏོག་ལ་སོགས་པ་ཕྱིའི་མཆོད་པ་དང༌། ན་བཟའི་མཆོད་པ་དང༌། བདུད་རྩི་བྱིན་གྱིས་བརླབས་པའི་མཆོད་པ་དང༌། འདོད་ཡོན་ལྔའི་མཆོད་པ་རྣམས་ཀྱིས་མཆོད་ལ། དེ་ནས་བསྟོད་པ་ཉི་ཤུ་རྩ་གཅིག་གིས་བསྟོད་དོ། ། དེ་ནས་གཏོར་མ་ནི། དཀྱིལ་འཁོར་གྱི་ཁང་པའི་ཕྱི་རོལ་དུ་རྡོ་རྗེ་སློབ་དཔོན་དང༌། སློབ་མ་བསྲུང་བ་དང༌། དཀྱིལ་འཁོར་གྱི་ལས་ཀྱི་བྱ་བ་མཐར་མ་ཕྱིན་གྱི་བར་དུ་ཆོ་གའི་བྱ་བ་ལ་བར་ཆད་མེད་པར་སྲུངས་ཤིག་ཅེས་བསྒོ་ལ་གཏོར་མ་གཤེགས་སུ་གསོལ་ལོ། ། དེ་ནས་ནང་དུ་ཞུགས་ཏེ་དངོས་སམ་ཡིད་ཀྱིས་བསྐོར་བ་ལན་གསུམ་བྱ།
དེ་ནས་བར་འདིར་སློབ་དཔོན་བདག་ཉིད་སློབ་མ་ཇི་ལྟར་འཇུག་པའི་ཆོ་གས་འཇུག་པར་བྱ་སྟེ། བུམ་པའི་དབང་ཙམ་མམ། དབང་བཞི་ཀ་རྫོགས་ཀྱི་བར་དུ་སློབ་མ་ལ་ཇི་ཙམ་བསྐུར་བ་བླང་བར་བྱའོ། ། དེ་ནས་ཆོས་རྣམས་གཟུགས་བརྙན་ལྟ་བུ་ཞེས་བྱ་བ་ལ་སོགས་པ་ཚིག་ལན་གསུམ་གྱིས་བདེན་པའི་སྟོབས་བརྗོད་པར་བྱའོ། ། དེ་ཙམ་གྱིས་ནི་སློབ་དཔོན་བདག་ཉིད་འཇུག་པའོ། ། དེ་ནས་སྤྱོད་མཛེས་ཁྲུས་བྱས་ལ། ། ཞེས་བྱ་བ་ལ་སོགས་པས་སློབ་མ་འཇུག་པ་བསྟན་ཏེ། དེ་ནས་འོག་ནས་འབྱུང་བའི་ཆོ་གའི་དོན་ཡང་དྲངས་ལ། དང་ལ་བླ་མ་ལ་མཎྜལ་དང་འཇུག་པའི་ཡོན་དབུལ། དེ་ནས་ཨོཾ་ཨ་ཁཾ་བཱི་ར་ཧཱུྃ་ཞེས་བརྗོད་ཅིང་གདོང་གཡོགས་བཅིང༌།
མེ་ཏོག་གི་ཕྲེང་བ་ལག་ཏུ་གཏད། ལས་ཐམས་ཅད་པའི་བུམ་པ་ལག་ཏུ་བླངས་ལ། བགེགས་མཐར་བྱེད་ཀྱི་སྔགས་ཀྱིས་བགེགས་བསལ་ལོ། ། དེ་ནས་སློབ་མ་དེ་དག་ཀྱང་བགེགས་མཐར་བྱེད་དམ། སྒྲོལ་མའི་ང་རྒྱལ་བྱེད་དུ་གཞུག དེ་ནས་གསང་བར་གཉེར་གཏད་པའི་ཚིག་བསྒྲགས་ཏེ། དམ་ལ་གཞག བདུད་རྩི་འབྲུ་གསུམ་གྱི་བྱིན་གྱིས་བརླབས་ཏེ་བླུད་ཅིང་མནའ་བསྒགས་ཏེ་དམ་ལ་བཞག དེ་ནས་བླ་མས། སློབ་མའི་དྲུང་དུ་རྡོ་རྗེ་དྲིལ་བུ་ཁྱེར་ཏེ་ཕྱིན་ལ།
ལག་པས་འཛིན་དུ་གཞུག་ལ། སློབ་མས་ཧ་ཧ་ཧེ་ཧེ་ཞེས་བརྗོད་དུ་བཅུག་ལ་ཡོལ་བའི་ནང་དུ་དྲངས་ལ། དཀྱིལ་འཁོར་གྱི་ཤར་སྒོ་ནས་ཞུགས་ཏེ་སྒོ་ཁང་དེ་ཉིད་དུ་འདུག་པར་བསམ་དུ་གཞུག དེ་ཙམ་གྱིས་ནི་ཕྱིའི་འཇུག་པའི་ཆོ་གའོ། ། དེ་ནས་ནང་འཇུག་ཡེ་ཤེས་དབབ་པར་བྱ་སྟེ། རྫས་དང་སྔགས་དང་ཏིང་ངེ་འཛིན་གྱིས་སོ། ། དེ་ལ་རྫས་ནི་གུ་གུལ་གྱི་དུད་པས་སོ། ། སྔགས་ནི་གཞུང་ཉིད་ན་གསལ་ལོ། ། ཏིང་ངེ་འཛིན་ནི་སློབ་དཔོན་གྱི་ཐུགས་ཀ་ནས་ཨ་དམར་པོ་དཔག་ཏུ་མེད་པ་སྤྲོས་ཏེ། སློབ་མའི་སྙིང་གར་ཐིམ་པར་བསམས་པ་དང༌།
སློབ་མའི་སྤྱི་བོར་སྣ་ཚོགས་རྡོ་རྗེ་བསྒོམས་ལ། དེ་ནས་ཡང་ཕྱོགས་བཅུ་ནས་རྗེ་བཙུན་མ་སྒྲོལ་མའི་སྐུ་དཔག་ཏུ་མེད་པ་བྱོན་ཏེ་སྣ་ཚོགས་རྡོ་རྗེ་ལ་ཐིམ། དེ་ཉིད་འོད་དུ་ཞུ་སྟེ། སློབ་མའི་ཚངས་པའི་བུ་ག་ནས་ཞུགས་ཏེ་སྙིང་གར་ཐིམ་པར་བསམ་པ་དེ་སློབ་དཔོན་དང་སློབ་མ་གཉིས་ཀས་བྱའོ། ། དྲིལ་བུའི་སྒྲ་ཅུང་ཟད་ཙམ་བྱ་འཕྲལ་དུ་ཡེ་ཤེས་དབབ་བོ། ། འདི་ལ་བརྟན་པར་བྱ་མི་དགོས་གསུང༌། དེ་ནས་ཡེ་ཤེས་ཕབ་པ་དང་དམ་ཚིག་དབོག་སྟེ། བདག་གིས་ཡེ་ཤེས་ཕབ་པའི་ཆོ་ག་གཞན་ལ་མི་སྨྲ་བའི་ཆོ་ག་དང༌། བླ་མ་ལ་མི་བརྙས་པའི་དམ་ཚིག་གཉིས་དབོག་གོ ། དེ་ནས་སྔར་གཏད་པའི་མེ་ཏོག་གི་ཕྲེང་བ་སྐབས་འདིར་འདོར་དུ་གཞུག
སླར་བླ་མས་བླངས་ཏེ་མགོ་ལ་བཅིང༌། གདོང་གཡོགས་བཀྲོལ་ཏེ་མེ་ཏོག་ཕོག་པའི་ལྷ་དེ་ཉིད་དང༌། དཀྱིལ་འཁོར་གྱི་ལྷ་གཞན་དག་ཀྱང་མིང་བརྗོད་པ་སྔོན་དུ་འགྲོ་བས་བསྟན། དེ་ནས་དེ་ལྟ་བུའི་དཀྱིལ་འཁོར་ཐམས་ཅད། རང་གི་ཕུང་པོ་ལ་སོགས་པ་ལ་གནས་པ་ཡིན་ནོ། ། ཞེས་ལུས་ལ་ལྷ་རྣམས་གནས་པར་ཡང་བསྟན་ཏེ། དེ་ཙམ་གྱིས་ནི་འཇུག་པའི་ཆོ་གའི་གོ་རིམ་བསྟན་ནོ། ། དེ་ལྟར་སློབ་མ་འཇུག་པ་སྔོན་དུ་སོང་ནས་དབང་བསྐུར་བ་ལས། དེ་ཡང་བུམ་པའི་དབང་ངོ༌། ། དེ་ལ་ཡང་སློབ་མའི་དབང་དང༌།
སློབ་དཔོན་གྱི་ཁྱད་པར་གྱི་དབང་གཉིས་ལས། དང་པོ་བླ་མ་ལ་ཅི་འབྱོར་པའི་ཡོན་དང་མཎྜལ་ཕུལ་ལ། བསམ་གྱིས་མི་ཁྱབ་ཅེས་བྱ་བ་ལ་སོགས་པས་གསོལ་བ་གདབ། དེ་ནས་སློབ་མ་ལ་དཀོན་མཆོག་གསུམ་ལ་སྐྱབས་སུ་འགྲོ་བ་སྦྱིན། ཇི་ལྟར་དུས་གསུམ་མགོན་པོ་རྣམས་བྱ་བ་ནས་བཟུང་སྟེ། སེམས་ཅན་མྱ་ངན་འདས་ལ་དགོད། ། ཅེས་བྱ་བའི་བར་ལན་གསུམ་གྱིས་སེམས་བསྐྱེད་ཅིང་སྡོམ་པ་འཛིན་དུ་གཞུག དེ་ནས་སློབ་མ་དབང་སྟེགས་ལ་རྒྱན་ཐམས་ཅད་ཀྱིས་བརྒྱན་པ་བཞག་ལ། དེ་ནས་ཆུ་ལ་སོགས་པ་རིག་པའི་དབང་ལྔ་སྦྱིན། དེ་ཡང་བླ་མ་དོན་ཡོད་གྲུབ་པའི་ང་རྒྱལ་དང་ལྡན་པས་ཆུ་བསྡུས་པའི་རྣམ་རྒྱལ་བུམ་པ།
ཅོད་པན་སར་པ། རྡོ་རྗེ། དྲིལ་བུ། རྡོ་རྗེ་དྲིལ་བུ་གཉིས་ཀ་སྟེ། དབང་རྫས་ལྔ་མི་དམིགས་ཏེ་སྟོང་པ་ལས། ཧཱུྃ། ཨཱཾ། ཛྲཱིཾ། ཁཾ། ཨོཾ་རྣམས་ལས།
རྡོ་རྗེ། རིན་པོ་ཆེ། པདྨ། སྣ་ཚོགས་རྡོ་རྗེ། འཁོར་ལོ་ལྔར་བསྐྱེད་ལ། དེ་ལ་ཡང་ས་བོན་སོ་སོས་མཚན་པ། དེ་དག་ལས་རིགས་ལྔ་སོ་སོར་བསྐྱེད་དེ། ས་བོན་དང་ཕྱག་མཚན་དང་སྐུ་རྫོགས་པ་ཆོ་ག་གསུམ་གྱིས་བསྐྱེད་པ་ཡིན་ནོ། ། དེ་ནས་མི་བསྐྱོད་པ་ལ་སོགས་པའི་ལྷ་རྣམས་འོད་དུ་ཞུ་བ་ལས་བུམ་པའི་ཆུ་ལ་སོགས་པ་སོ་སོའི་དབང་རྫས་སུ་གྱུར་པར་བསམས་ཏེ་རྫས་བྱིན་གྱིས་བརླབ་བོ། ། དེ་ནས་རང་སྔགས་བརྗོད་ཅིང་བུམ་པའི་ཆུས་བཀྲུ་བ་ནས་བཟུང་སྟེ།
རྡོ་རྗེ་དྲིལ་བུ་མགོར་བཞག་པ་ནས། ལྷ་གང་ལ་ཕོག་པའི་མིང་ལ་དྲས་ཏེ་སྔགས་བརྗོད་པའི་མཐར་མིང་གདགས་སོ། ། དེ་ནས་མི་བསྐྱོད་པ་ལ་སོགས་པའི་ལྷའི་ང་རྒྱལ་འཛིན་དུ་གཞུག་གོ ། དེ་ནས་མཆོད་པ་ལྔ་ལྔའི་མཆོད་པས་མཆོད་ནས། ཕུང་པོ་དང་ཉོན་མོངས་པའི་དྲི་མ་གང་དག་པ་དང༌། ཡེ་ཤེས་དང༌། དེ་བཞིན་གཤེགས་པ་གང་གི་ངོ་བོར་བྱིན་གྱིས་བརླབ་པ་ཡང་བསྟན་ཏེ། དེ་དག་ནི་རིག་པའི་དབང་ལྔ་བསྐུར་བའོ། ། ཆོ་ག་འདིའི་གཞུང་གི་སྐབས་འདིར་བརྟུལ་ཞུགས་སྦྱིན་པར་མི་བཞེད། རིག་པའི་དབང་གི་མཐའ་རྟེན་གསུམ་དུ་བཞེད་དེ།
གསང་སྔགས་ཡི་གེ་བཅུ་པའི་ལུང་སྦྱིན་ཞིང༌། རིག་སྔགས་གཏད་པ་དང༌། ལུང་བསྟན་པ་དང༌། དབུགས་དབྱུང་བ་སྦྱིན་པའོ། ། དེ་ལ་དང་པོ་ནི། ཆོ་གའི་གོ་རིམ་ནི་འདི་ཡིན་ཏེ། སློབ་མས་མེ་ཏོག་གི་ཕྲེང་བ་ལག་ཏུ་བཟུང་སྟེ། ཡི་གེ་བཅུ་པ་ལན་གསུམ་དུ་བླ་མའི་རྗེས་སུ་བཟླས་པ་བྱས་ལ། དེ་ནས་བླ་མ་ལ་མེ་ཏོག་ཕུལ་ཏེ། བླ་མས་ཚིགས་སུ་བཅད་པ་དང་བཅས་པས།
སློབ་མའི་མགོར་མེ་ཏོག་བཞག་ལ་བྱིན་རླབས་བསྒོ་བའོ། ། སློབ་མས་ཀྱང་ཚུལ་བཞིན་དུ་བསྒྲུབ་པར་ཁས་བླང་ངོ༌། ། དེ་ནས་རིག་སྔགས་གཏད་པའི་ཆོ་ག་དངོས་ནི། བླ་མས་དབུ་རྒྱན་དང༌། སྟོད་གཡོགས་ལ་སོགས་པ་རྒྱན་ཐམས་ཅད་ཀྱང་སྦྱིན་ནོ། ། ཨོཾ་བཛྲ་ས་མ་ཡ་སྟྭཾ་ཨ་བྷི་ཥིཉྩ་མཱཾ། ཞེས་ཀྱང་བརྗོད་པར་བྱའོ། ། དེ་ནས་ཨོཾ་རཀྵ་ཞེས་བྱ་བ་ལ་སོགས་པས་སློབ་མ་དེ་བསྲུངས་ལ། བུ་ཁྱོད་ལ་རིག་སྔགས་འདི་རྗེས་སུ་གཏད་ཀྱི་ཁྱོད་ཀྱིས་རྫོགས་པའི་བྱང་ཆུབ་མ་ཐོབ་ཀྱི་བར་དུ་རིག་སྔགས་འདིའི་གཟི་བརྗིད་དང་བྱིན་རླབས་ཉམས་པར་མ་བྱེད་ཅིག་ཅེས་བསྒོ་ལ། དེ་ནས་གསང་མཚན་གྱིས་ལུང་བསྟན་ཅིང༌།
བདུད་བཞི་ལས་རྒྱལ་བར་དབུགས་དབྱུང༌། དེ་དག་ནི་སློབ་མའི་དབང་ངོ༌། ། དབང་དེ་དག་ཐོབ་པའི་སྟེང་དུ། ཁྱད་པར་རྡོ་རྗེ་སློབ་དཔོན་གྱི་དབང་ཐོབ་པར་འདོད་ན། བླ་མ་ལ་མཎྜལ་དང་ཡོན་དབུལ། ཚིགས་སུ་བཅད་པ་གཅིག་གིས་གསོལ་བ་གདབ། དབང་སྟེགས་ཀྱི་སྟེང་དུ་རིན་པོ་ཆེའི་ཁྲི་བརྩིགས། དེར་སློབ་མ་རྒྱན་ཐམས་ཅད་ཀྱིས་བརྒྱན་པ་བཞག་ལ། ལས་ཐམས་ཅད་པའི་བུམ་པས་ཅུང་ཟད་བསང༌། སྔར་སློབ་མའི་དབང་དུས་བར་ཆོད་པ་ཡིན་ན།
རིག་པའི་དབང་ལྔ་སྔ་མ་བཞིན་དུ་བསྐུར། འབྲེལ་པ་ཅན་དུ་ཡིན་ན་མི་དགོས། དེ་ནས་རྒྱུད་སྡེ་གཞན་དང་འདྲ་བར་དམ་ཚིག་གསུམ་སྦྱིན། དོན་ཡོད་གྲུབ་པའམ་སྒྲོལ་མའི་ང་རྒྱལ་འཛིན་དུ་གཞུག ཡང་ཆུ་རང་གི་དབང་བསྐུར། དེ་ནས་རྡོ་རྗེ་སློབ་དཔོན་གྱི་དབང་གི་མཐའ་རྟེན་དུ། གླེགས་བམ་བྱིན་ཏེ་ཆོས་ཀྱི་འཁོར་ལོ་བསྐོར་བར་རྗེས་སུ་གནང་བ་སྦྱིན། དེ་ནས་ལྷ་མཆོད་པ་རྗེས་སུ་གནང་བའི་ཕྱིར། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྒྲོལ་མ་དོན་གྲུབ་ཀྱི་རྣམ་པར་སྤྱན་དྲངས་ལ་སློབ་མའི་སྤྱི་གཙུག་ནས་བསྟིམ། དེ་ནས་བུམ་ཆུས་དབང་བསྐུར་ལ།
རིགས་ལྔའི་དབུ་རྒྱན་བསམ། དེ་ནས་འདོད་ཡོན་ལྔས་བདག་ཉིད་ལ་མཆོད་པར་གནང་བ་སྦྱིན་ནོ། ། དེ་ནས་ཞེན་པ་མེད་པའི་ཚུལ་གྱིས་སེམས་ཅན་གྱི་དོན་བྱེད་པའི་རྗེས་སུ་གནང་བ་སྦྱིན་ཏེ། དེ་ཙམ་གྱིས་ནི་སློབ་དཔོན་གྱི་དབང་ངོ༌། ། འདིས་ནི་རྡུལ་ཚོན་གྱི་དཀྱིལ་འཁོར་དུ་ཞུགས་ཤིང་དེར་བུམ་པའི་དབང་ཚུལ་བཞིན་ཐོབ་ནས་ཉོན་མོངས་པའི་སྒྲིབ་པའི་བག་ཆགས་བསྲབས་ཏེ། ས་དང་པོ་ནས་བརྒྱད་པའི་བར་ཐོབ་པར་བྱས་ཤིང་ལས་དང་པོ་པའི་དུས་སུ་ནི་ངན་སོང་དུ་མི་ལྡོག་ལ། ས་དང་པོ་ནས་བརྒྱད་པའི་བར་ཡང་དབང་འདི་ཐོབ་ན་ཐེག་པ་འོག་མར་ཡང་མི་ལྡོག་ཅེས་ཕན་ཡོན་བཤད་དོ། ། དབང་དང་པོའོ།། །། དེ་ནས་གསང་བའི་དབང་ནི། བླ་མ་ལ་མཎྜལ་དང་ཡོན་དབུལ་ཞིང༌།
དུས་སྔ་མ་ནས་ཡང་ནས་ཡང་དུ་གསང་དབང་ནོད་པར་ཞུ་བ་འབུལ། དེ་ནས་རྡོ་རྗེ་སློབ་དཔོན་གྱི་དབང་གི་རྗེས་ཉིད་ལ་ཡང་མཎྜལ་དང་ཡོན་དབུལ་ཏེ། ཚོགས་ཀྱི་ལོངས་སྤྱོད་དང་བཅས་པར་ལེགས་པར་བརྟགས་པའི་རིག་མ་ཡང་བླ་མ་ལ་དབུལ། དེ་ནས་གསོལ་བ་གདབ་པ་ནི། སློབ་དཔོན་ཁྱོད་ནི་དགོངས་སུ་གསོལ། ། ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས་ལན་གསུམ་དུ་གསོལ་བ་གདབ་པ་སྟེ། ཆོ་ག་དང་པོའོ།། །། དེ་ནས་གསང་སྤྱོད་ཐབས་དང་ལྡན་པ་ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་རྟོག་པ་མེད་པར་གསང་བའི་དབང་ནོད་ནུས་སམ་ཞེས་ལན་གཅིག་གམ་གསུམ་གྱིས་དེ་སྟེ། ཆོ་ག་གཉིས་པའོ།། །། དེ་ནས་ཡང་སློབ་དཔོན་ཁྱོད་ཅེས་བྱ་བ་ལ་སོགས་པའི་ཚིགས་སུ་བཅད་པ་ཕྱེད་དང་གཉིས་ཀྱིས་གསང་བའི་དབང་མྱུར་དུ་སྩོལ་ཅིག་ཅེས་སློབ་མས་གསོལ་བ་གདབ་པ་སྟེ།
ཆོ་ག་གསུམ་པའོ།། །། དེ་ནས་གསང་བའི་དབང་གི་རྫས་བསྒྲུབ་པར་བྱ་སྟེ། བླ་མ་དང༌། ཕྱག་རྒྱ་འདུ་ཤེས་སུམ་ལྡན་གྱི་བྱིན་གྱིས་བརླབས་ལ་སྙོམས་པར་ཞུགས་པ་ལས། ཏིང་ངེ་འཛིན་གྱིས་དེ་བཞིན་གཤེགས་པ་ཐམས་ཅད་སྐད་ཅིག་ལ་བྱོན། སྤྱི་གཙུག་ཚངས་སྒོ་ནས་ཞུགས་ནས་འོད་དུ་ཞུ་བའི་བྱང་སེམས་ཡུམ་གྱི་མཁར་དབབ་བོ། ། དེ་ནས་གཞན་ཡང་དབུས་སུ་ཞེས་བྱ་བ་ནས། ཕབ་ནས་མཚན་ལྡན་བླུགས་པར་བྱ། ། ཞེས་བྱ་བའི་བར་གྱིས་བསྟན་ཏེ། ཆོ་ག་བཞི་པའོ།། །།
དེ་ནས་སློབ་མའི་གདོང་གཡོགས་བཅིང་ཞིང་འོད་དཔག་ཏུ་མེད་པར་སྐད་ཅིག་གིས་བསམ། ཡུམ་གྱི་མཁའི་བྱང་ཆུབ་ཀྱི་སེམས་ལྕེ་ལ་བྱིན་ཏེ། དཔའ་བོ་རྣལ་འབྱོར་མ་ཀུན་ཞེས་བྱ་བའི་ཚིགས་སུ་བཅད་པ་གཅིག་བརྗོད་ཅིང༌། བྱང་ཆུབ་ཀྱི་སེམས་དེ་ཉ་ཕྱིས་ལ་སོགས་པར་བཞག་ལ་མཐེབ་སྲིན་གྱིས་སྦྱིན་པའམ། ཡང་ན་ལྕེ་ཉིད་ཀྱིས་བླང་བར་བྱའོ། ། རྫས་སྦྱིན་པ་སྟེ་ཆོ་ག་ལྔ་པའོ།། །། དེ་ནས་གསང་དབང་མཆོག་ནོད་ཅིང་ཐོབ་པར་བསྟན་པ་ནི། སློབ་མས་ཨ་ཧོ་སུ་ཁ་ཞེས་བརྗོད་དོ། ། ཡང་བླ་མ་ལ་གསོལ་བ་བཏབ་ལ། གཟུང་འཛིན་གྱི་རྣམ་པར་རྟོག་པ་རགས་རིམ་ཐམས་ཅད་དག
རླུང་བཅུ་ལ་ཡང་དབང་ཐོབ་ལ། ས་བཅུ་པ་དང་བཅུ་གཅིག་པ་ཐོབ་པའི་བག་ཆགས་ཡང་བཞག་གོ་ཞེས་ཕན་ཡོན་བསྟན་ཏེ། ཆོ་ག་དྲུག་པའོ།། །། དེ་ནས་སློབ་མས་བླ་མ་ལ་ཕྱག་བྱ་བ་ལ་སོགས་པ་རྗེས་ཀྱི་བྱ་བ་ཡང་ཤེས་པར་བྱའོ། ། གསང་བའི་དབང་ངོ༌།། །། དེ་ནས་ཤེས་རབ་ཡེ་ཤེས་ཀྱི་དབང་ནི། ཡང་བླ་མ་ལ་མཎྜལ་སྔོན་དུ་འགྲོ་བའི་རྐྱེན་གྱིས་ཡོན་ཕུལ་ལ། སྔར་གསང་དབང་སྐབས་སུ་བརྗོད་པའི་ཚིགས་སུ་བཅད་པ་གཅིག་གིས་ལན་གསུམ་དུ་གསོལ་བ་གདབ་བོ། ། སློབ་མའི་ཆོ་ག་བྱ་བ་དང་པོའོ།། །། དེ་ནས་བླ་མས་སྔར་གསང་དབང་གི་རིག་མ་དེ་ཉིད་དྲི་ཞིམ་པོའི་ཆུས་ལེགས་པར་ཁྲུས་བྱས་ལ་བདུད་རྩི་ལྔས་བྱུགས་ལ་རྒྱན་ཐམས་ཅད་ཀྱིས་བརྒྱན་ལ།
ལྷ་མོ་འདི་ནི་ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས་རིག་མའི་ལག་པ་གཡོན་པ་སློབ་མའི་ལག་པ་གཡས་པར་གཏད་དེ། བླ་མའི་བྱ་བ་ཤེས་རབ་མ་གཏད་པའི་དབང་སྟེ། ཆོ་ག་གཉིས་པའོ།། །། དེ་ནས་རིག་མ་དེས་སློབ་མ་ལ་དམ་ཚིག་དང་སྡོམ་པ་བསྲུང་ནུས་སམ་ཞེས་དྲི་ཞིང༌། སློབ་མས་ཀྱང་ལན་བྱ་བ་ཐབས་དང་ཤེས་རབ་སྟེ། ཆོ་ག་གསུམ་པའོ།། །། དེ་ནས་བླ་མས་གཉིས་ཀ་ལ་འདུ་ཤེས་གསུམ་གསུམ་གྱི་བྱིན་གྱིས་བརླབ་པ་སོ་སོར་ཡང་བྱེད་དུ་གཞུག དེ་ནས་རླུང་སྦྱང་བ་སྔོན་དུ་སོང་བས། སྐད་ཅིག་གིས་ཐབས་དང་ཤེས་རབ་སྙོམས་པར་ཞུགས་པ་ལས། དེ་བཞིན་གཤེགས་པ་ཐམས་ཅད་ཚངས་སྒོ་ནས་ཞུགས་ཏེ།
དེ་ཉིད་འོད་དུ་ཞུ་ནས་རིམ་གྱིས་ཕབ་ཅིང་ཐབས་ཤེས་རབ་མ་ལ་འཁྱུད་པ་ལ་སོགས་པ་ལ་ཡུན་རིང་དུ་བདེ་བ་མྱོང་བར་བྱའོ། ། དེ་ནས་ཡུམ་གྱི་རྩ་བཙལ་ཞིང་སྙོམས་འཇུག་གི་རྩ་དྲུད་པས་བདེ་བ་ཆེན་པོའི་ཏིང་ངེ་འཛིན་བསྐྱེད་ཅིང་ཐིག་ལེ་གནས་དམའ་མོར་ཕབ་ལ་སྥ་ར་ཎ་ཕཊ་ཅེས་ངག་ཏུ་བརྗོད་པས་ཡུམ་གྱི་མཁར་ཐིག་ལེ་འཕང་ངོ༌། ། དེ་ནས་རྡོ་རྗེའི་ལྟེ་བར་སིད་ཅེས་བྱ་བའི་སྒྲ་གྲག་པར་བསམ་ཞིང་ཐིག་ལེ་ཐམས་ཅད་དྲང་ངོ༌། ། དེ་དག་ནི་ཡུན་རིང་པོར་གོམས་པར་བྱ་ཞིང་ཐིག་ལེ་དང་བདེ་བ་ལ་དབང་ཐོབ་པར་བྱ་བ་གཅེས་ཏེ་ཡེ་ཤེས་བདེ་བ་ཆེན་པོའི་དབང་ངོ༌། ། དེ་ཡང་གཞུང་ལས། ཐབས་དང་ཤེས་རབ་གཡས་དང་གཡོན། ། ཞེས་བྱ་བ་ནས། གཉིས་མེད་ཡེ་ཤེས་གསལ་བར་འགྱུར། ། ཞེས་བྱ་བའི་བར་གྱིས་བསྟན་ཏེ་ཉམས་མྱོང་སྐྱེད་པའི་ཆོ་ག་སྟེ་བཞི་པའོ།། །། དེ་ནས་དབང་རྫས་དེ་དང་རྗེས་སུ་མཐུན་པའི་གནང་བ་བྱིན་ཏེ།
ཤེས་རབ་མ་ཡི་རྐང་པ་གཡོན། ། ཞེས་བྱ་བ་ནས། རྟག་ཏུ་རྨི་ལམ་བཞིན་དུ་བྱོས། ། ཞེས་བྱ་བའི་བར་གྱིས་བསྟན་ཏེ་ཆོ་ག་ལྔ་པའོ།། །། དེ་ནས་བླ་མ་དེས་འདི་ཤེས་རབ་ཡེ་ཤེས་ཀྱི་དབང་ཡིན་ལ། དེས་ཤེས་བྱའི་སྒྲིབ་པ་སྤང་ནུས་པ་དང༌། ས་བཅུ་གསུམ་པའི་སྐུ་གསུམ་པའི་འབྲས་བུ་ཐོབ་པ་ཡིན་ནོ། ། ཞེས་ཕན་ཡོན་ཡང་བསྟན་ནོ། ། ཆོ་གའི་ལུགས་གཅིག་གིས་སྐབས་འདིར་ལུང་བསྟན་པ་དང༌། ཁྱད་པར་གྱི་རྗེས་གནང་བྱ་བ་དང་ཚུལ་གཅིག་ཡིན་ནོ། །
འདི་ནི་ཤེས་རབ་ཡེ་ཤེས་ཞེས་བྱ་བ་ལ་སོགས་པས་བསྟན་ཏེ་ཆོ་ག་དྲུག་པའོ། ། ཤེས་རབ་ཡེ་ཤེས་སོ།། །། དེ་ནས་བཞི་པ་ནི། མཎྜལ་དང༌། ཡོན་དང༌། གསོལ་བ་གདབ་པ་ནི། གསུམ་པ་ལ་ལྟོས་པས་མི་དགོས་གསུང༌། བཞི་པ་དངོས་ནི་དབང་བདེ་བའི་རྒྱུན་བསྒོམ་པ་རླུང་དང་ཐིག་ལེ་གཟུང་བའི་མན་ངག་ཀྱང་བསྟན་ཅིང༌། ཡེ་ཤེས་འདི་ནི་ཆེས་ཕྲ་ཞིང༌། ། ཞེས་བྱ་བ་ལ་སོགས་པའི་ཚིགས་སུ་བཅད་པ་བརྗོད་ཅིང༌།
གསུམ་པ་ཉམས་སུ་མྱོང་བ་དེ་ཉིད་སངས་རྒྱས་ཀྱི་ཆོས་ཀྱི་སྐུ་དེ་དང་ཡང་དབྱེར་མེད་པ་ཡིན་པས་ཁྱོད་ཀྱིས་རྟག་ཏུ་སྐྱོངས་ཤིག ཅེས་བྱ་བ་ནི་དབང་བཞི་པའོ།། །། དེ་ཡང་བཞི་པ་དེ་ཉིད་ཀྱི་དབང་བླ་མའི་ཞལ་ལས་ཤེས་པར་འགྱུར་ཞེས་བྱ་བས་བསྟན་ཏེ། ཆོ་ག་དང་པོའོ།། །། དེ་ནས་རྗེས་ཀྱི་བྱ་བ་ནི། དཀྱིལ་འཁོར་གྱི་འཁོར་ལོ་ལ་མཆོད་པ་དང༌། ལས་ཀྱི་ལྷག་ཆད་ཁ་བསྐང་ཕྱིར་ཡི་གེ་བརྒྱ་པ་བརྗོད་པ་དང༌། དཔའ་བོ་དང་རྣལ་འབྱོར་མ་རྣམས་ཚོགས་ཀྱིས་མཉེས་པར་བྱ་བ་དང༌། ཕྱོགས་སྐྱོང་རྣམས་གཏོར་མས་ཚིམ་པར་བྱས་ལ། བླ་མའི་ཞབས་ལ་ཕྱག་འཚལ་བ་ལ་སོགས་བསྟན་ཏེ།
ཆོ་ག་གཉིས་པའོ།། །། འདི་ཡང་གཞུང་ལས། རྗེས་ཀྱི་བྱ་བའི་ཆོ་ག་ནི། ། ཞེས་བྱ་བ་ལ་སོགས་པས་བསྟན་ཏོ། ། དེ་ནས་བླ་མས་དབང་བཞི་པ་འདིས་དྲི་མ་གང་དག་པ་དང༌། འབྲས་བུ་གང་ཐོབ་པ་དབང་གསུམ་པ་དང་འདྲའོ། ། ཞེས་བསྟན་ཅིང༌། ཁྱོད་ཀྱིས་སྲོག་ཆགས་གསད་པར་བྱ། ། ཞེས་བྱ་བ་ལ་སོགས་པ་རྒྱལ་བས་དགོངས་ཏེ་གསུངས་པའི་དམ་ཚིག་བཞི་ཡང་ཐུན་མོང་དུ་བསྟན་ཏེ་ཆོ་ག་གསུམ་པའོ།། །། དེ་ནས་གཞན་དུ་གསུངས་པའི་དམ་ཚིག་རྣམས་ལ་བསླབ་པར་བྱ་ཞེས་པས་བསྟན་ཏོ། །
དེ་ནས་སྔར་གྱི་རྡུལ་ཚོན་གྱི་ཡེ་ཤེས་པ་གཤེགས། དམ་ཚིག་པ་བདག་ལ་བསྡུ། རྡུལ་ཚོན་སྔ་མ་རྣམས་བསྡུས་ལ་མཆོད་པ་བྱས་ལ། ལས་ཀྱི་ཐིག་རྗེས་མི་མངོན་པར་བྱའོ། ། དེ་ནས་དམན་པ་ཆུ་བོར་གཤེགས་སུ་གསོལ་ཏེ། ཆོ་ག་བཞི་པའོ།། །། འདི་ནི་བླ་མའི་ཞལ་ལས་ཤེས་པར་བྱ་བ་ཡིན་པས། གཞུང་ལས་ནི་གྲུབ་པ་མེད་དོ། ། དབང་གི་ཆོ་ག་ཐོ་ཙམ་ཕྱོགས་གཅིག་ཏུ་བསྡེབས་ཏེ་བསྟན་པ། དབང་གི་མངོན་རྟོགས་འདི་ས་སྐྱ་པ་ཆེན་པོས་མཛད་དོ། །
དགུ་པ་དབང་བསྐུར་བའི་མན་ངག་གོ ། སྒྲུབ་ཐབས་རྣམས་ཀྱི་ཡིག་སྣ། ལས་ཚོགས་རྣམས་ཀྱི་ཡིག་སྣ། ཕྱག་འཚལ་ཉི་ཤུ་རྩ་གཅིག་པའི་ཆོ་ག དབང་གི་མངོན་རྟོགས་དང༌། སྤྱིར་ཆོས་ཚན་པ་ལྔ་མཆིས། རྗེ་བཙུན་ས་སྐྱ་པའི་ཞལ་གདམས། བཤེས་གཉེན་གྱིས་ཡི་གེར་བཀོད་པ། ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
