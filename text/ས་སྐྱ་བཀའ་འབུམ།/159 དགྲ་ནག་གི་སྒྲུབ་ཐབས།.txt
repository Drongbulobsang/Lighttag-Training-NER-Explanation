ས་སྐྱ་བཀའ་འབུམ།
པོད ༡༥༩
དགྲ་ནག་གི་སྒྲུབ་ཐབས།
༼ཉ༽ ༄༅། །དགྲ་ནག་གི་སྒྲུབ་ཐབས་བཞུགས།། ༄༅། །ཨོཾ་སྭ་སྟི་སིདྡྷཾ། དྲི་མེད་རྒྱུད་དོན་སྟོན་མཛད་བླ་མ་དང༌། ། གཤིན་རྗེས་འཇོམས་མཛད་འཇམ་དཔལ་ཁྲོས་པ་ལ། ། ལུས་ངག་ཡིད་ཀྱིས་དང་བས་བཏུད་བྱས་ནས། ། རྒྱུད་ཀྱི་བསྙེན་པའི་ལག་ལེན་གསལ་བར་བྲི། ། དེ་ལ་དད་པ་དང་བྱང་ཆུབ་ཀྱི་སེམས་དང་ལྡན་པའི་གང་ཟག གཤིན་རྗེ་གཤེད་ཀྱི་དཀྱིལ་འཁོར་དུ་དབང་ཐོབ་ཅིང་དམ་ཚིག་དང་ལྡན་པ། བླ་མ་ལས་ལུང་ཐོབ་ཅིང་གཤིན་རྗེ་གཤེད་བསྒོམ་པར་འདོད་པའི་རྣལ་འབྱོར་པས།
ཐོ་རངས་ཀྱི་དུས་སུ་བསམ་གཏན་གྱི་གྲོགས་སུ་འགྲོ་ན་ཁྲུས་བྱས། མཆོད་པའི་ཡོ་བྱད་རྣམས་ཉེ་བར་བསགས། བདུད་རྩིའི་རི་ལུ་ཁར་བཅུག་ལ་ལྷའི་ང་རྒྱལ་དང་ལྡན་པས་སྟན་བདེ་བ་ལ་ཁ་ལྷོར་བལྟས་ཏེ། རྡོ་རྗེ་སྐྱིལ་ཀྲུང་གིས་སམ། སེམས་དཔའི་སྐྱིལ་ཀྲུང་གིས་འདུག་ལ་མངོན་པར་རྟོགས་པ་བསྒོམ་པར་བྱའོ། ། དེའང་བྱང་ཆུབ་ཀྱི་སེམས་དང་ལྡན་པས་སྙིང་གར་རྃ་ལས་ཉི་མའི་དཀྱིལ་འཁོར་བསམ། དེའི་སྟེང་དུ་ཡྃ་ཡིག་སྔོན་པོ་བསམ། དེ་ལས་འོད་འཕྲོས་པས་བླ་མ་དང་གཤིན་རྗེ་གཤེད་ཀྱི་དཀྱིལ་འཁོར་གྱི་འཁོར་ལོ་སྟེང་འོག་ཏུ་སྤྱན་དྲངས་ལ། དེ་དག་གི་སྤྱན་སྔར་བསོད་ནམས་ཀྱི་ཚོགས་བསག་པར་བྱ་བ་འདི་ནི་རྒྱུད་ན་མེད་ཀྱང་ཁ་བསྐང་བ་ཡིན་ཏེ། དེ་ལ་ཇོ་བོ་ནཱ་རོ་ཏ་པའི་དགོངས་པ་བླ་མ་ཕམ་ཐིང་པའི་བཞེད་པས་ཚོགས་བསགས་བཅུ་གསུམ་དུ་བྱེད་དེ།
ཕྱག་དང་མཆོད་པ་དང༌། སྡིག་པ་བཤགས་པ་དང༌། སྐྱབས་སུ་འགྲོ་བ་དང༌། དམ་ཚིག་དང་སྡོམ་པ་བསྐྱང་བ་དང༌། བསོད་ནམས་ལ་རྗེས་སུ་ཡི་རང་བ་དང༌། བྱང་ཆུབ་ཀྱི་སེམས་བསྒོམ་པ་དང༌། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། མྱ་ངན་ལས་མི་འདས་བར་གསོལ་གདབ་པ་དང༌། ལམ་ལ་གནས་པ་དང༌། ཡོངས་སུ་བསྔོ་བ་དང༌།
གནང་བ་ཉེ་བར་ནོད་པ་དང༌། མཆོད་གནས་གཤེགས་སུ་གསོལ་བ་སྟེ། བཅུ་གསུམ་པོ་འདིའི་བརྒྱུད་པ་ལཱུ་ཧི་པ་དང་མཐུན་པར་མཛད་ལ། འདིའི་ལུགས་ཀྱི་ཚད་མེད་པ་བཞི་སྒོམ་པའང་གཙོ་བོའི་ཐུགས་ཀ་ནས་ཙརྩི་ཀ་དཔག་ཏུ་མེད་པ་སྤྲོས་ཏེ། འཇིག་རྟེན་གྱི་ཁམས་ཐམས་ཅད་ཙརྩི་ཀས་གང་བས། སེམས་ཅན་ཐམས་ཅད་བྱམས་པ་ཚད་མེད་པའི་ངོ་བོ་ལ་དགོད་པར་བསྒོམ། དེ་བཞིན་ཕག་མོ་སྔོན་མོས་སྙིང་རྗེ་ཚད་མེད་པའི་ངོ་བོ་ལ་བཀོད། དབྱངས་ཅན་མ་དམར་མོས་དགའ་བ་ཚད་མེད་པའི་ངོ་བོ་ལ་བཀོད། གཽ་རིའ་ལྗང་གུས་བཏང་སྙོམས་ཚད་མེད་པའི་ངོ་བོ་ལ་བཀོད་པར་བཞེད་དོ། ། རྣལ་འབྱོར་པ་ན་རི་པའི་དགོངས་པ་བྷ་རོ་ཕྱག་རྡུམ་གྱི་བཞེད་པས།
བསོད་ནམས་ཀྱི་ཚོགས་ཕྱག་དང་མཆོད་པ་སྔོན་དུ་སོང་སྟེ་ཡན་ལག་བདུན་ཏེ། སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། དོན་དམ་བྱང་ཆུབ་ཀྱི་སེམས་དང༌། ཀུན་རྫོབ་བྱང་ཆུབ་ཀྱི་སེམས་སྨོན་པ་དང་འཇུག་པ་དང༌། ཡོངས་སུ་བསྔོ་བ་སྟེ་བདུན་ནོ། ། འདི་འི་ལུགས་ཀྱི་ཚད་མེད་བཞི་ཡང་ཕ་རོལ་ཏུ་ཕྱིན་པ་དང་མཐུན་པར་བསྒོམས་པ་ཡིན་ཏེ། བསོད་ནམས་ཀྱི་ཚོགས་ལུགས་གཉིས་པོ་དེ་མ་ཡིན་པ་གཞན་གྱི་བརྒྱུད་པ་གཉིས་པོ་དེ་ཕལ་ཆེར་མཐུན་ནོ། ། དེ་ལྟར་བསོད་ནམས་ཀྱི་ཚོགས་བསགས་ནས།
འདི་མན་ཆད་ནི་རྒྱུད་ན་ཐམས་ཅད་བཞུགས་པ་ལས། རྒྱུད་འདི་ནི་ཤེས་རབ་ཀྱིས་རློམ་པའི་གང་ཟག་རང་དགར་འཇུག་པ་དགག་པའི་ཕྱིར། རབ་ཏུ་འཁྲུགས་པའི་ཚུལ་དུ་བཞུགས་པ་ལས་བླ་མའི་མན་ངག་གིས་འཁྲུགས་བསྡེབས་ཏེ་བྲི་བར་བྱའོ། ། དེ་ལ་ལེའུ་བརྒྱད་པ་ནས་འབྱུང་བ་བཞིན་ཡེ་ཤེས་ཀྱི་ཚོགས་བསྒོམ་སྟེ། ཕྱི་ནང་གིས་བསྡུས་པའི་ཆོས་ཐམས་ཅད་རང་གི་སེམས་སུ་བསྒོམས་ལ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་དྲན་པར་བྱ། སེམས་དེའང་སྒྱུ་མ་ལྟ་བུ་རང་བཞིན་མེད་པར་བསམས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་སྣང་བ་མི་དམིགས་པའི་སྟོང་པ་ཉིད་བསྒོམ་སྟེ།
སྔོན་དུ་འགྲོ་བ་ཚོགས་གཉིས་བསགས་པའོ། ། དེ་ནས་རྟེན་སྲུང་བའི་འཁོར་ལོ་བསྒོམ་པ་ནི། ནམ་མཁའ་སྟོང་པ་ལ་བྱང་ཆུབ་ཀྱི་སེམས་ཀྱི་རྒྱུན་གྱིས། རྃ་ལས་ཉི་མའི་དཀྱིལ་འཁོར་བསྒོམ། དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྩེ་མོ་ལྔ་དང་ལྡན་པ་ལྟེ་བ་མཐིང་ནག་ལ་ཧཱུྃ་མཐིང་ནག་གིས་མཚན་པ་བསྒོམ། ཧཱུྃ་དེ་ལས་འོད་ཟེར་ཕྱོགས་སུ་འཕྲོས་པས་རྡོ་རྗེའི་རྭ་བ་དང་དྲྭ་བ། སྟེང་དུ་འཕྲོས་པས་གུར་དང་བླ་རེ། འོག་ཏུ་འཕྲོས་པས་རྡོ་རྗེའི་ས་གཞི། ཕྱིར་འཕྲོས་པས་མདའི་དྲྭ་བ་དང༌། བསྐལ་པའི་མེ་རི་རབ་ཏུ་འབར་བ་བསྒོམ་སྟེ།
དེ་དག་ནི་ལེའུ་དང་པོ་ནས་དུམ་བུ་གཉིས་ཀྱི་ཚུལ་གྱིས་བསྟན་པ་ཡིན་ནོ། ། སྲུང་བའི་འཁོར་ལོའི་ནང་དུ་དྷཱ་ལས་ཆོས་ཀྱི་འབྱུང་གནས་ཆེན་པོ་ཕྱི་དཀར་ལ་ནང་དམར་བ་ཞབས་ཞུམ་པ། གདེངས་ཁ་གྱེན་དུ་ཕྱོགས་པར་བསམ་མོ། ། དེའི་ནང་དུ་ཡྃ་ལས་རླུང་གི་དཀྱིལ་འཁོར་སྔོན་པོ་ཡྃ་གིས་མཚན་པ་དང༌། དེའི་སྟེང་དུ་རྃ་ལས་མེའི་དཀྱིལ་འཁོར་དམར་པོ་རྃ་གྱིས་མཚན་པ་དང༌། དེའི་སྟེང་དུ་བྃ་ལས་ཆུའི་དཀྱིལ་འཁོར་དཀར་པོ་བྃ་གྱིས་མཚན་པ་དང༌། དེའི་སྟེང་དུ་ལྃ་ལས་སའི་དཀྱིལ་འཁོར་སེར་པོ་ལྃ་གྱིས་མཚན་པ། དེའི་སྟེང་དུ་བྷྲཱུྃ་ལས་འཁོར་ལོ་སེར་པོ་བྷྲཱུྃ་གྱིས་མཚན་པ་སྟེ། འདི་རྣམས་རང་གི་སེམས་ཀྱི་སྣང་བ་ཙམ་དུ་མོས་པ་ལས་གཞལ་ཡས་ཁང་དུ་གྱུར་པའམ། ཡང་ན་ཆོས་འབྱུང་གི་ནང་དུ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ལས།
གཞལ་ཡས་ཁང་དུ་གྱུར་པ་གཉིས་ནི་འདམས་ཀ་ཡིན་ཏེ། གྲུ་བཞི་པ་ལ་སྒོ་བཞི་པ་རྩིག་པ་ལྔ་དང་ལྡན་པ་ཀ་བ་བརྒྱད་ཀྱིས་ཉེ་བར་མཛེས་པ། ཤར་དཀར་བ། ལྷོ་སེར་བ། ནུབ་དམར་བ། བྱང་ལྗང་བ། ལྟེ་བ་མཐིང་ནག འཕར་མ་གཉིས་པའི་ནང་ན་སྣ་ཚོགས་རྡོ་རྗེའི་གདན། སྣ་ཚོགས་རྡོ་རྗེའི་ལྟེ་བར་ཨུཏྤ་ལའི་ཕྲེང་བ་རྭའི་ཕྱི་རོལ་ཏུ་རྡོ་རྗེ་རྭ་བ་དང་མེ་རིས་བསྐོར་བ་སྟེ། འཕར་མ་གཉིས་པའོ། །
སྣ་ཚོགས་རྡོ་རྗེའི་ལྟེ་བ་ལ། མྃ་ལས་མ་ཧེའི་གདན་གྱི་སྟེང་དུ་ཉི་མའི་དཀྱིལ་འཁོར། ཤར་དང་མཚམས་བཞིར་པདྨ་དང་ཟླ་བའི་དཀྱིལ་འཁོར། ཕྱོགས་གསུམ་དང་སྒོ་བཞིར་ཉི་མའི་དཀྱིལ་འཁོར་གྱི་གདན་བསྒོམ་སྟེ། གཞལ་ཡས་ཁང་གི་དབྱིབས་དང་ཁ་དོག་ནི་བྲི་བའི་དཀྱིལ་འཁོར་གྱི་སྐབས་ནས་འབྱུང་ལ། སྣ་ཚོགས་རྡོ་རྗེ་དང་གདན་ནི་ལེའུ་དང་པོ་དང༌། གསུམ་པ་དང༌། བཅུ་པ་རྣམས་ལས་འབྱུང་བ་ཡིན་ནོ། ། རྟེན་བསྒོམ་པ་བསྟན་ཟིན་ཏོ།། །། དེ་ནས་ལྷ་བསྐྱེད་པ་ནི་རྣལ་འབྱོར་བཞི་ཡིན་ཏེ།
དེའང་ལེའུ་བཅུ་བདུན་པ་ལས། དང་པོར་བསྒོམ་པ་རྣལ་འབྱོར་ཏེ། ། གཉིས་པ་རྗེས་ཀྱི་རྣལ་འབྱོར་ཡིན། ། གསུམ་པ་ཤིན་ཏུ་རྣལ་འབྱོར་ཏེ། ། བཞི་པ་རྣལ་འབྱོར་ཆེན་པོའོ། ། རྡོ་རྗེ་སེམས་དཔའ་རྫོགས་པ་ནི། ། རྣལ་འབྱོར་ཡིན་པར་འདི་ལྟར་འདོད། ། དེ་ཡི་རྒྱུ་མཐུན་ལྷ་ཡི་སྐུ། ། རྗེས་ཀྱི་རྣལ་འབྱོར་ཡིན་པར་གྲགས། ། འཁོར་ལོ་ཐམས་ཅད་ཡོངས་རྫོགས་དང༌། །
ཤིན་ཏུ་རྣལ་འབྱོར་ཡིན་པར་འདོད། ། སྐུ་དང་གསུང་དང་ཐུགས་རྣམས་དང༌། ། ལྷ་ཡི་མིག་སོགས་བྱིན་རླབས་དང༌། ། ཡེ་ཤེས་འཁོར་ལོ་གཞུག་པ་དང༌། ། བདུད་རྩི་མྱང་བ་དག་དང་ནི། ། མཆོད་དང་བསྟོད་པ་ཆེན་པོ་ནི། ། རྣལ་འབྱོར་ཆེན་པོ་ཞེས་བྱའོ། ། ཞེས་འབྱུང་བས་ན་དང་པོར་རྣལ་འབྱོར་བསྒོམ་པར་བྱ་བ་ནི། མ་ཧེའི་རྒྱབ་པདྨ་དང་ཉི་མའི་སྟེང་དུ་ཨཱ་ལི་བཅུ་དྲུག་ཕྲག་རྣམ་པ་གཉིས་མཚན་བཟང་པོ་སུམ་ཅུ་རྩ་གཉིས་སུ་མོས་པ་བྱ། དེ་གྱུར་པ་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་སུ་མོས་པ་བྱ།
དེའི་སྟེང་དུ་ཀཱ་ལི་སུམ་ཅུ་རྩ་བཞི་ལ་ཌ་ཌྷ་ད་དྷ་ཡ་ལ་དྲུག་བསྣན་པས་བཞི་བཅུ་ཐམ་པ་ཕྲག་གཉིས། དཔེ་བྱད་བཟང་པོ་བརྒྱད་ཅུར་མོས་པ་བྱ། དེ་གྱུར་པ་ལས་ཟླ་བའི་དཀྱིལ་འཁོར་དམར་པོ་མཉམ་པ་ཉིད་ཀྱི་ཡེ་ཤེས་སུ་མོས་པ་བྱ། དེ་གཉིས་ཀྱི་སྟེང་དུ་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་བསམས་ལ། ཟླ་བ་འོག་མ་ནི་ཤེས་རབ་སྟེང་མ་ནི་ཐབས། རྡོ་རྗེ་ནི་གཉིས་སུ་མེད་པའི་ཡེ་ཤེས་སོ། ། ཞེས་ཀྱང་བསམས་ལ། ཨོཾ་བཛྲ་ཨཱཏྨ་ཀོ྅་ཧཾ། ཞེས་ང་རྒྱལ་བྱས་ཏེ་སོ་སོར་ཀུན་ཏུ་རྟོག་པའི་ཡེ་ཤེས་སུ་མོས་པ་བྱ། རྡོ་རྗེའི་ལྟེ་བའི་ཧཱུྃ་ལས་འོད་ཟེར་ཕར་འཕྲོས་ནས་སེམས་ཅན་ཐམས་ཅད་ཀྱི་དོན་བྱས།
ཚུར་འདུས་པ་ལས་རྣམ་པ་གསུམ་གཅིག་ཏུ་འདྲེས་པ་ནི་བྱ་བ་གྲུབ་པའི་ཡེ་ཤེས། དེ་ལས་རྒྱུ་རྡོ་རྗེ་སེམས་དཔའི་སྐུ་ཡོངས་སུ་རྫོགས་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ། སྐུ་མདོག་དཀར་པོ་ལ་ཅུང་ཟད་དམར་བ། ཞལ་གཡས་སྔོ་ཞིང་གཡོན་དམར་བ། རང་འོད་ཀྱི་རིག་མ་དང་གཉིས་སུ་མེད་པར་བཞུགས་པ་སྟེ། ཕྱག་མཚན་ལ་སོགས་པ་གཞན་འབྲས་བུ་རྡོ་རྗེ་འཛིན་པའི་སྐབས་དང་མཐུན་པས་ན་འོག་ཏུ་བརྗོད་པར་བྱའོ། ། དེ་དག་གིས་ནི་ལེའུ་དང་པོ་དང་བཅུ་བདུན་པ་ལས་འབྱུང་བ། ཡན་ལག་བཞིའི་དང་པོ་རྣལ་འབྱོར་བསྟན་ཟིན་ཏོ།། །། དེ་ནས་ལེའུ་དང་པོ་དང་བརྒྱད་པ་དང་བཅུ་དྲུག་པ་དང་བཅུ་བདུན་པ་ནས་འབྱུང་བ་བཞིན་རྗེས་སུ་རྣལ་འབྱོར་བྱ་བ་ནི། ཡབ་ཡུམ་ཐབས་དང་ཤེས་རབ་སྙོམས་པར་ཞུགས་པ་ལས་སྒྱུ་མ་བདེ་བའི་སྒྲས་མདུན་གྱི་ནམ་མཁའི་གནས་སུ་ཡི་གེ་གསུམ།
ཧོ་གཉིས་ཀྱིས་མཐའ་བརྟེན་པ་ཞལ་དུ་ཞུགས་ནས། ཡུམ་གྱི་མཁར་བབས་པས་རྐྱེན་བྱས་ནས། ཡབ་ཡུམ་ཕུང་པོ་ཁམས་དང་སྐྱེ་མཆེད་ཞུ་བར་གྱུར་པར་བསམ། དེ་ལ་རང་བཞིན་གྱི་གནས་ནས་ཙརྩི་ཀ་ལ་སོགས་པའི་ལྷ་མོ་བཞི་བྱོན་ཏེ། ལྷ་མོ་རེ་རེས་རྐང་པ་གཉིས་གཉིས་ཀྱི་གླུས་བསྐུལ་བའམ། ལྷ་མོ་བཞིས་ཚིགས་སུ་བཅད་པ་གཉིས་ཀྱིས་དུས་གཅིག་ཏུ་བསྐུལ་ཡང་རུང་སྟེ། གླུས་བསྐུལ་བ་ནི། སྙིང་རྗེ་ཁྲོས་པས་དད་སྒྲོལ་བཞེངས། ། ཁམས་གསུམ་ཀུན་གྱི་གཏི་མུག་སོལ། ། དད་སྒྲོལ་སེམས་གཡེངས་མ་བཞུགས་བཞེངས། །
བདུད་བཞི་དག་ལས་རྒྱལ་བར་མཛོད། ། འཇིག་རྟེན་མགྲོན་པོས་སྟོང་ཉིད་ཅི་སྟེ་བཞུགས། ། དད་སྒྲོལ་འཇིག་རྟེན་བསོད་ནམས་ཀྱིས་བཞེངས་ཤིག ། བྱང་ཆུབ་འདོད་པའི་འཇིག་རྟེན་མགྲོན་པོས་ནས། ། ཅི་བདེར་སྟོང་པ་ཉིད་ལ་སེམས་ཤིང་བཞུགས། ། ཞེས་བརྗོད་པས་ལྷ་མོ་བཞི་པོ་སྐར་མདའ་ཐིམ་པ་ལྟར། ཐིག་ལེ་ལ་ཐིམ། དེ་ལས་ཐིག་ལེ་ཕྲ་མོ་གཅིག་དང་ཆེ་བ་ཉིས་བརྩེགས་སུ་གྱུར་ཏེ། འོག་མ་མྃ་ལས་མ་ཧེ་རབ་ཏུ་ཁྲོས་པ་མདོག་སྔོན་པོ་ཐལ་བ་དང་བཅས་པའི་རུས་པའི་རྒྱན་དྲུག་གིས་བརྒྱན་པ། སྨ་ར་དང་སྨིན་མ་སྔོ་ཞིང་སེར་བ།
རྭ་དང་རྨིག་པ་རབ་ཏུ་འབར་བ། མིག་དམར་བ་མགོ་གཡས་སུ་བསྟན་པའི་རྒྱབ་ཏུ་པདྨ་དང་ཉི་མའི་དཀྱིལ་འཁོར། དེའི་སྟེང་དུ་ཐིག་ལེ་ཆེན་པོ་གྱུར་པ་ལས། ཡྃ་སྔོན་པོ་དེ་ལས་རྡོ་རྗེ་སྔོན་པོ་ཡྃ་གིས་མཚན་པ་ལས་འོད་ཟེར་ཕར་འཕྲོས་པས་འཇིག་རྟེན་གྱི་ཁམས་ཐམས་ཅད་ཁེངས་ཏེ་འཕགས་པ་མཆོད། སེམས་ཅན་གྱི་དོན་བྱས་ནས་ཚུར་རྡོ་རྗེ་ལ་འདུས་པ་ལས། འཕགས་པ་གཤིན་རྗེ་འཇོམས་པ་ཞལ་གསུམ་པ། ཕྱག་དྲུག་པ། ཞབས་གཡས་བསྐུམ་པས་མ་ཧེའི་རྭ་བར་དང་དཔྲལ་བ་མནན་པ། གཡོན་རྔ་མའི་ཕྱོགས་སུ་བརྐྱང་བ། རྩ་བའི་ཞལ་ཨིནྡྲ་ནཱི་ལ་བཅག་འཕྲོ་ལྟར་གནག་པ།
གཡས་པ་ཟླ་བའི་མདོག གཡོན་པ་པདྨ་རཱ་ག་ལྟར་དམར་བ། མེ་རི་འབར་བའི་དབུས་ན་བཞུགས་པ། རབ་ཏུ་ཁྲོས་པ་མཆེ་བ་གཙིགས་ཤིང་ལྗགས་འདྲིལ་བ། སྨ་ར་དང་སྨིན་མ་སེར་ཞིང༌། དབུ་སྐྲ་ཁམ་པ་གྱེན་དུ་བརྫེས་པ། ཕྱག་གཡས་གཡོན་གྱི་དང་པོ་གཉིས་ན་གྲི་གུག་དང་ཐོད་པ་འཛིན་པས་རང་དང་འདྲ་བའི་རིག་མ་ལ་འཁྱུད་པ། གཡས་ཀྱི་བར་པ་ན་རྡོ་རྗེ། ཐ་མ་ན་རལ་གྲི། གཡོན་གྱི་བར་པ་ན་འཁོར་ལོ།
ཐ་མ་ན་པདྨ་འཛིན་པ། སྦོམ་ཞིང་ཐུང་ལ་གསུས་པ་འཕྱང་བ། མི་མགོ་ལྔ་བཅུ་ཐམ་པའི་དོ་ཤལ་དང་ལྡན་པ། རྡོ་རྗེ་ཕྲ་མོ་དང་རུས་པའི་རྒྱན་དྲུག་དང་ལྡན་པ། ཀླུ་ཆེན་པོ་བརྒྱད་ཀྱིས་བརྒྱན་པ་སྟེ། དེའང་མཐའ་ཡས་སྔོན་པོས་དབུ་སྐྲ་བཅིངས་པ། འཇོག་པོ་དམར་པོས་རྣ་རྒྱན། དཔུང་པ་ལ་རིགས་ལྡན་ཁྲ་བོ། གདུ་བུ་ལ་དུང་སྐྱོང་སེར་པོ། མགུལ་པ་ལ་པདྨ་དཀར་པོ།
སེ་རལ་ཁར་ཀརྐོ་ཊ་ལྗང་གུ། སྐ་རགས་ལ་ནོར་རྒྱས་སེར་པོ། རྐང་པ་ལ་པདྨ་ཆེན་པོ་སྔོ་སྐྱས་བརྒྱན་པ་སྟེ། ཀླུའི་རྒྱལ་པོ་དེ་དག་ཀྱང་སྤྱི་བོ་ན་ནོར་བུ་དང་བཅས་པ། མཆེ་བ་གཙིགས་ཤིང་ལྕེ་གཉིས་བརྐྱང་བ། རབ་ཏུ་འཇིགས་ཤིང་ཕུད་སྒྲ་སྒྲོགས་པར་བསམ་མོ། ། རང་འོད་ཀྱི་རིག་མ་ནི་རང་དང་འདྲ་བའི་ཤེས་རབ་ཞལ་གསུམ་ཕྱག་དྲུག་མ་སྟེ། དེ་དང་གཉིས་སུ་མེད་པར་བསམས་ལ། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱ་བ་ལེའུ་བརྒྱད་པ་ནས་འབྱུང་བའི་སྔགས་ཀྱིས་བྱིན་གྱིས་བརླབས་ཏེ།
གཉིས་པ་རྗེས་སུ་རྣལ་འབྱོར་བསྟན་ཟིན་ཏོ།། །། གསུམ་པ་ཤིན་ཏུ་རྣལ་འབྱོར་ནི་སྙིང་གར་ཡྃ་ལས་ཡེ་ཤེས་སེམས་དཔའ་བདག་འདྲ་བ་ཅིག་བསམ། དེའི་སྙིང་གར་ཡྃ་ལས་རྡོ་རྗེ་ཡྃ་གིས་མཚན་པ་སྟེ་ཏིང་ངེ་འཛིན་སེམས་དཔའ་བསམས་ལ། དེ་ལས་འོད་བྱུང་སྟེ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ། ཞལ་དུ་ཞུགས་སྙིང་གར་འོད་དུ་ཞུ་དབང་གི་གནས་སུ་བྱང་ཆུབ་ཀྱི་སེམས་ཀྱི་ཐིག་ལེར་ཕབ། ཐིག་ལེ་དེ་གྱུར་པ་ལས་གཞལ་ཡས་ཁང་པ་སྲུང་བའི་འཁོར་ལོ་དང་བཅས་པ་དང་ལྷ་དང་ཐོད་པའི་གནས་སུ་ཐིག་ལེ་བཅུ་བདུན་དུ་གྱུར། ཐིག་ལེ་རྣམས་ཡི་གེ་བཅུ་བདུན་དུ་གྱུར་པ་ནི། ཡ་ཀྵེ་མ་མེད། ཕྱོགས་བཞི་དབུས་དང་ལྔར་རོ། ། ཡ་ཙྪ་ནི་ར་སྒོ་བཞིར་རོ། །
ཛ་ས་དོ་རུ་ནང་གི་མཚམས་བཞིར་རོ། ། ཎ་ཡོ་ནི་ར་ཕྱིའི་མཚམས་བཞིར་རོ། ། དེ་ལྟར་ཡི་གེ་ཙམ་ལས་ལྷ་བསྐྱེད་ཀྱང་རུང༌། ཡི་གེ་གྱུར་པ་ལས་ཕྱག་མཚན་ས་བོན་གྱིས་མཚན་པ་ལས་ལྷ་བསྐྱེད་ཀྱང་རུང་སྟེ། རྒྱས་བསྡུས་གཉིས་ནི་འདྲ་བ་ཉིད་ཡིན་ཏེ། རང་གི་བློ་ལ་གང་འཐད་པས་བཏུབ་བོ། ། རྒྱུད་ན་ནི་ཡི་གེ་ཙམ་ལས་བསྐྱེད་པ་ལས་མི་འབྱུང་བས་བླ་མ་གོང་མ་རྣམས་ནི་དེ་བཞིན་དུ་མཛད་དོ། ། དེ་ལས་དབུས་སུ་ཡྃ་ངམ། དེ་གྱུར་པ་ལ་ས་རྡོ་རྗེ་ཡྃ་གིས་མཚན་པ་ལས་ཞེ་སྡང་གཤིན་རྗེ་གཤེད། བདག་ཇི་ལྟ་བར་གསལ་གདབ།
སྣ་ཚོགས་རྡོ་རྗེའི་ཤར་གྱི་རྭ་དབུས་མའི་སྟེང་དུ། ཀྵེ་འམ་ཀྵེ་གྱུར་པས་འཁོར་ལོ་ཀྵེས་མཚན་པ་ལས་རྣམ་པར་སྣང་མཛད་གཏི་མུག་གཤིན་རྗེ་གཤེད་གཡས་སྔོ་གཡོན་དམར་བ། གཡས་འོག་མ་གཉིས་འཁོར་ལོ་རལ་གྲི། གཡོན་འོག་མ་གཉིས་རིན་པོ་ཆེ་དང་པདྨ་འཛིན་པའོ། ། ལྷོར་མའམ་དེ་གྱུར་པ་ལས་རིན་པོ་ཆེ་མས་མཚན་པ་ལས་རིན་ཆེན་འབྱུང་ལྡན། ཕྲ་མ་གཤིན་རྗེ་གཤེད་སེར་པོ་གཡས་སྔོ། གཡོན་དཀར་པོ། གཡས་རིན་ཆེན་རལ་གྲི། གཡོན་འཁོར་ལོ་པདྨ་འཛིན་པའོ། ། ནུབ་ཏུ་མེའམ་དེ་གྱུར་པ་ལས་པདྨ་མེས་མཚན་པ་ལས་འོད་དཔག་ཏུ་མེད་པ།
འདོད་ཆགས་གཤིན་རྗེ་གཤེད་སྐུ་མདོག་དམར་པོ། གཡས་སྔོ་ལ་གཡོན་དཀར་བ། གཡས་པདྨ་རལ་གྲི། གཡོན་རིན་ཆེན་འཁོར་ལོ། སྣ་ཚོགས་རྡོ་རྗེའི་བྱང་གི་རའི་སྟེང་དུ་དའམ་དེ་གྱུར་པས་རལ་གྲི་དས་མཚན་པ་ལས། དོན་ཡོད་གྲུབ་པ་ཕྲག་དོག་གཤིན་རྗེ་གཤེད་སྐུ་མདོག་ལྗང་གུ་གཡས་སྔོ། གཡོན་དཀར། གཡས་རལ་གྲི་འཁོར་ལོ། གཡོན་རིན་ཆེན་པདྨ་འཛིན་པའོ། ། ཤར་སྒོར་ཡའམ་དེ་གྱུར་པས་ཐོ་བ་ཡས་མཚན་པ་ལས།
ཐོ་བ་གཤིན་རྗེ་གཤེད་སྔོན་པོ་གཡས་ཐོ་བ་རལ་གྲི། གཡོན་རིན་ཆེན་པདྨའོ། ། ལྷོར་ཙྪའམ་དེ་གྱུར་པ་ལས་དབྱུག་པ་ཙྪས་མཚན་པ་ལས། དབྱུག་པ་གཤིན་རྗེ་གཤེད་དཀར་པོ། གཡས་སྔོ། གཡོན་དམར། གཡས་དབྱུགས་པ་དང་རལ་གྲི། གཡོན་པདྨ་ནོར་བུའོ། ། ནུབ་སྒོར་ནིའམ་དེ་གྱུར་པ་ལས་པདྨ་ནིས་མཚན་པ་ལས། པདྨ་གཤིན་རྗེ་གཤེད་འདོད་ཆགས་གཤིན་རྗེ་གཤེད་དང་འདྲ་བའོ། །
བྱང་སྒོར་རའམ་དེ་གྱུར་པ་ལས་རལ་གྲི་རས་མཚན་པ་ལས། རལ་གྲི་གཤིན་རྗེ་གཤེད་ཕྲག་དོག་གཤིན་རྗེ་གཤེད་དང་འདྲ་བའོ། ། ནང་གི་སྣ་ཚོགས་རྡོ་རྗེའི་མཚམས་བཞིར། ཤར་ལྷོར་ཛ་ལས་ཙརྩི་ཀ་ནི་གཏི་མུག་གཤིན་རྗེ་གཤེད་དང་འདྲ་བའོ། ། ལྷོ་ནུབ་ཏུ་ས་ལས་རྡོ་རྗེ་ཕག་མོ་ནི་ཞེ་སྡང་གཤིན་རྗེ་གཤེད་དང་མཚུངས་སོ། ། ནུབ་བྱང་དུ་དོ་ལས་རྡོ་རྗེ་དབྱངས་ཅན་མ་ནི་འདོད་ཆགས་གཤིན་རྗེ་གཤེད་དང་མཚུངས་སོ། ། བྱང་ཤར་དུ་རུ་ལས་རྡོ་རྗེ་གཽ་རཱི་ནི་གཡས་བར་པས་ཨུཏྤལ་ལ་རལ་གྲིས་མཚན་པ་འཛིན་པ་སྟེ། གཞན་ཐམས་ཅད་ཕྲག་དོག་གཤིན་རྗེ་གཤེད་དང་མཚུངས་སོ། ། འོན་ཀྱང་ལྷ་མོ་བཞི་པོ་དེ་དག་ནི་རང་གི་གཙོ་བོ་དང་མི་འདྲ་བའི་ཁྱད་པར་ནི། ནུ་མ་དང་བྷ་ག་ལ་སོགས་པ་ཤེས་རབ་ཀྱི་གཟུགས་ཀྱིས་ཁྱད་པར་དུ་བྱས་པ་ཡིན་ནོ། །
ལྷ་དེ་ཐམས་ཅད་ཀྱི་ཕྱག་མཚན་གྱི་ཁྱད་པར་ནི། ཕྱག་དང་པོ་ཐམས་ཅད་ནི་གཡས་གྲི་གུག་དང་གཡོན་ཐོད་པ་འཛིན་པ་ཡིན་ལ། བཅོམ་ལྡན་འདས་ཀྱི་རྩ་ཕྱག་ན་རྡོ་རྗེ། རྣམ་པར་སྣང་མཛད་ཀྱི་རྩ་ཕྱག་ན་འཁོར་ལོ། གཡས་འོག་མ་ན་རལ་གྲི། གཡོན་གཉིས་ན་རིན་ཆེན་པདྨ་ཡིན་ལ། གང་གི་གཡས་ཀྱི་ཕྱག་ཆར་རིན་པོ་ཆེ་ལ་སོགས་པ་བྱུང་ན་དེ་དག་གི་དོད་དུ་འཁོར་ལོ་སྦྱིན་པར་བྱ་བ་འདི་ནི་མན་ངག་ཡིན་ནོ། ། སྐུ་མདོག་ནི་སྔོན་པོ་རྣམས་ཀྱི་གཡས་དཀར། གཞན་རྣམས་ཀུན་གྱི་གཡས་སྔོ་ལ། སྔོ་དཀར་གཡོན་ནི་དམར་བ་སྟེ། །
སེར་དམར་ལྗང་བའི་གཡོན་དཀར་པོ། ། ཐམས་ཅད་སྤྲུལ་གྱི་རྒྱན་ཅན་ནོ། ། ཀུན་ཀྱང་པདྨ་ཉི་མའི་གདན། ། ལྷ་མོ་བཞི་དང་རྣམ་སྣང་གི ། གདན་ནི་ཟླ་བ་ཡིན་པར་འདོད། ། འདི་ལ་ཇོ་བོ་ནཱ་རོ་ཏ་པ་ནི་གཙོ་བོ་འབའ་ཞིག་ལ་རང་འོད་ཀྱི་རིག་མ་རྡོ་རྗེ་ཕག་མོ་ཡིན་ལ། གཞན་རྣམས་ནི་ཡབ་ཡུམ་རྐྱང་པ་ཡིན་ནོ། ། ཞེས་འདོད་དོ། ། སློབ་དཔོན་དཔལ་འཛིན་ནི་གཙོ་བོ་ལྔ་རང་འོད་ཀྱི་ཡུམ་དང་བཅས་པ་ཡིན་ལ། ལྷག་མ་རྣམས་ནི་རྐྱང་པ་ཡིན་ལ་ཞེས་བཞེད་ལོ། །
དེའང་ཡེ་ཤེས་ཞབས་ཀྱི་རྗེས་སུ་འབྲང་བ་ཡིན་མོད་ཀྱི། ཡེ་ཤེས་ཞབས་ཀྱི་རྗེས་སུ་འབྲང་བ་གཞན་ཐམས་ཅད་ནི། ཡབ་ཐམས་ཅད་རང་འོད་ཀྱི་རིག་མ་དང་གཉིས་སུ་མེད་ལ། ཡུམ་ཐམས་ཅད་རང་འོད་ཀྱི་རིག་པ་དང་གཉིས་སུ་མེད་པར་བཞེད་དོ། ། སློབ་དཔོན་ལ་ལི་ཏ་བཛྲ་མ་ཡིན་པ་གཞན་ཐམས་ཅད་རྡོ་རྗེ་ཕག་མོའི་རྩ་བའི་ཞལ་ནི་ཕག་གདོང་ཉིད་ཡིན་ནོ། ། ཞེས་བཞེད་དོ། ། དེ་ལྟར་ལྷ་རྣམས་གསལ་བཏབ་ནས། ཤར་ལྷོར་ཎ། ལྷོ་ནུབ་ཏུ་ཡོ། ནུབ་བྱང་དུ་ནི།
བྱང་ཤར་དུ་ར། དེ་རྣམས་གྱུར་པ་ལས་པདྨ་དང་ཉི་མའི་སྟེང་དུ་ཐོད་པ་བདུད་རྩིས་གང་བ་རེ་བསམ་པར་བྱའོ། ། འདི་ལ་ཁ་ཅིག་ནི་མཆོད་པའི་ལྷ་མོ་སྦས་པ་ཡིན་ནོ་ཞེས་ཀྱང་ཟེར། འཇིག་རྟེན་པའི་གཤིན་རྗེ་བཞི་སྦས་པ་ཡིན་ནོ་ཞེས་ཀྱང་ཟེར་རོ། ། དེ་ལྟར་བྷ་གའི་གནས་སུ་གཞལ་ཡས་ཁང་དང་ལྷ་ཡི་གེ་བཅུ་བདུན་ལས་རྒྱས་པར་བསྐྱེད་ལ་སྤྲོ་བར་བྱ་སྟེ། ཨོཾ་ཧྲཱིཿཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་གཙོ་བོ་ལ་བསྐུལ་བས་གཙོ་བོ་རྩ་དབུ་མ་ནས་སྤྱན་དྲང༌། ཐུགས་ཀ་ནས་སྤྲོས་འཇིག་རྟེན་གྱི་ཁམས་ཐམས་ཅད་གང༌། སེམས་ཅན་ཐམས་ཅད་ཀྱི་དོན་བྱས་ཚུར་བསྡུས་ནས་དབུས་ཀྱི་གཙོ་བོ་ལ་བསྟིམ་ལ། གཙོ་བོའི་ང་རྒྱལ་བརྟན་པར་བསྒོམ།
དེ་བཞིན་དུ་འོག་ནས་འབྱུང་བའི་ལྷ་ཐམས་ཅད་རེ་རེ་ལའང་སྔགས་རེས་བསྐུལ། དབང་གི་གནས་ནས་འཇིག་རྟེན་གྱི་ཁམས་ཐམས་ཅད་གང་བར་ཕྱིར་འཕྲོས། སེམས་ཅན་ཐམས་ཅད་ཀྱི་དོན་བྱས། ཚུར་བསྡུས་ཏེ་སྐུ་གཅིག་ཏུ་གྱུར་ནས། རང་རང་གི་གདན་གྱི་སྟེང་དུ་བཞུགས་སུ་གསོལ་བ་ནི། ཐམས་ཅད་ལ་མཐུན་པར་བྱས་ཏེ། དེའང་ལྷ་རེ་རེ་ནས་སྔགས་ཀྱིས་བསྐུལ་བ་དང༌། སྤྲོ་བ་དང་བསྡུ་བ་དང་གདན་ལ་བཞུགས་སུ་གསོལ་བ་དང༌། སྐུ་གསལ་གདབ་པ་རིམ་པ་བཞིན་དུ་བྱའོ། ། དེ་ནས་ཨོཾ་ཛི་ན་ཛིཀ་ཅེས་པས་གཏི་མུག་རྡོ་རྗེ་བསྐུལ་ཏེ།
བཞུགས་སུ་གསོལ་ལ་གསལ་གདབ་པའི་བར་དུ་བྱའོ། ། དེ་བཞིན་དུ་ཨོཾ་རཏྣ་དྷྲྀཀ་ཅེས་པས་ཕྲ་མ་རྡོ་རྗེ་ལྷོར་དགོད། ཨོཾ་ཨ་རོ་ལིཀ་ཅེས་པས་འདོད་ཆགས་རྡོ་རྗེ་ནུབ་ཏུའོ། ། ཨོཾ་པྲ་ཛྙཱ་དྷྲྀཀ་ཅེས་པས་ཕྲག་དོག་རྡོ་རྗེ་བྱང་དུའོ། ། ཨོཾ་མུཏྐ་ར་དྷྲྀཀ་ཅེས་པས་ཤར་སྒོར་རྡོ་རྗེ་ཐོ་བ། ཨོཾ་དཎྜ་དྷྲྀཀ་ཅེས་པས་ལྷོར་རྡོ་རྗེ་དབྱུག་པ། ཨོཾ་པདྨ་དྷྲྀཀ་ཅེས་པས་ནུབ་ཏུ་རྡོ་རྗེ་པདྨ། ཨོཾཁཌྒ་དྷྲྀཀ་ཅེས་པས་བྱང་དུ་རྡོ་རྗེ་རལ་གྲི། ཨོཾ་མོ་ཧ་ར་ཏཱི་ཞེས་པས་ཤར་ལྷོར་རྡོ་རྗེ་ཙརྩི་ཀ ཨོཾ་དྭེ་ཥ་ར་ཏཱི་ཞེས་པས་ལྷོ་ནུབ་ཏུ་རྡོ་རྗེ་ཕག་མོ།
ཨོཾ་རཱ་ག་ར་ཏཱི་ཞེས་པས་ནུབ་བྱང་དུ་རྡོ་རྗེ་དབྱངས་ཅན་མ། ཨོཾ་བཛྲ་ར་ཏཱི་ཞེས་པས་བྱང་ཤར་དུ་གཽ་རཱི། ཨོཾ་ཨཱཿཧཱུྃ་ཞེས་ལན་བཞིར་བརྗོད་པས། མཚམས་བཞིར་རྡོ་རྗེ་ཐོད་པ་བཞི་དགོད། དེ་ནས་གཞལ་ཡས་ཁང་དང་སྲུང་བའི་འཁོར་ལོ་དང་བཅས་པའང་སྤྲོས་ལ་ཕྱི་རོལ་གྱི་གཞལ་ཡས་ཁང་དང་སྲུང་བའི་འཁོར་ལོ་ལ་བསྟིམ་པར་བྱའོ། ། དེ་དག་ནི་ལེའུ་དང་པོ་དང༌། ལེའུ་གཉིས་པ་དང༌། བཅུ་པའི་ཕྱོགས་གཅིག་གིས་གསལ་བར་བྱས་པ་ཡིན་ནོ། ། དེ་ལྟར་དཀྱིལ་འཁོར་གསལ་བཏབ་ནས། བར་འདིར་དེའི་རྣམ་པར་དག་པ་ཅུང་ཟད་ཅིག་དྲན་པར་བྱ་སྟེ།
དེའང་ལེའུ་བཅུ་གསུམ་པ་ནས་ཚིགས་སུ་བཅད་པ་གཅིག་འབྱུང་བ་ལ་བརྟེན་ནས། བླ་མའི་མན་ངག་གིས་གསུངས་པ་ཡིན་ཏེ། ཞལ་གསུམ་ནི་སྐུ་གསུམ་གྱི་རང་བཞིན། ཕྱག་དྲུག་གི་དང་པོ་གཉིས་ནི་ཆོས་ཀྱི་དབྱིངས་ཀྱི་ཡེ་ཤེས། ལྷག་མ་བཞི་ནི་ཡེ་ཤེས་བཞིའོ། ། དེ་ལ་ཁ་དོག་སྔོན་པོ་དང༌། གཙོ་བོ་དང་ཕྱག་མཚན་རྡོ་རྗེ་དང༌། རྡོ་རྗེ་དབྱུག་པ་དང༌། རྡོ་རྗེ་ཕག་མོ་རྣམས་ཀྱིས་ནི་ཞེ་སྡང་དང༌། རྣམ་པར་ཤེས་པའི་ཕུང་པོ་དང༌།
ཆུའི་ཁམས་ཀྱི་རྟོག་པ་བཅོམ་ནས། ཆོས་ཀྱི་དབྱིངས་ཀྱི་ཡེ་ཤེས་དང་མི་བསྐྱོད་པ་མཚོན་པ་ཡིན་ནོ། ། ཁ་དོག་དཀར་པོ་དང་ཕྱག་མཚན་འཁོར་ལོ་དང་གཏི་མུག་རྡོ་རྗེ་དང༌། རྡོ་རྗེ་ཙརྩི་ཀ་དང་ཐོ་བ་གཤིན་རྗེ་གཤེད་རྣམས་ཀྱི་གཟུགས་ཀྱི་ཕུང་པོ་དང༌། གཏི་མུག་དང་སའི་ཁམས་སྦྱངས་ནས། མེ་ལོང་ལྟ་བུའི་ཡེ་ཤེས་དང་རྣམ་པར་སྣང་མཛད་འགྲུབ་པ་ཡིན་ནོ། ། ཁ་དོག་སེར་པོ་དང༌། ཕྲ་མ་རྡོ་རྗེ་དང་ཕྱག་མཚན་རིན་པོ་ཆེ་དང༌། རྡོ་རྗེ་གཽ་རཱི་དང༌། ཡང་དབྱུག་པ་གཤིན་རྗེ་གཤེད་རྣམས་ཀྱིས་ཚོར་བའི་ཕུང་པོ་དང༌།
སེར་སྣ་དང་ནམ་མཁའི་ཁམས་རྣམས་སྦྱངས་ནས། མཉམ་པ་ཉིད་ཀྱི་ཡེ་ཤེས་དང་རིན་ཆེན་འབྱུང་ལྡན་འགྲུབ་པར་བྱེད་པ་ཡིན་ནོ། ། ཁ་དོག་དམར་པོ་དང༌། འདོད་ཆགས་རྡོ་རྗེ་དང་ཕྱག་མཚན་པདྨ་དང༌། རྡོ་རྗེ་དབྱངས་ཅན་མ་དང༌། པདྨ་གཤིན་རྗེ་གཤེད་རྣམས་ཀྱིས་འདུ་ཤེས་ཀྱི་ཕུང་པོ་དང༌། འདོད་ཆགས་དང་མེའི་རྣམ་པར་རྟོག་པ་སྦྱངས་ནས། སོ་སོར་ཀུན་ཏུ་རྟོགས་པའི་ཡེ་ཤེས་དང་འོད་དཔག་ཏུ་མེད་པ་འགྲུབ་པར་བྱེད་པ་ཡིན་ནོ། ། ཁ་དོག་ལྗང་གུ་དང་ཕྲག་དོག་རྡོ་རྗེ་དང༌། ཕྱག་མཚན་རལ་གྲི་དང༌།
ཡང་རྡོ་རྗེ་གཽ་རཱི་དང༌། རལ་གྲི་གཤིན་རྗེ་གཤེད་རྣམས་ཀྱིས། འདུ་བྱེད་ཀྱི་ཕུང་པོ་དང༌། ཕྲག་དོག་དང་རླུང་གི་ཁམས་རྣམས་སྦྱངས་ནས། བྱ་བ་གྲུབ་པའི་ཡེ་ཤེས་དང༌། དོན་ཡོད་གྲུབ་པར་བྱེད་པ་ཡིན་ནོ། ། གྲི་གུག་སྡིག་པ་ཐམས་ཅད་གཅོད་པར་བྱེད་པ་དང༌། རྣམ་པར་རྟོག་པ་ཐམས་ཅད་གཅོད་པས་ན་ཐོད་པ། ཉོན་མོངས་པ་ཐམས་ཅད་སྤངས་པས་ན་སྦྲུལ་ཀྱི་རྒྱན། ཨཱ་ལི་ཀཱ་ལི་ལྔ་བཅུ་ཐམ་པ་དག་པས་མི་མགོའི་དོ་ཤལ།
ཕ་རོལ་ཕྱིན་པ་དྲུག་ཡོངས་སུ་རྫོགས་པས་རུས་པའི་རྒྱན་དྲུག འཇིག་རྟེན་གྱི་ལས་ཀྱི་གཤིན་རྗེ་འཇོམས་པས་ན། གཤིན་རྗེའི་ཆ་ལུགས་དང་མ་ཧེའི་གདན། ཕྲིན་ལས་སྣ་ཚོགས་མཛད་པས་ན་སྣ་ཚོགས་རྡོ་རྗེའི་གདན་དང༌། ཐབས་དང་ཤེས་རབ་ཟུང་དུ་འབྲེལ་པས་ན་པདྨ་དང་ཉི་མ་ཟླ་གདན་ནོ། ། གཞལ་ཡས་ཁང་གི་རྣམ་པར་དག་པ་རྣམས་ནི་ཐུན་མོང་དུ་བཤད་པ་རྣམས་དང་མཐུན་པས་ན་འདིར་མ་སྨོས་ཀྱང་སྐད་ཅིག་ཙམ་གྱིས་དྲན་པར་བྱའོ། ། ཤིན་ཏུ་རྣལ་འབྱོར་བསྟན་ཟིན་ཏོ།། །། དེ་ནས་རྣལ་འབྱོར་ཆེན་པོ་ལ་དོན་བདུན་ཏེ། སྐུ་གསུང་ཐུགས་བྱིན་གྱིས་བརླབ་པ་དང༌། སྐྱེ་མཆེད་བྱིན་གྱིས་བརླབ་པ་དང༌།
ཡེ་ཤེས་ཀྱི་དཀྱིལ་འཁོར་གྱི་འཁོར་ལོ་དགུག་གཞུག་བྱ་བ་དང༌། དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པ་དང༌། བདུད་རྩི་མྱང་བ་དང༌། མཆོད་པ་དང༌། བསྟོད་པའོ། ། དེ་ལ་སློབ་དཔོན་དཔལ་འཛིན་ནི་སྐྱེ་མཆེད་ཀྱི་རྗེས་ལ། སྐུ་གསུང་ཐུགས་བྱིན་གྱིས་བརླབ་པ་དང༌། དབང་བསྐུར་གྱི་རྗེས་ལ་ཡེ་ཤེས་པ་དགུག་པ་དང༌། མཆོད་པ་དང་བསྟོད་པའི་རྗེས་ལ་བདུད་རྩི་མྱང་བར་བཞེད་དོ། ། དེ་ལ་དང་པོ་སྐུ་གསུང་ཐུགས་བྱིན་གྱིས་བརླབ་པ་ནི་ལེའུ་དང་པོ་ནས་འབྱུང་བ་ཡིན་ཏེ།
དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་འོད་འཕྲོས། སེམས་ཅན་གྱི་དོན་བྱས་ཚུར་འདུས་ནས་སྐུ་རྡོ་རྗེ་གཏི་མུག་གཤིན་རྗེ་གཤེད་ལྟ་བུར་བསྒོམས་ལ། བདག་དེ་བཞིན་གཤེགས་པ་ཐམས་ཅད་ཀྱི་སྐུར་བྱིན་གྱིས་བརླབ་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་བརྟན་པར་བྱའོ། ། མགྲིན་པར་ཨཱཿལས་སྔ་མ་བཞིན་དུ་པདྨ་ཨཱཿས་མཚན་པ་ལས། གསུང་རྡོ་རྗེ་འདོད་ཆགས་རྡོ་རྗེ་ལྟ་བུར་བསམས་ལ། བདག་དེ་བཞིན་གཤེགས་པ་ཐམས་ཅད་ཀྱི་གསུང་དུ་བྱིན་གྱིས་བརླབ་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་པས་བྱིན་གྱིས་བརླབ།
སྙིང་གར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་སྤྲོས་བསྡུས་གཅིག་ཏུ་གྱུར་པ་ལས། ཐུགས་རྡོ་རྗེ་གཙོ་བོ་དང་མཐུན་པར་བསྒོམས་ལ། བདག་དེ་བཞིན་གཤེགས་པ་ཐམས་ཅད་ཀྱི་ཐུགས་སུ་བྱིན་གྱིས་བརླབ་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱ་བས་བྱིན་གྱིས་བརླབ་བོ། ། གཉིས་པ་སྐྱེ་མཆེད་བྱིན་གྱིས་བརླབ་པ་ནི། ལེའུ་གཉིས་པ་ལས་འབྱུང་བ་ཡིན་ཏེ། མིག་ཏུ་ཀྵེ་ལས་རྡོ་རྗེ་མིག་གཏི་མུག་རྡོ་རྗེ་དང་མཚུངས་སོ། ། རྣ་བར་ཡ་ལས་རྡོ་རྗེ་རྣ་བ་གཙོ་བོ་དང་མཚུངས་སོ། ། སྣར་མ་ལས་རྡོ་རྗེ་སྣ་ཕྲ་མ་རྡོ་རྗེ་དང་མཚུངས་སོ། །
ལྕེར་མེ་ལས་རྡོ་རྗེ་ལྕེ་འདོད་ཆགས་རྡོ་རྗེ་དང་མཚུངས་སོ། ། དཔྲལ་བར་ད་ལས་རྡོ་རྗེ་ལུས་ཕྲག་དོག་རྡོ་རྗེ་དང་མཚུངས་སོ། ། སྙིང་གར་ཧཱུྃ་ལས་རྡོ་རྗེ་ཐུགས་རྒྱུ་རྡོ་རྗེ་འཛིན་པ་དང་མཚུངས་པར་བསམ་པར་བྱའོ། ། ཡང་ན་སློབ་དཔོན་དཔལ་འཛིན་དང་མཐུན་པར་བསྒོམ་ཞེས་ཀྱང་གསུངས་ཏེ། དེ་ནི་མིག་ཏུ་ཀྵིཾ་ལས་འཁོར་ལོ། རྣ་བར་ཛྲཱིྃ་ལས་རྡོ་རྗེ། སྣར་ཁྃ་ལས་རིན་པོ་ཆེ་དང༌། ལྕེར་གྃ་ལས་པདྨ། དཔྲལ་བར་ཀྃ་ལས་རལ་གྲི། ལྟེ་བར་སྃ་ལས་རྡོ་རྗེ་སྟེ།
དེ་དག་རྣམས་ལ་ཡང་དེ་དག་གི་ས་བོན་གྱིས་མཚན་པ་སྤྲོས་བསྡུས་གཅིག་ཏུ་གྱུར་པ་ལས། མིག་ཏུ་གཏི་མུག་གཤིན་རྗེ་གཤེད་དང་མཚུངས་པར་བསྒོམ་པ་ལ་སོགས་པ་སྔ་མ་དང་མཐུན་ནོ། ། གསུམ་པ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི་ལེའུ་གསུམ་པ་ནས་འབྱུང་བ་ཡིན་ཏེ། དེ་ཡང་བདག་གི་སྙིང་གའི་ཡེ་ཤེས་སེམས་དཔའི་ཐུགས་ཀའི་ཏིང་ངེ་འཛིན་སེམས་དཔའི་ཡྃ་ལས་འོད་འཕྲོས་ཏེ། མདུན་གྱི་ནམ་མཁར་དཀྱིལ་འཁོར་གྱི་འཁོར་ལོ་སྤྱན་དྲངས། དེ་ལ་མཆོད་ཡོན་ཞབས་བསིལ་སྔོན་དུ་འགྲོ་བའི་མཆོད་པ་ལྔས་མཆོད་ལ། ཨོཾ་མུཏྐ་ར་ཛཿ ཞེས་བརྗོད་པས་ཐོ་བ་གཤིན་རྗེ་གཤེད་སྤྲོས་ལ། གཞལ་ཡས་ཁང་གི་ནང་དུ་སྤྱན་དྲང༌། ཨོཾ་དཎྜ་ཧཱུྃ།
ཞེས་པས་རྡོ་རྗེ་དབྱུག་པ་སྤྲོས། ལྷ་དང་གཞལ་ཡས་ཁང་སོ་སོ་ལ་བསྟིམ། ཨོཾ་པདྨ་བྃ། ཞེས་པས་རྡོ་རྗེ་པདྨ་སྤྲོས་པས་གཉིས་སུ་མེད་པར་འདྲེས་པར་བསྒོམ། ཨོཾ་ཁཌྒ་ཧོཿ ཞེས་བརྗོད་ལ་རྡོ་རྗེ་རལ་གྲི་སྤྲོས་ལ། དབང་དུ་བྱས་པས་ཏེ། ཡེ་ཤེས་སེམས་དཔའི་ངོ་བོར་གྱུར་པར་བསམ་མོ། ། བཞི་པ་དབང་བསྐུར་བ་ནི། ལེའུ་དྲུག་པ་ལས་འབྱུང་བ་ཡིན་ཏེ།
དེ་ཡང་སྙིང་གའི་ཏིང་ངེ་འཛིན་སེམས་དཔའི་ཡྃ་ལས་འོད་འཕྲོས་ནས་དབང་བསྐུར་བའི་ལྷ། དཀྱིལ་འཁོར་གྱི་འཁོར་ལོ་མདུན་གྱི་ནམ་མཁར་སྤྱན་དྲངས། མཆོད་ཡོན་ཞབས་བསིལ་སྔོན་དུ་འགྲོ་བའི་མཆོད་པ་ལྔས་མཆོད། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ། ཞེས་བྱ་བས་གསོལ་བ་གདབ། དཀྱིལ་འཁོར་གྱི་ལྷ་ལས་ཙརྩི་ཀ་ལ་སོགས་པའི་ལྷ་མོ་བཞི་བྱེ་སྟེ། ཡེ་ཤེས་ཀྱི་བདུད་རྩིས་གང་བའི་བུམ་པ་ལག་ན་ཐོགས་ནས། སྤྱི་གཙུག་ནས་མར་ལ་དབང་བསྐུར་ཏེ། དཀྱིལ་འཁོར་པ་ཐམས་ཅད་ཀྱིས་ཀྱང་མཆོད་པ་དང་བསྟོད་པ་དུ་མ་བྱེད་པས་གང་བར་བསམ་མོ། ། ཆུའི་ལྷག་མ་ཡར་ལུད་པ་ལས་གཙོ་བོའི་དབུ་རྒྱན་དུ་རྒྱུ་རྡོ་རྗེ་འཛིན་པ།
ལྷ་གཞན་ཐམས་ཅད་ཀྱི་དབུ་ལ་དབུས་ཀྱི་གཙོ་བོ་ཞེ་སྡང་གཤིན་རྗེ་གཤེད་ཀྱིས་དབུར་བརྒྱན་པའོ། ། ཡང་ན་རང་རང་གི་རིགས་ཀྱིས་དབུར་བརྒྱན་པའོ། ། ཞེས་ཀྱང་གསུངས་ཏེ། འདི་གཙོར་མི་མཛད། དེ་ནས་ལྔ་པ་བདུད་རྩི་མྱང་བ་ནི་ལེའུ་གསུམ་པ་ནས་འབྱུང་བ་ཡིན་ཏེ། དངོས་སུ་ཐོད་པའི་ནང་དུ་ཆང་ལ་བདུད་རྩི་རིལ་བུ་སྦྱར་བ་བཤམ་པའམ། མེད་ན་ཡིད་ཀྱིས་བསམ་པས་ཀྱང་རུང་སྟེ། ཧྲཱིཿཥྚྲཱིའི་སྔགས་ཀྱིས་བསངས། སྭ་བྷཱ་ཝས་སྟོང་བར་བསྒོམ། ཡྃ་ལས་རླུང༌།
རྃ་ལས་མེ། དེའི་སྟེང་དུ། ཨ་ཡིག་གསུམ་ལས་མི་མགོ་གསུམ་གྱི་སྒྱེད་བུ། དེར་ཨཱཿལས་མཚན་ཉིད་དང་ལྡན་པའི་ཐོད་པ། དེའི་ནང་དུ་ཤར་དུ་གོ་ལས་བ་ལང་གི་ཤ། ལྷོར་ཀུ་ལས་ཁྱིའི་ཤ། ནུབ་ཏུ་ད་ལས་གླང་པོ་ཆེའི་ཤ། བྱང་དུ་ཧ་ལས་རྟའི་ཤ། དབུས་སུ་ན་ལས་མིའི་ཤ། ཡང་དབུས་སུ་ཡ་ལ་དྲི་ཆུ།
ཤར་དུ་ཀྵེ་ལས་དྲི་ཆེན། ལྷོར་མ་ལས་རཀྟ། ནུབ་ཏུ་མེ་ལས་བྱང་ཆུབ་ཀྱིས་སེམས། བྱང་དུ་ད་ལས་ཤ་ཆེན་པོ་བསམ་མོ། ། དེའི་སྟེང་དུ་ཨོཾ་མགོ་ཐུར་བལྟས། དེའི་སྟེང་དུ་ཨ་ལས་ཟླ་བ། དེའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསྒོམས་ལ། ཧཱུྃ་ལས་འོད་བྱུང་བས་འོག་གི་རླུང་བསྐྱོད། རླུང་གིས་མེ་སྦར་བས་ཐོད་པའི་ནང་གི་ཤ་ལྔ་བདུད་རྩི་ལྔ་འོད་དུ་ཞུ། ཨོཾ་ལས་བདུད་རྩིའི་རྒྱུན་འཛག
ཡང་ཧཱུྃ་ལས་འོད་བྱུང་བས་ཡེ་ཤེས་ཀྱི་བདུད་རྩི་དེ་བཞིན་གཤེགས་པའི་ཚོགས་སྤྱན་དྲངས་ལ་བསྟིམ། མཐར་ཟླ་བ་རྡོ་རྗེ་ཡང་འོད་དུ་ཞུ་བར་བསམ་ཞིང༌། ཨོཾ་ཨཱཿཧཱུྃ་ཞེས་པས་བྱིན་གྱིས་བརླབས་ལ། ལྷ་ཐམས་ཅད་ཀྱི་ལྗགས་ལ་ཧཱུྃ་ལས་རྡོ་རྗེ་དཀར་པོ་ནས་ཀྱི་ཚད་ཙམ་བསམས་ཏེ་བདུད་རྩི་མྱང་བར་བྱས་ཤིང༌། ཡང་ཡི་གེ་གསུམ་གྱིས་བྱིན་གྱིས་བརླབ་པར་བྱའོ། ། དེ་ནས་དྲུག་པ་མཆོད་པ་ནི། ལེའུ་གཉིས་ནས་འབྱུང་བ་ཡིན་ཏེ། སྙིང་གའི་ཡ་ལས་འོད་བྱུང་བས། དེ་བཞིན་གཤེགས་པ་ཐམས་ཅད་སྤྱན་དྲང༌། ཞལ་ནས་ཞུགས་སྙིང་གར་ཞུ།
རྡོ་རྗེའི་ལམ་ནས་ཡུམ་གྱི་མཁར་ཕབ། དེ་ལས་མཆོད་པའི་ལྷ་མོ་མེ་ཏོག་ལ་སོགས་པའི་མཆོད་རྫས་ཐོགས་པ་དཔག་ཏུ་མེད་པར་གྱུར་ཏེ། དེ་དག་སྤྲོས་ནས་བདག་གི་དཀྱིལ་འཁོར་ལ་མཆོད་ལ་དེ་དག་གིས་མཆོད་པའི་གླུ་དབྱངས་ལེན་པ་ལེའུ་བཅུ་གཉིས་པ་ནས་འབྱུང་བ། ཨ་ཀྱེ་གཤིན་རྗེ་གཤེད་ནག་བླ། ། སྲིན་པོའི་གཟུགས་ཅན་རང་བཞིན་ཁྱོད། ། བདག་གིས་ཁྱོད་མཐོང་ཤིན་ཏུ་འཇིགས། ། ཁྲོས་པའི་རང་བཞིན་འདི་མཐོང་མཛོད། ། མཐོ་རིས་ས་འོག་ས་སྟེང་བཅས། ། ཁྱོད་ཀྱི་གར་གྱིས་གཡོ་བར་མཛད། ། ཨིནྡྲ་ནག་པོ་བཅག་འདྲ་བའི། །
ཁྲོ་ཁྱོད་རོ་ལངས་བཞིན་གར་མཛོད། ། རྣམ་པ་སྣ་ཚོགས་གཟུགས་སྤྲུལ་ཞིང༌། ། མདངས་གནག་ཚད་ནི་ཐུང་བ་ལ། ། རྡོ་རྗེ་དབྱངས་ཅན་མར་གསོལ་འདེབས། ། བདེ་ཆེན་ངོ་བོ་ཁྱོད་དགར་མཛོད། ། ཧྲཱིཿཥྚྲཱིའི་སྔགས་དང་གར་གྱིས་ཁྱོད། ། སྲོད་ལ་གསུམ་གྱི་འཁྲུལ་པ་ཆོད། ། སྙིང་རྗེས་ཁྲོས་པའི་དད་སྒྲོལ་གྱིས། ། སྙིང་རྗེས་འགྲོ་ལ་རབ་ཏུ་གཟིགས། ། ཞེས་མཚམས་ཀྱི་ལྷ་མོ་བཞིས་གླུས་མཆོད་ལ།
ལེའུ་བརྒྱད་པ་ནས་འབྱུང་བའི་སྔགས་ཀྱིས་བརྟན་པར་བྱ་སྟེ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱ་བས་བྱིན་གྱིས་བརླབ་བོ། ། བདུན་པ་བསྟོད་པ་ནི། མཆོད་པའི་ལྷ་མོ་དེ་དག་ཐམས་ཅད་ཀྱིས་དཀྱིལ་འཁོར་གྱི་འཁོར་ལོ་ལ་བསྟོད་པར་བྱ་སྟེ། འདི་སྐད་དུ་ལེའུ་གཉིས་པ་ལས། གཤིན་རྗེ་གཤེད་པོ་རབ་འཇིགས་པ། ། གཏི་མུག་རྡོ་རྗེའི་ངོ་བོ་ཁྱོད། ། སྟོན་པ་སངས་རྒྱས་ཀུན་རང་བཞིན། ། རྡོ་རྗེའི་སྐུ་ལ་ཕྱག་འཚལ་བསྟོད། །
གཤིན་རྗེ་གཤེད་པོ་རབ་འཇིགས་པ། ། ཕྲ་མ་རྡོ་རྗེའི་ངོ་བོ་ཁྱོད། ། རྡོ་རྗེའི་ཐུགས་དང་རབ་མཚུངས་པ། ། རྡོ་རྗེའི་རིན་ཆེན་ཕྱག་འཚལ་བསྟོད། ། འདོད་ཆགས་རྡོ་རྗེའི་ངོ་བོ་ཁྱོད། ། འདོད་ཆགས་ཆོས་ཀྱི་འབྱུང་གནས་གཙོ། ། དབྱངས་ཀུན་གྱི་ནི་མཆོག་གི་མཆོག ། རྡོ་རྗེ་གསུང་ལ་ཕྱག་འཚལ་བསྟོད། ། ཕྲག་དོག་རྡོ་རྗེའི་རང་བཞིན་ཁྱོད། ། གཤིན་རྗེ་གཤེད་པོ་ལས་ཀུན་པ། །
རྡོ་རྗེ་སྐུ་དང་རབ་ཏུ་མཚུངས། ། ཕྱག་ན་རལ་གྲི་ཕྱག་འཚལ་བསྟོད། ། སངས་རྒྱས་ཀུན་གྱི་དངོས་པོ་ཁྱོད། ། སངས་རྒྱས་ཐམས་ཅད་གཅིག་བསྡུས་པ། ། སངས་རྒྱས་ཀུན་མཆོག་གཙོ་བོའི་གཙོ། ། དཀྱིལ་འཁོར་དབང་ཕྱུག་ཕྱག་འཚལ་བསྟོད། ། ཅེས་བརྗོད་ལ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱ་བས་བྱིན་གྱིས་བརླབ་བོ། ། དེ་ཙམ་གྱིས་ནི་བླ་མ་ཕམ་ཐིང་བ་དང༌།
བླ་མ་བྷ་རོ་གཉིས་ཀའི་བཞེད་ཀྱིས་རྣལ་འབྱོར་ཆེན་པོ་རྫོགས་པས། རྫོགས་པའི་རིམ་པ་དང་བཟླས་པ་དང༌། ཡོངས་སུ་བསྔོ་བ་དང༌། ཡེ་ཤེས་ཀྱི་དཀྱིལ་འཁོར་གཤེགས་སུ་གསོལ་བ་ནི་དེ་དག་གི་རྗེས་ལ་འབྱུང་བར་འདོད་ལ། སློབ་དཔོན་དཔལ་འཛིན་ནི་དེ་བཞི་ཀའང་རྣལ་འབྱོར་ཆེན་པོའི་ཁོངས་སུ་བསྡུས་པ་ཡིན། འདིར་ནི་གཞུང་གོང་མ་ཉིད་གཙོར་འཛིན་ཏེ། རྒྱུད་ནའང་དེ་བཞིན་དུ་བཞུགས་པ་ཡིན་ནོ། ། རྣལ་འབྱོར་ཆེན་པོ་བསྟན་ཟིན་ཏོ། ། བསྐྱེད་པའི་རིམ་པའི་དངོས་གཞི་བསྟན་ཟིན་ཏོ།། །། དེ་ནས་རྫོགས་པའི་རིམ་པ་ནི།
དམིགས་པ་དང་བཅས་པ་དང༌། དམིགས་པ་མེད་པ་གཉིས་སུ་བཞེད་དོ། ། དམིགས་པ་དང་བཅས་པ་ལ་གསུམ། ཕྲ་མོ་དང༌། ཐིག་ལེ་དང༌། ཡིད་ཀྱི་བཟླས་པའོ། ། ཕྲ་མོ་ནི་ལེའུ་བཅུ་གཅིག་པ་ལས་འབྱུང་སྟེ། སྙིང་གར་ཐིག་ལེ་ཕྲ་མོའི་ནང་དུ་དཀྱིལ་འཁོར་གྱི་འཁོར་ལོ་རྫོགས་པར་བསྒོམ། དེ་ལ་དཀྱིལ་འཁོར་གྱི་འཁོར་ལོ་རྫོགས་པར་སྤྲོས་ཏེ། འཇིག་རྟེན་གྱི་ཁམས་ཐམས་ཅད་ཀྱི་དོན་བྱེད་པ་ལ་དམིགས་ལ་སེམས་བཟུང་པའམ།
ལྷ་རེ་རེ་སྤྲོ་བའི་དམིགས་པ་ནི་ཞེ་སྡང་གིས་འདུལ་བའི་སེམས་ཅན་མཐོང་ནས་ཞེ་སྡང་གཤིན་རྗེ་གཤེད་སྤྲོས་ཏེ། འཇིག་རྟེན་གྱི་ཁམས་ཐམས་ཅད་བཀང་ནས། ཞེ་སྡང་གཤིན་རྗེ་གཤེད་ཀྱི་སྐུར་བསྒྱུར་ནས། སེམས་ཅན་ཐམས་ཅད་ཀྱི་ཞེ་སྡང་ཟད་པར་བྱས་ཏེ། ཚུར་བསྡུ་བའི་ཚུལ་གྱིས་ལྷ་བཅུ་གསུམ་པོ་ཐམས་ཅད་ལ་སེམས་བཟུང་ཞིང་བསླབ་བོ། ། ཐིག་ལེ་ནི་སྙིང་གར་ཐིག་ལེ་ཙམ་ལ་སེམས་འཛིན་པ་ཡིན་ལ། ཡིད་ཀྱི་བཟླས་པ་ནི། སྙིང་གར་གསང་སྔགས་བྲིས་པ་ལ་ཡིད་ཀྱིས་ཀློག་ཅིང་ཡིད་ཀྱིས་སེམས་འཛིན་པ་ཡིན་ཏེ། འདི་གཉིས་ནི་རྒྱུད་ན་མི་གསལ་ལོ། ། དམིགས་པ་མེད་པའི་རྫོགས་པའི་རིམ་པ་ལེའུ་བཅུ་བདུན་པ་ནས་འབྱུང་བ་ཡིན་ཏེ།
དཀྱིལ་འཁོར་གྱི་འཁོར་ལོ་དང་བཅས་པའི་ལྷ་ཐམས་ཅད་ལ་བལྟས་ལ་འདི་རྣམས་ཐམས་ཅད་རང་གི་སེམས་ཀྱི་སྣང་བ་ཡིན་ཞིང༌། སེམས་དེའང་སྒྱུ་མ་ལྟ་བུ། རྨི་ལམ་ལྟ་བུ་ཡིན་ལ། དེའང་རང་བཞིན་མེད་པར་བསམ་ལ་ཡུན་རིང་དུ་ནན་ཏན་བྱའོ། ། རྫོགས་པའི་རིམ་པ་བསྟན་ཟིན་ཏོ།། །། དེ་ནས་བཟླས་པ་བྱ་བར་འདོད་ན་དཔྲལ་བའི་སྐུ་རྡོ་རྗེ་ལ་སོགས་པ་ལས་འོད་ཟེར་སྤྲོས་ལ་སེམས་ཅན་ཐམས་ཅད་སྐུ་རྡོ་རྗེའི་རང་བཞིན་དུ་བྱ་ཞིང་བསྡུ་བ་ནས། གསུང་དང་ཐུགས་དང་དཀྱིལ་འཁོར་གྱི་འཁོར་ལོ་ཐམས་ཅད་ཀྱི་བར་དུ་སྤྲོས་ལ་འཇིག་རྟེན་གྱི་ཁམས་ཐམས་ཅད་དཀྱིལ་འཁོར་འཁོར་ལོའི་རྣམ་པར་བྱས་ཏེ། དེ་དག་ཐམས་ཅད་ཀྱིས་བདག་གི་བཟླས་པའི་གྲོགས་བྱེད་པར་བསམ་ཞིང༌། རྩ་བའི་སྔགས་ཡི་གེ་གསུམ་ཅུ་སོ་གཉིས་པའམ། སྙིང་པོ་ཡི་གེ་བཅུ་བཞི་པའམ།
ཉེ་བའི་སྙིང་པོ་ཡི་གེ་བདུན་པ་གང་ཡང་རུང་བ་ཟློ་བར་བྱེད་པ་ལས། གཙོར་སྙིང་པོའི་སྔགས་ཟློ་བར་བྱེད་དེ། ལེའུ་དང་པོ་ལས་འབྱུང་བ། ཨོཾ་ཧྲཱིཿཥྚྲཱི་ཝ་ཀྲི་ཏཱ་ན་ན་ཧཱུྃ་ཧཱུྃ་ཕཊ་སྭཱ་ཧཱ། ཞེས་བཟླའོ། ། སྔགས་ཀྱི་བཟླས་ཚུལ་དང་ཕྲེང་བ་ནི། ལེའུ་བཅུ་གཉིས་པ་ལས་འབྱུང་བ་ཡིན་ཏེ། མི་ལ་སོགས་པའི་རུས་པ་ལས་བྱས་པའི་ཕྲེང་བའི་རི་ལུ་སོ་སོའི་བསྙེན་པའི་དུས་སུ་ནི་གཤིན་རྗེ་གཤེད་དུ་བསྒོམས་ལ། སྒྲུབ་པའི་དུས་སུ་ནི་མིའི་མགོ་བོ་ཁྲག་འཛག་པར་བསམ་ཞིང༌། ཧ་ཅང་མྱུར་བ་མ་ཡིན་པ་དང༌།
ཧ་ཅང་བུལ་བ་མ་ཡིན་པ་དང༌། ཧ་ཅང་རིང་བ་མ་ཡིན་པ་དང༌། ཧ་ཅང་ཐུང་བ་མ་ཡིན་པ་དང༌། སྒྲ་ཆུང་ངུ་མ་ཡིན་པ་དང༌། ཆེན་པོ་མ་ཡིན་པར་རང་གིས་ཐོས་པ་ཙམ་དུ་གསལ་བར་བཟླས་སོ། ། གྲངས་ཀྱི་ཚད་ཀྱང་ཁྲིའམ། འབུམ་མམ། ས་ཡའམ། བྱེ་བ་བཟླས་པས་འགྲུབ་ལ། བྱེ་བ་ལྔ་བཟླས་ན་དངོས་གྲུབ་རྣམས་འབྱུང་བ་ལྟ་སྨོས་ཀྱང་ཅི་དགོས།
ཞེས་འབྱུང་བ་ཡིན་ནོ། ། དེ་ནས་ཐུན་གཏོང་བར་འདོད་པའི་ཚེ། བདག་གི་དཀྱིལ་འཁོར་ལ་མཆོད་པ་དང༌། བསྟོད་པ་དང་བདུད་རྩི་མྱང་བ་བྱས་ལ། དེ་ནས་སློབ་དཔོན་དཔལ་འཛིན་གྱི་བཞེད་པ་ནི། ཨོཾ་ཨཱཿཧཱུྃ། ཞེས་བྱ་བས་ཡེ་ཤེས་ཀྱི་དཀྱིལ་འཁོར་མདུན་དུ་བཏོན་ལ། མཆོད་ཡོན་དང་ཞབས་བསིལ་ཕུལ་ཏེ། དངོས་གྲུབ་བླངས་ནས་དགེ་བའི་རྩ་བ་བསྔོས་ལ། ཨོཾ་ཨཱཿཧཱུྃ་མུཿ
ཞེས་པས་གཤེགས་སུ་གསོལ་བ་བཞེད་དོ། ། བརྒྱུད་པ་འདིའི་རྗེས་སུ་འབྲང་བས་ནི་སྨོན་ལམ་བཏབ་པའི་བར་དུ་འདྲ་ལ། ཨོཾ་ཨཱཿཧཱུྃ་མུཿ ཞེས་པས་མདུན་གྱི་དཀྱིལ་འཁོར་ཡང་བདག་ལ་བསྡུ་ཞིང་ཕྱི་རོལ་གྱི་འཁོར་ལོ་ཡང་བདག་ལ་བསྡུ་བར་བྱའོ། ། མཉམ་གཞག་གི་རྣལ་འབྱོར་བསྟན་ཟིན་ཏོ།། །། དེ་ནས་ལངས་ནས་སྤྱོད་ལམ་གྱི་རྣལ་འབྱོར་ནི། བདག་རང་ཡང་གཤིན་རྗེ་གཤེད་ཀྱི་ང་རྒྱལ། སྣང་བའི་དངོས་པོ་ཐམས་ཅད་ཀྱང་གཤིན་རྗེ་གཤེད་ཀྱི་རང་བཞིན་དུ་བསམ། སྒྲ་ཅི་གྲག་པ་ཐམས་ཅད་ཀྱང་རང་གི་སྔགས་སུ་བསམས་ལ། ལྷ་ལ་ལྷ་ཐིམ་པའི་ཚུལ་གྱིས་སྤྱོད་ལམ་བྱའོ། །
སྤྱོད་ལམ་མོ། དེ་ནས་ལེའུ་དྲུག་པ་དང༌། ལེའུ་བཅུ་གཉིས་པ་དང༌། ལེའུ་བཅུ་བདུན་པ་ནས་འབྱུང་བའི་ཚུལ་གྱིས་བདག་ཉིད་དམ་ཚིག་གི་ཉེས་པས་མི་གོས་པར་བྱ་བ་དང༌། གལ་ཏེ་ཉེས་པ་བྱུང་ན་ཡང་དཀྱིལ་འཁོར་དུ་འཇུག་ཅིང༌། ཕྱིར་བཅོས་པས་བདག་གི་རྒྱུད་དག་པར་བྱ་བ་ཡིན་ནོ། ། དམ་ཚིག་གོ ། ཡང་ཁ་ཟས་དང་འབྲེལ་པའི་བྱ་བ་ནི་ལེའུ་བཅུ་གཉིས་པ་ནས་འབྱུང་བ་ཡིན་ཏེ། ཁ་ཟས་བདུད་རྩི་ལྟར་བྱིན་གྱིས་བརླབས་ལ། ཕུད་བླ་མ་དང་གཤིན་རྗེ་གཤེད་ལ་ཕུལ་ཏེ་བདག་ལྷའི་ང་རྒྱལ་དང་ལྡན་པས་ལྷ་མཆོད་པའི་བསམ་པས་ཟོས་ལ།
ལྷག་མ་འབྱུང་པོའི་ཚོགས་ལ་གཏོར་མ་སྦྱིན་པར་བྱ་བ་ཡིན་ནོ། ། ཁ་ཟས་སོ། ། འདི་དག་གི་ཐུན་དང་པོ་ཐུན་མཚམས་ཀྱི་བྱ་བ་དང་བཅས་པ་བསྟན་པ་ཡིན་ཏེ། ཐུན་གཉིས་པ་དང་གསུམ་པ་དང་བཞི་པའི་བར་ལ་ཡང་དེ་བཞིན་དུ་བྱས་ལ་སྲོད་ཀྱི་ཐུན་ཐ་མ་ལ། ཁམས་གསུམ་སྲུང་བའི་འཁོར་ལོ་ལ་བསྡུ་བ་ནས། ཏིང་ངེ་འཛིན་སེམས་དཔའི་ཡྃ་མི་དམིགས་པར་བསྡུ་བའི་བར་དུ་བསྡུས་ལ། བདག་མེད་པའི་བསམ་གཏན་གྱིས་གཉིད་ལོག་ལ་ནང་པར་སྐད་ཅིག་ཙམ་གྱིས་གཤིན་རྗེ་གཤེད་ཀྱི་ང་རྒྱལ་གྱིས་ལངས་ལ་སྔ་མ་བཞིན་མངོན་པར་རྟོགས་པའི་བྱ་བ་ལ་འཇུག་པར་བྱ་བ་ཡིན་ནོ། ། ཉལ་བ་དང་ལྡང་བའི་བསམ་གཏན་ནོ། ། དེ་ནས་ཐུན་མཚམས་སུ་གཏོར་མ་གཏང་བར་འདོད་ན། གཏོར་མ་ཇི་སྙེད་ཅིག་བཏང་བ་ལེའུ་བཅུ་གཉིས་པ་ལས་འབྱུང་སྟེ།
ཉིན་རེའམ་ཡང་ན་ཟླ་རེའམ། ། དེ་བཞིན་ལོ་ནི་རེ་རེ་ལ། ། གཏོར་མ་དྲུག་ཅུ་རྩ་བཞི་སྦྱིན། ། དབྱུ་གུ་དྲུག་ཅུ་རྩ་བཞིར་ཤེས། ། ཞེས་འབྱུང་བས་ན། ཉིན་རེའམ། ཟླ་རེའམ་ལོ་རེ་ལ་དྲུག་ཅུ་རྩ་བཞི་སྟེར་རོ། ། དེ་ལ་ཉིན་རེ་ལ་དྲུག་ཅུ་རྩ་བཞི་ཇི་ལྟར་གཏོང་ཞེ་ན། ཐུན་རེའི་ཐོག་མར་བརྒྱད་བརྒྱད་དེ། ཐུན་བཞིའི་ངེས་པས་དྲུག་ཅུ་རྩ་བཞི་འམ།
ཐུན་མཚམས་བཞིར་བཅུ་དྲུག་བཅུ་དྲུག་སྟེ། དྲུག་ཅུ་རྩ་བཞིའི་ཐུན་གང་ཡང་རུང་བའི་ཐུན་མཚམས་གཅིག་ཏུ་དྲུག་ཅུ་རྩ་བཞི་དུས་གཅིག་ཏུ་གཏོང་བ་ཡིན་ནོ། ། ཟླ་བ་རེ་རེའི་དྲུག་ཅུ་རྩ་བཞིའི་གཏོང་ལུགས་ནི། ཞག་རེའི་སྲོད་དང་ཐོ་རངས་གཉིས་ཀྱི་ཐུན་ལ་གཏོར་མ་རེ་རེ། ཡར་ངོའི་བརྒྱད་དང་བཅུ་བཞི། མར་ངོའི་བརྒྱད་དང་བཅུ་བཞི་ལ་གཏོར་མ་ལྷག་པོ་ཆེ་བ་རེ་རེ་སྟེ། དྲུག་ཅུ་རྩ་བཞིའོ། ། ལོ་གཅིག་གི་དྲུག་ཅུ་རྩ་བཞིའི་གཏོང་ལུགས་ནི། ཟླ་བ་བཅུ་གཉིས་ཀྱི་རེ་རེ་ལ་འབྱུང་པོའི་ཞག་བཞི་བཞི་སྟེ། བསྡམས་པས་བཞི་བཅུ་ཞེ་བརྒྱད།
ཟླ་བ་བཅུ་གཉིས་ཀྱི་མར་ངོའི་ཉི་ཤུ་དགུ་ལ། གཏོར་མ་ལྷག་པོ་རེ་རེ་སྟེ། བཅུ་གཉིས་བསྣན་པས་དྲུག་ཅུ། ར་བ་བཞིའི་མར་ངོའི་ཚེས་བརྒྱད་ལ། གཏོར་མ་ལྷག་པོ་རེ་སྟེ་དྲུག་ཅུ་རྩ་བཞིའོ། ། ལོ་གཅིག་གི་དྲུག་ཅུ་རྩ་བཞི་པོ་འདི་ཡི་ལུགས་ལ། དྲུག་ཅུ་རྩ་བཞིའི་ཁོངས་སུ་མ་གཏོགས་པ་ཞག་རེའི་སྲོད་ཐུན་གྱི་གཏོར་མ་རེ་འཆག་ཏུ་མི་རུང་ངོ༌། ། ཞེས་བླ་མ་གསུང་ངོ༌། ། གཏོར་མ་བཏང་བའི་མངོན་པར་རྟོགས་པ་དངོས་ནི། ལེའུ་དྲུག་པ་ལས་འབྱུང་བ་ཡིན་ཏེ།
དེ་ལ་ཡང་ཇོ་བོ་ནཱ་རོ་ཏ་པ་ནི། ལྷ་དང་འབྱུང་པོའི་གཏོར་མ་ཞེས་བྱ་བ་གཉིས་སུ་མཛད་ལ། གཞན་ཐམས་ཅད་ནི་གཅིག་ཏུ་བསྡུས་པ་ཡིན་ནོ། ། དེ་ལ་འཇིག་རྟེན་ལས་འདས་པའི་གཏོར་མ་འདི་ནི་གཞུང་ན་མེད་དེ། བླ་མའི་མན་ངག་གིས་སྦྱར་བ། གཏོར་མ་བདུད་རྩི་བཞིན་བྱིན་གྱིས་བརླབ། དེ་ནས་གཏོར་མ་ལས་ཐོད་པ་རེ་ཆད་ཅིང༌། ལྷ་ཐམས་ཅད་ཀྱི་ཕྱག་ཏུ་ཕུལ་ལ་མཉེས་པར་བསམ་ཞིང༌། ཨོཾ་སརྦ་ལོ་ཀོཏྟ་ར་ཛྙཱ་ན། བཛྲ་ཡ་མཱ་རི་གྷ་བ་ན་སརྦ་གྲིཧྣེ་དཾ།
བ་ལིཾ་བྷཀྵ་བྷཀྵ་སྭཱ་ཧཱ། ཞེས་ལན་གསུམ་གྱིས་བསྟབས་ཤིང༌། རྩ་བའི་སྔགས་ཀྱིས་བསྟོད་ལ་གསོལ་བ་གདབ་པ་དང༌། བཟོད་པར་གསོལ་བར་བྱའོ། ། དེ་ནས་ནཱ་རོ་ཏ་པ་ནི་འཇིག་རྟེན་པའི་གཏོར་མར་བྱེད། གཞན་རྣམས་ནི་ཐུན་མོང་གི་གཏོར་མར་བྱེད་པ་འདིའི་མངོན་པར་རྟོགས་པ་ནི། སའི་ཕྱོགས་གཙང་བར་ཆང་ལ་བདུད་རྩི་ལྔ་སྦགས་པས་དཀྱིལ་འཁོར་གྲུ་གསུམ་དུ་བྱུགས། དེར་སྟེང་འོག་གི་ཚོམ་བུ་ནི་དབུས་སུ་དགོད་དེ། ཕྱོགས་མཚམས་དང་བཅས་པར་འབྱུང་པོའི་མེ་ཏོག་ཚོམ་བུ་བཅོ་ལྔ་དགོད། ཅི་འབྱོར་པའི་གཏོར་མ་ཤ་དང་ཆང་དང་བདུད་རྩིས་སྦགས་པ་བཤམ།
བྱིན་གྱིས་བརླབ་པ་བདུད་རྩི་བཞིན་རྒྱས་པར་བྱ། དབུལ་བའི་ཆོ་ག་ནི་གསུམ་སྟེ། དེ་ལ་རྒྱས་པར་བྱེད་ན། ཨོཾ་ཧྲཱིཿཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ། སརྦ་དུཥྚྲཱན་ཨིནྡྲ་ཡ་ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་བྱ་བ་འདིས་བརྒྱ་བྱིན་མིག་སྟོང་བ། མདོག་དམར་སྐྱ་གླང་པོ་ཆེའི་གདན་ལ་གནས་པ། ཕྱག་གཡས་པ་ན་རྡོ་རྗེ་དང༌། ཅིག་ཤོས་སྡིགས་མཛུབ་བྱེད་པ་བཀུག་ལ་ཤར་ཕྱོགས་ཀྱི་མེ་ཏོག་ཚོམ་བུའི་སྟེང་དུ་གཞག་པར་བྱའོ། ། སྔགས་དེ་ཉིད་ཀྱིས་ཉེ་དབང་སྟེ།
ཁྱབ་འཇུག་ནམ་མཁའ་ལྡིང་ལ་ཞོན་པ་རིན་པོ་ཆེའི་ཅོད་པན་ཅན། གཡས་ན་དབྱུག་ཐོ་དང་འཁོར་ལོ་ཐོགས་པ། གཡོན་ན་དུང་དང་ནོར་བུ་ཐོགས་པ། དེ་ཉིད་ཀྱི་གཡོན་དུ་ཧ་ཅང་ཡང་མི་རིང་བར་བཞག་གོ ། དེ་བཞིན་དུ་ཡི་གེ་བཅུ་བཞི་པའི་རྗེས་ལ་སརྦ་དུཥྚྲཱ་ན་ཞེས་བྱ་བའི་རྗེས་ལ་རང་རང་གི་མིང་བརྗོད་ཅིང་མཇུག་ཏུ་ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་བྱ་བ་ནི་ཐམས་ཅད་དུ་འཇུག་པར་ཤེས་པར་བྱའོ། ། དེ་ལ་རང་རང་གི་མིང་ནི་ཡ་མཱ་ཡ་ཞེས། གཤིན་རྗེ་སྔོན་པོ་མ་ཧེ་ལ་ཞོན་པ། སྐྲ་ཁམ་པ་གྱེན་དུ་བརྫེས་པ། དབྱུག་པ་དང་སྡིགས་མཛུབ་འཛིན་པ་བཀུག་ལ་ལྷོར་བཞག
ཝ་རུ་ཎཱ་ཡ་ཞེས་པས་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་ཞགས་འཛིན་པ་བཀུག་ལ་ནུབ་ཏུ་བཞག ཀུ་བཻ་རཱ་ཡ་ཞེས་པས་ནོར་སྦྱིན་སེར་པོ་གཏེར་གྱི་བུམ་པ་ལ་བཞུགས་པ། བི་ཛ་པཱུ་ར་དང་ནེའུ་ལེ་འཛིན་པ་བྱང་དུ་བཞག ཨཱི་ཤ་ནཱ་ཡ་ཞེས་པས་དབང་ལྡན་དཀར་པོ་ཁྱུ་མཆོག་ལ་ཞོན་པ། རྩེ་གསུམ་དང་ཐོད་པ་འཛིན་པ། གཽ་རཱི་ལ་འཁྱུད་པ་དབང་ལྡན་དུ་བཞག དེའི་དྲུང་དུ་ཚོགས་བདག་དཀར་པོ་བྱི་བ་ལ་ཞོན་པ་གཡས་ན་ཕྲེང་བ་དང་དགྲ་སྟྭ། གཡོན་ན་ལ་ཕུག་དང་ལ་དུ་འཛིན་པ་བཞག ཨགྣ་ཡེ་ཞེས་པས་མེ་ལྷ་དམར་པོ་ར་ལ་ཞོན་པ་བགྲང་ཕྲེང་དང་སྤྱི་བླུགས་འཛིན་པ་མེའི་ཕྱོགས་སུ་དགོད། ནཻར་རྀ་ཏྱཱ་ཡ་ཞེས་པས་སྲིན་པོ་ནག་པོ་རོ་ལ་ཞོན་པ་གྲི་གུག་དང་ཐོད་པ་འཛིན་པ་བདེན་བྲལ་དུ་དགོད།
བཱ་ཡ་བེ་ཞེས་པས་རླུང་ལྷ་ལྗང་སྔོན་ཤ་བ་ལ་ཞོན་པ་བ་དན་ཐོགས་པ་རླུང་དུ་དགོད། དེ་ནས་སྟེང་གི་ལྷ་གསུམ་ནི་བཀུག་ལ་སྟེང་དུ་བཞག་སྟེ། ཙནྡྲཱ་ཡ་ཞེས་པས་ཟླ་བ་དཀར་པོ་ཀུ་མུ་ཏའི་སྟེང་ན་འདུག་པ་ཀུ་མུ་ཏ་འཛིན་པའོ། ། ཨཱརྐཱ་ཡ་ཞེས་པས་ཉི་མ་དམར་པོ་རྟ་བདུན་གྱིས་དྲངས་པའི་ཤིང་རྟ་ལ་ཞོན་པ་པདྨ་འཛིན་པའོ། ། བྲཧྨ་ཎཱ་ཡ་ཞེས་པས་ཚངས་པ་སེར་པོ་གདོང་བཞི་པ་གཡས་མེ་ཐབ་དང་མི་འཇིགས་པ། གཡོན་དབྱུག་པ་དང་ཕྲེང་བ་འཛིན་པ་རལ་པས་བརྒྱན་པ་ངང་པ་ལ་ཞོན་པ་བཀུག་ལ་སྟེང་དུ་བཞག་གོ ། བ་སུནྡྷ་རྻཻ་ཞེས་པས་སའི་ལྷ་མོ་མདོག་སེར་མོ་པདྨ་ལ་གནས་པ་བུམ་པ་འཛིན་པ་བཀུག་ལ་འོག་ཏུ་བཞག བི་མ་ཙི་ཏྲཱ་ཡ་ཞེས་པས་ཐག་ཟངས་རིས་སྔོན་པོ་ཤིང་རྟ་ལ་ཞོན་པ་རལ་གྲི་དང་སྡིགས་མཛུབ་མཛད་པ་བཀུག་ལ་འོག་ཏུ་བཞག་གོ ། དེ་ནས་ཡང་བདག་གི་སྙིང་གའི་ཡྃ་ལས་གཤིན་རྗེ་མཐར་བྱེད། གཤིན་རྗེ་གཤེད་ཀྱི་ངོ་བོའི་ཕུར་བུ་འཛིན་པ་དུ་མ་སྤྲོས་ལ།
ཨོཾ་ཧྲཱིཿཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ། སརྦ་དུཥྚཱན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ་ཅེས་པས་ཕྱོགས་སྐྱོང་རྣམས་ཀྱི་སྤྱི་བོ་ནས་རྐང་པའི་བར་དུ་ཐལ་བྱུང་བར་བསྒོམས་ལ། ཐམས་ཅད་འོད་དུ་ཞུ་ནས་ཐིག་ལེར་གྱུར། ཐིག་ལེ་ལས་ས་བོན་བཅོ་ལྔར་གྱུར། ས་བོན་ལས་རང་རང་གི་ཕྱག་མཚན་ས་བོན་གྱིས་མཚན་པ། དེ་ལས་སོ་སོའི་སྐུ་བསྐྱེད་པར་བྱ་སྟེ། ས་བོན་ལས་གྱུར་པའི་ཕྱག་མཚན་དེ་དག་ཀྱང༌། གཡས་ཀྱི་བར་པ་ཐམས་ཅད་ན་རང་རང་གི་ཕྱག་མཚན་དུ་བྱས་ཏེ་འཛིན་པའོ། ། རང་རང་གི་ཕྱག་མཚན་ནི་ས་བོན་གྱུར་པ་ལས་བྱུང་བ་རྣམས་ཡིན་ནོ། ། ཤར་དུ་ཧྲཱིཿདང་རྡོ་རྗེ་ལས་བྱུང་བའི་བརྒྱ་བྱིན་དམར་སེར།
ལྷོར་ཥྚྲིའ་དང་དབྱུག་པ་ལས་བྱུང་བའི་གཤིན་རྗེ་གཤེད་སྔོན་པོ། ནུབ་ཏུ་ཝི་དང་སྦྲུལ་ཞགས་ལས་བྱུང་བའི་ཆུ་ལྷ་དཀར་པོ། བྱང་དུ་ཀྲྀ་དང་བི་ཛ་པཱུ་ར་ལས་བྱུང་བའི་ཀུ་བེ་ར་སེར་པོ། དབང་ལྡན་དུ་ཏ་དང་རྩེ་གསུམ་ལས་བྱུང་བའི་དབང་ལྡན་དཀར་པོ། མེར་ཨ་དང་སྤྱི་བླུགས་ལས་བྱུང་བའི་མེ་ལྷ་དམར་པོ། བདེན་བྲལ་དུ་ན་དང་གྲི་གུག་ལས་བྱུང་བའི་བདེན་བྲལ་སྔོན་པོ། རླུང་དུ་ན་དང་བ་དན་ལས་བྱུང་བའི་རླུང་ལྷ་ལྗང་གུ། སྟེང་དུ་ཧཱུྃ་དང་ཀུ་མུ་ཏ་ལས་ཟླ་བ་དཀར་པོ། དེ་ཉིད་དུ་ཧཱུྃ་དང་པདྨ་ལས་ཉི་མ་དམར་པོ། དེ་ཉིད་དུ་ཕཊ་དང་ཕྲེང་བ་ལས་བྱུང་བའི་ཚངས་པ་སེར་པོ།
འོག་ཏུ་ཕཊ་དང་བུམ་པ་ལས་བྱུང་བའི་སའི་ལྷ་མོ་སེར་མོ། ཡང་འོག་ཏུ་སྭཱ་དང་རལ་གྲི་ལས་བྱུང་བའི་ཐག་ཟངས་རིས་སྔོན་པོ། བརྒྱ་བྱིན་གྱི་རྩར་ཧཱ་དང་དབྱུག་ཐོ་ལས་བྱུང་བའི་ཁྱབ་འཇུག་སྔོན་པོ། དབང་ཕྱུག་གི་རྩར་ཧྲ་དང་དགྲ་སྟྭ་ལས་བྱུང་བའི་ཚོགས་བདག་དཀར་པོ། ཐམས་ཅད་ཀྱང་ཞལ་གསུམ་ཕྱག་དྲུག་པ། རང་འོད་ཀྱི་རིག་མ་དང་གཉིས་སུ་མེད་པར་བཞུགས་པ། གླང་པོ་ཆེ་ལ་སོགས་པ་རང་རང་གི་སྟན་ལ་གནས་པ། གོང་དུ་བསྟན་པ་བཞིན་དུ་སྐུ་མདོག་སྔོན་པོ་ཐམས་ཅད་ནི་གཡས་དཀར། གཡོན་དམར་ལ། དཀར་པོ་རྣམས་ནི་གཡས་དཀར་གཡོན་དམར་ཞིང༌།
སེར་ལྗང་གསུམ་ནི་གཡས་སྔོ་གཡོན་དཀར་པོ། ཕྱག་དང་པོ་ཐམས་ཅད་ནི་གྲི་གུག་དང་ཐོད་པ་འཛིན། གཡས་ཀྱི་བར་པ་ཐམས་ཅད་ནི་རྡོ་རྗེ་ལ་སོགས་པ་རང་རང་གི་མཚན་མ་བཟུང་ཞིང༌། གཡས་ཐ་མ་ཐམས་ཅད་ནི་རལ་གྲི་འཛིན་པ་ལས། སྲིན་པོའི་བར་པ་དང༌། ཐག་ཟངས་རིས་ཀྱི་ཐ་མ་གཉིས་ནི་རྡོ་རྗེ་ཡིན་ནོ། ། མཚམས་བཞིའི་གཡོན་འོག་མ་གཉིས་ནི་རིན་པོ་ཆེ་དང་པདྨ་ཡིན་ལ། གཞན་ཐམས་ཅད་ཀྱི་གཡོན་འོག་མ་གཉིས་ནི་འཁོར་ལོ་དང་པདྨ་ཡིན་ནོ། ། དེ་ནས་ཐམས་ཅད་ལ་སྐད་ཅིག་ཙམ་གྱི་རྣལ་འབྱོར་གྱིས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་ལ། དབང་བསྐུར་ཏེ་ཐམས་ཅད་ལ་གཙོ་བོས་དབུ་བརྒྱན་པར་བྱའོ། །
དེ་ནས་མཆོད་ཡོན་དང་ཞབས་བསིལ་ཕུལ་ལ། ཐམས་ཅད་ཀྱི་ལྗགས་རྡོ་རྗེའི་སྦུ་གུར་བསམས་ལ་གཏོར་མ་གསོལ་བར་བསམ་ཞིང༌། སྔགས་འདིས་བསྟབ་པར་བྱ་སྟེ། ཨོཾ་ཨིནྡྲ་ཡ་ཧྲཱིཿ ཡ་མཱ་ཡ་ཥྚྲཱི། བ་རུ་ནཱ་ཡ་ཝི། ཀུ་བེ་རཱ་ཡ་ཀྲྀ། ཨཱི་ཤ་ནཱ་ཡ་ཏ། ཨགྣ་ཡེ་ཨ། ནཻར་རྀ་ཏྱཱ་ཡ་ན།
བཱ་ཡ་བེ་ན། ཙནྡྲཱཏྶྨ་ཡ་ཧཱུྃ། ཨཱརྐཱ་ཡ་ཧཱུྃ། བྲཧྨ་ཎཱ་ཡ་ཕཊ། བ་སུནྡྷ་རི་ཡེ་ཕཊ། བི་མ་ཙི་ཏྲཱ་ཡ་སྭཱ། སརྦ་བྷཱུ་ཏེ་བྷྱོ་ཧཱ། ཧི་ཧ་ཧ་ཧཱུྃ་ཧཱུྃ་ཧཱུྃ། ཕེཾ་ཕེཾ་ཕེཾ་སྭཱ་ཧཱ། ཞེས་བྱ་བ་ལན་གསུམ་གྱིས་གཏོར་མ་དབུལ།
མེ་ཏོག་ལ་སོགས་པའི་མཆོད་པ་ལྔ་ཕུལ་བས་ཐམས་ཅད་ཀྱང་སྒྲུབ་པ་པོ་ལ་དགྱེས་པའི་ཚུལ་གྱིས། མཆོད་པའི་ཡོ་བྱད་ཐམས་ཅད་ལོངས་སྤྱད་པར་བསམས་ལ། རྡོ་རྗེ་དྲིལ་བུ་གསིལ་ཞིང༌། གཏི་མུག་རྡོ་རྗེའི་ངོ་བོ་ཁྱོད། ། ལ་སོགས་པས་བསྟོད་ལ། ལྷ་ཆེན་བརྒྱད་པོ་འཁོར་དང་བཅས། ། ཞེས་བྱ་བ་ལ་སོགས་པས་གསོལ་བ་བཏབ་སྟེ། ཡི་གེ་བརྒྱ་པ་བརྗོད་ནས་བཟོད་པར་གསོལ་ལ་ཅི་འདོད་པའི་དངོས་གྲུབ་བླངས་ཏེ། ཨོཾ་ཨཱཿཧཱུྃ་མུཿ ཞེས་པས་གཤེགས་སུ་གསོལ་བས།
དེ་དག་གིས་ཀྱང་རྒྱལ་བར་གྱུར་ཅིག རྒྱལ་བར་གྱུར་ཅིག དོན་ཐམས་ཅད་གྲུབ་པར་གྱུར་ཅིག ཅེས་གསུངས་ནས་བདག་ལ་མཉེས་པར་མཛད་ནས་གཤེགས་པར་བསམས་ལ་མི་དམིགས་པར་བྱའོ། ། བདག་གིས་ཀྱང་ཧ་ཧ་ཞེས་བརྗོད་ཅིང་ལྷའི་ང་རྒྱལ་དང་ལྡན་པས་བགེགས་རྣམས་ཟིལ་གྱིས་མནན་ལ་ཅི་བདེར་གནས་པར་བྱའོ། ། གཏོར་མ་རྒྱས་པའི་ཆོ་གའོ། ། གལ་ཏེ་འབྲིང་དུ་བྱེད་པར་འདོད་ན་མགྲོན་གྱི་རྣལ་འབྱོར་དག་བསྡུས་པ་ཡིན་ཏེ། དེ་ལ་མགྲོན་དགུག་པར་འདོད་པས། ཨོཾ་ཧྲིཿཥྚཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སརྦ་དུཥྚཱན་ས་པ་རི་ཝཱ་ར་ཨ་ཀརྵ་ཡ་ཛཿ
ཞེས་པས་རང་རང་གི་རྟགས་དང་ཆ་ལུགས་འཛིན་པའི་འབྱུང་པོ་བཅོ་ལྔ་སྤྱན་དྲངས་ལ་མེ་ཏོག་ཚོམ་བུའི་སྟེང་དུ་དགོད། ཡང་སྙིང་ག་ནས་ཕུར་བུ་འཛིན་པའི་གཤིན་རྗེ་གཤེད་སྤྲོས་ལ། ཨོཾ་ཧྲཱིཿཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སརྦ་དུཥྚཱན་ས་པ་རི་ཝཱ་ར། ཀཱི་ལ་ཡ་ཨཱ་ཀོ་ཊ་ཡ་ཀཱི་ཡ་ཧཱུྃ། ཞེས་བརྗོད་ནས་ཕུར་བུ་བཏབ་པ་ཙམ་གྱིས། སྐད་ཅིག་ལ་བཅུད་ལེན་འཐུངས་པས་ལུས་གྲུབ་པ་ཞིན་དུ། སྐད་ཅིག་མས་རང་རང་གི་ཕྱག་མཚན་འཛིན་པའི་ཞལ་གསུམ་ཕྱག་དྲུག་པའི་གཤིན་རྗེ་གཤེད་དུ་གྱུར་པས་བསམ་པ་སྟེ། ཡན་ལག་བཞི་རྫོགས་ལ་སོགས་པ་ཆོ་ག་ལྷག་མ་རྣམས་ནི་སྔ་མ་བཞིན་ནོ། ། གཏོར་མ་བསྡུས་པ་བྱེད་པར་འདོད་ན།
སྙིང་གའི་ཡྃ་ཡིག་གི་འོད་ཟེར་གྱིས་འཇིག་རྟེན་པ་བཅོ་ལྔ་སྤྱན་དྲངས་ལ། མདུན་གྱི་ཚོམ་བུའི་སྟེང་དུ་བཞག ཡང་ཐུགས་ཀའི་འོད་ཟེར་སྤྲོས་ཏེ་དེ་དག་ལ་ཕོག་པས་ཐམས་ཅད་ཀྱང༌། གཙོ་བོ་ཞེ་སྡང་གཤིན་རྗེ་གཤེད་དུ་བསམ། དེ་བཞིན་གཤེགས་པའི་དཀྱིལ་འཁོར་སྤྱན་དྲངས་ལ་དེ་དག་ལ་བསྟིམ། ཡུད་ཙམ་གྱིས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་ཅིང་དབང་བསྐུར་ལ། ཞེ་སྡང་གཤིན་རྗེ་གཤེད་ཀྱི་དབུར་བརྒྱན། གཏོར་མའི་སྔགས་ལན་གསུམ་གྱིས་གཏོར་མ་བསྟབས་ལ། དེ་དག་ཀྱང་བདག་ལ་ཧ་ཧ་ཞེས་གསུངས་ནས་དགྱེས་པའི་ཚུལ་གྱིས་གཏོར་མ་གསོལ་ནས་སྒྲུབ་པ་པོ་ལ་དངོས་གྲུབ་སྩོལ་ནས་རང་བཞིན་གྱི་གནས་སུ་གཤེགས་པར་བསམ། བདག་གིས་ཀྱང་ཧ་ཧ་ཞེས་པས་ལྷའི་ང་རྒྱལ་དང་ལྡན་པས་བགེགས་ཐམས་ཅད་ཟིལ་གྱིས་མནན་ལ།
རང་གི་ཇི་ལྟར་འདོད་པའི་བྱ་བ་ལ་འཇུག་པར་བྱའོ། ། གཏོར་མའི་ཆོ་ག་བསྡུས་པའོ། ། དེ་ལྟར་གཏོར་མའི་རྣལ་འབྱོར་རྒྱས་བསྡུས་གསུམ་ལས། གཙོར་འབྲིང་བསྡུས་གཉིས་ཉམས་སུ་ལེན་ལ། དེའང་དབང་བསྐུར་དང༌། རབ་གནས་དང་ཚོགས་འཁོར་ལ་སོགས་པའི་དུས་སུ་འབྲིང་པོ་མཛད་ལ། ཐུན་གྱི་གཏོར་མ་ནི་ཆོ་ག་བསྡུས་པའི་ཆོ་ག་གཙོར་མཛད་དོ། ། གཏོར་མའི་རྣལ་འབྱོར་བསྟན་ཟིན་ཏེ་མངོན་པར་རྟོགས་པ་བསྟན་ཟིན་ཏོ།། །། དེ་ལ་འདིར་བླ་མ་རྣམས་ཀྱི་མན་ངག་གིས་ནག་པོ་རྒྱུད་གསུམ་པོ་གཅིག་ཏུ་བསྡེབས་ནས། མངོན་པར་རྟོགས་པ་གཅིག་ཏུ་བྱེད་པ་ཡིན་ཏེ།
དེའང་དགྲ་ནག་པོ་འདི་ནས་མངོན་པར་རྟོགས་པ་ཐམས་ཅད་ཀྱི་གཞི་མ་ཚང་བ་མེད་པར་སྟོན། གདོང་དྲུག་པ་ནས་འཁྲུལ་འཁོར་གསལ་བར་སྟོན་ཅིང༌། གཞན་རྣམས་ཀྱང་མ་ཚང་བ་ཁ་སྐོང༌། རྟོག་པ་བདུན་པ་ནས་གསང་སྔགས་གསལ་བར་སྟོན་ཅིང༌། གཞན་རྣམས་ཀྱང་མ་ཚང་བ་ཁ་སྐོང་ངོ༌། ། དེ་ལྟར་ན་ཕན་ཚུན་གཅིག་ན་མི་གསལ་བ་གཅིག་གིས་གསལ་བར་བྱ་ཞིང༌། མངོན་པར་རྟོགས་པ་རྣམས་ལག་ཏུ་ལོངས་པར་འཆད་པ་ཡིན་མོད་ཀྱི། རང་གི་མངོན་པར་རྟོགས་པ་མི་འདྲ་བའི་ཁྱད་པར་ནི། རང་རང་གི་རྒྱུད་ཀྱི་སྟེང་དུ་སོ་སོར་ཤེས་པར་བྱའོ། ། དེ་ལྟ་བུའི་གདམས་ངག་དེ་དག་ཇི་ལྟར་བརྒྱུད་དེ་འོངས་པ་ཡིན་ཞེ་ན།
བརྒྱུད་པ་རྣམ་པ་གཉིས་ཏེ། དང་པོ་ནི་སངས་རྒྱས་དང༌། ཕྱག་ན་རྡོ་རྗེ་དང༌། ས་ར་ཧ་ཆེན་པོ་ནས་བཟུང་སྟེ། བླ་མ་ཕམ་ཐིང་བའི་བར་དུ་འཁོར་ལོ་བདེ་མཆོག་དང་བརྒྱུད་པ་མཐུན་པར་གསུངས་ལ། གཉིས་པ་ནི་འཇམ་དཔལ་དང༌། སངས་རྒྱས་ཡེ་ཤེས་ཞབས་དང༌། མར་མེ་མཛད་བཟང་པོ་དང༌། བཟང་པོ་ཞབས་དང༌། ཛ་མ་རི་པ་དང༌།
ན་རི་པ་དང༌། ཨ་རུ་ལ་དཱ་ས་བཛྲ་དང༌། བླ་མ་བྷ་རོ་ཕྱག་རྡུམ་གྱི་བར་དུའོ། ། བླ་མ་ཕམ་ཐིང་བ་དང་བྷ་རོ་ཕྱག་རྡུམ་གཉིས་ལ། བླ་མ་མལ་གྱོ་ལོ་ཙཱ་བས་གསན་ཏེ། བླ་མ་དེ་གཉིས་ཀྱིས་ཀྱང་མི་འདྲ་བའི་ཁྱད་པར་ཕྲ་མོ་མ་ཡིན་པ་རྒྱུད་གསུམ་ཀ་མཐུན་པར་འབྱུང་ངོ༌། ། བླ་མ་མལ་གྱོ་ལོ་ཙཱ་བ་ལ། བླ་མ་ཆེན་པོ་ས་སྐྱ་པས་གསན་ཏེ། ཇི་ལྟར་བརྒྱུད་དེ་འོངས་པ་བསྟན་ཟིན་ཏོ།། །། དཔལ་ལྡན་གཤིན་རྗེ་འཇོམས་མཛད་རྒྱུད་ཀྱི་དོན། །
རྒྱ་མཚོ་ཆེན་པོའི་ནོར་བུའི་གླིང་འདྲ་ལས། ། བླ་མའི་དེད་དཔོན་མན་ངག་གྲུ་གཟིངས་ལ། ། བརྟེན་ནས་རིན་ཆེན་འདི་ནི་བདག་གིས་བླངས། ། མངོན་རྟོགས་རིན་ཆེན་ལག་པའི་སྟེང་བཞག་འདི། ། རྒྱུད་དོན་ཚོལ་བས་དུབ་པའི་དབུལ་པོ་ལ། ། བྱིན་པའི་དགེ་བ་ཇི་སྙེད་ཡོད་པ་དེས། ། འགྲོ་བའི་སྡུག་བསྔལ་བསལ་ནས་རང་བྱུང་ཤོག ། གཤིན་རྗེ་གཤེད་དགྲ་ནག་པོའི་རྒྱུད་ཀྱི་མངོན་པར་རྟོགས་པ་གསལ་བ་འདི། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་དཔལ་ས་སྐྱའི་དབེན་གནས་དམ་པར་སྦྱར་བའོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག།
མངྒ་ལཾ་བྷ་ཝ་ཏུ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
