ས་སྐྱ་བཀའ་འབུམ།
པོད ༥༥༨
སྐྱབས་འགྲོ་སེམས་བསྐྱེད་དབང་བསྐུར་གྱི་བསླབ་བྱ།
༼བ༽ ༄༅། །སྐྱབས་འགྲོ་སེམས་བསྐྱེད་དབང་བསྐུར་གྱི་བསླབ་བྱ་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། སངས་རྒྱས་ཀྱི་བསྟན་པ་ལ་འཇུག་པའི་སྒོ་དང་ཆོས་ཀྱི་རྩ་བ་སྐྱབས་འགྲོ་ཡིན་པས། དེའི་བསླབ་བྱ་ལ་གཉིས་ལས། ཐུན་མོང་གི་བསླབ་བྱ་བཞི་ནི། སྐྱེས་བུ་དམ་པ་དང་འགྲོགས་པ་ཞེས་བྱ་བ། ཐེག་པ་ཆེན་པོ་སྟོན་པའི་བླ་མ་དགེ་བའི་བཤེས་གཉེན་བརྟེན་ནས་མཉེས་པར་བྱེད་པ་དང༌། དམ་པའི་ཆོས་མཉན་པ་ཞེས་བྱ་བ་བླ་མ་དེ་ལ་སངས་རྒྱས་ཀྱིས་གསུངས་པའི་ཆོས་མཉན་ཞིང་ཡིད་ལ་བྱེད་པ་ཞེས་བྱ་བ་བདག་དཀོན་མཆོག་གསུམ་ལ་སྐྱབས་པ་ཡིན་པས། ལས་ཅི་རུང་རུང་བྱར་མི་ཉན་སྙམ་དུ་བསམ་པའི་དྲན་པ་དང༌།
ལས་ཅི་བྱེད་པ་ཐམས་ཅད་ཀྱི་སྔོན་དུ་བདག་གིས་ཅི་ཞིག་བྱེད་པར་འགྱུར་ན་སྙམ་དུ་ཤེས་པར་བྱས་ནས། སྡིག་པའི་ལས་ཡིན་ན་མི་བྱེད་པ་དང༌། དགེ་བ་ཡིན་ན་འབད་པས་སྒྲུབ་པར་བྱེད་པ་དྲན་ཤེས་བཞིན་དུ་ལྡན་པ་དང༌། ཆོས་བཞིན་དུ་བསྒྲུབ་པ་ཞེས་བྱ་བ། སྤྱིར་བླང་བ་དང༌། དོར་བ་ཐམས་ཅད་སངས་རྒྱས་ཀྱི་གསུང་བཞིན་དུ་བྱེད་ཅིང༌། བྱེ་བྲག་ཏུ་སྤྱོད་ལམ་ཐམས་ཅད་དགེ་བར་འགྱུར་བ་བྱེད་པ་ཡིན། སོ་སོའི་བསླབ་བྱ་ནི། སངས་རྒྱས་ལ་སྐྱབས་སུ་སོང་ནས། སངས་རྒྱས་མ་ཡིན་པ་ལ་སྟོན་པར་མི་འཛིན།
ཆོས་ལ་སྐྱབས་སུ་སོང་ནས། ཆོས་མ་ཡིན་པ་ལ་ལམ་དུ་མི་འཛིན། དགེ་འདུན་ལ་སྐྱབས་སུ་སོང་ནས། དགེ་འདུན་མ་ཡིན་པ་ལ་གྲོགས་སུ་མི་འཛིན་པའོ། ། འཚང་རྒྱ་བར་བྱེད་པའི་ལམ་གྱི་དངོས་གཞི་བྱང་ཆུབ་ཀྱི་སེམས་ཡིན་པས་དེའི་བསླབ་བྱ་ནི། ཁམས་གསུམ་འཁོར་བའི་སྐྱོན་བསམ་པ། མྱ་ངན་ལས་འདས་པའི་ཉེས་དམིགས་བསམ་པ། སངས་རྒྱས་ཀྱི་ཡོན་ཏན་བསམ་པ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱིས་ཕ་མ་མ་བྱས་པ་མེད་པས། སེམས་ཅན་ཐམས་ཅད་བདེ་བ་ཐམས་ཅད་དང་ལྡན་པར་གྱུར་ཅིག་སྙམ་པའི་བྱམས་པ།
སྡུག་བསྔལ་ཐམས་ཅད་དང་བྲལ་བར་གྱུར་ཅིག་སྙམ་པའི་སྙིང་རྗེ། སྔོན་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་པས་ཀྱང་ངན་པ་ལས་བྱུང་ན་བདག་གིས་སངས་རྒྱས་ཅིའི་ཕྱིར་མི་ཐོབ་སྙམ་པའི་གཟེངས་བསྟོད་པ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པའི་བྱང་ཆུབ་ཀྱི་སེམས་བསྒོམ་པ། ལུས་ངག་ཡིད་གསུམ་གྱིས་སྡིག་པ་མི་བྱེད་ཅིང༌། དབང་མེད་བྱས་ན་བཤགས་པ། ལུས་ངག་ཡིད་གསུམ་གྱིས་དགེ་བ་ལ་འབད་ཅིང༌། གང་བྱས་པའི་དགེ་བ་སངས་རྒྱས་སུ་བསྔོ་བ། ཕྱི་ནང་གི་ཆོས་ཐམས་ཅད་བརྟག་ན་རང་བཞིན་མེད་པར་ཤེས་ཤིང་མཉམ་པར་འཇོག་པ་རྣམས་ཡིན་ནོ།། །། ཐབས་བདེ་ཞིང་འཇུག་སླ་བའི་སྒོ་གསང་སྔགས་ཡིན་ཞིང༌། དེའི་རྩ་བ་དབང་བསྐུར་བ་ཡིན་པས།
དེའི་བསླབ་བྱ་ལ། བསྲུང་བའི་དམ་ཚིག་ནི། སློབ་དཔོན་སྨད་པར་མི་བྱ་ཞིང༌། ། བདེ་གཤེགས་བཀའ་ལས་འདའ་མི་བྱ། ། སྤུན་ལ་སྨད་པ་ཉིད་མི་བྱ། ། སེམས་ཅན་རྣམས་ལ་སྡུག་བྱམས་དང༌། ། བྱང་ཆུབ་སེམས་ནི་སྤང་མི་བྱ། ། བདག་གཞན་ཆོས་ལ་ངེས་མི་སྨོན། ། སྐལ་མེད་དེ་ཉིད་གཏམ་མི་བྱ། ། བདག་གི་ལུས་ལ་ངེས་མི་སྨད། །
ཆོས་ལ་ཡིད་གཉིས་མི་བྱ་ཞིང༌། ། གདུག་ལ་བྱམས་པ་ཉིད་མི་བྱ། ། ཆོས་ཉིད་ཚད་ནི་མི་བཟུང་ཞིང༌། ། དད་ལྡན་སེམས་ནི་སུན་མི་དབྱུང༌། ། དམ་ཚིག་རྟག་ཏུ་བསྟེན་པར་བྱ། ། བུད་མེད་ཉིད་ལ་སྨད་མི་བྱ། ། བཟའ་བའི་དམ་ཚིག་ནི། རྒྱུན་དུ་ལོངས་སྤྱོད་པའི་ཁ་ཟས་ལ་ཁ་ཟས་ཀྱི་རྣལ་འབྱོར་དང་ལྡན་པར་བྱེད་པ་དང༌། བྱེ་བྲག་ཏུ་ཚེས་བཅུ་རྣམ་པ་གཉིས་ལ་སོགས་པ་ལ་ཚོགས་ཀྱི་འཁོར་ལོ་བྱེད་པ་ཡིན། མི་འབྲལ་བའི་དམ་ཚིག
རྡོ་རྗེ་དྲིལ་བུ་དང༌། དབུ་རྒྱན་དང༌། བགྲང་ཕྲེང་ལ་སོགས་པ་དམ་ཚིག་གི་རྫས་རྣམས་འཛིན་པ་ཡིན། བསྒྲུབ་པའི་དམ་ཚིག ལྷའི་རྣལ་འབྱོར་ཉིན་ཞག་ཕྲུགས་རེ་རེ་ལ་ཐུན་བཞིའམ། གསུམ་མམ། གཉིས་སམ། ཐ་མ་ནའང་ཐུན་རེ་མ་ཆག་པར་བསྒོམ་པ་ཡིན། བསླབ་བྱ་དེ་དག་དུས་རྟག་ཏུ་མ་ཆག་པར་བྱས་ན་ཇི་ལྟར་འགོར་ཡང༌། སྐྱེ་བ་བཅུ་དྲུག་ལས་མི་འདའ་བར་སངས་རྒྱས་ཀྱི་གོ་འཕང་ཐོབ་པར་འགྱུར་བར་སངས་རྒྱས་ཉིད་ཀྱིས་གསུངས་སོ། །
དེ་ལྟར་སྐྱབས་འགྲོ་སེམས་བསྐྱེད་དབང་བསྐུར་གྱི། ། བསླབ་བྱ་ཉུང་འདུས་གསལ་བར་འཕགས་པ་ཡིས། ། བསྡེབས་ནས་རྒྱལ་བུ་ཨ་རོག་ཆེ་ལ་འབུལ། ། ཉམས་སུ་བཞེས་ཤིག་སངས་རྒྱས་ཉིད་འགྱུར་རོ། ། ལྕགས་མོ་ལུག་གི་ལོ་ཟླ་བ་དྲུག་པའི་ཚེས་གཅིག་ལ་ཤིང་ཀུན་གྱི་སའི་ཆ་ལ་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
