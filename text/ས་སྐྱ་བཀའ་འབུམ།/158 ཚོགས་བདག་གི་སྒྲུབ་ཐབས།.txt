ས་སྐྱ་བཀའ་འབུམ།
པོད ༡༥༨
ཚོགས་བདག་གི་སྒྲུབ་ཐབས།
༼ཉ༽ ༄༅། །ཚོགས་བདག་གི་སྒྲུབ་ཐབས་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། གདམས་པ་འདི་རྡོ་རྗེ་མཁའ་འགྲོའི་ལེའུ་བཅུ་དགུ་པ་ན་བཞུགས། ཚོགས་ཀྱི་བདག་པོ་དམར་པོ་སྒྲུབ་པར་འདོད་པས། སྐར་མ་རྒྱལ་ལ་བབ་པའི་ཚེ། ལྷ་བཟོ་བ་ཤིན་ཏུ་མཁས་པས། རས་མཐོ་གང་གྲུ་བཞི་ལ་སྐུ་ཉིན་གཅིག་ལ་ཚར་བར་བྲིའོ། ། དེ་ནས་གནས་ཡིད་དུ་འོང་བར་ཚོགས་བསོག་ལ་སོགས་པ་སྔོན་དུ་བྱས་ལ་མཚམས་བཅད། སྟེགས་པུ་གྲུ་བཞི་པའི་སྟེང་དུ།
པདྨ་འདབ་བརྒྱད་དམར་པོ་བྲིས་ཏེ། དབུས་སུ་ཟླ་གམ་དམར་པོ་བྱའོ། ། དེའི་སྟེང་དུ་རྟེན་གཏོར་བཟང་པོ་གཅིག་བཞག་ལ་དེ་ལ་བྲིས་སྐུ་གཟུགས། མདུན་དུ་རྒྱུན་གཏོར་དང་པཱུ་ཛ་ལྔ་བཤམ། དེའི་མདུན་དུ་རང་འདུག་ལ། བསོད་ནམས་དང་ཡེ་ཤེས་ཀྱི་ཚོགས་བསོག་པ་སྡོན་དུ་སོང་ནས། རང་མི་དམིགས་པ་ལས་པདྨ་དང་ཉི་མའི་སྟེང་དུ། ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་འཕྲོས། དོན་གཉིས་བྱས་ཚུར་འདུས་པ་ལས། རང་ཉིད་རྡོ་རྗེ་ཧཱུྃ་མཛད་སྐུ་མདོག་མཐིང་ག་རབ་ཏུ་ཁྲོས་པ།
སྐྲ་སེར་པོ། སྤྱན་གསུམ་པ། སྟག་གི་པགས་པའི་ཤམ་ཐབས་ཅན། རིན་པོ་ཆེའི་རྒྱན་གྱིས་བརྒྱན་པ། ཐོད་པའི་རྒྱན་ཡོད་པ། རོ་དང་ཉི་མའི་སྟེང་ན་ཞབས་གཡོན་བརྐྱང་ཞིང་གཡས་བསྐུམ་པ། ཕྱག་བཞི་པ། གཡས་ཀྱི་དང་པོས་ཐུགས་ཀར་རྡོ་རྗེ་བསྣམས་པ། གཡོན་དང་པོས་ཐོད་པ་ཐུགས་ཀར་བཟུང་པ། འོག་མ་གཉིས་རྒྱབ་ནས་མདའ་གཞུ་འགེངས་པར་བདག་ཉིད་བསྒོམས་ལ།
ཡེ་ཤེས་པ་དགུག་གཞུག་བྱ། གནས་གསུམ་བྱིན་གྱིས་བརླབ། སུམྦྷ་ནི་ཅི་རིགས་ཤིག་བཟླས་ལ། དེ་ནས་མདུན་གྱི་པདྨ་དམར་པོ་འདབ་བརྒྱད་ཀྱི་གདན་ལ་མེ་རི་དང༌། བྲག་རི་དང༌། བྱི་སྔོན་གྱི་སྟེང་དུ། གཿདམར་པོ་གྱུར་པ་ལས། བྲིས་སྐུ་དེ་ཚོགས་ཀྱི་བདག་པོ་སྐུ་མདོག་དམར་པོ་གླང་གི་གདོང་ཅན། སྤྱན་གསུམ་པ། རལ་པའི་ཐོར་ཚུགས་གཡོན་དུ་ཅུང་ཟད་འཕྱར་བ།
ཕྱག་བཅུ་གཉིས་ཡོད་པའི་གཡས་དྲུག་ན་རིམ་པ་བཞིན། དགྲ་སྟྭ། མདའ། ལྕགས་ཀྱུ། རྡོ་རྗེ། རལ་གྲི། འཕང་མདུང༌། གཡོན་དྲུག་ན། གཏུན་ཤིང༌། གཞུ།
ཁ་ཊྭཱཾ་ག ཐོད་པ་ཁྲག་གིས་གང་བ། ཐོད་པ་ཤ་ཆེན་གྱིས་བཀང་བ། རྩེ་གསུམ་ལ་ཕུབ་དང་བ་དན་བསྡེབས་པ་བཏགས་པའོ། ། གར་སྟབས་ཀྱིས་བཞུགས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། འོད་ཟེར་དམར་པོ་འཕྲོ་བར་བསྒོམ་མོ། དེའི་གནས་གསུམ་བྱིན་གྱིས་བརླབས་ལ། རང་གི་སྙིང་གའི་ཧཱུྃ་ལས་འོད་འཕྲོས་པས། སུམ་ཅུ་རྩ་གསུམ་དང་རང་བཞིན་གྱི་གནས་ནས།
ཚོགས་བདག་སྤྱན་དྲངས་ལ། ཛཿཧཱུྃ་བྃ་ཧོཿས་དམ་ཚིག་པ་ལ་བསྟིམ། དེ་ནས་དགུག་སྔགས་བརྒྱ་བཟླས་སོ། ། ཨོཾ་གཿག་ཎ། སིདྡྷི་སིདྡྷི། སརྦ་ཨརྠ་མེ་པྲ་སཱ་དྷཱ་ཡ། ཧཱུྃ་ཧཱུྃ་ཛཿཛཿསྭཱ་ཧཱ། ཞེས་པས་བཀུག་ལ། ཨོཾ་པདྨ་ཀ་མ་ལ་ཡེ་སྟྭཾ། ཞེས་པས་གདན་དབུལ་ལོ། །
སྤོས་སྣ་ཚོགས་དང་མེ་ཏོག་དམར་པོས་མཆོད། པཱུ་ཛ་དང་རྒྱུན་གཏོར་དབུལ་ལོ། ། དེ་ནས་བཟླས་པ་བྱའོ། ། ཨོཾ་ཨཱཿག་ཧཱུྃ་སྭཱ་ཧཱ། ཞེས་པ་འབུམ་བཟླས། སྐབས་སུ་མཆོད་པ་དང་གཏོར་མ་དབུལ། རྟེན་གཏོར་ནི་བྱིན་རླབས་གཞན་དང་འདྲ། བསྙེན་སྔགས་ནི་ཨ་ཀཱ་རོ་བཏགས་ལ་དབུལ་ལོ། ། མཆོད་པ་དང་བསྟོད་པ་བྱས་ལ། འདོད་པའི་དོན་ལ་གསོལ་བ་གདབ།
དེ་ལྟར་བྱས་པས་སྔགས་པ་བརྗིད་ཅན་མཐོང་ན་དགའ་རྨི་ལམ་དུ་ལ་ཕུག་སྟེར་བའམ། ནོར་མ་བསླང་བར་སྟེར་བའམ། འབྲུའི་ཕུང་པོའམ། ཤིང་སྐམ་པོ་སྤུངས་པ་རྨི་ན་གྲུབ་པའི་རྟགས་ཡིན། གྲུབ་རྟགས་བྱུང་ན་ཁོ་ལ་གཏང་རག་ཁས་བླང༌། འབུམ་ཕྲག་གཅིག་པོ་སོང་བ་དང༌། མཆིལ་མས་དཔྲལ་བར་ཐིག་ལེ་བྱ། དེ་ནས་ལས་གང་བསྒྲུབ་པ་དང༌། བསྙེན་སྔགས་སྟོང་བཟླས་ལ་གང་འདོད་བྱའོ། ། དེ་ལྟར་བསྒྲུབས་པའི་སྔགས་པ་དེ་ཐམས་ཅད་ཀྱིས་མཐོང་ན་དགའ་དང་ཡིད་དུ་འོང་བར་འགྱུར་རོ། །
རྒྱལ་པོས་རྒྱལ་པོ་བཞིན་དུ་མཆོད་ཅིང་འཛིན་པར་འགྱུར་རོ། ། དགྲ་ཐམས་ཅད་འཆི་སྟེ་ལན་ཚྭ་ཆུར་བཅུག་པ་བཞིན་ནོ། ། བགེགས་ཐམས་ཅད་བསྲུང་ངོ༌། ། ལས་ཐམས་ཅད་གྲུབ་ཅིང་ནོར་ཐམས་ཅད་སྟེར་བར་འགྱུར་རོ། ། ཇི་སྐད་སྨྲས་པའི་ཚིག་གིས་མི་རྣམས་ཡིད་ཆེས་སོ། ། ཁོ་ཡེ་མ་གྲུབ་ན། རང་ཁྲོ་བོར་བསྒོམས་པའི་རྐང་པའི་འོག་ཏུ་ཚོགས་བདག་བཅུག་ལ་མནན་པར་བསམ་ཞིང་སྔགས་བཟླས། དེས་ཐེ་ཚོམ་མེད་པར་འགྲུབ་བོ། ། ཚོགས་བདག་གི་སྒྲུབ་ཐབས་ཨི་ཐི།། །། འདི་ལ་སྦྱིན་སྲེག་བྱེད་པར་འདོད་པས།
དང་པོར་པད་འདབ་བརྒྱད་དམར་པོ་ཟླ་གམ་དང་བཅས་པ་བྱ་སྟེ། དེའི་སྟེང་དུ་ཙནྡན་ནམ། ཤུག་པའི་ཤིང་བརྩིགས་ལ། དེའི་དབུས་སུ་ཚོགས་བདག་གི་སྐུ་བྲིས་པ་ལྟར་བསྐྱེད་ལ་དགུག་གཞུག་བྱའོ། ། བསྲེག་རྫས་ནི་གྲོའི་བག་ཕྱེ་ལ་མངར་གསུམ་བསྲེས་པ་སེན་ཁ་རེས་དབུལ། རྩ་སྔགས་ལ་དགུག་སྔགས་བཏགས་པ་དང༌། དེ་ལ་ཨ་ཀཱ་རོ་བཏགས་པས་དབུལ་ལོ། ། ཨོཾ་ཨཱཿཧཱུྃ་གིས་བདུད་རྩིར་བསམ། འབྲུ་སྣ་ཚོགས་དང༌། རིན་པོ་ཆེ་དང༌།
དར་ཟབ་སྣ་ཚོགས་དབུལ། ཞལ་ཟས་རྣམས་ཞལ་དུ་དབུལ་བར་བསམ། འབྲུ་དང་རཏྣ་ལག་ཏུ། དར་ཟབ་གོས་དང་བླ་རེ་དང་གདན་དུ་དབུལ་ལོ། ། མཉེས་ནས་འཇིག་རྟེན་པའི་དངོས་གྲུབ་མ་ལུས་པ་བདག་ལ་བྱིན་པར་བསམ། གཏོར་མ་དང་པཱུ་ཛ་ལྔ་ཡང་དབུལ། གང་འདོད་གསོལ་བ་དྲག་ཏུ་གདབ་བོ། ། བསྟོད་པ་བྱ། ཐབ་ཀྱི་ལྷ་མི་དམིགས་པར་བསམ་མོ། ། ཚོགས་ཀྱི་བདག་པོའི་སྒྲུབ་ཐབས་སྦྱིན་སྲེག་དང་བཅས་པ།
ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་སྦྱར་བའོ། ། ཤིན་ཏུ་ཟབ་ཨི་ཐི།། །། འདིའི་ཞལ་གདམས་ནི། དབེན་པའི་གནས་སུ་ཙནྡན་དང༌། དུ་རུ་སྐ་དང༌། སི་ལ་དང༌། ག་པུར་ལ་སོགས་པའི་སྤོས་དང༌། མེ་ཏོག་དམར་པོས་མཆོད། སྔགས་བཟླས། གཏོར་མ་ཕུལ་ལ་གསོལ་བ་དྲག་ཏུ་གདབ།
སྐུ་མི་ལ་བསྟན་ན་དངོས་གྲུབ་ཡལ་འགྲོ་བས་མི་བསྟན། སྔགས་ཐུན་འབུམ་སོང་བ་དང༌། འགུགས་སྔགས་བཏགས་ལ་འབུམ་བཟླས་སོ། ། གྲུབ་རྟགས་མ་བྱུང་ན་གནད་ལ་དབབ་པ་གོང་བཞིན་བྱའོ། ། ནག་པོ་པས་བྱས་པའི་སྒྲུབ་ཐབས་གཅིག་ཀྱང་འདུག་སྟེ། ས་སྐྱ་པའི་འདི་རང་ལེགས་པ་འདུག་གོ ། ཡིད་ཆེས་པའི་ལོ་རྒྱུས་མང་དུ་ཡོད་དེ་མ་བྲིས་སོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། མངྒ་ལཾ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
