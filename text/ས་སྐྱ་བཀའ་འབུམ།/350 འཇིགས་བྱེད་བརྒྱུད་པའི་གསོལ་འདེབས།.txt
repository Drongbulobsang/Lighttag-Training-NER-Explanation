ས་སྐྱ་བཀའ་འབུམ།
པོད ༣༥༠
འཇིགས་བྱེད་བརྒྱུད་པའི་གསོལ་འདེབས།
༼པ༽ ༄༅། །འཇིགས་བྱེད་བརྒྱུད་པའི་གསོལ་འདེབས་བཞུགས།། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། དཔལ་ལྡན་སངས་རྒྱས་ཀུན་རང་བཞིན། ། དམ་པའི་ཆོས་ཀྱི་རིན་ཆེན་གཏེར། ། དགེ་འདུན་རྒྱ་མཚོ་ཀུན་བསྐྱེད་པ། ། བླ་མ་ཀུན་ལ་ཕྱག་འཚལ་ལོ། ། སངས་རྒྱས་ཀུན་གྱི་ཡེ་ཤེས་སྐུ། ། གཅིག་ཏུ་བསྡུས་པ་འཇམ་པའི་དབྱངས། ། གདུག་པ་འདུལ་ཕྱིར་རབ་ཁྲོས་པ། །
རྡོ་རྗེ་འཇིགས་བྱེད་ལ་ཕྱག་འཚལ། ། ཨུ་ཌྱན་རྡོ་རྗེ་ཆེན་པོ་ཡི། ། ཕོ་བྲང་ཀུན་ནས་ཡིད་འོང་བ། ། བདེ་བ་ཆེ་ལ་རྣམ་རོལ་པ། ། རྡོ་རྗེ་མཁའ་འགྲོ་མ་དཔལ་འདུད། ། ཤིན་ཏུ་སྤྲོས་པ་མེད་པའི་བདག ། ཐབས་དང་སྙིང་རྗེས་རྣམ་མཛེས་ཤིང༌། ། གཞན་དོན་དགྱེས་པ་ལ་ལི་ཏ། ། བཛྲའི་ཞབས་ལ་ཕྱག་འཚལ་ལོ། ། སྡོམ་པ་བཟང་པོས་ཀུན་བསྡམས་ཤིང༌། །
སྒྲུབ་པ་མཆོག་གི་ལེགས་བསྒྲུབས་པས། ། ཡང་དག་གྲུབ་པ་ལེགས་གྲུབ་པ། ། དོན་ཡོད་རྡོ་རྗེ་དཔལ་ལ་འདུད། ། སྡོམ་བརྩོན་ཤེས་བྱ་ཀུན་སྦྱངས་ཤིང༌། ། བརྟུལ་ཞུགས་མཆོག་གིས་རབ་མཛེས་པ། ། ཡེ་ཤེས་འབྱུང་གནས་སྦས་པ་ལ། ། རྟག་ཏུ་ཡང་དག་ཕྱག་འཚལ་ལོ། ། མཁྱེན་དང་བརྩེ་བ་ཕུལ་བྱུང་ཞིང༌། ། མཐུ་སྟོབས་མཆོག་གི་དཔལ་བརྙེས་ནས། ། གཞན་གྱི་དོན་ལ་རབ་གཞོལ་བ། །
པདྨ་བཛྲ་དཔལ་ལ་འདུད། ། ནཻ་པ་ལ་ཡི་ཡུལ་འཁྲུངས་ཤིང༌། ། མན་ངག་དུ་མའི་གཏེར་གྱུར་པ། ། དཱི་པཾ་ཀ་ར་རཀྵི་ཏ། ། བྷ་རོར་ཡོངས་སུ་གྲགས་ལ་འདུད། ། སེམས་དཔའ་ཆེན་པོ་བརྩོན་ཆེན་པོ། ། དཔལ་ཆེན་མཐུ་སྟོབས་ཆེན་པོ་པ། ། རྡོ་རྗེ་གྲགས་པར་ཡོངས་གྲགས་པའི། ། སྐད་གཉིས་སྨྲ་བ་དེ་ལ་འདུད། ། དམ་པ་མང་པོ་ཉེར་བསྟེན་ཞིང༌། །
རྒྱུད་སྡེ་མང་པོའི་མཛོད་བཟུང་ནས། ། འགྲོ་མང་ཡོངས་སུ་སྨིན་མཛད་པ། ། ཆོས་རབ་དཔལ་ལ་ཕྱག་འཚལ་ལོ། ། ཐེག་པ་མཆོག་གི་བརྟུལ་ཞུགས་ཅན། ། སྒྲུབ་པ་སྙིང་པོར་མཛད་པ་པོ། ། གོ་འཕང་མཆོག་ལ་ཉེར་གཞོལ་བ། ། ཡེ་ཤེས་སེང་གེའི་ཞབས་ལ་འདུད། ། བྱམས་དང་བརྩེ་བའི་ཐུགས་མངའ་ཞིང༌། ། བསྒྲུབ་དང་སྤང་བའི་བརྟུལ་ཞུགས་ཅན། ། ཏིང་འཛིན་མཆོག་གི་རྣམ་རོལ་བ། །
རྗེ་བཙུན་འབུམ་སེང་ལ་ཕྱག་འཚལ། ། སྡོམ་བརྩོན་དམ་པ་བརྩེ་བ་ཅན། ། ཆོས་ཀྱི་དཔལ་གྱིས་རབ་འབྱོར་ཅིང༌། ། གཅིག་ཏུ་གཞན་གྱི་དོན་གཞོལ་བ། ། དཔལ་ལྡན་གྲགས་པ་དཔལ་ལ་འདུད། ། ཤེས་བྱ་ཀུན་ལ་རབ་སྦྱངས་པས། ། ཤེས་བྱ་ཇི་བཞིན་མཁྱེན་པ་ཡང༌། ། རྒྱ་ཆེ་བ་དང་རབ་གསལ་བ། ། ཤེས་རབ་ཡངས་པ་ཁྱེད་ལ་འདུད། ། ཡང་དག་རིག་པས་རྣམ་དཔྱད་ཅིང༌། །
ཆོས་ཉིད་སྒོམ་པ་གོམས་མཛད་པས། ། དེ་བཞིན་ཉིད་ལ་རབ་གཞོལ་བ། ། ཤེས་རབ་ཟབ་མོ་ཁྱོད་ལ་འདུད། ། བརྩེ་དང་བརྩོན་པ་ཆེན་པོ་ཡིས། ། གཞན་གྱི་དོན་ལ་རབ་ཞུགས་པས། ། གཉིས་ཀའི་དོན་ཀུན་འབྱོར་གྱུར་པ། ། དཔལ་དང་ལྡན་ལ་ཕྱག་འཚལ་ལོ། ། གཞན་ཡང་བཀའ་དྲིན་ནོས་གྱུར་པའི། ། བླ་མ་དམ་པ་ཐམས་ཅད་དང༌། ། བླ་མའི་བླ་མར་བཅས་རྣམས་ལ། །
རྟག་ཏུ་གུས་པས་ཕྱག་འཚལ་ལོ། ། ཕྱོགས་དུས་ཀུན་ནས་བཞུགས་པ་ཡི། ། རྫོགས་སངས་རྒྱས་དང་དམ་པའི་ཆོས། ། འཕགས་པའི་དགེ་འདུན་ཐམས་ཅད་དང༌། ། ཕྱག་འོས་ཀུན་ལའང་ཕྱག་འཚལ་ལོ། ། ཕྱག་བགྱིར་འོས་པ་དེ་དག་ལའང༌། ། རྟག་ཏུ་གུས་པས་བདག་སྐྱབས་མཆི། ། ཕྱི་ནང་གསང་བ་དེ་ཁོ་ནའི། ། མཆོད་སྤྲིན་རྒྱ་མཚོས་རྟག་ཏུ་མཆོད། ། ནོངས་པར་སྤྱད་པ་གང་ལགས་པ། །
དེ་ཀུན་སོ་སོར་བཤགས་པར་འཚལ། ། དགེ་དང་དགེ་བའི་འབྲས་བུའི་ཚོགས། ། ཀུན་ལ་རྗེས་སུ་ཡི་རང་ངོ༌། ། རྒྱལ་བ་ཀུན་ལ་ཐེག་མཆོག་གི ། འཁོར་ལོ་རིན་ཆེན་བསྐོར་བར་བསྐུལ། ། རྟག་ཏུ་མྱ་ངན་མི་འདའ་བར། ། ཐལ་མོ་སྦྱར་ནས་གསོལ་བ་འདེབས། ། སངས་རྒྱས་ཐུགས་རྗེ་རབ་ཁྲོས་པ། ། རྡོ་རྗེ་ཁྲོ་བོར་གྱུར་རྣམས་ལ། ། གདུག་པ་འདུལ་ཕྱིར་མངོན་སྤྱོད་ཀྱི། །
ལས་ལ་རྟག་ཏུ་བསྐུལ་བར་བགྱི། ། དགེ་བ་འདི་དང་དགེ་བ་གཞན། ། མ་ལུས་བློ་ཡིས་བསྡམས་བྱས་ནས། ། སེམས་ཅན་ཀུན་གྱི་དོན་དུ་བདག ། རྡོ་རྗེ་ཁྲོ་བོར་འགྱུར་བར་ཤོག ། དུས་གསུམ་རྒྱལ་བའི་ཕྲིན་ལས་ཀུན། ། བསྒྲུབ་ཕྱིར་ཕྲིན་ལས་སྣ་ཚོགས་པའི། ། ལུས་དང་སྤྲུལ་པར་བདག་གྱུར་ནས། ། ཕྲིན་ལས་མ་ལུས་བསྒྲུབ་པར་ཤོག ། སྲས་བཅས་རྒྱལ་བའི་ཕྲིན་ལས་ཀྱིས། །
ཀུན་ནས་འདུལ་བར་མི་སྤྱོད་པའི། ། གདུལ་དཀའ་མ་ལུས་འདུལ་བ་ཡི། ། སྟོབས་ཀྱི་བདག་པོར་བདག་གྱུར་ཅིག ། ཚེ་འདིར་གནོད་པའི་དགྲ་བགེགས་ཀྱི། ། བསམ་སྦྱོར་གདུག་པ་ཉེར་ཞི་ནས། ། ལྷག་བསམ་དགེ་བའི་སྦྱོར་བ་ཡིས། ། བདག་གཞན་དོན་ཀུན་བསྒྲུབ་པར་ཤོག ། ཚེ་རིང་བ་དང་ནད་མེད་དང༌། ། དཔལ་དང་འབྱོར་བ་ཕུན་ཚོགས་པས། ། བསྟན་དང་འགྲོ་བ་མ་ལུས་པའི། །
རྩ་ལག་དམ་པ་བྱེད་པར་ཤོག ། བཅོམ་ལྡན་འདས་འཇམ་དཔལ་ཁྲོས་པའི་བླ་མ་བརྒྱུད་པའི་རིམ་པ་ལ་གསོལ་བ་འདེབས་པའི་རབ་ཏུ་བྱེད་པ་འདི་ནི། འཕགས་པས་མེ་མོ་ཡོས་བུའི་ལོ་ནག་པའི་ཚེས་བརྒྱད་ལ་སྨར་ཁམས་ཀྱི་ས་ཆ་ཙོམ་མདོ་གནས་གསར་དུ་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
