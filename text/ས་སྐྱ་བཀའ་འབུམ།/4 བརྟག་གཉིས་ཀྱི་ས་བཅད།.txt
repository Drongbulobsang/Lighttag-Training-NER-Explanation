ས་སྐྱ་བཀའ་འབུམ།
པོད ༤
བརྟག་གཉིས་ཀྱི་ས་བཅད།
༼ཀ༽ ༄༅། །བརྟག་གཉིས་ཀྱི་ས་བཅད་བཞུགས། ༄༅། །དཔལ་ཀྱེ་རྡོ་རྗེ་ལ་ཕྱག་འཚལ་ལོ། ། དཔལ་ཀྱེ་རྡོ་རྗེའི་བརྟག་པ་གཉིས་ཀྱི་བདག་ཉིད་ཅན་གྱི་རྒྱུད་ཀྱི་རྒྱལ་པོ་འདི་ལ་བསྡུས་པའི་དོན་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་ལུས་རྣམ་པར་གཞག་པ་དང༌། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་ཡན་ལག་རྒྱས་པར་དབྱེ་བའོ། ། དེ་ལ་གཉིས་ཏེ། མངོན་པར་རྟོགས་པའི་རིམ་པའི་དབང་དུ་བྱས་ནས་བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བསྟན་པ་དང༌། བརྟག་པ་དང་པོ་དེ་ཉིད་དང༌། བརྟག་པ་གཉིས་པ་ཉིད་ཀྱི་ཡང་དོན་སྔ་མ་སྔ་མ་མི་གསལ་བ་གསལ་བར་བྱ་བ་དང༌།
མ་ཚང་བ་ཁ་བསྐང་བའི་ཕྱིར་བརྟག་པ་གཉིས་པ་རྒྱུད་ཕྱི་མའི་ཚུལ་དུ་བཤད་པའོ། ། སྔ་མ་ལ་གསུམ་སྟེ། གང་ལ་དམིགས་ཏེ་བསྒྲུབ་པ་དང༌། དེ་ཐོབ་པར་བྱེད་པའི་ཐབས་ཀྱི་རྒྱུད་བསྟན་པ་དང༌། དེ་ཉམས་སུ་ལེན་པའི་སྒྲུབ་པ་པོ་གང་ཟག་གི་མཚན་ཉིད་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། གླེང་གཞིའི་ཚིག་གི་དོན་ཧེ་རུ་ཀ་བཞིའི་མཚན་ཉིད་ལ་ཞུས་པ་དེ་ངོ་མཚར་བའི་སྒོ་ནས་གཏང་རག་གི་ཚུལ་དུ་ཉོན་ཅིག་པར་གདམས་པ་དང༌། དེའི་ངེས་ཚིག་ལ་ཞུས་པ་དང་ལན་བསྟན་པའོ། ། དེ་ལ་གཉིས་ཏེ། ཐུན་མོང་གི་འབྲས་བུ་ཧེ་རུ་ཀ་གསུམ་གྱི་ངེས་པའི་ཚིག་ལ་ཞུས་པ་དང༌།
ལན་བསྟན་པ་དང༌། ཐུན་མོང་མ་ཡིན་པའི་འབྲས་བུ་ཧེ་རུ་ཀ་བཞི་པའི་ངེས་ཚིག་ལ་ཞུས་པ་དང་ལན་བསྟན་པའོ། ། དེ་ཐོབ་པར་བྱེད་པའི་ཐབས་ཀྱི་རྒྱུད་ལ་གཉིས་ཏེ། ཐབས་ཀྱི་རྒྱུད་དངོས་བསྟན་པ་དང༌། དེའི་རྣམ་པར་དག་པ་བསྟན་པའོ། ། སྔ་མ་ལ་གཉིས་ཏེ། མཉན་པར་བྱ་བར་གདམས་པ་དང༌། དོན་དངོས་བསྟན་པའོ། ། འདི་ཉིད་ལ་བཞི་སྟེ། ཐབས་ཀྱི་རྒྱུད་ཀྱི་ལུས་རྣམ་པར་གཞག་པ་དང༌།
ཐབས་ཀྱི་རྒྱུད་དང་པོར་བསྒོམ་པར་བསྟན་པའི་འཐད་པ་དང༌། དེས་གྲོལ་བའི་ཡན་ལག་མ་ཚང་བ་མེད་པར་བསྟན་པ། ཐབས་ཀྱི་རྒྱུད་ཀྱི་ཡན་ལག་རྒྱས་པར་དབྱེ་བ་བསྟེན་པའོ། ། དེ་ཉིད་ལ་གཉིས་ཏེ། ཐབས་ཀྱི་རྒྱུད་ལ་གནས་པའི་དུས་ཇི་ལྟར་མོས་པར་བྱ་བའི་དབང་དུ་བྱས་ནས་ལྷན་ཅིག་སྐྱེས་པའི་ཡེ་ཤེས་བསྟན་པ་དང༌། དེ་ལྟར་མོས་པར་བྱས་ནས་གནས་པར་བྱ་བའི་ཐབས་ཀྱི་རྒྱུད་དངོས་བསྟན་པའོ། ། སྔ་མ་ལ་གཉིས་ཏེ། དོན་དངོས་དང༌། ལེའུའི་མིང་གདགས་པའོ། ། དོན་དངོས་ལ་གཉིས་ཏེ།
ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དང༌། དེའི་རྟེན་གྱི་སྒོ་ནས་རབ་ཏུ་དབྱེ་བ་བསྟན་པའོ། ། དེ་ཉིད་ལ་གཉིས་ཏེ། དཀྱིལ་འཁོར་འཁོར་ལོའི་ཐབས་རྩའི་འཁོར་ལོ་དང༌། རང་བྱིན་གྱིས་བརླབ་པའི་རིམ་པ་སྡོམ་པའི་རབ་ཏུ་དབྱེ་བ་བསྟན་པའོ། ། སྔ་མ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་ལྔ་སྟེ། རྩ་གཙོ་མོ་སུམ་ཅུ་རྩ་གཉིས་ཀྱི་དོན་དམ་པའི་ལས་བསྟན་པ་དང༌།
དེ་རྣམས་ཀྱི་ཡང་རྩ་གཙོ་མོ་གསུམ་དུ་བསྟན་པ་དང༌། གསུམ་པོ་དེའི་ལས་དང༌། རྩ་སུམ་ཅུ་རྩ་གཉིས་ཀྱི་མིང་དང༌། དེ་རྣམས་ཀྱི་སྤྱིའི་མཚན་ཉིད་བསྟན་པའོ། ། གསུམ་པོའི་ལས་ལ་གཉིས་ཏེ། དོན་དམ་པ་དང༌། ཀུན་རྫོབ་ཀྱི་ལས་བསྟན་པའོ། ། སྤྱིའི་མཚན་ཉིད་ལ་གཉིས་ཏེ། དོན་དམ་པའི་ལས་ཀྱི་དབང་དུ་བྱས་ནས་ཤེས་རབ་ཀྱི་མཚན་ཉིད་དུ་བསྟན་པ་དང༌། ཀུན་རྫོབ་ཀྱི་ལས་ཀྱི་དབང་དུ་བྱས་ནས་ཐབས་ཀྱི་མཚན་ཉིད་དུ་བསྟན་པའོ། །
རང་བྱིན་གྱིས་བརླབ་པའི་རིམ་པ་སྡོམ་པའི་དབྱེ་བ་ལ་གཉིས་ཏེ། གང་དུ་སྡོམ་པ་རྣམ་པར་གཞག་པ་དང༌། གང་གིས་སྡོམ་པ་བསྟན་པའོ། ། སྔ་མ་ལ་གསུམ་སྟེ། རྩ་གཉིས་ཀྱི་རྣམ་པར་གཞག་པ་དང༌། རྩ་གསུམ་གྱི་རྣམ་པར་གཞག་པ་དང༌། འཁོར་ལོ་བཞིའི་རྣམ་པར་གཞག་པ་བསྟན་པའོ། ། དེ་ལྟར་མོས་པར་བྱས་ནས་ཐབས་དངོས་བསྟན་པ་ལ་གཉིས་ཏེ། དངོས་གྲུབ་མཐའ་དག་འབྱུང་བའི་ཐབས་སྔགས་ཀྱི་བཟླས་པ་དང༌། མཆོག་གི་དངོས་གྲུབ་སྒྲུབ་པར་བྱེད་པའི་ཐབས་བསྟན་པའོ། །
སྔ་མ་ལ་གསུམ་སྟེ། བཤད་པར་དམ་བཅའ་བ་དང༌། ལེའུའི་དོན་དང༌། ལེའུའི་མིང་བསྟན་པའོ། ། མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལ་བཞི་སྟེ། ཐོག་མར་རིམ་པ་གཉིས་ལ་གནས་པར་བྱ་བ་དང༌། རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་ཐབས་སྤྱོད་པ་བྱ་བ་དང༌། སྤྱོད་པ་བྱེད་པ་དེས་མཆོག་གི་དངོས་གྲུབ་སྒྲུབ་པའི་གྲོགས་ངོ་ཤེས་པར་བྱ་བའི་ཕྱིར་བརྡ་ལ་སོགས་པ་དང༌། བརྡས་མཚོན་པར་བྱ་བའི་གྲོགས་ལ་བརྟེན་ཏེ་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལྷན་ཅིག་སྐྱེས་པའི་དོན་བསྒོམ་པ་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ།
རྫོགས་པའི་རིམ་པའི་རྟེན་ཡིན་པས་ཐོག་མར་བསྐྱེད་པའི་རིམ་པ་བསྒོམ་པ་དང༌། བསྐྱེད་པའི་རིམ་པ་ལ་གནས་པ་དེས། དེ་ཁོ་ན་ཉིད་རྟོགས་པར་བྱ་བའི་ཕྱིར་རྫོགས་རིམ་བསྒོམ་པའོ། ། དང་པོ་ལ་གཉིས། ། ལྷ་བསྒོམ་པ་དང༌། དབང་བསྐུར་བའོ། ། དང་པོ་ལ་གསུམ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །
དོན་དངོས་ལ་གཉིས་ཏེ། ཧེ་རུ་ཀ་གསུམ་བསྒོམ་པ་ཐུན་མོང་གི་ཆོ་ག་དང༌། སོ་སོའི་མཚན་ཉིད་བསྟན་པའོ། ། དེ་ལ་གསུམ་སྟེ། སྐུ་རྡོ་རྗེ་དང༌། གསུང་རྡོ་རྗེ་དང༌། ཐུགས་རྡོ་རྗེ་བསྒོམ་པའི་ཚུལ་བསྟན་པའོ། ། དེ་ནས་དབང་བསྐུར་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌།
ལེའུའི་མིང་ངོ༌། ། དོན་དངོས་ལ་ལྔ་སྟེ། ཐོག་མར་དབང་བསྐུར་བའི་ལྷ་སྤྱན་དྲངས་ནས་དེ་ལ་གསོལ་བ་གདབ་པ་དང༌། དེ་ནས་དབང་བསྐུར་ནས་དབུ་རྒྱན་ལ་རིགས་ཀྱི་བདག་པོས་མཚན་པ་དང༌། དེས་བསྐྱེད་པའི་རིམ་པ་རྫོགས་པ་ཉིད་དུ་བསྟན་པ་དང༌། བསྒོམ་པའི་གྲངས་དང༌། སྤྱོད་ལམ་གྱི་རྣལ་འབྱོར་བསྟན་པའོ། ། བསྐྱེད་པའི་རིམ་པ་ལ་གནས་པ་དེས། དེ་ཁོ་ན་ཉིད་རྟོགས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པ་ལ་གསུམ་སྟེ། བཤད་པར་དམ་བཅའ་བ་དང༌།
དོན་དངོས་དང༌། ལེའུའི་མིང་ངོ༌། ། དོན་དངོས་ལ་གསུམ་སྟེ། དེ་ཁོ་ན་ཉིད་ཀྱི་མཚན་ཉིད་དང༌། དེ་རྟོགས་པར་བྱེད་པའི་ཐབས་དང༌། ཐབས་དེ་ལ་བསྟན་ནས་དེ་ཁོ་ན་ཉིད་རྟོགས་པའི་ཕན་ཡོན་བསྟན་པའོ། ། བར་པ་ལ་བཞི་སྟེ། ཐབས་ཀྱི་ངོ་བོ་ཉིད་བསྟན་པའི་སྒོ་ནས་བསྟེན་པར་བྱ་བ་དང༌། ཇི་ལྟར་བསྟེན་པའི་ཚུལ་དང༌། དེ་བསྟེན་པའི་འཐད་པ་དང༌།
ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་ཏུ་རྣམ་པར་གཞག་པ་མི་འགལ་བར་བསྟན་པའོ། ། དང་པོ་ལ་གཉིས་ཏེ། མདོ་དང༌། རྒྱས་པའོ། ། དེ་བསྟེན་པར་བྱ་བའི་འཐད་པ་ལ་གཉིས་ཏེ། མདོ་དང༌། རྒྱས་པའོ། ། དེ་ལ་དྲུག་སྟེ་ཕྱག་རྒྱའི་ངེས་པའི་ཚིག་དང༌། རིགས་ལྔར་བཞག་པའི་རྒྱུ་མཚན་དང༌། དེ་རྣམས་དེ་བཞིན་གཤེགས་པའི་རིགས་སུ་བསྟན་པ་དང༌།
དེ་བཞིན་གཤེགས་པའི་ངེས་ཚིག་དང༌། རིགས་ཀྱི་བྱེ་བྲག་གི་དབྱེ་བ་དང༌། གང་དག་ཇི་ལྟར་རིགས་སུ་འགྱུར་བ་བསྟན་པའོ། ། ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་ཏུ་མི་འགལ་བར་བསྟན་པ་ལ་གཉིས་ཏེ། མདོ་དང༌། རྒྱས་པའོ། ། རྒྱས་པ་ལ་གཉིས་ཏེ། རིགས་ཀྱི་བདག་པོ་རྣམ་པར་གཞག་པ་དང༌། དེའི་རིགས་རྣམ་པར་གཞག་པ་ལ་མི་འགལ་བར་བསྟན་པའོ། ། སྔ་མ་ལ་གསུམ་སྟེ།
སངས་རྒྱས་ལྔར་བཞག་པའི་ཚུལ་དང༌། ལྷར་བཞག་པའི་ཚུལ་དང༌། བཅོམ་ལྡན་འདས་སུ་བཞག་པའི་ཚུལ་བསྟན་པའོ། ། དེའི་རིགས་རྣམ་པར་གཞག་པ་མི་འགལ་བ་ལ་གཉིས་ཏེ། མ་སྲིང་ལ་སོགས་པར་བཞག་པའི་ཚུལ་དང༌། བཙོ་བླག་མ་ལ་སོགས་པར་བཞག་པའི་ཚུལ་བསྟན་པའོ། ། ཐབས་དེ་ལ་བརྟེན་ནས་དེ་ཁོ་ན་ཉིད་རྟོགས་པའི་ཕན་ཡོན་བསྟན་པ་ལ་ལྔ་སྟེ། བརྗོད་པ་ཐམས་ཅད་བཟླས་པའི་དེ་ཁོ་ན་ཉིད་དུ་འགྱུར་བ་དང༌། རྐང་པས་བཅགས་པ་ཐམས་ཅད་དཀྱིལ་འཁོར་གྱི་དེ་ཁོ་ན་ཉིད་དུ་འགྱུར་བ་དང༌། ལག་པས་བསྒྱུར་བ་ཐམས་ཅད་ཕྱག་རྒྱའི་དེ་ཁོ་ན་ཉིད་དུ་འགྱུར་བ་དང༌།
བསམ་པ་ཐམས་ཅད་བསམ་གཏན་གྱི་དེ་ཁོ་ན་ཉིད་དུ་འགྱུར་བར་བསྟན་པ་དང༌། ལྷན་ཅིག་སྐྱེས་པའི་བདེ་བ་བཟའ་བའི་དེ་ཁོ་ན་ཉིད་དུ་འགྱུར་བར་བསྟན་པའོ། ། རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་ཐབས་སྤྱོད་པ་བྱ་བ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། ། དོན་དངོས་ལ་གཉིས་སྟེ། མདོ་དང༌། རྒྱས་པའོ། ། སྔ་མ་ལ་ལྔ་སྟེ།
སྤྱོད་པ་བྱེད་པའི་གང་ཟག་དང༌། སྤྱོད་པའི་རྒྱན་དང༌། སྤྱོད་པ་དངོས་དང༌། དེའི་དུས་ལྷའི་རྣལ་འབྱོར་དང༌། དེའི་གྲོགས་བསྟན་པའོ། ། རྒྱས་པ་ལ་དྲུག་སྟེ། སྤྱོད་པ་བྱེད་པའི་གང་ཟག་གི་མཚན་ཉིད་དང༌། དེའི་གྲོགས་ཀྱི་མཚན་ཉིད་མཉེས་པར་བྱེད་པའི་ཐབས་དང་བཅས་པ་དང༌། སྤྱོད་པའི་རྒྱན་དག་པ་དང་བཅས་པ་དང༌། དེའི་དུས་ཀྱི་ལྷའི་རྣལ་འབྱོར་དང༌།
སྤྱོད་པ་དངོས་ཕན་ཡོན་དང་བཅས་པ་དང༌། སྤྱོད་པ་བྱེད་པའི་དམ་ཚིག་དང་སྡོམ་པ་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། དྲོད་ཐོབ་ནས་སྤྱོད་པ་བྱ་དགོས་པའི་ཕྱིར། ཐོག་མར་དྲོད་ཐོབ་པར་བྱ་བའི་དོན་དུ་དེ་ཁོ་ན་ཉིད་གནས་དང་བཅས་པ་དང༌། དྲོད་ཐོབ་ནས་སྤྱོད་པའི་སྒོ་ནས་དངོས་གྲུབ་ཐོབ་པར་འདོད་པ་དེས་སྤྱོད་པ་བྱ་བར་བསྟན་པའོ། ། སྤྱོད་པ་བྱེད་པའི་གང་ཟག་དེ་ལ་མཆོག་གི་དངོས་གྲུབ་ཀྱི་གྲོགས་ངོ་ཤེས་པར་བྱེད་པའི་ཐབས་བརྡ་ལ་སོགས་པ་བསྟན་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །
བར་བ་ལ་ལྔ་སྟེ། བརྡའི་བྱེད་པ་དང༌། བརྡ་དངོས་དང༌། བརྡ་ངོ་ཤེས་པར་བྱ་བའི་གྲོགས་དེ་དང་འདུ་བའི་གནས་དང༌། འདུ་བའི་དུས་དང༌། འདུས་པའི་བྱ་བ་བསྟན་པའོ། ། འདུ་བའི་གནས་བསྟན་པ་ལ་གཉིས་ཏེ། མདོ་དང༌། རྒྱས་པའོ། ། འདུས་པའི་བྱ་བ་ལ་གསུམ་སྟེ།
བཟའ་བ་ལ་སོགས་པའི་བྱ་བ་དང༌། དེ་ཉིད་རྣལ་འབྱོར་གཉིས་ལ་བརྟེན་ཏེ་བྱ་བའི་ལས་དང༌། དེ་ལྟར་བྱས་པའི་ཐུན་མོང་གི་ཕན་ཡོན་བསྟན་པའོ། ། བར་པ་ལ་བཞི་སྟེ། བསྐྱེད་པའི་རིམ་པ་ལྷའི་རྣལ་འབྱོར་ལ་བརྟེན་ཏེ་བྱ་བའི་ལས་དང༌། རྫོགས་པའི་རིམ་པ་དཔལ་ཧེ་རུ་ཀའི་རྣལ་འབྱོར་ལ་བརྟེན་ཏེ་བྱ་བའི་ལས་དང༌། དེ་ཉིད་ཀྱི་ཕན་ཡོན་དང༌། དཔལ་ཧེ་རུ་ཀའི་ངེས་ཚིག་བསྟན་པའོ། ། བརྡས་མཚོན་པར་བྱས་པའི་གྲོགས་ལ་བརྟེན་ཏེ་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལྷན་ཅིག་སྐྱེས་པའི་དོན་བསྒོམ་པ་ལ་གསུམ་སྟེ། བཤད་པར་དམ་བཅའ་བ་དང༌།
དོན་དངོས་དང༌། ལེའུའི་མིང་ངོ༌། ། བར་པ་ལ་གཉིས་ཏེ། ལྷན་ཅིག་སྐྱེས་པའི་དོན་ཇི་ལྟར་བསྒོམ་པའི་ཚུལ་དང༌། དེ་གདོན་མི་ཟ་བར་བསྒོམ་པར་བྱ་བ་ཉིད་དུ་བསྟན་པའོ། ། སྔ་མ་ལ་གཉིས་ཏེ། ལྷན་ཅིག་སྐྱེས་པའི་དོན་བསྒོམ་པའི་ཚུལ་དང༌། རང་བཞིན་ལྷན་སྐྱེས་ཀྱི་དོན་བསྒོམ་པའི་ཚུལ་བསྟན་པའོ། ། སྔ་མ་ལ་གཉིས་ཏེ། རྣལ་འབྱོར་མའི་འཁོར་ལོ་བསྐྱེད་པའི་ཚུལ་དང༌།
དེ་ལ་བརྟེན་ནས་ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པ་དངོས་བསྟན་པའོ། ། སྔ་མ་ལ་གཉིས་ཏེ། རྣལ་འབྱོར་མ་བསྐྱེད་པའི་དོན་དངོས་དང༌། དེའི་མཇུག་བསྡུ་བའོ། ། གོང་མ་ལ་གཉིས་ཏེ། གང་དུ་བསྒོམ་པ་དང༌། ཇི་ལྟར་བསྒོམ་པ་བསྟན་པའོ། ། དེ་ཉིད་ལ་གཉིས་ཏེ། མདོ་དང༌། རྒྱས་པའོ། །
རྒྱས་པ་ལ་གཉིས་ཏེ། གཞལ་ཡས་ཁང་ཇི་ལྟར་བསྒོམ་པ་དང༌། དེར་ལྷ་ཇི་ལྟར་བསྒོམ་པ་བསྟན་པའོ། ། དེ་ཉིད་ལ་དྲུག་སྟེ། ལྷ་མོ་རྣམས་ཇི་ལྟར་བསྐྱེད་པའི་ཚུལ་དང༌། གནས་གང་དུ་དགོད་པ་དང༌། ཁ་དོག་ལ་སོགས་པ་དང༌། ཕྱག་མཚན་གྱི་དག་པ་དང༌། དེ་ལྟར་བསྒོམ་པའི་ཕན་ཡོན་དང༌། ཁ་དོག་གི་སྒོ་ནས་རྒྱལ་བ་རིགས་དྲུག་གི་བདག་ཉིད་ཀྱི་ཡན་ལག་དྲུག་ཏུ་བསྒོམ་པ་བསྟན་པའོ། །
དང་པོ་ལ་བཞི་སྟེ། ལྷ་མོ་རྣམས་ཀྱི་མངོན་པར་བྱང་ཆུབ་པའི་ཚུལ་དང༌། དེ་ཉིད་དང་རྡོ་རྗེ་སེམས་དཔའ་བསྐྱེད་པའི་ཚུལ་མི་འདྲ་བའི་བྱེ་བྲག་དང༌། ལྷ་མོ་རྣམས་བསྐྱེད་པའི་ཐུན་མོང་གི་མཚན་ཉིད་དང༌། སོ་སོའི་བྱེ་བྲག་གི་མཚན་ཉིད་བསྟན་པའོ། ། དེ་ལ་བརྟེན་ནས་ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པ་དངོས་ལ་གསུམ་སྟེ། མདོ་དང༌། རྒྱས་པ་དང༌། དེ་བསྒོམས་པའི་ཕན་ཡོན་བསྟན་པའོ། ། གཉིས་པ་ལ་གཉིས་ཏེ།
ལྷན་ཅིག་སྐྱེས་པའི་མཚན་ཉིད་དང༌། ལྷན་ཅིག་སྐྱེས་པའི་དགའ་བའི་སྒོ་ནས་ཚུལ་ཇི་ལྟར་བསྒོམ་པ་བསྟན་པའོ། ། སྔ་མ་ལ་ལྔ་སྟེ། ལྷན་ཅིག་སྐྱེས་པའི་རབ་ཏུ་དབྱེ་བ་དང༌། དེ་ཉིད་ཀྱི་བདག་ཉིད་དུ་འགྱུར་བའི་དགའ་བའི་རབ་ཏུ་དབྱེ་བ་དང༌། དགའ་བ་གསུམ་གྱི་སོ་སོའི་མཚན་ཉིད་དང༌། ལྷན་ཅིག་སྐྱེས་པའི་དགའ་བའི་མཚན་ཉིད་བྱེ་བྲག་ཏུ་བཤད་པ་དང༌། དེ་མངོན་དུ་འགྱུར་བའི་རྒྱུ་བསྟན་པའོ། ། ལྷན་ཅིག་སྐྱེས་པའི་དགའ་བའི་སྒོ་ནས་ཇི་ལྟར་བསྒོམ་པ་ལ་གཉིས་ཏེ། བསྒོམ་པའི་ཚུལ་དང༌།
དེ་ལྟར་བསྒོམ་པར་བྱ་བའི་འཐད་པ་བསྟན་པའོ། ། སྔ་མ་ལ་གཉིས་ཏེ། མདོ་དང༌། རྒྱས་པའོ། ། རང་བཞིན་ལྷན་ཅིག་སྐྱེས་པ་བསྒོམ་པའི་ཚུལ་བསྟན་པ་ལ་གསུམ་སྟེ། བསྒོམ་པའི་ཚུལ་དངོས་དང༌། དེ་བསྒོམས་པས་དངོས་པོ་ཐམས་ཅད་བསྒོམ་པར་འགྱུར་བའི་འཐད་པ་དང༌། དེ་ལ་གཞན་གྱི་ཀླན་ཀ་སྤང་བ་བསྟན་པའོ། ། དེ་ཉིད་ལ་གཉིས་ཏེ། ཐམས་ཅད་ཀྱི་དངོས་གྲུབ་མངོན་དུ་འགྲུབ་པར་ཐལ་བར་འགྱུར་བའི་ཀླན་ཀ་སྤང་བ་དང༌།
འཁོར་བར་འགྱུར་དུ་མི་རུང་བའི་ཀླན་ཀ་སྤང་བ་བསྟན་པའོ། ། དེ་གདོན་མི་ཟ་བར་བསྒོམ་པར་བྱ་བ་ཉིད་དུ་གདམས་པ་ལ་གསུམ་སྟེ། བསྒོམས་པའི་ཕན་ཡོན་དང༌། མ་བསྒོམས་པའི་ཉེས་དམིགས་དང༌། རྒྱུན་མི་འཆད་པར་བྱ་བ་ཉིད་དུ་གདམས་པ་བསྟན་པའོ། ། དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམས་པའི་ཕན་ཡོན། རང་ཀའི་དོན་བསྒོམས་པའི་ཕན་ཡོན་ཐུན་མོང་དུ་བསྟན་པའོ། ། ཐབས་ཀྱི་རྒྱུད་ཀྱི་རྣམ་པར་དག་པ་བསྟན་པ་ལ་གསུམ་སྟེ། བཤད་པར་དམ་བཅའ་བ་དང༌།
དོན་དངོས་དང༌། ལེའུའི་མིང་ངོ༌། ། དོན་དངོས་ལ་གཉིས་ཏེ། དག་པ་གསུམ་མདོར་བསྟན་པ་དང༌། རྒྱས་པར་བཤད་པའོ། ། མདོར་བསྟན་པ་ལ་གསུམ་སྟེ། དེ་བཞིན་ཉིད་ཀྱི་དག་པ་མདོར་བསྟན་པ་དང༌། ལྷ་སོ་སོའི་དག་པ་མདོར་བསྟན་པ་དང༌། རང་རིག་པའི་དག་པ་མདོར་བསྟན་པའོ། ། རྒྱས་པར་བཤད་པ་ལ་གཉིས་ཏེ།
ལྷ་སོ་སོའི་དག་པ་རྒྱས་པར་བཤད་པ་དང༌། མཐར་རང་རིག་པའི་དག་པ་སྡུད་པ་པོས་གླུ་བླངས་པའི་ཚུལ་གྱིས་རྒྱས་པར་བཤད་པའོ། ། དེའི་དང་པོ་ལ་གཉིས་ཏེ། ལྷ་སོ་སོའི་དག་པ་སྦྱང་གཞི་དང༌། དེའི་སྦྱོང་བྱེད་ལྷ་སོ་སོའི་དག་པ་དངོས་རྒྱས་པར་བཤད་པའོ། ། དེ་ཉམས་སུ་ལེན་པའི་སྒྲུབ་པ་པོའི་གང་ཟག་གི་མཚན་ཉིད་ལ་གཉིས་ཏེ། ཐོག་མར་བདག་མེད་མའི་དཀྱིལ་འཁོར་དུ་དབང་བསྐུར་བ་དང༌། ལྟ་སྟངས་རྣམ་པ་བཞི་གྲུབ་པའི་མཚན་ཉིད་དང་ལྡན་པ་བསྟན་པའོ། ། གོང་མ་ལ་གསུམ་སྟེ། བཤད་པར་དམ་བཅའ་བ་དང༌།
དོན་དངོས་དང༌། ལེའུའི་མིང་ངོ༌། ། དོན་དངོས་ལ་གཉིས་ཏེ། དཀྱིལ་འཁོར་བྲི་བའི་དོན་མདོར་བསྟན་ཅིང་དེར་དབང་བསྐུར་བ་དང༌། དཀྱིལ་འཁོར་བྲི་བའི་དོན་རྒྱས་པར་བཤད་ནས་དེར་དབང་བསྐུར་བར་བསྟན་པའོ། ། གོང་མ་ལ་གཉིས་ཏེ། དཀྱིལ་འཁོར་བྲི་བའི་ཚུལ་དང༌། དེར་དབང་གང་དག་བསྐུར་བར་བསྟན་པའོ། ། གོང་མ་ལ་བཞི་སྟེ། བྲི་བའི་རིམ་པ་དང༌།
གནས་དང༌། རྡུལ་ཚོན་དང༌། ཚད་བསྟན་པའོ། ། དེར་དབང་བསྐུར་བ་ལ་གཉིས་ཏེ། གསང་བ་དང༌། ཤེས་རབ་ཡེ་ཤེས་ཀྱི་དབང་བསྐུར་བའོ། ། དེ་ཉིད་ལ་གསུམ་སྟེ། གང་ལ་བརྟེན་ཏེ་དབང་བསྐུར་བ་དང༌། དབང་གི་དོན་དངོས་དང༌། དབང་གི་དོན་བསྒོམ་པའི་ཕན་ཡོན་གྲུབ་པའི་རྟགས་དང་བཅས་པ་བསྟན་པའོ། །
དབང་གི་དོན་དངོས་ལ་གསུམ་སྟེ། ཤེས་རབ་ཡེ་ཤེས་ཀྱི་མཚན་ཉིད་དང༌། དེའི་ལྷན་ཅིག་སྐྱེས་པའི་དགའ་བའི་དོན་རྟོགས་པར་བྱ་བའི་ཕྱིར་དགའ་བ་བཞིའི་བྱེ་བྲག་དང༌། དེ་ལ་གཞན་གྱི་ཐེ་ཚོམ་བསལ་བར་བསྟན་པའོ། ། དེ་ཉིད་ལ་གཉིས་ཏེ། ཐེ་ཚོམ་དངོས་དང༌། དེ་བསལ་བ་བསྟན་པའོ། ། དཀྱིལ་འཁོར་བྲི་བའི་དོན་རྒྱས་པར་བཤད་ནས་དེར་དབང་བསྐུར་བ་ལ་བཅུ་གཅིག་སྟེ། རྟེན་གྱི་དཀྱིལ་འཁོར་བྲི་བའི་ཚུལ་དང༌། དེར་བུམ་པ་ཇི་ལྟར་དགོད་པ་དང༌།
དེའི་སྔོན་དུ་ཐིག་གདབ་པ་དང༌། དེའི་སྔོན་དུ་གྲངས་ཀྱི་བསྙེན་པ་དང༌། དེ་ནས་ས་སྦྱང་བའི་ཆོ་ག་དང༌། དེར་བུམ་པའི་དབང་ཇི་ལྟར་བསྐུར་བ་དང༌། ཕྱག་རྒྱ་ཇི་ལྟར་དགོད་པ་དང༌། དེར་སློབ་དཔོན་བདག་ཉིད་འཇུག་པའི་ཆོ་ག་དང༌། སྟ་གོན་གྱི་དུས་སུ་སློབ་དཔོན་གྱིས་ང་རྒྱལ་ཇི་ལྟར་བྱ་བ་དང༌། ཚིག་གི་དབང་བཞི་པ་ཇི་ལྟར་བརྗོད་པ་དང༌། དེའི་དོན་ལྷན་ཅིག་སྐྱེས་པའི་མཚན་ཉིད་བསྟན་པའོ། ། དེ་ཉིད་ལ་གསུམ་སྟེ།
ལྷན་ཅིག་སྐྱེས་པ་གཉིས་ཀྱི་མཚན་ཉིད་དང༌། དེའི་འབྲས་བུ་ཕྱག་རྒྱ་ཆེན་པོའི་དངོས་གྲུབ་ཀྱི་མཚན་ཉིད་དང༌། ལྷན་ཅིག་སྐྱེས་པ་དེ་ཉིད་ནང་གི་བཟླས་པ་ལ་སོགས་པའི་ཡོན་ཏན་དང་ལྡན་པའི་དངོས་གྲུབ་ཀྱི་རྒྱུ་ཉིད་དུ་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། ལྟོས་པའི་ལྷན་ཅིག་སྐྱེས་པ་དང༌། རང་བཞིན་ལྷན་ཅིག་སྐྱེས་པའོ། ། གོང་མ་ལ་གསུམ་སྟེ། མཚན་ཉིད་དངོས་དང༌། མཚན་མ་ཐམས་ཅད་དང་བྲལ་བས་འབྱུང་བ་ལྔ་ལ་བརྟེན་པར་མི་རུང་ཞིང་ཞུས་པ་དང་ལན་བསྟན་པ་དང༌། དེའི་ངེས་ཚིག་བསྟན་པའོ། །
ཞུས་པ་དང་ལན་བསྟན་པ་ལ་གཉིས་ཏེ། མདོ་དང༌། རྒྱས་པའོ། ། ལྟ་སྟངས་བཞི་གྲུབ་པའི་མཚན་ཉིད་དང་ལྡན་པ་བསྟན་པ་ལ་བདུན་ཏེ། སོ་སོའི་མཚན་ཉིད་དང༌། རླུང་གི་བྱེ་བྲག་དང༌། གྲུབ་པའི་ཚུལ་དང༌། གྲུབ་པའི་དུས་དང༌། བསྒྲུབ་པའི་བྱ་བ་དང༌། དེའི་དམ་ཚིག་དང༌།
ལྟ་སྟངས་ཀྱི་ལྷ་ཉིད་ཀྱི་རྣལ་འབྱོར་བསྟན་པའོ།། །། བརྟག་པ་དང་པོ་དེ་ཉིད་དང་བརྟག་པ་གཉིས་པ་ཉིད་ཀྱི་དོན་སྔ་མ་མི་གསལ་བ་གསལ་བར་བྱ་བ་དང་མ་ཚང་བ་ཁ་བསྐང་བའི་ཕྱིར། བརྟག་པ་གཉིས་པ་རྒྱུད་ཕྱི་མའི་ཚུལ་དུ་བསྟན་པ་ལ། ལེའུ་བཅུ་གཉིས་ཀྱིས་བསྟན་པ་ལས། རབ་གནས་ཀྱི་ལེའུ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། ། རྩ་བའི་རྒྱུད་ཀྱི་ལྷ་དབང་བསྐུར་བའི་ལེའུར་རང་ཉིད་དབང་བསྐུར་བ་གསུངས་ཀྱི། སྐུ་གཟུགས་ལ་སོགས་པ་ལྷའི་བདག་ཉིད་དུ་རབ་ཏུ་གནས་པ་མ་གསུངས་པས། དེ་ཁ་བསྐང་བ་ལ་གཉིས།
ལེའུའི་དོན་དང༌། ལེའུའི་མིང་ངོ༌། ། དོན་ལ་གཉིས། ཞུས་པ་དང༌། ལན་ནོ། ། ལན་ལ་གཉིས། རབ་ཏུ་གནས་པའི་ཆོ་གའི་རིམ་པ་དང༌། བར་ཆད་ཞི་བར་བྱ་བ་ལ་སོགས་པའི་དོན་དུ་སྦྱིན་སྲེག་གོ ། དང་པོ་ལ་གཉིས་ཏེ། དབང་གི་ལེའུར་དཀྱིལ་འཁོར་དང་འབྲེལ་བའི་དབང་བསྐུར་བར་གསུངས་ཀྱང༌།
དེ་དང་འབྲེལ་བའི་རབ་གནས་མ་གསུངས་པས་དེ་མ་ཚང་བ་ཁ་བསྐང་བའི་ཚུལ་དུ་བསྟན་པ་དང༌། དེ་གཉིས་ཀ་དང་འབྲེལ་བའི་སྦྱིན་སྲེག་མ་ཚང་བ་ཁ་བསྐང་བའི་ཚུལ་དུ་བསྟན་པའོ། ། ལེའུ་གཉིས་པ་དངོས་གྲུབ་རྒྱུ་དང་བཅས་པ་གཏན་ལ་དབབ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། ། དོན་ལ་བཞི་སྟེ། རྡོ་རྗེ་རིགས་ཀྱི་ལེའུར་ལྷའི་རྣལ་འབྱོར་ལ་བརྟེན་ནས་དངོས་གྲུབ་བསྒྲུབ་པར་གསུངས་པའི་དོན་གསལ་བར་བསྟན་པ་དང༌། སྤྱོད་པའི་ལེའུར་དྲོད་ཐོབ་ནས་སྤྱོད་པ་བྱ་བར་གསུངས་པའི་དོན་གསལ་བར་བསྟན་པ་དང༌། དབང་གི་ལེའུར་ཕྱག་རྒྱའི་དངོས་གྲུབ་གསུངས་པ་ལ་བརྩད་པའི་སྐྱོན་སྤང་བའི་སྒོ་ནས་གསལ་བར་བསྟན་པ་དང༌། རྡོ་རྗེ་རིགས་ཀྱི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་གསུངས་པའི་དོན་གསལ་བར་བཤད་པའོ། །
དང་པོ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། མདོ་དང༌། རྒྱས་པའོ། ། སྤྱོད་པའི་ལེའུར་ཕྱག་རྒྱའི་དངོས་གྲུབ་གསུངས་པའི་དོན་གསལ་བར་བསྟན་པ་ལ་གཉིས་ཏེ། དྲོད་ཐོབ་པར་བྱ་བའི་ཐབས་གསལ་བར་བཤད་པ་དང༌། དེས་སྤྱོད་པ་སྒྲུབ་པའི་རིམ་པ་གསལ་བར་བཤད་པའོ། ། གོང་མ་ལ་གཉིས་ཏེ།
རང་བྱིན་གྱིས་བརླབ་པའི་རིམ་པ་བསྒོམ་པའི་ཚུལ་དང༌། དཀྱིལ་འཁོར་འཁོར་ལོའི་ཐབས་ཀྱི་བསྒོམ་པ་ཕན་ཡོན་དང་བཅས་པར་བཤད་པའོ། ། དེས་སྤྱོད་པ་བསྒྲུབ་པའི་རིམ་པ་གསལ་བར་བཤད་པ་ལ་གཉིས་ཏེ། ཐོག་མར་གསང་ནས་སྒྲུབ་པ་དང༌། དེ་ནས་འཇིག་རྟེན་པའི་མངོན་དུ་སྒྲུབ་པ་དགོས་པ་དང་བཅས་པར་བསྟན་པའོ། ། དབང་གི་ལེའུར་ཕྱག་རྒྱའི་དངོས་གྲུབ་གསུངས་པ་ལ་བརྩད་པའི་སྐྱོན་སྤངས་པའི་སྒོ་ནས་གསལ་བར་བཤད་པ་ལ་གཉིས་ཏེ། ཞུས་པ་དང༌། ལན་ནོ། ། དེ་ཉིད་ལ་གསུམ་སྟེ། བདག་མེད་མའི་རྣལ་འབྱོར་དང་ལྡན་པས་ཕྱག་རྒྱའི་དངོས་གྲུབ་བསྒྲུབ་པའི་ཚུལ་དང༌།
ཕྱག་རྒྱའི་དངོས་གྲུབ་ཀྱི་མཚན་ཉིད་དང༌། དེ་ཡང་རིམ་པ་གཉིས་ལ་བརྟེན་ནས་བསྒྲུབ་པར་བཤད་པའོ། ། རྡོ་རྗེ་རིགས་ཀྱི་ལེའུར་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་གསུངས་པའི་དོན་གསལ་བར་བཤད་པ་ལ་དྲུག་སྟེ། དེས་དངོས་པོ་ཀུན་ལ་ཇི་ལྟར་ཁྱབ་པའི་ཚུལ་དང༌། དེ་ཉིད་ལུས་ལ་ཇི་ལྟར་གནས་པའི་ཚུལ་དང༌། ལེའུ་དགུ་པའི་དོན་གསལ་བར་བྱ་བའི་ཚུལ་གྱིས་ཡེ་ཤེས་དེ་ཉིད་འགྲོ་བ་ཐམས་ཅད་ཀྱི་བདག་ཉིད་དུ་བཤད་པ་དང༌། ཐམས་ཅད་ཀྱི་བདག་ཉིད་ཡིན་ཡང་གློ་བུར་གྱི་དྲི་མས་སེམས་ཅན་ཉིད་དུ་མི་འགལ་བ་དང༌། གློ་བུར་གྱི་དྲི་མ་སེལ་བར་བྱེད་པའི་ཐབས་འཐད་པ་དང་བཅས་པ་དང༌། དེ་ཉིད་ཐབས་སུ་ཇི་ལྟར་འགྱུར་བའི་འཐད་པ་བསྟན་པའོ། ། ལེའུ་གསུམ་པ་རྒྱུད་ཐམས་ཅད་ཀྱི་གླིང་གཞི་བསྟན་པ་ལ་གཉིས་ཏེ།
ལེའུའི་དོན་དང༌། ལེའུའི་མིང་ངོ༌། ། གོང་མ་ལ་གཉིས་ཏེ། ལུས་རྣམ་པར་གཞག་པ་དང༌། ཡན་ལག་རྒྱས་པར་དབྱེ་བ་བཤད་པའོ། ། དེ་ཉིད་ལ་དྲུག་སྟེ། རྡོ་རྗེ་རིགས་ཀྱི་ལེའུར་སྡོམ་པ་གསུངས་པའི་དོན་དཀྱིལ་འཁོར་འཁོར་ལོའི་ཐབས་ལ་བརྟེན་ནས་གསལ་བར་བཤད་པ་དང༌། དབང་གི་ལེའུ་དང༌། འདི་ཉིད་འདས་མ་ཐག་པར་ཤེས་རབ་ཡེ་ཤེས་ཀྱི་དབང་གི་དམ་ཚིག་དང་སྡོམ་པ་མ་གསུངས་པ་དེ་ཁ་བསྐང་བའི་ཚུལ་དུ་བཤད་པ་དང༌། གོང་དུ་ལེའུ་འདི་ལས་དབང་དེའི་དོན་བསྒོམས་པས་ཡུལ་ལ་སོགས་པ་སྦྱོང་བར་བསྟན་པའི་དོན་གསལ་བར་བཤད་པ་དང༌།
སྤྱོད་པའི་ལེའུར་གསུངས་པའི་ཀུན་འདར་གྱི་སྤྱོད་པའི་མཚན་ཉིད་གསལ་བར་བཤད་པ་དང༌། རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་དང༌། བརྡའི་ལེའུར་ངག་གི་བརྡ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པའོ། ། དེ་རྣམས་ཀྱི་དང་པོ་ལ་གཉིས་ཏེ། སངས་རྒྱས་ཀྱི་སྡོམ་པ་དང༌། རྣལ་འབྱོར་མའི་སྡོམ་པའོ། ། གོང་མ་ལ་གསུམ་སྟེ། སྡོམ་པའི་གནས་དང༌། སྡོམ་པའི་ངོ་བོ་དང༌། དེ་ཤེས་པར་བྱེད་པའི་ཐབས་བསྟན་པའོ། །
རྣལ་འབྱོར་མའི་སྡོམ་པ་ལ་གཉིས་ཏེ། ཞུས་པ་དང༌། ལན་བསྟན་པའོ། ། ལན་ལ་གསུམ་སྟེ། སྡོམ་པའི་གནས་དང༌། སྡོམ་པའི་ངོ་བོ་དང༌། སྡོམ་པ་དེ་ཤེས་པར་བྱེད་པའི་ཐབས་དབང་བཞིའི་མཚན་ཉིད་དབང་གི་ལེའུར་གསུངས་པ་གསལ་བར་བཤད་པའི་སྒོ་ནས་བཤད་པའོ། ། དེ་ཉིད་ལ་ལྔ་སྟེ། སྐད་ཅིག་མ་བཞི་ལ་བརྟེན་པའི་དགའ་བ་བཞིས་དབང་བཞི་མཚོན་པར་བཤད་པ་དང༌། དབང་བཞིའི་དག་པ་དེའི།
དགོས་པ་དང༌། ངེས་པའི་ཚིག་དང༌། སོ་སོའི་མཚན་ཉིད་བཤད་པའོ། ། དེ་ཉིད་ལ་བཞི་སྟེ། སློབ་དཔོན་གྱི་དབང་དང༌། གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་དང༌། བཞི་པའི་དབང་བཤད་པའོ། ། ཤེས་རབ་ཡེ་ཤེས་ཀྱི་དབང་ལ་གསུམ་སྟེ། སྔོན་རོལ་གྱི་ཆོ་ག་དང༌།
སློབ་མའི་བྱ་བ་དང༌། དབང་གི་ངོ་བོ་ཉིད་བསྟན་པའོ། ། བཞི་པའི་དབང་ལ་གསུམ་སྟེ། ཚིག་གི་བཞི་པ་དང་དབང་གསུམ་པའི་དོན་བསྒོམ་པར་བྱ་བ་བརྗོད་པ་དང༌། དབང་གསུམ་པའི་མཚན་ཉིད་བརྗོད་པ་དང༌། དོན་གྱི་བཞི་པའི་དུས་སུ་དབང་གསུམ་པའི་དོན་བསྒོམ་པ་ཕན་ཡོན་དང་བཅས་པར་བསྟན་པའོ། ། དེ་ཉིད་ལ་གཉིས་ཏེ། མདོ་དང༌། རྒྱས་པའོ། ། རྒྱས་པ་ལ་གཉིས་ཏེ།
ཞུས་པ་དང༌། ལན་ནོ། ། ལན་ལ་གསུམ་སྟེ། ཐབས་ཀྱི་ངེས་ཚིག་བསྟན་པ་དང༌། ཐབས་ལས་སྒྲུབ་པའི་ཕན་ཡོན་དང༌། ཐབས་ལས་བྱུང་བའི་ངོ་བོ་ཉིད་བསྟན་པའོ། ། དབང་གི་ལེའུར་དང༌། འདི་ཉིད་འདས་མ་ཐག་པར་ཤེས་རབ་ཡེ་ཤེས་ཀྱི་དབང་གི་དམ་ཚིག་དང་སྡོམ་པ་མ་གསུངས་པས་དེ་ཁ་བསྐང་གི་ཚུལ་དུ་བསྟན་པ་ལ་གཉིས་ཏེ། ཞུས་པ་དང༌། ལན་ནོ། །
གོང་དུ་ལེའུ་འདི་ཉིད་ལས་དབང་དེའི་དོན་བསྒོམས་པས་ཡུལ་ལ་སོགས་པ་སྦྱང་བར་བསྟན་པའི་དོན་གསལ་བར་བཤད་པ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། གང་སྦྱང་བར་བྱ་བ་བསྟན་པ་དང༌། ཇི་ལྟར་ཤེས་པ་སྦྱོང་བ་བསྟན་པའོ། ། སྤྱོད་པའི་ལེའུར་གསུངས་པའི་ཀུན་འདར་གྱི་སྤྱོད་པའི་མཚན་ཉིད་གསལ་བར་བཤད་པ་ལ་གཉིས་ཏེ། མཆོད་པས་མཉེས་ནས་གདམས་པའི་དབང་གིས་གུས་པར་མཉན་པ་དང༌། དོན་དངོས་བསྟན་པའོ། ། རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པས་དེ་ཁ་བསྐང་བར་བཤད་པ་ལ་གཉིས་ཏེ།
ཞུས་པ་དང༌། ལན་ནོ། ། བརྡའི་ལེའུར་ངག་གི་བརྡ་མ་གསུངས་པས་དེ་ཁ་བསྐང་བའི་ཚུལ་དུ་བཤད་པ་ལ་གཉིས་ཏེ། ཞུས་པ་དང༌། ལན་བསྟན་པའོ། ། ལན་ལ་བཞི་སྟེ། མཉན་པར་གདམས་པ་དང༌། དངོས་དང༌། དེ་གཟུང་བར་གདམས་པ་དང༌། བརྡའི་སྒོ་ནས་མ་བརྗོད་པའི་ཉེས་དམིགས་བསྟན་པའོ། །
བརྡ་དངོས་ལ་གསུམ་སྟེ། ཆང་ལ་སོགས་པའི་བརྡ་དང༌། ཕྱག་རྒྱ་ལྔའི་བརྡ་དང༌། ཕྱག་རྒྱ་བསྟན་པའི་ཕན་ཡོན་བསྟེན་པའི་སྒོ་ནས་དེ་ཇི་ལྟར་བསྟན་པའི་ཚུལ་བཤད་པའོ། ། ལེའུ་བཞི་པས་རྒྱུད་ཐམས་ཅད་ཀྱི་མུ་ཏྲ་བསྡུས་པའི་དོན་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། ། གོང་མ་ལ་དྲུག་སྟེ། ལེའུ་དྲུག་པ་ལ་སོགས་པར་གསུངས་པའི་དོན་གསལ་བར་བཤད་པ་དང༌། རྡོ་རྗེ་རིགས་ཀྱི་ལེའུར་གསུངས་པའི་དོན་གསལ་བར་བཤད་པ་དང༌།
ལེའུ་འདི་ཉིད་དུ་གོང་དུ་གསུངས་པའི་མུ་ཏྲའི་དོན་ལ་བརྩད་པའི་སྐྱོན་སྤང་བའི་ཚུལ་གྱིས་རྒྱས་པར་བཤད་པ་དང༌། སྔགས་ཀྱི་ལེའུ་དང་དབང་གི་ལེའུ་དང་བཤད་པའི་གཏོར་མའི་དོན་གསལ་བར་བཤད་པ་དང༌། གོང་དུ་ལེའུ་འདི་ཉིད་ལས་ལྷ་མོ་རྣམས་ཀྱི་ཕྱག་རྒྱ་གསུངས་པ་ལས་ལྷ་མོ་གསུམ་གྱི་ཕྱག་རྒྱ་དང༌། སྐུ་གསུང་ཐུགས་ཀྱི་བདག་ཉིད་དུ་གསལ་བར་བཤད་པ་དང༌། དེ་ཁོ་ན་ཉིད་ཀྱི་ལེའུར་རིགས་ཀྱི་རབ་ཏུ་དབྱེ་བ་གསུངས་པའི་དོན་བསྡུས་པ་དང༌། རྒྱས་པར་ངོ་བོ་ཉིད་ཀྱི་སྒོ་ནས་གསལ་བར་བཤད་པའོ། ། དེ་རྣམས་ཀྱི་དང་པོ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་བཞི་སྟེ།
སྤྱོད་པའི་ལེའུར་གསུངས་པའི་གླུ་དང་གར་གྱི་དོན་གསལ་བར་བཤད་པ་དང༌། ལྷ་དབང་བསྐུར་བར་གསུངས་པའི་ཕྱག་རྒྱའི་དོན་གསལ་བར་བཤད་པ་དང༌། སྔགས་ཀྱི་ལེའུར་གསུངས་པའི་ལྷ་མོ་རྣམས་ཀྱི་ས་བོན་གྱི་དོན་གསལ་བར་བཤད་པ་དང༌། རྡོ་རྗེ་རིགས་ཀྱི་ལེའུར་གསུངས་པའི་རྩའི་དག་པའི་དོན་གསལ་བར་བཤད་པའོ། ། དེ་རྣམས་ཀྱི་དང་པོ་ལ་ལྔ་སྟེ། རྡོ་རྗེའི་གླུ་གསལ་བར་བཤད་པ་དང༌། གར་ཇི་ལྟར་བྱ་བའི་ཚུལ་དང༌། གླུ་གར་གྱི་ལྷའི་རྣལ་འབྱོར་ཇི་ལྟར་བྱ་བ་དང༌། དེའི་ཕན་ཡོན་བསྟན་པ་དང༌། དེ་བྱས་པས་དངོས་གྲུབ་འབྱུང་བའི་རྟགས་བསྟན་པའོ། །
ལྷ་དབང་བསྐུར་བར་གསུངས་པའི་ཕྱག་རྒྱའི་དོན་གསལ་བར་བཤད་པ་ལ་གསུམ་སྟེ། མིང་གི་རྣམ་གྲངས་ཀྱི་སྒོ་ནས་དེའི་དབྱེ་བ་དང༌། ཕྱག་རྒྱས་མ་བཏབ་པའི་ཉེས་དམིགས་དང༌། གང་ཞིག་གང་གི་ཕྱག་རྒྱ་ཡིན་པར་བཤད་པའོ། ། རྡོ་རྗེ་རིགས་ཀྱི་ལེའུར་གསུངས་པའི་རྩ་རྣམས་ཀྱི་དག་པ་གསལ་བར་བཤད་པ་ལ་གཉིས་ཏེ། རྩ་རྣམས་ལྷ་མོ་བཅོ་ལྔའི་བདག་ཉིད་དུ་དག་པ་དང༌། བཅུ་དྲུག་པ་མ་བཤད་པའི་འཐད་པ་བསྟན་པའོ། ། རྡོ་རྗེ་རིགས་ཀྱི་ལེའུར་གསུངས་པའི་དོན་གསལ་བར་བཤད་པ་ལ་གཉིས་ཏེ། རྩའི་འཁོར་ལོ་ལ་སོགས་པ་གསུངས་པ་བྱང་ཆུབ་ཀྱི་སེམས་རྣམ་པ་གཉིས་བསྐྱེད་པའི་ཐབས་ཉིད་དུ་གསལ་བར་བཤད་པ་དང༌། སྡོམ་པའི་རབ་ཏུ་དབྱེ་བ་གསུངས་པའི་རྣམ་པར་གཞག་པ་རང་བྱིན་གྱིས་བརླབ་པའི་རིམ་པ་ལ་བརྟེན་ཏེ་གསལ་བར་བཤད་པའོ། །
གོང་མ་ལ་གཉིས་ཏེ། བྱང་ཆུབ་ཀྱི་སེམས་ཀྱི་མཚན་ཉིད་བསྟན་པའི་སྒོ་ནས་དེ་མི་སྤང་བ་ཉིད་དུ་བཤད་པ་དང༌། དེ་བསྐྱེད་པའི་ཐབས་དངོས་བཤད་པའོ། ། དེ་ཉིད་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། ཐབས་གཉིས་ལ་བརྟེན་ཏེ་བྱང་ཆུབ་ཀྱི་སེམས་རྣམ་པ་གཉིས་བསྐྱེད་པའི་དོན་མདོར་བསྟན་པ་དང༌། དེ་ཉིད་རྒྱས་པར་བཤད་པའོ། ། དེ་ལ་གཉིས།
དཀྱིལ་འཁོར་འཁོར་ལོའི་ཐབས་ཀྱིས་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་དང༌། རང་བྱིན་གྱིས་བརླབ་པའི་རིམ་པས་དོན་དམ་བྱང་ཆུབ་ཀྱི་སེམས་བསྐྱེད་པར་བཤད་པའོ། ། གོང་མ་ལ་དྲུག་སྟེ། ཀུན་རྫོབ་བྱང་ཆུབ་ཀྱི་སེམས་དབབ་པའི་གནས་དང༌། དེར་མངོན་དུ་བྱས་པའི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དང༌། དེའི་རྟེན་ཕྱག་རྒྱའི་མཚན་ཉིད་དང༌། དེའི་ཐབས་དང༌། ཐབས་ལས་བྱུང་བའི་བྱང་ཆུབ་ཀྱི་སེམས་མི་སྤང་བའི་ཚུལ་དང༌། དེ་མི་སྤང་བའི་འཐད་པར་བཤད་པའོ། ། རང་བྱིན་གྱིས་བརླབ་པའི་རིམ་པས་དོན་དམ་པ་བྱང་ཆུབ་ཀྱི་སེམས་བསྐྱེད་པ་ལ་དྲུག་སྟེ།
དོན་དམ་པ་བྱང་ཆུབ་ཀྱི་སེམས་དེའི་རྟགས་ཕྱག་རྒྱ་ཆེན་པོའི་གནས་དང༌། ཕྱག་རྒྱ་ཆེན་པོ་དེའི་མཚན་ཉིད་དང༌། དེའི་བྱེད་པ་དང༌། རྣལ་འབྱོར་པས་དེའི་བདེ་བ་ལ་ལོངས་སྤྱོད་པ་དང༌། དེ་ལས་ཕྱག་རྒྱ་ཆེན་པོའི་དངོས་གྲུབ་འབྱུང་བ་དང༌། དེར་མངོན་དུ་བྱས་པའི་རང་བྱུང་གི་མཚན་ཉིད་བསྟན་པའོ། ། སྡོམ་པའི་རབ་ཏུ་དབྱེ་བ་གསུངས་པའི་རྣམ་པར་གཞག་པ་རང་བྱིན་གྱིས་བརླབ་པའི་རིམ་པ་ལ་བརྟེན་ཏེ་གསལ་བར་བཤད་པ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དེ་ཉིད་ལ་ལྔ་སྟེ། ནང་གི་སྙོམས་པར་འཇུག་པ་དང༌། འཁོར་ལོ་བཞི་ལ་བརྟེན་པའི་ནང་གི་སྐུ་གསུམ་དང༌། འཁོར་ལོ་བཞིའི་ངེས་ཚིག་དང༌། འཁོར་ལོ་བཞིར་རྣམ་པར་གཞག་པའི་དོན་དང༌། རང་བཞིན་གྱིས་སེམས་ཅན་རྣམས་བུདྡྷ་ཡིན་པས་སྡོམ་པའི་མཚན་ཉིད་དུ་ངོ་བོ་ཉིད་ཀྱིས་གནས་པར་བསྟན་པའོ། ། འཁོར་ལོ་བཞིར་རྣམ་པར་གཞག་པའི་དོན་བསྟན་པ་ལ་གཉིས་ཏེ། འབྲས་བུ་བཞིར་རྣམ་པར་གཞག་པ་དང༌།
སྡེ་པ་བཞིར་རྣམ་པར་གཞག་པའི་དོན་བཤད་པའོ། ། སེམས་ཅན་རྣམས་རང་བཞིན་གྱི་བུདྡྷ་ཡིན་པས་སྡོམ་པའི་མཚན་ཉིད་དུ་ངོ་བོ་ཉིད་ཀྱིས་གནས་པར་བཤད་པ་ལ་ལྔ་སྟེ། དོན་དངོས་དང༌། དེ་ལ་ལྷ་མོ་རྣམས་ཐེ་ཚོམ་སྐྱེས་ནས་བརྒྱལ་བར་གྱུར་པ་དང༌། བསྟོད་པའི་སྒོ་ནས་བརྒྱལ་བ་ལས་བསླང་པ་དང༌། དེའི་ཐེ་ཚོམ་བསལ་བ་དང༌། གློ་བུར་གྱི་དྲི་མ་སྤོང་བའི་ཐབས་བསྟན་པའོ། ། སྔགས་ཀྱི་ལེའུ་དང་དབང་གི་ལེའུར་གསུངས་པའི་གཏོར་མའི་དོན་གསལ་བར་བཤད་པ་ལ་གསུམ་ཏེ། ཞུས་ནས་བཤད་པ་དང༌། སྔགས་དང༌།
ཕན་ཡོན་བསྟན་པའོ། ། གོང་དུ་ལེའུ་འདི་ཉིད་ལས་ལྷ་མོ་རྣམས་ཀྱི་ཕྱག་རྒྱ་གསུངས་པ་ལས་ལྷ་མོ་གསུམ་གྱི་ཕྱག་རྒྱ་སྐུ་གསུང་ཐུགས་ཀྱི་བདག་ཉིད་དུ་གསལ་བར་བཤད་པ་ལ་གཉིས་ཏེ། ཞུས་པ་དང༌། ལན་ནོ། ། དེ་ཁོ་ན་ཉིད་ཀྱི་དབྱེ་བར་རིགས་ཀྱི་དབྱེ་བའི་དོན་བསྡུས་པ་དང༌། རྒྱས་པ་ངོ་བོ་ཉིད་ཀྱི་སྒོ་ནས་གསལ་བར་བཤད་པ་ལ་གཉིས་ཏེ། བཤད་པར་དམ་བཅའ་བ་དང༌། དེ་བཞིན་གཤེགས་པ་དྲུག་ལ་སོགས་པའི་ངོ་བོ་ཉིད་དུ་བཤད་པའོ། ། ལེའུ་ལྔ་པ་དཔལ་ཧེ་རུ་ཀ་འབྱུང་བ་ལ་གཉིས་ཏེ། ལེའུའི་དོན་དང༌།
མིང་བསྟན་པའོ། ། གོང་མ་ལ་གསུམ་སྟེ། ལྷའི་ལེའུར་ཧེ་རུ་ཀ་ཕྱག་བཅུ་དྲུག་པ་བསྐྱེད་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པ་དང༌། སྔགས་ཀྱི་ལེའུར་རྐང་པ་བརྒྱད་པའི་སྔགས་མ་གསུངས་པས། དེ་ཁ་བསྐང་བའི་ཚུལ་དུ་བཤད་པ་དང༌། དབང་གི་ལེའུར་ཧེ་རུ་ཀའི་དཀྱིལ་འཁོར་དུ་སློབ་མ་དབང་བསྐུར་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། དེ་རྣམས་ཀྱི་དང་པོ་ལ་གཉིས་ཏེ། དེ་ཕྱིའི་རྗེས་སུ་ཆགས་པས་མཆོད་ནས་ཞུས་པ་དང༌།
ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་ལན་བསྟན་པའོ། ། དེ་ཉིད་ལ་གཉིས་ཏེ། གཞལ་ཡས་ཁང་བསྐྱེད་པའི་ཚུལ་དང༌། དེར་ལྷ་བསྐྱེད་པའི་ཚུལ་བསྟན་པའོ། ། སྔགས་ཀྱི་ལེའུར་རྐང་པ་བརྒྱད་པའི་སྔགས་མ་གསུངས་པས། དེ་ཁ་བསྐང་བ་ལ་གསུམ་སྟེ། ཞུས་ནས་བཤད་པར་དམ་བཅའ་བ་དང༌། སྔགས་ཀྱི་ལས་དང༌། སྔགས་དངོས་བཤད་པའོ། ། དབང་གི་ལེའུར་ཧེ་རུ་ཀའི་དཀྱིལ་འཁོར་དུ་སློབ་མ་དབང་བསྐུར་བ་མ་གསུངས་པས།
དེ་ཁ་བསྐང་བ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་གསུངས་པར་ཞལ་གྱིས་བཞེས་པ་དང༌། གསུངས་པའི་དོན་དངོས་སོ། ། དེ་ལ་གཉིས་ཏེ། དཀྱིལ་འཁོར་བྲི་བའི་ཚུལ་དང༌། དེར་སློབ་མ་དབང་བསྐུར་བའི་ཚུལ་བསྟན་པའོ། ། གོང་མ་ལ་ལྔ་སྟེ།
རྟེན་གྱི་དཀྱིལ་འཁོར་ཇི་ལྟར་བྲི་བ་དང༌། དེར་ལྷ་ཇི་ལྟར་དགོད་པ་དང༌། རིག་མ་ཇི་ལྟར་གཞུག་པ་དང༌། དེ་ཇི་ལྟར་བསྟེན་པའི་ཚུལ་བཤད་པའོ། ། དེར་སློབ་མ་དབང་བསྐུར་བའི་ཚུལ་བཤད་པ་ལ་བཞི་སྟེ། ཐོག་མར་སློབ་མ་དཀྱིལ་འཁོར་དུ་གཞུག་པ་དང༌། དེར་སློབ་དཔོན་ལ་སོགས་པའི་དབང་གསུམ་བསྐུར་བ་དང༌། ཚིག་གི་བཞི་པས་མཚོན་པར་བྱ་བ་དང༌། མཚོན་པར་བྱ་བའི་དོན་གྱིས་བྱེ་བྲག་ཏུ་ཤེས་རབ་ཡེ་ཤེས་ཀྱི་མཚན་ཉིད་བཤད་པའོ། ། དེ་ལ་གཉིས་ཏེ།
མདོ་དང༌། རྒྱས་པའོ། ། དེ་ལ་གཉིས་ཏེ། ཞུས་པ་དང༌། ལན་ནོ། ། ལན་ལ་གཉིས་ཏེ། ཕྱག་རྒྱ་ལ་བརྟེན་པའི་ཡེ་ཤེས་དང༌། མ་ནིང་གི་དབང་ལ་བརྟེན་པའི་ཡེ་ཤེས་ཀྱི་མཚན་ཉིད་བཤད་པའོ། ། ལེའུ་དྲུག་པར་མུ་ཏྲ་སྔོན་དུ་འགྲོ་བའི་བྲིས་སྐུའི་ཆོ་ག་བསྟན་པ་ལ་གཉིས་ཏེ། ལེའུའི་དོན་དང༌།
ལེའུའི་མིང་ངོ༌། ། གོང་མ་ལ་གཉིས་ཏེ། སྤྱོད་པའི་ལེའུར་མུ་ཏྲ་ལྔའི་དགོངས་པ་མ་གསུངས་པས་དེ་ཁ་བསྐང་བ་དང༌། ལྷའི་ལེའུ་དང༌། རྣལ་འབྱོར་མའི་འཁོར་ལོའི་ལེའུ་དང༌། ཧེ་རུ་ཀ་འབྱུང་བའི་ལེའུར་ལྷ་བསྐྱེད་པ་ཙམ་གསུངས་ཀྱི། དེའི་བྲི་བའི་ཚུལ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། སྔ་མ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཉེས་པར་མཛད་པ་དང༌།
དོན་དངོས་བཤད་པའོ། ། བྲིས་སྐུའི་ཚུལ་རྒྱས་པར་བཤད་པ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཆོད་ནས་ཞུས་པ་དང༌། ལན་བསྟན་པའོ། ། ལེའུ་བདུན་པ་གླེགས་བམ་སྔོན་དུ་འགྲོ་བའི་བཟའ་བ་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། ། སྔ་མ་ལ་གཉིས་ཏེ། ལྷའི་ལེའུ་དང༌། རྣལ་འབྱོར་མའི་ལེའུ་དང༌།
ཧེ་རུ་ཀ་འབྱུང་བའི་ལེའུར་ལྷ་བསྐྱེད་པ་ཙམ་གསུངས་ཀྱི། དེའི་གླེགས་བམ་མ་གསུངས་པས། དེ་ཁ་བསྐང་བ་དང༌། དབང་གི་ལེའུར་དབང་བསྐུར་བ་ཙམ་གསུངས་ཀྱི། དེའི་དུས་སུ་ཚོགས་ཀྱི་སྟོན་མོ་ཇི་ལྟར་བཟའ་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། སྔ་མ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཆོད་ནས་ཞུས་པ་དང༌། ནང་གི་རྗེས་སུ་ཆགས་པས་མཉེས་པར་མཛད་ནས་ལན་བསྟན་པའོ། ། དེ་ཉིད་ལ་བཞི་སྟེ།
མཉན་པར་གདམས་པ་དང༌། ཇི་ལྟར་བྲི་བའི་ཚུལ་དང༌། གང་ལ་བསྟན་པ་དང་མི་བསྟན་པའི་བྱེ་བྲག་དང༌། ལམ་དུ་ཇི་ལྟར་བསྐུར་བའི་ཚུལ་བསྟན་པའོ། ། སྟོན་མོ་ཇི་ལྟར་བཟའ་བའི་ཚུལ་བསྟན་པ་ལ་གསུམ་སྟེ། སྟོན་མོ་ཇི་ལྟར་བཟའ་བ་དང༌། ཀུནྡུ་རུ་ཇི་ལྟར་བསྟེན་པའི་ཚུལ་དང༌། མ་ད་ན་ཇི་ལྟར་བསྟེན་པའི་ཚུལ་བསྟན་པའོ། ། དེ་རྣམས་ཀྱི་དང་པོ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་མཉན་པར་གདམས་པ་དང༌།
དོན་དངོས་བསྟན་པའོ། ། དེ་ལ་བཞི་སྟེ། ཟོས་པའི་དགོས་པ་དང༌། བཟའ་བའི་གནས་དང༌། གདན་གང་ལ་ཇི་ལྟར་དགོད་པ་དང༌། བཟའ་བའི་བྱེ་བྲག་ཇི་ལྟ་བུ་བཟའ་བ་བསྟན་པའོ། ། ལེའུ་བརྒྱད་པར་ཕྱག་རྒྱ་ཆེན་པོའི་མཚན་ཉིད་སྔོན་དུ་འགྲོ་བའི་འདུལ་བའི་དོན་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། ། གོང་མ་ལ་གསུམ་སྟེ།
དེ་ཁོ་ན་ཉིད་ཀྱི་ལེའུ་དང༌། དབང་གི་ལེའུ་དང༌། རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་ལེའུར་དངོས་གྲུབ་ཀྱི་རྟེན་ཕྱག་རྒྱ་ཆེན་པོའི་མཚན་ཉིད་གསལ་བར་མ་གསུངས་པས་དེ་གསལ་བར་བཤད་པ་དང༌། ལེའུ་གསུམ་པ་དང༌། བཞི་པ་དང༌། ལྔ་པ་དང༌། བརྒྱད་པ་དང༌། བརྟག་པ་གཉིས་པའི་ལེའུ་ལྔ་པར་རིམ་པ་གཉིས་ཀྱི་དོན་བསྒོམ་པ་ཙམ་ཞིག་གསུངས་ཀྱི། སྨོན་ལམ་གདབ་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པ་དང༌།
ལེའུ་བཅུ་གཅིག་པར་ལྟ་སྟངས་ཀྱིས་འདུལ་བ་ཙམ་གསུངས་ཀྱི་བསླབ་པས་འདུལ་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། གསུམ་པོ་དེ་རེ་རེ་ལ་ཡང་ཞུས་པ་དང་ལན་གཉིས་གཉིས་ཀྱིས་བསྟན་ནོ། ། ལེའུ་དགུ་པ་ཁ་སྦྱོར་དབྱེ་བ་ལ་སོགས་པ་སྔོན་དུ་འགྲོ་བའི་སྔགས་བཏུ་བ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། ། གོང་མ་ལ་གསུམ་སྟེ། བརྡའི་ལེའུར་གདུག་པ་ཅན་གཞུག་པའི་ཆོ་ག་གསལ་བར་མ་གསུངས་པས། དེ་གསལ་བར་བཤད་པ་དང༌། རྣམ་པར་དག་པའི་ལེའུར་ལྷ་ཉིད་ཀྱི་སྤྱན་ལ་སོགས་པའི་དག་པ་མ་གསུངས་པས།
དེ་ཁ་བསྐང་བའི་ཚུལ་དུ་བཤད་པ་དང༌། སྔགས་ཀྱི་ལེའུར་སྔགས་ཀྱི་ལྷག་ཆད་སྤང་བའི་ཕྱིར་སྔགས་བཏུ་བ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། དེ་རྣམས་ཀྱི་དང་པོ་ལ་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། ། གཉིས་པ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། ། གསུམ་པ་ལ་གཉིས་ཏེ།
ཞུས་པ་དང༌། ལན་བསྟན་པའོ། ། ལེའུ་བཅུ་པ་བཟླས་པའི་ཡུལ་བསྟན་པ་ལ་གཉིས་ཏེ། ལེའུ་དངོས་དང༌། ལེའུའི་མིང་བསྟན་པའོ། ། གོང་མ་ལ་གཉིས་ཏེ། སྔགས་ཀྱི་ལེའུར་ལས་ཀྱི་བྱེ་བྲག་གིས་བཟླས་པའི་ཡུལ་གྱི་བྱེ་བྲག་མ་གསུངས་པས། དེ་ཁ་བསྐང་བའི་ཚུལ་དང༌། ཡང་ལེའུ་དེ་ཉིད་དུ་ལས་ཀྱི་བྱེ་བྲག་གིས་བཟླས་པའི་དུས་ཀྱི་ཁ་ཟས་ཀྱི་བྱེ་བྲག་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། །
ལེའུ་བཅུ་གཅིག་པ་ལྷན་ཅིག་སྐྱེས་པའི་སྦྱོར་བའི་དོན་བསྟན་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། ། གོང་མ་ལ་གཉིས་ཏེ། དེ་ཁོ་ན་ཉིད་ཀྱི་ལེའུར་རིགས་ཀྱི་མཚན་ཉིད་མ་གསུངས་པས། དེ་ཁ་བསྐང་བ་དང༌། ལེའུ་དེ་ཉིད་དུ་རིགས་རྣམས་ཇི་ལྟར་མཚོན་པའི་ཚུལ་རྒྱས་པར་མ་གསུངས་པས། དེ་གསལ་བར་བཤད་པའོ། ། སྔ་མ་ལ་གཉིས་ཏེ། ཕྱིའི་རྗེས་སུ་ཆགས་པས་མཆོད་ནས་ཞུས་པ་དང༌།
ལན་བསྟན་པའོ། ། དེ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། ། རིགས་རྣམས་ཇི་ལྟར་མཚོན་པའི་ཚུལ་གསལ་བར་བཤད་པ་ལ་གཉིས་ཏེ། ཕྱི་ནང་གི་རྗེས་སུ་ཆགས་པས་མཉེས་པར་མཛད་ནས་མཉན་པར་གདམས་པ་དང༌། དོན་དངོས་བསྟན་པའོ། ། ལེའུ་བཅུ་གཉིས་པ་དབང་བསྐུར་བའི་ཚིག་བསྟན་པ་ལ་གཉིས་ཏེ། དབང་གི་ལེའུར་དབང་བཞིའི་དོན་གསུངས་ཀྱང་དེ་རྣམས་ཀྱི་ཚིག་ཇི་ལྟར་བསྐུར་བ་མ་གསུངས་པས། དེ་ཁ་བསྐང་བ་དང༌།
ཡང་ལེའུ་དེ་ཉིད་དུ་གསང་བའི་དབང་ལ་སོགས་པ་བསྐུར་བའི་དུས་སུ་སྔགས་ཀྱི་བྱིན་གྱིས་བརླབ་པ་མ་གསུངས་པས། དེ་ཁ་བསྐང་བའི་ཚུལ་དུ་བཤད་པའོ། ། སྔ་མ་ལ་བཞི་སྟེ། རྡོ་རྗེ་སློབ་དཔོན་གྱི་དབང་བསྐུར་བའི་ཚིག་དང༌། གསང་བའི་དབང་བསྐུར་བའི་ཚིག་དང༌། ཤེས་རབ་ཡེ་ཤེས་ཀྱི་དབང་བསྐུར་བའི་ཚིག་དང༌། བཞི་པ་བསྐུར་བའི་ཚིག་བསྟན་པའོ། ། བདག་གིས་མི་ཤེས་བློ་དམན་ཕྱིར། ། རྒྱུད་དོན་ཇི་བཞིན་མ་རྟོགས་པས། ། གཞན་གྱི་དོན་དུ་མ་བྱས་ཀྱི། །
བདག་ཉིད་དྲན་ཕྱིར་བྱས་པ་ཡིན། ། འདི་ལ་ཉེས་པ་ཅི་མཆིས་པ། ། མཁས་པ་རྣམས་ཀྱིས་བཟོད་པར་མཛོད། ། ངལ་བ་འདི་བྱས་བསོད་ནམས་ཀྱིས། ། འགྲོ་བས་རྒྱུད་རྒྱལ་དོན་རྟོགས་ཤོག ། རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་བརྟག་པ་གཉིས་པའི་བསྡུས་དོན་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
