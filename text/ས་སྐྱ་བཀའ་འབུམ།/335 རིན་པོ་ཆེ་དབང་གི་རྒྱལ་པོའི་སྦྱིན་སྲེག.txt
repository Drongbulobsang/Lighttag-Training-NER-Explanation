ས་སྐྱ་བཀའ་འབུམ།
པོད ༣༣༥
རིན་པོ་ཆེ་དབང་གི་རྒྱལ་པོའི་སྦྱིན་སྲེག
༼ན༽ ༄༅། །རིན་པོ་ཆེ་དབང་གི་རྒྱལ་པོའི་སྦྱིན་སྲེག་བཞུགས།། ༄༅། །གསུམ་པ་མཇུག་གི་སྦྱིན་སྲེག་བྱ་བའི་མན་ངག་ནི། ལས་སྦྱོར་འགྲུབ་པའི་གནད་ཡིན་ཏེ། རྣལ་འབྱོར་པས་འདིའི་བསྙེན་སྒྲུབ་ཅི་རིགས་པ་ཐོན་པ་ན། གང་དུ་བྱ་བའི་གནས་དབེན་ཞིང་རང་གི་ཡིད་དང་མཐུན་པའི་ནུབ་ཕྱོགས་ཀྱི་ཆའམ། བདེན་བྲལ་དུ་མཎྜལ་དམར་པོ་མདའ་སྐོར་མ་ཅིག་གི་སྟེང་དུ། རིན་པོ་ཆེ་དབང་གི་ཐབ་ཁུང་ཟླ་གམ་དམར་པོ་རྒྱར་ཁྲུ་གང་བ། ཟབས་སུ་ཁ་ཁྱེར་ནས་བརྩིས་ཏེ། རང་གི་ཆག་ཁྲུ་ཕྱེད་པ་ཅིག་བྱས་པའི་མཐིལ་དུ།
པདྨ་དམར་པོ་འདབ་མ་བརྒྱད་པའི་ལྟེ་བར། རྡོ་རྗེ་རྒྱ་གྲམ་མམ། ལྕགས་ཀྱུས་མཚན་ཞིང༌། ཡང་ཐག་ཁུང་གི་མཐིལ་ནས་རང་གི་རྩེ་སོར་བཞི་ཕྱིར་བྱིན་གྱིས་གཞོལ་བར་དོར་ནས། ཡར་གྱེན་ལ་དཔངས་སུ་སོར་བཞི་བརྩིགས་པའི་ཁ་ཁྱེར་ཕྱིར་རང་གི་རྩེ་སོར་བཞི་དོར་ནས། ནང་དུ་བྱིན་གྱིས་གཞོལ་བར་བྱས་པའི་ཁོར་ཡུག་ཀུན་ཏུ། རིགས་བདག་སྣང་མཐའི་ཕྱག་མཚན་མེ་ཏོག་པདྨ་དང་ཡལ་འདབ་དང་ཟེའུ་འབྲུ་ལ་སོགས་པས་ཤིན་ཏུ་རྒྱས་པའི་རི་མོས་མཛེས་པར་བྱས་ཤིང༌། ཐབ་དེའི་ཕྱི་རོལ་དུ་སོར་གཉིས་དོར་བར་སྟེགས་བུ་གྲུ་བཞི་པའི་གྲྭའི་ཟུར་བཞིར་ཟླ་བ་ཕྱེད་པ། དེའི་སྟེང་དུ་རྡོ་རྗེ་རྩེ་གསུམ་པ་རེས་མཚན་པ། སྟེགས་བུ་དེའི་ཕྱི་རོལ་གྱི་མཎྜལ་གྱི་ལོགས་ཟུར་རྣམས་ཀྱི་ཐ་མར་རྡོ་རྗེའི་ཕྲེང་བས་ཤིན་ཏུ་མཛེས་པར་བསྐོར་ཞིང༌།
སྟེགས་བུ་དང་ཕྲེང་བའི་མེ་རི་དེ་དག་གི་བར་གྱི་ཕྱོགས་བཞིར་རྣམ་སྣང་ལ་སོགས་པ་བདེ་བར་གཤེགས་པ་བཞིའི་ཕྱག་མཚན། ཤར་ནས་གཡས་སྐོར་དུ་རྣམ་སྣང་གི་ཕྱག་མཚན་འཁོར་ལོ་རྩིབས་དྲུག་པ་དང༌། རིན་འབྱུང་གི་རིན་པོ་ཆེ་ཟུར་གསུམ་འབར་བ་དང༌། སྣང་མཐའི་པདྨ་དམར་པོ་འདབ་མ་བརྒྱད་པ་དང༌། དོན་གྲུབ་ཀྱི་རལ་གྲི་ལྗང་སྔོན་སོར་དྲུག་པས་མཚན་པ་རྣམས་ལེགས་པར་བྲིས་ལ། ཡང་ཐབ་ཁུང་གི་ཕྱི་ནང་ཐམས་ཅད་དུ། པདྨ་དང༌། ཀུ་མུ་ཏ་དང༌། ཨུག་ཆོས་ལ་སོགས་པའི་མེ་ཏོག་དམར་པོ་དངོས་སམ་བྲིས་པའི་ཚུལ་གྱིས་སེལ་མར་གཅལ་དུ་བཀྲམ་སྟེ། དེ་ནས་རང་འདུག་པའི་གཡོན་ཕྱོགས་སུ།
མཆོད་གཏོར་གྱི་གདན་ཁྲུ་གང་བའི་དབུས་སུ། པདྨ་འདབ་བརྒྱད་བྲིས་པའི་སྟེང་དུ། མཆོད་ཡོན། ཞབས་བསིལ། ཞལ་བསིལ། བསང་གཏོར། མེ་ཏོག་ལ་སོགས་པ་ཕྱིའི་མཆོད་པ་རྣམ་པ་ལྔ་ལ་སོགས་པ་ཅི་འབྱོར་པ་དང༌། གཏོར་མ་བཟང་བ་རྒྱན་ལྡན་གསུམ་མམ། བཞི་ཙམ་བཤམས་ལ་ཅི་རིགས་པར་དབུལ་ཞིང༌། ཡང་གཡས་ཕྱོགས་སུ་ཡམ་ཤིང་ལ་སོགས་པའི་གདན་ཁྲུ་གང་བའི་དབུས་སུ་སྣ་ཚོགས་རྡོ་རྗེའམ།
ཆོས་འབྱུང་བྲིས་པའི་སྟེང་དུ། བསྲེག་རྫས། མེ་ཏོག་དང༌། འབྲས་བུ་དམར་པོ་འབྱུང་བའི་ཤིང་གི་རིགས་དང༌། པདྨ་ཆེ་ཆུང་དང༌། ཀུ་མུ་ཏ་དམར་པོ་དང༌། ཐང་མ་སྒྲོན་ཤིང་ངམ་ཤུག་པ་ལ་སོགས་པའི་ཤིང་ཐང་ཆུ་འབྱུང་བའི་རིགས་དང༌། ཁྱད་པར་དུ་ཡང་དབང་གི་ཡམ་ཤིང་ལ། ཙནྡན་དམར་པོ། སེང་ལྡེང༌།
པ་ལ་ཤ ཀ་ར་བཱི་ར་དང༌། བིལ་བའི་ཤིང་དང༌། མཛོ་མོ་ཤིང་དང༌། ཙམ་པ་ཀའི་མེ་ཏོག་དང༌། མེ་ཏོག་དང་ཤིང་ཐོག་དམར་པོའི་རིགས་གཞན་ཡང་ཇི་སྙེད་པ་དང༌། ཞུན་མར་དང༌། འབྲུ་མར་དང༌། དཀར་གསུམ་མདར་གསུམ་དང༌། སྐེ་ཚེ་དང༌།
ལན་ཚྭ་དང༌། མངར་གསུམ་དང་སྦྱར་བའི་ཟས་མཆོག་དང༌། ཞོ་ཟན་དང༌། འབྲས་ཆན་དང༌། འབྲས་ལ་སོགས་པའི་འབྲུ་སྣ་དང༌། དར་སྣ་དང༌། རིན་པོ་ཆེའི་རིགས་སྣ་ཚོགས་པ་དང༌། སྨན་སྣ། རྩྭ་ཀུ་ཤ་དང༌། དཱུར་བ་དང༌།
པྲི་ཡང་ཀུ། རྡོ་ཐལ་མེད་པའི་སོ་རྩི་ལ་སོགས་པ་དྲག་པོའི་རྫས་མ་གཏོགས་པ་རྣམས་སྟ་གོན་ལེགས་པར་བྱས་ལ། དེ་ནས་རྣལ་འབྱོར་པས་རང་གི་མི་བསྐྱོད་པ་ལ་ཙནྡན་དམར་པོའི་ཕྱེ་མ་བཏབ་པའི་ཆུས་ལུས་རིལ་པོའམ། ཡན་ལག་སྨད་ལྔ་ཙམ་ཁྲུས་བྱས་ཏེ། ཐོག་མར་བསང་གཏོར་གྱི་ཆུ་ལ། རང་གིས་ཁྲོ་བོ་བདུད་རྩི་འཁྱིལ་བའི་བསྒོམ་བཟླས་ཅུང་ཟད་བྱས་ལ། དེ་ནས་ལག་པ་གཡས་པས་རྩྭ་ཀུ་ཤའམ། རྡོ་རྗེའི་རྩེ་མོས་བསང་གཏོར་གྱི་ཆུ་ནས་གཏོར་ཞིང༌། ཨ་མྲྀ་ཏའི་སྔགས་ཀྱིས་རང་དང༌། གནས་ཁང་དང༌།
མཆོད་རྫས་བསྲེག་རྫས་དང་བཅས་པ་ཐམས་ཅད་ཀྱི་མ་དག་པའི་སྐྱོན་དང་དྲི་མའི་རིགས་ཐམས་ཅད་ཕྱིར་བསངས་ལ། དེ་ནས་སྒྲུབ་པ་པོ་རང་གིས་དར་ལ་སོགས་པའི་གོས་དམར་པོ་མཛེས་ཤིང་གསར་པ་གྱོན་ཞིང༌། རྫས་དམར་པོ་ཡང་བཏགས་ནས་འབོལ་སྟན་ལ་སོགས་པའི་སྟན་ཆེས་མཐོན་པོ་ལ། སྤྱོད་ལམ་རྡོ་རྗེ་སྐྱིལ་ཀྲུང་ངམ་ཕྱེད་ཀྲུང་གིས། དབང་ལ་ཁ་ནུབ་བམ། དབང་ལྡན་དུ་བལྟས་ལ་འདུག་སྟེ། ཐོག་མར་བླ་མ་དཀོན་མཆོག་ཡི་དམ་དང་བཅས་པ་ལ་སྐྱབས་འགྲོ་མང་དུ་བྱ་ཞིང༌། དེ་ནས་ཁྱད་པར་གྱི་སེམས་བསྐྱེད་སྔོན་དུ་སོང་བས། ཐུན་མོང་བའི་སྲུང་འཁོར་བསྒོམས་པའི་ནང་དུ། རང་ཡི་དམ་གྱི་ལྷ་གང་ཡིན་པ་དེ།
འདིར་སྐུ་མདོག་དམར་པོ་བསྐྱེད་ནས། དེའི་སྙིང་པོ་བཟླས་པ་ཅུང་ཟད་བྱས་ལ། སྔར་བཤམས་པའི་གཏོར་མ་རྣམས་དབུལ་ཞིང༌། སྐབས་འདིར་སོ་སོར་བསྔོ། དེའི་རྗེས་ལ། ཨོཾ་ཤཱུ་ནྱ་ཏཱའི་སྔགས་ཀྱིས་འཁོར་འདས་ཀྱི་ཆོས་ཐམས་ཅད་སྟོང་པར་སྦྱངས་པའི་ངང་ལས། དབང་གི་ཐབ་ཁུང་དུ་སྔར་གྱི་བུད་ཤིང་གི་རིགས་རྣམས་ཟླ་གམ་གྱི་རྣམ་པར་ཁ་ཁྱེར་བས་ཅུང་ཟད་དམའ་བར་བཅེར་བ་རྣམས། ཧཱུྃ་ངམ་ཧྲཱིཿགང་རུང་ལས་ལྷའི་གཞལ་ཡས་ཁང༌། ནང་ཡངས་ཤིང་ཕྱི་རོལ་རྒྱ་ཆེ་བ། ཕྱི་ནང་ཐམས་ཅད་ཤིན་ཏུ་དྭངས་ཤིང་ཐོགས་པ་མེད་པ་བསྐྱེད་པའི་བར་དུ།
རྃ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བའི་ནང་དུ། པདྨ་དམར་པོ་དང་ཉི་མའི་དཀྱིལ་འཁོར་གྱི་ཁར། རྃ་ལས་འཇིག་རྟེན་པའི་མེ་ལྷ་སྐུ་མདོག་ཤིན་ཏུ་དམར་བ། སྐུ་ཤིན་ཏུ་རིད་ཅིང་ཞལ་གཅིག་འཛུམ་ལ་ཁྲོ་བ། སྤྱན་གསུམ་རབ་ཏུ་གཡོ་བ། ཕྱག་བཞི་པ། གཡས་གཉིས་ཀྱི་སྐྱབས་སྦྱིན་དང་བགྲང་ཕྲེང་འཛིན་པ། གཡོན་པ་གཉིས་ཀྱིས་དབྱུ་གུ་གསུམ་པ་དང་སྤྱི་བླུགས་འཛིན་པ། སྐུ་ལ་རིན་པོ་ཆེ་དང་རུས་པའི་རྒྱན་གྱིས་སྤྲས་པ། རལ་པའི་ཐོར་ཚུགས་ཅན།
དབུ་སྐྲ། སྨ་ར། སྨིན་མ་རྣམས་དམར་སེར་ཅན། ཞབས་གཉིས་ཀྱིས་སྐྱིལ་ཀྲུང་ཕྱེད་པའི་གར་གྱིས་ར་སྐྱེས་ཁམ་པ་ལ་ཞོན་པ། དྲང་སྲོང་གི་ཆ་བྱད་ཅན་གསལ་བར་བསྐྱེད་ལ། དེ་ནས་རང་གི་སྙིང་གའི་ས་བོན་ལས། འོད་ཟེར་ལྕགས་ཀྱུ་ལྟ་བུ་འཕྲོས་པས་སྤྱན་དྲངས་པར་བསམ་ཞིང༌། ལྕགས་ཀྱུའི་ཕྱག་རྒྱ་བྱས་ཏེ། ཚུར་སྦྱོན་ཚུར་སྦྱོན་མེ་ལྷ་ཆེ། ། ལྷ་ཡི་དྲང་སྲོང་བྲམ་ཟེའི་མཆོག །
སྲེག་བླུགས་ཞལ་ཟས་བཞེད་སླད་དུ། ། འདིར་ནི་ཡང་དག་བསྙེན་པར་མཛོད། ། ཨོཾ་ཨགྣ་ཡེ་ས་པ་རི་ཝཱ་ར་ཨེ་ཧྱེ་ཧི། ཞེས་བརྗོད་པས། མེ་ལྷའི་གནས་ཤར་ལྷོ་མཚམས་ནས་ཡེ་ཤེས་པའི་མེ་ལྷ་སྔ་མ་ལྟ་བུ་དྲང་སྲོང་གི་ཚོགས་ཐམས་ཅད་ཀྱིས་ཡོངས་སུ་བསྐོར་བ་མདུན་གྱི་ནམ་མཁར་སྤྱན་དྲངས་པ་ལ། མཆོད་རྫས་རྣམས་ཀྱིས་མཆོད། དེ་ནས་ཐལ་མོ་སྦྱར་ལ། མི་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་མེ་ལྷ་འཁོར་བཅས་ལ། །
མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་པས་བསྟོད་པ་བྱས་ལ། ཛཿཧཱུྃ་བྃ་ཧོཿ ཞེས་བརྗོད་པས། དམ་ཚིག་པ་ལ་གཉིས་མེད་དུ་བསྟིམ་ཞིང༌། མེ་ལྷ་དེའི་སྙིང་གར་པད་ཉིའི་གདན་ལ། རང་གི་ས་བོན་ལས་དབང་གི་ལྷ་ཁྲོ་བོ་འདོད་རྒྱལ་ཡབ་ཡུམ་བསྐྱེད་ཅིང༌། ཡེ་ཤེས་པ་དགུག་གཞུག་བྱས་ཏེ། དེ་ནས་ཀླུ་ཤིང་བྲ་མ། ནིམ་པ་ལ་དཔལ་འབར་བྱས་ལ།
ཨོཾ་བཛྲ་ཛྭ་ལ་རྃ་ཧཱུྃ། ཞེས་བརྗོད་ཅིང༌། རླུང་གཡབ་དང་བཅས་པས་མེ་སྦར་ཞིང༌། དེ་ནས་མཆོད་རྫས་རྣམས་སོ་སོའི་སྔགས་ཀྱི་བྱིན་གྱིས་བརླབས་ལ་འབུལ། དེ་ནས་ཡམ་ཤིང་དང་བཅས་པའི་བསྲེག་རྫས་རྣམས་ཡི་གེ་གསུམ་གྱིས་བདུད་རྩི་ལྔ་ལ་མཆོད་ཡོན་ལ་སོགས་པའི་རྫས་ཕུན་སུམ་ཚོགས་པས་བརྒྱན་པར་བྱིན་གྱིས་བརླབས་ནས། ལག་པ་གཡས་མཆོག་སྦྱིན་བྱས་པའི་མཐེབ་སྲིན་གཉིས་ཀྱིས་བཟུང་ནས་གཡས་སུ་བསྐོར་ཞིང༌། ཤིན་ཏུ་གུས་པས་རིམ་པས་དབུལ་ཞིང༌། དེ་ཡང་ཐོག་མར་མེ་ལྷ་འཁོར་བཅས་ལ། ཨོཾ་ཨགྣ་ཡེ་ཝ་ཤཾ་ཀུ་རུ་ཧོཿསྭཱ་ཧཱ། ཞེས་པས་བརྒྱ་ཙམ་འབུལ།
དེའི་རྗེས་ལ་དབང་གི་ལྷ་ཁྲོ་བོ་འདོད་རྒྱལ་ཡབ་ཡུམ་འཁོར་བཅས་ཀྱི་ཞལ་ཅུང་ཟད་གདངས་པར་བསམས་པའི་ནང་དུ། ཧཱུྃ་ལས་བྱུང་བའི་ལྗགས་ཀྱི་རྩེ་མོར་རང་གི་ས་བོན་ཧྲཱིཿལྟ་བུ་ཉིད་ཀྱིས་མཚན་པའི་འོད་ཀྱིས་དྲངས་ཤིང་གསོལ་བས་ཤིན་ཏུ་མཉེས་ཤིང་ཚིམ་ནས། སྒྲུབ་པ་པོ་ལ་དངོས་གྲུབ་གནང་བར་བསམས་ཏེ། རང་གི་སྙིང་པོའི་སྔགས་གང་ཡིན་གྱི་གཤམ་དུ། ཝ་ཤཾ་ཀུ་རུ་ཧོཿ ཞེས་བརྗོད་པས་བརྒྱ་རྩའམ། སྟོང་རྩ་ལ་སོགས་པ་ཅི་རིགས་སུ་ཕུལ་ཏེ། འདིར་མེ་ལེགས་པར་འབར་བ་ན། དགེ་མི་དགེའི་མེ་པྲ་ཡང་ཡིད་ཀྱིས་བརྟགས་ལ། མི་པྲ་དགེ་ན།
གདོན་བགེགས་ལ་སོགས་མི་འབྱུང་བས་ཤིན་ཏུ་དགའ་བ་བསྒོམ་ཞིང༌། གལ་ཏེ་མི་དགེ་བའི་རྟགས་ཤིག་བྱུང་ན་གདོན་བགེགས་ལ་སོགས་འབྱུང་སྲིད་པས། ཨ་མྲྀ་ཏའི་སྔགས་ཀྱིས་རྫས་རྣམས་བསངས་ལ་རེ་ཞིག་དབུལ་ཞིང༌། དགེ་བ་ལ་བརྩོན་པས་བཟློག་པར་བྱ་གསུངས། དེ་ཡང་དགེ་བའི་རྟགས་ནི། མེ་ལྕེའི་རྣམ་པ་ཉི་འོད་ལྟར། ། ཤིན་ཏུ་དམར་ཞིང་གཡས་སུ་འཁྱིལ། ། ནག་ནོག་མེད་ཅིང་སྣུམ་ལ་མཛེས། ། དུད་པ་མེད་ཅིང་དྲི་ཞིམ་ལྡན། ། འབར་སླ་མེ་ལྕེ་མི་ཆད་ཅིང༌། །
པི་ཝང་རྫ་རྔ་ལ་སོགས་པའི། ། རོལ་མོའི་སྒྲ་མཆོག་ཡིད་འོང་སྒྲོགས། ། བཀྲ་ཤིས་རྟག་བརྒྱད་གཟུགས་ལྡན་ཞིང༌། ། ལྷ་ཡི་ཕྱག་མཚན་དབྱིབས་འདྲ་སོགས། དགེ་བའི་རྟགས་མཚན་ཡིན་ཞེས་གསུངས། ། ཡང་མི་དགེ་བའི་རྟགས་མཚན་ནི། མེ་ལྕེ་འབར་ཀ་དུད་པ་ཆེ། ། དུམ་བུར་ཆད་ཅིང་མེ་སྟག་འཕྲོ། ། དྲག་པོ་སྒྲ་ལྡན་དྲི་མི་ཞིམ། ། རྩེ་གསུམ་སྤྲིན་འདྲ་བ་གླང་མགོ །
གསལ་ཤིང་དབྱིབས་འདྲ་རྩུབ་ཅིང་ནུབ། ། མདོར་ན་མདོག་དབྱིབས་མི་སྡུག་ཅིང༌། ། ཡི་གར་མི་འོང་སྣ་ཚོགས་རྣམས། ། མི་དགེའི་རྟགས་མཚན་ཡིན་ཞེས་གསུངས། ། སྦྱིན་སྲེག་ཟིན་པའི་མཐར་ཚོགས་ལ་རོལ་ཞིང༌། ཐལ་མོ་སྦྱར་བས་མེ་ཏོག་བཟུང་སྟེ། གང་ཡང་བདག་རྨོངས་བློ་ཡིས་ནི། ། མ་འབྱོར་བ་དང་ཉམས་པ་དང༌། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་བཞེས། །
ཞེས་བརྗོད་པས། ཉེས་སྐྱོན་རྣམས་ཡུལ་མཆོག་ཏུ་གྱུར་པ་རྣམས་ལ་བཟོད་པར་གསོལ་ཞིང༌། རང་གི་གནས་སྐབས་དང་མཐར་ཐུག་གི་འདོད་དོན་ལ་གསོལ་བ་དྲག་ཏུ་བཏབ་ལ། ཆོ་ག་དང༌། བཟླས་བརྗོད་དང༌། རྫས་ཡོ་བྱད་ལ་སོགས་པའི་ལྷག་ཆད་རྣམས། ཨོཾ་བཛྲ་ས་ཏྭ་ཨཱཿཧཱུྃ་ཕཊ་སྭཱ་ཧཱ། ཞེས་བརྗོད་པས་ཁ་བསྐངས་ནས། མཐར། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། །
ཅེས་བརྗོད་པའི་རྗེས་ལ། དབང་གི་ལྷ་རྣམས་ལ། ཨོཾ་བཛྲ་མུཿ ཞེས་པ་དང༌། མེ་ལྷ་རྣམས་ལ། ཨོཾ་ཨགྣ་ཡེ་གཙྪཿ ཞེས་བརྗོད་ཅིང༌། སེ་གོལ་གདབ་པས་སོ་སོའི་གནས་སུ་གཤེགས་སུ་གསོལ་ཏེ། མཐར་སྦྱིན་སྲེག་གི་ཐལ་བ་ལ་སོགས་པ་རྣམས། གཞན་དོན་དགེ་བའི་ཡིད་ཀྱིས།
རྒྱ་མཚོར་འབབ་པའི་ཆུ་བོར་རོལ་མོའི་སྒྲ་དང་བཅས་ནས་དོར་བ་དང༌། སེམས་ཅན་ཅི་རིགས་པ་རྣམས་ལ་སྦྱིན་པ་ལ་སོགས་པ་བྱས་ལ། ལས་ཀྱི་རྗེས་མི་མངོན་པར་བྱས་ཏེ། དགའ་སྟོན་རྒྱ་ཆེན་པོ་ལ་རོལ་བར་བྱ་གསུང༌། དེ་ལྟར་ན་རང་གི་དབང་གི་སྔགས་ཀྱི་བསྙེན་པ་ཅི་ཙམ་སོང་བའི་བཅུ་ཆའི་སྦྱིན་སྲེག་ཚུལ་བཞིན་ཅི་འགྲུབ་བྱས་ན། ལྷག་ཆད་ལ་སོགས་པའི་སྐྱོན་རྣམས་དག་ནས། ཤིན་ཏུ་དབང་དུ་བསྡུ་བའི་འགྲུབ་ཐག་ཉེ་ཞིང༌། མཆོག་ཐུན་མོང་གི་དངོས་གྲུབ་རྣམས་མྱུར་དུ་འབྱུང་བར་ངེས་གསུང༌། རིན་པོ་ཆེ་དབང་གི་སྦྱིན་སྲེག་བྱ་བའི་མན་ངག བླ་མ་བ་རི་བ་ལ་སོགས་པའི་ཞལ་ནས་བྱུང་བའི་བདུད་རྩིའི་ཆུ་རྒྱུན་དམ་པ།
དཔལ་ལྡན་ས་སྐྱ་པཎྜི་ཏས་གཞན་དོན་དུ་རྒྱས་པར་བཀོད་པ་རྫོགས་སོ།། །། འདི་ཡང་ཤིན་ཏུ་གནད་ཆེ་བས། གཞན་ལ་གསང་བ་གལ་ཆེ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
