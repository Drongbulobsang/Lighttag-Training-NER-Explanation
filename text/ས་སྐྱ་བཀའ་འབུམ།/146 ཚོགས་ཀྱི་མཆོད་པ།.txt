ས་སྐྱ་བཀའ་འབུམ།
པོད ༡༤༦
ཚོགས་ཀྱི་མཆོད་པ།
༼ཉ༽ ༄༅། །ཚོགས་ཀྱི་མཆོད་པ་བཞུགས།། ༄༅། །རྗེ་བཙུན་རྣལ་འབྱོར་མ་ལ་ཕྱག་འཚལ་ལོ། ། ཚོགས་ཀྱི་མཆོད་པ་མདོར་བསྡུས་བྱེད་པར་འདོད་ན། དང་པོ་སྔོན་འགྲོ་ལ། གནས། དུས། རྟེན་བཤམ་པ། མཆོད་རྫས་སོ། ། དེ་ལ་དང་པོ་གནས་ཁང་ཕྱག་དར་བྱས།
ཆག་ཆག་གདབ། མཎྜལ་དང་མེ་ཏོག་དགྲམ། ཐང་སྐུ་དགྲམ་པ་ལ་སོགས་པ་བྱས། གཉིས་པ་དུས་ནི་ཚོགས་བསོག་པར་འདོད་པ་ལ་མར་གྱི་ཚེས་བཅུ། སྒྲིབ་པ་ཟད་པར་འདོད་པ་ལ་མར་གྱི་ཚེས་བཅུ་ལ་བྱའོ། ། གསུམ་པ་རྟེན་ནི་སིནྡྷཱུ་རའི་དཀྱིལ་འཁོར་རམ། མེ་ལོང་ལ་ཆང་གིས་ཆོས་འབྱུང་བྲི། དབུས་སུ་མེ་ཏོག་གཅིག་བཞག་གོ ། བཞི་པ་མཆོད་པ་ནི། མེ་ཏོག་བདུག་པ་མར་མེ་གསུམ་གཡོན་དུ།
དྲི་དང་ལྷ་བཤོས་གཏོར་མ་གསུམ་གཡས་སུའོ། ། ཆང་ཕུད་ནི་མདུན་དུ་བཤམ། ཚོགས་ཀྱི་ཡོ་བྱད་ནི་ཅི་འབྱོར་བ་བཤམ་མོ། ། དེ་ནས་ཆོ་ག་ལ་འཇུག་པ་ནི། སློབ་མས་མཎྜལ་བྱས་ཏེ་ཞུ་བ་འབུལ། ཐམས་ཅད་ཀྱི་ཐུགས་དགོངས་མཐུན་པར་བྱ། དེ་ནས་བླ་མ་ལ་ཚད་མར་འཛིན་པ་དང༌། བདག་ཉིད་ལ་ཚད་མར་འཛིན་པ་སྟེ། རྗེ་བཙུན་མར་བསྐྱེད་ལ་སྐུ་མདོག་ལ་སོགས་པ་གསལ་གདབ། དེ་ནས་བསྡུས་པ་ཡིན་པས་སྔགས་ཅི་ནུས་བཟླས་པས་མཆོད་དོ། །
ལྟེ་བར་ཟླ་བ་ལ་ཨོཾ་བྃ་དམར་མོ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། མགྲིན་པར་ཧྲིཾ་མྃ་དཀར་མོ་རྨོངས་བྱེད་མ། སྤྱི་བོར་ཧྲེཾ་ཧྲིཾ་སེར་མོ་སྐྲག་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲོད་བྱེད་མ། ཡན་ལག་ལ་ཕཊ་ཕཊ་དུད་ཁ་ཙཎྜི་ཀར་མོས་པ་བྱ། དེ་ནས་གྲུབ་ན་མཆོད་པ་ལྔས་མཆོད། མ་གྲུབ་ན་མི་དགོས། དེ་ནས་གཏོར་མ་ལ་འབྲུ་གསུམ་བཟླས། དུར་ཁྲོད་བརྒྱད་ལ་སོགས་པ་ཚིམ་པར་བྱ།
དེ་ནས་ཚོགས་ཀྱི་ཡོ་བྱད་ལ་འབྲུ་གསུམ་བཟླས་ལ་བདུད་རྩིར་བསམས་ལ་ཕུད་དབུལ། དེ་ནས་ལྷ་མཆོད་པའི་བསམ་པས་ལོངས་སྤྱད། དེ་ནས་སེམས་ཚིམ་པའི་ཡན་ལག་ཏུ་གླུ་དང་གར་ལ་སོགས་པ་བྱ། བཀྲ་ཤིས་བརྗོད། སྨོན་ལམ་ནི། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུངས་ཚིག་བརྗོད་མཆོག་ཏུ་ཚད་མ་སྟེ། ། བདེན་པ་དེ་དག་གིས་ནི་བདག་ཅག་རྣམས། ། རྟག་ཏུ་རྗེས་སུ་འཛིན་པའི་རྒྱུར་གྱུར་ཅིག ། ལྷག་མ་བསྡུས་ལ་ཨུ་ཙྪིཥྚས་བཏང༌།
གོ་ཆ་བཅིང་ངོ༌། ། ལས་ཀྱི་རྗེས་མི་མངོན་པར་བྱའོ།།
༄༅། །ཡང་ཚེས་བཅུའི་མཆོད་ཆུང་བཞུགས།། ༄༅། །བླ་མ་དམ་པ་དང་རྣལ་འབྱོར་མ་ཐ་མི་དད་པ་ལ་ཕྱག་འཚལ་ལོ། ། རྣལ་འབྱོར་པས་ཚེས་བཅུའི་མཆོད་པ་ཡི་དམ་དུ་བྱེད་ན། ཙནྡན་དམར་པོ་ལག་པ་གཡོན་པས་ཆོས་བྱུང་གི་མཎྜལ་གྲུ་གསུམ་དུ་བྱུགས། ཙནྡན་མེད་ན་ཆང་གིས་བྱུགས། དེར་མེ་ཏོག་ཚོམ་བུ་དགོད། དེའི་སྟེང་དུ་རྗེ་བཙུན་མ་རྫོགས་ཚུལ་དུ་བསམས་ལ་དངོས་སུ་མཆོད་པ་ལྔ་དབུལ། མེད་ན་སྔགས་དང་ཏིང་ངེ་འཛིན་གྱིས་དབུལ།
ཡན་ལག་བདུན་པ་བྱ། ཚད་མེད་པ་བཞི་བསྒོམ། གྲུབ་ན་མཎྜལ་གྱི་སྟེང་དུ་མེ་ལོང་ལ་སིནྡྷཱུ་ར་དར་ཚགས་ཀྱིས་བཏབ། ལག་པ་གཡོན་པས་ཆོས་འབྱུང་ཉིས་བརྩེགས་ལེགས་པར་བྲིས་པའི་མདུན་རྒྱབ་བོར་པའི་ཟུར་བཞི་ལ། དགའ་བ་འཁྱིལ་པ་བཞི་བྲི། དབུས་སུ་སརྦ་བུདྡྷ་ལ་སོགས་པ་བྲིས་ལ་སྔགས་དང་ལྷ་ཐ་མི་དད་པས་མཆོད་པ་ལ་སོགས་པ་སྔར་དང་འདྲ། བཤགས་པ་བྱ། ཚད་མེད་པ་ནི་སེམས་ཅན་ཐམས་ཅད་སྡུག་བསྔལ་དང་བྲལ་བར་བྱ་སྙམ་པ་ནི་བྱམས་པ། བདེ་བ་དང་ཕྲད་པར་བྱ་སྙམ་པ་ནི་སྙིང་རྗེ། བདེ་བ་དེ་རྟག་ཏུ་རྒྱུན་མི་འཆད་པར་བྱ་སྙམ་པ་ནི་དགའ་བ།
འཇིག་རྟེན་གྱི་ཆོས་བརྒྱད་བྲལ་བ་ནི་བཏང་སྙོམས། དེ་ནས་སེམས་ཅན་ཐམས་ཅད་འཁོར་བའི་རྒྱ་མཚོ་ཞེས་པ་ནས་གཏོར་མ་ཡན་ཆད་བསྒོམ། དེ་ནས་རྣལ་འབྱོར་པས་ཚོགས་མཆོད་བྱ། དེ་ནས་མ་གྲུབ་ན་ཡར་དང་མར་གྱི་ཚེས་བཅུ་ལ་བུ་མོ་གྲོང་བའི་ཆོས་ཀྱིས་མ་གོས་པ་གསུམ་མམ། ལྔ་བཟའ་བཏུང་གིས་ཚིམ་པར་བྱས། དེ་ཡང་མ་གྲུབ་ན་སྙིང་པོ་བརྒྱ་རྩ་བརྒྱད་བཟླས་སོ། ། ཉམས་པ་ཐམས་ཅད་འདག་གསུང༌།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
