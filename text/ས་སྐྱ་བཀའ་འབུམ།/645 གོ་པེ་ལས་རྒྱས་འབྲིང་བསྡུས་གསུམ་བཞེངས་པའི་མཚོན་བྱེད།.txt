ས་སྐྱ་བཀའ་འབུམ།
པོད ༦༤༥
གོ་པེ་ལས་རྒྱས་འབྲིང་བསྡུས་གསུམ་བཞེངས་པའི་མཚོན་བྱེད།
༼བ༽ ༄༅། །གོ་པེ་ལས་རྒྱས་འབྲིང་བསྡུས་གསུམ་བཞེངས་པའི་མཚོན་བྱེད་བཞུགས།། ༄༅། །གསུང་རབ་རིན་པོ་ཆེ་རྣམ་པར་བཀོད་པའི་མཚོན་བྱེད་ཅེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། བླ་མ་དམ་པ་རྣམས་ཀྱི་རང་བཞིན་ནི། ། བླ་མེད་སངས་རྒྱས་ཐམས་ཅད་གཅིག་བསྡུས་སླད། ། བླ་ན་མེད་པའི་དཔལ་འབྲས་ཀུན་སྩོལ་བའི། ། བླ་མེད་བླ་མའི་ཚོགས་ལ་ཕྱག་འཚལ་ལོ། ། ལྷར་བཅས་འཇིག་རྟེན་སྣང་མཛད་སྒྲོན་མ་མཆོག ། ལྷ་བརྒྱའི་གཙུག་གི་ནོར་བུས་ཞབས་མཆོད་ཅིང༌། །
ལྷ་མིན་སྡེ་དང་བཅས་པ་ཟིལ་གནོན་པ། ། ལྷ་ཡི་ལྷར་གྱུར་ལྷ་མཆོག་སངས་རྒྱས་རྒྱལ། ། ཆོས་གང་ཐོག་མ་བར་དང་མཐར་དགེ་བས། ། ཆོས་མིན་རྡུལ་དང་མུན་པ་རྣམ་བསལ་ནས། ། ཆོས་ཀྱི་སྣང་བས་ཞི་བའི་དཔལ་བསྐྱེད་པ། ། ཆོས་བཟང་ངེས་འབྱིན་ལམ་ལ་ཕྱག་འཚལ་ལོ། ། དགེ་བ་སྤྱད་པའི་རྒྱུ་ལས་ལེགས་བསྐྲུན་ཞིང༌། ། དགེ་ལེགས་ལམ་ལ་གཅིག་ཏུ་གཞོལ་གྱུར་པ། ། དགེ་འདུན་རྒྱ་མཚོ་རྒྱ་མཚོའི་སྤྲིན་ཚོགས་ལ། ། དགེ་བ་སྤེལ་སླད་ཕྱག་འཚལ་མཆོད་པར་བགྱི། །
སྐྱེ་འགག་དུ་མར་སྣང་བའི་ཆོས་རྣམས་ཀུན། ། སྐྱེ་འགག་མེད་པའི་དབྱིངས་སུ་ལེགས་བསྟན་པས། ། སྐྱེ་སོགས་སྲིད་ཞིའི་མཐའ་ལས་རྣམ་གྲོལ་བ། ། སྐྱེ་མེད་རྒྱལ་བའི་ཡུམ་ལ་ཕྱག་འཚལ་ལོ། ། འདི་ལྟར་བསྐལ་པའི་མཆོག་གྱུར་བསྐལ་བཟང་གི། ། སྐྱེ་དགུའི་ཚེ་ལོ་བརྒྱ་པའི་དུས་བབས་ཚེ། ། ཤཱཀྱའི་རྒྱལ་པོ་ཆོས་ཀྱི་རྒྱལ་པོར་བྱོན། ། གསུང་རབ་རིན་ཆེན་འགྲོ་ལ་རབ་གསལ་གྱུར། ། དེས་བསྟན་བསྟན་པ་ལྔ་བརྒྱ་བདུན་པ་ལ། ། འཛམ་བུས་མཚོན་པ་འཛམ་གླིང་བྱང་ཕྱོགས་སུ། །
ཧོར་གྱི་རིགས་བྱུང་རིགས་གཞན་ཟིལ་གནོན་པ། ། ཇིང་གིར་གན་ཞེས་རབ་གྲགས་གྲགས་ཆེན་དེས། ། རང་གི་དབང་གིས་ཡུལ་ཀུན་དབང་དུ་བྱས། ། དེ་རྗེས་རྒྱལ་རབས་ལྔ་པའི་རྒྱལ་པོ་མཆོག ། གོ་པེ་ལ་ཞེས་འགྲོ་ལ་རབ་གྲགས་པས། ། རྒྱལ་ཐབས་མཛད་པས་རྒྱལ་སྲིད་སྔ་མ་བས། ། ཆེས་ཆེར་འཕེལ་ཞིང་ཆོས་བཞིན་རྣམ་པར་བསྐྱངས། ། འགྲོ་བ་དཔལ་འབྱོར་གཉིས་ཀྱིས་འབྱོར་པར་གྱུར། ། ས་བདག་དེ་ནི་བསྟན་ལ་རབ་གུས་ཤིང༌། ། ཁྱད་པར་བོད་ཁམས་དག་ལ་ཐུགས་བརྩེ་བས། །
གངས་ཅན་སྐྱོང་བའི་བཀོད་པ་རྒྱ་ཆེར་མཛད། ། བྱེ་བྲག་མདོ་ཁམས་ཟལ་མོ་སྒང་ཞེས་པ། ། ཤར་ནུབ་ལྷོ་བྱང་སྡེ་དང་ཡན་ལག་བཅས། ། ཀུན་ལ་ཕན་ཕྱིར་ཀུན་གྱི་གཙོ་བོར་ནི། ། སྟོན་ཚུལ་ཞེས་བྱ་བ་ལ་དབང་རབ་བསྐུར། ། དེ་ཡི་གྲོགས་དང་ཡུལ་ཁམས་བསྲུང་བའི་ཕྱིར། ། ཡུ་གུར་རིགས་བྱུང་ག་ར་གོ་ཇོ་ཡི། ། མཁར་དུ་སྐྱེས་པ་ག་ནིམ་དུ་ཞེས་བྱ། ། དེ་ཡི་བུ་ནི་དུ་གལ་ག་ཡ་སྟེ། ། དེ་ཡི་ཁྱིམ་ཟླ་དུར་མིས་དེ་རིམ་མོ། །
དེ་དག་གི་བུ་ཡུག་རུན་ག་ཡ་སྟེ། ། དེ་ཡི་ནུ་བོ་ཟེ་འུན་ག་ཡ་ཡིན། ། ཐ་ཆུང་ཨེ་སེ་ན་ཞེས་བྱ་བ་འདི། ། ལུང་དང་བཀའ་རྟགས་ཕྱག་རྒྱ་དང་བཅས་པ། ། ཉེ་བར་བསྐོས་ཤིང་བསྐོས་པའི་བྱ་བ་བསྒྲུབས། ། འདི་ཡི་བླ་མ་སྲིད་གསུམ་གསལ་མཛད་པ། ། ཁམས་གསུམ་རྣམ་འདྲེན་ལམ་གསུམ་སྟོན་པ་པོ། ། ས་སྐྱ་པཎྜི་ཏ་ཞེས་གྲགས་པ་ཡིན། ། དེ་ཡི་དྲིན་གྱིས་བསྟན་ལ་རབ་ཞུགས་ནས། ། བསྟན་པས་བསྒྲུབ་བྱ་སངས་རྒྱས་ཐོབ་ཕྱིར་དང༌། །
རྒྱལ་པོ་ཡབ་སྲས་བཙུན་མོར་བཅས་པ་རྣམས། ། སྐུ་ཚེ་རིང་ཞིང་ཆབ་སྲིད་བརྟན་ཕྱིར་དང༌། ། ཕ་མ་སོགས་ཀྱི་དྲིན་ལན་བསབས་ཕྱིར་དང༌། ། རྒྱལ་ཁམས་ཆོས་ཀྱིས་ཤིས་པར་བྱ་བའི་ཕྱིར། ། དུས་གསུམ་རྒྱལ་བ་ཀུན་གྱི་ཡུམ་གྱུར་པ། ། ཤེས་རབ་ཕ་རོལ་ཕྱིན་མ་རྒྱས་འབྲིང་གསུམ། ། ཤིང་ཕོ་ཁྱི་ལོའི་སྟོན་ཟླ་རྣམ་གསུམ་ལ། ། སྨར་ཁམས་ཙོམ་མདོ་གནས་སར་ཞེས་བྱ་བར། ། བཟོ་སྦྱངས་མཁས་པའི་ཚོགས་རྣམས་སྤྱན་དྲངས་ཏེ། ། བཻཌཱུརྻ་དང་མཚུངས་པའི་གཞི་རྟེན་ལ། །
གསེར་བཟང་ཞུན་མས་ལེགས་པར་བཞེངས་ནས་ཀྱང༌། ། ཞུས་དག་དྲས་དང་གླེགས་ཤིང་གླེགས་ཐག་དང༌། ། ན་བཟའི་བར་གྱིས་རིམ་གྲོ་ཆེར་བགྱིས་ཤིང༌། ། དྲི་མེད་ལུང་གི་ཚུལ་ལས་འབྱུང་བ་བཞིན། ། རབ་ཏུ་གནས་པ་ཡོངས་སུ་རྫོགས་བགྱིས་ཏེ། ། ཁ་ན་མ་ཐོ་མེད་ཅིང་དགེ་བ་ཡི། ། ཡོ་བྱད་ཚོགས་ཀྱིས་བསྙེན་བཀུར་འབུལ་བ་བགྱིས། ། སླད་ནས་དགེ་བ་སྤེལ་ཞིང་རྒྱུན་བསྲིང་ཕྱིར། ། ཆོས་འདི་ལེགས་པར་གསན་ཞིང་ཐུགས་ཆུད་པས། ། བསོད་ནམས་ཞིང་གི་མཆོག་ལ་ཕུལ་ནས་ཀྱང༌། །
ཀློག་དང་ཁ་ཏོན་མཆོད་པ་རྒྱས་བགྱིད་པའི། ། བཀོད་པ་བགྱིས་པའི་དགེ་བ་རྒྱ་ཆེན་དང༌། ། གཞན་ཡང་ཕྱོགས་བཅུའི་དུས་གསུམ་དགེ་བ་ཀུན། ། ལྷག་བསམ་དག་པས་གཅིག་ཏུ་བསྡོམས་བགྱིས་ནས། ། བདག་དང་མཁའ་མཉམ་སེམས་ཅན་ཐམས་ཅད་ཀྱིས། ། རྫོགས་པའི་བྱང་ཆུབ་དམ་པ་ཐོབ་པར་ཤོག ། གནས་སྐབས་ས་བདག་ཡབ་སྲས་སྐུ་ཚེ་རིང༌། ། རྒྱལ་ཁམས་ཆོས་དང་ལྡན་ཞིང་བདེ་ལེགས་ཤོག ། བདག་ཀྱང་ཚེ་རིང་ནད་མེད་བར་ཆད་ཞི། ། བསམ་པ་ཐམས་ཅད་ཆོས་བཞིན་འགྲུབ་པ་དང༌། །
མི་ཕམ་རྒྱལ་པོ་མངོན་པར་བྱང་ཆུབ་ཚེ། ། དེ་ཡིས་བྱང་ཆུབ་དམ་པར་ལུང་སྟོན་ཤོག ། དེ་ལྟའི་དོན་སྟོན་བྱེད་པའི་ཚིག་སྦྱོར་འདི། ། ཤིང་མོ་ཕག་ལོ་བྱ་སྦོའི་ཟླ་བ་ཡི། ། བཅོ་ལྔའི་ཉིན་པར་ཙོམ་མདོ་གནས་སར་དུ། ། ལེགས་པར་བྲིས་པ་ཀུན་ཏུ་བདེ་ལེགས་ཤོག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
