ས་སྐྱ་བཀའ་འབུམ།
པོད ༤༠༧
འཕོ་བའི་རྣལ་འབྱོར།
༼པ༽ ༄༅། །འཕོ་བའི་རྣལ་འབྱོར་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འཕོ་བའི་རྣལ་འབྱོར་བསྒོམ་པར་འདོད་པས། གཉིད་ལོག་ཁ་ལ་སོགས་པའི་དུས་སུ་སྐྱབས་སུ་འགྲོ་བ་དང་སེམས་བསྐྱེད་པ་བྱ། རང་ཡི་དམ་གྱི་ལྷ་གང་ཡང་རུང་བ་ཕྱག་གཉིས་པར་བསྐྱེད་པའི་སྤྱི་བོར། བླ་མ་དམ་པ་སངས་རྒྱས་ཐམས་ཅད་ཀྱི་ངོ་བོ་རིགས་བདག་གི་རྣམ་པས་བཞུགས་པར་བསྒོམ། དེ་ལ་བསམ་པ་ཐག་པའི་སྒོ་ནས་མོས་གུས་ཡང་ཡང་བྱ། དེ་ནས་རང་གི་སྙིང་གི་ནང་དུ་ཟླ་བའི་དཀྱིལ་འཁོར་གྱི་སྟེང་དུ་རྣམ་པར་ཤེས་པའི་ངོ་བོ་ཡི་གེ་ཧཱུྃ་སྔོན་པོ་ཞིག་བསམ། དེ་ནས་སྒོ་རྣམས་སུ་ཡང་ཟླ་བའི་དཀྱིལ་འཁོར་རེ་རེ་བསྒོམས་ལ།
སྙིང་གའི་ཧཱུྃ་ལས་ཧཱུྃ་རེ་རེ་ཆད་ཅིང་ཟླ་བའི་དཀྱིལ་འཁོར་རྣམས་ཀྱི་སྟེང་དུ་རེ་རེ་དགོད་དོ། ། དམྱལ་བའི་སྒོ་དགག་པའི་ཕྱིར་འོག་སྒོ། དུད་འགྲོའི་སྒོ་དགག་པའི་ཕྱིར་ཆུ་སོ་དང༌། ཡི་དྭགས་ཀྱི་སྒོ་དགག་པའི་ཕྱིར་ཁ་དང༌། འདོད་ལྷ་རིགས་དྲུག་གི་སྒོ་དགག་པའི་ཕྱིར་ལྟེ་བ་དང༌། དྲི་ཟའི་སྒོ་དགག་པའི་ཕྱིར་སྣ་བུག་གཉིས་དང༌། མིའམ་ཅིའི་སྒོ་དགག་པའི་ཕྱིར་རྣ་བ་གཉིས་དང༌། མིའི་སྒོ་དགག་པ་ཕྱིར་མིག་གཉིས་དང༌། གཟུགས་ཁམས་སུ་སྐྱེ་བའི་སྒོ་དགག་པའི་ཕྱིར་སྨིན་མཚམས་རྣམས་སུ་འབར་བ་དང་བཅས་པའི་ཡི་གེ་ཧཱུྃ་ཆེན་པོ་མི་གཡོ་བས་ལེགས་པར་བཀག་པར་བསམ། དེ་ནས་ལུས་ཀྱི་རྩ་གསུམ་གསལ་བཏབ་ནས་རོ་རྐྱང་གཉིས་ཀྱི་ནང་དུ་ཨཱ་ལི་དཀར་པོ་མགོ་གྱེན་དུ་ལྟ་བ་དང༌།
ཀཱ་ལི་དམར་མོ་མགོ་ཐུར་དུ་ལྟ་བ་གཉིས་སྤེལ་བ་སྟེ། བཞི་བཞིས་བཀག་པར་བསྒོམས་ནས་སྙིང་གི་ནང་དུ་སོན་པའི་རྩ་དབུ་མའི་ནང་དུ་རླུང་གི་དཀྱིལ་འཁོར་དང༌། ཟླ་བ་ལ་གནས་པའི་རྣམ་པར་ཤེས་པའི་ངོ་བོ་ཡི་གེ་ཧཱུྃ་བསམ་པ་དང༌། བླ་མའི་ཐུགས་ཀྱི་ནང་ན་ཡེ་ཤེས་ལྔའི་ངོ་བོ་ཡི་གེ་ཧཱུྃ་སྔོན་པོ་བསམས་པ་གཉིས་ཐད་ཀར་འཕྲོད་པར་བསྒོམ་མོ། ། དེ་ནས་དབུགས་ཕྱིར་འགྲོ་བའི་ཚེ། རང་གི་སྙིང་གའི་ཧཱུྃ་ལས་ཧཱུྃ་སྔོན་པོ་ཞིག་བྱུང་བ་རྩ་དབུ་མའི་ལམ་ནས་སོང༌། ཚངས་པའི་བུ་ག་ནས་འཐོན། བླ་མའི་འོག་སྒོ་ནས་ཞུགས་ཐུགས་ཀའི་ཧཱུྃ་ལ་ཐིམ། དབུགས་ནང་དུ་འཇུག་པའི་ཚེ་བླ་མའི་ཐུགས་ཀའི་ཧཱུྃ་ལས་འོད་བྱུང་ནས་རང་གི་སྙིང་གའི་ཧཱུྃ་ལ་ཐིམ། དེ་ལྟ་བུ་གྲངས་མི་གཟུང་བར་ཡུན་རིང་དུ་བསྒོམ།
མཐར་དབུགས་ནང་དུ་འཇུག་པ་དང་བསྟུན་ཏེ། བླ་མའི་སྐུ་རང་གི་ལུས་ལ་བསྟིམ། ཐུགས་ཀའི་ཧཱུྃ་སྙིང་གའི་ཧཱུྃ་ལ་བསྟིམ་ནས་གཉིས་སུ་མེད་པར་བསྒོམས་ལ་མི་རྟོག་པའི་ངང་ལ་བཞག་གོ ། དུས་ཐམས་ཅད་དུ་བསྒོམ་པར་བྱ་ཞིང༌། ཁྱད་པར་དུ་གཉིད་ལོག་ཁར་བསྒོམས་ལ་མི་རྟོག་པའི་ངང་ལ་གཉིད་ལོག་གོ ། གང་གི་ཚེ་འཆི་བའི་ལྟས་བྱུང་བའི་ཚེ། རང་གི་སྙིང་གའི་ཧཱུྃ་ལས་ཧཱུྃ་ཆད་ཅིང་བླ་མའི་ཐུགས་ཀའི་ཧཱུྃ་ལ་ཐིམ། དབུགས་ནང་དུ་འཇུག་པའི་ཚེ་ཅི་ཡང་མི་བསྒོམ་པར་བཏང་སྙོམས་སུ་བཞག་གོ ། འཇོག་པའི་ཚེ་རླུང་གིས་སྙིང་གའི་ཟླ་བ་ཧཱུྃ་དང་བཅས་པ་ཕུལ་ནས་བླ་མའི་ཐུགས་ཀའི་ཧཱུྃ་ལ་ཐིམ་ནས་མི་རྟོག་པའི་ངང་ལ་བཞག་གོ ། དེ་ལྟར་གོམས་པའི་དུས་སུ་འདིས་མཚམས་སྦྱར་ནས་བར་དོ་ཉིད་དུ་རིག་པ་འཛིན་པའི་གོ་འཕང་ཐོབ་པར་འགྱུར་རོ། །
དཔལ་ས་སྐྱ་པ་ནས་བརྒྱུད་པའི་མན་ངག་འཕགས་པས་ཡི་གེར་བཀོད་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
