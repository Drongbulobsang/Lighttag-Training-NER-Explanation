ས་སྐྱ་བཀའ་འབུམ།
པོད ༡༩
ཁ་སྦྱོར་ཕྱི་མའི་བརྟག་པ་བཅུའི་དོན་བཤད་པ།
༼ཀ༽ ༄༅། །ཁ་སྦྱོར་ཕྱི་མའི་བརྟག་པ་བཅུའི་དོན་བཤད་པ་བཞུགས།། ༄༅། །དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། ། དེ་ལ་ཡང་དག་པར་སྦྱོར་བའི་རྒྱུད་ཕྱི་མས་བརྟག་པ་བཅུ་པའི་དོན་ཅི་རིགས་པར་གསལ་བར་སྟོན་པ་ལས། དང་པོར་དེ་ནས་ཞེས་བྱ་བ་ལ་སོགས་པས་བརྟག་པ་དྲུག་པའི་དཔྱིད་ཀྱི་ཐིག་ལེའི་དོན་གསལ་བར་སྟོན་ཏོ། ། དེ་ཡང་དྲུག་པའི་གཉིས་པར་རྒྱུད་ཀྱི་རིམ་པ་འཁོར་ལོ་བཞི། ཇི་ལྟར་གཏན་ལ་དབབ་པ་བསྟན་པས་དེ་ཁོང་དུ་ཆུད་པར་བྱ་བ་དང༌། དྲུག་པ་དངོས་སུ། རང་བྱུང་ངོ་བོ་ཉིད་འདི་ནི། ། ཆོས་ཀྱི་སྐུ་རུ་རབ་ཏུ་གྲགས། །
ཞེས་གསང་བའི་རིམ་པའི་ཡེ་ཤེས་ལ་རང་བྱུང་གི་ཡེ་ཤེས་སུ་བསྟན་པ་ལ། དེ་ལ་ཅི་སྟེ་རང་བྱུང་དུ་བཞག་པ་གསལ་བར་མ་བཤད་པས་དེ་གསལ་བར་སྟོན་ཏོ། ། དེ་ལ་ཡང་ཞུས་པ་དང༌། ལན་གཉིས་ཀྱི་སྒོ་ནས་བསྟན་ཏེ་བསྡུས་པའི་དོན་ཏོ། ། ཡན་ལག་གི་དོན་གཏན་ལ་དབབ་ན་ཐིག་ལེར་ཞེས་པ་སཾ་པུ་ཊའི་དེ་ཐིག་ལེར་དེ་བརྟག་པ་དྲུག་པའི་གཉིས་པར་རོ། ། ཐིག་ལེའི་དོན་གཏན་ལ་དབབ་ཅེས་པ་ནི། དཔྱིད་ཀྱི་ཐིག་ལེའི་དོན་གྱི་རིམ་པ་ཁོང་དུ་ཆུད་དང་ཞེས་པའོ། ། ཤུགས་ཀྱིས་ནི་གསང་བའི་རིམ་པའི་ཡེ་ཤེས་སམ། ཡང་དཔྱིད་ཀྱི་ཐིག་ལེའི་ཡེ་ཤེས་དེ་ལ་ཅི་སྟེ་རང་བྱུང་ཞེས་བྱ་ཞེ་ན། དེ་ལ་ལན་ནི།
བདག་གི་དབུས་སུ་ཞེས་བྱ་བ་ལ་སོགས་པས་བསྟན་པ་ལ། བདག་གི་དབུས་སུ་རང་བྱུང་བ་ནི་སྒྲུབ་པ་པོའི་ལུས་ཀྱི་དབུས་ལྟེ་བར་ཕྱིའི་ལས་ཀྱི་ཕྱག་རྒྱ་ལ་མ་བརྟེན་པར་རང་བྱུང་བས་གཏུམ་མོའི་ཡེ་ཤེས་དེ་ལ་རང་གི་ཡེ་ཤེས་ཞེས་བྱའོ། ། འབྱུང་ཆེན་ཞེས་བྱ་བ་ལ་སོགས་པ་ནི། དེའི་དོན་རྒྱས་པར་འཆད་པ་ལས། དེ་ཡང་ཡེ་ཤེས་དེ་སྐྱེ་བའི་གནས་མཐའ་དག་གི་དབང་དུ་བྱས་ནས། འཁོར་ལོ་བཞི་ཆར་དུ་སྐྱེ་བས་འབྱུང་ཆེན་གྱི་དོན་ཞེས་པ་འཁོར་ལོ་བཞིའི་དོན་འབྲས་བུ་རང་བྱུང་གི་ཡེ་ཤེས་སོ། ། རྗེས་སུ་དཔག་པའི་ནི་དེའི་མཚོན་པའམ་རྟོགས་པར་བྱ་བའི་ཕྱིར་ཏེ། དེ་བས་ན་དེ་རྒྱུད་གཞན་དུ་ཡང་གསུངས་ཞེས་སྦྱར་རོ། ། གང་ལས་ཇི་སྐད་གསུངས་ན། རྡོ་རྗེ་གུར་གྱི་ལེའུ་དང་པོ་ལས།
འདི་ནི་རང་བྱུང་བཅོམ་ལྡན་འདས། ། ཞེས་བྱ་བ་ལ་སོགས་པ་གསུངས་སོ། ། དེ་ལ་རང་བྱུང་ནི་ཕྱིའི་ལས་ཀྱི་མུ་ཏྲཱ་ལ་མ་བརྟེན་པས་སོ། ། བཅོམ་ལྡན་ནི་རྟོག་པ་བཅོམ་ཞིང་གཏུམ་མོའི་ཡེ་ཤེས་ཀྱི་བདེ་བ་དང་ལྡན་པའོ། ། གཅིག་པུ་ནི་མཚན་མ་དང་རྣམ་པར་རྟོག་པ་དང་མ་འགྲོགས་པ་སྟེ། དེ་ལ་དང་པོ་དངོས་ལས། དུས་ནི་བསམ་གྱིས་མི་ཁྱབ་དུས། ། གཅིག་ནི་ལྷན་ཅིག་མེད་པ་ཉིད། ། ཅེས་འབྱུང་བས་སོ། ། ལྷག་པ་ནི་ཁྱད་པར་དུ་འཕགས་པ་སྟེ།
བདེ་བ་དང་ལྡན་པའི་བྱང་ཆུབ་ཀྱི་སེམས་སོ། ། དེ་ལྟ་བུའི་གུར་གྱི་ཚིག་དེ་ཉིད་བཤད་པ་ནི། ལྷག་པའི་ཞེས་བྱ་བ་ལ་སོགས་པས་སྟོན་ཏེ། དེ་ཡང་ལྷག་པ་བཤད་པ་ནི་གོང་དུ་གསུངས་པའི་ཁམས་རྣམས་སོ་ཞེས་བྱ་བས་བསྟན་ཏེ། དེ་ཡང་དྲུག་པའི་དང་པོར། ར་ཡི་རྣམ་པས་ཁྲག་གི་ཁམས། ། ཧ་ནི་དེ་བཞིན་རེག་བྱ་ཉིད། ། སྱེ་ནི་བད་ཀན་ཞེས་བྱར་གསུངས། ། ཞེས་བྱ་བ་ལ་སོགས་པས་བསྟན་ཏེ། མདོར་ན་ཁམས་ཀྱི་དྭངས་མ་བཅུ་དྲུག་གི་བྱང་ཆུབ་ཀྱི་སེམས་ནི་ལྷག་པའོ། །
དེ་རྣམས་དབུས་སུ་ཕུལ་བྱུང་ཞེས་པ་ནི་ལྷ་བསྟན་ཏེ་ཁམས་ཀྱི་དྭངས་མ་བཅུ་དྲུག་ཡེ་ཤེས་སྐྱེ་བའི་གནས་གཙོ་བོ་ལྟེ་བ་སྤྲུལ་པར་མངོན་དུ་བྱས་ཙམ་ན། ཉམས་སུ་མྱོང་བའི་ཡེ་ཤེས་ནི་ལུས་ལ་གནས་ཤིང་བདེ་བ་ལ་རོལ་པས་ལྷའོ། ། གཙོ་བོའི་གཟུགས་ཀྱིས་ནི། གསང་བ་མཆོག་གི་དགྱེས་པ་ན། ། ཞེས་བྱ་བ་ལ་སོགས་པས་ནི་དེ་ལྟ་བུའི་བརྗོད་བྱ་རང་བྱུང་གི་ཡེ་ཤེས་དེ་ཉིད་རྗོད་བྱེད་གང་གིས་བསྟན་ན། སྦས་པའི་ཡི་གེ་བཅུ་དྲུག་གི་ཚིག་གིས་བསྟན་ཅེས་འབྲེལ་ལོ། ། ཡང་ན་སྔར་གསང་བའི་རིམ་པ་སྟེ་རྩ་དབུ་མར་བྱང་ཆུབ་ཀྱི་སེམས་མངོན་དུ་བྱས་པའི་ཡེ་ཤེས་བསྟན་ལ། གསང་བ་ལ་སོགས་པས་ནི་རྩ་དབུ་མའི་ཉམས་མྱོང་དེ་ཉིད་རླུང་ལྔ་དང་སྐུ་ལྔ་དང་ཡེ་ཤེས་ལྔ་ཡང་འདུས་པར་བསྟན་ཏོ། ། ཇི་ལྟ་བུར་ན་ཞེས་བྱ་བ་ལ་སོགས་པས་ནི་རྒྱས་པར་སྟོན་པ་ལས། དེ་ཡང་རྣམ་པ་འདིས་ཞེས་བྱ་བ་ཡན་ཆད་ཀྱིས་དྲི་བ་སྟེ།
སྡོམ་པ་མཆོག་ཏུ་ཕན་པ་ཞེས་བྱ་བ་ལ་སོགས་པས་ལན་བསྟན་ཏོ། ། དེ་ལ་དྲི་བའི་དོན་ནི་རང་བྱུང་གི་ཡེ་ཤེས་དེ་ལ་ཅི་སྟེ་རང་བྱུང་ཞེས་བྱ་ཞེས་དྲི་བའི་དོན་དག་གཏན་ལ་ཕབ་ན། གཞན་ཡང་ཡེ་ཤེས་དེ་ལ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་བྱ་ཞེས་དྲིས་པའོ། ། དེ་ལ་ཇི་ལྟ་བུར་ན་བཅོམ་ལྡན་འདས་ཞེས་བྱ་བ་ལ་སོགས་པ་ཡང་རང་བྱུང་གི་ཡེ་ཤེས་དེ་ལ་ཚིག་གཞན་གྱི་སྒོ་ནས་བསྟན་པའོ། ། གཞན་དུ་ཇི་ལྟར་རྣམ་པ་དེས། ། ཞེས་པ་ནི་གོང་དུ་རང་བྱུང་དུ་བཤད་པ་ལས་གཞན་གསང་བ་ལ་སོགས་པས་ཇི་ལྟར་བཞག་ཅེས་དྲི་བའོ། ། ལན་ལ།
སྡོམ་པ་མཆོག་ཏུ་ཕན་པ་ལས། ། ཞེས་པ་ནི་དཔལ་འཁོར་ལོ་སྡོམ་པ་ལ་སོགས་གསང་བའི་སྒྲས་ནི་ཡོན་ཏན་ཅན། ། ཞེས་བྱ་བ་ལ་སོགས་པས་ནི་ཡོན་ཏན་དང་ཡོན་ཏན་ཅན་གཉིས་ཏེ། ཡོན་ཏན་ནི་གཏུམ་མོའི་ཡེ་ཤེས་སོ། ། ཡོན་ཏན་ཅན་ནི་དེའི་རྟེན་ཁམས་ཀྱི་དྭངས་མ་བཅུ་དྲུག་གོ ། དེ་ལ་འདིར་རང་བྱུང་ཡེ་ཤེས་ལས་གཞན་དུ་དེའི་རྟེན་ཡང་གསང་བ་ཞེས་བྱ་ཞེས་པའི་དོན་ཏོ། ། རྡོ་རྗེ་ཅན་ཡང་རང་བྱུང་གི་ཡེ་ཤེས་ཀྱི་མི་རྟོག་པའོ། ། མཆོག་ཅེས་ཀྱང་བྱ་སྟེ་རང་བྱུང་གི་ཡེ་ཤེས་དེ་ཉིད་འཇིག་རྟེན་པའི་དབང་པོ་གཉིས་ཀྱི་སྦྱོར་བའི་བདེ་བ་ལས་མཆོག་ཏུ་གྱུར་པས་སོ། ། དེ་ཉིད་ལ་དགེས་པ་ཞེས་ཀྱང་བྱ་སྟེ་བདེ་བའི་ཡེ་ཤེས་ལ་མི་དགེས་པའམ། དུཿཁ་སྤངས་བའོ། །
གསང་བའི་སྒྲས་ནི་ཀླ་ཀློའི་སྐད། ། ཅེས་པ་ནི་རང་བྱུང་གི་ཡེ་ཤེས་ལ་གསང་བ་མཆོག་གི་དགྱེས་པ་ཞེས་བསྟན་པ་དེ་བརྡའི་སྐད་དང་འདྲ་ཞེས་པའི་དོན་ཏོ། ། ཕྱི་རོལ་ཞེས་པ་ལ་སོགས་པ་ནི། དོན་རང་བྱུང་གི་ཡེ་ཤེས་རྟོགས་པར་བྱེད་པའི་ཐབས་གཏུམ་མོ་སྦར་བ་ལ་སོགས་པ་ལ་བྱའོ། ། མངོན་སུམ་ཤེས་པར་བྱ་བ་ནི། ཐབས་གཏུམ་མོ་སྦར་བ་ལ་སོགས་པ་ལ་བརྟེན་ནས་རང་རིག་པའི་མངོན་སུམ་གྱི་ཚུལ་གྱིས་རྟོགས་པར་བྱ་ཞེས་པའོ། ། རྗེས་དཔག་ཅེས་པ་ནི་རྟོགས་པར་བྱེད་པའི་ཐབས་གཏུམ་མོ་སྦར་བ་ལ་སོགས་པས་མཚོན་པར་བྱེད་པ་ཡིན་པས་སོ། ། ཡོན་ཏན་ཅན་ནི་རང་བྱུང་གི་ཡེ་ཤེས་རྟེན་ཞུ་བ་དང་བཅས་པའོ། ། སྒྲས་ཞེས་པ་ནི་གསང་བ་མཆོག་གི་དགྱེས་པ་ལ་སོགས་པའོ། ། གང་ཚེ་སེམས་མི་མཐོང་བ་ནི་རང་བྱུང་གི་ཡེ་ཤེས་དེ་ཡང་རྟོག་པས་མི་མཐོང་ཞིང་མི་རྟོག་པའི་ཉམས་སུ་སྐྱེ།
ཞེས་པའོ། ། སེམས་ཞེས་བྱ་བ་འདི་ཡང་མི་རྟོག་པའི་ཡེ་ཤེས་སོ། ། ཡོན་ཏན་དང་ཡོན་ཏན་ཅན་དུ་གསུངས། ། ཞེས་པ་ནི་རྟེན་དང་བརྟེན་པ་དེ་ཁམས་བཅུ་དྲུག་གི་ཞུ་བ་དང་ཡེ་ཤེས་སུ་བརྟག་པའོ། ། གསང་བ་མཆོག་གི་དགྱེས་པ་ཞེས་བྱ་བ་ལ་སོགས་པ་ནི་ཞར་བྱུང་སྟེ། དེ་དག་ནི་སྔར་བརྗོད་ཟིན་ལ། འདིར་ནི། ཐམས་ཅད་བདག་ཉིད་རྟག་ཏུ་བཞུགས། ། ཞེས་པ་རང་བྱུང་གི་ཡེ་ཤེས་དང་སྦྱར་ཏེ་འཆད་པས་གསང་བ་མཆོག་ལ་སོགས་པ་ནི་ཞར་བྱུང་དུ་རྟོགས་པར་བྱའོ། ། དེ་ནི་ཐམས་ཅད་རྣམ་པར་གནས། །
ཞེས་པ་ནི། སྣོད་བཅུད་ཐམས་ཅད་རང་བྱུང་གི་ཡེ་ཤེས་ཀྱི་ངོ་བོར་གནས་པ་ལ་བྱའོ། ། དེ་གང་སྟོང་པའི་རྡོ་རྗེ་ཅན། ། ཞེས་བྱ་བ་ནི་བདག་ཉིད་ཅེས་པའི་དོན་བསྟན་ཏེ། རང་བྱུང་གི་ཡེ་ཤེས་དེ་ཉིད་རྟོག་པས་སྟོང་ཞིང་མི་ཕྱེད་པའམ། རྟེན་དང་བརྟེན་པ་མི་ཕྱེད་པས་སྟོང་པའི་རྡོ་རྗེ་ཅན་ནོ། ། སྡུག་དང་ཞེས་པ་ལ་སོགས་པས་ནི། བཞུགས་ཞེས་པའི་དོན་བསྟན་ཏེ། རང་བྱུང་གི་ཡེ་ཤེས་དེ་ཉིད་སྒྲུབ་པ་པོ་བདག་ཉིད་ཀྱིས་མངོན་དུ་བྱས་པའི་ཚུལ་གྱིས་བཞུགས་ཞེས་བྱ་བའི་དོན་ཏེ། ཕྱི་རོལ་གྱི་རྟེན་ལ་རག་ལས་པ་ནི་བཞུགས་པ་མ་ཡིན་ནོ། །
དེས་ན་རྟག་ཏུ་བཞུགས་ཞེས་བྱའོ། ། དེ་དག་གིས་ནི་རང་བྱུང་གི་ཡེ་ཤེས་ལ་རྗོད་བྱེད་གསང་བ་ལ་སོགས་པས་ཇི་ལྟར་གཏན་ལ་ཕབ་པར་བསྟན་ཏེ། དེ་ལྟར་ན་ཐམས་ཅད་ཀྱིས་ཀྱང་དངོས་དང་དེ་ལས་འཕྲོས་པའི་ཚུལ་གྱིས་བརྟག་པ་དྲུག་པ་དངོས་ཀྱིས། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུ་རུ་རབ་ཏུ་གྲགས་ཀྱི་དོན་གཏན་ལ་ཕབ་བོ། ། ཡང་འདི་ལྟར་བསམས་ཏེ་གསང་བ་མཆོག་གི་དགྱེས་པ་ཞེས་བྱ་བ་ལ་སོགས་པས་བརྟག་པ་དང་པོའི་གསུམ་པར། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་བྱ་བ་ལ་སོགས་པ་འབྱུང་བ་དེའི་དོན་ཡི་གེར་ནི་སྦས་པའི་དོན་གྱི་མཐར་ཐུག་ཏུ་བཤད་ལ། འདིར་ནི་སྦས་དོན་དུ་བཤད་པ་ལས་རང་བྱིན་གྱིས་བརླབ་པ་གཏུམ་མོའི་རྣལ་འབྱོར་དུ་བཤད་པ་ཡང་རྟོགས་པར་བྱའོ། །
ད་ནི་བཞུགས་པའི་དོན་ལ་ཀླན་ཀ་སྤང་བ་བསྟན་པ་ལས། དེ་ཡང་གང་ཚེ་ཞེས་བྱ་བ་ལ་སོགས་པས་དྲི་བ་བསྟན་ཏོ། ། དེ་ཡང་གཙོར་ནི་ཐམས་ཅད་བདག་ཉིད་ལ་བཞུགས་ཀྱི་དོན་དེ་ནི། ཐམས་ཅད་རྣམ་པར་གནས་ཞེས་པ་ལས་འཕྲོས་ནས་རྒོལ་ཏེ། རང་བྱུང་གི་ཡེ་ཤེས་དེ་སྣོད་བཅུད་ལ་བཞུགས་ན། ཡུལ་དྲུག་ལ་ཡང་བཞུགས་པས་རྣམ་པར་ཤེས་པ་དྲུག་གིས་ཡུལ་དྲུག་མྱོང་བ་ན། དེ་ལ་བཞུགས་པའི་རང་བྱུང་གི་ཡེ་ཤེས་ཀྱང་ཅི་སྟེ་མི་མྱོང༌། དེ་མྱོང་དགོས་སོ་ཞེས་རྒོལ་བའོ། ། ལན་ནི། གསང་བ་འདི་ནི་ཇི་ལྟ་བུར། །
ལ་སོགས་པས་བསྟན་ཏེ། དེ་ལས་རང་བྱུང་ཐམས་ཅད་ལ་བཞུགས་པ་དེ་རྣམ་པར་ཤེས་པ་དྲུག་གིས་ཡུལ་དྲུག་ལ་དམིགས་པའི་དུས་སུ་རང་བྱུང་མི་རྟོགས་ཏེ། རང་བྱུང་གི་ཡེ་ཤེས་ནི་ཕར་ཡང་གང་ཡང་ཡུལ་དུ་མི་བྱེད། ཚུར་ཡང་ཡུལ་དྲུག་ལ་སོགས་པ་ལ་བཞུགས་ཀྱང་རྟོགས་པར་མི་ནུས་པས་སོ། ། དེ་ལྟར་ཡང་བརྟག་པ་དང་པོའི་རབ་བྱེད་དང་པོ་ལས། རང་བྱུང་གི་ཡེ་ཤེས་ཀྱི་མཚན་ཉིད་བཤད་པ། རྟོག་གེ་མེད་ཅིང་རྣམ་རྟོག་མེད། ། དེ་བཞིན་རྟོག་གེ་པས་མི་རྟོགས། ། སངས་རྒྱས་ཀུན་གྱི་གསང་བ་ནི། ། ནམ་མཁའ་ལྟ་བུར་མཉམ་པ་ཉིད། །
ཅེས་པས་བསྟན་པས་སོ། ། འོ་ན་ཇི་ལྟར་ཐམས་ཅད་ལ་གནས་པར་བརྗོད་ཅེ་ན། སྣང་ལུགས་ལ་དགོངས་པ་སྟེ། རང་བྱུང་དེ་ཡིན་ལུགས་ཀྱི་དབང་དུ་བྱས་ནས་གང་གིའང་ངོ་བ་མ་ཡིན་པས་སྣང་ལུགས་ཀྱི་དབང་དུ་བྱས་ནས་ཡུལ་དྲུག་ལ་སོགས་པར་སྣང་བས་ཐམས་ཅད་ལ་བཞུགས་པར་ཡང་འགལ་བ་མེད་དོ། ། ཡང་ན་ལམ་དུ་བྱས་པའི་དབང་དུ་བྱས་ཏེ་ཐབས་གཏུམ་མོ་སྦར་བ་ལ་སོགས་པས་རང་བྱུང་གི་ཡེ་ཤེས་མངོན་དུ་བྱས་ཏེ་གོམས་པ་ལས་ཕྱིའི་ཡུལ་ཐམས་ཅད་ཀྱང་རང་བྱུང་གི་ངོ་བོར་རྟོགས་པར་བྱས་ཏེ། དེས་ན་ཐམས་ཅད་རང་བྱུང་གི་ངོ་བོར་རྟོགས་པའི་ཚུལ་གྱིས་བཞུགས་པ་ལ་འགལ་བ་མེད་དོ། ། དེ་ཡང་བརྟག་པ་གཉིས་པའི་རབ་ཏུ་བྱེད་པ་གཉིས་པ་ལས། གཟུགས་རྣམས་སྣ་ཚོགས་ལྟ་བ་དང༌། ། སྒྲ་རྣམས་ཉིད་ཀྱང་ཉན་པ་དང༌། ། སྨྲ་བ་དང་ནི་དགོད་པ་དང༌། །
སྣ་ཚོགས་རོ་ནི་ཟ་བ་དང༌། ། ལས་རྣམས་ཐམས་ཅད་བྱེད་པ་ན། ། གཞན་དུ་སེམས་ནི་མི་འགྲོ་བས། ། དེ་ཉིད་རིག་པའི་རྣལ་འབྱོར་པས། ། རྣལ་འབྱོར་རྒྱུན་དུ་སྐྱེ་བར་འགྱུར། ། ཞེས་གསུངས་སོ། ། བསྡུས་པའི་དོན་ཏོ། ། ཡན་ལག་གི་དོན་ལས། གང་གི་ཚེ་ནི་དམིགས་ཡུལ་ལ་དམིགས་པ་གང་གི་ཚེའོ། ། སྔོ་སོགས་ཁ་དོག་མི་དམིགས་པ་ནི་ཁ་དོག་དང་དབྱིབས་དམིགས་ཀྱང་དེའི་རང་བྱུང་གི་ཡེ་ཤེས་མི་དམིགས་ཞེས་པའོ། །
སྒྲ་སོགས་ཐོས་པར་མི་འགྱུར་བ་ནི་སྒྲ་ཐོས་ཙ་ན་དེའི་རང་བྱུང་གི་དམིགས་པར་མི་འགྱུར་བའོ། ། དེ་ཚེ་སེམས་ཞེས་པ་རང་བྱུང་གི་ཡེ་ཤེས་སོ། ། རྗེས་དཔག་ཇི་ལྟར་ལ་སོགས་པ་ནི་ཐམས་ཅད་ལ་བཞུགས་པ་ཇི་ལྟར་མཚོན་ཞིང་རྟོགས་ཞེས་པའོ། ། སྣ་ཡིས་མི་དམིགས་པ་ཡང་སྣས་དྲི་ཚོར་བའི་དུས་སུ་རང་བྱུང་མི་དམིགས་ཞེས་པའོ། ། སེམས་ནི་ཕྱི་རོལ་མི་དམིགས་ཞེས་པ་ནི་ཡིད་ཀྱིས་ཆོས་ཐམས་ཅད་ལ་དམིགས་ཙམ་ན་རང་བྱུང་གི་ཡེ་ཤེས་མི་དམིགས་ཞེས་པའོ། ། དེ་བཞིན་དུ་ལྕེས་རོ་མྱང་བ་ན་ཡང་རང་བྱུང་མ་རྟོགས་ཞེས་བྱའོ། ། ལན་ལ་གསང་བ་ཞེས་པ་ནི་རང་བྱུང་ཡེ་ཤེས་སོ། ། རྗེས་སུ་དཔག་པ་བསམ་པར་བྱ། ། ཞེས་པ་ནི་མཚོན་པའམ་དཔྱད་པས་ཡུལ་དྲུག་ལ་བཞུགས་པར་བསམས་པར་མི་ནུས་ཞེས་བྱ་བ་སྟེ། རང་བྱུང་དེ་གང་གིས་ཀྱང་ཡུལ་དུ་མི་བྱེད་པ་དང༌།
ཕར་ཡང་གང་ཡང་ཡུལ་དུ་མི་བྱེད་པའི་ཕྱིར་རོ། ། ཡི་གེའི་དབྱིབས་སུ་ཕྱིན་པའི་ཡེ་ཤེས་ཞེས་པ་ནི། རང་བྱུང་གི་མཚན་ཉིད་དེ་རང་བྱུང་གི་ཡེ་ཤེས། དེའི་མཚན་མ་དང་རྟོག་པར་མ་འགྱུར་བའམ། ཡང་ན་རང་གི་ངོ་བོ་དུས་ཐམས་ཅད་དུ་མི་འགྱུར་བར་གནས་པས་སོ། ། ཡང་ན། རྗེས་སུ་དཔག་པ་བསམ་པར་བྱ། ། ཞེས་པ་ནི་ཐབས་གཏུམ་མོ་ལ་སོགས་པས་རང་བྱུང་གི་ཡེ་ཤེས་རྟོགས་པར་བྱ། ཞེས་པའོ། ། ཡི་གེའི་དབྱིབས་སུ་ཕྱིན་པའི་ཡེ་ཤེས་ཞེས་པ་ནི།
མི་འགྱུར་བ་སྟེ་གཏུམ་མོ་ལ་སོགས་པའི་ཐབས་ཀྱིས་མཚོན་པའི་ཡེ་ཤེས་དེ་མཉམ་རྗེས་མེད་པར་སྤྱོད་ལམ་ཐམས་ཅད་དུ་རྟོགས་པར་བྱ་བའི་དོན་ཏོ། ། ད་ནི་གཞན་དུ་ཞེས་བྱ་བ་ལ་སོགས་པས་བརྟག་པ་དང་པོའི་རབ་ཏུ་བྱེད་པ་གསུམ་པ་ལས། རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་གིས་འབྲས་བུའི་རྒྱུད་ཀྱི་དེ་ཁོ་ན་གཙོར་བསྟན་ལ། ཐབས་ཀྱི་རྒྱུད་ཞར་ལས་བསྟན་པའི་དོན་གསལ་བ་སྟོན་ལ། བརྟག་པ་བྱིན་པོ་རྣམས་ལ་འབྱུང་བའི་དོན་ཡང་བསྟན་པ་ལས། དེ་ལ་ཞུས་པ་དང་ལན་གཉིས་ལས། ཐམས་ཅད་ཡང་དག་པར་རྣམ་པར་ཤོད་ཀྱི་བར་གྱིས་ནི་དྲི་བའི་ཚིག་དྲུག་ཅུ་རྩ་བཞི་བསྟན་ཏོ། ། བཅོམ་ལྡན་འདས་ཀྱིས་བཀའ་སྩལ་པ་ནས། རྫོགས་པའི་བར་གྱིས་དྲིས་པ་དེ་རྣམས་ཀྱི་ལན་ཉི་ཤུ་རྩ་དྲུག་བསྟན་ཏོ། ། བསྡུས་པའི་དོན་ཏོ།། །།
ཡན་ལག་གི་དོན་བསྟན་པ་ལས་གཞན་དུ་བཅོམ་ལྡན་སྒྲ་ཅི། ཞེས་པ་ནི་བརྟག་པ་དང་པོའི་གསུམ་པར། གནས་གསང་བ་མཆོག་ལ་བཞུགས་པའི་སངས་རྒྱས་ས་བཅུ་གསུམ་པ་མཛད་པ་ཕྲིན་ལས་དང་བཅས་པ་བསྟན་པའི་སྐབས་ན། འདི་ནི་བཅོམ་ལྡན་རྣལ་འབྱོར་ཏེ། ། ཞེས་པའི་བཅོམ་ལྡན་འདས་ཞེས་པའི་སྒྲ་ཅི་ལ་བྱ་དྲིས་པའོ། ། ལྷ་ཇི་ལྟར་ལགས། ཞེས་པ་ནི་གུར་ལས། ལྷ་ཡི་བདག་པོ་གཅིག་པུ་ཉིད། ། ཅེས་པའི་ལྷ་དྲིས་པ་སྟེ། རྒྱུད་ཕྱི་མ་འདིས་ནི་བརྟག་པ་བཅུ་པོ་ལས་གཞན་རྒྱུད་སྡེ་རྣམས་ཀྱིའང་དོན་ཐོར་བུ་གཏན་ལ་འབེབས་སོ། །
ཡང་ན་ལན་ཕྱི་མ་འདི་ཉིད་ཀྱི་གོང་དུ་བསྟན་པའི། གཅིག་པུ་ཉིད་ནི་ལྷག་པའི་ལྷ། ། ཞེས་པའི་ལྷ་དྲིས་པར་ཡང་བསམ་མོ། ། སངས་རྒྱས་ཀུན་གྱི་ངེས་དོན་ཅི་ནི། དང་པོའི་གསུམ་པ་དེ་ཉིད་དུ་བཞུགས་པ་པོའི་ངོ་བོ་ཉིད་བཤད་པའི་སྐབས་སུ་སངས་རྒྱས་ཀུན་ཞེས་པའི་སངས་རྒྱས་ཅི་ལ་བྱ་དྲིས་པའོ། ། མཉམ་པར་སྦྱོར་བ་ཅི། ཞེས་པ་ཡང་དེ་ཉིད་ནས། སངས་རྒྱས་ཀུན་དང་མཉམ་སྦྱོར་བའི། ། མཉམ་པར་སྦྱོར་བ་ཅི་ལ་བྱ། ། དྲིས་པའོ། །
མཁའ་འགྲོ་མ་དང་དྲྭ་བའི་དྲི་བ་དང་སྡོམ་པའི་དྲི་བ་ཡང་དེ་ཉིད་ལས་རྒྱས་པར་བཤད་པས་དེའི་དོན་དྲི་བའོ། ། དེ་བཞིན་དཔྱད་པར་དཀའ་ཞེས་པ་ནི་དགུ་པའི་དང་པོ་ལས། སངས་རྒྱས་རྣམས་ཀྱི་རྫུ་འཕྲུལ་ཆེ། ། རྣམ་པར་མཛད་ཅིང་རབ་ཏུ་རྒྱུ། ། ཞེས་བྱ་བ་ལ་སོགས་པས་མཛད་པ་བཅུ་གཉིས་གསུངས་པ་དེ་ཇི་ལྟར་ཡིན་དྲི་བའོ། ། ཁྱོད་ཀྱིས་འདོད་ཆགས་མེད་གསུངས་ལ་སོགས་པ་གསུམ་ནི་བརྟག་པ་དང་པོ་དངོས་སུ། འདོད་ཆགས་མེད་ཅིང་ཆགས་བྲལ་མེད། ། ལ་སོགས་པ་གསུངས་པའི་དོན་གང་ལ་བྱ་དྲི་བའོ། ། བུད་མེད་སྒྱུ་མའི་དྲི་བ་ནི། དང་པོའི་གསུམ་པའི་མཛད་པ་རྒྱས་བཤད་ཀྱི་སྐབས་ན།
བུད་མེད་སྒྱུ་མ་ཐམས་ཅད་འགྲུབ། ། ཅེས་པ་དེའི་དོན་ཅི་ལ་བྱ་དྲི་བའོ། ། སྟོང་ཉིད་གཟུགས་ཁམས་ལ་སོགས་པའི་དྲི་བ་ནི། བརྟག་པ་དང་པོའི་དང་པོ་ལས། དེ་བཞིན་ཉིད་ཀྱི་དག་པ་སྟོང་པ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་བསྟན་པ་ལས། གཟུགས་ཀྱི་ཁམས་ཀྱི་སྟོང་པ་ཡི། ། སྒྲ་ལ་དེ་ཉིད་ཀྱིས་ནི་བྱ། ། ཞེས་བྱ་བ་ལ་སོགས་པས་ཆོས་ཅན་ཁམས་བཅོ་བརྒྱད་སྟོང་པར་བཤད་པ་ལ། དེའི་དོན་ཅི་ཡིན་ཞིང་དེ་ཅི་ལ་དགོངས་དྲི་བའོ། ། དང་པོའི་རྣམ་པ་དྲུག་འགྱུར་ཞེས་པ་ནི་བརྟག་པ་གཉིས་པའི་རབ་ཏུ་བྱེད་པ་གསུམ་པ་ལས།
སྟོང་ཉིད་གཅིག་ལ་རྡོ་རྗེ་ཅན། ། རིགས་ནི་རྣམ་པ་ལྔ་རུ་གསུངས་པའི་དོན་ཅི་ལ་བྱ་དྲི་བའོ། ། སྣ་ཚོགས་པདྨར་བྲིས་སྐུ་ཞེས་པ་ནི། དགུ་པའི་གསུམ་པ་ནས་བྲིས་སྐུ་བྲི་བར་བཤད་པ་ལ། དེ་ལ་གདན་ཇི་ལྟ་བུ་ལ་བྲི་བ་དང༌། ཚུལ་ཇི་ལྟར་བྲི་ཞེས་པའོ། ། ཨཱ་ལི་ཀཱ་ལི་ཕྱག་རྒྱ་ཆེ་ནི་གཉིས་པའི་གསུམ་པ་ནས། ཨཱ་ལི་ཟླ་བ་ཀཱ་ལི་ཉི། ། ཞེས་པའི་དོན་དེ་མངོན་བྱང་ལྔས་ལྷའི་སྐུ་བསྐྱེད་པ་བཤད་པ་དེ་ཇི་ལྟར་བསྐྱེད་ཅིང་དེ་དག་གང་གིས་ངོ་བོ་ཡིན་ཞེས་པའོ། ། དེ་ཉིད་མེད་ཅེས་པ་ལ་སོགས་པ་རྐང་པ་གཉིས་ནི་བརྟག་པ་བརྒྱད་པ་རྡོ་རྗེ་དྲིལ་བུའི་དེ་ཁོ་ན་ཉིད་ལ་སོགས་པ་བཤད་པ་ལ།
དེ་ཁོ་ན་ཉིད་བཟང་པོ་ནི་གང་ཡིན། དེ་ཁོ་ན་ཉིད་མེད་པ་ངན་པ་ནི་གང་ཡིན་ཞེས་པའོ། ། རྣལ་འབྱོར་ཉིད་ཀྱང་ཞེས་པ་རྐང་པ་གཉིས་ནི་བརྟག་པ་དང་པོའི་གསུམ་པར། དབང་པོ་གང་དང་གང་ལམ་ཉིད། ། དེ་དང་དེ་ཡི་རང་བཞིན་འགྱུར། ། མཉམ་པར་མ་བཞག་རྣལ་འབྱོར་གྱིས། ། རྟག་པར་ཤིན་ཏུ་མཉམ་གཞག་ཉིད། ། ཅེས་པའི་མཉམ་གཞག་དང་མཉམ་ལངས་གང་ལ་བྱ་ཞེས་པའོ། ། ཟླ་བ་ཉི་མ་རྫོགས་སངས་རྒྱས། ། རྐང་པ་གཉིས་ཀྱིས་དྲི་བ་ནི་བརྟག་པ་ལྔ་པའི་རབ་ཏུ་བྱེད་པ་གཉིས་པར།
དྲོད་ཐོབ་པའི་ཐབས་རང་བྱིན་གྱིས་བརླབ་པའི་རིམ་པ་བསྒོམ་པ་བསྟན་པ་ལ། དེའི་རྟེན་དུ་ཡེ་ཤེས་མཁའ་འགྲོ་མ་བསྐྱེད་པའི་སྐབས་ན། རྫོགས་པའི་བྱང་ཆུབ་རིམ་པ་སྦྱང༌། ། ཞེས་མངོན་བྱང་ལྔ་ལས་བསྐྱེད་པར་བཤད་པ་ལ། མངོན་བྱང་ལྔ་གང་ལ་བྱ་ཞིང༌། དེ་དག་གི་ངོ་བོ་གང་ལ་བྱ་བ་ཡང་དྲི། དེ་ལས་བསྐྱེད་པ་ཇི་ལྟར་བསྐྱེད་དྲི་བའོ། ། བྲིས་བའམ་ནི་ཞེས་པ་རྐང་པ་གཉིས་ནི་བརྟག་པ་བདུན་པ་དངོས་ཀྱི་སྦྱིན་སྲེག་གི་སྐབས་ནས། གང་ལ་གསང་བ་ཆོས་ཀྱི་དཀྱིལ་འཁོར་དང་ཕྱི་རོལ་གྱི་དཀྱིལ་འཁོར་ལ་ཡང་ཆོ་ག་འདིས་ཐིག་གདབ་པར་བྱའོ། ། ཞེས་པ་ཕྱིའི་དཀྱིལ་འཁོར་དེ་བྲིས་པ་ཇི་ལྟར་ལགས་པ་དང༌།
གསང་བ་ཆོས་དེ་མ་བྲིས་པ་ཇི་ལྟར་ལགས་ཞེས་པའོ། ། དེ་བཞིན་སྔགས་དང་རྒྱུད་ཅེས་པ་ནི་བརྟག་པ་དང་པོ་དངོས་ནས། སྔགས་རྣམས་ཉིད་དང་རྒྱུད་རྣམས་དང༌། ། ཕྱི་རོལ་ཚུལ་གྱི་བསྟན་བཅོས་ཀྱི། ། ཞེས་པ་སྔགས་གང་ལ་བྱ། ། རྒྱུད་གང་ལ་བྱ་ཞེས་པའོ། ། གསང་བའི་གནས་མི་ཚལ་ཞེས་པ་ནི་ལྔ་པའི་གཉིས་པ་ནས། སྒྲ་མཐའ་དེ་བཞིན་གསང་པདྨར། ། ཞེས་པའི་གསང་བའི་པདྨ་ཅི་ལ་བྱ་ཞེས་པའོ། ། པདྨ་བཞི་ནི་ཁྱད་པར་དུ། །
ཞེས་པ་ནི་བརྟག་པ་དྲུག་པའི་རབ་ཏུ་བྱེད་པ་གཉིས་པའི་དཔྱིད་ཀྱི་ཐིག་ལེའི་དོན་བསྟན་པའི་སྐབས་ནས། དེའི་ནང་ཀྱང་དོན་དམ་པའི་བྱང་ཆུབ་ཀྱི་སེམས་རྩའི་འཁོར་ལོ་བསྟན་པའི་སྐབས་ན། པདྨ་བཞི་ལས་བྱུང་བ་དང༌། ། དགའ་བ་བཞི་ཡི་ངོ་བོ་ཡིས། ། ཞེས་པའི་པདྨ་བཞི་གང་ལ་བྱ་ཞེས་པའོ། ། བདག་དང་བདག་གི་ཇི་ལྟར་ལགས། ། ཞེས་པ་ལ་སོགས་པའི་ཤློ་ཀ་གཉིས་དང༌། རྐང་པ་གཉིས་ཀྱིས་ནི་བརྟག་པ་དང་པོའི་གསུམ་པར་ཐབས་རྒྱུད་རང་བྱིན་གྱིས་བརླབ་པའི་རིམ་པ་དམིགས་པ་མེད་པ་བསྟན་པ་ལས། དེའི་དོན་ལ་དྲི་ཚིག་དགུས་དྲི་བ་བསྟན་ཏོ། ། རྣམ་ཤེས་ཡེ་ཤེས་ཞེས་བྱ་བ་ལ་སོགས་པའི་དྲི་བ་ནི།
བརྟག་པ་བདུན་པའི་དང་པོ་ནས་ཚར་གཅད་དང་རྗེས་གཟུང་གི་ལས་ཚོགས་གསུངས་པ་ལ། དེ་དག་གི་དོན་ཇི་ལྟར་ཉམས་སུ་བླང་ཞིང་རྫས་ལ་སོགས་པ་གང་ལ་གང་བྱ་དྲི་བའོ། ། བཅུད་ལེན་གྱི་དོན་ཡང་བདུན་པའི་དང་པོ་དེ་ཉིད་ནས་འབྱུང་བའི་དོན་དྲི་བའོ། ། གཡོན་བརྐྱང་ལ་སོགས་པ་ནི་ཅི། ། ཞེས་པ་ནི་བརྟག་པ་བདུན་པའི་རབ་ཏུ་བྱེད་པ་གཉིས་པའི་སྦྱིན་སྲེག་གི་སྐབས་སུ་ས་སྲུང་བ་བྱེད་ཙམ་ན་རྐང་སྟབས་ཀྱི་བཀོད་པ་ཇི་ལྟར་བྱ་བ་བཤད་དེ། གཡས་བརྐྱང་བ་དང་གཡོན་བརྐྱང་ཉིད། ། མཉམ་སྟབས་བི་ཤ་ཁྱེར་ལ་ནི། ། ཞེས་པས་བསྟན་པ་ལ། དེའི་གཡོན་བརྐྱང་ལ་སོགས་པ་གང་ལ་བྱ་ཞེས་པའོ། ། གཞུ་ཡི་ཞེས་པ་ལ་སོགས་པ་ནི།
དུས་དེར་རྐང་སྟབས་ཀྱི་བཀོད་པ་དང་འབྲེལ་པའི་ལག་སྟབས་ཀྱི་བཀོད་པ་ཇི་ལྟར་བྱ་ཞེས་དྲི་བ་སྟེ། བདུན་པའི་གཉིས་པ་ལས་ལག་སྟབས་ཉིད་བཤད་པ་མེད་ཀྱང༌། རྐང་སྟབས་བཤད་པ་དེ་དང་འབྲེལ་བའི་ཕྱིར་ལག་སྟབས་དྲིས་པའོ། ། ལག་སྟབས་ཉིད་ནི་རྡོ་རྗེ་མཁའ་འགྲོ་ལས་འབྱུང་ངོ༌། ། གཙོ་དང་གཙོ་མིན་སྒྲ་ཅི་ལགས། ། ཞེས་པ་ནི་བརྟག་པ་བདུན་པ་དངོས་ནས་གང་གིས་གང་ཡང་ལྷའི་འཁོར་ལོའི་དབུས་སུ་ཞེས་པ་ལ་སོགས་པ་བསྟན་པ་ལ། དཀྱིལ་འཁོར་གཙོ་བོ་ནི་གང་ཡིན། ཕལ་བ་ནི་གང་ཡིན་དྲི་བའོ། ། བརྟག་པ་ཡང་ནི་ཅི་ཞིག་གསུངས། ། ཞེས་པ་ནི་སྤྱིར་བརྟག་པ་ཞེས་པའི་གོང་གང་ལ་བྱ་ཞེས་པའོ། །
བྱང་ཆུབ་ཆེན་པོའི་ཕྱོགས་རྣམས་ཞེས་པ་ནི། བརྟག་པ་དང་པོའི་གཉིས་པར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བཤད་པ་དེ། ནང་སྦས་དོན་དུ་ཇི་ལྟར་ལགས་ཞེས་པའོ། ། སྐུ་ལ་སོགས་པའི་དེ་བཞིན་གཞན། ། ཞེས་པ་ནི། བརྟག་པ་དྲུག་པའི་གསུམ་པར། ། ལུས་ཀྱི་དཀྱིལ་འཁོར་ཉམས་དགའ་བར། ། སྒོ་བཞི་ཇི་སྐད་གསུངས་པའོ། ། ཞེས་བྱ་བ་ལ་སོགས་པས་ལུས་ཀྱི་དཀྱིལ་འཁོར་གསུངས་པ་དང༌། གཞན་ཡང་གསུང་དང་ཐུགས་ཀྱི་དཀྱིལ་འཁོར་གསུངས་པ་དེ་དག་གི་དགོངས་པའི་དོན་གང་ཡིན་ཞེས་པའོ། །
ཡང་ན་དེ་དག་ལ་དགོངས་པ་ཅི་ཡོད་ཅེས་པའོ། ། ཉན་ཐོས་རྣམས་ཞེས་བྱ་བ་ལ་སོགས་པས་ནི་བརྟག་པ་དང་པོའི་དང་པོར་དེ་བཞིན་ཉིད་ཀྱི་དག་པ་སྟོང་པ་ཉིད་དང༌། དེ་ལ་དམིགས་པའི་ཡེ་ཤེས་ཀྱི་མཚན་ཉིད་བསྟན་པ་ལ། དེ་ཐམས་ཅད་ཀྱིས་རྟོགས་སམ་བྱས་པ་ལ། མ་ཡིན་ཏེ། ཉན་ཐོས་སོགས་ཀྱིས་མི་ཤེས་ཏེ། ། མི་ཤེས་པ་ཡི་མུན་པས་བསྒྲིབས། ། ཞེས་གསུངས་པ་དེ་དག་གི་དགོངས་པའི་དོན་ཅི་ཡིན་ཞེས་པའོ། ། རྡོ་རྗེ་སེམས་དཔའ་བདེ་བ་ཆེའི་དྲི་བ་ནི། བརྟག་པ་དང་པོའི་གསུམ་པར་ཐབས་ཀྱི་རྒྱུད་ཞར་ལས་བྱུང་བའི་དོན།
དབང་པོ་གང་དང་གང་ལམ་ཉིད། ། ཅེས་བྱ་བ་ལ་སོགས་པ་བསྟན་པའི་དགོངས་པའི་དོན་ཅི་ཞེས་པའོ། ། ཚངས་དང་ཞེས་པ་ལ་སོགས་པའི་དྲི་བ་ནི་བརྟག་པ་གསུམ་པ་དངོས་ནས་དྲག་པོའི་གདན་ཅན་བསྒོམ་པའི་སྐབས་ནས། དྲག་བཅས་དབང་བཅས་ཉིད་དབང་བཅས། ། ཟླ་བཅས་ཉི་མ་གཤིན་རྗེར་བཅས། ། ཞེས་པ་ལ་སོགས་པའི་དགོངས་པའི་དོན་ཅི་ཡིན་དྲི་བའོ། ། གཉིས་གཉིས་ཞེས་པ་ལ་སོགས་པ་རྐང་པ་གཉིས་ཀྱི་དོན་ནི། བརྟག་པ་བཅུ་པ་དངོས་ནས་བགྲོད་པའི་དམ་ཚིག་དབང་པོ་གཉིས་ནི་མཉམ་སྦྱོར་བས། སྐུ་གསུང་ཐུགས་ནི་འདུས་པ་ཉིད། ། ཅེས་བྱ་བ་ལ་སོགས་པ་གསུངས་པའི་དགོངས་པའི་དོན་ཅི་ལ་བྱ་ཞེས་པའོ། །
གསང་བ་ཇི་ལྟ་བུ་ནི། བརྟག་པ་དང་པོའི་གསུམ་པར། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་པའི་དོན་ཅི་ཡིན་ཞེས་པའོ། ། བརྫུན་པའི་ཚིག་ཅེས་པ་ནི། སཾ་གྲ་ཧར་བརྫུན་ཚིག་ལ་སོགས་པ་སྤང་བར་བཤད་པའོ། ། ཕྱིས་སྨྲས་ཞེས་པ་ཀྱེའི་རྡོ་རྗེ་ལས་བརྫུན་ལ་སོགས་པ་སྨྲ་བར་གསུངས་པས་རྒྱུད་གཉིས་པོ་འདིའི་དགོངས་པའི་དོན་ཅི་ཡིན་ཞེས་སྤྱིར་དྲི་བ་སྟེ། འདི་ཉིད་ཀྱི་བརྟག་པ་བཅུ་པོ་ལས་ནི་མི་སྣང་ངོ༌། ། སངས་རྒྱས་རྡོ་རྗེ་སེམས་དཔའ་ཞེས་པ་ལ་སོགས་པ་རྐང་པ་གསུམ་གྱིས་ནི་བརྟག་པ་བཅུ་པའི་གཉིས་པ་ལས་མཆོག་གི་དངོས་གྲུབ་བསྒྲུབ་པའི་དུས་ཀྱི་མཐུའི་ཆེ་བ་བསྟན་ཏེ།
ཚངས་པ་དང་ཁྱབ་འཇུག་དང་ཆུ་བདག་དང་ཞེས་བྱ་བ་ལ་སོགས་པའི་དོན་ཅི་ཡིན་ཞེས་པའོ། ། ཐམས་ཅད་བདག་ཉིད་རྟག་ཏུ་བཞུགས་པ་ནི། དང་པོའི་གསུམ་པའི་དོན་ཏེ། གོང་གི་དེ་ལ་གསང་བ་ཇི་ལྟ་བུའི་འཕྲོའོ། ། ཇི་ལྟར་རྡོ་རྗེ་ཅན་ཞི་བ་ཞེས་པ་རྐང་པ་གཉིས་ཀྱིས་བརྟག་པ་བདུན་པ་དངོས་ནས། རི་ཁྲོད་མ་ཤིང་ལོ་ཅན་ལ་སོགས་པས་ནད་ཞི་བ་ལ་སོགས་པ་བསྟན་པ་དང༌། རྡོ་རྗེ་འཇིགས་བྱེད་ལ་སོགས་པའི་ཁྲོ་བོས་མངོན་སྤྱོད་ཀྱི་ལས་བསྒྲུབ་པར་བསྟན་པ་ལ། དེ་དག་གི་དགོངས་པའི་དོན་ཅི་ཡིན་ཞེས་པའོ། ། ཆོས་ཀྱི་སྐུ་ཞེས་པ་ནི། དང་པོའི་གསུམ་པ་ནས།
སྟོང་མིན་སྟོང་པ་མིན་པའང་མིན། ། དབུ་མ་དམིགས་པར་མི་འགྱུར་རོ། ། ཞེས་པས་འབྲས་བུའི་རྒྱུད་བསྟན་པའི་དོན་ཅི་ལ་བྱ་བ་དྲི་བར་ཡང་འགྱུར་ལ། བརྟག་པ་བཅུ་པའི་གསུམ་པ་ནས། ཆོས་སྐུའི་མཚན་ཉིད་རིག་མའི་སྐྱེས་བུ་གྲུབ་པ་ནི་གང་དུ་ཡང་མི་འགྲོ། གང་དུ་ཡང་མི་གནས། ཐོག་མ་ཐ་མ་དབུས་དང་བྲལ་བ། ཞེས་བྱ་བ་ལ་སོགས་པས་བསྟན་པས། དེའི་དོན་དྲི་བའོ། ། ལོངས་སྤྱོད་ཅེས་བྱ་བ་དང༌།
སྤྲུལ་པ་ཞེས་བྱ་བའི་དྲི་བ་ནི། དེ་ཉིད་གཅིག་པུས་སེམས་ཅན་གྱི་དོན་བྱེད་པས་ཞེས་བྱ་བ་ལ་སོགས་པས་བཅུ་པའི་གསུམ་པ་དེ་ཉིད་ནས་གཟུགས་སྐུས་དོན་བྱེད་པ་བཤད་པའི་དེའི་དོན་ཇི་ལྟར་ལགས་པ་དྲིས་པའོ། ། ཡང་ན་དྲི་བ་འདི་ཡང་དང་པོའི་གསུམ་པ་དེ་ཉིད་ནས། རྣམ་རྟོག་མེད་པའི་ཆོས་རྣམས་ལས། ། སེམས་ཅན་དོན་ནི་ཡོངས་སུ་བརྟག ། ཅེས་བྱ་བ་ལ་སོགས་པས་ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་གཟུགས་སྐུས་དོན་བྱེད་པ་བཤད་པས། དེའི་དོན་ལོངས་སྤྱོད་དང་སྤྲུལ་པ་གང་ལ་བྱ་དྲི་བའོ། ། རྡོ་རྗེ་ཉི་འབྱུང་ཞེས་པ་དང༌། པདྨ་གར་དབང་ཞེས་པ་དང༌། དེ་བཞིན་རྟ་མཆོག་ཅེས་པ་ནི།
བརྟག་པ་གཉིས་པ་དངོས་ཀྱི་རིགས་བཞིའི་དཀྱིལ་འཁོར་དྲི་བ་ཡིན་ལ། ལྷ་མོ་དེ་བཞིན་ཞེས་བྱ་བས་ནི་ཡུམ་བཞིའི་དཀྱིལ་འཁོར་བསྟན་པའི་དགོས་པ་ཇི་ལྟར་ལགས་དྲི་བའོ། ། ཧེ་རུ་ཀ་ཇི་ལྟར་གསུངས་ཞེས་པ་ནི། གཉིས་པའི་གསུམ་པའི་ཧེ་རུ་ཀ་གསུངས་པ་དང༌། གསུམ་པའི་དང་པོར་དཔལ་ཧེ་རུ་ཀ་གསུངས་པའི་དགོངས་པའི་དོན་ཅི་ཡིན་པའོ། ། གཤིན་རྗེའི་གཟུགས་ནི་བརྟག་པ་བདུན་པ་དངོས་ནས་འབྱུང་བའི་དོན་དྲི་བའོ། ། ཆོ་ག་ཅི་གསུངས་པ་ནི། བདུན་པ་དངོས་ནས་ལྷའི་རྣལ་འབྱོར་གྱིས་ཞི་བའི་ལས་འགྲུབ་པར་གསུངས་པ་དང༌། ཡང་སྦྱིན་སྲེག་གིས་ཞི་བའི་ལས་འགྲུབ་པར་གསུངས་པའི་དགོངས་པའི་དོན་ཅི་ལ་བྱ་དྲི་བའོ། ། ཀླ་ཀློའི་སྐད་ནི་བཞི་པའི་དང་པོ་ལས།
ཡི་གེ་དང་ངག་གི་བརྡ་བསྟན་པ་དེ་ཅི་ལ་དགོངས་ཤིང་དེའི་དགོངས་པའི་དོན་ཅི་ཡིན་དྲི་བའོ། ། སྔགས་བཏུ་བ་དང་སྔགས་ཇི་ལྟར་བཟླ་བའི་དྲི་བ་ནི་བརྟག་པ་བདུན་པའི་གསུམ་པ་ནས། གྲུ་གསུམ་དཀྱིལ་འཁོར་ཉམས་དགའ་བར། ། གསང་བའི་པདྨར་མཱ་མ་ཀཱི། ། ཞེས་བྱ་བ་ལ་སོགས་པས་སྔགས་བཏུ་བ་གསུངས་པ་ལ། དེ་ཅི་ལ་དགོངས་ཤིང་ཇི་ལྟར་བཟླ་ཞེས་དྲི་བའོ། ། དེ་ལྟར་ན་དྲི་བའི་ཚིག་དྲུག་ཅུ་རྩ་བཞི། བརྟག་པ་བཅུ་པོ་རྣམས་དང་རྒྱུད་སྡེ་གཞན་གྱི་དོན་འཐོར་བུ་ཡང་ཅི་རིགས་པར་དྲི་བ་བསྟན་ཏོ།། །། ད་ནི་ལན་བསྟན་པ་ལས་ལན་ཉི་ཤུ་རྩ་དྲུག་གི་དང་པོར། དང་པོའི་གསུམ་པ་ལས་འབྱུང་བའི་དོན་སྟོན་ཏོ། །
དེ་ལ་དྲི་བའི་དབང་དུ་བྱས་ན་དེ་ལ་གསང་བ་ཇི་ལྟ་བུ་དང༌། ཐམས་ཅད་བདག་ཉིད་རྟག་ཏུ་བཞུགས། ། ཞེས་པའི་དྲི་བའི་ལན་བསྟན་པ་ལས། དེ་ལས་དང་པོ་བརྩམ་པར་བྱས་ནས། ཞེས་པ་ནི། བརྟག་པ་དང་པོའི་དང་པོར་རྣལ་འབྱོར་གྱི་རྒྱུད་ཀྱི་གླེང་གཞིའི་ཚིག་ཉིད་གསུངས་པ་ལ། དེའི་དོན་བཤད་པ་ནི་དང་པོ་དངོས་སུ་བཤད་དོ། ། འདིར་ཡང་རྗེས་སུ་ཞེས་པ་ནི་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་ཉིད་ནི་དང་པོའི་གསུམ་པ་ནས་བསྟན་ལ། དེའི་བཤད་པ་འདིར་བརྗོད་ཅེས་པའོ། ། ད་ནི་གསང་བའི་བཤད་པ་ལ་འཇུག་པ་ལས།
བདུན་གྱི་རྣམ་པ་སྟེ། བདུན་པ་ཞེས་པ་ནི་སྦས་པའི་དོན་དུ་བཤད་པ་ལས། དེ་ཡང་རང་བྱིན་གྱིས་བརླབ་པའི་རིམ་པ་ལྟར་བཤད་ན། དྷར་ཙཀ་གི་ལྟེ་བའི་ཧཱུཾ་ལ་རེ་ཁའམ་རི་མོ་བདུན་གྱིས་བསྐོར་བའོ། ། གཉིས་པ་བརྗོད་དུ་མེད་པ་ནི། དེ་ལྟ་བུའི་དྷར་ཙཀ་གི་ཧཱུྃ་གིས་མཚོན་ནས་ཙཀྲ་བཞི་ཀ་དང༌། དེ་དག་ལ་བརྟེན་ནས་གཏུམ་མོ་སྦར་བས་རང་བྱུང་གི་ཡེ་ཤེས་སྐྱེས་པ་ནི་མྱོང་བཞིན་དུ་བརྗོད་དུ་མེད་བྱས་བརྒྱད་པ་བརྗོད་དུ་མེད་པའོ། ། དབང་ལྟར་བཤད་ན་བདུན་པ་ནི་བུམ་དབང་དྲུག་དང་གསང་དབང་དང་བདུན་ནོ། ། བརྒྱད་པ་བརྗོད་དུ་མེད་པ་ནི། ཤེས་རབ་ཡེ་ཤེས་ཏེ་ལྷན་ཅིག་སྐྱེས་པའི་དགའ་བ་དེ་མྱོང་བཞིན་དུ་བརྗོད་པར་མི་ནུས་པས་སོ། །
གསང་བ་སེམས་དང་སེམས་ལས་བྱུང༌། ། ཞེས་བྱ་བ་ལ་སོགས་པས་དེ་ཉིད་མཐར་ཐུག་ཏུ་བཤད་པ་སྟེ། སེམས་ནི་དམིགས་པ་མེད་པའི་སྙིང་རྗེའོ། ། སེམས་ལས་བྱུང་བ་ནི་དམིགས་པ་མེད་པའི་ཤེས་རབ་བོ། ། དེ་ལྟ་བུའི་སྙིང་རྗེ་དང་ཤེས་རབ་དབྱེར་མི་ཕྱེད་པ་ནི་དེ་བཞིན་གཤེགས་པ་ཡིན་ལ། དེ་ཉན་ཐོས་ལ་སོགས་པའི་སྤྱོད་ཡུལ་མ་ཡིན་པས་གསང་བའོ། ། ངོ་བོ་གཅིག་པས་ཞེས་བྱ་བ་ནི་གསང་བ་ཞེས་བྱ་བ་དེ་ཉིད་ཀྱང་མཐར་ཐུག་ཏུ་དེ་བཞིན་གཤེགས་པ་རྣམས་ཀྱི་བཞུགས་གནས་ལ་བཤད་དེ། ངོ་བོ་གཅིག་པས་ཞེས་བྱ་བ་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། དེ་ལ་གསང་བ་འབྱུང་བ་ནི་སྣོད་མ་ཡིན་པ་ལའོ། ། ཆོས་ཀྱི་དབྱིངས་དེར་བཞུགས་པ་པོ་བསྟན་པ་ནི་ནམ་མཁའ་ཐམས་ཅད་དུ་ལ་སོགས་པས་བསྟན་ཏེ།
མཛད་པ་ཅི་མཛད་ཅིང་བཞུགས་ན། དཔལ་རྡོ་རྗེ་སེམས་དཔའ་ཞེས་བྱ་བ་ལ་སོགས་པས་བསྟན་ཏེ། འདོད་ཆགས་ཀྱིས་འདུལ་བའི་སེམས་ཅན་རྣམས་མི་སྤང་བའི་ཕྱིར་ལྷན་ཅིག་སྤྱོད་མ་སྤྱན་ལ་སོགས་པ་དང༌། རྗེས་སུ་འབྲང་མ་གཽ་རཱི་ལ་སོགས་པ་དང༌། རོལ་པའི་ཚུལ་གྱིས་ཆགས་ཅན་རྣམས་འདུལ་བར་མཛད་ཅིང་བཞུགས་པའོ། ། ཀྱེ་བཅོམ་ལྡན་འདས། ཞེས་བྱ་བ་ལ་སོགས་པས་ནི་མཆོག་གི་བཤད་པ་སྟེ། གསང་བའི་དོན་བཞུགས་པའི་གནས་དེ་ཉིད་ལ། མཆོག་ཅེས་ཀྱང་སྟོན་པ་སྟེ། མཆོག་གི་གཏན་ཚིགས་ཏེ།
ཡེ་ཤེས་དམ་པ་མེ་ལོང་ལྟ་བུ་ལ་སོགས་པའི་ཡུལ་ཡིན་པའི་ཕྱིར་ཅེས་པའོ། ། དགྱེས་པ་ནི་ཉམས་དགའ་བ་སྟེ། ཞེས་བྱ་བ་ལ་སོགས་པ་ལ་ཆོས་ཀྱི་དབྱིངས་ཀྱི་ཕོ་བྲང་དེ་ཉིད་ལ་དགྱེས་པ་འབྱུང་བའི་གཞི་ཡིན་པས་དགྱེས་པ་ཞེས་བྱའོ། ། ཅི་སྟེ་དགྱེས་པ་འབྱུང་བའི་གཞི་ཡིན་ན་སྤྱན་ལས་ཞེས་བྱ་བ་ལ་སོགས་པ་སྨོས་ཏེ། གནས་ཆོས་ཀྱི་དབྱིངས་དེར་བཞུགས་ནས་སྤྱན་ལ་སོགས་པ་དང་སྦྱོར་བ་ལས་ཟག་པ་མེད་པའི་བདེ་བ་ཉམས་སུ་བསྟར་བའོ། ། དེ་བས་ན་དགྱེས་པ་ནི་ཟག་མེད་བདེ་བ་ཡིན་ལ། དེ་ཆོས་ཀྱི་དབྱིངས་ཀྱི་ཕོ་བྲང་ཡིན་པས་དེ་ལ་ཡང་དགྱེས་པ་ཞེས་པའི་དོན་ཏོ། ། དཔལ་རྡོ་རྗེ་སེམས་དཔའི་སྦྱོར་བ་དང༌། ཞེས་བྱ་བ་ལ་སོགས་པས་ནི་དེ་ཉིད་ཀྱི་དོན་རྒྱས་པར་བཤད་པའོ། ། ཐམས་ཅད་བདག་ཉིད་ཅེས་བྱ་བ་ལ་སོགས་པས་ནི་དྲི་བ་གཉིས་པའི་ལན་བསྟན་ཏེ།
དེ་ཡང་མདོར་ན་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་དེ་ཉིད་རྣམ་པར་སྣང་མཛད་ཀྱི་ཡང་ངོ་བོ་ཡིན། མི་བསྐྱོད་པའི་ངོ་བོ་ཡང་དེ་ཉིད་ཡིན་ཞེས་བྱ་བ་ལ་སོགས་པ་སྟེ། དེ་བས་ན་ཐམས་ཅད་རྒྱལ་བ་ལྔ་ཡིན་ལ། ། བདག་ཉིད་ཀྱིས་ནི་རྒྱལ་བ་ལྔ་པོ་ཐམས་ཅད་ཆོས་ཀྱི་དབྱིངས་ཀྱི་ངོ་བོར་གཅིག་པས་སོ། ། དེ་ལྟར་ན་གསང་བ་མཆོག་གི་དགྱེས་པ་རྐང་པ་གསུམ་གྱིས་གནས་ཕུན་སུམ་ཚོགས་པ་བསྟན་ཏོ། ། སངས་རྒྱས་ཀུན་གྱི་ཞེས་བྱ་བ་ལ་སོགས་པས་ནི། སངས་རྒྱས་ཀུན་གྱི་ངེས་དོན་ཅི། ། ཞེས་པའི་ལན་བསྟན་ཏེ། གནས་དེར་བཞུགས་པ་པོ་སྟེ། རིགས་ལྔས་བསྡུས་པའི་ངོ་བོ་དྲུག་པ་ནི་སངས་རྒྱས་ཀུན་གྱི་དངོས་པོའོ། །
ནུས་པའི་ཕྱིར་ཞེས་པ་ནི་སེམས་ཅན་གྱི་དོན་ལ་སེམས་མ་ཞུམ་ཞིང་དཔའ་བའོ། ། རྡོ་རྗེ་ནི་ཐབས་ཤེས་རབ་སྟེ་དམིགས་པ་མེད་པའི་ཨུ་པ་ཡའོ། ། སེམས་དཔའ་དང་བདེ་བ་མཆོག་གི་དོན་བཤད་པ་ནི་གོ་སླའོ། ། འོན་ཀྱང་ཞེས་བྱ་བ་ལ་སོགས་པ་ནས། མར་ནི་མཉམ་པར་སྦྱོར་བ་ཅི། ། ཞེས་པའི་ལན་བསྟན་ཏེ། འདིས་ཀྱང་བཞུགས་པ་པོའི་ངོ་བོ་རྒྱས་པར་བཤད་པ་བསྟན་ཏོ། ། མི་འདོད་པའི་ཕྱིར་རོ། ། ཞེས་བྱ་བ་ནི་དྲི་བ་སྟོན་པའི་སྐབས་ན་དྲི་གཞི་འདི་ནི་བཅོམ་ལྡན་རྣལ་འབྱོར་ཏེ། ཞེས་པ་དང༌།
སངས་རྒྱས་ཀུན་དང་མཉམ་སྦྱོར་ཞེས་པ་དོན་གཅིག་པ་མ་ཡིན་ཏེ། དོན་ཐ་དད་པ་ཡིན་ནོ་ཞེས་པའོ། ། འོན་ཀྱང་གཞན་ཉིད་དུ་བརྗོད་པར་བྱ་བའི་ཕྱིར་ཞེས་པ་ནི་དོན་གཅིག་པར་མི་འདོད་པ་ལས་གཞན་གཅིག་པ་ཉིད་དུ་བརྗོད་པར་བྱ་ཞེས་པའོ། ། དོགས་པས་བསུ་ནས་ཞེས་པ་ནི་དོན་གཅིག་པ་མ་ཡིན་ཏེ། ཐ་དད་པ་ཡིན་ནམ་སྙམ་པའི་དོགས་པས་བསུ་བའོ། ། བཀའ་སྩལ་པ་ནི། འདི་ནི་བཅོམ་ལྡན་རྣལ་འབྱོར་ཏེ། ། སངས་རྒྱས་ཀུན་དང་མཉམ་སྦྱོར་ཞེས་པ་ཐ་དད་པ་མ་ཡིན་ཏེ། གཅིག་པར་བཀའ་སྩལ་བའོ། ། དེ་ལ་སངས་རྒྱས་ཀུན་ནི་རྒྱལ་བ་ལྔ་དང༌།
དྲུག་པ་རྡོ་རྗེ་འཆང་ངོ༌། ། དེ་དག་ནི་སྦྱོར་བྱེད་དོ། ། སྦྱོར་བ་ནི་མཁའ་འགྲོ་མའི་དྲྭ་བ་སྟེ་ལྷན་ཅིག་སྤྱོད་མ་དང་རྗེས་སུ་འབྲང་བའི་ཚོགས་སོ། ། བརྟན་པ་རྟག་པ་ཞེས་པ་ལ་སོགས་པས་ནི། བཞུགས་པ་པོ་དེའི་མཛད་པའི་ཕྲིན་ལས་བསྟན་ཏེ། རྣམ་པར་རྟོག་པའི་རླུང་གིས་མི་གཡོ་ཞེས་པའི་སྒྲུབ་པ་པོས་སངས་རྒྱས་ཀུན་དང་མཉམ་པར་སྦྱོར་བ་དེ་སེམས་ཅན་གྱི་དོན་བྱེད་པས་ན་དོན་བྱ་བ་ལ་སོགས་པའི་རྣམ་པར་རྟོག་པ་མེད་པས་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བས་སོ། ། མཐའི་མཐའ་ཇི་སྲིད་པར་གནས་པར་བརྟག་པ་ནི། འཁོར་བ་ཇི་སྲིད་མ་སྟོངས་ཀྱི་བར་དུ་དོན་མཛད་པའི་འགག་པ་མེད་པའི་ཡན་ལག་ནི་རྟག་པའོ། ། མཆོག་ཏུ་ཡིད་སྲུབས་པ་ནི་ཡེ་ཤེས་ཀྱི་སྣང་བའི་བཙུན་མོ་རྣམས་དང་སྙོམས་པར་ཞུགས་པ་ལས་ཡིད་ཚིམ་པ་ནི་ཡིད་སྲུབས་པའོ། ། སངས་རྒྱས་ཀུན་ཞེས་བྱ་བ་ནི་རྩ་བའི་རྒྱུད་ཀྱི་དགོངས་པས་རྒྱུད་ཕྱི་མ་ལྟར་ན་བརྟན་པ་རྟག་པ་མཆོག་ཏུ་ཡིད་སྲུབས།
སོ་སོར་སྐྱེས་པའི་སངས་རྒྱས་ཀུན་ཞེས་བྱ་བ་ཡོད་པས། སངས་རྒྱས་ནི་འདིར་ཡེ་ཤེས་ཀྱི་སྣང་བའི་གཟུགས་རྡོ་རྗེ་ལ་སོགས་པ་འདོད་ཡོན་གྱི་ལྷ་མོ་རྣམས་སོ། ། དེ་ཡང་རང་གི་བསོད་ནམས་ཀྱི་རྒྱུ་མཐུན་པས་ཞེས་པ་དང༌། སེམས་ཅན་གྱི་དུས་ན་ཡང་རང་གི་སེམས་ཉིད་ཀྱི་སྣང་བའི་ཡུལ་ལྔ་ལྷ་མོ་ལྔར་ཤེས་པར་བྱས་ནས་སྤྱད་པའོ། ། འདིར་ནི་རང་གི་ལོངས་སྤྱོད་ཅེས་བྱ་བ་ནི་འབྲས་བུའི་གནས་སྐབས་ན་ཡང་ཡེ་ཤེས་ཉིད་གཟུགས་རྡོ་རྗེ་མ་ལ་སོགས་པར་སྣང་བས་ལོངས་སྤྱོད་ཅེས་བྱའོ། ། གཞན་དུ་ན་ནི་ཞེས་བྱ་བ་ནི་རང་གི་སེམས་ཀྱི་སྣང་བ་མ་ཡིན་ནའོ། ། ལོངས་མི་སྤྱོད་པ་ནི་རྒྱལ་བ་རྣམས་རང་གི་སེམས་ཀྱི་སྣང་བ་མ་ཡིན་ན། གཟུགས་རྡོ་རྗེ་མ་ལ་སོགས་པ་འདོད་པ་ལོངས་མི་སྤྱོད་ཅེས་པའོ། ། རྒྱལ་བ་རྣམས་ཀྱིས་ཀྱང་མི་སྤོང་བ་ནི། རྩ་རྒྱུད་ཀྱི་རྟག་ཏུ་རང་བཞིན་མནན་དཀའ་བའི་དོན་ཏོ། །
རང་ཉིད་ཀྱི་ཡེ་ཤེས་ཀྱི་སྣང་བའི་དོན་ཡིན་པས་གཟུགས་རྡོ་རྗེ་མ་ལ་སོགས་པ་མི་སྤང་ཞེས་པའོ། ། རྣམ་པ་སྣ་ཚོགས་ཞེས་བྱ་བ་ལ་སོགས་པས་ནི་དེ་ལྟ་བུའི་བཞུགས་པའི་ཕྲིན་ལས་བསྟན་ཏེ། གང་འདོད་ཆགས་ཀྱིས་འདུལ་བ་ལ་དེའི་ཆ་ལུགས་དང༌། སྤྱོད་པ་བསྟན་པས་འདུལ་ཏེ། འདོད་ཆགས་རྣམ་པར་དག་པའི་དངོས་གྲུབ་ལ་བཀོད་པ་དང༌། དེ་བཞིན་དུ་གཏི་མུག་ལ་སོགས་པ་རྣམས་ལའང་གོ་བར་བྱ་སྟེ། གང་ལ་གང་གིས་འདུལ་བ་ལ་དེ་དང་དེའི་སྤྱོད་པ་དང༌། དེའི་ཆོས་བསྟན་པས་བཏུལ་ནས་དངོས་གྲུབ་ལ་དགོད་པ་ནི་སྣ་ཚོགས་པའི་ལས་སོ། ། གཏམ་བརྗོད་པ་ཞེས་པ་ནི་གདུལ་བྱ་རྣམས་ལ་མི་བསྐྱོད་པ་ལ་སོགས་པའི་རྣལ་འབྱོར་གྱིས་དེ་དག་གི་དངོས་གྲུབ་སྒྲུབས་ཤིག་པའི་ཆོས་ཀྱི་གཏམ་བརྗོད་པའོ། ། ཀུན་རྫོབ་ཀྱི་བདེན་པའི།
ཞེས་པ་ནི། དོན་དམ་པར་གདམས་ངག་བསྟན་དུ་མེད་ཀྱང་ཞེས་པའི་ཐ་ཚིག་གོ ། རང་བཞིན་བརྗོད་པར་བྱ་སྟེ་ཞེས་པ་ནི་གདུལ་བྱ་རྡོ་རྗེ་སེམས་དཔའ་ལ་སོགས་པར་བྱས་པ་དེ་དག་གི་རང་བཞིན་ནོ། ། ཡང་ན་སྔར་བཞུགས་པ་པོ་མདོར་བསྟན་ནས་དེའི་རང་བཞིན་རྒྱས་པར་བཤད་ཅེས་པའོ། ། བརྟན་པ་ཞེས་བྱ་བ་ལ་སོགས་པས་གདུལ་བྱ་རྡོ་རྗེ་སེམས་དཔའ་ལ་སོགས་པར་གྱུར་པའམ། ཡང་ན་བཞུགས་པ་པོ་རྡོ་རྗེ་འཛིན་པ་དེ། སྤང་བྱ་ཉོན་མོངས་པ་དང༌། ཉེ་བའི་ཉོན་མོངས་པས་བསྐྱོད་པར་མི་ནུས་ལ། རྒྱུ་དེ་སྤངས་པས་རྒོལ་བ་ངན་པས་ཀྱང་ཐུབ་པར་དཀའོ། ། གཉིས་པ་ནི་འཁོར་བ་མ་སྟོངས་ཀྱི་བར་དུ་རྟག་པར་བཞུགས་པའོ། །
གསུམ་པ་བརྟན་པ་ནི་སྣོད་དོ། ། གཡོ་བ་ནི་བཅུད་དོ། ། དེ་ལ་བརྟེན་པ་དང་གཡོ་བ་མཛད་པའི་སྐབས་འདིར་མ་འབྲེལ་ཞེ་ན། དེ་རྣམས་ནི་བཅོམ་ལྡན་འདས་ཀྱིས་ཤེས་པར་བྱའོ། ། ཞེས་པ་སྟེ། བརྟན་གཡོ་སྣོད་བཅུད་ཐམས་ཅད་དུའང་རྡོ་རྗེ་སེམས་དཔའ་ཉིད་སྣང་ཞེས་པའོ། ། དེ་བས་ན་མ་འབྲེལ་བ་མེད་དོ། ། ཇི་ལྟར་ན་བཞུགས་པ་པོའི་བར་གྱིས་དེ་བཞིན་གཤེགས་པ་སྣོད་བཅུད་དུ་སྣང་བས་དེ་བཞིན་གཤེགས་པ་དང་སྣོད་བཅུད་ཅེས་བྱ་བར་བསྟན་ཏོ། ། སེམས་ཅན་ཉིད་ཅེས་བྱ་བ་ནས། གསུངས་པའི་བར་གྱིས་སེམས་ཅན་ཉིད། །
དེ་བཞིན་ཉིད་ཀྱི་རང་བཞིན་དུ་གནས་པས་ཀྱང་གཅིག་ཅེས་བྱ་བར་བསྟན་ཏོ། ། གཡོ་བ་ནི་སྤྲེའུ་ཞེས་པ་ནི། ཡང་བརྟན་གཡོའི་བཤད་པ་རྣམ་པ་གཞན་སྟོན་པ་སྟེ། གཡོ་བ་ནི་སེམས་ཅན་གྱི་སེམས་གློ་བུར་དུ་སྣ་ཚོགས་སུ་གཡོ་བའོ། ། བརྟན་པ་ནི་རང་བཞིན་གཉིས་མེད་ལ་མི་འགྱུར་བས་སོ། ། སེམས་དཔའ་དང་འཛིན་པའི་ཕྱིར་ཞེས་བྱ་བ་ནི་རྩ་བའི་རྒྱུད་ཀྱི། སངས་རྒྱས་རྡོ་རྗེ་འཛིན་སོགས་ཞེས་པའི་དོན་ལ་འདིར་སེམས་དཔའ་རྡོ་རྗེ་འཛིན་སོགས་སུ་བཤད་པ་སྟེ། སེམས་དཔའ་ནི་སེམས་ཅན་གྱི་དོན་ལ་སེམས་མ་ཞུམ་པར་སྔར་བསྟན་ཟིན་ཏོ། ། འཛིན་པ་ནི་ཟག་པ་མེད་པའི་ཏིང་ངེ་འཛིན་གྱི་དམིགས་པ་ལ་རྩེ་གཅིག་པའོ། ། ངེས་པར་འབྱེད་པས་ན་རྡོ་རྗེ་ཞེས་པ་ནི་རྡོ་རྗེས་ནི་ཤེས་རབ་བསྟན་ལ།
དེས་ཆོས་ཉིད་དང་ཆོས་ཅན་སོ་སོ་བ་ཐམས་ཅད་སོ་སོར་འབྱེད་པའོ། ། དེའི་ཕྱིར་ཞེས་བྱ་བ་ནི་སེམས་ཉིད་ལ་བརྟན་པ་དང་གཡོ་བ་གཉིས་སུ་གོང་དུ་བཤད་པ་དེ་ཉིད་ཀྱི་ཕྱིར་རོ། ། སེམས་གཡོ་བར་གསུངས་པ་ནི་གློ་བུར་དུ་སེམས་ལ་གཡོ་བར་བཞག་པའོ། ། འོ་ན་ཕྱི་རོལ་སྣོད་ལ་སོགས་པ་དེ་གཡོ་བ་ཡིན་ནམ་ཞེ་ན། ཕྱི་རོལ་ལ་སོགས་པ་དེ་ཀུན་རྫོབ་ཏུ་གཡོ་བར་མི་བཞག་སྟེ། གཅིག་དང་དུ་མས་དངོས་པོ་མེད། ། ཅེས་པ་སྣོད་ལ་སོགས་པ་ཕྱི་རོལ་ལྟ་བུར་སྣང་བ། རྣམ་པ་གཅིག་དང་དུ་མས་བརྟགས་ན་ཀུན་རྫོབ་ཏུའང་སེམས་ཉིད་རང་ཕྱི་རོལ་དུ་སྣང་གི ལོགས་སུ་གྱུར་པའི་དངོས་པོ་མེད་པའི་ཕྱིར་རོ། ། དེ་བས་ན་སེམས་ཉིད་གཅིག་པུ་ལ་གློ་བུར་དང་རང་བཞིན་གྱི་ཆས་བརྟན་གཡོ་བཞག་ཅེས་བྱའོ། །
ཐམས་ཅད་དང་དངོས་པོའི་སྲིད་པ་བརྗོད་པ་ནི་བརྟན་གཡོ་སྣོད་བཅུད་ལ་བཞག་པའི་ཕྱོགས་ཀྱི་རྒྱས་བཤད་དུ་འགྱུར་རོ། ། རྩ་བའི་རྒྱུད་ཀྱིས། སངས་རྒྱས་ཀུན་དང་མཉམ་སྦྱོར་བ། ། ཞེས་པའི་དོན་གྱིས་ནི་མཉམ་པར་སྦྱོར་བ་ཅི་ཞེས་བགྱི་བའི་དྲི་བའི་ལན་བསྟན་པ་སྟེ། སངས་རྒྱས་ཀུན་ནི་རྒྱལ་བ་ལྔའོ། ། མཉམ་པར་སྦྱོར་བ་ནི་ཆོས་ཀྱི་འབྱུང་གནས་ཞེས་པ་དེ་བཞིན་ཉིད་ཀྱི་ཕོ་བྲང་དུ་རྒྱལ་བ་དང༌། ལྷ་མོ་ཐམས་ཅད་མཉམ་པར་སྦྱོར་བ་སྟེ་དེའི་ངོ་བོར་གནས་ཞེས་པའོ། ། ཡང་སྦས་པའི་དོན་དུ་བཤད་ན་ཆོས་ཀྱི་འབྱུང་གནས་སུ་སྦྱོར་ཞེས་པ་རྒྱལ་བ་རྣམས་དང་ལྷ་མོ་རྣམས་ཀཀྐོ་ལར། བོལླ་སྦྱོར་བའི་ཚུལ་གྱིས་མཉམ་པར་སྦྱོར་ཞེས་བྱའོ། ། གང་དང་ལྷན་ཅིག་སྐྱེས་པ་ནི་སྦྱོར་བྱེད་དྲིས་པའོ། །
བཅོམ་ལྡན་འདས་ནི་དྲུག་པ་རྡོ་རྗེ་འཆང་སྦྱོར་བྱེད་དོ། ། དེ་འབའ་ཞིག་དང་སྦྱོར་རམ་ཞེ་ན་མ་ཡིན་ཏེ། རང་གི་ངོ་བོས་སྤྲུལ་པ་ཞེས་བྱ་བ་ལ་སོགས་པ་སྨོས་ཏེ། རྡོ་རྗེ་སེམས་དཔའ་ཉིད་ཀྱིས་རིགས་ལྔ་དང་ཡུམ་བཞི་སྤྲུལ་ནས་སྦྱོར་ཞེས་བྱའོ། ། དེ་ནས་ཡན་ལག་དགུ་ཡིས་སོ་ཞེས་འབྱུང་ངོ༌། ། འོ་ན་གཅིག་ཡིན་ན་དགུར་སྤྲུལ་པ་མི་འཐད་ལ། དགུར་སྤྲུལ་ན་གཅིག་ཡིན་པ་མི་འཐད་དོ། ། ཞེ་ན་དེ་ལ་འོན་ཀྱང་ཞེས་བྱ་བ་ལ་སོགས་པ་ལན་ཏེ། གཅིག་གིས་ཐམས་ཅད་ནས། ལོངས་སྐུ་རྡོ་རྗེ་སེམས་དཔའ་གཅིག་གིས་ཀྱང་རིགས་ལྔ་དང༌།
ཡུམ་བཞིར་སྤྲུལ་ཞེས་པའོ། ། བདག་ཉིད་ཀྱིས་ཆུ་དང་འོ་མ་ལྟར་ཞེས་པས་ལོངས་སྐུ་དང་དེའི་རྣམ་འཕྲུལ་གཉིས་ཀྱང༌། ཆོས་སྐུའི་ངོ་བོ་ཉིད་དུ་རོ་གཅིག་པས་ཐ་དད་པ་མ་ཡིན་ཞེས་བྱའོ། ། དེ་ནས་ཞེས་བྱ་བ་དེའི་དབང་གིས་ཆོས་སྐུ་དང་གཟུགས་སྐུ་ཐ་དད་པ་མ་ཡིན་ལ། ལོངས་སྐུ་རྒྱལ་བ་ལྔ་ལ་སོགས་པར་སྤྲུལ་ནུས་པ་དེའི་དབང་གིས་ཞེས་བྱ་སྟེ། འདི་དག་གིས་ནི་སྔ་མའི་དོན་རྒྱས་པར་བསྟན་ཏོ། ། དེ་ལས་གཞན་པ་ལྷན་ཅིག་ཡང་དག་པར་སྦྱོར་བས་སངས་རྒྱས་ཐམས་ཅད་དང་མཉམ་པར་སྦྱོར་ཞེས་པ་ནི་མི་འདྲ་བ་གཞན་སྟོན་ཏེ། སྔར་ནི་ཆོས་ཀྱི་དབྱིངས་ཀྱི་ཕོ་བྲང་དུ་མཉམ་པར་སྦྱོར་བ་ལ་བྱ་ལ། འདིར་ནི་སངས་རྒྱས་དང་མཉམ་པར་སྦྱོར་བ་ཞེས་པ་རྒྱལ་བ་ལྔ་ལ་སོགས་པ་སྤྲུལ་ནས་འགྲོ་བའི་དོན་བྱེད་པ་ནི་དོན་བྱེད་མཁན་རྒྱལ་བ་རྣམ་སྣང་ལ་སོགས་པ་རྣམས་དང༌། དོན་བྱས་པའི་སེམས་ཅན་རྒྱལ་བ་རྣམས་ཀྱང་ལྷ་མོ་རྣམས་ཀྱི་གོ་འཕང་ལ་བཀོད་པ་དེ་དག་དང༌།
བུདྡྷ་རྣམས་མཛད་པ་མཉམ་པར་སྦྱོར་བ་སྟེ། སེམས་ཅན་གྱི་དོན་དེ་དག་གིས་ཀྱང་བྱེད་པའི་ཕྱིར་རོ། ། དེ་བས་ན་ཞེས་བྱ་བ་ལ་སོགས་པས་ནི། མཁའ་འགྲོ་མ་གང་གིས་མིང་གི་ལན་ཏེ། འདིར་མཁའ་འགྲོ་མ་ཞེས་པ་ཡང་གཞན་དུ་མི་བརྟག་སྟེ། བཞུགས་པ་པོ་རྡོ་རྗེ་འཛིན་པ་དེ་ཉིད། མཛད་པ་ཕྲིན་ལས་སེམས་ཅན་རྣམས་གང་ལ་ཅིས་འདུལ་བ་དེ་ལ་དེར་བསྟན་ནས་དོན་མཛད་པའི་དུས་སུ། སྤྲུལ་པ་སྣ་ཚོགས་པ་ཕྱོགས་བཅུར་འགྲོ་བས་ནམ་མཁའ་ལ་རྫུ་འཕྲུལ་གྱིས་འགྲོ་བ་ཉིད་ལ་མཁའ་འགྲོ་མ་ཞེས་བྱའོ། ། དྲྭ་བ་ཇི་ལྟ་བུའི་ལན་ནི་དྲྭ་བའི་སྒྲས་ཞེས་པ་ལ་སོགས་པ་སྟེ། འདིར་དྲྭ་བའི་དོན་ནི་སྤྲུལ་པའི་ཚོགས་དཔག་ཏུ་མེད་པའི་ཞེས་པ་ལ་སོགས་པའི་དོན་ཏོ། །
སྡོམ་པ་ཞེས་བྱ་ཅི་ཞེས་པའི་ལན་ནི་སྡོམ་པའི་སྒྲས་ཞེས་པ་ལ་སོགས་པ་སྟེ། འདིས་སམྦ་རའི་སྒྲས་ཁྱད་པར་དུ་འཕགས་པའི་བདེ་བ་ནི་མཛད་པ་སྟེ། དེ་ཡང་བུད་མེད་ཀྱིས་འདུལ་བ་ལ་གཟུགས་རྡོ་རྗེ་མ་ལ་སོགས་པར་སྤྲུལ་ནས་དོན་བྱེད་པ་ན། དེ་དག་རྒྱལ་བ་རྣམས་དང་སྙོམས་པར་ཞུགས་པའི་བདེ་བའམ། ཡང་ན་གདུལ་བྱ་རྒྱལ་བ་རྣམས་དང་གཟུགས་རྡོ་རྗེ་ལ་སོགས་པར་གྱུར་པ་དེ་དག་སྙོམས་པར་ཞུགས་པའི་བདེ་བ་ལ་བྱའོ། ། བུད་མེད་ཀུན་གྱི་སྒྱུ་མ་ཅིའི་ལན་ནི། བུད་མེད་ཀུན་ཞེས་བྱ་བ་ལ་སོགས་པ་གསུངས་ཏེ་གོ་སླའོ། ། དེ་སྐད་དུ་ཡང་སངས་རྒྱས་ཀུན་གྱི་མཁའ་འགྲོ་མ་རྣམས་བསྟན་ནས། སྡོམ་པ་བཤད་པའི་ཕྱིར་ཞེས་བྱ་བས་ནི་རྒྱུད་ཕྱི་མ་འདི་ཉིད་ཀྱིས་སྔ་མའི་དོན་རྒྱས་པར་སྟོན་པ་སྟེ། གོང་དུ་སྡོམ་པའི་སྒྲས་བརྗོད་པར་བྱ་སྟེ་ཞེས་པ་ལ་སོགས་པའི་དོན་རྒྱས་པར་སྟོན་ཏོ། །
སྟོང་མིན་ཞེས་པ་ལ་སོགས་པས་ནི་ཆོས་ཀྱི་སྐུ་ནི་ཇི་ལྟར་ལགས། ཞེས་པའི་དོན་སྟོན་ཏེ། དེ་ཡང་དང་པོའི་གསུམ་པ་དེ་ཉིད་དུ་ས་བཅུ་གསུམ་པ་རྡོ་རྗེ་འཛིན་པའི་མཚན་ཉིད་ཐུན་མོང་མ་ཡིན་པའི་འབྲས་བུའི་རྒྱུད་བཤད་པས་དེའི་དོན་འདིར་འཆད་དོ། ། དེ་ལ་སྟོང་པ་མ་ཡིན་པ་ནི་ཁམས་གསུམ་པོའི་སེམས་ལས་བྱུང་བ་ཡང་དག་པ་མ་ཡིན་པའི་ཀུན་ཏུ་རྟོག་པ་ནི། རྟོག་མཁན་དེ་དག་གི་བསམ་ངོར་མེད་པ་མ་ཡིན་པས་སྟོང་པ་མ་ཡིན་པའོ། ། སྟོང་པ་མིན་པའང་མིན་ཏེ། སྟོང་པ་ཞེས་པ་ནི་ས་བཅུ་གསུམ་པ་མངོན་དུ་བྱས་པའི་རྣལ་འབྱོར་པའི་ཡེ་ཤེས་ཀྱི་ཁམས་གསུམ་པས་བརྟག་པའི་གཟུང་འཛིན་མེད་པར་རྟོགས་པས་སྟོང་པའོ། ། དབུ་མར་དམིགས་པར་མི་འགྱུར་ཞེས་པ་ནི། རྩ་བའི་རྒྱུད་ཀྱི་དབུ་མར་དམིགས་པར་མི་འགྱུར་ཞེས་པ་དེ་རྒྱུད་ཕྱི་མ་འདིས་དབུ་མར་དམིགས་པར་འགྱུར་བར་འཆད་དེ། གཟུང་འཛིན་དང་བྲལ་བའི་དམིགས་པ་མེད་པའི་ཤེས་རབ་དང༌།
སྙིང་རྗེ་དབྱེར་མེད་དུ་དམིགས་ཞེས་པའོ། ། དེའང་ཞེས་བྱ་བ་ལ་སོགས་པས་ནི་དབུ་མ་དེ་ཉིད་ཀྱི་དོན་རྒྱས་པར་སྟོན་པའོ། ། ཅིར་འགྱུར་ཞེས་བྱ་བ་ལ་སོགས་པས་ནི། འབྲས་བུ་དེ་འགྲུབ་པའི་རྒྱུ་ལམ་གྱི་གནས་སྐབས་སུ་སོ་སོར་རྟོག་པའི་ཤེས་རབ་ཀྱིས་དཔྱད་པ་ལས་བདག་མེད་པར་བསྒོམ་པ་བསྟན་ཏོ། ། སེམས་ཅན་དོན་ནི་ཡོངས་སུ་རྟོགས། ། ཞེས་བྱ་བ་ལ་སོགས་པས་ནི་གཟུགས་སྐུ་གཉིས་ཀྱང་བསྟན་པར་སེམས་ཏེ། འདིས་ལོངས་སྤྱོད་རྫོགས་པ་ཅི་ཞེས་པ་དང༌། སྤྲུལ་པ་ཡང་ཅི་ཞེས་པའི་ལན་དུ་ཡང་འགྲོ་བར་སེམས་སོ། ། འདིས་ནི་བརྟག་པ་བཅུ་པའི་གསུམ་པའི་ཆོས་སྐུའི་མཚན་ཉིད་ཀྱང་བསྟན་ཏེ། དེ་གསལ་བའམ་རྒྱས་པར་བྱ་བ་མ་ཡིན་ཡང༌།
མཚན་ཉིད་གཅིག་ཏུ་གཏན་ལ་ཕབ་པས་བརྟན་ཞིང་ངེས་པར་འགྱུར་རོ། ། སྐུ་གཉིས་པའི་དོན་ཡང་དེ་ལྟར་ཁོང་དུ་ཆུད་པར་བྱའོ། ། ཐེག་པ་དང་ཆེན་པོ་འདི་ནི་ཞེས་བྱ་བ་ལ་སོགས་པས་ནི། དང་པོའི་གསུམ་པར་ཐབས་ཀྱི་རྒྱུད་ཞར་ལ་བསྟན་ནས། དེ་ནས་ཐེག་པ་ཆེན་པོ་ལས་བྱུང་བའི་བསྒོམ་པས་ཡོན་ཏན་རྒྱས་པ་རྣམས་ཀྱིས་ཞེས་བྱ་བ་ལ་སོགས་པའི་དོན་གསལ་བར་རྒྱས་པར་འཆད་པར་འགྱུར་རོ། ། རྣམ་པར་རྟོག་པ་མེད་པ་ཞེས་བྱ་བ་ལ་སོགས་པས་ནི། བསྟོད་པའི་དོན་འགྲེལ་པའི་ཚིག་གོ ། བཅོམ་ལྡན་འདས་ཀྱིས་བཀའ་སྩལ་པ་ཞེས་བྱ་བ་ལ་སོགས་པས་ནི། བདག་དང་བདག་གི་ཇི་ལྟར་ལགས། ། ཞེས་པའི་ལན་ནོ། །
སེམས་དང་སེམས་བྱུང་ཞེས་བྱ་བ་ལ་སོགས་པས་ནི་དེ་བཞིན་སེམས་དང་སེམས་བྱུང་ཉིད་ཀྱི་ལན་བསྟན་ཏོ། ། ཡེ་ཤེས་ཞེས་བྱ་བའི་བདག་ཉིད་ཅེས་པ་ལ་སོགས་པས་ནི་སེམས་ཀྱི་ངོ་བོའི་ཡེ་ཤེས་གསུངས་ཞེས་པ་དང༌། དེ་བཞིན་རྣམ་པར་ཤེས་པ་ཉིད། ། ཅེས་བྱ་བའི་ལན་ཏེ། སེམས་ཅན་རྣམས་ཀྱི་སེམས་ནི་སེམས་ཡིན་ལ། དེ་ལ་ཕྱི་རོལ་པས་ཕྱིན་ཅི་ལོག་དུ་མར་བརྟགས་པ་ནི་ཡེ་ཤེས་སོ། ། ཆོས་ཅན་དངོས་པོ་ཉིད་ཅེས་བྱ་བ་ལ་སོགས་པས་ནི། དེ་བཞིན་ཆོས་དང་ཆོས་ཅན་གྱི་ལན་བསྟན་ཏེ། མདོར་ན་ཆོས་ཅན་གྱི་གྲུབ་མཐའ་དུ་མའི་ཆོས་ནི་གནས་ལུགས་གཅིག་ཡིན་པ་དང༌། ཐར་པ་གཅིག་ཡིན་པའོ། །
དེ་ལ་ཡན་ལག་གི་དོན་བརྗོད་ན་རྗེས་སུ་འགྲོ་ཞེས་པ་ནི་གྲུབ་མཐའ་དུ་མར་རོ། ། ལྡོག་པར་གསུངས་པ་ནི་གྲུབ་མཐའ་དུ་མ་ཡོད་ཀྱང་དངོས་པོ་དུ་མ་ལས་ལོག་སྟེ། གཅིག་ཡིན་ཞིང་ཐར་པ་ཡང་གཅིག་ཡིན་པའོ། ། གཅིག་དང་དུ་མ་ཞེས་པ་ནི་ཆོས་དངོས་པོའི་གནས་ལུགས་འབྲས་བུ་གཅིག་ཀྱང་ཆོས་ཅན་གྲུབ་མཐའ་དུ་མའོ། ། བསྒྲུབ་བྱ་ཞེས་པ་ནི་དངོས་པོའི་གནས་ལུགས་དང་ཐར་པ་གཅིག་ཏུ་བསྒྲུབ་པའོ། ། ཆོས་ཅན་དེ་དག་ཅེས་པ་ནི་གྲུབ་མཐའ་དུ་མའོ། ། གཏན་ཚིགས་ནི་དངོས་པོའི་གནས་ལུགས་གཅིག་ཡིན་པ་དང་ཐར་པ་གཅིག་ཡིན་པའི་ཕྱིར་རོ། ། དཔེ་ནི་དུ་མའི་དཔེ་ཆུ་བོ་དང༌། གཅིག་པའི་དཔེ་རྒྱ་མཚོ་སྟེ། འདིས་ནི་ཆུ་བོ་ཅི་ལ་བྱ་བ་དང༌།
རྒྱ་མཚོ་གང་ལ་བྱ་དྲིས་པའི་ལན་ཡང་བསྟན་ཏོ། ། གང་གི་ཕྱིར་གཅིག་པུ་དང་མང་བ་ཉིད་དོ། ། ཞེས་བྱ་བ་ལ་སོགས་པས་ནི། སྣ་ཚོགས་ཉིད་ནི་ཁྱོད་གསུངས་ན། ། མང་པོ་དམིགས་པར་མི་འགྱུར་རོ། ། ཞེས་པའི་ལན་བསྟན་ཏེ། དཔེ་དོན་གཉིས་ཀས་དེའི་ལན་དུ་འགྱུར་རོ། ། ཇི་ལྟར་ནང་དུ་རྣམ་གནས་པའི་དོན་ནི། རྩ་བའི་རྒྱུད་ཉིད་དུ་རང་བཞིན་ལྷན་ཅིག་སྐྱེས་པར་གསལ་བས་དེར་འཆད་ལ། འདིར་ནི་ལྷན་ཅིག་སྐྱེས་པ་ལྷན་ཅིག་སྐྱེས་པར་བཤད་དོ། །
ད་ནི་བརྟག་པ་ལྔ་པའི་རབ་ཏུ་བྱེད་པ་གཉིས་པ་ལས་འབྱུང་བའི། སྒྲ་མཐའ་དེ་བཞིན་གསང་པདྨ། ། ཞེས་བྱ་བ་ལ་སོགས་པའི་དོན་གསལ་བར་སྟོན་ཏོ། ། དེ་ལ་དྲི་བའི་དབང་དུ་བྱས་ན་གསང་བའི་གནས་ནི་མི་འཚལ་བས། ཞེས་པའི་ལན་སྟོན་ཏོ། ། དེ་ལ་གསང་བ་དང་པདྨ་གཉིས་ལས། གསང་བ་ཞེས་པ་ནས་བཀའ་སྩལ་ཏོའི་བར་གྱིས་པདྨ་བཤད་དོ། ། གསང་བ་ཞེས་པ་མན་ཆད་གསང་བའི་བཤད་པའོ། ། བསྡུས་པའི་དོན་ཏོ། ། དེ་ལ་པདྨ་བཤད་ན་རང་བྱིན་གྱིས་བརླབ་པའམ།
དཀྱིལ་འཁོར་འཁོར་ལོའི་ཐབས་ཀྱི་དབང་དུ་བྱས་ཏེ་ལྟེ་བའམ་གསང་བའི་རྡོ་རྗེ་དང་པདྨའི་གནས་དག་གི་ཨ་བ་དྷཱུ་ཏཱིའི་ཆ་ཤས་ལ་བྱའོ། ། ཐ་མལ་པ་ལ་ཡང་རྡོ་རྗེ་དང་པདྨའི་ཁ་ཁྭ་མུ་ཁ་ལ་གནས་སོ། ། དེ་ལྟ་བུའི་རྩ་དེ་ལ་མཛེས་པའི་སྤྱི་བོ་ཞེས་བྱའོ། ། ཅིའི་ཕྱིར་ཞེ་ན། རྩ་དེའི་གནས་སུ་བདུད་རྩི་ལྔ་མཛེས་པར་བྱས་པ་ན་ཡང་མཛེས་པའི་སྤྱི་བོ་སྟེ། ཤ་ཆེན་དང་དྲི་ཆེན་གཉིས་གཞུང་ན་མི་གསལ་ན་ཡང་རཀྟས་ནི་ཤ་ཆེན་མཚོན་ལ། དྲི་ཆུས་དྲི་ཆེན་མཚོན་ཏེ་གོ་བར་བྱའོ། ། ཡང་ན་གནས་དེ་དག་བྱང་ཆུབ་ཀྱི་སེམས་འབྱུང་བ་ལྔའི་རང་བཞིན་གྱིས་མཛེས་པས་མཛེས་པའི་སྤྱི་བོ་ཞེས་བཤད་དོ། ། དེ་བས་ན་གསུམ་པའི་གསུམ་པ་ནས་འབྱུང་བའི་དོན། ཇི་ལྟར་ནང་དུ་རྣམ་གནས་པ། །
ཞེས་པ་དང༌། ལྔ་པའི་གཉིས་པའི་དོན། སྒྲ་མཐའ་དེ་བཞིན་གསང་བ་པདྨའི་དོན་བཤད་པ་གཉིས་སྦྲེལ་ཏེ་གཅིག་ཏུ་བཤད་དོ། ། གསང་བ་ཞེས་བྱ་བ་ནི་རྣམ་པ་བདུན་ཏེ། ཞེས་བྱ་བ་ནི་གོང་དུ་པདྨ་བཤད་ནས། གསང་བ་བཤད་པར་འདོད་པ་སྟེ། རྣམ་པ་བདུན་ཏེ་ཞེས་པ་ནི། རང་བྱིན་གྱིས་བརླབ་པ་ལྟར་ན། དྷར་ཙཀ་གི་ཧཱུྃ་ལ་རི་མོ་བདུན་གྱིས་བསྐོར་བའོ། ། དབང་ལྟར་ན་བདུན་ནི་བུམ་དབང་དྲུག་དང་གསང་དབང་དང་བདུན་ནོ། །
བརྒྱད་པ་བརྗོད་དུ་མེད་པ་ནི་དང་པོ་ལྟར་ན་རང་བྱུང་གི་ཡེ་ཤེས་དངོས་པོ་མེད་པའོ། ། གཉིས་པ་ལྟར་ན་ཤེས་རབ་ཡེ་ཤེས་ཀྱི་ལྷན་ཅིག་སྐྱེས་པ་མྱོང་བཞིན་དུ་བརྗོད་པར་མི་ནུས་པའོ། ། དེ་ལ་གསང་བ་མི་གསལ་བ་ནི་སྣོད་མ་ཡིན་པ་གབ་ཅིང་གསང་བ་སྟེ། གསལ་བར་མ་བྱས་པའོ། ། དེར་གསང་བའི་དེ་ཁོ་ན་བཞི་མདོར་བསྟན་པ་ཞེས་བྱ་བ་ལ་སོགས་པས་ནི། གསང་བ་ཞེས་པའི་ཚིག་དེའི་དོན་གོང་གི་དེ་ལས་གཞན་དུ་འཆད་དོ། ། དེ་ཡང་གསང་བ་དེ་ཉིད་བཅུ་ཞེས་པ་ནི་གསང་བ་ཞེས་པའི་ཚིག་དེས་རྒྱུད་ཀྱི་དོན་མཐའ་དག་གི་ལུས་རྣམ་པར་གཞག་པར་འགྲོ་ཞེས་པ་སྟེ། དེ་ལ་ཁོ་ན་ཉིད་བཅུས་ནི་རྒྱུད་ཀྱི་དོན་བསྟན་ལ། དེ་ལ་ཡང་ཡན་ལག་ལྔས་བཅིངས་ནས་རྒྱུད་ཀྱི་ལུས་རྣམ་པར་གཞག་པར་ཡང་འགྱུར་ཏེ། དབང་གི་ཡན་ལག་དང་བསྒོམ་པའི་དེ་ཁོ་ན་ཉིད་རིམ་པ་གཉིས་དང་སྔགས་ཀྱི་ཡན་ལག་དང་སྤྱོད་པའི་ཡན་ལག་སྟེ་ལྔའོ། །
གསང་བའི་ས་བོན་ལྔའོ། ། ཞེས་པ་ནི་བསྒོམ་པའི་དེ་ཁོ་ནའི་མཚོན་བྱེད་རིགས་ལྔའི་ས་བོན་བསྟན་ཏོ། ། དེ་དག་ནི་མདོར་བསྟན་པའོ། ། གསང་བ་ནི་དམ་པའི་དངོས་པོ་ཞེས་པ་མན་ཆད་རྒྱས་པར་བཤད་པའོ། ། དེ་ལ་ཡན་ལག་ལྔ་ལས་བསྒོམ་པའི་དེ་ཁོ་ན། དེའི་ནང་ནས་ཀྱང་རྫོགས་པའི་རིམ་པ་བསྟན་ཏོ། ། དེ་ལ་གསང་བ་དམ་པའི་དངོས་པོ་སྦས་པ་ཞེས་པ་ནས། རྒྱུད་ཀྱི་གཞུང་གིས་བཤད་དོའི་བར་གྱིས་དཀྱིལ་འཁོར་འཁོར་ལོའི་དོན་དབང་ལྟར་བཤད་ལ། གསང་བ་ཡང་ནི་ཞེས་པ་ནས་ཀུན་དུ་བཞུགས་ཞེས་པའི་བར་གྱིས་རང་བྱིན་གྱིས་བརླབ་པ་གཏུམ་མོའི་རྣལ་འབྱོར་དུ་བཤད་དོ། ། བྱང་ཆུབ་སེམས་ནི་ཞེས་པ་ནས་སངས་རྒྱས་ཀུན་གྱིས་འཆད་པར་བྱེད་ཀྱི་བར་གྱིས་ཐབས་གཉིས་པོ་དེ་དག་གི་མཚོན་བྱ་དང༌།
རྟེན་རྩའི་འཁོར་ལོ་སྤྱིར་བསྟན་ཏོ། ། བསྡུས་པའི་དོན་ཏོ། ། ཡན་ལག་གི་དོན་བརྗོད་པར་བྱ་སྟེ། གསང་བ་དམ་པའི་དངོས་པོ་ཞེས་པ་ནི་དམ་པ་ནི་ལས་ཀྱི་མུ་དྲཱ་ལ་བརྟེན་པའི་དགའ་བ་བཞིའོ། ། དངོས་པོ་ནི་བཞི་པོ་དེའི་རང་རིག་པའོ། ། གསང་བ་ནི་གསང་བའི་པདྨ་ཞེས་པ་ནི་དགའ་བ་བཞི་འབྱུང་བ་ནི་ཆོས་འབྱུང་ངོ༌། ། གསང་བ་ནི་ལྟེ་བ་ཞེས་པ་ཐབས་ཀྱི་རིགས་ཀྱི་བདག་པའི་ཁའོ། ། དགའ་བ་ནི་གཉིས་པོ་དེ་བསྐྱོད་པ་ལས་དགའ་བ་གསུམ་ཉམས་སུ་མྱོང་བའོ། ། ཐམས་ཅད་དུ་འགྲོ་བ་ཞེས་པ་ནི་རྩ་ཐམས་ཅད་ནས་བྱང་སེམས་སོང་བ་ལས་རྩ་དང་རླུང་དང་བྱང་སེམས་འཛོམ་པ་གསུམ་ལས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བའོ། ། བདེ་བ་ཐམས་ཅད་མཐའ་ཡས་པ་ནི་བདེ་བ་ནི་ལྷན་སྐྱེས་ཀྱི་བདེ་བའོ། །
ཐམས་ཅད་ནི་རྟེན་བདུད་རྩི་ལྔའི་དྭངས་མའོ། ། མཐའ་ཡས་པ་ནི་མི་རྟོག་པ་ལུས་མཐའ་དག་གམ་བརྟན་གཡོ་ཐམས་ཅད་ལ་ཡང་རྒྱས་པའོ། ། ཡང་ན་ཚིག་རྐང་དང་པོས་ནི་མཚོན་བྱེད་བསྟན་ལ། ཕྱི་མས་ནི་མཚོན་བྱ་བསྟན་པར་ཡང་སེམས་སོ། ། ད་ནི་རང་བྱིན་གྱིས་བརླབ་པ་ལྟར་བཤད་པ་ལས་བྱང་ཆུབ་ཀྱི་སེམས་ཞེས་པ་ནི་སྤྲུལ་པའི་འཁོར་ལོ་མངོན་དུ་བྱས་པའི་ཞུ་བདེ་ཐ་མི་དད་པ་ལ་བྱའོ། ། ཐབས་དང་ཤེས་རབ་ཅེས་པ་ལ་ཐབས་ནི་གཏུམ་མོ་སྦར་བ་ལས་ཡས་བབས་པའི་བྱང་ཆུབ་ཀྱི་སེམས་སོ། ། ཤེས་རབ་ནི་ལྟེ་བ་ན་གཞིར་གནས་པའོ། ། སྙིང་རྗེ་ཞེས་པ་ནི་བྱང་ཆུབ་ཀྱི་སེམས་དེ་མཚན་མ་དང་རྣམ་པར་རྟོག་པའི་དུཿཁ་དང་བྲལ་བའོ། ། སྙིང་པོ་དམ་པ་ཞེས་པ་ནི། རང་བྱུང་གི་ཞུ་བདེ་ལུས་མཐའ་དག་གི་སྙིང་པོ་ཡིན་པས་སོ། །
མཉམ་པ་ཉིད་ནི་གཞིར་གནས་པ་དང་ཡས་བབས་པ་འདྲེས་པའོ། ། བྱམས་པ་ནི་རང་བྱུང་གི་བདེ་བའོ། ། ཆོས་ཉིད་ནི་མི་རྟོག་པའོ། ། འདི་རྣམས་ཞེས་པ་ནི་གཞིར་གནས་པ་དང༌། ཡས་བབས་པ་དེ་དག་གི་བདེ་བ་དང་མི་རྟོག་པའོ། ། གནས་ཞེས་པ་ནི་ལྟེ་བ་སྤྲུལ་པའི་འཁོར་ལོའོ། ། དེ་དག་གིས་ཐབས་རྣམ་པ་གཉིས་བསྟན་ཏོ། ། ད་ནི་དེ་དག་གི་ཐུན་མོང་གི་ཆོས་བསྟན་པ་ལས་བྱང་ཆུབ་ཀྱི་སེམས་ནི་མཚོན་བྱ་དོན་དམ་པ་བྱང་ཆུབ་ཀྱི་སེམས་སོ། ། མ་སྐྱེས་པ་ནི་ཕྱི་རོལ་གྱི་རྩོལ་བ་ལས་མ་བྱུང་བས་སོ། ། ཏིང་ངེ་འཛིན་རྣམ་པ་སྣ་ཚོགས་པ་ནི་ཐབས་གཏུམ་མོ་སྦར་བ་ལ་སོགས་པའོ། །
མཆོག་ཅེས་པ་ནི་ཐབས་དེ་དག་གི་གནས་གང་ཡིན་ཞེ་ན་རྩ་ཀུན་འདར་རོ། ། མཛེས་སྤྱི་ནི་གནས་དེའི་མིང་ངོ༌། ། རྡོ་རྗེ་སེམས་དཔའི་དགའ་བ་ཞེས་པ་ཡུམ་སྟེ། སངས་རྒྱས་ཐམས་ཅད་སྐྱེད་པར་བྱེད་པ་ཡང་དྷཱུ་ཏཱིར་བཤད་དོ། ། མང་པོའི་གནས་ནི་རྩའི་མདུད་པ་མང་པོར་རོ། ། གཅིག་པུ་ནི་དེ་ཐམས་ཅད་ན་ཡང་དྷཱུ་ཏཱིའི་ཆ་ཤས་གནས་པའོ། ། ཕ་རོལ་ཏུ་ཕྱིན་པ་ཞེས་པ་ནི་སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའི་རྟེན་ཡིན་པས་རྩ་དབུ་མ་དེ་ལ་ཡང་དེ་སྐད་བྱའོ། ། དེ་ལ་བརྟེན་པའི་ཡེ་ཤེས་གཉིས་ཀྱི་མཚན་ཉིད་ནི། ཀུན་མཁྱེན་ཏེ་མི་རྟོག་པ་དང་ལྡན། ཀུན་འགྲོ་སྟེ་རྩ་ཐམས་ཅད་དུ་ཞུ་བ་དང་ལྡན།
ཐམས་ཅད་པ་སྟེ་ཁྱབ་པ་རང་རིག་པ་དང་ལྡན། ཕྲ་སྙིང་ཞེས་པ་ལ་སོགས་པས་ནི་རྟེན་རྩ་དེ་འཁོར་ལོ་བཞི་ཆར་ན་གནས་པ་སྟེ། ཕྲ་བའི་པདྨའི་སྐུད་པ་ཙམ་མོ། ། སྙིང་ཞེས་པ་ནི་དྷར་ཙཀ་གསང་བ་ལོངས་སྤྱོད། མཁའ་ནི་ནིར་ཙཀ་གོ ། སུ་ཙཀ་གི་དོན་གྱིས་གོ་བར་བྱའོ། ། སྒྱུ་མའི་གཟུགས་བརྒྱ་རིག་པ་ཞེས་པ་ནི་མཚོན་བྱ་རང་རིག་པའི་ཡེ་ཤེས་དེ་ཉིད་དངོས་པོ་སྣ་ཚོགས་སུ་སྣང་བའོ། ། ཡང་ན་རྗེས་ཀྱི་སྤྱོད་པ་སྟེ། རྗེས་ལ་དངོས་པོ་སྣ་ཚོགས་པ་ཐམས་ཅད་ཀྱང་ཡེ་ཤེས་གཉིས་པོ་གང་ཡང་རུང་བའི་ཉམས་མྱོང་དང་མཐུན་པར་སྤྱད་པ་ལ་བྱའོ། ། སངས་རྒྱས་ཀུན་གྱི་འཆད་པ་ནི་སྐྱེད་པར་བྱེད་པའམ་ཡུལ་དུ་འཆད་པ་སྟེ།
ཡེ་ཤེས་རྣམ་པ་གཉིས་པོ་དེ་ཉིད་གོམས་པ་ལས་བྱང་ཆུབ་ཀྱི་སེམས་ཆོས་བརྒྱད་དམ། དྲུག་གི་བདག་ཉིད་མངོན་དུ་བྱས་ཏེ་སྤྱི་དང་སྦས་པའི་མཐར་ཐུག་སངས་རྒྱས་ཉིད་དམ། རྡོ་རྗེ་འཛིན་པ་ཐོབ་པར་འགྱུར་བའོ། ། མེ་ལོང་ལ་སོགས་ཞེས་པ་ལ་སོགས་པས་ཟླ་བ་ཉི་མ་རྫོགས་སངས་རྒྱས་ཀྱི་ལན་བསྟན་ཏེ། ལྔ་པའི་གཉིས་པར་རྫོགས་པའི་བྱང་ཆུབ་རིམ་པར་སྦྱང༌། ཞེས་པ་ལ་མངོན་བྱང་ལྔ་གང་ལ་བྱ་བ་དང༌། དེའི་རང་བཞིན་ནམ་ངོ་བོ་དྲི་བ་སྟེ་དེ་ལ་ལན་ནི། མེ་ལོང་ལ་སོགས་དངོས་པོ་ཡིས། ། ཞེས་པ་མངོན་བྱང་ལྔ་ནི་ཟླ་བ་ལ་སོགས་པ་ཡིན་ལ། དེ་དག་གི་ངོ་བོ་ནི་མེ་ལོང་ལ་སོགས་པ་ལྔའོ། །
སྔགས་ལྔ་ཞེས་པ་ནི་ཡེ་ཤེས་ལྔའི་མཚོན་བྱེད་ཡི་གེ་ལྔ་སྟེ། ར་ཧ་ས་ཡ་ཨེ་ལྔའམ། ཡང་ན་བྷྲཱུྃ་ཨཱྃ་ཛྲཱིྃ་ཁྃ་ཧཱུྃ་ངོ༌། ། ཤེས་རབ་ཕ་རོལ་ཕྱིན་ཞེས་པ་ལ་སོགས་པ་ནི་དང་པོ་དྲུག་འགྱུར་གྱི་ལན་བསྟན་ཏེ། བརྟག་པ་གཉིས་པའི་གསུམ་པ་ནས། སྟོང་ཉིད་གཅིག་ལས་རྡོ་རྗེ་ཅན། ། རིགས་ནི་རྣམ་པ་ལྔ་རུ་གསུངས། ། ཞེས་པའི་དོན་བསྟན་ཅིང༌། ཅི་ལ་བྱ་དྲིས་པའི་ལན་ཏེ་འདིར་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་དོ། ། དེ་ཉིད་བསྟན་པ་ནི་དང་པོའི་ཡི་གེ་གཅིག་ཅེས།
ཨཱ། ཨཱ་དྱ་ནུཏྤནྣ་ཏྭཏ་ཀྱིས་མཚོན་པའོ། ། མེ་ལོང་ལ་སོགས་པ་ནི་ཡེ་ཤེས་རྣམ་པ་ལྔའི་དོན་ནམ་རྒྱལ་བ་ལྔའོ། ། འོ་ན་རྒྱལ་བ་དྲུག་མ་འདུས་སོ་སྙམ་ན། དྲུག་པ་དཔལ་ལྡན་ལ་སོགས་པས་ལན་བསྟན་པ་ལས། ཡེ་ཤེས་གཞན་ཞེས་པ་ནི་དྲུག་པ་དེ་ཡང་ཡེ་ཤེས་ལྔ་ལས་གཞན་གཅིག་པུའོ། ། དྲུག་པ་སྟེང་དུ་གྲགས་པ་མེད་པ་ནི་དེ་བས་ནི་རྒྱལ་བ་དྲུག་པ་ནི་ཡེ་ཤེས་ལྔ་དང་ཆོས་ཀྱི་དབྱིངས་དབྱེར་མེད་པ་ལ་གཞག་གོ ། དེ་བས་ན་རྒྱུད་ནི་འབུམ་ཕྲག་ཚད་ཅེས་པ་ཡེ་ཤེས་ལྔའི་ངོ་བོ་རྒྱལ་བ་ལྔའི་མཚོན་བྱེད་རྒྱུད་སྡེ་འབུམ་ཕྲག་ལྔ་ལས། རྒྱུད་སྡེ་འབུམ་ཕྲག་དྲུག་པ་མེད་ཅེས་པའོ། ། དེ་ལྟ་བུའི་རྣམ་པ་ལྔ་པ་འབྱུང་བའི་གཞིའི་སྟོང་པ་ཉིད་དེ་གང་ལས་རྟོགས་པར་བྱ་སྙམ་པ་ལ།
རྡོ་རྗེ་སེམས་དཔའ་ལྟ་བུ་ཉིད། ། ཅེས་པ་རྡོ་རྗེ་སེམས་དཔའ་དང་ཁྱད་པར་མེད་པའི་བླ་མ་ལས་རྟོགས་པར་བྱ་ཞེས་པའོ། ། མིའི་ལོ་ཀ་ན་ཡོད་པའི་མ་ཡིན་པ་ནི་བླ་མ་དེ་ཉིད་རྡོ་རྗེ་སེམས་དཔའ་ཡིན་གྱི། དེ་ལས་མ་གཏོགས་པའི་རྡོ་རྗེ་སེམས་དཔའ་ལྟ་བུ་ཡོད་པ་མ་ཡིན་པའོ། ། ང་ཡིས་བཤད་པ་ཡང་རྡོ་རྗེ་སེམས་དཔའ་ལྟ་བུར་བཤད་པའོ། ། འདི་ཉིད་ཅེས་པ་ལ་སོགས་པས་ཀྱང་དང་པོ་སྟོང་པ་ཉིད་ཀྱི་དོན་བསྟན་ཏོ། ། འདི་ལ་སློབ་དཔོན་གྱིས་ཞེས་པ་ནི་སློབ་དཔོན་གྱིས་བསྟན་བྱའོ། ། ཐམས་ཅད་ཀྱང་འགྲོ་བའི་ཡེ་ཤེས་ཞེས་བྱ་བ་ནི། ཆོས་ཐམས་ཅད་ཀྱང་སྟོང་པ་ཉིད་དེ། བརྟན་གཡོ་ཐམས་ཅད་ཀྱི་ཁྱབ་བྱེད་ཡིན་པས་སོ། །
ཡེ་ཤེས་ཇི་ལྟ་བུ་ལ་སོགས་པ་ནི་ཐབས་གང་གིས་སྟོང་པ་ཉིད་ལ་དམིགས་པའམ། དེ་རྟོགས་པའི་ཡེ་ཤེས་དེ་གང་ལ་བརྟེན་ནས་འབྱུང་ཞེས་པའོ། ། ཐམས་ཅད་ཅེས་བྱ་བ་ལ་སོགས་པས་ལན་བསྟན་ཏེ། འདི་དང་གསང་བའི་གནས་ནི་མ་ངེས་པའི་ལན་བསྟན་ཏེ། གནས་ཞེས་པ་ནི་ལྔ་པའི་གཉིས་པ་ནས་གནས་བཞི་མཉམ་པར་གནས་ཞེས་པའི་དོན་བཤད་དེ། གནས་བཞི་ནི་འཁོར་ལོ་བཞིའོ། ། བཞི་ནི་ཆ་དང་ཞེས་པ་འཁོར་ལོ་བཞིའི་ཐིག་ལེ་བཞིའོ། ། པདྨ་བཞི་ཞེས་པ་ཡང་འཁོར་ལོ་བཞིའོ། ། འདིས་ནི་དྲུག་པའི་གཉིས་པ་ལས་པདྨ་བཞི་ལས་བྱུང་བ་དང༌། ཞེས་པ་དྲིས་པ་པདྨ་བཞི་ནི་ཁྱད་པར་དུ་ཞེས་པའི་ལན་ཡང་འདི་ཉིད་ཀྱིས་བསྟན་ཏོ། །
བརྟག་པ་ལྔ་པ་དང་དྲུག་པའི་གཉིས་པའི་དོན་སྦྲེལ་ཏེ་གཅིག་ཏུ་བཤད་དོ། ། ཕྱིའི་ནི་མ་ཧཱ་སུ་ཁ་ཙཀྲའོ། ། སྙིང་པད་དྷརྨ་ཙཀྲའོ། ། ཁ་ཞེས་པ་སཾ་བྷོ་ཙཀྲའོ། ། ལྟེ་བར་གནས་པའི་སྒྲ་ཨ་སྟེ་དྷཱུ་ཏཱིའི་ཆ་ཤས་སོ། ། མཐའ་ནི་དྷཱུ་ཏཱིའི་སྣའོ། ། དེ་དག་གིས་ནི་རྟེན་རྩ་བསྟན་ཏེ། གཡས་གཡོན་གྱི་རྩ་རོ་མ་དང་རྐྱང་མ་གཉིས་ནི་དོན་གྱིས་རྟོགས་པར་བྱའོ། ། དེ་དག་ལ་རྒྱུ་བའི་རླུང་བསྟན་པ་ནི་འགྲོ་དང་འོང་བ་ཞེས་པ་ནི་འགྲོ་བ་ནི་ཕྱིར་རོ། ། འོང་བ་ནི་ནང་དུའོ། །
ཐིག་ལེའི་སྦྱོར་བས་ཞེས་པ་ནི་བྱང་ཆུབ་ཀྱི་སེམས་བརྟན་པའི་ཐབས་སུ་རླུང་འཛིན་པ་སྟེ་ལམ་དུ་བྱས་པའི་དབང་དུ་བྱས་པའོ། ། གཟུང་བྱ་རླུང་བསྟན་པ་ནི་གནག་པ་རླུང་གི་རླུང་ངོ༌། ། དམར་བ་མེའི་རླུང་ངོ༌། ། དཀར་བ་ཆུའི་རླུང་ངོ༌། ། སེར་བ་སའི་རླུང་ངོ༌། ། མདོར་ན་དེ་དག་གིས་ནི་འཁོར་ལོ་རྣམ་པ་བཞིར་རྩ་ནས་རླུང་ཇི་ལྟར་རྒྱུ་བ་བསྟན་པའོ། ། ད་ནི་རྩ་དེ་དག་ཏུ་བྱང་ཆུབ་ཀྱི་སེམས་ཞུ་བདེའི་ཁྱད་པར་ཇི་ལྟར་གནས་པ་བསྟན་པ་ནི། ཆ་ནི་བཅོམ་ལྡན་ཞེས་པ་སྟེ་ཨཱ་ལིའི་ངོ་བོར་རྩ་དེར་མངོན་དུ་བྱས་པའི་ཡེ་ཤེས་སོ། ། ཆ་མིན་ནི་ཐབས་རྟེན་རྩའོ། ། ཆ་ནི་ཤེས་རབ་ཅེས་པ་ནི་ཨཱ་ལིའི་བདག་ཉིད་མི་རྟོག་པའོ། །
ཆ་མིན་ནི་བརྟན་པའི་ཐིག་ལེ་ཐབས་སོ། ། སྒྲ་རྣམས་ངེས་བསྟན་ཞེས་པ་ནི་རྟེན་རྩ་ཨ་ཤད་ལྟ་བུའོ། ། དེ་ཉིད་ནང་ལྟར་བཤད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་ཡིན་པས་རིག་མ་སྒྱུ་མ་ཆེ་ཞེས་པའོ། ། སྣ་ཚོགས་གཟུགས་ཅན་མ་ནི་ཨྃ་དེ་ཉིད་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་བ་དང་མྱ་ངན་ལས་འདས་པ་བསྐྱེད་པའོ། ། འབྱིན་པ་ནི་ལམ་དུ་བྱས་ཙམ་ན་རྟོག་པ་གུད་དུ་འབྱིན་པའོ། ། སྡུད་པ་ནི་རྟོག་པ་དབང་དུ་སྡུད་པའོ། ། འཇིག་པ་ནི་རྟོག་པའོ། ། ཆགས་པ་ནི་དེའི་དབང་གིས་བདེ་བ་དང་མི་རྟོགས་པ་ཆགས་པའོ། ། ཐིག་ལེ་སྒྲ་ཞེས་པ་ནི་རྟེན་ཨྃ་བསྟན་ལ། རབ་ཏུ་བསྐོར་བ་ནི་སྤྲུལ་པའི་ནང་སྐོར་ན་སྡེ་ཚན་བརྒྱད་ཀྱིས་བསྐོར་བའོ། །
དེ་དག་གིས་ནི་རྟེན་དང་བརྟེན་པའི་ཚུལ་གྱིས་སྟོང་པ་ཉིད་རྟོགས་པར་བྱེད་པའི་ཐབས་རང་བྱིན་གྱིས་བརླབ་པའི་རིམ་པ་གཏུམ་མོའི་རྣལ་འབྱོར་བསྟན་ཏོ། ། འོ་ན་རང་བྱུང་ཡེ་ཤེས་དེ་མ་རྟོགས་ན་སྐྱོན་ཅི་ཡོད་ཅེ་ན། ཆོས་ཀྱི་ཕུང་པོ་ཞེས་པ་ལ་སོགས་པས་བསྟན་ཏེ། ལུས་ཀྱི་དེ་ཉིད་རང་བྱུང་གི་ཡེ་ཤེས་མ་རྟོགས་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་ཐབས་ཀྱང་དོན་མེད་ཅེས་པའོ། ། ཡིག་འབྲུ་དང་པོ་ནི་ལྟེ་བའི་ཨྃ་ངོ༌། ། བརྟན་གཡོ་ལ་གནས་པ་ནི་ལམ་དུ་བྱེད་པའི་དུས་སུ་བཤང་སྒོར་ཡུྃ་དང་སུམ་མདོར་མེ་བསྒོམས་པས་སོ། ། སྙིང་རྗེ་ཆེན་པོ་ནི་གཏུམ་མོའི་ཞུ་བདེའོ། ། རེ་ཁ་ནི་མར་བབས་པའི་ལམ་རྐྱང་མའོ། ། ཁ་འོག་ཏུ་བལྟས་པ་ནི་རྩ་དེའི་གནས་ལུགས་སོ། ། ནམ་མཁའ་འབྱེད་པ་ནི་འབར་བ་དང་འཛག་པའི་ཐབས་ཀྱིས་དྷཱུ་ཏཱི་ཁ་འབྱེད་པའོ། །
ཐོག་མཐའ་མེད་པའི་ལྷ་ནི་དེར་མྱོང་བའི་རང་རིག་པའི་ཡེ་ཤེས་དེ་དུས་ཐམས་ཅད་དུ་གནས་པས་སོ། ། དེའི་སྤྱི་བོ་ནི་ལྟེ་བར་རོ། ། དེ་ལྟ་བུའི་ཡེ་ཤེས་དེ་མཚོན་བྱེད་དམ། བརྡ་གང་ཡིན་ཞེ་ན། ཆོས་ཀྱི་དབྱིངས་ནི་བྷྲཱུྃ་དུ་བརྗོད། ། ཅེས་པ་སྟེ། རང་བྱུང་གི་ཡེ་ཤེས་ཀྱིས་ཀྱང་ཐམས་ཅད་བསྐྱེད་པ་བཞིན། བྷྲཱུྃ་གྱིས་ཀྱང་གཞལ་ཡས་ཁང་བསྐྱེད་པས་བྷྲཱུྃ་ནི་བརྡར་བསྟན་པའོ། ། ཡང་ན་དེ་དག་གི་མཚོན་བྱ་རང་བཞིན་ལྷན་ཅིག་སྐྱེས་པ་བསྟན་ཏོ། ། སྐྱེ་གནས་ལ་སོགས་པ་རྐང་པ་གསུམ་གྱིས་ཀྱང་ཡེ་ཤེས་དེ་རྟོགས་པར་བྱེད་པའི་ཐབས་གོང་མ་ཉིད་ཀྱི་འཕྲོ་བསྟན་ཏེ།
མཐར་སྭཱ་ཧཱ་ཞེས་པ་ནི་སྭཱ་ཧཱ་སྔགས་ཀྱི་མཇུག་སྡུད་ཡིན་པ་ལྟར་བསྡུས་ནས་བརྗོད་ཅེས་པ་སྤྲུལ་པའི་ལྟེ་བར་ཡང་ཐབས་ཤེས་རབ་ཀྱི་ཞུ་བདེ་སྡུད་པས་སོ། ། དེ་དག་གི་བརྟག་པ་ལྔ་པའི་རབ་ཏུ་བྱེད་པ་གཉིས་པ་ལས་འབྱུང་བའི་དོན་གསལ་བར་བཤད་དོ།། །། ད་ནི་རུས་པ་རྐང་དང་ཁུ་བ་ཉིད། ། ཅེས་བྱ་བ་ལ་སོགས་པས་བརྟག་པ་དྲུག་པའི་རབ་ཏུ་བྱེད་པ་དང་པོ་ལས་འབྱུང་བའི་དོན་གསལ་བར་སྟོན་ཏོ། ། དེ་ཡང་སྔ་མ་དང་སྦྱར་ན་སྤྲུལ་པར་བྱང་ཆུབ་ཀྱི་སེམས་སྡུད་པར་བྱེད་པ་ལ་བསྡུ་རྒྱུ་བྱང་ཆུབ་ཀྱི་སེམས་རུས་པ་ཞེས་བྱ་བ་ལ་སོགས་པ་བཤད་པར་འབྲེལ་ལོ། ། འདི་དག་གིས་ནི། བྲིས་པ་དང་ནི་མ་བྲིས་པའི། ། དཀྱིལ་འཁོར་ཇི་ལྟར་གཞག ཅེས་པའི་མ་བྲིས་པའི་དཀྱིལ་འཁོར་བྱང་ཆུབ་ཀྱི་སེམས་བཤད་པར་ཡང་འགྱུར་རོ། ། དེ་ལྟར་ན་ནི་དྲུག་པའི་དང་པོའི་དོན་དང༌།
བདུན་པ་དངོས་ཀྱི་གང་ལ་གསང་བ་ཆོས་ཀྱི་དཀྱིལ་འཁོར་ཞེས་པའི་དོན་སྦྲེལ་ཏེ་བཤད་དོ། ། ཡིད་ནི་ནམ་མཁའི་ཁམས་ཞེས་པ་ལ་སོགས་པས་ནི། མ་བྲིས་པའི་དཀྱིལ་འཁོར་བྲི་བ་བདུན་པ་དངོས་ནས་གང་ལ་གསང་བ་ཆོས་ཀྱི་དཀྱིལ་འཁོར་ཞེས་པའི་དོན་གསལ་བར་བཤད་དོ། ། གང་ལ་གཙོ་བོ་ཀུན་སྤྱོད་ལ་སོགས་པས་ནི་བརྟག་པའང་ནི་ཅི་གསུངས་ཀྱི་ལན་ཏེ། འདིར་བརྟག་པའི་དོན་ནི་དཀྱིལ་འཁོར་རྣམ་གསུམ་གྱི་དབང་དུ་བྱས་ནས་གསུམ་དུ་འགྱུར་ཏེ། དེ་ལ་གཙོ་བོ་ནི་བྱང་ཆུབ་ཀྱི་སེམས་ལ་བྱའོ། ། བརྟག་པ་དུ་མ་བྱས་པ་ནི་ལུས་ཀྱི་དཀྱིལ་འཁོར་གྱི་དབང་དུ་བྱས་ནས་སྣོད་དགུ་དང་འབྲེལ་བའི་རྩ་བཅུར་བརྟག་པའོ། ། བྷ་གའི་དཀྱིལ་འཁོར་ལྟར་བྱས་ན་རྡོ་རྗེ་དང་པདྨར་བརྟག་པའོ། ། བྱང་ཆུབ་ཀྱི་སེམས་ལྟར་བྱས་ན་ལུས་ཀྱི་ཕུང་པོ་དང༌། ཁམས་དང༌།
སྐྱེ་མཆེད་ལས་འབྱུང་བས་དུ་མར་བརྟག་པའོ། ། དེ་ལ་བྱང་ཆུབ་ཀྱི་སེམས་ཀྱི་དཀྱིལ་འཁོར་གྱི་དབང་དུ་བྱས་ན་ཕུང་པོ་ནི་གཉིས་ཏེ་ཞུ་བདེའོ། ། འབྱུང་བ་ནི་དེ་ཉིད་ཀྱི་འབྱུང་བ་བཞིའོ། ། རིག་པ་ནི་དེའི་དུས་ཀྱི་རང་རིག་པའོ། ། དེ་ལྟར་ན་བརྟག་པ་ཞེས་པ་ནི། དཀྱིལ་འཁོར་གསུམ་ལ་བརྟག་པར་འགྱུར་ཞེས་བྱའོ། ། ད་ནི་མྱོས་བྱེད་ཅེས་པ་ལ་སོགས་པས་ནི་བྱང་ཆུབ་ཀྱི་སེམས་ཀྱི་དཀྱིལ་འཁོར་དེ་ཉིད་ཀྱི་དབང་དུ་བྱས་ནས་བརྟག་པ་བཞི་པའི་དང་པོའི་དོན་ལ་དྲིས་ཏེ། ཀླ་ཀློའི་ཁྱོད་ཀྱིས་བཤད་པ་ནི། ། དེས་ཀྱང་དགོངས་པ་ཅི་ཞིག་མཆིས། ། ཞེས་པའི་ལན་སྟོན་པ་ལས།
བརྟག་པ་བཞི་པར་ཡི་གེ་དང་ངག་གི་བརྡ་བསྟན་པ་ལས། འདིར་དེའི་དོན་བྱང་ཆུབ་ཀྱི་སེམས་ལ་སོགས་པ་ལ་སྦྱར་ཏེ་བརྡ་གཞན་བསྟན་ཏེ། དེས་བཞི་པའི་དང་པོར་བསྟན་པའི་བརྡར་མ་ཟད། འདི་ལྟ་བུའི་བརྡས་ཀྱང་བསྟན་ཏོ་ཞེས་རྟོགས་པར་བྱ་བའི་ཕྱིར་ཏེ། རྩ་བའི་རྒྱུད་ཀྱི་དོན་མི་གསལ་བའམ། མ་ཚང་བ་ཁ་བསྐང་བའོ། ། དེ་ལ་མྱོས་བྱེད་ནི་ཞུ་བའི་བརྡའོ། ། ལྕགས་ཀྱུ་ནི་ལམ་དུ་བྱས་པའི་དབང་དུ་བྱས་ཏེ་བྱང་ཆུབ་ཀྱི་སེམས་རིགས་ཀྱི་བདག་པོའི་ཁ་དང༌། རྩ་མཛེས་སྤྱིའམ། སྤྲུལ་འཁོར་དུ་འགུགས་པའི་བརྡའོ། །
ཞགས་པ་དང་པདྨ་ནི་གནས་དེར་བྱང་སེམས་བཅུག་ཅིང་ཕབ་པའི་བརྡའོ། ། འཆིང་བྱེད་ལྕགས་སྒྲོག་ནི་གནས་མཛེས་སྤྱི་དང་རིགས་བདག་གི་ཁ་ལས་མི་འཆོར་བར་འཛིན་པའི་བརྡའོ། ། དྲིལ་བུས་མཉེས་པར་བྱེད་པའི་བརྡ་ནི་བྱང་ཆུབ་ཀྱི་སེམས་རྩ་ནས་རྒྱུ་ཞིང་གཡོ་བའི་དུས་སུ། དལ་བར་རྒྱུ་བའི་རླུང་དང་འདྲེས་ཏེ་ཧ་སིའི་རྣམ་པར་གྲགས་པ་ལ་བརྗོད་དོ། ། བཤང་བ་ཞེས་བྱ་བ་ལ་སོགས་པས་ཀྱང་སྐབས་འཕྲོས་ཀྱི་ཚུལ་གྱིས་དྲི་བ་སྔ་མ་ཉིད་ཀྱི་ལན་བསྟན་ཏེ། གཞུང་ཐད་སོ་ཉིད་ཀྱིས་རྟོགས་པར་སླའོ། ། ད་ནི་བརྟག་པ་བདུན་པའི་དང་པོ་ནས་འབྱུང་བའི་དོན་ལ་ཞུས་པ། རྣམ་ཤེས་ཡེ་ཤེས་ཁྱོད་གསུངས་ན། ། ཞེས་པའི་ལན་སྟོན་པ་ནི། ཤི་བའི་རོ་ལ་ཞེས་བྱ་བ་ལ་སོགས་པས་བསྟན་ཏེ།
ཚར་གཅད་པ་དང་རྗེས་སུ་གཟུང་བའི་ཕྱོགས་གཉིས་ཀའི་ཡང༌། རྫས་ལ་སོགས་པའི་མིང་དང་སྦྱོར་ཐབས་ལ་སོགས་པ་ཇི་ལྟར་ཡིན་པ་རྩ་བའི་རྒྱུད་དུ་མི་གསལ་བ་གསལ་བར་བཤད་ཅིང༌། སྒྲ་གཅིག་ལ་དོན་དུ་མར་འགྱུར་བ་དེ་དག་སོ་སོར་མ་འདོམ་པར་རྟོགས་པར་བྱ་བའི་ཕྱིར་གསུངས་ཏེ་གཞུང་ཉིད་ཀྱིས་རྟོགས་པར་སླའོ། ། དཀྱིལ་འཁོར་ལ་སོགས་པའི་སྒྲུབ་པ་དང་ལྡན་པ་ཞེས་བྱ་བ་ལ་སོགས་པས་ནི། གཞུ་ཡི་རྣམ་རྒྱལ་དེ་བཞིན་ཅི། ། ཞེས་པའི་ལན་བསྟན་ཏོ། ། འདིས་ནི་བདུན་པའི་གཉིས་པའི་སྦྱིན་སྲེག་གི་སྐབས་སུ། ས་བཟུང་བར་བྱེད་ཙམ་ན་རྐང་སྟབས་ཀྱི་དགོད་པ་དང་འབྲེལ་བའི་ལག་སྟབས་གསལ་བར་བཤད་པའོ། ། གཡས་བརྐྱང་ལ་སོགས་ཅི་གསུངས་དང༌། ། ཞེས་པའི་ལན་ནི།
ས་ལ་མཉམ་སྟབས་ཞེས་བྱ་བ་ལ་སོགས་པས་བསྟན་ཏེ། བདུན་པའི་གཉིས་པའི་རྐང་སྟབས་ཀྱི་དགོད་པའི་དོན་གསལ་བར་སྟོན་ཏོ། ། ལྷོད་མིན་ཞེས་པ་ལ་སོགས་པས་ཀྱང་རྐང་སྟབས་དང་འབྲེལ་བའི་ལག་སྟབས་བསྟན་ཏེ་སྔ་མའི་འཕྲོས་སོ། ། རང་སྙིང་འགུགས་པའི་རྣལ་འབྱོར་གྱིས་ཞེས་བྱ་བ་ནི་སྔར་གྱི་མདའ་གཞུའི་རིག་བྱེད་དང་སྦྲེལ་ཏེ། གསལ་བ་རུ་ནི་སྟོང་པ་སྟེ། ། ཞེས་པ་དང་སྦྱར་རོ། ། དེ་ལ་རང་སྙིང་འགུགས་པ་ནི་གཡོན་པས་གཞུ་བཟུང༌། གཡས་པས་རྒྱུད་འཐེན་པས་ཏེ། སྙིང་གའི་བར་དུ་དྲངས་ནས། དེ་ནས་ཡར་ལྟོང་ནས་འཐེན་པ་སྟེ།
མཁའ་འགྲོ་ལས་ཀྱང༌། རང་གི་སྙིང་གར་སྟོང་སྦྱར་རོ། ། ཞེས་བཤད་དོ། ། གཡས་སུ་བསྐོར་བ་ནི་འཕེན་པའི་དུས་སུ་གཡས་ཕྱོགས་ནས་བསྐོར་ནས་འཕེན་པའོ། ། བཅུག་པ་ནི་སྦྱོར་བ་དེ་ལྟ་བུས་འཕངས་པའོ། ། གྲུབ་པ་ནི་ས་ཡོངས་སུ་གཟུང་བའི་དུས་སུ་གདོན་ལས་བསྲུང་བའོ། ། ཡང་ན་འདི་ནི་ཚོགས་ཀྱི་འཁོར་ལོའི་དུས་སུ་ཡང་བྱེད་པས་དེའི་དུས་སུ་བགེགས་ལས་བསྲུང་བའོ། ། མདའ་གཞུའི་རིགས་བྱེད་ཀྱི་ཚིག་དོན་ལྷག་མ་རྣམས་ནི་རྟོགས་པར་སླ་བས་མ་བརྗོད་དོ། ། སངས་རྒྱས་རྡོ་རྗེ་ཞེས་བྱ་བ་ལ་སོགས་པས་ནི་ཇི་ལྟར་རྡོ་རྗེ་ཅན་ཞི་བ། ཞེས་པའི་ལན་ཏེ།
བརྟག་པ་བདུན་པ་དངོས་ཀྱི་ཞི་བ་ལ་སོགས་པའི་ལས་ཀྱི་དོན་ཡང་བཤད་པ་ཡིན་ལ། ཡང་གཙོ་བོར་ནི་བདུན་པའི་གསུམ་པ་ལས་སྤྱན་མའི་རྣལ་འབྱོར་ལ་གནས་ཏེ། ཞི་བའི་ལས་བྱ་བའི་དོན་གཙོ་བོར་བསྟན་ལ། དེ་བཞིན་དུ་རྒྱས་པ་ལ་སོགས་པའི་ལས་རྣམས་ཀྱི་དོན་ཡང་ཇི་ལྟར་བསྒྲུབ་པ་གསལ་བར་བཤད་དེ། འདྲི་བའི་སྐབས་ན་ཞི་བའི་ལས་ནི་ཇི་ལྟར་བསྒྲུབ་པ་ལས་མེད་ཀྱང༌། ལན་གྱི་སྐབས་སུ་འཕྲོས་ཀྱི་ཚུལ་གྱིས་ལས་བྱིན་པོ་ཇི་ལྟར་བསྒྲུབ་པ་ཡང་གསལ་བར་བསྟན་ཏོ། ། ཡེ་ཤེས་སྣ་ཚོགས་ཀྱི་ཞེས་བྱ་བ་ལ་སོགས་པས་ནི། བརྟག་པ་བདུན་པ་དངོས་ཀྱི་དོན་ལ་ཞུས་པ་ཁྲོ་བོའི་གཟུགས་སུ་ཇི་ལྟར་འགྲུབ། ཅེས་པ་དང༌། གཤིན་རྗེའི་གཟུགས་སུ་ཇི་ལྟར་འགྱུར་གྱིས་ལན་བསྟན་ཏོ། །
མཛེས་པ་ནི་ཡན་ལག་དང་ཉིང་ལག་དམན་པ་མ་ཡིན་པའོ། ། ཞེས་པ་ལ་སོགས་པས་ནི། གུར་གྱི་ལེའུ་བཞི་པའི། མི་མོའི་པདྨོ་གས་ཆག་མེད། ། སྲུབས་གཅིག་པ་དང་སྲུབས་གཉིས་པ། ། ཞེས་པའི་དོན་བཤད་དེ། འདིར་གཤིན་རྗེ་གཤེད་ཀྱི་རྣལ་འབྱོར་གྱིས་བསྐྲད་པའི་ལས་བསྟན་པ་དང༌། གུར་གྱིས་དབང་གི་ལས་བྱ་བ་གཉིས་སྦྲེལ་ཏེ་བཤད་དོ། ། གང་གི་ཚེ་རླུང་གི་བར་ཆད་དུ་གྱུར་པ་ཞེས་བྱ་བ་ལ་སོགས་པས་ཀྱང་ཁྲོ་བོའི་གཟུགས་ནི་ཇི་ལྟར་ཞེས་པའི་ལན་བསྟན་ཏོ། ། ཆར་དབབ་པའི་དོན་དུ་ཞེས་བྱ་བ་ལ་སོགས་པས་ནི།
གུར་ལས། ཆར་མེད་སྟོབས་པོ་ཆེ་ལས་ནི། ། ཆུ་ཡི་ཚོགས་ནི་དབབ་པར་བྱ། ། ཞེས་པ་དང༌། འདིའི་ཆར་དབབ་པའི་དོན་བསྡེབས་ཏེ་བཤད་དོ། ། འདིའང་ཁྲོ་བོའི་གཟུགས་ཇི་ལྟར་ལགས་པའི་ལན་ཏོ། ། ལས་ཚོགས་ལྷག་མ་རྣམས་ཀྱིས་ཀྱང༌། ། དེ་ཉིད་ཀྱི་ལན་བསྟན་ཏོ། ། སྦྱིན་སྲེག་ཅེས་བྱ་བ་ལ་སོགས་པས་ཞེས་པ་ནི། དེ་བཞིན་སྔགས་དང་རྒྱུད་ཉིད་དང༌། །
ཞེས་པའི་ལན་ཏེ། འདིར་རྒྱུད་ཀྱི་ལན་ནི་མ་བསྟན་ལ། ། སྔགས་ཀྱི་ཡང་ལས་བཞིའི་དུས་སུ། ཤཱནྟིཾ་པུཥྚིཾ་ལ་སོགས་པའི་སྔགས་ཟློས་པ་དང༌། ཧཱུྃ་དང་ཕཊ་ལ་སོགས་པ་ཟློས་པ་ནི་སྔགས་སོ། ། དེ་བས་ན་དྲིས་པ་ནི་དང་པོ་དངོས་ནས། དེ་བཞིན་སྔགས་དང་རྒྱུད་ཉིད་དང༌། ། ཞེས་པ་དྲིས་ལ། ལན་ནི་བདུན་པ་དངོས་ཀྱི་སྦྱིན་སྲེག་དང་འབྲེལ་པས་དང་པོ་དང་བདུན་པ་དངོས་སུ་སྦྲེལ་ཏེ་བཤད་དོ། ། བརྟག་པ་བཅུ་པ་དངོས་ཀྱི་དོན་གསལ་བར་བསྟན་པ་ནི།
བཤང་གཅི་ཞེས་བྱ་བ་ལ་སོགས་པས་བསྟན་ཏེ། འདི་ནི་བདུན་པ་དངོས་ཀྱི་སྦྱིན་སྲེག་ལ་བརྩད་པའི་སྐྱོན་སྤང་བའི་སྒོ་ནས། ཞར་ལས་སྒྲུབ་པ་པོའི་དམ་ཚིག་དང་སྡོམ་པ་བསྟན་ཏེ། བརྟག་པ་བདུན་པ་དངོས་དང༌། བཅུ་པ་དངོས་ནས་འབྱུང་བའི་དོན་བསྡེབས་ཏེ་བཤད་དོ། ། འདི་ལ་དྲི་བའི་སྐབས་ན་དྲི་ཚིག་ལ་སོགས་པ་དག་མི་སྣང་ངོ༌། ། དེ་ནས། མཆོག་ཏུ་རབ་བཤད་བྱ། ། ཞེས་པ་ལ་སོགས་པས་ནི། བརྟག་པ་གཉིས་པའི་གསུམ་པ་ལས་འབྱུང་བའི་དོན་སྟོན་ཏོ། །
འདིས་ནི་བརྟག་པ་བདུན་པ་དངོས་ཀྱི། གང་ལ་གསང་བ་ཆོས་ཀྱི་དཀྱིལ་འཁོར་ཞེས་པ་ལ་སོགས་པའི་དོན་ལ་དྲིས་པ་ནི་བྲིས་པའི་དཀྱིལ་འཁོར་ཇི་ལྟར་ལགས་པའི་ལན་བསྟན་ཏེ། དེའི་ཕྱིར་ན་བདུན་པ་དངོས་ཀྱི་བྲིས་པའི་དཀྱིལ་འཁོར་གྱི་དོན་བརྟག་པ་གཉིས་པའི་གསུམ་པར་བཤད་པར་འབྲེལ་ལོ། ། ཚོགས་ཀྱི་དཀྱིལ་འཁོར་ཞེས་པ་ལ་སོགས་པ་བརྟག་པ་བདུན་པའི་གསུམ་པ་ལས་འབྱུང་བའི་དོན་གྱིས་ཀྱང་དྲི་བ་སྔ་མའི་ལན་བསྟན་ཏོ། ། ད་ནི་ནང་གི་དཀྱིལ་འཁོར་ཞེས་བྱ་བ་ལ་སོགས་པས་ཀྱང༌། ཕྱིའི་རྡུལ་ཚོན་གྱི་དཀྱིལ་འཁོར་དང་འབྲེལ་བའི་ནང་གི་ཏིང་ངེ་འཛིན་གྱི་དཀྱིལ་འཁོར་བསྟན་ཏེ། འདིས་ཀྱང་བྲིས་པའི་དཀྱིལ་འཁོར་གྱི་ལན་དུ་རྟོགས་པར་བྱའོ། ། འདིས་ནི་བརྟག་པ་གཉིས་པའི་གསུམ་པའི་ཧེ་རུ་ཀ་ཕྱག་བཅུ་དྲུག་པའི་དོན་མི་གསལ་བ་གསལ་བར་བྱེད་པའོ། ། ཤར་ལ་སོགས་པའི་རེའུ་མིག་རྣམས་སུ། ཞེས་བྱ་བ་ལ་སོགས་པས་བརྟག་པ་གསུམ་པ་དངོས་ཀྱི་བསྡུས་པའི་དཀྱིལ་འཁོར་རྡོ་རྗེ་དབྱིངས་ཀྱི་དོན་བསྟན་ཏོ། །
འདིས་ཀྱང་དྲི་བ་སྔ་མའི་ལན་དུ་རྟོགས་པར་བྱའོ། ། དེ་ལ་འདིར་ནི་བྱང་ཆུབ་སེམས་དཔའ་བརྒྱད་ནི་རྩ་བའི་རྒྱུད་དུ་མ་ཚང་བ་ཁ་བསྐང་བ་ཡིན་ཡང༌། བསྡུས་པའི་དཀྱིལ་འཁོར་དེ་ཡང་དབང་དང་འབྲེལ་པར་བསྟན་པ་ནི། བརྟག་པ་གསུམ་པ་དངོས་སུ་མི་གསལ་བ་གསལ་བར་བྱེད་པར་རྟོགས་པར་བྱའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
