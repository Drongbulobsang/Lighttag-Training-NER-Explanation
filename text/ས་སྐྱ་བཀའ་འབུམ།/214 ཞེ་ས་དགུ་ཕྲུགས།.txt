ས་སྐྱ་བཀའ་འབུམ།
པོད ༢༡༤
ཞེ་ས་དགུ་ཕྲུགས།
༼ཏ༽ ༄༅། །ཞེ་ས་དགུ་ཕྲུགས་བཞུགས།། ༄༅། །འགྲོ་མགོན་མཉམ་མེད་ཇི་སྙེད་ཀུན་གཟིགས་ཤིང༌། ། ཇི་བཞིན་དོན་ནི་ཐུགས་སུ་ཆུད་གྱུར་པ། ། ཐུགས་རྗེས་འགྲོ་ཀུན་འདྲེན་པར་མཛད་པ་པོ། ། རྐང་གཉིས་གཙོ་བོ་དེ་ལ་ཕྱག་འཚལ་ལོ། ། ཡ་རབས་ཆ་རྐྱེན་ཕྱག་གིས་བསྟན་བཅོས་ནི། ། བསྟན་བཤད་ཡན་ལག་དོན་སྐོར་དབྱེ་བར་བཅས། ། འགོས་ཀྱི་ཕྱག་ཡིག་ལ་བརྟེན་ཁུ་ཡིས་མཛད། ། དེ་ལ་མ་ཚང་ལ་སོགས་སྐྱོན་སྤངས་བྲི། །
ངོ་བོ་ངེས་ཚིག་དབྱེ་བ་གསུམ། ། རྒྱུ་དང་རྐྱེན་དང་གནས་དང་གསུམ། ། ཡུལ་དང་གང་ཟག་རྒྱན་དང་གསུམ། ། འཁོས་དང་དམ་ཚིག་ས་བཅད་གསུམ། ། འགྱིང་དང་བཅའ་གཞི་འཛུམ་དང་གསུམ། ། འདུར་དང་བསྙུན་མེད་བབས་དང་གསུམ། ། སྐྱོན་དང་སྒྲ་ཡང་འབྲས་བུ་གསུམ། ། དོན་སྐོར་ཉི་ཤུ་རྩ་གཅིག་གོ ། ངོ་བོ་ཕྱག་བྱེད་གང་ཟག་དེ་ཡིས་ནི། ། ཡིད་ཀྱིས་བསྐུལ་བའི་ལུས་ངག་རིག་བྱེད་དོ། །
ཕྱག་ཅེས་བྱ་བ་འདི་ཡི་ངེས་ཚིག་ནི། ། གོང་མ་འཁུར་བྱེད་སྒོ་གསུམ་འདུད་ཕྱིར་རོ། ། དབྱེ་བ་རྣམ་གཉིས་འགྲོ་བ་གཞན་དང་མི། ། དང་པོ་ལྷ་ཀླུ་གནོད་སྦྱིན་སྲིན་པོ་སོགས། ། རང་རང་སྡེ་དཔོན་རྣམས་ལ་ཕྱག་བྱེད་དེ། ། དེ་ཡི་དབྱེ་བ་བརྗོད་པར་ག་ལ་ནུས། ། རང་རིག་བསོད་ནམས་ལྡན་པའི་མི་ལ་ཕྱག ། དབྱེ་བ་རྣམ་པ་བདུན་དུ་གནས་པ་ཡིན། ། དཀོན་མཆོག་རྟེན་ལ་དད་པས་གུས་ཕྱག་དང༌། ། བླ་མ་དགེ་བའི་བཤེས་ལ་མོས་ཕྱག་དང༌། །
བསླབ་པ་ཁྲིམས་ཀྱིས་རྒན་ལ་བཅས་པའི་ཕྱག ། ས་བདག་རྒྱལ་པོ་རིགས་ཀྱི་བླ་སྒོ་དང༌། ། ཆབ་སྲིད་བློན་པོའི་རིགས་ལ་བཞེས་ཕྱག་དང༌། ། ཕ་ཁུ་རྒན་ལ་རང་གི་རིགས་ཀྱིས་ཕྱག ། བུད་མེད་ཁྱོ་ཡི་རྗེས་སུ་འགྲོ་མོད་ཀྱི། ། ལྷ་ལྕམ་ཁྱོ་ལ་སོང་སོགས་ཅུང་ཟད་བརྟག ། དཀོན་མཆོག་ལྷ་ཕྱག་བྱ་ཡི་སུག་བབས་མེད། ། བླ་མ་ཁྲིམས་ཀྱིས་རྒན་ལ་ཕྱག་བྱས་ཏེ། ། ལྷ་ཕྱག་དེ་ཡང་ལུས་བསྲངས་རྐང་གཉིས་གཤིབས། ། ལག་པ་ཐལ་སྦྱར་གུས་པས་རྐང་རྩེ་གཉིས། །
པུས་གཉིས་ལག་གཉིས་དཔྲལ་ལམ་སྤྱི་བོ་རྣམས། ། ས་ལ་གཏུགས་ལ་འོག་གི་འགྱིང་སོགས་བྱ། ། ས་བདག་རྒྱལ་པོ་ཕྱག་གི་དབྱེ་བ་ནི། ། ལྷ་བཙུན་རྗེ་བཙུན་དགེ་བའི་བཤེས་དང་འདྲ། ། འོག་གི་སུག་བབས་བསྣུར་ཡང་ཉེས་པ་མེད། ། འདི་ལ་དབྱེ་བ་རྣམ་པ་བཞི་ཡིན་ཏེ། ། ཉི་ཤུ་རྩ་གཅིག་དགུ་ཕྲུགས་ཆུང་གསུམ་དང༌། ། སུག་བབས་བཞི་པ་ཞེས་བྱ་ནར་མ་སྟེ། ། ཉི་ཤུ་རྩ་གཅིག་ས་ལ་དབྱེ་བ་མེད། ། འོག་མ་གསུམ་ལ་གསུམ་གསུམ་དག་ཏུ་དབྱེ། །
ཁུག་པ་ཟངས་མ་མདུང་ཚུགས་ཞེས་བྱའོ། ། ཕྱག་གི་རྒྱུ་ནི་སྐྱེ་རྒྱུད་རིགས་ཀྱི་གཙོ། ། ཕ་ངན་བུ་ལ་ཕྱག་དང་ཞེ་ས་མེད། ། ཕྱག་གི་རྐྱེན་ནི་བློ་ཡི་རྩེ་ཡིན་ཏེ། ། བླུན་པོ་རྣམས་ལ་ཆེ་ཆུང་ཁྱད་པར་མེད། ། ཕྱག་གི་གནས་ནི་དཀོན་མཆོག་གསུམ་གྱི་རྟེན། ། བླ་སྒོ་རབ་འབྲིང་ཚོགས་པའི་སྤྱན་སྔར་རོ། ། ཕྱག་ཡུལ་བླ་མ་དཀོན་མཆོག་རྒན་པ་བཞི། ། ཤེས་པས་རྒན་པའི་དགེ་བཤེས་རྣམ་གཉིས་དང༌། ། ཁྲིམས་ཀྱིས་རྒན་པའི་རབ་བྱུང་དགེ་འདུན་ནོ། །
རིགས་ཀྱིས་རྒན་པའི་ས་བདག་རྒྱལ་པོ་དང༌། ། ན་སོས་རྒན་པའི་ཕ་ཁུ་རྒན་རིམ་མོ། ། ཕྱག་བྱེད་གང་ཟག་བཞི་ཡོད་གོང་ལས་བཟློག ། བློ་དམན་ཁྲིམས་མ་རྫོགས་དང་རིགས་དམན་གཞོན། ། རྒྱན་ལ་གསུམ་ཡོད་གོས་ཚུགས་བཟང་ལ་མཛེས། ། ལུས་ཡང་ཡན་ལག་མཉེན་ཞིང་ཕུ་དུང་བཟང༌། ། འཁོས་ལ་གསུམ་ཡོད་ལུང་པའི་འདུག་ཕྱོགས་དང༌། ། དཀོན་མཆོག་རྟེན་དང་གྲལ་མགོའི་བཀོད་པ་སྟེ། ། ཕྱག་བྱའི་ཡུལ་དེ་གང་ལ་ཇི་ལྟར་བཞུགས། ། མ་བརྟགས་བར་ལ་ལུས་ཀྱི་ཕྱག་མི་བྱ། །
དམ་ཚིག་བདག་རང་མཁས་པའི་ང་རྒྱལ་དང༌། ། སེམས་བརྟན་ཤབ་ཤིབ་མི་བྱ་སྔ་ཕྱི་སྒྲིག ། ས་བཅད་དང་པོ་ཕྱག་གི་བྱེད་ཀ་རུ། ། ཕྱག་བྱ་ཡུལ་མིན་སྐྱེ་བོ་ཕྱིར་བསལ་ཏེ། ། ཕྱག་བྱེད་སྔ་རྟིང་རིམ་བཞིན་བར་ཡངས་སྙོམས། ། ཕལ་པ་རྣམས་ལ་རྒྱབ་ཀྱི་ཕྱི་རྒྱ་བསྐྱེད། ། འགྱིང་ལ་གསུམ་ཡོད་པུས་མོ་འཛུགས་ཀ་རུ། ། ཡར་ལ་འདུར་ན་གོམ་གང་མར་ལ་བསྣུར། ། མར་ལ་འདུར་ན་གོམ་གང་ཡར་ལ་བསྣུར། ། ཡར་འདུར་མར་འདུར་གོམ་པའི་སྲོལ་མ་ཤོར། །
བཅའ་གཞི་རི་མོ་གསུམ་པ་བཞི་དང་ལྔ། ། ཀུན་ལ་དང་པོ་མདུན་གྱི་རི་མོར་བསྡད། ། གསུམ་པ་ཡིན་ན་གཡས་པ་གཡས་སུ་ནུར། ། དེ་ནས་གཡོན་པ་རྒྱབ་ཏུ་ནུར་བྱས་ལ། ། རྐང་པའི་འགྲོས་བཞིན་ལག་པའི་འཁྱུག་ཁ་བྱ། ། གཡས་པ་མདུན་འོངས་པུས་བཙུགས་ལག་སྟབས་འཛོམ། ། བཞི་པ་དང་པོ་མདུན་དུ་གནས་པ་འདྲ། ། དེ་ནས་གཡོན་པ་སྔོན་ལ་གཡོན་དུ་བཞག ། དེ་རྗེས་གཡས་པ་རྒྱབ་ཏུ་བཞག་བྱས་ལ། ། གཡོན་པས་གཡས་ཀྱི་རི་མོ་མནན་བྱས་ལ། །
གཡས་པ་མདུན་དུ་མཛུབ་རྩེ་གཡོན་པ་བརྒྱབ། ། དེས་དང་པུས་བཙུགས་ལག་སྟབས་སྔ་མ་བཞིན། ། ལྔ་པའི་གཡས་པ་སྔོན་ལ་དབུས་སུ་བཞག ། དེ་ནས་རི་མོ་བཞི་པའི་རྐང་སྟབས་བཞིན། ། རྐང་པའི་འགྲོས་བཞིན་ལག་པའི་འཁྱུག་ཁ་ནི། ། དེ་དག་ཀུན་ལ་མཐུན་པར་བྱ་དགོས་ཏེ། ། ལག་པ་དགུག་དང་དབྱར་བ་སྤང་བྱ་བ། ། ལེགས་པར་དམིགས་དྲིས་བྱ་བ་ཤིན་ཏུ་གཅེས། ། གཡོན་གྱི་པུས་མོ་ལོང་མོའི་རྩར་བཙུགས་ཏེ། ། ཤེད་པ་བསྲང་ཞིང་ཡན་ལག་གནས་སུ་དབབ། །
གདོང་པ་བྲང་དང་ངར་གདོང་དྲང་པོ་རུ། ། ཉམ་ང་མེད་པར་ཕྱག་བྱའི་ཡུལ་ལ་བསྟན། ། རྐང་འགྲོས་ལག་པའི་འཁྱུག་ག་མཛེས་པ་ནི། ། ནར་མ་ཁྱད་པར་ཀུན་ལ་དགོས་པས་གཅེས། ། འཛུམ་ནི་གསུམ་སྟེ་ཕྱག་དང་བཅའ་གཞིས་འཁྱུག ། དང་པོ་ཐལ་མོ་སྦྱར་ནས་བརྐྱང་ལ་འབུལ། ། གཉིས་པ་ལུས་པོ་མི་བསྒྲིམས་ལྷོད་ཆགས་པས། ། ལག་གཉིས་པུས་སྟེང་བསྲངས་ཏེ་སེང་གེའི་འགྱིང༌། ། འཁྱུག་པའི་འཛུམ་ནི་འགུགས་པའི་མཚམས་སུ་སྟེ། ། གང་འགུགས་རྐང་པའི་ཕྱོགས་གཅིག་དོར་ལ་བྱ། །
འདུར་གྱི་དཔེ་ལ་རྣམ་པ་གསུམ་ཡོད་དེ། ། ཆེ་འདུར་སེང་གེ་མ་ཕྱིར་བསྙེགས་པ་འདྲ། ། ཆུང་འདུར་འདབ་ཆགས་སྙི་ལ་ཟིན་པ་འདྲ། ། དྲང་འདུར་ཤེལ་སྒོང་རྦབ་ལ་འདྲིལ་བ་འདྲ། ། གོམ་སྟབས་ཆེ་ཆུང་ས་ཡུལ་སྟབས་དང་སྦྱར། ། འདུར་གྱི་ཡན་ལག་ལག་པའི་འཁྱུག་ཁ་ནི། ། རྐང་གཡས་འདོར་ན་ལག་གཡོན་མདུན་དུ་འཁྱུག ། རྐང་གཡོན་འདོར་ན་ལག་གཡས་མདུན་དུ་འཁྱུག ། ལག་པ་མི་ཁུག་མ་འབྱར་བདེ་བདེ་འདྲ། ། སྤྱན་གཟིགས་སྔོན་འགྲོ་འདུར་ནས་འཁྱུག་པ་ལ། །
བཅམ་ཙེ་ཡོད་ཀྱང་མི་སྟོ་སྐབས་ཀྱིས་བརྟག ། བསྙུན་མེད་དུས་སུ་སྐད་གདངས་རན་པ་དང༌། ། ཞུམ་མེད་ཚིག་གིས་མ་ནོར་གསལ་བར་བརྗོད། ། ཇི་སྐད་སྙུན་གསོལ་ཡུལ་གྱི་བྱེ་བྲག་ལས། ། རིང་ཐུང་ཅི་རིགས་ཡུན་གྱི་སྟབས་དང་སྦྱར། ། བཅས་ལུགས་བཞི་སྟེ་མཆིམས་ཀྱི་བརྗིད་ཚུལ་དང༌། ། ཁྲི་བཟང་ཡབ་ལྷག་འགོས་ཀྱི་རྒན་ལུགས་དང༌། ། རྒྱལ་ཚ་ལྷ་སྣང་སྣ་ནམ་དཔལ་ལུགས་དང༌། ། རྒྱལ་ཏོང་མི་ཤུ་པུའི་མཛེས་ལུགས་སོ། ། སྐྱོན་སྤང་གསུམ་ཡིན་པུས་མོ་འཛུགས་པའི་ཚེ། །
རྐང་པ་རྒྱབ་ཏུ་རིང་དུ་མི་མནར་ཞིང༌། ། ལུས་ཀྱི་ཁྱོན་ཡང་ཡ་ཡོ་མེད་པ་སྟེ། ། ལག་པའི་སྐྱོག་ཁ་རྒྱབ་ཏུ་ཐལ་མི་བྱ། ། དགྲ་ཡ་བཞི་ཡོད་ས་ཡུལ་དོགས་པ་དང༌། ། ལུས་སེམས་བྲལ་དང་རང་བཞིན་བཏབ་པ་དང༌། ། ཁོག་ཏུ་སླ་ཆོས་བྱེད་པའི་ཕྱག་དགྲ་སྤངས། ། འབྲས་བུ་དཀོན་མཆོག་བླ་མ་དགེ་བཤེས་ལ། ། དད་པས་ཕྱག་བྱས་སྒོ་གསུམ་སྒྲིབ་པ་འདག ། ཀུན་གྱི་ཡ་རབས་སྤྱོད་ཚུལ་བསྟན་པ་ཡིན། ། དེ་དག་དོན་སྐོར་ཉི་ཤུ་རྩ་གཅིག་གོ །
ཕྱག་ལ་སྒྲིག་དུས་སྣ་འདྲེན་ཕྱིར་འབྲངས་དང༌། ། མཇུག་སྡུད་ལྡང་ལུགས་རྣམས་ཀྱི་དཔེ་ལོ་ནི། ། འདབ་ཆགས་བྱ་མ་ལུག་གིས་འཕུར་འཇོལ་བཞིན། ། གོང་མས་པུས་བཙུགས་འོག་མས་རིམ་གྱིས་གཟུགས། ། ལྡང་བའི་ལུགས་ཀྱང་དེ་བཞིན་རིམ་པས་ལྡང༌། ། ཀུན་ཏུ་སྤྱོད་ལམ་བཅའ་གཞི་འཕྲུག་པར་བྱ། ། ཟིན་ནས་གོས་ཁྱེར་ཚུལ་གྱིས་སྤྱོད་ལམ་ནི། ། འགབ་རྡུལ་མི་ཆེ་ཕྱོགས་ལོགས་མི་བསྐོར་འཚལ། ། མ་རབས་གཡུང་པོ་རྣམས་ལ་འདི་མི་དགོས། ། ཡ་རབས་གྲ་མ་རྣམས་ཀྱི་སྲོལ་བརྒྱན་འདི། །
བརྩོན་འགྲུས་གཡུང་དྲུང་ཁུ་ཡི་བནྡེ་ཡིས། ། འགོས་ཀྱི་ཕྱག་ཡིག་ཆེ་ལ་བརྟེན་ནས་མཛད། ། དེ་ལ་ཅུང་ཟད་མ་ཚང་གོང་འོག་འཁྲུལ། ། བག་ཙམ་ནོར་བར་གྱུར་པའི་སྐྱོན་སྤངས་ཏེ། ། འཁོན་གྱི་བནྡེ་གྲགས་པ་རྒྱལ་མཚན་གྱིས། ། ཡ་རབས་ཆ་རྐྱེན་འདི་ནི་གསལ་བར་བྱས། ། དགེ་དེས་འགྲོ་ཀུན་རིགས་མཐོ་ཐོབ་གྱུར་ནས། ། ཚོགས་གཉིས་རྫོགས་ཏེ་སངས་རྒྱས་སར་འགྲོ་ཤོག ། དོན་སྐོར་ཉི་ཤུ་རྩ་གཅིག་ཡན་ལག་དང་བཅས་པའི་ཕྱག་ཡིག་དགེ་བསྙེན་གྲགས་པ་རྒྱལ་མཚན་གྱིས་སྦྱར་བ་འདི་རེ་ཞིག་རྫོགས་སོ།། །། རྒྱལ་ཁྲིམས་མེད་པའི་བཙད་པོ་ཡིས། །
ལུགས་དང་མཐུན་པ་མི་ཤེས་པས། ། འདི་ལ་སྙུན་གསོལ་ག་ལ་དགོས། ། དེ་བས་འབྲི་བར་ཡོང་མི་བྱེད། ། ཅུང་ཟད་མངའ་ཐང་ཡོད་གྱུར་ཀྱང༌། ། ཆུང་གསུམ་མན་ཆད་ཕྱག་གི་ལུགས། ། ཅི་དྲན་ཙམ་ཞིག་བྱ་བ་ལས། ། དེ་བས་ལྷག་པས་ཅི་ཞིག་བྱ། ། འདི་ནི་ལེགས་པར་སྨྲས་པ་ཡིན་ནོ། ། ཉི་ཤུ་རྩ་གཅིག སུམ་ཕྲུགས་ཁུག་པ།
རྟ་རྒབ་འཁྱུག་པ། མཐུང་ངུ་གཅིག་ཚུགས། རྩེ་སྤྲོད་རྒོད་པོ་གཤོག་དང་ལྔ། མངྒ་ལཾ་བྷ་ཝན་ཏུ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
