ས་སྐྱ་བཀའ་འབུམ།
པོད ༨༩
བྱང་ཆུབ་སེམས་དཔའི་སྤྱོད་པ་ལ་འཇུག་པའི་འགྲེལ་པ།
༼ཅ༽ ༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པའི་འགྲེལ་པ་བཞུགས།། ༄༅། །ཤཱཀྱ་སེང་གེ་ལ་ཕྱག་འཚལ་ལོ། ། འཇམ་དབྱངས་གཙོ་བོ་ཕྱོགས་བཅུར་རབ་གྲགས་པ། ། མཛེས་ཤིང་ཡིད་འོང་འཇམ་པའི་གསུང་མངའ་ཞིང༌། ། སྤྲོས་ལས་རྣམ་གྲོལ་ཞི་བའི་བློ་གྲོས་ཅན། ། མགོན་པོ་དག་པའི་སྐུ་མངའ་དེ་ལ་འདུད། ། དེ་ལ་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལ་དོན་གསུམ་སྟེ། རྩོམ་པ་དང་འབྲེལ་པའི་དོན་དང༌། བསྟན་བཅོས་ཀྱི་རང་བཞིན་དང༌།
རྩོམ་པ་ཡོངས་སུ་རྫོགས་པའི་བྱ་བའོ། ། དེ་རྒྱས་པར་དབྱེ་ན་ལྔར་འགྱུར་ཏེ། དགོས་འབྲེལ་དང༌། གཞི་རྟེན་གྱི་གང་ཟག་དང༌། ཉེ་བར་ལེན་པའི་རྒྱུ་བྱང་ཆུབ་ཏུ་སེམས་བསྐྱེད་པ་དང༌། ལྷན་ཅིག་བྱེད་པའི་རྐྱེན་བསླབ་པ་རྗེས་སུ་བསྒྲུབ་པ་དང༌། དེ་ལྟར་བསླབས་པའི་འབྲས་བུ་མངོན་པར་གྲུབ་པའོ། ། དེ་ལ་ཡང་དང་པོ་ནི་དངོས་སུ་བརྗོད་པའི་དོན་གསུམ་དང༌། ཤུགས་ཀྱིས་གནས་པའི་དོན་དགོས་འབྲེལ་ཡན་ལག་བཞིའོ། ། དངོས་སུ་གནས་པའི་དོན་ནི།
མཆོད་པར་བརྗོད་པ་དང༌། བཤད་པར་དམ་བཅའ་བ་དང༌། ཁེངས་བསྐྱུང་བ་གསུམ་རྐང་པ་གཉིས་དང་གཉིས་དང་བརྒྱད་ཀྱིས་རིམ་པ་བཞིན་ནོ། ། དེ་ལ་དངོས་སུ་བརྗོད་པའི་དོན་གསུམ་ལའང་ངག་ཉེ་བར་བཀོད་པའི་དགོས་པ་དང༌། བསྡུས་པའི་དོན་དང༌། ཚིག་གི་དོན་གསུམ་གྱིས་ངེས་པར་བྱའོ། ། དང་པོ་ནི་མཆོད་པར་བརྗོད་པའི་དགོས་པ་ནི་རྩོམ་པ་པོས་བཞེད་པས་ཡུལ་དུ་བྱས་སམ་མ་བྱས་ཀྱང་སླ་སྟེ། བཤད་པ་པོས་འབྲས་བུ་གྲངས་སུ་བགྲང་ན་འཇིག་རྟེན་དུ་གཏོགས་པ་དང༌། བཞེད་པས་དམིགས་པ་དང༌། གཙོ་བོར་གྱུར་པ་སྟེ་རང་གི་དོན་གསུམ་དང༌།
ཕུན་སུམ་ཚོགས་པ་ཐམས་ཅད་ཀྱི་རྒྱུ་ཡོངས་སུ་འཛིན་པ་དང༌། སྟོན་པའི་ཆེ་བ་རིག་པ་དང༌། བསྟན་བཅོས་དོན་བཟང་པོ་དང་ལྡན་པར་རྟོགས་པ་དང༌། སྟོན་པས་གྲུབ་པའི་སྒོ་ནས་རྐྱེན་ལ་འཇུག་པ་གསུམ་དང༌། ཞུགས་པའི་ཐབས་ཡོངས་སུ་མི་འདོར་བ་སྟེ་གཞན་གྱི་དོན་དགོས་པ་ལྔ་དང་བརྒྱད་དུ་གནས་པ་ཕྱོགས་གཞན་ལས་ཤེས་པར་བྱའོ། ། བཤད་པར་དམ་བཅས་པའི་དགོས་པ་ཡང་དམ་བཅས་ནས་བསྟན་བཅོས་ཀྱི་རྩོམ་པ་མཐར་ཕྱིན་པར་འགྱུར་བ་སྟེ། སྐྱེ་བོ་དམ་པ་རྣམས་ནི་རང་གིས་དམ་བཅས་པའི་ཁུར་མི་འདོར་བའི་ཕྱིར་རོ། ། ཁེངས་བསྐྱུང་བའི་དགོས་པ་ནི་མཁས་པ་མངོན་པའི་ང་རྒྱལ་གྱིས་གཞུང་རྩོམ་པའི་སྐབས་འགོད་པའི་དགོས་པ་སྤང་བ་ཡིན་ནོ། ། བསྡུས་པའི་དོན་ཡང་མཆོད་པར་བརྗོད་པའི་དབང་དུ་བྱས་ནས་སྐྱབས་ཀྱི་གནས་དཀོན་མཆོག་གསུམ་ལ་མཆོད་པར་བརྗོད་པ་དང༌། ཕྱག་བྱ་བར་འོས་པ་གཞན་ལ་མཆོད་པར་བརྗོད་པ་གཉིས་རྐང་པ་རེ་རེའོ། །
བཤད་པར་དམ་བཅའ་བ་ལ་ཡང་བཤད་བྱའི་དངོས་པོ་དགོད་པ་དང༌། རང་དགའ་སྤང་བ་དང༌། ཟློས་པ་སྤང་བ་གསུམ་བདེ་གཤེགས་སྲས་ཀྱི་སྡོམ་ལ་འཇུག་པ་ཞེས་པ་དང༌། ལུང་བཞིན་ཞེས་པ་དང༌། མདོར་བསྡུས་ནས་ནི་འདིར་བརྗོད་བྱ། ། ཞེས་པ་རྣམས་རིམ་པ་བཞིན་ནོ། ། ཁེངས་བསྐྱུང་བ་ལ་ཡང་གཞན་རྟོགས་པ་གཙོ་བོ་མ་ཡིན་པ་དང༌། རང་རྟོགས་པ་གཙོ་བོ་ཡིན་པ་དང༌། གཞན་གྱི་དོན་ལ་ལྟོས་པ་ཡོད་པ་དང་གསུམ་སྔོན་ཆད་ཅེས་པ་ནས་རྐང་པ་གསུམ་གསུམ་དང་གཉིས་ཀྱིས་རིམ་པ་བཞིན་ནོ། ། ཚིག་གི་དོན་ལ་བདེ་གཤེགས་ཞེས་པ་ནི་སངས་རྒྱས་ཡིན་ཏེ།
དེའང་སུ་ག་ཏ་ཞེས་པ་སྤངས་པ་དང་རྟོགས་པ་སྟོན་ཏེ། སུ་ཞེས་པ་ནི་མ་ལུས་པ་དང་སླར་མི་ལྡོག་པ་དང་ལེགས་པ་དང་གསུམ་ལ་འཇུག་གོ ། དེ་ཡང་ག་ཏ་ཞེས་པ་སྤངས་པ་དང་སྦྱར་ན་ལག་པར་སྤངས་པ་ནི་ཉོན་མོངས་པའི་སྒྲིབ་པ་སྤངས་པ་སྟེ། སྤང་བར་རིགས་པ་སྤང་བའོ། ། མ་ལུས་པར་སྤངས་པ་ནི་ཤེས་བྱའི་སྒྲིབ་པ་སྤང་བ་སྟེ་ཉོན་མོངས་པའི་རྒྱུ་དངོས་པོ་ལ་ཞེན་པ་དང༌། འབྲས་བུ་ཉོན་མོངས་པས་བསྒོས་པའི་གནས་ངན་ལེན་སྤངས་པ་ཡིན་པའི་ཕྱིར་རོ། ། སླར་མི་ལྡོག་པར་སྤངས་པ་ནི་སྤངས་པ་སྟན་དུ་བར་འགྱུར་བས། མི་སྐྱེ་བ་དང་ཟད་པ་ཤེས་པའི་ཕྱིར་རོ། ། རྟོགས་པ་དང་སྦྱར་ན་ལེགས་པར་རྟོགས་པ་ནི་ཇི་ལྟ་བ་རྟོགས་པ་སྟེ་སྟོང་པ་ཉིད་མངོན་དུ་བྱས་པའི་ཕྱིར་རོ། ། མ་ལུས་པ་རྟོགས་པ་ནི་ཇི་སྙེད་པ་མཁྱེན་པའི་ཕྱིར་རོ། །
སླར་མི་རྟོག་པར་རྟོགས་པ་ནི་རྟོགས་པ་ལས་ཉམས་པར་མི་འགྱུར་བའི་ཕྱིར་རོ། ། དེ་ནི་སངས་རྒྱས་དཀོན་མཆོག་གོ ། ཆོས་ཀྱི་སྐུ་མངའ་ཞེས་པ་ནི་ཆོས་དཀོན་མཆོག་སྟེ་དབྱིངས་གློ་བུར་གྱི་དྲི་མ་ལས་གྲོལ་བའི་འགོག་པ་མཐར་ཐུག་པ་དང༌། དེ་སྣང་བ་མེད་པའི་ཤེས་རབ་ཀྱིས་རྟོགས་པའི་ལམ་མཐར་ཐུག་པ་རྒྱུད་ལ་མངའ་བས་རྟོགས་པའི་ཆོས་དང་ལྡན་པའི་ཕྱིར་དང༌། དེ་ཡོན་ཏན་ཐམས་ཅད་ཀྱི་རྟེན་བྱེད་པས་ན་སྐུའོ། ། དེའི་དོན་སྟོན་པ་ནི་ལུང་གི་ཆོས་ཡིན་ལ་དེའང་ཀའི་ཀའི་ཤ་པ་ཏ་ཞེས་དེ་སྒྲོགས་པས་དོན་གྱི་སྐུ་དང་ལྡན་པའི་ཕྱིར་རོ། ། སྲས་བཅས་ཞེས་བྱ་བ་ནི་བྱང་ཆུབ་སེམས་དཔའི་དགེ་འདུན་ཏེ། དེ་བཞིན་གཤེགས་པའི་གདུང་ལས་སྐྱེས་པ་དང་གདུང་འཚོབ་པས་སོ། ། ཉན་ཐོས་ལ་ནི་གདུང་ལས་སྐྱེས་པ་ཡོད་ཀྱང་གདུང་འཚོབ་པ་མེད་པས་སྲས་མ་ཡིན་ནོ། ། དེའང་འཁོར་ལོས་སྒྱུར་བའི་རྒྱལ་པོའི་སྲས་མཚན་དང་མི་ལྡན་ན་གདུང་མི་འཚོབ་པས་སྲས་མ་ཡིན་པར་འོད་སྲུངས་ཀྱིས་ཞུས་པ་ལས་བཤད་པ་ལྟ་བུའོ། །
དེ་ལ་གུས་ཕྱག་འཚལ་ཞེས་སྦྲེལ་བ་ནི་ཐེག་པ་ཆེན་པོའི་རིགས་ཅན་གྱི་སྐྱབས་གནས་དཀོན་མཆོག་གསུམ་ལ་མཆོད་པར་བརྗོད་པ་ཡིན་ནོ། ། ཐེག་པ་ཆེན་པོ་པས་སྐྱབས་སུ་འགྲོ་བའི་སྐྱབས་གནས་མ་ཡིན་ཡང༌། ཕྱག་བྱ་བར་འོས་པ་གཞན་ལ་ཕྱག་འཚལ་བ་ནི། ཕྱག་འོས་ཀུན་ལའང་གུས་པས་ཕྱག་འཚལ་ཏེ། ། ཞེས་བྱ་བ་སྟེ། ཉན་ཐོས་དང་རང་རྒྱལ་བ་དང་མཁན་པོ་དང་སློབ་དཔོན་ལ་སོགས་པ་ལ་ཡང་སྐྱབས་ཀྱི་གནས་མ་ཡིན་ཡང་ཡོན་ཏན་གྱིས་མཐོ་བས་ཕྱག་བྱ་བར་འོས་པའི་ཕྱིར་རོ། ། བཤད་པར་དམ་བཅའ་བ་ལ་གསུམ་ལས་བཤད་པའི་དངོས་པོ་དགོད་པ་ནི། བདེ་གཤེགས་སྲས་ཀྱི་སྡོམ་ལ་འཇུག་པ་ཞེས་བྱ་བ་སྟེ། དེའང་སྡོམ་པའི་འབྲེལ་པ་ཅན་གྱི་གང་ཟག་དང༌། ངོ་བོ་དང༌།
དབྱེ་བ་དང༌། སྒྲའི་དོན་དང་བཞིས་ངེས་པར་བྱའོ། ། དང་པོ་ནི་བདེ་གཤེགས་སྲས་ཀྱི་ཞེས་བྱ་བ་བྱང་ཆུབ་སེམས་དཔའི་རྒྱུད་ལ་ཡོད་པའི་སྡོམ་པའོ། ། ངོ་བོ་ནི་སྤོང་བའི་སེམས་པ་རྒྱུན་ཆགས་པ་སྟེ། གཟུགས་ཅན་མཚན་ཉིད་པ་ནི་མ་ཡིན་ནོ། ། དབྱེ་བ་ནི་གསུམ་སྟེ། སྡོམ་པའི་རང་བཞིན་སྡོམ་པའི་ཚུལ་ཁྲིམས་དང༌། བརྩོན་འགྲུས་ཀྱི་རང་བཞིན་དགེ་བ་ཆོས་སྡུད་པ་དང༌། སེམས་ཅན་གྱི་དོན་བྱེད་པའི་ཚུལ་ཁྲིམས་སོ། ། སྒྲའི་དོན་ནི་ཆུའི་ཆུ་ལོན་ལྟར་མི་མཐུན་ཕྱོགས་ཀྱི་གོ་སྐབས་མི་འབྱེད་པ་ནི་སྡོམ་པ་ཞེས་བྱ་བའོ། །
སྡོམ་པ་དེ་ལྟ་བུ་འཇུག་པ་ནི་ཉམས་སུ་ལེན་པའི་ཐབས་ཏེ་དེ་འདིར་བརྗོད་བྱ་ཞེས་སྦྲེལ་ཏོ། ། འོ་ན་བྱང་ཆུབ་སེམས་དཔའི་སྡོམ་པའི་བཅའ་བ་གསར་དུ་བྱེད་པས་རང་དགའ་བར་གྱུར་ཏོ་སྙམ་ན། གཉིས་པ་རང་དགའ་སྤང་བ་ནི་ལུང་བཞིན་བྱ་བ་སྟེ། ལུང་དང་མི་འགལ་བར་སྟོན་པས་སོ། ། འོ་ན་ལུང་ལས་བཤད་ཟིན་པའི་དོན་འདིར་སྟོན་ན་ཟློས་པས་དོན་མེད་པར་འགྱུར་རོ་སྙམ་ན། མདོར་བསྡུས་ནས་ནི་ཞེས་གསུངས་ཏེ། ལུང་ནས་རྒྱས་པར་བསྟན་པ་རྣམས་ལ་འཇུག་མི་ནུས་པ་དག་ལ་ལུང་གི་དོན་མདོར་བསྡུས་ནས་སྟོན་པས་ཟློས་པའི་སྐྱོན་མེད་དོ་ཞེས་བྱ་བ་སྟེ། དེས་ནི་གསུམ་པ་ཟློས་པ་སྤང་བ་བཤད་དོ། ། གསུམ་པ་ཁེངས་བསྐྱུང་བ་ལ་གསུམ་སྟེ། གཞན་རྟོགས་པ་གཙོ་བོ་མ་ཡིན་པ་དང༌།
རང་རྟོགས་པ་གཙོ་བོ་ཡིན་པ་དང༌། གཞན་གྱི་དོན་ལ་ལྟོས་པ་ཡོད་པའོ། ། དང་པོ་ནི་སྔོན་ཆད་ཅེས་པ་རྐང་པ་གསུམ་སྟེ། དེའང་འདི་སྙམ་དུ་གལ་ཏེ་བསྟན་བཅོས་རྩོམ་པ་འདི་གཞན་རྟོགས་པའི་དོན་དུ་མ་ཡིན་ཏེ་ཁྱེད་ཡོངས་སུ་སྦྱང་བ་མ་བྱས་པས་གཞན་སྨིན་པར་བྱེད་མི་ནུས་པའི་ཕྱིར་རོ། ། རང་རྟོགས་པའི་དོན་དུ་མ་ཡིན་ཏེ་རྟོག་ཟིན་པས་དགོས་པ་མེད་པའི་ཕྱིར་རོ་ཞེ་ན། གཞན་དོན་བསམ་པ་བདག་ལ་མེད་ཅེས་དྲང་ངོ༌། ། འོ་ན་གཞན་དོན་ཡལ་བར་དོར་ནས་སམ་ཞེ་ན། མ་ཡིན་ཏེ་གཞན་དོན་བྱ་མི་ནུས་པའི་ཕྱིར་རོ། ། ཇི་ལྟར་མི་ནུས་ཤེ་ན། དོན་སྔོན་ཆད་མ་བྱུང་བའང་འདིར་བརྗོད་མེད་པ་དེའི་ཕྱིར་དོན་རྟོགས་པ་གསར་དུ་བསྐྱེད་དུ་མེད་ལ།
ཚིག་སྡེབ་སྦྱོར་མཁས་པའང་བདག་ལ་ཡོད་མིན་པ་དེའི་ཕྱིར་སློབ་དཔོན་དཔའ་བོས་སྐྱེས་པའི་རབས་བསྡུས་པ་ལྟར་དོན་སྔ་མ་ཉིད་ལ་ཚིག་ཟུར་ཕྱིན་པའི་སྡེབ་སྦྱོར་གྱིས་ཀྱང་རྟོགས་པ་བསྐྱེད་དུ་མེད་པའི་ཕྱིར་རོ། ། དེ་ནས་གཞན་དོན་བྱེད་མི་ནུས་པས་མ་བྱས་ཀྱི་ནུས་ན་ནི་བྱེད་པ་ཁོ་ནའོ་ཞེས་བསྟན་ཏོ། ། འོ་ན་དགོས་པ་གང་ཡིན་ཞེ་ན། རང་རྟོགས་པ་གཙོ་བོ་ཡིན་པ་ནི་རང་གི་ཡིད་ལ་བསྒོམ་ཕྱིར་ངས་འདི་བརྩམས་སོ། ། ཇི་ལྟར་ཞེ་ན་བདག་གི་དད་པའི་ཤུགས་འཕེལ་འགྱུར་ལ་ཞེས་སྤྲེལ་ཏོ། ། རྐྱེན་གང་གིས་ཤེ་ན་བསྟན་བཅོས་བརྩམ་པ་འདི་དག་གིས་ཀྱང་ངོ༌། ། ཀྱང་ཞེས་པ་ནི་ཐོས་པ་ལ་སོགས་པ་གཞན་བསྡུའོ། ། དུས་ནམ་ཞེ་ན་རེ་ཞིག་གོ ། རྒྱུ་མཚན་ཅིའི་ཕྱིར་ཞེ་ན་དགེ་བ་བསྒོམ་ཕྱིར་ཏེ་རང་གི་རྒྱུད་ལ་འདྲིས་པར་བྱ་བའི་ཕྱིར་རོ། ། འོ་ན་གཞན་དོན་དོར་ན་བྱང་ཆུབ་སེམས་དཔའི་སྤྱོད་པ་ཉམས་སོ་སྙམ་ན།
མི་ནུས་པས་གཞན་དོན་དུ་མི་འབད་པ་ཡིན་གྱི་ནུས་ན་ནི་གཞན་དོན་ཡལ་བར་མི་འདོར་རོ་ཞེས་འཆད་པ་ནི་བདག་དང་ཞེས་སྨོས་ཏེ། བདག་དང་སྐལ་བ་མཉམ་པ་ལ་དོན་ཡོད་ཅེས་རང་བས་དམན་པ་ལ་དོན་ཡོད་པར་ཤུགས་ལས་གྲུབ་མོད་ཀྱི། འོན་ཀྱང་རང་ཉིད་ཐ་ཆད་དུ་བསྟན་པ་ནི་དམ་པའི་བརྗོད་ཚུལ་ཅན་ནོ། ། ཀྱང་ཞེས་པ་ནི་རང་ལ་དོན་ཡོད་པར་བསྡུ་བའོ། ། དེ་ལྟར་དངོས་སུ་དོན་གསུམ་བརྗོད་པས་ཀྱང་ཤུགས་ལ་དགོས་འབྲེལ་བཞི་གནས་སོ། ། དེ་ལའང་ངག་ཉེ་བར་བཀོད་པའི་དགོས་པ་དང༌། བསྡུས་པའི་དོན་དང༌། ཚིག་གི་དོན་གསུམ་མོ། ། དང་པོ་ནི་དགོས་འབྲེལ་གྱི་ངག་ཉེ་བར་བཀོད་པས་གཞན་དག་དོན་དུ་འགྱུར་བའི་ཐེ་ཚོམ་གྱིས་འཇུག་པའམ་གཞན་གྱི་ལོག་རྟོག་བཟློག་པའམ། གཞུང་མཛེས་པར་བྱེད་པ་དང་གསུམ་ཀ་ལ་མི་རིགས་པ་མ་མཐོང་ངོ༌། །
བསྡུས་པའི་དོན་ནི་དགོས་འབྲེལ་ཡན་ལག་བཞི་སྟེ། བརྗོད་བྱ་ནི་བདེ་གཤེགས་སྲས་ཀྱི་སྡོམ་ལ་འཇུག་པའོ། ། དགོས་པ་ནི་བརྗོད་པར་བྱ་ཞེས་པས་ཉན་པ་པོ་ལ་རྟོགས་པ་སྐྱེ་བའོ། ། དགོས་པའི་དགོས་པ་ནི་མཆོད་བརྗོད་ཀྱི་ངག་གིས་བསྟན་ཏེ། བརྗོད་པའི་ཡུལ་དེ་ཐོབ་བྱའི་གནས་ཡིན་པའི་ཕྱིར་རོ། ། འབྲེལ་བ་ནི་དོན་གྱི་གནས་ཏེ་རབ་ཏུ་བྱེད་པ་དང་དགོས་པ་ནི་རག་ལས་པ་དང་ལས་ཆོས་སུ་འབྲེལ་ལ། དགོས་པ་དང་དགོས་པའི་འབྲེལ་བའང་དེ་ལྟར་འབྲེལ་པའི་ཕྱིར་རོ། ། ཁེངས་བསྐྱུང་བ་ནི་སྔ་མ་ལྟར་དགོས་པ་སྤང་བ་ཙམ་དུ་ཟད་དོ། ། དེ་དག་གིས་ཀྱང་བརྗོད་བྱ་བསྟན་པས་དགོས་པ་ཡོད་པ་དང༌། དགོས་པ་བསྟན་པས་དགོས་པ་བསྒྲུབ་པར་ནུས་པ་དང༌།
དགོས་པའི་དགོས་པ་བསྟན་པས་དགོས་པ་འདོད་བྱར་གྲུབ་པ་དང༌། འབྲེལ་པ་བསྟན་པས་དགོས་པ་རབ་ཏུ་བྱེད་པ་འདི་དང་འབྲེལ་པར་འགྲུབ་པའི་ཕྱིར་རོ། ། ཚིག་གི་དོན་ནི་སྔ་མ་བཞིན་ནོ། ། དེ་ལྟར་རྩོམ་པ་དང་འབྲེལ་བའི་དོན་བསྟན་ནས་ད་ནི་སྐབས་ཀྱི་དོན་འཆད་པ་ན་བསྟན་བཅོས་འདིའི་ལུགས་ནི་འདི་དག་ཡིན་ཏེ། དང་པོ་རྟེན་གྱི་གང་ཟག་འགའ་ཞིག་གིས་ཉེ་བར་ལེན་པའི་རྒྱུ་བྱང་ཆུབ་ཏུ་སེམས་བསྐྱེད་ནས་ལྷན་ཅིག་བྱེད་པའི་རྐྱེན་སྤྱོད་པས་རྗེས་སུ་བསྒྲུབས་ཏེ་འབྲས་བུ་བླ་ན་མེད་པའི་བྱང་ཆུབ་མངོན་པར་འགྲུབ་པས། ཐེག་པ་ཆེན་པོའི་རིགས་ཅན་གྱི་ལམ་འབྲས་བུ་དང་བཅས་པ་ཅིག་སྟོན་ཏོ། ། དེ་ལ་གཞི་རྟེན་གྱི་གང་ཟག་ནི་ལུས་ཀྱི་རྟེན་དལ་འབྱོར་ཕུན་སུམ་ཚོགས་པ་ཐོབ་པ་དང༌། བསམ་པའི་རྟེན་ཐེག་པ་ཆེན་པོའི་རིགས་སད་པས་བསོད་ནམས་དང་ལྡན་པའི་བློ་གྲོས་ཐོབ་པ་སྟེ། དལ་འབྱོར་ཅེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏོ། ། རྟེན་དལ་འབྱོར་ཐོབ་ཅིང་ཐེག་པ་ཆེན་པོའི་རིགས་སད་པ་དེས་ཉེ་བར་ལེན་པའི་རྒྱུ་བྱང་ཆུབ་ཏུ་སེམས་བསྐྱེད་པ་ནི་གཉིས་ཏེ།
ཕན་ཡོན་རིག་པ་སྔོན་དུ་འགྲོ་བས་བསམ་པ་སྤྲོ་བ་བསྐྱེད་པ་དང༌། སྦྱོར་བ་རྗེས་སུ་བསྒྲུབ་པའོ། ། དང་པོ་ནི་ཕན་ཡོན་གྱི་ལེའུ་སྟེ་ཕན་ཡོན་རིག་པ་ལས་སྤྲོ་བར་འབྱུང་བའི་ཕྱིར་རོ། ། གཉིས་པ་ལ་སྦྱོར་བ་དང༌། དངོས་གཞི་དང༌། རྗེས་གསུམ་མོ། ། དང་པོ་ནི་ལས་ཀྱི་སྒྲིབ་པ་དག་བསྲབས་ནས་བྱང་ཆུབ་ཀྱི་སེམས་ཀྱི་སྣོད་དུ་རུང་བར་བྱ་བའི་ཕྱིར་བསོད་ནམས་ཀྱི་ཚོགས་ཡན་ལག་བདུན་པའོ། ། དེའང་སེར་སྣའི་ལས་ཀྱི་སྒྲིབ་པ་བསལ་ནས་རང་གི་རྒྱུད་སྣོད་དུ་རུང་བར་བྱེད་པ་ནི་དཀོན་མཆོག་མཆོད་པའོ། ། ལོག་པའི་སྐྱབས་གནས་ལ་དད་པའི་ལས་ཀྱི་སྒྲིབ་པ་བསལ་ནས་རང་གི་རྒྱུད་དགེ་ལེགས་ཀྱི་སྣོད་དུ་རུང་བར་བྱེད་པ་ནི་སྐྱབས་སུ་འགྲོ་བའོ། ། ལུས་ངག་ཡིད་ཀྱིས་མི་དགེ་བ་བྱས་པའི་ལས་ཀྱི་སྒྲིབ་པ་བསལ་ནས་རང་གི་རྒྱུད་སྣོད་དུ་རུང་བར་བྱེད་པས་སྡིག་པ་བཤགས་པ་སྟེ།
དེ་གསུམ་ལ་གཙོ་བོར་བྱ་བ་སྡིག་པ་བཤགས་པ་ཡིན་པས་སྡིག་པ་བཤགས་པའི་ལེའུ་ཞེས་བྱའོ། ། གཞན་གྱི་དགེ་བ་ལ་ཕྲག་དོག་ཅིང་བར་ཆད་བྱས་པའི་ལས་ཀྱི་སྒྲིབ་པ་བསལ་ནས་རང་གི་རྒྱུད་སྣོད་དུ་རུང་བར་བྱེད་པ་གཞན་གྱི་བསོད་ནམས་ལ་བྱེད་པ་པོ་བས་ཕུལ་དུ་དབྱུང་བའི་དགའ་བ་དང་ལྡན་པས་རྗེས་སུ་ཡི་རང་བའོ། ། ཆོས་སྤང་བའི་ལས་ཀྱི་སྒྲིབ་པས་བསྟན་པ་མི་གནས་ཤིང་སྟོན་པ་མི་བཞུགས་པའི་སྒྲིབ་པ་སྤངས་ནས་རང་གི་རྒྱུད་སྣོད་དུ་རུང་བར་བྱ་བའི་ཕྱིར་ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་གདབ་པའོ། ། བསྔོ་བ་དམན་པས་འབྲས་བུ་རྒྱ་ཆེ་ཞིང་ཟད་མི་ཤེས་པ་ལ་དབང་སྒྱུར་བ་མི་ནུས་པའི་ལས་ཀྱི་སྒྲིབ་པ་བསལ་ནས་རང་གི་རྒྱུད་སྣོད་དུ་རུང་བར་བྱེད་པས་དགེ་བའི་རྩ་བར་བསྔོ་བའོ། ། དངོས་གཞི་ནི་དེ་ལྟར་རྟེན་ཡོངས་སུ་དག་པར་བྱས་ནས་སྨོན་ལམ་གྱི་རང་བཞིན་སེམས་བསྐྱེད་པའི་ཆོས་ཐམས་ཅད་ཀྱི་དེ་བཞིན་ཉིད་མངོན་དུ་བྱེད་པར་འདོད་པ་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་སྐུ་ཐོབ་ན་སེམས་ཅན་གྱི་དོན་བྱེད་པར་འདོད་པའི་སེམས་སྨོན་པ་གསུམ་སྔོན་དུ་བཏང་ནས་དམ་བཅའ་བའི་ལྕགས་ཀྱུས་འཛིན་པ་ནི་དངོས་གཞིའོ། ། དེ་ནས་རང་དང་གཞན་དགའ་བ་བསྐྱེད་པ་ནི་རྗེས་ཡིན་ཏེ། དེ་དག་ལ་བྱང་ཆུབ་ཀྱི་སེམས་ཡོངས་སུ་གཟུང་བ་ཞེས་ལེའུའི་མིང་དུ་བཏགས་ནས་སྡིག་པ་བཤགས་པའི་རྗེས་ལ་བརྗོད་དོ། ། ལྷན་ཅིག་བྱེད་པའི་རྐྱེན་བསླབས་པའི་རྗེས་སུ་བསྒྲུབ་པ་ལ་བསླབ་པ་ཐུན་མོང་དུ་འགྲུབ་པའི་རྒྱུ་ནི་བག་ཡོད་པའོ། །
སོ་སོའི་རང་བཞིན་ལ་ཕ་རོལ་ཏུ་ཕྱིན་པ་དྲུག་ལས་སྦྱིན་པ་ནི་ཀུན་ཏུ་སྤྱོད་ཙམ་ཡོད་ཀྱི་ལེའུ་ཐ་དད་དུ་བྱས་པ་མེད་དོ། ། ཚུལ་ཁྲིམས་ནི་དྲན་པ་དང་ཤེས་བཞིན་གྱི་ལེའུ་སྟེ་ཚུལ་ཁྲིམས་མི་ཉམས་པའི་རྒྱུ་ཡིན་པའི་ཕྱིར་རོ། ། བཟོད་པ་ལ་སོགས་པ་བཞི་ནི་རང་གི་མིང་གིས་བསྟན་པ་ཡིན་ནོ། ། ཡང་ན་ལྷན་ཅིག་བྱེད་པའི་རྐྱེན་བསླབ་པ་རྗེས་སུ་བསྒྲུབ་པ་ལ་ཀུན་ལས་བཏུས་པའི་རྗེས་སུ་འབྲང་ནས་འདི་ལྟར་ཤེས་པར་བྱ་སྟེ། བསླབ་པ་ཐུན་མོང་དུ་འགྲུབ་པའི་རྒྱུ་ནི་བག་ཡོད་པ་དང་ཤེས་བཞིན་ཏེ། ཐོས་དང་ཁྲིམས་དང་གཏོང་དང་བཟོད་པ་དང༌། ། དགེ་བའི་ཆོས་སུ་བརྗོད་པ་ཇི་སྙེད་པ། ། ཀུན་གྱི་རྩ་བ་བག་ཡོད་འདི་ཡིན་ཏེ། ། གཏེར་ཐོབ་བྱེད་ཅེས་དེ་བཞིན་གཤེགས་པས་བསྟན། ། ཅེས་གསུངས་པ་དང༌།
འགྲུབ་པ་ཡང་དག་སྤོང་རྣམས་ཏེ། བག་ཡོད་པ་དང་མ་བྲལ་ཞིང༌། ། དྲན་པ་དང་ནི་ཤེས་བཞིན་དག ། ཚུལ་བཞིན་དུ་ནི་སེམས་པས་སོ། ། ཞེས་གསུངས་པའི་ཕྱིར་རོ། ། སོ་སོའི་རང་བཞིན་ལ་གསུམ་སྟེ། གཉེན་པོ་གྲུབ་པ་དང་གནས་པའི་གེགས་སྤང་བ་དང༌། རྗེས་སུ་མཐུན་པའི་སྦྱོར་བ་ལ་བརྟེན་པ་དང༌། གཉེན་པོ་ཉིད་ཀྱི་རང་བཞིན་ཞི་གནས་དང་ལྷག་མཐོང་ཟུང་དུ་འབྲེལ་བའི་ལམ་མོ། ། དང་པོ་ནི་བཟོད་པའི་ལེའུ་སྟེ་སྡུག་བསྔལ་དང་གནོད་པ་དང་ཆོས་ཟབ་མོ་ལ་མི་བཟོད་པ་གཉེན་པོ་འགྲུབ་པའི་གེགས་ཡིན་ལ།
དེ་དོར་བའི་ཕྱིར་རོ། ། གཉིས་པ་ནི་བརྩོན་འགྲུས་སོ། ། གསུམ་པ་ནི་བསམ་གཏན་དང་ཤེས་རབ་བོ། ། དེ་ལྟར་ལྷན་ཅིག་བྱེད་པའི་རྐྱེན་སྤྱོད་པས་རྗེས་སུ་བསྒྲུབས་པའི་འབྲས་བུ་མངོན་པར་འགྲུབ་པ་ནི་བསྔོ་བའི་ལེའུ་སྟེ། བདག་གིས་བྱང་ཆུབ་སྤྱོད་པ་ལ། ། འཇུག་པ་རྣམས་པར་བསམ་པ་ཡི། ། དགེ་བ་གང་དེས་ཞེས་པ་ལྟར་སྤྱོད་པས་རྗེས་སུ་བསྒྲུབས་པའི་འབྲས་བུ་ཡང་དེ་ཡིན་པའི་ཕྱིར་རོ། ། དེ་ལྟར་གནས་པ་དེ་ལས་དང་པོ་གཞི་རྟེན་གྱི་གང་ཟག་ནི་གཉིས་ཏེ། ལུས་ཀྱི་རྟེན་རྙེད་པར་དཀའ་བའི་དལ་འབྱོར་དང༌། བསམ་པའི་རྟེན་བསོད་ནམས་དང་ལྡན་པའི་བློ་གྲོས་སོ། །
དང་པོ་ནི་དལ་འབྱོར་ཞེས་པ་སྟེ། ངོ་བོ་དང༌། རྙེད་དཀའ་བ་དང༌། ཕན་འདོགས་པའི་ཆེ་བའོ། ། ངོ་བོ་ལ་དལ་བ་ནི་མི་ཁོམ་པ་བརྒྱད་ལ་སོགས་པ་སྟེ། དམྱལ་བ་ཡི་དྭགས་དུད་འགྲོ་དང༌། ། ཀླ་ཀློ་ཚེ་རིངས་ལྷ་དང་ནི། ། ལོག་ལྟ་སངས་རྒྱས་ཀྱིས་སྟོངས་པ། ། ལྐུགས་པ་འདི་ནི་མི་ཁོམ་བརྒྱད། ། ཅེས་པ་ལྟར་མི་མ་ཡིན་པའི་འགྲོ་བ་བཞི་དང༌།
མིའི་འགྲོ་བ་བཞི་སྤངས་པས་དལ་བའོ། ། འབྱོར་པ་ནི་རང་གི་འབྱོར་པ་ལྔ་སྟེ། མིའི་ལུས་ཐོབ་པ་དང༌། དབང་པོ་ཚང་བ་དང༌། ལས་ཀྱི་མཐའ་མ་ལོག་པ་དང༌། ཡུལ་དབུས་སུ་སྐྱེས་པ་དང༌། གནས་ལ་དད་པའོ། ། གཞན་གྱི་འབྱོར་པ་ལ་ལྔ་སྟེ། སངས་རྒྱས་འབྱུང་བ་དང༌། དེས་ཆོས་གསུང་བ་དང༌།
བསྟན་པ་ལ་གནས་པ་དང༌། གནས་པའི་རྗེས་སུ་འཇུག་པ་དང༌། གཞན་གྱི་ཕྱིར་སྙིང་བརྩེ་བའོ། ། དལ་བ་དང་འབྱོར་བ་འདི་ལ་ཡང༌། ཁ་ཅིག་ན་རེ་དལ་བ་ནི་མི་ཁོམ་པ་བརྒྱད་ལས་ལོག་པ་མེད་པར་དགག་པ་མ་ཡིན་ཏེ། ཡིན་ན་ནམ་མཁའི་ཨུཏྤལ་ལ་སོགས་པའང་དལ་བར་འགྱུར་བས་སོ། ། དེས་ན་མ་ཡིན་དགག་ཡིན་ལ། ། དེ་ཡང་སྤྱི་ཙམ་མ་ཡིན་ཏེ། ། བུམ་པ་ལ་སོགས་དེར་འགྱུར་ལ། ། དེས་ན་མི་ཁོམ་པ་ལས་ལོག་པའི་སེམས་ཅན་ཞེས་ཁྱད་པར་ཅན་ཡིན་པས་ན་མི་མ་ཡིན་པ་བཞི་ལས་ལོག་པ་དང༌།
མི་ལུས་ཐོབ་པ་གཉིས་ལྡོག་པ་ཐ་མི་དད་པ་ཡིན་ལ། དབང་པོ་མ་ཚང་བ་ལས་ལོག་པ་དབང་པོ་ཚང་བ་དང༌། ལོག་ལྟ་འཛིན་པ་ལས་ལོག་པ་ལས་ཀྱི་མཐའ་མ་ལོག་པ་དང༌། ཡུལ་མཐའ་འཁོབ་ལས་ལོག་པ་ཡུལ་དབུས་སུ་སྐྱེས་པ་དང༌། སངས་རྒྱས་ཀྱིས་སྟོང་པ་ལས་ལོག་པ་གནས་ལ་དད་པ་སྟེ། རང་གི་འབྱོར་པ་དང་དལ་བ་ལ་ཐ་དད་མེད་དོ་ཞེས་ཟེར་རོ། ། ཁ་ཅིག་དལ་བ་ནི་བྲལ་བའི་ཆ་ཡིན་ལ། འབྱོར་པ་ནི་ལྡན་པའི་ཆ་ཡིན་པས་དེ་གཉིས་ཀྱང་ཤེས་བྱའི་སྒྲིབ་པ་སྤངས་པ་དང༌། ཇི་ལྟར་མཁྱེན་པ་ལྟར་ལྡོག་པ་ཐ་དད་དེ། དེ་ལྟར་མ་ཡིན་ན།
མི་ཁོམ་བརྒྱད་ལས་ལོག་པ་རྙེད་པར་དཀའ། ། ཞེས་པ་དང༌། དལ་བ་ཕུན་སུམ་ཚོགས་པ་རྙེད་པར་དཀའ། ། ཞེས་བཟླས་པར་འགྱུར་བའི་ཕྱིར་བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ཀྱི་རྣམ་པར་ཐར་པའི་གཞུང་གི་ཆ་མི་འགྲིགས་པ་ཉིད་དུ་འགྱུར་རོ་ཞེས་གསུངས་སོ། ། རྙེད་པར་དཀའ་བ་ནི་ཤིན་ཏུ་དཀའ་ཞེས་པ་སྟེ། རྒྱ་མཚོ་ཆེན་པོའི་གཉའ་ཤིང་གི་བུ་གར་རུས་སྦལ་གྱི་མགྲིན་པ་ཆུད་པ་བས་ཀྱང་རྙེད་པར་དཀའ་བའི་ཕྱིར་རོ། ། རྙེད་པར་དཀའ་མོད་ཕན་འདོགས་པ་ཆུང་བས་དེ་རྙེད་པས་ཅི་བྱ་ཞེ་ན། སྐྱེས་བུ་དོན་གྲུབ་ཅེས་སྨོས་ཏེ། མངོན་མཐོ་དང་ངེས་ལེགས་བསྒྲུབ་པའི་རྟེན་ཡིན་པའི་ཕྱིར་ཏེ། འདི་ཐོབ་པ་ལས་ཕན་བདེའི་རྩ་བ་མ་བཟུང་ན།
ཕྱིས་དགེ་ལེགས་བརྒྱ་ལམ་ཙམ་དུའང་མི་འབྱུང་ངོ་ཞེས་འཆད་པ་ནི་གལ་ཏེ་ཞེས་པའོ། ། བསམ་པའི་རྟེན་ནི་སྤྱིར་དཀར་པོའི་ཆོས་ལ་འཇུག་པའི་རྒྱུ་ཡིད་ཆེས་པའི་དད་པ་དང༌། ཆོས་འདིར་གཏོགས་པ་ལ་འཇུག་པའི་རྒྱུ་དང་བའི་དད་པ་དང༌། ངེས་པར་འབྱུང་བ་ལ་འཇུག་པའི་རྒྱུ་འདོད་པའི་དད་པ་དང༌། མྱུར་དུ་འཇུག་པའི་རྒྱུད་ལ་འབྱོར་རྙེད་པར་དཀའ་བ་དང༌། ཐོབ་པའི་དལ་བ་ཡུན་རིང་དུ་མི་གནས་པའི་འདུ་ཤེས་ཏེ་ཐུན་མོང་གི་བསམ་པ་ལྔ་དང༌། སེམས་ཅན་གྱི་དོན་འདོད་པའི་བརྩེ་བ་ཐབས་ངེས་པར་འགྱུར་བའི་དད་པ་སྟེ་ཐུན་མོང་མ་ཡིན་པའི་བསམ་པ་གཉིས་ལས་འདིར་ཐུན་མོང་མ་ཡིན་པའི་བསམ་པ་ལ་འདོད་དེ། དེ་ཡོད་ན་ཐེག་པ་ཆེན་པོའི་རིགས་སད་པས་སེམས་བསྐྱེད་པ་ད་ང༌། སྤྱོད་པ་རྗེས་སུ་བསྒྲུབ་པའི་རྟེན་དུ་རུང་བའི་ཕྱིར་རོ། ། དེ་རྙེད་པར་དཀའ་བ་དཔེས་སྟོན་པ་ན་སྣང་བ་རྙེད་པར་དཀའ་བ་ལ་དཔེ་བྱེད་པ་ནི་ཉི་མའི་སྣང་བ་དང་བྲལ་བ་དང༌།
ཟླ་བའི་སྣང་བ་དང་བྲལ་བ་དང༌། སྣང་བའི་གོ་སྐབས་ཆུང་བ་དང༌། དེ་ལས་སྣང་བའི་ཁྱད་པར་ཐོབ་པ་བཞི་ཇི་ལྟར་མཚན་མོ་ཞེས་པ་དང༌། མུན་ནག་ཅེས་པ་དང༌། སྤྲིན་རུམ་ན་ཞེས་པ་དང༌། གློག་འགྱུ་སྐད་ཅིག་རབ་སྣང་སྟོན་པ་རིམ་པ་བཞིན་ནོ། ། དོན་ལའང་བསམ་པ་དེའི་རྐྱེན་དང༌། བསམ་པའི་ངོ་བོ་དང༌། རེས་འགའ་འབྱུང་བ་དང༌། ཡུན་རིང་དུ་མི་གནས་པ་བཞིན་དེ་བཞིན་སངས་རྒྱས་མཐུ་ཡིས་ཞེས་པ་དང༌།
བརྒྱ་ལམ་ན་ཞེས་པ་དང༌། ཐང་འགའ་འབྱུང་ཞེས་པ་ནས་རིམ་པ་བཞིན་ནོ། ། བསོད་ནམས་བློ་གྲོས་ཞེས་པ་ནི་གོང་གི་བསམ་པ་གཉིས་པའོ། ། དེ་ལྟར་གཞི་རྟེན་གྱི་གང་ཟག་བཤད་ནས། ཉེ་བར་ལེན་པའི་རྒྱུ་བྱང་ཆུབ་ཏུ་སེམས་བསྐྱེད་པ་འཆད་པ་ན་གཉིས་ཏེ། ཕན་ཡོན་རྗེས་སུ་བསྔགས་པ་དང༌། གཟུང་བའི་ཆོ་གའོ། ། དང་པོ་ལ་གསུམ་སྟེ། མ་མཐོང་བའི་དང༌། མཐོང་བའི་ཕན་ཡོན་དང༌།
ཕན་ཡོན་དཔེས་བསྔགས་པའོ། ། དང་པོ་ལ་བཞི་སྟེ། སྡིག་པ་ཐམས་ཅད་འཇོམས་པ་དང༌། རང་ལ་ཕན་པ་དང༌། གཞན་རྗེས་སུ་འཛིན་པའི་ནུས་པ་ཡོད་པ་དང༌། འཇིག་རྟེན་སོ་སོའི་འདོད་པ་བསྐང་བའོ། ། དང་པོ་ནི་སྡིག་པའི་རང་བཞིན་དང༌། དེ་འཇོམས་པའི་ཚུལ་གཉིས་སོ། ། དང་པོ་ལའང་གཉེན་པོ་སྟོབས་ཆུང་བ་དང༌། སྤང་བྱ་སྟོབས་ཆེ་བ་དང༌།
འབྲས་བུ་སྡུག་བསྔལ་ལ་སྦྱོར་བ་གསུམ། དེ་ལྟར་དགེ་བ་ཉམ་ཆུང་བ་ཉིད་ལ་རྟག་ཅེས་པ་དང༌། སྡིག་པ་ཤིན་ཏུ་སྟོབས་ཆེན་ཞེས་པ་དང༌། མི་བཟད་པ་ཞེས་པས་རིམ་པ་བཞིན་ནོ། ། དགེ་བས་མི་དགེ་བ་ཟིལ་གྱིས་མི་ནོན་གྱིས་མི་དགེ་བས་དགེ་བ་ཟིལ་གྱིས་གནོན་པའི་ཕྱིར་རོ། ། དེ་འཇོམས་པའི་ཚུལ་ནི་དེ་ནི་ཞེས་མན་ཆད་ཐར་པའི་ཆ་མཐུན་དགེ་བ་སྟོབས་ལྡན་བྱང་ཆུབ་ཀྱི་སེམས་ལས་གཞན་གང་གིས་ཀྱང་སྡིག་པ་དེ་འཇོམས་མི་ནུས་སོ་ཞེས་བྱ་བའི་དོན་ཏོ། ། གཉིས་པ་ནི་བསྐལ་པ་ཞེས་པ་སྟེ། བསྐལ་པ་དཔག་ཏུ་མེད་པར་གོམས་པས་ཕན་པ་དང་ཕན་པ་མ་ཡིན་པའི་དམིགས་ཕྱེད་པའི་སངས་རྒྱས་ཀྱིས་ཕན་པའི་གཙོ་བོ་འདི་ཡིན་པར་མཁྱེན་ཏེ། ། ཞེས་བྱ་བའོ། ། གསུམ་པ་ནི་འདི་ནི་ཞེས་བྱ་བ་སྟེ།
སེམས་འདི་རྒྱུད་ལ་སྐྱེས་ན་སེམས་ཅན་ཚད་མེད་པ་རྣམས་ཀྱིས་ཀྱང་བདེ་བ་མཆོག་བྱང་ཆུབ་ཆེན་པོ་བདེ་བླག་ཏུ་ཐོབ་པའི་ཕྱིར་རོ། ། འོ་ན་བསྐལ་པ་གྲངས་མེད་གསུམ་དུ་དཀའ་བ་ཉམས་སུ་བླངས་ནས་བསྒྲུབ་པ་ལ་བདེ་བླག་ཅེས་ཅིའི་ཕྱིར་བརྗོད་ཅེ་ན། བྱང་ཆུབ་སེམས་དཔའ་གཞན་དོན་གྱི་དཀའ་བ་ལ་བདེ་བའི་འདུ་ཤེས་འབྱུང་བའི་ཕྱིར་དང༌། སྡུག་བསྔལ་དེ་འབྲས་བུ་དང་བཅས་པའི་ཕྱིར་དང༌། འཁོར་བ་མཐའ་མེད་ཀྱི་སྡུག་བསྔལ་ལ་ལྟོས་ནས་ཆུང་བ་ཉིད་ཀྱི་ཕྱིར་རོ། ། བཞི་པ་ནི་སྲིད་པའི་ཞེས་པ་སྟེ། སྲིད་པའི་སྡུག་བསྔལ་གཞོམ་པ་ནི་ཉན་ཐོས་ཀྱི་བདེ་བའོ། ། སེམས་ཅན་མི་བདེ་བ་བསལ་བ་ནི་བྱང་ཆུབ་སེམས་དཔའི་འོ། ། བདེ་བ་བརྒྱ་ཕྲག་སྤྱོད་པར་འདོད་པ་ནི་མངོན་མཐོའི་བདེ་བའོ། ། གལ་ཏེ་ཉན་ཐོས་ཀྱི་བདེ་བ་དང་སྲིད་པའི་བདེ་བ་སེམས་བསྐྱེད་པ་མེད་ཀྱང་འབྱུང་བས་ན་སེམས་བསྐྱེད་པའི་འབྲས་བུར་མི་འཐད་དོ་ཞེ་ན།
ལྡོག་པ་མེད་པས་རང་བཞིན་འབྲེལ་པ་མེད་ཀྱང་སེམས་བསྐྱེད་པ་ལའང་འབྲས་བུ་དེ་དག་བསྐྱེད་པའི་ནུས་པ་ཡོད་པས་རྗེས་འགྲོ་ཙམ་ཡོད་དེ། གནས་སྐབས་འབྲེལ་པ་ཡོད་པས་དེའི་འབྲས་བུར་བཞག་སྟེ། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་གསུངས་པ་བཞིན་ནོ། ། མཐོང་བའི་ཕན་ཡོན་ནི། བྱང་ཆུབ་སེམས་ནི་སྐྱེས་གྱུར་ན། ། ཞེས་པ་སྟེ། བྱང་ཆུབ་སེམས་སྐྱེས་གྱུར་ན་མིང་འཕོ་སྟེ། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། དོན་འཕོ་སྟེ།
འཇིག་རྟེན་ལྷ་མིར་བཅས་པའི་ཕྱག་བྱར་འགྱུར་རོ། ། གང་ཟག་སུ་ཞེ་ན། སྐྱེ་བོ་འཆིང་བ་མཐའ་དག་དང་བཅས་པ་ཡིན་པས་འཁོར་བའི་བཙོན་རར་བསྡམས་པའི་ཉམ་ཐག་རྣམས་སོ། ། དུས་ནམ་ཞེ་ན་སྐད་ཅིག་གཅིག་གིས་ཏེ་སེམས་བསྐྱེད་མ་ཐག་གོ ། ཕན་ཡོན་དཔེས་བསྔགས་པ་ལ་རྣམ་པ་དྲུག་སྟེ། དམན་པ་མཆོག་ཏུ་བསྒྱུར་བ་གསེར་འགྱུར་གྱི་རྩི་དང༌། རྙེད་དཀའ་ཞིང་མཐུ་མངའ་བ་ཡིད་བཞིན་གྱི་ནོར་བུ་དང༌། འབྲས་བུ་ཟད་མི་ཤེས་པ་དཔག་བསམ་གྱི་ཤིང་དང༌། མྱོང་བར་ངེས་པའི་སྡིག་པའི་ལས་ཟིལ་གྱིས་གནོན་པ་དཔའ་བོའི་དཔེ་དང༌། མྱོང་བར་མ་ངེས་པའི་སྡིག་པ་དྲུངས་ནས་འབྱིན་པ་དུས་མཐའི་མེ་དང༌།
དཔེའི་ཁྱད་པར་གཞན་བསྟན་པའོ། ། དང་པོ་ནི་གསེར་འགྱུར་ཞེས་པ་སྟེ། མི་གཙང་ལུས་འདི་བསྒྱུར་བས་ན་ཟུང་ཞེས་སྦྲེལ་ཏོ། ། ཅི་ལྟར་བསྒྱུར་ཞེ་ན་རྒྱལ་བའི་སྐུ་རིན་ཆེན་རིན་ཐང་མེད་པར་རོ། ། གང་གིས་ཞེ་ན་བླངས་ནས་ཏེ་སེམས་བསྐྱེད་བླངས་ནས་སོ། ། དཔེ་ཇི་ལྟར་ཞེ་ན་གསེར་འགྱུར་གྱི་རྩིས་ལྕགས་སྲང་སྟོང་གསེར་དུ་བསྒྱུར་བ་ལྟར་རོ། ། ཡང་ན་བླངས་ནས་ཞེས་ལུས་ཉིད་དང་སྤྲེལ་ཏོ། ། གཉིས་པ་ནི་འགྲོ་བའི་ཞེས་པ་སྟེ། རིན་ཆེན་བྱང་ཆུབ་སེམས་ལེགས་བརྟན་པར་ཟུང༌། ། ཞེས་དྲང་ངོ༌། །
སུས་ཤེ་ན་འགྲོ་བའི་གནས་འཁོར་བ་དང་བྲལ་བར་འདོད་པས་སོ། ། རྒྱུ་མཚན་ཅིའི་ཕྱིར་ཞེ་ན། ལེགས་པར་ཡོངས་སུ་བརྟགས་ན་རིན་ཆེ་བས་སོ། ། སུས་བརྟགས་ཤེ་ན་འགྲོ་བའི་ཞེས་པ་སྟེ། བདེ་བར་གཤེགས་པའི་བློ་གྲོས་ཀྱིས་བརྟགས་སོ། ། གསུམ་པ་ནི་དགེ་བ་གཞན་ཀུན་ཞེས་པ་སྟེ། སེམས་བསྐྱེད་པས་མ་ཟིན་པའི་དགེ་བ་རྣམ་སྨིན་ཕྱུང་ནས་ཟད་ལ་སེམས་བསྐྱེད་པས་ཟིན་པ་ནི་རྣམ་སྨིན་ཕྱུང་ཡང་རྒྱུ་མཐུན་འཕེལ་བས་ཟད་མི་ཤེས་པའི་ཕྱིར་རོ། ། བཞི་པ་ནི་སྡིག་པ་ཤིན་ཏུ་ཞེས་པ་སྟེ། མྱོང་བར་ངེས་པའི་སྡིག་པ་ཤིན་ཏུ་མི་བཟད་བྱས་ན་ཡུད་ཀྱིས་སྒྲོལ་ཏེ། རྣམ་སྨིན་གཏན་མ་བྱང་ཡང་རེ་ཞིག་རྣམ་པར་སྨིན་པའི་སྡུག་བསྔལ་མི་བསྐྱེད་པས་འབྲས་བུ་ཕྱིར་ནུར་བ་དང་བརྟག་མིན་དུ་ལུས་པར་བྱེད་དོ། །
གང་གིས་ཤེ་ན་བྱང་ཆུབ་ཀྱི་སེམས་གང་ལ་བརྟེན་ནས་སོ། ། ཚུལ་ཇི་ལྟར་ཞེ་ན། དཔའ་ལ་བརྟེན་ནས་འཇིགས་པ་ཆེན་པོ་རྣམས་ཤ་ཁོན་གཏན་མི་འབྱང་ཡང་རེ་ཞིག་གནོད་པ་མི་བྱེད་པ་བཞིན་ནོ། ། ལྔ་པ་ནི་དེས་ནི་ཞེས་པ་སྟེ། བྱང་ཆུབ་ཀྱི་སེམས་དེས་ནི་མྱོང་བར་མ་ངེས་པའི་སྡིག་ཆེན་རྣམས་སྲེག་པར་བྱེད་དེ་གཏན་ནས་སྤང་ངོ༌། ། དུས་ནམ་ཞེ་ན་སྐད་ཅིག་གཅིག་ལའོ། ། ཚུལ་ཇི་ལྟར་ཞེ་ན་དུས་མཐའི་མེ་བཞིན་ཏེ། བསྐལ་པ་འཇིག་པའི་མེས་འཇིག་རྟེན་གྱི་ཁམས་འཇིག་པར་བྱེད་པ་བཞིན་ནོ། ། དྲུག་པ་ནི་དེ་ཡི་ཞེས་པ་སྟེ། བྱང་ཆུབ་ཀྱི་སེམས་དེའི་ཕན་ཡོན་དཔག་ཏུ་མེད་པ་དག་བཤད་དེ།
འཕགས་པ་སངས་རྒྱས་ཕལ་པོ་ཆེ་ལས་སོ། ། སུས་བཤད་ཅེ་ན་བྱམས་མགོན་བློ་དང་ལྡན་པས་སོ། ། སུ་ལ་བཤད་ཅེ་ན་ནོར་བཟངས་ལ་བཤད་དེ་ཚོང་དཔོན་གྱི་བུ་ནོར་བཟངས་ལའོ། ། དེའང་ཚོང་དཔོན་གྱི་བུ་ནོར་བཟངས་བཅོམ་ལྡན་འདས་འཇམ་པའི་དབྱངས་ལ་བྱང་ཆུབ་ཏུ་སེམས་བསྐྱེད་དེ་དགེ་བའི་བཤེས་གཉེན་མང་པོའི་དྲུང་དུ་ཕྱིན་ནས་གདམས་པ་མནོས་ནས་མཐར་གྱིས་རྒྱལ་བ་བྱམས་པ་རྒྱ་མཚོའི་གྲམ་ཁང་པ་རྣམ་པར་སྣང་མཛད་རྒྱན་གྱིས་བརྒྱན་པ་ཞེས་བྱ་བ་དེའི་དྲུང་དུ་ཕྱིན་པ་དང༌། བྱམས་པས་ཀྱང་བསུ་བ་བྱས་ཏེ། ལྟོས་ཤིག་སེམས་ཅན་བསམ་པ་དག་པ་ཁྱོད། ། ནོར་བཟངས་ནོར་རྣམས་རབ་ཏུ་བརྟན་པའི་བུ། ། མཁས་པ་ང་ཡི་དྲུང་དུ་ཉེ་བར་འོངས། ། ལེགས་པར་འོངས་སམ་སྙིང་རྗེ་བྱམས་བྱུང་ཁྱོད། ། ཅེས་པ་ལ་སོགས་པས་བསྟོད་ནས་དེ་ནས་ཚོང་དཔོན་གྱི་བུ་ནོར་བཟངས་ཀྱིས་བདག་གིས་བྱང་ཆུབ་ཏུ་སེམས་བསྐྱེད་ན་ཇི་ལྟར་བསླབ་པར་བྱ་བ་དང་ནན་ཏན་དུ་བྱ་བ་བསྟན་དུ་གསོལ་ཞེས་ཞུས་པ་དང་བྱམས་པས་ལེགས་སོ་ཞེས་བྱ་བ་བྱིན་ནས་རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། །
འགྲོ་བ་ཐམས་ཅད་ཀྱི་དཀར་པོའི་ཆོས་རྣམས་འཕེལ་བར་བྱེད་པས་ཞིང་ལྟ་བུའོ། ། འཇིག་རྟེན་ཐམས་ཅད་བརྟན་པས་ས་ལྟ་བུའོ། ། བྱང་ཆུབ་སེམས་དཔའ་ཐམས་ཅད་སྲུང་བས་ཕ་ལྟ་བུའོ། ། དབུལ་བ་ཐམས་ཅད་ལས་སྐྱོབ་པས་རྣམ་ཐོས་ཀྱི་བུ་ལྟ་བུའོ། ། དོན་ཐམས་ཅད་ཡང་དག་པར་སྒྲུབ་པས་ཡིད་བཞིན་གྱི་ནོར་བུ་ལྟ་བུའོ། ། བསམ་པ་ཐམས་ཅད་རྫོགས་པར་བྱེད་པས་བུམ་པ་བཟང་པོ་ལྟ་བུའོ། ། ཉོན་མོངས་པའི་དགྲ་ཕམ་པར་བྱེད་པས་མདུང་ལྟ་བུའོ། ། ཚུལ་བཞིན་མ་ཡིན་པ་ཡིད་ལ་བྱེད་པ་འགེབས་པས་གོ་ཆ་ལྟ་བུའོ། ། ཉོན་མོངས་པའི་མགོ་ལྟུང་བར་བྱེད་པས་རལ་གྲི་ལྟ་བུའོ། ། འཚེ་བ་ཐམས་ཅད་ལས་སྐྱོབ་པས་མཚོན་ཆ་ལྟ་བུའོ། །
འཁོར་བའི་ཆུ་ནང་ན་གནས་པ་སྟེང་དུ་འབྱིན་པས་འཆིལ་པ་ལྟ་བུའོ། ། སྒྲིབ་པས་ཁེབས་པའི་རྩྭ་ཐམས་ཅད་འཐོར་བས་རླུང་གི་དཀྱིལ་འཁོར་ལྟ་བུའོ། ། བྱང་ཆུབ་སེམས་དཔའི་སྤྱོད་པ་དང་སྨོན་ལམ་ཐམས་ཅད་བསྡུས་པའི་ཕྱིར་མདོར་བསྟན་པ་ལྟ་བུའོ། ། བྱང་ཆུབ་ཀྱི་སེམས་ནི་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་མཆོད་པས་མཆོད་རྟེན་ལྟ་བུའོ། ། རིགས་ཀྱི་བུ་བྱང་ཆུབ་ཀྱི་སེམས་ནི་ཡོན་ཏན་དེ་ལྟ་བུ་དང་ཡོན་ཏན་གྱི་བྱེ་བྲག་གཞན་དང་ཡང་ལྡན་ནོ་ཞེས་གསུངས་སོ། ། དེ་ལྟར་ཐུན་མོང་གི་ཕན་ཡོན་བཤད་ནས་ཁྱད་པར་གྱི་ཕན་ཡོན་སྟོན་པ་ནི་བཞི་སྟེ། དབྱེ་བ་དང༌། མཚན་ཉིད་དང༌། སྨོན་པའི་ཕན་ཡོན་དང༌། འཇུག་པའི་ཕན་ཡོན་ནོ། །
དང་པོ་ནི་བྱང་ཆུབ་སེམས་དེ་ཞེས་པའི་རྐང་པ་གཉིས་ཀྱིས་གྲངས་དང༌། བྱང་ཆུབ་ཅེས་པ་རྐང་པ་གཉིས་ཀྱིས་མིང་བརྗོད་པས་བསྟན་ཏོ། ། གཉིས་པ་ནི་འགྲོ་བར་འདོད་དང་ཞེས་པ་སྟེ། ཁ་ཅིག་ན་རེ་སྨོན་པ་འགྲོ་བར་འདོད་པ་ནི་བརྡ་ལས་བྱུང་བའི་སེམས་བསྐྱེད་དེ། ལམ་ལས་རྟོགས་པའི་སྒོ་ནས་མོས་པ་ཙམ་གྱི་ཡུལ་དུ་བྱེད་པའི་ཕྱིར་རོ། ། འཇུག་པས་འགྲོ་བ་ཡིན་པ་ནི་དོན་དམ་པའི་ཆོས་ཉིད་ཀྱིས་ཐོབ་པའི་སེམས་བསྐྱེད་དེ། བྱང་ཆུབ་དངོས་སུ་ཡུལ་དུ་བྱས་ཏེ་བདེན་པ་མཐོང་བས་ཟག་པ་མེད་པའི་ལམ་དངོས་སུ་ཞུགས་པའི་གནས་སྐབས་ཡིན་པའི་ཕྱིར་རོ་ཞེའོ། ། དེ་ནི་སློབ་དཔོན་འདིའི་ཐུགས་ཀྱི་བསམ་པ་མ་ཡིན་ཏེ། འཇུག་པ་དེ་སོ་སོའི་སྐྱེ་བོ་ལ་ཡང་ཡོད་པར་བསླབ་པ་ཀུན་ལས་བཏུས་པ་ལས་བཤད་པའི་ཕྱིར་དང༌། འཇུག་པ་ལའང་ལེན་པའི་ཆོ་ག་འདི་ཉིད་དུ་གསུངས་པ་དེའི་ཆོས་ཉིད་ཀྱིས་ཐོབ་པར་བཤད་པའི་ཕྱིར་རོ། །
ཡང་སློབ་དཔོན་ཛེ་ཏཱ་རིས་སྨོན་པ་ནི་སེམས་ཅན་གྱི་དོན་དུ་བྱང་ཆུབ་དོན་དུ་གཉེར་བ་ཡིན་ལ། འཇུག་པ་ནི་སེམས་དེ་ཉིད་མ་ཉམས་པར་བསྲུང་བ་ཡིན་ནོ། ། ཞེས་བྱ་བ་དེ་ཡང་སློབ་དཔོན་དེའི་ཐུགས་དགོངས་མ་ཡིན་ནོ། ། མ་ཉམས་པར་བསྲུང་བ་དེ་འགྲོ་བ་དངོས་དང་དཔེ་དོན་མི་འདྲ་བའི་ཕྱིར་རོ། ། ཡང་ཁ་ཅིག་སྨོན་པ་སྔ་མ་འདྲ་ལ་འཇུག་པ་ནི་བསླབ་པ་ཡིན་ནོ་ཞེས་ཟེར་བའང་སློབ་དཔོན་འདིའི་ཐུགས་དགོངས་མ་ཡིན་ཏེ། འཇུག་པའི་སེམས་བསྐྱེད་པ་དང་བསླབ་པ་ལེན་པའི་ཆོ་ག་སོ་སོར་གསུངས་པའི་ཕྱིར་རོ། ། ལུང་དང་ཡང་འགལ་ཏེ། སྐལ་བ་དང་ལྡན་པའི་གཞི་རིགས་དང༌། སྤྱོད་པ་ལ་སྦྱོར་བའི་གཞི་སེམས་བསྐྱེད་པ་དང༌། རྫོགས་པའི་སངས་རྒྱས་མྱུར་དུ་ཐོབ་པའི་གཞི་བྱང་ཆུབ་སེམས་དཔའི་བསླབ་པ་ཞེས་སེམས་བསྐྱེད་པ་དང་བསླབ་པའི་གཞི་ཐ་དད་པར་གསུངས་པའི་ཕྱིར་རོ། །
དེ་བས་ན་སློབ་དཔོན་འདིས་ཀྱང་སྨོན་པ་དང་འཇུག་པའི་ཁུངས་སུ་དྲངས་པའི་སྡོང་པོས་བརྒྱན་པའི་མདོ་ལས་ཀྱང༌། གང་དག་བྱང་ཆུབ་ཏུ་སྨོན་པ་དེ་ནི་དཀོན་ནོ། ། དེ་བས་ཀྱང་སྤྱོད་པ་དོན་དུ་གཉེར་བ་དེ་དཀོན་ནོ། ། ཞེས་གསུངས་པས་འབྲས་བུ་དོན་དུ་གཉེར་བ་ནི་སྨོན་པའི་སེམས་བསྐྱེད་ཡིན། དེའི་ཐབས་སུ་སྤྱོད་པ་དོན་དུ་གཉེར་བ་ནི་འཇུག་པའི་སེམས་བསྐྱེད་ཡིན་ནོ། ། དེས་ན་སྤྱོད་པ་དང་ལྡན་པར་སེམས་བསྐྱེད་ཅེས་པའང་སྤྱོད་པ་ལ་དམ་འཆའ་བའི་སེམས་པས་ཀུན་ནས་བསླང་བའི་སྤྱོད་པ་དང་ལྡན་པའི་ཕྱིར་རོ། ། གསུམ་པ་ནི་བྱང་ཆུབ་སྨོན་པའི་ཞེས་པ་སྟེ། སྨོན་པ་ནི་བསྒྲུབ་པའི་ནན་ཏན་དང་བྲལ་བས། འཁོར་བ་ན་གནས་པའི་ཚེ་བདེ་བ་ཕུན་སུམ་ཚོགས་པ་ཐོབ་ཀྱང་སེམས་མངོན་དུ་རྒྱུ་བ་མེད་པའི་གནས་སྐབས་ན་བསོད་ནམས་རྒྱུན་ཆགས་སུ་མི་འཇུག་སྟེ། སྤྱོད་པ་ལ་དམ་འཆའ་བའི་སེམས་འཕངས་པ་མེད་པའི་ཕྱིར་ཏེ།
བར་མས་བསྡུས་པའི་དགེ་བ་མངོན་དུ་རྒྱུ་ཡོད་པ་ན་བསོད་ནམས་ཡོད་ཀྱང་གཉིད་མཐུག་པོ་ལོག་པ་ལ་སོགས་པ་ན་སེམས་པ་འཕངས་པའི་རྒྱུན་ཆགས་པ་མེད་པ་བཞིན་ནོ་ཞེས་བྱ་བའོ། ། བཞི་པ་ནི་གང་ནས་བཟུང་སྟེ་ཞེས་པ་སྟེ། སེམས་དེ་ཡང་དག་པར་བླངས་པ་དེང་ནས་བཟུང་སྟེ་བསོད་ནམས་ཤུགས། ། ནམ་མཁའ་མཉམ་པ་རབ་ཏུ་འབྱུང༌། ། ཞེས་སྦྲེལ་ཏོ། ། བསམ་པ་གང་གིས་བླངས་ཤེ་ན་མི་ལྡོག་པའི་སེམས་ཀྱིས་ཏེ། ལམ་བསྒྲུབ་པ་ཡལ་བར་མི་འདོར་བའི་བསམ་པས་སོ། ། དགོས་པ་གང་གི་ཕྱིར་ལམ་བསྒྲུབ་པ་ཡལ་བར་མི་འདོར་རོ་སྙམ་ན་ཆེད་དུ་བྱས་པ་ནི་སེམས་ཅན་ཁམས་རྣམས་མཐའ་ཡས་རབ་ཏུ་དགྲོལ་བའི་ཕྱིར་རོ། ། དེ་བས་ན་སེམས་ཅན་དགྲོལ་བའི་སྤྱོད་པ་འདི་མི་འདོར་རོ་སྙམ་པའི་འཇུག་པའི་སེམས་བསྐྱེད་བླངས་པ་དེ་ནས་བསོད་ནམས་འཕེལ་ལོ། ། དེ་ཡང་རེས་འགའ་འཕེལ་བ་ཡིན་ནམ་སྙམ་ན་རྒྱུན་མི་འཆད་པར་དུ་མ་ཞིག་འབྱུང་ངོ༌། །
དེ་ནི་སེམས་མངོན་དུ་རྒྱུ་ཡོད་པའི་དུས་ན་འབྱུང་བ་ཡིན་ནམ་སྙམ་ན་གཉིད་ལོག་གམ་བག་མེད་གྱུར་ཀྱང་མངོན་དུ་རྒྱུ་མེད་ཀྱང་དམ་བཅའ་བའི་འཕེན་པའི་དབང་གིས་འབྱུང་སྟེ། དཔེར་ན་སྤོང་བའི་སེམས་པས་འཕངས་པས་གཉིད་ལོག་པ་ནའང་བསོད་ནམས་ཀྱི་རྒྱུན་ཡོད་པ་བཞིན་ནོ། ། བག་མེད་པ་ལའང་བསླབ་པ་ལ་བག་མེད་པས་བསྒྲུབ་པ་དང་བྲལ་བར་འདོད་ཀྱི་སེམས་བསྐྱེད་པ་ལ་བག་མེད་ན་སེམས་བསྐྱེད་ཉམས་པར་འགྱུར་བས་བསོད་ནམས་འཕེལ་བ་མི་འཐད་པའི་ཕྱིར་རོ། ། ཕན་ཡོན་དང་ལྡན་པའི་འཐད་པ་ལ་གཉིས་ཏེ། ལུང་དང་རིགས་པའོ། ། དང་པོ་ནི་འདི་ནི་ཞེས་པ་སྟེ། ཕན་ཡོན་འདི་ནི་དེ་བཞིན་གཤེགས་པ་ཉིད་ཀྱིས་གསུངས་ཞེས་སྦྲེལ་ཏོ། ། མདོ་གང་ནས་ཤེ་ན། ལག་བཟངས་ཀྱིས་ནི་ཞུས་པ་ལས་སོ། ། ཅིའི་དོན་དུ་ཞེ་ན།
དམན་མོས་སེམས་ཅན་དོན་གྱི་ཕྱིར་ཏེ་ཐེག་པ་ཆེན་པོའི་རིགས་མ་ངེས་པའི་དོན་དུ་གསུངས་སོ། ། དེ་ཚིག་ཙམ་ཡིན་ནམ་སྙམ་ན་འཐད་པ་དང་བཅས་པར་ཏེ་འོག་གི་རིགས་པའི་འཐད་པ་དང་བཅས་པས་ཕན་ཡོན་བསྟན་ཏོ། ། རིགས་པས་འཐད་པ་ལ་གཉིས་ཏེ། སྨོན་པ་ཕན་ཡོན་དང་ལྡན་པའི་འཐད་པ་དང༌། འཇུག་པ་ཕན་ཡོན་དང་ལྡན་པའི་འཐད་པའོ། ། དང་པོ་ལ་གསུམ་སྟེ། དམིགས་པ་རྒྱ་ཆེ་བ་དང༌། དཀོན་པ་དང༌། ཕན་འདོགས་ཆེ་བའོ། ། དང་པོ་ནི་སེམས་ཅན་རྣམས་ཀྱི་ཞེས་པ་སྟེ།
དེད་དཔོན་མཛའ་བོའི་བུ་མོ་ཞེས་བྱ་བའི་ཕ་ཤི་ཞིང་དུས་ལས་འདས་པའི་བུ་དེས་མ་ལ་ཕའི་ལས་ཀ་དྲིས་པས་སྤོས་འཚོང་ཡིན་ནོ་ཞེས་ཟེར་བས་སྤོས་བཙོངས་ཏེ་འགྲོན་བུ་ཀརྴ་པ་ཎ་ཉིས་བརྒྱའི་རིན་མ་ལ་བསྙེན་བཀུར་བྱས་སོ། ། དེ་ནས་སྤོས་འཚོང་གིས་གྲོང་གི་ཚོང་པ་ཡིན་ཞེས་བརྗོད་པ་ན་གྲོང་གི་ཚོང་པ་བྱས་པ་དང༌། དེ་བཞིན་དུ་གྲོང་ཁྱེར་དང༌། ཡུལ་འཁོར་གྱི་ཚོང་པའི་བར་དུ་བྱས་ཏེ་རིམ་པ་བཞིན་ཀརྴ་པ་ཎ་བཞི་བརྒྱ་དང་དྲུག་བརྒྱ་དང༌། བརྒྱད་བརྒྱའི་བར་དུ་ཉིན་རེ་རྙེད་པས་མ་ལ་བསྙེན་བཀུར་བྱས་སོ། ། དེ་ནས་ཕ་རྒྱ་མཚོའི་ཚོང་པ་ཡིན་ནོ་ཞེས་ཐོས་ནས་རྒྱ་མཚོར་ཆས་པ་དང༌། མས་ཤོལ་བཏབ་པས་ན་མའི་མགོ་ལ་རྡོག་པས་བརྒྱབ་སྟེ་དོང་ངོ༌། ། དེ་ནས་རྒྱ་མཚོའི་འགྲམ་ས་བླ་བ་ཞེས་བྱ་བའི་གྲོང་ཁྱེར་མྱོས་བྱེད་དང་རྟག་མྱོས་དང་བདེ་བྱེད་དང་ཚངས་པའི་བླ་མ་བཞིར་རིམ་པ་བཞིན་ལོ་ཉིས་བརྒྱར་ལྷ་མོ་ཉིས་བརྒྱ་དང༌། ལོ་བཞི་བརྒྱར་ལྷ་མོ་བཞི་བརྒྱ་དང༌། ལོ་དྲུག་བརྒྱར་ལྷ་མོ་དྲུག་བརྒྱ་དང༌།
ལོ་བརྒྱད་བརྒྱར་ལྷ་མོ་བརྒྱད་བརྒྱ་དང་ལྷན་ཅིག་རྩེ་དགའ་སྤྱད་དེ། དེས་མ་ལ་བསྙེན་བཀུར་བྱས་པས་མཐོང་བའི་ཆོས་ལ་མྱོང་བ་ཡིན་ནོ། ། དེ་ནས་ཉི་ཚེ་བའི་དམྱལ་བའི་གྲོང་ཁྱེར་དུ་ཕྱིན་པ་དང༌། མྱོས་བྱེད་དང་ནི་རྟག་མྱོས་དང༌། ། བདེ་བྱེད་ཚངས་པའི་བླ་མ་དང༌། ། གྲོང་ཁྱེར་བཞི་ལས་རབ་འདས་ཏེ། ། ལས་ཀྱི་ཤུགས་ཀྱིས་འདིར་འོངས་སོ། ། ཞེས་འཛེར་ཏོ། ། དེ་ནས་དེ་ན་སེམས་ཅན་དམྱལ་བ་པ་འགའ་ཞིག་གི་མགོ་ལ་འཁོར་ལོ་འཁོར་བ་མཐོང་བ་དང༌། འདི་དག་གི་མགོ་བོའི་ནད་བསལ་ནས་བདག་ལ་སྨིན་པར་གྱུར་ཅིག་སྙམ་དུ་བསམས་མ་ཐག་ཏུ་རང་གི་མགོ་བོ་ལ་ལན་ཅིག་འཁོར་ནས་དེ་ནས་སྡུག་བསྔལ་ལས་གྲོལ་ཏེ་མ་ལ་གནོད་པ་བྱས་པའི་རྣམ་སྨིན་བྱང་ངོ་ཞེས་གྲགས་པས་ཀླད་པའི་ནད་བསལ་བའི་བསམ་པ་ལའང་ཕན་ཡོན་དེ་ཡོད་ན་སེམས་ཅན་དཔག་ཏུ་མེད་པ་རེ་རེ་ཞིང་སྡུག་བསྔལ་དཔག་ཏུ་མེད་པ་བསལ་བ་དང༌།
རེ་རེ་ནས་བདེ་བ་དཔག་ཏུ་མེད་པ་བསྒྲུབ་པར་འདོད་པ་སྨོས་ཀྱང་ཅི་དགོས་ཞེས་བྱ་བའོ། ། གཉིས་པ་དཀོན་པ་ལ་གསུམ་སྟེ། ཕན་པར་འདོད་པའི་སྐྱེ་བོ་གཞན་ལ་མེད་པ་དང༌། རང་ལ་མེད་པ་དང༌། དེ་ཉིད་ཀྱིས་སེམས་བསྐྱེད་པ་དེ་ཕན་ཡོན་ཆེན་པོར་གྲུབ་པའོ། ། དང་པོ་ནི་ཕའམ་ཡང་ན་མ་ཞེས་པ་སྟེ། ཕ་དང་མ་ནི་རང་བཞིན་གྱིས་བུ་ལ་བྱམས་པ་ཤས་ཆེ་བ་དང༌། ལྷན་ཅིག་སྐྱེས་པའི་ལྷ་དང་བདེན་པར་སྨྲ་བའི་དྲང་སྲོང་དང་ཚད་མེད་པས་བློ་སྦྱངས་པའི་ཚངས་པ་ལའང་ཚེ་འདིར་བདེ་བ་འདོད་པ་ཙམ་ཡོད་ཀྱི་བྱང་ཆུབ་དོན་དུ་གཉེར་བའི་བསམ་པ་ནི་ནམ་ཡང་མེད་པའོ། ། གཉིས་པ་ནི་སེམས་ཅན་དེ་དག་ཉིད་ལ་ཞེས་བྱ་བའོ། ། གསུམ་པ་ནི་གཞན་དག་ཅེས་པ་སྟེ།
སྔ་ན་མེད་པ་ནི་ཐུན་མོན་མ་ཡིན་པའོ། ། གསུམ་པ་ཕན་འདོགས་ཆེ་བ་ནི་འགྲོ་བ་ཀུན་ཀྱི་ཞེས་པ་སྟེ། སེམས་དགའ་བ་དང་ལུས་བདེ་བ་སྐྱེད་པའོ། ། འཇུག་པ་ཕན་ཡོན་དང་ལྡན་པའི་འཐད་པ་ལ་ལྔ་སྟེ། སྦྱོར་བས་ཟིན་པ་དང༌། བྱེད་པ་མང་བ་དང༌། ལན་ལ་མ་ལྟོས་པ་དང༌། སྒྲུབ་པ་རྒྱ་ཆེ་བ་དང༌། ཞར་ལས་ཞིང་ཁྱད་པར་དུ་འཕགས་པ་བསྟན་པའོ། ། དང་པོ་ནི་ཕན་པར་ཞེས་པ་སྟེ།
ཕན་པར་བསམ་པ་ནི་སྨོན་པའོ། ། དེ་སངས་རྒྱས་མཆོད་པ་བས་ཁྱད་པར་དུ་འཕགས་པ་ནི་ཟླ་བ་སྒྲོན་མ་ལས། བྱེ་བ་ཁྲག་ཁྲིག་གཏམས་པའི་ཞིང་དག་ན། ། མཆོད་པའི་རྣམ་པ་དཔག་མེད་ཇི་སྙེད་པས། ། སྐྱེས་མཆོག་རྣམས་ལ་ཉིན་རེ་རྟག་མཆོད་པས། ། བྱམས་པའི་སེམས་ཀྱི་གྲངས་དང་ཆར་མི་ཕོད། ། ཅེས་པ་དང༌། དཔས་བྱིན་གྱིས་ཞུས་པ་ལས། སངས་རྒྱས་རྣམས་ལ་མི་གང་གིས། ། རིན་ཆེན་དག་གིས་ཀུན་བཀང་སྟེ། །
བདེ་བར་གཤེགས་ལ་ཕུལ་བ་བས། ། གང་གིས་བྱང་ཆུབ་སེམས་བཏུད་ནས། ། མཆོད་པ་འདི་ནི་ཁྱད་པར་འཕགས། ། ཞེས་གསུངས་པས་སོ། ། བདེ་དོན་བརྩོན་པ་ནི་འཇུག་པའོ། ། གཉིས་པ་བྱེད་པ་མང་བ་ནི། སྡུག་བསྔལ་འདོར་འདོད་སེམས་ཡོད་ཀྱང༌། ། ཞེས་པ་སྟེ། སེམས་ཅན་གྱི་རིགས་ན་རྒྱུ་གཏི་མུག་དང་ལྡན་པ་དང༌། འབྲས་བུ་བདེ་བས་ཕོངས་པ་དང༌།
སྡུག་བསྔལ་གྱིས་གཟིར་བ་གསུམ་མོ། ། དང་པོ་ནི། སྡུག་བསྔལ་འདོར་འདོད་སེམས་ཡོད་ཀྱང༌། ། གཏི་མུག་པས། སྡུག་བསྔལ་ཉིད་ལ་མངོན་པར་རྒྱུག་ལ། ། བདེ་བ་འདོད་ཀྱང་གཏི་མུག་པས། ། རང་གི་བདེ་བ་དགྲ་ལྟར་འཇོམས་པས་རྒྱུ་གཏི་མུག་དང་ལྡན་ནོ། ། དེ་ལ་ཕན་པའི་རྒྱུ་གཏི་མུག་ཀྱང་ནི་སེལ་བྱེད་ཅེས་པའོ། ། དེའི་ཕན་ཡོན་ནི་བསོད་ནམས་ཏེ་བསོད་ནམས་སམ་སྣང་བ་དེ་འདྲ་ག་ལ་ཡོད་ཅེས་སྦྲེལ་ཏོ། ། འབྲས་བུ་བདེ་བས་ཕོངས་པ་ནི། །
གང་ཞིག་བདེ་བས་ཕོངས་པའོ། ། དེ་ལ་ཕན་པའི་ཁྱད་པར་ནི། བདེ་བ་ཀུན་གྱིས་ཚིམ་པའོ། ། དེ་བསྔགས་པ་ནི་དེ་དང་དགེ་མཚུངས་ག་ལ་ཡོད། ། ཅེས་བྱ་བའོ། ། སྡུག་བསྔལ་གྱིས་གཟིར་བ་ནི་སྡུག་བསྔལ་མང་ལྡན་དེ་དག་གོ ། དེ་ལ་ཕན་པ་ནི་སྡུག་བསྔལ་ཐམས་ཅད་གཅོད་པའོ། ། དེ་བསྔགས་པ་ནི་དེ་འདྲའི་བཤེས་ཀྱང་ག་ལ་ཡོད། ། ཅེས་པའོ། ། ལན་ལ་མི་ལྟོས་པ་ནི་ཕན་གདགས་ཞེས་པའོ། །
སྒྲུབ་པ་རྒྱ་ཆེ་བ་ནི་འགྲོ་བ་ཉུང་ཟད་ཅེས་པ་སྟེ། ནར་མའི་ཟས་སྦྱོར་བ་ཡང་དགེ་བ་བྱེད་པ་ཡིན་ཞེས་བསྔགས་ཞེས་སྦྲེལ་ཏོ། ། དེའང་ཁྱད་པར་ཅི་འདྲ་སྙམ་ན་ཞིང་དམན་པའི་འགྲོ་བ་ཉུང་ཟད་དང༌། དུས་དམན་པ་སྐད་ཅིག་དང༌། དངོས་པོ་དམན་པ་ཟས་ཙམ་དང༌། སྦྱོར་བ་དམན་པ་བརྙས་བྱས་དང༌། ཕན་འདོགས་དམན་པ་ཉིན་ཕྱེད་འགྲངས་པར་བྱེད་པའོ། ། བྱང་ཆུབ་སེམས་དཔའི་དེ་ལས་ཁྱད་པར་དུ་དེ་འཕགས་པ་ནི་ཞིང་རྒྱ་ཆེ་བ་སེམས་ཅན་གྲངས་མཐའ་ཡས་པ་དང༌། དུས་ཡུན་རིང་དུ་ཞེས་པ་དང༌། དངོས་པོ་བདེ་བར་གཤེགས་ཀྱི་བདེ་བ་བླ་ན་མེད་ཅེས་པ་དང༌།
ཕན་འདོགས་པ་ཡིད་ལ་བསམས་པ་མཐའ་དག་རྫོགས་པ་དང༌། དུས་རྟག་ཏུ་སྦྱིན་པ་རྒྱ་ཆེ་བའི་ཕྱིར་རོ། ། ལྔ་པ་ཞར་ལ་ཞིང་ཁྱད་པར་དུ་འཕགས་པ་ནི་གང་ཞིག་ཅེས་པ་སྟེ། ངན་སེམས་ཀྱིས་སྐད་ཅིག་མའི་གྲངས་ཙམ་དུ་བསྐལ་པར་དམྱལ་བར་གནས་པ་ནི་རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་ལས་བྱང་ཆུབ་སེམས་དཔའ་ལ་ཁོང་ཁྲོ་བའི་སེམས་བསྐྱེད་པ་དང་བརྙས་པའི་སེམས་བསྐྱེད་པ་ཇི་ཙམ་པ་དེ་སྙེད་ཀྱི་བསྐལ་པར་བྱང་ཆུབ་སེམས་དཔའ་སེམས་ཅན་དམྱལ་བའི་གནས་སུ་གོ་ཆ་བགོ་བར་བྱའོ་ཞེས་གསུངས་སོ། ། དེ་སྡིག་པའི་ཞིང་ཁྱད་པར་དུ་འཕགས་པ་བསྟན་ནས་བསོད་ནམས་ཀྱི་ཞིང་ཁྱད་པར་དུ་འཕགས་པར་བསྟན་པ་ནི་འོན་ཏེ་ཞེས་པའོ། ། ཕན་ཡོན་མདོར་བསྡུ་བ་ལ་རང་དོན་མདོར་བསྡུ་བ་ནི་རྒྱལ་སྲས་ཞེས་པ་སྟེ། དོ་གལ་ཆེན་པོས་སྡིག་པ་མི་འབྱུང་བ་ནི་སྲོག་ལ་བབ་ཀྱང་ངོ༌། ། དགེ་བ་ངང་གིས་འཕེལ་བ་བརྡ་ཕྲད་པར་ཟད་དོ། ། གཞན་དོན་མདོར་བསྡུ་བ་ནི། གང་ལ་སེམས་ཀྱི་ཞེས་པ་སྟེ།
གནོད་པ་བྱས་ཀྱང་བདེ་འབྲེལ་བ་ནི། གནོད་པ་བྱེད་པ་པོ་ལ་སྙིང་རྗེས་བདེ་བ་སྟེར་བ་སྟེ། གནོད་པ་བྱས་པ་ལས་འབྲས་བུ་བདེ་བ་འབྱུང་བ་ནི་མ་ཡིན་ནོ། ། དེས་ན་སྔར་ངན་སེམས་བསྐྱེད་པའི་གྲངས་བཞིན་ཞེས་པ་དང་འགལ་བ་མེད་དོ། ། ཕན་ཡོན་གྱི་ལེའུ་སྟེ་དང་པོའོ།། །། དེ་ལྟར་ཕན་ཡོན་བསྔགས་ནས་ད་ནི་སེམས་དེ་རྒྱུད་ལ་བསྐྱེད་པ་ནི་སྦྱོར་བ་དང༌། དངོས་གཞི་དང༌། རྗེས་གསུམ་མོ། ། དང་པོ་ལ་བདུན་ལས་མཆོད་པའོ། ། དེ་ལ་དྲུག་སྟེ།
བདག་དབང་བ་དང༌། མི་དབང་བའི་དངོས་པོ་འཇིག་རྟེན་གྱི་ཁམས་གཞན་ན་ཡོད་པ་ཡོངས་སུ་བཟུང་བ་མེད་པ་དང༌། ལུས་ཀྱི་དངོས་པོས་མཆོད་པ་དང༌། ཡིད་ཀྱིས་སྤྲུལ་པའི་མཆོད་པ་དང༌། བླ་ན་མེད་པའི་མཆོད་པ་དང༌། བཀུར་སྟིའི་མཆོད་པའོ། ། དེ་རྣམས་ལ་དང་པོ་ལྔ་ནི་རྙེད་པ་ལ། དྲུག་པ་ནི་བཀུར་སྟིའོ། ། རྙེད་པ་ལའང་དང་པོ་བཞི་བླ་ན་ཡོད་པ་ལ། ཐ་མ་བླ་ན་མེད་པའོ། །
བླ་ན་ཡོད་པ་ལའང་དང་པོ་གསུམ་དངོས་སུ་ཡོད་པ་ལ། བཞི་པ་སྤྲུལ་པའོ། ། དངོས་སུ་ཡོད་པ་ལའང་དང་པོ་གཉིས་ཕྱིའི་མཆོད་པ་དང༌། གསུམ་པ་ནང་གིའོ། ། དེ་ལ་དང་པོ་བདག་དབང་བ་ལ་ཆེད་དུ་བྱ་བ་ནི། རིན་ཆེན་སེམས་དེ་ཞེས་བྱ་བའོ། ། རྟེན་ནི་དེ་བཞིན་གཤེགས་པ་ཞེས་པ་ལ་སོགས་པ་དཀོན་མཆོག་གསུམ་སྟེ། དཀོན་མཆོག་དྲི་མ་མེད་པ་ཡོན་ཏན་རྒྱ་མཚོ་ཞེས་པ་ཀུན་དང་སྦྲེལ་ལོ། ། དངོས་པོ་དང་བསམ་པ་ནི་ལེགས་པར་མཆོད་ཅེས་པ་སྟེ། དངོས་པོ་གྱ་ནོམ་པ་དང་བསམ་པ་དག་པས་སོ། །
མི་དབང་བ་འཇིག་རྟེན་གྱི་ཁམས་ན་ཡོད་པ་ལ་དྲུག་སྟེ། རྫས་ཀྱི་ཁྱད་པར་ནི་མེ་ཏོག་ཅེས་པ་ནས་རྒྱན་རྣམས་ནི། ཞེས་པའི་བར་ཏེ། དེའང་དུད་པ་དང་ཞེས་པ་ཡན་ཆད་ཕལ་ཆེར་མིའི་ཡུལ་ན་ཡོད་པ་ཡིན་ལ། དེ་མན་ཆད་འགྲོ་བ་གཞན་ན་ཡོད་པའོ། ། ཡུལ་གྱི་ཁྱད་པར་ནི་ནམ་མཁའ་ཞེས་པ་ནས་མཐས་གཏུགས་ཞེས་པའི་བར་རོ། ། ཁ་ན་མ་ཐོ་བ་མེད་པའི་ཁྱད་པར་ནི། ཡོངས་སུ་བཟུང་བ་མེད་པའོ། ། ཞིང་ནི་ཐུབ་པ་སྐྱེས་ཀྱི་མཆོག་སྲས་དང་བཅས་པ་ཞེས་པའོ། ། སྦྱོར་བ་ནི།
བློ་ཡིས་བླངས་ནས་ལེགས་དབུལ་ན། ། ཞེས་སྦྲེལ་བའོ། ། རྒྱུ་མཚན་དང་དགོས་པ་ཁྱད་པར་ཅན་ནི་བདག་གི་ཞེས་པའོ། ། ལུས་ཀྱི་དངོས་པོས་མཆོད་པ་ལ་དྲུག་ལས། ཞིང་ནི་རྒྱལ་དང་དེ་སྲས་རྣམས་ལའོ། ། དངོས་པོ་ནི་བདག་གི་ལུས་ཀུན་ནོ། ། ཆོ་ག་ནི་གཏན་དུ་ནས། བཞེས་ཀྱི་བར་རོ། ། ཕུལ་བའི་རང་བཞིན་ནི་གུས་པས་ཁྱེད་ཀྱི་འབངས་སུ་མཆི་བར་བགྱི། ཞེས་པའོ། །
ཕུལ་བའི་དགོས་པ་ནི། བདག་ནི་ཞེས་པའོ། ། ཕུལ་ནས་རྗེས་སུ་བསྒྲུབ་པ་ནི། སྔོན་གྱི་ཞེས་པའོ། ། བློས་སྤྲུལ་པའི་མཆོད་པ་ནི་བཅུ་སྟེ། ཁྲུས་དང༌། ན་བཟའ་དང༌། རྒྱན་དང༌། བྱུག་པ་དང༌། མེ་ཏོག་དང༌།
བདུག་པ་དང༌། ཞལ་ཟས་དང༌། སྒྲོན་མེ་དང༌། བཞུགས་ཁང་དང༌། ཆེན་པོ་ལ་འོས་པའི་ཡོ་བྱད་དང༌། ལོངས་སྤྱོད་པ་བྱེད་པ་མེད་པ་ལ་མཆོད་པའི་རྣམ་པ་རྒྱུན་མི་ཆད་པར་བྱིན་གྱིས་བརླབ་པའོ། ། དང་པོ་ཁྲུས་ཁང་སྤྲུལ་པ་དང༌། རྟེན་བཞུགས་པ་དང༌། སྐུ་ཁྲུས་གསོལ་བ་དང༌། སྐུ་ཕྱི་བ་རྣམས་ཁྲུས་ཀྱི་ཞེས་པ་དང༌།
དེ་བཞིན་ཞེས་པ་དང༌། རིན་ཆེན་བུམ་པ་ཞེས་པ་དང༌། དེ་དག་སྐུ་ལ་ཞེས་པ་ནས་རིམ་པ་བཞིན་ནོ། ། ན་བཟའ་དང་རྒྱན་དབུལ་བ་ནི་དེ་ནས་ཞེས་པ་སྟེ། ཁ་དོག་ལེགས་བསྒྱུར་བའི་ནི། རབ་ཏུ་བྱུང་བའི་རྣམ་པར་བཞུགས་པ་ལ་འབུལ་ལ། མ་བསྒྱུར་བ་དང་རྒྱན་ནི་ཁྱིམ་པའི་རྣམ་པར་གནས་པ་རྣམས་ལའོ། ། བྱུག་པ་དབུལ་བ་ནི་སྟོང་གསུམ་ཞེས་པའོ། ། མེ་ཏོག་དབུལ་བ་ནི་ཐུབ་དབང་ཞེས་པའོ། ། བདུག་པ་དབུལ་བ་ནི་སྤོས་མཆོག་ཅེས་པའོ། །
ཞལ་ཟས་དབུལ་བ་ནི་ཞལ་ཟས་ཞེས་པའོ། ། སྒྲོན་མ་ནི་གསེར་གྱི་ཞེས་པའོ། ། བཞུགས་ཁང་ནི་ས་གཞི་བསྟར་བ་ནས་རྐང་པ་དྲུག་གོ ། འདི་ལ་སློབ་དཔོན་རིན་ཆེན་འབྱུང་གནས་ཞི་བས། ས་གཞི་བསྟར་པ་སྤོས་ཀྱིས་རབ་བྱུགས་པ། ། མེ་ཏོག་སིལ་མ་ཡིད་འོང་བཀྲམ་པ་དེར། ། གསེར་གྱི་པདྨ་ཚར་དུ་དངར་བ་ཡི། ། རིན་ཆེན་སྒྲོན་མ་དག་ཀྱང་དབུལ་བར་བགྱི། ། ཞེས་འདོན་པས་གནས་ཁང་སྒྲོན་མའི་ཁྱད་པར་དུ་འཆད་དོ། ། རིན་པོ་ཆེའི་གདུགས་དང་སེང་གེའི་ཁྲི་རྐང་རྟེན་ཅན་དང༌།
བསིལ་ཡབ་ནོར་བུའི་ཡུ་བ་ཅན་ལ་སོགས་པ་ཆེན་པོ་ལ་འོས་པའི་ཡོ་བྱད་ཀྱིས་མཆོད་པ་ནི། རིན་ཆེན་གདུག་མཛེས་གསེར་གྱི་ཡུ་བ་ཅན། ། ཞེས་བྱ་བ་ལ་སོགས་པའི་ཚིགས་བཅད་གཅིག་གོ ། དེ་ལྟར་ལོངས་སྤྱོད་པའི་བྱེད་པ་ཡོད་པ་ལ་མཆོད་ནས་ལོངས་སྤྱོད་པའི་བྱེད་པ་མེད་པ་ལ་མཆོད་པའི་རྣམ་པ་རྒྱུན་མི་ཆད་པར་བྱིན་གྱིས་བརླབས་པ་ནི་དམ་ཆོས་ཞེས་པའོ། ། དེ་ལྟར་བླ་ན་ཡོད་པའི་མཆོད་པ་བཤད་ནས། ད་ནི་ས་བཅུ་ཐོབ་སྟེ་མངོན་པར་ཤེས་པ་དྲུག་གི་མཐུ་ལ་དབང་བས་སངས་རྒྱས་མཆོད་པ་ནི་རྣམ་འཕྲུལ་འོད་ཟེར་གྱི་ལས་ལས་བྱུང་བའི་མཆོད་པ་བླ་ན་མེད་པ་བཤད་པ་ནི་ཇི་ལྟར་ཞེས་པའི་ཚིགས་སུ་བཅད་པའོ། ། དྲུག་པ་བཀུར་སྟིའི་མཆོད་པ་ལ་བསྟོད་པ་དང༌། ཕྱག་འཚལ་བ་གཉིས་སོ། ། དང་པོ་ནི་ཡོན་ཏན་རྒྱ་མཚོ་ཞེས་པའི་ཚིགས་སུ་བཅད་པའོ། ། གཉིས་པ་ལ་སྐྱབས་ཀྱི་གནས་ལ་ཕྱག་འཚལ་བ་ནི་ཡུལ་དང་བྱེད་པ་པོ་དང་སྦྱོར་བ་གསུམ་དུས་གསུམ་ཞེས་པ་ནས་རྐང་པ་གཉིས་དང་གཅིག་དང་གཅིག་རིམ་པ་བཞིན་ནོ། །
དེ་དང་མཐུན་པ་ལ་ཕྱག་འཚལ་བ་ནི་བྱང་ཆུབ་སེམས་ཀྱི་ཞེས་བྱ་བ་སྟེ། བྱང་ཆུབ་སེམས་ཀྱི་གཞི་ནི་སེམས་འབྱུང་བའི་ཐུན་མོང་མ་ཡིན་པའི་རྟེན་སྐུ་གཟུགས་སོ། ། ཁ་ཅིག་ནི་བྱང་ཆུབ་སེམས་དཔའི་སྡེ་སྣོད་དོ་ཞེས་ཟེར་རོ། ། སྐྱབས་སུ་འགྲོ་བ་ནི་དུས་ཀྱི་ཁྱད་པར་དང༌། ཞིང་དང་ངོ་བོའི་ཁྱད་པར་གཉིས་བྱང་ཆུབ་སྙིང་པོར་ཞེས་པ་ནས་རྐང་པ་གཅིག་དང་གསུམ་རིམ་པ་བཞིན་ནོ། ། སྐྱབས་སུ་འགྲོ་བ་ལ་བསྡུས་པའི་དོན་བདུན་ཏེ། རབ་ཏུ་དབྱེ་བ་དང༌། ཁྱད་པར་རྣམ་པར་གཞག་པ་དང༌། རང་བཞིན་དང༌། འབྲས་བུའི་སྐྱབས་འགྲོ་དང༌།
སྨོན་པའི་སེམས་བསྐྱེད་ཀྱི་ཁྱད་པར་དང༌། དགོས་པ་དང༌། སྒྲའི་དོན་དང༌། བསླབ་བྱའི་ཁྱད་པར་རོ། ། དབྱེ་བ་ཐུན་མོང་དང་ཐུན་མོང་མ་ཡིན་པ་གཉིས་སོ། ། ཁྱད་པར་ནི་བཞི་སྟེ། སྐྱབས་གནས་དང༌། དུས་ཀྱི་ཁྱད་པར་དང༌། རྒྱུ་དང༌། ཆེད་དུ་བྱ་བའོ། །
དང་པོ་དེའང་སྐྱབས་གནས་ནི་ཉན་ཐོས་པའི་འབྲས་བུའི་སྐྱབས་གནས་དེ་དགྲ་བཅོམ་པ་སྟེ་སྡུག་བསྔལ་སྤངས་ནས་སངས་རྒྱས་ཀྱི་སྤྱན་སྔར་ཆོས་ཉན་པ་དང་འཆད་པ་དགེ་འདུན་དཀོན་མཆོག་ལ་བྱེད་དོ། ། རང་རྒྱལ་བས་རྟེན་འབྲེལ་ཟབ་མོ་རྟོགས་ནས་སྡུག་བསྔལ་སྤང་བའི་ཆོས་དཀོན་མཆོག་ལ་བྱེད་དོ། ། ཐེག་པ་ཆེན་པོ་བས་སྟོན་པ་སངས་རྒྱས་ལ་འཇིགས་པ་ལས་གྲོལ་བའི་སྐྱབས་གནས་སུ་འཛིན་ཏོ། ། རྒྱུའི་སྐྱབས་གནས་ནི་གསུམ་ཀས་ཀྱང་སྟོན་པ་སངས་རྒྱས་དང་ལམ་ཆོས་དང་གྲོགས་དགེ་འདུན་ལ་འཛིན་ཏོ། ། དུས་ནི་ཐེག་པ་དམན་པ་བས་ཇི་སྲིད་འཚོའི་བར་དུ་སྐྱབས་སུ་འགྲོ་ལ། ཐེག་པ་ཆེན་པོ་པས་སྙིང་པོ་བྱང་ཆུབ་ལ་ཐུག་གི་བར་དུ་སྐྱབས་སུ་འགྲོའོ། ། རྒྱུ་ནི་ཉན་ཐོས་དང༌། རང་རྒྱལ་བས་སྡུག་བསྔལ་ལས་ཐར་བར་འདོད་པའི་དད་པས་སྐྱབས་སུ་འགྲོ་ལ། ཐེག་པ་ཆེན་པོ་པས་གཞན་སྡུག་བསྔལ་ལས་བསྒྲལ་བའི་དོན་དུ་སྙིང་རྗེའི་སྐྱབས་སུ་འགྲོའོ། ། ཆེད་དུ་བྱ་བ་ནི་ཉན་ཐོས་པས་རང་དོན་དུ་སྐྱབས་སུ་འགྲོ་ལ།
ཐེག་པ་ཆེན་པོ་པས་གཞན་སྡུག་བསྔལ་ལས་བསྒྲལ་བའི་དོན་དུ་སྐྱབས་སུ་འགྲོ་བའོ། ། དེ་ལ་འདིར་ནི་ཁྱད་པར་བཞིས་ཁྱད་པར་འཕགས་པའི་སྐྱབས་འགྲོ་ཐུན་མོང་མ་ཡིན་པ་ལ་འདོད་དེ། འབྲས་བུ་འཇིགས་པ་མེད་པའི་ས་གནས་སུ་སངས་རྒྱས་དོན་དུ་གཉེར་བས་སངས་རྒྱས་དང་ཆོས་དང་དགེ་འདུན་ལ་སྟོན་པ་དང་ལམ་དང་གྲོགས་སུ་ཁས་ལེན་པ་ནི་སྐྱབས་སུ་འགྲོ་བའི་ངོ་བོ་སྟེ། འབྲས་བུ་དེ་དོན་དུ་གཉེར་ཡང་སྟོན་པ་ཚངས་པ་ལ་སོགས་པ་གཞན་ལ་འཛིན་པ་དང༌། སངས་རྒྱས་ལ་སོགས་པ་ལ་སྟོན་པ་ལ་སོགས་པར་འཛིན་ཡང་འབྲས་བུ་དམན་པ་དོན་དུ་གཉེར་ན་སྐྱབས་སུ་ལེགས་པར་སོང་བ་མ་ཡིན་ནོ། ། འབྲས་བུའི་སྐྱབས་སུ་འགྲོ་བ་དང་སྨོན་པ་སེམས་བསྐྱེད་པ་ལ་ཁྱད་པར་ཅི་ཡོད་ཅེ་ན། སེམས་ཅན་གྱི་དོན་དུ་བྱང་ཆུབ་དོན་དུ་གཉེར་བ་ཙམ་ངེས་པར་ཐོབ་པར་བྱའོ་ཞེས་དམ་བཅས་པ་ནི་སྐྱབས་སུ་འགྲོ་བ་ཡིན་ལ་བསམ་པ་དེ་ཉིད་དམ་འཆའ་བའི་ལྕགས་ཀྱུས་དབང་དུ་བྱ་བ་ནི་སྨོན་པའི་སེམས་བསྐྱེད་དོ། ། ལྔ་པ་དགོས་པ་ནི་སོ་སོར་ཐར་པའི་སྡོམ་པ་སྐྱེ་བའོ། ། ཡང་བསྲུང་བ་ཆེན་པོ་དང་ལྡན་པ་དང༌། ལོག་པར་མོས་པའི་ལས་ཀྱི་སྒྲིབ་པ་བསྲབས་པ་དང༌།
དམ་པའི་གྲངས་སུ་བགྲང་བ་དང༌། བསྟན་པ་ལ་དད་པའི་ལྷས་ཆེད་དུ་བརྗོད་པའོ། ། དྲུག་པ་ནི་བསྒྲིབ་པ་དང༌། འཇིགས་པ་དང་སྡུག་བསྔལ་བའི་དུས་སུ་དཔུང་གཉེན་དུ་འཛིན་པས་ན་སྐྱབས་སུ་འགྲོ་བའོ། ། སྐྱབས་སུ་སོང་བ་དེས་བསླབ་པར་བྱ་བ་ནི་ཐུན་མོང་པའི་དབང་དུ་བྱས་ནས་སྐྱེས་བུ་དམ་པ་དང་འགྲོགས་པ་དང༌། དམ་པའི་ཆོས་ཉན་པ་དང༌། ཚུལ་བཞིན་དུ་ཡིད་ལ་བྱ་བ་དང༌། ཆོས་དང་རྗེས་སུ་མཐུན་པས་ཆོས་བསྒྲུབ་པ་ཞེས་བྱ་བ་བཞི་དང༌། དབང་པོ་མི་རྒོད་པ་དང༌། བསླབ་པ་ཡང་དག་པར་བླང་བ་དང༌།
སེམས་ཅན་ལ་སྙིང་བརྩེ་བ་དང༌། དུས་དང་དུས་སུ་མཆོད་པ་ལ་བརྩོན་པའོ། ། ཞེས་འཕགས་པ་ཐོགས་མེད་ཀྱིས་གསུངས་ལ། ཐུན་མོང་མ་ཡིན་པའི་དབང་དུ་བྱས་ནས། གང་ཞིག་སངས་རྒྱས་སྐྱབས་འགྲོ་བ། ། དེ་ནི་ཡང་དག་དགེ་བསྙེན་ཏེ། ། ནམ་དུའང་ལྷ་རྣམས་གཞན་དག་ལ། ། སྐྱབས་སུ་འགྲོ་བར་མི་བྱའོ། ། དམ་པའི་ཆོས་ལ་སྐྱབས་འཚོལ་ན། ། འཚེ་ཞིང་གསོད་པའི་སེམས་དང་བྲལ། །
དགེ་འདུན་ལ་ནི་སྐྱབས་འཚོལ་ན། ། མུ་སྟེགས་ཅན་ལ་ཕྱག་མི་བྱ། ། ཞེས་ཡོངས་སུ་མྱ་ངན་ལས་འདས་པའི་མདོ་ལས་གསུངས་སོ། ། སྡིག་པ་བཤགས་པ་ལ་བཞི་སྟེ། ། རྣམ་པར་སུན་འབྱུང་བ་དང༌། རྟེན་གཟུང་བ་དང༌། གཉེན་པོ་ལ་འབད་པ་དང༌། སོར་ཆུད་པར་བྱ་བའོ། ། དང་པོ་ལ་བཞི་སྟེ། བྱས་པའི་རྣམ་གྲངས་ལ་སོ་སོར་བརྟག་པ་དང༌།
མྱུར་དུ་བྲལ་བར་འདུན་པ་དང༌། དོན་མེད་པ་སོ་སོར་བརྟག་པ་དང༌། འབྲས་བུ་འཇིགས་པར་ཡིད་ལ་བྱ་བའོ། ། དང་པོ་ལ་གསུམ་སྟེ། རྟེན་ལ་གསོལ་བ་གདབ་པ་དང༌། ངོ་བོ་ལ་སོ་སོར་བརྟག་པ་དང༌། ཡུལ་ལ་སོ་སོར་བརྟག་པའོ། ། དང་པོ་ནི་ཕྱོགས་ཞེས་བྱ་བས་ཡུལ་དང༌། ཐལ་མོ་ཞེས་པས་གུས་པའི་སྤྱོད་ལམ་དང༌། ངག་གི་བྱ་བ་གསོལ་བ་ནི། །
ཞེས་བྱ་བའོ། ། གཉིས་པ་ནི་དུས་ཐོག་མ་མེད་ལྡན་ཞེས་བྱ་བ་དང༌། ཀུན་སློང་སྤྱིར་བདག་གིས་མ་འཚལ་ཞེས་པ་དང༌། བྱེ་བྲག་ཏུ་གཏི་མུག་འཁྲུལ་པས་བདག་ནོན་ཞེས་པ་དང༌། སྦྱོར་བ་ནི་སྡིག་བགྱིས་ཞེས་པ་རང་དང༌། གཞན་གྱིས་མ་བྱས་པ་དང་བྱས་པ་དང་འབྲེལ་པ་གསུམ་དང༌། བཤགས་པའི་བསམ་པ་ནི་ནོངས་པ་དེ་ནི་ཞེས་པ་ལ་སོགས་པའོ། ། གསུམ་པ་ནི་བདག་གིས་ཞེས་པས་ཡུལ་དངོས་དང༌། ཉོན་མོངས་པ་ཞེས་པས་བསམ་པ་དང༌། ལུས་དང་ཞེས་པས་གཞི་དང༌།
ཤིན་ཏུ་ཞེས་པས་འབྲས་བུའི་སྒོ་ནས་བརྟག་པའོ། ། མྱུར་དུ་བྲལ་བར་འདུན་པ་ལ་བྲལ་བར་འདུན་པའི་རྣམ་པ་དང༌། ཡིད་བརྟན་གྱི་རྣམ་རྟོག་དགག་པའོ། ། དང་པོ་ནི་བདག་ནི་ཞེས་པས་མ་བཤགས་པའི་ཉེས་པ་དང༌། འདི་ལས་ཞེས་པས་བསམ་པ་དང༌། མྱུར་བའི་ཞེས་པས་རྟེན་ལ་གསོལ་བ་གདབ་པ་དང་གསུམ་གྱིས་བསྟན་ཏོ། ། གཉིས་པ་ནི། གལ་ཏེ་སྤྱིར་བཤགས་དགོས་ཀྱང་ད་དུང་ལོང་ཡོད་སྙམ་ན་ཡིད་བརྟན་དུ་མི་རུང་ཞེས་པའོ། ། དོན་མེད་པར་བརྟག་པ་ལ་སྡིག་པ་བྱས་པའི་རྣམ་པ་དང༌། དོན་མེད་པར་བརྟག་པ་དང༌།
དེ་འཐད་པས་བསྒྲུབ་པ་དང༌། མྱོང་བས་བསྒྲུབ་པ་དང༌། དོན་བསྡུ་བ་ལྔའོ། ། དང་པོ་ནི་ཐམས་ཅད་ཞེས་པ་བསམ་པ་དང༌། ། མཛའ་དང་ཞེས་པས་ཆེད་དུ་བྱ་བ་དང༌། སྡིག་པ་ཞེས་པ་བྱས་པའི་ཚུལ་གསུམ་གྱིས་བསྟན་ཏོ། ། གཉིས་པ་ནི་མཛའ་ཞེས་པའི་ཚིགས་སུ་བཅད་པ་སྟེ། ཆེད་དུ་བྱས་པའི་འབྲས་བུ་མེད་པར་བརྟག་པའོ། ། གསུམ་པ་ནི་རྨི་ལམ་ཞེས་པ་སྟེ། དངོས་པོ་གང་དང་གང་སྤྱད་པ་དེ་དང་དེ་ཞེས་པའི་ཆོས་ཅན་ནོ། །
དྲན་པའི་ཡུལ་དུ་འགྱུར་གྱི་མྱོང་བའི་ཡུལ་ལས་འདས་པར་འགྱུར་རོ་ཞེས་པ་བསྒྲུབ་བྱའོ། ། འདས་པ་ཐམས་ཅད་མཐོང་བར་མི་འགྱུར་བའི་ཕྱིར་ཞེས་བྱ་བ་གཏན་ཚིགས་སོ། ། རྨི་ལམ་ཉམས་སུ་མྱོང་བ་བཞིན། བྱ་བ་ཁྱབ་པ་གཏན་ལ་འབེབས་པའི་དཔེའོ། ། བཞི་པ་ནི་རེ་ཞིག་ཅེས་པ་ཆེད་དུ་བྱ་བ་མི་བརྟན་པའོ། ། འོ་ན་སྡིག་པའང་མི་རྟག་པས་གནོན་པ་མེད་དོ་སྙམ་ན། སྡིག་པ་འགགས་ཀྱང་བག་ཆགས་ཀྱི་རྒྱུན་གནས་པར་སྟོན་པ་ནི་དེ་དག་ཅེས་པའོ། ། ལྔ་པ་ནི་མི་རྟག་པར་ཤེས་པའི་གཉེན་པོས་མ་ཟིན་པ་དང༌། སྤང་བྱ་ཀུན་སློང་དྲག་པོ་གཉིས་དེ་ལྟར་ཞེས་པ་དང༌། གཏི་མུག་ཅེས་པ་ནས་རིམ་པ་བཞིན་ནོ། །
འཇིགས་པ་ཡིད་ལ་བྱ་བ་ལ་བཞི་སྟེ། འཇིག་རྟེན་གཞན་དུ་འཕོ་བས་འབྲས་བུ་འབྱིན་པར་ངེས་པ་དང༌། འདི་ཉིད་དུ་མྱོང་བའི་འཇིགས་པ་དང༌། འཇིགས་པ་མི་ཟད་པ་འབྱིན་པའི་འཐད་པ་དང༌། སྡུག་བསྔལ་གྱིས་གདུངས་པའི་རྣམ་པའོ། ། དང་པོ་ནི་ཉིན་མཚན་ཞེས་པ་སྟེ། བཅག་ཅེས་པའི་ཆོས་ཅན་ནོ། ། འཆི་བར་ཅིས་མི་འགྱུར་ཞེས་པ་བསྒྲུབ་བྱའོ། ། ཉིན་མཚན་ཞེས་པས་འབྲི་བ་ཡོད་པ་དང༌། སྣོན་པ་ཞེས་པས་སྣོན་པ་མེད་པའི་གཏན་ཚིགས་སོ། །
དེས་ན་ཚེ་ཕྱི་མར་འགྲོ་ངེས་པས་མྱོང་བར་ངེས་པའོ། ། གཉིས་པ་ནི་བདག་ནི་ཞེས་པས་ཚེ་འདི་འགག་པ་དང་གཤིན་རྗེའི་ཞེས་པ་ཕྱི་མའི་སྡུག་བསྔལ་ལ་ཕྱོགས་པ་དང༌། དེ་ཚེ་ཞེས་པས་སྐྱབས་མེད་པ་དང༌། མགོན་པོ་ཞེས་པས་འགྱོད་པའི་རྣམ་པའོ། ། གསུམ་པ་ནི་སྐྱེ་བོ་ཞེས་པས་ཚེ་འདིའི་གནོད་པ་ལ་འཇིགས་པའི་དཔེ་དང༌། ཁ་སྐམ་ཞེས་པས་དཔེ་བསྒྲུབ་པ་དང༌། གཤིན་རྗེའི་ཞེས་པས་ཕྱི་མའི་གནོད་པ་དཔེ་ལས་ཁྱད་པར་དུ་འཕགས་པ་བསྟན་པའོ། ། བཞི་པ་ནི་སུ་ཞིག་ཅེས་པ་ནས་ཚིགས་བཅད་གཉིས་སོ། ། རྟེན་གྱི་སྟོབས་ལ་གསུམ་སྟེ། རྟེན་སྤྱིར་གཟུང་བ་དང༌།
ཁྱད་པར་དུ་ཉེ་བའི་སྲས་ལ་རྟེན་དུ་གཟུང་བ་དང༌། རྟེན་དུ་བཟུང་ནས་དེ་དག་གི་བཀའ་ལྟར་རྗེས་སུ་བསྒྲུབ་པའོ། ། དང་པོ་ནི་དེ་བས་ཞེས་པ་སྟེ། སངས་རྒྱས་ལ་ཉོན་མོངས་པའི་དགྲ་དང་ཡོན་ཏན་གྱི་བགོ་སྐལ་ལས་རང་དོན་ནི་རྒྱལ་བའོ། ། གཞན་དོན་ནི་འགྲོ་བའི་མགོན་ཞེས་པས་བསྟན་ཏེ། འཆི་བ་དག་ནི་ཐམས་ཅད་དང༌། ། ཐབས་མ་ཡིན་དང་ངན་སོང་དང༌། ། འཇིག་ཚོགས་ཐེག་པ་དམན་པ་ལས། ། བསྐྱབ་ཕྱིར་སྐྱབས་ཀྱི་དམ་པའོ། ། ཞེས་པ་ལྟར་ལས་ཀྱང་སྐྱོབ་པས་མགོན་ནོ། །
དེ་བཤད་པ་ལ་བརྩོན་པ་དང་མཐུ་མང་བ་དང་འཇིགས་པ་ལས་སྒྲོལ་བ་གསུམ་འགྲོ་བ་ཞེས་པ་ནས་སོ། ། ཆོས་ནི་རྟོགས་པའི་ཆོས་ཏེ། དེའི་ཐུགས་སུ་ཆུད་པའི་ནི་དབྱིངས་གློ་བུར་གྱི་དྲི་མ་ལས་གྲོལ་བ་འགོག་པའོ། ། འཁོར་བའི་འཇིགས་པ་སེལ་བ་ནི་ལམ་མོ། ། དགེ་འདུན་ནི་བྱང་ཆུབ་སེམས་དཔའི་དགེ་འདུན་ནོ། ། གཉིས་པ་ནི་བདག་ནི་འཇིགས་པས་ཞེས་པའོ། ། གསུམ་པ་ནི་སྔོན་ཆད་ཅེས་པའོ། ། གཉེན་པོ་ནི་སྟོབས་ལ་གཉིས་ཏེ། གཉེན་པོ་ལ་འབད་པར་རིགས་པའི་འཐད་པ་དང༌། མྱུར་དུ་འཇུག་པར་གདམས་པའོ། །
དང་པོ་ལ་གཉིས་ཏེ། ནད་ཀྱི་དཔེ་དང༌། གཡང་སའི་དཔེའོ། ། དང་པོ་ནི་ཐ་མལ་ཞེས་པ་སྟེ། ཐ་མལ་པའི་ནད་ནི་བད་ཀན་ལ་སོགས་པ་སྟེ། དེའང་འཇིགས་ན་ཉོན་མོངས་པའི་ནད་ལ་གཉེན་པོ་བསྟེན་དགོས་པ་ལྟ་སྨོས་ཀྱང་ཅི་དགོས་ཞེས་པའོ། ། འོ་ན་ཐ་མལ་པའི་ནད་ལས་ཁྱད་པར་དུ་འཕགས་པ་ཅི་ཡོད་ཅེ་ན། དེ་གཅིག་གིས་ཀྱང་ཞེས་པ་ནད་ཉེས་པ་ཆེ་བ་དང༌། དེ་དག་ཅེས་པས་སྨན་དཀོན་པ་དང༌། དེ་ལ་ཞེས་པ་སྨན་པ་མཆོག་ཏུ་གྱུར་པ་བསྒྲུབ་པའོ། །
གཡང་སའི་དཔེ་སྟོན་པ་ནི་གཡང་ས་ཐ་མལ་ཞེས་པ་སྟེ། དཔག་ཚད་སྟོང་དུ་ལྷུང་བ་ནི་དམན་པའི་གནས་འཁོར་བ་ཐོག་མཐའ་མེད་པར་མཚོན་པའོ། ། གཉིས་པ་ནི་མྱུར་དུ་འཇུག་པར་གདམས་པ་ནི་དེ་རིང་ཞེས་པ་ནི། མི་རྟག་པ་ངེས་པར་ཟིན་པ་དང༌། རྟག་པའི་རྒྱུ་མེད་པ་དང༌། བརྩོན་པར་བསྐུལ་པ་གསུམ་རྐང་པ་བཞི་དང་གཅིག་དང་གསུམ་རིམ་པ་བཞིན་ནོ། ། སོར་ཆུད་པའི་སྟོབས་ལ་གསུམ་སྟེ། ཕྱི་མ་ལ་བསྡམ་པ་དང༌། སྔ་མ་ལ་སྦྱང་བ་དང༌། སྐབས་བསྡུ་བའོ། །
དང་པོ་ལ་གཉིས་ཏེ། ཉེས་དམིགས་ཀྱིས་འཇིགས་པ་ཡིད་ལ་བྱ་བ་དང༌། སྤང་བའི་བསམ་པའི་ཁྱད་པར་རོ། ། དང་པོ་མི་རྟག་པའི་རང་བཞིན་སྔོན་མཐོང་བ་དང༌། རྟག་པའི་རྒྱུ་ལྷག་པ་དགག་པ་དང༌། མི་རྟག་པའི་ལུས་ལ་ཞེན་པར་མི་རིགས་པ་དང༌། ལོག་པའི་བསྒྲུབ་པ་མི་རིགས་པ་དང༌། ལུས་དང་ལོངས་སྤྱོད་ངེས་པར་འདོར་བ་རྣམས་སྔོན་ཆད་ཅེས་པ་ནས་རྐང་པ་གཅིག་དང་གཅིག་དང༌། གཅིག་དང་གཅིག་དང་བཞིས་རིམ་པ་བཞིན་བསྟན་ཏོ། ། གཉིས་པ་ནི་འབྲས་བུ་སྡུག་བསྔལ་བ་དང༌།
རྒྱུ་ལ་ཡིད་འབྱུང་བར་རིགས་པ་གཉིས་མི་དགེ་ཞེས་པ་ནས་རྐང་པ་གཅིག་དང་གསུམ་རིམ་པ་བཞིན་ནོ། ། སྔར་མ་སྦྱངས་པ་ནི་བདག་ནི་ཞེས་པ་སྟེ། བཤགས་བྱའི་དངོས་པོ་ནི་བདག་ནི་ཞེས་པ་སྟེ། རང་བཞིན་ཁ་ན་མ་ཐོ་བ་ནི་བསླབ་པས་བསྡམས་པ་དང་མ་བསྡམས་པ་གཉིས་ཀ་ལ་སྡིག་པར་འགྱུར་བའོ། ། བཅས་པའི་ཁ་ན་མ་ཐོ་བ་ནི། བཅས་པ་འབའ་ཞིག་ལ་སྡིག་པར་འགྱུར་བའོ། ། འོ་ན་སྟོན་པས་བཅས་པ་མཛད་པར་མི་རིགས་ཏེ། བྱས་ཀྱང་སྡིག་པ་མེད་པ་དེ་བཅས་པ་ལ་བརྟེན་ནས་སྡིག་པར་འགྱུར་བའི་ཕྱིར་རོ་ཞེ་ན་མ་ཡིན་ཏེ། བསྲུངས་ན་བསོད་ནམས་འཕེལ་བས་བཅས་པ་ལ་དགོས་པ་ཡོད་དོ། ། སྡིག་པ་མ་ཡིན་པ་བསྲུང་བ་ལ་བསོད་ནམས་ཅི་ལྟར་ཡོད་ཅེ་ན།
སྡིག་པ་དང་བཅས་པས་ཉེས་སྤྱོད་ཆེན་པོ་ལ་མི་འཇུག་པར་བྱེད་པའི་ཆེད་དུ་བཅས་པའི་རྭ་བ་བསྲུང་གོས་པ་ཡིན་ཏེ། ཨ་མྲའི་ཚལ་བསྲུང་བའི་ཆེད་དུ་སྨྱིག་མའི་ཚལ་བསྲུང་བ་བཞིན་ནོ། ། གསུམ་པ་སྐབས་བསྡུ་བ་ནི། འདྲེན་པ་རྣམས་ཀྱི་ཞེས་པ་སྟེ། ནོངས་པ་ལགས་པར་གཟུང་དུ་གསོལ། ཞེས་པས་ཉེས་པ་ལ་བདག་གིས་ཉེས་པར་ཤེས་སོ། ། ཞེས་པའོ། ། འདི་ནི་ཞེས་པས་ཉེས་པ་མཐོང་ནས་དེ་དག་སྡོམ་པའོ། ། སྡིག་པ་བཤགས་པའི་ལེའུ་སྟེ་གཉིས་པའོ།། །། རྗེས་སུ་ཡི་རང་བ་ལ་གསུམ་སྟེ།
འཇིག་རྟེན་གྱི་དགེ་བ་ལ་ཡི་རང་བ་དང༌། ཉན་ཐོས་ཀྱི་དགེ་བ་ལ་ཡི་རང་བ་དང༌། སངས་རྒྱས་ཀྱི་དགེ་བ་ལ་ཡི་རང་བའོ། ། དང་པོ་ལ་གཉིས་ཏེ། མཐོ་རིས་སུ་བསྔོས་པའི་བསོད་ནམས་ཀྱི་ཆ་དང་མཐུན་པ་ལ་ཡི་རང་བ་དང༌། བྱང་ཆུབ་ཏུ་བསྔོ་བའི་ཐར་པའི་ཆ་དང་མཐུན་པ་ལ་ཡི་རང་བའོ། ། དང་པོ་ནི་སེམས་ཅན་ཞེས་པ་རྐང་པ་གཉིས་ཀྱིས་རྒྱུ་ལ་ཡི་རང་བ་སྟེ། ངན་སོང་གི་སྡུག་བསྔལ་ལ་སོགས་པའི་དགེ་བ་ནི་མཐོ་རིས་ཐོབ་པར་བྱེད་པའི་དགེ་བའོ། ། སྡུག་བསྔལ་ཅན་ཞེས་པ་རྐང་པ་གཉིས་ཀྱིས་དེའི་འབྲས་བུ་ལ་ཡི་རང་བ་སྟེ། སྡུག་བསྔལ་ཅན་བདེ་བར་གནས་པ་གཡན་པ་ཕྲུགས་པ་ལྟ་བུའི་བདེ་བ་འཁོར་བའི་བདེ་བའོ། །
གཉིས་པ་ནི་བྱང་ཆུབ་རྒྱུར་འགྱུར་ཞེས་པའི་རྐང་པ་གཉིས་ཀྱིས་སོ། ། ཉན་ཐོས་ཀྱི་དགེ་བ་ལ་ཡི་རང་བ་ནི་ལུས་ཅན་ཞེས་རྐང་པ་གཉིས་ཀྱིས་སོ། ། སངས་རྒྱས་ཀྱི་དགེ་བ་ལ་ཡི་རང་བ་ལ་འབྲས་བུ་ལ་ཡི་རང་བ་ནི་སྐྱོབ་པ་རྣམས་ཀྱི་ཞེས་པ་མཐར་ཐུག་པའི་འབྲས་བུ་དང༌། རྒྱལ་སྲས་ས་ལ་ཞེས་པས་གནས་སྐབས་ཀྱི་འབྲས་བུ་ལ་ཡི་རང་བའོ། ། རྒྱུ་ལ་ཡི་རང་བ་ལ་བསམ་པའི་སེམས་བསྐྱེད་པ་ལ་ཡི་རང་བ་དང༌། སྦྱོར་བ་གཞན་དོན་ལ་ཡི་རང་བ་གཉིས་སེམས་ཅན་ཞེས་པ་ནས་རིམ་པ་བཞིན་ནོ། ། ཆོས་ཀྱི་འཁོར་ལོ་བསྐོར་བར་གསོལ་བ་འདེབས་པ་ནི་ཡུལ་དང་སྦྱོར་བ་དང་སྣོད་དང་ཆོས་ཀྱི་རང་བཞིན་རྣམས་ཕྱོགས་རྣམས་ཞེས་པ་ནས་རྐང་པ་རེ་རེའོ། ། མྱ་ངན་ལས་མི་འདའ་བར་གསོལ་བ་གདབ་པ་ལ་གསོལ་བའི་ཡུལ་དང༌། སྤྱོད་ལམ་དང༌། དགོས་པ་དང༌།
དུས་ཁྱད་པར་བཞི་རྒྱལ་བ་ཞེས་པ་ནས་རྐང་པ་རེ་རེའོ། ། དགེ་བའི་རྩ་བར་བསྔོ་བ་ལ་སྡུག་བསྔལ་དང་བྲལ་བར་སྤྱིར་སྨོན་པ་དང༌། ནད་ཀྱི་སྡུག་བསྔལ་སེལ་བར་སྨོན་པ་དང༌། བཀྲེས་པའི་སྡུག་བསྔལ་སེལ་བར་སྨོན་པ་དང༌། དབུལ་བའི་སྡུག་བསྔལ་སེལ་བར་སྨོན་པ་དང་བཞི་དེ་ལྟར་ཞེས་པ་དང༌། འགྲོ་བ་ཞེས་པ་དང༌། ཟས་དང་ཞེས་པ་དང༌། སེམས་ཅན་ཞེས་པ་ནས་རིམ་པ་བཞིན་ནོ། ། དེ་ལྟར་སྦྱོར་བ་བཤད་ནས། དངོས་གཞི་ལ་བཞི་སྟེ།
ཐམས་ཅད་གཏང་བར་སྨོན་པ་དང༌། ཆུད་མི་ཟ་བའི་རྒྱུར་སྨོན་པ་དང༌། ལོངས་སྤྱོད་པའི་རྒྱུར་སྨོན་པ་དང༌། དམ་འཆའ་བའི་ཚིག་ཏུ་བརྗོད་པའོ། ། དེ་ལ་སྨོན་པ་གསུམ་ནི་ཚིག་ཏུ་ལན་རེ་བརྗོད་པ་སྔོན་དུ་བཏང་ནས་དྲན་པ་ཉེ་བར་འཇོག་པ་ཡིན་ལ། དམ་འཆའ་བའི་ཚིག་ཏུ་བརྗོད་པ་ལན་གསུམ་བརྗོད་པས་དམ་འཆའ་བའོ། ། དང་པོ་ཐམས་ཅད་གཏང་བར་སྨོན་པ་ནི་གསུམ་སྟེ། ཐམས་ཅད་གཏང་བའི་ཚུལ་དང༌། དེའི་འཐད་པ་དང༌། བཏང་ནས་རྗེས་སུ་བསྒྲུབ་པའི་ཚུལ་ལོ། །
དང་པོ་ནི་དངོས་དང་ཆེད་དུ་བྱ་བ་དང༌། གཏང་བའི་བསམ་པ་གསུམ་ལུས་དང་ཞེས་པ་ནས་རྐང་པ་གཉིས་དང་གཅིག་དང་གཅིག་རིམ་པ་བཞིན་ནོ། ། གཉིས་པ་ལ་གཉིས་ལས་ཐམས་ཅད་བཏང་བས་མྱ་ངན་ལས་འདས་པ་ཐོབ་པ་ནི། ཐམས་ཅད་ཅེས་པ་སྟེ། བདག་བློ་མྱ་ངན་ལས་འདས་པ་བསྒྲུབ་ཅེས་པ་ནི་བདག་བློ་མྱ་ངན་ལས་འདས་པ་བསྒྲུབ་པའི་ཕྱིར་ཞེས་པའོ། ། སེམས་ཅན་སྦྱིན་པའི་ཞིང་དམ་པ་ཡིན་པ་ནི་ཐམས་ཅད་ཅེས་པ་སྟེ། ཐམས་ཅད་གཏང་བར་ཆབས་ཅིག་པ་ནི་བཏང་རུང་མ་བཏང་རུང་ངེས་པར་འདོར་བའོ། ། བཏང་ནས་རྗེས་སུ་བསྒྲུབ་པའི་ཚུལ་ནི། རང་དབང་བའི་འདུ་ཤེས་དགག་པ་སྟེ། བདག་གིས་ཞེས་པས་བསྟན་པའོ། །
བདག་གི་ཞེས་པས་བཤད་པའོ། ། དེ་ལ་ཞེས་པས་རིགས་པའི་ལས་ལ་སྦྱར་བ་སྟེ། ལུས་དེ་ལས་བྱེད་དུ་ཆུག་ཅེས་སྦྲེལ་ལོ། ། ཅི་ཞེ་ན་གནོད་པར་མི་འགྱུར་བའི་ལས་ཏེ། དགེ་བའི་ལས་སོ། ། ཆུད་མི་ཟ་བའི་རྒྱུར་སྨོན་པ་ལ་གསུམ་སྟེ། སྤྱིར་བསྟན་པ་དང༌། བསམ་པ་ཆུད་མི་ཟ་བ་དང༌། སྦྱོར་བ་ཆུད་མི་ཟ་བའི་རྒྱུར་སྨོན་པ་གསུམ། བདག་ལ་ཞེས་པ་དང༌།
གང་དག་ཅེས་པ་ནས་རིམ་པ་བཞིན་ནོ། ། གསུམ་པ་ལོངས་སྤྱོད་པའི་རྒྱུར་སྨོན་པ་ནི་གསུམ་སྟེ། ཉེ་བར་མཁོ་བ་ལ་སྦྱར་བ་དང༌། བྱེད་པ་རྒྱ་ཆེ་བ་དང༌། ཡུལ་དང་དུས་ཆད་པ་མེད་པ་གསུམ་བདག་ནི་ཞེས་པ་དང༌། ས་སོགས་ཞེས་པ་དང༌། དེ་བཞིན་ཞེས་པ་ནས་རིམ་པ་བཞིན་ཏེ། ནམ་མཁའི་མཐས་གཏུགས་པའི། སེམས་ཅན་ཁམས་ལ་ཉེར་འཚོའི་རྒྱུར་ཡང་ཤོག ཅེས་པ་ནི་ཡུལ་ཆད་པ་མེད་པ་ཡིན་ལ།
ཐམས་ཅད་མྱ་ངན་ལས་འདས་བར་དུ་ཉེར་འཚོའི་རྒྱུར་ཡང་ཤོག་ཅེས་པ་ནི། དུས་ཆད་པ་མེད་པའོ། ། དམ་བཅའ་བ་ཚིག་ཏུ་བརྗོད་པ་ནི། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་པར་བགྱི། ། ཞེས་པས་སེམས་བསྐྱེད་བླང་བ་ཡིན་ལ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་སེམས་དཔའི་བསླབ་པ་ལ། །
དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། དེ་བཞིན་དུ་ནི་བསླབ་པ་ལ། ། རིམ་པ་བཞིན་དུ་གནས་པར་བགྱི། ། ཞེས་པ་བསླབ་པ་གཟུང་བ་སྟེ། དེའང་འདིར་བཤད་པ་ལྟར་སྟབས་གཅིག་ཏུ་བྱས་པའམ་ཡང་ན་སློབ་དཔོན་ཛེ་ཏཱ་རིས་བཤད་པ་ལྟར་སོ་སོར་བརྗོད་དོ། ། འདིར་ཡང་རྣམ་པ་གཉིས་ཀྱིས་ངེས་པར་བྱ་སྟེ། སེམས་བསྐྱེད་པའི་རྒྱུ་མ་ཚང་བ་མེད་པའི་རང་བཞིན་དང༌། ཡང་དག་པར་བླངས་པ་དོན་ཡོད་པའོ། ། དང་པོ་ནི་ཡང་དག་པར་ལེན་པའི་ཆོ་ག་མེད་ན་སེམས་བསྐྱེད་མི་འབྱུང་ངམ་འབྱུང༌།
དང་པོ་ལྟར་ན་ཡང་དག་པར་ལེན་པའི་ཆོ་ག་མེད་ན་སེམས་ཅན་གྱི་དོན་དུ་བྱང་ཆུབ་འདོད་པའི་སེམས་སྐྱེ་བ་ལ་སེམས་བསྐྱེད་ཀྱི་མཚན་ཉིད་ཁྱབ་ཆེས་ལ། གཉིས་པ་ལྟར་ན་ཆོ་གའི་རིམ་པ་དོན་མེད་དོ་ཞེ་ན། ཡང་དག་པར་ལེན་པ་མེད་ཀྱང་རྐྱེན་གཞན་ལས་འབྱུང་ངོ༌། ། རྐྱེན་གཞན་པོ་དེ་དག་གང་ཡིན་ཞེ་ན། གསུམ་སྟེ། རྒྱུ་སྙིང་རྗེ་གོམས་པ་དང༌། རྩ་བ་དད་པ་བརྟན་པ་དང༌། བསམ་པའི་རྟེན་གཞན་ནོ། ། དང་པོ་ནི་རང་དང་གཞན་གཉིས་ཀ་ལ་རྟག་པ་གཅིག་པུའི་སེམས་ཅན་དུ་ཞེན་བཞིན་དུ་གཞན་སྡུག་བསྔལ་བ་དང་བྲལ་བར་འདོད་པ་དང༌། སེམས་ཅན་ལ་དམིགས་པ་མུ་སྟེགས་པ་དང་ཐུན་མོང་བ་དང༌།
བདག་དང་གཞན་གང་ཟག་གིས་སྟོང་པའི་ཕུང་པོ་སྐད་ཅིག་དང་རྡུལ་ཕྲན་དུ་མ་འདུས་པའི་རྒྱུ་ཙམ་དུ་ཤེས་ན་དེ་སྡུག་བསྔལ་དང་བྲལ་བར་འདོད་པ་ཆོས་ལ་དམིགས་པ་ཉན་ཐོས་དང་ཐུན་མོང་བ་དང༌། རང་དང་གཞན་བདེན་པས་སྟོང་པའི་སྒྱུ་མ་ལྟ་བུར་ཤེས་ན་དེ་དག་སྡུག་བསྔལ་དང་བྲལ་བར་འདོད་པའི་དམིགས་པ་མེད་པའི་སྙིང་རྗེ་བྱང་ཆུབ་སེམས་དཔའི་ཐུན་མོང་མ་ཡིན་པ་གསུམ་གང་ཡང་རུང་བ་ལ་བརྟེན་ནས་སྙིང་རྗེ་གོམས་པར་བྱས་པ་ཉེ་བར་ལེན་པའི་རྒྱུ་ཡིན་ནོ། ། གཉིས་པ་ནི་སྙིང་རྗེ་དང་ལྡན་པས་གཞན་སྡུག་བསྔལ་ལས་བསྒྲལ་བར་འདོད་ཀྱང་ཕྱི་རོལ་པ་ལྟར་གཞན་སྡུག་བསྔལ་ལས་གྲོལ་བའི་ཐབས་སུ་ཚངས་པ་ལ་སོགས་པ་དོན་དུ་གཉེར་ན་བྱང་ཆུབ་ཀྱི་སེམས་མི་སྐྱེ་བས་འབྲས་བུ་རྫོགས་པའི་བྱང་ཆུབ་ལ་དད་པ་དང༌། རྟེན་དཀོན་མཆོག་ལ་དད་པ་དང༌། རྒྱུ་སྤྱོད་པ་ལ་དད་པ་གསུམ་དགོས་པས་རྩ་བ་དད་པ་བརྟན་པའོ། ། བསམ་པའི་རྟེན་གཞན་ནི་གཞན་ལ་གནོད་པ་བྱེད་པ་ལས་ལོག་པའི་སོ་སོར་ཐར་པའི་སྡོམ་པའང་རྟེན་ཡིན་ནོ། ། གལ་ཏེ་སོ་སོར་ཐར་པའི་སྡོམ་པ་དེ་སྐྱེ་བའི་རྟེན་དུ་མི་འཐད་དེ། ཟ་མ་དང་མ་ནིང་དང་ལྷ་ལ་སོགས་པ་སོ་སོར་ཐར་པའི་སྡོམ་པ་མེད་པ་ལའང་བྱང་ཆུབ་ཏུ་སེམས་བསྐྱེད་པ་ཡོད་པའི་ཕྱིར་རོ། ། གནས་པའི་རྟེན་དུའང་མི་འཐད་དེ་ཤི་འཕོས་པས་སོ་སོ་ཐར་པའི་སྡོམ་པ་གཏོང་ཡང་སེམས་བསྐྱེད་མི་གཏོང་བའི་ཕྱིར་རོ། ། ཞེ་ན།
ཉན་ཐོས་ཀྱི་གྲུབ་མཐའ་ལས་གྲགས་པའི་ཐུན་མོང་མ་ཡིན་པ་དེ་སྐྱེ་བ་དང་གནས་པ་གཉིས་ཀའི་རྟེན་དུ་མི་འཐད་པ་བདེན་ཏེ། ཉན་ཐོས་པའི་ལུགས་ལ་གང་སྤྱད་ན་ཕས་ཕམ་པར་འགྱུར་ན་དེ་བྱང་ཆུབ་སེམས་དཔའི་ལྟུང་བའི་གཟུགས་བརྙན་དུ་འགྲོ་བའི་གོ་སྐབས་ཡོད་པའི་ཕྱིར་དང༌། དུས་དང་བསམ་པ་ལ་སོགས་པ་འགལ་བའི་ཕྱིར་དང༌། གཞན་གྱི་དོན་མཐོང་ནས་འདོད་པ་བསྟེན་པ་ན་བསླབ་པ་ཕུལ་ནས་བསྟེན་པར་བཤད་པས་བསླབ་པ་ཕུལ་བས་ཉན་ཐོས་ཀྱི་སོ་སོར་ཐར་པ་གཏོང་ཡང་སེམས་བསྐྱེད་མི་འདོར་བའི་ཕྱིར་རོ། ། འོན་ཀྱང་ཉན་ཐོས་ཀྱི་སོ་སོ་ཐར་པ་ལས་ཁྱད་པར་དུ་འཕགས་པ་ནི་རྒྱུན་ཆགས་པ་དང༌། གཞན་གྱི་རྗེས་སུ་བསྲུང་བ་དང་ཉམས་ན་གསོར་རུང་བ་ཡིན་ལ། ཉན་ཐོས་ཀྱི་དེ་ལས་བཟློག་པ་ཡིན་པས་ན་དེ་གཉིས་ཀ་ལ་སོ་སོར་ཐར་པ་ཙམ་པོས་ཁྱབ་པས་ན་དེ་རྟེན་ཡིན་ཏེ། གཞན་ལ་གནོད་པ་བྱེད་པ་ལས་ལོག་པའི་བསམ་པ་དེ་གཞན་ལ་ཕན་པའི་རྒྱུ་ཡིན་པས་སྐྱེ་བའི་རྟེན་ཡིན་ལ་ཁྱབ་བྱེད་ཡིན་པས་གནས་པའི་རྟེན་ཡང་ཡིན་ཏེ། དེ་ནི་ལྷ་ལ་སོགས་པ་ལའང་ཡོད་ཅིང་ཤི་འཕོས་པས་གཏང་བའང་མ་ཡིན་ནོ། ། འོ་ན་སོ་སོར་ཐར་པ་ཙམ་དེ་བྱེ་བྲག་བྱང་ཆུབ་སེམས་དཔའི་སོ་སོར་ཐར་པའི་མཐར་ཐུག་པས་རྟེན་དང་བརྟེན་པའི་དབྱེ་བ་ལའང་མི་འཐད་ལ།
སྡོམ་པ་གསུམ་དང་ལྡན་པ་བཤད་པའང་འགལ་ལོ་ཞེ་ན། མ་ཡིན་ཏེ་རྟེན་དང་བརྟེན་པ་ཆོས་ཐ་དད་པར་དཀོན་མཆོག་སྤྲིན་ལས་ཇི་ལྟར་ན་ཚུལ་ཁྲིམས་ཕུན་སུམ་ཚོགས་པ་ཡིན་ཞེ་ན། སོ་སོ་ཐར་པའི་སྡོམ་པས་བསྡམས་པ་ཡིན། བྱང་ཆུབ་སེམས་དཔའི་བསླབ་པ་ལ་སློབ་པ་ཡིན་ཞེས་གསུངས་པའི་ཕྱིར་རོ། ། སྡོམ་པ་གསུམ་དང་ལྡན་པར་བཤད་པའང་བྱང་ཆུབ་སེམས་དཔའི་སོ་སོར་ཐར་པ་དང་འོག་མ་བསྲུང་བྱ་བས་བཏགས་པའམ། རིམ་གྱིས་སློབ་པ་ལ་དགོངས་པ་ཡིན་ཏེ། དེ་ལྟ་མ་ཡིན་ན་འགལ་བ་འདུ་བའི་ཕྱིར་རོ། ། བྱང་ཆུབ་སེམས་དཔའི་སོ་སོ་ཐར་པ་དེ་ཡང་ལེན་པའི་ཆོ་ག་ནི་ལོགས་སུ་མི་དགོས་ཏེ་སྔར་ཉན་ཐོས་ཀྱི་བསླབ་པ་བླངས་པ་ཉིད་ཕྱིས་བསམ་པ་ཁྱད་པར་ཅན་གྱིས་ཟིན་ན་གནས་གྱུར་ནས་བྱང་ཆུབ་སེམས་དཔའི་སོ་སོ་ཐར་པར་གྱུར་པ་ཡིན་ཏེ། དམན་པའི་བསམ་པ་གཏོང་ཡང་སྤང་བའི་སེམས་དཔའ་མ་དོར་བའི་ཕྱིར་རོ། ། འོ་ན་སྤང་བའི་སེམས་དཔའ་མ་དོར་ན་ཉན་ཐོས་པས་གཞན་དོན་དུ་སྲོག་གཅོད་པ་སྤོང་བ་ཡིན་ཡང་བྱང་ཆུབ་སེམས་དཔའི་ལྟུང་བའི་གཟུགས་བརྙན་ཡིན་པས་མི་སྤོང་བ་མི་འགལ་ལམ་ཞེ་ན།
མི་འགལ་ཏེ་བསམ་པ་རྒྱ་ཆུང་བ་ཅན་ལ་གཞན་དོན་དུ་བསད་པ་གནོད་པའི་བསམ་པ་དང་འདྲེས་པས་སྤང་བྱ་ཡིན་ཡང་རྒྱ་ཆེ་བ་ལ་གནོད་པའི་བསམ་པ་དང་མ་འདྲེས་པས་སྤང་བྱ་མ་ཡིན་ཏེ། དེ་བསྙེན་པ་རྫོགས་པ་དང་གནས་པ་བརྟན་པར་གྱུར་པ་ལ། བསྲུང་བྱ་ཐ་དད་མེད་ཀྱང་མ་ཞུས་པ་དང་གནས་པ་ལ་མ་གནས་པའང་ཉེས་པ་ཡོད་མེད་ཐ་དད་པ་བཞིན་ནོ། ། གཉིས་པ་ལ་ཡང་དག་པར་བླངས་པ་དོན་ཡོད་པ་ནི་བླང་བའི་དགོས་པ་དང༌། ལེན་པའི་ཚུལ་ལོ། ། དང་པོ་ནི་ཆོ་གའི་རིམ་པ་མེད་ཀྱང་སྐྱེ་བ་བླངས་པ་དོན་མེད་དོ་ཞེ་ན། ཡོད་དེ་ངོ་ཚ་ཤེས་པ་དང་ཁྲེལ་ཡོད་པར་སྐྱེ་བས་རང་དང་གཞན་ལ་བླངས་པ་མི་ཉམས་པའི་རྒྱུའམ་བརྟན་པའི་རྒྱུ་ཡིན་པའི་ཕྱིར་རོ། ། ལེན་པའི་ཚུལ་ལ་ལྔ་སྟེ། བླང་བའི་ཡུལ་དང༌། བླང་བའི་གཞི་དང༌། །
དུས་དང༌། ཆོ་ག་དང༌། དུས་ཐམས་ཅད་པའི་སྡོམ་པ་བླང་བར་མི་ནུས་པའི་རྩོད་པ་སྤང་བའོ། ། དང་པོ་ནི། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང༌། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏོང་ངོ༌། ། ཞེས་བྱ་བའི་ཚུལ་གྱིས་སྡོམ་པ་ཐོབ་པ་དང༌། མ་ཉམས་པ་དང་ཉམས་ན་གསོ་བའི་ཐབས་ལ་མཁས་པ་དང༌།
རང་ཉིད་སྡོམ་པས་བསྡམས་པའི་བརྟུལ་ཞུགས་ཀྱི་ཁུར་འཛིན་པ་དང༌། བརྡ་གོ་བ་ལ་སོགས་པས་གཞན་རྗེས་སུ་འཛིན་པའི་ནུས་པ་ཡོད་པ་དེ་ལས་བླངས་ཏེ་བསླབ་པ་ལ་གུས་པའི་ཡན་ལག་ཡིན་པས་སོ། ། དེ་ལྟ་བུ་བཙལ་ན་སྲོག་དང་ཚངས་པར་སྤྱོད་པའི་བར་ཆད་དུ་འགྱུར་ན་སངས་རྒྱས་དང་བྱང་ཆུབ་སེམས་དཔའི་སྤྱན་སྔར་བླང་ངོ༌། ། བླང་བའི་གཞི་ནི་སྡོམ་པའི་ཚུལ་ཁྲིམས་དང་དགེ་བ་ཆོས་སྡུད་དང་སེམས་ཅན་དོན་བྱེད་ཀྱི་བྱ་བ་གསུམ་ལ་ནུས་པ་ཡོད་ན་ཐམས་ཅད་གཟུང་བའམ་མེད་ན་གང་རུང་ངམ་སྡོམ་པ་སྣ་འགའ་སྤྱོད་པ་ཙམ་ལ་བརྟེན་ཡང་རུང་སྟེ། དེ་ལྟ་མ་ཡིན་ན་དམ་བཅས་པ་ལས་ཉམས་པའི་ཉེས་པར་འགྱུར་རོ། ། ཁས་བླངས་ནས་མ་བྱིན་ན་དམྱལ་བ་དང༌། བསྔོས་ནས་མ་བྱིན་ན་ཡི་དྭགས་སུ་སྐྱེ་བར་མདོ་དྲན་པ་ཉེར་གཞག་ནས་གསུངས་ན། གཞན་དོན་དུ་དམ་འཆའ་པ་ཆེན་པོ་བྱས་ནས་ཡལ་བར་འདོར་བ་སྨོས་ཀྱང་ཅི་དགོས། ལེན་པའི་དུས་ཀྱང་རང་གི་སྟོབས་དང་སྦྱར་ནས་བྱང་ཆུབ་ཀྱི་བར་དང་ཇི་སྲིད་འཚོའི་བར་དང༌། ཐ་ན་ཉིན་ཞག་གཅིག་གི་བར་ལ་ཅི་རིགས་སུ་བསླབ་པར་བྱའོ། །
གལ་ཏེ་དམ་པའི་ཆོས་འདུལ་བ་ལས་ངེས་པ་ལྔ་ལ་སྡོམ་པ་མི་སྐྱེ་བར་གསུངས་པ་ལ་དུས་ངེས་པ་ལ་སྡོམ་པ་སྐྱེ་བར་འགལ་ལ། དུས་རེ་ཞིག་པ་རང་དང་གཞན་གྱི་དོན་མ་ལུས་པའི་རྒྱུར་མི་རུང་བས་བྱང་ཆུབ་སེམས་དཔའི་སྡོམ་པར་ཡང་འགལ་ཞིང༌། རེས་འགའ་བསྲུང་བ་དེ་ལྟུང་བ་དང་འདྲེས་པས་ས་ཐོབ་པ་ལ་ཐོགས་པའི་ཉེས་པ་དང་འབྲེལ་པར་འགྱུར་རོ་ཞེ་ན། ངེས་པ་ལྔ་ལས་མི་སྐྱེ་བ་ཉན་ཐོས་པའི་གཞུང་ཡིན་པས་འདི་ལ་དུས་ངེས་པ་ལ་ཡང་སྐྱེ་བ་མི་འགལ་ལོ། །

རྒྱུ་མ་ཚང་པ་མེད་པ་མ་ཡིན་པར་ཡང་མི་འགྱུར་ཏེ། རྒྱ་ཆེ་བ་ལ་རིམ་གྱིས་སློབ་པའི་ཕྱིར་རོ། ། ལྟུང་བ་དང་འདྲེས་པ་ཡང་མི་འགྱུར་ཏེ་ཁས་བླངས་པ་ཉམས་པ་མ་ཡིན་གྱི་ཁས་མ་བླངས་པ་མ་བསྲུངས་པའི་ཕྱིར་རོ། ། ལེན་པའི་ཆོ་ག་ནི་སྦྱོར་བ་དང་དངོས་གཞི་དང་རྗེས་གསུམ་འདི་ཇི་སྐད་བཤད་པ་དེ་ནི་སྟོབས་དང་ལྡན་པས་ལེན་པའི་ཆོ་ག་སྟེ། སྟོབས་ཆུང་ངུས་བསླབ་བྱ་དང་དུས་ལ་སོགས་པ་ཇི་ལྟར་རིགས་པར་བླངས་བར་བྱའོ། ། དུས་ཐམས་ཅད་པའི་སྡོམ་པ་གཟུང་བར་མི་ནུས་པའི་རྩོད་པ་སྤང་བ་ནི། གལ་ཏེ་བྱང་ཆུབ་ཀྱི་བར་དུ་བླངས་ན་ཚེ་འཕོས་ན་བསླབ་པ་བརྗོད་པ་ལྟུང་བས་གོས་པར་འགྱུར་རོ་ཞེ་ན། སྔོན་མི་འཁྲུགས་པས་སྨོན་ལམ་བཏབ་པ་ལྟར་མི་ཉམས་པས་སྨོན་པས་ཉམས་པར་ཡང་མི་འགྱུར་ཞིང་དྲན་པས་བརྗོད་པར་མི་འགྱུར་ཏེ། འོད་སྲུངས་ཀྱིས་ཞུས་པ་ལས་གསུངས་པ་ལྟར་བྱང་ཆུབ་ཀྱི་སེམས་ཉམས་པར་བྱེད་པའི་ཆོས་བཞི་སྤང་བ་དང༌། སེང་གེས་ཞུས་པ་ལས་གསུངས་པ་ལྟར་ཆོས་ཀྱི་སྦྱིན་པས་སྐྱེ་བ་དྲན་ཏེ་ཕྱོགས་ཐམས་ཅད་དུ་སེམས་ཅན་རྣམས་བྱང་ཆུབ་ལ་འཛུད་པས་རྨི་ལམ་ནའང་བྱང་ཆུབ་ཀྱི་སེམས་མི་འདོར་རོ་ཞེས་གསུངས་པ་དེ་ལས་བསླབས་པས་སོ། ། ཁ་ཅིག་ན་རེ་འགྲོ་བ་གཞན་གྱི་རྣམ་པ་རྟེན་དགེ་སློང་གི་འདུ་ཤེས་མེད་པ་ལ་སྲོག་གཅོད་པ་ལ་སོགས་པས་ཕམ་པར་མི་འགྱུར་བ་ལྟར་བསླབ་པ་ལ་དམིགས་པའི་བསམ་པ་མངོན་དུ་རྒྱུ་མེད་ན་ལྟུང་བས་ཉམས་པར་མི་འགྱུར་ལ་འབྲས་བུ་མི་འབྱིན་པ་ཡིན་ཏེ་ཐལ་བས་གཡོགས་པའི་མེ་བཞིན་ནོ་ཞེའོ། །
དེ་ནི་མ་ཡིན་ཏེ་སྡོམ་པའི་བྱ་བ་མི་བྱེད་ན་དོན་བྱེད་པའི་ནུས་པས་སྟོང་པའི་སྡོམ་པ་མི་འཐད་ལ། བྱ་བ་བྱེད་ན་འགལ་རྐྱེན་གྱིས་མི་ཉམས་པར་མི་འཐད་དེ་འདུས་མ་བྱས་པ་ཡིན་པའི་ཕྱིར་རོ། ། འགྲོ་བ་གཞན་གྱི་རྣམ་པ་བསྟེན་པ་ཡང་ཤེས་པ་རང་བཞིན་དུ་མ་གནས་པར་ལྟུང་བར་མི་འགྱུར་བ་ཡིན་གྱི་བསླབ་པ་ལ་དམིགས་པའི་བསམ་པ་མེད་པས་ལྟུང་བར་མི་འགྱུར་བ་མ་ཡིན་ཏེ། ཡིན་ན་ཉེ་དགས་བསླུས་པའི་དགེ་སློང་རྒན་ཞུགས་བསླབ་པ་ཡོད་པར་མ་ཤེས་པས་ཁྱིམ་ཐབ་དང་འགྲོགས་པ་ལའང་ལྟུང་བ་མེད་པའི་ཕྱིར་རོ། ། དེས་ན་སྔ་མ་ལྟར་བརྗོད་དོ། ། དེ་ལ། རིམ་པ་བཞིན་དུ་བསླབ་པར་བགྱི། ། ཞེས་པ་ནི་ལས་དང་པོ་པས་སྡོམ་པ་དང་མོས་པ་སྤྱོད་པ་བས་དགེ་བ་སྡུད་པ་དང༌། ས་ཐོབ་པ་རྣམས་ཀྱིས་སེམས་ཅན་གྱི་དོན་བྱེད་པ་གཙོར་སློབ་པའོ། ། དངོས་གཞིའོ། །
མཇུག་ལ་གཉིས་ཏེ། རང་དགའ་བ་བསྐྱེད་པ་དང༌། གཞན་དགའ་བ་བསྐྱེད་དུ་གཞུག་པའོ། ། དང་པོ་ལ་གཉིས་ཏེ། རང་གི་དོན་ཐོབ་པས་དགའ་བ་བསྐྱེད་པ་དང༌། གཞན་གྱི་དོན་ཐོབ་པས་དགའ་བ་བསྐྱེད་པའོ། ། དང་པོ་ལ་གསུམ་སྟེ། དོན་གྲུབ་པར་བརྟག་པ་དང༌། ཉེས་པས་མི་གོས་པར་བག་ཡོད་པར་བྱ་བ་དང༌། རྙེད་པས་དཀའ་བར་བརྟག་པའོ། །
དང་པོ་ནི་དེ་ལྟར་ཞེས་པས་བསྟན་ནས་དེང་དུ་ཞེས་པས་འཚོ་བ་དོན་ཡོད་པ་དང༌། དལ་འབྱོར་ཆུད་མ་གསན་པ་དང༌། སངས་རྒྱས་ཐོབ་པ་ལ་ནུས་པ་ཡོད་པ་དང༌། རྒྱལ་བའི་གདུང་འཚོབ་པ་བཞི་རྐང་པ་རེ་རེས་བཤད་པའོ། ། གཉིས་པ་ནི་དེ་ནི་ཞེས་པ་སྟེ། རིགས་དང་མཐུན་པ་ནི་ཐེག་པ་ཆེན་པོའི་ལམ་མོ། ། རྙོག་པར་མི་འགྱུར་བ་ནི་ལྟུང་བས་མི་གོས་པའོ། ། གསུམ་པ་ནི་ལོངས་བས་ཞེས་པའོ། ། གཞན་གྱི་དོན་ལ་གསུམ་སྟེ། སྡུག་བསྔལ་སེལ་བར་ནུས་པ་དང༌།
སྒྲིབ་པ་སེལ་བར་ནུས་པ་དང༌། ཕན་བདེ་བསྒྲུབ་ནུས་པའོ། ། དང་པོ་ལ་ལྔ་སྟེ། འགྲོ་བའི་ཞེས་པས་འཆི་བའི་སྡུག་བསྔལ་དང༌། འགྲོ་བའི་ཞེས་པས་དབུལ་བའི་སྡུག་བསྔལ་དང༌། འགྲོ་བའི་ཞེས་པས་ན་བའི་སྡུག་བསྔལ་དང༌། སྲིད་ལམ་ཞེས་པས་དུབ་པའི་སྡུག་བསྔལ་དང༌། འགྲོ་བ་ཞེས་པས་ངན་འགྲོའི་སྡུག་བསྔལ་སེལ་བའི་སྒོ་ནས་བསྟན་ཏོ། ། གཉིས་པ་ནི་འགྲོ་བའི་ཞེས་པས་ཉོན་མོངས་པའི་སྒྲིབ་པ་སེལ་བ་དང༌། འགྲོ་བའི་མི་ཤེས་ཞེས་པས་ཤེས་བྱའི་སྒྲིབ་པ་སེལ་བ་གཉིས་ཀྱིས་བསྟན་ཏོ། །
གསུམ་པ་ནི་ཕན་པ་བསྒྲུབ་པ་ནི་དམ་ཆོས་ཞེས་པ་སྟེ། དམ་པའི་ཆོས་ཀྱི་འོ་མ་བསྲུབས་པ་ནི་ལོངས་སྤྱོད་ཀྱི་གསུང་རབ་ཀྱིས་བརྗོད་བྱའི་དོན་ངེས་པ་ཡིན་ལ། མར་གྱི་ཉིང་ཁུ་བདེན་པ་མཐོང་བས་སྒྲོལ་བའོ། ། བདེ་བ་བསྒྲུབ་པ་ནི་འགྲོ་བའི་འགྲོན་པོ་ཞེས་པ་སྟེ། སྲིད་པའི་ལམ་དུ་རྒྱུ་བ་ལས་བདེ་བའི་མཆོག་གི་འདོད་པ་ན་བསམ་གཏན་གྱི་བདེ་བའོ། ། གཞན་དགའ་བ་བསྐྱེད་དུ་གཞུག་པ་ནི། བདག་གིས་ཞེས་པ་སྟེ། ལྷ་དང་ལྷ་མིན་ལ་སོགས་དགའ་བར་གྱིས་ཞེས་དྲང་ངོ༌། ། ཅིས་ཤེ་ན་བདག་གིས་མགྲོན་དུ་བོས་ཟིན་པས་སོ། ། ཅི་ལ་ཞེ་ན་སངས་རྒྱས་ཉིད་ཀྱང་དེ་མ་ཐོབ་ཀྱི་བར་དུ་ལྷ་མིའི་བདེ་བ་ལའོ། །
དཔང་པོ་སུའི་དྲུང་དུ་ཞེ་ན། སངས་རྒྱས་ཐམས་ཅད་ཀྱི་སྤྱན་སྔར་རོ། ། བྱང་ཆུབ་ཀྱི་སེམས་ཡོངས་སུ་གཟུང་བའི་ལེའུ་སྟེ་གསུམ་པའོ།། །། དེ་ལྟར་ཉེ་བར་ལེན་པའི་རྒྱུ་བྱང་ཆུབ་ཏུ་སེམས་བསྐྱེད་པ་དེས་ལྷན་ཅིག་ཏུ་བྱེད་པའི་རྐྱེན་བསླབ་པ་རྗེས་སུ་བསྒྲུབ་པ་ན་ཕ་རོལ་ཏུ་ཕྱིན་པ་དྲུག་ལས་སྦྱིན་པའི་ལེའུ་ལོགས་ན་མེད་ཀྱང་ཀུན་ཏུ་སྤྱོད་པ་བཤད་ལ། ཤེས་བཞིན་གྱི་ལེའུས་ཚུལ་ཁྲིམས་དང༌། ལྷག་མ་རང་མིང་གིས་བསྟན་པའོ། ། བག་ཡོད་པ་ཐུན་མོང་དུ་འགྲུབ་པའི་རྒྱུ་ཡིན་པས་ཐོག་མར་བསྟན་ཏོ། ། ཞེས་ཁ་ཅིག་ཟེར་རོ། ། ཡང་བག་ཡོད་དང་ཤེས་བཞིན་ཐུན་མོང་དུ་འགྲུབ་པའི་རྒྱུ་ཡིན་ལ། བཟོད་པ་ལ་སོགས་པ་ནི་གཉེན་པོ་འགྲུབ་པ་དང་གནས་པའི་གེགས་སྤང་བ་དང༌།
རྗེས་སུ་མཐུན་པའི་སྦྱོར་བ་ལ་བརྟེན་པ་དང༌། གཉེན་པོ་ཉིད་ཀྱི་རང་བཞིན་ཞི་གནས་དང་ལྷག་མཐོང་ཡིན་ནོ་ཞེས་གསུངས་སོ། ། དེ་ལ་ཐུན་མོང་དུ་འགྲུབ་པའི་རྒྱུ་བག་ཡོད་པ་ལ་གཉིས་ཏེ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ། རྒྱལ་བའི་སྲས་ཀྱི་དེ་ལྟ་བུར། ། བྱང་ཆུབ་སེམས་རབ་བརྟན་བཟུང་ནས། ། འབད་བར་བྱ་ཞེས་འབྲེལ་པས་བྱང་ཆུབ་ཀྱི་སེམས་ལ་བག་བྱ་བར་བསྟན་ཏེ། བརྩོན་འགྲུས་ཀྱི་ཐོག་མར་བཟུང་ནས་མ་ཉམས་པ་ལ་འབད་དོ་ཞེས་བྱ་བའོ། ། གཡེལ་བ་མེད་པར་ཞེས་བྱ་བ་རྐང་པ་གཉིས་ཀྱིས་དེ་ནས་བསླབ་པ་ལ་འབད་པས་བསླབ་པ་ལ་བག་བྱ་བ་བསྟན་ནོ། །
ཇི་ལྟར་བསླབ་ཅེ་ན། ལྟུང་བ་དང་ལྟུང་བ་མེད་པའི་གཟུགས་བརྙན་ནི་སྤང་བར་བྱ་ལ། ལྟུང་བ་མེད་པ་དང་ལྟུང་བའི་གཟུགས་བརྙན་ནི་བླང་བར་བྱའོ། ། དེ་ལ་ལྟུང་བ་ནི་རྒྱལ་པོའི་རྩ་བའི་ལྟུང་བ་ལྔ་དང་བློན་པོའི་ལྔ་དང་ལས་དང་པོ་པའི་བརྒྱད་ལ་སོགས་པའོ། ། ལྟུང་བ་མེད་པ་ནི་དེ་དག་སྤང་བའོ། ། ལྟུང་བའི་གཟུགས་བརྙན་དང་ལྟུང་བ་མ་ཡིན་པའི་གཟུགས་བརྙན་ནི་སྡོམ་པའི་ཚུལ་ཁྲིམས་ཀྱི་དབང་དུ་བྱས་ནས་རང་བཞིན་གྱིས་ཁ་ན་མ་ཐོ་བ་ལ་གནས་སྐབས་འགའ་ཞིག་ཏུ་སྐྱེ་བོ་འགའ་ཞིག་སངས་རྒྱས་ཀྱི་བསྟན་པ་ལ་གནོད་པ་དང་སྐྱེ་བོ་ལོག་པར་འཛུད་པ་ལ་བཞོམ་ཏེ་བསྒོ་བ་ལ་སོགས་པ་གསད་པའི་ལས་བྱ་བ་གཞན་གྱིས་དེ་ཟློག་ན་བཟློག་པར་བྱ་བ་ཡིན་པས་དེ་ལྟ་བུས་བཟློག་པ་བཞིན་དུ་གསོད་པར་བྱེད་ན་ཆོ་ག་བཙན་པོ་ཡོད་ཀྱང་སྦྱོར་བ་ལས་བག་ཡེངས་སུ་བྱས་པའི་ཉེས་པ་སྦོམ་པོར་འགྱུར་རོ། ། གལ་ཏེ་བྱ་བ་གཞན་གྱིས་མ་བཟློག་ན་གསད་པར་བྱ་བ་ཡིན་པ་དེ་བསད་ན་ལྟུང་བའི་གཟུགས་བརྙན་དང༌། མ་བསད་ན་ལྟུང་བ་མ་ཡིན་པའི་གཟུགས་བརྙན་ནོ། ། ཉན་ཐོས་པའི་གཞུང་ལས་ནི་གཞན་དོན་མཐོང་ཡང་དེ་ལྟ་བུ་ནམ་དུའང་གནས་པ་མེད་དོ། ། བཅས་པའི་ཁ་ན་མ་ཐོ་བ་ནི་དབང་དུ་བྱས་ནའང་རྩ་ལ་གནས་པའི་སྲོག་ཆགས་འགའ་ཞིག་ཆུས་འཆི་བའི་དུས་བྱེད་པ་ཟུར་གྱིས་བསྒོ་བ་ལ་སོགས་པ་ཐབས་གཞན་གྱིས་སྲོག་ཆགས་དེ་འདོན་པའི་ཐབས་ཡོད་ན་དེ་བྱ་བས།
དེ་ཐབས་གཞན་གྱིས་ཐོན་བཞིན་དུ་དགེ་སློང་གིས་རྩ་གཅོད་པར་བྱེད་ན་ཆོ་ག་བཙན་པོ་ཡོད་བཞིན་དུ་སྦྱོར་བ་ལ་བག་ཡངས་སུ་བྱས་པའི་ཉེས་པར་འགྱུར་རོ། ། ཐབས་གཞན་གྱིས་མ་ཐོན་ན་དགེ་སློང་གིས་ཀྱང་རྩ་བཅད་ན་ལྟུང་བའི་གཟུགས་བརྙན་ལ། མ་བྱས་ན་ལྟུང་བ་མེད་པའི་གཟུགས་བརྙན་ནོ། ། དེ་ཡང་སེམས་ཅན་འདི་དག་སྡུག་བསྔལ་མ་རུངས་པས་ཉེན་པ་བས་བདག་ཉེས་པས་གོས་ནས་ངན་འགྲོར་སོང་ཡང་སླ་སྟེ། འདི་དག་གི་དོན་བསྒྲུབ་སྙམ་པའི་བསམ་པ་ཅན་ལ་ཡིན་གྱི་དེ་ལྟ་མ་ཡིན་ན་ཀུན་ནས་ཉོན་མོངས་པའི་སེམས་དང་འདྲེས་པས་ལྟུང་བའི་གཟུགས་བརྙན་དུ་རློམ་པ་ཡང་ལྟུང་བ་དངོས་སུ་འགྱུར་རོ། ། དགེ་བ་བསྡུ་བའི་དབང་དུ་བྱས་ནས་ཀྱང་རྣལ་འབྱོར་ལ་བརྩོན་པ་ན་ཕྱི་རོལ་དུ་སེམས་ཅན་གྱི་དོན་བྱ་བ་འགའ་ཞིག་མཐོང་ན་ཐབས་གཞན་ཞིག་གིས་དོན་བསྒྲུབ་བོ། ། ཐབས་དེས་གྲུབ་ཀྱང་རང་གི་བསམ་གཏན་ལ་བརྩོན་པ་འདོར་ན་ཉེས་པར་འགྱུར་ཏེ་སྔ་མ་བཞིན་ནོ། ། ཐབས་གཞན་གྱིས་དོན་མ་གྲུབ་ན་རང་རྣལ་འབྱོར་ལ་བརྩོན་པ་དོར་ནས་བསྒྲུབ་པར་བྱ་བ་ཡིན་པ་ལས་བསྒྲུབས་ན་ལྟུང་བའི་གཟུགས་བརྙན་ལ། མ་བསྒྲུབས་ན་ལྟུང་བ་མེད་པའི་གཟུགས་བརྙན་ནོ། ། སེམས་ཅན་དོན་བྱེད་ཀྱི་དབང་དུ་བྱས་ནས་ཀྱང་རང་སྐྱེ་བོ་འགའ་ཞིག་གི་དགོས་པའི་དོན་བསྒྲུབ་པ་ལ་སོགས་པ་ལ་བརྩོན་པ་ན་སེམས་ཅན་དེ་བསམ་པ་དང་ཡོན་ཏན་དང་ལྡན་པ་ལ་གནོད་པ་དང་སྐྱེ་བོ་དེ་ཉིད་ཀྱང་ཚེ་ཕྱི་མ་ལ་གནོད་པར་མཐོང་ནས་རང་གི་སྐྱེ་བོ་དེའི་དགོས་པ་བསྒྲུབ་པ་ལ་ཐབས་གཞན་གྱི་སྐྱེ་བོ་མང་པོ་དང་ཡོན་ཏན་དང་ལྡན་པའི་དོན་བསྒྲུབ་པའམ།
ཐབས་གཞན་གྱིས་སྐྱེ་བོ་མང་པོ་དང་སྐྱེ་བོ་དེའི་ཚེ་ཕྱི་མའི་གནོད་པ་བཟློག་གོ ། ཐབས་གཞན་གྱིས་དེ་ལྟར་བསྒྲུབ་ནུས་ཀྱང་རང་གི་དགོས་པ་བསྒྲུབ་པ་བཏང་ན་སྔ་མ་ལྟར་ཉེས་པར་འགྱུར་རོ། ། ཐབས་གཞན་གྱིས་སྐྱེ་བོ་མང་པོ་ལ་སོགས་པའི་དོན་བསྒྲུབ་མ་ནུས་ཤིང་སྐྱེ་བོ་མང་པོ་དང༌། སྐྱེ་བོ་དེའི་ཚེ་ཕྱི་མའི་གནོད་པ་བཟློག་མ་ནུས་ན་བདག་ཉིད་ཀྱིས་སྐྱེ་བོ་དེའི་དགོས་པའི་དོན་བསྒྲུབ་པ་ལ་སོགས་པ་བཏང་ལ། སྐྱེ་བོ་མང་པོ་ལ་ཕན་པ་དང༌། སྐྱེ་བོ་མང་པོ་དང་སྐྱེ་བོ་དེའི་སྐྱེ་བ་གཞན་གྱི་ནོད་པ་ཞི་བར་བྱ་དགོས་ཏེ་དེ་ལྟར་བྱས་ན་ལྟུང་བའི་གཟུགས་བརྙན་ལ། མ་བྱས་ན་ལྟུང་བ་མེད་པའི་གཟུགས་བརྙན་ནོ། ། དེ་ལྟར་མདོར་བསྟན་ནས་རྒྱས་པར་འཆད་པ་ན་གཉིས་ཏེ། བྱང་ཆུབ་ཀྱི་སེམས་ལ་བག་བྱ་བ་དང༌། བསླབ་པ་ལ་བག་བྱ་བའོ། །
དང་པོ་ལ་གཉིས་ཏེ། མི་འདོར་བའི་འཐད་པ་དང༌། དོར་བའི་ཉེས་དམིགས་སོ། ། དང་པོ་མི་འདོར་བའི་རྒྱུ་མཚན་དང༌། དེ་འདི་ལ་དགག་པ་གཉིས་བབ་ཅོལ་ཞེས་པ་དང༌། སངས་རྒྱས་ཞེས་པ་ནས་རིམ་པ་བཞིན་ནོ། ། བབ་ཅོལ་ནི་བརྟག་དཔྱད་མ་བྱས་པའོ། ། ལེགས་པར་མ་བརྟགས་པ་ནི་ཕྱིན་ཅི་ལོག་ཏུ་སྤྱད་པའོ། ། དེ་ལྟ་བུ་ཕྱིས་འདོར་བ་ནི་བྱའམ་ཞེས་པའོ། ། སངས་རྒྱས་སྲས་དང་བཅས་པས་བརྟགས་པས་ལེགས་པར་མ་བརྟགས་པ་བཀག་ལ།
བདག་ཉིད་ཀྱིས་ཀྱང་བརྟགས་པས་བབ་ཅོལ་བཀག་གོ ། དོར་བའི་ཉེས་པ་ལ་གསུམ་སྟེ། ངན་འགྲོར་འགྲོ་བ་དང༌། གཞན་གྱི་དོན་ཉམས་པ་དང༌། ས་ཐོབ་པ་ལ་ཐོགས་པའོ། ། དང་པོ་ལ་གསུམ་སྟེ། འགྲོ་བ་ཐམས་ཅད་བསླུས་པ་དང༌། དེ་ལུང་གིས་བསྒྲུབ་པ་དང༌། ལུང་གཞན་དང་འགལ་བ་སྤང་བའོ། ། དང་པོ་ནི་གལ་ཏེ་ཞེས་པ་སྟེ།
སེམས་ཅན་ཐམས་ཅད་བསྒྲལ་བར་དམ་བཅས་ནས་མ་བསྒྲལ་བའི་ཕྱིར་རོ། ། གཉིས་པ་ནི་དངོས་པོ་ཕལ་པ་ཞེས་པས་དཔེ་དང༌། བླ་ན་མེད་པའི་ཞེས་པས་དཔེ་ལས་ཁྱད་པར་དུ་འཕགས་པ་གཉིས་ཀྱིས་བསྟན་ཏེ། ཡིད་ཀྱིས་བསམས་ནས་མ་བྱིན་ན་ཡི་དྭགས་སུ་འགྲོ་བ་ནི་དྲན་པ་ཉེ་བར་གཞག་པ་ནས་ཅུང་ཟད་བསམས་ནས་མི་སྦྱིན་ན་ཡང་ཡི་དྭགས་སུ་སྐྱེ་ལ། ཁས་བླངས་ནས་མི་སྦྱིན་ན་དམྱལ་བར་སྐྱེ་བར་གསུངས་ན་བྱང་ཆུབ་ཏུ་བསྒྲལ་བར་ཁས་བླངས་ནས་མ་བསྒྲལ་ན་སྨོས་ཀྱང་ཅི་དགོས་ཞེས་བྱ་བའོ། ། གསུམ་པ་ནི་གལ་ཏེ་འཕགས་པ་ཤཱ་རིའི་བུ་སྔོན་རྒྱལ་པོ་བི་ན་སེ་ནར་གྱུར་པ་ལ་བྲམ་ཟེ་དྲག་པོའི་མིག་གིས་ལག་པ་གཡས་པ་བསླངས་པ་ན་གཡས་པ་བཅད་དེ་གཡོན་གྱིས་བྱིན་པ་དང༌། བྲམ་ཟེ་ཁྲོས་པ་ན་སྐྱོ་བ་སྐྱེས་པས་བྱང་ཆུབ་ཀྱི་སེམས་དོར་ཏེ་ཐེག་པ་དམན་པར་ལོག་ཀྱང་ངན་འགྲོར་མ་སོང་བས་འགལ་ལོ་ཞེ་ན། མི་གང་ཞེས་པ་གསུངས་ཏེ། དེས་བྱང་ཆུབ་ཀྱི་སེམས་བཏང་ཡང་ངན་འགྲོར་མ་སྐྱེས་པ་འཁོར་བ་ལས་ཐར་པ་ནི་སྡིག་པ་དེའི་གཉེན་པོ་སྤྱད་པ་ཡིན་ནོ། ། གཉེན་པོ་དེ་གང་ཞེ་ན།
ལས་ཚུལ་བསམ་གྱིས་མི་ཁྱབ་སྟེ། ། ཐམས་ཅད་མཁྱེན་པ་ཁོ་ནས་མཁྱེན། ། ཞེས་བྱ་བའོ། ། ཡང་བྱང་ཆུབ་ཀྱི་སེམས་མ་བཏང་ན་དེ་སྤྲུལ་པའི་ཉན་ཐོས་ཡིན་ནོ། ། ཡང་ན་བྱང་ཆུབ་ཀྱི་སེམས་བཏང་ཡང་ཉན་ཐོས་ཀྱི་སེམས་མ་བཏང་ཞེས་པ་ནི་སྐབས་མ་ཡིན་ནོ། ། གཉིས་པ་གཞན་གྱི་དོན་ལས་ཉམས་པ་ལ་གསུམ་སྟེ། རང་ལ་ལྕི་བའི་ལྟུང་བ་བཅོམ་པ་དང༌། གཞན་གྱི་དགེ་བའི་བར་ཆད་བྱས་པའང་དེ་དང་མཚུངས་པ་དང༌། དེ་དག་གི་འཐད་པའོ། ། དང་པོ་ནི་དེ་ནི་ཞེས་པ་སྟེ།
བྱང་ཆུབ་ཀྱི་སེམས་བཏང་བ་དེ་ནི་ལྟུང་བའི་ནང་ན་ལྕི་ཞེས་སྦྲེལ་ཏོ། ། ཉན་ཐོས་ལ་ལྕིའམ་ཞེ་ན་མ་ཡིན་ཏེ། བྱང་ཆུབ་སེམས་དཔའ་ལ་ལྕི་ཞེས་པའོ། ། བྱང་ཆུབ་ཀྱི་སེམས་གཏོང་བ་ཇི་ལྟར་ལྕི་ཞེ་ན། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། ། དེ་ནི་སེམས་བསྐྱེད་སྐྱོན་བྱུང་སེམས་བསྐྱེད་ཉམས་པ་ཡིན། ། སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། ། ཞེས་པ་ལྟར་སེམས་བསྐྱེད་བཏང་བ་དེ་ནི། རྙིང་དང་བཀུར་སྟི་ལ་ཆགས་པས་བདག་བསྟོད་གཞན་ལ་སྨོད་པ་ལ་སོགས་པ་བས་ལྕི་བས་སོ། །
དེ་ཅིས་འགྱུར་ཞེ་ན། འདི་ལྟར་ཞེས་སྨོས་ཏེ། རང་ལྟུང་བས་བཅོམ་བཞིན་དུ་གཞན་དོན་བསྒྲུབ་མི་ནུས་པས་སོ། ། གཉིས་པ་ནི་གང་གཞན་ཞེས་བྱ་བ་སྟེ། གཞན་གྱི་བསོད་ནམས་ཀྱི་བར་ཆད་བྱས་པས་རང་ལ་ལས་ཀྱི་སྒྲིབ་པས་བསྒྲིབས་ནས་གཞན་གྱི་དོན་བྱེད་པའི་ནུས་པ་མེད་དོ། ། དེས་ན་དེའི་ངན་འགྲོ་དེ་ལ་མུ་མཐའ་མེད་པར་འབྱུང་བའོ། ། གསུམ་པ་ནི་སེམས་ཅན་ཞེས་པ་སྟེ། སེམས་ཅན་གཅིག་གི་བདེ་བ་བཤིག་པ་ནི་མིར་སྐྱེས་པའི་སྲོག་བཅད་པ་ལྟ་བུའོ། ། ལུས་ཅན་མ་ལུས་པའི་བདེ་བ་བཤིག་པ་ནི་བྱང་ཆུབ་ཀྱི་སེམས་དོར་ཏེ་གཞན་བདེ་བ་ལ་དགོད་པའི་བསམ་པ་དང་སྦྱོར་བ་རྒྱུན་བཅད་པའི་ཕྱིར་རོ། ། ལན་ཅིག་ཉམས་ཀྱང་བླངས་ཏེ་ཕྱིས་སོར་ཆུད་དོ་སྙམ་ན་དེ་ལྟར་ཞེས་པས་གསུམ་པ་ས་ཐོབ་ལ་ཐོགས་པའི་གསུང་སྟེ།
ལྟུང་བ་དང་སེམས་སྤེལ་བས་ལམ་བསྒྲུབ་པ་ལ་བར་ཆད་ཡོད་པའི་ཕྱིར་ས་ཐོབ་པ་ལ་ཐོགས་ཏེ་ཕྱུགས་ཀྱི་ཤིང་རྟ་ལྟ་བུས་འགྲོ་བའི་བྱང་ཆུབ་སེམས་དཔའ་ཡིན་ནོ། ། དེ་ལྟར་བྱང་ཆུབ་སེམས་ལ་བག་བྱ་བ་བཤད་ནས་གཉིས་པ་བསླབ་པ་ལ་བག་བྱ་བ་ལ་བཞི་སྟེ། ཉེས་པ་སྤང་བ་ལ་བག་བྱ་བ་དང༌། དགེ་བ་བསྒོམ་པ་ལ་བག་བྱ་བ་དང༌། ཉོན་མོངས་པ་སྤང་བ་ལ་བག་བྱ་བ་དང་མཇུག་བསྡུ་བའོ། ། དང་པོ་ལ་བཞི་སྟེ། ཉེས་པས་ངན་འགྲོར་འགྲོ་བ་དང༌། དལ་བ་མི་ཐོབ་པ་དང༌། ཐོབ་པའི་དལ་བ་མི་བརྟན་པ་དང༌། ངན་འགྲོར་དགེ་བ་བྱར་མེད་པའོ། །
དང་པོ་ལ་གསུམ་སྟེ། ངན་འགྲོར་བརྒྱུད་མར་འཇུག་པ་དང༌། མཐར་མཛད་ཀྱི་རྐྱེན་མཐུ་མེད་པ་དང༌། ཕྱིས་ཀྱང་མཚུངས་པའོ། ། དང་པོ་ནི་དེ་ལྟས་ཞེས་པའོ། ། གཉིས་པ་ནི་སེམས་ཅན་ཞེས་པའོ། ། གསུམ་པ་ནི་ད་དུང་ཞེས་པའོ། ། གཉིས་པ་དལ་བ་མི་ཐོབ་པ་ནི་དེ་བཞིན་ཞེས་པ་སྟེ། དེ་བཞིན་གཤེགས་པ་འབྱུང་བས་གཞན་གྱི་འབྱོར་པ་མཚོན་ནོ། ། དད་དང་ཞེས་གནས་ལ་དད་པ་དང་མི་ལུས་ཐོབ་པས་ནི་རང་གི་འབྱོར་པ་ལྔ་དང་དལ་བ་བསྟན་ཏོ། །
དགེ་གོམས་རུང་བ་ནི་བསམ་པའི་རྟེན་ནོ། ། དེ་བརྒྱ་ལམ་ན་རྙེད་པ་ཡིན་པས་དཀོན་ན་ཞེས་པའོ། ། གསུམ་པ་ཐོབ་པའི་དལ་བ་མི་བརྟན་པ་ནི་ནད་མེད་ཅེས་པ་སྟེ། འགལ་རྐྱེན་མེད་པའི་གནས་སྐབས་ཐོབ་པས་ནད་མེད་ཉི་མ་འདི་ལྟ་བུར་འཚེ་བ་མེད་པའོ། ། མཐུན་རྐྱེན་ཚང་བས་ཟས་དང་བཅས་ཀྱང་ནི་ཞེས་པའོ། ། དེ་ལྟར་ནའང་མི་བརྟན་པ་ནི་ཚེ་འདི་ཞེས་པའོ། ། སླུ་བ་ནི་འགག་པ་ཡིན་ལ། བརྙས་པོ་ནི་རེས་འགའ་བའོ། ། ཉི་མ་ཞེས་པ་གཟས་མ་ཟིན་པའི་ཉི་མ་ལ་དཔེའམ་ཡང་ན་ཉི་མ་ཞེས་པ་དུས་ཀྱི་ཁྱད་པར་ཏེ། ནད་མེད་པའི་དུས་ནི་ཉི་མ་དེ་རིང་ལྟ་བུ་ཞེས་པའོ། །
བཞི་པ་ངན་འགྲོར་དགེ་བ་བྱར་མེད་པ་ནི་བཞི་སྟེ། དགེ་བའི་སྐབས་མེད་པ་དང༌། དེའི་འཐད་པ་དང༌། ངན་འགྲོ་ལས་བཟློག་པར་མི་ནུས་པ་དང༌། དེའི་ཤེས་བྱེད་ཀྱི་ལུང་ངོ༌། ། དང་པོ་ནི་བདག་གི་ཞེས་པས་བདེ་འགྲོའི་རྒྱུ་མེད་པ་དང༌། མི་ལུས་ཞེས་པས་ངན་འགྲོ་ན་དགེ་བའི་སྐབས་མེད་པའོ། ། གཉིས་པ་ནི་གང་ཚེ་ཞེས་པ་སྟེ། སྐལ་ལྡན་ཡང་མ་བྱས་ན་ཞེས་པ་ནི་མཐོ་རིས་ཀྱི་རྟེན་ལ་དགེ་བའི་གོ་སྐབས་ཡོད་ཀྱང་དགེ་བ་མ་བསྒྲུབས་པའོ། ། ངན་སོང་གི་སྡུག་བསྔལ་གྱིས་ཟིན་པ་དེ་ཚེ་ཞེས་པ་ནི་དམྱལ་བ་དང༌།
ཡི་དྭགས་སོ། ། ཀུན་རྨོངས་པ་དེ་ཚེ་ཞེས་པ་དུད་འགྲོའོ། ། བདག་གིས་ཅི་བྱར་ཡོད་ཅེས་པ་ནི་སྐལ་བ་མེད་པའོ། ། གསུམ་པ་ནི་དགེ་བ་དག་ཀྱང་ཞེས་པའོ། ། བཞི་པ་ནི་དེ་ཉིད་ཅེས་པ་སྟེ། དགའ་བོ་རབ་ཏུ་བྱུང་བའི་མདོ་ལས་གསུངས་པའོ། ། གཉིས་པ་དགེ་བ་བསྒྲུབ་པ་ལ་བག་བྱ་བ་ལ་གསུམ་སྟེ། སྔོན་བསགས་ཀྱི་སྡིག་པ་མང་བ་དང༌། རང་ཟད་པར་མི་འགྱུར་བ་དང༌། དེས་ན་གཉེན་པོ་དགེ་བ་ལ་འབད་པའོ། །
དང་པོ་ནི་སྐད་ཅིག་ཅེས་པ་དེ་སྐད་ཅིག་བྱས་པའི་སྡིག་པས་བསྐལ་བ་མནར་མེད་པར་གནས་པ་ནི། བྱང་ཆུབ་སེམས་དཔའ་ལ་ངན་སེམས་བསྐྱེད་པ་སྟེ། གོང་དུ་གལ་ཏེ་དེ་འདྲའི་རྒྱལ་སྲས་སྦྱིན་བདག་ལ། ། ཞེས་གསུངས་པ་བཞིན་ནོ། ། འཁོར་བ་ཐོག་མ་མེད་པ་ནས་བསགས་པའི་སྡིག་གིས་བདེ་འགྲོར་མི་འགྲོ་བ་ནི་སྡིག་པ་མ་སྦྱངས་ནའོ། ། གཉིས་པ་ནི་གལ་ཏེ་སྡིག་པ་མང་ཡང་རྣམ་སྨིན་ཕྱུང་ནས་ཟད་པར་འགྱུར་རོ་ཞེ་ན། རང་ཟད་པ་མེད་པ་ནི་དེ་ཙམ་ཞེས་པ་སྟེ་རྒྱུ་མཐུན་གྱི་འབྲས་བུ་ཡང་སྡིག་པ་སོགས་པའི་ཕྱིར་རོ། ། གསུམ་པ་དེས་ན་གཉེན་པོ་དགེ་བ་ལ་འབད་པ་ནི་མ་འབད་པའི་ཉེས་པ་སྤྱིར་བསྟན་པ་དང༌། ཚེ་འདིའི་ཉེས་པ་དང༌། གཞན་གྱི་ཉེས་པ་དང༌།
དེ་ལ་སྨད་པས་ལྡོག་པར་གདམས་པའོ། ། དང་པོ་ནི་འདི་འདྲའི་ཞེས་པ་སྟེ། བསླུས་པ་ནི་ཚེ་འདིའི་རྟོག་པས་སོ། ། རྨོངས་པ་ནི་ཕྱི་མའི་གནོད་པ་མ་ཤེས་པས་སོ། ། གཉིས་པ་ནི་གལ་ཏེ་ཞེས་པའོ། ། གསུམ་པ་ནི་དམྱལ་མེ་ཞེས་པ་ལུས་ལ་གནོད་པས་མེ་དང༌། འགྱོད་པ་ཞེས་པས་སེམས་ལ་གནོད་པའི་མེ་གཉིས་ཀྱིས་བསྟན་ཏོ། ། བཞི་པ་རྟེན་དལ་བ་ཐོབ་པ་དང༌། ལེགས་ཉེས་ཀྱི་དམིགས་ཕྱེ་བ་དང༌། དེས་ན་འབད་པར་རིགས་པའོ། །
དང་པོ་ནི་ཤིན་ཏུ་རྙེད་དཀའ་ཞེས་པས་དཀོན་པ་དང༌། ཕན་པ་ཡིས་ཞེས་པས་ཚུལ་ཁྲིམས་ལ་སོགས་པའི་རྟེན་ཡིན་པས་ཕན་འདོགས་ཆེ་བ་དང༌། རྙེད་འགྱུར་ཞེས་པས་དེ་ཐོབ་པ་ལ་གསུམ་གྱིས་བསྟན་ཏོ། ། གཉིས་པ་ནི་བདག་ཉིད་ཅེས་པའོ། ། གསུམ་པ་ནི་ཕྱིར་ཡང་ཞེས་པ་སྟེ། དེས་མ་འབད་པའི་ཉེས་པ་སྔགས་ཀྱིས་རྨོངས་པ་ལྟར་རང་དབང་མེད་པར་འགྱུར་རོ། ། ཞེས་པས་འབད་པའི་ཕན་ཡོན་ཤུགས་ལས་གྲུབ་པའོ། ། སྔགས་ཀྱིས་རྨོངས་པ་ནི་དགུག་པ་ལ་སོགས་པའི་སྔགས་ཀྱི་རང་དབང་མེད་པའོ། ། གསུམ་པ་ནི་ཉོན་མོངས་པ་སྤང་བ་ལ་བག་བྱ་བ་ནི་གསུམ་སྟེ། བསམ་པ་མི་མཐུན་པ་བརྟག་པ་དང༌།
སྦྱོར་བ་སྡུག་བསྔལ་གྱིས་སྐྱོ་བར་དོར་བ་དང༌། སྤང་བར་ནུས་པ་ཉིད་དུ་སྤྲོ་བ་བསྐྱེད་པའོ། ། དང་པོ་ལ་གསུམ་སྟེ། གནོད་པའི་རྣམ་པར་བརྟག་པ་དང༌། མི་བཟོད་པར་བརྟག་པ་དང༌། ང་རྒྱལ་བསྐྱེད་པའོ། ། དང་པོ་ལ་བཞི་སྟེ། རང་དབང་མེད་པ་དང༌། སྡུག་བསྔལ་ལ་སྦྱོར་བ་དང༌། རྟག་ཏུ་འབྲེལ་བ་དང༌།
བསྒྲུབ་ཏུ་མེད་པའོ། ། དང་པོ་ནི་ཅིས་རྨོངས་ཞེས་པས་རང་དབང་མེད་པའི་རྒྱུ་སྟེ། བདག་གིས་ཀྱང་མ་ཤེས་པར་བདག་གི་ཁོང་ན་ཅི་ཞིག་ཡོད་ནི་ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་པའོ། ། རང་དབང་མེད་པའི་རྣམ་པ་ནི་ཞེ་སྡང་ཞེས་པས་ལུས་ཅན་མ་ཡིན་པ་དང༌། དཔའ་མིན་ཞེས་པས་ལེ་ལོའི་དབང་དུ་གྱུར་པ་དང༌། མཛངས་མིན་ཞེས་པས་མ་རིག་པས་བསླད་པས་གནོད་པའི་རྒྱུ་མཚན་མེད་ཀྱང་རང་དབང་མེད་པར་བྲན་བཞིན་དུ་བྱས་སོ་ཞེས་སྦྲེལ་ཏོ། ། དེ་ལ་ཇི་ལྟར་བསྒྲུབ་པའི་རྣམ་པ་ནི་བདག་གི་སེམས་ལ་ཞེས་པ་སྟེ། གནོད་བྱེད་ཀྱི་དགྲ་དེ་ལ་བཟོད་པར་མི་རིགས་པས་མི་བཟོད་པ་བསྐྱེད་དོ་ཞེས་བྱའོ། ། སྡུག་བསྔལ་ལ་སྦྱོར་བ་ནི་ཐ་མལ་པའི་དགྲས་སྡུག་བསྔལ་བསྐྱེད་མི་ནུས་པ་དང༌། ཉོན་མོངས་པའི་དགྲས་ནུས་པ་གཉིས་གལ་ཏེ་ཞེས་པ་དང༌།
ཉོན་མོངས་ཞེས་པ་ནས་རིམ་པ་བཞིན་ནོ། ། རྟག་ཏུ་འབྲེལ་པ་ལ་ཉོན་མོངས་པའི་དགྲ་རྟག་ཏུ་འབྲེལ་པ་དང༌། ཐ་མལ་པའི་དགྲ་འབྲེལ་པ་གཉིས་པ་བདག་གི་ཞེས་པ་དང༌། དགྲ་གཞན་ཞེས་པ་ནས་རིམ་པ་བཞིན་ནོ། ། བསྒྲུབ་ཏུ་མེད་པ་ནི་ཐ་མལ་པའི་དགྲ་བཤེས་སུ་འགྱུར་བ་དང༌། ཉོན་མོངས་པའི་དགྲ་མི་འགྱུར་བ་གཉིས་མཐུན་པར་ཞེས་པ་དང༌། ཉོན་མོངས་ཞེས་པ་ནི་རིམ་པ་བཞིན་ནོ། ། མི་བཟོད་པ་བསྐྱེད་པ་ལ་གཉིས་ཏེ། སེམས་ལ་གནོད་པ་དང༌། ལུས་ལ་གནོད་པའོ། །
དང་པོ་ནི་དེ་ལྟར་ཞེས་པས་བརྟག་པ་དང༌། གནོད་པའི་ཞེས་པས་གནོད་པའི་འབྲས་བུ་ཆེ་བ་དང༌། བདག་གི་ཞེས་པས་ཐག་ཉེ་བ་དང༌། འཁོར་བར་ཞེས་པས་བདེ་བ་མེད་པ་དང༌། དགའ་བར་ག་ལ་འགྱུར་ཞེས་པས་དགའ་བ་མེད་པ་གཉིས་ཀྱིས་གནོད་པའི་རྣམ་པའོ། ། གཉིས་པ་ནི་བྱེད་པ་མང་བ་དང༌། ཐག་ཉེ་བ་དང༌། འཛིན་བྱེད་དམ་པ་དང༌། གནོད་པའི་རྣམ་པའོ། ། དང་པོ་ནི་འཁོར་བའི་བཙོན་རའི་སྲུང་མས་ཞེས་པས་གཏན་དུ་གནོད་པ་དང༌།
དམྱལ་སོགས་སུ། གསོད་བྱེད་གཤེད་མར་གྱུར་པ་ཞེས་པས་རེ་ཞིག་གནོད་པའོ། ། གཉིས་པ་ནི་གལ་ཏེ་བློ་གནས་ཞེས་པའོ། ། གསུམ་པ་ནི་ཆགས་པའི་དྲྭ་བ་ན་གནས་ན་ཞེས་པ་སྟེ། ཆགས་པ་ནི་དངོས་པོར་གནས་པའི་བག་ཆགས་སོ། ། བཞི་པ་ནི་བདག་ལ་བདེ་བ་ག་ལ་ཡོད་ཅེས་པའོ། ། ང་རྒྱལ་བསྐྱེད་པ་ལ་གཉིས་ཏེ། དོན་དང་དཔེའོ། ། དང་པོ་ནི་དེ་ལྟར་ཞེས་པ་སྟེ། དེ་ལྟར་བདག་ནི་བརྩོན་མི་འདོར་ཞེས་སྦྲེལ་ཏོ། །
ཇི་སྲིད་ཅེ་ན། དགྲ་འདི་མངོན་སུམ་དུ་མ་བཅོམ་པ་དེ་སྲིད་དེ། ཉོན་མོངས་པ་མ་སྤངས་ཀྱི་བར་དུའོ། ། དཔེ་ནི་རེ་ཞིག་གནོད་བྱེད་ཆུང་ངུ་ན་ཐ་མལ་པའི་དགྲ་ལའང་དེ་མ་བཅོམ་པར་གཉིད་མི་འོང་ནའོ། ། སུ་ཞེ་ན་ཁྲོས་གྱུར་པའི་ང་རྒྱལ་བདོ་རྣམས་སོ། ། དེ་ལྟར་བསམ་པ་མི་མཐུན་པར་བརྟག་པ་བཤད་ནས་སྦྱོར་བ་སྡུག་བསྔལ་གྱིས་མི་སྐྱེ་བ་ལ་གསུམ་སྟེ། མི་སྦྱོར་བའི་ཉེས་པ་དང༌། སྦྱོར་བའི་ཡོན་ཏན་དང༌། སྦྱོར་བ་དེ་ལྷུར་བྱ་བའི་ཐབས་སོ། ། དང་པོ་ལ་གཉིས་ཏེ།
མི་སྦྱོར་བའི་ཉེས་པ་དབང་དུ་བྱས་པའི་དཔེ་དང༌། དཔེ་ལས་ཁྱད་པར་དུ་འཕགས་པའི་ཆོས་སོ། ། དང་པོ་ནི་རང་བཞིན་ཞེས་པ་སྟེ། མ་བསད་ཀྱང་རང་བཞིན་གྱིས་འཆི་བའི་སྡུག་བསྔལ་གྱིས་ཟིན་པའི་སྙིང་རྗེའི་གནས་སུ་གྱུར་པའི་ཉོན་མོངས་པ་དག་སྟེ། ཐ་མལ་པའི་དགྲ་དག་ནན་གྱིས་གཞོམ་པར་འདོད་པ་ཡང་ཕྱིར་ཕྱོགས་འབྱེར་བར་མི་བྱེད་ན་ཞེས་སྦྲེལ་ཏོ། ། ནམ་འབྱེར་བར་མི་བྱེད་ཅེ་ན་གཡུལ་ངོར་དངར་ཚེའོ། ། དུས་ཇི་སྲིད་དུ་ཞེ་ན་དོན་མ་གྲུབ་པ་སྟེ་མ་ཆོམས་བར་དུའོ། ། དཀའ་བ་གང་གིས་ཞེ་ན་མདའ་མདུང་མཚོན་གྱིས་ཕོག་པའི་སྡུག་བསྔལ་ཁྱད་བསད་ནས་སོ། ། དཔེ་ལས་ཁྱད་པར་དུ་འཕགས་པ་ནི་རང་བཞིན་དགྲ་ངེས་པ་ཉོན་མོངས་པ་གཞོམ་འདོད་ཡི་ཆད་སྒྱིད་ལུག་མི་འགྱུར་སྨོས་ཅི་དགོས་ཞེས་སྦྲེལ་ལོ། ། གང་གིས་ཡི་ཆད་ཅེ་ན་སྡུག་བསྔལ་བརྒྱ་ཕྲག་རྒྱུར་གྱུར་གང་གིས་ཀྱང་ངོ༌། །
ཅིའི་རང་བཞིན་གྱིས་དགྲ་ཡིན་ཞེ་ན། རྟག་ཏུ་སྡུག་བསྔལ་ཀུན་གྱིས་རྒྱུར་གྱུར་པས་སོ། ། སྦྱོར་བའི་ཡོན་ཏན་ལ་གསུམ་སྟེ། རང་དོན་དང༌། གཞན་དོན་དང༌། དམ་བཅས་པ་མཐར་ཕྱིན་པའོ། ། དང་པོ་ནི་དོན་མེད་ནས་སྲོལ་བྱེད་ནའི་བར་གྱིས་ཐ་མལ་པའི་དགྲ་ལ་དཔའ་བ་ལ་རང་དོན་མེད་པ་དང༌། དོན་ཆེན་ཞེས་ཉོན་མོངས་པ་འཇོམས་པའི་སྡུག་བསྔལ་རང་དོན་ཡོད་པ་གཉིས་ཀྱིས་བསྟན་ཏོ། ། གཉིས་པ་ནི་ཉ་བ་ཞེས་པ་ཐ་མལ་པའི་བྱ་བ་ལ་བཟོད་པ་ལ་གཞན་དོན་མེད་པ་དང༌། འགྲོ་བ་ཞེས་པས་བྱང་ཆུབ་སེམས་དཔའི་སྤྱོད་པ་ལ་གཞན་དོན་ཡོད་པའོ། །
གསུམ་པ་ནི་ཕྱོགས་བཅུ་ཞེས་པས་གཞན་དོན་དམ་བཅས་པའི་ཁུར་ཡིན་པ་དང༌། གང་ཚེ་ཞེས་པ་ཉོན་མོངས་པ་མ་སྤངས་ན། དམ་བཅས་པའི་དོན་མི་འགྲུབ་པ་གཉིས་ཀྱིས་བསྟན་ཏོ། ། སྦྱོར་བ་དེ་ལྷུར་བླངས་པའི་ཐབས་ལ་ལྔ་སྟེ། ཉོན་མོངས་པ་སྤངས་པ་ལ་བར་མ་ཆད་པ་དང༌། གུས་པ་དང༌། མི་བཟོད་པའི་བདག་ཉིད་གཉེན་པོ་བསྟེན་པ་དང༌། དེ་ལ་རྩོད་པ་སྤང་བ་དང༌། ཉོན་མོངས་པའི་རྗེས་སུ་མི་ཕྱོགས་པའོ། ། དང་པོ་ནི་དེ་ལྟར་ཞེས་པའོ། །
གཉིས་པ་ནི་འདི་ལ་བདག་གིས་ཞེན་བྱ་ཞིང༌། ། ཞེས་པ་སྟེ། གཉེན་པོ་ལ་མངོན་པར་ཞེན་པའོ། ། གསུམ་པ་ནི་ཁོན་དུ་བཟུང་ནས་ཞེས་པ་སྟེ། མི་མཐུན་པར་ལྟ་སྟེ་འགལ་ཟླ་བསྟན་པའོ། ། བཞི་པ་ནི་འོ་ན་སྔར་ཁོན་དུ་འཛིན་པ་སྤང་བྱར་བཤད་པ་དང་འགལ་ལོ་ཞེ་ན། རྣམ་པ་དེ་འདྲ་ཞེས་པ་སྟེ། ཉོན་མོངས་པ་ལ་མི་མཐུན་པར་བལྟ་བའི་ཁོན་དུ་འཛིན་པ་ལ། ཉོན་མོངས་པའི་མིང་གིས་བཏགས་ཀྱང་གཉེན་པོ་ལས་མ་འདས་པས་སྤང་བྱ་མ་གཏོགས་སོ་ཞེས་བྱ་བའོ། ། ལྔ་པ་ནི་བདག་ནི་ཞེས་པ་སྟེ།
སྲོག་གི་ཕྱིར་ཡང་ཉོན་མོངས་པ་ལ་མི་ཕྱོགས་པའོ། ། ལན་ཅིག་སྤངས་ཀྱང་ཕྱིར་ལྡོག་པས་སྤངས་པ་དོན་མེད་དོ་སྙམ་ན། གསུམ་པ་སྤང་བར་ནུས་པ་ཉིད་དུ་སྤྲོ་བ་བསྐྱེད་པའོ། ། འདི་ལ་གཉིས་ཏེ། རྟེན་གཞན་མེད་པ་དང༌། ཕྱིན་ཅི་ལོག་གི་དམིགས་པ་ཡིན་པའོ། ། དང་པོ་ལ་བཞི་སྟེ། བཟློག་པ་དཔེར་བརྗོད་པ་དང༌། རྗེས་སུ་མཐུན་པའི་དོན་དང༌། སྤོང་བྱེད་ཀྱི་གཉེན་པོའི་རང་བཞིན་དང༌།
སྐབས་ཀྱི་དོན་མི་ལྡོག་པའི་རྒྱུ་མཚན་ནོ། ། དང་པོ་ནི་ཐ་མལ་ཞེས་པ་སྟེ། ཐ་མལ་པའི་དགྲ་བོ་ཡུལ་ཕྱིར་བྱུང་ཡང་ཡང་ཕྱིར་ལྡོག་པའོ། ། གཉིས་པ་ནི་ཉོན་མོངས་ཞེས་པ་སྟེ། ས་བོན་སྤངས་ན་གཏན་མི་སྐྱེ་བའོ། ། གསུམ་པ་ནི་ཉོན་མོངས་ཉོན་མོངས་ངམ་རེ་སྡུག་སྟེ་ནུས་པ་ཆུང་ངུ་དེ་གཉེན་པོ་ཤེས་རབ་ཀྱི་མིག་གིས་སྤང་ཞེས་པའོ། ། བཞི་པ་ནི་བདག་ཡིད་ཅེས་པ་སྟེ། ཀུན་གཞི་ལ་བསལ་ན་རྟེན་གཞན་མེད་དོ་ཞེས་པའོ། ། ཕྱིན་ཅི་ལོག་གི་དམིགས་པ་ཡིན་པ་ནི། ཕྱི་རོལ་གྱི་རྟེན་མེད་པ་དང༌།
མི་བདེན་པའི་གཞི་ཅན་ཡིན་པ་དང༌། གཉེན་པོ་ལ་འབད་པའི་ཚུལ་དང༌། མ་འབད་པའི་ཉེས་པ་བཞི་ཉོན་མོངས་ཞེས་པ་དང༌། འདི་ནི་ཞེས་པ་དང༌། ཤེས་ཕྱིར་ཞེས་པ་དང༌། དོན་མེད་ཉིད་དུ་ཞེས་པ་ནས་རིམ་པ་བཞིན་ནོ། ། བསླབ་པ་ལ་བག་བྱ་བ་མཇུག་བསྡུ་བ་ནི། བསླབ་པའི་གནས་ལ་འབད་པ་དང༌། མ་འབད་པའི་ཉེས་པ་དཔེས་བསྟན་པ་གཉིས་དེ་ལྟར་ཞེས་པ་ནས་རྐང་པ་གཉིས་གཉིས་སོ། ། བག་ཡོད་པའི་ལེའུ་སྟེ་བཞི་པའོ།། །།
ཤེས་བཞིན་གྱི་ལེའུ་ལ་ལྔ་སྟེ། བསླབ་པ་བསྲུང་བའི་ཐབས་སུ་སེམས་བསྲུང་བ་དང༌། སེམས་བསྲུང་བའི་ཐབས་སུ་དྲན་པ་དང་ཤེས་བཞིན་བསྲུང་བ་དང༌། དྲན་པ་དང་ཤེས་བཞིན་གྱི་སེམས་བསྲུང་བའི་སྤྱོད་པ་ལ་བསླབ་པའི་ཚུལ་དང༌། བསྒྲུབ་པ་ཕུན་སུམ་ཚོགས་པའི་ཡན་ལག་དང༌། མཚན་ཉིད་ལ་སྦྱོར་བ་མདོར་བརྗོད་པའོ། ། དང་པོ་ལ་གསུམ་སྟེ། སེམས་བསྲུང་བས་ཐམས་ཅད་བསྲུང་བ་དང༌། ཐམས་ཅད་སེམས་ལ་རག་ལས་པ་འཐད་པ་དང༌། སེམས་བསྲུང་བར་འབད་པར་བྱ་བའོ། །
དང་པོ་ལ་ལྔ་སྟེ། རྗེས་འགྲོས་བསྟན་པ་དང༌། ལྡོག་པས་བསྟན་པ་དང༌། ལྡོག་པ་དེ་ཉིད་བསྒྲུབ་པ་དང༌། སེམས་བསྲུངས་ན་འཇིགས་པ་མེད་པ་དང༌། དོན་བསྡུ་བ་ལྔ་བསླབ་པ་ཞེས་པ་དང༌། སེམས་འདི་ཞེས་པ་དང༌། སེམས་ཀྱི་ཞེས་པ་དང༌། ཀུན་ནས་ཞེས་པ་དང༌། སྟག་དང་ཞེས་པ་ནས་རིམ་བཞིན་ཏེ།
དམྱལ་བའི་སྲུང་མ་ཚེ་ཕྱི་མའི་གནོད་པ་དང༌། གཞན་ཚེ་འདིའི་འོ། ། བཏགས་པ་ནི་དྲན་པའི་ཐག་པས་སོ། ། བཏུལ་བ་ནི་ཤེས་བཞིན་གྱིས་སོ། ། ཡང་ན་སྤྱིར་བཏང་བའོ། ། མ་བསྲུངས་པའི་ཉེས་པ་དང༌། བསྲུངས་པའི་ལེགས་པ་གསུམ་བསླབ་པ་ཞེས་པ་དང༌། སེམས་ཀྱི་ཞེས་པ་དང༌། ཀུན་ནས་ཞེས་པ་ནས་རིམ་པ་བཞིན་ནོ། ། དེའི་འཐད་པ་ལ་གཉིས་ཏེ།
ཉེས་པ་ཐམས་ཅད་སེམས་ལ་རག་ལས་པ་དང༌། དགེ་བ་ཐམས་ཅད་སེམས་ལ་རག་ལས་པའོ། ། དང་པོ་ལ་གསུམ་སྟེ། ལུང་གིས་མདོར་བསྟན་པ་དང༌། དེ་ཉིད་བསྒྲུབ་པ་དང༌། སྐབས་ལ་སྦྱར་བའོ། ། དང་པོ་ནི་འདི་ལྟར་ཞེས་པ་སྟེ། འཇིགས་པ་ནི་ཚེ་འདིའི་གནོད་པའོ། ། སྡུག་བསྔལ་ནི་ཚེ་ཕྱི་མའི་གནོད་པའོ། ། དེ་སེམས་ལས་འབྱུང་བར་གསུངས་པ་ནི།
འཕགས་པ་དཀོན་མཆོག་སྤྲིན་ལས། སེམས་ནི་ཆོས་ཐམས་ཅད་ཀྱི་རྩ་བ་སྟེ། སེམས་ཡོངས་སུ་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་རོ་ཞེས་པ་དང༌། དགེ་འམ་འོན་ཏེ་མི་དགེ་བའི། ། ལས་ནི་སེམས་ཀྱི་བསམ་པ་ཡིན། ། ཞེས་པ་ལ་སོགས་པ་གསུངས་སོ། ། གཉིས་པ་ནི་སེམས་ཅན་དམྱལ་བའི་ཞེས་པ་སྟེ། སེམས་ཅན་དམྱལ་བའི་མཚོན་ཆ་ལ་སོགས་པ་ལ་བྱེད་པ་པོ་སེམས་ལས་གཞན་ཕྱི་རོལ་ན་མེད་པས་སྡིག་པ་བྱས་པའི་སེམས་ལ་དེ་ལྟར་སྣང་བ་ཡིན་ནོ་ཞེས་བྱའོ། ། ཐུབ་པས་གསུངས་པ་ནི་དྲན་པ་ཉེར་གཞག་ནས་སྔོན་གང་མཐོང་བའི་བུད་མེད་ལས་ཀྱིས་མཐོང་བར་གསུངས་པའོ། ། གསུམ་པ་ནི་དེ་ལྟར་ཞེས་པའི་རྐང་པ་གཉིས་སོ། །
དགེ་བའི་སེམས་ལ་རག་ལས་པ་ལ་དྲུག་སྟེ། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་སེམས་ལ་རག་ལས་པའོ། ། དང་པོ་ནི་ཕྱི་རོལ་གྱི་བྱེད་པས་སྦྱིན་པ་རྫོགས་པ་དགག་པ་ནི་གལ་ཏེ་འགྲོ་བ་དབུལ་པོ་སྤངས་པས་སྦྱིན་པའི་ཕ་རོལ་ཏུ་ཕྱིན་པ་རྫོགས་པ་ཡིན་ན། སྔོན་ཇི་ལྟར་ཕ་རོལ་ཕྱིན་ཏེ་སྐྱོབ་པས། སྦྱིན་པ་མ་རྫོགས་པར་ཐལ་ལོ། །
ཅི་སྟེ་ཞེ་ན། ད་དུང་འགྲོ་བཀྲེན་ཡོད་ན་སྟེ་དབུལ་པོ་ཡོད་པས་སོ། ། གང་གི་བྱེད་པས་རྫོགས་པ་ནི་སྐྱོབ་པས་སྦྱིན་པའི་ཕ་རོལ་ཏུ་ཕྱིན་པ་བཤད་དོ། ། རྒྱུ་གང་གིས་ཤེ་ན་བདོག་པ་ཐམས་ཅད་འབྲས་བུ་དང་བཅས་ཏེ་སྐྱེ་བོ་ཀུན་ལ་གཏང་སེམས་རྫོགས་པས་སོ། ། གཉིས་པ་ནི་ཕྱི་རོལ་ན་ཚུལ་ཁྲིམས་ཡོངས་སུ་རྫོགས་པ་དགག་པ་ནི། སེམས་ཅན་ལ་གནོད་པ་གཏན་མེད་པ་ཚུལ་ཁྲིམས་རྫོགས་པ་ཡིན་ན། ཉ་ལ་སོགས་པ་གནས་གང་ཞིག་ཏུ་གསོད་པར་མི་འགྱུར་བར་བསྐྲད་དེ་བསྐྲད་ཐབས་མེད་དོ། ། དེ་ནས་ཚུལ་ཁྲིམས་རྫོགས་པར་ཐལ་ལོ། ། འོན་ཀྱང་སྔོན་སྐྱོབ་པས་ཚུལ་ཁྲིམས་ཕ་རོལ་ཕྱིན་པར་བཤད་དོ། ། རྒྱུ་གང་གིས་ཞེ་ན།
སྤོང་བའི་སེམས་ནི་ཐོབ་པ་ལས་སོ། ། གསུམ་པ་ལ་གསུམ་སྟེ། དོན་གྱི་དངོས་པོ་དང༌། རྗེས་སུ་མཐུན་པའི་དཔེ་དང༌། དོན་ལ་སྦྱོར་བའོ། ། དང་པོ་ནི་ཕྱི་རོལ་གཞོམ་མི་ནུས་པ་དང༌། མི་ལོང་བ་དང༌། དེ་ནས་ཁྲོ་བ་གཞོམ་པར་རིགས་པ་གསུམ་སེམས་ཅན་ཞེས་པ་དང༌། ནམ་མཁའ་བཞིན་ཞེས་པ་དང༌། ཁྲོ་བའི་ཞེས་པ་ནས་རིམ་པ་བཞིན་ནོ། །
གཉིས་པ་ནི་ས་སྟེངས་ཞེས་པའོ། ། གསུམ་པ་ནི་དེ་བཞིན་ཞེས་པའོ། ། བཞི་པ་ནི་སེམས་ལ་རག་ལས་པ་ལ་སེམས་ལ་རག་ལས་པའི་དཔེ་དང༌། ལུས་ངག་ལ་རག་ལས་པ་དགག་པའོ། ། དང་པོ་ནི་སེམས་གསལ་ཞེས་པས་ཏེ། མྱ་ངན་ལས་འདས་པ་ལས་བུ་ཆུང་འཆི་བ་ལ་མ་ལ་བསམ་པ་ལ་བརྩེ་བ་ཆེན་པོ་སྐྱེས་པས་ཚངས་པའི་འཇིག་རྟེན་དུ་སྐྱེས་པ་དཔེར་བྱས་པའོ། ། གཉིས་པ་ནི་ལུས་ངག་ལ་རག་ལས་པ་དགག་པ་ནི་ལུས་ངག་ཅེས་པ་སྟེ། སྤྱོད་པ་ཞན་པ་ནི་སྤྲོས་པ་ཆུང་བའོ། ། ལྔ་པ་བསམ་གཏན་སེམས་ལ་རག་ལས་པ་ནི་བཟླས་བརྗོད་ཅེས་པ་སྟེ། བཟླས་བརྗོད་ངག་གིས་སོ། །
དཀའ་ཐུབ་ལུས་ཀྱིས་སོ། ། བསམ་གཏན་མེད་དེ་སེམས་གཡེངས་ན་དོན་མེད་པ་ནི་འབྲས་བུ་དམན་པའོ། ། དྲུག་པ་ཤེས་རབ་སེམས་ལ་རག་ལས་པ་ནི་གང་གིས་ཞེས་པ་སྟེ། ཆོས་ཀྱི་གཙོ་བོ་ནི་དོན་དམ་པའི་བདེན་པ་ཡིན་ལ། སེམས་ཀྱི་གསང་ནི་སེམས་ཀྱི་ཆོས་ཉིད་སྟོང་པ་ཉིད་དོ། ། སྐལ་བ་དམན་པས་མི་རྟོགས་པས་སེམས་ཀྱི་གསང་ངོ༌། ། དེ་མ་རྟོགས་ན་དོན་མེད་པ་ནི་ཐར་པ་མེད་པ་ཡིན་ལ། གྱི་ནར་འཁྱམས་པ་ནི་འཁོར་བར་འཁྱམ་པའོ། ། གསུམ་པ་ནི་སེམས་བསྲུང་བ་ལ་འབད་པར་བྱ་བ་ལ་དྲུག་སྟེ། སྤྱིར་བསྟན་པ་དང༌།
དེས་ཐམས་ཅད་གྲུབ་པ་དང༌། ཇི་ལྟར་བསྲུང་བའི་རྣམ་པ་དང༌། བསྲུང་བར་རིགས་པའི་འཐད་པ་དང༌། བསྲུངས་བའི་ལེགས་པ་དང༌། དྲན་པ་ལྷུར་བླངས་པ་མཇུག་བསྡུ་བའོ། ། དང་པོ་ནི་དེ་ལྟས་ཞེས་པ་སྟེ། ལེགས་པར་གཟུང་བ་ནི་དྲན་པས་དགེ་བའི་དམིགས་པ་ལ་གཟུང་བའོ། ། ལེགས་པར་བསྲུང་བ་ནི་ཤེས་བཞིན་གྱིས་བྱ་བ་མ་ཡིན་པ་ལ་མི་སྦྱོར་བའི་ཕྱིར་རོ། ། གཉིས་པ་ནི་སེམས་བསྲུང་ཞེས་པ་སྟེ། སེམས་བསྲུང་བའི་བརྟུལ་ཞུགས་ནི་འཆལ་བའི་ཚུལ་ཁྲིམས་ལ་སོགས་པའི་མི་མཐུན་པའི་ཕྱོགས་ལས་སེམས་ཡང་དག་པར་བསྡམ་པའི་བརྟུལ་ཞུགས་སོ། །
བརྟུལ་ཞུགས་མང་པོ་ནི་དེ་ལས་གཞན་པའི་ཕྱི་རོལ་པའི་ཁྲུས་བྱེད་པ་དང་ཚངས་སྐུད་འདོགས་པ་ལ་སོགས་པའོ། ། གསུམ་པ་ནི་མ་དྲངས་གྲོལ་བའི་ཞེས་པ་སྟེ། ཐབ་ཐོབ་དུ་འཇུག་པ་དང་འགྲོགས་ན། རྨ་ལ་བག་མེད་པ་ལྟར་མི་དགེ་བའི་བཤེས་གཉེན་དང་འགྲོགས་ན་དེས་སེམས་མི་ཉམས་པའི་ཐབས་ལ་འབད་པའོ། ། བཞི་པ་ནི་རྨའི་སྡུག་བསྔལ་ཞེས་པ་སྟེ། རྨའི་སྡུག་བསྔལ་ཙམ་ལ་ཡང་སྐྲག་ན་དམྱལ་བའི་སྡུག་བསྔལ་ལ་ཅིས་མི་སྐྲག་ཅེས་པའོ། ། ལྔ་པ་ནི་སྤྱོད་པ་འདི་འདྲས་ཞེས་པ་སྟེ། སེམས་བསྲུང་བའི་སྤྱོད་པ་ལ་གནས་ན། སྐྱེ་བོ་ངན་པའི་ཁྲོད་གནས་ན་བརྟན་པ་མི་ཉམས་པ་ནི་མི་དགེ་བའི་བཤེས་གཉེན་གྱི་བསམ་པ་ཉོན་མོངས་པ་ཅན་དུ་མི་འགྱུར་བའོ། ། བུད་མེད་ཁྲོད་ན་གནས་ཀྱང་བརྟན་པ་མི་ཉམས་པ་ནི་སྐྱེས་པ་བསླུ་བའི་སྒྱུ་སུམ་ཅུ་སོ་གཉིས་ཀྱིས་བསྒྱུར་ནས་ཚུལ་ཁྲིམས་འཕྲོག་པ་དེས་མི་བསྒུལ་བའོ། །
དྲུག་པ་ནི་བདག་གི་ཞེས་པ་སྟེ། རྙེད་པ་དང་བཀུར་སྟི་དང་ལུས་དང་སེམས་འཚོ་བ་མེད་ཀྱང་བླ་བ་ནི་འཇིག་རྟེན་འདིའི་ཡོ་བྱད་ཀྱི་དངོས་པོ་ལ་མ་ཆགས་པའོ། ། དགེ་བ་གཞན་ཉམས་བླ་བ་ནི། བསོད་ནམས་ཀྱི་ཆ་མཐུན་དང་ཐར་པའི་ཆ་མཐུན་གྱི་དགེ་བ་ཉམས་ཀྱང་བླ་བའོ། ། སེམས་ནི་ཞེས་པ་ཐེག་པ་ཆེན་པོ་པའི་སེམས་སོ། ། སེམས་བསྲུང་བའི་ཐབས་སུ་དྲན་པ་དང་ཤེས་བཞིན་བསྲུང་བ་ལ་གསུམ་སྟེ། མདོར་བསྟན་པ་དང༌། ཤེས་བཞིན་མེད་པའི་ཉེས་པ་དང༌། ཤེས་བཞིན་བསྲུང་བའི་ཐབས་སུ་བསྲུང་བའོ། ། དང་པོ་ནི་སེམས་ཞེས་པ་སྟེ།
དྲན་པ་ནི་དགེ་བའི་དམིགས་པ་མི་བརྗོད་པ་ཡིན་ལ། ཤེས་བཞིན་ནི་བྱ་བ་དང༌། བྱ་བ་མ་ཡིན་པ་དམིགས་ཕྱེད་པའོ། ། གཉིས་པ་ལ་ལྔ་སྟེ། བྱ་བ་ལ་མཐུ་ཆུང་བ་དང༌། ཤེས་རབ་ཕུན་སུམ་ཚོགས་པར་མི་འགྱུར་བ་དང༌། ཚུལ་ཁྲིམས་ཕུན་སུམ་ཚོགས་པར་མི་འགྱུར་བ་དང༌། བསགས་པའི་དགེ་བ་འཇིགས་པ་དང༌། བསགས་པའི་དགེ་བ་མི་འགྲུབ་པའོ། ། དང་པོ་ནི་ནད་ཀྱིས་ཞེས་པ་དཔེ་དང༌།
རྨོངས་པས་ཞེས་པ་དོན་དེ་རྨོངས་པས་ནི་བྱ་བ་དང་བྱ་བ་མ་ཡིན་པ་ལ་དམིགས་པ་མི་ཕྱེད་པའོ། ། ལས་ནི་དགེ་བའོ། ། གཉིས་པ་ནི་ཤེས་བཞིན་ཞེས་པ་སྟེ། ཡུལ་དམན་པ་སྣ་ཚོགས་ཀྱིས་གཡེངས་པ་ནི་དེ་ཁོ་ནའི་དམིགས་པ་ལ་སེམས་མ་ཟིན་པས་ཤེས་རབ་ཡོངས་སུ་རྫོགས་པར་མི་འགྱུར་བས་སོ། ། གསུམ་པ་ནི། ཐོས་ལྡན་ཞེས་པ་རྐྱེན་དམ་པ་དང༌། དད་པ་ཅན་ཏེ་རྒྱུ་དམ་པ་དང༌། བརྩོན་འགྲུས་ལྷུར་ལེན་ཏེ་སྦྱོར་བ་དམ་པས་ཟིན་ཡང་ལྟུང་བས་གོས་སོ་ཞེས་པའོ། ། དཔེར་ན་རབ་ཏུ་བྱུང་བ་ནད་པ་ལ་སོགས་པ་ལ་གནང་བའི་ཟས་ལའང་དུས་དྲན་པ་མེད་ན་ལྟུང་བས་གོས་པ་ལྟ་བུའོ། ། བཞི་པ་ནི་ཤེས་བཞིན་མེད་པའི་ཞེས་པ་སྟེ།
དགེ་བ་དྲན་པ་ཉམས་པ་ན་བྱ་བ་མི་ཤེས་པ་འབྱུང་བ་ལ་བརྟེན་ནས་ཁོང་ཁྲོ་བ་ལ་སོགས་པས་དགེ་བ་ཐམས་ཅད་ཞིག་ནས་འབྲས་བུ་དམན་པར་འགྲོ་བའོ་ཞེས་པའོ། ། ལྔ་པ་ནི་ཉོན་མོངས་ཞེས་པའོ། ། ཡང་ན་ཚིགས་བཅད་འདི་གཉིས་སྔ་མས་དོན་ལ་སྦྱར་ནས་ཕྱི་མས་ཆོས་མཐུན་བསྒྲུབས་པས་དགེ་བ་འཇིགས་པ་བསྟན་ཏོ། ། ཤེས་བཞིན་བསྲུང་བའི་ཐབས་སུ་དྲན་པ་བསྲུང་བ་ལ་འབད་པ་ལ་གསུམ་སྟེ། དངོས་གྱི་དོན་བརྗོད་པ་དང༌། དེའི་རྒྱུ་བསྟན་པ་དང༌། དྲན་པ་ལས་ཤེས་བཞིན་ངེས་པར་སྐྱེ་བའི་ཚུལ་ལོ། ། དང་པོ་ནི་དེ་བས་ཞེས་པ་སྟེ། དྲན་པ་གུད་དུ་ནམ་ཡང་མི་འབྱུང་ངོ་ཞེས་སྦྲེལ་ཏོ། ། རྒྱུ་གང་ལས་ཞེ་ན་ཡིད་སྒོ་ནས་ཏེ།
གཉེན་པོ་བསྟེན་པའི་སེམས་པ་ནས་སོ། ། ཅིའི་ཕྱིར་ཞེ་ན་དེ་བས་ཞེས་པ་སྟེ། དྲན་པ་ལ་བསླབ་པའི་རྩ་བ་ཡིན་པ་དེ་བས་ནའོ། ། གཉིས་པ་ནི་གཉིས་ཏེ། ཉམས་པའི་ཉེས་པ་ཡིད་ལ་བྱ་བ་དང༌། མི་ཉམས་པའི་རྐྱེན་བསྟེན་པའོ། ། དང་པོ་ནི་སོང་ན་ཞེས་པ་སྟེ། དྲན་པ་གུད་དུ་སོང་ན་སྟེ་ཉམས་ན་ཉེ་བར་བཞག་སྟེ་སོར་ཆུད་པར་བྱའོ། ། བསམ་པ་གང་གིས་ཤེ་ན། ངན་སོང་གནོད་པ་དག་དྲན་པར་བྱས་ཏེའོ། །
གཉིས་པ་ལ་གསུམ་སྟེ། ཕྱིའི་རྐྱེན་དགེ་བའི་བཤེས་གཉེན་བསྟེན་པ་དང༌། ནང་གི་རྐྱེན་ཚུལ་བཞིན་དུ་ཡིད་ལ་བྱེད་པ་དང༌། དེའི་ཕན་ཡོན་གཞན་བསྟན་པའོ། ། དང་པོ་ནི་བླ་མ་དང་ནི་ཞེས་པ་སྟེ། ལུང་འབོགས་པའི་བླ་མ་དང༌། གྲོགས་དམ་པ་དང་འགྲོགས་པ་ལས་དྲན་པ་བདེ་བླག་ཉིད་དུ་སྐྱེའོ། ། དེ་གཉིས་ལས་ཇི་ལྟར་སྐྱེ་ཞེ་ན། མཁན་པོ་སྟེ་བླ་མ་རྗེས་སུ་བསྟེན་པ་དང༌། འགྲོགས་པ་སྟེ་གྲོགས་ཀྱི་རྗེས་སུ་བསྟེན་པ་ཡང་འཇིགས་པ་སྟེ་ཁྲེལ་ཡོད་སྐྱེས་པས་སོ། །
གང་ལ་སྙམ་ན། སྐལ་ལྡན་གུས་བྱེད་ལའོ། ། གཉིས་པ་ནི་སངས་རྒྱས་ཞེས་པ་སྟེ། བདག་ནི་བདག་གི་ཆོས་ཀྱི་དབང་དུ་བྱས་ཏེ་འཛེམ་པས་ངོ་ཚ་དང་བསླབ་པ་ལ་གུས་པ་དང༌། ལྟུང་བས་འཇིགས་ལྡན་དེ་ལྟར་གནོན་ཞེས་སྦྲེལ་ཏོ། ། རྒྱུ་གང་གིས་ཞེ་ན་སངས་རྒྱས་བྱང་ཆུབ་སེམས་དཔའ་དེ་དག་ཐམས་ཅད་སྤྱན་སྔ་ན་རྟག་ཏུ་གནས་སོ་ཞེས་དེ་ལྟར་བསམས་ནས་སོ། ། སྤྱན་སྔར་གནས་པ་ཅི་སྟེ་ཞེ་ན་ཀུན་ཏུ་ཐོགས་མེད་གཟིགས་པར་ལྡན་པའི་ཕྱིར་རོ། ། གསུམ་པ་དེའི་ཕན་ཡོན་གཞན་བསྟན་པ་ནི་དེས་ནི་ཞེས་བྱ་བའོ། ། གསུམ་པ་དྲན་པ་ལས་ཤེས་བཞིན་ངེས་པར་སྐྱེ་བའི་ཚུལ་ནི་གང་ཚེ་ཞེས་བྱ་བའི་ཚིགས་སུ་བཅད་པའོ། ། དེ་ལྟར་སེམས་བསྲུང་བའི་ཐབས་སུ་དྲན་པ་དང་ཤེས་བཞིན་བསྲུང་བ་བཤད་ནས།
ད་ནི་དྲན་པ་དང་ཤེས་བཞིན་གྱིས་སེམས་བསྲུང་བའི་སྤྱོད་པ་ལ་བསླབ་པའི་ཚུལ་འཆད་དོ། ། འདི་ལ་གསུམ་སྟེ། སྡོམ་པའི་སྤྱོད་པ་ལ་བསླབ་པ་དང༌། དགེ་བ་བསྡུ་བའི་སྤྱོད་པ་ལ་བསླབ་པ་དང༌། སེམས་ཅན་གྱི་དོན་བྱེད་པའི་སྤྱོད་པ་ལ་བསླབ་པའོ། ། དང་པོ་ལ་གཉིས་ཏེ། རང་བཞིན་ལ་སྦྱར་བ་དང༌། ཉམས་པ་བསྲུང་བའོ། ། དང་པོ་ལ་གསུམ་སྟེ། ལུས་ལ་རང་བཞིན་མེད་པར་སྦྱར་བ་དང༌།
སེམས་ལ་རང་བཞིན་མེད་པར་སྦྱར་བ་དང༌། རང་བཞིན་ལས་འདའ་བར་གནང་བའི་དུས་སོ། ། དང་པོ་ལ་བཞི་སྟེ། རེ་ཞིག་རྣལ་དུ་བཞག་པ་དང༌། ལྟ་བ་དང་འབྲེལ་པ་དང༌། དེ་ལས་གཞན་དང་འབྲེལ་པ་དང༌། འབྱུང་བར་འགྱུར་བའི་བྱ་བ་ལ་བརྟག་པ་ལ་ལེགས་པར་བསྒྲུབ་པའོ། ། དང་པོ་ནི་རེ་ཞིག་ཅེས་པའི་ཚིགས་སུ་བཅད་པ་སྟེ། དང་པོར་ཞེས་བྱ་བ་ལ་འཇུག་པའི་སྔོན་རོལ་དུའོ། ། འདི་འདྲའི་སེམས་ཞེས་པ་ནི་ལུས་ཀྱི་བྱ་བ་དམན་པ་ལ་འཇུག་པར་འདོད་པའོ། །
དེ་ཚེ་ཤིང་བཞིན་གནས་པ་ནི་དམན་པའི་སེམས་པ་དོར་བ་ལ་བསམ་པ་གཞན་དུ་མི་གཡེང་བའོ། ། གཉིས་པ་ནི་དོན་མེད་ཅེས་བྱ་བ་ལ་སོགས་པ་སྟེ། དགོས་པ་མེད་ན་རྒྱང་རིང་པོར་ལྟ་བ་སྤྱིར་དགག་པ་ནི་དོན་མེད་ཅེས་པའོ། ། དགོས་པ་ལ་ལྟོས་ནས་ངལ་བསོ་བའི་ཆེད་དུ་ལྟ་བ་དམིགས་ཀྱིས་བསལ་བ་ནི་ལྟ་བ་ཞེས་པའོ། ། དེའི་དུས་ན་མཐོང་བ་ལ་ཇི་ལྟར་བསྒྲུབ་པ་ནི་འགའ་ཞིག་ཅེས་པའོ། ། འཇིགས་པའི་སར་རྒྱང་རིང་པོར་ལྟ་བ་གནས་པ་ནི་ལམ་སོགས་ཞེས་པའོ། ། དེ་ལ་ཕྱོགས་གར་བརྟག་སྙམ་ནས་ངལ་བསོ་ཞེས་པའོ། ། གར་འཇིགས་པ་ཡོད་པ་ལ་བྱོལ་པ་ནི། མདུན་དུ་བལྟ་བྱས་ལ་འགྲོའམ་རྒྱབ་ཏུ་བལྟ་བྱས་ལ་འོང་བྱ་སྟེ། ཞེས་འབྲེལ་བའོ། །
གསུམ་པ་ནི་དེ་ལྟར་ཞེས་པ་རྐང་པ་གཉིས་སོ། ། བཞི་པ་ནི་ལུས་ཀྱིས་ཞེས་པས་ཏེ། སྐབས་སུ་ལུས་འདི་ཇི་ལྟ་བུར་གནས་པ་ཡིན་ཞེས་བལྟ་བར་བྱ་སྟེ། རང་གི་ལུས་ཀྱི་སྤྱོད་པ་དེ་ཅི་ལ་སྦྱོར་བ་ལ་བརྟག་པར་བྱའོ། ། ནམ་གྱི་དུས་ན་ཞེ་ན། བྱ་བ་སྔ་མ་བསྡོགས་ནས་སོ། ། ཇི་ལྟར་བསྡོགས་ཤེ་ན། ལུས་ཀྱིས་འདི་ལྟར་གནས་བྱ་ཞེས་བསྡོགས་སོ། ། སེམས་རང་བཞིན་ལ་སྦྱར་བ་ནི་ལྕགས་ཀྱུ་མེད་པའི་སེམས་དགེ་བའི་དམིགས་པ་ལ་བཞག་པ་དང༌། དགེ་བའི་དམིགས་པ་ལ་གཏོད་པས་རང་གི་སེམས་ལ་བརྟན་པ་གཉིས་སེམས་ཀྱི་ཞེས་པ་དང༌།
ཅི་ནས་ཞེས་པ་ནས་རིམ་པ་བཞིན་ནོ། ། ཏིང་ངེ་འཛིན་བརྩོན་པ་ནི་དགེ་བའི་དམིགས་པ་ལ་གཏོད་པ་ཡིན་གྱི། ཞི་གནས་ཙམ་མ་ཡིན་ནོ། ། རང་བཞིན་ལས་འདའ་བར་གནང་བའི་དུས་ལ་ལུས་ཀྱི་སྤྱོད་པ་རང་བཞིན་ལས་འདའ་བར་གནང་བའི་དུས་དང༌། དེ་ལ་ཤེས་བྱེད་དགོད་པ་དང༌། རྩོད་པ་སྤང་བ་དང༌། དེ་ལྟར་བྱས་པའི་ཡོན་ཏན་དང༌། མ་བྱས་པའི་ཉེས་པ་དང༌། སྐབས་བསྡུ་བ་དྲུག་གོ ། དང་པོ་ནི་འཇིགས་དང་ཞེས་པ་སྟེ།
དགོས་པ་ཡོད་ན་གཉའ་ཤིང་གང་ཙམ་དུ་བལྟ་བ་ལ་སོགས་པ་ལ་ཀློད་པའོ། ། གཉིས་པ་ནི་འདི་ལྟར་ཞེས་པ་སྟེ། སྦྱིན་པའི་དུས་སུ་ཚུལ་ཁྲིམས་ལ་བརྟུལ་བའི་བཏང་སྙོམས་སུ་བྱའོ། ། ཞེས་བློ་གྲོས་མི་ཟད་པ་ལས་གསུངས་སོ། ། དེའང་བཅས་པ་ཕྲ་མོ་ལ་བརྗོད་ཀྱི་རང་བཞིན་གྱི་ཁ་ན་མ་ཐོ་བའམ་རྣམ་འབྱེད་ཀྱིས་བསྡུས་པའི་ཉེས་པ་ནི་དེ་ལྟར་མ་ཡིན་ནོ། ། གསུམ་པ་ནི་གལ་ཏེ་གཙོ་བོ་ཚུལ་ཁྲིམས་བཏང་སྙོམས་སུ་བྱས་ཏེ་སྦྱིན་པ་བསྒྲུབ་པ་ཅི་སྟེ་ཞེ་ན། གང་ཞིག་ཅེས་གསུངས་ཏེ། གང་གཙོ་བོར་གྱུར་པ་དེ་བསྒྲུབ་པར་བྱ་བ་ཡིན་ལ་དེའང་ལས་གང་ལ་ཞུགས་པ་དེ་གཙོ་བོ་ཡིན་ནོ་ཞེས་བྱ་བའོ། ། བཞི་པ་ནི་དེ་ལྟ་ན་ནི་ཞེས་པ་སྟེ། སྔ་མ་ལེགས་པར་རྫོགས་པར་བྱས་ནས་དེའི་རྗེས་ལ་གཞན་ཡང་འགྲུབ་པས་སོ། །
ལྔ་པ་ནི་གཞན་དུ་ཞེས་པ་སྟེ། སྔ་མ་མ་རྫོགས་པར་ཕྱི་མ་ལ་འཇུག་ན་གང་ཡང་མི་འགྲུབ་པས་སོ། ། དྲུག་པ་ནི་ཤེས་བཞིན་ཞེས་པ་སྟེ་འདའ་བར་གནང་བའི་དུས་ཡིན་པས་ཤེས་བཞིན་མ་ཡིན་པའི་སྐྱོན་མེད་དོ་ཞེས་བྱ་བའོ། ། དེས་ལྷོད་པར་ཡང་མི་འགྱུར་ཏེ། སྦྱིན་པ་བཏང་སྙོམས་སུ་བྱས་ཀྱང་བསམ་པ་སྤོང་བའི་སེམས་པ་མ་དོར་བའི་ཕྱིར་རོ། ། ཉམས་པ་བསྲུང་བ་ལ་གཉིས་ཏེ། ལུས་ཀྱི་སྡོམ་པ་ཉམས་པ་བསྲུང་བ་དང༌། སེམས་ཀྱི་སྡོམ་པ་ཉམས་པ་བསྲུང་བའོ། ། དང་པོ་ལ་གསུམ་སྟེ། གཡེང་བའི་རྐྱེན་གྱིས་མི་འཕྲོགས་པར་བྱ་བ་དང༌།
ཀུན་སློང་གི་བསམ་པས་བརྟག་པའོ། ། དང་པོ་ནི་བྲེ་མོ་གཏམ་ཞེས་པ་སྟེ། བྲེ་མོ་གཏམ་ནི་མ་འབྲེལ་བ་དང་དགོས་པ་མེད་པ་དང༌། རྒོད་བག་གིས་ཀུན་ནས་བསླང་བའོ། ། ངོ་མཚར་ནི་བྲོ་ལ་སོགས་པ་མཚར་དུ་བརྩི་བའོ། ། གཉིས་པ་ནི་དོན་མེད་ཅེས་བྱ་བ་ལ་སོགས་པའོ། ། གསུམ་པ་ནི་གང་ཚེ་ཞེས་པ་ལ་སོགས་པ་སྟེ། རྩ་བའི་ཉོན་མོངས་པས་བསླང་བའི་བྱ་བ་དགག་པ་ནི། རང་ཡིད་ཆགས་པ་ལ་སོགས་པ་ཡིན་ལ། རྒོད་པ་ལ་སོགས་པ་ཕལ་ཆེར་ཉེས་པའི་ཉོན་མོངས་པས་ཀུན་ནས་བསླང་བའི་བྱ་བ་དགག་པའོ། །
དེའང་རྒོད་པ་ནི་མ་ཞི་བའོ། ། ང་རྒྱལ་ནི་ཁེངས་པའོ། ། རྒྱགས་པ་ནི་འདོད་པའི་ཡོན་ཏན་ལ་ཆགས་པའི་བར་དུ་དགག་པའོ། ། མཚང་འདྲུ་བ་ནི་སྐྱོན་བརྗོད་པའོ། ། སྐྱོན་འབྱིན་པ་ནི་རྣལ་མའི་གནས་སྐབས་ལས་ཉམས་པའོ། ། བསླུ་སེམས་ནི་གཡོ་སྒྱུའོ། ། གཤེ་བ་ནི་སྐུར་པ་འདེབས་པའོ། ། འགྱེད་པ་ནི་ལག་གིས་རྩོད་པའོ། ། རྙེད་པ་ནི་ནོར་ལ་སོགས་པའོ། ། བཀུར་སྟི་ནི་སྟན་འདིང་བ་ལ་སོགས་པའོ། །
རིམ་གྲོ་ནི་ཟས་ལ་སོགས་པའོ། ། མི་བཟོད་པ་ནི་བསྲན་མི་ནུས་པའོ། ། འཇིགས་པ་ནི་བྱ་བ་ལ་ཞུམ་པའོ། ། སྤྱི་བརྟོལ་ནི་སྤྱོད་པ་མ་བསྡམས་པའོ། ། མུ་ཅོར་ནི་ཚིག་འཆལ་པའོ། ། དེ་ལྟར་ཉོན་མོངས་ཅན་དང་ལུང་དུ་མ་བསྟན་པའི་ཀུན་སློང་བརྟགས་ཏེ་སྤང་བ་མཇུག་བསྡུ་བ་ནི་དེ་ལྟར་ཀུན་ནས་ཉོན་མོངས་པ་དང་ཞེས་བྱ་བ་ལ་སོགས་པ་སྟེ། དཔའ་བོ་ཉེས་སྤྱོད་ཀྱིས་ཀུན་ནས་མ་བསྒུལ་བ་ཞེ་སྡང་ལ་སོགས་པའི་དགྲ་འཇོམས་པས་སོ། ། སེམས་ཀྱི་སྡོམ་པ་ཉམས་པ་བསྲུང་བ་ལ་གཉིས་ཏེ། གཉེན་པོའི་རང་བཞིན་དང༌། དེ་ལ་ཇི་ལྟར་སྦྱོར་བ་མདོར་བརྗོད་པའོ། །
དང་པོ་ནི་ཤིན་ཏུ་ངེས་དང་ཞེས་བྱ་བ་ལ་སོགས་པ་སྟེ། དེ་ལ་ཤིན་ཏུ་ངེས་པ་ནི་སྦྱོར་བ་རྟེན་པའམ་བླང་དོར་དམིགས་ཕྱེ་བའོ། ། རབ་དང་ནི་དད་པ་གསུམ་མོ། ། བརྟན་པ་ནི་གཉེན་པོ་ལས་ལྡོག་པ་མེད་པའོ། ། གུས་པ་ནི་དཀོན་མཆོག་མཆོད་པ་ལ་ཆེད་ཆེར་འཛིན་པའོ། ། ཞེ་སར་བཅས་པ་ནི་རྒན་པ་དང་བར་མ་དང་གཞོན་པ་རྣམས་ལ། སྙོམས་པར་གུས་པའི་ངག་གིས་བརྗོད་པའོ། ། ངོ་ཚ་བ་ནི་བདག་གམ་ཆོས་ཀྱི་དབང་དུ་བྱས་ནས་ཁ་ན་མ་ཐོ་བ་ལ་འཛེམ་པའོ། ། འཇིགས་པ་ནི་ཉེས་སྤྱོད་ཀྱི་རྣམ་སྨིན་བག་འཁུམས་པའོ། ། ཞི་བ་ནི་དབང་པོ་དུལ་བའོ། །
གཞན་དགའ་བ་བྱེད་པ་ནི་གཞན་དོན་ཆེད་ཆེར་བྱེད་པའོ། ། ཕན་ཚུན་མི་མཐུན་པ་བྱིས་པའི་འདོད་པ་ནི་བསམ་པ་མི་མཐུན་པ་སྟེ། དེ་ལ་མི་སྐྱོ་བའོ། ། དེའི་གཉེན་པོ་བརྩེ་བ་ནི་ཉོན་མོངས་སྐྱེས་པ་ཞེས་པ་ལ་སོགས་པའོ། ། སེམས་ཉམས་པ་བསྲུང་བའི་གཉེན་པོ་མདོར་བསྡུ་བ་ནི་ཁ་ན་མ་ཐོ་མེད་ཅེས་པའོ། ། རང་གཞན་གཉིས་ཀ་ལ་རློམ་པ་སྤང་བ་ནི་བདག་དང་ཞེས་པའོ། ། གཉེན་པོ་ཇི་ལྟར་སྦྱར་བ་ནི་དལ་འབྱོར་རྙེད་དཀའ་བར་ཡིད་ལ་བྱ་བ་དང༌། སེམས་དགེ་བ་ལས་མི་ཉམས་པར་བྱ་བ་གཉིས་རིང་ཞིག་ཅེས་པ་དང༌། སེམས་དེ་ཞེས་པ་ནས་རིམ་པ་བཞིན་ནོ། ། དགེ་བ་བསྒྲུབ་པ་ལ་བག་བྱ་བ་ལ་གཉིས་ཏེ།
ལུས་ལ་མ་ཆགས་པར་བསྒྲུབ་པ་དང༌། དགེ་བ་བསྒྲུབ་པའི་ཐབས་ལ་བསླབ་པའོ། ། དང་པོ་ལ་ལྔ་སྟེ། གཡོ་བ་མེད་པ་དང༌། མི་གཙང་བ་དང༌། སྙིང་པོ་མེད་པ་དང༌། མི་མཁོ་བ་དང༌། དེས་ན་ཉེ་བར་མཁོ་བ་ལ་སྦྱར་བའོ། ། དང་པོ་ནི་ནམ་ཞིག་འདོར་བས་བསྲུང་བར་མི་རིགས་པ་དང༌། སེམས་ལས་ཐ་དད་པ་བསྲུང་བར་མི་རིགས་པ་གཉིས་བྱ་རྒོད་ཅེས་པ་དང༌།
ལུས་འདི་ཞེས་པ་ནས་རིམ་པ་བཞིན་ནོ། ། གཉིས་པ་ནི་གཙང་བའི་ལུས་མི་འཛིན་པར་མི་རིགས་པ་དང༌། མི་གཙང་བའི་ལུས་འཛིན་པ་མི་རིགས་པ་གཉིས་རྨོངས་པ་ཞེས་པ་དང༌། མི་གཙང་ཞེས་པ་ནས་རིམ་པ་བཞིན་ནོ། ། གསུམ་པ་ནི་ཐོག་མར་ཞེས་པ་ལ་སོགས་པའོ། ། བཞི་པ་ནི་རང་གི་མཁོ་བའི་དངོས་པོ་མ་ཡིན་པ་དང༌། གཞན་གྱི་མཁོ་བའི་དངོས་པོ་མ་ཡིན་པ་གཉིས་ཁྱོད་ཀྱིས་ཞེས་པ་དང༌། ཉིས་ན་ཞེས་པ་ནས་རིམ་པ་བཞིན་ཏེ། ཉིས་ན་ཞེས་པ་ནི་སྲུང་སྟེ་སྲུང་ན་ཞེས་པའོ། ། ལྔ་པ་ནི་ཕན་པ་ལ་སྦྱར་བ་སྤྱིར་བསྟན་པ་དང༌།
ལུས་ངེས་པར་འདོར་བ་དང༌། ཕན་པ་མེད་པ་གསོ་བྱ་མ་ཡིན་པའི་དཔེ་དང༌། དོན་ལ་སྦྱར་བ་དང༌། རང་དོན་ལ་སྦྱར་བའི་དོན་བསྡུ་བ་དང༌། དེ་གསོ་བའི་ཚུལ་རྣམས་ནི། མིའོ་ཅོག་གི་ཞེས་པ་དང༌། འདི་ལྟར་ཞེས་པ་དང༌། བྲན་གཡོག་ཅེས་པ་དང༌། ལུས་འདི་ཞེས་པ་དང༌། འདི་ལ་ཞེས་པ་དང༌།
འགྲོ་དང་ཞེས་པ་ནས་རིམ་པ་བཞིན་ནོ། ། དགེ་བ་བསྒྲུབ་པ་ལ་ཐབས་མཁས་པའི་ཁྱད་པར་ལ་གསུམ་སྟེ། ཐ་མལ་པའི་སྤྱོད་པ་ལ་ཐབས་མཁས་པ་དང༌། ལས་ཀྱི་སྤྱོད་པ་ལ་ཐབས་མཁས་པ་དང༌། བྱེད་པ་པོའི་སྤྱོད་པ་ལ་ཐབས་མཁས་པའོ། ། དང་པོ་ནི་ཀུན་སློང་གི་བསམ་པ་དང༌། ལུས་ཀྱི་སྤྱོད་པ་དང༌། ངག་གི་སྤྱོད་པ་དང༌། ཕྱི་རོལ་གྱི་དངོས་པོ་ཇི་ལྟར་བསྒྲུབ་པ་རྣམས། དེ་ལྟར་ཞེས་པ་དང༌།
རྟག་ཏུ་ཞེས་པ་དང༌། འགྲོ་བའི་ཞེས་པ་དང༌། ཁྲི་ལ་སོགས་པ་ཞེས་པ་ནས་རིམ་པ་བཞིན་ནོ། ། གཉིས་པ་ལ་ལྔ་སྟེ། གཞན་གདམས་ངག་སྦྱིན་པ་ལ་ཇི་ལྟར་བསྒྲུབ་པ་དང༌། བདེན་པར་བརྗོད་པ་ལ་ཇི་ལྟར་བསྒྲུབ་པ་དང༌། བསོད་ནམས་བྱེད་པ་ལ་ཇི་ལྟར་བསྒྲུབ་པ་དང༌། བརྗོད་པའི་ཚུལ་ལ་ཇི་ལྟར་བསྒྲུབ་པ་དང༌། གཞན་ལ་གུས་པའི་བློའི་ཆེ་བའོ། ། དང་པོ་ནི་གཞན་ཞེས་པ་སྟེ།
གུས་པས་གནོད་པའོ། ། གཉིས་པ་ནི་ལེགས་པར་ཞེས་པའོ། ། གསུམ་པ་ནི་བསོད་ནམས་ཞེས་པ་སྟེ། བསྟོད་པ་ངག་གིས་སོ། ། དགའ་བ་ཡིད་ཀྱིས་སོ། ། བཞི་པ་ནི་གཞན་གྱི་ཡོན་ཏན་བརྗོད་པ་ན་ཁ་གསག་སྤང་བ་དང༌། གཞན་གྱི་ཡོན་ཏན་བརྗོད་ན་མཐུན་འགྱུར་སྦྱིན་པ་དང༌། རང་གི་ཡོན་ཏན་བརྗོད་པ་ན་ཁེངས་པ་སྤང་བ་གསུམ་ལྐོག་ན་ཞེས་པ་དང༌། ཡོན་ཏན་ཞེས་པ་དང༌། རང་གི་ཞེས་པ་ནས་རིམ་པ་བཞིན་ནོ། །
ལྔ་པ་ནི་གཞན་དོན་བསྒྲུབ་པ་དང༌། དེ་ལ་རང་དགའ་བ་བསྐྱེད་པ་དང༌། གཞན་དགའ་བ་བསྐྱེད་པའི་ཡོན་ཏན་དང༌། མི་དགའ་བ་བྱས་པའི་སྐྱོན་བཞི། རྩོམ་པ་ཞེས་པ་དང༌། དེ་ལྟར་ཞེས་པ་དང༌། བདག་ལ་ཞེས་པ་དང༌། ཉེས་པས་ཞེས་པ་རྣམས་རིམ་པ་བཞིན་ནོ། ། གསུམ་པ་ལ་གསུམ་སྟེ། སྨྲ་བ་དང་འབྲེལ་པ་དང༌།
ལྟ་བ་དང་འབྲེལ་བ་དང༌། དགེ་བའི་ལས་དང་འབྲེལ་བའོ། ། དང་པོ་ནི་སྨྲ་བ་ཞེས་པ་སྟེ། ཡིད་ཕེབས་པ་སྙིང་ཐག་པ་ནས་སོ། ། འབྲེལ་པ་ནི་སྔ་ཕྱི་མི་འགལ་བའོ། ། དོན་བསལ་བ་ནི་རྫབ་རྫུབ་མ་ཡིན་པའོ། ། ཡིད་དུ་འོང་བ་ནི་སྙིང་ལ་འབབ་པའོ། ། ཆགས་དང་ཞེ་སྡང་སྤང་བ་ནི་ཀུན་སློང་དགེ་བའོ། ། འཇམ་པ་ནི་མི་བརླང་བའོ། ། རན་པ་ནི་དུས་སུ་སྨྲ་བའོ། །
གཉིས་པ་ནི་མིག་གིས་ཞེས་པ་ཚོགས་འགྲུབ་པའི་རྐྱེན་དུ་རྟོགས་པ་དང༌། བྱམས་པའི་ཞེས་པས་ཡིད་དུ་འོང་བར་རྟོགས་པའོ། ། གསུམ་པ་ནི་བཞི་སྟེ། ཀུན་སློང་གི་བསམ་པ་དང༌། ཞིང་དང༌། སྦྱོར་བ་དང༌། རྣམ་པའི་ཁྱད་པར་རོ། ། དང་པོ་ནི་རྟག་པར་ཞེས་པ་སྟེ། མངོན་ཞེན་ནི་ཆེད་ཆེར་འཛིན་པའོ། ། གཉེན་པོ་ནི་སེར་སྣ་མེད་པ་དང༌།
ཉེས་པ་འཛེམ་པ་དང༌། མི་ཁྲོ་བ་དང༌། སྤྲོ་བ་དང༌། མི་གཡེང་བ་དང༌། སྒྱུ་མ་ལྟ་བུར་ཤེས་པ་སེར་སྣ་ལ་སོགས་པའི་གཉེན་པོའི་སེམས་སོ། ། གཉིས་པ་ནི་ཡོན་ཏན་ཞེས་པ་དཀོན་མཆོག་གསུམ་ལ་སོགས་པ་དང༌། ཕན་འདོགས་ཞེས་པ་ཕ་མ་དང་མཁན་པོ་དང་སློབ་དཔོན་དང༌། སྡུག་བསྔལ་ཞེས་པ་དབུལ་པོ་ལ་སོགས་པའོ། ། གསུམ་པ་ནི་མཁས་ཤིང་ཞེས་པ་རང་གི་བྱ་བ་དང༌། གཞན་ལ་མི་ལྟོས་པའོ། །
བཞི་པ་ནི་སྦྱིན་པའི་ཞེས་པ་ཕ་རོལ་ཏུ་ཕྱིན་པའི་བསོད་ནམས་ཀྱི་རྒྱུར་གཏང་ངམ། སྦྱིན་པ་ཉིད་ཀྱི་ནང་གི་རྒྱུར་གཏང་ངོ༌། ། ཆེད་དུ་བྱ་བའི་རྒྱུར་གཏང་ནི་གཙོ་ཆེར་ཞེས་པའོ། ། སེམས་ཅན་གྱི་དོན་བྱ་བའི་སྤྱོད་པ་ལ་བསླབ་པའི་ཚུལ་ལ་གསུམ་སྟེ། གཞན་དོན་ལ་ཆེད་ཆེར་བྱ་བ་དང༌། སེམས་ཅན་བསྡུ་བའི་སྤྱོད་པ་དང༌། སེམས་ཅན་གྱི་སེམས་རྗེས་སུ་སྲུང་བའི་སྤྱོད་པའོ། ། དང་པོ་ནི་དེ་ལྟར་རིག་བྱས་ཞེས་པས་གཞན་དོན་གཙོར་བསྒྲུབ་པར་སྟོན་ཏོ། ། འོ་ན་རང་ལྟུང་བས་གོས་པར་འགྱུར་རོ་སྙམ་ན། ཉན་ཐོས་ལ་བཀག་པ་རྣམས་ཀྱང་གཞན་དོན་གཙོར་སེམས་པ་དེ་ལ་གནང་ངོ༌། །
སུས་གནང་ཞེ་ན་སངས་རྒྱས་བསམ་པ་ཐུགས་རྗེ་མངའ་བ་དང༌། རྟོགས་པ་རིང་གཟིགས་པ་བསྐལ་བའི་དོན་རིག་པ་དེས་གནང་ངོ༌། ། སློབ་དཔོན་རིན་ཆེན་འབྱུང་གནས་ཀྱིས། བཀག་པ་རྣམས་ཀྱང་རིང་གཟིགས་པའི། ། ཐུགས་རྗེ་ལྡན་པས་དེ་ལ་གནང༌། ། ཞེས་འདོན་ཏེ། བཀག་པ་རྣམས་ཀྱང་གནང་ཞེས་སྦྲེལ་ཏོ། ། སུ་ལ་ཞེ་ན་བསམ་པ་ཐུགས་རྗེ་ལྡན་པ་དོན་དུ་གཉེར་བྱ་གཞན་དོན་རིང་གཟིགས་པའོ། ། གཉིས་པ་སེམས་ཅན་བསྡུ་བའི་སྤྱོད་པ་ལ། ཟང་ཟིང་གིས་བསྡུ་བ་དང༌།
ཆོས་ཀྱིས་བསྡུ་བ་གཉིས་སོ། ། དང་པོ་ལ་ཕྱི་རོལ་གྱི་བསྡུ་བ་དང༌། ནང་གི་བསྡུ་བ་གཉིས་སོ། ། དང་པོ་ལ་བཞི་ནི་ལོག་པར་ལྟུང་བ་ཡི་དྭགས་ལ་སོགས་པ་དང༌། མགོན་མེད་པའི་དབུལ་པོ་དང༌། བརྟུལ་ཞུགས་གནས་པ་གྲོགས་ཚངས་པ་མཚུངས་པར་སྤྱོད་པའོ། ། དངོས་པོ་ནི་ཟས་ལྷུང་བཟེད་ཀྱི་ནང་དུ་འོངས་པ་ལ་རན་པ་ཙམ་དུ་བཟའ་ཞེས་པ་དང༌། མ་གཏོགས་པ་སྦྱིན་ཞེས་སྦྲེལ་ལ། གོས་ལ་ཆོས་གོས་གསུམ་མ་གཏོགས་པ་སྦྱིན་ནོ། ། ནང་གི་བསྡུ་བ་ལ་དོན་མེད་པའི་གནོད་པ་སྤང་བ་དང༌།
དེའི་དགོས་པ་དང༌། ལུས་མི་གཏང་བའི་གནས་སྐབས་དང༌། གཏང་བའི་ཚུལ་བཞི་དམ་པའི་ཞེས་པ་དང༌། དེ་ལྟར་ཞེས་པ་དང༌། སྙིང་རྗེ་ཞེས་པ་དང༌། ཅི་ནས་ཞེས་པ་ནས་རིམ་པ་བཞིན་ནོ། ། ཆོས་ཀྱིས་བསྡུ་བ་ལ་བཤད་པའི་སྣོད་དང༌། བཤད་པའི་ཚུལ་གཉིས་སོ། ། དང་པོ་ནི་མ་གུས་པ་ཞེས་པས་དད་པ་མེད་པ་དང༌། དམན་ལ་ཞེས་པས་ཟབ་མོ་ལ་སྐྲག་པ་སྣོད་མ་ཡིན་པ་དང༌།
སྐྱེས་པ་མེད་པ་ཞེས་པ་མ་དད་པའི་གནས་མང་བ་གསུམ་གྱིས་བཟློག་པ་ཤུགས་ལས་གོའོ། ། བཤད་པའི་ཚུལ་ནི་ལྔ་སྟེ། ཆོས་ཐམས་ཅད་ལ་མཉམ་པར་གཟུང་བ་དང༌། ཆེད་ཆེར་གཟུང་བ་དང༌། སྣོད་དང་མཐུན་པར་བསྟན་པ་དང༌། སྤྱོད་ལམ་ཕུན་སུམ་ཚོགས་པ་དང༌། ལོག་པའི་གནས་སུ་མི་སྦྱར་བ་ལྔ། མཚུངས་པར་སྤྱད་ཅེས་པ་དང༌། གུས་པས་སྤྱད་ཅེས་པ་དང༌། རྒྱ་ཆེན་ཞེས་པ་དང༌།
སྤྱོད་པ་ཞེས་པ་དང༌། མདོ་དང་ཞེས་པ་ནས་རིམ་པ་བཞིན་ནོ། ། མདོ་དང་སྔགས་ཀྱིས་འདྲིད་པ་ནི་དེ་ལ་ཐ་སྙད་བཏགས་ནས་ལས་འབྲས་ལ་སྐུར་པའོ། ། གསུམ་པ་སེམས་ཅན་གྱི་སེམས་རྗེས་སུ་བསྲུང་བའི་སྤྱོད་པ་ལ་ཆགས་པ་དང་འབྲེལ་པ་དང༌། ཟས་དང་འབྲེལ་པ་དང༌། འགྲོགས་པ་དང་འབྲེལ་པ་དང༌། མ་དད་པའི་སྤྱོད་པ་སྤང་བ་བསྡུ་བ་དང༌། ལུས་ཀྱི་བྱ་བ་དང་འབྲེལ་པ་དང༌། ཉལ་བའི་བྱ་བ་དང༌། སེམས་སྦྱང་བའི་སྤྱོད་པ་མདོར་བསྡུ་བ་བདུན།
སོ་ཤིང་ཞེས་པ་དང༌། ཁ་བཀང་ཞེས་པ་དང༌། བཞོན་པ་ཞེས་པ་དང༌། འཇིག་རྟེན་ཞེས་པ་དང༌། སོར་མོས་ཞེས་པ་དང༌། མགོན་པོ་ཞེས་པ་དང༌། བྱང་ཆུབ་ཅེས་པ་ནས་རིམ་པ་བཞིན་ནོ། ། བསླབ་པ་ཕུན་སུམ་ཚོགས་པའི་ཡན་ལག་ལ་དྲུག་སྟེ། དག་པའི་རྒྱུ་དང༌། བསླབ་པའི་གཞི་དང༌།
ཆེད་དུ་བྱ་བ་དང༌། བསླབ་པའི་ཉེ་བར་སྟོན་པ་དང༌། ཤེས་བྱེད་དང༌། བསླབ་པ་མདོར་བསྡུ་བའོ། ། དང་པོ་ནི་ཉིན་དང་ཞེས་པ་སྟེ། ཕུང་པོ་གསུམ་པ་ནི་སྡིག་པ་བཤགས་པ་དང༌། བསྔོ་བ་དང༌། རྫོགས་པའི་བྱང་ཆུབ་མྱུར་དུ་ཐོབ་པའི་ཐབས་གསུམ་ཡོད་པས། ལྟུང་བ་བཤགས་པའོ། ། ལྟུང་བའི་ལྷག་མ་ནི་བཅས་པའི་ཉེས་པ་བཤགས་པས་གྲོལ་ཏེ།
ཚུལ་ཁྲིམས་སོར་ཆུད་ཀྱང་ལས་དེས་རྣམ་སྨིན་བསྐྱེད་པའི་ནུས་པ་ཡོད་པ་ཕུང་པོ་གསུམ་པས་ཞི་བར་བྱེད་པ་ཡིན་ཏེ། བྱམས་པ་སེང་གེའི་སྒྲ་ལས། བྱམས་པ་ཕ་ནི་སྔོན་བྱས་པའི་སྡིག་པའི་ལས་ཟད་པར་བྱ་བའི་ཕྱིར་ཕུང་པོ་གསུམ་པའི་ཆོས་ཀྱི་རྣམ་གྲངས་བསྟན་པ་ཡིན་ན་དེ་ལ་བླུན་པོ་དག་ལྷག་པར་ལྟུང་བ་མངོན་པར་འདུ་བྱ་བ་བྱས་ནས་ཉེས་པ་བཤགས་ཤིང་བྱ་བ་ཙམ་གྱིས་དག་པར་སེམས་ཤིང་ཕྱིན་ཆད་སྡོམ་པར་མི་ཕྱེད་དོ་ཞེས་གསུངས་སོ། ། གཉིས་པ་ནི་རང་ངམ་ཞེས་བྱ་བ་སྟེ། རང་གི་དབང་དུ་བྱས་པའི་བསླབ་པར་གསུངས་པ་ནི་བྱང་ཆུབ་སེམས་དཔའི་སྡེ་སྣོད་ཡིན་ལ། གཞན་གྱི་དབང་དུ་བྱས་པའི་བསླབ་པ་ནི་ཉན་ཐོས་ཀྱི་བསླབ་པའོ། ། འོ་ན་བསླབ་པ་ཐམས་ཅད་ལ་བསླབ་པ་ལ་དགོས་པ་ཅི་ཡོད་ཅེ་ན། རྒྱལ་སྲས་ཞེས་པ་སྟེ། ཐམས་ཅད་མཁྱེན་པའི་རྒྱུར་གྱུར་པའི་ཐེག་པ་མ་ལུས་པ་ལ་མཁས་པར་བྱ་དགོས་པས་མི་བསླབ་པ་མེད་དེ། གདུལ་བྱ་ཐམས་ཅད་འདུལ་བའི་ཕྱིར་རོ། །
དེའི་འབྲས་བུ་ནི་དེ་ལྟར་ཞེས་པའོ། ། གསུམ་པ་ནི་དངོས་སམ་ཞེས་པ་སྟེ། སྡོམ་པ་དང་དགེ་བ་བསྡུ་བ་གཞན་དོན་དུ་བསྔོས་པས་བརྒྱུད་ནས་སེམས་ཅན་གྱི་དོན་ཡིན་ལ། སེམས་ཅན་གྱི་དོན་བྱེད་པ་ནི་དངོས་སུ་སེམས་ཅན་གྱི་དོན་བྱེད་པའོ། ། བཞི་པ་བསླབ་པ་ཉེ་བར་སྟོན་པ་ནི་དགེ་བའི་བཤེས་གཉེན་བསྟེན་པའོ། ། དེ་ལ་བརྟེན་པར་བྱ་བ་དང༌། སྦྱོར་བ་ལ་བརྟེན་པའི་བསམ་པའོ། ། དང་པོ་ནི་རྟག་པར་ཞེས་པ་སྟེ། བསླབ་པ་ཐོབ་པ་དང་མི་ཉམས་པ་དང་ཉམས་ན་ལྡང་བའི་ཐབས་ལ་མཁས་པ་དང༌། བྱང་ཆུབ་སེམས་དཔའི་སྡོམ་པ་འཛིན་པ་དང༌།
གཞན་རྗེས་སུ་འཛིན་པའི་བྱེད་པ་ཅན་ནོ། ། གཉིས་པ་ནི་སྲོག་གི་ཕྱིར་ཡང་ཞེས་པ་སྟེ། རྟག་ཏུ་ངུ་ལྟར་རོ། ། གསུམ་པ་ནི་དཔལ་འབྱུང་བའི་ཞེས་པ་སྟེ། ཁྱེའུ་དཔལ་གྱི་འབྱུང་གནས་ཀྱིས་དགེ་བའི་བཤེས་གཉེན་བརྒྱ་རྩ་བཅུ་བསྟེན་པ་བཞིན་ནོ། ། ལྔ་པ་བསླབ་པའི་ཤེས་བྱེད་ནི་མདོ་སྡེ་ལས་བཤད་པ་སྟེ། དེའང་ལྟ་བའི་དགོས་པ་ནི་འདི་དང་ཞེས་པ་སྟེ། འདི་ནི་བྱང་ཆུབ་སེམས་དཔའི་བསླབ་པ་ཡིན་ལ། སངས་རྒྱས་ཀྱིས་བཀའ་སྩལ་པ་གཞན་ནི་ཉན་ཐོས་ཀྱི་བསླབ་པ་ལ་སོགས་པའོ། ། མདོ་སྡེ་རྣམས་ལྟ་བའི་རིམ་པ་ནི།
ནམ་མཁའི་ཞེས་པ་སྟེ། ནམ་མཁའི་སྙིང་པོའི་མདོ་ལས་ནི་རྩ་བའི་ལྟུང་བ་བཤད་པ་ཡིན་ལ། ཀུན་ལས་བཏུས་གཉིས་ནས་བསླབ་པའི་ཁོག་པ་སྤྱིར་བརྗོད་པའོ། ། དྲུག་པ་བསླབ་པ་མདོར་བསྡུ་བ་ནི། གང་ལས་གང་ནི་ཞེས་པ་སྟེ། སྣང་བའི་ལས་ལ་སྤྱད་པ་དང༌། གཞན་གྱི་སེམས་བསྲུང་བ་ལ་བསླབ་པ་དང༌། རང་གི་འཁྲུལ་པ་བརྟག་པ་ལ་བསླབ་པ་གསུམ་རྐང་པ་གཉིས་དང་གཉིས་དང་བཞིས་རིམ་པ་བཞིན་ནོ། ། ལྔ་པ་མཚན་ཉིད་ལ་སྦྱར་བ་བསྡུ་བ་ནི། སྦྱོར་བ་འབྲས་བུ་དང་བཅས་པ་དང༌།
བརྗོད་པ་ཙམ་འབྲས་བུ་མེད་པ་དང༌། དེའི་དཔེ་གསུམ་ལུས་ཀྱིས་ཞེས་པ་ནི་རྐང་པ་གཅིག་དང་གཅིག་དང་གཉིས་རིམ་པ་བཞིན་ནོ། ། ཤེས་བཞིན་གྱི་ལེའུ་སྟེ་ལྔ་པའོ།། །། བཟོད་པའི་ལེའུ་ལ་གཉིས་ཏེ། བཟོད་པ་ལྷུར་བྱ་བ་བསྐྱེད་པ་དང༌། བཟོད་པ་བསྒྲུབ་པའི་ཐབས་ཡིད་ལ་བྱེད་པའོ། ། དང་པོ་ནི་ཁྲོ་བའི་ཉེས་དམིགས་དངོས་སུ་བརྗོད་པས་བཟོད་པའི་འབྲས་བུ་ཤུགས་ལས་འགྲུབ་སྟེ། དེ་སྟོན་པ་ན་གསུམ་སྟེ། མ་མཐོང་བའི་འབྲས་བུ་དང༌། མཐོང་བའི་འབྲས་བུ་དང༌།
མཐོང་བ་དང་མ་མཐོང་བའི་འབྲས་བུ་བསྡུས་ཏེ་བསྟན་པའོ། ། དང་པོ་ནི་བསྐལ་པ་སྟོང་དུ་ཞེས་པ་སྟེ། སྦྱིན་པ་དང་བདེ་བར་གཤེགས་པ་མཆོད་པ་ནི། ཞིང་དམན་པ་དང་གྱ་ནོམ་པའི་དབྱེ་བས་སྦྱིན་པའི་དབྱེ་བའོ། ། སོགས་པ་ནི་ཚུལ་ཁྲིམས་ལས་བྱུང་བ་དང༌། བསྒོམས་པ་ལས་བྱུང་བའོ། ། ལེགས་སྤྱད་ནི་ཐར་པར་མ་བསྔོས་པའི་བསོད་ནམས་ཀྱི་ཆ་མཐུན་ནོ། ། ཁོང་ཁྲོ་བ་ནི་སེམས་ཞེ་སྡང་བའོ། ། འཇོམས་པ་ནི་ཁོང་ཁྲོ་བའི་འབྲས་བུ་ཚེ་ཕྱི་མ་ལ་ངན་འགྲོ་བསྐྱེད་པས་ལེགས་སྤྱད་དེ་ཀུན་གྱིས་སྐྱེས་ནས་མྱོང་བར་འགྱུར་བའི་ལས་ཀྱི་ནུས་པ་འཇོམས་པ་ཡིན་ནོ། ། གལ་ཏེ་འཇིག་རྟེན་པའི་ལམ་གྱིས་ཀྱང་ས་བོན་གཏན་འཇོམས་མི་ནུས་ན་ཞེ་སྡང་གིས་ས་བོན་འཇོམས་པ་འགལ་ལོ་ཞེ་ན།
འབྲས་བུ་འབྱིན་པའི་ནུས་པ་ནུར་བས་ནུས་པ་འཇོམས་ཀྱང་ས་བོན་གཏན་འཇོམས་པ་ནི་མ་ཡིན་ཏེ། འཇིག་རྟེན་ལས་འདས་པའི་ལམ་མ་གཏོགས་པ་གཞན་ལ་ས་བོན་འཇོམས་པའི་ནུས་པ་མེད་པའི་ཕྱིར་རོ། ། དེས་ན་ཞེ་སྡང་དང་བཟོད་པ་གཉིས་ཀ་འབྲས་བུ་ཆེ་བར་འགྲུབ་པ་ནི་ཞེ་སྡང་ལྟ་བུའི་ཞེས་བྱ་བ་སྟེ། སྣ་ཚོགས་ཚུལ་གྱིས་བསྒོམ་པ་ནི་དོན་དམ་པའི་དབང་དུ་བྱས་ནས་ཆོས་ལ་ངེས་པར་སེམས་པ་དང༌། ཀུན་རྫོབ་པའི་དབང་དུ་བྱས་ནས་གནོད་པ་ལ་ཇི་མི་སྙམ་པ་དང་སྡུག་བསྔལ་དང་དུ་ལེན་པའོ། ། གཉིས་པ་མཐོང་བའི་འབྲས་བུ་ནི་སེམས་ལ་གནོད་པ་དང༌། ལུས་ལ་གནོད་པ་གཉིས་སོ། ། དང་པོ་ནི་ཞེ་སྡང་ཞེས་པ་སྟེ། ཞི་བ་ནི་དེས་པའོ། ། དགའ་བ་ནི་ཡིད་ཀྱིས་སོ། །
བདེ་བ་ནི་རྣམ་ཤེས་ལྔའོ། ། བརྟན་པ་ནི་ཡིད་རྣལ་དུ་གནས་པའོ། ། གཉིས་པ་ནི་གང་དག་ཅེས་པ་སྟེ། བཀུར་སྟི་ཟས་ལ་སོགས་པའོ། ། སྡང་བའི་རྗེ་དཔོན་ལ་རྒོལ་བའི་རྣམ་པ་ནི་གསོད་པར་རོ། ། མཛའ་བཤེས་སྐྱོ་བའི་རྣམ་པ་ནི་སྦྱིན་པས་བསྡུས་ཀྱང་མི་བསྟེན་པའོ། ། གསུམ་པ་འབྲས་བུ་མདོར་བསྡུས་པ་ནི་མདོར་ན་ཞེས་པ་སྟེ། བདེ་བ་མེད་པ་དང༌། སྡུག་བསྔལ་བསྐྱེད་པ་གཉིས། ཚིགས་བཅད་ཕྱེད་ཕྱེད་དོ། །
དེས་ཁྲོ་བའི་འབྲས་བུ་དངོས་སུ་བསྟན་པས། ཁྲོ་བ་སྤངས་པའི་འབྲས་བུ་ཤུགས་ལས་གྲུབ་ལ། ཁྲོ་བ་སྤངས་པའི་འབྲས་བུ་དངོས་སུ་སྟོན་པ་ནི་གང་ཞིག་ཅེས་བྱ་བའོ། ། བཟོད་པ་བསྒྲུབ་པའི་ཐབས་ཡིད་ལ་བྱ་བ་ལ་གཉིས་ཏེ། ཁྲོ་བའི་མཚན་མ་བཟློག་པ་དང༌། བཟོད་པའི་འབྲས་བུ་ཡིད་ལ་བྱ་བའོ། ། དང་པོ་ལ་བཞི་སྟེ། རྒྱུའི་ངོ་བོ་དང༌། རྒྱུ་དེ་བཟློག་པའི་ཐབས་ལ་འབད་པ་དང༌། རྒྱུ་བཟློག་པའི་ཐབས་དང༌།
རྒྱུའི་རྒྱུ་བཟློག་པའི་ཐབས་ཡིད་ལ་བྱ་བའོ། ། དང་པོ་ནི་མི་འདོད་པ་ཞེས་པ་སྟེ། མི་འདོད་པ་བྱས་པ་བཅུ་གཉིས་དང༌། འདོད་པའི་གེགས་བྱས་པ་བཅུ་གཉིས་ལས་ཚོར་བ་ཡིད་མི་བདེ་བ་སྐྱེ་ལ་དེ་དང་མཚུངས་པར་ལྡན་པའི་ཞེ་སྡང་སྐྱེས་པས་ཟུག་རྔུས་སེམས་ལ་རྨ་འབྱིན་པའོ། ། གཉིས་པ་དེ་ལྟར་ཞེས་པ་སྟེ། ཡིད་མི་བདེ་བའི་ཐབས་གཞོམ་པ་དང༌། ཞེ་སྡང་གི་ལས་གཉིས་ཚིགས་བཅད་ཕྱེད་ཕྱེད་དོ། ། གསུམ་པ་ནི་ཡིད་མི་བདེ་བ་སྤྱིར་དོར་བ་དང༌། ཡིད་མི་བདེ་བ་ལ་འདོད་པའི་འབྲས་བུ་མེད་པ་དང༌། མི་འདོད་པའི་འབྲས་བུ་ཡོད་པ་དང༌།
ཡིད་མི་བདེ་བའི་གཉེན་པོ་ཡིད་ལ་བྱ་བ་བཞི་ཅི་ལ་བབ་ཀྱང་ཞེས་པ་དང༌། མི་དགའ་ཞེས་པ་དང༌། དགེ་བ་ཞེས་པ་དང༌། གལ་ཏེ་ཞེས་པ་ནས་རིམ་པ་བཞིན་ནོ། ། བཞི་པ་རྒྱུའི་རྒྱུ་བཟློག་པའི་ཐབས་ཡིད་ལ་བྱ་བ་ལ་གསུམ་སྟེ། མི་འདོད་པ་དང་འདོད་པའི་ཆོས་ཀྱི་རབ་ཏུ་དབྱེ་བ་སྤྱིར་བསྟན་པ་དང༌། མི་འདོད་པ་བྱེད་པ་ལ་ཁྲོ་བ་དགག་པ་དང༌། འདོད་པའི་ཆོས་ཀྱི་གེགས་བྱེད་པ་ལ་ཁྲོ་བ་དགག་པའོ། ། དང་པོ་ནི་བདག་གམ་ཞེས་པ་སྟེ། བདག་ལ་སྡུག་བསྔལ་དང༌།
བརྙས་པ་དང་ཚིག་རྩུབ་དང་མི་སྙན་པ་དང༌། བཤེས་ལ་དེ་ལྟར་བཞི་སྟེ། དགྲ་ལ་བདེ་བ་དང་བཀུར་བ་དང༌། བསྟོད་པ་དང་སྙན་པ་བཞི་ནི་མི་འདོད་པ་བཅུ་གཉིས་སོ། ། བདག་ལ་བདེ་བ་དང་བཀུར་བ་དང༌། བསྟོད་པ་དང་སྙན་པ་དང༌། བཤེས་ལ་དེ་ལྟར་བཞི་དང༌། དགྲ་ལ་སྡུག་བསྔལ་དང་བརྙས་པ་དང༌། ཚིག་རྩུབ་དང་མི་སྙན་པ་བཅུ་གཉིས་ནི་འདོད་པའི་གནས་ཏེ་དེ་ལ་གེགས་བྱས་པ་བཅུ་གཉིས་ནི་འདོད་པའི་གནས་ཏེ་ཉི་ཤུ་རྩ་བཞིའོ། ། དགྲའི་བཤེས་ནི་བདག་གི་ཡིད་དུ་མི་འོང་ཞིང་གནོད་པ་བྱེད་ན་དགྲའི་མཚན་ཉིད་ཡོད་ལ།
ཕན་འདོགས་ཤིང་ཡིད་དུ་འོང་བ་བཤེས་ཀྱི་མཚན་ཉིད་ཡོད་པ་དང༌། ཕན་གནོད་གཉིས་ཀ་མི་བྱེད་ན་ཆགས་སྡང་གི་ཡུལ་མ་ཡིན་པས་དེ་མ་བརྩིས་སོ། ། མི་འདོད་པ་བྱེད་པ་ལ་ཁྲོ་བའི་རྒྱུ་མཚན་དགག་པ་ནི་གསུམ་སྟེ། བདག་ལ་ཉེས་པ་བྱེད་པ་ལ་མི་བཟོད་པ་དགག་པ་དང༌། བདག་གི་བཤེས་ལ་ཉེས་པ་བྱེད་པ་ལ་མི་བཟོད་པ་དགག་པ་དང༌། བདག་གི་དགྲ་ལ་ལེགས་པ་བྱེད་པ་ལ་མི་བཟོད་པ་དགག་པའོ། ། དང་པོ་ལ་གཉིས་ཏེ། བདག་ལ་སྡུག་བསྔལ་བསྒྲུབ་པ་ལ་མི་བཟོད་པ་དགག་པ་དང༌། བརྙས་སོགས་བསྒྲུབ་པ་ལ་མི་བཟོད་པ་དགག་པ་གཉིས་སོ། ། དང་པོ་ལ་གསུམ་སྟེ།
སྡུག་བསྔལ་ཉིད་ལ་སོ་སོར་བརྟག་པ་སྡུག་བསྔལ་དང་དུ་ལེན་པ་དང༌། དེ་ཉིད་ལ་རྟོག་པ་ཆོས་ལ་ངེས་པར་སེམས་པ་དང༌། གནོད་བྱེད་ཀྱི་སེམས་ཅན་ལ་རྟོག་པ་གནོད་པ་བྱེད་པ་ལ་ཇི་མི་སྙམ་པ་གསུམ་མོ། ། དང་པོ་ལ་ལྔ་སྟེ། སྡུག་བསྔལ་རང་བཞིན་དུ་བརྟག་པ་དང༌། བདེ་བ་ལ་སྦྱོར་བའི་སྡུག་བསྔལ་དོན་ཆེན་པོར་བརྟག་པ་དང༌། སྡུག་བསྔལ་བསྟེན་པར་མི་དཀའ་བར་བརྟག་པ་དང༌། སྦྱོར་བའི་ཡོན་ཏན་བརྟག་པ་དང༌། རང་བཞིན་གྱི་ཡོན་ཏན་བརྟག་པའོ། ། དང་པོ་ནི་བདེ་བའི་རྒྱུ་ནི་ཞེས་པ་རྐང་པ་གཉིས་ཏེ།
རེས་འགའ་ཡོད་པའི་གློ་བུར་བར་ཡིན་ལ། གཏན་དུ་ཡོད་པ་རང་བཞིན་ཡིན་པས་རང་བཞིན་ལ་ཁྲོ་བར་མི་རིགས་ཏེ། མེའི་ཚ་བ་བཞིན་ནོ་ཞེས་བྱའོ། ། གཉིས་པ་ནི་དཀའ་བའི་འབྲས་བུ་དང༌། འབྲས་བུ་མེད་པ་ལ་བཟོད་པའི་དཔེའོ། ། འབྲས་བུ་དང་བཅས་པ་ལ་བཟོད་པར་རིགས་པའི་དོན་ལ་སྦྱར་ན་གསུམ། སྡུག་བསྔལ་མེད་པར་ཞེས་པ་དང༌། དཀའ་བཟློག་ཅེས་པ་དང༌། ཐར་པའི་ཞེས་པ་ནས་རིམ་པ་བཞིན་ནོ། ། དེའང་དཀའ་བཟློག་ནི་དབང་ཕྱུག་གི་དཀའ་ཐུབ་བཟློག་པ་ཨུ་མ་སྟེ་དེ་ལ་དད་པས་རང་གི་མགོ་གཅོད་པར་བྱེད་དོ། །
ཡུལ་ཀརྞ་བ་ནི་ཟླ་བ་གཟས་ཟིན་པ་ན་ཕུན་ཚུན་མཚོན་གྱིས་བསད་ནས་གྲོལ་བར་ལྟ་བའོ། ། གསུམ་པ་ནི་གོམས་པས་འགྲུབ་པ་དང༌། བཟོད་པར་རིགས་པའི་འཐད་པ་དང༌། གང་ལ་བཟོད་པའི་ཡུལ་དང༌། བཟོད་པའི་སྟོབས་བསྐྱེད་པའི་དཔེ་དང༌། སྐབས་བསྡུ་བ་ལྔ། གོམས་ན་ཞེས་པ་དང༌། སྦྲུལ་དང་ཞེས་པ་དང༌། ཚ་གྲང་ཞེས་པ་དང༌། ལ་ལ་ཞེས་པ་དང༌།
དེ་བས་ཞེས་པ་ནས་རིམ་པ་བཞིན་ནོ། ། བཞི་པ་ནི་ཉོན་མོངས་རྣམས་དང་ཞེས་པ་སྟེ། ཞེ་སྡང་སྐྱེས་པ་ན་གཉེན་པོ་བསྒོམ་པ་ནི་གཡུལ་འགྱེད་པའི་དཔའ་བོ་ཡིན་ལ་མ་སྐྱེས་པ་ན་གཉེན་པོ་བསྒོམ་པ་ལྟར་འཆོས་པ་ནི་རོ་ལ་གསོད་པའོ། ། ལྔ་པ་ནི་སྡུག་བསྔལ་གྱི་རྒྱུ་ང་རྒྱལ་འཇིག་པ་དང༌། གཞན་དོན་ལ་དཔའ་བ་དང༌། སྡུག་བསྔལ་གྱི་རྒྱུ་སེལ་བ་དང༌། བདེ་བའི་རྒྱུ་འཚོལ་བ་བཞི། རྐང་པ་གཉིས་དང་གཅིག་དང་ཕྱེད་དང་ཕྱེད་དོ། ། ཆོས་ལ་ངེས་པར་རྟོག་པའི་བཟོད་པ་ལ་བཞི་སྟེ། རྒྱུ་ལ་རག་ལས་པས་རང་དབང་ཅན་མ་ཡིན་པ་དང༌།
རང་དབང་གི་མཚན་ཉིད་དགག་པ་དང༌། ཁྲོ་བ་བཟློག་པའི་དགོས་པ་དང༌། དོན་བསྡུ་བའོ། ། དང་པོ་ནི་གཉིས་ཏེ། ཁྲོ་བ་དང་ཁྲོ་བ་ཅན་རང་དབང་ཅན་མ་ཡིན་པ་དང༌། དེ་དག་གི་རྐྱེན་རང་དབང་ཅན་མ་ཡིན་པའོ། ། དང་པོ་ནི་བཞི་སྟེ། དོན་གྱི་དངོས་པོ་དགོད་པ་དང༌། དཔེ་དོན་གྱི་ཆོས་མཚུངས་པར་སྤྱིར་བསྟན་པ་དང༌། དོན་ལ་སྦྱར་བ་དང༌།
སྐབས་བསྡུ་བའོ། ། དང་པོ་ནི་མཁྲིས་པ་ལ་སོགས་པ་ཞེས་པ་སྟེ། སེམས་ཅན་སྡུག་བསྔལ་གྱི་རྒྱུ་ལ་ཁྲོ་བ་ལ་སེམས་ཅན་མ་ཡིན་པ་སྡུག་བསྔལ་གྱི་རྒྱུ་ལས་མི་ཁྲོ་བའི་རྒྱུ་མཚན་མེད་དེ་རྒྱུ་འདྲ་བའི་ཕྱིར་རོ་ཞེས་བྱ་བའོ། ། གཉིས་པ་ནི་དཔེར་ན་ཞེས་བྱ་བ་སྟེ། མི་འདོད་པ་བཞིན་དུ་རྒྱུ་ལས་འབྱུང་བར་ཁྱད་པར་མེད་དོ་ཞེས་བྱ་བའོ། ། གསུམ་པ་ནི་ཁྲོ་བ་པོ་གང་ཟག་ལ་རང་དབང་མེད་པ་དང༌། ཁྲོ་བ་ཉིད་ལ་རང་དབང་མེད་པ་གཉིས་ཁྲོ་བར་བྱ་ཞེས་པ་ནས་ཚིག་རྐང་གཉིས་གཉིས་སོ། ། བཞི་པ་ནི་ཉེས་པ་ཞེས་པའོ། ། གཉིས་པ་དེ་དག་གི་རྐྱེན་རང་དབང་མེད་པ་ནི་རྐྱེན་རྣམས་ཞེས་པ་སྟེ། རྒྱུ་ལ་བསྐྱེད་དོ་སྙམ་པའི་སེམས་པ་མེད་ལ་འབྲས་བུ་ལ་སྐྱེའོ་སྙམ་པའི་སེམས་མེད་ཀྱང་ཆོས་ཉིད་ཀྱིས་སྐྱེ་བ་ཡིན་ནོ་ཞེས་བྱ་བའོ། །
གལ་ཏེ་རྐྱེན་ལ་རང་དབང་མེད་ཀྱང་བྱེད་པ་པོ་རང་དབང་ཅན་གཞན་ཡོད་དོ་སྙམ་ན། གཉིས་པ་རང་དབང་གི་མཚན་ཉིད་དགག་པ་ནི་གཙོ་བོ་ཞེས་བྱར་ཞེས་བྱ་བ་སྟེ། དེ་ལའང་གྲངས་ཅན་གྱི་འདོད་པ་དགག་པ་དང༌། རིགས་པ་ཅན་གྱི་འདོད་པ་དགག་པ་དང༌། དོན་བསྡུ་བའོ། ། དང་པོ་ལ་ཕྱོགས་སྔ་མ་ནི་གཙོ་བོ་ཞེས་བྱར་གང་འདོད་ཅེས་པ་སྟེ། འདི་སྙམ་དུ་གལ་ཏེ་རྐྱེན་ལ་རག་ལས་པ་རྣམས་ལྟ་རྐྱེན་གྱི་གཞན་དབང་ཅན་ཡིན་པས་རང་དབང་ཅན་མ་ཡིན་ཡང་བདག་ཅག་འདོད་པའི་གཙོ་བོ་དང་སྐྱེས་བུ་དག་ན་རྟག་པ་དང་རྐྱེན་ལ་མི་ལྟོས་པར་རང་དབང་དུ་འབྱུང་བ་ཡིན་ནོ། ། གཙོ་བོ་དེ་ཡང་རང་བཞིན་གསུམ་ཆ་མཉམ་པའི་བེམ་པོ་རྟག་པར་འགྲོ་བ་ཐམས་ཅད་ལ་གཅིག་གིས་ཁྱབ་པའི་རྣམ་འགྱུར་སྤྲུལ་པའོ། ། བདག་ཅེས་བརྟག་པ་ནི་དེའི་ཁུག་མ་ན་ཤེས་རིག་གི་ངོ་བོ་སེམས་ཅན་རེ་རེ་ལ་རེ་རེ་ཡོད་པ་རྟག་པའི་བློའི་མེ་ལོང་ངོས་གཉིས་ལ་རྣམ་པར་འཇོག་པའོ། ། དེའི་རྣམ་པར་འགྱུར་བ་ནི་ཆེན་པོ་དང་ང་རྒྱལ་དང་དེ་ཙམ་ལྔ་དང་འབྱུང་བ་ལྔ་དང་དབང་པོ་བཅུ་གཅིག་སྟེ།
བློའི་མེ་ལོང་ལ་དེ་ཙམ་ལྔའི་ངོ་བོར་གྱུར་པའི་བདེ་བ་ལ་སོགས་པས་ཀྱང་རྣམ་པ་འཇོག་ལ། བདག་ཤེས་རིག་གིས་ཀྱང་རྣམ་པ་འཇོག་པས་རྣམ་པ་གཉིས་འདྲེས་པ་ན་ཡུལ་ལ་ལོངས་སྤྱོད་པས་བདག་ལ་ཕན་གནོད་བསྐྱེད་དོ། ། རང་བཞིན་དང་རྣམ་འགྱུར་དོན་དམ་པར་གཅིག་པས་རང་ལ་སྐྱེ་བ་ཡིན་ལ། དེའང་རང་བཞིན་རྟག་ལ་རྣམ་འགྱུར་རེས་འགའ་བ་ཡིན་ནོ། ། དེས་ན་སྐྱེས་བུ་དགྲ་དེ་དབྱིག་པ་འཕེན་པ་ལ་སོགས་པའི་བྱ་བ་ལ་བཀོལ་བས་གནོད་པ་བྱེད་པ་པོ་རང་དབང་ཅན་ཡིན་ནོ། ། ཞེའོ། ། དེ་ལའང་འདི་བརྟག་སྟེ། རང་བཞིན་རྟག་པ་དེའི་རྣམ་འགྱུར་མི་རྟག་པ་དེ་རྣམས་མ་སྐྱེས་པའི་གོང་རོལ་དུ་ཡོད་དམ་མེད། དང་པོ་ལྟར་ན་དེ་ཉིད་ཅེས་གསུངས་ཏེ། རྣམ་འགྱུར་དེ་ཉིད་ཆོས་ཅན།
རྣམ་འགྱུར་བདག་ནི་འབྱུང་བར་བྱའོ་ཞེས་ཆེད་དུ་བསམས་པ་སྟེ། བློ་སྔོན་དུ་བཏང་ནས་འབྱུང་བ་མེད་དེ། མ་སྐྱེས་གོང་ནས་ཡོད་པའི་ཕྱིར་རོ། ། རྣམ་འགྱུར་མ་སྐྱེས་གང་དུ་ཡོད་ན། ཕྱིས་སྐྱེ་བ་དོན་མེད་པར་ཐལ་ལོ། ། འདོད་པར་ཡང་མི་ནུས་ཏེ། རྣམ་འགྱུར་སྐྱེ་བར་ཁྱེད་རང་ཁས་ལེན་པས་རང་ཚིག་དང་འགལ་བ་དང༌། སྐྱེ་བ་མངོན་སུམ་དུ་གྲུབ་པས་ཚད་མས་གནོད་པའི་ཕྱིར་རོ། ། ཕྱི་མ་ལྟར་ན་ཡང་རྣམ་འགྱུར་མ་སྐྱེས་པའི་དུས་དེ་ཆོས་ཅན་དེ་ཚེ་སྐྱེ་བར་འདོད་པ་གང་ཡིན་ཏེ། སྐྱེ་བར་འདོད་པའི་བློ་སྔོན་དུ་གཏོང་བའི་སེམས་པ་མེད་དོ་ཞེས་པ་བསྒྲུབ་བྱའོ། །
དེ་མེད་ན་ཞེས་བྱ་བ་གཏན་ཚིགས་ཏེ། མ་སྐྱེས་པའི་གོང་དུ་འདོད་པ་པོ་ཉིད་མེད་པའི་ཕྱིར་རོ། ། གལ་ཏེ་རྣམ་འགྱུར་མ་སྐྱེས་གོང་དུ་མེད་པས་བློ་སྔོན་དུ་གཏོང་བའི་སེམས་པ་མེད་ན་རྣམ་འགྱུར་ཉིད་བྱེད་པ་པོ་རང་དབང་ཅན་མ་ཡིན་ནོ། ། སྐྱེས་བུའི་རང་བཞིན་རྟག་པ་དེ་སེམས་པ་ཅན་ཡིན་པས་བློ་སྔོན་དུ་གཏོང་བ་པོ་དེ་ཡིན་ནོ་ཞེ་ན། ཡུལ་ལ་རྟག་ཏུ་གཡེངས་འགྱུར་བས། ། འགག་པར་འགྱུར་བ་མ་ཡིན་ནོ། ། ཞེས་གསུངས་ཏེ། སྐྱེས་བུ་ཡུལ་ལ་ལོངས་སྤྱོད་པའི་བྱེད་པ་དེ་ཡུལ་ཡོད་པ་དང་མེད་པའི་གནས་སྐབས་ཐམས་ཅད་དུ་ཡོད་པས་ཡུལ་ལ་སེམས་པ་དེ་རེས་འགའ་ཡང་མི་ལྡོག་པར་ཐལ་ལོ། ། དེ་འདོད་ན་མངོན་སུམ་གྱི་གནོད་དོ། ། རིགས་པ་ཅན་གྱིས་བདག་ནི་ནུས་པ་ཐམས་ཅད་དང་ལྡན་པའི་རང་བཞིན་སེམས་པ་མ་ཡིན་ཡང་བེམ་པོ་ཡང་མ་ཡིན་ཏེ།
དེ་སེམས་པ་གཞན་དང་ལྡན་པས་རང་དབང་ཅན་དང་ཁྲོ་བ་བསྐྱེད་དོ་ཞེ་ན། ཅི་སྟེ་བདག་དེ་ཞེས་པས་རྩ་བའི་གཏན་ཚིགས་དགོད་པ་སྟེ། བདག་རྟག་པ་ཆོས་ཅན་འབྲས་བུ་བསྐྱེད་པའི་བྱེད་པ་མེད་དེ། རིམ་དང་ཅིག་ཅར་གྱིས་དོན་བྱེད་པས་སྟོང་པའི་ཕྱིར་ཞེས་པ་ཁྱབ་བྱེད་མི་དམིགས་པ་སྟེ། མཁའ་བཞིན་ཞེས་བྱ་བ་ཁྱབ་པ་གཏན་ལ་འབེབས་པའི་དཔེའོ། ། འདིའི་ཕྱོགས་ཆོས་ནི་རང་རིག་པའི་ཤུགས་ལས་གྲུབ་སྟེ། རྟག་པ་ལ་རྟོགས་པའི་རྟོགས་པ་ནི། རིམ་པ་མེད་པར་ཡོངས་སུ་བཅད་པ་ན། རིམ་པ་ཡོད་པ་རྣམ་པར་གཅོད་པར་མྱོང་བས་ན་རྟོག་པ་ནི་རིམ་པ་རྣམ་པར་གཅོད་བྱེད་ཡིན་ལ། དེའི་ཡུལ་རིམ་པ་ཡོད་པར་འགལ་བས་ཡུལ་རྟག་པའང་རིམ་པས་དབེན་པར་གྲུབ་བོ། །
རིམ་པས་དབེན་པས་ན་སྔར་འབྲས་བུ་མི་སྐྱེད་པ་ཕྱིས་དུས་གཅིག་ཏུ་བསྐྱེད་པའི་ཅིག་ཅར་གྱིས་དོན་བྱེད་པ་དང༌། དུས་རིམ་གྱིས་འབྲས་བུ་སྐྱེད་པའི་རིམ་ཅན་གཉིས་ཀས་དབེན་པར་གྲུབ་བོ། ། གལ་ཏེ་ཁྱབ་པ་མ་གྲུབ་སྟེ། རྟག་པ་ཉིད་ལ་རིམ་པ་མེད་ཀྱང་རྐྱེན་ལ་རིམ་པ་ཡོད་པས་འབྲས་བུ་རིམ་ཅན་དུ་སྐྱེད་ན་ཅི་འགལ་ཞེ་ན། རྐྱེན་རྣམས་ཞེས་གསུངས་ཏེ། འགྱུར་བ་མེད་པའི་སྒྲ་དོན་ཆོས་ཅན། རྐྱེན་རྣམས་གཞན་དང་ཕྲད་ན་ཡང་ཅི་བྱར་ཡོད་དེ་སྔར་ནུས་པ་མེད་པ་ནུས་པ་ཡོད་པར་མ་བྱས་ཞེས་པ་བསྒྲུབ་བྱའོ། ། གཏན་ཚིགས་འགྱུར་བ་མེད་པའི་ཕྱིར་ཞེས་བྱ་བ་ཁྱབ་བྱེད་མི་དམིགས་པའོ། ། དེའི་ཕྱོགས་ཆོས་བསྒྲུབ་པ་ནི་རྐྱེན་གྱིས་བྱེད་པའི་ཚེ་ལ་སྔོན་རྐྱེན་མེད་པ་བཞིན་གནས་ཏེ་ཁྱད་མེད་ན་བྱེད་པས་ཅི་ཞིག་བྱས་ཏེ་ཅི་ཡང་བྱས་པ་མེད་ཅེས་པ་རྟག་པ་ལ་རྟོག་པའི་རྟོག་པར་རིག་པ་རང་རིག་པའི་ཤུགས་ལས་གྲུབ་བོ། ། གལ་ཏེ་རྟག་པ་ལ་ཁྱད་མེད་ཀྱང་རྐྱེན་ཉིད་ལ་ནུས་པའི་དབྱེ་བ་ཡོད་པས་འབྲས་བུ་བསྐྱེད་པ་དང་མི་བསྐྱེད་པའི་ཆ་ཡོད་དོ་ཞེ་ན།
འོ་ན་རྐྱེན་གྱི་འབྲས་བུ་ཡིན་པས་རྟག་པའི་འབྲས་བུ་མི་རུང་བས། དེའི་བྱེད་པ་ཞེས་སྨོས་སོ། ། དོན་བསྡུ་བ་ནི་དེ་ལྟར་ཞེས་པ་སྟེ། རྐྱེན་ལ་ལྟོས་པས་གཞན་གྱི་དབང་ངོ༌། ། སྤྲུལ་པ་ལྟ་བུ་ནི་འཁྲུལ་པའི་དམིགས་པའོ། ། ཡང་ན་འགྲེལ་ཆེན་བྱེད་པས་འདི་ལྟར་འཆད་དེ། གཙོ་བོ་ཞེས་བྱར་གང་འདོད་དང༌། ཞེས་པས་གྲངས་ཅན་པས་དེ་གཙོ་བོ་བེམ་པོའི་རང་བཞིན་རྟག་པར་བྱེད་པ་པོར་འདོད་པ་འགོད་པའོ། ། བདག་ཅེས་རྟག་པ་གང་ཡིན་པ་ཞེས་བྱ་བ་ནི་རིགས་པ་ཅན་གྱིས་བེམ་པོ་དང་རིག་པ་གཞན་དང་འབྲེལ་པའི་བློ་སྔོན་དུ་གཏོང་བའི་སེམས་ཅན་དུ་འདོད་པ་དགོད་པའོ། ། དེ་ལྟར་འདོད་པ་བཀོད་ནས།
གྲངས་ཅན་པའི་འདོད་པ་འགོག་པ་ན། གཙོ་བོ་དགག་པ་དང༌། རྣམ་འགྱུར་དགག་པ་དང༌། སྐྱེས་བུ་དགག་པའོ། ། དང་པོ་ནི་གཙོ་བོ་དེ་ཉིད་བདག་གིས་རྣམ་འགྱུར་དེ་འབྱུང་བར་བྱའོ། ། ཞེས་ཆེད་དུ་བསམ་ཞིང་སྔོན་དུ་བཏང་ནས་འབྱུང་བ་མེད་དེ་བེམ་པོ་ཡིན་པའི་ཕྱིར་རོ་ཞེས་པ་ཁྱབ་བྱེད་འགལ་བ་དམིགས་པའོ། ། གལ་ཏེ་གཙོ་བོ་བྱེད་པ་པོ་མ་ཡིན་པས་རྣམ་འགྱུར་བྱེད་པ་པོ་ཡིན་ནམ་སྙམ་ན། རྣམ་འགྱུར་དགག་པ་ནི་མ་སྐྱེས་པར་ནི་ཞེས་གསུངས་ཏེ། རྣམ་འགྱུར་མ་སྐྱེས་པའི་གནས་སྐབས་ཆོས་ཅན། སྐྱེ་བར་འདོད་པ་གང་སྟེ་སྐྱེ་བར་འདོད་པའི་སེམས་མེད་དེ།
དེ་མེད་ན་སྟེ། མ་སྐྱེས་གོང་དུ་ངོ་བོ་མེད་པའི་ཕྱིར་རོ། ། གལ་ཏེ་སྐྱེས་བུ་བྱེད་པ་པོ་ཡིན་ནོ་སྙམ་ན། སྐྱེས་བུ་དགག་པ་ལ་བྱེད་པ་པོ་ལ་འགལ་བ་དང༌། ཡུལ་ལ་ལོངས་སྤྱོད་པ་རེས་འགའ་བ་དང་འབྲེལ་པ་དགག་པའོ། ། དང་པོ་ནི་མ་སྐྱེས་པར་ནི་ཞེས་བྱ་བ་དེ་ཡང་བཟླས་ཏེ་སྐྱེས་བུ་ཆོས་ཅན། དེ་ཚེ་སྐྱེ་བར་འདོད་པ་གང་སྟེ་བྱེད་པ་པོ་མེད་ཅེས་པ་བསྒྲུབ་བྱའོ། ། གཏན་ཚིགས་ཅིའི་ཕྱིར་ཞེ་ན་མེད་པའི་ཕྱིར་རོ། །

དེ་མ་གྲུབ་བོ་སྙམ་ན། སྐྱེས་བུ་ཆོས་ཅན་ངོ་བོ་མེད་དེ་མ་སྐྱེས་པའི་ཕྱིར་ནམ་མཁའི་ཨུཏྤ་ལ་བཞིན་ཞེས་པ་ཁྱབ་བྱེད་མི་དམིགས་པའོ། ། མ་སྐྱེས་པར་ནི་ཕ་རོལ་པོས་ཀྱང་འདོད་དེ་སྐྱེས་བུ་ཡེ་ནས་སྐྱེ་འཇིག་མེད་པར་འདོད་པའི་ཕྱིར་རོ། ། གཉིས་པ་ནི་ཡུལ་ལ་ཞེས་པ་སྟེ། སྐྱེས་བུ་དེ་ཆོས་ཅན། འགག་པར་འགྱུར་བ་མ་ཡིན་པར་ཐལ། ཡུལ་ལ་རྟག་ཏུ་གཡེངས་ཏེ་ལོངས་སྤྱོད་པ་པོ་རྟག་པའི་ཕྱིར་རོ། ། དེའི་འདོད་པ་ལ་ཡུལ་ལ་ལོངས་སྤྱོད་པ་རེས་འགའ་བར་དམིགས་པས་གནོད་དོ། ། དེས་ཡུལ་ལ་ལོངས་སྤྱོད་པ་རེས་འགའ་བ་ཡིན་པའི་ཕྱིར་བྱེད་པ་པོ་རྟག་པ་མེད་ཅེས་པ་འཕེན་ཏེ། ཁྱབ་བྱེད་འགལ་བ་དམིགས་པའི་ཐལ་བས་འགལ་བས་ཁྱབ་པ་དམིགས་པའི་རང་རྒྱུད་འཕེན་པའོ། ། རིགས་པ་ཅན་དགག་པ་ནི་ཅི་སྟེ་ཞེས་པ་སྟེ།
སྔ་མ་བཞིན་ནོ། ། གསུམ་པ་ཁྲོ་བ་བཟློག་པའི་དགོས་པ་ནི་གལ་ཏེ་ཡང་དག་པར་ཁྲོ་བ་པོ་མ་གྲུབ་པ་ལྟར་བཟློག་པ་པོ་མ་གྲུབ་པས་བཟློག་པ་པོའང་མི་འཐད་དོ་ཞེས་བརྒལ་བ་ནི་གང་གིས་ཞེས་པའོ། ། དེ་ཁོ་ནར་ཟློག་པར་བྱེད་པ་དང༌། བཟློག་པར་བྱ་བ་མེད་ཀྱང་ཀུན་རྫོབ་ཏུ་ཡོད་པ་ལ་བརྟེན་ནས་གཞན་གྱི་སྡུག་བསྔལ་ལྡོག་པས་བཟློག་པར་བྱའོ་ཞེས་འཆད་པས། དེ་ལ་བརྟེན་ནས་ཞེས་པའོ། ། བཞི་པ་དོན་བསྡུ་བ་ནི་གཞན་གྱི་དབང་དུ་བསྒྲུབ་པ་དང༌། རང་དབང་ཅན་དགག་པ་གཉིས་དེ་བས་ཞེས་པ་དང༌། གལ་ཏེ་ཞེས་པ་ནས་རིམ་པ་བཞིན་ནོ། ། གནོད་པ་བྱེད་པ་ལ་ཇི་མི་སྙམ་པའི་བཟོད་པ་ལ་གསུམ་སྟེ། བརྩེ་བའི་མཚན་མ་ཡིད་ལ་བྱ་བ་དང༌།
ཁྲོ་བའི་མཚན་མ་མ་དམིགས་པ་དང༌། རང་གི་ཉེས་པ་བརྟག་པའོ། ། དང་པོ་ལ་ཉོན་མོངས་པའི་འཁྲུལ་པས་ཚེ་འདིར་གནོད་པ་བྱེད་པ་དང༌། ཕྱི་མར་གནོད་པ་བྱེད་པ་དང༌། དེས་གཞན་ལ་གནོད་པ་བྱེད་པ་ལ་མི་རིགས་པ་མེད་པ་དང༌། དེས་ན་བརྩེ་བའི་དམིགས་པ་ཡིན་པ་དང༌། དེ་ལ་ཁྲོ་བའི་མཚན་མ་དགག་པ་ལྔ། བག་མེད་པ་ཞེས་པ་དང༌། བསོད་ནམས་ཞེས་པ་དང༌། གང་ཚེ་ཞེས་པ་དང༌།
ཉོན་མོངས་ཞེས་པ་དང༌། ཁྲོ་བར་ཞེས་པ་ནས་རིམ་པ་བཞིན་ནོ། ། གཉིས་པ་ནི་རང་བཞིན་ལ་ཁྲོ་བར་མི་རིགས་པ་དང༌། གནས་སྐབས་ལ་ཁྲོ་བར་མི་རིགས་པ་དང༌། དངོས་དང་བརྒྱུད་པའི་རྒྱུ་བརྟགས་ནས་ཁྲོ་བར་མི་རིགས་པ་གསུམ། གལ་ཏེ་ཞེས་པ་དང༌། འོན་ཏེ་ཞེས་པ་དང༌། དབྱུག་པ་ཞེས་པ་ནས་རིམ་པ་བཞིན་ནོ། ། གསུམ་པ་ལ་དྲུག་སྟེ། རང་གི་ཉེས་པ་ཡིན་པ་དང༌།
སྡུག་བསྔལ་གྱི་རྒྱུའི་ལུས་གཟུང་བའི་ཉེས་པ་ཡིན་པ་དང༌། སྡུག་བསྔལ་གྱི་རྒྱུ་ལ་བརྐམ་པའི་ཉེས་པ་དང༌། གཞན་མི་ཕན་པ་ལ་སྦྱོར་བའི་ཉེས་པ་དང༌། ཁྲོ་བ་ཡིད་ཕྱིན་ཅི་ལོག་ཡིན་པ་དང༌། དེ་ལ་རྩོད་པ་སྤང་བའོ། ། དང་པོ་ནི་བདག་གིས་ཞེས་པ་སྟེ། རང་གིས་རྣམ་འཚེ་བྱས་པའི་ལས་ཀྱི་འབྲས་བུ་བསམ་པའོ། ། གཉིས་པ་ནི་དཔེ་མཚོན་ན་ཞེས་པ་སྟེ་སྡུག་བསྔལ་གྱི་རྐྱེན་མཚོན་འདེབས་པ་ལ་ཁྲོ་བ་ལྟར་ལུས་འཛིན་པ་ལའང་ཁྲོ་བར་འགྱུར་རོ་ཞེས་བྱ་བའོ། ། ཇི་ལྟ་བུ་བཟུང་ཞེ་ན་ཤུ་བ་ཞེས་གསུངས་སོ། ། གསུམ་པ་ནི་བྱིས་པ་ཞེས་པའོ། །
བཞི་པ་ནི་བདག་གི་ཞེས་པ་སྟེ། བདག་གི་ལས་ངན་པའི་རྒྱུས་གཞན་བདག་ལ་གནོད་པ་བྱེད་པ་ལ་སྦྱར་བས་བདག་གིས་གཞན་ངན་འགྲོར་བསྐྱེད་པའི་རྒྱུ་ལ་སྦྱར་རོ་ཞེས་བྱ་བའོ། ། ལྔ་པ་ནི་འདི་དག་ལ་ཞེས་བྱ་བ་སྟེ། བདག་ནི་དེ་ལ་གནོད་བྱེད་ལ་དེ་དག་བདག་ལ་ཕན་འདོགས་ན་ཕ་རོལ་པོ་གནོད་པ་བྱས་པ་དེས་མི་ཁྲོ་བར་བདག་ལ་ཕན་བཏགས་པ་དེས་ཕྱིན་ཅི་ལོག་ཏུ་ཅིའི་ཕྱིར་ཁྲོ་བར་བྱེད། དེ་དག་ཕན་འདོགས་པ་ཇི་ལྟར་ཡིན་ཞེ་ན། དེ་དག་ལ་བརྟེན་ནས་དམིགས་ནས་བདག་གི་སྡིག་མང་དུ་འབྱང་བའོ། ། རྒྱུ་མཚན་ཅིས་ཤེ་ན་བཟོད་པ་སྟེ། དེས་བཟོད་པའི་གྲོགས་བྱས་ཤིང་སྡིག་པ་སྦྱོང་བའི་གྲོགས་ཡིན་པས་བདག་ལ་ཕན་འདོགས་པ་ཡིན་ནོ། ། བདག་དེ་ལ་གནོད་བྱེད་ཇི་ལྟར་ཡིན་ཞེ་ན། བདག་གིས་ཕ་རོལ་པའི་གནོད་པའི་ཡུལ་བྱས་པས་བདག་ལ་བརྟེན་ནས་དེ་དག་ཡུན་རིང་དུ་སེམས་ཅན་དམྱལ་བར་འགྲོའོ། །
དྲུག་པ་རྩོད་པ་སྤང་བ་ལ་གསུམ་སྟེ། གཞན་ཕན་འདོགས་བྱེད་དུ་མི་འཐད་པ་སྤང་བ་དང༌། བདག་གནོད་བྱེད་དུ་མི་འཐད་པ་སྤང་བ་དང༌། བདག་ལན་ལ་ལ་སོགས་པ་ཞུགས་པ་དགག་པའོ། ། དང་པོ་ནི་བདག་ལ་དམིགས་ནས་ཕ་རོལ་ངན་འགྲོ་གཏོང་བས་བདག་གཞན་གྱི་སྡིག་པའི་གྲོགས་ཡིན་ལ། སྡིག་པའི་གྲོགས་པོས་བདག་གིའང་སྡིག་པ་འབྱང་བར་འགལ་ན་བདག་གི་སྡིག་པ་མ་བྱང་ན་གཞན་སྡིག་པ་སྦྱོང་བའི་གྲོགས་བྱས་པས་ཕན་འདོགས་བྱེད་ཡིན་ཞེས་ཇི་ལྟར་བརྗོད་ཅེ་ན། གལ་ཏེ་ཞེས་གསུངས་ཏེ། བདག་གིས་གཞན་གྱི་སྡིག་རྐྱེན་དུ་གྱུར་ཀྱང༌། བདག་གི་སྡིག་པ་བྱང་བས་དམྱལ་བར་མི་འགྲོའོ། ། སྡིག་རྐྱེན་བྱས་ཀྱང་དམྱལ་བར་མི་འགྲོ་བ་ཇི་ལྟར་ཞེ་ན།
བསམ་པའི་ཡོན་ཏན་བཟོད་པ་ཡོད་པའི་ཕྱིར་རོ། ། དེས་ན་བདག་གི་སྡིག་པ་བྱང་བས་ན་གཞན་ཡང་དེའི་གྲོགས་བྱེད་པའི་ཕན་འདོགས་སུ་གྲུབ་པའོ། ། གཉིས་པ་ནི་འོ་ན་གཞན་བདག་གི་སྡིག་པ་སྦྱོང་བའི་གྲོགས་ཡིན་པས་གཞན་དམྱལ་བར་མི་འགྲོ་ལ་དེས་ན་བདག་གིས་ཀྱང་དེ་དག་དམྱལ་བར་བཏང་བ་མེད་པས་བདག་ལ་གནོད་བྱེད་དུ་འགལ་ལོ་ཞེ་ན། གལ་ཏེ་ཞེས་གསུངས་ཏེ། གཞན་དེ་དག་ལ་བསམ་པ་བདག་གིས་དགེ་བའི་གྲོགས་བྱའོ་སྙམ་པའི་ཕན་པའི་བསམ་པ་ཅི་ཞིག་འབྱུང་སྟེ་ཅིའང་མ་བྱུང་ངོ༌། ། དེས་ན་གཞན་དམྱལ་བར་འགྲོ་བས་བདག་གནོད་བྱེད་དུ་འགལ་བ་མེད་དེ་དེའི་རྐྱེན་བདག་ཡིན་པས་སོ། ། འོ་ན་གཞན་ལ་བདག་གིས་དགེ་བའི་གྲོགས་བྱ་སྙམ་པའི་བསམ་པ་མེད་བཞིན་དུ་བདག་གི་དགེ་བའི་གྲོགས་ཇི་ལྟར་ཡིན་ཞེ་ན། བདག་གིས་བདག་བསྲུངས་ན་སྟེ། གཞན་མི་དགེ་བ་དང་དགེ་བ་གཉིས་ཀའི་གྲོགས་སུ་རུང་བ་ལ་བདག་གིས་མི་དགེ་བ་ལས་རང་གི་སེམས་བསྲུངས་ན་དགེ་བའི་གྲོགས་ཡིན་ནོ། ། གསུམ་པ་ནི་འོ་ན་གནོད་པ་བྱས་པས་ཕན་བཏགས་པར་འགྱུར་ན་བདག་གིས་ཀྱང་གནོད་པ་བྱས་པས་ཕན་པར་བྱའོ་ཞེ་ན།
འོན་ཏེ་ཞེས་གསུངས་ཏེ། གནོད་པ་བྱས་པས་བསམ་པའི་ཡོན་ཏན་ཡོད་པ་ལ་དགེ་བའི་གྲོགས་སུ་འགྱུར་ཡང་མེད་པ་ལ་སྡིག་པའི་གྲོགས་སུ་འགྱུར་བས་དེ་དག་བསྲུང་བར་མི་འགྱུར་ལ། བདག་གི་སྤྱོད་པའང་ཉམས་པ་དེས་ན་དཀའ་ཐུབ་ཞིག་པར་འགྱུར་རོ། ། བདག་ལ་བརྙས་སོགས་བསྒྲུབ་པ་ལ་བཟོད་པ་བསྒོམ་པ་ལ་བཞི་སྟེ། ལུས་ལ་མི་གནོད་པ་དང༌། སྡང་བ་དང་འབྲེལ་བས་ཁྲོ་བར་མི་རིགས་པ་དང༌། རྙེད་པའི་བར་ཆད་དུ་འགྱུར་བས་ཁྲོ་བར་མི་རིགས་པ་དང༌། སེམས་ཅན་མ་དད་པ་ལ་ཁྲོ་བའི་ཡུལ་དུ་མི་འོས་པའོ། ། དང་པོ་ནི་མི་སྙན་པའི་ཚིག་གིས་ཡིད་ལ་གནོད་པ་དགག་པ་དང༌། བདག་གིར་བཟུང་བའི་ལུས་ལ་སྡུག་བསྔལ་གནོད་བྱེད་ཡིན་པ་དང༌།
བརྙས་སོགས་གནོད་བྱེད་མ་ཡིན་པ་གསུམ་ཡིད་ནི་ཞེས་པ་དང༌། ལུས་ལ་ཞེས་པ་དང༌། བརྙས་དང་ཞེས་པ་ནས་རིམ་པ་བཞིན་ནོ། ། གཉིས་པ་ནི་གལ་ཏེ་བརྙས་པ་དེས་བདག་གི་ལུས་ལ་མི་གནོད་ཀྱང་ཕ་རོལ་པོས་བདག་ལ་སྡང་བར་བསམ་པས་ཁྲོའོ་སྙམ་ན། གཞན་དག་ཅེས་པ་ལ་སོགས་པ་གསུངས་སོ། ། འདི་ལས་འགྲེལ་པ་བདག་གི་ལུས་ལ་མི་གནོད་ཀྱང་དེས་སྐྱེ་བོ་གཞན་བདག་ལ་མ་དད་པར་འགྱུར་རོ་ཞེས་རྟོག་པའི་ལན་དུ་བཤད་དོ་ཞེས་ཟེར་བ་དེ་ལྟར་ན་འོག་མ་དང་ཟློས་པར་འགྱུར་རོ། ། གསུམ་པ་རྙེད་པའི་བར་ཆད་བྱེད་པ་ལ་ཁྲོ་བར་མི་འོས་པ་ནི་དྲུག་སྟེ། རྙེད་པ་ཉིད་ལ་དོན་མེད་པ་དང༌། དེས་ན་བདག་ལ་ལོག་པའི་ཉེས་པ་སྒྲུབ་པ་དགག་པ་དང༌། དོན་མེད་པ་ཉིད་དཔེས་གསལ་བར་བྱེད་པ་དང༌།
དོན་མེད་པའི་རྣམ་པ་དང༌། དེ་ཉིད་བསྒྲུབ་པའོ། ། དང་པོ་ནི་རྙེད་པ་ཞེས་པ་སྟེ། ཁྲོས་ནས་རྙེད་པ་རྙེད་ཀྱང་རྙེད་པ་དེ་དོར་ནས་ཁྲོས་པའི་སྡིག་པ་དང་འགྲོགས་ནས་འགྲོའོ་ཞེས་པའོ། ། གཉིས་པ་ནི་བདག་གི་ཞེས་པའོ། ། དེའང་འཆི་བའི་སྡུག་བསྔལ་དེ་ཉིད་ཡིན། ། ཞེས་པ་ནི་ཡུན་རིང་དུ་གསོན་ཡང༌། དེ་ནས་འཆི་བའི་སྡུག་བསྔལ་མི་འདོར་རོ་ཞེས་བྱ་བའོ། ། གསུམ་པ་ནི་རྨི་ལམ་ཞེས་པ་སྟེ། ཚེ་རིང་བ་དང་ཐུང་བ་འཆི་བས་ཟིན་པ་དེའི་དུས་ན་གསོན་པོའི་བདེ་བ་དྲན་པའི་ཡུལ་དུ་འགྱུར་བར་འདྲའོ། །
བཞི་པ་ནི་རྙེད་པ་མང་པོ་ཞེས་པ་སྟེ། ཤི་བ་ན་རྙེད་པ་ཡོད་པ་འདོར་བས་ཆོམ་པོ་དང་ཕྲད་པ་དཔེར་བྱས་སོ། ། ལྔ་པ་ནི་གལ་ཏེ་རྙེད་པ་བསྒྲུབ་ལ་དགེ་བ་བསྒྲུབ་ཅིང་སྡིག་པ་སྤང་ངོ་སྙམ་པའི་རྒོལ་བ་འགལ་ཏེ་ཞེས་པས་བཀོད་ནས། རྙེད་པ་ཞེས་པས་ལན་བཏབ་སྟེ། བསོད་ནམས་ཟད་པ་ནི་ཞེ་སྡང་གིས་བསྐལ་བ་སྟོང་དུ་བསགས་པའི་དགེ་བ་འཇོམས་པ་ཡིན་ལ། སྡིག་པ་ནི་ཞེ་སྡང་གི་སྡིག་པའོ། ། དྲུག་པ་ནི་གང་གི་དོན་དུ་ཞེས་པ་སྟེ། དགེ་བ་གང་གི་དོན་དུ་བདག་གསོན་པའི་དགེ་བ་དེ་ཉིད་གཞན་ལ་ཞེ་སྡང་བའི་ཞེ་སྡང་གིས་ཉམས་འགྱུར་ན་གསོན་ཡང་དགེ་བ་ནི་མི་བྱེད་པས་གསོན་པ་དེས་ཅི་ཞིག་བྱ། བཞི་པ་སེམས་ཅན་མ་དད་པའི་ཁྲོ་བའི་ཡུལ་དུ་མི་འོས་པ་ནི་གལ་ཏེ་སེམས་ཅན་ཞེས་པ་ལ་སོགས་པ་སྟེ། གལ་ཏེ་བདག་ལ་སྨད་པས་གཞན་བདག་ལ་དད་པའི་དད་པ་ཉམས་པར་བྱེད་པས་གཞན་གྱི་ཆེད་དུ་ཁྲོའོ་ཞེ་ན།
གཞན་ལ་ཞེས་སྨོས་ཏེ་སྐྱེ་བོ་གཞན་ལ་གཞན་གྱིས་སྨད་པས་ཀྱང་སྐྱེ་བོ་གཞན་ལ་དད་པའི་གེགས་ཡིན་པས་དེ་ལའང་གཞན་ཆེད་དུ་ཁྲོ་བར་ཐལ་ལོ་ཞེས་བྱ་བའོ། ། དེ་ལ་ལན་དུ་དང་བ་ཉམས་པ་དེ་བདག་ལས་མ་བྱུང་གི་སྐྱེ་བོ་གཞན་ལས་བྱུང་བས་དེ་ལ་བཟོད་དོ་ཞེ་ན་ཞེས་པའི་དགོས་པ་བསྡུ་བ་ནི། མ་དད་ཅེས་བྱ་བའོ། ། འོ་ན་བདག་ལ་དད་པ་ཉམས་པའང་བརྙས་པ་བྱེད་མཁན་གྱི་ཉོན་མོངས་པ་ལས་བྱུང་གི་བདག་ལས་མ་བྱུང་བས་དེ་ལ་ཁྲོ་བར་མི་རིགས་སོ་ཞེས་འཆད་པ་ནི་ཉོན་མོངས་ཞེས་པའོ། ། བདག་གི་ཕྱོགས་ལ་བརྙས་པ་ལ་སོགས་པ་བྱེད་པ་ལ་མི་བཟོད་ན་དགག་པ་ལ་གཉིས་ཏེ། ཆོས་ལ་ངེས་པར་རྟོག་པ་དང༌། གནོད་པ་བྱེད་པ་ལ་ཇི་མི་སྙམ་པའོ། ། དང་པོ་ལ་དཀོན་མཆོག་ལ་གནོད་པ་བྱེད་པ་ལ་བཟོད་པར་བྱ་བ་ནི་སྐུ་གཟུགས་ཞེས་བྱ་བ་ལ་སོགས་པའོ། ། སྐྱེ་བོ་རང་གི་ཕྱོགས་ལ་གནོད་པ་བྱེད་པ་ལ་བཟོད་པར་བྱ་བ་ནི། བླ་མ་ཞེས་བྱ་སྟེ།
སྔ་མའི་ཚུལ་གྱིས་རྐྱེན་ལས་བྱུང་བ་ནི་བདག་ལ་གནོད་པ་བྱེད་པ་ལ་བཟོད་པར་བྱ་བའི་སྐབས་སུ་ཇི་ལྟར་བཤད་པ་ལྟར་ཁྲོ་བ་པོ་དང་གནོད་པ་པོ་ལ་རང་དབང་མེད་ཀྱི་རྐྱེན་གཞན་ལས་བྱུང་བ་ཡིན་པར་རིག་ནས། བཟོད་པར་བྱའོ། ། གནོད་པ་བྱེད་པ་ལ་ཇི་མི་སྙམ་པའི་བཟོད་པ་ལ་བཞི་སྟེ། ཁྲོ་བའི་མཚན་མ་མ་གྲུབ་པ་དང༌། མི་རིགས་པར་བརྟག་པ་དང༌། རང་གི་ཉེས་པ་བརྟག་པ་དང༌། འབྲས་བུ་ཡིད་ལ་བྱ་བའོ། ། དང་པོ་ནི་ལུས་ཅན་ཞེས་པ་སྟེ། བདག་གི་བཤེས་ལ་གནོད་པར་འདྲ་བ་ལ་སེམས་ཡོད་པའི་དགྲ་ལ་ཁྲོ་ལ། སེམས་མེད་པའི་མཁྲིས་པ་ལ་སོགས་པ་ལ་ཅི་མི་ཁྲོ་ཞེས་པའོ། །
གཉིས་པ་ནི་ལ་ལ་ཞེས་པ་སྟེ། རྨོངས་ནས་ཉེས་པ་བྱེད་པ་ནི་ལས་ཀྱི་རྣམ་སྨིན་མ་ཤེས་པ་ལས་བདག་གི་ཕྱོགས་ལ་གནོད་པ་བྱས་པའོ། ། རྨོངས་ནས་ཁྲོས་པ་ནི་བདག་གིས་ཞེ་སྡང་གི་ཉེས་པ་མ་ཤེས་པས་ནོམ་བྱས་ནས་ཁྲོས་པའོ། ། དེ་གཉིས་བྱ་བར་མི་འོས་པར་ཁྲོ་བ་ནི་དེ་ལ་ཞེས་པའོ། ། གསུམ་པ་ནི་གང་གིས་ཞེས་པ་སྟེ། བདག་གི་བཤེས་དངོས་ཀྱིས་གནོད་པའི་རྒྱུ་བསགས་པས་གནོད་པ་བྱུང་བ་ལ་བདག་མི་བཟོད་པར་མི་རིགས་སོ་ཞེས་བྱ་བའོ། ། བཞི་པ་ནི་བསོད་ནམས་མི་ཉམས་པ་དང༌། སྡུག་བསྔལ་བཟློག་པ་དང༌། དོན་ཆེན་པོ་བསྒྲུབ་པའོ། ། དང་པོ་ནི་དཔེར་ན་ཞེས་པ་སྟེ།
མེ་མཆེད་ན་མེའི་རྒྱུ་རྩ་ལ་སོགས་པ་དོར་དགོས་པ་ལྟར་བཤེས་ལ་ཆགས་པ་ལ་ཞེ་སྡང་གི་མེ་འབར་བས་བསོད་ནམས་འཚིག་པར་འགྱུར་ན་དེ་ལ་ཞེ་སྡང་གི་རྒྱུ་བཤེས་ལ་ཆགས་པ་དོར་བའོ། ། གཉིས་པ་ནི་གསད་བྱའི་ཞེས་པ་བྱ་བ་སྟེ། གསད་པའི་ཆད་པ་ལས་ཐར་ནས་ཡན་ལག་བཅད་པའི་ཆད་པ་ཙམ་ཕོག་པ་ལྟར་དམྱལ་བའི་སྡུག་བསྔལ་ལས་ཐར་ནས་མིའི་སྡུག་བསྔལ་སྨིན་ན་ལེགས་ན་སྡུག་བསྔལ་ཆུང་ངུ་མིའི་སྡུག་བསྔལ་ལའང་མི་བཟོད་ན་ཆེན་པོ་དམྱལ་བའི་སྡུག་བསྔལ་ལྟ་སྨོས་ཀྱང་ཅི་དགོས་ཞེས་བྱ་བའོ། ། གསུམ་པ་ནི་འབྲས་བུ་མེད་པའི་སྡུག་བསྔལ་ལ་བཟོད་པའི་དཔེ་དང༌། འབྲས་བུ་དང་བཅས་པའི་སྡུག་བསྔལ་སྡུག་བསྔལ་ཆུང་བ་དང༌། འབྲས་བུ་ཆེ་བ་དང༌། དེས་ན་བཟོད་པར་རིགས་པ་བཞི་འདོད་པའི་ཞེས་པ་དང༌། འདི་ནི་ཞེས་པ་དང༌། དོན་ཆེན་ཞེས་པ་དང༌། འགྲོ་བའི་ཞེས་པ་ནས་རིམ་པ་བཞིན་ནོ། །
བདག་གི་དགྲ་ལ་ལེགས་པ་བྱེད་པ་ལ་མི་བཟོད་པ་དོར་བ་ལ་གསུམ་སྟེ། བསྟོད་གྲགས་ལ་མི་བཟོད་པ་དོར་བ་དང༌། བདེ་བ་བསྒྲུབ་པ་ལ་མི་བཟོད་པ་དོར་བ་དང༌། རྙེད་པ་བསྒྲུབ་པ་ལ་མི་བཟོད་པ་དོར་བའོ། ། དང་པོ་ལ་གཉིས་ཏེ། རང་ལ་བདེ་བའི་རྒྱུ་ཡིན་པས་མི་བཟོད་པ་དོར་བ་དང༌། གཞན་བདེ་བའི་རྒྱུ་ཡིན་པས་མི་བཟོད་པ་དོར་བའོ། ། དང་པོ་ནི་གཞན་གྱིས་ཞེས་པ་སྟེ། གཞན་གྱིས་བདག་གི་དགྲ་ལ་བསྟོད་པས་དགྲ་དེ་དགའ་བ་ཐོབ་ན། བདག་གིས་ཀྱང་དེ་བསྟོད་ནས་གཞན་ལ་དགའ་བ་སྐྱེས་པ་ལ་དགའ་བར་བྱས་ཏེ།
གཞན་དོན་གྱི་དགའ་བ་དེ་བདེ་བའི་འབྱུང་གནས་ཡིན་པ་དང༌། ཉེས་པ་མེད་པ་དང༌། མཁས་པས་བསྔགས་པའི་ཕྱིར་དང༌། གཞན་དོན་ཉིད་གྲུབ་པའི་ཕྱིར་རོ། ། ཏིག་ཆུང་ནས་ནི་གཞན་རང་ལ་བསྟོད་ན་དགའ་བ་ལྟར་གཞན་ཡང་དགའ་བས་རང་ཉིད་ཉམས་དང་སྦྱར་བས་གཞན་བསྟོད་ན་དགའ་བ་དེ་ལ་བདག་ཀྱང་དགའ་བར་རིགས་སོ་ཞེས་འཆད་དོ། ། གཉིས་པ་ནི་རང་བསྟོད་པས་དགའ་བ་ཐོབ་ཀྱང་དགྲ་ལ་སོགས་པ་གཞན་དགའ་བའི་རྒྱུ་ཡིན་པ་མི་འདོད་དོ་ཞེ་ན། གཞན་བདེ་བའི་རྒྱུ་ཡིན་པ་མི་འདོད་པར་མི་བྱ་བ་ནི། གཞན་ཡང་ཞེས་པ་སྟེ། གཞན་བདེ་བ་གཏན་མི་འདོད་ན་གཞན་ལ་གླ་རྔན་སྤངས་པས་ཚེ་འདིའི་དོན་ཉམས་པས་མཐོང་བའི་ཆོས་ལ་ཉམས་པའོ། ། སྦྱིན་སོགས་སྤངས་པས་མ་མཐོང་བའི་འབྲས་བུ་མི་འཐོབ་སྟེ།
གཞན་བདེ་བ་ནི་རང་བདེ་བའི་རྒྱུ་ཡིན་པ་ལས་རྒྱུ་དེ་མེད་ན་འབྲས་བུ་རང་གི་བདེ་བ་མི་འབྱུང་ངོ༌། ། དེས་ན་གཞན་བདེ་བའི་རྒྱུ་ལ་དགའ་ལ་རང་བདེ་བའི་རྒྱུ་ལ་མི་དགའ་བས་འབྲས་བུ་ལ་དོན་དུ་གཉེར་བ་དང༌། རྒྱུ་ལ་འབད་པ་ཕྱིན་ཅི་ལོག་ཏུ་གྱུར་ཏོ། ། ཞེས་བྱ་བའི་དོན་འཆད་པ་ནི་རང་གི་ཞེས་པའོ། ། གཉིས་པ་གཞན་ལ་བདེ་བ་བསྒྲུབ་པ་ལ་མི་བཟོད་པ་དགག་པ་ནི་སེམས་ཅན་ཐམས་ཅད་ཅེས་པ་སྟེ། བདག་གིས་བསྒྲུབ་པར་བྱ་བའི་དོན་རང་གིས་བསྒྲུབ་མ་དགོས་པར་གྲུབ་པས་དེ་ལ་དགའ་བར་རིགས་སོ་ཞེས་བྱ་བའོ། ། རྙེད་པ་བསྒྲུབ་པ་ལ་མི་བཟོད་པ་དོར་བ་ནི་གཉིས་ཏེ། འདོད་པ་གྲུབ་པ་དང༌། མི་འདོད་པ་མེད་པའོ། ། དང་པོ་ནི་གཞན་བྱང་ཆུབ་འདོད་ལ་བདེ་བ་དམན་པ་མི་འདོད་པ་འགལ་བ་དང༌།
གཞན་གྱི་བདེ་བ་འདོད་བྱ་ཡིན་པའི་དཔེ་དང༌། གཞན་བདེ་བ་མི་འདོད་ན་སེམས་བསྐྱེད་པ་འགལ་བ་གསུམ་འཇིག་རྟེན་ཞེས་པ་དང༌། གསོ་བྱ་ཞེས་པ་དང༌། དེ་ཅི་ཞེས་པ་ནས་རིམ་པ་བཞིན་ནོ། ། གཉིས་པ་ནི་གཞན་གྱི་རྙེད་པ་དང་མ་རྙེད་པ་བདག་ལ་ཕན་པ་མེད་པར་མཚུངས་པ་དང༌། རང་གི་མ་རྙེད་པ་རང་གིས་ཉེས་པར་བརྟག་པ་གཉིས་གལ་ཏེ་ཞེས་པ་དང༌། བསོད་ནམས་ཞེས་པ་ནས་རིམ་པ་བཞིན་ནོ། ། དེ་ལ་བསོད་ནམས་ནི་ཚེ་རབས་གཞན་དུ་སྟེར་བའི་ལས་བསགས་པའོ། ། དད་པ་ནི་འདི་ཉིད་དུ་སྦྱིན་བདག་དད་པའི་ཐབས་སོ། ། ཡོན་ཏན་ནི་ཚུལ་ཁྲིམས་ལ་སོགས་པའོ། །
དེ་དག་རང་ཉིད་ཀྱིས་ཚེ་སྔ་མ་ལ་ཅིའི་ཕྱིར་འདོར། དེས་ན་རང་ཉིད་ཀྱིས་ཚེ་སྔ་མ་ལ་དེ་དག་དོར་ཏེ་སྡིག་པ་བྱས་པའི་ཉེས་པ་ཡིན་བཞིན་དུ་གཞན་ལ་ཅི་སྟེ་ཁྲོ་ཞེས་པའོ། ། དེ་ལྟར་མི་འདོད་པར་བྱེད་པ་ལ་ཁྲོ་བའི་རྒྱུ་མཚན་བཀག་ནས། འདོད་པའི་གེགས་བྱེད་པ་ལ་མི་བཟོད་པ་འདོར་བ་ནི་གཉིས་ཏེ། དགྲ་ལ་ཉེས་པ་འགྲུབ་པའི་གེགས་བྱེད་པ་ལ་མི་བཟོད་པར་འདོར་བ་དང༌། བདག་དང་བདག་གི་ཕྱོགས་ལ་ལེགས་པའི་གེགས་བྱེད་པ་ལ་མི་བཟོད་པ་དོར་བའོ། ། དང་པོ་ལ་དགའ་བའི་ཡུལ་དགྲ་ལ་གནོད་པ་རང་ལ་མི་ཕན་པ་དང༌། ཡུལ་ཅན་གཞན་ལ་གནོད་སེམས་ཀྱིས་གཞན་ལ་མི་འདོད་པ་དང༌། ཡུལ་ཅན་གནོད་སེམས་ཀྱིས་རང་ལ་གནོད་པ་གསུམ། གལ་ཏེ་ཞེས་པ་དང༌།
ཁྱོད་ཀྱི་ཞེས་པ་དང༌། ཁྱོད་ཀྱི་ཞེས་པ་ནས་རིམ་པ་བཞིན་ཏེ། གཞན་ལ་སྡུག་བསྔལ་བསྐྱེད་པས་བདག་ཕུང་བ་ནི་ངན་འགྲོར་འགྲོ་བའོ། ། ཇི་ལྟར་འགྲོ་ཞེ་ན་ཉོན་མོངས་ཞེས་པ་སྟེ། ཞེ་སྡང་གིས་མཆིལ་པས་བཟུང་ནས་དམྱལ་བ་འབུམ་པར་འཚོད་པའོ། ། གཉིས་པ་ལ་གཉིས་ཏེ། འཇིག་རྟེན་པའི་ཆོས་འགོག་པ་ལ་མི་བཟོད་པ་དོར་བ་དང༌། བསོད་ནམས་ཀྱི་གེགས་བྱེད་པ་ལ་མི་བཟོད་པར་དོར་བའོ། ། དང་པོ་ལ་གཉིས་ཏེ། བསྟོད་གྲགས་འཇིག་པ་ལ་གནོད་བྱེད་དུ་མི་ལྟ་བ་དང༌།
འཇིག་རྟེན་པའི་ཆོས་འགོག་པ་ལ་ཕན་འདོགས་སུ་ལྟ་བའོ། ། དང་པོ་ལ་བཞི་སྟེ། བསྟོད་གྲགས་ལ་ཕན་བདེ་མེད་པ་དང༌། དགའ་བ་ཙམ་དོན་མ་ཡིན་པ་དང༌། དོན་དུ་འཛིན་པ་ཕྱིན་ཅི་ལོག་ཡིན་པ་དང༌། དགའ་བ་ཉིད་ཕྱིན་ཅི་ལོག་ལས་གྱུར་པའོ། ། དང་པོ་ནི་བསྟོད་དང་ཞེས་པ་སྟེ། བསོད་ནམས་ནི་ཚེ་ཕྱི་མའི་དོན་ཡིན་ལ། ལྷག་མ་ནི་ཚེ་འདིའི་དོན་ཏོ། ། གཉིས་པ་ཡིད་བདེ་ཞེས་པའོ། །
གསུམ་པ་ནི་ཚེ་འདིའི་བདེ་བ་ཉམས་པ་དང༌། བརྗོད་པ་ཙམ་ལ་སྙིང་པོ་མེད་པ་དང༌། ཕྱི་མའི་དོན་མེད་པ་དང༌། དེའི་དཔེ་དང༌། དོན་ལ་སྦྱར་བ་རྣམས་གྲགས་པའི་ཞེས་པ་དང༌། ཚིག་འབྲུ་ཞེས་པ་དང༌། ཤི་ན་ཞེས་པ་དང༌། བྱེ་མའི་ཞེས་པ་དང༌། དེ་བཞིན་ཞེས་པ་ནས་རིམ་པ་བཞིན་ནོ། ། བཞི་པ་ནི་སྒྲ་ཙམ་དགའ་བའི་རྒྱུར་མི་རུང་བ་དང༌།
བསྟོད་པ་པོའི་ཀུན་སློང་དགའ་བའི་རྒྱུར་མི་རུང་བ་དང༌། དེ་ཉིད་བཟློག་པས་བསྒྲུབ་པ་དང༌། དོན་བསྡུ་བ་བཞིའོ། ། དང་པོ་ནི་རེ་ཞིག་ཅེས་པ་སྟེ། གུས་པ་མེད་པའི་བསྟོད་པའི་སྒྲ་ཙམ་ནི་ཁ་གསག་ལ་ཡང་ཡོད་པས་དགའ་བའི་རྒྱུ་མ་ཡིན་པས་སྒྲ་ལ་དེ་འགོག་པའོ། ། གཉིས་པ་ནི་བདག་ལ་ཞེས་པ་སྟེ། གཞན་བདག་ལ་དགའ་བས་བདག་ལ་མི་ཕན་ཏེ། གཞན་དགའ་བ་དེ་དགའ་བ་པོ་ལ་ཡིད་བདེ་བ་ཙམ་མོ་ཞེས་པས་སོ། ། གསུམ་པ་ནི་དེ་བདེ་བ་ཡིས་ཞེས་པ་སྟེ། གཞན་བདེ་བ་ལ་བདག་བདེ་ན་འོ་ན་གཞན་ལ་དགའ་བ་བསྒྲུབ་དགོས་པས་གཞན་བདེ་བ་ལ་མི་བཟོད་པ་ནི་མི་རིགས་སོ་ཞེས་སོ། །
དོན་བསྡུ་བ་ནི་དེ་བས་བདག་ལ་ཞེས་པའོ། ། གཉིས་པ་འཇིག་རྟེན་གྱི་ཆོས་འགོག་པ་ལ་ཕན་འདོགས་བྱེད་དུ་ལྟ་བ་ནི། ངན་འགྲོ་འགོག་པ་དང༌། ཐར་པ་བསྒྲུབ་པའོ། ། དང་པོ་ནི་བསྟོད་པ་ལ་སོགས་པས་ངན་འགྲོའི་རྒྱུ་ལ་སྦྱོར་བ་དང༌། དེ་སྤོང་བ་ནི་ངན་འགྲོའི་རྒྱུ་སྤོང་བ་ཡིན་པ་གཉིས་བསྟོད་སོགས་ཞེས་པ་དང༌། དེ་ཕྱིར་ཞེས་པ་ནས་རིམ་པ་བཞིན་ནོ། ། གཉིས་པ་ནི། རྙེད་པ་དང་བཀུར་སྟི་འཁོར་བར་འཆིང་བའི་རྒྱུ་ཡིན་པ་དང༌། དེ་བཟློག་པ་འཆིང་བ་ལས་ཟློག་བྱེད་ཡིན་པ་དང༌།
སྡུག་བསྔལ་བཟློག་པའི་དཔེ་དང༌། དེས་ན་ཁྲོ་བར་མི་རིགས་པ་བཞི་བདག་ནི་གྲོལ་བ་ཞེས་པ་དང༌། གང་དག་ཅེས་པ་དང༌། བདག་ནི་ཞེས་པ་དང༌། དེ་ལ་ཞེས་པ་ནས་རིམ་པ་བཞིན་ནོ། ། གཉིས་པ་བསོད་ནམས་ཀྱི་གེགས་བྱེད་པ་ལ་མི་བཟོད་པ་དོར་བ་ལ་གསུམ་སྟེ། བསོད་ནམས་ཀྱི་གེགས་ཀྱིས་ཁྲོ་བར་འགལ་བ་དང༌། གེགས་ཉིད་མ་ཡིན་པ་དང༌། གུས་པའི་ཡུལ་དུ་བརྟག་པའོ། ། དང་པོ་ནི་འདི་ནི་ཞེས་པ་སྟེ།
བསོད་ནམས་གཞན་གྱི་གེགས་ཡིན་པ་དང༌། བཟོད་པའི་གྲོགས་ཡིན་པས་གྲོགས་དེ་དང་ཕྲད་ན་དགེ་བ་གཞན་བཏང་སྙོམས་སུ་བྱས་ཏེ་བཟོད་པ་བསྒོམ་པར་རིགས་སོ་ཞེས་བྱ་བའོ། ། གལ་ཏེ་བཟོད་པའི་རྐྱེན་ཡོད་ཀྱང་རྒྱུ་མེད་པས་བཟོད་པ་མི་འབྱུང་ངོ་ཞེ་ན། འོ་ན་བཟོད་པའི་རྐྱེན་གཞན་ལ་ཚང་ཡང་རྒྱུ་རང་ལ་མ་ཚང་བས་རང་གི་གེགས་བྱས་སོ་ཞེས་པ་ནི། གལ་ཏེ་ཞེས་པའོ། ། གཉིས་པ་ནི་གང་ཞིག་ཅེས་པ་སྟེ། གནོད་བྱེད་དེ་ཉིད་ཆོས་ཅན་ཇི་ལྟར་གེགས་དེ་གེགས་མ་ཡིན་པ་བསྒྲུབ་བྱ། དགེ་བའི་རྒྱུ་ཡིན་པའི་ཕྱིར་གཏན་ཚིགས་མ་གྲུབ་ཅེ་ན། གང་ཞིག་ཅེས་གསུངས་ཏེ། གནོད་བྱེད་ཆོས་ཅན་བཟོད་པའི་རྒྱུ་ཡིན་ཏེ།
གནོད་བྱེད་མེད་ན་བཟོད་པ་མི་འབྱུང་བའི་ཕྱིར་རོ། ། སློངས་མོ་པ་མེད་ན་སྦྱིན་པ་མི་འབྱུང་བས་སློངས་མོ་པ་སྦྱིན་པའི་རྒྱུ་ཡིན་པའམ། མཁན་པོ་མེད་ན་རབ་ཏུ་བྱུང་བ་མི་འབྱུང་བས་མཁན་པོ་རབ་ཏུ་འབྱུང་བའི་རྒྱུ་ཡིན་པ་བཞིན་ནོ། ། དཔེ་དེ་ཉིད་འཆད་པའི་དུས་སུ་ཞེས་པ་སྟེ། དང་པོ་སྦྱིན་པའི་དཔེ་ཡིན་ལ། གཉིས་པ་ཚུལ་ཁྲིམས་ཀྱི་དཔེའོ། ། གུས་པའི་ཡུལ་དུ་བརྟག་པ་ལ་གཉིས་ཏེ། རང་གི་ཡོན་ཏན་གྱིས་གུས་པར་བྱ་བ་དང༌། སྟོན་པ་ལ་དད་པས་གུས་པར་བྱ་བའོ། ། དང་པོ་ལ་གསུམ་སྟེ།
ཕན་འདོགས་ཆེ་བ་དང༌། བསམ་པའི་ཡོན་ཏན་ལ་མི་ལྟོས་པ་དང༌། དེས་ན་སྟོན་པ་དང་འདྲ་བར་བལྟ་བའོ། ། དང་པོ་ནི་བཟོད་པའི་ཞིང་སྦྱིན་པའི་ཞིང་བས་དཀོན་པ་དང༌། དཀོན་པ་དེ་བྱང་ཆུབ་ཀྱི་གྲོགས་ཡིན་པ་དང༌། དེས་ན་དེ་ལ་དགའ་བར་རིགས་པ་དང༌། འབྲས་བུ་སྟོར་བར་རིགས་པ་བཞི་འཇིག་རྟེན་ཞེས་པ་དང༌། དེ་བས་ཞེས་པ་དང༌། བདག་གི་ཞེས་པ་དང༌། འདི་ན་ཞེས་པ་ནས་རིམ་པ་བཞིན་ནོ། །
གཉིས་པ་བསམ་པའི་ཡོན་ཏན་ལ་མི་ལྟོས་པ་ནི་ཕན་པའི་བསམ་པ་མེད་ཀྱང་གུས་པའི་གནས་ཡིན་པའི་དཔེ་དང༌། གནོད་པའི་བསམ་པ་མེད་ན་བཟོད་པའི་ཞིང་མ་ཡིན་པ་གཉིས་གལ་ཏེ་ཞེས་པ་དང༌། གལ་ཏེ་ཞེས་པ་ནས་རིམ་པ་བཞིན་ནོ། ། གསུམ་པ་སྟོན་པ་དང་འདྲ་བར་བལྟ་བ་ནི། སྟོན་པ་བསོད་ནམས་ཀྱི་རྟེན་ཡིན་པས་མཆོད་པར་བྱ་བ་ཡིན་པ་ལྟར་སེམས་ཅན་ཡང་བསོད་ནམས་ཀྱི་རྟེན་ཡིན་པས་མཆོད་པ་བྱ་བ་མཉམ་དུ་ལྟ་བའོ། ། དེ་ལ་ལྔ་སྟེ། ལུང་གི་མདོར་གཞག་པ་དང༌། དེ་ཉིད་བསྒྲུབ་པ་དང༌། དེས་ན་གུས་པའི་ཡུལ་དུ་མཉམ་པ་དང༌། དེ་ལ་རྩོད་པ་སྤང་བ་དང༌།
དོན་བསྡུ་བའོ། ། དང་པོ་ནི་དེའི་ཕྱིར་ཞེས་རྐང་པ་གཉིས་ཏེ། སེམས་ཅན་ནི་བཟོད་པ་དང་སྙིང་རྗེ་ལ་སོགས་པའི་ཞིང་ཡིན་ལ། སངས་རྒྱས་ནི་དད་པ་དང༌། མཆོད་པ་ལ་སོགས་པའི་ཞིང་ཡིན་ནོ། ། ཐུབ་པས་གང་དུ་གསུངས་སྙམ་ན། ཆོས་ཡང་དག་པར་སྡུད་པ་ལས་སེམས་ཅན་གྱི་ཞིང་ནི་བྱང་ཆུབ་སེམས་དཔའི་སངས་རྒྱས་ཀྱི་ཞིང་སྟེ། སངས་རྒྱས་ཀྱི་ཞིང་གང་ལ་སངས་རྒྱས་ཀྱི་ཞིང་རྣམས་ཐོབ་པར་འགྱུར་བ་དེ་ལ་ལོག་པར་བསྒྲུབ་པར་མི་རིགས་སོ་སྙམ་མོ་ཞེས་གསུངས་སོ། ། གཉིས་པ་ནི་འདི་དག་ཅེས་པ་སྟེ། སེམས་ཅན་འདི་ཁོ་ན་ལ་ཞིང་དུ་བྱས་ནས་འདས་པའི་སངས་རྒྱས་མང་པོ་འཁོར་བ་ལས་གྲོལ་བས་འདི་ཞིང་ཡིན་ནོ་ཞེས་བྱ་བའོ། །
གསུམ་པ་ནི་སེམས་ཅན་རྣམས་དང་ཞེས་པ་སྟེ། ཞིང་དེ་ལ་སངས་རྒྱས་ཀྱི་ཆོས་འགྲུབ་པར་འདྲ་བ་ལ་སེམས་ཅན་ལ་གུས་པ་མི་བྱེད་ལ་སངས་རྒྱས་ལ་གུས་པ་བྱེད་པ་འགལ་ལོ་ཞེས་བྱ་བའོ། ། འོ་ན་གཏན་ཁྱད་པར་མེད་པར་འགྱུར་རོ་ཞེ་ན། བཞི་པ་རྩོད་པ་སྤོང་བ་ནི། ཞིང་དུ་མཉམ་ཡང་སྤངས་རྟོགས་ལ་སོགས་པའི་ངོ་བོ་མི་མཉམ་པ་མི་འགལ་བ་དང༌། ངོ་བོ་མི་མཉམ་ཡང་ཚོགས་ཀྱི་ཞིང་ཡིན་པར་མཉམ་པ་དང༌། དེ་བསྒྲུབ་པ་གསུམ་བསམ་པའི་ཞེས་པ་དང༌། འབྲས་བུ་ལས་ཞེས་པ་དང༌། བྱམས་སེམས་ཞེས་པ་ནས་རིམ་པ་བཞིན་ནོ། ། བྱམས་པ་བསྒོམ་པ་ལ་མཆོད་པ་དེ་དགེ་སློང་མི་སྡུག་པ་བསྒོམ་པ་ལ་མཆོད་པ་བས་བསོད་ནམས་ཆེ་བར་བཤད་པས་བྱམས་པའི་ཏིང་ངེ་འཛིན་ཁྱད་པར་དུ་འཕགས་ལ།
དེའི་ཞིང་སེམས་ཅན་ཡིན་པས་སེམས་ཅན་ཞིང་དམ་པ་ཉིད་དུ་གྲུབ་བོ། ། སངས་རྒྱས་ལ་དད་ན་བསོད་ནམས་ཡོད་པས་དད་པ་ཁྱད་པར་དུ་འཕགས་ལ་དེའི་ཞིང་སངས་རྒྱས་ཡིན་པས་སངས་རྒྱས་ཞིང་དམ་པ་ཉིད་དུ་འགྲུབ་བོ་ཞེས་བྱ་བའོ། ། ལྔ་པ་དོན་བསྡུ་བ་ནི་གསུམ་སྟེ། འབྲས་བུ་མཉམ་པ་དང་ཡོན་ཏན་མི་མཉམ་པ་དང༌། སེམས་ཅན་དང་ཞིང་དམ་པ་ཉིད་དུ་གྲུབ་པ་བསྡུ་བའོ། ། དང་པོ་ནི་སངས་རྒྱས་ཞེས་པ་སྟེ། སེམས་ཅན་དང་སངས་རྒྱས་དེ་དག་མཉམ་པར་འདོད་ཅེས་དྲང་ལ། ལྡོག་པ་གང་ལས་ཤེ་ན། དེ་གཉི་ག་ལ་ཞིང་བྱས་ནས་སངས་རྒྱས་ཀྱིས་ཆོས་འགྲུབ་པའི་རྐྱེན་བྱེད་པའི་ཆ་ཡོད་ན་མཉམ་ཞེས་པའོ། ། གཉིས་པ་ནི་ཡོན་ཏན་ཞེས་པས་རྐང་པ་གཉིས་སོ། །
གསུམ་པ་ནི་ཡོན་ཏན་ཞེས་པ་སྟེ། ཡོན་ཏན་མཆོག་གི་ཚོགས་ནི་སྟོབས་ལ་སོགས་པ་མངའ་བའོ། ། གཅིག་པུ་ཞེས་པ་ནི་ཟླ་བོ་མེད་པ་སྟེ་སངས་རྒྱས་སོ། ། དེའི་ཡོན་ཏན་ཆ་ཤས་ཙམ་ཡོད་པ་ནི་སངས་རྒྱས་ལ་ཡོད་པའི་ཡོན་ཏན་ཀུན་སེམས་ཅན་ལ་ཡོད་པ་མི་སྲིད་ཀྱང་ལྡོག་པ་ཕྱོགས་གཅིག་ཡོད་པ་སྟེ། ཚོགས་ཀྱི་ཞིང་ཡིན་པའི་ལྡོག་པ་ཡོད་པའོ། ། དེ་ནས་ཡོན་ཏན་དེ་རྒྱུ་ཙམ་དུ་བསྡུས་ནས་མཆོད་པ་ན། ཁམས་གསུམ་ཕུལ་ཡང་དངོས་པོ་ཆུང་ངོ་ཞེས་བྱ་བའོ། ། ཚོགས་ཀྱི་ཞིང་ཡིན་པའི་རྒྱུ་མཚན་གྱིས་མཆོད་པར་རིགས་པར་བསྒྲུབ་པ་རྒྱས་པར་བཤད་པ་ནི་སངས་རྒྱས་ཞེས་པ་སྟེ། རྐང་པ་དང་པོ་གཉིས་ཀྱིས་རྟགས་བཀོད་ནས་ཕྱི་མ་གཉིས་ཀྱིས་བསྒྲུབ་བྱའི་དོན་ལ་སྦྱར་རོ། ། དེ་ལྟར་རང་གི་ཡོན་ཏན་གྱི་གུས་པའི་ཡུལ་དུ་བསྒྲུབས་ནས་གཉིས་པ་སྟོན་པ་ལ་དད་པས་གུས་པར་བྱ་བ་ནི།
སྟོན་པས་སེམས་ཅན་བདག་གིར་མཛད་པ་དང༌། སྟོན་པས་སེམས་ཅན་བདག་ཏུ་མཛད་པའོ། ། དང་པོ་ལ་དྲུག་སྟེ། མདོར་དགོད་པ་དང༌། གནོད་པ་ལ་བཟོད་པར་བྱ་བ་དང༌། ཁེངས་པ་སྤང་བ་དང༌། གནོད་པ་སྤང་བ་དང༌། ཐུབ་པ་མི་དགོས་པའི་སྡིག་པ་བཤགས་པ་དང༌། ཕྱིན་ཆད་བསྡམ་པའོ། ། དང་པོ་ནི་གཞན་ཡང་ཞེས་པ་སྟེ།
གཡོ་བ་མེད་པའི་གཉེན་ནི་བྱམས་པའི་བསམ་པའོ། ། ཕན་པ་དཔག་མེད་མཛད་པ་ནི་སྦྱོར་བའོ། ། དེ་ལྟ་བུ་བདག་ལ་ཕན་པ་མཛད་པ་ལ་ལན་སེམས་ཅན་མགུ་བས་ལན་ལོན་པ་ནི་དེས་དེ་བདག་གིར་བཟུང་བས་སོ། ། གཉིས་པ་ནི་གང་ཕྱིར་ཞེས་པ་སྟེ། དེའི་དོན་དུ་སྐུ་བཏང་ནས་མནར་མེད་པར་འཇུག་པས་སེམས་ཅན་ལ་ཕན་བཏགས་པས་སངས་རྒྱས་ལ་ལན་ལོན་པས་སེམས་ཅན་གྱི་གནོད་པ་བཟོད་པར་བྱའོ་ཞེས་པའོ། ། གསུམ་པ་ནི་རེ་ཞིག་ཅེས་པ་སྟེ། བདག་གི་རྗེ་སངས་རྒྱས་ཀྱང་དེའི་དོན་བསྒྲུབ་པ་ལ་ཁེངས་པ་མི་བྱེད་ན་བདག་དེའི་བསྒྲུབ་པ་ལ་ཁེངས་པ་མི་རིགས་པས་དེའི་བྲན་བྱའོ་ཞེས་པའོ། ། བཞི་པ་ནི་གང་དག་ཅེས་པ་སྟེ། བདག་གིར་བཟུང་བའི་ལུས་ལས་མེ་བྱུང་ན་ཁ་ཟས་ལ་སོགས་པ་གང་གིས་ཀྱང་ཡིད་བདེ་བ་མེད་པ་ལྟར་བདག་གིར་བཟུང་བའི་སེམས་ཅན་ལ་གནོད་ན་སངས་རྒྱས་མི་དགོས་སོ་ཞེས་བྱ་བའོ། ། ལྔ་པ་ནི་དེ་བས་ཞེས་པས་སླ་བར་ཟད་དོ། །
དྲུག་པ་ནི་དེ་བཞིན་གཤེགས་པ་རྣམས་ལ་ཞེས་པའོ། ། སྟོན་པས་བདག་ཏུ་མཛད་པ་ནི། འགྲོ་བ་འདི་ཀུན་ཞེས་པ་སྟེ། སེམས་ཅན་གྱི་ངོ་བོར་མཐོང་ཡང་འཇིག་རྟེན་གྱི་མགོན་པོ་ཡིན་པ་ནི། དེ་དང་འདྲ་བར་མཐོང་བས་སོ། ། དེ་ལྟར་ཁྲོ་བའི་མཚན་མ་བཟློག་ནས་བཟོད་པའི་འབྲས་བུ་ཡིད་ལ་བྱ་བ་ལ་བཞི་སྟེ། མདོར་བསྟན་པ་དང༌། འབྲས་བུའི་དབང་དུ་བྱས་པའི་དཔེ་དང༌། དཔེ་ལས་ཁྱད་པར་དུ་འཕགས་པ་དང༌། འབྲས་བུའི་རྣམ་གྲངས་བསྡུ་བའོ། །
དང་པོ་ནི་འདི་ཉིད་ཅེས་པ་སྟེ། བསྒྲུབ་པའི་མཆོད་པས་རྒྱལ་བ་མཉེས་པ་དང༌། རང་གི་དོན་གྲུབ་པ་དང༌། སེམས་ཅན་སྒྲོལ་བའི་མཐུ་ཐོབ་པ་གསུམ་རྐང་པ་གཅིག་དང་གཅིག་དང་གཉིས་རིམ་པ་བཞིན་ནོ། ། གཉིས་པ་ནི་དཔེར་ན་ཞེས་པ་སྟེ་རྒྱལ་པོའི་འཁོར་གནོད་པ་བྱེད་པ་ལ་ལན་དུ་གནོད་པ་བྱེད་ནུས་ཀྱང་རྒྱལ་པོ་འཇིགས་ནས་མི་བྱེད་པ་ལྟར་དམྱལ་བར་སྐྱེས་པ་དང་བཀའ་དང་འགལ་བས་འཇིགས་ནས། ནུས་ཀྱང་སེམས་ཅན་ལ་གནོད་པ་མི་བྱེད་པའོ། ། གསུམ་པ་ནི་གནོད་པའི་འབྲས་བུ་ཚེ་འདིའི་གནོད་པ་བས་ངན་སོང་གི་གནོད་པ་ཁྱད་པར་དུ་འཕགས་པ་དང༌། ཕན་པའི་འབྲས་བུ་ཚེ་འདིའི་ཕན་པ་བས་སངས་རྒྱས་ཀྱི་ཕན་པ་ཁྱད་པར་དུ་འཕགས་པ་གཉིས་རྒྱལ་པོ་ཞེས་པ་དང༌། རྒྱལ་པོ་ཞེས་པ་ནས་རིམ་པ་བཞིན་ནོ། ། འབྲས་བུའི་རྣམ་གྲངས་བསྡུ་བ་ནི་གཙོ་བོའི་འབྲས་བུ་དང༌།
མཐོང་བའི་འབྲས་བུ་དང༌། རྣམ་སྨིན་གྱི་འབྲས་བུ་གསུམ་སེམས་ཅན་ཞེས་པ་དང༌། ཚེ་འདི་ཉིད་ལ་ཞེས་པ་དང༌། འཁོར་ཚེ་ཞེས་པ་ནས་རིམ་པ་བཞིན་ནོ། ། བཟོད་པའི་ལེའུ་སྟེ་དྲུག་པའོ།། །། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་བཞི་སྟེ། བརྩོན་འགྲུས་ལ་སྤྲོ་བ་བསྐྱེད་པ་དང༌། བརྩོན་འགྲུས་ཀྱི་ངོ་བོ་དང༌། མི་མཐུན་པའི་ཕྱོགས་སྤང་བ་དང༌། བརྩོན་འགྲུས་ཡང་དག་པར་སྤེལ་བའོ། །
དང་པོ་ནི་བྱང་ཆུབ་ཀྱི་བརྒྱུད་པའི་རྒྱུ་ཡིན་པར་རྗེས་འགྲོའི་སྒོ་ནས་བསྟན་པ་དང༌། བསོད་ནམས་ཀྱི་དངོས་ཀྱི་རྒྱུ་ཡིན་པར་ལྡོག་པའི་སྒོ་ནས་བསྟན་པ་གཉིས་དེ་ལྟར་ཞེས་པ་དང༌། རླུང་མེད་ཅེས་པ་ནས་རིམ་པ་བཞིན་ནོ། ། གཉིས་པ་ནི་བརྩོན་གང་ཞེས་པ་ནི་མཚོན་བྱའོ། ། མཚན་ཉིད་ལ་དམིགས་པ་ནི་དགེ་ལ་ཞེས་པ་དང༌། དེས་མི་དགེ་བ་དང་ཐ་མལ་པའི་སྤྲོ་བ་བསལ་བའོ། ། སྤྲོ་བའོ་ཞེས་པ་རྣམ་པའོ། ། གསུམ་པ་ལ་བཞི་སྟེ། མི་མཐུན་ཕྱོགས་མདོར་བསྟན་པ་དང༌། སྦྱོར་བ་མེད་པའི་ལེ་ལོ་སྤང་བ་དང༌།
བྱ་བ་ངན་པ་ལ་ལེ་ལོ་སྤང་བ་དང༌། སྒྱིད་ལུག་པའི་ལེ་ལོ་སྤང་བའོ། ། དང་པོ་ནི་དེ་ཡི་ཞེས་པ་རྐང་པ་གསུམ་སྟེ། ལེ་ལོ་ནི་བདེ་བ་དམན་པ་ལ་ཡིད་ཆགས་ནས་གང་ལ་ཡང་མི་སྤྲོ་བའོ། ། ངན་ལ་ཞེས་པ་ནི་མི་དགེ་བ་ལ་སྤྲོ་བའོ། ། སྒྱིད་ལུག་བདག་ཉིད་བརྙས་པ་ནི། འབྲས་བུ་ལ་རེ་བ་ཆད་པའོ། ། གཉིས་པ་སྦྱོར་བ་མེད་པའི་ལེ་ལོ་སྤང་བ་ལ་གསུམ་སྟེ། མི་སྦྱོར་བའི་རྒྱུ་བརྟགས་ཏེ་བཟློག་པ་དང༌། ཚེ་འདིའི་ཉེས་པ་བརྟགས་ཏེ་བཟློག་པ་དང༌།
ཚེ་ཕྱི་མའི་སྡུག་བསྔལ་བརྟགས་ཏེ་བཟློག་པའོ། ། དང་པོ་ནི་སྙོམ་ལས་ཞེས་པ་སྟེ། སྙོམ་ལས་དང༌། བསམ་པ་འཁོར་བས་མི་སྐྱོ་བ་ལ་ལེ་ལོ་སྐྱེའོ་ཞེས་པའོ། ། གཉིས་པ་ལ་བདུན་ཏེ། མི་རྟག་པས་ངེས་པར་ཟིན་པ་དང༌། དཔེ་ལ་མཐོང་བ་དང༌། རང་ལ་འབབ་པ་དང༌། དུས་ལ་སྡོད་པར་མི་ནུས་པ་དང༌། འཆི་བའི་ཚེ་དུས་ལས་འདས་པ་དང༌།
དུས་ལས་བསྡད་པར་མི་ནུས་པ་ཉིད་བཤད་པ་དང༌། སྡུག་བསྔལ་གྱི་རྣམ་པ་ཉིད་བརྗོད་པའོ། ། དང་པོ་ནི་ཉོན་མོངས་ཞེས་པ་སྟེ། རྒྱར་ཆུད་ན་མི་འཁོར་བ་ལྟར་ཚེ་སྔ་མའི་ཉོན་མོངས་ལས་བྱུང་བའི་སྐྱེ་བའི་རྒྱར་ཆུད་ན་ངེས་པར་འཆི་བས་སོ། ། གཉིས་པ་ནི་རང་སྡེ་ཞེས་པ་སྟེ། སྐྱེ་བར་ཆུད་པ་རང་དང་འདྲ་བ་ཐམས་ཅད་ཤི་བར་མཐོང་བས་གཉིད་དང་སྙོམ་ལས་བོར་ནས་བརྩོན་པར་རིགས་སོ་ཞེས་བྱ་བའོ། ། གདོལ་བ་དང་མ་ཧེ་ནི་གདོལ་པས་མ་ཧེ་སྔ་མ་བསད་ཀྱང་ཕྱི་མ་སྐྲག་པའི་རྒྱུར་མི་འགྱུར་བའོ། ། གསུམ་པ་ནི་ལམ་ནི་ཞེས་པ་སྟེ། འཆི་བ་ལས་ལམ་གཞན་མེད་ཀྱང་སྙོམ་ལས་ལ་ཇི་ལྟར་ཆགས་ཞེས་བྱ་བའོ། ། བཞི་པ་ནི་མྱུར་བ་ཉིད་དུ་ཞེས་བྱ་བའོ། །
ལྔ་པ་ནི་དེ་ཚེ་ཞེས་པ་སྟེ། འཆི་བའི་དུས་བྱེད་པ་ན་བརྩོན་པ་བྱས་ཀྱང་ད་ངེས་པར་འཆི་བས་དགེ་བ་མི་འགྲུབ་བོ་ཞེས་བྱ་བའོ། ། དྲུག་པ་ནི་འདི་ནི་ཞེས་བྱ་བ་སྟེ། ལས་མ་བྱས་པ་དང༌། བརྩམས་པ་ཙམ་དང༌། ཕྱེད་བྱས་པ་ལ་སོགས་པ་མ་རྫོགས་པ་ལའང་འཆི་བདག་འོངས་ནས་དེ་ལས་འཕྲོ་ལུས་པས་བཅོམ་ཞེས་མྱ་ངན་བྱེད་པའོ། ། བདུན་པ་ནི་ཚེ་འདིའི་ཉེ་དུ་འདོར་བ་དང༌། ཕྱི་མའི་སྣང་བ་ཤར་བ་དང༌། ཡིད་ལ་གཅགས་པ་མང་བ་དང༌། འཇིགས་པ་ཤས་ཆེ་བ་བཞི་སྟེ།
མྱ་ངན་ཞེས་པ་དང༌། གཤིན་རྗེ་ཞེས་པ་དང༌། རང་སྡིག་ཅེས་པ་དང༌། དམྱལ་བའི་ཞེས་པ་ནས་རིམ་པ་བཞིན་ནོ། ། ཕྱི་མའི་སྡུག་བསྔལ་བརྟགས་ཏེ་བཟློག་པ་ནི་བཞི་སྟེ། སྡུག་བསྔལ་ངེས་པར་འབྱུང་བ་དང༌། བརྣག་པར་དཀའ་བ་དང༌། འགལ་བ་འདུ་བ་དང༌། དེ་ལས་ཐར་པའི་ཐབས་ལས་བསྐུལ་བའོ། ། དང་པོ་ལ་ཁྱོད་ནི་ཞེས་པ་སྟེ།
འཆི་ཀ་མའི་སྡུག་བསྔལ་ལ་མི་བཟོད་ན་དམྱལ་བའི་སྡུག་བསྔལ་སྨོས་ཀྱང་ཅི་དགོས་ཞེས་བྱ་བའོ། ། གཉིས་པ་ནི་ཆུ་ཚན་ཞེས་པའོ། ། གསུམ་པ་ནི་བདེ་བ་འདོད་ཅིང་རྒྱུ་ལ་གཡེལ་བ་དང༌། སྲན་ཆུང་ལ་སྡུག་བསྔལ་ཆེ་བ་དང༌། རིང་དུ་གནས་པར་དགའ་ཞིང་འཆི་བས་ཟིན་པ་གསུམ། བརྩོན་མེད་ཅེས་པ་དང༌། བཟེ་རེ་ཞེས་པ་དང༌། འཆི་བས་ཞེས་པ་ནས་རིམ་པ་བཞིན་ནོ། ། ལྷ་འདྲ་ཞེས་པ་ནི་དེ་ལ་རིང་དུ་གནས་པར་དགའ་བའོ། ། བཞི་པ་ནི་མི་ཡི་གྲུ་ཞེས་པའོ། །
གསུམ་པ་བྱ་བ་ངན་པ་ལ་དགའ་བའི་ལེ་ལོ་སྤང་བ་ནི། དགའ་བའི་རྒྱུ་ནི་ཞེས་པ་སྟེ། དམ་པའི་ཆོས་ཀྱི་རོ་ལ་དགའ་བས་ནི་མ་འོངས་པའི་དགའ་བ་སྣ་ཚོགས་འགྲུབ་པས་དགའ་བའི་རྒྱུ་མཐའ་ཡས་པའོ། ། དེ་སྤངས་ནས་སྡུག་བསྔལ་གྱི་རྒྱུ་ལ་བརྟེན་པའི་འདོད་པའི་ཡུལ་ཞེན་པ་ལ་དགའ་བ་དེ་སྤང་བའོ། ། བཞི་པ་ནི་སྒྱིད་ལུག་གི་ལེ་ལོ་སྤང་བ་ལ་གསུམ་སྟེ། གཉེན་པོ་འབྲས་བུ་དང་བཅས་ཏེ་མདོར་བསྟན་པ་དང༌། རྒྱུ་མེད་པས་སྒྱེད་ལུག་པའི་གཉེན་པོ་ཡིད་ལ་བྱ་བ་དང༌། སྦྱོར་མི་བཟོད་པས་སྒྱིད་ལུག་པའི་གཉེན་པོ་ཡིད་ལ་བྱ་བའོ། ། དང་པོ་ནི་སྒྱིད་ལུག་མེད་དང་ཞེས་བྱ་བ་སྟེ། སྒྱིད་ལུག་མེད་པ་ནི་བྱ་བ་ཁྱད་པར་ཅན་ལ་སེམས་གཟེངས་མཐོ་བའི་རྣམ་པ་ཅན་རང་གི་ངོ་བོའོ། །
སྒྱིད་ལུག་པའི་གཉེན་པོ་ནི། དཔུང་ཚོགས་ཞེས་བྱ་བ་ལ་སོགས་པ་སྟེ། སྦྱོར་བ་མོས་པ་དང༌། དངོས་གཞི་བརྟན་པ་དང༌། དགའ་བ་དང༌། རྗེས་དོར་བའི་དཔུང་ནི་སྦྱོར་བ་གྲིམས་པར་ཞུགས་པས་རྒྱུད་འོས་སུ་གྱུར་པ་ལ་དཔུང་གི་ཚོགས་བསགས་ནས་གཡུལ་འབེབས་པ་ལྟ་བུའོ། ། ལྷུར་བླངས་པ་དང༌། བདག་ཉིད་དབང་དུ་བྱས་པ་ཡང་སྔར་བཤད་པའི་རྣམ་པ་ཁོ་ན་ཡིན་ནོ། ། དེ་ལ་སེམས་མཉམ་པར་གཞག་སྟེ། བདག་དང་གཞན་དུ་མཉམ་པ་དང༌།
བདག་དང་གཞན་བརྗེ་བ་ནི་འབྲས་བུའོ། ། གཉིས་པ་རྒྱུ་མེད་པས་སྒྱིད་ལུག་པའི་གཉེན་པོ་ཡིད་ལ་བྱ་བ་ནི་བདག་གིས་ཞེས་པ་ལ་སོགས་པ་སྟེ། དེ་ལ་རྟེན་དམན་པ་དུད་འགྲོས་ཀྱང་ཐོབ་པར་རུང་བ་ནི། བླ་མེད་ཐོབ་པ་ཡན་ཆད་དོ། ། བདག་དལ་བའི་རྟེན་ཐོབ་པ་དང༌། བླང་དོར་དམིགས་ཕྱེད་པས་སྤྱོད་པ་མདོར་ན་ཐོབ་པ་ནི་བདག་ལྟ་ཞེས་པའོ། ། བརྩོན་པ་མ་བཏང་ན་བྱང་ཆུབ་ཐོབ་པ་ནི་དཀོན་མཆོག་སྤྲིན་ལས། འདི་དག་ནི་བྱང་ཆུབ་སེམས་དཔའ་འདི་སྙམ་དུ་མི་འགྱུར་བས་ནི་བྱང་ཆུབ་ཐོབ་དཀའ་ལ། བརྩོན་འགྲུས་འདིའང་ཆུང་ཞིང་ཞན་ཏེ་བདག་ནི་ལེ་ལོ་ཅན་ནོ། ། བྱང་ཆུབ་ནི་མགོ་ལ་མེ་འབར་བ་ཙམ་དུ་བསྐལ་པ་བརྒྱ་ཕྲག་མང་པོ་བསྒྲུབ་དགོས་པས་བདག་ནི་འདི་ལྟ་བུའི་ཁུར་བཀུར་བར་མི་སྤྲོའོ་སྙམ་དུ་སེམས་མི་བསྐྱེད་དེ།
འོན་ཀྱང་བྱང་ཆུབ་སེམས་དཔའ་ནི་འདི་ལྟར་དེ་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མངོན་པར་རྫོགས་པར་སངས་རྒྱས་པ་དང༌། གང་དག་མངོན་པར་རྫོགས་པར་འཚང་རྒྱ་བ་དང༌། གང་དག་མངོན་པར་རྫོགས་པར་འཚང་རྒྱ་བར་འགྱུར་བ་དེ་དག་ཀྱང་ཚུལ་ཁྲིམས་འདི་འདྲ་བ་དང་བརྩོན་འགྲུས་འདི་འདྲ་བས་མངོན་པར་རྫོགས་པར་སངས་རྒྱས་པ་དང༌། མངོན་པར་རྫོགས་པར་འཚང་རྒྱ་བ་དང༌། མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་བྱ་བ་ལ་སོགས་པ་གསུངས་སོ། ། གསུམ་པ་སྦྱོར་བ་མི་བཟོད་པས་སྒྱིད་ལུག་པའི་གཉེན་པོ་ཡིད་ལ་བྱ་བ་ནི་དཀའ་བ་དོན་ཆེ་བ་དང༌། སྡུག་བསྔལ་མེད་པ་དང༌། བདེ་བ་ཉིད་ཡིན་པ་གསུམ་མོ། ། དང་པོ་ནི་འོན་ཏེ་ཞེས་པ་སྟེ། འཁོར་བའི་སྡུག་བསྔལ་ཁུར་ལྕི་བ་ལ་ལྟོས་ནས་སྤང་བ་དང༌།
ཁུར་ལྕི་བའི་སྡུག་བསྔལ་ལ་དོན་མེད་པ་དང༌། ཁུར་ཡང་བའི་སྡུག་བསྔལ་ལ་དོན་ཡོད་པ་དང༌། སྡུག་བསྔལ་ཆུང་ངུས་ཆེན་པོ་སེལ་བ་དཔེས་བསྒྲུབ་པ་བཞི། འོན་ཏེ་ཞེས་པ་དང༌། བསྐལ་པ་ཞེས་པ་དང༌། བདག་གིས་ཞེས་པ་དང༌། སྨན་པ་ཞེས་པ་ནས་རིམ་པ་བཞིན་ནོ། ། གཉིས་པ་ནི་སྨན་པ་མཆོག་ཏུ་གྱུར་པ་དང༌། གོམས་པས་འགྲུབ་པ་དང༌། དེའི་དཔེ་དང༌།
གོམས་ཏེ་དཀའ་བ་མེད་པའི་ཚད་བཞི། གསོ་དཔྱད་ཅེས་པ་དང༌། ཆོ་ག་ཞེས་པ་དང༌། ཚོད་མ་ཞེས་པ་དང༌། གང་ཚེ་ཞེས་པ་ནས་རིམ་པ་བཞིན་ནོ། ། གསུམ་པ་ནི་ལུས་བདེ་བ་མི་ཟད་པའི་རྒྱུ་ཡིན་པ་དང༌། སེམས་དགའ་བའི་རྒྱུ་ཡིན་པ་དང༌། ལུས་དང་སེམས་སྡུག་བསྔལ་གྱི་རྒྱུ་དང༌། དེ་ལས་བཟློག་པ་བདེ་བའི་རྒྱུ་དང༌། བྱེད་པ་ཁྱད་པར་དུ་འཕགས་པས་བསྔགས་པ་དང༌།
བདེ་བའི་གཞིར་གྲུབ་པ་ཉིད་བསྡུ་བ་དྲུག སྡིག་པ་ཞེས་པ་དང༌། མཁས་པའི་ཞེས་པ་དང༌། འདི་ལྟར་ཞེས་པ་དང༌། བསོད་ནམས་ཀྱི་ཞེས་པ་དང༌། འདི་ནི་ཞེས་པ་དང༌། དེ་བས་ཞེས་པ་ནས་རིམ་པ་བཞིན་ཏེ། སྡུག་བསྔལ་གྱིས་ལུས་ལ་གནོད་པ་ཡིན་ལ། ལོག་པར་རྟོག་པས་སེམས་ལ་གནོད་པ་དགའ་བའི་བར་ཆད་ཡིན་ནོ། ། བསོད་ནམས་དང་མཁས་པས་ལུས་དང་སེམས་བདེ་བ་ནི་དེ་ལས་བཟློག་པའི་ཕྱིར་རོ། །
བརྩོན་འགྲུས་ཡང་དག་པར་སྤེལ་བ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་སེམས་ཅན་ཞེས་པ་སྟེ། དོན་དུ་བྱ་བ་ནི་སེམས་ཅན་དོན་གྲུབ་བྱ་ཕྱིར་རོ། ། ངོ་བོ་ནི་མོས་བརྟན་དགའ་དང་དོར་བ་སྟེ། བསམ་པའི་གོ་ཆ་མི་ཕྱེད་པས་འཇུག་པ་ནི་མོས་པའོ། ། སྦྱོར་བ་མི་བསྒུལ་བ་ནི་བརྟན་པའོ། ། སྦྱོར་བ་ནི་དེ་ཉིད་ཁྱད་པར་དུ་བྱ་བའི་ཕྱིར་སྤྲོ་བ་སྤེལ་བ་ནི་དགའ་བའོ། ། དེས་དུབ་ནས་སྦྱོར་བ་ཀློད་པ་ནི་དོར་བའོ། །
རྒྱུ་ནི་མོས་པ་ཞེས་པ་སྟེ། སྡུག་བསྔལ་ལ་འཇིགས་པ་དང༌། དགེ་བའི་ཕན་ཡོན་བསམ་པའོ། ། འབྲས་བུ་ནི་དེ་ལྟར་ཞེས་པ་སྟེ། སྟོབས་དྲུག་གོང་ནས་གོང་དུ་ཁྱད་བཞུགས་པས་བརྩོན་འགྲུས་འཕེལ་བའོ། ། ཆེད་དུ་བྱ་བ་གཞན་དོན་ནི། བརྒྱུད་པའི་འབྲས་བུ་ཡིན་ལ། འདི་ནི་དངོས་ཀྱི་འབྲས་བུའོ། ། རྒྱས་པར་བཤད་པ་ལ་གསུམ་སྟེ། དཔུང་ཚོགས་བསྐྱེད་པ་དང༌།
ལྷུར་བླང་བ་དང༌། བདག་ཉིད་དབང་དུ་བྱ་བའོ། ། དང་པོ་ལ་བཞི་སྟེ། མོས་པ་དང༌། བརྟན་པ་དང༌། དགའ་བ་དང༌། དོར་བའི་དཔུང་ངོ༌། ། དང་པོ་ལའང་བཞི་སྟེ། ཡུལ་དང༌། འབྲས་བུ་དང༌།
རྒྱུ་དང༌། མཇུག་བསྡུ་བའོ། ། དང་པོ་ལ་གསུམ་སྟེ། བདག་དང་གཞན་གྱི་ཉེས་པ་སྤང་བ་དང༌། ཡོན་ཏན་ཐམས་ཅད་བསྒྲུབ་པ་དང༌། བྱ་བའི་རྣམ་གྲངས་གསུམ་མོ། ། དང་པོ་ནི་བདག་དང་ཞེས་པ་སྟེ་ཉེས་པ་ཐམས་ཅད་སྤང་བྱ་ཡིན་པ་དང༌། གང་དུ་ཞེས་པས་སྔོན་གྱི་བྱང་ཆུབ་སེམས་དཔས་བརྩོན་པ་དུ་མ་བྱས་པ་དང༌། ཉེས་ཟད་ཅེས་པས་བདག་ལ་རྩོམ་པ་ཞན་པ་དང༌། སྡུག་བསྔལ་ཞེས་པས་སྤང་བྱ་མང་བ་བསྟན་ཏོ། །
གཉིས་པ་ནི་བདག་དང་ཞེས་པས་ཡོན་ཏན་ཐམས་ཅད་བསྒྲུབ་བྱ་ཡིན་པ་དང༌། དེ་ལ་ཞེས་པས་སྔོན་བྱང་ཆུབ་སེམས་དཔས་རྩོམ་པ་དུ་མ་བྱས་པ་དང༌། བདག་ནི་ཞེས་པས་བདག་གི་རྩོམ་པ་ཆུང་བ་གསུམ་གྱིས་བསྟན་ཏོ། ། གསུམ་པ་ནི། བདག་གིས་ཞེས་པས་བྱ་བའི་རྣམ་གྲངས་མ་བསྒྲུབས་པ་དང༌། མ་ཡི་ཞེས་པས་སྐྱེ་བའི་དོན་མེད་པར་བསྟན་ཏོ། ། མོས་པའི་འབྲས་བུ་ནི་དགེ་བའི་ཆོས་ཏེ། དེའང་བདག་ནི་ཞེས་པས་ལྡོག་པ་དང༌། དགེ་བའི་རྗེས་ལས་རྗེས་འགྲོ་གཉིས་ཀྱིས་བསྟན་ཏོ། ། མོས་པའི་རྒྱུ་ནི་ལས་འབྲས་ལ་ཡིད་ཆེས་པའོ། །
དེ་ལ་གསུམ་སྟེ། འདྲེན་མ་ནི་ལས་ཀྱི་འབྲས་བུ་དང༌། གཅིག་ཏུ་དཀར་བའི་རྣམ་སྨིན་དང༌། གཅིག་ཏུ་གནག་པའི་རྣམ་སྨིན་ནོ། ། དང་པོ་ལ་མདོར་བསྟན་པ་དང༌། མི་དགེ་བའི་མཐོང་བའི་འབྲས་བུ་ཕལ་ཆེ་བ་དང༌། དགེ་བའི་འབྲས་བུ་དང༌། མི་དགེ་བ་མཐོང་བའི་འབྲས་བུ་བཞི། དེ་ཡི་ཞེས་པ་དང༌། སྡུག་བསྔལ་ཞེས་པ་དང༌།
ཡིད་ལ་ཞེས་པ་དང༌། སྡིག་པ་བྱེད་པ་ཞེས་པ་ནས་རིམ་པ་བཞིན་ཏེ། སྡུག་བསྔལ་ནི་ལུས་ཀྱིའོ། ། འཇིགས་པ་ནི་མེ་ལ་སོགས་པའོ། ། གཉིས་པ་ནི་རྒྱ་ཆེ་ཞེས་པ་སྐྱེ་གནས་དང༌། རྒྱལ་བའི་ཞེས་པས་ཉེ་བར་སྟོན་པ་དང༌། ཐུབ་འོད་ཅེས་པས་སྐྱེ་བ་དང༌། ལུས་མཆོག་ཅེས་པས་ལུས་དང༌། རྒྱལ་བའི་ཞེས་པས་ཡུལ་གྱི་ཁྱད་པར་ལྔས་བསྟན་ཏོ། ། གསུམ་པ་ནི་གཤིན་རྗེའི་ཞེས་པས་ལུས་དང༌།
རབ་ཏུ་ཞེས་པས་ནང་གི་ལོངས་སྤྱོད་དང༌། འབར་བའི་ཞེས་པས་ཕྱིའི་ལོངས་སྤྱོད་དང༌། ཤིན་ཏུ་ཞེས་པས་གནས་ཀྱི་ཁྱད་པར་བཞིས་བསྟན་ཏོ། ། མཇུག་བསྡུ་བ་ནི་དེ་བས་ཞེས་པ་རྐང་པ་གཉིས་སོ། ། བརྟན་པའི་སྟོབས་ལ་གཉིས་ཏེ། རྩོམ་པ་བསྟན་པ་དང༌། ཞུགས་པ་བརྟན་པའོ། ། དང་པོ་ལ་གསུམ་སྟེ། མི་ལྡོག་པའི་ཐབས་དང༌། བརྩམ་པའི་ཐབས་དང༌།
དེ་ལྟར་མ་བྱས་པའི་ཉེས་པའོ། ། དང་པོ་ནི་རྡོ་རྗེ་རྒྱལ་མཚན་ཞེས་པ་སྟེ། རྡོ་རྗེ་རྒྱལ་མཚན་གྱི་བསྔོ་བ་དྲུག་པ་ལས། དཔེར་ན་ལྷའི་བུ་ཉི་མ་འཆར་བྱེད་ནི། དམུས་ལོང་དང་དྲི་ཟའི་གྲོང་ཁྱེར་དང༌། རྡུལ་དང་སྒྲ་གཅན་དང་དུ་བ་དང་ཁུག་རྣ་ལ་སོགས་པ་ལ་གྲིབ་མ་ཐ་དད་པ་དང་རི་མོ་མཉམ་པ་ལ་སོགས་པའི་ཉེས་པས་མི་ལྡོག་པར་འོས་སུ་གྱུར་པའི་ཡུལ་ལ་སྣང་བར་བྱེད་པ་ལྟར། བྱང་ཆུབ་སེམས་དཔའ་གཞན་དོན་དུ་འཆར་བས་སེམས་ཅན་འཁུ་བ་དང་དམུ་རྒོད་ལ་སོགས་པའི་ཉེས་པ་སྣ་ཚོགས་པ་གང་གིས་ཀྱང་མི་ལྡོག་པར་འོས་སུ་གྱུར་པའི་སེམས་ཅན་འདུན་པ་དང་སྨིན་པ་དང༌། རྣམ་པར་གྲོལ་བ་ལ་བརྩོན་པར་བྱའོ། ། ཞེས་གསུངས་སོ། ། གཉིས་པ་ནི་དང་པོ་ཞེས་པ་སྟེ།
ནུས་ན་བརྩམ་པའམ་མི་ནུས་ན་མི་བརྩམ་སྟེ། བརྩམས་ནས་ལྡོག་པ་བསམ་བརྩམས་པ་མཆོག་ཡིན་ནོ། ། ཞེས་བྱ་བའོ། ། གསུམ་པ་བརྩམས་ནས་ལྡོག་པའི་ཉེས་པ་ལ་སྐྱེ་བ་གཞན་དུ་ལྡོག་པ་དེས་གོམས་པས་དེ་རྒྱུ་མཐུན་གྱི་འབྲས་བུའོ། ། འདིར་སྡིག་པ་འཕེལ་བ་ནི་སྐྱེས་བུས་བྱེད་པའི་འབྲས་བུའོ། ། ཚེ་རབས་གཞན་དུ་སྡུག་བསྔལ་འཕེལ་བ་ནི་རྣམ་སྨིན་གྱི་འབྲས་བུའོ། ། གཞན་དམན་པ་ནི་འཇུག་པའི་གེགས་བྱས་པས་མ་ཐོབ་པ་ལས་ཉམས་པའོ། ། འབྲས་བུ་དམན་པ་ནི་དེ་ཉིད་ཀྱི་འབྲས་བུ་ཐོབ་པར་མི་ནུས་པ་སྟེ་ཐོབ་པ་ལས་ཉམས་པའོ། ། དེའང་བསྒྲུབ་བྱར་མི་འགྱུར་བ་ནི་དེ་ཉིད་ཐོབ་པ་ལས་ཉམས་པའོ། ། གཉིས་པ་ཞུགས་པ་བརྟན་པ་ལའང་བཞི་སྟེ།
མདོར་བསྟན་པ་དང༌། ལས་ཀྱི་ང་རྒྱལ་དང༌། ནུས་པའི་ང་རྒྱལ་དང༌། ཉོན་མོངས་པའི་ང་རྒྱལ་ལོ། ། དང་པོ་ནི་ལས་དང་ཞེས་པ་སྟེ། གཉེན་པོའི་ལས་ཉིད་མཆོག་ཏུ་བསམ་སྟེ། འདི་ལྟ་བུ་ལ་བདག་ལྟ་བུས་འཇུག་པར་རིགས་ཀྱི་གཞན་གྱིས་ནི་མ་ཡིན་ནོ་སྙམ་ནས་འཇུག་པ་ནི་ལས་ཀྱི་ང་རྒྱལ་ལོ། ། ཉོན་མོངས་པ་དམན་པར་ཡིད་ལ་བྱ་སྟེ་འདི་ལྟ་བུའི་དབང་དུ་ཅི་སྟེ་འགྱུར་སྙམ་པ་ནི་ཉོན་མོངས་པའི་ང་རྒྱལ་ལོ། ། བདག་ཉིད་མཆོག་ཏུ་རིག་ནས་བདག་གིས་ནི་ཉེས་པ་སྤངས་པ་དང་ཡོན་ཏན་བསྒྲུབ་ནུས་ཀྱི་གཞན་གྱིས་ནི་མ་ཡིན་ནོ། ། སྙམ་ནས་འཇུག་པ་ནི་ནུས་པའི་ང་རྒྱལ་ལོ། །
གཉིས་པ་ལས་ཀྱི་ང་རྒྱལ་ལ་མདོར་བསྟན་པ་དང༌། རྒྱས་པར་བཤད་པ་དང༌། གཞན་གྱི་དོན་དུ་དམན་པའི་ལས་ལ་འཇུག་པ་གསུམ་སྟེ། དང་པོ་ནི་བདག་ཉིད་ཅེས་པའོ། ། གཉིས་པ་ནི་ཉོན་མོངས་པ་ཞེས་པ་སྟེ། གཞན་ཉོན་མོངས་པས་དབང་མེད་པ་ཡིན་པས་དགེ་བ་བསྒྲུབ་མི་ནུས་པས་བདག་གིས་བསྒྲུབ་བོ་ཞེས་བྱ་བའོ། ། གསུམ་པ་ནི་གཞན་ཡང་ཞེས་པའོ། ། ནུས་པའི་ང་རྒྱལ་ལ་གཉིས་ཏེ། བསྟེན་པར་རིགས་པ་དང༌། བསྟེན་པའི་འཐད་པའོ། །
དང་པོ་ལྔ་སྟེ། ཉེས་པ་དཔེས་བསྟན་པ་དང༌། དེ་འབྱུང་བའི་རྒྱུ་དང༌། ང་རྒྱལ་དེའི་ཆེ་བ་དང༌། དེ་བསྟེན་པར་འབད་པ་དང༌། མ་འབད་ན་དམ་བཅའ་བ་ལས་ཉམས་པའོ། ། དང་པོ་ནི་ཤི་བའི་ཞེས་པ་སྟེ། སྦྲུལ་ཉམ་དམས་ན་ཁྲས་ཟ་བ་ལྟར་གཉེན་པོ་ཉམ་དམས་ན་ལྟུང་བས་ལྕིའོ་ཞེས་བྱ་བའོ། ། གཉིས་པ་ནི་ཞུམ་བཅས་ཞེས་པ་སྟེ་ཞུམ་པ་ལས་རྩོལ་བ་མེད་པས་ནུས་པའི་ང་རྒྱལ་མི་འབྱུང་བས་ཕོངས་པ་ལས་མི་ཐར་པའོ། ། གསུམ་པ་ནི་ང་རྒྱལ་ཞེས་པའོ། །
བཞི་པ་ནི་དེ་བས་ཞེས་པའོ། ། ལྔ་པ་ནི་བདག་ནི་ཞེས་པའོ། ། བསྟེན་པའི་ཐབས་ལ་གསུམ་སྟེ། གཉེན་པོའི་ང་རྒྱལ་གྱི་རང་བཞིན་དང༌། ཉོན་མོངས་པའི་ང་རྒྱལ་ལས་ང་རྒྱལ་གྱི་དོན་མེད་པ་དང༌། གཉེན་པོའི་ང་རྒྱལ་གྱིས་བསྔགས་པ་བརྗོད་པས་སྤྲོ་བ་བསྐྱེད་པའོ། ། དང་པོ་ནི་ཁམས་གསུམ་ལས་རྣམ་པར་རྒྱལ་བར་འདོད་པ་དང༌། རྒྱལ་བའི་སྲས་ཀྱི་རྗེས་སུ་སློབ་པ་གཉིས། བདག་གིས་ཞེས་པ་དང༌། རྒྱལ་བའི་ཞེས་པ་ནས་རིམ་པ་བཞིན་ནོ། །
དེ་ལྟར་ང་རྒྱལ་སྤངས་པས་བཤད་པ་དང་འགལ་ལོ་ཞེ་ན། གཉིས་པ་ནི་འགྲོ་གང་ཞེས་པ་སྟེ། འགྲོ་གང་ང་རྒྱལ་གྱི་གཉེན་པོ་བཅོམ་པ་དེ་ཉོན་མོངས་པ་ཡིན་ལ། དེ་ནུས་པའི་ང་རྒྱལ་ཅན་མ་ཡིན་ནོ། ། ཇི་ལྟར་ཞེ་ན། ནུས་པའི་ང་རྒྱལ་གྱིས་ཉོན་མོངས་པའི་གཉེན་པོ་བྱེད་པ་ལས་འདི་ཉོན་མོངས་པའི་དབང་དུ་གྱུར་པའི་ཕྱིར་རོ་ཞེས་འཆད་པ་ནི་ང་རྒྱལ་ཞེས་པའོ། ། ནུས་པའི་ང་རྒྱལ་གྱིས་བདེ་བ་ཐོབ་པ་ལས་འདིར་སྡུག་བསྔལ་ཐོབ་པར་འཆད་པ་ནི་ངན་འགྲོར་ཞེས་པ་སྟེ། ངན་འགྲོའི་སྡུག་བསྔལ་དུ་ཁྲིད་པ་དང༌། མི་ཡི་ཞེས་པས་མཐོ་རིས་ཀྱི་དུས་སུའང་འཚེ་བའི་སྡུག་བསྔལ་མྱོང་བས་སོ། ། དེ་ལྟ་བུ་དེའང་ཁམས་གསུམ་ལས་རྒྱལ་བ་ཡིན་ནོ། །
དམན་པ་གཏན་མེད་པར་འགྱུར་རོ་ཞེས་འཆད་པ་ནི་དེའང་ཞེས་པའོ། ། གསུམ་པ་གཉེན་པོའི་ང་རྒྱལ་གྱི་ཆེ་བ་ནི་གང་ཞིག་ཅེས་པ་སྟེ། ང་རྒྱལ་དགྲ་ལས་རྒྱལ་ཕྱིར་ང་རྒྱལ་འཆང་བས་ང་རྒྱལ་ཅན་ནོ། ། ང་རྒྱལ་དགྲ་བདོ་བའང་དེས་བཅོམ་པས་དཔའ་བའོ། ། འགྲོ་བ་འདོད་བཞིན་རྒྱལ་བའི་འབྲས་བུ་རྫོགས་པར་བྱེད་པས་ན་རྣམ་རྒྱལ་ལོ། ། ཉོན་མོངས་པའི་ང་རྒྱལ་ལ་གསུམ་སྟེ། རྐྱེན་ཉེ་ན་སྟོབས་བསྐྱེད་པ་དང་ཉོན་མོངས་པས་མ་གོས་པ་ཉིད་དུ་ལྷུར་བྱ་བ་དང༌། དེ་ཉིད་བཤད་པ་གསུམ། ཉོན་མོངས་ཞེས་པ་དང༌། ཉམ་ང་ཞེས་པ་དང༌།
བདག་ནི་ཞེས་པ་ནས་རིམ་པ་བཞིན་ཏེ། ཉམས་ཆེ་བ་ནི་སྲོག་གི་བར་ཆད་དོ། ། དགའ་བའི་དཔུང་ལ་གསུམ་སྟེ། འབྲས་བུ་ལ་ལྟོས་པ་མེད་པར་ལས་དམ་པ་ཉིད་ཀྱི་རོ་ལ་ཞེན་པར་བྱ་བ་དང༌། འབྲས་བུ་ཡིད་ལ་བྱས་ཏེ་ཞེན་པ་དང༌། དགའ་བའི་སྟོབས་ལ་ཇི་ལྟར་སྦྱར་བའི་ཚུལ་ལོ། ། དང་པོ་ནི་རྩེད་མོའི་ཞེས་པ་སྟེ། མངོན་ཞེན་ཙམ་གྱིས་ཆོ་ལོ་བྱེད་པ་ལྟ་བུའོ། ། གཉིས་པ་ལ་གཉིས་ཏེ། འབྲས་བུ་འབྱུང་བར་ངེས་པ་དང༌།
མཆོག་ཏུ་གྱུར་པར་ཡིད་ལ་བྱ་བའོ། ། དང་པོ་ནི་བདེ་བའི་དོན་དུ་ཞེས་པ་སྟེ། ཐ་མལ་པའི་ལས་ལ་འབྲས་བུ་ལ་ཐེ་ཚོམ་ཟ་བཞིན་དུའང་འཇུག་ན་གཉེན་པོའི་ལས་ལ་ཞུགས་ན་ནི་འབྲས་བུ་འབྱུང་བར་ཐེ་ཚོམ་མེད་པའོ། ། གཉིས་པ་ནི་སྤུ་གྲིའི་ཞེས་པ་སྟེ། བདེ་བ་ནི་འདོད་པ་གྲུབ་པའོ། ། ཇི་ལྟར་སྦྱར་བའི་ཚུལ་ནི་དེ་ལྟས་ཞེས་པ་ལ་སོགས་པའོ། ། བཞི་པ་དོར་བའི་དཔུང་ལ་གཉིས་ཏེ། རེ་ཞིག་དོར་བ་དང༌། གཏན་དོར་བའོ། ། དང་པོ་ནི་གནས་སྐབས་དང༌།
དགོས་པ་དང་དོར་བའི་ཚུལ་གསུམ་སྟོབས་ཉམས་ཞེས་པ་དང༌། སླར་བྱའི་ཞེས་པ་དང༌། དོར་བར་བྱ་ཞེས་པ་ནས་རིམ་པ་བཞིན་ནོ། ། གཉིས་པ་ལ་གནས་སྐབས་དང༌། དགོས་པ་དང༌། དོར་བའོ། ཚུལ་གསུམ་ལེགས་པར་ཞེས་པ་དང༌། ཕྱི་མར་ཞེས་པ་དང༌། དེ་སྤང་བྱ་ཞེས་པ་ནས་རིམ་པ་བཞིན་ནོ། ། ལྷུར་བླང་བ་ལ་ལྔ་སྟེ།
བག་ཡོད་ལྷུར་བླང་བ་དང༌། དྲན་དང་ཤེས་བཞིན་ལྷུར་བླང་བ་དང༌། དེ་གཉིས་ཀྱི་མི་མཐུན་ཕྱོགས་འབྱུང་བའི་སྐབས་མི་དབྱེ་བ་དང༌། བྱུང་བ་བཟློག་པ་དང༌། རྗེས་སུ་མཐུན་པའི་བྱ་བ་བསྒྲུབ་པའོ། ། དང་པོ་ནི་འཐབ་རྙིང་ཞེས་པ་སྟེ། འཐབ་རྙིང་གཡུལ་དུ་གོམས་པའམ་འཁོན་རྙིང་ཡོད་པའོ། ། ཉོན་མོངས་པ་ལ་བཟུར་ཞིང་འཐབ་པ་ནི་དུག་གསུམ་དང་ལེ་ལོའི་གཉེན་པོ་ལ་གནས་པའོ། ། གཉིས་པ་ནི་གཡུལ་དུ་ཞེས་པའོ། ། གསུམ་པ་ནི་གླགས་རྙེད་ན་ཉེས་པས་ཁྱབ་པ་དང༌།
གླགས་མི་རྙེད་པའི་ཐབས་ལ་འབད་པ་གཉིས་ཇི་ལྟར་ཞེས་པ་དང༌། ཡུངས་མར་ཞེས་པ་ནས་རིམ་པ་བཞིན་ནོ། ། བཞི་པ་ནི་གཉིད་དང་རྨུགས་པ་ལས་བཟློག་པ་དང༌། ལྟུང་བ་བཟློག་པ་གཉིས། དེ་བས་ཞེས་པ་དང༌། ཉེས་པ་ཞེས་པ་རིམ་པ་བཞིན་ནོ། ། ལྔ་པ་ནི་ཇི་ལྟར་ཞེས་པ་སྟེ་དྲན་པ་གོམས་པར་བྱ་བའི་ཕྱིར་བླ་མ་དང་ཕྲད་པའམ། དེས་བསྒོས་པའི་རིག་པའི་ལས་ལ་གཞག་གོ་ཞེས་བྱ་བའོ། ། གསུམ་པ་དབང་དུ་གྱུར་པ་ནི་ཉམས་སུ་བླང་བའི་ཐབས་དང༌། བརྩོན་འགྲུས་ཀྱི་འབྲས་བུ་གཉིས།
ཅི་ནས་ཞེས་པ་དང༌། ཇི་ལྟར་ཞེས་པ་ནས་རིམ་པ་བཞིན་ནོ། ། བརྩོན་འགྲུས་ཀྱི་ལེའུ་སྟེ་བདུན་པའོ།། །། བསམ་གཏན་ལ་གཉིས་ཏེ། མི་མཐུན་པའི་ཕྱོགས་སྤང་བ་དང༌། ཞི་གནས་ཀྱི་དམིགས་པ་ཡིད་ལ་བྱ་བའོ། ། དང་པོ་ལ་གསུམ་སྟེ། མདོར་བསྟན་པ་དང༌། འཇིག་རྟེན་སྤང་བ་དང༌། རྣམ་རྟོག་དོར་བའོ། །
དང་པོ་ནི་དེ་ལྟར་ཞེས་པ་སྟེ། དེ་ལྟར་བརྩོན་འགྲུས་བསྐྱེད་ནས་ནི། ཡིད་ནི་ཏིང་ངེ་འཛིན་ལ་གཞག་གོ ། ཇི་ལྟར་བཞག་ཅེ་ན། རྣམ་པར་གཡེང་བ་སྤངས་པས་སོ། ། མ་སྤངས་ན་ཉེས་པ་ཅི་ཡོད་ཅེ་ན་སེམས་ནི་ཞེས་པ་སྟེ་ཡུལ་གྱི་དབང་དུ་གྱུར་ན་ཉོན་མོངས་པས་རྨ་འབྱིན་སླ་བ་ཡིན་ནོ། ། གཡེང་བ་ཇི་ལྟར་སྤང་ཞེ་ན། ལུས་དང་ཞེས་པའོ། ། ལུས་དང་སེམས་དབེན་པའི་ཐབས་གང་ཡིན་སྙམ་ན། དེ་བས་འཇིག་རྟེན་སྤང་བྱ་ཞིང༌།
རྣམ་པར་རྟོག་པ་ཡོངས་སུ་དོར་ཏེ། གཡེང་བའི་རྒྱུ་སྲེད་པ་སྤང་བའོ། ། གཉིས་པ་འཇིག་རྟེན་སྤང་བ་ལ་ལྔ་སྟེ། འཇིག་རྟེན་མི་སྤོང་བའི་རྒྱུ་དང༌། རྒྱུའི་གཉེན་པོའི་ཆེ་བ་དང༌། གཉེན་པོས་བསྒྲུབ་པའི་ཚུལ་དང༌། འདུ་འཛིའི་ཉེས་པ་དང༌། མི་གཡེང་བའི་ཡོན་ཏན་ནོ། ། དང་པོ་ནི་ཆགས་པའི་ཞེས་པ་སྟེ། ཆགས་པ་ནི་ཉེ་བར་ལེན་པའི་ཕུང་པོས་བསྡུས་པའི་གཞན་གྱི་ལུས་ལ་ཆགས་པ་ཡིན་ལ།
རྙེད་སོགས་ལ་སྲེད་པ་ནི། ཕྱི་རོལ་གྱི་ལོངས་སྤྱོད་ལ་ཆགས་པའོ། ། གཉིས་པ་རྒྱུའི་གཉེན་པོའི་ཆེ་བ་ནི། འཇིག་རྟེན་སྤང་བ་མདོར་བསྟན་པ་དང༌། ཞི་གནས་དང་ལྷག་མཐོང་ཟུང་དུ་འབྲེལ་པས་ཉོན་མོངས་པ་འཇོམས་པ་དང༌། ལྷག་མཐོང་གི་རྒྱུ་ཞི་གནས་ཡིན་པ་དང༌། ཞི་གནས་ཀྱི་རྒྱུ་འཇིག་རྟེན་པ་ལ་ཆགས་པ་སྤང་བ་ཡིན་པ་རྣམས། དེ་བས་ཞེས་པ་དང༌། ཞི་གནས་ཞེས་པ་དང༌། ཐོག་མར་ཞེས་པ་དང༌།
དེ་ཡང་ནི་ཞེས་པ་ནས་རིམ་པ་བཞིན་ནོ། ། གསུམ་པ་གཉེན་པོས་བསྒྲུབ་པའི་ཚུལ་ལ་གཉིས་ཏེ། སེམས་ཅན་ལ་མ་ཆགས་པ་བསྒྲུབ་པ་དང༌། རྙེད་པ་ལ་སོགས་པ་ལ་མ་ཆགས་པ་བསྒྲུབ་པའོ། ། དང་པོ་ལ་གཉིས་ཏེ། ཡུལ་ཅན་ཆགས་པའི་ཉེས་པ་དང༌། ཡུལ་འདོད་པའི་ཉེས་པའོ། ། དང་པོ་ལ་ལྔ་སྟེ། འདོད་པ་མི་ཐོབ་པ་དང༌། འདོད་པ་མ་མཐོང་ན་གཡེང་བ་དང༌།
ཆོ་ག་མི་ཤེས་པས་གདུང་བ་དང༌། ཐར་པ་མི་ཐོབ་པ་དང༌། དལ་འབྱོར་ཆུད་གསོན་པའོ། ། དང་པོ་ནི་མི་རྟག་ཅེས་པ་སྟེ། རང་མི་རྟག་པས་གཞན་མི་རྟག་པ་ལ་ཆགས་ཀྱང་འདོད་པའི་དོན་མི་ཐོབ་པའོ། ། གཉིས་པ་ལ་འདིར་ཡང་ཆགས་པའི་ཡུལ་མ་མཐོང་ན་སེམས་མི་དགའ་བས་གཡེང་བ་ནི་མ་མཐོང་ན་ནི་ཞེས་པའོ། ། གསུམ་པ་ནི་མཐོང་ཡང་ཞེས་པའོ། ། བཞི་པ་ནི་སེམས་ཅན་ཞེས་པའོ། ། ལྔ་པ་ནི་དེ་ལ་སེམས་པ་ཞེས་པའོ། ། ཡུལ་གྱི་ཉེས་པ་ནི་དོན་ཆེན་པོ་འཇིག་པ་དང༌།
འགྲོ་བ་དམན་པར་ཁྲིད་པ་དང༌། མི་བརྟན་པ་དང༌། བསྟེན་པར་དཀའ་བ་དང༌། ཕན་པ་མི་ཐོབ་པ་དང༌། ཉེས་པ་ལ་སྦྱོར་བ་དང༌། ཉེས་པ་མདོར་བསྡུ་བ་དང༌། དེ་སྤང་བའི་ཚུལ་བརྒྱད་དོ། ། དང་པོ་ནི་རྟག་པ་མེད་པའི་ཞེས་པའོ། ། དེ་ནི་བྱང་ཆུབ་ཆེན་པོའི་ཚོགས་ལས་ཉམས་པའོ། ། གཉིས་པ་ནི་བྱིས་དང་ཞེས་པ་སྟེ།
ངན་འགྲོའི་རྒྱུ་ལ་ཕྱོགས་པའི་ཕྱིར་རོ། ། སྐལ་བ་མི་མཉམ་པ་ནི་འགྲོ་བ་མི་ལས་གཞན་ནོ། ། གསུམ་པ་ནི་སྐད་ཅིག་གིས་ཞེས་བྱ་བའོ། ། བཞི་པ་ནི་དགའ་བའི་ཞེས་པ་སྟེ། ཕན་བཏགས་པ་ལ་ལོགས་པར་བསྒྲུབ་པ་དང༌། ཕན་བཏགས་པའི་གདམས་ངག་ལ་ཕྱིར་ཕྱོགས་པ་དང༌། བདག་མི་དགེ་བ་ལ་སྦྱོར་བ་དང༌། དེའི་རྗེས་སུ་མ་འབྲངས་ན་སེམས་འཁྲུག་པ་བཞི། རྐང་པ་གཉིས་དང༌། གཅིག་དང༌།
གཅིག་དང༌། གཉིས་རིམ་པ་བཞིན་ནོ། ། ལྔ་པ་ནི་མཐོ་ལ་ཞེས་པ་སྟེ། མཐོ་དམན་ཀུན་ཉོན་མོངས་ཀྱི་ཡུལ་དུ་གྱུར་པ་ནི་མཐོ་ལ་ཞེས་པའོ། ། བསྟོད་སྨད་ཀུན་ཏུ་ཉོན་མོངས་ཀྱི་ཡུལ་དུ་གྱུར་པ་བསྟོད་ན་ཞེས་པའོ། ། དེས་ན་དགེ་བའི་གྲོགས་མ་ཡིན་ནི་ནམ་ཞིག་ཞེས་པའོ། ། དྲུག་པ་ནི་བྱིས་དང་ཞེས་པ་སྟེ་ཅི་ནའང་ཉེས་སྤྱོད་ལ་སྦྱོར་བའོ། ། བདུན་པ་ནི་དེ་ལྟར་ཞེས་པའོ། ། བརྒྱད་པ་ནི་སེམས་ཅན་དང་འགྲོགས་པ་སྤང་བ་དང༌། ཕྲད་ན་གཞན་གྱི་སེམས་རྗེས་སུ་བསྲུང་བ་དང༌།
རང་གི་རྒྱུད་ཉམས་པ་བསྲུང་བ་གསུམ། དེས་ཀྱང་ཞེས་པ་དང༌། ཕྲད་ན་ཞེས་པ་དང༌། བུང་བས་ཞེས་པ་ནས་རིམ་པ་བཞིན་ཏེ། ཆོས་ཀྱི་དོན་ནི་ཆོས་བསྒྲུབ་པའི་མཐུན་རྐྱེན་ཟས་དང་གོས་ལ་སོགས་པ་བསོད་སྙོམས་ཀྱི་འཚོ་བའོ། ། རྙེད་པ་ལ་སོགས་པ་འཇིག་རྟེན་གྱི་ཆོས་ལ་མ་ཆགས་པ་བསྒྲུབ་པ་ལ་གཉིས་ཏེ། ཡུལ་ཅན་གྱི་ཉེས་པ་དང༌། ཡུལ་གྱི་ཉེས་པའོ། ། དང་པོ་ནི་བདག་ནི་ཞེས་པ་དྲེགས་པའི་ཉེས་པ་དང༌། དེ་བས་ཞེས་པས་ཆགས་པའི་ཉེས་པ་སྟེ།
ཆགས་པའི་བག་ཆགས་མཐུ་བསྡོམས་ནས་འབྲས་བུ་སྡུག་བསྔལ་དུ་ལྡང་ངོ་ཞེས་བྱའོ། ། ཡུལ་གྱི་ཉེས་པ་ནི་གཡོ་བ་དང༌། བསྟོད་སྨད་ལ་ཕན་གནོད་མེད་པའོ། ། དང་པོ་ནི་རྙེད་པ་ངེས་པར་འདོར་བ་དང༌། རྙེད་པ་དང་ལྷན་ཅིག་འགྲོགས་པར་མི་ནུས་པ་གཉིས། འདི་དག་ཅེས་པ་དང༌། རྙེད་པ་ཞེས་པ་ནས་རིམ་པ་བཞིན་ནོ། ། གཉིས་པ་ནི་བདག་ལ་ཞེས་པའོ། ། འདུ་འཛིའི་ཉེས་པ་ལ་གསུམ་སྟེ། གཞན་རྗེས་སུ་འཛིན་པའི་མཐུ་མེད་པ་དང༌།
དེའི་འཐད་པ་དང༌། དེ་དག་དང་འདྲེ་བར་མི་བྱེད་པའི་འཐད་པ་རྣམས། སེམས་ཅན་ཞེས་པ་དང༌། གང་ཕྱིར་ཞེས་པ་ནས་རིམ་པ་བཞིན་ནོ། ། ལྔ་པ་དབེན་པའི་ཡོན་ཏན་ཡིད་ལ་བྱ་བ་ནི་ལྔ་སྟེ། གྲོགས་དང༌། གནས་དང༌། འཚོ་བ་དང༌། སོ་སོར་རྟོག་པ་དང༌། མི་གཡེང་བའོ། །
དང་པོ་ནི་ནགས་ན་ཞེས་པའོ། ། གཉིས་པ་ནི་ཕུག་གམ་ཞེས་བྱ་བ་ཕྱི་ཆིས་མི་བྱེད་པ་དང༌། ས་ཕྱོགས་ཞེས་པ་རང་དབང་ཐོབ་པ་གཉིས་སོ། ། གསུམ་པ་ནི་ལྷུང་བཟེད་ལ་སོགས་པ་ཞེས་པས་ཡོ་བྱད་ལ་འཚོ་བའི་ཡོ་བྱད་ཙམ་ལས་འཛིན་པ་ཉུང་བ་དང༌། ཀུན་ལ་ཞེས་པས་ཡོ་བྱད་ངན་པ་དང༌། ལུས་འདི་ཞེས་པས་བསྲུང་བ་ལ་མི་ལྟོས་པ་གསུམ་གྱིས་བསྟན་ཏོ། ། བཞི་པ་ནི་བཞི་སྟེ། མི་གཙང་བ་དང༌། མཛའ་བ་རྣམས་དང་ངེས་པ་གཉིས་པ་ནི་ཕུག་འབྲལ་བ་དང༌། མཛའ་བ་ཉིད་མ་ཡིན་པ་དང༌།
ཡིད་བརྟན་པའི་གནས་མ་ཡིན་པར་སོ་སོར་རྟོག་པའོ། ། དང་པོ་ནི་ཀེང་རུས་ཀྱི་འདུ་ཤེས་དང༌། རྣམ་པར་རྣག་པའི་འདུ་ཤེས་གཉིས། དུར་ཁྲོད་ཅེས་པ་དང༌། བདག་གི་ཞེས་པ་ནས་རིམ་པ་བཞིན་ནོ། ། དེའི་ལུས་ལ་ཆགས་པའི་གཉེན་པོའོ། ། གཉིས་པ་ནི་ལུས་འདི་ཞེས་པས་ལུས་དོར་བའི་དཔེ་དང༌། མཛའ་བ་ཞེས་པས་མཛའ་བཤེས་འདོར་བའི་དོན་ལ་སྦྱར་བའོ། ། གསུམ་པ་ནི་སྐྱེ་ན་ཞེས་པ་དང༌། སྡུག་བསྔལ་ཞེས་པ་དང༌།
གེགས་ཞེས་པས་རྟག་ཏུ་འགྲོགས་པ་མ་ཡིན་པ་དང༌། སྡུག་བསྔལ་གྱི་སྐལ་བ་མི་ལེན་པ་དང༌། ཕན་པའི་གེགས་བྱེད་པས་སོ། ། བཞི་པ་ནི་ལམ་དག་ཏུ་ནི་ཞེས་བྱ་བ་ལ་སོགས་པ་སྟེ། དེའི་མཛའ་བཤེས་དང་བྲལ་བས་གདུངས་པའི་གཉེན་པའོ། ། ལྔ་པ་མི་གཡེང་བ་ནི་དབེན་པའི་གནས་ངེས་པར་འཛིན་པ་དང༌། དགྲ་དང་བཤེས་གྱི་མི་གཡེང་བ་དངོས་སུ་བསྟན་པ་དང༌། དབེན་པའི་ཡོན་ཏན་མདོར་བསྡུ་བ་གསུམ་འཇིག་རྟེན་ཞེས་པ་དང༌། བཤེས་མེད་ཅེས་པ་དང༌། དེ་བས་ཞེས་པ་ནས་རིམ་པ་བཞིན་ནོ། །
དེ་ལྟར་འཇིག་རྟེན་སྤང་བ་བཤད་ནས་རྣམ་རྟོག་དོར་བ་ལ་སྤྱིར་མང་དུ་ཡོད་ཀྱང༌། འདོད་པའི་རྣམ་རྟོག་དེ་སྤང་དཀའ་བས་དེའི་གཉེན་པོ་སྟོན་ཏོ། ། དེ་ལ་གསུམ་སྟེ། འབྲས་བུ་འཇིག་པར་བརྟག་པ་དང༌། རང་གི་ངོ་བོ་མི་གཙང་བར་བརྟག་པ་དང༌། རྒྱུས་གནོད་པ་སྤང་བར་ཡིད་ལ་བྱ་བའོ། ། དང་པོ་ནི་བསམ་པ་ཞེས་པ་སྟེ། དེ་ལ་བརྩོན་པར་བྱེད་དོ། ། ཅིའི་ཕྱིར་ཞེ་ན། སེམས་ཏིང་ངེ་འཛིན་ལ་གཞག་པ་དང༌།
ཤེས་རབ་ལ་མཉམ་པར་གཞག་པ་དང༌། ཚུལ་ཁྲིམས་ལ་དུལ་བའི་ཕྱིར་རོ། ། བསམ་པ་གང་གི་ཞེ་ན་བསམ་པ་གཞན་འདོད་པའི་རྟོག་པ་ལ་སོགས་པ་འདོར་བ་དང༌། བདག་ཉིད་ལ་ཕན་པ་ལ་སེམས་པས་སོ། ། གཉེན་པོ་གང་ལ་འབད་པ་ཞེ་ན། འདོད་པའི་ཉེས་དམིགས་རིག་པ་སྟེ། འཇིག་རྟེན་ཞེས་པ་རྟག་པ་དང༌། འདིར་ནི་ཞེས་པས་བཤད་པའོ། ། རང་གི་ངོ་བོ་མི་གཙང་བར་བརྟག་པ་ལ་གཉིས་ཏེ། དུར་ཁྲོད་ཀྱི་ཆོས་ལ་སྦྱར་བས་མི་གཙང་བ་དང༌།
གསོན་པོའི་ཆོས་ཉིད་ཀྱིས་མི་གཙང་བའོ། ། དང་པོ་ལ་དྲུག་སྟེ། བརྣག་པར་བྱ་བའི་འབྲས་བུ་མེད་པ་དང༌། དུར་ཁྲོད་དུ་བོར་བ་ལས་མ་འདས་པ་དང༌། དེ་ལ་སེར་སྣས་བསྲུང་བར་མི་རིགས་པ་དང༌། རྒྱན་གདགས་པར་མི་རིགས་པ་དང༌། ཤིན་ཏུ་འཇིགས་པར་མི་རིགས་པ་དང༌། གོས་ཀྱིས་བརྒྱན་པ་ཆགས་པའི་གནས་མ་ཡིན་པའོ། ། དང་པོ་ནི་བཙོག་པ་དང༌། ཐར་པའི་སྒོ་འགོག་པའོ། །
དང་པོ་ནི་ཕོ་ཉ་ཞེས་པ་སྟེ། རྙེད་པར་དཀའ་བས་བསྒྲུབ་པ་དང༌། དེ་ལ་དགའ་བའི་གནས་སུ་བཟུང་བ་དང༌། དེ་ཀེང་རུས་ལས་མ་འདས་པ་གསུམ། རྐང་པ་དྲུག་དང༌། གཉིས་དང་གཅིག་རིམ་པ་བཞིན་ནོ། ། གཉིས་པ་ནི་རང་དབང་ཞེས་པ་སྟེ། རང་དབང་མེད་པ་ནི་རྐྱེན་གྱིས་གཞན་དབང་ཅན་ནོ། ། བདག་མིན་པ་ནི་རྟག་པ་མ་ཡིན་པའོ། ། དེ་ལ་ཞེན་ནས་ཅིའི་ཕྱིར་མྱ་ངན་ལས་འདས་པའི་ལམ་དུ་མི་འགྲོའོ་ཞེས་པའོ། །
གཉིས་པ་ནི་གང་ཞིག་ཅེས་པ་སྟེ། དང་པོ་གསོན་པོའི་ཚེ་ན་བལྟས་ཀྱང་མ་མཐོང་བ་དེ་དུར་ཁྲོད་དུ་གསལ་པོར་མཐོང་བ་དེ་ཡིན་ནོ་ཞེས་བྱ་བའོ། ། གསུམ་པ་ནི་གཞན་རྣམས་ཞེས་པ་སྟེ། ཕྱིས་དོར་བས་སྔོན་སྐྱེས་པས་གཞན་བསྲུང་བའི་སེར་སྣ་བྱེད་པ་འགལ་ལོ་ཞེས་བྱའོ། ། བཞི་པ་ནི་ཤ་ཡི་ཕུང་པོ་ཞེས་པའོ། ། ལྔ་པ་ནི་རུས་གོང་ཞེས་བྱའོ། ། དྲུག་པ་ནི་གང་ལ་ཞེས་པའོ། ། གསོན་པོའི་ཆོས་ཉིད་སྦྱར་བ་ནི་གསུམ་སྟེ། མི་གཙང་བར་མངོན་སུམ་གྱིས་མཐོང་བ་དང༌། རྗེས་སུ་དཔག་པས་ངེས་པ་དང༌།
གཙང་བའི་མཚན་མ་དགག་པའོ། ། དང་པོ་ལ་བདུན་ཏེ། རེག་བྱའི་ཁྱད་པར་ཆགས་པའི་གནས་མ་ཡིན་པ་དང༌། རེག་བྱ་འཇམ་པ་ཆགས་པའི་གནས་མ་ཡིན་པ་དང༌། འཁྲིག་པ་ཉིད་ཆགས་པའི་གནས་མ་ཡིན་པ་དང༌། གཙང་བས་ལོག་པར་རྟོག་པ་དགག་པ་དང༌། ལུས་སེམས་སོ་སོར་ཆགས་པའི་གནས་མ་ཡིན་པ་དང༌། གཞན་གཉིས་ཀ་ལ་ཆགས་པའི་གནས་མ་ཡིན་པ་དང༌། དབྱིབས་ཆགས་པའི་གནས་མ་ཡིན་པ་བདུན། ཟས་ན་ཞེས་པ་དང༌།
ཤིང་བལ་ཞེས་པ་དང༌། འདོད་ལྡན་ཞེས་པ་དང༌། གལ་ཏེ་ཞེས་པ་དང༌། བདག་ནི་ཞེས་པ་དང༌། མི་གཙང་ཞེས་པ་དང༌། སྤྲིན་བྲལ་ཞེས་པ་ནས་རིམ་པ་བཞིན་ནོ། ། མི་གཙང་བར་རྗེས་དཔག་གི་ངེས་པ་ལ་ལྔ་སྟེ། མི་གཙང་བ་བསྐྱེད་པའི་རྒྱུ་ཡིན་པས་མི་གཙང་བར་བསྒྲུབ་པ་དང༌། མི་གཙང་བའི་འབྲས་བུ་ཡིན་པས་མི་གཙང་བར་བརྟག་པ་དང༌། མི་གཙང་བ་ལ་སྐམ་པར་མི་རིགས་པ་དང༌།
རང་གི་ལུས་མི་གཙང་བར་བསྒྲུབ་པ་དང༌། མི་གཙང་བ་བསྒོམ་པ་ལ་སྦྱར་བས་ཞེན་པ་དང་བྲལ་བ་མདོར་བསྟན་པའོ། ། དང་པོ་ནི་ས་ཕྱོགས་ཞེས་པ་སྟེ། ལུས་ཀྱི་ས་ཕྱོགས་ཀྱང་མི་གཙང་བར་བསྐྱེད་ན་ལུས་ཉིད་མི་གཙང་བ་ཡིན་པ་སྨོས་ཀྱང་ཅི་དགོས་ཞེས་པའོ། ། གཉིས་པ་ནི་གལ་ཏེ་ཞེས་པ་སྟེ། ཞིང་ནི་མའི་མངལ་ལོ། ། ས་བོན་ནི་ཕའི་ས་བོན་ནོ། ། དེའི་བསྐྱེད་པ་ནི་མའི་བད་ཀན་ཀྱི་ཟག་ཆུ་ལ་སོགས་པས་བསྐྱེད་པའོ། ། གསུམ་པ་ནི་ཁྱོད་ནི་ཞེས་པའོ། ། བཞི་པ་ནི་ག་པུར་ཞེས་བྱ་བ་ལ་སོགས་པའོ། །
དེའང་ལུས་དང་འབྲེལ་པས་མི་གཙང་བའོ། ། ལྔ་པ་ནི་དུར་ཁྲོད་ཀྱི་ཆོས་སྦྱར་བ་དང༌། འཇིག་པའི་གནས་ཡིན་པ་གཉིས་གལ་ཏེ་ཞེས་པ་ནས་ཚིགས་སུ་བཅད་པ་རེ་རེའོ། ། གལ་ཏེ་རྒྱན་ལ་སོགས་པ་དང་ལྡན་པས་ཆགས་པའི་གནས་སུ་འཛིན་ན་གཙང་མའི་མཚན་མ་དགག་པ་ལ་བཞི་སྟེ། བཅོས་པའི་རྒྱན་གྱིས་ལུས་གཙང་བར་མི་འགྱུར་བ་དང༌། བཅོས་པའི་རྒྱན་ཆགས་པའི་གནས་མ་ཡིན་པ་དང༌། ལུས་ཀྱི་རང་བཞིན་འཇིག་པ་ཡིན་པ་དང༌། ཡིད་འབྱུང་བའི་གནས་ཡིན་པ་རྣམས། ལུས་ལ་ཞེས་པ་དང༌། འཇིགས་རྟེན་ཞེས་པ་དང༌།
གལ་ཏེ་ཞེས་པ་དང༌། བདག་ལ་ཞེས་པ་ནས་རིམ་པ་བཞིན་ནོ། ། རྒྱུ་གནོད་པ་མང་བ་ལ་གཉིས་ཏེ། བསྟན་པ་དང༌། བཤད་པའོ། ། དང་པོ་ནི་དེ་ལྟར་ཞེས་པ་སྟེ། ཆུང་མ་ལ་སོགས་པ་ནོར་གྱིས་བསྒྲུབ་དགོས་སོ། ། ནོར་ཚོལ་བ་ལ་ཚེ་འདིའི་འཇིག་པ་ནི་དོན་བསྒྲུབ་པས་ཤ་ཐང་བའོ། ། ཕྱི་མའི་གནོད་པ་ནི་དམྱལ་བ་ལ་སོགས་པའི་གནོད་པར་འགྱུར་བའོ། ། རྒྱས་པར་སྟོན་པ་ལ་གཉིས་ཏེ།
འདོད་པ་ཉིད་མི་ཐོབ་པ་དང༌། དེ་ལས་གཞན་པའི་ཉེས་པ་དང་འབྲེལ་པའོ། ། དང་པོ་ནི་ཚེ་འདིར་འདོད་པ་བསྟེན་པའི་གོ་སྐབས་མེད་པ་དང༌། ཡོངས་སུ་ངལ་བའི་སྡུག་བསྔལ་གྱིས་འདོད་པ་བསྟེན་མི་ནུས་པ་དང༌། ཡུལ་གྱིས་བསྐལ་པས་འདོད་པ་དང་མི་ཕྲད་པ་དང༌། གཞན་དབང་དུ་གྱུར་པས་འདོད་པ་མི་ཐོབ་པ་བཞི་བྱིས་པ་ཞེས་པ་དང༌། འདོད་ལྡན་ཞེས་པ་དང༌། ལ་ལ་ཞེས་པ་དང༌། བདག་ལ་ཞེས་པ་ནས་རིམ་པ་བཞིན་ནོ། ། གཉིས་པ་ནི་བཅུ་སྟེ།
རང་དབང་མེད་པ་དང༌། སྲོག་འདོར་བའི་འཇིགས་པས་སྡུག་བསྔལ་བ་དང༌། གཞན་གྱི་དབང་དུ་གྱུར་པ་དང༌། ལུས་ཀྱིས་སྡུག་བསྔལ་སྣ་ཚོགས་མྱང་བ་དང༌། དུས་གསུམ་གྱིས་བསྡུས་པའི་སྡུག་བསྔལ་དང༌། ཐར་པའང་འགོག་པ་དང༌། ཉེས་པ་མདོར་བསྡུ་བ་དང༌། དལ་བ་ཆུད་གསོན་པ་དང༌། ཉེས་པ་དེ་དག་དབང་དུ་བྱས་ཏེ་ཐར་པའི་ཐབས་ལ་འབད་པ་དང༌། ཉེས་པའི་འབྱུང་གནས་ཐམས་ཅད་ལས་ཕུལ་དུ་བྱུང་བ་བཅུ།
ལ་ལ་ཞེས་པ་དང༌། འདོད་པས་ཞེས་པ་དང༌། ཁེ་ཕྱིར་ཞེས་པ་དང༌། འདོད་ལྡན་ཞེས་པ་དང༌། བསགས་དང་ཞེས་པ་དང༌། ནོར་ལ་ཞེས་པ་དང༌། འདོད་ལྡན་ཞེས་པ་དང༌། ཕྱུགས་ཀྱིས་ཞེས་པ་དང༌། འདོད་པ་ཞེས་པ་དང༌། དམྱལ་སོགས་ཞེས་པ་ནས་རིམ་པ་བཞིན་ཏེ།
ཤིང་ཏ་འདྲེན་པའི་ཕྱུགས་ཀྱིས་རྩྭ་ཁམ་གང་ཟོས་པ་ནི་ཟ་བའི་བདེ་བས་འཁོར་ལོས་སྒྱིད་པ་གཅོད་པའི་སྡུག་བསྔལ་ཆེ་བའོ། ། ཕྱུགས་ཀྱིས་བསྒྲུབས་ཀྱང་མི་དཀོན་པ་ནི་འདོད་པའི་སྤྱོད་པའོ། ། འདོད་པས་དུས་ཀུན་ཏུ་དུབ་པ་ནི་དེའི་ཆེད་དུ་འཁོར་བ་ཐོག་མ་མེད་པ་ནས་ད་ལྟའི་བར་དུའོ། ། དེའི་བྱེ་བའི་ཆས་སངས་རྒྱས་འགྲུབ་པ་ནི་གྲངས་མེད་གསུམ་གྱིས་སོ། ། དམྱལ་བའི་སྡུག་བསྔལ་ལ་བསམས་ནས་དུག་ལ་སོགས་པས་ཆར་མི་ཕོད་པ་ནི། མིའི་སྡུག་བསྔལ་ཙམ་ཡིན་པས་སོ། ། དབེན་པ་ལ་དགའ་བ་བསྐྱེད་པ་ལ་གཉིས་ཏེ། ཕུན་སུམ་ཚོགས་པའི་ཁྱད་པར་དང༌། བདེ་བའི་ཁྱད་པར་རོ། ། དང་པོ་ལ་བསྟན་པ་དང༌།
འགལ་རྐྱེན་མེད་པ་དང༌། མཐུན་རྐྱེན་ཡོད་པའོ། ། དང་པོ་ནི་དེ་ལྟར་ཞེས་པའོ། ། གཉིས་པ་ནི་རྩོད་དང་ཞེས་པ་སྟེ། རྩོད་པ་ནི་ཕྱི་རོལ་གྱི་གཡེང་བ་ཡིན་ལ། ཉོན་མོངས་པ་ནི་ནང་གི་གཡེང་བའོ། ། གསུམ་པ་ནི་སྐལ་ལྡན་ཞེས་པ་སྟེ། རྒྱལ་པོའི་ཁང་བཟངས་ཙནྡན་གྱི་ཆུས་བསིལ་བ་ལྟར་ཟླ་འོད་ཀྱིས་བསིལ་བ་དང༌། རྒྱལ་པོའི་ཁང་བཟངས་ལྟར་རྡོ་ལེབ་ཡངས་པ་དང༌། རྒྱལ་པོ་ལ་བསིལ་ཡབ་ཀྱིས་གཡོབ་པ་ལྟར་ནགས་ཀྱི་རླུང་འཇམ་པོས་གཡོབ་པ་དང༌།
རྒྱལ་པོ་ཡུལ་འཁོར་གྱི་བྱ་བ་ལ་སེམས་ཤིང་སྤྱོད་པ་བཞིན་དུ་བྱེད་པ་ལྟར་གཞན་གྱི་དོན་ལ་དམིགས་ཤིང་སྤྱོད་ལམ་བྱེད་པའོ། ། གཉིས་པ་ནི་ཁང་སྟོང་ཞེས་པ་སྟེ། རང་དབང་ཡོད་པས་འདོད་གནས་སོ། ། རང་གིས་ཡོངས་སུ་འཛིན་ནོ། ། དགྲ་ལས་བསྲུང་བའོ། ། བཤེས་ལས་ལྟོས་པའོ། ། ཆོག་ཤེས་པ་འཇིག་རྟེན་པ་ལ་མེད་པས་དབང་པོ་རྙེད་དཀའ་བའོ། ། དེ་ལྟར་མི་མཐུན་པའི་ཕྱོགས་སྤངས་པ་དེས། ཞི་གནས་ཀྱི་དམིགས་པ་ཡིད་ལ་བྱ་བ་ལ་གཉིས་ཏེ། བདག་དང་གཞན་མཉམ་པ་དང༌།
བརྗེ་བའོ། ། དང་པོ་ལ་ལྔ་སྟེ། མདོར་བསྟན་པ་དང༌། སྡུག་བསྔལ་ཅན་བདག་ཏུ་བཟུང་བས་མཉམ་པ་དང༌། སྡུག་བསྔལ་སྤང་བྱ་ཡིན་པས་མཉམ་པ་དང༌། མཉམ་པར་བསྒོམས་པའི་ཡོན་ཏན་དང༌། མཉམ་པར་བསྒོམ་པར་ནུས་པའོ། ། དང་པོ་ནི་དེ་ལ་སོགས་པའི་ཞེས་པ་སྟེ། བདག་གཞན་མཉམ་པར་བསྒོམ་པ་དེ་རྒྱུ་གང་ལས་ཤེ་ན། དེ་ལ་སོགས་པའི་ཞེས་པའོ། །
དགོས་པ་གང་གི་ཕྱིར་ཞེ་ན། རྣམ་རྟོག་ཅེས་པ་སྟེ་ཚུལ་བཞིན་མ་ཡིན་པ་ཡིད་ལ་བྱེད་པ་དོར་བའི་ཕྱིར་རོ། ། རྣམ་པ་ཇི་ལྟར་ཞེ་ན། བདེ་དང་ཞེས་པ་སྟེ། བདེ་བ་བླང་བྱར་མཉམ་པས་གཞན་གྱི་དགེ་བ་ཉམས་པ་བསྲུང་བ་དང༌། སྡུག་བསྔལ་སྤང་བྱར་མཉམ་པས་མི་དགེ་བ་སྤང་བའི་ཕྱིར་བདག་བཞིན་དུ་བསྲུང་བའོ། ། གཉིས་པ་ལ་བསྟན་པ་དང༌། དེ་ཉིད་བསྒྲུབ་པ་གཉིས་སོ། ། དང་པོ་ནི་ལག་པ་ལ་སོགས་ཞེས་པ་སྟེ། ལག་པ་ལ་སོགས་པ་དངོས་པོ་ཐ་དད་ཀྱང་བདག་འཛིན་གཅིག་གིས་ཁྱབ་པས་བསྲུང་བྱར་མཉམ་པ་ལྟར་རང་རྒྱུད་ཐ་དད་ཀྱང་བདག་འཛིན་གཅིག་གིས་ཁྱབ་པར་བྱས་ལ།
བསྲུང་ངོ་ཞེས་བྱ་བའོ། ། གཉིས་པ་ནི་བདག་འཛིན་མེད་ན་མི་བཟོད་པ་མི་འབྱུང་བ་ལྡོག་པས་བསྟན་པ་དང༌། བདག་འཛིན་ཡོད་ན་མི་བཟོད་པ་འབྱུང་བ་རྗེས་འགྲོས་བསྒྲུབ་པ་དང༌། དེས་ན་གཞན་རྒྱུད་བདག་ཏུ་བཟུང་ནའང་མི་བཟོད་པར་འགྱུར་བ་གསུམ་གལ་ཏེ་ཞེས་པ་དང༌། དེ་ལྟ་ནའང་ཞེས་པ་དང༌། དེ་བཞིན་ཞེས་པ་ནས་རིམ་པ་བཞིན་ནོ། ། གསུམ་པ་སྡུག་བསྔལ་སྤང་བྱ་ཉིད་དུ་འདྲ་བས་མཉམ་པ་བསྒོམ་པ་ན་དྲུག་སྟེ། སྦྱོར་བ་མདོར་བརྗོད་པ་དང༌། དེའི་ཁྱབ་པ་བསྒྲུབ་པ་དང༌། ཁྱབ་པ་བསྒྲུབ་པའི་མཚན་ཉིད་བསྒྲུབ་པ་དང༌།
དེ་ལ་རྩོད་པ་སྤང་བ་དང༌། ཚད་མ་ངེས་པའི་དོན་བསྡུ་བ་དང༌། མ་ངེས་པའི་རྩོད་པ་སྤང་བའོ། ། དང་པོ་ནི་བདག་གིས་ཞེས་པ་སྟེ། གཞན་གྱི་སྡུག་བསྔལ་ཆོས་ཅན། བདག་གིས་ཞེས་པ་དང་བསལ་ཞེས་པ་སྦྲེལ་ཏེ་བདག་གིས་བསལ་བྱ་ཡིན་ནོ་ཞེས་དམ་བཅའ་འོ། ། སྡུག་བསྔལ་ཡིན་པའི་ཕྱིར་བདག་གི་སྡུག་བསྔལ་བཞིན་ནོ། ། ཞེས་བྱ་བའོ། ། ཡང་གཞན་ལ་ཕན་པ་ཆོས་ཅན། བདག་གིས་བྱ་ཞེས་བསྒྲུབ་བྱའོ། །
སེམས་ཅན་གྱི་བདེ་བ་ཡིན་པའི་ཕྱིར་བདག་གི་ལུས་ཀྱི་བདེ་བ་བཞིན། ཞེས་བྱ་བའོ། ། གཉིས་པ་ཁྱབ་པ་བསྒྲུབ་པ་ནི། གང་ཚེ་ཞེས་པ་སྟེ། གལ་ཏེ་སྡུག་བསྔལ་ཡིན་ཡང་སྤང་བྱར་མི་བརྗོད་ན་ཅི་འགལ་ཞེ་ན། འོ་ན་བདག་གི་རྒྱུད་ཀྱི་སྡུག་བསྔལ་དེ་སྤང་བྱར་བརྗོད་པའི་རྒྱུ་མཚན་གང་ཡིན། གལ་ཏེ་བདག་མི་འདོད་པའི་རྒྱུ་མཚན་གྱི་ཡིན་ནོ་ཞེ་ན། འོ་ན་གཞན་གྱི་སྡུག་བསྔལ་ལའང་མི་འདོད་པར་མཚུངས་ཏེ་སྤང་བྱའི་རྒྱུ་མཚན་དེའང་ཚང་བས་དེས་ན་སྡུག་བསྔལ་ཐམས་ཅད་སྤང་བྱ་ཡིན་པས་ཁྱབ་བོ་ཞེས་སྟོན་པ་ནི། གང་ཚེ་བདག་དང་གཞན་གཉིས་ཀ་སྡུག་བསྔལ་མི་འདོད་པར་མཚུངས་ལ། གང་གི་ཕྱིར་གཞན་ནི་མི་བསྲུངས་ལ་བདག་སྲུང་བར་བྱེད་དེ་བདག་དང་ཁྱད་པར་ཅི་ཡོད་ན་ཞེས་པའི་ཚིག་འོག་མ་སྨྲོས་སོ། །
ཡང་བདེ་བ་ཡིན་ཡང་བསྒྲུབ་བྱ་མ་ཡིན་ན་ཅི་འགལ་ཁྱབ་པ་མ་གྲུབ་ཅེ་ན། རང་གི་བདེ་བ་དེ་བསྒྲུབ་བྱ་ཡིན་པ་རྒྱུ་མཚན་གང་གིས་བརྗོད། གལ་ཏེ་བདག་གི་འདོད་བྱ་ཡིན་པས་བསྒྲུབ་བྱ་ཡིན་ནོ་ཞེ་ན། འོ་ན་གཞན་གྱི་བདེ་བ་ལའང་རྒྱུ་མཚན་དེ་བརྗོད་པས་བསྒྲུབ་བྱ་ཡིན་པས་ཁྱབ་སྟེ། དེས་ན་བདེ་བ་ཐམས་ཅད་ལ་བསྒྲུབ་བྱ་ཡིན་པས་ཁྱབ་བོ་ཞེས་སྟོན་པ་ནི། གང་ཚེ་བདག་དང་གཞན་གཉིས་ཀ ། བདེ་བ་འདོད་པར་མཚུངས་པ་ལ། གང་གི་ཕྱིར་བདག་གཅིག་པུ་བདེ་བར་བརྩོན་ལ་གཞན་མི་བརྩོན། དེ་བདག་དང་ཁྱད་པར་ཅི་ཡོད་ན་ཞེས་བྱ་བའི་ཚིགས་སུ་བཅད་པ་གོང་མའོ། ། གསུམ་པ་ཁྱབ་པའི་རྒྱུ་མཚན་ཉིད་བསྒྲུབ་པ།
གལ་ཏེ་གང་ཞིག་བདག་ལ་གནོད་པ་དེ་བསྲུང་བྱ་ཡིན་པའི་རྒྱུ་མཚན་ཡིན་གྱི་གཞན་མི་འདོད་པ་ཙམ་གྱིས་བསྲུང་བྱ་ཡིན་པའི་རྒྱུ་མཚན་མ་ཡིན་ཏེ། དེས་ན་གཞན་གྱི་སྡུག་བསྔལ་གྱིས་བདག་ལ་མི་གནོད་པ་བསྲུང་བྱ་མ་ཡིན་ནོ་སྙམ་ན། བདག་ལ་གནོད་པ་ཙམ་བསྲུང་བྱ་ཡིན་པའི་རྒྱུ་མཚན་ཡིན་པ་བཀག་པས་འདོད་བྱ་མ་ཡིན་པ་བསྲུང་བྱ་ཡིན་པའི་རྒྱུ་མཚན་ཤུགས་ལས་གྲུབ་པའོ། ། དེའང་དངོས་སུ་བདག་ལ་མི་གནོད་པས་བསྲུང་བྱ་མ་ཡིན་པའི་རྒྱུ་མཚན་དུ་འདོད་པ་འགགས་སོ། ། དེ་ལ་བཞི་སྟེ། དུས་ཐ་དད་པས་འཁྲུལ་པ་བརྗོད་པའི་ཐལ་བ་དང༌། བདག་གཅིག་ཏུ་འཛིན་པ་འཁྲུལ་པར་བསྒྲུབ་པ་དང༌། ལུས་ཀྱི་ཆ་ཐ་དད་ཀྱི་འཁྲུལ་པ་ཡོད་པར་ཐལ་བ་དང༌། དེ་ལ་དཔེ་མ་གྲུབ་པར་ཐལ་བ་སྤང་བའོ། ། དང་པོ་ནི་གལ་ཏེ་ཞེས་པས་རྒོལ་བ་བཀོད་པས་མ་འོངས་པའི་ཞེས་བསྟན་ཏེ།
མི་གནོད་པ་ལ་བསྲུང་བྱ་མ་ཡིན་པས་ཁྱབ་ན་ཚེ་ཕྱི་མ་དང་རང་ཉིད་རྒས་པ་ལ་སོགས་པའི་དུས་ཀྱི་སྡུག་བསྔལ་དེ་ཆོས་ཅན། ། བདག་གིས་མ་བསྲུངས་པར་ཐལ། ད་ལྟར་གྱི་ལུས་ལ་མི་གནོད་པའི་ཕྱིར་གཞན་གྱི་སྡུག་བསྔལ་བཞིན་ནོ། ། དེ་ལུས་འདི་ལ་མི་གནོད་ཀྱང་ད་ལྟ་བསྲུང་བར་མི་གནོད་པ་ལ་བསྲུང་བྱ་མ་ཡིན་པས་མ་ཁྱབ་ཅེས་བྱ་བ་ཁྱབ་པ་མ་གྲུབ་པར་བརྗོད་དོ། ། གཉིས་པ་ནི་གལ་ཏེ་ད་ལྟར་གྱི་ལུས་ལ་གནོད་པ་དེ་ད་ལྟར་བ་དང་མ་འོངས་པའི་དུས་གཉི་ག་བདག་ཙམ་དུ་གཅིག་པས་བདག་གིས་དེ་མྱོང་བས་བསྲུང་ངོ་ཞེ་ན། བདག་གཅིག་མ་གྲུབ་པ་ནི་བདག་གིས་ཞེས་པ་སྟེ། ཇི་ལྟར་བདག་གཅིག་ཡིན་ཏེ། འདི་ལྟར་འཆི་བ་གཞན་ཡིན་ལ། ། སྐྱེ་བ་ཡང་ནི་གཞན་ཡིན་ཏེ། ། ཞེས་སེམས་སྐད་ཅིག་འགགས་པ་དང༌།
རྒྱུན་འགགས་པའོ། ། དེས་ན་བདག་གིས་དེ་ནི་མྱོང་སྙམ་པའི་རྣམ་པར་རྟོག་པ་ལོག་པ་ཡིན་ནོ། ། གསུམ་པ་ནི་གང་ཚེ་ཞེས་པ་སྟེ། སྡུག་བསྔལ་མྱོང་བ་པོས་བསྲུང་གི་མྱོང་བ་པོ་མ་ཡིན་པའི་བསྲུང་བྱ་མ་ཡིན་པས་ཁྱབ་ན་རྐང་པའི་སྡུག་བསྔལ་ལག་པས་མ་མྱོང་བས་དེའང་མི་བསྲུང་བར་ཐལ་ལོ། ། དེ་མི་གནོད་ཀྱང་བསྲུངས་པས་མི་གནོད་པ་ལ་བསྲུངས་བྱ་མ་ཡིན་པས་ཁྱབ་བོ་ཞེས་པའོ། ། བཞི་པ་ནི་གལ་ཏེ་གཞན་གྱི་སྡུག་བསྔལ་བདག་ལ་མི་གནོད་པས་བསྲུང་བར་མི་རིགས་པ་ལྟར་བདག་གི་སྡུག་བསྔལ་མ་འོངས་པ་ན་མྱོང་བ་དེའང་བསྲུང་བྱར་རིགས་པ་མིན་ཡང་བདག་ཏུ་འཛིན་པ་འཇུག་གོ་ཞེ་ན། བདག་འཛིན་མི་རིགས་པ་ཅི་ནུས་པར་ནི་སྤང་བྱ་ཡིན་ནོ། ། གལ་ཏེ་སྐད་ཅིག་དང་ཡན་ལག་ཐ་དད་ཀྱང་བདག་འཛིན་རིགས་སོ་ཞེ་ན། འོ་ན་རྒྱུད་ཐ་དད་ཀྱང་གཞན་ལ་ཡང་བདག་འཛིན་རིགས་པས་སྡུག་བསྔལ་བསྲུང་དགོས་སོ། ། བདག་འཛིན་རིགས་ཀྱང་གཞན་འཛིན་འཇུག་གོ་ཞེ་ན།
གཞན་འཛིན་མི་རིགས་པ་གང་ཡིན། དེ་ཅི་ནུས་པར་ནི་སྤང་བྱ་ཉིད་ཅེས་བྱ་བའོ། ། དེས་ཁྱབ་པའི་རྒྱུ་མཚན་བསྒྲུབས་ནས། བཞི་པ་རྩོད་པ་སྤང་བ་ནི་གལ་ཏེ་མ་འོངས་པ་ལ་བདག་འཛིན་རིགས་ཏེ་སྐད་ཅིག་ཐ་དད་ཀྱང་རྒྱུ་གཅིག་པའི་ཕྱིར་རོ། ། སེམས་ཅན་གཞན་ལ་བདག་འཛིན་མི་རིགས་ཏེ་རྒྱུད་ཐ་དད་པའི་ཕྱིར་རོ། ། ཡན་ལག་གཞན་ཡང་བདག་འཛིན་རིགས་ཏེ། ཚོགས་པས་ལུས་སུ་གཅིག་པའི་ཕྱིར་རོ། ། གཞན་གྱི་ལུས་ལ་བདག་འཛིན་མི་རིགས་ཏེ། ཚོགས་པ་ཐ་དད་པའི་ཕྱིར་རོ། ། དེས་ན་བདག་གཞན་མི་རིགས་པ་མེད་དོ་ཞེ་ན།
རྒྱུད་དང་ཞེས་སྨོས་ཏེ། རྒྱུད་ཅེས་བྱ་བ་ཆོས་ཅན་ནོ། ། བརྫུན་ཞེས་བྱ་བ་བསྒྲུབ་བྱའོ། ། རིམ་ཅན་དུ་མ་ལ་གཅིག་ཏུ་འཛིན་པའི་ཕྱིར་རོ། ། ཕྲེང་བ་དུ་མ་ལ་གཅིག་ཏུ་འཛིན་པ་བཞིན། ཡང་ཚོགས་པ་ཞེས་བྱ་བ་ཆོས་ཅན། བརྫུན་ཏེ་ཅིག་ཅར་དུ་མ་ལ་གཅིག་ཏུ་གཟུང་བའི་ཕྱིར་དམག་དུ་མ་ལ་གཅིག་ཏུ་བཟུང་བ་བཞིན་ཞེས་པའོ། ། ལྔ་པ་ཚད་མས་ངེས་པའི་དོན་བསྡུ་བ་ནི། སྡུག་བསྔལ་ཞེས་པའོ། ། གཞན་གྱི་ལུས་དང་བདག་གི་ལུས་ཐ་དད་པས།
གཞན་གྱི་ལུས་ཀྱི་སྡུག་བསྔལ་གྱི་བདག་པོ་བདག་གི་རྒྱུད་མ་ཡིན་པ་ལྟར་རྡུལ་ཕྲ་རབ་གཞན་དང་སྐད་ཅིག་གཞན་ཡང་ཐ་དད་པས་སྡུག་བསྔལ་གྱི་ངོ་བོ་སྐད་ཅིག་སིལ་བུ་དང་རྡུལ་ཕྲན་སིལ་བུ་ཡིན་གྱི། བདག་པོ་མེད་པས་སྡུག་བསྔལ་ཅན། གང་ཡིན་པའི་མྱོང་བ་པོ་མེད་པས་སྡུག་བསྔལ་དེ་སུ་ཞིག་དབང་དུ་འགྱུར་ཏེ། བདག་ལའང་སྡུག་བསྔལ་གྱི་དབང་དུ་མ་གྱུར་ཏེ། དེས་ན་གཞན་གྱི་སྡུག་བསྔལ་གྱི་བདག་པོ་རང་གི་རྒྱུད་མ་ཡིན་པ་ལྟར་རང་གི་རྒྱུད་ཀྱི་སྡུག་བསྔལ་ལའང་མྱོང་བ་པོ་མེད་པས་སྡུག་བསྔལ་བདག་པོ་མེད་པ་ནི། ཐམས་ཅད་བྱེ་བྲག་མེད་པ་ཉིད་དོ། ། དེས་ན་སྤང་བྱ་འཇོག་པའི་རྒྱུ་མཚན་དེ་རང་གི་རྒྱུད་ལ་གནོད་པས་མ་ཡིན་གྱི་སྡུག་བསྔལ་ཡིན་པ་ཙམ་གྱིས་ཡིན་པས་སྡུག་བསྔལ་ཡིན་པའི་ཕྱིར་དེ་སྤང་བྱའོ། ། རང་གི་སྤང་བྱ་ལ་གཞན་གྱི་མི་སྤང་བའི་ངེས་པས་འདི་ལ་ཅི་ཞིག་བྱ་བའོ། ། དེས་ན་གཞན་གྱི་སྡུག་བསྔལ་སྤང་བྱར་གྲུབ་པས་ཅིའི་ཕྱིར་ཞེས་པ་རྐང་པ་གཉིས་པའོ། ། དོན་བསྡུ་བ་ནི་གལ་ཏེ་ཞེས་པའོ། །
དྲུག་པ་རྩོད་པ་སྤང་བ་ནི་གལ་ཏེ་སྡུག་བསྔལ་ཡིན་པ་ལ་སྤང་བྱ་ཡིན་པས་ཁྱབ་ན་སེམས་ཅན་གྱི་དོན་དུ་སྡུག་བསྔལ་ཉམས་སུ་ལེན་པའང་སྤང་བྱར་ཐལ། དེ་སྤང་བྱ་མ་ཡིན་ན་ཁྱབ་པ་མ་གྲུབ་པའི་སྐྱོན་གནས་སོ་ཞེ་ན། དཀའ་བའི་སྤྱོད་པ་ཉམས་སུ་བླང་བྱ་ཡིན་ཡང་དེ་ལ་འདིར་བཀོད་པའི་རྟགས་མ་ཞུགས་ཏེ། འདིར་སྡུག་བསྔལ་དང་ལྡན་པའི་ཕྱིར་ཞེས་པ་རྟགས་ཡིན་ལ་དཀའ་བ་ལ་སྡུག་བསྔལ་མེད་པས་ཇི་ལྟར་སྙིང་རྗེ་སྡུག་བསྔལ་མེད་ཅེས་བྱ་བའོ། ། ཇི་ལྟར་སྡུག་བསྔལ་མེད་ཅེ་ན། འགྲོ་བའི་སྡུག་བསྔལ་བསམ་བྱས་ན་སྟེ། སེམས་ཅན་གྱི་སྡུག་བསྔལ་བསལ་བར་བྱ་བ་ལ་བསམས་ནས་གཞན་དོན་གྱི་སྡུག་བསྔལ་ལ་སྡུག་བསྔལ་དུ་མི་འཛིན་ཏེ་གཞན་དོན་དུ་མནར་མེད་པར་འཇུག་ནའང་པདྨའི་མཚོར་ངང་པ་འཇུག་པ་ལྟར་དགའ་བས་སོ། ། ཡང་ངན་འགྲོའི་སྡུག་བསྔལ་དེ་འདུ་བྱེད་ཀྱི་སྡུག་བསྔལ་ཆེན་པོ་ལ་བསམས་ནས་ལེན་པ་ལས་གྲོལ་བའི་དཀའ་བ་སྡུག་བསྔལ་ཆུང་བས་སོ། ། ཡང་ན་སྡུག་བསྔལ་ཙམ་ཡིན་པས་རྟགས་ཀྱི་ངོ་བོ་ཞུགས་ཀྱང་འབྲས་བུ་དང་བཅས་པའི་སྡུག་བསྔལ་ཡིན་གྱི། འབྲས་བུ་མ་ཡིན་པའི་སྡུག་བསྔལ་མ་ཡིན་པས་རྟགས་ཀྱི་ཁྱད་པར་མ་ཞུགས་པ་ནི་གལ་ཏེ་ཞེས་པའོ། །
དེ་ལ་ཤེས་བྱེད་དགོད་པ་ནི་དེས་ན་ཞེས་པ་སྟེ། ཟླ་བ་སྒྲོན་མའི་མདོ་ལས། ཆོས་སྨྲ་བའི་མེ་ཏོག་ཟླ་མཛེས་ཀྱིས་རང་ཉིད་ཀུན་ཏུ་བཟང་པོའི་ནགས་ཁྲོད་ན་དབེན་པ་ལ་བརྩོན་པ་ན་རྒྱལ་པོ་དཔའ་བས་སྦྱིན་འདུལ་བར་ཤེས་ནས་རང་རྒྱལ་པོས་གནོད་པ་བྱེད་པར་ཤེས་ཀྱང་དེ་ལ་འཇིགས་པ་མེད་པར་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཕྱིན་ནས་དེ་དག་ཆོས་ཀྱི་ཀུན་དགའ་བའི་སྒྲ་བསྒྲགས་སོ་ཞེས་གྲག་གོ །

རང་གི་སྡུག་བསྔལ་ཁྱད་དུ་བསད་པ་ཅི་སྟེ་ཞེ་ན། མང་པོའི་སྡུག་བསྔལ་ཟད་འགྱུར་ཕྱིར་རོ། ། དེས་སྡུག་བསྔལ་མཉམ་པས་བདག་གཞན་མཉམ་པར་བསྒོམ་པ་བཤད་ནས་བཞི་པ་མཉམ་པར་བསྒོམས་པའི་ཡོན་ཏན་ནི་ལྔ་སྟེ། གཞན་དོན་ལ་བདེ་བས་འཇུག་པ་དང༌། གཞན་དོན་བསྒྲུབ་པའི་བདེ་བ་མཆོག་ཏུ་གྲུབ་པ་དང༌། རང་གི་དྲེགས་པ་ཞི་བ་དང༌། འབྲས་བུ་ལ་ལྟོས་པ་མེད་པ་དང༌། དགོས་པ་དེ་དག་གི་སྒྲུབ་བྱེད་ལ་འབད་པར་གདགས་པའོ། ། དང་པོ་དེ་ལྟར་ཞེས་པ་སྟེ། གཞན་དོན་ལ་བདེ་བར་འཛིན་པའི་རྒྱུ་དང༌། བསམ་པ་དང༌།
དཔེ་གསུམ། རྐང་པ་གཅིག་དང་གཅིག་དང་གཉིས་དང་རིམ་པ་བཞིན་ནོ། ། གཉིས་པ་ནི་སེམས་ཅན་ཞེས་པ་སྟེ། གཞན་དོན་བསྒྲུབས་པས་ཆོག་གི་རང་ཐར་པ་ཙམ་དགའ་བའི་རྒྱུ་མ་ཡིན་ནོ་ཞེས་བྱ་བའོ། ། གསུམ་པ་ནི་དེ་ལྟས་ཞེས་པ་སྟེ། གཞན་ལ་གཞན་གྱི་འདུ་ཤེས་དང་བྲལ་བས་གཞན་དོན་བྱས་སོ་སྙམ་པའི་དྲེགས་པ་མི་སྐྱེ་བའོ། ། བཞི་པ་ནི་གཅིག་ཏུ་ཞེས་པའོ། ། ལྔ་པ་ནི་དེ་བས་ཞེས་པའོ། ། ལྔ་པ་གཟུང་བར་ནུས་པ་ནི་གོམས་པ་ཡིས་ནི་ཞེས་པ་སྟེ། སྔར་བཟུང་བའི་ལུས་འདི་ཕ་མའི་ཁུ་བ་དང་ཁྲག་ཡིན་གྱི་རང་གི་སེམས་ལས་ཐ་དད་ཀྱང་གོམས་པས་ན་རང་དུ་འཛིན་པའི་བློ་སྐྱེད་པ་ལྟར་རང་གི་ཤེས་པ་ལས་ཐ་དད་ནའང་གོམས་ན་གཞན་རྒྱུད་ལ་བདག་ཏུ་འཛིན་པའི་བློ་ཅི་སྟེ་མི་འབྱུང་ཞེས་བྱ་བའོ། །
བདག་དང་གཞན་བརྗེ་བ་ལ་བཞི་སྟེ། མཚན་ཉིད་བྱ་བ་མདོར་བསྟན་པ་དང༌། མཚན་ཉིད་རྒྱས་པར་བཤད་པ་དང༌། བརྗེས་ནས་བསམ་པ་རྗེས་སུ་བསྒྲུབ་པའི་བྱ་བ་རྒྱས་པར་བཤད་པ་དང༌། སྦྱོར་བ་རྗེས་སུ་བསྒྲུབ་པའི་བྱ་བ་རྒྱས་པར་བཤད་པའོ། ། དང་པོ་ལའང་བསམ་པ་དང་སྦྱོར་བས་ཇི་ལྟར་བསྒྲུབ་པའོ། ། དང་པོ་ནི་བདག་ཉིད་སྐྱོན་བཅས་སུ་ཤེས་བྱ་གཞན་ལ་ཡོན་ཏན་རྒྱ་མཚོར་ཤེས་བྱ་ཞེས་པ་དམན་པ་དང་གྱ་ནོམ་པའི་བསམ་པ་དང་བདག་འཛིན་ཡོངས་སུ་དོར་བ་ལ་རང་གི་རྒྱུད་གཞན་དུ་གཟུང་བ་དང༌། གཞན་བླངས་ཏེ་གཞན་རྒྱུད་བདག་ཏུ་བཟུང་བས་བླང་དོར་གྱི་འདུ་ཤེས་ཏེ། དེའང་དང་པོ་ནི་མོས་པ་དང༌། ཕྱི་ནས་མཐོང་བའི་སྒོ་ནས་སོ། །
གཉིས་པ་ནི་ལག་པ་ལ་སོགས་པ་ཞེས་པ་སྟེ། གོམས་ན་ལག་པ་ལ་སོགས་པ་ཐ་དད་ལའང་བསྲུང་བ་དང་བདག་ཏུ་འཛིན་པ་ལྟར་རྒྱུད་གཞན་ལའང་བདག་འཛིན་དང་བསྲུང་བའི་སྦྱོར་བ་འཇུག་པའོ། ། མཚན་ཉིད་རྒྱས་པར་བཤད་པ་ལ་བཞི་སྟེ། གཞན་བླང་བ་དང༌། བདག་གཅེས་པར་འཛིན་པ་དོར་བ་དང༌། བདག་གཞན་གཙོ་བོར་བྱེད་པའི་སྐྱོན་ཡོན་དང༌། དོན་བསྡུ་བའོ། ། དང་པོ་ནི་དེ་ལྟར་རྒྱུད་ནི་ཞེས་པ་ལ་སོགས་པ་བདག་གཞན་མཉམ་པའི་སྐབས་སུ་གསུངས་པའི་དོན་རྣམས་བཟླས་ནས་འདིར་ཡང་འཆད་པ་ན་བདུན་ཏེ། བརྗེ་བར་ནུས་པ་དང༌། དྲེགས་པ་ཞི་བ་དང༌།
འབྲས་བུ་ལ་མི་ལྟོས་པ་དང༌། དགོས་པ་དེ་དག་གི་སྒྲུབ་བྱེད་ལ་འབད་པར་གདམས་པ་དང༌། གཞན་གྱི་དོན་ཆེད་ཆེར་གཟུང་བ་དང༌། གོམས་པས་གྲུབ་པ་དང༌། བདག་དང་གཞན་སྡུག་བསྔལ་ལས་སྒྲོལ་བའོ། ། དང་པོ་ནི་ཇི་ལྟར་ཞེས་པ་སྟེ། ལུས་སེམས་ལ་ཐ་དད་ཀྱང་གོམས་ནས་བདག་འཛིན་འཇུག་པ་ལྟར། གཞན་གྱི་རྒྱུད་ལའང་གོམས་ན་བདག་འཛིན་འཇུག་ནུས་ཞེས་བྱ་བའོ། ། གཉིས་པ་ནི་དེ་ལྟར་ཡིན་ན་ཞེས་པ་སྟེ། རང་དོན་བྱས་པ་ལ་རློམ་སེམས་མི་སྐྱེ་བ་ལྟར་གཞན་ལ་རང་དུ་བཟུང་ནའང་གཞན་དོན་བྱས་པ་ལ་རློམ་སེམས་མི་འབྱུང་ངོ་ཞེས་བྱ་བའོ། །
གསུམ་པ་ནི་བདག་ཉིད་ཀྱིས་ཞེས་པའོ། ། བཞི་པ་ནི་དེ་བས་ཞེས་པའོ། ། ལྔ་པ་ནི་དེ་བས་ཞེས་པ་སྟེ། བྱ་བ་ཐམས་ཅད་གཞན་དོན་ཁོ་ནའི་ཆེད་དུ་བྱ་བ་ཡིན་པས། མགོན་པོ་སྤྱན་རས་གཟིགས་ཀྱིས་མཚན་བྱིན་གྱིས་བརླབས་ཏེ། མཚན་དྲན་པ་ཙམ་གྱིས་དགྲ་དང་མེ་ལ་སོགས་པའི་འཇིགས་པ་ལས་གྲོལ་བ་དང༌། འཁོར་དུ་བག་ཚ་བའི་འཇིགས་པ་ལས་གྲོལ་བར་འགྱུར་བར་བྱིན་གྱིས་བརླབས་སོ། ། དང་པོ་ལྟར་ན་ནི་འཁོར་གྱི་ཞེས་བརྗོད་ལ། ཕྱི་མ་ལྟར་ན་འཁོར་གྱིས་ཞེས་བརྗོད་དོ། ། དྲུག་པ་ནི་དཀའ་ལས་ཞེས་པ་སྟེ།
དཀའ་བ་ལས་གོམས་ན་སླ་སྟེ། གང་ཟག་འགའ་ཞིག་མཐོང་ན་འཇིགས་ལ་གོམས་ན་དེ་ལ་དགའ་བ་བཞིན་ནོ། ། ཞེས་བྱ་བའོ། ། བདུན་པ་ནི་གང་ཞིག་ཅེས་པ་སྟེ། བསམས་པ་དེས་བདག་དང་གཞན་སྒྲོལ་བར་ནུས་ལ། དེ་སྐྱེ་བོ་དམན་པས་མོས་པར་མི་ནུས་པས་གསང་བའི་དམ་པའོ། ། གཉིས་པ་བདག་གཅེས་པར་འཛིན་པ་དོར་བ་ལ་གཉིས་ཏེ། བདག་གི་ལུས་ལ་ཆགས་པས་སྐྲག་པའི་གནས་མ་ཡིན་པ་ལ་སྐྲག་པ་དང༌། ཉེས་དམིགས་སྣ་ཚོགས་ལ་སྦྱོར་བའོ། ། དང་པོ་ནི་བདག་ལུས་ཞེས་པ་སྟེ།
ལུས་ལ་གཅེས་པར་མི་འཛིན་ན་གང་ལའང་མི་འཇིགས་པའི་ལུས་གཅེས་པར་བཟུང་ན་ཅུང་ཟད་ལའང་འཇིགས་པ་སྐྱེ་བས་ལུས་དེ་འཇིགས་པའི་འབྱུང་གནས་ཡིན་པས་དགྲ་དང་འདྲའོ་ཞེས་བྱ་བའོ། ། གཉིས་པ་ནི་སྡིག་པ་ལ་སྦྱོར་བ་དང༌། དེས་ན་སྡང་བར་རིགས་པ་དང༌། བསྲུང་བར་མི་རིགས་པ་གསུམ། ལུས་གང་ཞེས་པ་དང༌། མཁས་པ་ཞེས་པ་དང༌། འདི་ལ་ཞེས་པ་ནས་རིམ་པ་བཞིན་ནོ། ། གསུམ་པ་བདག་གཙོ་བོར་བྱེད་པའི་སྐྱོན་ཡོན་ལ་གཉིས་ཏེ། སྐྱོན་ཡོན་གཉིས་ཀའི་རྣམ་གྲངས་དང༌། བདག་གཅེས་པར་འཛིན་པའི་ཉེས་པའོ། །
དང་པོ་ལ་དྲུག་སྟེ། སྦྱིན་པའི་དབང་དུ་བྱས་པ་དང༌། གནོད་པའི་དབང་དུ་བྱས་པ་དང༌། བསྟོད་གྲགས་ཀྱི་དབང་དུ་བྱས་པ་དང༌། ལས་ལ་སྦྱར་བའི་དབང་དུ་བྱས་པ་དང༌། ཕན་བདེའི་དབང་དུ་བྱས་པ་དང་དོན་བསྡུ་བའོ། ། དེའང་གལ་ཏེ་ཞེས་པ་དང༌། བདག་ཕྱིར་ཞེས་པ་དང༌། བདག་ཉིད་ཅེས་པ་དང༌། བདག་གི་ཞེས་པ་དང༌།
འཇིག་རྟེན་ཞེས་པ་དང༌། མང་དུ་ཞེས་པ་ནས་རིམ་པ་བཞིན་ནོ། ། གཉིས་པ་ལ་བཞི་སྟེ། མ་མཐོང་བའི་ཉེས་པ་དང༌། མཐོང་བའི་ཉེས་པ་དང༌། དོན་བསྡུ་བ་དང༌། འཇིགས་པའི་རྒྱུ་བདག་ཏུ་འཛིན་པ་དོར་བའོ། ། དང་པོ་ནི་བདག་བདེ་ཞེས་པས་ཐར་པ་མི་ཐོབ་པ་དང༌། འཁོར་བ་ནའང་བདེ་བ་མེད་པ་ཞེས་པས་བདེ་འགྲོ་མི་ཐོབ་པའོ། ། གཉིས་པ་ནི་འཇིག་རྟེན་ཞེས་པའོ། །
གསུམ་པ་ནི་མཐོང་དང་ཞེས་པའོ། ། བཞི་པ་ནི་འཇིག་རྟེན་དག་ན་ཞེས་པས་བདག་འཛིན་འཇིགས་པའི་གཞི་ཡིན་པ་རྗེས་འགྲོས་བསྒྲུབས་ནས་བདག་ཉིད་ཅེས་པས་དེ་དཔེའི་སྒོ་ནས་བསྒྲུབ་པའོ། ། བཞི་པ་དོན་བསྡུ་བ་ལ་ལྔ་སྟེ། བརྗེ་བའི་ཆེད་དུ་བྱ་བ་དང༌། རང་བཞིན་དང༌། བསམ་པའི་ཁྱད་པར་དང༌། སྦྱོར་བའི་ཁྱད་པར་ལས་ལོག་པའི་སྦྱོར་བ་དགག་པ་དང༌། ཡང་དག་པར་སྦྱོར་བ་བསྒྲུབ་པའོ། ། དང་པོ་ནི་དེ་ལྟར་ཞེས་པའོ། ། གཉིས་པ་ནི་བདག་ཉིད་ཅེས་པའོ། །
གསུམ་པ་ནི་བདག་ནི་ཞེས་པ་སྟེ། བདག་གཞན་ལ་བྱིན་པས་ལུས་དེས་རང་གི་དོན་བསྒྲུབ་པའི་བསམ་པ་དོར་བའོ། ། བཞི་པ་ནི་གཞན་དབང་ཞེས་པ་སྟེ། རང་གི་ལུས་དེ་སྐྱེ་བོ་གཞན་དབང་བའི་མིག་ལ་སོགས་པའི་ལུས་ཀྱིས་གཞན་གྱི་དོན་འབའ་ཞིག་བསྒྲུབ་དགོས་པས་རང་དོན་བསྒྲུབ་པར་རིགས་པ་མ་ཡིན་ལ། དེ་དོན་ཏེ། གཞན་དོན་སྒྲུབ་པར་བྱེད་པའི་མིག་ལ་སོགས་པ་གཞན་དོན་གྱི་ལས་དེ་ལ་ལོག་པར་བསྒྲུབས་ན་དེ་ལ་གནོད་པའི་དགེ་བ་ཉམས་ན་མི་རུང་ཞེས་བྱའོ། ། ལྔ་པ་ནི་དེས་ན་ཞེས་པ་སྟེ། རང་གི་ལུས་ལ་ཡོན་ཏན་ཡོད་ཀྱང་གཞན་གྱི་སྟོབས་ཀྱིས་བླང་བའོ། ། བརྗེས་ནས་བསམ་པ་རྗེས་སུ་བསྒྲུབ་པ་ལ་གཉིས་ཏེ། མདོར་བསྟན་པ་དང༌།
ཕྲག་དོག་བསྒོམ་པ་དང༌། འགྲན་སེམས་བསྒོམ་པ་དང༌། ང་རྒྱལ་བསྒོམ་པ་དང༌། བསྒོམ་པའི་འབྲས་བུའོ། ། དང་པོ་ནི་དམན་སོགས་ཞེས་པ་སྟེ། སེམས་ཅན་གྱི་ཚོགས་ན་སེམས་ཅན་གསུམ་སྟེ། རང་བས་དམན་པ་དང༌། རང་དང་མཉམ་པ་དང༌། རང་ལས་ལྷག་པའོ། ། དེ་གསུམ་བདག་ཏུ་བཟུང་སྟེ།
རང་གི་ལུས་གཞན་དུ་བཟུང་ལ་རང་གིས་ལུས་འདི་གཞན་དུ་བྱས་པ་ལ་དམན་པ་བདག་ཏུ་བྱས་པ་ཕྲག་དོག་དང༌། མཉམ་པ་བདག་ཏུ་བྱས་པ་འགྲན་སེམས་དང༌། ལྷག་པ་བདག་ཏུ་བྱས་པ་ང་རྒྱལ་བསྒོམ་པའོ། ། རྣམ་རྟོག་མེད་ཅེས་པ་ནི། སྔོན་བཟུང་བ་ལྟར་རང་གཞན་རྒྱུད་ངེས་པའི་རྣམ་རྟོག་མེད་པའོ། ། གཉིས་པ་ཕྲག་དོག་བསྒོམ་པ་ལ་གསུམ་སྟེ། འཇིག་རྟེན་གྱི་ཆོས་ལ་ཕྲག་དོག་བསྒོམ་པ་དང༌། ཡོན་ཏན་ལ་ཕྲག་དོག་བསྒོམ་པ་དང༌། བསྒོམས་ནས་ཇི་ལྟར་བསྒྲུབ་པའོ། ། དང་པོ་ནི་འདི་ནི་ཞེས་པ་སྟེ།
བཀུར་བ་དང་རྙེད་པ་དང༌། རྗེ་དཔོན་དུ་གྱུར་པ་ལ་ཕྲག་དོག་བྱ་བ་སྟེ། འདི་ནི་ཞེས་པ་རང་རྒྱུད་གཞན་དུ་བཟུང་བའོ། ། བདག་ཅེས་པ་དམན་པ་བདག་ཏུ་བཟུང་བའོ། ། གཉིས་པ་ནི་འདི་ནི་ཞེས་པ་སྟེ། བདག་རྒྱུད་ལ་གཞན་དུ་བཟུང་བ་འདི་ཡོན་ཏན་གྱིས་ཆེ་ལ། དམན་པ་བདག་ཏུ་བྱས་པའི་བདག་དམན་ཡོན་ཏན་ཡང་མེད་པར་གྲགས་ན་དེ་མི་འདོད་པས་ཡོན་ཏན་མེད་པས་ཅི་ཞིག་བྱ་སྟེ། དེས་ན་དམན་པ་བདག་ཏུ་བྱས་པའི་སྐྱེ་བོ་དེ་ཡོན་ཏན་དང་ལྡན་པར་བྱ་དགོས་ཞེས་བསམ་པ་ནི་ཕྲག་དོག་གི་རྣམ་པའོ། ། དེ་བས་ན་རང་རྒྱུད་གཞན་དུ་བཟུང་བ་དེས། དམན་པ་བདག་ཏུ་བྱས་པ་ལ་ང་རྒྱལ་བྱས་ན་དེ་གཅོགས་པ་ནི།
མཐོན་དམན་ལ་ལྟོས་པ་ཡིན་པས་བདག་ཀུན་དེ་རང་བས་མཐོ་བ་བདག་ཏུ་བྱས་པའི། བདག་ཀུན་ཡོན་ཏན་དང་ལྡན་པ་གང་བ་སྟེ། དེ་ལ་ལྟོས་ནས་འདི་དམན་ཏེ། རང་རྒྱུད་གཞན་དུ་བཟུང་བ་དེ་དམན་པའང་ཡོད་པས་ན་རང་རྒྱུད་གཞན་དུ་བཟུང་བས་དམན་པ་བདག་ཏུ་བྱས་པ་ལ་ང་རྒྱལ་མི་རིགས་ལ། ཡང་དམན་པ་བདག་ཏུ་བྱས་པ་དེ་རང་རྒྱུད་གཞན་དུ་བཟུང་བའི་བརྙས་པའི་ཡུལ་དེ་ལ། རང་རྒྱུད་གཞན་དུ་བཟུང་བ་དེས་བརྙེས་པ་མི་རིགས་ཏེ། དམན་པ་དེའང་ལྟོས་ནས་འཇོག་པས་དེ་བས་ཀྱང་དམན་པ་གང་བས་ཀྱང་དམན་པ་བདག་ཏུ་བྱས་པ་མཆོག་སྟེ། དེ་ལ་ལྟོས་ནས་མཆོག་ཏུའང་འདུག་པས་བརྙས་པ་མི་རིགས་སོ། ། གལ་ཏེ་དམན་པ་བདག་ཏུ་བྱས་པས་དེ་ལ་ཚུལ་ཁྲིམས་དང་ལྟ་བ་ལ་སོགས་པས་རྒུད་པ་དེ་ལ་བརྙས་སོ་ཞེ་ན། དེའང་མི་རིགས་ཏེ།
ཚུལ་ཁྲིམས་ལྟ་བ་གུད་སོགས་ནི། བདག་དབང་མིན་ཏེ་རང་དབང་མེད་པའོ། ། ཅིའི་ཕྱིར་ཞེ་ན། ཉོན་མོངས་སྟོབས་ཀྱིས་ཡིན་པས་སོ། ། གསུམ་པ་ནི་བསམ་པས་བདག་ཏུ་བཟུང་བའི་བདག་ཕྱིར་རྒྱས་པར་བྱ་བ་དང༌། དེའི་གནོད་པ་བཟོད་པར་བྱ་བ་དང༌། སེམས་ཅན་ལ་མི་ཕན་པའི་ཡོན་ཏན་ལ་ཡོན་ཏན་དུ་མི་ལྟ་བ་དང༌། ངན་འགྲོར་ཕྱོགས་པ་ལ་བརྩེ་བར་བྱ་བ་དང༌། རང་རློམ་པ་སྤང་ཞིང་དེས་མཁས་པ་ལ་སྡང་བ་དོར་བའོ། ། དང་པོ་ནི་ཅི་ནུས་ཞེས་བྱ་བའོ། །
གཉིས་པ་ནི་གནོད་པའང་ཞེས་པ་སྟེ། བདག་རྒྱུད་གཞན་དུ་བཟུང་བ་ལ་དམན་པ་བདག་ཏུ་བཟུང་བས་གནོད་པ་བྱས་ནའང་དང་དུ་བླང་ངོ༌། ། ཡང་ན་དམན་པ་བདག་ཏུ་བྱས་པའི་བདག་དེས་ཡོན་ཏན་བསྒྲུབ་པའི་གནོད་པའང་བདག་གིས་དང་དུ་བླངས་པ་ཡོན་ཏན་བསྒྲུབ་པའོ། ། གསུམ་པ་ནི་འོན་ཏེ་ཞེས་པ་སྟེ། ཁྱེད་སྙིང་རྗེ་དང་ལྡན་པ་ཡིན་ན་དམན་པ་བདག་ཏུ་བྱས་པའི་བདག་གསོ་བྱ་མིན་པ་ཅིའི་ཕྱིར། ཡང་དམན་པ་བདག་ཏུ་བྱས་པའི་བདག་ལ། ཁྱོད་ཅིའི་ཕྱིར་བརྙས་པ་བྱེད་ཅེས་དྲིའོ། ། གལ་ཏེ་རང་གི་རྒྱུད་གཞན་དུ་བྱས་པ་དེ་ཡོན་ཏན་དང་ལྡན་པས་སོ་ཞེ་ན། དམན་པ་བདག་ཏུ་བྱས་པའི་བདག་ལ་མི་ཕན་པའི་ཡོན་ཏན་དེས་ཅི་བྱ་སྟེ། རང་རྒྱུད་གཞན་དུ་བཟུང་བའི་ཡོན་ཏན་དེ་ལ་དགོས་པ་མེད་དོ་ཞེས་པའོ། །
བཞི་པ་ནི་ངན་འགྲོ་ཞེས་པའོ། ། ལྔ་པ་ནི་ཕྱིར་ལ་ཞེས་པའོ། ། གསུམ་པ་འགྲན་སེམས་བསྒོམ་པ་ལ་གསུམ་སྟེ། བསམ་པས་བདག་ཏུ་བཟུང་བའི་བདག་གིས་རྙེད་བཀུར་ལ་འགྲན་པ་དང༌། དེའི་ཡོན་ཏན་ལ་འགྲན་པ་དང༌། ལེགས་པའི་རྣམ་གྲངས་ལ་འགྲན་པ་རྣམས། བདག་དང་ཞེས་པ་དང༌། ཅི་ནས་ཞེས་པ་དང༌། བདག་གི་ཞེས་པ་ནས་རིམ་པ་བཞིན་ནོ། ། ང་རྒྱལ་བསྒོམ་པ་ལ་བཞི་སྟེ།
ང་རྒྱལ་གྱི་རྣམ་པ་དང༌། བསྒོམ་པའི་ལེགས་པ་དང༌། བསྒོམས་ནས་བསྟེན་པར་བྱ་བའི་སྦྱོར་བ་དང༌། ང་རྒྱལ་དང་བྲལ་བའི་ཉེས་པའོ། ། དང་པོ་ནི། ཉོན་མོངས་འདི་ཡང་ཞེས་པ་སྟེ། གཞན་རྒྱུད་མཐོན་པོ་བདག་ཏུ་བྱས་པས་རང་གི་རྒྱུད་ལ་དེ་ལྟར་བལྟ་བའོ། ། གཉིས་པ་ནི་དེ་ལྟར་ཞེས་པ་སྟེ། བསམ་པས་བདག་ཏུ་བཟུང་བའི་བདག་ལ་ཡོན་ཏན་ཐོབ་ནས་ཡིད་བདེ་བ་དེ་རང་གི་སེམས་ཀྱིས་མྱོང་བའོ། ། གསུམ་པ་ནི་ཅི་སྟེ་ཞེས་པ་སྟེ།
རང་རྒྱུད་གཞན་དུ་བཟུང་བ་དེ་བྲན་ལྟ་བུར་འདུ་ཤེས་པས་གཞན་རྒྱུད་བདག་ཏུ་འདུ་ཤེས་བཟུང་བ་སྟེ། རྙེད་པ་འཕྲོག་པར་བསྒྲུབ་པ་ལ་སོགས་པའོ། ། བཞི་པ་ནི་རང་གི་བསམ་པས་རང་རྒྱུད་ལ་གཞན་གྱི་གནོད་པ་སྦྱར་བ་དང༌། རང་གི་རྒྱུད་ལ་ཁོན་དུ་བཟུང་བའི་རྣམ་པ་གཉིས་འདི་ནི་བདེ་ཞེས་པ་ནས་རྐང་པ་གཉིས་སོ། ། ལྔ་པ་བདག་གཞན་བརྗེ་བ་བསྒོམས་པའི་འབྲས་བུ་ནི་བཞི་སྟེ། མ་བརྗེས་པར་རང་རྗེས་སུ་བཟུང་བའི་ཉེས་པ་དང༌། འབྲས་བུའི་ཤེས་བྱེད་དང༌། འབྲས་བུའི་ཕྱིར་བསྒོམ་པ་ལ་འབད་པའོ། ། དང་པོ་ནི་ཡིད་ཁྱོད་ཅེས་པའོ། ། གཉིས་པ་ནི་བརྩོན་པར་བསྐུལ་བ་དང༌།
འབྲས་བུ་ལུང་གིས་བསྒྲུབ་པ་དང༌། མྱོང་བས་འགྲུབ་པ་གསུམ། དེ་ལྟར་ཞེས་པ་ནས་རྐང་པ་གཉིས་དང༌། གཅིག་དང༌། གཅིག་རིམ་པ་བཞིན་ནོ། ། གསུམ་པ་ནི་གལ་ཏེ་ཞེས་པ་སྟེ། སྔོན་བདག་གཞན་བརྗེས་ནས་སངས་རྒྱས་ཀྱི་བདེ་བ་ཐོབ་པར་འགྱུར་རོ་ཞེས་བྱ་བའོ། ། བཞི་པ་ནི་དེ་བས་ཞེས་པ་སྟེ། གཞན་གྱི་ཁུ་བ་དང་ཁྲག་ལ་ངར་འཛིན་པ་འཇུག་པ་ལྟར་གཞན་ལ་ཡང་བདག་ཏུ་འཛིན་པ་གོམས་པར་བྱོས་ཞེས་བྱ་བའོ། ། སྦྱོར་བ་ཇི་ལྟར་བསྒྲུབ་པ་ལ་གཉིས་ཏེ།
སྦྱོར་བ་སྒྲུབ་པའི་ཚུལ་དང༌། སྦྱོར་བ་ལ་སེམས་དབང་དུ་བྱ་བའོ། ། དང་པོ་ལ་དྲུག་སྟེ། གཞན་ཕན་བདེ་ལ་སྦྱོར་བ་དང༌། ཉེས་པ་ཐམས་ཅད་དང་དུ་བླང་བ་དང༌། གཞན་གྱི་ཕྱིར་དམན་པའི་གནས་ཡང་དག་པར་བླང་བ་དང༌། སྦྱོར་བའི་དོན་བསྡུ་བ་དང༌། གནོད་པ་ཉམས་སུ་བླང་བ་དང༌། སེམས་ཡང་དག་པར་བསྲུང་བའོ། ། དང་པོ་ནི་གཞན་གྱི་ཞེས་བྱ་བ་སྟེ།
རང་གི་རྒྱུད་ལ་བྱ་ར་བྱས་ཏེ་བདེ་བ་ཅི་ཡོད་པ་གཞན་ལ་སྦྱིན་པའོ། ། གཉིས་པ་ནི་བདག་སྐྱིད་ཅེས་པ་སྟེ། བདག་གི་གྲགས་པ་དང༌། བདེ་བ་དང་ཕྲད་པ་ལ་མི་བཟོད་པར་གཞན་ཕན་བདེ་ལ་སྦྱོར་བའོ། ། གསུམ་པ་ནི་བདག་སྡུག་བསྔལ་ལ་སྦྱར་བ་དང༌། རང་གི་ཉེས་པ་ལ་བརྟག་པ་དང༌། གཞན་གྱི་ཉེས་པ་ལ་མཐོང་ནས་རང་གི་ཉེས་པ་ཡིད་ལ་བྱ་བ་དང༌། རང་གི་ཉེས་པ་བཤགས་པ་བཞི། བདག་ནི་ཞེས་པ་ནས་ཀུན་ལ་ཚིག་རྐང་པ་གཉིས་གཉིས་སོ། ། བཞི་པ་ནི་གཞན་གྱི་ཞེས་པ་སྟེ།
གཞན་གྱི་གྲགས་པ་བསྒྲག་པ་དང༌། གཞན་གྱི་བྱ་བ་བསྒྲུབ་པ་དང༌། རང་གི་ཡོན་ཏན་ལ་རློམ་པ་སྤང་བ་དང༌། རང་གི་ཡོན་ཏན་མི་བསྒྲགས་པ་ཚིག་རྐང་གཉིས་གཉིས་སོ། ། ལྔ་པ་ནི་མདོར་ན་ཞེས་པ་སྟེ། སྔོན་རང་དོན་དུ་གཞན་ལ་གནོད་པ་བྱས་པས་དང་གཞན་དོན་དུ་རང་གིས་གནོད་པ་ཉམས་སུ་བླང་ངོ་ཞེས་བྱ་བའོ། ། དྲུག་པ་ནི་འདི་ནི་ཞེས་པ་སྟེ། སེམས་དེ་རྗེ་བོ་བཙན་པོ་ལྟར་གཉེན་པོས་མི་ཐུལ་བར་ཤེད་མི་བསྐྱེད་དེ་གཉེན་པོས་ཡང་དག་པར་གདུལ་ལོ་ཞེས་བྱ་བའོ། ། སྦྱོར་བ་ལ་སེམས་དབང་དུ་བྱ་བ་ནི་བཞི་སྟེ། སེམས་ཚར་གཅད་པའི་ཚུལ་དང༌།
རང་ཆེད་དུ་སྦྱོར་བའི་ཉེས་པ་དང༌། འཛིན་པའི་ཡུལ་ལུས་ཀྱི་ཉེས་པ་དང༌། སེམས་དབང་དུ་བྱ་བ་ལ་སྦྱར་བའོ། ། དང་པོ་ནི་དེ་བྱ་ཞེས་པ་སྟེ་སྦྱོར་བ་ལ་སེམས་ལས་སུ་མི་རུང་ན་ཚར་བཅད་པ་སྟེ། དེའང་དེ་བྱ་ཞེས་པ་ནི་གང་ལ་སྦྱར་བར་བྱ་བ་དེ་དགེ་བ་བསྒྲུབ་པ་དང༌། སེམས་ཅན་གྱི་དོན་དུ་བྱ་བའོ། ། དེ་ལྟར་སེམས་པའི་དབང་དུ་བྱའོ། ། དེ་ལྟར་ཁྱོད་ཀྱིས་མི་བྱ་བ་ལ་དབང་དུ་བྱ་བ་ནི། སྡོམ་པའི་ཚུལ་ཁྲིམས་ཀྱིས་མི་དགེ་བ་མི་བྱ་བ་ལ་དབང་དུ་བྱ་བའོ། ། དེ་ལྟར་གནས་བྱ་ཞེས་པ་ནི་བསླབ་པ་གསུམ་བསྒྲུབ་པ་དང༌།
མཐུན་པའི་ལུས་ལ་སོགས་པའི་གནས་སྐབས་ལ་གནས་པར་བྱ་བའོ། ། བསླབ་པ་གསུམ་པོ་དེ་ལས་འདས་ན་ཚར་གཅད་པར་བྱ་བའོ། ། ཇི་ལྟར་ཚར་གཅད་ཅེ་ན། འོན་ཏེ་དེ་ལྟར་གདམས་ཀྱང་སེམས་རང་དབང་ཐོབ་སྟེ། སེམས་ཁྱོད་དེ་ལྟར་མི་བྱེད་ན་སེམས་ཁྱོད་ཉིད་ཚར་གཅད་པར་བྱ་སྟེ། གཉེན་པོས་བཙན་ཐབས་སུ་གདུལ་ལོ། ། ཅིའི་ཕྱིར་ཞེ་ན་ཁྱོད་ལ་ཉེས་པ་ཀུན་བསྟེན་པས་སོ། ། ཇི་ལྟར་ཞེ་ན་གཉིས་པ་རང་ཆེད་དུ་སྦྱོར་བའི་ཉེས་པ་ནི་སྔར་དོན་མེད་པར་བྱས་པས་དྲན་པ་ལ་སྦྱར་བ་དང༌། དེའི་དབང་དུ་མི་གཏང་བ་དང༌། དེ་སྤང་བའི་བྱ་བ་དང༌།
མ་སྤངས་པའི་ཉེས་པ་དང༌། ཉེས་པ་དེ་ཡིད་ལ་བྱས་ཏེ་ཚར་བཅད་པ་སྐབས་ལ་སྦྱར་བའོ། ། དང་པོ་ནི་ཁྱོད་ཀྱིས་ཞེས་པ་སྟེ། རང་གཅེས་པར་འཛིན་པ་ཁྱོད་ཀྱིས་ཁོ་བོ་དམྱལ་བ་ལ་སོགས་པ་གང་བརླག་པ་སྔོན་གྱི་དུས་དེ་ད་ལྟའི་དུས་ལས་གཞན་ཡིན་ཏེ། འོན་ཀྱང་བརླག་པའི་ཉེས་དམིགས་ངས་མཐོང་ཞེས་པའོ། ། གཉིས་པ་ནི་ཁྱོད་ད་གང་དུ་འགྲོ་ཞེས་པས་སྐབས་མེད་པར་བསྟན་ནས། སྐབས་མེད་པའི་རྣམ་པ་ནི། ཁྱོད་ཀྱི་དྲེགས་པ་ཀུན་གཞོམ་བྱ། ། ཞེས་པའོ། ། གསུམ་པ་ནི་ད་དུང་ཞེས་པས་རང་དོན་འདོར་བ་དང༌།
བདག་གིས་ཞེས་པས་གཞན་དོན་ལ་སྦྱོར་བའོ། ། བཞི་པ་ནི་གལ་ཏེ་ཞེས་པ་སྟེ། བག་མེད་པར་གྱུར་པ་ནི་གཉེན་པོ་ལ་དབང་དུ་མ་གྱུར་པའོ། ། ལྔ་པ་ནི་བདག་ཏུ་འཛིན་པའི་ཉེས་པ་དང༌། དེའང་མི་མཐུན་པར་བལྟ་བ་དང༌། བསམ་པས་བདག་ལ་དགའ་བ་དོར་བ་དང༌། སྦྱོར་བས་གཞན་བསྡུ་བ་བཞི། དེ་ལྟར་ཞེས་པ་ནས་ཚིག་རྐང་པ་གཉིས་གཉིས་སོ། ། རང་ཆེད་དུ་བྱ་བ་མི་རིགས་པ་བསྒྲུབ་པའི་ཕྱིར་འཛིན་པ་དེའི་ཡུལ་ལུས་ཀྱི་ཉེས་དམིགས་བརྗོད་པ་ནི་རྣམ་པ་གསུམ་སྟེ། ཆོག་མི་ཤེས་པ་དང༌།
གཡོ་བ་མེད་པ་དང༌། རྨོངས་པའོ། ། དང་པོ་ལ་གཉིས་ཏེ། ཆོག་མི་ཤེས་པའི་ཉེས་པ་དངོས་སུ་བསྟན་པ་དང༌། ཞར་ལ་ཆོག་ཤེས་པའི་ཕན་ཡོན་བསྟན་པའོ། ། དང་པོ་ནི་གནོད་པ་ལ་གཟེ་རི་འཕེལ་བ་དང༌། འདོད་པས་ངོམས་པ་མེད་པ་དང༌། འདོད་པ་དོན་དུ་གཉེར་བས་རང་གི་རྒྱུད་ཉམས་པ་གསུམ་ཇི་ལྟར་ཞེས་པ་དང༌། དེ་ལྟར་ཞེས་པ་དང༌། ནུས་མེད་ཅེས་པ་ནས་རིམ་པ་བཞིན་ནོ། །
གཉིས་པ་ལ་ནི་གང་ཞིག་ཅེས་པ་ནས་རྩ་བ་དྲུག་གོ ། གཉིས་པ་གཡོ་བ་མེད་པ་ནི་ཐ་མར་ཞེས་པ་ནས་ཚིགས་བཅད་གཉིས་ཏེ། ཐ་མར་ཐལ་བར་འགྲོ་བ་ནི་མི་རྟག་པའོ། ། མི་གཡོ་བ་ནི་བེམ་པོའོ། ། གཞན་གྱིས་དབང་སྒྱུར་ནི་ཀུན་སློང་གིས་བསྐྱོད་པའོ། ། མི་གཙང་བ་ནི་དྲི་ང་བས་སོ། ། སེམས་གཞན་དང་འབྲེལ་བས་བེམ་པོ་མི་ལྡོག་པ་ནི་གསོན་ནམ་ཞེས་པའོ། ། ང་རྒྱལ་ནི་བདག་ཏུ་མངོན་པར་རློམ་པ་སྟེ་དེའི་གནས་མ་ཡིན་པའོ། ། རྨོངས་པ་ལ་བཞི་སྟེ། ལེགས་ཉེས་ལ་རྨོངས་པ་དང༌།
བསྟོད་སྨད་ལ་རྨོངས་པ་དང༌། དེ་ལ་རྩོད་པ་སྤང་བ་དང༌། ཉེས་དམིགས་ཀྱི་རྟེན་དེ་དགོས་པ་ལ་སྦྱར་བའོ། ། དང་པོ་ནི་ལུས་ཀྱི་ཞེས་པ་སྟེ། དོན་མེད་པ་ནི་བསྲུངས་ཀྱང་ལུས་དགའ་བར་མི་འཛིན་པའོ། ། བདག་གིས་འདི་ལྟར་བསྐྱངས་ཀྱང་ཆགས་པ་མེད་པའི་རྗེས་སུ་ཆགས་པས་ཅི་ཞིག་བྱ་ཞེས་སྦྲེལ་ལ། གང་ལ་ཞེ་ན། ཤིང་མཚུངས་བེམ་པོ་འདི་ལའོ། ། བྱ་རྒོད་ཀྱིས་ཟོས་ཀྱང་རུང༌། ཞེ་སྡང་ཡོད་མིན་ན་གནོན་པ་ཁོང་ཁྲོ་བས་ཅི་ཞིག་བྱ།
དེས་ན་ཤིང་མཚུངས་སོ། ། གཉིས་པ་ནི་གང་ཞིག་ཅེས་པ་སྟེ། གང་ཞིག་སྨོད་པ་ཁྲོ་བའི་ཤེས་མེད་ན། གང་ཞིག་བསྟོད་པས་མགུ་བར་གྱུར་པའི་ཤེས་མེད་ན། བདག་གིས་འདིའི་དོན་དུ་ངལ་བ་བྱས་སོ་ཞེས་པའོ། ། གསུམ་པ་རྩོད་པ་སྤང་བ་ལ། གལ་ཏེ་ལུས་ལ་དགའ་བ་དང༌། མི་དགའ་བ་མེད་ཀྱང་དེ་བདག་གིར་བྱེད་པ་པོ་སེམས་ལ་དགའ་བ་ཡོད་པས་དེས་ན་སེམས་དགའ་བའི་ཆེད་དུ་ལུས་ལ་བསྟོད་དོ་སྙམ་ནས་རྩོད་པ་ནི་གང་ཞིག་ཅེས་པའོ། ། དེའི་ལན་ནི་ཐམས་ཅད་ཅེས་པ་སྟེ། དེ་ལྟར་ན་ལུས་འདོད་པ་ཙམ་དུ་རྒྱུ་མཚན་འདྲ་བས་དགྲའི་ལུས་ལ་བསྟོད་པ་ལ་ཡང་དགའ་བར་བྱོས་ཤིག་པའོ། །
ཉེས་པའི་རྟེན་དེ་དགོས་པ་ལ་སྦྱོར་བའི་ཚུལ་ནི་དེ་བས་ཞེས་པ་སྟེ། ལས་ཀྱི་སྤྱད་ནི་སོ་ནམ་པ་དག་དངོས་པོ་ངན་པ་རྣམས་ལས་ཀྱི་ཆེད་དུ་འཛིན་པའོ། ། དེ་བཞིན་དུ་ལུས་འདི་ལས་ཀྱི་ཆེད་དུ་གཟུང་ངོ་ཞེས་པའོ། ། སེམས་དབང་དུ་བྱ་བ་ལ་སྦྱར་བ་ནི། མི་མཐུན་ཕྱོགས་སྤང་བ་དང༌། མཐུན་པའི་ཕྱོགས་ལ་བསྟེན་པ་དང༌། ཞི་གནས་ཀྱི་དམིགས་པ་ཡིད་ལ་བྱ་བ་རྣམས་དེ་བས་ཞེས་པ་དང༌། རྒྱལ་སྲས་ཞེས་པ་དང༌། དེ་བས་ཞེས་པ་ནས་རིམ་པ་བཞིན་ནོ། ། བསམ་གཏན་གྱི་ལེའུ་སྟེ་བརྒྱད་པའོ།། །།
ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་ལ་དོན་ལྔ་སྟེ། ཤེས་རབ་གཙོ་བོར་བསྟན་པ་དང༌། དེའི་རང་བཞིན་སྟོང་པ་ཉིད་ཤེས་པ་ཡིན་པ་དང༌། སྟོང་པ་ཉིད་བསྒོམ་པ་ལ་འཇུག་པའི་ཚུལ་དང༌། དངོས་པོར་འཛིན་པ་དགག་པ་དང༌། སྟོང་པ་ཉིད་བསྒོམས་པའི་འབྲས་བུའོ། ། དང་པོ་ལ་གཉིས་ཏེ། ཤེས་རབ་གཙོ་བོར་བཞག་པའི་འཐད་པ་དང༌། དེ་ཉིད་ཀྱིས་དེ་ལ་འབད་པར་གདམས་པའོ། ། དང་པོ་ནི་ཡན་ལག་ཅེས་པ་སྟེ།
འདི་དག་ཅེས་པས་ཕ་རོལ་ཕྱིན་པ་གཞན་ལྔའམ། ཐབས་ཀྱི་རྣམ་པ་གཞན་ནོ། ། ཡན་ལག་ཅེས་པ་ནི་ཤེས་རབ་ཀྱི་རྒྱུ་སྟེ། ཕ་རོལ་ཏུ་ཕྱིན་པ་ལྔ་ལ་གོམས་པས་ཤེས་རབ་སྐྱེ་བའོ། ། ཡང་ན་འཁོར་ཏེ། ཉོན་མོངས་པའི་གཉེན་པོ་ཤེས་རབ་ཡིན་ཡང་གཞན་རྣམས་དེའི་གྲོགས་སུ་འགྲོ་བའི་ཕྱིར་རོ། ། ཤེས་རབ་དོན་དུ་ཞེས་པ་ནི། ། དེ་བསྐྱེད་པའི་ཆེད་དུ་གསུངས་སོ། ། གཉིས་པ་ནི་དེ་ཡི་ཕྱིར་ན་ཞེས་པ་སྟེ། སྡུག་བསྔལ་གྱི་རྩ་བ་དངོས་པོ་ལ་མངོན་པར་ཞེན་པ་དེ་ཤེས་རབ་ཁོ་ནས་སྤངས་པས་དེ་བསྐྱེད་དོ། །
དེའི་རང་བཞིན་སྟོང་པ་ཉིད་ཡིན་པ་ནི་གཉིས་ཏེ། ཡུལ་སྟོང་པར་བསྒྲུབ་པ་དང༌། ཡུལ་ཅན་ལམ་དུ་བསྒྲུབ་པའོ། ། དང་པོ་ལ་གསུམ་སྟེ། རང་གི་ལུགས་ཀྱི་བདེན་པ་གཉིས་ཀྱི་རང་བཞིན་དང༌། དེ་ལ་ཀུན་རྫོབ་ཀྱི་སྒོ་ཅན་གྱི་གནོད་པ་སྤང་བ་དང༌། དོན་དམ་པའི་སྒོ་ཅན་གྱི་གནོད་པ་སྤང་བའོ། ། དང་པོ་ནི་ཀུན་རྫོབ་དང་ནི་ཞེས་པ་སྟེ། བདེན་པ་གཉིས་སུ་དབྱེ་བ་དང༌། མཚན་ཉིད་དང༌།
མཚན་ཉིད་ངེས་པར་བྱེད་པའི་ཚད་མ་གསུམ་གྱིས་ངེས་པར་བྱའོ། ། དང་པོ་ལའང་དབྱེ་གཞི་དང༌། དབྱེ་བའི་དོན་དང༌། གྲངས་ངེས་པ་དང༌། སྒྲའི་དོན་བཞིའོ། ། དང་པོ་ནི་ཤེས་པར་བྱ་བ་ཙམ་སྟེ། ཤེས་བྱ་ཇི་ལྟ་བ་དོན་དམ་པ་དང༌། ཇི་སྙེད་པ་ཀུན་རྫོབ་ཡིན་ལ། དེ་གཉིས་ཀ་ལ་ཤེས་བྱ་ཙམ་གྱིས་ཁྱབ་པའི་ཕྱིར་རོ། ། གཉིས་པ་ནི་བདེན་པ་གཉིས་དངོས་པོ་ཐ་དད་མ་ཡིན་ཏེ་བདེན་པ་གཉིས་ཆོས་ཅན་དང་ཆོས་ཉིད་མ་ཡིན་པར་ཐལ་བ་དང༌།
དོན་དམ་པ་སྟོང་པ་རྟོགས་པས་དམིགས་པའི་མཚན་མ་ཟིལ་གྱིས་མི་གནོན་པར་ཐལ་བ་དང༌། ཀུན་རྫོབ་ཡང་དག་པར་མ་གྲུབ་པ་ཙམ་དོན་དམ་པ་མ་ཡིན་པར་ཐལ་བ་དང༌། ཀུན་ནས་ཉོན་མོངས་པ་དང་རྣམ་བྱང་དུས་གཅིག་པར་ཐལ་བའི་ཕྱིར་རོ། ། ཐ་དད་གཏན་མེད་པའང་མ་ཡིན་ཏེ། ཀུན་རྫོབ་མཐོང་བ་ན་བདེན་པ་མཐོང་བར་འགྱུར་བ་དང༌། དོན་དམ་ལྟར་ཀུན་རྫོབ་དབྱེར་མེད་པར་འགྱུར་བ་དང༌། ཀུན་རྫོབ་སྒྲིབ་པའི་དམིགས་པ་ཡིན་པ་ལྟར་དོན་དམ་པའང་སྒྲིབ་པའི་དམིགས་པར་ཐལ་བ་དང༌། ཀུན་རྫོབ་མཐོང་བ་དང་ཐོས་པ་ལས་གཞན་དུ་བཙལ་བར་བྱ་བ་མ་ཡིན་པར་ལྟར་དོན་དམ་པའང་བཙལ་བར་བྱ་བ་མ་ཡིན་པར་ཐལ་བའི་ཕྱིར་རོ། ། དངོས་པོ་གཅིག་ལ་ཆོས་ཐ་དད་པ་ནི་ཉེས་པ་འདི་དག་མེད་དེ་བུམ་པའི་བྱས་པ་དང་མི་རྟག་པ་བཞིན་ནོ། ། དངོས་པོ་གཅིག་ལ་ཆོས་ཐ་དད་པའང་མ་ཡིན་ཏེ།
དོན་དམ་པར་དངོས་པོར་མ་གྲུབ་པའི་ཕྱིར་རོ། ། འོ་ན་ཅི་ཞེ་ན། ནམ་མཁའ་ལ་སྐྲ་ཤད་དུ་སྣང་བ་དང༌། སྣང་བ་དེས་དབེན་པ་ལྟར་དེ་ཉིད་དང་གཞན་དུ་བརྗོད་དུ་མེད་པ་དབྱེ་བའི་དོན་ཡིན་ནོ། ། གྲངས་ངེས་པ་ནི་བདེན་པ་དང་བརྫུན་པ་གཉིས་སུ་དོན་གཅིག་ཡོངས་སུ་གཅོད་པའི་འཇུག་པ་ངེས་ལ། དེ་ལ་བརྫུན་པ་རྣམ་པར་རྟོག་པའི་ཡུལ་དུ་གྲུབ་པ་དེ་ཚད་མས་ཡོད་པར་བསྒྲུབ་པ་ཀུན་རྫོབ་པ་ཡིན་ལ། བདེན་པ་རྣམ་པར་རྟོག་པའི་ཡུལ་དུ་གྲུབ་པ་དེ་ཚད་མས་བཀག་པ་ནི་དོན་དམ་པའི་བདེན་པ་ཡིན་པས་བདེན་པ་གཉིས་ཁོ་ནའོ། ། སྒྲའི་དོན་ལ་བློ་འཁྲུལ་པ་ནི། སྒྲིབ་པའི་དོན་གྱིས་ཀུན་རྫོབ་ཡིན་ལ། དེའི་ཡུལ་ནི་འཁྲུལ་ངོར་བདེན་པས་ཀུན་རྫོབ་ཀྱི་བདེན་པའོ། །
རིགས་པའི་ཤེས་པ་ནི་དོན་དུ་གཉེར་བྱ་ཡིན་པ་དང་མི་སླུ་བས་དོན་དམ་པ་ཡིན་ལ། ཆོས་ཉིད་སྤྲོས་པ་དང་བྲལ་བ་ནི་རིགས་པ་དེའི་ངོ་བོར་བདེན་པས་དོན་དམ་པའི་བདེན་པའོ། ། མཚན་ཉིད་ནི་ཕྱིན་ཅི་ལོག་གི་དམིགས་པ་མཐའ་དག་གིས་སྟོང་པ་ནི་དོན་དམ་པའི་བདེན་པ་སྟེ། ཡོད་པ་དང་མེད་པ་གཉིས་ཀ་དང་གཉིས་ཀ་མ་ཡིན་པ་ཇི་ལྟར་ཡོངས་སུ་བཅད་ཀྱང་ཕྱིན་ཅི་ལོག་གི་བློའི་དམིགས་པ་ཡིན་ལ། དེ་མཐའ་དག་གིས་དབེན་པས་སྤྲོས་པ་དང་བྲལ་བའོ། ། ཀུན་རྫོབ་ནི་སྣང་ཡང་རིག་པའི་ངོར་མི་བདེན་པས་ཕྱིན་ཅི་ལོག་གི་བློའི་དམིགས་པའོ། ། མཚན་ཉིད་ངེས་པར་བྱེད་པའི་མཚན་མ་ལ་དོན་དམ་པ་སྤྲོས་པ་དང་བྲལ་བ་ནི་རྣལ་འབྱོར་གྱི་མངོན་སུམ་གྱིས་འགའ་ཡང་མ་མཐོང་བ་དེ་ཁོ་ན་མཐོང་བའི་ཚུལ་གྱིས་ཤེས་ལ། སྤྲོས་པ་གཅོད་པའི་རྗེས་དཔག་གིས་དགག་བྱ་རྣམ་པར་བཅད་པའི་ཚུལ་གྱིས་ངེས་སོ། ། ཀུན་རྫོབ་སྒྱུ་མ་ལྟ་བུར་ནི་སྣང་བ་ཙམ་དུ་ཐ་སྙད་པའི་ཚད་མས་ངེས་པ་དང༌། བདེན་པ་སྤྲོས་པ་གཅོད་པའི་རྗེས་དཔག་གིས་བཀག་པ་སྣང་བ་ལ་མི་བདེན་པར་ངེས་པ་ཡིན་ནོ། །
མཚན་ཉིད་གཞུང་དུ་བཤད་པའི་དོན་དམ་བློ་ཡི་ཞེས་པ་སྟེ། མཚན་གཞི་ངེས་པར་བྱེད་པའི་ཚད་མ་འདི་ལ་ཁ་ཅིག་འདི་ལྟར་འཆད་དེ། བློའི་རྣམ་པ་དབྱེ་བ་དང༌། གནོད་བྱེད་ཀྱི་རིམ་པ་དང༌། དེ་ལ་རྩོད་པ་སྤང་བའོ། ། དང་པོ་ནི་དེ་ལ་ཞེས་པ་སྟེ། རྣལ་འབྱོར་པ་ནི་འཇིག་རྟེན་ལས་འདས་པའི་ཤེས་རབ་ཐོབ་པ་རྒྱུན་དུ་ཞུགས་པ་དང༌། ས་དང་པོ་ཐོབ་པ་ཡན་ཆད་དོ། ། ཕལ་པ་དེ་ཁོ་ན་མ་མཐོང་བའི་སེར་སྐྱ་ལ་སོགས་པའོ། ། གཉིས་པ་གནོད་བྱེད་ཀྱི་རིམ་པ་ནི་དེ་ལ་ཞེས་པ་སྟེ།
འཇིག་རྟེན་པས་བདག་ཏུ་ལྟ་བ་ལ་སོགས་པ་བདག་མེད་པར་མཐོང་བའི་མངོན་སུམ་གྱིས་དེ་མི་བདེན་པར་ཤེས་པས་གནོད་པས་འཇིག་རྟེན་ཕལ་པ་ལ་རྣལ་འབྱོར་འཇིག་རྟེན་གྱིས་གནོད་དོ། ། ཆོས་ཀྱི་བདག་ཏུ་མཐོང་བའི་ཉན་ཐོས་པའི་རྣལ་འབྱོར་པ་ལའང་གཟུང་འཛིན་མེད་པར་མཐོང་བའི་རྣལ་འབྱོར་པའི་ཤེས་རབ་ཀྱིས་གནོད་ལ། རྣམ་པར་རིག་པ་ཙམ་དུ་མཐོང་བ་ལའང་སྣང་བ་མེད་པའི་ཤེས་རབ་ཀྱི་གནོད་པས། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པའོ། ། འོ་ན་སོ་སོ་སྐྱེ་བོས་དེ་ཁོ་ན་ཉིད་མ་མཐོང་བས་དེ་དག་ལ་བློ་གོང་མས་གནོད་པར་ཅིས་ཤེས་ཤེ་ན། རྗེས་སུ་དཔག་པས་ངེས་སོ། ། དེ་ལ་ཕལ་པའི་བློས་ཡུལ་དུ་བྱས་པའི་བདག་ལ་སོགས་པ་མ་གྲུབ་པར་གང་ཟག་གི་བདག་འགོག་པའི་རྗེས་དཔག་གིས་ངེས་ལ། གཟུང་བ་དང་འཛིན་པ་དང་རྣམ་པར་རིག་པ་ཙམ་མེད་པར་ཆོས་ཀྱི་བདག་འགོག་པའི་རྗེས་དཔག་གིས་ངེས་སོ། །
དེ་ཅི་ལྟར་འགོག་ཅེ་ན། གཉི་ག་ཡང་ནི་འདོད་པའི་དཔེས། ། ཞེས་གསུངས་ཏེ། རྒོལ་ཕྱིར་རྒོལ་བ་གཉིས་ཀས་གཟུགས་བརྙན་ལ་སོགས་པ་གཅིག་དང་དུ་མ་དང་བྲལ་བར་ཡང་མཐུན་པར་གྲུབ་ལ། རང་བཞིན་མེད་པར་ཡང་མཐུན་པར་གྲུབ་པས་གཅིག་དང་དུ་མ་དང་བྲལ་བར་རང་བཞིན་མེད་པས་ཁྱབ་པ་ངེས་ཏེ། སྣང་བ་འདི་ལའང་ཆ་ཤས་དང་བཅས་པར་ཡོངས་སུ་བཅད་པས་ཆ་མེད་པའི་གཅིག་དང་དུ་མ་རྣམ་པར་བཅད་པ་ན་གཅིག་དང་དུ་མ་དང་བྲལ་བར་ཡང་གྲུབ་པས་དེ་ནས་ཁྱབ་པ་དང་ཕྱོགས་ཆོས་ངེས་པས། གཅིག་དང་དུ་མ་དང་བྲལ་བའི་ཕྱིར་རོ། ། རང་བཞིན་མེད་དེ་གཟུགས་བརྙན་བཞིན། ། ཞེས་པས་དཔེ་ལ་བརྟེན་པའི་རྗེས་དཔག་གིས་གནོད་དོ། ། དེ་ལ་རྩོད་པ་སྤང་བ་ནི།
གལ་ཏེ་རྣལ་འབྱོར་པ་དང་ཕལ་པའི་བློ་ཐམས་ཅད་ཀུན་རྫོབ་ཀྱི་རང་བཞིན་འཁྲུལ་པར་བསྒྲུབས་ལ། དེ་གཉི་ག་ལ་གནོད་པ་ཡོད་པས། བློ་ཐམས་ཅད་འཁྲུལ་པར་གྲུབ་པ་ན། འཁྲུལ་པ་ཟད་པའི་རྣལ་འབྱོར་པ་དེ་ཁོ་ན་མཐར་ཕྱིན་པར་རྟོགས་པས་བློ་ཐམས་ཅད་སྤོང་བར་འགྱུར་ཏེ། འཁྲུལ་པ་སྤངས་པས་སོ་སྙམ་ན། མི་སྤོང་སྟེ་མ་དཔྱད་ཕྱིར་ཏེ། མ་བརྟགས་ན་ཉམས་དགའ་བའི་སྣང་བ་མི་འདོར་རོ། ། དེས་ཅི་བྱ་ཞེ་ན། འབྲས་བུའི་དོན་དུ་སྟེ་ཚོགས་རྫོགས་པ་དང་གཞན་དོན་བསྒྲུབ་པ་ལ་སོགས་པའི་ཆེད་དུའོ། ། འཁྲུལ་པར་ཤེས་བཞིན་དུ་སྣང་བ་མི་འགལ་ལམ་ཞེ་ན།
མི་འགལ་ཏེ་གཉི་ག་ཡང་ནི་འདོད་པའི་དཔེས་ཞེས་བྱ་བ་ཡང་བཟླས་ཏེ། རྒོལ་ཕྱིར་རྒོལ་གཉིས་ཀས་གཟུགས་བརྙན་མི་བདེན་པར་ཤེས་བཞིན་དུ་སྣང་བ་མི་འགལ་བ་ལྟར་འདིར་རྣལ་འབྱོར་པ་ལ་མི་བདེན་པར་ཤེས་བཞིན་དུ་སྣང་ངོ༌། ། འོ་ན་རྣལ་འབྱོར་པ་དང་ཕལ་པ་རྟོགས་པ་ཁྱད་མེད་པར་ཐལ་ཏེ། འཁྲུལ་པའི་སྣང་བ་ཡོད་པ་མཚུངས་པར་སོང་ཞེ་ན། བདེན་པའི་མངོན་ཞེན་ཡོད་པ་དང་མེད་པའི་ཁྱད་པར་ཡོད་དོ་ཞེས་འཆད་པ་ནི་འཇིག་རྟེན་པའི་ཞེས་པའོ་ཞེའོ། ། འདི་ནི་མ་ཡིན་ཏེ། རྣལ་འབྱོར་པ་བདེན་པ་མཐོང་བ་ལ་བརྗོད་ལ། ཕལ་པ་བདེན་པ་མ་མཐོང་བ་ལ་བརྗོད་ན། འོག་ནས། རྣལ་འབྱོར་པ་དང་འཇིག་རྟེན་རྩོད། །
ཅེས་རྒོལ་ཕྱིར་རྒོལ་རྩོད་པར་གསུངས་པ་དང་འགལ་ལོ། ། དེས་ན་གནོད་བྱེད་དེའང་མངོན་སུམ་མ་ཡིན་ཏེ་རྗེས་དཔག་ཡིན་པར་མངོན་ནོ། ། དེས་ན། གཉི་ག་ཡང་ནི་འདོད་པའི་དཔེས། ། ཞེས་པའང་རྗེས་དཔག་གི་གནོད་བྱེད་དུ་མི་འཐད་དེ། རྗེས་དཔག་གི་གནོད་བྱེད་ནི་ཕལ་པ་རྣལ་འབྱོར་པའི་བློས་གནོད་པ་དང༌། རྣལ་འབྱོར་པ་བློ་ཁྱད་ཀྱིས་གནོད་པ་དེ་ཉིད་ཡིན་པས་ཟློས་པར་འགྱུར་བའི་ཕྱིར་རོ། ། རྣལ་འབྱོར་པ་བློ་ཁྱད་ཀྱིས་གནོད་པ་མངོན་སུམ་གྱི་གནོད་བྱེད་ཡིན་ནའང་རྣམ་པར་རིག་པ་ཙམ་དུ་མཐོང་བ་ལའང་སྣང་བ་མེད་པའི་ཤེས་རབ་ཀྱིས་གནོད་པ་བརྗོད་པར་མི་འཐད་དེ། ཐེག་པ་ཆེན་པོ་དབུ་མ་པ་དང་རྣམ་པར་རིག་པ་ཙམ་དུ་སྨྲ་བའི་དབྱེ་བ་ནི་ཐེག་པ་ལ་གསར་དུ་ཞུགས་པའི་དུས་ན་ཡིན་གྱི་བདེན་པ་མཐོང་བ་ལ་དེ་ལྟ་བུའི་དབྱེ་བ་མེད་པས་གནོད་བྱ་གནོད་བྱེད་གཉིས་མེད་པའི་ཕྱིར་རོ། ། དེས་ན་འདི་ལྟར་བཤད་པར་བྱ་སྟེ།
བློའི་དབྱེ་བ་དང༌། གནོད་བྱེད་ཀྱི་རིམ་པ་དང༌། དེ་ལ་རྩོད་པ་སྤང་བའོ། ། དང་པོ་ནི་དེ་ལ་ཞེས་པ་སྟེ། བདེ་བར་གཤེགས་པའི་གཞུང་ལུགས་བཀའ་རྟགས་ཀྱི་ཕྱག་རྒྱ་ལེན་པ་ནི་རྣལ་འབྱོར་པ་ཡིན་ལ། བདག་ཏུ་སྨྲ་བ་མུ་སྟེགས་བྱེད་དང༌། སྐྱེ་བོ་ཐ་མལ་པ་ནི་ཕལ་པའོ། ། དེ་ལ་གནོད་བྱེད་ཀྱི་རིམ་པ་ནི། དེ་ལ་འཇིག་རྟེན་ཕལ་པ་ནི། རྣལ་འབྱོར་འཇིག་རྟེན་གྱིས་གནོད་ཅིང༌། །
ཞེས་པས་འཇིག་རྟེན་ཕལ་པ་ཕྱི་རོལ་པས་ལུས་རྡུལ་ཕྲན་དུ་མ་ལ་ཡན་ལག་ཅན་རིལ་པོ་གཟུང་བས་ཤེས་པ་སྐད་ཅིག་སིལ་བུ་རྒྱུན་གཅིག་ཏུ་བསྲེས་ཏེ་རྟག་པར་འཛིན་པ་ལ་རྣལ་འབྱོར་འཇིག་རྟེན་དེ་ཉན་ཐོས་ཐ་མའི་བློས་ཀྱང་གཟུང་ལ་རྡུལ་ཕྲན་སིལ་བུ་དང་འཛིན་བྱ་སྐད་ཅིག་སིལ་བུར་བསྒྲུབས་པས་གནོད་པས་སོ། ། འོ་ན་ཉན་ཐོས་ལ་སོགས་པའི་རྣལ་འབྱོར་པའི་བློ་དེ་ལ་གནོད་པ་མེད་དམ་སྙམ་ན། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་སྨོས་ཏེ། བྱེ་བྲག་ཏུ་སྨྲ་བས་སྣང་བ་འདི་སྔོན་པོ་ཕྱི་རོལ་གྱི་དོན་དུ་འདོད་ནས་ཤེས་པ་དང་དོན་རྣམ་པས་མ་བཞག་པར་ཐུག་ཕྲད་དུ་འཛིན་པར་འདོད་པ་ལ་མདོ་སྡེ་པའི་རྣལ་འབྱོར་པས། ལྷན་ཅིག་ཏུ་དམིགས་པའི་ངེས་པ་ལ་སོགས་པས་གནོད་ཅིང༌། མདོ་སྡེ་པས་སྣང་བ་ཐམས་ཅད་སེམས་ཀྱི་རྣམ་པ་ཡིན་ཡང་དེ་ལ་རྣམ་པ་འཇོག་པ་པོ་མེ་ལོང་གི་ནང་གི་རྣམ་པ་བྱད་ཀྱིས་འཇོག་པ་ལྟར་ཕྱི་རོལ་ན་དོན་ཡོད་པར་སྨྲ་བ་ལ་སེམས་ཙམ་པའི་རྣལ་འབྱོར་པས་རྡུལ་ཕྲ་རབ་ཆ་མེད་ན་ཐམས་ཅད་དབུས་ཀྱི་རྡུལ་ལ་ཐིམ་པས་གོང་བུ་ཐམས་ཅད་རྡུལ་ཕྲ་རབ་ཀྱི་ཚད་དུ་ཐལ་ལ། ཕྱོགས་རྒྱས་པའི་བསགས་པ་ཡོད་པས་ཆ་ཤས་མེད་པའི་རྡུལ་མེད་ཅེས་པ་རྡུལ་ཕྲན་དང་དེས་བརྩམས་པའི་རགས་པ་བཀག་པ་དང༌། སྐྱེས་ལ་འདྲ་བ་ལ་སོགས་པའི་ཡུལ་གྱི་མཚན་ཉིད་བཀག་པས་གནོད་པ་དང༌།
རྣམ་པ་བདེན་པས་ཐམས་ཅད་སེམས་ཀྱི་ངོ་བོ་བདེན་པར་སྨྲ་བ་ལ་རྣམ་པ་དུ་མ་དང་འབྲེལ་བའི་ཕྱིར་ཤེས་པ་ཆ་ཤས་མེད་པའི་གཅིག་མ་ཡིན་ཞེས་པས་གནོད་ཅིང༌། ཤེས་པ་ཤེལ་སྒང་དག་པ་ལྟ་བུའི་སྐད་ཅིག་མར་སྨྲ་བ་ལའང་དབུ་མ་པའི་རྣལ་འབྱོར་པས་སྐད་ཅིག་ལ་ཆ་དུ་མ་མེད་ན་སྔ་མ་དང་ཕྱི་མ་འབྲེལ་པ་ཐམས་ཅད་དུས་གཅིག་པས་བསྐལ་པའང་སྐད་ཅིག་གིས་ཚད་དུ་ཐལ་ལ། དེ་ལ་ཤེས་པ་དུས་དུ་མ་དང་འབྲེལ་བར་མཐོང་བས་གནོད་པས་སྐད་ཅིག་ལའང་ཆ་དུ་མ་ཡོད་པས་ཆ་མེད་པའི་སྐད་ཅིག་མ་བཀག་པས་གནོད་དོ། ། དེ་ལྟར་གནོད་པ་དེའང་གང་གིས་ཤེས་ཤེ་ན། གཉི་ག་ཡང་ནི་འདོད་པའི་དཔེས། ། ཞེས་སྦྱར་ཏེ་རྒོལ་ཕྱིར་རྒོལ་གཉི་ག་འདོད་པའི་དཔེས་མེ་ལོང་གི་གཟུགས་བརྙན་སོགས་པའི་དཔེས་འཆད་དོ། ། འདི་དག་རྒྱས་པར་ནི་འོག་ནས་འཆད་པར་འགྱུར་བ་ཉིད་ཡིན་ཏེ། རྣལ་འབྱོར་པའི་བློ་ཁྱད་ནི་སྔོན་ལ་འཆད་ལ། ཕལ་པ་ལ་གནོད་པ་ནི་གང་ཟག་གི་བདག་མེད་པ་ནས་དངོས་པོར་འཛིན་པ་དགག་པའི་བར་གྱིས་སྟོན་ཏེ། འོ་ན་དབུ་མ་པའི་ལུགས་ལ་གནོད་པ་ཡོད་དམ་མེད།
གནོད་པ་ཡོད་ན་ཐུག་པ་མེད་ལ། མེད་ན་བློ་དེ་ལ་འཁྲུལ་པ་མེད་པས་དེའི་ཡུལ་བདེན་པ་གྲུབ་པ་ན་བློའི་དམིགས་པ་ཐམས་ཅད་ཀུན་རྫོབ་པར་གྲུབ་པ་ཉམས་སོ་ཞེ་ན། དེ་ལ་དབུ་མ་པས་ཀྱང་ཁས་བླངས་པ་ཞིག་བྱུང་ན་དེ་ལ་གནོད་པ་ཡོད་པ་ཡིན་ཏེ། སྟོང་པ་ཉིད་དུ་ཁས་བླངས་ནའང་དེའང་ཡང་དག་པ་མ་ཡིན་ཏེ། གལ་ཏེ་སྟོང་པ་ཅུང་ཟད་ཡོད། ། མི་སྟོང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པའང་ཡོད་པར་ག་ལ་འགྱུར། ། ཞེས་པ་དང༌། རྒྱལ་བ་རྣམས་ཀྱི་སྟོང་པ་ཉིད། །
ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་བསྒྲུབ་ཏུ་མེད་པར་གསུངས། ། ཞེས་གསུངས་པ་ལྟ་བུའོ། ། དེས་ན་དབུ་མ་པ་ཡིན་ན་དེས་ཁས་བླངས་པ་མེད་པས་དེ་ལ་གནོད་པ་མེད་པའི་ཕྱིར་ཐུག་པ་མེད་པ་མ་ཡིན་ལ། ཁས་བླངས་པ་མེད་པས་བློའི་ཡུལ་མ་གྲུབ་པའི་ཕྱིར་གནོད་པ་མེད་པའི་དམིགས་པ་གྲུབ་པར་ཐལ་བའི་སྐྱོན་མེད་དོ། ། དེས་ན། གང་གི་ཕྱོགས་ལ་ཡོད་པ་དང༌། ། མེད་དང་ཡོད་མེད་མི་བསྒྲུབ་པ། ། དེ་ལ་ནན་ཏན་ལྡན་པས་ཀྱང༌། །
ཅིར་ཡང་ཀླན་ཀ་བྱ་མི་ནུས། ། ཞེས་གསུངས་སོ། ། དེ་ལ་རྩོད་པ་སྤང་བ་ལ་གཉིས་ཏེ། སྤྱོད་པ་དོན་མེད་པས་རྩོད་པ་སྤང་བ་དང༌། རྟོགས་པ་ཁྱད་མེད་པའི་རྩོད་པ་སྤང་བའོ། ། དང་པོ་ནི་གལ་ཏེ་བློའི་དམིགས་པ་ཐམས་ཅད་འཁྲུལ་པའི་དམིགས་པ་ཡིན་ན་མཚན་མ་དང་བྲལ་བའི་རྣལ་འབྱོར་པ་རྣམས་ལ་སྦྱིན་པ་ལ་སོགས་པའི་སྤྱོད་པ་རྒྱུན་ཆད་པར་འགྱུར་ཏེ་གང་དུའང་ཁས་མི་ལེན་པ་བློའི་འཇུག་པ་ཐམས་ཅད་འཁྲུལ་པའི་ཕྱིར་རོ་ཞེ་ན། འབྲས་བུའི་དོན་དུ་མ་དཔྱད་ཕྱིར་ཏེ། འབྲས་བུ་སངས་རྒྱས་ཐོབ་པར་བྱ་བའི་ཕྱིར་ཚོགས་རྫོགས་པར་བྱེད་པ་ལ་མི་བདེན་པར་ཤེས་ཀྱང་མ་བརྟགས་ན་ཉམས་དགའ་བར་སྣང་བས་མ་དཔྱད་ཕྱིར་ཞེས་པའོ། ། འོ་ན་མི་བདེན་པའི་སྣང་བ་ཆེད་དུ་བསྐྱེད་པས་ཅི་བྱ་ཞེ་ན། དཔེར་ན་ཕ་རོལ་གྱི་ཡུལ་ལས་ཐར་བར་བྱ་བའི་ཕྱིར་སྒྱུ་མའི་དཔུང་སྤྲུལ་པ་ལྟར་སེམས་ཅན་གྱི་དོན་གྱི་ཆེད་དུ་སྣང་བ་མི་འདོར་རོ། །
དཔེར་ན་སྒྱུ་མའི་རྒྱལ་པོ་ཞིག ། སྤྲུལ་པ་ཐར་པར་བྱ་ཕྱིར་བརྩོན། ། ཞེས་མདོ་སྡེ་རྒྱན་ལས་གསུངས་པ་ལྟ་བུའོ། ། མི་བདེན་པར་ཤེས་བཞིན་དུ་སྣང་བ་མི་འགལ་ལམ་ཞེ་ན། མི་འགལ་ཏེ་སྒྱུ་མ་བཞིན་ནོ་ཞེས་འཆད་པ་ནི་གཉིས་ཀ་ལའང་འདོད་པའི་དཔེས་སྣང་བའོ། ། གཉིས་པ་ནི་རྟོགས་པ་ཁྱད་མེད་ཀྱི་རྩོད་སྤང་ནི་འོ་ན་སྣང་བཅས་ཀྱི་བློ་མི་འདོར་བས་རྣལ་འབྱོར་པ་མཐར་ཐུག་པ་རྣམས་དང་འཇིག་རྟེན་པ་ཁྱད་པར་མེད་པར་ཐལ་ཞེ་ན། ཁྱད་པར་ཡོད་དོ་ཞེས་འཆད་པ་ནི། འཇིག་རྟེན་པ་ཡིས་ཞེས་པ་སྟེ། འཇིག་རྟེན་པས་རྟོགས་པ་མེད་པའི་ཤེས་པས་དངོས་པོ་རྣམས་མཐོང་ལ། རྟོག་པ་དང་བཅས་པས་ཡང་དག་ཉིད་དུ་རྟོགས་བྱེད་ཀྱིས་སྒྱུ་མ་ལྟ་བུར་རྟོགས་པ་མིན་ལ།
རྣལ་འབྱོར་པས་སྒྱུ་མ་ལྟ་བུར་རྟོགས་པས་ཁྱད་ཡོད་དོ། ། དེས་ན་འདིར་རྣལ་འབྱོར་པ་དང་འཇིག་རྟེན་རྩོད་དེ་འཇིག་རྟེན་བདེན་པར་འཛིན་པ་ལ། རྣལ་འབྱོར་པས་རྗེས་དཔག་གི་དངོས་པོ་བདེན་པར་ཡོད་པ་འགོག་དགོས་པས་སོ། ། ཞེས་བྱ་བའོ། ། དེ་ལྟར་རང་གི་བདེན་པ་གཉིས་ཀྱི་རང་བཞིན་རྣམ་པར་བཞག་ནས། དེ་ལ་དངོས་པོར་འཛིན་པའི་རྩོད་པ་སྤོང་བ་ནི། ཀུན་རྫོབ་ཀྱི་སྒོ་ཅན་གྱི་གནོད་པ་སྤོང་བ་དང༌། དོན་དམ་གྱི་སྒོ་ཅན་གྱི་གནོད་པ་སྤོང་བའོ། ། ཞེས་དགེ་བཤེས་ལོ་ཙཱ་བ་ལ་སོགས་པ་བོད་ཀྱི་དགེ་བཤེས་ཕལ་ཆེར་གསུང་སྟེ། འདི་ཡང་དག་པ་མ་ཡིན་ཏེ་ཀུན་རྫོབ་ཀྱི་སྒོ་ཅན་ཞེས་བྱ་བ་དབུ་མ་པ་ཀུན་རྫོབ་ཏུ་འདོད་པ་ལ་ཟེར་ན་འོག་མའང་ཀུན་རྫོབ་ཏུ་འདོད་པས་དེའང་ཀུན་རྫོབ་ཀྱི་སྒོ་ཅན་དུ་ཐལ་ལ།
དངོས་པོར་སྨྲ་བ་ཀུན་རྫོབ་ཏུ་འདོད་པ་ལ་ཟེར་ན་འདོད་པ་མཚུངས་པས་རྩོད་པ་མེད་པར་འགྱུར་རོ། ། དེ་བཞིན་དུ་འོག་མ་ལའང་འདྲ་སྟེ། དངོས་པོར་སྨྲ་བ་དོན་དམ་དུ་འདོད་པས་དོན་དམ་སྒོ་ཅན་ཡིན་ན་སྔ་མའང་དོན་དམ་དུ་འདོད་ལ། དབུ་མ་པ་དོན་དམ་དུ་འདོད་ན་ནི་རྩོད་པ་མེད་པར་འགྱུར་རོ། ། དེས་ན་ཐམས་ཅད་དབུ་མ་པ་ཀུན་རྫོབ་ཏུ་འདོད་ལ། དངོས་པོར་སྨྲ་བ་དོན་དམ་དུ་འདོད་པས་རྩོད་པ་དེ་སྤང་བ་ཡིན་ནོ། ། དེ་ལ་གཟུགས་སོགས་ཞེས་བྱ་བ་ནི་བྱེ་བྲག་ཏུ་སྨྲ་བའི་རྩོད་པ་སྤོང་ལ། སྒྱུ་འདྲའི་ཞེས་བྱ་བ་ལ་སོགས་པས་མདོ་སྡེ་པའི་རྩོད་པ་སྤོང་ཞིང༌། གང་ཚེ་ཞེས་བྱ་བ་ལ་སོགས་པས་རྣམ་པར་རིག་པ་ཙམ་དུ་སྨྲ་བའི་རྩོད་པ་སྤང་བ་སྟོན་ཏོ། ། དེ་ལ་བྱེ་བྲག་ཏུ་སྨྲ་བས་གཟུགས་ལ་སོགས་པ་ཤེས་བྱའི་གཞི་ལྔ་དོན་དམ་པར་ཚད་མས་གྲུབ་པར་འདོད་པས།
ཚད་མ་དང་འགལ་བའི་རྩོད་པ་སྤང་བ་དང༌། བཅོམ་ལྡན་འདས་ཀྱིས་གསུངས་པས་ལུང་གི་གནོད་པ་སྤང་པའོ། ། དང་པོ་ནི། གཟུགས་སོགས་མངོན་སུམ་ཉིད་ཅེས་སྨོས་ཏེ། གལ་ཏེ་དངོས་པོ་ཐམས་ཅད་དེ་ཁོ་ནར་མ་གྲུབ་ན་གཟུགས་ལ་སོགས་པ་ཤེས་བྱའི་གཞི་ལྔ་པོ་དོན་དམ་པར་ཡོད་པར་མངོན་སུམ་གྱིས་གྲུབ་པས་གནོད་དོ་ཞེ་ན། གྲགས་པས་ཡིན་གྱི་ཚད་མས་མིན་ཏེ། གཟུགས་ལ་སོགས་པ་མངོན་སུམ་དུ་སྣང་བ་ཉིད་ཀྱང་ནི་རྟོགས་པས་བརྟགས་པ་ལ་མངོན་སུམ་ལྟར་སྣང་བ་ཀུན་རྫོབ་པ་གྲགས་པ་ཙམ་ཡིན་གྱི་དོན་དམ་པའི་ཚད་མས་གྲུབ་པ་མིན་ནོ། ། ཇི་ལྟར་ཞེ་ན་བུམ་པ་མངོན་སུམ་དུ་འདོད་པ་ན་དེའི་ནང་དང་ཕྱི་རོལ་ལ་སོགས་པ་མ་མཐོང་བས་བུམ་པ་མ་མཐོང་ཡང་འཇིག་རྟེན་ན་བུམ་པ་མཐོང་ཞེས་གྲགས་པ་དང་འདྲ་བར་གཟུགས་སོགས་ཀྱང༌། སྒྲ་མེད་ཕྲ་རབ་རྡུལ་རྫས་བརྒྱད། ། ཅེས་བྱ་བ་ཁྱོད་རང་འདོད་པས་རྫས་བརྒྱད་མེད་པའི་ཁ་དོག་མེད་ལ་རྫས་བརྒྱད་མིག་གིས་མཐོང་བ་མེད་དོ། །
དེས་ན་རྣམ་རྟོག་ལ་སྣང་ཚད་ཙམ་ཡིན་པར་གྲགས་པས་ཡིན་ནོ། ། འོ་ན་གྲགས་པ་དེ་ཉིད་དོན་དམ་པ་ཡིན་ནོ་ཞེ་ན། དེ་བརྫུན་ཞེས་སྦྲེལ་ཏོ། ། དཔེར་ན་ཇི་ལྟ་བུ་ཞེ་ན་མི་གཙང་བ་ལ་སོགས་པ་ལ་གཙང་སོགས་གྲགས་པ་བཞིན་ནོ། ། གཉིས་པ་ལུང་དང་འགལ་བ་སྤང་བ་ནི། གལ་ཏེ་ཐམས་ཅད་དེ་ཁོ་ནར་མེད་ན་བཅོམ་ལྡན་འདས་ཀྱིས་ཕུང་པོ་ལ་སོགས་པ་ཡོད་པར་གསུངས་པ་དང་འགལ་ལོ་ཞེ་ན། དེ་དགོངས་པ་ཅན་ཡིན་ནོ། ། དེ་ལ་དགོངས་ཏེ་གསུངས་པ་ཞེས་བྱ་བ་ལ། དགོངས་ཏེ་གསུངས་པའི་དགོས་པ་དང༌། དགོངས་གཞི་དང༌།
དངོས་ཀྱི་དོན་ལ་གནོད་པའི་ཚད་མ་དང་གསུམ་དགོས་སོ། ། དེ་ལ་དགོངས་པ་ལ་དགོས་པ་ཅི་ཡོད་ཅེ་ན་འཇིག་རྟེན་གཞུག་པའི་དོན་དུ་མགོན་པོས་དངོས་བསྟན་ཏོ། ། དགོངས་གཞི་གང་ཡིན་ཞེ་ན། ཀུན་རྫོབ་པར་ཡོད་པ་དགོངས་གཞིའོ། ། དངོས་ཀྱི་དོན་ལ་གནོད་པའི་ཚད་མ་གང་ཡིན་ཞེ་ན། དེ་དག་སྟེ་ཕུང་པོ་ལ་སོགས་པ་དེ་དག་ཆོས་ཅན་ནོ། ། དེ་ཉིད་དུ་མིན་ཅེས་པ་དོན་དམ་པར་མེད་ཅེས་པ་བསྒྲུབ་བྱའོ། ། གཏན་ཚིགས་ནི་སྐད་ཅིག་མ་ཉིད་མིན་ཏེ་རགས་པའི་དངོས་པོར་ལྟ་སྨོས་ཅི་དགོས་ཏེ་ཤིན་ཏུ་ཕྲ་བའི་སྐད་ཅིག་ཙམ་དང་དེ་བསགས་པའི་དུ་མར་མེད་པའི་ཕྱིར་རོ། ། སྐད་ཅིག་མ་གཅིག་ཏུ་མེད་པའང་ཐོག་མ་དབུས་དང་ཐ་མའི་ཆ་གསུམ་དུ་ཡོད་པའི་ཕྱིར་རོ། ། ཆ་གསུམ་མེད་ན་སྔ་མ་དང་འབྲེལ་པ་དང་ཕྱི་མ་དང་འབྲེལ་པ་དུས་གཅིག་པར་འགྱུར་བས་བསྐལ་པའང་སྐད་ཅིག་ཙམ་དུ་ཐལ་བར་འགྱུར་ཏེ།
དེ་སྐད་དུའང་རིན་ཆེན་ཕྲེང་བ་ལས། ཇི་ལྟར་སྐད་ཅིག་མཐའ་ཡོད་ལྟར། ། དེ་བཞིན་ཐོག་མ་དབུས་བརྟག་གོ ། སྐད་གསུམ་གྱི་ནི་བདག་ཉིད་ཕྱིར། ། འཇིག་རྟེན་སྐད་ཅིག་ལ་མི་གནས། ། ཞེས་གསུངས་སོ། ། གལ་ཏེ་སྐད་ཅིག་དོན་དམ་པ་མ་ཡིན་ན་སྐད་ཅིག་གཏན་མེད་པར་འགྱུར་ཏེ། འདི་ལྟར་དོན་དམ་པར་ནི་ཁྱོད་དབུ་མ་པ་མི་འདོད་ལ། བདེན་པ་གཉིས་མ་ཡིན་ཏེ། ཕུང་པོ་གསུམ་པ་མི་རུང་སྟེ།
བདེན་པ་གསུམ་ལ་བཀག་པའི་ཕྱིར་རོ། ། ཀུན་རྫོབ་ཏུ་མི་རུང་སྟེ། ཀུན་རྫོབ་ནི་འཇིག་རྟེན་ལ་སྣང་བའང་ཡིན་པ་ལས་སྐད་ཅིག་སུ་ལའང་མི་སྣང་ངོ་སྙམ་དུ་བསམས་ནས་རྒོལ་བ་ནི། ཀུན་རྫོབ་ཏུ་ཡང་འགལ་ཞེ་ན། ཞེས་པའོ། ། དེའི་ལན་ལ་སྐད་ཅིག་མ་དེ་དོན་དམ་ཡང་མིན། ཕུང་པོ་གསུམ་པའང་མ་ཡིན་ཏེ་ཀུན་རྫོབ་ཡིན་ནོ། ། དེ་ལ་ཀུན་རྫོབ་གཉིས་ཡོད་པ་ལས། དེ་ཕལ་པའི་བློའི་དམིགས་པའི་ཀུན་རྫོབ་མ་ཡིན་ཡང་རྣལ་འབྱོར་ཀུན་རྫོབ་ཉེས་མེད་དེ། རྣལ་འབྱོར་པ་བདེན་པ་མཐོང་བའི་མངོན་སུམ་དང༌།
མོས་པས་དཔྱོད་པའི་རྗེས་དཔག་གི་ཡུལ་ཡིན་པས་བློ་དེ་དག་གི་སྣང་ངོར་ཡོད་པ་མི་འགལ་ལོ་ཞེས་ལན་འདེབས་པ་ནི། རྣལ་འབྱོར་ཀུན་རྫོབ་ཉེས་མེད་དེ། ། ཞེས་བྱ་བའོ། ། གལ་ཏེ་སྐད་ཅིག་ཏུ་མཐོང་བའི་ཉན་ཐོས་པ་དག་ལ་བདེན་པ་མཐོང་བ་བཤད་པའི་ཕྱིར་ཀུན་རྫོབ་པ་འགལ་ལོ་ཞེ་ན། འཇིག་རྟེན་ལ་ལྟོས་དེ་ཉིད་མཐོང༌། ། ཞེས་སྨོས་ཏེ། སྐད་ཅིག་མཐོང་བ་ལ་དེ་ཁོ་ན་མཐོང་ངོ་ཞེས་བརྗོད་པ་དེ་འཇིག་རྟེན་པའི་བློ་འཁྲུལ་པ་ལ་ལྟོས་ནས་དེ་ཉིད་མཐོང་ཞེས་འཇོག་པ་ཡིན་ནོ། ། གལ་ཏེ་ཀུན་རྫོབ་ཐམས་ཅད་འཇིག་རྟེན་པའི་ཀུན་རྫོབ་ཁོ་ན་མ་ཡིན་ནམ། རྣལ་འབྱོར་པའི་ཡུལ་ནི་དོན་དམ་པ་ཁོ་ན་ཡིན་ཏེ། རྣལ་འབྱོར་པ་ནི་ཀུན་རྫོབ་ཅེས་བྱ་བ་མི་སྲིད་དོ་ཞེ་ན།
གཞན་དུ་ཞེས་གསུངས་ཏེ། རྣལ་འབྱོར་པའི་ཀུན་རྫོབ་ཁས་ལེན་པ་ལས་གཞན་དུ་འདོད་དེ་ཁས་མི་ལེན་པར་ཀུན་རྫོབ་ཐམས་ཅད་ལ་འཇིག་རྟེན་གྱི་ཀུན་རྫོབ་ཀྱིས་ཀྱང་ཁྱབ་པར་འདོད་ན་རྣལ་འབྱོར་པས་ཀུན་རྫོབ་ཏུ་བུད་མེད་མི་གཙང་བར་རྟོག་པ་ལ་འཇིག་རྟེན་པའི་ཀུན་རྫོབ་ཀྱིས་གནོད་པར་འགྱུར་རོ་ཞེས་བྱ་བའོ། ། དེ་ལྟར་བྱེ་བྲག་ཏུ་སྨྲ་བའི་རྩོད་པ་སྤངས་ནས། ད་ནི་སྒྱུ་འདྲའི་ཞེས་བྱ་བ་ལ་སོགས་པས་མདོ་སྡེའི་རྩོད་པ་སྤོང་ངོ༌། ། འདི་དག་མདོ་སྡེའི་རྩོད་སྤང་དུ་ཇི་ལྟར་འགྱུར་ཞེ་ན། འགྲེལ་པ་མཁན་པོ་དག་གིས་ཀྱང་བཤད་ལ། ཡང་བྱེ་བྲག་ཏུ་སྨྲ་བས་སངས་རྒྱས་ལ་ཤེས་པ་བཅུ་མངའ་བས་ཀུན་རྫོབ་ཤེས་པ་ཡོད་པས་ཀུན་རྫོབ་ཏུའང་འདོད་ལ། མདོ་སྡེ་པས་མྱ་ངན་ལས་འདས་པའི་དམིགས་པ་ཐམས་ཅད་དོན་དམ་ཡིན་ལ། ཀུན་ནས་ཉོན་མོངས་ཀྱི་དམིགས་པ་ཐམས་ཅད་ཀུན་རྫོབ་ཡིན་པར་འདོད་པས། མདོ་སྡེ་པའི་རྩོད་པ་ཡིན་པར་འདོད་དོ། །
འདི་ལ་བཞི་སྟེ། ཚོགས་ཀྱི་རྟེན་གསུངས་པས་མི་གནོད་པ་དང༌། ཉིང་མཚམས་སྦྱོར་བར་གསུངས་པས་མི་གནོད་པ་དང༌། ལས་ཀྱི་རྟེན་གསུངས་པས་མི་གནོད་པ་དང༌། འཁོར་བ་དང་མྱ་ངན་ལས་འདས་པའི་ཐ་དད་རྣམ་པར་བཞག་པས་མི་གནོད་པའོ། ། དང་པོ་ནི་སྒྱུ་འདྲའི་ཞེས་པ་སྟེ། གལ་ཏེ་ཐམས་ཅད་སྒྱུ་མ་ལྟར་བརྫུན་པ་ཁོ་ན་ཡིན་ན། རྒྱལ་བ་མཆོད་པ་ལ་བསོད་ནམས་མེད་པར་ཐལ་ཏེ། རྒྱལ་བའང་སྒྱུ་མ་ལྟ་བུ་ཡིན་པའི་ཕྱིར་རོ་ཞེ་ན། སྒྱུ་འདྲའི་རྒྱལ་ལས་བསོད་ནམས་ནི། །
ཇི་ལྟར་དངོས་ཡོད་ཇི་བཞིན་ཏེ། ། ཁྱེད་རང་དངོས་པོའི་སངས་རྒྱས་ལ་བསོད་ནམས་འབྱུང་བའི་རྒྱུ་མཚན་ནི་དེ་ལ་དད་པའི་དབང་གིས་ཡིན་ནས་དད་པ་དེ་རྒྱལ་བ་དངོས་པོ་ལ་འབྱུང་བ་ལྟར་སྒྱུ་མ་ལྟ་བུ་ལའང་འབྱུང་བས་སྒྱུ་མ་ལྟ་བུ་ཡིན་ན་ཚོགས་ཀྱི་ཞིང་མ་ཡིན་པར་ཐལ་ལོ། ། ཞེས་བྱ་བ་དེ་ཁྱབ་པ་མ་གྲུབ་བོ་ཞེས་བྱ་བའོ། ། གཉིས་པ་ནི། གལ་ཏེ་སེམས་ཅན་སྒྱུ་འདྲ་ན། ། ཤི་ནས་ཇི་ལྟར་སྐྱེ་ཞེས་སྨོས་ཏེ། སེམས་ཅན་ཆོས་ཅན་སྒྱུ་མ་ལྟ་བུ་ཡིན་ན་སྐྱེ་བ་ཕྱི་མ་ཕྱི་མ་ཉིང་མཚམས་མི་སྦྱོར་བར་ཐལ་ཏེ། སྒྱུ་མ་ལྟ་བུ་ཡིན་པའི་ཕྱིར་རོ། ། སྒྱུ་མ་མཁན་གྱིས་སྤྲུལ་པའི་སྐྱེས་པ་ལ་སོགས་པ་བཞིན་ནོ། ། དེ་འདོད་ན་ཉིང་མཚམས་སྦྱོར་བ་གསུངས་པས་གནོད་དོ་ཞེས་རྒོལ་བའོ། །
དེའི་ལན་ནི་ཇི་སྲིད་རྐྱེན་རྣམས་ཞེས་སྨོས་ཏེ། དེ་ལ་རྐྱེན་འཚོགས་ན་སྒྱུ་མ་ལྟ་བུ་ལའང་སྐྱེ་བ་མི་འགལ་བས་ན་སྒྱུ་མ་ལྟ་བུ་ལ་སྐྱེ་བ་མི་ལེན་པས་ཁྱབ་པའི་ཁྱབ་པ་མེད་དོ། ། དེས་ན་ཐལ་བའི་རྗེས་འགྲོ་ཁྱབ་པ་མ་གྲུབ་ཅེས་འཆད་པའོ། ། གལ་ཏེ་རྐྱེན་ཡོད་ཀྱི་བར་དུ་གནས་པས་ཡུན་རིང་དུ་གནས་པའི་ཕྱིར་སེམས་ཅན་བདེན་པར་ཡོད་པར་ཐལ་ལོ་ཞེ་ན། རྒྱུན་རིང་ཙམ་གྱིས་ཇི་ལྟར་ན། ། སེམས་ཅན་བདེན་པར་ཡོད་པ་ཡིན། ། ཞེས་སྨོས་ཏེ། སྐྱེ་བ་རྒྱུན་རིང་དུ་གནས་པ་ལ་བདེན་པས་མ་ཁྱབ་སྟེ། བདེན་བརྫུན་ནི་ཡུན་རིང་ཐུང་གིས་མི་འབྱེད་དེ་སྒྱུ་མ་ལོར་གནས་ཀྱང་ཐ་སྙད་བརྫུན་ལ། སེམས་ཅན་ཞག་གཅིག་ནས་འཆི་ནའང་ཐ་སྙད་བདེན་པའི་ཕྱིར་རོ། །
དེས་ཚེ་ཕྱི་མ་ལ་སོགས་པ་ཡུན་རིང་དུ་འབྲེལ་པ་མ་བདེན་པས་མ་ཁྱབ་པས་ཐལ་བའི་ཁྱབ་པ་མ་གྲུབ་ཅེས་འཆད་པའོ། ། གསུམ་པ་ནི་གལ་ཏེ་ཐམས་ཅད་སྒྱུ་མ་ལྟ་བུ་ཡིན་ན་བསད་པ་ལ་སོགས་པ་ལ་སྡིག་པ་དང་ཕན་གདགས་ན་དགེ་བ་མེད་པར་ཐལ་ལ། དེ་སྒྱུ་མ་ཡིན་ཡང་དགེ་སྡིག་ཡོད་ན་སྒྱུ་མ་མཁན་གྱིས་སྤྲུལ་པའི་སྐྱེས་བུ་ལ་བསད་ན་སྡིག་པ་དང་ཟས་བྱིན་ན་དགེ་བ་ཡོད་པར་འགྱུར་རོ་ཞེ་ན། སྒྱུ་མའི་ཞེས་བྱ་བ་ལ་སོགས་པ་སྨོས་ཏེ། ཁྱོད་ཉིད་དངོས་པོར་ཁས་ལེན་པར་འདྲ་ཡང་མཐོ་ཡོར་བཤིག་པ་ལ་སྡིག་པ་མེད་ལ་སྐྱེས་བུ་བསད་པ་ལ་སྡིག་ཡོད་པའི་ཁྱད་སེམས་ཡོད་མེད་ཀྱིས་འབྱེད་པ་ལྟར། ཁོ་བོ་ཅག་སྒྱུ་མ་ལྟ་བུར་ཐམས་ཅད་ཁས་ལེན་པའང་སེམས་དང་ལྡན་པའི་སྒྱུ་མ་ལ་ནི་ཟས་བྱིན་ན་བསོད་ནམས་དང་བསད་ན་སྡིག་པ་ཡོད་པར་སྨྲ་ལ། སེམས་མེད་ལ་དེ་ལྟ་མ་ཡིན་ནོ་ཞེས་འདོད་དོ། ། གལ་ཏེ་སྒྱུ་མ་ལྟ་བུ་ཡིན་ན་སེམས་ཡོད་མེད་ཀྱི་རང་བཞིན་གྱི་དབྱེ་བ་ཉིད་ཀྱང་མི་འཐད་དོ་ཞེ་ན། དངོས་པོར་སྨྲ་བའི་ལྟར་ན་སེམས་ཡོད་མེད་རྒྱུ་ཐ་དད་པ་ལས་ཡིན་པ་ལྟར་སྒྱུ་མ་ལའང་སེམས་ཡོད་མེད་ཀྱི་དབྱེ་བ་རྒྱུའི་དབྱེ་བ་ལས་ཡིན་ནོ་ཞེས་འཆད་པ་ནི་སྔགས་སོགས་ཞེས་པ་སྟེ། ལས་དང་ཉོན་མོངས་ལ་ནི་སེམས་བསྐྱེད་པའི་ནུས་པ་ཡོད་དོ་ཞེས་ཤུགས་ལས་གོ་བར་བྱའོ། །
གལ་ཏེ་སྒྱུ་མ་ལྟ་བུ་ཡིན་ན་རྐྱེན་ཐ་དད་པ་ལས་འབྲས་བུ་ཐ་དད་པ་ཉིད་འགལ་ལོ་ཞེ་ན། དེ་ལྟར་དངོས་པོ་ཉིད་ལའང་འགལ་ལོ། ། མི་འགལ་བར་མཐོང་ངོ་ཞེ་ན། སྒྱུ་མ་ཉིད་ལས་རྐྱེན་མི་འདྲ་བས་འབྲས་བུ་རྟ་དང་གླང་པོ་ལ་སོགས་པ་མི་འདྲ་བ་མཐོང་བས་རྒྱུ་མི་འདྲ་བ་དང༌། འབྲས་བུ་མི་འདྲ་བ་མི་འགལ་ལོ་ཞེས་འཆད་པ་ནི་སྣ་ཚོགས་ཞེས་བྱ་བའོ། ། སྒྱུ་མ་དང་དངོས་པོ་གང་གི་ལྟར་ཡང་རྒྱུ་འདྲ་བ་ལས་འབྲས་བུ་མི་འདྲ་བ་བསྐྱེད་པ་དགག་པ་རྐྱེན་གཅིག་གིས་ཞེས་པའོ། ། བཞི་པ་འཁོར་བ་དང་མྱ་ངན་ལ་འདས་པའི་ཐ་དད་རྣམ་པར་བཞག་པ་མི་འཐད་པའི་རྩོད་སྤང་ནི། གལ་ཏེ་ཞེས་པ་སྟེ། འདི་ལ་རྔོག་ལོ་ཙཱ་བ་འདི་ལྟར་འཐད་དེ། གལ་ཏེ་རང་གི་སེམས་ཀྱི་ཆོས་ཉིད་དོན་དམ་པ་དེ་རང་བཞིན་གྱིས་མྱ་ངན་ལས་འདས་པ་ཡིན་ཡང་འཁོར་བ་ཀུན་རྫོབ་མི་སྤོང་སྟེ།
འཁོར་བ་དང་མྱ་ངན་ལས་འདས་པ་མི་འགལ་ན། འོ་ན་མྱ་ངན་ལས་འདས་པའི་སངས་རྒྱས་ཐོབ་པའི་སངས་རྒྱས་ཀྱང་འཁོར་བར་ཐལ་ཏེ་འཁོར་བ་དང་རང་བཞིན་རྣམ་པར་དག་པའི་ཆ་ནས་ཁྱད་མེད་པའི་ཕྱིར་རོ། ། དེ་འདོད་ན་སངས་རྒྱས་འཁོར་བར་འགྱུར་བས་བྱང་ཆུབ་སྤྱོད་པ་དོན་མེད་དོ་ཞེས་པ་ནི་རྒོལ་བའོ། ། ལན་ལ་རང་བཞིན་རྣམ་པར་དག་པ་ཁྱད་པར་མེད་ཀྱང་ཀུན་རྫོབ་ཏུ་འཁོར་བ་དང་མྱ་ངན་ལས་འདས་པ་ཁྱད་ཡོད་ན་ཅི་འགལ་ཁྱབ་པ་མ་གྲུབ་ཅེས་བརྗོད་དོ། ། ཀུན་རྫོབ་ཏུ་ཁྱད་ཅིས་བྱེད་ཅེ་ན། ཉོན་མོངས་པ་སྐྱེད་པའི་རྒྱུ་གློ་བུར་བ་ཟད་མ་ཟད་ཀྱིས་འབྱེད་དོ་ཞེས་འཆད་པ་ནི་རྐྱེན་རྣམས་ཞེས་པས་འཁོར་བར་འཇུག་པའི་ཚུལ་དང༌། རྐྱེན་རྣམས་ཞེས་པས་ལྡོག་པའི་ཚུལ་གཉིས་ཀྱིས་བཤད་དོ། ། བཤད་པ་དེ་ཧ་ཅང་ལེགས་པ་མ་ཡིན་ནོ། ། འདི་ལ་འགྲེལ་ཆེན་བྱེད་པས་འདི་ལྟར་འཆད་དེ། སྤྱིར་མདོ་སྡེ་པ་རང་གི་གྲུབ་མཐའ་མྱ་ངན་ལས་འདས་པའི་དམིགས་པ་ནི་དོན་དམ་པ་ཡིན་ལ།
ཀུན་ནས་ཉོན་མོངས་པའི་དམིགས་པ་ནི་ཀུན་རྫོབ་ཅེས་བསམས་ནས་རྒོལ་བ་ནི། གལ་ཏེ་དོན་དམ་མྱ་ངན་འདས། ། འཁོར་བ་ཀུན་རྫོབ་དེ་ལྟ་ན། ། སངས་རྒྱས་ཀྱང་ནི་འཁོར་འགྱུར་བས། ། བྱང་ཆུབ་སྤྱོད་པས་ཅི་ཞིག་བྱ། ། ཞེས་སྨོས་ཏེ། གལ་ཏེ་དོན་དམ་པ་ནི་མྱ་ངན་ལས་འདས་པ་ཡིན་ན་འཁོར་བ་ནི་ཀུན་རྫོབ་ཀྱི་སྤྲོས་པ་ཡིན་ན་སངས་རྒྱས་ལའང་སྣང་བཅས་ཀྱི་བློ་ཡོད་དམ་མེད། མེད་ན་སངས་རྒྱས་དངོས་མེད་དམ་བེམ་པོར་ཐལ་ལ། ཡོད་ན་དེ་ཀུན་རྫོབ་ཡིན་ནམ་དོན་དམ་ཡིན། དོན་དམ་ཡིན་ན་བློ་ནི་ཀུན་རྫོབ་ཡིན་པར་བརྗོད་ཀྱི་དམ་བཅའ་ཉམས་ལ།
ཀུན་རྫོབ་ཡིན་ན་ཀུན་རྫོབ་ཀུན་ནས་ཉོན་མོངས་སྤྲོས་པ་ཡོད་པས་འཁོར་བར་ཐལ་ལོ། ། དེ་འདོད་ན་བྱང་ཆུབ་སྤྱོད་པས་ཅི་ཞིག་བྱ་ཞེས་རྒོལ་བ་ན། དབུ་མ་ཐལ་འགྱུར་བ་འཁོར་བ་དང་མྱང་འདས་ཀུན་རྫོབ་དོན་དམ་གྱི་མཚན་ཉིད་མཐུན་པར་བསམས་ན་ལན་འདེབས་པ་ནི་སངས་རྒྱས་ལ་སྣང་བཅས་ཀྱི་བློ་ཡོད་པའི་གཏན་ཚིགས་མ་གྲུབ་པར་བརྗོད་པ་ནི། དོན་དམ་དུ། རྐྱེན་རྣམས་རྒྱུན་ནི་མ་ཆད་ན། ། སྒྱུ་མའང་ལྡོག་པར་མ་འགྱུར་གྱི། ། ཞེས་སྨོས་ཏེ། དཔེར་ན་སྒྱུ་མ་མཁན་གྱིས་སྤྲུལ་པའི་སྒྱུ་མ་ལའང་རྒྱུ་རྐྱེན་ཡོད་ཀྱི་བར་དུ་འབྱུང་ལ་དེ་བཞིན་དུ་ཇི་སྲིད་དུ་སྣང་བཅས་ཀྱི་རྒྱུ་ཡོད་པ་དེ་སྲིད་དུ་སྣང་བཅས་ཀྱི་བློ་སྒྱུ་མ་ལྟ་བུ་མི་འདོར་བས་འཁོར་བ་ཡིན་ལ། རྐྱེན་རྣམས་རྒྱུན་ནི་མ་ཆད་པ་སྟེ་རྡོ་རྗེ་ལྟ་བུའི་ཏིང་ངེ་འཛིན་གྱིས་མཚན་མ་དང་རྣམ་པར་རྟོག་པ་ཐམས་ཅད་རྒྱུན་བཅད་པས་ཉོན་མོངས་པ་རྒྱུན་བཅད། དེ་བཅད་པས་ལས་རྒྱུན་བཅད།
དེ་རྒྱུན་བཅད་པས་སྣང་བཅས་ཀྱི་བློ་རྒྱུན་བཅད་པས་འཁོར་བ་ཀུན་རྫོབ་ཏུའང་མི་འབྱུང་ངོ་ཞེས་བྱ་བའོ། ། དེ་ནི་མི་རིགས་ཏེ། དགྲ་བཅོམ་པ་དང་རང་རྒྱལ་བ་དང་དབང་ཐོབ་པའི་བྱང་ཆུབ་སེམས་དཔའ་དག་འཁོར་བར་ཐལ་བའི་ཕྱིར་རོ། ། སྐྱོན་གཞན་ཡང་ཡོད་དེ། གཞན་དུ་རྒྱས་པར་ཤེས་པར་བྱའོ། ། འོ་ན་ཇི་ལྟར་འཆད་ཅེ་ན། རྒོལ་བ་ནི་དེ་དང་འདྲ་ལ། ལན་མི་འདྲ་སྟེ། རྣམ་བརྫུན་པའི་གནོད་པ་སྤང་བ་དང༌། ཁོ་བོ་ཅག་ཀུན་རྫོབ་ཐམས་ཅད་འཁོར་བར་ཁས་མི་ལེན།
མྱ་ངན་འདས་པ་ཐམས་ཅད་དོན་དམ་དུ་ཁས་མི་ལེན་ཏེ། དཔྱད་བཟོད་མི་བཟོད་ཀྱིས་དོན་དམ་ཀུན་རྫོབ་ཏུ་འཇོག་གོ ། འོ་ན་ཁྱོད་ཀྱི་འཁོར་འདས་ཀྱི་ཁྱད་པར་གང་ཡིན་ཞེ་ན། རྐྱེན་རྣམས་ཞེས་སྨོས་ཏེ། སྒྱུ་མར་ཁྱད་མེད་ཀྱང་རྒྱུ་རྐྱེན་ཡོད་ཀྱི་བར་སྒྱུ་མ་མི་ལྡོག་པ་ལྟར། ལས་དང་ཉོན་མོངས་ཡོད་ཀྱི་བར་འཁོར་བ་མི་ལྡོག་ལ། རྐྱེན་ལས་དང་ཉོན་མོངས་པ་རྒྱུན་ཆད་ན་ཀུན་རྫོབ་ཏུའང་སྟེ་སངས་རྒྱས་ལ་ཡེ་ཤེས་ཀུན་རྫོབ་ཡོད་ཀྱང་འཁོར་བར་མི་འབྱུང་ཞེས་བྱ་བ་དབུ་མ་རང་རྒྱུད་པ་རྣམས་བཤད་པ་བྱེད་དོ། ། དེ་ལྟར་མདོ་སྡེ་པའི་གནོད་པ་སྤངས་ནས། རྣལ་འབྱོར་སྤྱོད་པའི་གནོད་པ་སྤོང་བ་ན་གཉིས་ཏེ། འཛིན་པ་མ་གྲུབ་པ་དང༌།
རྟེན་མ་གྲུབ་པ་སྤང་བའོ། ། དང་པོ་ལ་གསུམ་སྟེ། རྣམ་བརྫུན་གྱི་གནོད་པ་སྤང་བ་དང༌། རྣམ་བདེན་གྱི་གནོད་པ་སྤང་བ་དང༌། རང་ལ་གནོད་པ་སྤང་བ་སྟེ་རང་གི་ལུགས་རྣམ་པར་གཞག་པའོ། ། དང་པོ་ལ་གཉིས་ཏེ། རྒོལ་བ་དང་ལན་ནོ། ། དང་པོ་ནི་གང་ཚེ་ཞེས་སྨོས་ཏེ། ཁྱེད་དབུ་མ་པ་ཆོས་ཐམས་ཅད་སྟོང་པ་ཉིད་དུ་སྨྲ་བས་གང་གི་ཚེ་འཁྲུལ་པའི་ཤེས་པ་ཡོད་པ་མིན་ན་དམིགས་བྱ་སྒྱུ་མ་ནི་གང་གིས་དམིགས་པར་འགྱུར་ཏེ། དམིགས་པ་ལ་དམིགས་བྱེད་ཀྱིས་ཁྱབ་པ་ལ་དམིགས་བྱེད་ཀྱི་སེམས་མེད་པས་དམིགས་བྱའི་རྣམ་པ་གཏན་མ་དམིགས་པར་ཐལ་ལོ་ཞེས་བྱ་བའོ། །
དེའི་ལན་ལ། གང་ཚེ་ཁྱོད་ལ་སྟེ་རྣམ་པ་བརྫུན་པས་སྒྱུ་མ་ཉིད་མེད་ན་སྟེ། བརྫུན་པའི་རྣམ་པ་དངོས་པོར་གཏན་མེད་པར་འདོད་པས་དམིགས་པ་ལ་དམིགས་བྱས་ཁྱབ་པ་ལ་དམིགས་བྱ་སྒྱུ་མ་མེད་པས་མ་དམིགས་པར་ཐལ་ལོ་ཞེས་མཚུངས་སོ་ཞེས་ལན་འདེབས་པ་ནི་གང་གི་ཚེ་ཁྱོད་ལ་དམིགས་བྱ་སྒྱུ་མ་ཉིད་མེད་པས་ཅི་ཞིག་དམིགས་ཞེས་བྱ་བའོ། ། རྣམ་བདེན་གྱི་གནོད་པ་སྤང་བ་ལ་གཉིས་ཏེ། སྣང་བ་སེམས་ཡིན་པ་ལ་གནོད་པ་བརྗོད་པ་དང༌། རང་རིག་པ་ལ་སྒྲུབ་བྱེད་དགག་པའོ། ། དང་པོ་ལ་གསུམ་སྟེ། གནོད་པ་མདོར་གཞག་པ་དང༌། དེའི་ཁྱབ་པ་ལུང་གིས་བསྒྲུབ་པ་དང༌། དེ་ཉིད་རིགས་པས་བརྟན་པར་བྱ་བའོ། །
དང་པོ་ལ་ཕྱོགས་སྔ་མ་ནི་གལ་ཏེ་ཞེས་པ་སྟེ། དེ་ཉིད་དུ་སེམས་ཉིད་ཡིན་ནོ། ། གང་ཞེ་ན་རྣམ་པ་དེའོ། ། རྣམ་པ་ཅི་འདྲ་བ་ཞེ་ན་གཞན་ཡོད་རྣམ་པ་སྟེ། ཐ་དད་པའི་རྣམ་པ་ལྟ་བུ་སེམས་ཉིད་ཡིན་ན། དམིགས་བྱ་དམིགས་བྱེད་ཐ་མི་དད་པས་གཉིས་ཀ་ཡོད་པས་རྣམ་བརྫུན་ལ་བརྗོད་པའི་གནོད་པ་ཁོ་བོ་ཅག་ལ་མེད་དོ་ཞེས་པ་ནི་རྒོལ་བའོ། ། དེའི་ལན་ནི་གང་ཚེ་ཐ་དད་མེད་པས་གང་ཞིག་མཐོང་སྟེ་རིག་བྱ་གང་ཡིན། གང་གིས་མཐོང་སྟེ་རིག་བྱེད་གང་ཡིན་ཞེས་སྨོས་ཏེ། འདི་ལ་བླ་མ་གོང་མ་རྣམས་རང་རྒྱུད་དུ་སྦྱར་རོ། ། དེ་ལ་རང་རྒྱུད་དེ་ལ་ནོར་བ་མེད་མོད་ཀྱི་རང་རྒྱུད་ཀྱི་ངག་འདི་ལ་ཕྱོགས་ཆོས་དང་ཁྱབ་པ་སྐྱོན་མེད་པར་སྦྱར་བ་ནི་ཤིན་ཏུ་དགག་པ་ཡིན་ནོ། །
དེ་ན་རང་གིས་རང་རིག་གོ་ཞེས་བྱ་བ་ལ་སུན་འབྱིན་གྱི་ངག་ཐལ་འགྱུར་དུ་སྦྱར་རོ། ། དེ་ལ་སེམས་ཙམ་པ་མྱོང་བ་གཉིས་མེད་ཀྱི་ཤེས་པ་ལ་ཡིན་ལ་རང་རིག་པའང་ཡིན་ནོ་ཞེས་ཟེར་བ་ལ། རང་གིས་རང་རིག་པའི་ཕྱིར་ཤེས་པ་གཉིས་སུ་ཐལ། ཡང་ན་གཉིས་མེད་པའི་ཕྱིར་འདོད་རང་རིག་ཏུ་འདོད་ཀྱང་རང་མི་རིག་པར་ཐལ་ཞེས་བྱའོ། ། དེ་ལ་འདོད་པར་མི་ནུས་ཏེ། རང་གི་དམ་བཅའ་ཉམས་པར་འགྱུར་རོ། ། གཏན་ཚིགས་མ་གྲུབ་པར་ཡང་མི་ནུས་ཏེ་དམ་བཅའ་བ་གཉིས་སོ། ། དེ་གཉིས་ལ་ཁྱབ་པ་མ་གྲུབ་ཅེས་བརྗོད་དེ། ། གཉིས་མེད་ཀྱང་རང་རིག་ན་ཅི་སྟེ་སྙམ་ན། རིག་པ་ཞེས་བྱ་བ་བྱ་བྱེད་ཀྱི་མཚན་ཉིད་ཡིན་ལ།
དེ་ལ་གཉིས་ཀྱིས་ཁྱབ་སྟེ་དཔེར་ན་སྟ་རེས་ཤིང་གཤེགས་པ་བཞིན། གཉིས་མེད་ན་བྱ་བྱེད་མེད་པས་ཁྱབ་པ་གྲུབ་སྟེ། དཔེར་ན་རལ་གྲིའི་སོས་རང་ལ་མི་གཅོད་པ་བཞིན་ནོ། ། གཉིས་པ་དེ་ལྟ་བུའི་ཁྱབ་པ་སྒྲུབ་པ་ལུང་གིས་སྟོན་པ་ནི། འཇིག་རྟེན་གྱི་ནི་མགོན་པོས་ཀྱང༌། སེམས་ཀྱིས་སེམས་མི་མཐོང་ཞེས་གསུངས། ཞེས་བྱ་བ་སྨོས་ཏེ། འདི་ལ་གསུམ་སྟེ། ལུང་དགོད་པ་དང༌། དེ་ལ་ཤེས་པར་བྱེད་པའི་དཔེ་དང༌།
དོན་ལ་སྦྱར་བའོ། ། དང་པོ་ནི་འཇིག་རྟེན་གྱི་ནི་ཞེས་པ་སྟེ། རིགས་པ་འཇིག་རྟེན་གྱི་མགོན་པོས་ཀྱང་གསུངས་ཞེས་སྦྲེལ་ཏོ། ། གང་གསུངས་ཤེ་ན། གཙུག་ན་རིན་པོ་ཆེས་ཞུས་པའི་མདོ་ལས་སེམས་ཀུན་ཏུ་ཚོལ་བ་ལ་སེམས་ནི་ནང་ན་ཡང་དག་པར་རྗེས་སུ་མི་མཐོང༌། སེམས་ཕྱི་རོལ་ན་ཡང་དག་པར་རྗེས་སུ་མི་མཐོང་ཞེས་པ་དང༌། ཡང་དེ་འདི་སྙམ་དུ་སེམས་ཏེ། ཅི་དམིགས་པ་དེའང་གཞན་ལ་སེམས་ཀྱང་གཞན་ནམ། འོན་ཏེ་དམིགས་པ་གང་ཡིན་པ་དེ་ཉིད་སེམས་ཉིད་ཡིན། གལ་ཏེ་དམིགས་པ་ཡང་གཞན་ལ་སེམས་ཀྱང་གཞན་ན་སེམས་དེ་གཉིས་སུ་འགྱུར་རོ། །
འོན་ཏེ་དམིགས་པ་གང་ཡིན་པ་དེ་ཉིད་ཡིན་ན་སེམས་ཀྱིས་སེམས་དེ་ཇི་ལྟར་མཐོང་བར་འགྱུར་ཏེ། སེམས་ཀྱིས་སེམས་ལ་མཐོང་བར་མི་རུང་ངོ༌། ། འདི་ལྟ་སྟེ་དཔེར་ན་རལ་གྲིའི་སོ་དེ་ཉིད་ཀྱིས་རལ་གྲིའི་སོ་དེ་ཉིད་གཅད་པར་མི་ནུས་པ་དང༌། སོར་མོའི་རྩེ་མོ་དེ་ཉིད་ཀྱིས་སོར་མོའི་རྩེ་མོ་དེ་ཉིད་ལ་རེག་པར་མི་ནུས་པ་བཞིན་དུ་སེམས་ཉིད་ཀྱིས་སེམས་ཉིད་མཐོང་བར་མི་ནུས་སོ་ཞེས་གསུངས་སོ། ། གཉིས་པའང་དཔེ་ནི་རལ་གྲིའི་སོས་ནི་རང་ལ་རང་ཇི་ལྟར་མི་གཅོད་ཅེས་པའོ། ། དོན་ལ་སྦྱར་བ་ནི་དེ་བཞིན་ཡིད་ཅེས་བྱ་བའོ། ། གསུམ་པ་དེ་ཉིད་རིགས་པས་བརྟན་པར་བྱ་བ་ལ་གཉིས་ཏེ། མར་མེའི་གསལ་བས་མ་ངེས་པ་སྤང་བ་དང༌། ལྷན་ཅིག་སྐྱེས་པའི་སྔོན་པོས་མ་ངེས་པ་སྤང་བའོ། ། དང་པོ་ནི་ཇི་ལྟར་ཞེས་བྱ་བ་ལ་སོགས་པ་སྨོས་ཏེ།
གལ་ཏེ་ཁྱེད་དབུ་མ་པ་བྱ་བ་དང་བྱེད་པ་གཉིས་མེད་པས་རིག་པ་མེད་པར་བསྒྲུབ་པ་མ་ངེས་ཏེ། སྤྱིར་བྱ་བྱེད་གཉིས་མེད་ཀྱང་བྱ་བྱེད་གཉིས་ལྟ་བུར་སྣང་ཞིང་དེའི་ཐ་སྙད་འཇུག་པ་མང་སྟེ། དཔེར་ན་མར་མེ་ལ་བྱ་བ་དང་བྱེད་པ་གཉིས་མེད་ཀྱང་གསལ་བ་ཡོད་པ་ལྟར་ཤེས་པ་ལ་བྱ་བ་དང་བྱེད་པ་གཉིས་མེད་ཀྱང་རིག་པ་ཡོད་ན་ཅི་འགལ་ཞེས་རྒོལ་བའོ། ། དེའི་ལན་ནི་མར་མེ་ཞེས་བྱ་བ་ལ་སོགས་པ་སྨོས་ཏེ། མར་མེ་གསལ་བར་བྱ་བ་དང་བྱེད་པ་མ་ཡིན་པས། དེ་ལ་གཉིས་ཀྱིས་མ་ཁྱབ་སྟེ། མར་མེ་གསལ་བྱེད་ཡིན་ཡང་གསལ་བྱ་མ་ཡིན་ན་འདིར་ཤེས་པ་ནི་རིག་བྱ་རིག་བྱེད་དུ་གནས་པ་ལ་བྱ་བྱེད་གཉིས་ཀྱིས་ཁྱབ་པས་དེ་དང་མི་མཚུངས་སོ་ཞེས་འཆད་པ་ནི་མར་མེ་ཞེས་པ་སྟེ། མར་མེ་ལ་གསལ་བར་བྱ་བ་ཡིན་ན་ཡེ་ནས་བསྒྲིབས་པས་ཁྱབ་པ་ལས་ཡེ་ནས་བསྒྲིབས་པ་མེད་པས་གསལ་བར་བྱེད་དོ་ཞེས་བྱ་བའོ། ། གཉིས་པ་ལྷན་ཅིག་སྐྱེས་པའི་སྔོན་པོས་མ་ངེས་པ་སྤང་བ་ནི་ཤེལ་བཞིན་ཞེས་པའི་རྒོལ་བའི་དཔེ་ནི། སྤྱིར་བྱ་བྱེད་གཉིས་ཡོད་ཀྱང་གཉིས་མེད་པ་ལྟ་བུར་སྣང་བའི་བཟློག་པའི་དཔེ་སྟེ།
ཤེལ་བཞིན་དུ་སྔོན་པོ་དེ་གཞན་ལ་ལྟོས་པའང་མཐོང་ལ། མཐུན་པའི་དཔེ་གཉིས་མེད་ལ་གཉིས་སུ་སྣང་བ་ཡོད་དོ། ། དཔེར་ན་བཻ་ཌཱུརྻ་བཞིན་སྔོ་ཉིད་གཞན་ལ་ལྟོས་པ་མེད་པའང་མཐོང་ངོ༌། ། དེ་བཞིན་དུ་གཞན་རིག་གི་ཡུལ་འགའ་ཞིག་རིག་བྱེད་གཞན་ལ་ལྟོས་པའང་ཡོད་ལ། རང་གི་ཡུལ་འགའ་ཞིག་རིག་བྱེད་གཞན་ལ་ལྟོས་པ་མེད་པའང་མཐོང་བས་རིག་པ་ཐམས་ཅད་ལ་རིག་བྱེད་གཞན་གྱིས་མ་ཁྱབ་པས་རིག་བྱེད་གཞན་བཀག་པས་རིག་པ་ཙམ་འགག་པ་ཁྱབ་པ་མ་གྲུབ་བོ་ཞེས་པ་ནི་རྒོལ་བའི་དོན་ཏོ། ། ལན་ནི་སྔོ་ཉིད་མིན་ལ་ཞེས་པ་སྟེ། སྔོན་པོ་ལ་བྱ་བྱེད་ཐ་དད་པས་མ་ཁྱབ་སྟེ། བྱ་བྱེད་ཀྱི་ངོ་བོ་མ་ཡིན་པས་སོ། ། ཇི་ལྟར་མ་ཡིན་ཞེ་ན་བྱ་བྱེད་ཡིན་ན་སྔར་སྔོན་པོ་མ་ཡིན་པ་ལ་ཕྱིས་སྔོན་པོར་བྱས་པ་དགོས་པ་ལ་དེ་མེད་པས་སོ། ། དེས་ན་བྱ་བྱེད་ཐ་དད་པ་བཀག་པས་སྔོན་པོ་ཁེགས་སོ་ཞེས་འཆད་པ་ནི་སྔོ་ཉིད་ཅེས་པའོ། །
དེས་ན་དངོས་པོ་ཙམ་ལ་གནས་པ་དང་བྱ་བྱེད་ཀྱི་མཚན་ཉིད་དག་མཚུངས་པ་མ་ཡིན་ནོ། ། དེ་ལྟར་རང་རྒྱུད་རང་རིག་པ་ལ་གནོད་བྱེད་བརྗོད་ནས་གཉིས་པ་སྒྲུབ་བྱེད་དགག་པ་ལ་གསུམ་སྟེ། སྤྱིར་མེད་པ་དང༌། དེ་ཉིད་ཀྱིས་ཡོད་པར་ངེས་པའི་ཐ་སྙད་འགལ་བ་དང༌། སྒྲུབ་བྱེད་ཀྱི་རྗེས་དཔག་མེད་པའོ། ། དང་པོ་ནི་མར་མེ་ཞེས་པ་སྟེ། མར་མེ་ནི་གསལ་བར་རིག་པའི་དོན་མངོན་སུམ་གྱིས་གྲུབ་པས་རྟོགས་པ་དང་ལྡན་པས་དེ་ལྟ་ཐ་སྙད་དུ་བྱེད་པ་འཐད་པ་ཡིན་ན། ཤེས་པས་གསལ་བར་རང་རིག་གིས་ངེས་པ་གོང་དུ་བཀག་ལ་གཞན་རིག་གིས་ངེས་ན་གཟུང་འཛིན་གྲུབ་པར་ཐལ་བའི་སྐྱོན་ཡོད་པས་རང་རིག་ལ་སྒྲུབ་བྱེད་མེད་པས་བསལ་ལོ་ཞེས་རྟོགས་པ་དང་ལྡན་པས་རང་རིག་གིས་ཞེས་ངེས་པའི་ཐ་སྙད་དུ་བྱེད་པ་མི་འཐད་དོ་ཞེས་བྱ་བའོ། ། གཉིས་པ་ནི་གང་ཚེ་ཞེས་པ་སྟེ། ཁྱད་པར་གསལ་བའམ་མི་གསལ་བ་དེ་བརྗོད་ཀྱང་དོན་མེད་དེ་རྟོགས་པ་དང་ལྡན་པའི་གང་ཟག་ལ་ངེས་པ་མི་སྐྱེའོ། །
ཅི་སྟེ་ཞེ་ན་འགས་ཀྱང་ཤེས་བཞིན་ན་སྟེ་སྤྱིར་རང་རིག་པ་ཞེས་ངོ་བོ་ལ་སྒྲུབ་བྱེད་མེད་པའི་ཕྱིར་རོ། ། དཔེ་ནི་མོ་གཤམ་བུ་མོའི་འགྱིང་བག་བཞིན་ནོ། ། གསུམ་པ་སྒྲུབ་བྱེད་ཀྱི་རྗེས་དཔག་མེད་པ་ལ་གཉིས་ཏེ། འབྲས་བུའི་རྟགས་འཁྲུལ་པ་དང༌། རང་བཞིན་གྱི་རྟགས་འཁྲུལ་པའོ། ། དང་པོ་ནི་གལ་ཏེ་རང་མྱོང་བར་འབྲས་བུའི་རྗེས་དཔག་གིས་བསྒྲུབས་ཏེ། གང་ཞིག་དྲན་པ་ལ་དྲན་པའི་ཡུལ་དེ་སྔར་མྱོང་བས་ཁྱབ་སྟེ། སྔོན་པོ་སྔར་ཤེས་པ་ཕྱིས་དྲན་པ་ལྟ་བུའོ། ། སྔོན་པོའི་རྣམ་པར་ཤེས་པ་ལ་སོགས་པའང་འདྲེན་པས་སྔར་མྱོང་ངོ་ཞེས་འབྲས་བུའི་རྗེས་དཔག་གིས་བསྒྲུབས་སོ། ། དེའི་ལྡོག་ཁྱབ་ནི་གལ་ཏེ་རང་རིག་ཡོད་མིན་ཞེས་པ་སྟེ།
རྒྱུ་རང་རིག་པ་ཡོད་མིན་ན་འབྲས་བུ་རྣམ་ཤེས་དྲན་པ་ཇི་ལྟར་འགྱུར་ཏེ། དྲན་པ་ལྡོག་གོ ། དེས་ན་འབྲས་བུའི་རྟགས་ཀྱིས་དཔོག་གོ་ཞེ་ན། ལན་ནི་དྲན་པ་ལ་མྱོང་བ་ཙམ་སྔོན་དུ་འགྲོ་བས། ཁྱབ་ཀྱང་དྲན་བྱ་དེ་ཉིད་མྱོང་བས་མ་ཁྱབ་སྟེ། གཞན་མྱོང་བ་དང་རྗེས་འབྲེལ་བས་དྲན་པར་འགྱུར་ཏེ། དེ་དང་འབྲེལ་བ་གཞན་མྱོང་བས་ཆོག་གོ ། དེའི་དཔེ་ནི་བྱི་བའི་དུག་བཞིན་ནོ་སྟེ། བྱི་བའི་སོས་དུག་བསྒོས་པ་མ་མྱོང་ཡང་ན་ཚ་མྱོང་བ་ནི་བྱི་བའི་དུག་དང་འབྲེལ་པས་བྱི་བའི་དུག་དྲན་པ་བཞིན་ནོ། ། དེས་ན་རྣམ་ཤེས་དྲན་པ་ལ་རྣམ་ཤེས་ཉིད་མ་མྱོང་ཡང་དེ་དང་འབྲེལ་པའི་ཡུལ་མྱོང་བས་ཤེས་པ་ལ་དྲན་པ་སྐྱེ་ན་འགལ་བ་ཅི་ཡོད།
དེས་ན་ཁྱབ་པ་མ་གྲུབ་བོ་ཞེས་བྱ་བའོ། ། རང་གཞན་གྱི་རྟགས་འཁྲུལ་པ་ནི། རྐྱེན་གཞན་ཞེས་པ་སྟེ། ཁ་ཅིག་གིས་འདི་ལྟར་འཆད་དེ་བསྒོམས་པའི་རྐྱེན་གྱིས་བསྐལ་པའི་དོན་གཞན་གྱི་སེམས་ལ་སོགས་པ་རིང་པོ་ན་ཡོད་པའང་མཐོང་བའི་ཕྱིར་ཉེ་བའི་ཤེས་པ་ཉིད་ཀྱང་གསལ་ལོ་ཞེས་སྒྲུབ་བྱེད་གཞན་གྱིས་བཀོད་པའི་རྐང་པ་དང་པོ་གཉིས་སོ། ། དེ་ལ་མ་ངེས་པས་སུན་འབྱིན་པ་ནི། གལ་ཏེ་ཐག་རིང་པོ་མཐོང་བ་ལ་ཉེ་བ་ཉིད་མཐོང་བས་ཁྱབ་ན་མིག་སྨན་གྱིས་བསྐུས་པའི་མིག་གིས་རིང་པོ་ས་འོག་གི་བུམ་པའང་མཐོང་བས་ན་ཉེ་བའི་མིག་རང་མཐོང་བར་ཐལ་ན་རིང་པོ་མཐོང་ཡང་མིག་སྨན་གྱིས་བསྐུས་པའི་མིག་ཉིད་མི་མཐོང་བས་རིང་པོ་མཐོང་བ་ལ་རང་ཉིད་མ་མཐོང་བས་ཁྱབ་པས་རྟགས་མ་ངེས་སོ་ཞེས་འཆད་པ་ནི་གྲུབ་པའི་ཞེས་པ་རྐང་པ་འོག་མ་གཉིས་སོ། ། ཡང་ཁ་ཅིག་འདི་ལྟར་འཆད་དེ། དོན་སྔོན་པོ་ལ་སོགས་པ་གསལ་བ་འདི་ཆོས་ཅན། ཤེས་པའི་ངོ་བོར་གྱུར་པའི་གསལ་བ་ཡིན་ཏེ། ཤེས་པ་ཁྱད་པར་དུ་སྐྱེད་པའི་རྐྱེན་དབང་པོ་ལ་སོགས་པའམ།
ཡིད་གསལ་བའི་རྐྱེན་མན་ངག་ལ་སོགས་པའི་རྐྱེན་ལས་གསལ་བའི་ཕྱིར་རོ། ། ཤེས་པ་ཙམ་གྱིས་རྐྱེན་ལས་སྐྱེས་པ་ལ་ཤེས་པའི་ངོ་བོ་ཡིན་པས་ཁྱབ་པའི་ཁྱབ་པའང་གྲུབ་སྟེ། དེས་ན་གསལ་བ་དེ་རང་གསལ་བའི་གསལ་བར་གྲུབ་བོ་ཞེས་པའི་རྒོལ་བ་ནི་རྐྱེན་གཞན་ཞེས་པའོ། ། དེ་ལ་འོ་ན་མིག་སྨན་གྱིས་བསྐུས་པའི་མིག་ལ་ས་འོག་གི་བུམ་པ་གསལ་བ་དེའང་མིག་སྨན་གྱིས་བསྐུས་པའི་མིག་ཏུ་ཐལ་ཏེ། མིག་གི་རྐྱེན་ལས་གསལ་བའི་རང་བཞིན་དུ་སྐྱེས་པའི་ཕྱིར་རོ། ། མིག་གི་རྐྱེན་ལས་གསལ་བར་སྐྱེས་པ་ལ་མིག་ཡིན་པས་མ་ཁྱབ་ན་ཤེས་པའི་རྐྱེན་ལས་གསལ་བར་སྐྱེས་པ་ལའང་ཤེས་པ་ཡིན་པས་མ་ཁྱབ་པས་ཁྱབ་པ་མ་གྲུབ་བོ་ཞེས་འཆད་པ་ནི་གྲུབ་པའི་ཞེས་པའོ། ། ཡང་ན་ལན་གྱི་དོན་ནི་ཤེས་པའི་རྐྱེན་ལས་གསལ་བས་སྔོན་པོར་གསལ་བ་ཤེས་པའི་ངོ་བོར་བསྒྲུབས་ན། མིག་སྨན་གྱི་རྐྱེན་ལས་གསལ་བའི་རང་བཞིན་དུ་ས་འོག་གི་བུམ་པའང་མིག་སྨན་ཉིད་དུ་འགྱུར་རོ། ། མིག་སྨན་གྱི་རྐྱེན་ལས་གསལ་བ་ཡང་བུམ་པའི་མིག་སྨན་དུ་མི་འགྱུར་ན། ཤེས་པ་སྐྱེད་པའི་རྐྱེན་ལས་གསལ་ཡང་གསལ་བའི་ཡུལ་སྔོན་པོ་ཤེས་པར་མི་འགྱུར་བས་རང་རིག་ཏུ་མི་འགྲུབ་བོ་ཞེས་བྱ་བའོ། །
གསུམ་པ་རང་ལ་གནོད་པ་སྤང་བ་རང་གི་ལུགས་རྣམ་པར་བཞག་པ་ནི་གལ་ཏེ་ཤེས་པ་དེ་ཁོ་ནར་མེད་ན་མཐོང་བ་དང་ཐོས་པ་ལ་སོགས་པ་མངོན་སུམ་དུ་གྲུབ་པའང་བསལ་དགོས་ཤེ་ན། དེ་ནི་ཀུན་རྫོབ་པ་ཡིན་ལ་དེ་མ་བཀག་གོ ། ཞེས་སྟོན་པ་ནི། ཇི་ལྟར་མཐོང་ཐོས་ཤེས་པ་དག ། འདིར་ནི་གྲགས་པར་བྱ་མིན་ཏེ། ། ཞེས་པའོ། ། འོ་ན་གང་འགོག་ཅེ་ན་དོན་དམ་པར་ཡོད་ན་འགོག་གོ་ཞེས་བྱ་བར་སྟོན་པ་ནི། འདིར་ནི་སྡུག་བསྔལ་རྒྱུར་འགྱུར་བ། ། བདེན་པར་རྟོག་པ་བཟློག་པ་ཉིད། ། ཅེས་བྱ་བའོ། །
འོ་ན་མཐོང་ཐོས་ཀྱིས་འགོག་པ་བདེན་པར་རྟོགས་པ་ཇི་ལྟར་བཟློག་ཅེ་ན། སེམས་ལས་སྒྱུ་མ་གཞན་མིན་ཞིང་སྟེ། སྣང་གྲགས་ཀྱི་ཆོས་སེམས་ལས་གཞན་ཐ་དད་ཀྱི་དངོས་པོར་འདོད་པ་ཁྱོད་རང་སེམས་ཙམ་པས་བཀག་ལ་ཁོ་བོ་ཡང་དེ་ལྟར་འདོད་དོ། ། གཞན་མིན་པར་རང་ཉིད་མི་རྟོག་སྟེ་སྣང་གྲགས་རང་གི་སེམས་སུ་འདོད་པ་དེ་ཁོ་བོས་སུན་ཕྱུང་ལ། མི་རྟོག་ན་སྟེ་དེ་ལྟར་གཉིས་སུ་མི་འཛིན་པའི་ཕྱིར་དངོས་པོར་མེད་དེ་བདེན་པར་འཛིན་པར་མི་འོང་ངོ༌། ། དེ་ཁྱབ་པ་མ་གྲུབ་པར་སེམས་པ་ལ། དངོས་ན་ཇི་ལྟར་དེ་གཞན་མིན། ། གཞན་མིན་ན་སྟེ། དངོས་པོ་ཞིག་ཡིན་ཕན་ཆོད་ཡང་ན་གཞན་ཡིན་ལ། ཡང་ན་གཞན་མིན་ཏེ་སེམས་ཡིན་དགོས་ལ།
དེ་གཉིས་ཀ་བཀག་པས་དངོས་པོ་བདེན་པ་མེད་པར་གྲུབ་བོ། ། གལ་ཏེ་སེམས་ཙམ་རྣམ་མེད་པས་སྣང་བ་དངོས་པོར་མེད་པ་ཉིད་འདོད་དོ་ཞེ་ན། སེམས་ཉིད་གོང་དུ་སུན་ཕྱུང་ཟིན་ཏེ་ཕྱི་རོལ་དང་སེམས་རིག་པ་མཚུངས་པའི་ཕྱིར་རོ། ། གལ་ཏེ་དེ་ལྟར་བདེན་པ་བཀག་ན་མཐོང་ཐོས་ཀྱིས་ཀྱང་འགག་པར་འགྱུར་རོ་ཞེ་ན། བདེན་པ་མེད་ཀྱང་སྣང་བ་མི་འགག་སྟེ། དཔེར་ན། ཇི་ལྟར་སྒྱུ་མ་བདེན་མིན་ཡང༌། ། བལྟ་བྱ་དེ་བཞིན་ལྟ་བྱེད་ཡིན། ། དེ་མ་བརྟགས་ན་ཉམས་དགའ་བ་ཙམ་དུ་སྣང་བ་བཞིན་ནོ་ཞེས་བྱའོ། ། སེམས་ལས་སྒྱུ་མ་གཞན་མིན་ཞེས་བྱ་བ་ལ་སོགས་པ་འདི་ལ་ཁ་ཅིག་གཅེར་པུ་བའི་སུན་འབྱིན་ཞེས་བྱ་བར་འཆད་པ་དེ་ན་མ་ཡིན་ཏེ།
འདིར་སྐབས་སུ་བབ་པ་མ་ཡིན་པ་དང༌། གཅེར་པུ་པ་ཉིད་ཀྱང་དེ་ལྟར་མི་འདོད་པའི་ཕྱིར་རོ། ། རྟེན་མ་གྲུབ་པ་ལ་བཞི་སྟེ། རྒོལ་བ་དགོད་པ་དང༌། རིགས་པ་དགག་པ་དང༌། དེའི་འདོད་པ་ལ་གནོད་པ་བརྗོད་པ་དང༌། དེའི་ཁྱབ་པ་བསྒྲུབ་པའོ། ། དང་པོ་ནི་མིར་འཁྲུལ་པའི་གཞི་མཐོ་ཡོར་ཡིན་པ་ལྟར་འཁྲུལ་པ་ལའང་འཁྲུལ་གཞིས་ཁྱབ་པས་གཉིས་སྣང་གི་འཁྲུལ་པ་ཡོད་པའི་ཕྱིར། རྟེན་གཉིས་མེད་རང་རིག་ཡོད་ཅེས་རང་རྒྱུད་ཀྱི་རྟགས་སློབ་དཔོན་བློ་བརྟན་གྱིས་འགོད་པ་ནི་གལ་ཏེ་འཁོར་བ་དངོས་རྟེན་ཅན་ཞེས་པའོ། ། རྟེན་མེད་ན་འཁྲུལ་སྣང་མེད་པར་ཐལ་ཞེས་ཐལ་འགྱུར་དགོད་པ་ནི་དེ་ནི་གཞན་དུ་མཁའ་འདྲར་འགྱུར་ཞེས་བྱ་བའོ། །
གཉིས་པ་ནི་དངོས་མེད་ཅེས་པ་སྟེ། འཁྲུལ་པའི་དམིགས་པ་དངོས་མེད་ཆོས་ཅན། རྟེན་དངོས་པོ་གཞན་ལ་བརྟེན་པས་དངོས་མེད་རང་གི་དོན་བྱེད་ཀྱང་ཇི་ལྟར་ལྡན་པར་འགྱུར་ཏེ། བྱེད་པ་མེད་པར་ཐལ་དངོས་མེད་ངོ་བོ་མ་གྲུབ་པའི་ཕྱིར། དཔེར་ན་རི་བོང་གི་རྭ་བུམ་པ་ལ་བརྟེན་ནས་འབུགས་པ་ལ་སོགས་པའི་བྱ་བ་བྱེད་པ་མི་འཐད་པ་བཞིན་ནོ། ། ཞེས་བྱ་བའོ། ། དེ་ལ་གཏན་ཚིགས་མ་གྲུབ་པར་སྨྲ་བར་མི་ནུས་ཏེ། སྣང་གྲགས་དངོས་མེད་དུ་གཉི་གས་འདོད་པའི་ཕྱིར་རོ། ། ཁྱབ་པ་མ་གྲུབ་པར་སྨྲ་བར་མི་ནུས་ཏེ་དངོས་པོ་མེད་ཀྱང་བྱ་བ་བྱེད་ན་གལ་ཏེ་འཁོར་བ་དངོས་རྟེན་ཅན་ཞེས་བྱ་བའི་དམ་བཅའ་ཉམས་པར་འགྱུར་ཞིང་དེ་ཉིད་དང་ཁྱད་མེད་དོ། ། གལ་ཏེ་དངོས་མེད་ཀྱིས་བྱ་བ་མི་བྱེད་པར་འདོད་དོ་ཞེ་ན།
གཉིས་པ་དེའི་འདོད་པ་ལ་གནོད་པ་ནི། ཁྱོད་ཀྱི་སེམས་ནི་གྲོགས་མེད་པར། ། གཅིག་པུ་ཉིད་དུ་འགྱུར་བ་ཡིན་ཏེ། སེམས་རྟེན་བདེན་པ་ལའང་གཉིས་སྣང་བརྫུན་པ་རྟེན་པར་མི་འཐད་པས་ཁྱོད་ཀྱི་སེམས་ཉིད་དེ་གཉིས་སྣང་གི་གྲོགས་མེད་པར་གཉིས་མེད་ཀྱི་ཤེས་པ་གཅིག་པུ་གནས་པར་ཐལ་ལོ། ། ཞེས་བྱ་བའོ། ། གལ་ཏེ་དེ་འདོད་དོ་ཞེ་ན་དེའི་འདོད་པ་ལ་གནོད་པ་ནི་གང་ཚེ་ཞེས་པ་སྟེ། སེམས་གཟུང་འཛིན་གཉིས་སུ་སྣང་བའི་དྲི་མ་ལས་གྲོལ་བས་ཐམས་ཅད་སངས་རྒྱས་སུ་ཐལ་ལོ་ཞེས་པའོ། ། གལ་ཏེ་གཟུང་འཛིན་གཉིས་སྣང་ལས་གྲོལ་ཡང་སངས་རྒྱས་མི་ཐོབ་པ་ཅི་འགལ་ཁྱབ་པ་མ་གྲུབ་བོ་ཞེ་ན། བཞི་པ་ཁྱབ་པ་བསྒྲུབ་པ་ནི་དེ་ལྟ་ནའང་ཞེས་པ་སྟེ། ཐམས་ཅད་རྣམ་པར་རིག་པ་ཙམ་དུ་རྟོགས་ཀྱང་སྒྲིབ་པ་ལས་མི་གྲོལ་ན་སེམས་ཙམ་དང་གཉིས་དང་བྲལ་བར་བྱ་བ་དེ་འཁོར་བ་ལས་གྲོལ་བའི་ཆེད་དུ་བརྟགས་པ་ལ་དགོས་པ་མེད་པར་ཐལ་ལོ། །
ཐལ་བ་ལས་དེ་ལྟར་བརྟགས་པ་ལ་དགོས་པ་ཡོད་པ་ན་གཉིས་དང་བྲལ་བར་རྟོགས་ན་གྲོལ་ཏེ། དེས་ན་གཉིས་མེད་པར་རྟོགས་པ་ལས་གྲོལ་བས་ཁྱབ་བོ་ཞེས་པའོ། ། ཡང་ན་འཁོར་བ་གཏན་མེད་པར་ཐལ་བར་འདོད་དོ་ཞེ་ན། འདོད་པ་ལ་གནོད་པ་ནི་དེ་ལྟ་ན་ཡང་ཞེས་པ་སྟེ། འཁོར་བ་འཁྲུལ་པ་འདི་གྲུབ་པའི་ཐབས་སུ་དེའི་རྟེན་བདེན་པ་རྣམ་པར་རིག་པ་ཙམ་དུ་གཏན་ལ་འབེབས་པ་ཡིན་ན། རྟེན་རྣམ་པར་རིག་པ་ཙམ་དུ་གྲུབ་ཀྱང་འཁོར་བར་གྲུབ་པ་ལ་མི་ཕན་ན་རྣམ་པར་རིག་པ་ཙམ་དུ་བརྟགས་པ་ལ་ཡོན་ཏན་ཅི་ཞིག་ཡོད་ཅེས་བྱ་བའོ། ། ཡང་དང་པོ་ནས་དེ་བཞིན་གཤེགས་པ་ཡིན་ན་སངས་རྒྱས་བསྒྲུབ་པའི་དོན་མེད་དོ། ། དེས་ན་སེམས་ཙམ་དུ་བརྟག་པ་ལ་ཡོན་ཏན་ཅི་ཞིག་ཡོད་ཅེས་བྱ་བའོ། ། ཡུལ་ཅན་ལམ་དུ་བསྒྲུབ་པ་ལ་གསུམ་སྟེ། ཀུན་རྫོབ་པའི་ཡུལ་ཅན་ལམ་དུ་བསྒྲུབ་པ་དང༌།
དོན་དམ་པའི་ཡུལ་ཅན་ལམ་དུ་བསྒྲུབ་པ་དང༌། ཤེས་པ་གཉིས་ཀྱིས་བྱེད་པ་མཇུག་བསྡུས་ཏེ་བསྟན་པའོ། ། ཞེས་གསུངས་ཏེ། དེ་ལ་དང་པོ་འདི་ལ་ཀུན་རྫོབ་ཀྱི་ཡུལ་ཅན་ལམ་དུ་བསྒྲུབ་པ་ཞེས་བྱ་བར་མི་རུང་སྟེ། སྟོང་ཉིད་བག་ཆགས་གོམས་པས་ནི། ། ཞེས་བྱ་བ་ནས། དམིགས་པ་མེད་པར་རབ་ཏུ་ཞི། ། ཞེས་བྱ་བའི་བར་གསུངས་པས་དེ་དག་ཀུན་རྫོབ་ཏུ་མི་འགྱུར་ལ། དེ་དག་ཀུན་རྫོབ་ཡིན་ན་འོག་མའང་ཀུན་རྫོབ་ཏུ་འགྱུར་ཏེ་ཁྱད་མེད་དོ། ། དེས་ན་ཡུལ་ཅན་གྱི་ཤེས་པ་ལམ་དུ་བསྒྲུབ་པ་ལ་གསུམ་སྟེ།
ཡུལ་ཅན་གྱི་ཤེས་པ་ལམ་དུ་བསྒྲུབ་པ་དངོས་དང༌། དེ་ལ་ཉན་ཐོས་ཀྱི་རྩོད་པ་སྤང་བ་དང༌། ཤེས་པ་གཉིས་ཀྱིས་བྱེད་པ་མདོར་བསྡུ་བའོ། ། དང་པོ་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ནི་སྒྱུ་མ་ལྟ་བུར་ཞེས་པ་སྟེ། ཉོན་མོངས་པའི་དམིགས་པ་སྒྱུ་མ་ལྟ་བུར་ཤེས་ཀྱང༌། ཉོན་མོངས་པའི་གཉེན་པོར་མི་འགྱུར་ཏེ། སྒྱུ་མ་མཁན་པོས་རང་གིས་སྤྲུལ་པའི་བུད་མེད་སྒྱུ་མ་ལྟར་ཤེས་ཀྱང་དེ་ལ་ཆགས་པའི་གཉེན་པོ་མི་བྱེད་པའི་ཕྱིར་རོ་ཞེས་བྱ་བ་ནི་རྒོལ་བའོ། །
ལན་ལ་བཞི་སྟེ། ཕྱོགས་གཅིག་སྒྱུ་མར་རྟོགས་པ་གཉེན་པོ་མ་ཡིན་པ་དང༌། ཐམས་ཅད་སྒྱུ་མར་རྟོགས་པ་གཉེན་པོ་ཡིན་པ་དང༌། དེ་ལ་སྣང་བ་མེད་པའི་ཡེ་ཤེས་སྐྱེ་བའི་ཚུལ་དང༌། ཕྲིན་ལས་འཇུག་པ་འབད་པ་ལ་མི་ལྟོས་པའོ། ། དང་པོ་ནི་འདིར་ཉོན་མོངས་པའི་རྒྱུ་མ་བཟློག་ན་ཡུལ་མི་བཟློག་པ་དང༌། ཉོན་མོངས་པའི་རྒྱུ་བག་ཆགས་བཟློག་ན་བཟློག་པའོ། ། དང་པོ་ནི་ཡུལ་དེ་ལ་ཉོན་མོངས་པ་མི་སྐྱེའང་ཉོན་མོངས་པའི་ས་བོན་མ་སྤངས་པ་ཡིན་ལ། གཉིས་པ་ནི་ས་བོན་སྤངས་པས་སྤངས་པ་ཡིན་ནོ། ། དེ་ལ་རྒྱུ་ཐམས་ཅད་སྒྱུ་མར་རྟོགས་ན་ཉོན་མོངས་པའི་ས་བོན་དངོས་པོ་ལ་མངོན་པར་ཞེན་པ་སྤངས་པས་དེ་ཉོན་མོངས་པ་སྤངས་པ་ཡིན་གྱི་ཕྱོགས་གཅིག་སྒྱུ་མར་རྟོགས་ཀྱང་སྤྱིར་དངོས་པོར་མངོན་པར་ཞེན་པ་མ་སྤངས་པས་ཉོན་མོངས་པའི་ས་བོན་མ་སྤངས་པ་ན་ཉོན་མོངས་པ་སྐྱེ་བ་ཡིན་ནོ་ཞེས་དེ་བྱེད་པ་ནི་ཞེས་པ་སྟེ།
སྒྱུ་མ་བྱེད་པའི་སྒྱུ་མའི་མཁན་པོ་ནི་བུད་མེད་དེ་མཐོང་བ་ན་དེ་ཆགས་པ་སྐྱེ་བར་འགྱུར་རོ། ། ཅིའི་ཕྱིར་ཞེ་ན། ཤེས་བྱ་ལ་དངོས་པོར་ཞེན་པ་མ་སྤངས་པ་དེས་ནའོ། ། དེ་ཉིད་ཅིས་ཤེ་ན་སྟོང་ཉིད་བག་ཆགས་ཉམ་ཆུང་སྟེ། དམིགས་པའི་འདུ་ཤེས་ཡོད་པའི་ཕྱིར་རོ། ། དེས་ན་ཕྱོགས་གཅིག་སྒྱུ་མར་རྟོགས་པ་ལམ་མ་ཡིན་ནོ། ། གཉིས་པ་ཐམས་ཅད་སྒྱུ་མར་རྟོགས་པ་ལམ་དུ་བསྒྲུབ་པ་ནི་གསུམ་སྟེ། ཡོད་པར་འཛིན་པ་སྤོང་བ་དང༌། མེད་པར་འཛིན་པ་སྤོང་བ་དང༌། དེའི་འཐད་པའོ། །
དང་པོ་ནི་སྟོང་ཉིད་ཅེས་པ་སྟེ། སྟོང་པ་ཉིད་ཀྱི་དོན་སྤྱི་བསྒོམས་ན་དངོས་པོར་འཛིན་པ་དང༌། ཕན་ཚུན་འགལ་བའི་སྟོབས་ཀྱིས་དངོས་པོར་འཛིན་པ་འགག་པའོ། ། གཉིས་པ་ནི་ཅི་ཡང་ཞེས་པ་སྟེ། དེའང་ཞེས་པ་སྟོང་པ་ཡོངས་གཅོད་དོ། ། ཕྱི་ནས་སྤོང་ངོ༌། ། ཅིས་ཤེ་ན་རྣམ་གཅོད་དང་ཡོངས་གཅོད་ཅི་ཡང་མེད་པར་གོམས་པས་སོ། ། འོ་ན་སྟོང་པ་ཡོངས་གཅོད་ཀྱི་སྒྲོ་འདོགས་སྤོང་བ་ཅི་སྟེ་ཞེ་ན། གསུམ་པ་དེའི་འཐད་པ་ནི་གང་ཚེ་ཞེས་པ་སྟེ། དངོས་མེད་དག་བློའི་མདུན་ན་རིག་པའི་ཡུལ་ན་ཇི་ལྟར་གནས་ཞེས་སྦྲེལ་ཏོ། །
ཅིའི་ཕྱིར་ཞེ་ན། རྟེན་བྲལ་བ་སྟེ། བཀག་པའི་སྒྲོ་འདོགས་ཀྱིས་རྟེན་དགག་བྱའི་སྒྲོ་འདོགས་མེད་པའི་ཕྱིར་རོ། ། དགག་བྱ་མ་རྟོགས་པ་དེ་བཀག་པ་མི་རྟོག་སྟེ། སུ་མེད་ཅེ་ན་འདི་མེད་ཅེས་བྱ་བས་དགག་བྱ་ངོས་མ་བཟུང་ན་ཁྱད་པར་མེད་པར་བཀག་པར་འགྱུར་པས་བཀག་པར་ངེས་པའི་གོང་རོལ་དུ་དགག་བྱ་ངོས་འཛིན་དགོས་པ་ལས། རྟེན་དགག་བྱ་ལ་དམིགས་པ་མེད་པས་སོ། ། ཇི་ལྟར་མེད་ཅེ་ན། གང་ཚེ་གང་ཞིག་མེད་དོ་ཞེས། ། བརྟག་བྱའི་དངོས་པོ་མི་དམིགས་པ་དེའི་ཚེའོ། ། དེ་ལ་སྣང་བ་མེད་པའི་ཤེས་རབ་སྐྱེ་བའི་ཚུལ་ནི་གང་ཚེ་ཞེས་པ་སྟེ།
གང་ཚེ་དངོས་དག་བློའི་མདུན་ན་མི་གནས་ཏེ་རིག་པའི་ལམ་དུ་མ་གྲུབ་ལ།

གང་ཚེ་དངོས་མེད་དག་བློའི་མདུན་ན་མི་གནས་ཏེ་མེད་པ་ཡོངས་གཅོད་རིགས་པའི་ཡུལ་དུ་མ་གྲུབ་ན་ཡོད་པ་དང་མེད་པའི་དོན་སྤྱི་མི་འཆར་ཞིང་ཕྱི་རོལ་དུ་ཞེན་པ་མེད་པས་དམིགས་པ་མེད་པར་རབ་ཏུ་ཞི་སྟེ། སྒྲོ་འདོགས་ཀྱི་དམིགས་པ་མེད་ཅིང་རྟོག་པ་རྒྱུན་ཆད་པའི་སྣང་བ་མེད་པའི་ཤེས་རབ་སྐྱེའོ། ། འོ་ན་ཡོད་པ་དང་མེད་པའི་དོན་སྤྱིའི་རྣམ་པ་ཅན་གྱི་སྒྲོ་འདོགས་གཞན་ཡོད་པས་སྣང་བ་གཏན་མེད་པའི་ཁྱབ་པ་མ་གྲུབ་ཅེ་ན། རྣམ་པ་གཞན་མེད་པ་སྟེ། ཡོད་མེད་གཉིས་ལས་གཞན་མེད་པའི་ཕྱིར་རོ། ། བཞི་པ་ཕྲིན་ལས་འཇུག་པ་འདབ་པ་ལ་མི་ལྟོས་པ་ནི་གསུམ་སྟེ། རྒྱུད་དག་པའི་གདུལ་བྱ་ལ་རྒྱལ་བའི་སྐུ་སྣང་བ་དང༌། སྣང་བ་དེས་ཕན་པ་ལ་འཇུག་པ་དང༌། དེ་ལ་རྩོད་པ་སྤང་བའོ། ། དང་པོ་ནི་ཆོས་ཐམས་ཅད་སྟོང་པ་ཉིད་ལ། སྣང་བ་མེད་པའི་ཤེས་རབ་དུས་རྟག་ཏུ་མཉམ་པར་གཞག་ན་གཞན་དོན་ཇི་ལྟར་མཛད་ཅེ་ན།
ཡིད་བཞིན་ཞེས་གསུངས་ཏེ། རྒྱལ་བའི་སྐུ་སྣང་སྟེ། ས་བཅུའི་དབང་ཕྱུག་ལ་ལོངས་སྤྱོད་རྫོགས་པའི་སྐུ་སྣང་བ་དང༌། སོ་སོའི་སྐྱེ་བོ་ལ་སྤྲུལ་པའི་སྐུ་སྣང་བའོ། ། རྒྱུ་གང་ལས་ཞེ་ན་གདུལ་བྱའི་དབང་གིས་དང་རང་གི་སྨོན་ལམ་གྱི་དབང་གིས་སོ། ། རྟོག་པ་མེད་ན་སྣང་བ་ཇི་ལྟར་ཞེ་ན། ཡིད་བཞིན་ནོར་བུ་དཔག་བསམ་ཤིང༌། ། ཇི་ལྟར་རེ་བ་ཡོངས་སྐོང་བ། ། དེ་བཞིན་ནོ། ། གནས་པ་ནི་དཔེར་ན་ཞེས་པ་སྟེ།
སྔོན་ཡུལ་འགའ་ཞིག་གི་སྐྱེ་བོ་ཀླུའི་གནོད་པས་ཟིན་པ་ན་ཡུལ་ཨོ་ཌི་ཡ་ན་ན་རིག་སྔགས་གྲུབ་པའི་བུད་མེད་ཅིག་ཡོད་པར་གྲགས་ནས་སཾ་གུ་ཞེས་བྱ་བ་དེའི་དྲུང་དུ་ཕྱིན་པ་དང༌། ཤིང་ཐུ་བ་ལ་སོགས་པ་བྱེད་པར་མཐོང་སྟེ་ཐེ་ཚོམ་དུ་གྱུར་པས་ལེགས་པར་དྲིས་པ་དང་དེས་ཀྱང་བཟླས་ནས་དེ་ན་ཀླུ་དབང་དུ་བྱེད་པའི་ཐབས་ཞུས་པ་དང་ཁྱི་ནག་མོའི་འོ་མ་ཕུལ་བརྒྱད་ལ་ནམ་མཁའ་ལྡིང་གི་རིག་སྔགས་ཀྱིས་མངོན་པར་བསྔགས་ཏེ་སཾ་གུ་དེ་འཐུང་དུ་བཅུག་པ་དང་ཕུལ་བདུན་འཐུངས་ཏེ་ཕུལ་གང་བཏུང་བར་མ་ནུས་པར་ཀླུ་བདུན་དབང་དུ་འགྱུར་ཏེ། མཐའ་ཡས་དབང་དུ་མ་གྱུར་ཏོ། ། དེ་ནས་གང་ཟག་དེ་མཐུ་དང་ལྡན་པ་ལས་དུ་ཕྱིས་མཐའ་ཡས་ཀྱི་གནོད་པས་ཚེའི་དུས་བྱས་ཀྱང་སྔར་རིག་སྔགས་ཀྱིས་བསྔགས་པའི་མཆོད་སྡོང་གིས་གནོད་པ་ཞི་བར་བྱེད་དོ་ཞེས་གྲག་གོ ། དེས་ན་ནད་ལ་སོགས་པ་ཞི་བར་བྱེད་པ་ལྟར་བྱང་ཆུབ་སེམས་དཔའ་མྱ་ངན་ལས་འདས་ཏེ་རྟོག་པ་ཆད་ཀྱང་དོན་རྣམས་ཐམས་ཅད་བྱེད་དོ། ། རྒྱུ་གང་གིས་ཤེ་ན། བྱང་ཆུབ་སྤྱོད་དང་རྗེས་མཐུན་པས། གཞན་དོན་བསྒྲུབ་པའི་ལམ་གྱིས་རྒྱལ་བའི་མཆོད་སྡོང་བསྒྲུབས་པས་སོ། ། དེ་ལ་རྩོད་པ་སྤང་བ་ལ་གསུམ་སྟེ། རྩོད་པ་དགོད་པ་དང༌།
ལུང་གི་རྟགས་དགོད་པ་དང༌། དེའི་ཁྱབ་པ་བསྒྲུབ་པའོ། ། དང་པོ་ནི་སེམས་མེད་པ་ལ་ཞེས་པ་སྟེ། སངས་རྒྱས་ལ་རྣམ་པར་རྟོག་པ་མི་མངའ་ན་དེ་ལ་མཆོད་པ་བྱས་པས་བསོད་ནམས་མེད་པར་ཐལ་ཏེ་རྟོག་པ་མེད་པས་སོ་ཞེ་ན། དགེས་པའི་རྣམ་རྟོག་མི་མངའ་ཡང་བསོད་ནམས་ཡོད་པ་མི་འགལ་ཏེ་ཡོངས་སུ་མྱ་ངན་ལས་འདས་པའི་སྐུ་གདུང་བསམ་པ་མེད་པ་ལའང་བསོད་ནམས་ཡོད་པ་བཞིན་ནོ་ཞེས་བྱ་བའོ། ། དེ་ཅིས་ཤེས་ཤེ་ན། གང་ཕྱིར་ཞེས་གསུངས་ཏེ། སེང་གེ་རྣམ་པར་རྩེ་བའི་མདོ་ལས། གང་ཕྱིར་སངས་རྒྱས་བཞུགས་པའམ། ། ཡོངས་སུ་མྱ་ངན་ལས་འདས་པའི། །
སྐུ་གདུང་རིང་བསྲེལ་མཆོད་བྱས་ན། ། སེམས་ཀྱང་མཉམ་ལ་འབྲས་བུ་མཉམ། ། ཞེས་གསུངས་སོ། ། གལ་ཏེ་ལུང་ལས་གསུངས་ཀྱང་འབྲས་བུ་མེད་ན་ཅི་འགལ་ཞེ་ན། གསུམ་པ་ཁྱབ་པ་བསྒྲུབ་པ་ནི། ཀུན་རྫོབ་བམ་ནི་ཞེས་པ་སྟེ། ཁོ་བོ་ཅག་བསོད་ནམས་ཀུན་རྫོབ་པར་འདོད་པ་དང༌། ཁྱོད་དོན་དམ་པར་འདོད་པ་གཉིས་ཀ་ལ་བསོད་ནམས་ཡོད་པ་སྒྲུབ་པར་བྱེད་པ་ལུང་ཁོ་ན་ཡིན་པས་ལུང་ལས་གསུངས་པ་ལ་དེ་ལྟར་བདེན་པས་ཁྱབ་བོ། ། དེ་ལྟ་བུའི་ཡུལ་ཅན་ལམ་དུ་བསྒྲུབ་པ་ལ་ཉན་ཐོས་ཀྱི་རྩོད་པ་སྤང་བ་ལ་དྲུག་སྟེ། རྒོལ་བ་དགོད་པ་དང༌།
དེ་ལམ་དུ་ལུང་གིས་སྒྲུབ་བྱེད་དང༌། ལུང་དེ་བཀར་བསྒྲུབ་པ་དང༌། ལུང་ངེས་དོན་དུ་བསྒྲུབ་པ་དང༌། སྐབས་ཀྱི་དོན་བསྡུ་བ་དང༌། བཀར་བསྒྲུབ་པའི་སྒྲུབ་བྱེད་རྒྱས་པར་བཤད་པའོ། ། དང་པོ་ལ་རྒོལ་བ་ནི་བདེན་པ་ཞེས་པ་སྟེ། ཉན་ཐོས་པ་དག་བདེན་པ་བཞི་ལ་སྡུག་བསྔལ་གྱི་བདེན་པ་ལ་སྡུག་བསྔལ་བ་མི་རྟག་པ་སྟོང་པ་བདག་མེད་པ་བཞི་དང༌། ཀུན་འབྱུང་གི་བདེན་པ་ལ་ཀུན་འབྱུང་རྒྱུ་རབ་ཏུ་སྐྱེ་བའི་རྐྱེན་གྱི་རྣམ་པ་བཞི་དང༌། འགོག་པའི་བདེན་པ་ལ་འགོག་པ་ཞི་བ་གྱ་ནོམ་པ་ངེས་པར་འབྱུང་བ་བཞི་དང༌། ལམ་གྱི་བདེན་པ་ལ་ལམ་བསྒྲུབ་པར་རིགས་པ་ངེས་པར་འབྱིན་པ་བཞི་སྟེ།
ལམ་གྱི་བདེན་པ་བཞི་དང༌། རྣམ་པ་བཅུ་དྲུག་ཏུ་རྟོགས་ན་དེ་ལ་སྟོང་པ་ཉིད་ཀྱང་ཡོད། བདག་མེད་དང་ཞི་བ་དང་འགོག་པའང་ཡོད་པས། འདི་གོམས་པར་བྱས་པ་ལས་ཕུང་པོ་ལྷག་བཅས་ཀྱི་མྱང་འདས་སུ་འགྱུར་ལ། དེ་གོམས་པ་ལས་ལྷག་མེད་ཀྱི་མྱ་ངན་ལས་འདས་པར་འགྱུར་བས་འདི་ལམ་ཡིན་གྱི། ཐམས་ཅད་སྒྱུ་མ་ལྟ་བུ་ཐམས་ཅད་ཀྱི་བདེན་པ་རང་བཞིན་མེད་པ། གང་ལའང་མ་དམིགས་པ་མི་རྟོག་པའི་སྟོང་པ་ཉིད་རྟོགས་པས་ཅི་བྱ་སྟེ་དེ་ལམ་མ་ཡིན་ནོ་ཞེས་རྒོལ་བའོ། ། དེ་ལ་སྟོང་པ་ཉིད་ཀྱི་བསྒོམ་པའི་ཤེས་པ་ལམ་ཡིན་པའི་ལུང་གསུངས་པ་ནི་གང་ཕྱིར་ཞེས་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལས་དངོས་པོའི་འདུ་ཤེས་ཅན་ལ་རྗེས་སུ་མཐུན་པའི་བཟོད་པའང་མེད་ན་བླ་ན་མེད་པའི་བྱང་ཆུབ་ལྟ་ཅི་སྨོས་ཞེས་པ་དང༌། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ་ཞེས་པ་ལ་སོགས་པའོ། །
གལ་ཏེ་ཐེག་པ་ཆེན་པོ་བཀའ་མ་ཡིན་ཏེ། བདེ་བར་གཤེགས་པ་ཡོངས་སུ་མྱ་ངན་ལས་འདས་ནས་དུས་ཕྱིས་བྱས་པ་ཡིན་ནོ། ། དེས་ན་དེ་སྒྲུབ་བྱེད་དུ་མི་རུང་ངོ་ཞེ་ན། གཉིས་པ་ལུང་བཀར་བསྒྲུབ་པ་ལ་གཉིས་ཏེ། བླང་བའི་རྒྱུ་མཚན་མཚུངས་པ་དང༌། དོར་བའི་རྒྱུ་མཚན་མཚུངས་པའོ། ། དང་པོ་ནི་གལ་ཏེ་ཞེས་པ་སྟེ། ཐེག་པ་ཆེན་པོ་བཀར་མ་གྲུབ་ན་ཁྱོད་ཉན་ཐོས་ཀྱི་ལུང་ཡང་བཀར་ཇི་ལྟར་གྲུབ་ཅེས་དྲིའོ། ། གལ་ཏེ་རྒོལ་ཕྱིར་རྒོལ་གཉི་ག་ལ་འདི་བཀར་གྲུབ་བོ་ཞེ་ན། འོ་ན་ཁྱོད་ལ་དེ་ལུང་དུ་བསྒྲུབ་པ་གཉི་ག་ལ་བསྒྲུབ་པ་དེ་རྒོལ་ཕྱིར་རྒོལ་གཉི་ག་ལ་དེ་བཀར་གྲུབ་བམ།
འོན་ཏེ་གང་ཡང་རུང་བ་གཉིས་མཐུན་པར་ཁས་ལེན་པས་བཀར་གྲུབ་པ་ཡིན། དང་པོ་ལྟར་ན་ཁྱེད་ལ་ལུང་དུ་གྲུབ་པ་དེ་དང་པོ་ནས་ལུང་དང་འབྲེལ་པས་སམ། འོན་ཏེ་ལུང་དེ་ཕྱིས་རིགས་པས་འཐད་ནས་ཁས་བླངས་པ་ཡིན། དང་པོ་ནི་མི་འཐད་དོ་ཞེས་སྟོན་པ་ནི། དང་པོ་ཁྱོད་ལ་འདི་མ་གྲུབ། ། ཅེས་པ་སྟེ། ལུང་དང་མ་ལྟོས་ནས་འགྲོགས་པ་མེད་པས་སོ། ། འོན་ཏེ་རིགས་པས་འཐད་པས་ཁས་བླངས་སོ་ཞེ་ན། རྐྱེན་གང་གིས་ནི་དེར་ཡིད་ཆེས། ། ཞེས་སྨོས་ཏེ།
འོ་ན་བཀར་ཁས་ལེན་པའི་རྒྱུ་མཚན་གང་ཡིན། གལ་ཏེ་མདོ་སྡེ་ལ་འཇུག་པ་དང༌། འདུལ་བ་ལ་སྣང་བ་དང༌། ཆོས་ཉིད་དང་མི་འགལ་བས་བཀའ་ཡིན་ནོ་ཞེ་ན། དེ་ནི་ཐེག་པ་ཆེན་ལ་ཡང་མཚུངས་ཏེ། དེ་ལ་ཡང་མདོ་སྡེ་ལ་འཇུག་པ་ལ་སོགས་པ་ཡོད་པའི་ཕྱིར་རོ། ། གལ་ཏེ་བཀར་ཁས་ལེན་པའི་རྟགས་མེད་པས་རྒོལ་ཕྱིར་རྒོལ་གཉི་ག་ལ་གྲུབ་པ་མ་ཡིན་གྱི། འོན་ཀྱང་གང་ཟག་གང་ཡང་རུང་བ་གཉིས་མཐུན་པར་བཀར་ཁས་ལེན་པས་བཀའ་ཡིན་ནོ་ཞེ་ན། གཞན་གཉིས་ཞེས་སྨོས་ཏེ། དེ་ལྟར་ན་རིག་བྱེད་ལ་སོགས་པའང་མུ་སྟེགས་ཅན་གཉིས་ཀྱིས་མཐུན་པར་ཁས་ལེན་པ་དེ་ཡང་སྒྲུབ་བྱེད་ཀྱི་ལུང་དུ་ཐལ་ལོ་ཞེས་པའོ། །
གཉིས་པ་དོར་བའི་རྒྱུ་མཚན་མཚུངས་པ་ནི་ཐེག་ཆེན་ཞེས་པ་སྟེ། ཐེག་པ་ཆེན་པོ་ལ་བཀའ་ཡིན་མིན་རྩོད་པ་དང་བཅས་པས་དོར་ན། ལུང་གཞན་ཉན་ཐོས་ཀྱི་སྡེ་སྣོད་ཀྱང་དོར་བྱར་འགྱུར་ཏེ། རྩོད་བཅས་ཡིན་པའི་ཕྱིར་རོ། ། ཇི་ལྟར་རྩོད་པ་དང་བཅས་ཤེ་ན། རང་གཞན་ཏེ། ཕྱི་རོལ་པ་ལ་ལུང་མ་ཡིན་པ་དང་ཡིན་པས་རྩོད་ལ། སྡེ་པ་ཐ་དད་ན་ཡང་རྩོད་པ་ཡོད་པས་སོ། ། གསུམ་པ་ངེས་དོན་དུ་བསྒྲུབ་པ་ནི་གལ་ཏེ་བཀའ་ཙམ་ཡིན་ཡང་ཐེག་ཆེན་དྲང་དོན་ཡིན་ནོ་ཞེ་ན་མ་ཡིན་ཏེ། ཐེག་ཆེན་ནི་ངེས་དོན་ཡིན་ལ།
བཟློག་པ་ཉན་ཐོས་ནི་དྲང་དོན་ནོ། ། ཇི་ལྟར་ཞེ་ན་བཞི་སྟེ། གཞན་གྱི་ལུགས་ལ་ཉོན་མོངས་པ་སྤངས་པའི་དགེ་སློང་མི་འཐད་པ་དང༌། སྡུག་བསྔལ་སྤངས་པའི་མྱ་ངན་ལས་འདས་པ་མི་འཐད་པ་དང༌། དེ་ལ་རྩོད་པ་སྤང་བ་དང༌། འཐད་པས་སྦྱར་བའོ། ། དང་པོ་ནི་བསྟན་རྩ་ཞེས་པ་སྟེ། དགེ་སློང་ལྔ་ལས་འདིར་ནི་མིང་གི་དགེ་སློང་དང༌། ཁས་འཆེ་བ་དང༌། བསྙེན་པ་རྫོགས་པ་དང༌།
སློང་བ་དང་བཞི་མ་ཡིན་ཏེ། ཉོན་མོངས་པ་སྤང་བའོ། ། དེའང་དགྲ་བཅོམ་པའོ། ། དེ་བསྟན་པའི་རྩ་བ་ཇི་ལྟར་ཡིན་ཞེ་ན། དགྲ་བཅོམ་པས་བསྟན་པ་སྡུད་པ་དང༌། འཛིན་པ་དང༌། ཡུལ་སོ་སོར་ཡོངས་སུ་སྤེལ་བ་ལ་སོགས་པས་སོ། ། དེ་གཞན་གྱི་ལུགས་ལ་ཇི་ལྟར་མི་འཐད་ཅེ་ན། སྟོང་པ་ཉིད་ཆོས་ཀྱི་བདག་མེད་གོམས་པ་མེད་ན་ཉོན་མོངས་པ་མངོན་དུ་རྒྱུ་མེད་ཀྱང་དེའི་ས་བོན་ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་པས་སོ་ཞེའོ། ། དེ་ནི་ཡི་གེའི་དོན་མ་ཡིན་ཏེ།
ཉན་ཐོས་དགྲ་བཅོམ་པས་མངོན་དུ་རྒྱུ་སྤངས་པ་ཙམ་མ་ཡིན་ཏེ། ཡིན་ན་སྐྱེ་བོས་གོང་མ་འཇིག་རྟེན་པའི་ལམ་གྱིས་འདོད་ཆགས་དང་བྲལ་བ་དང་ཁྱད་མེད་པར་འགྱུར་རོ། ། དངོས་པོ་ལ་མངོན་ཞེན་ཡོད་ཀྱང་དེ་ཤེས་བྱའི་སྒྲིབ་པ་ཡིན་གྱི་དེ་ལ་ཉོན་མོངས་བསྐྱེད་པའི་ནུས་པ་གཏན་མེད་པས་དེ་ཉོན་མོངས་པའི་ས་བོན་མ་ཡིན་ནོ། ། གཞན་ཡང་ཉན་ཐོས་པའི་གཞུང་ལས་ཉོན་མོངས་པ་སྤངས་པ་མི་འཐད་ན་འོ་ན་ཉོན་མོངས་པ་མེད་ཀྱང་དེ་དག་ལ་ཞེས་ཉོན་མོངས་པ་སྤང་བར་བཤད་པ་དང་འགལ་ལོ། ། དེས་ན་ཉོན་མོངས་པ་སྤངས་པའི་དགེ་སློང་ནི་བྱང་ཆུབ་སེམས་དཔའི་དབང་དུ་བྱས་པའི་སྤང་བྱ་རྣམ་རྟོག་ཟད་པའོ། ། དེ་བསྟན་པའི་རྩ་བ་ཡིན་པ་ནི་རང་གིས་ཟབ་མོའི་མངོན་པར་བྱང་ཆུབ་ནས་གཞན་ལ་སྟོན་པས་སངས་རྒྱས་ཁོ་ན་ཡིན་ནོ། ། དེ་གཞན་གྱི་ལུགས་ལ་དཀའ་བ་ནི་ཆོས་ཀྱི་བདག་འཛིན་ལས་མ་གྲོལ་བས་དེ་མི་ཐོབ་པའོ། ། དེ་ནས་འབྲས་བུ་མཐར་ཐུག་པའི་རྒྱུ་མ་ཡིན་པས་ན་གཞན་གྱི་ལུགས་དྲང་དོན་ཡིན་གྱི་ངེས་དོན་མ་ཡིན་ནོ། ། ཞེས་བྱ་བའོ། ། ཡང་ན་རྩོད་པ་དང་བཅས་པས་ལུང་དེ་མདོར་ན་དགེ་སློང་བསྟན་པའི་རྩ་བ་ཤིན་ཏུ་གཅེས་པར་བྱ་བ་ཡིན་ན།
དེ་ལ་དོར་བྱར་འགྱུར་ཏེ། དགེ་སློང་གི་བསླབ་བྱ་ལ་རྩོད་པ་ཡོད་པའི་ཕྱིར་ཞེས་གོང་མའི་དོན་གྱི་ལྷག་མར་བཤད་ནས་ལུང་ངེས་དོན་དུ་བསྒྲུབ་པ་ནི། སེམས་ནི་ཞེས་པ་མན་ཆད་དོ། ། ཞེས་དཱ་ན་ཤྲཱིས་འཆད་ན་དེ་ཁོ་ན་ཡི་གེའི་དོན་ཡིན་ནོ། ། གཉིས་པ་གཞན་གྱི་ལུགས་ལ་སྡུག་བསྔལ་སྤངས་པའི་མྱ་ངན་ལས་འདས་པ་མི་འཐད་པ་ནི་ཞེས་པ་སྟེ། སེམས་དམིགས་པ་དང་བཅས་པ་ནི་ཆོས་ཀྱི་བདག་ཏུ་འཛིན་པ་ཡོད་པས་སོ། ། མྱ་ངན་ལས་འདས་པ་ཡོད་པ་དཀའ་བ་ཡིན་པ་ནི་ཡིད་ཀྱི་རང་བཞིན་གྱི་ལུས་ཀྱི་སྡུག་བསྔལ་ལས་གྲོལ་བའི་མྱ་ངན་ལས་འདས་པ་མི་ཐོབ་པའོ། ། ཕུང་པོ་མངོན་པར་གྲུབ་པའི་སྡུག་བསྔལ་ལས་གྲོལ་བའི་མྱ་ངན་ལས་འདས་པ་ཉན་ཐོས་ལའང་ཡོད་ཀྱང་དེ་མཐར་ཐུག་མ་ཡིན་པས་མྱ་ངན་ལས་འདས་པ་བཏགས་པ་ཡིན་ནོ་སྙམ་དུ་བསམས་པའོ། ། རྩོད་པ་སྤང་བ་ལ་གཉིས་ཏེ། ཚེ་འདིའི་སྡུག་བསྔལ་ཡོད་པ་དང༌།
ཕྱི་མའི་སྡུག་བསྔལ་ཡོད་པའོ། ། དང་པོ་ལ་རྒོལ་བ་དང༌། དེའི་ལན་དང༌། དེའི་འདོད་པ་ལ་གནོད་པའོ། ། དང་པོ་ནི། ཉོན་མོངས་སྤངས་པས་གྲོལ་ན་ཞེས་པ་སྟེ་རྒྱུ་ཉོན་མོངས་པ་སྤངས་པས་འབྲས་བུ་སྡུག་བསྔལ་ལས་གྲོལ་ནས་འཕགས་པ་ཉན་ཐོས་པ་དག་ལའང་རྒྱུ་ཉོན་མོངས་པ་མེད་པས་འབྲས་བུ་སྡུག་བསྔལ་སྤངས་པའི་མྱ་ངན་ལས་འདས་པ་ཡོད་དོ་ཞེས་པ་ནི་རྒོལ་བའོ། ། ལན་ནི་དེའི་དེ་མ་ཐག་ཏུ་དེར་འགྱུར་ཞེས་པ་སྟེ། ཉོན་མོངས་པ་སྤངས་མ་ཐག་ཏུ་དགྲ་བཅོམ་པ་དེའི་སྡུག་བསྔལ་ཟད་པར་ཐལ་ཞེས་པའོ། ། དེ་འདོད་དོ་ཞེ་ན་གསུམ་པ་འདོད་པ་ལ་གནོད་པ་ནི་ཕུང་པོ་ལྷག་བཅས་ཀྱི་མྱ་ངན་ལས་འདས་པ་ལ་ཉོན་མོངས་མེད་ཀྱང་ལས་ཀྱི་ནུས་པ་མཐོང་སྟེ། དགྲ་བཅོམ་པ་སྒུར་ཆུང་ལ་སོགས་པ་ལ་སྡུག་བསྔལ་མཐོང་ཞེས་པའོ། །
གལ་ཏེ་ཚེ་འདིའི་སྡུག་བསྔལ་མ་ཟད་ཀྱང་ཡང་སྲིད་ལེན་པའི་སྡུག་བསྔལ་ཟད་དོ་ཞེ་ན། དེ་ལའང་ཕུང་པོ་མངོན་པར་གྲུབ་པའི་སྡུག་བསྔལ་ཟད་ཀྱང་ཡིད་ཀྱི་རང་བཞིན་གྱི་སྡུག་བསྔལ་མ་ཟད་པས་ཚེ་ཕྱི་མའི་སྡུག་བསྔལ་ཡོད་པར་སྟོན་ཏོ། ། དེ་ལ་གསུམ་སྟེ། རྩོད་པ་དགོད་པ་དང༌། སྲེད་པ་ཉིད་ཡོད་པ་དང༌། དེའི་རྒྱུ་ཚོར་བ་ཡོད་པའོ། ། དང་པོ་ནི་རེ་ཞིག་ཅེས་པ་སྟེ། ཚེ་ཕྱི་མའི་རྒྱུ་སྲེད་ལེན་མེད་པས་སྐྱེ་བ་ཕྱི་མའི་སྡུག་བསྔལ་མི་ལེན་ནོ་ཞེས་བྱ་བའོ། ། གཉིས་པ་ནི། སྲེད་འདི་ཞེས་པ་སྟེ།
སྲེད་པ་འདི་ཅི་སྟེ་མེད་ཅེས་དྲིའོ། ། ཉོན་མོངས་མེད་པས་སོ་ཞེ་ན། ཉོན་མོངས་ཅན་མིན་ཡང་སྟེ། ཉོན་མོངས་མེད་པའི་སྲེད་པའོ། ། དེ་ཇི་ལྟ་བུ་ཞེ་ན་ཀུན་རྨོངས་བཞིན་དུ་སྟེ། མ་རིག་པའི་བག་ཆགས་ཀྱིས་དེ་གང་ཟག་གི་བདག་ཏུ་འཛིན་པ་མ་ཡིན་པས་ཉོན་མོངས་པ་མ་ཡིན་ཡང་ཆོས་ཀྱི་བདག་ཏུ་འཛིན་པ་ཡིན་པས་མི་ཤེས་པ་ཡོད་པ་ལྟར་འཇིག་ཚོགས་ལ་བདག་ཏུ་ཞེན་པའི་སྲེད་པ་མ་ཡིན་པས་ཉོན་མོངས་པ་མ་ཡིན་ཡང་ཆོས་ཙམ་ལ་མངོན་པར་ཞེན་པའི་སྲེད་པ་ཡིན་པས་ཚེ་ཕྱི་མར་ཡིད་ཀྱིས་ལུས་ཐོབ་པའི་རྐྱེན་ཡིན་ནོ། ། ཞེས་པའོ། ། གསུམ་པ་ནི་ཚོར་བའི་ཞེས་པ་སྟེ། ཕུང་པོ་ལྷག་བཅས་ལ་ཀུན་གཞི་མ་སྤངས་པས་ན་དེའི་འཁོར་དུག་ལྔ་ཀུན་ཏུ་འགྲོ་བ་འབྱུང་བའི་ཚོར་བ་ངེས་པར་ཡོད་པས་དེ་ལ་བརྟེན་ནས་སྲེད་པ་སྐྱེའོ་ཞེས་བྱ་བའོ། ། འཐད་པ་སྦྱར་བ་ནི་དམིགས་པ་དང་ནི་ཞེས་བྱ་བའོ། །
བཞི་པ་སྐབས་ཀྱི་དོན་བསྡུ་བ་ནི་སྟོང་པ་ཉིད་དང་ཞེས་པ་སྟེ། དངོས་པོ་ལ་མངོན་པར་ཞེན་པ་ཡོད་པས་ཉོན་མོངས་པ་ལན་ཅིག་འགགས་ཀྱང་ཡང་སྐྱེ་སྟེ་འདུ་ཤེས་མེད་པའི་སྙོམས་པར་འཇུག་པ་ལ་སྙོམས་པར་ཞུགས་པ་ན་ཚོགས་དྲུག་འགགས་ཀྱང་ས་བོན་མ་བཅོམ་པས་སྐྱེ་བ་བཞིན་ནོ་ཞེས་པའོ། ། ལྔ་པ་ཐེག་པ་ཆེན་པོའི་ལུང་བཀར་བསྒྲུབ་པའི་སྒྲུབ་བྱེད་རྒྱས་པར་བཤད་པ་ལ་གཉིས་ཏེ། རྒྱུ་མཚན་མཚུངས་པ་དང༌། མ་རྟོགས་པས་སྤོང་བར་མི་འཐད་པའོ། ། དང་པོ་ནི་ངག་གང་ཞེས་པ་སྟེ། མདོ་སྡེ་ལ་འཇུག་པ་དང༌། འདུལ་བ་ལ་སྣང་བ་དང༌། ཆོས་ཉིད་དང་མི་འགལ་བ་ལ་བཀའ་ཡིན་པས་ཁྱབ་པའི་ཁྱབ་པ་ཉན་ཐོས་ཀྱི་སྡེ་སྣོད་ལས་བསྒྲུབ་པ་ནི་ངག་གང་ཞེས་བྱ་བའོ། ། བྱང་ཆུབ་སེམས་དཔའི་སྡེ་སྣོད་ལ་ཕྱོགས་ཆོས་སྦྱར་བ་ནི་ཐེག་པ་ཆེན་པོ་ཞེས་པའོ། །
དེའང་སྟོང་པར་སྟོན་པ་སྡེ་སྣོད་ལ་སོགས་པ་ལ་འཇུག་པ་མ་ཡིན་དུ་ཆུག་ཀྱང༌། དེ་ལས་གཞན་མཚུངས་པས་ཕལ་ཆེར་ཞེས་པའོ། ། གལ་ཏེ་གཞན་མདོ་སྡེ་ལ་སོགས་པ་ལ་འཇུག་ཀྱང༌། སྟོང་པར་སྟོན་པ་དེ་མདོ་སྡེ་ལ་འཇུག་པ་ལ་སོགས་པ་མེད་པས་དེའི་རིགས་ཅན་ཐམས་ཅད་བཀའ་མ་ཡིན་ནོ་ཞེ་ན། འོ་ན་ཉན་ཐོས་ཀྱི་མདོ་ཞིག་རྒྱལ་བས་གསུངས་པར་གྲུབ་པས་དེའི་རིགས་ཅན་གྱི་མདོ་ཐམས་ཅད་རྒྱལ་བས་གསུངས་པར་གྲུབ་པར་ཐལ་ལོ་ཞེས་འཆད་པ་ནི་གལ་ཏེ་ཞེས་པ་སྟེ། སྟོང་པ་ཉིད་དོན་དམ་པར་གསུངས་པས་ཀུན་རྫོབ་ལ་སྐུར་པ་བཏབ་པ་མེད་མོད་ཀྱི་ཡོད་དུ་ཆུག་ཀྱང་དེ་ལ་སྐྱོན་ཡོད་པས་གཞན་སྐྱོན་ཅན་དུ་མི་འགྱུར་རོ་སྙམ་དུ་བསམས་པའོ། ། མ་རྟོགས་པས་སྤང་བ་རྒྱུ་མཚན་འཁྲུལ་པ་ནི། ངག་གང་འོད་སྲུང་ཆེན་པོ་ཞེས་པ་ལ་སོགས་པའོ། ། ཚིགས་སུ་བཅད་པ་གསུམ་པོ་འདི་ལ་འགྲེལ་ཆེན་མཛད་པས་འདི་མི་རང་བས་བཅུག་པ་ཡིན་ན་སྟེ་སྐབས་འཆོལ་བས་སོ་ཞེའོ། ། གོང་མའི་རྒྱས་བཤད་དུ་བྱས་ན་ཉེས་པ་དེ་མེད་དོ། །
ཤེས་པ་གཉིས་ཀྱི་བྱེད་པ་བསྡུས་ཏེ་བསྟན་པ་ལ་བཞི་སྟེ། མཆོག་ཏུ་གྱུར་པའི་འབྲས་བུ་བསྐྱེད་པ་དང༌། དེས་ན་སུན་དབྱུང་བའི་གནས་མ་ཡིན་པ་དང༌། བསྒོམ་པའི་གཉེན་པོ་བྱེད་པ་དང༌། སྐྲག་པའི་རྒྱུ་མ་ཡིན་པའོ། ། དང་པོ་ནི་རྨོངས་པས་ཞེས་པ་སྟེ། རྒྱུ་གཏི་མུག་གིས་རྨོངས་པས་འབྲས་བུ་སྡུག་བསྔལ་གྱིས་གཟིར་བའི་དོན་དུ་འཁོར་བར་གནས་པར་གྲུབ་པར་གྱུར་པའི་གཞན་དོན་འདི་ནི་སྙིང་རྗེ་དང་མ་ཡིན་དགག་སྒྱུ་མ་ལྟ་བུར་ཤེས་པའི་འབྲས་བུ་ཡིན་ལ། ཆགས་པ་དངོས་པོ་ལ་མངོན་པར་ཞེན་པ་དང༌། འཇིགས་པ་སྟོང་པ་ཉིད་ཀྱིས་སྐྲག་པ་ལས་གྲོལ་བ་ནི་མེད་དགག་གི་སྟོང་ཉིད་ཤེས་པའི་འབྲས་བུ་ཡིན་ནོ། ། གཉིས་པ་ནི་དེ་ལྟར་ཞེས་པའོ། །
གསུམ་པ་ནི་ཉོན་མོངས་ཞེས་པ་རྩ་བ་གཉིས་ཀྱིས་སྒྲིབ་པ་སྤོང་བ་དང༌། མྱུར་དུ་ཞེས་པས་ཡོན་ཏན་བསྐྱེད་པ་གཉིས་ཀྱིས་བསྟན་ཏོ། ། བཞི་པ་ནི་གཉིས་ཏེ། སྡུག་བསྔལ་གྱི་རྒྱུ་མ་ཡིན་པ་དང༌། འཇིགས་པ་པོའི་བདག་མ་གྲུབ་པའོ། ། དང་པོ་ནི་དངོས་གང་ཞེས་པ་སྟེ། གང་ཞིག་སྡུག་བསྔལ་གྱི་གཞི་བདག་ཏུ་འཛིན་པ་དང་ནད་ལ་སོགས་པ་ལ་འཇིགས་པར་རིགས་པ་ཡིན་ན་སྟོང་ཉིད་སྡུག་བསྔལ་གྱི་གཉེན་པོ་ལ་ཇི་ལྟར་འཇིགས་ཞེས་བྱ་བའོ། ། གཉིས་པ་ནི་གལ་ཏེ་བདག་འགའ་ཞེས་པའོ། ། སྟོང་པ་ཉིད་བསྒོམ་པའི་ཚུལ་ལ་འཇུག་པ་ལ་གཉིས་ཏེ། གང་ཟག་གི་བདག་མེད་པ་བསྒོམ་པ་ལ་འཇུག་པའི་ཚུལ་དང༌།
ཆོས་ཀྱི་བདག་མེད་པ་བསྒོམ་པ་ལ་འཇུག་པའི་ཚུལ་ལོ། ། ཞེས་དགེ་བཤེས་རྔོག་ལོ་ཙཱ་བ་ལ་སོགས་པ་དག་གིས་གསུངས་སོ། ། འདི་ཡང་དག་པ་མ་ཡིན་ཏེ། དྲན་པ་ཉེ་བར་གཞག་པ་རྣམས་ལ་ཆོས་ཀྱི་བདག་མེད་པ་ཞེས་བྱ་ན་བསླབ་པ་ཀུན་ལ་བཏུས་པ་དང་འགལ་ཏེ། བསླབ་བཏུས་ལས་དྲན་པ་ཉེ་བར་གཞག་པ་རྣམ་བཤད་ཟིན་ཏོ། ། དེ་ལྟར་གང་ཟག་ལ་བདག་མེད་པ་བསྟན་ནས་ཞེས་གསུངས་པའི་ཕྱིར་རོ། ། དེས་ན་འདི་གཉིས་ཀས་གང་ཟག་གི་བདག་མེད་པ་བསྟན་ལ། དེ་ལྟར་གོང་དུ་བསྟན་པ་རྣམས་ཀྱིས་ཆོས་ཀྱི་བདག་མེད་པ་བསྟན་ཏོ། ། དེ་ལྟར་སློབ་དཔོན་ཟླ་གྲགས་ཀྱིས་ཀྱང་དབུ་མ་ལ་འཇུག་པས་ལས་བཤད་དེ། དང་པོར་བདེན་པ་གཉིས་ཀྱི་རྣམ་པར་བཞག་པས་ཤེས་བྱ་སྤྱིའི་གནས་ལུགས་གཏན་ལ་ཕབ་ནས་དེ་ལ་ཆོས་ཀྱི་བདག་མེད་པ་ཞེས་བཏགས་ལ།
དེ་ནས་དེ་ལྟར་ཤེས་པ་པོའི་གང་ཟག་གི་བདག་ཅེས་བྱ་བ་ཞིག་ཡོད་དམ་སྙམ་པ་ལ་དེ་དགག་པའི་ཕྱིར་གང་ཟག་གི་བདག་མེད་པ་ཕྱི་ནས་བཤད་དོ། ། གལ་ཏེ་གང་ཟག་གི་བདག་ནི་རགས་པ་ལ་གཅིག་ཏུ་འཛིན་པ་ཡིན་ལ། ཆོས་ཀྱི་བདག་ཕྲ་མོ་གཅིག་ཏུ་འཛིན་པ་ཡིན་པས་སྔོན་ལ་ཆོས་ཀྱི་བདག་མེད་པ་བསྟན་པ་མི་རིགས་སོ་སྙམ་ན། རགས་པ་དང་ཕྲ་བ་ལ་གང་ཟག་དང་ཆོས་སུ་བསྟན་པ་གང་ནའང་མེད་པས་ད་ལྟ་དེ་ལྟར་འཆད་པ་མང་བར་ཡོད་ཀྱང་དེ་དག་ནོར་བ་ཡིན་ནོ། ། ཆོས་མངོན་པ་མཛོད་ལས་ཀྱང༌། རྒྱུན་ལ་གང་ཟག་ཅེས་བྱ་སྟེ། ། མཚན་ཉིད་འཛིན་ལ་ཆོས་ཞེས་བྱ། ། ཞེས་སོ། ། དེ་བས་ན་དེ་ཡན་ཆད་ཀྱིས་ང་ཡིར་བཟུང་བའི་ཤེས་བྱ་ཐམས་ཅད་བདེན་པ་གཉིས་སུ་གཏན་ལ་ཕབ་པས་ཆོས་ལ་བདག་མེད་པ་བསྟན་ནས། འདི་ནས་གང་ཟག་གི་བདག་མེད་པར་སྟོན་ཏོ། །
འདི་ལ་བཞི་སྟེ། ཁམས་དྲུག་བདག་མེད་པ་སྤྱིར་བསྟན་པ་དང༌། ཕུང་པོ་དང་ཁམས་ལ་སོགས་པའི་བདག་མུ་སྟེགས་ཀྱི་བརྟགས་པ་དགག་པ་དང༌། བདག་མེད་པ་ལ་རྩོད་པ་སྤང་བ་དང༌། ཕུང་པོ་དང་ཁམས་ཉིད་ལ་བདག་ཏུ་རྟོགས་པ་དྲན་པ་ཉེ་བར་གཞག་པ་བཞིས་དགག་པའོ། ། དང་པོ་ནི་གཉིས་ཏེ་སོ་དང་སྐྲ་སེན་ཞེས་བྱ་བ་ལ་སོགས་པ་རྐང་པ་དགུས་སའི་ཁམས་དང་ཆུའི་ཁམས་ལ་བདག་མེད་པ་དང༌། དྲོད་དང་རླུང་ཞེས་པས་མེའི་ཁམས་དང་རླུང་གི་ཁམས་ལ་བདག་མེད་པ་དང༌། བུ་ག་བདག་མིན་ཞེས་པས་ནམ་མཁའི་ཁམས་ལ་བདག་མེད་པ་བསྟན་ལ། རྣམ་པ་ཀུན་ཏུ་རྣམ་ཤེས་དྲུག་ཀྱང་བདག་མ་ཡིན་ཞེས་བྱ་བས་རྣམ་པར་ཤེས་པའི་ཁམས་ལ་བདག་མེད་པར་བསྟན་ཏོ། ། འདི་ལ་གོང་མ་དག་དང་པོའི་རྐང་པ་བཅུ་གཅིག་ནི་གཟུགས་ཀྱི་ཕུང་པོ་བདག་མེད་ལ།
རྐང་པ་ཐ་མས་ནི་མིང་གཞིའི་ཕུང་པོ་བདག་མེད་ཅེས་གསུངས་ཏེ། དེ་ནི་གཞུང་ན་མི་སྣང་བས་ཡི་གེའི་དོན་མ་ཡིན་ནོ། ། གཉིས་པ་ཕུང་པོ་ལ་སོགས་པ་བརྟགས་པའི་བདག་དགག་པ་ལ་གཉིས་ཏེ། གྲངས་ཅན་གྱི་དང༌། རིགས་པ་ཅན་གྱིའོ། ། དེ་ལ་གྲངས་ཅན་པའི་བདག་འགོག་པ་ན་གྲངས་ཅན་པ་སེམས་ཅན་ཀུན་ལ་གཙོ་བོ་བེམ་པོ་སྤྱིར་ཡོད་པའི་ཁུག་མ་ནས་བདག་ཤེས་ཤིང་རིག་པ་ཡོད་པའི་སྐྱེས་བུ་རྟག་པ་ཤེས་རིག་གི་ངོ་བོ་མི་སྣང་བ་ཅིག་ཡོད་པ་ན་དེའི་རྣམ་པ་བློའི་མེ་ལོང་ལ་བཞག་ནས་སྒྲ་དེ་ཙམ་ལ་སོགས་པའི་རྣམ་པ་རེས་འགའ་བ་དང་འབྲེལ་བར་སྣང་བ་དང༌། ཡུལ་ལ་ལོངས་སྤྱོད་པའི་གནས་སྐབས་རེས་འགའ་བར་ཁས་ལེན་ནོ། ། དེ་དགག་པ་ལ་གསུམ་སྟེ། སྐྱེས་བུ་སྤྱིར་དགག་པ་དང༌། གནས་སྐབས་དུ་མ་དང་འབྲེལ་པ་དགག་པ་དང༌།
རང་བཞིན་གཅིག་དགག་པའོ། ། དང་པོ་ལ་གསུམ་སྟེ། ཐལ་བའི་རྟགས་དགོད་པ་དང༌། ཁྱབ་པ་བསྒྲུབ་པ་དང༌། རྩོད་པ་སྤང་བའོ། ། དང་པོ་ནི་གལ་ཏེ་ཞེས་པ་སྟེ། སྐྱེས་བུ་ཆོས་ཅན་དུས་རྟག་ཏུ་སྒྲ་ལ་ལོངས་སྤྱོད་པར་ཐལ་ཏེ། སྒྲ་འཛིན་གྱི་ཤེས་པ་དུས་རྟག་ཏུ་གནས་པའི་ཕྱིར་རོ། ། དེ་ལ་འདོད་པར་མི་ནུས་ཏེ། མངོན་སུམ་དུ་སྒྲ་རེས་འཛིན་རེས་མི་འཛིན་པས་བསལ་ལོ། །
གཏན་ཚིགས་མ་གྲུབ་པར་སྨྲ་བར་མི་ནུས་ཏེ། རང་གིས་རྟག་པར་དམ་བཅས་པ་དང་འགལ་ལོ། ། དེ་ལ་ཁྱབ་པ་མ་གྲུབ་པར་སྨྲ་སྟེ། གལ་ཏེ་རང་རིག་པའི་ངོ་བོ་རྟག་ཏུ་གནས་པ་ལ་སྒྲ་ལ་ལོངས་སྤྱོད་པ་རྟག་ཏུ་གནས་པས་མ་ཁྱབ་སྟེ། ཤེས་པའི་ངོ་བོ་ཙམ་ནི་ཡུལ་ལ་མི་ལྟོས་ལ། སྒྲ་ལ་ལོངས་སྤྱོད་པ་སྒྲ་ལ་ལྟོས་པས་སྒྲ་མེད་པ་ན་ལོངས་སྤྱོད་པ་མེད་ཀྱང་ཤེས་པ་ཙམ་ཡོད་པས་སོ། ། དེས་ན་སྒྲ་ལ་ལོངས་སྤྱོད་པ་རྟག་ཏུ་གནས་པ་བཀག་པ་སྐྱེས་བུ་རྟག་ཏུ་གནས་པ་འགེགས་པས་ཁྱབ་པ་མ་གྲུབ་བོ་ཞེ་ན། གཉིས་པ་ཁྱབ་པ་བསྒྲུབ་པ་ལ་གསུམ་སྟེ། རང་བཞིན་ཉམས་པ་དང༌། ཧ་ཅང་ཐལ་བ་དང༌།
སྐབས་བསྡུ་བའོ། ། དང་པོ་ནི་ཤེས་བྱ་ཞེས་པའི་དགོས་པ་བསུ་ནས། གང་གིས་ཞེས་པས་ལན་བཏབ་སྟེ། སྒྲ་འཛིན་དུ་འཇོག་པ་སྒྲ་ལ་རག་ལས་པས་སྒྲ་མེད་ན་མེད་པ་ལྟར་སྒྲ་ཤེས་ཀྱི་ངོ་བོ་ཡང་ཤེས་བྱ་ལ་རག་ལས་པས་ཤེས་བྱ་མེད་ན་དེ་འཛིན་པའི་ཤེས་པ་མེད་པས། དེས་ན་སྒྲ་འཛིན་འགགས་པས་ཤེས་པ་འགོག་པའི་ཁྱབ་པ་གྲུབ་བོ་ཞེས་བྱ་བའོ། ། གཉིས་པ་ནི་གལ་ཏེ་སྒྲ་ལ་ལོངས་སྤྱོད་པ་སྒྲ་ལ་ལྟོས་ཀྱང་ཤེས་པ་ཙམ་སྒྲ་ལ་མི་ལྟོས་པས་སྒྲ་ལ་ལོངས་སྤྱོད་པ་ཁེགས་ཀྱང༌། ཤེས་པ་ཙམ་མི་ཁེགས་པས་ཁྱབ་པ་མ་གྲུབ་པའི་ས་ན་གནས་སོ་ཞེ་ན། འོ་ན་ཤེས་པར་འཇོག་པ་ཤེས་བྱ་ལ་མི་ལྟོས་ན་ཤིང་ཡང་ཤེས་པར་ཐལ་ཞེས་འཆད་པ་ནི། གལ་ཏེ་ཤེས་མེད་ཤེས་ཡིན་ན། ། ཤིང་ཡང་ཤེས་པར་ཐལ་བར་འགྱུར། །
ཞེས་པ་རྩ་བ་གཉིས་སོ། ། གསུམ་པ་ནི་དེས་ན་ཞེས་པ་སྟེ། ཤེས་པ་ནི་ཤེས་བྱས་ཁྱད་པར་དུ་བྱེད་པས་ཤེས་བྱེད་ཉེར་གནས་པ། མེད་ན་ཤེས་པ་མེད་པར་ངེས་ཏེ་དེ་ལྟར་གསལ་ལོ་ཞེས་པའོ། ། གསུམ་པ་རྩོད་པ་སྤང་བ་ལ་ལྔ་སྟེ། སྒྲ་འཛིན་གཟུགས་ཤེས་སུ་མི་འཐད་པ་དང༌། སྔར་བཤད་པའི་ཉེས་པ་མཚུངས་པ་དང༌། གཅིག་གི་ཐ་སྙད་མི་འཐད་པ་དང༌། དཔེ་མ་གྲུབ་པ་དང༌། གཅིག་པ་ཉིད་དུ་མི་དམིགས་པའོ། །
དང་པོ་ནི་གལ་ཏེ་ཤེས་བྱ་གཏན་མེད་པའི་ཤེས་པ་མི་སྲིད་ཀྱང་སྒྲ་མི་ཉེ་བ་ན། དེ་ཉིད་ཀྱིས་ནི་གཟུགས་ཤེས་ན་སྟེ། ཤེས་བྱ་གཟུགས་ཡོད་པས་ཤེས་བྱ་རྟག་ཏུ་ཡོད་དོ་ཞེ་ན། འོ་ན་སྔར་གྱི་སྒྲ་ཤེས་འགགས་ནས་ཕྱིས་གཟུགས་ཤེས་པའམ། འོན་ཏེ་སྒྲ་ཤེས་མ་འགགས། དང་པོ་ལྟར་ན་ཤེས་པ་ཙམ་དུ་ལྡོག་པ་མཚུངས་ཀྱང་ངོ་བོ་སྔ་མ་འགགས། མ་འགགས་པས་སྐྱེས་བུ་རྟག་པ་ཉམས་སོ། ། གཉིས་པ་ལྟར་ན་དེ་ཚེ་ཐོས་པའང་ཅི་སྟེ་མིན་ཏེ་སྒྲ་ཤེས་པ་ལ་ཤེས་བྱ་བདག་རིག་པས་ཁྱབ་པས་གཟུགས་ཤེས་པ་ན་སྒྲ་རིག་པར་ཐལ་ཏེ། སྒྲ་འཛིན་མ་འགགས་པའི་ཕྱིར་རོ། ། ཞེས་འཆད་པའོ། །
གཉིས་པ་ནི། གལ་ཏེ་སྒྲ་མི་ཉེ་ཕྱིར་ན། ། ཞེས་པ་སྟེ། སྒྲའི་ཤེས་པ་རྟག་པར་ཡོད་ཀྱང་སྒྲ་རིག་པ་སྒྲ་ལ་ལྟོས་པས་སྒྲ་རྟག་ཏུ་རིག་པའི་ཁྱབ་པ་མ་གྲུབ་ཅེས་རྒོལ་བའི་ལན་ནི་དེས་ན་དེའི་ཤེས་པའང་མེད་ཅེས་བྱ་སྟེ། སྒྲ་ཤེས་སྒྲས་ཁྱད་པར་དུ་བྱས་པས་སྒྲ་མེད་ན་སྒྲ་ཤེས་ཀྱང་མེད་པས་ཁྱབ་བོ་ཞེས་སྔར་བརྗོད་པ་དང༌། ཤེས་པ་ཤེས་བྱ་ལ་མི་ལྟོས་ན་ཤིང་ཡང་ཤེས་པར་ཐལ་བའི་ཉེས་པ་གནས་སོ་ཞེས་བརྗོད་དོ། ། གསུམ་པ་ནི་གལ་ཏེ་སྒྲ་ཤེས་དང་གཟུགས་ཤེས་ངོ་བོ་གཅིག་པས་སྔ་མ་མ་འགགས་སོ་ཞེ་ན། དེའི་ལན་ནི། སྒྲ་འཛིན་རང་བཞིན་གང་ཡིན་པ། ། དེ་གཟུགས་འཛིན་པར་ཇི་ལྟར་འགྱུར་ཏེ།
རྣམ་པ་འགལ་བ་ལ་ངོ་བོ་གཅིག་གི་ཐ་སྙད་མི་འཐད་དོ། ། གལ་ཏེ་ངོ་བོ་གཅིག་ཉིད་ཤེས་བྱ་གཟུགས་ལ་ལྟོས་ནས་གཟུགས་ཤེས་སུ་འཇོག་ལ། སྒྲ་ལ་ལྟོས་ན་སྒྲ་ཤེས་སུ་འཇོག་སྟེ། དཔེར་ན་ངོ་བོ་གཅིག་ལ་རང་གི་ཕ་ལ་ལྟོས་ན་བུ་དང༌། བུ་ལ་ལྟོས་ནས་ཕར་འཇོག་པ་མི་འགལ་བ་ཡིན་ནོ་ཞེ་ན། བཞི་པ་དཔེ་མ་གྲུབ་པ་ནི། གཅིག་ཉིད་ཕ་དང་བུ་ཉིད་དུ། ། བརྟགས་པ་ཡིན་ཏེ་ཕ་དང་བུ་འཇིག་རྟེན་གྱི་ཐ་སྙད་ཡིན་ལ། འདི་ལྟར་སྙིང་སྟོབས་རྡུལ་དང་ནི། ། མུན་པ་བུ་མིན་ཏེ་རང་བཞིན་གསུམ་གྱི་རང་བཞིན་དོན་དམ་པ་ལ་ཕ་དང་བུ་མ་ཡིན་ནོ་ཞེས་བྱ་བའོ། །
ལྔ་པ་སྒྲ་ཤེས་དང་གཟུགས་ཤེས་བདག་གཅིག་པར་ཡོད་ན་སྣང་དུ་རུང་བ་ལས་མ་དམིགས་པས་དགག་པ་ནི་དེ་ནི་སྒྲ་འཛིན་ཞེས་བྱ་བའོ། ། དེ་ལྟར་སྐྱེས་བུ་སྤྱིར་བཀག་ནས། ད་ནི་གནས་སྐབས་དུ་མ་དང་འབྲེལ་པ་འགོག་པ་ན་རྒོལ་བ་ནི། གར་མཁན་ལྟ་བུ་ཚུལ་གཞན་གྱིས། ། ཞེས་པ་སྟེ་སྐྱེས་བུ་ངོ་བོ་གཅིག་རེས་འགའ་བརྒྱ་བྱིན་དང་རེས་འགའ་སྤྲེའུ་འབག་ལ་སོགས་པ་བྱིན་པ་ན་བཅོས་པའི་རྣམ་པ་དུ་མ་ཡོད་ཀྱང་ངོ་བོ་གཅིག་ཡིན་པ་མི་འགལ་བ་ལྟར། འདིར་ཡང་བཅོས་པའི་རྣམ་པར་འགྱུར་བ་སྒྲ་འཛིན་པ་ལ་སོགས་པའི་གནས་སྐབས་དུ་མ་དང་འབྲེལ་ཡང་ངོ་བོ་གཅིག་ཡིན་ནོ་སྙམ་དུ་བསམས་ནས་རྒོལ་བའོ། ། དེའི་ལན་ལ། དེ་ཉིད་མཐོང་ན་དེ་རྟག་མིན་ཏེ། དེ་ལ་འོ་ན་གནས་སྐབས་དང་རང་བཞིན་བདག་གཅིག་པས་གནས་སྐབས་དུ་མ་དང་འབྲེལ་པ་སྔ་མ་འགགས་ལ་ཕྱི་མ་རང་བཞིན་གསར་པ་སྐྱེས་པས་དེ་རྟག་མིན་ཞེས་བརྗོད་དོ། ། གལ་ཏེ་ཚུལ་གཞན་དེ་ཉིད་ན་སྟེ་རྣམ་པ་མི་འདྲའང་ངོ་བོ་གཅིག་གོ་ཞེ་ན།
རྣམ་པ་མི་འདྲ་བ་ངོ་བོ་གཅིག་ན་གཅིག་གི་མཚན་ཉིད་དེ་འཇིག་རྟེན་ལ་སྔར་མ་གྲགས་པ་གཅིག་བྱུང་ངོ་ཞེས་འཆད་པ་ནི། གཅིག་ཉིད་དེ་ནི་སྔོན་མེད་ཅིག ། ཅེས་བྱ་བའོ། ། རང་བཞིན་གཅིག་དགག་པ་ལ་དྲི་བ་དང་ལན་གཉིས་སོ། ། དང་པོ་ནི་གལ་ཏེ་ཞེས་པ་སྟེ། ཚུལ་གཞན་གནས་སྐབས་དུ་མར་བདེན་མིན་ཏེ། མི་བདེན་པས་རང་བཞིན་གཅིག་ཏུ་བདེན་ནོ་སྙམ་དུ་བསམས་པའོ། ། དེ་ལ། དེ་ཡི་རང་བཞིན་གང་ཡིན་སྨོས། ། ཞེས་རང་བཞིན་གཅིག་ཏུ་འཇོག་པའི་རྒྱུ་མཚན་དྲིའོ། །
གལ་ཏེ་གནས་སྐབས་སྒྲ་ཤེས་པ་དང་གཟུགས་ཤེས་པ་ལ་སོགས་པ་ཐ་དད་ཀྱང་རང་བཞིན་གཅིག་སྟེ་ཤེས་པ་ཙམ་དུ་ལྡོག་པ་མཚུངས་པས་སོ་ཞེས་ཕ་རོལ་པོས་ལན་འདེབས་པ་ནི་ཤེས་ཉིད་ཅེ་ན་ཞེས་པའོ། ། དེའི་ལན་ལ་གསུམ་སྟེ། འགྲོ་བ་ཐམས་ཅད་གཅིག་ཏུ་ཐལ་བ་དང༌། བློ་དང་སྐྱེས་བུ་གཅིག་ཏུ་ཐལ་བ་དང༌། སྤྱི་ཉིད་མ་གྲུབ་པའོ། ། དང་པོ་ནི་སྐྱེས་བུ་ཀུན་གཅིག་ཏུ་ཐལ་བར་འགྱུར་ཞེས་པ་སྟེ། རིག་པ་ཙམ་དུ་ལྡོག་པས་མཚུངས་པ་ལ་ངོ་བོ་གཅིག་ཡིན་པས་ཁྱབ་ན། སྐྱེས་བུ་གང་ཟག་སོ་སོ་ལ་ཡོད་པ་ཆོས་ཅན། ངོ་བོ་གཅིག་ཏུ་ཐལ་ཏེ། རིག་པ་ཙམ་དུ་ལྡོག་པ་མཚུངས་པའི་ཕྱིར་རོ་ཞེས་པ་སུན་འབྱིན་པའི་ཐལ་བའོ། །
གཉིས་པ་ནི་སེམས་པ་ཞེས་བྱ་བ་སྟེ། ལྡོག་པ་མཚུངས་ལ་ངོ་བོ་གཅིག་གིས་ཁྱབ་ན་སེམས་པ་ཤེས་རིག་གི་སྐྱེས་བུ་དང༌། སེམས་མེད་བློའི་མེ་ལོང་བེམ་པོར་འདོད་པའང་ངོ་བོ་གཅིག་ཏུ་ཐལ་ཏེ་ཡོད་པ་ཙམ་དུ་ལྡོག་པ་མཚུངས་པའི་ཕྱིར་རོ། ། གསུམ་པ་ནི་གང་ཚེ་ཞེས་པ་སྟེ། བྱེ་བྲག་ཏུ་སྒྲ་ཤེས་དང་གཟུགས་ཤེས་པ་ལ་སོགས་པ་ཐམས་ཅད་མི་བདེན་ན་དེ་དང་བདག་གཅིག་པའི་ཤེས་པ་ཙམ་གྱི་སྤྱིའང་མི་བདེན་པར་གྲུབ་སྟེ། བྱེ་བྲག་སྔོ་བསངས་ལ་སོགས་པ་མི་བདེན་ན་སྤྱི་མོ་གཤམ་གྱི་བུ་ཙམ་ཡང་མ་གྲུབ་པ་བཞིན་ནོ་ཞེས་བྱ་བའོ། ། རིག་པ་ཅན་གྱི་བདག་དགག་པ་ལ་གསུམ་སྟེ། རང་བཞིན་བེམ་པོ་ལ་བདག་དགག་པའི་ཐལ་བ་དགོད་པ་དང༌། སེམས་པ་གཞན་དང་ལྡན་པས་ཁྱབ་པ་མ་གྲུབ་པར་སེམས་པ་ལ་དེའི་ཁྱབ་པ་བསྒྲུབ་པ་དང༌། དོན་བསྡུ་བའོ། །
དང་པོ་ནི་སེམས་མེད་པ་ཡང་ཞེས་པ་སྟེ། རིག་པ་ཅན་གྱི་བདག་བེམ་པོ་སེམས་པ་གཞན་དང་རྗེས་སུ་འབྲེལ་པས་བྱེད་པ་པོར་སྨྲ་བ་ལ། ཁྱེད་རང་འདོད་པའི་བདག་བེམ་པོ་ཆོས་ཅན། འདོད་པ་བྱེད་པ་པོར་འདོད་ཀྱང་བྱེད་པ་པོ་མིན་པར་ཐལ། སེམས་མེད་ཀྱི་བེམ་པོ་ཡིན་པའི་ཕྱིར་རོ། ། དེ་ལ་འདོད་པ་དང་གཏན་ཚིགས་མ་གྲུབ་པར་སྨྲ་བར་མི་ནུས་ཏེ། རང་གི་དམ་བཅའ་བ་དང་འགལ་ལོ། ། ཁྱབ་པ་མ་གྲུབ་པར་སྨྲ་ན་བུམ་སོགས་བཞིན་དེ་དེ་དང་ཁྱད་མེད་པར་བསྒྲེའོ། ། གལ་ཏེ་སེམས་ཅན་གཞན་དང་ལྡན་ནོ། ། དེས་ན་ཁྱབ་པ་མ་གྲུབ་པ་ནི།
འོན་ཏེ་སེམས་དང་ལྡན་པའི་ཕྱིར། ། ཞེས་པ་སྟེ་རང་ཉིད་བེམ་པོ་ཡིན་ཡང་སེམས་པ་གཞན་དང་ལྡན་པས་བློ་སྔོན་དུ་གཏོང་བའི་སེམས་པ་ཅན་ཡིན་པར་ཅི་འགལ་ཏེ་ཁྱབ་པ་མ་གྲུབ་བོ་ཞེ་ན། དེའི་ལན་ནི་སེམས་ཅན་གཞན་དེས་བདག་བེམ་པོའི་རང་བཞིན་བསྒྱུར་རམ་མ་བསྒྱུར། གལ་ཏེ་བསྒྱུར་ན་འོ་ན་སྔར་རང་བཞིན་བེམ་པོ་ཡིན་པ་ལས་ཕྱིས་བློ་སྔོན་དུ་གཏོང་བའི་བྱེད་པ་པོར་འགྱུར་བས་སྔར་གྱི་བེམ་པོ་མི་རྟག་པར་འགྱུར་བས། ཤེས་ན་མི་ཤེས་འཇིགས་པར་ཐལ། ། ཞེས་པའོ། ། གལ་ཏེ་མི་འགྱུར་ཏེ། ཅི་སྟེ་བདག་ལ་འགྱུར་མེད་ན། ། ཞེས་པ་སྟེ། བེམ་པོ་འཇིགས་པར་མི་འགྱུར་ཏེ་བདག་རྟག་པ་ལ་འགྱུར་བ་མེད་པའི་ཕྱིར་རོ་ཞེ་ན།
འོ་ན་སྔར་བེམ་པོ་བློ་སྔོན་དུ་གཏོང་བའི་སེམས་ཅན་མ་ཡིན་ན་སེམས་པ་གཞན་དང་ལྡན་པའི་སྒོ་ནས་འབྲེལ་པས་ཀྱང་བློ་སྔོན་དུ་གཏོང་བའི་སེམས་ཅན་མ་ཡིན་པས་བེམ་པོ་ལ་བློ་སྔོན་དུ་གཏོང་བའི་སེམས་པ་ཅན་བྱེད་པ་པོ་མ་ཡིན་པས་ཁྱབ་བོ་ཞེས་བྱ་བའོ། ། གསུམ་པ་ནི་དེ་ལྟར་ཞེས་པ་སྟེ། ཤེས་པའི་ངོ་བོ་ཡང་མ་ཡིན་ལ། བྱེད་པ་པོའང་མ་ཡིན་པ་བདག་ཡིན་ན། ནམ་མཁའ་ཡང་བདག་ཏུ་ཐལ་ལོ་ཞེས་བྱ་བའོ། ། བདག་མེད་པ་ལ་རྩོད་པ་སྤང་བ་ལ་ཡང་གཉིས་ཏེ། ལས་འབྲས་འབྲེལ་པར་མི་རིགས་པའི་རྩོད་པ་སྤང་བ་དང༌། སྙིང་རྗེ་བསྒོམ་པའི་ཡུལ་མི་འཐད་པ་སྤང་བའོ། ། དང་པོ་ལ་དྲུག་སྟེ། རྩོད་པ་དགོད་པ་དང༌།
ཁས་བླངས་མཚུངས་པ་དང༌། དངོས་པོའི་ལན་དང༌། དེ་ལ་ལུང་དང་འགལ་བ་སྤང་བ་དང༌། རྩོད་པ་སྤང་བ་དང༌། དོན་བསྡུ་བའོ། ། དང་པོ་ནི་གལ་ཏེ་ཞེས་པ་སྟེ། ཚེ་འདི་དང་ཕྱི་མ་ལ་བདག་གི་རང་བཞིན་གཅིག་མེད་ན་ལས་བྱས་པ་ཚེ་འདིའི་ཕུང་པོ་ཞིག་པས་བྱས་པ་ཆུད་ཟོས་པ་དང༌། ཚེ་ཕྱི་མའི་ཕུང་པོ་གསར་དུ་སྐྱེས་པས་མ་བྱས་པ་དང་ཕྲད་པར་འགྱུར་ཏེ། དེས་ན་སུའི་ལས་སུ་འགྱུར་ཞེས་བྱ་བའོ། ། གཉིས་པ་ནི་བྱ་བ་འབྲས་གཞི་ཞེས་པ་སྟེ།
ཁྱེད་ཉིད་བྱ་བའི་གཞི་ལ་བྱེད་པ་པོ་ཚེ་འདིའི་སྐྱེས་བུ་དང༌། འབྲས་བུའི་གཞི་ཚེ་ཕྱི་མའི་ཚོར་བ་ཐ་དད་པ་དང༌། བྱེད་པ་ཐམས་ཅད་གནས་སྐབས་ཀྱི་རྣམ་འགྱུར་ཡིན་པས་རང་བཞིན་གྱི་བདག་རྟག་པ་དེ་བྱེད་པ་མེད་པར་ཡང་ཡུ་འུ་གཉི་ག་ལ་མཚུངས་པས་ཉེས་པ་ཡོད་ན་མཉམ་དུ་ཡོད་པ་ལ་བདག་ལ། འདིར་བརྩད་དོན་མེད་མ་ཡིན་ནམ། ཞེས་བྱ་བའོ། ། གསུམ་པ་ནི་རྒྱུ་ལྡན་ཞེས་བྱ་བ་སྟེ། རྒྱུ་ལས་བྱེད་པ་པོ་ཉིད་ཀྱིས་འབྲས་བུ་ཉམས་སུ་མྱོང་ན་རྒྱུ་འབྲས་དུས་གཅིག་པར་འགྱུར་བས། མཐོང་བ་འདི་ནི་སྲིད་མ་ཡིན། ། ཞེས་བྱ་བའོ། ། དེས་ན་རྒྱུ་ལས་བྱེད་པ་པོ་ནི་ལས་བྱེད་པ་པོ་ཉིད་ཀྱི་ལུས་དེ་ཡིན་ལ།
འབྲས་བུ་ཉམས་སུ་མྱོང་བ་པོ་སྐྱེ་བ་གཞན་གྱི་ལུས་ཡིན་པས་ཐ་དད་པ་ཡིན་ནོ་ཞེས་པའོ། ། བཞི་པ་ནི་འོ་ན་ལུང་ལས་གང་ལས་བྱེད་པ་པོ་ལ་འབྲས་བུ་སྨིན་གྱི་རྣམ་པར་སྨིན་པ་ལ་སོགས་པ་གཞན་ལ་མི་སྨིན་ནོ་ཞེས་གསུངས་པ་དང་འགལ་ལོ་ཞེ་ན། རྒྱུན་ཅིག་ལ་ནི་ཞེས་གསུངས་ཏེ། ལས་བྱེད་པ་པོ་དང་འབྲས་བུ་མྱོང་བ་པོ་སྐད་ཅིག་ཐ་དད་ཀྱང་རྣམ་ཤེས་དེ་ཉིད་ཀྱི་རིགས་འདྲ་བ་ཡིན་པ་ལས་བྱེད་པོ་ལ་འབྲས་བུ་སྨིན་ནོ་ཞེས་གསུངས་པ་མི་འགལ་ལོ་ཞེས་བྱ་བའོ། ། ལྔ་པ་ནི་གལ་ཏེ་རྒྱུ་དེ་ཉིད་བདག་ཡིན་ནོ་སྙམ་ན། འདས་དང་ཞེས་གསུངས་ཏེ། འདས་པ་དང་མ་འོངས་པའི་སེམས་ནི་བདག་མ་ཡིན་ཏེ། འགགས་པ་དང་མ་སྐྱེས་པས་མེད་པའི་ཕྱིར་རོ། ། ད་ལྟར་གྱི་སྐྱེས་པ་མ་འགགས་པའང་བདག་མ་ཡིན་ཏེ། དེ་ཞིག་པ་ན་མེད་པར་འགྱུར་བས་རྟག་ཏུ་གནས་པའི་རང་བཞིན་མ་ཡིན་པའི་ཕྱིར་རོ། །
སྐད་ཅིག་དུ་མ་ལས་གཞན་དུ་རྒྱུན་དུ་རྫས་ལོགས་སུ་གྲུབ་པའང་ཡོད་པ་མ་ཡིན་ནོ་ཞེས་བྱ་བའོ། ། དྲུག་པ་ནི་དཔེར་ན་ཞེས་པའོ། ། སྙིང་རྗེའི་ཡུལ་དུ་མ་གྲུབ་པའི་རྩོད་པ་སྤང་བ་ལ་གཉིས་ཏེ། ཡུལ་མེད་པའི་རྩོད་པ་སྤང་བ་དང༌། ཡུལ་སེམས་ཅན་དུ་བསྒྲུབ་པའོ། ། དེ་ལ་དང་པོ་ནི་གལ་ཏེ་ཞེས་པ་སྟེ། སྙིང་རྗེའི་ཡུལ་སེམས་ཅན་མེད་པས་སྙིང་རྗེ་བསྒོམ་པ་ཉིད་མི་འཐད་པས། ཐེག་པ་ཆེན་པོའི་ལམ་དུ་མི་རུང་ངོ་ཞེས་བྱ་བའོ། ། ལན་ལ་གཉིས་ཏེ། སེམས་ཅན་བཏགས་པ་བསྒྲུབ་པ་དང༌།
དེ་ལ་རྩོད་པ་སྤང་བའོ། ། དང་པོ་ནི། འབྲས་བུའི་དོན་དུ་ཞེས་པ་སྟེ། རྨོངས་པ་སྟེ་ཀུན་རྫོབ་སྒྱུ་མ་ལྟ་བུ་སྐད་ཅིག་མ་དུ་མ་འདུས་པའི་རྒྱུན་ལ་སེམས་ཅན་དུ་འཛིན་པའི་ཀུན་རྫོབ་པའི་སེམས་ཅན་དང་སྙིང་རྗེ་མི་འགག་གོ ། ཇི་ལྟ་བུའི་ཀུན་རྫོབ་ཅེ་ན། ཁས་བླངས་པའི་ཞེས་སྨོས་ཏེ། གཞན་དོན་བྱ་བར་ཁས་བླངས་པའི་ཀུན་རྫོབ་མི་སྤོང་ངོ༌། ། རྨོངས་པ་དེས་ཁས་བླངས་པས་ཅི་བྱ་ཞེ་ན། འབྲས་བུའི་དོན་དུ་སྟེ། གཞན་དོན་དང་སངས་རྒྱས་ཐོབ་པའི་དོན་དུ་མི་འདོར་ཏེ།
གང་དུ་སྣང་བཅས་ཀྱི་བློ་མ་འདོར་བར་གསུངས་པ་བཞིན་ནོ། ། གཉིས་པ་དེ་ལ་རྩོད་པ་སྤང་བ་ལ་བཞི་སྟེ། རྫས་སུ་གྲུབ་པའི་གང་ཟག་ལ་མི་ལྟོས་པ་དང༌། བཏགས་པ་ཙམ་སྤང་བྱ་མ་ཡིན་པ་དང༌། རང་གི་ཚིག་དང་འགལ་བ་སྤང་བ་དང༌། མཚུངས་པར་དགོས་པ་སྤང་བའོ། ། དང་པོ་ནི་སེམས་ཅན་ཞེས་པ་སྟེ། སེམས་ཅན་ཉིད་ཀྱང་མ་གྲུབ་ན་དེའི་དོན་བྱེད་པའི་འབྲས་བུ་ག་ལ་ཡོད་ཅེས་རྒོལ་བ་ལ། དེ་ཁོ་ནར་སེམས་ཅན་མེད་པར་བདེན་ཡང་དོན་བྱ་བའི་ཡུལ་ལ་དེ་ཁོ་ནའི་སེམས་ཅན་གྱིས་མ་ཁྱབ་སྟེ། སྒྱུ་མ་ལྟ་བུ་དང་སྐད་ཅིག་མ་དུ་མ་བསགས་པ་ལ།
སེམས་ཅན་ཞེས་ཡུལ་དུ་བྱས་ནས་དེའི་དོན་བྱ་བ་ཡང་འཐད་པའི་ཕྱིར་རོ། ། ཞེས་པའོ། ། འོ་ན་སེམས་ཅན་དེ་ཁོ་ན་རྟོག་པ་སྤང་བ་ལྟར་བརྟགས་པའི་སེམས་ཅན་དུ་འཛིན་པ་ཡང་སྤོང་བར་བྱེད་དེ། ཕྱིན་ཅི་ལོག་གི་བློའི་དམིགས་པ་ཡིན་པའི་ཕྱིར་ཞེས་རྒོལ་ན་དོན་གཉིས་པ་གསུངས་པ་ནི། སྡུག་བསྔལ་ཞེས་པ་སྟེ། ཐབས་ཀྱི་རྣམ་པ་བསྒྲུབ་པ་ལ་དགོས་པ་ཡོད་པས་འཁྲུལ་པའི་ཀུན་རྫོབ་དེ་ནི་ཐབས་ལ་མཁས་པས་བསྟེན་བྱ་ཡིན་ནོ་ཞེས་པའོ། ། དོན་གསུམ་པ་ནི་འོ་ན་གོང་ནས་བདག་གཞན་མི་རིགས་པ་གང་ཡིན་ཏེ། ཅི་ནུས་པ་ནི་སྤང་བྱ་ཉིད། ། ཅེས་བདག་འཛིན་སྤང་བྱར་བཤད་པ་འགལ་ལོ་ཞེ་ན་མ་ཡིན་ཏེ་བདག་དེ་ནི་རྫས་ཡོད་པའི་བདག་ལ་བརྗོད་པ་ཡིན། འདི་བཏགས་ཡོད་ལ་བརྗོད་པ་ཡིན་ནོ། །
དང་པོ་དེ་སྤང་བྱ་ཡིན་པ་ཅིའི་ཕྱིར་ཞེ་ན། སྡུག་བསྔལ་གྱི་རྒྱུར་གྱུར་པའི་ང་རྒྱལ་བདག་དོན་དམ་པར་འཛིན་པར་འགྱུར་བའི་ཕྱིར་རོ། ། བཞི་པ་ནི་གལ་ཏེ་བདག་བཏགས་ཡོད་དུ་འཛིན་པ་སྣང་བཅས་ཀྱི་བློ་དེའང་སྤང་བྱར་འགྱུར་ཏེ། དེ་ལས་ཀྱང་གལ་ཏེ་རྫས་ཡོད་དུ་འཛིན་པ་འབྱུང་ལ་དེ་ལས་སྡུག་བསྔལ་འཕེལ་བས་སོ་སྙམ་དུ་བསམས་ནས་རྩོད་པ་ནི་དེ་ལས་ཀྱང་ཞེས་པ་ཡིན་ལ། ལན་ནི་སྣང་བཅས་ཀྱི་བློ་དེ་ལ་སྡུག་བསྔལ་གྱི་རྒྱུའི་བདག་འཛིན་མི་འཕེལ་ལོ། ། ཅི་སྟེ་ཞེ་ན་བདག་མེད་བསྒོམ་པའི་གཉེན་པོས་བདག་ཏུ་འཛིན་པའི་ས་བོན་བཅོམ་པའི་ཕྱིར་རོ་ཞེས་འཆད་པ་ནི་བདག་མེད་བསྒོམ་པ་མཆོག་ཡིན་ནོ་ཞེས་བྱ་བའོ། ། ཡང་ན་གང་ཟག་དོན་དམ་པར་འཛིན་པ་དེ་ཡང་སྤང་བྱར་བྱ་བ་མ་ཡིན་ཏེ། དེ་ཡང་འབྲས་བུ་སངས་རྒྱས་ཐོབ་པའི་ཕྱིར་རོ་ཞེ་ན། དེའི་གཏན་ཚིགས་མ་གྲུབ་སྟེ། སངས་རྒྱས་ཐོབ་པའི་ཐབས་མཆོག་བདག་མེད་བསྒོམ་པ་ཡིན་པས་སོ། །
ཞེས་འཆད་པ་ནི་དེ་ལས་ཀྱང་ཞེས་རྒོལ་བ་བཀོད་ནས་བདག་མེད་ཅེས་པས་ལན་བཏབ་བོ་ཞེས་དཱ་ན་ཤྲཱིས་འཆད་དོ། ། དེ་ལྟར་མཐོང་ཚོར་ལས་ལོག་པའི་བདག་མུ་སྟེགས་པས་བརྟགས་པ་བཀག་ནས། ད་ནི་མཐོང་ཚོར་འདི་ཉིད་བདག་ཡིན་ནོ་སྙམ་དུ་བརྟགས་པ་འགོག་པ་ལ་ཚུལ་བཞི་སྟེ། ལུས་དང༌། ཚོར་བ་དང༌། སེམས་དང༌། ཆོས་དྲན་པ་ཉེ་བར་གཞག་པའོ། ། དེ་ལ་འདིར་དྲན་པ་ཉེ་བར་གཞག་པ་བཞི་མི་དམིགས་པར་གསུངས་པ་དང༌། གཞན་དུ་ལུས་མི་གཙང་བ་དང༌། ཚོར་བ་སྡུག་བསྔལ་བ་དང༌།
སེམས་མི་རྟག་པ་དང༌། ཆོས་བདག་མེད་པར་གསུངས་པ་ལ་འགལ་བ་མི་བསམ་སྟེ། འདིར་མི་དམིགས་པར་བསམས་པས་ནི་ལྟ་བ་ངན་པ་ཐམས་ཅད་བདག་ཏུ་འཛིན་པ་ལས་འབྱུང་བ་གང་ཟག་གི་བདག་གཞིག་པའི་དོན་དུ་བདག་མེད་པའི་རྣམ་པ་ཅན་དུ་བྱང་ཆུབ་སེམས་དཔའི་རང་གི་ལུགས་སུ་བསྐྱེད་པའི་ལམ་ཡིན་པས་ཉོན་མོངས་རྣམ་པར་སྦྱོང་བའི་དམིགས་པ་ཡིན་ལ། གཞན་ནས་གསུངས་པ་དག་ནི་འདོད་ཆགས་ལ་སོགས་པའི་ཉོན་མོངས་པའི་དབང་གིས་སྤྱོད་པ་ཉམས་པར་འགྱུར་བས་ཕྱིན་ཅི་ལོག་བཞི་སྤང་བའི་རྣམ་པ་ཅན་གཞན་ལུགས་སུ་རྒྱུད་ལ་སྐྱེས་པས་སྤྱོད་པ་རྣམ་པར་སྤྱོད་པའི་དམིགས་པ་ཡིན་པའི་ཕྱིར་རོ། ། དེ་ལ་ལུས་དྲན་པ་ཉེ་བར་གཞག་པ་ལ་གསུམ་སྟེ། ཡན་ལག་སོ་སོ་ལུས་མ་ཡིན་པ་དང༌། ཡན་ལག་ཅན་གྱི་རྫས་ཀྱི་ལུས་མ་གྲུབ་པ་དང༌། སྤྱིའི་དོན་བསྡུ་བའོ། ། དང་པོ་ནི་ལུས་ནི་ཞེས་བྱ་བའོ། ། གཉིས་པ་ནི་གལ་ཏེ་ཡན་ལག་དུ་མ་ལུས་མ་ཡིན་ཡང་ཡན་ལག་ཅན་གྱི་རྫས་ཅིག་ཡོད་དོ་ཞེ་ན།
དེ་དགག་པ་ལ་ལྔ་སྟེ། ཡན་ལག་རྣམས་ལ་ཆ་རེས་འབྲེལ་པ་དགག་པ་དང༌། བདག་ཉིད་ཐམས་ཅད་ཀྱིས་འབྲེལ་པ་དགག་པ་དང༌། ཚད་མའི་དོན་བསྡུ་བ་དང༌། ལུས་སུ་དམིགས་པ་འཁྲུལ་པ་ཡིན་པ་དང༌། འཁྲུལ་པར་བསྒྲུབ་པའོ། ། དང་པོ་ནི་གལ་ཏེ་ཞེས་པ་སྟེ། ལུས་ཞེས་བྱ་བ་སྤྱི་དེ་ཡན་ལག་སོ་སོ་ལ་གནས་ན་ཆ་རེ་ཆ་རེ་ལ་གནས་སམ། འོན་ཏེ་ཡན་ལག་སོ་སོ་ལ་རྫོགས་པ་རེ་གནས། དང་པོ་ལྟར་ན་ཆ་དུ་མ་ཡན་ལག་ལ་གནས་ཀྱི་སྤྱི་གཅིག་པོ་དེ་མ་གྲུབ་པས་དེ་རང་ཉིད་ནི་གང་ན་གནས་ཞེས་བྱ་བའོ། །
གཉིས་པ་ནི་ཕྱོགས་གཉིས་པ་ལྟར་ན་ཡན་ལག་རེ་རེ་ལ་ལུས་རྫོགས་པ་རེ་རེ་གནས་ན་ལུས་རྫོགས་པ་དུ་མར་གནས་པར་ཐལ་ལོ་ཞེས་འཆད་པ་ནི་གལ་ཏེ་བདག་ཉིད་ཅེས་བྱ་བའོ། ། གསུམ་པ་ནི་ཕྱི་དང་ཞེས་པས་ཡན་ལག་ཉིད་ལ་ལུས་མེད་པ་དང༌། ལག་སོགས་རྣམས་ལས་ཞེས་བྱ་བས་གཞན་ན་ལུས་མེད་པ་གཉིས་ཀྱིས་བསྟན་ཏོ། ། བཞི་པ་ནི་དེས་ན་ཞེས་པ་སྟེ། མཐོ་ཡོར་ལ་མིར་འཁྲུལ་པ་ལྟར་ཡན་ལག་དུ་མ་ལ་ལུས་ཀྱི་སྤྱི་གཅིག་ཏུ་འཁྲུལ་པ་ཡིན་ནོ་ཞེས་བྱ་བའོ། ། ལྔ་པ་ལ་གཉིས་ཏེ། འཁྲུལ་པའི་རྒྱུ་དང༌། འཁྲུལ་པའི་ཤེས་བྱེད་དོ། ། དང་པོ་ནི་ཇི་སྲིད་ཅེས་པ་སྟེ། མཐོ་ཡོར་ལ་མིར་འཁྲུལ་པའི་རྒྱུ་དབྱིབས་ཀྱི་ཁྱད་པར་ཡིན་པ་ལྟར།
ལག་པ་ལ་སོགས་པ་ཚོགས་པ་ལ་ལུས་ཞེས་གཅིག་ཏུ་འཁྲུལ་ལོ་ཞེས་བྱ་བའོ། ། གཉིས་པ་ནི་དེ་བཞིན་ཞེས་པ་སྟེ། རང་གི་ཆ་ཕྱེ་བ་ཞེས་པ་ཡན་ཆད་ཀྱིས་རགས་པ་མ་གྲུབ་པར་བསྟན་ལ། དེས་ན་རྡུལ་ཡང་མེད་ཅེས་པ་ཡན་ཆད་ཀྱིས་རྡུལ་ཕྲན་མ་གྲུབ་པར་བསྟན་ཏོ། ། ལུས་ལ་ལུས་མ་གྲུབ་པའི་དོན་བསྡུ་བ་ལ། ལུས་ཀྱི་སྤྱི་མ་གྲུབ་པ་དང༌། ལུས་ཀྱི་བྱེ་བྲག་མ་གྲུབ་པ་གཉིས་དེ་ལྟར་ཞེས་པ་དང༌། གང་ཚེ་ཞེས་པ་ནས་རིམ་པ་བཞིན་ནོ། ། ཚོར་བ་དྲན་པ་ཉེ་བར་གཞག་པ་ལ་བཞི་སྟེ། ཚོར་བའི་རང་བཞིན་མ་གྲུབ་པ་དང༌།
རྒྱུ་རེག་པ་མ་གྲུབ་པ་དང༌། ཡུལ་མ་གྲུབ་པ་དང༌། འཛིན་བྱེད་མ་གྲུབ་པའོ། ། དང་པོ་ལ་ལྔ་སྟེ། སྡུག་བསྔལ་དོན་དམ་དུ་མ་གྲུབ་པ་དང༌། བདེ་བ་དོན་དམ་པར་མ་གྲུབ་པ་དང༌། རྩོད་པ་སྤང་བ་དང༌། སྐབས་ལ་སྦྱར་བ་དང༌། རྣམ་པར་དཔྱད་པའི་དོན་ལ་རྣལ་འབྱོར་དུ་བྱ་བ་ལྟ་བུར་སྦྱར་བའོ། ། དང་པོ་ནི་སྡུག་བསྔལ་ཞེས་པ་སྟེ།
སྡུག་བསྔལ་ཆོས་ཅན་དེ་ཉིད་དུ་ཡོད་ན་ཞེས་བྱ་བ་གཏན་ཚིགས་ཏེ་མེའི་རང་བཞིན་ཚ་བར་གནས་པས་བསིལ་བ་མི་སྲིད་པ་ལྟར་འགོ་བའི་རྒྱུད་སྡུག་བསྔལ་གྱི་རང་བཞིན་དུ་གནས་པའི་ཕྱིར་ཅི་སྟེ་རང་དགའ་ལ་མི་གནོད་དེ་བདེ་བ་སྐད་ཅིག་ཀྱང་མེད་པར་ཐལ་ཞེས་བྱའོ། ། དེ་ལ་གནོད་པར་མི་ནུས་ཏེ་མངོན་སུམ་དང་འགལ། གཏན་ཚིགས་མ་གྲུབ་པར་མི་ནུས་ཏེ་དམ་བཅའ་བ་དང་འགལ། ཁྱབ་པ་མ་གྲུབ་པར་མི་ནུས་ཏེ་ཚད་མ་དང་འགལ་ཏེ། མེ་དང་བསིལ་བས་མགོ་བསྒྲེའོ། ། གཉིས་པ་ནི་བདེ་ན་ཞེས་པ་སྟེ་གྲངས་ཅན་པས་རོ་དེ་ཙམ་གྱི་ཞིམ་པོ་དེ་ལ་བདེ་བའི་རང་བཞིན་ཡོད་དོ་ཞེས་སྨྲ་བ་དང༌། རོ་དེ་ཙམ་ཆོས་ཅན། མྱ་ངན་གྱིས་གདུངས་པ་ལ་ཅི་སྟེ་དགའ་བར་མི་བྱེད་དེ་བདེ་བར་ཐལ། མེའི་རང་བཞིན་ཡིན་པའི་ཕྱིར་ཞེས་པའོ། ། འདི་ལའང་གཏན་ཚིགས་མ་གྲུབ་པ་དང་ཁྱབ་པ་མ་གྲུབ་པ་དང་འདོད་པ་གསུམ་ཀ་མི་ནུས་ཏེ་སྔ་མ་དང་འདྲའོ། །
རྩོད་པ་སྤང་བ་ལ་གཉིས་ཏེ། ཚོར་བ་ཉམས་པའི་ཐལ་འགྱུར་དང༌། དེའི་གཏན་ཚིགས་མ་གྲུབ་ན་བདེ་བ་ལས་མ་འདས་པའོ། ། དང་པོ་ནི་སྟོབས་དང་ཞེས་པ་སྟེ། ཚོར་བ་སྡུག་བསྔལ་དོན་དམ་དུ་ཡོད་པས་སྡུག་བསྔལ་རྟག་ཏུ་གནས་པར་ཐལ་བ་བརྗོད་པ་འདོད་ལ། དེས་བདེ་བ་གཏན་མེད་པར་ཐལ་བར་བརྗོད་ན་ཁྱབ་པ་མ་གྲུབ་པའོ། ། འོ་ན་སྡུག་བསྔལ་རྟག་ཏུ་ཡོད་པར་གནས་ན་ཅིས་མ་དམིགས་ཤེ་ན། སྟོབས་དང་ལྡན་པས་ཟིལ་གྱིས་མནན་པས་མ་མྱོང་སྟེ་ཉིན་མོའི་སྐར་མ་བཞིན་ནོ་ཞེ་ན། དེའི་ལན་ལ་མྱོང་བའི་གནས་སྐབས་ཆོས་ཅན། ཚོར་བ་མིན་པར་ཐལ་ཏེ།
གང་ཞིག་མྱོང་བ་མིན་ན་སྟེ་མྱོང་བ་མ་ཡིན་པའི་ཕྱིར་རོ། ། ཞེས་ཚོར་བའི་ཁྱབ་བྱེད་མྱོང་བ་བཀག་པས་ཚོར་བ་འགོག་པའོ། ། དེ་ལ་འདོད་ཐོག་ཏུ་མི་ནུས་ཏེ་དམ་བཅའ་བ་དང་འགལ་ལ། ཁྱབ་པ་མ་གྲུབ་ན་ཚད་མ་དང་འགལ་ལ། གཉིས་པ་ནི་གལ་ཏེ་མ་མྱོང་བའི་གཏན་ཚིགས་མ་གྲུབ་སྟེ། ཕྲ་མོར་མྱོང་ངོ་ཞེས་རྒོལ་བ་ནི། སྡུག་བསྔལ་ཞེས་པའོ། ། འོ་ན་ཕྲ་མོ་དེ་སྡུག་བསྔལ་དུའམ། བདེ་བ་མྱོང༌། དང་པོ་ནི་སྣང་བ་མ་དམིགས་པས་ཁེགས་སོ། །
གལ་ཏེ་དེ་ནི་དེ་ལས་གཞན་འགའ་ཙམ་ཞེ་ན་ཞེས་གཉིས་པ་འདོད་དོ་ཞེ་ན། དེ་ནི་མ་ཡིན་ཏེ་སྣང་བ་ཕྲ་མོ་མུན་པར་འགལ་བ་ལྟར་སྡུག་བསྔལ་ཕྲ་མོ་བདེ་བར་འགལ་བས་བདེ་བར་མྱོང་ན་སྡུག་བསྔལ་མ་ཡིན་པ་ནི་ཕྲ་ཉིད་དེའང་དེའི་ཞེས་པའོ། ། དེ་དག་ནི་འོག་མའི་རྩོད་སྤང་ལ་དོན་གྱིས་གོ་བར་བྱ་སྟེ། བདེ་བ་རང་བཞིན་ཡིན་པས་མྱ་ངན་གྱིས་གདུངས་པ་ནའང་བདེ་བ་ཡོད་ཀྱང་མ་མྱོང་ངོ་ཞེ་ན། འོ་ན་མྱོང་བ་མེད་པས་ཚོར་བ་མི་རུང་བ་དང༌། དེ་ཕྲ་མོར་མྱོང་ཞེ་ན་བདེ་བ་ཕྲ་མོར་མྱོང་བ་སྣང་བ་མི་དམིགས་པས་ཁེགས་པ་དང༌། སྡུག་བསྔལ་ཕྲ་མོར་མྱོང་ན་བདེ་བར་འགལ་བའི་ཕྱིར་རོ། ། བཞི་པ་ཚོར་བ་དོན་དམ་པར་མེད་པ་སྐབས་ལ་སྦྱར་བ་ནི་གལ་ཏེ་ཞེས་པ་སྟེ། འགལ་རྐྱེན་སྡུག་བསྔལ་སྐྱེས་པས་བདེ་བ་འགགས་སོ་ཞེ་ན། བདེ་བར་རེས་འགའ་བ་གནས་སྐབས་པ་བཅོས་མར་འགྲུབ་པས་རང་བཞིན་དུ་མ་གྲུབ་ལ་དེས་ན་ཚོར་བ་ཡང་དག་པར་རྟོགས་པ་ལ་མངོན་ཞེན་ཙམ་དུ་གྲུབ་བོ་ཞེས་བྱ་བའོ། །
ལྔ་པ་རྣམ་པར་དཔྱད་པའི་དོན་ལ་རྣལ་འབྱོར་དུ་བྱ་བ་ལྷུར་སྦྱར་བ་ནི་དེ་ཉིད་ཕྱིར་ན་ཞེས་བྱ་བ་སྟེ། རྣམ་པར་བརྟགས་པའི་ཞིང་ནི་བསམ་གཏན་རྒྱུ་དཔྱོད་པའི་ཤེས་རབ་བོ། ། བསམ་གཏན་གྱི་རྒྱུ་དེ་ལས་བྱུང་བའི་ཏིང་ངེ་འཛིན་ནོ། ། རྣལ་འབྱོར་པ་ཟས་ནི་ལུས་ཉེ་བར་སྟོན་པའོ། ། རེག་པ་མ་གྲུབ་པ་ལ་ལྔ་སྟེ། དབང་པོ་དང་དོན་ཕྲད་པ་མེད་པ་དང༌། རྣམ་ཤེས་དང་ཕྲད་པ་མེད་པ་དང༌། ཚོགས་པ་ལ་ཡང་དག་པ་དགག་པ་དང༌། སྐབས་བསྡུ་བ་དང༌། དེས་གྲུབ་པའི་དོན་ཏོ། །
དང་པོ་ཚོར་བའི་རྒྱུ་ནི་ཡུལ་དང་དབང་པོ་དང་རྣམ་ཤེས་གསུམ་ཕྲད་ནས་དོན་དེ་ཡིད་དུ་འོང་བ་དང་མི་འོང་བ་དང་བར་མར་ཡོངས་སུ་བཅད་པས་བདེ་བ་ལ་སོགས་པ་བསྐྱེད་པའི་རྒྱུར་གྱུར་པ་ཡིན་པ་ལས། དབང་པོ་དང་དོན་ཕྲད་པ་མི་འཐད་དོ་ཞེས་བྱའོ། ། ཇི་ལྟར་ཞེ་ན། རགས་པ་དང་ཕྲད་པ་མེད་པ་དང༌། ཕྲ་མོ་དང་ཕྲད་པ་མེད་པའོ། ། དང་པོ་ནི་དབང་པོ་དང་དོན་ལ་ཁྱད་པར་ཡོད་དམ་མེད་དྲིས། དེ་ལ་བར་ཡོད་པར་སྨྲ་ན་གལ་ཏེ་དབང་དོན་ཞེས་པ་སྟེ། དབང་དོན་ཆོས་ཅན་བར་བཅས་ན་སྟེ་བར་ཡོད་པའི་ཕྱིར་ཞེས་པ་གཏན་ཚིགས་སོ། ། འདོད་ཕྲད་པར་འདོད་ཀྱང་ཕྲད་པ་མེད་པར་ཐལ་ཞེས་པ་དང༌། ཡང་གལ་ཏེ་བར་མེད་པར་སྨྲ་ན་བར་མེད་ནའང་གཅིག་ཡིན་པའི་ཕྱིར་ཕྲད་པ་མེད་པར་ཐལ་ཞེས་པས་སོ། །
དེ་གཉི་ག་ལ་འདོད་པ་དང་གཏན་ཚིགས་མ་གྲུབ་ན་དམ་བཅའ་དང་འགལ། ཁྱབ་པ་མ་གྲུབ་ན་ཚད་མ་དང་འགལ་ལོ། ། རྡུལ་ཕྲན་དང་ཕྲད་པ་མེད་པ་ལ་བཞི་སྟེ། ཐལ་བ་དགོད་པ་དང༌། དེའི་རྟགས་བསྒྲུབ་པ་དང༌། ཚད་མའི་དོན་བསྡུ་བའོ། ། དང་པོ་ནི་རྡུལ་ཕྲན་ཞེས་པ་སྟེ། རྡུལ་ཕྲན་གཉིས་ཆོས་ཅན། འདོད་ཕྲད་པར་འདོད་ཀྱང་ཕྲད་པ་མེད་པར་ཐལ། གཏན་ཚིགས་རྡུལ་ཕྲན་ལ་འཇུག་མེད་དེ།
གཅིག་གི་ནང་དུ་གཅིག་མ་ཞུགས་པའི་ཕྱིར་རོ། ། དེའི་གཏན་ཚིགས་མ་གྲུབ་ཅེ་ན། རྡུལ་ཕྲན་ཆོས་ཅན་འདོད་འདྲེས་པར་འདོད་ཀྱང་གཅིག་ལ་གཅིག་མ་ཞུགས་པར་ཐལ་ཏེ་ནང་གི་སྐབས་མེད་པའི་ཕྱིར་ཞེས་པའོ། ། གལ་ཏེ་མ་ཞུགས་ཀྱང་ཕྲད་ན་ཅི་འགལ་ཁྱབ་པ་མ་གྲུབ་ཅེ་ན། གསུམ་པ་ནི་མ་ཞུགས་པ་ལ་ཞེས་པའོ། ། དོན་བསྡུ་བ་ནི་ཆ་མེད་པ་དང་ཞེས་པ་སྟེ། ཕྱོགས་མཐའ་དག་གིས་ཕྲད་ན་གཅིག་ཏུ་འགྱུར་ལ། ཕྱོགས་གཅིག་གིས་ཕྲད་ན་ཆ་མེད་འགལ་ལོ་ཞེས་བྱ་བའོ། ། རྣམ་ཤེས་དང་ཕྲད་པ་མེད་པ་ནི་རྣམ་ཤེས་ཞེས་པ་སྟེ། རྣམ་ཤེས་ཆོས་ཅན་ཕྲད་པ་མེད་དེ།
ལུས་མེད་དེ་ལུས་ཅན་མ་ཡིན་པའི་ཕྱིར་ཞེས་པའོ། ། གསུམ་པ་ཚོགས་པ་ལ་ཡང་དག་པ་དགག་པ་ནི། ཚོགས་པའང་ཞེས་པ་སྟེ། གལ་ཏེ་ཕྲད་པ་ཞེས་པ་གཟུགས་ཅན་རེག་པ་མ་ཡིན་ཏེ་འབྲས་བུ་རེག་པ་བསྐྱེད་པའི་རྒྱུ་ཚོགས་པ་ཡིན་པས་ཉེས་པ་དེ་མཐའ་དག་མེད་དོ་ཞེ་ན། རྒྱུ་ཚོགས་པ་ལ་ཆོས་ཅན་འདོད། ། བདེན་པར་འདོད་ཀྱང་དངོས་པོ་བདེན་པ་མེད་པར་ཐལ། དུ་མ་ལ་གཅིག་ཏུ་སྒྲོ་བཏགས་པ་ཡིན་པའི་ཕྱིར་ཞེས་པ་སྟེ། དེའི་ཁྱབ་པ་བསྒྲུབ་པ་ནི་སྔར་བཤད་པའི་རྒྱུ་དང་ཚོགས་ཞེས་བྱ་བ་དོར་རོ། ། གལ་ཏེ་རྒྱུ་ཚོགས་པ་ཀུན་རྫོབ་པ་ཡིན་ཡང་འབྲས་བུ་རེག་པ་དང་ཚོར་བ་དོན་དམ་པར་ཡོད་ན་ཅི་འགལ་ཞེ་ན། རྒྱུ་ཀུན་རྫོབ་ལས་འབྲས་བུ་དོན་དམ་ཡོད་པ་ཅི་འགལ་ན་རྒྱུ་དོན་བྱེད་པ་མེད་པ་ལས་ཀྱང་འབྲས་བུ་དངོས་པོར་མི་འགལ་བར་འགྱུར་རོ། །
བཞི་པ་སྐབས་བསྡུ་བ་ནི་དེ་ལྟར་ཞེས་པ་སྟེ། རེག་པ་མེད་པའི་ཕྱིར་ཚོར་བ་མེད་དོ་ཞེས་བྱ་བ་ནི་རྒྱུ་མ་དམིགས་པ་ཡིན་ལ། ངལ་བ་འདི་ཅིའི་དོན་དུ་བྱས་ཞེས་བྱ་བ་ནི་བདེ་བའི་དོན་དུ་ངལ་བ་མི་རིགས་པའོ། ། གང་གིས་གང་ལ་གནོད་པར་འགྱུར། ། ཞེས་པ་ནི་སྡུག་བསྔལ་གྱིས་མི་གནོད་པའོ། ། ལྔ་པ་དེ་གྲུབ་པའི་དོན་ནི་གང་ཚེ་ཞེས་པ་སྟེ། ཚོར་བ་པོ་བདག་དང་རྒྱུ་ཚོར་བ་ཁེགས་ན་འབྲས་བུ་དེ་ལ་ཞེན་པའི་སྲེད་པ་ལྡོག་པའོ། ། གསུམ་པ་ཚོར་བའི་ཡུལ་མ་གྲུབ་པ་ནི་མཐོང་བའམ་ཞེས་པ་སྟེ། མཐོང་བ་དང་ནི་རེག་པ་ནི་དབང་པོ་དང་ཐ་མའི་ཡུལ་ཡིན་ལ། དེས་གཞན་ཡང་མཚོན་ཏེ།
ཡུལ་དོན་དམ་པར་མེད་པས་དེའི་ཡུལ་ཅན་ཚོར་བ་མེད་པར་ཤུགས་ལས་གྲུབ་ཅེས་པའོ། ། ཡུལ་ནི་སྔར་ལུས་ལ་རྡུལ་ཕྲན་བཀག་པས་ཁེགས་པ་ཡིན་ནོ། ། འཛིན་བྱེད་མ་གྲུབ་པ་ལ་བཞི་སྟེ། སེམས་མྱོང་བྱེད་མ་ཡིན་པ་དང༌། རང་ཉིད་མྱོང་བྱེད་མ་ཡིན་པ་དང༌། དེ་དག་ལས་གཞན་མྱོང་བྱེད་མ་ཡིན་པ་དང༌། སྐབས་བསྡུ་བའོ། ། དང་པོ་ནི་སེམས་དང་ཞེས་པ་སྟེ། དུས་མཉམ་གྱི་སེམས་ཀྱིས་མྱོང་ངམ་སྔ་ཕྱིར་སྐྱེས་པ་མྱོང་ཞེས་དྲི། དེ་ལ་དུས་མཉམ་པར་མྱོང་ན་དུས་མཉམ་པའི་སེམས་ཆོས་ཅན།
འདོད་མྱོང་བར་འདོད་ཀྱང་མྱོང་བྱེད་མ་ཡིན་པར་ཐལ་ཏེ། ལྷན་ཅིག་སྐྱེས་པའི་ཕྱིར་ཞེས་པ་སྟེ་དེའི་ཁྱད་པ་ནི་གྲུབ་པར་སེམས་ན་ཚད་མ་དང་འགལ་ཏེ། དམིགས་བྱ་དང་དམིགས་བྱེད་ལ་རྣམ་པར་འཇོག་པའི་རྒྱུ་དང༌། དེ་རྣམ་པ་གཞན་ལ་ཁྱབ་པས་རྒྱུ་འབྲས་ཀྱི་ཁྱབ་པ་དེ་དང་འགལ་བ་དུས་མཉམ་པ་དམིགས་པའི་ཕྱིར་རོ། ། གལ་ཏེ་སྔ་ཕྱིར་སྐྱེས་པས་མྱོང་སྟེ་ཚོར་བ་སྔར་སྐྱེས་པས་རྒྱུ་ཡིན་ལ། རྣམ་ཤེས་ཕྱིས་སྐྱེས་པས་འབྲས་བུ་ཡིན་པས་ཡུལ་དང་ཡུལ་ཅན་ཡིན་ནོ་ཞེ་ན། སྔ་དང་ཞེས་གསུངས་ཏེ། སྔ་མ་དེ་ཆོས་ཅན། འདོད་མྱོང་བར་འདོད་ཀྱང་ཕྱི་མའི་དྲན་པའི་ཡུལ་ཡིན་གྱི་མྱོང་བའི་ཡུལ་མ་ཡིན་པར་ཐལ་ཏེ། ངོ་བོ་འགགས་པའི་ཕྱིར་ཞེས་པ་སྟེ།
དེའི་ཁྱབ་པ་གྲུབ་པར་སེམས་ན་ཚད་མ་དང་འགལ་ཏེ། མྱོང་བྱ་མ་ཡིན་པ་ལ་ངོ་བོ་མ་འགགས་པས་ཁྱབ་པའི་ཕྱིར་རོ། ། གཉིས་པ་ནི་རང་གིས་ཞེས་པ་སྟེ། རང་གིས་གོང་དུ་སུན་དབྱུང་བའི་ཕྱིར་རོ། ། གསུམ་པ་ནི་གཞན་དག་ཅེས་པ་སྟེ། རང་དང་རྣམ་ཤེས་ལས་གཞན་པའི་མྱོང་བྱེད་མེད་པའི་ཕྱིར་རོ། ། བཞི་པ་ནི་ཚོར་བ་པོ་ཞེས་པའོ། ། སེམས་དྲན་པ་ཉེ་བར་གཞག་པ་ལ་གཉིས་ཏེ། ཡིད་ཀྱི་རང་བཞིན་མ་གྲུབ་པ་དང༌། རྣམ་པར་ཤེས་པ་ལྔའི་དམིགས་པ་མ་གྲུབ་པའོ། །
དང་པོ་ནི་ཡིད་ནི་ཞེས་པ་སྟེ། དེ་དབང་པོ་ལ་མི་གནས་ཏེ་དབང་པོ་མེད་ཀྱང་ཡོད་པའི་ཕྱིར་རོ། ། ཡུལ་ལ་མི་གནས་ཏེ་ཡུལ་མེད་ཀྱང་ཡོད་པས་སོ། ། དེ་གང་གི་བར་ནའང་མི་གནས་ཏེ་མ་དམིགས་པས་སོ། ། དེས་རྟེན་མ་གྲུབ་པར་བསྟན་ཏོ། ། ངོ་བོ་མ་གྲུབ་པ་ནི་ནང་ཡང་ཞེས་པ་སྟེ། ཡིད་དྲུག་པོ་འགགས་མ་ཐག་པ་ནི་ནང་གི་སྐྱེ་མཆེད་མ་ཡིན་ཏེ། གཟུགས་ཅན་མ་ཡིན་པས་དབང་པོ་ལྔ་མ་ཡིན་ནོ། ། ཕྱིའི་སྐྱེ་མཆེད་མ་ཡིན་ཏེ་ལུས་ཅན་མ་ཡིན་པས་ཡུལ་ལྔ་མ་ཡིན་ལ། འགགས་མ་ཐག་པ་མ་ཡིན་པས་ཆོས་མ་ཡིན་པས་སོ། །
གཉི་གའི་རྟེན་ལུས་མ་ཡིན་ཏེ། ལུས་ཅན་མ་ཡིན་པས་སོ། ། འདྲེས་པ་མ་ཡིན་ཏེ་འགལ་བས་སོ། ། ལོགས་སུ་མེད་དེ་མ་དམིགས་པས་སོ། ། དེས་ན་རང་བཞིན་གྱིས་མྱ་ངན་ལས་འདས་སོ་ཞེས་པའོ། ། ཡིད་དྲུག་པོ་འགགས་མ་ཐག་པ་དེ་ཤེས་པའི་ངོ་བོར་མ་གྲུབ་ཀྱང་རྣམ་ཤེས་ལྔ་ཁོ་ནར་ཡོད་དོ་ཞེ་ན། ཤེས་བྱ་ཞེས་གསུངས་ཏེ། རྒྱུ་ཤེས་བྱའི་སྔོན་རོལ་དུ་ཤེས་པ་ཡོད་དམ། ཤེས་པ་དང་ཤེས་བྱ་དུས་མཉམ་དུའམ། ཤེས་བྱའི་དུས་ཕྱིས་ཤེས་པ་ཡོད།
དང་པོ་ཤེས་བྱའི་གོང་དུ་ཤེས་པ་ཡོད་པ་ལྟར་ན་ཤེས་པ་ཆོས་ཅན་སྐྱེད་བྱེད་མེད་པར་ཐལ། ཤེས་བྱ་ལས་སྔ་རོལ་ཤེས་པ་ཡོད་ན་སྟེ་རྒྱུ་སྔོན་དུ་སོང་བ་མེད་པའི་ཕྱིར་ཞེས་བྱ། དེ་ལ་འདོད་པ་དང་གཏན་ཚིགས་མ་གྲུབ་པར་སྨྲ་མི་ནུས་ཏེ། དམ་བཅའ་ལས་ཉམས་པར་འགྱུར་རོ། ། ཁྱབ་པ་མ་གྲུབ་པར་མི་ནུས་ཏེ་རྒྱུ་མེད་ཀྱི་འབྲས་བུ་མེད་པས་ཚད་མ་དང་འགལ་ལོ། ། གཉིས་པ་དུས་མཉམ་པ་ལྟར་ན་ཡུལ་ལས་སྐྱེ་བར་མི་རིགས་ཏེ་ཤེས་དང་ཤེས་བྱ་ལྷན་ཅིག་ན་སྟེ། དུས་མཉམ་པའི་ཕྱིར་ཞེས་པ་དེའི་ལན་གསུམ་ལས་སྔ་མ་བཞིན་ནོ། ། གསུམ་པ་ལྟར་ན། འོན་ཏེ་ཤེས་བྱའི་ཕྱིས་ཡོད་ན། ། དེ་ཚེ་ཤེས་པ་གང་ལས་སྐྱེ་སྟེ།
དེ་ལ་ཤེས་པ་དང་ཡུལ་དང་བར་ཆོད་དམ་མ་ཆོད། དང་པོ་ལྟར་ན་བར་ཆོད་པའི་ཕྱིར་བསྐྱེད་བྱ་མ་ཡིན་པར་ཐལ་ཞེས་བྱའོ། ། གཉིས་པ་ལྟར་ན་ཕྱོགས་མཐའ་དག་གིས་བར་མ་ཆོད་དམ། ཕྱོགས་གཅིག་གིས་བར་མ་ཆོད། དང་པོ་ལྟར་ན་ཕྱོགས་མཐའ་དག་ལ་བར་ཆོད་མེད་པས་དུས་མཉམ་པར་ཐལ་བ་དེ་འདོད་ན་སྔ་མའི་སྐྱོན་ཡོད་དོ། ། གཉིས་པ་ཕྱོགས་གཅིག་གིས་བར་མ་ཆོད་པ་ལྟར་ན་རྒྱུའང་ཆ་དུ་མ་ལ་གཅིག་ཏུ་བཟུང་ལ་འབྲས་བུའང་ཆ་དུ་མ་ལ་གཅིག་ཏུ་བཟུང་བས་བདེན་པའི་རང་བཞིན་གནས་པ་མེད་དེ་ཕྲེང་བ་དང་དམག་དུ་མ་ལ་གཅིག་ཏུ་བཟུང་བ་བཞིན་སྔར་བཤད་ཟིན་ཏོ། ། ཆོས་དྲན་པ་ཉེ་བར་གཞག་པ་ལ་གཉིས་ཏེ། ཐམས་ཅད་སྐྱེ་བ་མེད་པར་བསྒྲུབ་པ་དང༌། དེ་ལ་རྩོད་པ་སྤོང་བའོ། ། དང་པོ་ནི་དེ་ལྟར་ཞེས་པའོ། །
ཆོས་ཐམས་ཅད་ཞེས་པ་ཆོས་ཅན་ནོ། ། ཡང་དག་པའི་སྐྱེ་བ་མེད་དོ་ཞེས་པ་བསྒྲུབ་བྱའོ། ། དེ་ལྟར་ཞེས་པས་རྟགས་ཏེ། ཆོས་ཐམས་ཅད་ལ་སྐྱེ་བ་དོན་དམ་པར་མ་གྲུབ་པའི་ཕྱིར་རོ། ། ཇི་ལྟར་མ་གྲུབ་སྙམ་ན་རྒྱུ་བས་འབྲས་བུ་སྔ་བ་དང་ཕྱི་བ་དང་དུས་མཉམ་པ་ལས་སྐྱེ་བ་གོང་དུ་རྣམ་ཤེས་ལྔའི་དམིགས་པ་དགག་པར་སུན་ཕྱུང་ཟིན་ཏོ། ། རྩོད་པ་སྤང་བ་ལ་གཉིས་ཏེ། ཀུན་རྫོབ་མེད་པའི་རྩོད་པ་སྤང་བ་དང༌། ངེས་བྱེད་ཐུག་པ་མེད་པའི་རྩོད་པ་སྤང་བའོ། ། དང་པོ་ནི་གལ་ཏེ་ཞེས་པ་སྟེ། དོན་དམ་པའི་སྐྱེ་བ་ལ་རྒྱུའི་སྔོན་དུ་སྐྱེ་བ་དང༌།
དུས་མཉམ་པར་སྐྱེ་བ་དང༌། རྒྱུའི་ཕྱིས་སྐྱེ་བ་གསུམ་ཀ་མི་འཐད་པས་དོན་དམ་པའི་སྐྱེ་བ་མི་འཐད་པ་ལྟར་ཀུན་རྫོབ་ཏུ་སྐྱེ་བའང་རྒྱུའི་སྔོན་དུ་སྐྱེ་བ་དང༌། དུས་མཉམ་པ་དང་ཕྱིས་སྐྱེ་བ་གང་ཡང་མི་འཐད་པས་ཀུན་རྫོབ་ཏུ་སྐྱེ་བའང་མི་འཐད་པར་ཐལ་ལོ། ། དེ་འདོད་ན་དོན་དམ་པའི་བདེན་པ་གཅིག་པུ་ལས་མེད་པས་དེ་ལ་བདེན་གཉི་ག་ལ་ཡོད་ཅེས་བྱ་བ་ནི་རྒོལ་བའོ། ། གལ་ཏེ་རིགས་པའི་བློ་འཁྲུལ་པ་མེད་པའི་བསམ་ངོ་ན་ཀུན་རྫོབ་པ་མེད་ཀྱང་འཁྲུལ་པའི་བློའི་བསམ་ངོ་ན་ཀུན་རྫོབ་ཡོད་པས་བདེན་གཉིས་འཐད་པས་བདེན་པ་གཉིས་སུ་འཇོག་གོ་ཞེས་ཀྱང་བརྗོད་མི་ནུས་ཏེ། དེ་ལྟར་ན་སངས་རྒྱས་ལ་སྒྲིབ་པ་མེད་ཀྱང་གཞན་གྱི་བློ་འཁྲུལ་པའི་སྣང་བ་ལ་སྒྲིབ་པ་ཡོད་པར་བཟུང་བས་སངས་རྒྱས་སྒྲིབ་པ་དང་བཅས་པར་ཐལ་ཞེས་འཆད་པ་ནི། དེ་ལ་ཀུན་རྫོབ་གཞན་གྱི་ན། ། སེམས་ཅན་མྱ་ངན་གང་ལས་འདའ། ། ཞེས་བྱ་བའོ། ། དེ་ལ་དོན་ཕྱི་མའི་ལན་ནི་འདི་ན་ཞེས་པ་སྟེ།
སངས་རྒྱས་ཀྱི་རྒྱུད་ལ་ཉོན་མོངས་པ་མེད་ཀྱང༌། ཉོན་མོངས་པ་ཅན་དུ་བརྟགས་པ་འདི་ནི་གཞན་སེམས་རྣམ་རྟོག་གི་བསམ་ངོར་ཡོད་དེ། དེ་ནི་མྱ་ངན་ལས་འདས་པ་རང་གི་ཀུན་རྫོབ་མིན་ཏེ་སྒྲིབ་པ་མ་ཡིན་ནོ། ། འོ་ན་གཞན་གྱི་འཁྲུལ་པའི་ངོར་ཡོད་པས་ཀྱང་གཞན་གྱི་བློ་ལ་ལྟོས་པའི་ཀུན་རྫོབ་ཏུ་མི་འཐད་ལ། རིགས་པའི་ངོར་ཡང་ཀུན་རྫོབ་བཀག་པས་བདེན་པ་གཉིས་མེད་པའི་སྐྱོན་གནས་སོ་ཞེ་ན། རིགས་པའི་ངོར་དོན་དམ་པའི་སྐྱེ་བ་འགེགས་པའི་རིགས་པས་ཀུན་རྫོབ་སྐྱེ་བ་ཁེགས་པས་ཀུན་རྫོབ་མེད་པར་ཐལ་བའི་ཉེས་པ་མེད་དེ། དེ་རྒྱུའི་སྔོན་དུའམ་དུས་མཉམ་དུ་སྐྱེ་བར་ཁས་མི་ལེན་ལ་རྒྱུའི་ཕྱིས་སྐྱེ་བར་ཁས་ལེན་ནོ། ། དེའང་ཆོད་པ་ལས་སྐྱེ་བར་ཁས་མི་ལེན་ལ་མ་ཆོད་པ་ལས་སྐྱེ་བར་འདོད་དོ། ། དེའང་ཕྱོགས་མཐའ་དག་གིས་མ་ཆོད་པར་ཁས་བླང་བར་མི་ནུས་པས་ཕྱོགས་གཅིག་གིས་མ་ཆོད་པར་ཁས་ལེན་པ་དེ་ལ་དུ་མ་གཅིག་ཏུ་བཟུང་བས་ན་སྒྲོ་བཏགས་པ་ཀུན་རྫོབ་པ་ཞེས་བརྗོད་པའི་ཕྱིར་རོ། ། དེས་ན་ཕྱིས་དེ་སྟེ་རྒྱུའི་ཕྱིས་དེ་ངེས་ན་སྟེ་འབྲས་བུ་དེ་ཡོད་ལ།
རྒྱུ་སྔོན་དུ་སོང་བ་མིན་ན་འབྲས་བུ་ཀུན་རྫོབ་འཁྲུལ་པ་དེ་མེད་པས་རྒྱུ་འབྲས་རྗེས་སུ་འགྲོ་ལྡོག་གྲུབ་པས་ཀུན་རྫོབ་ཀྱི་སྐྱེ་བ་མི་ཁེགས་སོ། ། དེས་ན་བདེན་པ་གཉིས་མེད་པར་མི་འགྱུར་རོ་ཞེས་བྱ་བའོ། ། གཉིས་པ་ངེས་བྱེད་ཐུག་མེད་དུ་ཐལ་བ་སྤང་བ་ནི་གསུམ་སྟེ། ཡུལ་དང་ཡུལ་ཅན་གྱི་རྣམ་པར་གཞག་པ་སྤྱིར་བརྗོད་པ་དང༌། ཡུལ་ཅན་སྐྱེ་མེད་དུ་རྟོགས་པ་གཞན་ལ་ལྟོས་ན་ཐུགས་པ་མེད་པ་དང༌། རང་ལ་ཉེས་པ་མེད་པའོ། ། དང་པོ་ནི་རྟོག་དང་ཞེས་པ་སྟེ། གལ་ཏེ་ཆོས་ཐམས་ཅད་སྐྱེ་བ་མེད་པར་ནམ་ཡང་རྟོགས་པར་མི་འགྱུར་ཏེ། སྐྱེ་མེད་རྟོག་མེད་ཀྱི་བློས་ཡུལ་ཐམས་ཅད་སྐྱེ་མེད་དུ་རྟོགས་ཡང་ཡུལ་ཅན་ཉིད་སྐྱེ་མེད་དུ་མ་རྟོགས་པའི་ཕྱིར་རོ། ། གལ་ཏེ་དེའང་སྐྱེ་མེད་དུ་གཞན་གྱིས་རྟོགས་པར་བྱེད་ན་ཐུག་མེད་དུ་འགྱུར་རོ་ཞེ་ན།
རྟོག་དང་ཞེས་གསུངས་ཏེ་ཡུལ་ཅན་རང་བཞིན་དུ་ཡོད་པ་དང་ཡུལ་ཡོད་པ་དེ་རྟོགས་པ་གཅིག་གོ་ཞེས་པའོ། ། འོ་ན་དེ་གཉི་ག་རང་བཞིན་མེད་པ་ཚད་མ་གང་གིས་ངེས་ཤེ་ན། ཇི་ལྟར་གྲགས་པ་ལ་བརྟེན་ནས། ། ཞེས་བྱ་བའོ། ། གཉིས་པ་ནི། ། གང་ཚེ་རྣམ་དཔྱོད་དེ་ཡང་ནི། ། རྣམ་དཔྱོད་ཕྱིར་ན་ཐུག་པ་མེད། ། ཅེས་པ་སྟེ། ཆོས་ཐམས་ཅད་སྐྱེ་མེད་དུ་གཏན་ལ་འབེབས་བྱེད་དེའང་གཞན་གྱིས་གཏན་ལ་འབེབས་ན་དེའང་གཞན་གྱིས་གཏན་ལ་འབེབས་དགོས། དེས་ན་ཐུག་པ་མེད་དོ་ཞེས་བྱ་བའོ། །
གསུམ་པ་ནི་དཔྱད་བྱ་ཞེས་པ་སྟེ། དཔྱད་བྱ་ཆོས་ཐམས་ཅད་རང་བཞིན་མེད་པར། ངེས་པ་རྣམ་དཔྱོད་ཀྱི་རྗེས་སུ་དཔག་པ་ལའང་རྟེན་མེད་དེ། རྗེས་དཔག་ཀྱང་ཆོས་ཐམས་ཅད་ཀྱི་ཁོངས་སུ་འདུས་པས་རྗེས་དཔག་གི་ཁྱབ་བྱེད་མེད་པའམ། ཡང་ན་ཤིང་དྲུང་བའི་ཤིང་ཟད་ན་མེ་ཤི་བ་ལྟར་ཡུལ་ཁེགས་ན་ཡུལ་ཅན་ཡང་ཤུགས་ལས་ཁེགས་པས་རྣམ་དཔྱོད་ལ་ནི་རྟེན་ཡོད་མིན་ཏེ། དེས་ན་རྟེན་མེད་པས་མི་སྐྱེ་བས་ན། དེ་ཡང་མྱ་ངན་ལས་འདས་པར་བརྗོད། ། ཅེས་བྱ་བའོ། ། ཞེས་ཏེ་ཧ་ཅང་ཡི་གེའི་དོན་མ་ཡིན་ནོ། ། འདི་ལ་ཊཱི་ཀ་བྱེད་པ་དག་གིས་འདི་ལྟར་འཆད་དེ།
གལ་ཏེ་ཁྱོད་དོན་དམ་པར་ཅིར་ཡང་མ་གྲུབ་པར་ཁས་ལེན་ན་རང་བཞིན་མེད་པར་གཏན་ལ་འབེབས་པར་བྱེད་པའི་ཚད་མ་ཉིད་ཀྱང་མ་གྲུབ་པས་གང་གིས་གཏན་ལ་འབེབས་ཤེ་ན། ཚད་མ་དེ་ཁོ་ནར་མེད་ཀྱང་ཀུན་རྫོབ་ཏུ་ཡོད་པས་གཞལ་བྱ་ངེས་པ་མི་འགལ་ལོ་ཞེས་འཆད་པ་ནི། ཇི་ལྟར་གྲགས་པ་ལ་བརྟེན་ནས། ། རྣམ་པར་དཔྱད་པ་ཐམས་ཅད་བརྗོད། ། ཅེས་བྱ་བའོ། ། འོ་ན་ཡུལ་ཅན་ཚད་མ་ཀུན་རྫོབ་ཏུ་ཇི་ལྟར་ཡོད་ཅེ་ན། རྗེས་དཔག་གི་ཡུལ་རྒྱུ་རྟགས་འཛིན་གྱི་བློའི་གཞལ་བྱ་དང༌། རྗེས་དཔག་གིས་བཟུང་བ་དོན་སྤྱི་ལ་སོགས་པ་ཐམས་ཅད་ཀུན་རྫོབ་པར་ཡོད་པ་མ་བཀག་པས་བརྟག་བྱ་དེ་ལ་བརྟེན་ནས་ཆོས་དང་ཆོས་ཅན་གྱི་རྟོགས་པ་སྐྱེའོ་ཞེས་འཆད་པ་ནི། རྟོག་དང་བརྟག་པར་བྱ་བ་དག ། གཉིས་པོ་ཕན་ཚུན་བརྟེན་པ་ཡིན། །
ཞེས་བྱ་བའོ། ། འོ་ན་རྗེས་དཔག་དེ་ཀུན་རྫོབ་ཏུ་ཡོད་ཀྱི་དེ་ཁོ་ནར་མེད་པ་གང་ལས། རྗེས་དཔག་གཞན་གྱིས་སོ་སྙམ་ན། ཐུག་པ་མེད་པར་འགྱུར་རོ་ཞེས་རྒོལ་བ་ནི་གང་ཚེ་ཞེས་པའོ། ། སྤྱིར་ཆོས་ཐམས་ཅད་རང་བཞིན་མེད་པར་དངོས་སུ་ངེས་ལ། བྱེ་བྲག་རྗེ་དཔག་རང་བཞིན་ཡོད་པར་འགལ་བས་རྗེས་དཔག་རང་བཞིན་མེད་པ་ཤུགས་ལས་ངེས་པའམ། དཔྱད་བྱ་ཡུལ་མ་གྲུབ་ན་དཔྱོད་བྱེད་རང་བཞིན་མེད་པར་ཤུགས་ལས་རྟོགས་པ་ན་རྗེས་དཔག་གཞན་གྱིས་གཏན་ལ་དབབ་མི་དགོས་པས་ཐུག་པ་མེད་པའི་སྐྱོན་མེད་དོ་ཞེས་འཆད་པ་ནི་དཔྱད་བྱ་ཞེས་པ་སྟེ། རྣམ་དཔྱོད་ལ་རྟེན་མེད་པ་ནི་ཁྱབ་བྱེད་མེད་པའམ་ཡུལ་མེད་པའོ། ། མི་སྐྱེ་བར་ནི་རྗེས་དཔག་དོན་དམ་པར་རོ། ། རང་བཞིན་གྱིས་མྱ་ངན་ལས་འདས་པ་ནི་དེ་ཁོ་ནའི་སྒྲིབ་པ་དོན་དམ་པ་མ་ཡིན་པས་སོ། །
གང་གི་ལྟར་ན་ཞེས་བྱ་བ་ལ་སོགས་པས་དངོས་པོའི་རང་བཞིན་ལ་བདེན་པར་འཛིན་པ་འགོག་པ་སྟོན་ཏོ། ། དེ་ལ་གཉིས་ཏེ། དང་པོ་ཚིགས་བཅད་ལྔས་དངོས་པོར་འཛིན་པ་ལ་སྒྲུབ་བྱེད་མེད་པ་དང༌། རེ་ཞིག་ཅེས་བྱ་བ་ལ་སོགས་པས་གནོད་བྱེད་ཡོད་པས་བསྟན་ཏོ། ། ཞེས་ལོ་ཙཱ་བ་རྔོག་ལ་སོགས་པས་གསུངས་སོ། ། སློབ་དཔོན་བཻ་རོ་ཙ་ནའི་འགྲེལ་པ་ལས་ཤེས་བྱ་ལ་སྔར་ཤེས་ཡོད་ན་ཤེས་བྱ་ལ་སོགས་པ་ཚིགས་བཅད་ཕྱེད་དང་གཉིས་སེམས་དྲན་པ་ཉེར་གཞག་དང་ཆོས་དྲན་པ་ཉེར་གཞག་ཐུན་མོང་དུ་བསྟན། དེ་ལྟར་ཆོས་རྣམས་ཐམས་ཅད་ཀྱི། ། ཞེས་པ་རྐང་པ་གཉིས་ཀྱིས་ཆོས་དྲན་པ་ཉེ་བར་གཞག་པ་ཞེས་བྱ་བ་ཆོས་ཐམས་ཅད་སྐྱེ་བ་མེད་ཅེས་བྱ་བ་སྤྱིར་བསྟན། གང་ཞིག་ཅེས་བྱ་བ་ལ་སོགས་པས་དེ་ལ་རྩོད་པ་སྤང་བ་དང༌། གང་གི་ལྟར་ན་ཞེས་བྱ་བ་ལ་སོགས་པས་ཤེས་པ་དང་ཤེས་བྱའི་ཆོས་ཐམས་ཅད་ཀྱི་ངོ་བོ་ལ་སྒྲུབ་བྱེད་མེད་པ་དང༌།
རེ་ཞིག་འཇིག་རྟེན་ཞེས་བྱ་བ་ལ་སོགས་པས་མུ་སྟེགས་བྱེད་དག་སྐྱེ་བར་འདོད་པ་སུན་དབྱུང་བ་ནས་བརྩམས་ནས་མྱ་ངན་ལས་འདས་དང་མ་འདས་པའང་དེ་ཉིད་དུ་ན་ཁྱད་པར་མེད་ཅེས་བྱ་བའི་བར་ཐམས་ཅད་ཆོས་དྲན་པ་ཉེ་བར་གཞག་པ་ཆོས་ཐམས་ཅད་སྐྱེ་བ་མེད་པ་འགག་པ་མེད་པ་རང་བཞིན་མེད་པ་བདག་མེད་པའི་དོན་དུ་བཤད་དོ། ། འགྲེལ་པ་གཞན་དག་ནས་ཀྱང་དེ་ལྟར་ཆོས་རྣམས་མན་ཆད་ཐམས་ཅད་ཆོས་དྲན་པ་ཉེ་བར་གཞག་པར་བཤད་དེ། གཞུང་ཡི་གེའི་དོན་དུ་འདི་ཉིད་ཞུགས་སོ། ། དེ་ལ་དང་པོ་ཆོས་ཐམས་ཅད་ལ་སྒྲུབ་བྱེད་ཀྱི་ཚད་མ་མེད་པ་ལ་གཉིས་ཏེ། སྤྱིར་བསྟན་པ་དང༌། རྒྱས་པར་བཤད་པའོ། ། དང་པོ་ནི་གང་གི་ལྟར་ན་ཞེས་པ་སྟེ། དངོས་པོར་སྨྲ་བ་གང་གི་ལྟར་ན། ཤེས་བྱ་དང་ཤེས་པ་འདི་གཉིས་བདེན་པར་གནས་པ་ཡིན་ན་བདེན་པར་གནས་པ་ལས་སྒྲུབ་བྱེད་མེད་པས་བདེན་ནོ། ། ངེས་པའི་ཐ་སྙད་བྱེད་པ་དེ་ཉིད་ཤིན་ཏུ་དཀའ་བར་གནས་ཞེས་བྱའོ། །
རྒྱས་པར་བཤད་པ་ལ་གཉིས་ཏེ། ཕན་ཚུན་རྟེན་པ་དང༌། འབྲས་བུའི་ཤེས་པ་སྒྲུབ་བྱེད་དུ་རྟོག་པའོ། ། དང་པོ་ལ་གཉིས་ཏེ། གཉི་ག་མེད་པ་དང༌། དེ་དཔེ་ལ་སྦྱར་བའོ། ། དང་པོ་ནི་གལ་ཏེ་ཞེས་པ་སྟེ། གཞལ་བྱ་ཕྱི་རོལ་པ་ཚད་མས་བསྒྲུབས་ན་འཇལ་བྱེད་ཀྱི་ཚད་མས་ཅི་བསྒྲུབ། རང་རིག་པས་བསྒྲུབ་པ་ནི་གོང་མས་སུན་ཕྱུང་ལ། དོན་རིག་པས་ཡུལ་དུ་བྱེད་པ་འགལ་བའི་ཕྱིར་རོ། །
གལ་ཏེ་དོན་གྲུབ་པའི་དབང་གིས་ཤེས་པ་བསྒྲུབ་བོ་ཞེ་ན། འོ་ན་ཕན་ཚུན་རྟེན་པས་གང་ཡང་མི་འགྲུབ་ཅེས་འཆད་པ་ནི། གཉི་ག་ཡང་ནི་མེད་པའི་བར་རོ། ། དེ་ཉིད་དཔེས་གསལ་བར་བྱེད་པ་ནི་གལ་ཏེ་ཞེས་པ་སྟེ། ཕའི་ཐ་སྙད་མ་གྲུབ་ན་དེའི་བུའི་ཐ་སྙད་ཀྱང་མི་འགྲུབ་སྟེ། གཅིག་ནི་སྐྱེ་བྱར་མ་ངེས་ལ་ཅིག་ཤོས་སྐྱེད་བྱེད་དུ་ངེས་པ་འགལ་བས་སྒྲུབ་བྱེད་ཕན་ཚུན་རྟེན་ནོ་ཞེས་བྱ་བ་ཡིན་གྱི། སྐྱེད་བྱེད་ཕན་ཚུན་རྟེན་པ་ནི་མ་ཡིན་ཏེ། བུ་ཕ་ལ་ལྟོས་ཀྱང་ཕ་སྐྱེ་བ་བུ་ལ་མི་ལྟོས་པའི་ཕྱིར་རོ། ། གཉིས་པ་འབྲས་བུའི་ཤེས་པ་སྒྲུབ་བྱེད་དུ་རྟོག་པ་དགག་པ་ནི་མྱུ་གུ་ཞེས་པ་སྟེ། རྒོལ་བའི་དོན་ནི་ས་བོན་ལ་མྱུ་གུ་སྐྱེ་བ།
མྱུ་གུ་དེ་རྟགས་སུ་བཀོད་པའི་རྗེས་དཔག་གིས་ས་བོན་བསྒྲུབ་པ་ལྟར། ཤེས་བྱ་ལ་ཤེས་པ་སྐྱེ་ལ་འབྲས་བུ་ཤེས་པ་དེ་ལས་རྒྱུ་ཤེས་བྱ་སྒྲུབ་པ་མི་འགལ་ལོ། ། ཞེས་རྒོལ་བའོ། ། དེ་སུན་འབྱིན་པ་ནི་མྱུ་གུ་ཞེས་པ་སྟེ། མྱུ་གུ་རྟགས་སུ་བཀོད་ནས་ས་བོན་བསྒྲུབ་པ་ན་ས་བོན་གྲུབ་པ་ལ་མ་ལྟོས་པར་མྱུ་གུ་དེ་མིག་གི་རྣམ་ཤེས་ཀྱིས་རྟོགས་པ་ཡིན་ན། འདིར་ཤེས་པས་ཤེས་བྱ་བསྒྲུབ་པ་ན་ཤེས་བྱ་མ་གྲུབ་གོང་དུ་ཤེས་པ་གྲུབ་པ་མི་རུང་སྟེ། ཤེས་པ་རང་ཉིད་རིག་པས་གྲུབ་པ་གོང་དུ་སུན་ཕྱུང་ལ། ཤེས་བྱ་གྲུབ་པའི་དབང་གིས་གྲུབ་པ་ནི་འདིར་ཕན་ཚུན་རྟེན་པ་སུན་ཕྱུང་བའི་ཕྱིར་རོ་ཞེས་བྱའོ། ། རེ་ཞིག་འཇིག་རྟེན་མངོན་སུམ་གྱིས། ། ཞེས་བྱ་བ་ལ་སོགས་པས་ཆོས་ཐམས་ཅད་ཀྱི་རང་བཞིན་ནམ་སྐྱེ་བ་གྲུབ་པར་འདོད་པ་དགག་པ་འཆད་དོ། །
འདི་ལ་གསུམ་སྟེ། རྒྱུ་རྣམ་པར་དཔྱད་པ་རྡོ་རྗེ་གཟེགས་མ་དང༌། རང་གི་ངོ་བོ་ལ་རྣམ་པར་དཔྱད་པ་རྟེན་འབྲེལ་དང༌། འབྲས་བུ་ལ་རྣམ་པར་དཔྱད་པ་ཡོད་མེད་སྐྱེ་འགག་གོ ། དང་པོ་ལ་རྩ་བའི་གཏན་ཚིགས་དང་ཁྱབ་པ་བསྒྲུབ་པ་ཁ་སྐོང་བ་ཡིན་ལ། དེའི་ཕྱོགས་ཆོས་བསྒྲུབ་པ་གཞུང་དུ་འཆད་དོ། ། དེ་ལ་རྩ་བའི་གཏན་ཚིགས་ནི་སྣང་བ་ཙམ་ཆོས་ཅན། ཡང་དག་པའི་རང་བཞིན་མེད་དེ། རང་དང་གཞན་དང་གཉིས་དང་རྒྱུ་མེད་ལས་མི་སྐྱེ་བའི་ཕྱིར། ཞེས་པ་ནི་ཁྱབ་བྱེད་མི་དམིགས་པའོ། །
དེའི་ལྡོག་པའི་ཁྱབ་པ་ནི་སྤྱིར་ཡོད་པ་ཙམ་ལ་རྒྱུ་ལྡན་དང༌། རྒྱུ་མེད་གཉིས་སུ་ཁ་ཚོན་ཆོད་པ་དང༌། རྒྱུ་ལྡན་ལའང་རང་གཞན་ཚོགས་མ་ཚོགས་གཉིས་སུ་ངེས་ལ། མ་ཚོགས་པའི་རྒྱུ་ལ་རང་གཞན་གཉིས་སུ་ཁ་ཚོན་ཆོད་པར་རང་རིག་པའི་ཤུགས་ལས་ངེས་པས་མཐའ་བཞི་ལས་མ་གཏོགས་པའི་སྐྱེ་བ་ཁེགས་པས་སྐྱེ་བ་ལ་མཐའ་བཞིས་ཁྱབ་པ་ངེས་སོ། ། འདིའི་ཕྱོགས་ཆོས་བསྒྲུབ་པ་གཞུང་དུ་འཆད་པ་ན་གསུམ་སྟེ། ཕྱོགས་ཆོས་བསྒྲུབ་དངོས་དང༌། ཡོངས་གཅོད་མ་གྲུབ་ཀྱང་རྣམ་དཔྱད་ལ་ཚད་མར་མི་འགལ་བ་དང༌། གཏན་ཚིགས་ཀྱིས་ངེས་པའི་དོན་བརྗོད་པའོ། ། ཞེས་གོང་མ་རྣམས་རང་རྒྱུད་ཀྱི་གཏན་ཚིགས་སུ་སྦྱར་ཏེ་གསུང་ངོ༌། ། དེ་ལྟར་རང་རྒྱུད་དུ་སྦྱོར་བ་འདི་ལ་ནོར་བའི་སྐྱོན་མེད་མོད་ཀྱང་འདིར་ཁྱབ་བསྒྲུབ་དང་ཕྱོགས་ཆོས་བསྒྲུབ་པ་ལ་སོགས་པ་ཤིན་ཏུ་དཀའ་བས་དེ་མི་འགྲུབ་ལ།
དེ་མ་གྲུབ་ན་ཡང་དག་པའི་གཏན་ཚིགས་སུ་མི་འགྱུར་རོ། ། ཡང་གཏན་ཚིགས་གསུམ་པོ་འདིའི་རྩ་བའི་གཏན་ཚིགས་ཀྱང་གཞུང་ན་མི་སྣང་ནས་སློབ་དཔོན་གྱི་དགོངས་པའང་མ་ཡིན་ལ། གལ་ཏེ་རྩ་བའི་རྟགས་སྦྱོར་ནའང༌། དེ་ལྟར་ཆོས་རྣམས་ཐམས་ཅད་ཀྱི། ། སྐྱེ་བ་རྟོགས་པར་འགྱུར་མ་ཡིན། ། ཞེས་བྱ་བའི་སྐབས་སུ་རིགས་པས་འདིར་སྐབས་དོན་ཡང་མ་ཡིན་ནོ། ། དེ་བས་ན་དང་པོ་འདི་ལ་མུ་སྟེགས་དག་རང་བཞིན་གྱི་སྐྱེ་བ་འདོད་པ་དེ་སུན་འབྱིན་པ་ཡིན་ལ། གལ་ཏེ་ཚད་མ་ཞེས་བྱ་བ་ལ་སོགས་པས་ཆོས་ཐམས་ཅད་མ་སྐྱེས་པ་སྟོང་པ་ཉིད་དུ་བསྟན་པ་ལ་རྩོད་པ་སྤོང་བ་སྟོན་ལ། དེ་བས་དེ་ལྟར་ཞེས་བྱ་བ་ལ་སོགས་པས་ཆོས་ཐམས་ཅད་སྐྱེ་འགག་མེད་པའི་དོན་དུ་བསྡུས་ཏེ་སྟོན། རྨོངས་པས་བདེན་པར་ཞེས་བྱ་བ་ལ་སོགས་པ་ཀུན་རྫོབ་ཏུ་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་སྒྱུ་མ་ལྟ་བུར་བསྟན་ལ།
དངོས་པོ་ཡོད་པར་གྱུར་པ་ལ་ཞེས་བྱ་བ་ལ་སོགས་པས་རྟེན་འབྲེལ་ཙམ་ཉིད་ངོ་བོ་ཉིད་དུ་འདོད་པ་དགག་པ་སྟོན་ལ། དེ་ལྟར་དགག་པ་ཡོད་མིན་ཞེས་བྱ་བ་ལ་སོགས་པས་སྲིད་ཞི་མཉམ་པ་ཉིད་དུ་དོན་བསྡུས་ནས་སྟོན་ཏོ། ། རང་བཞིན་གྱིས་སྐྱེ་བ་དགག་པ་ལ་གཉིས་ཏེ། རང་བཞིན་གྱིས་སྐྱེ་བ་དགག་པ་དངོས་དང༌། དབུ་མ་ལ་རྩོད་པ་སྤང་བའོ། ། དང་པོ་ལ་གསུམ་སྟེ། རྒྱུ་མེད་པ་ལས་སྐྱེ་བ་དགག་པ་དང༌། གཞན་ལས་སྐྱེ་བ་དགག་པ་དང༌། རང་ལས་སྐྱེ་བ་དགག་པའོ། ། གཉི་ག་ལས་སྐྱེ་བ་ནི་རང་དང་གཞན་ལས་སྐྱེ་བ་བཀག་པ་ཉིད་ཀྱིས་ཁེགས་སོ། །
དང་པོ་ལ་བཞི་སྟེ། སྤྱིར་བསྟན་པ་དང༌། འབྲས་བུའི་རྣམ་པར་དབྱེ་བ་རྒྱུ་ལ་ལྟོས་པ་དང༌། རྒྱུའི་རྣམ་པར་དབྱེ་བ་རྒྱུ་ལ་ལྟོས་པ་དང༌། ནུས་པའི་རྣམ་པར་དབྱེ་བ་རྒྱུ་ལ་ལྟོས་པའོ། ། དང་པོ་ནི་རེ་ཞིག་ཅེས་པ་སྟེ། རེ་ཞིག་རྒྱུ་མེད་ལས་སྐྱེ་བ་དགག་གི་གཞན་འོག་ཏུ་དགག་གོ་ཞེས་བྱ་བའོ། ། དེ་ལ་རྒྱུ་མེད་ལས་སྐྱེ་བ་ནི་ངོ་བོ་ཉིད་རྒྱུར་སྨྲ་བ་ཞེས་བྱ་བ་སྟེ། དེའི་ལུགས་འདོད་པ་དག ། སྲན་ཟླུམ་ཚེར་མ་གཟང་རིགས་རྣོ་བ་དང༌། །
ཉི་ཤར་ཆུ་བོ་ཐུར་དུ་འབབ་པ་དང༌། ། རྨ་བྱའི་མདོངས་བཀྲ་ལ་སོགས་ཇི་སྙེད་པ། ། སུས་ཀྱང་མ་བྱས་ངོ་བོ་ཉིད་ཀྱི་རྒྱུ། ། ཞེས་འདོད་དོ། ། དེ་སུན་འབྱིན་པ་ནི་འཇིག་རྟེན་མངོན་སུམ་གྱིས་རྒྱུ་རྣམ་པ་ཐམས་ཅད་མཐོང་བ་ཡིན་ཏེ། སྣང་ཚོད་ཀྱི་མངོན་སུམ་མྱུ་གུ་ས་བོན་ལས་སྐྱེ་བ་ལ་སོགས་པ་མཐོང་བས་ཡོད་པ་ཙམ་ལ་རྒྱུ་དང་ལྡན་པས་ཁྱབ་པར་མཐོང་བས་ན་རྒྱུ་མེད་པའི་ཡོད་པ་དེ་དོན་དམ་པ་དང་ཀུན་རྫོབ་གཉི་གར་ཁེགས་སོ། ། ཞེས་བྱ་བའོ། ། གཉིས་པ་ནི་གལ་ཏེ་པདྨའི་སྡོང་བུ་ཁ་དོག་སྣ་ཚོགས་པ་དང༌། རྨ་བྱའི་སྒྲོ་རི་མོ་བཀྲ་བ་ལ་སོགས་པའི་ཐ་སྙད་དེ། རྒྱུ་གང་གིས་བྱས་པ་དེ་ལྟར་འགྱུར་རོ་ཞེ་ན།
དེ་ལའང་རྒྱུའི་རྣམ་པར་དབྱེ་བ་ཡོད་དོ་ཞེས་འཆད་པ་ནི། པདྨའི་སྡོང་བུ་ཞེས་བྱ་བའོ། ། གསུམ་པ་ནི་འབྲས་བུའི་དབྱེ་བ་རྒྱུའི་དབྱེ་བས་བྱས་ན། རྒྱུ་དབྱེ་གང་གིས་བྱས་ཤེ་ན། དེའི་རྒྱུ་སྔ་མའི་དབྱེ་བས་སོ། ། ཞེས་འཆད་པ་ནི་རྒྱུ་དབྱེ་ཞེས་བྱ་བའོ། ། བཞི་པ་རྒྱུ་སོ་སོ་ལས་རང་གི་འབྲས་བུ་ཁོ་ན་བསྐྱེད་ནུས་ལ་གཞན་སྐྱེད་མི་ནུས་པ་ཅི་སྟེ་ཞེ་ན། ཆོས་ཉིད་ལན་དུ་བརྗོད་པ་ནི་ཅི་ཕྱིར་ཞེས་བྱ་བའོ། ། གཞན་ལས་སྐྱེ་བ་འགེགས་པ་ན་གཞན་མི་རྟག་པ་ལས་སྐྱེ་བ་དགག་པ་དང༌། གཞན་རྟག་པ་ལས་སྐྱེ་བ་དགག་པའོ། །
དང་པོ་གཞུང་ན་མེད་ཀྱང་ཁ་བསྐང་སྟེ། དེ་ལ་རྒྱུ་བས་འབྲས་བུ་སྔའམ་མཉམ་མམ་འབྲས་བུ་ཕྱི་ཞེས་དྲིས་ལ། དང་པོ་སྨྲ་ན་གཞན་སྐད་ཅིག་མ་ལ་སྐྱེ་བ་ཆོས་ཅན། འདོད་འབྲས་བུ་སྔར་ཡོད་དུ་འདོད་ཀྱང་དེ་འབྲས་བུ་སྔར་ཡོད་པ་མ་ཡིན་པར་ཐལ་ཏེ། རྒྱུ་སྔོན་དུ་སོང་བ་མེད་པའི་ཕྱིར་རོ། ། ཞེས་འགེགས་ལ་དེ་ལ་འདོད་པ་དང་གཏན་ཚིག་མ་གྲུབ་པ་གཉིས་ཀར་མི་ནུས་ཏེ་དམ་བཅའ་དང་འགལ་ལོ། ། ཁྱབ་པ་མ་གྲུབ་པར་ཡང་མི་ནུས་ཏེ་རྒྱུ་མེད་ཀྱི་འབྲས་བུ་མི་སྲིད་པས་ཚད་མ་དང་འགལ་ལོ། ། ཐལ་འགྱུར་དུ་སྦྱོར་ལུགས་འདི་འོག་མ་གཉིས་ལའང་ཤེས་པར་བྱས་ལ་མགོ་བསྒྲེའོ། ། དུས་མཉམ་དུ་ཡོད་པ་ནི་རྒྱུ་ལས་སྐྱེ་བ་མ་ཡིན་པར་ཐལ་ཏེ། རྒྱུ་དང་དུས་མཉམ་པའི་ཕྱིར་ཞེས་པས་འགེགས་ཏེ།
མེད་པའི་དུས་ན་གཉི་ག་ངོ་བོ་མ་གྲུབ་པས་སྐྱེད་བྱེད་ཁེགས་པའི་ཕྱིར་རོ། ། ཕྱིས་ཡོད་པར་སྨྲ་ན་ཡང་ཆོས་པ་ལས་མི་སྐྱེ་སྟེ། ཆོད་པའི་ཕྱིར་ཞེས་འགེགས་པ་དང༌། མ་ཆོད་ན་ཕྱོགས་མཐའ་དག་གིས་མ་ཆོད་ན་རྒྱུ་སྐྱེ་བའི་དུས་དང༌། འབྲས་བུ་འགག་པའི་དུས་ལའང་བར་ཆད་མེད་པས་དུས་མཉམ་པར་ཐལ་ལ། དེ་ལ་རང་རིག་པའི་ཤུགས་ལས་བསྐྱེད་བྱ་སྐྱེད་བྱེད་ཀྱི་སྒྲ་དོན་དང༌། དུས་མཉམ་པ་འགལ་བར་ངེས་པས་དུས་མཉམ་དུ་མེད་པས་ཕྱོགས་མཐའ་དག་གིས་མ་ཆོད་པ་མེད་པར་ཐལ་ཞེས་པས་ཁེགས་སོ། ། ཕྱོགས་གཅིག་གིས་མ་ཆོད་ན་རྒྱུ་དང་འབྲས་བུ་དག་བདེན་པར་མེད་དེ་ཆ་དུ་མ་ལ་གཅིག་ཏུ་གཟུང་བའི་ཕྱིར་དཀར་པོ་ལ་སེར་པོར་བཟུང་བ་བཞིན་ཞེས་པས་འགེགས་ཏེ། དགག་བྱ་སྒྲོ་མ་བཏགས་པ་དང་དེ་དང་འགལ་བ་སྒྲོ་མ་བཏགས་པ་དང༌། དེའི་ཁྱབ་བྱ་དུ་མ་ལ་གཅིག་ཏུ་གཟུང་བའི་ཕྱིར་རོ། །
དེས་ན་གཞན་མི་རྟག་པ་ལས་སྐྱེ་བ་མེད་དོ་ཞེས་པ་ནི་གོང་དུ་སྔར་ཤེས་བྱ་ལས་སྔར་ཤེས་པ་དང༌། དེ་ལྟར་ཆོས་རྣམས་ཞེས་པའི་སྐབས་སུ་བཤད་ཟིན་པས་གྲུབ་པས་འདིར་མ་སྤྲོས་སོ། ། ད་ནི་གཞན་རྟག་པ་ལས་སྐྱེ་བ་འགེགས་པ་ན་གཉིས་ཏེ། དབང་ཕྱུག་ལས་སྐྱེ་བ་དགག་པ་དང༌། རྡུལ་ཕྲན་རྟོག་པ་ལས་སྐྱེ་བ་བྱེ་བྲག་པའི་ལུགས་དགག་པའོ། ། དང་པོ་ལ་གསུམ་སྟེ་དབང་ཕྱུག་མ་གྲུབ་པ་དང༌། འབྲས་བུ་མི་སྲིད་པ་དང༌། སྐྱེད་བྱེད་དུ་འགལ་བའོ། ། དང་པོ་ལ་བཞི་སྟེ། འབྱུང་བ་དགག་པ་དང༌།
ནམ་མཁའ་དགག་པ་དང༌། བདག་དགག་པ་དང༌། བསམ་གྱིས་མི་ཁྱབ་པ་དགག་པའོ། ། དང་པོ་ནི་དབང་ཕྱུག་གང་ཡིན་སྨྲོས་ཞེས་པ་སྟེ་དྲི་བའོ། ། དེ་ལ་ས་སོགས་ཆོས་ཅན་མིང་ཇི་ཙམ་གྱིས་ཞེན་དུ་རུང་བ་མི་འགོག་གི་དབང་ཕྱུག་གི་དོན་མ་ཡིན་ནོ་ཞེས་བྱ་བ་ནི་བསྒྲུབ་པར་བྱ་བའོ། ། དུ་མ་དང་མི་རྟག་པ་དང༌། བློ་སྔོན་དུ་གཏོང་བའི་སེམས་པ་མེད་པ་དང༌། ལྷ་མ་ཡིན་པ་དང༌། བརྙས་ཐབས་སུ་བྱ་བ་དང༌། མི་གཙང་བའི་ཕྱིར་རོ་ཞེས་པ་གཏན་ཚིགས་ཏེ།
དབང་ཕྱུག་ལ་གཅིག་པ་དང༌། རྟག་པ་དང༌། ལྷའི་འགྲོ་བས་བསྡུས་པ་དང༌། སེམས་པ་ཡོད་པ་དང༌། མཆོད་པར་བྱ་བ་དང༌། གཙང་བས་ཁྱབ་པས་ཁྱབ་བྱེད་དེ་དང་འགལ་བའི་གཏན་ཚིགས་སོ། ། གཉིས་པ་ནི་དབང་ཕྱུག་མཁའ་མིན་ཞེས་པ་སྟེ། ནམ་མཁའ་ཆོས་ཅན་དབང་ཕྱུག་མ་ཡིན་ཏེ་བློ་སྔོན་དུ་གཏོང་བའི་སེམས་པ་མེད་པའི་ཕྱིར་ཞེས་པ་སྟེ་དེ་དག་གཞན་ལས་གྲགས་པའི་རྗེས་དཔག་ཏུའང་སྦྱར་དུ་རུང་ངོ་ཞེས་པའོ། ། གསུམ་པ་ནི་བདག་མིན་ཞེས་པའོ། ། བཞི་པ་ནི་བསམ་མིན་ཞེས་པ་སྟེ།
བསམ་གྱིས་མི་ཁྱབ་ན་དེ་བཤད་ཀྱང་སུ་ལའང་རྟོག་པ་མི་སྐྱེ་བས་བཤད་པའི་འབྲས་བུ་མེད་པས་སྒྲ་བཀོད་པའི་རྩོམ་པ་རང་གི་ཚིག་དང་འགལ་ཞེས་པའོ། ། དབང་ཕྱུག་གི་བསྐྱེད་བྱའི་འབྲས་བུ་མི་འཐད་པ་ལ་དྲི་བ་དང་དགོད་པ་ནི། དེས་སྐྱེད་འདོད་པའང་གང་ཞིག་ཡིན། ། ཞེས་དྲིའོ། ། དེའི་ལན་སུན་དབྱུང་བ་ལ་གཉིས་ཏེ། རྟག་པ་འབྲས་བུ་མ་ཡིན་པ་དགག་པ་དང༌། མི་རྟག་པ་འབྲས་བུ་ཡིན་པ་དགག་པའོ། ། དང་པོ་ནི་བདག་ནི་སྟེ་བདག་གིས་བསྐྱེད་པ་ན་དེ་དབང་ཕྱུག་ཡིན་པ་ལ་དབང་ཕྱུག་གིས་བསྐྱེད་པར་བྱ་བ་དེ་འབྱུང་བ་བཞི་ལ་སོགས་པ་རྟག་པ་རྣམས་ཡིན་ནོ་ཞེ་ན། དེ་དང་ས་སོགས་དང༌། དབང་ཕྱུག་ངོ་བོའང་རྟག་མིན་ནམ་སྟེ་བསྐྱེད་བྱ་སྐྱེད་བྱེད་གཉི་ག་རྟག་པའི་ཕྱིར་འབྲས་བུ་ཐམས་ཅད་ཅིག་ཅར་དུ་བསྐྱེད་པར་ཐལ།
དེ་ལ་འདོད་པ་ལ་མངོན་སུམ་གྱིས་གནོད་ལ། གཏན་ཚིགས་མ་གྲུབ་ན་དམ་བཅའ་བ་དང་འགལ་ལ། ཡང་ན་རྟག་པ་རྣམས་ཆོས་ཅན་འདོད། བསྐྱེད་བྱར་འདོད་ཀྱང་བསྐྱེད་བྱ་མ་ཡིན་པར་ཐལ་རྟག་པའི་ཕྱིར་དེ་འདོད་པ་དང་གཏན་ཚིགས་མ་གྲུབ་ན་ནི་དམ་བཅའ་དང་འགལ་ལ་དེ་གཉི་ག་ཁྱབ་པ་མ་གྲུབ་པར་སེམས་ན་བདག་དེ་འབྲས་བུ་སྐྱེད་པ་རྟག་ན་ཐོགས་པར་མི་འཐད་ལ། མི་སྐྱེད་པར་རྟག་ན་འབྲས་བུ་སྐྱེ་བར་མི་འཐད་དེ་དེ་གཉིས་མི་འགྱུར་བ་ཡིན་པའི་ཕྱིར་རོ། ། གཉིས་པ་ནི་དབང་ཕྱུག་གི་འབྲས་བུ་རྣམ་ཤེས་ལྔ་དང༌། ཚོར་པ་བདེ་སྡུག་ལ་སོགས་པས་མི་རྟག་པ་རྣམས་ཡིན་ནོ་ཞེ་ན། མི་རྟག་པ་རྣམས་རྒྱུ་གཞན་ལས་སྐྱེ་བ་མངོན་སུམ་གྱིས་གྲུབ་སྟེ། ཤེས་པ་ཤེས་བྱར་སྐྱེ་བར་མངོན་སུམ་གྱིས་གྲུབ་ལ།

ཐོག་མེད་བདེ་སྡུག་ལས་ལས་སྐྱེ་བར་ལུང་ལས་གྲུབ་པས་ན་དབང་ཕྱུག་གི་འབྲས་བུ་ཡིན་པ་ཁེགས་སོ། ། གསུམ་པ་སྐྱེད་བྱེད་དུ་འགལ་བ་སྟེ་འདིས་ཐལ་བ་སྔ་མའི་ཁྱབ་བསྒྲུབ་ཏུའང་འགྱུར་རོ། ། དེ་ལ་གསུམ་སྟེ། འབྲས་བུ་རེས་འགའ་བར་འགལ་བ་དང༌། དེའི་ཁྱབ་པ་ལྟོས་མེད་ཀྱིས་བསྒྲུབ་པ་དང༌། ལྟོས་པ་ཉིད་དགག་པའོ། ། དང་པོ་ནི་རྒྱུ་ལ་ཞེས་པ་སྟེ། དབང་ཕྱུག་དེའི་འབྲས་བུ་བདེ་སྡུག་ལ་སོགས་པ་ཆོས་ཅན། ཐོག་མ་མེད་པ་ནས་རྟག་ཏུ་ཡོད་པར་ཐལ་ཏེ། རྒྱུ་ནུས་པ་ཐོགས་མེད་དེ་རྟག་ཏུ་གནས་པ་ལས་སྐྱེས་པའི་ཕྱིར་ཞེས་པའོ། ། དེ་ལ་འདོད་པར་མི་ནུས་ཏེ་དམ་བཅས་པ་དང་འགལ་ལོ། །
གཏན་ཚིགས་མ་གྲུབ་པར་མི་ནུས་ཏེ་དེའང་རྟག་པ་རྒྱུ་སྨྲ་ན་ནུས་པ་ཕྱིས་འཕེལ་བར་མི་རུང་བས་དང་པོ་ནས་རྒྱུ་ནུས་པ་ཐོགས་མེད་དུ་ཁས་ལེན་པའི་ཕྱིར་ཕྱོགས་ཆོས་ཀྱང་ཁས་བླངས་པ་ཡིན་ནོ། ། གཉིས་པ་ནི་གལ་ཏེ་རྒྱུ་རྟག་ཏུ་གནས་ཀྱང་འབྲས་བུ་རེས་འགའ་བ་མི་འགལ་བས་ཁྱབ་པ་མ་གྲུབ་བོ་ཞེ་ན། རྟག་ཏུ་ཞེས་གསུངས་པ་སྟེ། རྟག་པའི་རྒྱུ་དེ་ཆོས་ཅན། ཅིའི་ཕྱིར་རྟག་ཏུ་བྱེད་པ་མ་ཡིན་ཏེ། རེས་འགའ་བ་བསྐྱེད་པ་མི་རུང་སྟེ་རྟག་ཏུ་ཡོད་པར་ཐལ་ཞེས་པ་བསྒྲུབ་བྱ། རྐྱེན་གཞན་ལ་རག་ལས་པ་མེད་པའི་ཕྱིར་ཞེས་པའོ། ། དེས་ན་རྟག་པ་ལ་རེས་འགའ་བ་བསྐྱེད་པ་ཁེགས་པ་ན་ཅིག་ཅར་བསྐྱེད་པས་ཁྱབ་པ་གྲུབ་བོ། ། གསུམ་པ་ཁྱབ་བསྒྲུབ་ཀྱི་གཏན་ཚིགས་བསྒྲུབ་པ་ནི། གལ་ཏེ་རྐྱེན་གཞན་ལ་ལྟོས་པ་མེད་པའི་ཕྱིར་ཞེས་པའི་གཏན་ཚིགས་མ་གྲུབ་བོ་ཞེ་ན།
ལྟོས་པ་འགོག་གོ ། དེ་ལ་གཉིས་ཏེ། ཐམས་ཅད་འབྲས་བུ་ཡིན་པས་ལྟོས་པ་འགལ་བ་དང༌། ལྟོས་ན་དབང་ཕྱུག་ཏུ་འགལ་བའོ། ། དང་པོ་ནི་དེས་བྱས་ཞེས་པ་སྟེ། ཁྱོད་ཉིད་ཐམས་ཅད་དབང་ཕྱུག་གིས་བྱས་པས་དེས་མ་བྱས་པས་མེད་པར་སྨྲ་བ་ན། ཐམས་ཅད་དབང་ཕྱུག་གི་འབྲས་བུ་ཡིན་པས་རྒྱུ་དབང་ཕྱུག་འབྲས་བུ་ལ་རག་ལས་པ་ནི་འགལ་ལོ་ཞེས་བྱ་བའོ། ། གཉིས་པ་ནི་གསུམ་སྟེ། ཚོགས་པ་ཉིད་རྒྱུར་གྲུབ་པ་དང༌། རང་དབང་ཅན་ཉམས་པ་དང༌།
འདོད་པའི་གཞན་དབང་དུ་གྱུར་པའོ། ། དང་པོ་ནི་གལ་ཏེ་ཞེས་པ་སྟེ། ཚོགས་པ་ཡོད་ན་འབྲས་བུ་ཡོད་ལ་མེད་ན་མེད་པས་ཚོགས་དང་རྗེས་སུ་འགྲོ་ལྡོག་བྱེད་ཀྱི་དབང་ཕྱུག་ཀྱང་མ་ཡིན་པས་དབང་ཕྱུག་རྒྱུ་མ་ཡིན་ལ། ཚོགས་པ་རྒྱུར་གྲུབ་བོ་ཞེས་བྱ་བའོ། ། གཉིས་པ་ནི་ཚོགས་ན་ཞེས་བྱ་བ་སྟེ། རང་དབང་ཅན་ཆོས་ཅན། རང་དབང་མེད་པར་ཐལ། ཚོགས་པའི་དབང་དུ་གྱུར་པའི་ཕྱིར། ཐལ་བ་ལས་རང་དབང་ཅན་ལ་རང་དབང་ཅན་མ་ཡིན་པས་དབེན་པར་རང་རིག་པའི་ཤུགས་ལས་གྲུབ་པས་ཚོགས་པ་ལ་ལྟོས་པ་མ་ཡིན་ཞེས་བྱ་བའོ། ། གསུམ་པ་ནི་འདོད་ན་ཞེས་པ་སྟེ།
གལ་ཏེ་འབྲས་བུ་བསྐྱེད་པ་སོགས་པ་ལ་རག་མི་ལས་ཀྱང་ཚོགས་པ་དང་དུས་མཉམ་དུ་དབང་ཕྱུག་ལ་འབྲས་བུ་སྐྱེད་དོ་སྙམ་པའི་འདོད་པ་བྱུང་བས་དེ་འབྲས་བུ་སྐྱེད་དོ་ཞེ་ན། འོ་ན་འདོད་པའི་གཞན་དབང་ཅན་དུ་ཐལ་ལ། དེ་འདོད་ནའང་རང་དབང་ཅན་ཉམས་པས་དབང་ཕྱུག་ཉིད་དུ་མི་རུང་ཞེས་བྱ་བའོ། ། རྡུལ་ཕྲན་སུན་དབྱུང་བ་ནི་མུ་སྟེགས་བྱེ་བྲག་ཏུ་སྨྲ་བ་ལ་སོགས་པ་རྫས་དོན་དམ་པའི་རྒྱུར་འདོད་པ་ན་གང་དག་ཅེས་བྱ་བ་སྨོས་ཏེ། སྔར་བཟློག་ཟིན་པ་ནི་ལུས་དྲན་པ་ཉེ་བར་གཞག་པའི་སྐབས་སུ་རྡུལ་ཕྲན་ཆ་ཤས་གཞིག་པས་བཀག་པའི་ཕྱིར་རོ། ། རང་ལས་སྐྱེ་བ་དགག་པ་ལ་གཉིས་ཏེ། གཞན་གྱི་ལུགས་དགོད་པ་དང༌། དེ་སུན་དབྱུང་བའོ། ། དང་པོ་ལ་གསུམ་སྟེ། སྤྱིར་བསྟན་པ་དང༌།
གཙོ་བོའི་རང་བཞིན་དང༌། འབྲས་བུའི་རང་བཞིན་ནོ། ། དང་པོ་ནི་གཙོ་བོ་རྟག་པ་ཞེས་པ་སྟེ། གཙོ་བོའི་རང་བཞིན་རྟག་པ་ཡིན་ལ། འགྲོ་བ་ནི་སྔར་མི་གསལ་བ་ལས། གསལ་བའི་གནས་སྐབས་ལ་བརྗོད་དོ། ། དེ་ལ་རང་བཞིན་གྱི་སྒྲིབ་པ་དང་བཅས་པས་མཐོང་བའི་ཡུལ་མ་ཡིན་ལ། གནས་སྐབས་མཐོང་བའི་ཡུལ་ཡིན་པ་ན་སྔར་མི་གསལ་བ་ལས་གསལ་བ་སྐྱེ་ཞེས་བརྗོད་ལ། དེ་ལ་རང་བཞིན་རྒྱུ་ཡིན་ལ། གནས་སྐབས་དེ་ལས་སྐྱེ་བས་དེ་གཉིས་ཁོ་ནར་གཅིག་པས་རྒྱུ་དང་འབྲས་བུ་གཉི་ག་ལ་རང་བཞིན་ཞེས་ཀྱང་བརྗོད་ལ།
ཀུན་རྫོབ་ཏུ་གསལ་བས་སྐྱེ་བ་ཞེས་ཀྱང་བརྗོད་དོ་ཞེས་བྱ་བའོ། ། གཉིས་པ་ནི་སྙིང་སྟོབས་ཞེས་པ་སྟེ། ཡོན་ཏན་གསུམ་ཆ་མཉམ་ན་བེམ་པོ་རྟག་པ་འགྲོ་བ་ཐམས་ཅད་ལ་གཅིག་གིས་ཁྱབ་པ་དེ་ཀུན་གྱི་རྒྱུ་དོན་དམ་པའོ། ། དེའི་ཁུག་མ་ན་ཤེས་རིག་གི་ངོ་བོ་སྐྱེས་བུ་གཅིག་སེམས་ཅན་རེ་རེ་ལ་རེ་རེ་ཡོད་པ་ནི་ཡུལ་ལ་ལོངས་སྤྱོད་པ་པོ་ཡིན་གྱི། གང་གིའང་རྒྱུའམ་འབྲས་བུ་མ་ཡིན་ནོ། ། ཞེས་བྱ་བའོ། ། དེ་གཉི་ག་དོན་དམ་པ་ཡིན་པས་མཐོང་བའི་ཡུལ་མ་ཡིན་པས་བལྟ་བ་དཀའ་བའོ། ། གསུམ་པ་ནི། མི་མཉམ་འགྲོ་བ་ཡིན་པར་འདོད། ། ཅེས་བྱ་བ་སྟེ།
བདེ་བའམ་སྡུག་པ་ལ་སོགས་པ་ཆ་མི་མཉམ་པ་ནི་ཆེན་པོའོ། ། དེ་འཕེལ་བ་ནི་ང་རྒྱལ་ལོ། ། ང་རྒྱལ་ལ་གསུམ་ལས་དང་པོ་ལ་མིག་དང་རྣ་བ་དང་སྣ་དང་ལྕེ་དང་ལུས་བྱ་བའི་བློའི་དབང་པོ་ལྔ་དང༌། ངག་དང་ལག་པ་དང་རྐང་པ་དང་རྐུབ་ཕོ་བ་དང་ཕོ་དང་མོའི་མཚན་མ་ཞེས་བྱ་བ་ལས་ཀྱི་དབང་པོ་ལྔ་དང༌། ཡིད་དེ་གཉི་གའི་དབང་པོ་རྣམ་འབྱུང་ངོ༌། ། ང་རྒྱལ་གཉིས་པ་ལས་ནམ་མཁའ་དང་ས་དང་ཆུ་དང་རླུང་དང་མེ་སྟེ་འབྱུང་བ་ལྔ་དང༌། སྒྲ་དང་དྲི་དང་རོ་དང་རེག་བྱ་དང་ཁ་དོག་དང་དེ་ཙམ་ལྔ་འབྱུང་ངོ༌། ། དེ་ལ་བདེ་བ་ལ་སོགས་པ་ཆ་མཉམ་པས་མི་གསལ་བ་གཙོ་བོ་ཡིན་ལ། ཆ་མི་མཉམ་པས་གསལ་བ་ནི་དེ་ཙམ་ལྔ་ལ་ཡིད་དུ་འོང་མི་འོང་བ། བར་པ་གསུམ་དུ་གནས་པ་ཡིན་པས་བདེ་བ་ལ་སོགས་པས་བེམས་པོ་ཡིན་ལ།
དེས་བློའི་མེ་ལོང་ལ་རྣམ་པ་གཞག་པ་ན་ནང་གི་ཤེས་རིག་དང་རྣམ་པ་འདྲེས་པ་ལས་ལོངས་སྤྱོད་པ་ཡིན་ནོ་ཞེའོ། ། དེ་དགག་པ་ལ་བཞི་སྟེ། གནོད་པ་སྤྱིར་བརྗོད་པ་དང༌། བདེ་བ་ལ་སོགས་པས་ཕྱི་རོལ་ཡིན་པ་དགག་པ་དང༌། གཙོ་བོ་རྟག་པ་མི་འཐད་པ་དང༌། ཡོད་པ་སྐྱེ་བ་འགལ་བའོ། ། དང་པོ་ལ་གསུམ་སྟེ། གཙོ་བོ་དགག་པ་དང༌། ཡོན་ཏན་དགག་པ་དང༌། འབྲས་བུ་དགག་པའོ། །
དང་པོ་ནི་གཙོ་བོ་ཆོས་ཅན། འདོད་རང་བཞིན་གཅིག་ཏུ་འདོད་ཀྱང་རང་བཞིན་གཅིག་མ་ཡིན་པར་ཐལ་ཏེ། ཡོན་ཏན་གསུམ་ཡིན་པའི་ཕྱིར་རོ། ། དེའི་ཁྱབ་པ་བརྗོད་པ་ནི། གཅིག་ལ་ཞེས་པའོ། ། གཉིས་པ་ནི་གལ་ཏེ་ཡོན་ཏན་གསུམ་དུ་བདེན་ནོ་ཞེ་ན། དེ་བཞིན་ཞེས་པ་སྟེ། ཡོན་ཏན་གསུམ་ཉིད་ཀྱང་མེད་དེ། སྙིང་སྟོབས་ཀྱིས་སྙིང་སྟོབས་ལ་སོགས་པ་གསུམ་གསུམ་ཡོད་པའི་ཕྱིར་རོ། ། གསུམ་པ་ནི་ཡོན་ཏན་མེད་ན་ཞེས་པ་སྟེ།
སྒྲ་ལ་སོགས་པ་ཐམས་ཅད་ཀྱང་མེད་པར་ཐལ་ཏེ། རྒྱུ་མེད་པའི་འབྲས་བུ་མི་འཐད་པའི་ཕྱིར་རོ། ། བདེ་བ་ལ་སོགས་པ་ཕྱི་རོལ་གྱི་དོན་ཡིན་པ་དགག་པ་ལ་གཉིས་ཏེ། སྣང་བ་མི་དམིགས་པས་དགག་པ་དང༌། བདེ་བ་ལ་སོགས་པ་རྒྱུ་ཡིན་པ་དགག་པའོ། ། དང་པོ་ནི་སེམས་མེད་ཅེས་པ་སྟེ། གོས་ལ་སོགས་པ་དེ་ཙམ་ལྔ་པོ་བེམ་པོ་གཞན་རིག་པས་གྲུབ་ལ། བདེ་བ་ལ་སོགས་པ་རིག་པ་རང་རིག་པས་གྲུབ་ཅིང་དེ་གཉིས་ཕན་ཚུན་དབེན་པར་ཡང་མངོན་སུམ་གྱིས་གྲུབ་པས་ན་དོན་ཡིན་པ་མཁས་པ་ལ་མངོན་སུམ་གྱིས་ཁེགས་ལ། རྨོངས་པ་ལ་སྣང་བ་མི་དམིགས་པས་ཁེགས་སོ་ཞེས་བྱ་བའོ། ། གཉིས་པ་ནི་གྲངས་ཅན་གྱི་འདོད་པ་དོར་ཏེ།
བློའི་མེ་ལོང་ལ་ཤར་བའི་བདེ་བ་ལ་སོགས་པས་རིག་པ་ཡིན་པས་དེའི་རྒྱུ་ཕྱི་རོལ་གྱི་རྒྱུ་སྒྲ་དེ་ཙམ་ལ་སོགས་པ་ཡིན་ནོ་ཞེ་ན། དེ་དགག་པ་ལ་བཞི་སྟེ། བརྗོད་ཟིན་པའི་རིགས་པ་དྲན་པ་ལས་སྦྱར་བ་དང༌། ཐ་སྙད་དུའང་རང་གི་ཚིག་དང་འགལ་བ་དང༌། སྔ་མ་ཉིད་བརྟན་པར་མི་གནས་པ་དང༌། བཟློག་པ་ཉིད་དེ་ཁོ་ནར་མི་གནས་པའོ། ། དང་པོ་ནི་དངོས་རྣམས་ཞེས་པ་སྟེ། དེ་ཙམ་ལྔ་བདེ་བ་ལ་སོགས་པའི་རྒྱུར་འདོད་ན་ཤེས་བྱ་ཤེས་པའི་རྒྱུ་ཡིན་པ་ཤེས་བྱ་ལས་སྔར་ཤེས་པའི་སྐབས་སུ་བཀག་ཟིན་ཏོ། ། ཞེས་བྱ་བའོ། ། འགྲེལ་ཆེན་བྱེད་པས་ནི་རྡུལ་ཕྲན་ཡིན་པས་བཀག་པ་དང༌།
ཡན་ལག་ཅན་ཡིན་པ་བཀག་པ་དང༌། རང་བཞིན་གསུམ་ཡིན་པ་བཀག་པས་སོ་ཞེའོ། ། གཉིས་པ་ནི་གལ་ཏེ་བཀག་པ་དེ་ཤེས་བྱ་དང༌། ཤེས་པ་དོན་དམ་པའི་རྒྱུ་འབྲས་ཡིན་པ་བཀག་ཀྱང་ཀུན་རྫོབ་ཏུ་མ་བཀག་གོ་ཞེ་ན། འོ་ན་དེ་ཙམ་ལྔ་རྒྱུ་འདོད་པ་ལ་བདེ་བ་ལ་སོགས་པ་འབྲས་བུར་འདོད་ན། སྔར་བདེ་བ་ལ་སོགས་པ་གསུམ་གྱི་རང་བཞིན་གཙོ་བོ་ཡིན་ལ་དེ་རྒྱུར་འདོད་པ་ཙམ་ལྔ་འབྲས་བུར་འདོད་པའི་རང་གི་ཚིག་དང་འགལ་ལོ་ཞེས་འཆད་པ་ནི། ཁྱོད་ཀྱི་རྒྱུ་ཡང་བདེ་སོགས་ཉིད། ། ཅེས་པའོ། ། གསུམ་པ་ནི་གལ་ཏེ་དེ་ཙམ་ལྔ་བདེ་སོགས་ཀྱི་རྒྱུ་མི་འདོད་ཀྱི་བདེ་སོགས་ཀྱི་རང་བཞིན་གཙོ་བོས་དེ་ཙམ་ལྔ་སྐྱེད་པ་ཉིད་འདོད་དོ་ཞེ་ན། དེ་ལས་ཞེས་པ་སྟེ་བདེ་བ་ལ་སོགས་པ་ལས་སྣམ་སོགས་མི་འབྱུང་བར་མངོན་སུམ་གྱི་ཕྱིན་ཅི་ལོག་ཏུ་གྲུབ་པས་གནོད་དོ། །
ཞེས་འཆད་པའོ། ། བདེ་སོགས་གསུམ་ལས་སྣམ་སོགས་དེ་ཙམ་ལྔ་འབྱུང་བར་མངོན་སུམ་དུ་མ་གྲུབ་སྟེ། དེ་ཙམ་ལྔ་ལས་བདེ་སོགས་སྐྱེ་བར་མངོན་སུམ་དང་མི་དམིགས་པས་གྲུབ་པས་གནོད་དོ་ཞེས་བྱ་བའོ། ། བཞི་པ་ནི། དེ་མེད་ཕྱིར་ན་ཞེས་པ་སྟེ། དེ་ཙམ་ལྔ་རྒྱུ་ཡིན་པས་བདེ་སོགས་འབྲས་བུ་ཡིན་པར་ཁས་ལེན་ནོ་ཞེ་ན། དེའང་ཀུན་རྫོབ་ཏུ་ཡིན་པས་དེ་ཁོ་ནར་མ་ཡིན་ཏེ། དེ་ཙམ་ལྔ་ཉིད་ཁོ་ནར་བཀག་པའི་ཕྱིར་རོ། ། ཞེས་པའོ། ། གཙོ་བོ་རང་བཞིན་རྟག་པ་དགག་པ་ལ་བཞི་སྟེ།
སྣང་བ་མི་དམིགས་པས་དགག་པ་དང༌། ཕྲ་རགས་འགལ་བ་དང༌། གནས་སྐབས་མི་རྟག་པར་གྲུབ་པ་དང༌། རང་བཞིན་མི་རྟག་པར་བསྒྲུབ་པའོ། ། དང་པོ་ནི་བདེ་སོགས་ཞེས་པ་སྟེ། བདེ་སོགས་ཆོས་ཅན། རྟག་ཏུ་གནས་པ་མེད་དེ། སྣང་དུ་རུང་བས་རྟག་ཏུ་གནས་པར་མི་དམིགས་པའི་ཕྱིར་རོ། ། གལ་ཏེ་སྣང་དུ་མི་རུང་བས་མི་སྣང་བ་དམིགས་པས་རྟག་ཏུ་གནས་པ་མི་ཁེགས་སོ་ཞེ་ན། འོ་ན་བདེ་བ་དེ་གསལ་བའི་དུས་སུ་དེ་སྣང་དུ་རུང་བར་མངོན་སུམ་དུ་གྲུབ་ན་མི་གསལ་བ་ནི།
རང་བཞིན་དེ་དོར་རམ་མ་དོར། དང་པོ་ལྟར་ན་མི་རྟག་པ་ཁྱེད་ཉིད་ཀྱིས་ཁས་བླངས་ལ། གཉིས་པ་ལྟར་ན་རྟག་ཏུ་སྣང་དུ་རུང་བ་མ་དོར་བས་སྣང་རུང་དུ་གྲུབ་བོ་ཞེས་འཆད་པ་ནི་བདེ་སོགས་ཞེས་པའོ། ། གཉིས་པ་ནི་གལ་ཏེ་བདེ་བ་མ་ཚོར་བ་ནི་སྔར་རགས་པ་ཕྱིས་ཕྲ་བར་གྱུར་པ་ཡིན་ནོ་སྙམ་ན། ཕྲ་རགས་རང་བཞིན་གཅིག་གམ་ཐ་དད། དང་པོ་ལྟར་ན་ཆོས་འགལ་བར་གནས་པ་རང་བཞིན་ཅིག་ཏུ་མི་རིགས་པ་ནི་དེ་ཉིད་ཅེས་པའོ། ། གསུམ་པ་ནི་ཕྲ་རགས་གནས་སྐབས་ཡིན་པས་རང་བཞིན་ཐ་དད་དོ་སྙམ་ན། རགས་པ་དོར་ན་སྟེ་འོ་ན་སྐྱེ་འགག་དང་བཅས་པས་གནས་སྐབས་མི་རྟག་ཅེས་པའོ། ། གཉིས་པ་ནི་གནས་སྐབས་མི་རྟག་པ་མེད་རང་བཞིན་རྟག་གོ་སྙམ་ན་དེ་བཞིན་དངོས་པོ་ཐམས་ཅད་ཅེས་གསུངས་ཏེ། བདེ་བ་ཞེས་པ་རང་བཞིན་གསུམ་གྱི་ཡོན་ཏན་གསུམ་གྱི་རང་བཞིན་ཆོས་ཅན།
གསལ་བར་མི་རྟག་པ་ཡིན་ནོ་ཞེས་པ་བསྒྲུབ་བྱ། རགས་པ་བདེ་ལས་གཞན་མིན་ན་སྟེ། ཕྲ་རགས་མི་རྟག་པ་དང༌། བདག་གཅིག་པའི་ཕྱིར་རོ། ། བུམ་པ་ཞིག་པ་དང་བདག་གཅིག་པའི་སྔོན་པོ་བཞིན་ནོ། ། དེས་ན་གཙོ་བོ་མི་རྟག་པ་གྲུབ་ན་ཐམས་ཅད་ཀྱི་རང་བཞིན་ཡིན་ན་ཆོས་ཐམས་ཅད་མི་རྟག་པར་གྲུབ་བོ། ། ཞེས་བྱ་བའོ། ། སྐབས་སུ་བབ་པ་རང་ལས་སྐྱེ་བ་དགག་པ་ལ་བཞི་སྟེ། དགག་པའི་ཡུལ་བརྗོད་པ་དང༌། རང་གི་འདོད་པས་མ་ངེས་པ་དང༌།
འཇུག་པ་འཆོལ་བ་དང༌། རྩོད་པ་སྤང་བའོ། ། དང་པོ་ནི་གལ་ཏེ་ཞེས་པ་སྟེ། གྲངས་ཅན་པ་དེ་ཙམ་ལྔ་སྔར་མི་གསལ་བའི་དུས་ནའང་གཙོ་བོའི་ཁུག་མ་ན་ཡོད་པའི་ཕྱིས་གསལ་བ་ཙམ་སྟེ། འཇིམ་པའི་དུས་ན་བུམ་པ་གཙོ་བོའི་ཁུག་མ་ན་མི་གསལ་བ་ཡིན་ལ་རྫ་མཁན་ལ་སོགས་པས་ཕྱིས་གསལ་བ་ཡིན་ནོ། ། དེས་ན་འབྲས་བུ་རང་ཉིད་ཡོད་པ་ཁོ་ན་སྐྱེ་བའི་སྔར་མེད་པ་ནི་མི་སྐྱེའོ། ། མེད་པ་སྐྱེ་བ་ཅི་སྟེ་ཞེ་ན། གལ་ཏེ་ཞེས་སྨོས་ཏེ་སྔར་མེད་ཆོས་ཅན། ཕྱིས་ཀྱང་མི་བསྐྱེད་དེ། སྔར་མེད་པའི་ཕྱིར་དཔེར་ན་རི་བོང་གི་རྭ་འཇིམ་པ་ལ་མེད་པ་མི་སྐྱེ་བ་བཞིན་ནོ་ཞེས་བྱ་བའོ། །
སྔར་མེད་ཀྱང་སྐྱེ་ན་འཇིམ་པ་ལས་རི་བོང་གི་རྭ་ཡང་ཅི་སྟེ་མི་སྐྱེ་ཞེས་བསམ་པའོ། ། དེ་ལ་སྔར་མེད་པ་རྟགས་སུ་བཀོད་ན། ཕྱིས་ཀྱང་མི་སྐྱེ་བ་བསྒྲུབས་ན་བདེ་བ་ལ་སོགས་པ་གསལ་བའི་གནས་སྐབས་དེ་སྔར་མེད་ཕྱིས་སྐྱེ་བར་ཡུ་འུ་གཉི་ག་ལས་གྲུབ་པར་མ་ངེས་སོ་ཞེས་དོན་གཉིས་པ་འཆད་པ་ནི་གསལ་བ་ཞེས་པ་རྐང་པ་གཉིས་སོ། ། གསུམ་པ་ནི་རྒྱུ་ལ་ལོངས་སྤྱོད་པ་འབྲས་བུ་ལ་ལོངས་སྤྱོད་པར་ཐལ་བ་དང༌། འབྲས་བུ་དོན་དུ་གཉེར་བས་རྒྱུ་ལ་འཇུག་པར་ཐལ་བ་དང༌། གཉིས་གལ་ཏེ་ཞེས་པ་དང་གཉིས་ཀྱི་ཞེས་པ་ནས་རིམ་པ་བཞིན་ནོ། ། བཞི་པ་རྩོད་པ་སྤང་བ་ལ་གསུམ་སྟེ། འཇུག་པ་མཚུངས་པ་དང༌། འཇིག་རྟེན་རྨོངས་པར་འགལ་བ་དང༌། འབྲས་བུའི་འཇུག་པ་སླུ་བར་ཐལ་བའོ། །
དང་པོ་ནི་རས་བལ་གྱི་ས་བོན་ལ་རས་ཡོད་ཀྱང་འཇིག་རྟེན་པ་རྨོངས་ནས་མ་རྟོགས་པས་ལོངས་སྤྱོད་མ་ནུས་པ་ཡིན་ནོ་ཞེ་ན། འཇིག་རྟེན་རྨོངས་པས་ལོངས་སྤྱོད་མ་ནུས་སུ་ཆུག་ཀྱང་དེ་ཉིད་ཤེས་པ་རྨོངས་པ་མེད་པ་སེར་སྐྱ་ལ་སོགས་པའང་རས་གྱོན་པ་ལ་རས་བལ་གྱི་ས་བོན་མི་གྱོན་པ་འགལ་ལོ། ། ཞེས་འཆད་པ་ནི། འཇིག་རྟེན་ཞེས་པའི་རྒོལ་བ་དང༌། དེ་ཉིད་ཤེས་ཀྱིས་ཞེས་པའི་ལན་གྱིས་བསྟན་ཏོ། ། གཉིས་པ་ནི་ཤེས་དེ་ཞེས་པ་སྟེ། འཇིག་རྟེན་རྨོངས་པ་དག་ནི་རྒྱུ་ཡིན་ལ། དེ་ཙམ་ཉི་ཤུ་རྩ་ལྔ་ཤེས་པའི་སྟོན་པ་ཐམས་ཅད་མཁྱེན་པ་ནི་འབྲས་བུ་ཡིན་པས་རྒྱུ་ལ་འབྲས་བུ་གནས་པས་ཐམས་ཅད་མཁྱེན་པའི་ཤེས་པ་དེ་འཇིག་རྟེན་པ་ལའང་ཡོད་ན་ཇི་ལྟར་རས་ཀྱི་ས་བོན་ལ་རས་ཡོད་པ་མི་ཤེས་ཞེས་བྱ་བའོ། ། གསུམ་པ་ནི་འཇིག་རྟེན་ཞེས་པ་སྟེ། འཇིག་རྟེན་པ་ཚད་མ་མ་ཡིན་ན་འབྲས་བུ་ཉམས་སུ་མྱོང་བའི་བློ་གསལ་བ་མ་ཡིན་པ་ལ་གསལ་བར་མཐོང་བ་དེ་ཡང་བརྫུན་པར་འགྱུར་རོ། །
ཞེས་བྱ་བའོ། ། དེ་ལྟར་རང་རྒྱུད་དུ་སྦྱོར་བའི་དབང་དུ་བྱས་ན་གཏན་ཚིགས་བསྒྲུབས་ནས་དོན་དམ་པ་རང་བཞིན་མེད་པར་བསྒྲུབ་པ་ན་རྗེས་དཔག་ཚད་མར་མི་རུང་བ་སྤང་བའི་དོན་དུ་ཡོངས་གཅོད་མ་གྲུབ་ཀྱང་རྣམ་དཔྱད་ལ་ཚད་མ་མི་འགལ་ཞེས་བྱ་བ་སྟོན་ལ། ཐལ་འགྱུར་དུ་སྦྱོར་བའི་དབང་དུ་བྱས་ན་ཆོས་ཐམས་ཅད་རང་བཞིན་མེད་པ་སྟོན་པ་ལ་རྩོད་པ་སྤོང་བ་སྟོན་ཏོ། ། དེ་ལ་གསུམ་སྟེ། རྒོལ་བ་དགོད་པ་དང༌། ཐལ་འགྱུར་དང་པོའི་ལན་ཡོངས་གཅོད་ཚད་མ་མ་ཡིན་པ་འདོད་པ་དང༌། ཐལ་འགྱུར་གཉིས་པའི་ལན་ཁྱབ་པ་མ་གྲུབ་སྟེ་རྣམ་དཔྱད་ཀྱང་ཚད་མར་མི་འགལ་བའོ། ། དང་པོ་ནི་གལ་ཏེ་ཞེས་པ་སྟེ། ཁྱོད་དབུ་མ་པས་བློ་ནི་ཀུན་རྫོབ་ཡིན་པར་འདོད་ཅེས་བློ་འཁྲུལ་པར་ཁས་ལེན་ན། འོ་ན་སྤྲོས་པ་གཅོད་པའི་རྗེས་དཔག་ཚད་མའང་འཁྲུལ་པར་ཐལ་ལོ། །
ཞེས་བྱ་བའམ། ཡང་ན་གཙོ་བོ་ལ་སོགས་པ་མི་བདེན་ན་བཀག་པ་དགག་བྱ་ལ་ལྟོས་པས་དགག་བྱ་མི་བདེན་པས་དེ་བཀག་པའི་སྟོང་ཉིད་ཀྱང་མི་བདེན་པར་ཐལ་ལ། དེ་འདོད་ན་དེ་ཉིད་དུ་ཞེས་པ་སྟེ་འོ་ན་སྟོང་པ་ཉིད་བསྒོམས་པ་དོན་མེད་པར་ཐལ་ཞེས་རྒོལ་བའོ། ། དེ་ལ་ཐལ་འགྱུར་དང་པོ་འདོད་དོ་ཞེས་ལན་འདེབས་པ་ནི། བརྟགས་པའི་ཞེས་པ་སྟེ་བློ་ཐམས་ཅད་སུན་ཕྱུང་བས་ཚད་མ་མ་ཡིན་པའམ་དགག་བྱ་མ་གྲུབ་པས་དེ་བཀག་པའི་སྟོང་ཉིད་ཡོངས་གཅོད་ཀྱི་སྟོང་པ་ཉིད་དེ་གཞལ་བྱ་མི་བདེན་པས་ཚད་མ་མ་ཡིན་པར་འདོད་དོ་ཞེས་འཆད་པ་སྟེ། དངོས་མེད་གསལ་བར་བརྫུན་ཏེ། དགག་བྱ་བཀག་པ་འཛིན་པ་དེ་བརྫུན་ནོ། ། ཅིའི་ཕྱིར་ཞེ་ན་བརྫུན་པའི་དངོས་པོ་གང་ཡིན་དེ། དགག་བྱ་བརྫུན་པའི་ཕྱིར་རོ། ། དེ་ཅིའི་ཕྱིར་ཞེ་ན།
བརྟག་པའི་དངོས་པོ་དགག་བྱ་བློས་མ་རེག་པ་སྟེ། དགག་བྱ་བློས་ཡུལ་དུ་མ་བྱས་པར་དེའི་དངོས་མེད་འཛིན་པ་མ་ཡིན་ཏེ། བཀག་པ་ལ་དམིགས་པའི་བློ་མི་འབྱུང་སྟེ། སུ་མེད་ཅེ་ན་འདི་མེད་ཅེས་དགག་བྱ་ངོས་མ་བཟུང་ན་བྱེ་བྲག་མེད་པ་སྤྱིར་བཀག་པའི་ཕྱིར་རོ། ། དེས་དགག་བྱ་བརྫུན་ན་བཀག་པ་ཡང་བརྫུན་ཏེ། མོ་གཤམ་གྱི་བུ་བརྫུན་ན་ཤི་བ་ཡང་བརྫུན་ནོ། ། ཞེས་བྱ་བ་བཞིན་ནོ་ཞེས་བྱ་བའོ། ། འོ་ན་སྟོང་པ་ཉིད་བསྒོམས་པ་དོན་མེད་པར་ཐལ་ཞེས་པའི་ཐལ་འགྱུར་གཉིས་པའི་ལན་དེ། ཁྱབ་པ་མ་གྲུབ་པར་སྟོན་པ་ནི་དེས་ན་ཞེས་པ་སྟེ། རྨི་ལམ་གྱི་བུ་བརྫུན་པ་དེས་ན་ཤི་ནས་མེད་སྙམ་པའི་རྣམ་རྟོག་དེ་བརྫུན་པ་ཡིན་ཡང༌།
དེ་ཡོད་རྣམ་པར་རྟོག་པའི་གེགས་ཡིན་ཏེ། ཡོད་པར་འཛིན་པའི་སྒྲོ་འདོགས་ཀྱི་གཉེན་པོ་བྱེད་པས་འཁྲུལ་པ་མེད་པའི་ཆ་ཡོད་དེ། དེ་བཞིན་དུ་སྟོང་ཞེས་དགག་བྱ་ཁེགས་པའི་དོན་སྤྱི་ཤར་བ་དང་དེ་ཕྱི་རོལ་དུ་ཞེན་པའི་སྟོང་པ་ཡོངས་གཅོད་དེ་བརྫུན་ཡང་དངོས་པོར་འཛིན་པའི་སྒྲོ་འདོགས་སྐྱེ་བའི་གོ་སྐབས་བཅོམ་སྟེ་ཡོད་པར་འཛིན་པའི་སྒྲོ་འདོགས་སེལ་བའི་ཆ་རྣམ་དཔྱོད་ཙམ་ལ་ཚད་མའི་ཆ་ཡོད་པ་མི་འགལ་ལོ་ཞེས་བྱ་བ་ནི་དབུ་མ་རང་རྒྱུད་པས་སྦྱོར་ལ། དབུ་མ་ཐལ་འགྱུར་དུ་བྱེད་ན། དེ་ལ་བརྫུན་པ་ཡིན་ཞེས་བྱ་སྟེ་རྣལ་འབྱོར་གྱི་ཀུན་རྫོབ་ཙམ་ཡིན་ལ་དེས་ཀྱང་ལོག་རྟོག་གཞན་གྱི་གེགས་བྱེད་དོ་ཞེས་བྱ་བའོ། ། དེ་བས་ཞེས་བྱ་བ་ལ་སོགས་པས་སྐྱེ་མེད་དུ་བསྟན་པའི་དོན་བསྡུས་ཏེ་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ཙམ་དུ་སྟོན་ཏེ། འདི་ལ་གསུམ་སྟེ། སྐྱེ་བ་བཞི་པོ་དགག་པའི་དོན་བསྡུ་བ་དང༌། དེ་སྐྱེ་མེད་འགག་མེད་དང་འགྲོ་འོང་མེད་པ་ཉིད་དུ་བསྟན་པ་དང༌། དེའི་ཤུགས་ལས་རྟེན་འབྲེལ་སྒྱུ་མ་ཙམ་དུ་བསྟན་པའོ། །
དང་པོ་ནི་དེ་བས་ཞེས་པ་སྟེ། རྒྱུ་མེད་ནི་རྒྱུ་མེད་དངོས་སོ། ། སོ་སོ་བ་ནི་རང་དང་གཞན་ནོ། ། ལུས་པ་ནི་གཉི་གའོ། ། གཉིས་པ་ནི་གཞན་ནས་ཞེས་པ་སྟེ། གཞན་ནས་མ་འོངས་པ་ནི་སྐྱེ་བ་མེད་པའོ། ། གནས་པ་མ་ཡིན་པ་ནི་གནས་པ་དང་བྲལ་བའོ། ། འགྲོ་མ་ཡིན་ཞེས་པ་ནི་འགག་པ་དང་བྲལ་བ་སྟེ། དེ་ཁོ་ན་འདུས་བྱས་ཀྱི་མཚན་མ་གསུམ་དང་བྲལ་བའོ། ། གསུམ་པ་རྟེན་འབྲེལ་སྒྱུ་མ་ཙམ་དུ་བརྟག་པ་ལ་གསུམ་སྟེ།
སྒྱུ་མ་ལྟ་བུར་བསྟན་པ་དང༌། དེ་རྟེན་འབྲེལ་དུ་བསྟན་པ་དང༌། རྟེན་འགྲེལ་གྱི་ཁྱབ་བསྒྲུབ་ཀྱིས་རྟེན་འབྲེལ་རང་བཞིན་མེད་པར་བསྟན་པའོ། ། དང་པོ་ནི་རྨོངས་པས་ཞེས་པ་སྟེ། རིགས་པའི་ཤེས་པས་བདེན་པ་ཁེགས་པ་ན་སྣང་བ་འདི་སྒྱུ་མ་ལྟར་འགྲུབ་བོ་ཞེས་བྱ་བའོ། ། གཉིས་པ་ནི་སྒྱུ་མ་ཞེས་བྱ་བ་ལ་སོགས་པ་སྟེ། འདིར་རང་གི་ངོ་བོ་རྣམ་པར་དཔྱད་པའི་རྟེན་འབྲེལ་ཞེས་བྱ་བར་སྟོན་ཏེ་འདིའི་གཞུང་རང་རྒྱུད་དུ་སྟོན་པ་གཙོ་ཆེའོ། ། དེ་ལ་བཞི་སྟེ། རྟགས་དགོད་པ་དང༌། རྗེས་སུ་འགྲོ་བའི་ཁྱབ་པ་བསྟན་པ་དང༌།
དེའི་དཔེ་དང༌། དོན་ལ་སྦྱར་བའོ། ། དང་པོ་ནི་དེ་ལ་ཞེས་བྱ་བ་སྣང་བ་འདི་ཆོས་ཅན་ནོ། ། བདེན་པ་ག་ལ་ཡོད་ཅེས་བྱ་བ་བདེན་པའི་རང་བཞིན་གྱི་སྟོང་པ་ནི་བསྒྲུབ་བྱའོ། ། འབྲས་བུ་གང་ཞིག་རྒྱུ་གང་ཉེ་བས་མཐོང་ལ་རྒྱུ་མེད་ན་འབྲས་བུ་ཡོད་པ་མིན་པ་ནི་རྟེན་འབྲེལ་གྱི་རང་བཞིན་རྒྱུ་འབྲས་རྗེས་སུ་འགྲོ་ལྡོག་བྱེད་པའི་ཕྱིར་གཏན་ཚིགས་སོ། ། གཉིས་པ་ནི་བཅོས་སུ་གཟུགས་བརྙན་དང་མཚུངས་ཏེ། རང་བཞིན་ཡིན་ན་རྒྱུ་དང་རྐྱེན་གྱིས་བཅོས་སུ་མི་འཐད་པས་རྒྱུ་རྐྱེན་ལས་བྱུང་བ་ལས་བཅོས་མས་ཁྱབ་ལ་དེ་དང་བདེན་པ་འགལ་བ་བདེན་པ་ཁེགས་ཏེ། དགག་བྱ་བདེན་པ་དང་དེ་ལས་བཅོས་མ་མ་ཡིན་པས་ཁྱབ་པ་ལ། དེ་དང་འགལ་བ་རྐྱེན་གྱིས་བཅོས་པ་དམིགས་པས་ཁྱབ་བྱེད་འགལ་བ་དམིགས་པའོ། ། གསུམ་པ་རྐྱེན་གྱིས་བཅོས་པ་ལ་དབེན་པས་ཁྱབ་པའི་དཔེ་ནི་སྒྱུ་མས་སྤྲུལ་པ་གང་ཡིན་པའི་བཅོས་མ་དེ་ནི་གང་ནས་འོངས་ཏེ།
བདེན་པ་སྐྱེ་བས་དབེན་ལ། གང་དུ་འགྲོ་སྟེ་བདེན་པའི་འགག་པས་དབེན་ཏེ། གནས་པ་དབེན་པ་ཤུགས་ལས་གོའོ། ། བཞི་པ་ནི་སྤྱིར་བཅོས་མ་ཙམ་ལ་བདེན་པའི་རང་བཞིན་གྱིས་དབེན་པས་ཁྱབ་པ་ནི་རྐྱེན་གྱིས་བཅོས་པ་ལའང་བདེན་པའི་རང་བཞིན་གྱིས་བདེན་པས་མ་ཁྱབ་བམ་སྙམ་པའི་དོགས་པའི་ཤུགས་ལས་ཁེགས་པ་ནི། རྒྱུ་རྣམས་ཀྱིས་ནི་གང་སྤྲུལ་པ། ། དེ་ནི་གང་ནས་འོངས་ཏེ་སྐྱེ་བ་གང་ཡིན། གང་དུ་འགྲོ་སྟེ་འགག་པ་གང་ཡིན། དེས་ན་གནས་པའང་མེད་དོ་ཞེས་བྱ་བའོ། ། གལ་ཏེ་རྟེན་འབྲེལ་ཡིན་ཡང་དོན་དམ་པའི་རང་བཞིན་ཡིན་ན་ཅི་འགལ་ཁྱབ་པ་མ་གྲུབ་ཅེ་ན། དེའི་ལྡོག་པའི་ཁྱབ་པ་བསྒྲུབ་པ་ནི།
འབྲས་བུ་རྣམ་པར་དཔྱད་པ་ཡིན་མིན་སྐྱེ་འགག་འཆད་དོ། ། དེའང་དོན་དམ་པའི་རང་བཞིན་དེ་ཆོས་ཅན། རྟེན་འབྲེལ་མ་ཡིན་ཏེ། འབྲས་བུ་ཡོད་པ་དང་མེད་པ་སྐྱེ་བ་མི་འཐད་པའི་ཕྱིར་རོ། ། ཞེས་པ་རྟེན་འབྲེལ་དོན་དམ་པའི་རང་བཞིན་ལ་བཀག་པས་རྟེན་འབྲེལ་ལ་དོན་དམ་པའི་རང་བཞིན་གྱིས་མ་ཁྱབ་པ་དང༌། རྟེན་འབྲེལ་བརྫུན་མས་ཁྱབ་པ་གྲུབ་པའོ། ། དེའི་དོན་ལ་གཉིས་ཏེ། གཏན་ཚིགས་ཀྱི་དོན་དང་རྟགས་ཀྱི་ངེས་པའི་དོན་ཏོ། ། དང་པོ་ལ་གཉིས་ཏེ། ཡོད་པ་སྐྱེ་བ་དགག་པ་དང༌།
མེད་པ་སྐྱེ་བ་དགག་པའོ། ། དང་པོ་ནི་དངོས་པོ་ཡོད་པར་ཞེས་པ་སྟེ། རྒྱུའི་བསྐྱེད་བྱ་ཡིན་པ་ལ་བསྐྱེད་དགོས་པས་ཁྱབ་པ་ལ་ཡོད་པར་འཛིན་པ་དང་བསྐྱེད་དགོས་པར་འཛིན་པར་འགལ་བར་ངེས་པའི་རིག་པའི་ཤུགས་ལས་གྲུབ་པས་དགོས་པ་མེད་པའི་བསྐྱེད་བྱ་མ་ཡིན་ནོ་ཞེས་བྱ་བའོ། ། མེད་པ་སྐྱེ་བ་དགག་པ་ལ་གསུམ་སྟེ། རིགས་པ་མདོར་གཞག་པ་དང༌། དངོས་མེད་རྒྱུའི་ནུས་པ་ཡུལ་དུ་འགལ་བ་དང༌། ནུས་པའི་ཡུལ་ཉིད་དགག་པའོ། ། དང་པོ་འོན་ཏེ་ཞེས་པ་སྟེ། བསྐྱེད་པ་ལ་ཁྱད་པར་དུ་བྱར་ཡོད་པས་ཁྱབ་པ་ལས་ཁྱད་པར་བྱར་ཡོད་པ་དང་དངོས་པོའི་ངོ་བོ་མ་གྲུབ་པ་འགལ་བ་དངོས་པོ་མེད་པ་ལ་རྒྱུས་བསྐྱེད་པའི་དགོས་པ་མེད་པས་བསྐྱེད་བྱ་མ་ཡིན་ནོ་ཞེས་བྱ་བའོ། ། གཉིས་པ་ནི་གལ་ཏེ་མེད་པ་ལ་དུས་ཕྱིས་བདག་ཐོབ་པར་བྱེད་པ་ནི་རྒྱུའི་དགོས་པ་ཡིན་པས་ཅི་སྟེ་མི་དགོས་ཤེ་ན།
མི་དགོས་པས་དེ་ཉིད་རྒྱས་པར་གཏན་ལ་དབབ་པ་བསྒྲུབ་པའི་བྱེ་བ་བརྒྱ་ཕྲག་ཅེས་པ་ལ་སོགས་པ་སྟེ། དངོས་མེད་དེ་རྒྱུ་བྱེ་བ་བརྒྱ་ཕྲག་ཙམ་གྱི་ཡང་བསྐྱེད་བྱ་མ་ཡིན་ཏེ། བསྒྱུར་བ་མེད་པའི་ཕྱིར་རོ། ། དེའང་ཁྱབ་བྱེད་མི་དམིགས་པའོ། ། གལ་ཏེ་སྔར་ཡོད་པ་གཞན་དུ་བསྒྱུར་དུ་མེད་ཀྱང་སྔར་མེད་པ་ཕྱིས་དངོས་པོའི་ངོ་བོ་ཐོབ་པར་བྱེད་པས་བསྒྱུར་དུ་ཡོད་དོ་ཞེ་ན། ཕྱིས་ཀྱི་དངོས་པོར་གྱུར་པ་དེ་སྔར་གྱི་དངོས་མེད་མ་དོར་བར་དངོས་པོར་འགྱུར་རམ་དོར་ནས་འགྱུར་རོ། ། དང་པོ་འགོག་པ་ནི། གནས་སྐབས་དེ་དངོས་ཇི་ལྟར་ཡིན། ། ཞེས་པ་སྟེ། དངོས་པོ་དང་དངོས་མེད་ནི་ཕན་ཚུན་སྤངས་པ་འགལ་བ་ཡིན་པས་དངོས་མེད་ཀྱི་རང་བཞིན་ནི་དངོས་པོར་འགལ་ལོ། །
དེ་ཉིད་བཤད་པ་ནི་མེད་ཚེ་ཞེས་རྐང་པ་གཉིས་སོ། ། གཉིས་པ་འགོག་པ་ནི་དངོས་འགྱུར་ཞེས་པ་སྟེ། དངོས་མེད་ཀྱི་སྐབས་དེ་ཆོས་ཅན། ཕྱིས་དོར་ནས་དངོས་པོར་མི་འགྱུར་ཏེ། དངོས་མེད་དེ་མི་འགལ་བའི་ཕྱིར་རོ། ། དངོས་པོར་འགྱུར་བ་ལ་དངོས་མེད་འགག་པས་ཁྱབ་ལ་དངོས་མེད་འགག་པ་མེད་པའི་ཕྱིར་རོ། ། དེའི་གཏན་ཚིགས་མ་གྲུབ་བོ་ཞེ་ན། དངོས་མེད་འགག་པ་ཡིན་ན་མི་རྟག་པ་ལ་དངོས་པོས་ཁྱབ་པས་དངོས་མེད་དངོས་པོར་ཐལ་ལོ། ། ཐ་བ་ལས་དངོས་པོ་མ་ཡིན་པའི་ཕྱིར་མི་རྟག་པ་མེད་ཅེས་པ་ཁྱབ་བྱེད་མི་དམིགས་པས་དངོས་མེད་འགག་པ་བཀག་པས་ཕྱོགས་ཆོས་གྲུབ་བོ། ། དེ་འཆད་པ་ནི།
དངོས་འགྱུར་གཞན་ཡང་གང་ཞིག་ཡིན། ། ཞེས་པས་བསྟན་པ་དང༌། དངོས་པོ་ཞེས་པའི་ཚིགས་སུ་བཅད་པས་བཤད་པའི་སྒོ་ནས་བསྟན་ཏོ། ། དེ་ལྟར་དངོས་མེད་དངོས་པོར་མི་འགྱུར་བས་བསྟན་ནས། དངོས་པོ་མེད་པའི་གནས་སྐབས་གཞན་དུ་མི་འགྱུར་བ་ནི་དངོས་པོའང་ཞེས་པ་སྟེ། དངོས་མེད་ཆོས་ཅན་གཉིས་སུ་ཐལ་ཏེ་འགྱུར་བའི་ཕྱིར་ཞེས་པ་ནི་རང་བཞིན་གྱི་རྟགས་ཀྱི་ཐལ་འགྱུར་ཡིན་ལ། གཉིས་མེད་པའི་ཕྱིར་ཞེས་པ་ནི་འགྱུར་བ་མེད་པ་སྟེ་ཁྱབ་བྱེད་མི་དམིགས་པའི་རང་རྒྱུད་དོ། ། རྟགས་ཀྱིས་ངེས་པའི་དོན་བསྡུ་བ་ལ་གསུམ་སྟེ། མཐའ་གཉིས་ལས་གྲོལ་བ་དང༌། སྒྱུ་མ་ལྟར་གནས་པ་དང༌།
སྲིད་པ་ཞི་བ་མཉམ་པ་ཉིད་དོ། ། དང་པོ་ནི་དེ་ལྟར་ཞེས་པ་སྟེ། འགག་པ་ཡོད་མིན་པས་རྟག་ཏུ་མ་འགགས་ཉིད་ཅེས་སྦྲེལ་ལ། དངོས་པོ་ཡོད་མིན་པས་འགྲོ་བ་འདི་དག་ཐམས་ཅད་རྟག་ཏུ་མ་སྐྱེས་ཉིད་ཅེས་བྱ་བའོ། ། གཉིས་པ་འཁྲུལ་པའི་དམིགས་པར་གྲུབ་པ་དང༌། བདེན་པའི་སྙིང་པོས་སྟོང་པ་ཉིད་འགྲོ་བ་ཞེས་པ་དང༌། རྣམ་པར་དཔྱད་ན་ཞེས་པ་ནས་རིམ་པ་བཞིན་ནོ། ། གསུམ་པ་ནི། མྱ་ངན་འདས་དང་ཞེས་པ་སྟེ། འཁོར་བ་དང་མྱ་ངན་ལས་འདས་པ་ཁྱད་པར་མེད་དོ། །
ཀུན་ཏུའམ་ཞེ་ན་དེ་ཉིད་དུ་ན་སྟེ། དོན་དམ་པར་སྟོང་པ་ཉིད་དུ་རོ་གཅིག་པ་ཡིན་ནོ། ། སྟོང་པ་ཉིད་བསྒོམས་པའི་འབྲས་བུ་ལ་ཁ་ཅིག་འདི་ལྟར་འཆད་དེ། རང་གི་དོན་དང༌། གཞན་གྱི་དོན་གཉིས་སོ། ། དང་པོ་ལ་གཉིས་ཏེ། མངོན་པར་ཞེན་པ་ཞི་བ་དང༌། སྡུག་བསྔལ་ཞི་བའོ། ། དང་པོ་ལ་གཉིས་ཏེ། མངོན་པར་ཞེན་པའི་ཡུལ་འཇིག་རྟེན་པའི་ཆོས་མ་གྲུབ་པ་དང༌།
དེ་ལྟར་བརྟེན་པའི་སྲིད་པ་ལྡོག་པའོ། ། དང་པོ་ནི། དེ་ལྟར་སྟོང་པའི་དངོས་རྣམས་ལ། ། ཞེས་པ་སྟེ། ཐོབ་པ་དང་ཤོར་བ་མེད་པ་ནི་རྙེད་མ་རྙེད་ཀྱིས་སྟོང་པའོ། ། རིམ་གྲོ་དང་ཡོངས་སུ་བརྙས་པ་མེད་པ་ནི་བསྟོད་སྨད་མེད་པའོ། ། བདེ་སྡུག་ནི་རང་གི་མིང་གིས་བསྟན་ཏོ། ། དགའ་མི་དགའ་ནི་གྲགས་མ་གྲགས་སོ། ། གཉིས་པ་དེ་ལ་བརྟེན་པའི་སྲིད་པ་ལྡོག་པ་ནི་དེ་ཉིད་དུ་ཞེས་པ་ལ་སོགས་པ་སྟེ། དོན་དམ་པར་ཆགས་པའི་བྱེད་པ་པོ་དང་ཆགས་པའི་ཡུལ་མ་གྲུབ་པ་སྤྱིར་བསྟན་པ་ནི་དེ་ཉིད་དུ་ནི་ཞེས་པའོ། །
དེ་རྒྱས་པར་བཤད་པ་ལ་བྲལ་ནས་མི་དགའ་ཞིང་ཕྲད་ན་དགའ་བའི་ཚེ་རིང་ཐུང་མ་གྲུབ་པ་ནི་དཔྱད་ན་ཞེས་པའོ། ། མངོན་པར་དགའ་བའི་ཡུལ་མ་འོངས་པ་མ་གྲུབ་པ་ནི་འབྱུང་འགྱུར་ཞེས་པའོ། ། ལྷག་པར་ཆགས་པའི་ཡུལ་ད་ལྟར་བ་དང༌། རྗེས་སུ་དྲན་པའི་ཡུལ་འདས་པ་མ་གྲུབ་པ་ནི་འབྱུང་འགྱུར་ཞེས་བྱ་བའོ། ། སྡུག་པའི་སྐྱེ་བོ་མ་གྲུབ་པ་ནི་གཉེན་དང་ཞེས་པའོ། ། དོན་བསྡུ་བ་ནི་ཐམས་ཅད་ནམ་མཁའ་འདྲ་བ་སྟེ། སྟོང་པར་བདག་འདྲས་ཞེས་རང་དང་འདྲ་བས་སོ་སོའི་སྐྱེ་བོ་རྣམས་ཀྱིས་གཟུང་བར་གྱིས་ཞེས་གདམས་པ་སྟེ། འཕགས་པ་ནི་གདམས་པའི་ཡུལ་མ་ཡིན་ནོ། ། སྡུག་བསྔལ་སྤོང་བ་ནི་སྟོང་པ་ཉིད་མ་རྟོགས་ན་སྡུག་བསྔལ་འབྱུང་བར་དངོས་སུ་བསྟན་པས་སྟོང་པ་ཉིད་རྟོགས་ན་སྡུག་བསྔལ་ལྡོག་པར་ཤུགས་ལས་གྲུབ་པའོ། ། དེ་ལ་སྟོང་པ་ཉིད་མ་རྟོགས་པའི་སྡུག་བསྔལ་གཉིས་ཏེ།
མཐོང་བའི་སྡུག་བསྔལ་རྩོམ་པས་བསྡུས་པ་དང༌། ཚེ་གཞན་གྱི་སྡུག་བསྔལ་ལོ། ། དང་པོ་ནི་བདག་ཉིད་ཅེས་པ་སྟེ། སྟོང་པ་ཉིད་མ་རྟོགས་པ་དེ་བདག་ཉིད་བདེ་བར་འདོད་པ་རྣམས་ལ་ཚེ་འདིར་དཀའ་བའི་སྡུག་བསྔལ་དག་གིས་ཚེགས་ཆེ་ན་འཚོ་བའོ། ། དགེ་བའི་ལས་ལ་ངལ་བའམ་ཞེ་ན། སྡིག་པ་དག་གིས་སོ། ། ཇི་ལྟ་བུ་ཞེ་ན་དགྲ་ལས་འཐབ་པའི་རྒྱུ་དག་གིས་ཞེ་སྡང་རབ་ཏུ་འཁྲུགས་པར་བྱེད་དེ། དེ་ལས་འབད་རྩོལ་དང་དེ་ལས་ཕན་ཚུན་གཅོད་དམ་འབིགས་པ་དང་ཞེ་སྡང་ལས་སྐྱེས་པའི་སྡིག་པ་སོག་གོ ། བཤེས་ལ་སྤྲོ་བའི་རྒྱུ་དག་གིས་ཕྲད་ན་དགའ་བ་དང༌། འབད་རྩོལ་བྱེད་པ་ལ་མ་ཕྲད་ན་མྱ་ངན་བྱེད་པས་དེ་ལས་སྐྱེ་བའི་སྡིག་པ་སོག་གོ །
ཞེས་པའོ། ། མ་མཐོང་བའི་སྡུག་བསྔལ་ལ་བཞི་སྟེ། ངན་སོང་གི་སྡུག་བསྔལ་དང༌། སྡུག་བསྔལ་བརྒྱུད་མར་འཇུག་པ་དང༌། སྡུག་བསྔལ་དུ་མ་ཤེས་པ་དང༌། མྱོང་བར་འགྱུར་བའི་སྡུག་བསྔལ་གྱི་རྣམ་པའོ། ། དང་པོ་ནི་བདེ་འགྲོ་ཞེས་པ་སྟེ། བདེ་འགྲོར་ཡང་དང་ཡང་འོངས་ནས་ལྷུང་ངོ༌། ། ནམ་ཞེ་ན་ཤི་ནས་སོ། ། གར་ལྷུང་ཞེ་ན།
ངན་སོང་གི་སྡུག་བསྔལ་མི་བཟད་དེ་བརྣག་དཀའ་བ་དེར་རོ། ། ཇི་ཙམ་དུ་ཞེ་ན་ཡུན་རིང་དུའོ། ། གཉིས་པ་ནི་གལ་ཏེ་སྡུག་བསྔལ་དེ་ལས་ཐར་ནས་སྡུག་བསྔལ་མེད་དམ་ཞེ་ན། སྲིད་པ་ན་ནི་ཨེ་མ་སྡུག་བསྔལ་བརྒྱུད་མར་འཇུག་ཅེས་སྦྲེལ་ཏེ། ལམ་རྒྱུད་ལྔ་ལ་བརྟེན་ནས་འཁོར་བ་བྲེང་ཆགས་པར་འཇུག་གོ ། ཅིའི་ཕྱིར་ཞེ་ན། རྒྱུ་མཚན་ལྔ་སྟེ། སྡུག་བསྔལ་གྱི་རྩ་བ་མ་ཞི་བ་དང༌། བཟློག་པའི་ཐབས་མེད་པ་དང༌། བར་ཆོད་མང་བ་དང༌།
རྟེན་བརྟེན་དཀའ་བ་དང༌། རྒྱུ་སྤང་དཀའ་བས་སོ། ། དང་པོ་ནི་སྲིད་པ་ན་ནི་ཞེས་པ་སྟེ། སྲིད་པ་ན་ནི་དེ་ཉིད་འདི་འདྲ་མེད་དེ་དེ་ཁོ་ནར་རྟོགས་པའི་ཤེས་རབ་མེད་པས་དངོས་པོར་མངོན་ཞེན་མ་ཞི་བས་སྡུག་བསྔལ་གྱི་རྩ་བ་མ་ཞི་བའོ། ། དེ་ཁོ་ན་རྟོགས་པའི་ཤེས་རབ་མེད་པ་ཅི་སྟེ་ཞེ་ན་ཕན་ཚུན་འགལ་བ་སྟེ་དེ་དང་འགལ་བའི་འགལ་ཟླ་ཡོད་པས་སོ། ། གང་ཞེ་ན་གཡང་ས་མང་སྟེ། འབྲས་བུ་སྡུག་བསྔལ་གྱིས་གཟིར་བ་དང༌། དེ་ཉིད་མིན་ཏེ་རྒྱུ་གཏི་མུག་གིས་བསྒྲིབས་པའོ། ། གཉིས་པ་ནི་དེར་ཡང་ཞེས་པ་སྟེ། དེར་ཡང་དཔེ་མེད་མི་ཟད་པའི། །
སྡུག་བསྔལ་རྒྱ་མཚོ་མཐའ་ལས་འདས། ། བཟློག་པའི་ཐབས་ནི་ག་ལ་ཡོད། ། ཅེས་སྦྲེལ་ཏོ། ། ཅིའི་ཕྱིར་བཟློག་པའི་ཐབས་མེད་ཅེ་ན། གཉེན་པོ་རྣམ་དཔྱོད་ཤིན་ཏུ་རྙེད་པར་དཀའ་བ་དང༌། མི་མཐུན་ཕྱོགས་ཕྱིན་ཅི་ལོག་གི་རྣམ་གཡེང་གོམས་པས་སོ། ། ཇི་ལྟར་རྣམ་དཔྱོད་རྙེད་པར་དཀའ་བ་ཞེ་ན། དེའི་དེ་ལྟར་བརྩོན་འགྲུས་ཞེན་པས་སྟོབས་ཆུང་ཞིང༌། དལ་བ་མི་བརྟན་པས་ཚེ་ཐུང་བས་སོ། ། ཇི་ལྟར་རྣམ་གཡེང་གོམས་ཤེ་ན།
གསོན་པར་བྱེད་པ་དང་ནད་མེད་པར་བྱེད་པས་ངལ་བ་དང༌། བཀྲེས་པ་དང་ན་བས་ངལ་བ་དང༌། གཉིད་དང་འཚོ་བས་དོན་མེད་པར་འདའ་བ་དང༌། བྱིས་པ་དང་འགྲོགས་ན་དོན་མེད་པའི་སྤྱོད་པས་ཚེ་དོན་མེད་པར་འདས་པའོ། ། གསུམ་པ་ནི་གཉིས་ཏེ་ཕྱིའི་བར་ཆོད་དང༌། ནང་གི་བར་ཆོད་དོ། ། དང་པོ་ནི། དེར་ཡང་བདུད་ནི་བརྩོན་པར་བྱེད། ། ཅེས་སྦྲེལ་ལོ། ། ཅིའི་དོན་དུ་ཞེ་ན།
ངན་སོང་ཆེན་པོར་ལྷུང་ཕྱིར་ཏེ། དགའ་རབ་དབང་ཕྱུག་གི་བཙུན་མོ་པདྨའི་ཕྲེང་བ་ཅན་གྱིས་མེ་ཏོག་གི་མདའ་འཕེན་པ་ལ་སོགས་པའོ། ། གཉིས་པ་ནི་དེར་ནི་ཞེས་པས་ལོག་པའི་ལྟ་བ་ལ་གནས་པ་དང༌། ཐེ་ཚོམ་ཞེས་པས་ཡང་དག་པའི་ལམ་ལ་ཐེ་ཚོམ་གྱིས་ཟིན་པས་སོ། ། བཞི་པ་རྟེན་རྙེད་པར་དཀའ་བ་ནི་ཚེ་འདི་འཕོས་པ་ནས་སླར་ཡང་དལ་བ་རྙེད་དཀའ་ཞེས་པས་མི་ཁོམ་པ་བརྒྱད་ལས་ལོག་པ་དང༌། རང་གི་འབྱོར་པ་རྙེད་པར་དཀའ་བ་བཤད་ལ། སངས་རྒྱས་འབྱུང་བ་ཤིན་ཏུ་རྙེད་དཀའ་ཞེས་པས་གཞན་གྱི་འབྱོར་པ་རྙེད་པར་དཀའ་བ་བཤད་དོ། ། ལྔ་པ་རྒྱུ་སྤང་དཀའ་བ་ནི་ཉོན་མོངས་ཆུ་བོ་སྤང་དཀའ་ཞེས་པ་སྟེ། འདོད་པ་དང་སྲེད་པ་དང་ལྟ་བ་དང་མ་རིག་པའི་ཆུ་བོ་སྤང་དཀའ་བའོ། ། དེས་ན་རྒྱུ་མཚན་ལྔ་པོ་དེས།
ཨེ་མ་སྡུག་བསྔལ་བརྒྱུད་མར་འགྱུར། ། ཞེས་པའོ། ། གསུམ་པ་བྱིས་པ་རྣམས་ཀྱིས་སྡུག་བསྔལ་ལ་སྡུག་བསྔལ་དུ་མ་ཤེས་པའི་དོན་དང༌། དཔེ་གཉིས་དེ་ལྟར་ཞེས་པ་དང༌། དཔེར་ན་ཞེས་པ་སྟེ། སྡུག་བསྔལ་སྡུག་བསྔལ་དུ་མ་ཤེས་པ་ནི་འདུ་བྱེད་ཀྱི་སྡུག་བསྔལ་ལ་སྡུག་བསྔལ་དུ་མ་ཤེས་པ་ཡིན་ལ། ཁྲུས་བྱས་ནས་མར་འཇུག་པ་ནི་གྲང་བས་ཉེན་པ་དྲོ་བར་འདོད་ནས་མེར་འཇུག་པ་ཡིན་ནོ་ཞེས་འགྲེལ་ཆེན་བྱེད་པས་འཆད་ལ། ཁ་ཅིག་གིས་མུ་སྟེགས་ཀྱི་བརྟུལ་ཞུགས་འཛིན་པ་ལ་བརྗོད་དོ། ། བཞི་པ་མྱོང་བར་འགྱུར་བའི་སྡུག་བསྔལ་གྱི་རྣམ་པ་ནི་དེ་ལྟར་ཞེས་པ་སྟེ། རྒ་བ་དང་འཆི་བ་མེད་པར་རློམ་པ་ལ་འཆི་བ་དང་ངན་སོང་བྱུང་ངོ་ཞེས་བྱ་བའོ། །
དེ་ལྟར་རང་གིས་སྟོང་པ་ཉིད་མ་རྟོགས་ན་སྡུག་བསྔལ་དེ་དག་འབྱུང་བས་རྟོགས་ན་དེ་ལྡོག་པ་ནི། སྟོང་པ་ཉིད་རྟོགས་པའི་འབྲས་བུར་སྒྲུབ་པས་རང་དོན་ཡིན་ནོ་ཞེའོ། ། དེས་ན་གཞན་དོན་ལ་གཉིས་ཏེ། སྡུག་བསྔལ་ཞི་བ་དང༌། མངོན་ཞེན་ཞི་བའོ། ། དང་པོ་ནི་དེ་ལྟར་ཞེས་པ་སྟེ། དེ་ལྟར་སྡུག་བསྔལ་མེས་གདུངས་ལ། ། ཞི་བར་བྱེད་པར་ནམ་ཞིག་འགྱུར། ། ཞེས་སྦྲེལ་ཏོ། ། ཐབས་གང་གིས་ཤེ་ན་རང་གི་བདེ་བའི་ཚོགས་ཆར་གྱིས་སོ། །
བདེ་བའི་ཆར་དེ་གང་ལས་བྱུང་ཞེ་ན། བསོད་ནམས་སྤྲིན་ལས་ལེགས་འབྱུང་བའི། ། ཞེས་པའོ། ། མངོན་ཞེན་ཞི་བ་ནི་ནམ་ཞིག་ཅེས་པ་སྟེ། ནམ་ཞིག་སྟོང་པ་ཉིད་ནི་སྟོན་པར་འགྱུར། ། ཞེས་སྦྲེལ་ཏོ། ། སུ་ལ་ཞེ་ན། དམིགས་པས་ཕུང་པར་གྱུར་པ་རྣམས་ལའོ། ། རྒྱུ་གང་ལས་ཤེ་ན། དམིགས་པ་མེད་པ་ཡེ་ཤེས་ཀྱི་ཚོགས་དང༌།
གུས་པས་བསོད་ནམས་བསག་པ་བསོད་ནམས་ཀྱི་ཚོགས་ལ་བརྟེན་ནས་སོ། ། དེ་ལ་གོང་དུ་བཤད་པའི་སྡུག་བསྔལ་དེ་དག་སེལ་བ་རང་དོན་དུ་བཤད་པ་ནི་གཞུང་གི་ཆ་ལ་མ་འགྲིག་སྟེ། སྟོང་པ་ཉིད་མ་རྟོགས་ན་སྡུག་བསྔལ་དེ་དག་རང་གིས་མྱོང་བར་བརྗོད་དམ། གཞན་གྱིས་མྱོང་བར་བརྗོད། དང་པོ་ལྟར་ན། དེ་ལྟར་སྡུག་བསྔལ་མེས་གདུངས་ལ། ། ཞེས་པའང་རང་གི་སྡུག་བསྔལ་འཇུག་པས་དེ་ཞི་བར་བྱེད་པར་ནམ་ཞིག་འགྱུར་ཞེས་པའང་རང་དོན་དུ་འགྱུར་རོ། ། གཉིས་པ་ལྟར་ན་སྡུག་བསྔལ་གཞན་ལས་བྱུང་ན་དེ་བསལ་བའང་གཞན་གྱི་སྡུག་བསྔལ་བར་འགྱུར་བས་རང་དོན་དུ་མི་འཐད་དོ། ། དེས་ན་འཇིག་རྟེན་པའི་ཆོས་མ་གྲུབ་པ་དང༌། དེ་ལ་བརྟེན་པའི་སྲིད་པ་ལྡོག་པ་སྟོང་པ་ཉིད་རྟོགས་པའི་རང་བཞིན་གྱི་འབྲས་བུ་ཡིན་ལ།
ལྷག་མ་གཞན་དོན་ནོ། ། དེ་ལའང་གཞན་དོན་སྡུག་བསྔལ་བའི་རྣམ་པ་ནི། བདག་ཉིད་བདེ་བར་འདོད་རྣམས་ཞེས་བྱ་བ་ལ་སོགས་པ་སྟེ། སྔ་མ་བཞིན་ནོ། ། དེ་སེལ་བ་ནི་དེ་ལྟར་ཞེས་པའོ། ། སེལ་བའི་ཐབས་ནི་ནམ་ཞིག་ཅེས་པའོ། ། སྟོང་པ་ཉིད་བསྒོམས་པའི་འབྲས་བུ་ཇི་ལྟ་བའོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་སྟེ་དགུ་པའོ།། །། དེ་ལྟར་སྤྱོད་པས་ཐོབ་པའི་འབྲས་བུ་མངོན་པར་འགྲུབ་པ་ནི། རང་དང་གཞན་གྱི་དོན་ཕུན་སུམ་ཚོགས་པ་སྟེ།
དེ་དག་འདོད་པའི་ཡུལ་དུ་བཞག་པས་བསམ་པའི་དགེ་བ་བསྔོ་བ་ཐབས་ཀྱིས་སྟོན་པ་ནི་ལྔ་སྟེ། ཐབས་དང་འབྲེལ་པའི་བསྔོ་བ་དང༌། གཞན་གྱི་དོན་དུ་བསྔོ་བ་དང༌། རང་གི་དོན་དུ་བསྔོ་བ་དང༌། བདེ་བའི་འབྱུང་གནས་བསྟན་པའི་དོན་དུ་བསྔོ་བ་དང༌། བཀའ་དྲིན་རྗེས་སུ་དྲན་པས་ཕྱག་འཚལ་བའོ། ། དང་པོ་ནི་བདག་གིས་ཞེས་པ་སྟེ། དགེ་བ་གང་དེས་ཞེས་པ་མན་ཆད་བསྔོ་བྱའི་དངོས་པོ་དང༌། འགྲོ་བ་ཀུན་ཞེས་བྱ་བ་ཆེད་དུ་བྱ་བ་དང༌། བྱང་ཆུབ་སེམས་དཔས་འབྲས་བུའོ། །
གཉིས་པ་ལ་གཉིས་ཏེ། འཇིག་རྟེན་པའི་དོན་དུ་བསྔོ་བ་དང༌། འཇིག་རྟེན་ལས་འདས་པའི་དོན་དུ་བསྔོ་བའོ། ། དང་པོ་ལ་གསུམ་སྟེ། སྤྱིར་བསྔོ་བ་དང༌། བྱེ་བྲག་ཏུ་ངན་འགྲོའི་དོན་དུ་བསྔོ་བ་དང༌། བདེ་འགྲོའི་དོན་དུ་བསྔོ་བའོ། ། དང་པོ་ནི་སྙིང་རྗེ་དང་བྱམས་པའི་རྣམ་པས་སྡུག་བསྔལ་དང་བྲལ་བ་དང༌། བདེ་བ་ཐོབ་པའི་དོན་དུ་བསྔོ་བ་དང༌། དགའ་བའི་རྣམ་པས་བདེ་བ་དང་མི་འབྲལ་བར་བསྔོ་བ་དང༌།
བཏང་སྙོམས་ཀྱི་རྣམ་པས་ཕན་པ་ཐོབ་པར་བསྔོ་བ་རྣམས་ཕྱོགས་རྣམས་ཞེས་པ་དང༌། དེ་དག་ཅེས་པ་དང༌། འགྲོ་བས་ཞེས་པ་ནས་རིམ་པ་བཞིན་ནོ། ། ངན་འགྲོའི་དོན་དུ་བསྔོ་བ་ལ་གསུམ་སྟེ། དམྱལ་བའི་དོན་དུ་བསྔོ་བ་དང༌། དུད་འགྲོའི་དོན་དུ་བསྔོ་བ་དང༌། ཡི་དྭགས་ཀྱི་དོན་དུ་བསྔོ་བའོ། ། དང་པོ་ལ་གཉིས་ཏེ། སྡུག་བསྔལ་རང་ཞི་བ་དང༌། གཞན་གྱིས་ཞི་བར་བསྔོ་བའོ། །
དང་པོ་ལ་གསུམ་སྟེ། སྤྱིར་ཞི་བར་བསྔོ་བ་དང༌། གྲང་བའི་དམྱལ་བ་ཞི་བར་བསྔོ་བ་དང༌། ཚ་བའི་དམྱལ་བ་ཞི་བར་བསྔོ་བའོ། ། དང་པོ་ནི་འཇིག་རྟེན་ཁམས་ན་ཞེས་པའོ། ། གཉིས་པ་ནི་གྲང་བས་ཞེས་པའོ། ། གསུམ་པ་ནི་གཞིའི་སྡུག་བསྔལ་ཞི་བར་བསྔོ་བ་དང༌། ཉེ་འཁོར་གྱི་སྡུག་བསྔལ་ཞི་བར་བསྔོ་བའོ། ། དང་པོ་ནི་བྱང་ཆུབ་སེམས་དཔའི་ཞེས་པའོ། ། གཉིས་པ་ནི་རལ་གྲིའི་ཞེས་པ་ལ་སོགས་པའོ། །
དེ་ཡང་ཤིང་གི་གནོད་པ་དང༌། བྱའི་གནོད་པ་དང༌། གཞིའི་གནོད་པ་དང༌། ཕན་ཚུན་གྱི་གནོད་པ་དང༌། ཆུའི་གནོད་པ་རྣམས་ཞི་བ་རལ་གྲི་ཞེས་པ་དང༌། མཐིང་རིལ་ཞེས་པ་དང༌། ཕན་ཚུན་ཞེས་པ་དང༌། ཆུ་བོ་ཞེས་པ་ནས་རིམ་པ་བཞིན་ནོ། ། གཞན་གྱིས་ཞི་བ་ལ་བཞི་སྟེ། རྡོ་རྗེ་འཛིན་པའི་སྟོབས་ཀྱིས་ཞི་བ་དང༌།
འཇིག་རྟེན་དབང་ཕྱུག་གི་ཐུགས་རྗེས་ཞི་བ་དང༌། འཇམ་པའི་དབྱངས་ཀྱི་ཆོ་འཕྲུལ་གྱིས་ཞི་བ་དང༌། ཉེ་བའི་སྲས་གཞན་གྱི་མཐུས་ཞི་བའོ། ། དང་པོ་ལ་གསུམ་སྟེ། གནོད་བྱེད་སྐྲག་པ་དང༌། དགའ་བ་དེས་ཁྱབ་པ་དང༌། མགོན་མཐོང་བ་དང༌། དེ་ལས་དང་པོ་ཉེས་སྤྱོད་ལས་ལྡོག་པ་བཞི། ཅི་ཕྱིར་ཞེས་པ་དང༌། ཀུན་ནས་ཞེས་པ་དང༌།
རབ་ཏུ་ཞེས་པ་ནས་རིམ་པ་བཞིན་ནོ། ། གཉིས་པ་ནི་མེའི་གནོད་པ་ཞི་བ་དང༌། བདེ་བ་ཐོབ་པ་དང༌། སྐྱབས་ཐོབ་པ་རྣམས་མེ་ཏོག་ཅེས་པ་དང༌། གློ་བུར་ཞེས་པ་དང་སེམས་དམྱལ་ཞེས་པ་ནས་རིམ་པ་བཞིན་ནོ། ། གསུམ་པ་ནི་དབུགས་དབྱུང་བ་དང༌། མགོན་གྱིས་བཟུང་བའོ། ། གྲོགས་དག་ཚུར་ཤོག་བདག་ཅག་གསོན་འགྱུར་འཇིགས་པ་སྤོངས། ། ཞེས་པ་ནས་རིམ་པ་བཞིན་ནོ། ། སེམས་དམྱལ་ཅ་ཅོ་དང་བྱེད་ཤོག །
ཅེས་སྦྲེལ་བའོ། ། གཉིས་པ་ནི་ཡུའུ་ཐད་དུ་ཕྱིན་འགྱུར་ཞེས་སྦྲེལ་ཏོ། ། ཇི་ལྟ་བུ་ཕྱིན་ཞེ་ན་འཇིགས་མེད་བྱེད་པ་ཕྱིན་ནོ། ། ཇི་ལྟར་འཇིགས་པ་མེད་པར་བྱེད་ཅེ་ན། གང་གི་མཐུ་ཡིས་སྡུག་བསྔལ་ཀུན་དང་བྲལ་བ་དང༌། དགའ་བའི་ཤུགས་ཕྱིན་པས་འགྲོ་བ་སྐྱོབ་པའོ། ། བསམ་པ་གང་གིས་སྐྱོབ་ཅེ་ན། བྱང་ཆུབ་སེམས་དང་རྩེ་བ་མ་སྐྱེས་གྱུར་པའོ། ། རྣམ་པ་ཇི་ལྟ་བུ་ཞིག་ཕྱིན་ཞེ་ན། གཞོན་ནུ་ཟུར་ཕུད་ཅན་འབར་རོ། །
ཆོ་འཕྲུལ་ཇི་ལྟ་བུ་དང་ལྡན་ཞེ་ན། ཁྱོད་ཀྱིས་ལྟོས་ཞེས་སྦྲེལ་ཏོ། ། ཇི་ལྟ་བུའི་ཆོས་འཕྲུལ་ཞེ་ན། ལྷ་བརྒྱའི་ཞེས་པས་ལྷའི་ཚོགས་ཀྱིས་བསྟོད་པ་དང༌། ཐུགས་རྗེས་ཞེས་པས་མེ་ཏོག་གི་ཆར་འབབ་པ་དང༌། བསྟོད་སྒྲོགས་ཞེས་པས་རོལ་མོ་དང་འབྲེལ་པ་དང༌། ཡིད་འོང་ཞེས་པས་གནས་ཕུན་སུམ་ཚོགས་པ་བཞིས་བསྟན་ཏོ། ། བཞི་པ་ནི་དེ་ལྟར་ཞེས་པ་སྟེ། བྱང་ཆུབ་སེམས་དཔའི་ས་བཅུ་ལ་སྒྲིབ་པ་མེད་པའི་སྤྲིན་ལས་བསིལ་བ་དང༌། མང་བ་ལ་སོགས་པའི་ཆར་འབབ་པས་སེམས་ཅན་དམྱལ་བ་རྣམས་དགའ་བ་བསྐྱེད་པར་གྱུར་ཅིག་ཅེས་པའོ། །
དུད་འགྲོའི་དོན་དུ་བསྔོ་བ་ནི། དུད་འགྲོ་རྣམས་ནི་གཅིག་ལ་གཅིག ། ཅེས་བྱ་བའོ། ། ཡི་དགས་ཀྱི་དོན་དུ་བསྔོ་བ་ནི། སྒྲ་མི་སྙན་པའི་ཞེས་བྱ་བའོ། ། མཐོ་རིས་ཀྱི་དོན་དུ་བསྔོ་བ་ལ་གཉིས་ཏེ། སྡུག་བསྔལ་དང་བྲལ་བ་དང༌། འདོད་པ་ཐོབ་པའོ། ། དང་པོ་ནི་དབང་པོ་མ་ཚང་བ་དང༌། མངལ་གྱི་ཟུག་རྔུའི་སྡུག་བསྔལ་དང༌།
དབུལ་བ་དང༌། ཡིད་མི་བདེ་བ་དང༌། ན་བ་དང༌། སྣང་བ་དང་བྲལ་བ་དང༌། འགྲོན་པའི་སྡུག་བསྔལ་དང་མི་མ་ཡིན་པའི་གནོད་པ་ལས་ཐར་བ་ལ་བདུན། ལོང་བ་ཞེས་པ་དང༌། གཅེར་བུ་ཞེས་པ་དང༌། མྱ་ངན་ཞེས་པ་དང༌། སེམས་ལས་ཅན་ཞེས་པ་དང༌། སྐྲག་པ་ཞེས་པ་དང༌།
འགྲོན་པ་ཞེས་པ་དང༌། དགོན་ཞེས་པ་ནས་རིམ་པ་བཞིན་ནོ། ། གཉིས་པ་ནི་གཉིས་ཏེ། སྤྱིར་སེམས་ཅན་གྱི་དོན་དུ་བསྔོ་བ་དང༌། བྱེ་བྲག་ཏུ་རབ་ཏུ་བྱུང་བའི་དོན་དུ་བསྔོ་བའོ། ། དང་པོ་ལ་གསུམ་སྟེ། ཕུན་སུམ་ཚོགས་པ་ཐོབ་པ་དང༌། ཡང་དག་པའི་ལམ་ལ་འཇུག་པ་དང༌། ལོ་ཀ་པའི་བདེ་བ་ཐོབ་པའོ། ། དང་པོ་ནི་རྟེན་ཕུན་སུམ་ཚོགས་པ་དང༌།
ལོངས་སྤྱོད་དང༌། འཚོ་བ་མེད་པ་དང༌། གཟི་བརྗིད་ཕུན་སུམ་ཚོགས་པ་དང༌། གཟུགས་ཕུན་སུམ་ཚོགས་པ་དང༌། དམན་པ་མཆོག་ཏུ་གྱུར་པ་དང༌། དགེ་བ་ཕུན་སུམ་ཚོགས་པ་བདུན། མི་དལ་ཞེས་པ་དང༌། ཐམས་ཅད་ཅེས་པ་དང༌། རྩོད་པ་ཞེས་པ་དང༌། སེམས་ཅན་ཞེས་པ་དང༌།
དཀའ་ཐུབ་ཅེས་པ་དང༌། འཇིག་རྟེན་ཞེས་པ་དང༌། བདག་གི་ཞེས་པ་ནས་རིམ་པ་བཞིན་ནོ། ། གཉིས་པ་ནི་བསམ་པ་དང༌། སྦྱོར་བ་དང༌། མཐུན་རྐྱེན་ཚང་བ་དང༌། འགལ་རྐྱེན་མེད་པ་བཞི་བྱང་ཆུབ་ཅེས་པ་དང༌། སངས་རྒྱས་ཞེས་པ་དང༌། བདུད་ཀྱི་ཞེས་པ་ནས་རིམ་པ་བཞིན་ནོ། ། གསུམ་པ་ནི་འཚོ་བ་ཡུན་རིང་བ་དང༌།
གནས་ཕུན་སུམ་ཚོགས་པ་དང༌། ཕན་པར་མཛད་པའི་སྐྱེ་བོས་གང་བ་དང༌། དགེ་བ་སྤྱོད་པ་དང༌། ཕུན་སུམ་ཚོགས་པ་ཐམས་ཅད་འབྱོར་པ་དང༌། གནོད་པ་ཞི་བ་དྲུག་སེམས་ཅན་ཞེས་པ་དང༌། དཔག་བསམ་ཤིང་ཞེས་པ་དང༌། འཁོར་གྱི་ཞེས་པ་དང༌། ལུས་ཅན་ཞེས་པ་དང༌། ལྷ་ཡང་ཞེས་པ་དང༌། མཁའ་འགྲོ་ཞེས་པ་ནས་རིམ་པ་བཞིན་ནོ། །
རབ་ཏུ་བྱུང་བའི་དོན་དུ་བསྔོ་བ་ནི་ལྔ་སྟེ། དགེ་སློང་གི་དོན་དུ་བསྔོ་བ་དང༌། དགེ་སློང་མའི་དོན་དུ་བསྔོ་བ་དང༌། ཚུལ་ཁྲིམས་ཕུན་སུམ་ཚོགས་པ་དང༌། ཤེས་རབ་ཕུན་སུམ་ཚོགས་པར་འགྱུར་བ་དང༌། འབྲས་བུ་སྡུག་བསྔལ་ལས་གྲོལ་བ་ལྔ། གཙུག་ལག་ཅེས་པ་དང༌། བསླབ་པ་ཞེས་པ་དང༌། དགེ་སློང་མ་ཞེས་པ་དང༌། དེ་བཞིན་ཞེས་པ་དང༌།
ལྷ་བས་ཞེས་པ་ནས་རིམ་པ་བཞིན་ནོ། ། འཇིག་རྟེན་ལས་འདས་པའི་དོན་དུ་བསྔོ་བ་ལ། བྱང་ཆུབ་སེམས་དཔའི་དོན་དུ་བསྔོ་བ་དང༌། སངས་རྒྱས་ཀྱི་དོན་དུ་བསྔོ་བ་དང༌། ཉོན་ཐོས་དང་རང་རྒྱལ་བའི་དོན་དུ་བསྔོ་བ་གསུམ། བྱང་ཆུབ་སེམས་དཔའ་ཞེས་པ་དང༌། མགོན་པོ་ཞེས་པ་དང༌། དེ་བཞིན་ཞེས་པ་ནས་རིམ་པ་བཞིན་ནོ། ། བདག་གི་དོན་དུ་བསྔོ་བ་ནི་གནས་སྐབས་ཀྱི་འབྲས་བུ་ཐོབ་པ་དང༌། འཇམ་པའི་དབྱངས་མཐོང་བ་དང༌།
བྱང་ཆུབ་སེམས་དཔའི་སྤྱོད་པ་ལ་སྤྱོད་པ་དང༌། གཞན་དོན་གྲུབ་པ་བཞི། བདག་ཀྱང་ཞེས་པ་དང༌། གང་ཚེ་ཞེས་པ་དང༌། ཕྱོགས་བཅུ་ཞེས་པ་དང༌། ཇི་སྲིད་ཅེས་པ་ནས་རིམ་པ་བཞིན་ནོ། ། བདེ་བའི་འབྱུང་གནས་བསྟན་པའི་དོན་དུ་བསྔོ་བ་ནི་འགྲོ་བའི་ཞེས་པའོ། ། བཀའ་དྲིན་རྗེས་སུ་དྲན་པ་ལ་ཕྱག་འཚལ་བ་ནི། གང་གི་དྲིན་གྱིས་ཞེས་པའོ། ། སྨོན་ལམ་གྱི་ལེའུ་སྟེ།
བཅུ་པའོ།། །། སྡེ་སྣོད་འཛིན་པའི་དགེ་སློང་བློ་ལྡན་བཟང༌། ། ཆོས་ཀྱི་བླ་མའི་ཞབས་རྡུལ་གུས་མནོས་ཏེ། རྒྱལ་སྲས་སྤྱོད་འདི་སྙན་པའི་ཚིག་རྣམས་ཀྱི། ། དོན་གསལ་རྒྱན་དུ་གྱུར་པ་བདག་གིས་བྱས། ། དམ་པས་ཉེར་བསྟན་ལེགས་བཤད་འོད་ཟེར་གྱིས། ། རྒྱལ་སྲས་ལམ་འདི་ལེགས་པར་གསལ་གྱུར་པ། ། རིག་པའི་མིག་གིས་མཐོང་བ་ལེགས་བཀོད་པས། ། འགྲོ་བ་ཀུན་གྱིས་ལམ་འདི་བགྲོད་གྱུར་ཅིག ། བཙུན་པས་མཛད་པའི་རྣམ་བཤད་རབ་ཏུ་གསལ་མོད་ཀྱང༌། །
འོན་ཀྱང་བདག་མིན་ཤེས་བློས་ཅུང་ཟད་བཅོས་ཤིང་སྤེལ། ། དེ་ནི་སྐྱེ་བོའི་རྣམ་པར་འཇུག་པར་མི་འགྱུར་མོད། ། འོན་ཀྱང་བདག་དང་བདག་འདྲས་རྟོགས་པ་སླ་ཕྱིར་བྲིས།། །། བྱང་ཆུབ་སེམས་དཔའི་སྤྱོད་པ་ལ་འཇུག་པའི་བཤད་པ། དགེ་སློང་ཆོས་ཀྱི་སེང་གེས་མཛད་པ་ཚིག་བསྡུས་ཤིང་གོ་དཀའ་བ་ལས་ཤེས་རབ་ཀྱི་ལེའུའི་སྐབས་སུའང་རྟོགས་སླ་བའི་ཕྱིར་དགེ་བསྙེན་བསོད་ནམས་རྩེ་མོས་གསལ་བར་ཉེ་བར་སྦྱར་བ་རྫོགས་སོ།། །། འདིས་བསྟན་པ་རིན་པོ་ཆེ་དང་སེམས་ཅན་མང་པོ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
