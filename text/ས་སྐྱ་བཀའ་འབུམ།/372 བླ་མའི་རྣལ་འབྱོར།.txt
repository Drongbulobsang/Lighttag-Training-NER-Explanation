ས་སྐྱ་བཀའ་འབུམ།
པོད ༣༧༢
བླ་མའི་རྣལ་འབྱོར།
༼པ༽ ༄༅། །བླ་མའི་རྣལ་འབྱོར་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། བླ་མའི་རྣལ་འབྱོར་བསྒོམ་པར་འདོད་པས་སྟན་བདེ་བ་ལ་བསྡད་ནས། བླ་མ་དང་དཀོན་མཆོག་གསུམ་པ་སྐྱབས་འགྲོ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་བླ་མའི་རྣལ་འབྱོར་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་སྐད་ཅིག་གིས་རང་འདུག་པའི་གནས་དེ་རིན་པོ་ཆེ་ལས་གྲུབ་པའི་གཞལ་ཡས་ཁང་དུ་བསྒོམ། དེའི་ནང་དུ་རིན་པོ་ཆེའི་ཁྲི་པདྨ་དང༌། ཉི་ཟླའི་སྟེང་དུ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པ་བདག་ལ་དགེས་བཞིན་དུ་བཞུགས་པར་བསམ།
དེའི་མཐའ་མ་ན་བརྒྱུད་པའི་བླ་མ་རྣམས་དང༌། དེའི་མཐའ་མ་ན་ཡི་དམ་གྱི་ལྷ་དང༌། སངས་རྒྱས་དང༌། བྱང་ཆུབ་སེམས་དཔའ་དང༌། དཔའ་བོ་དང༌། རྣལ་འབྱོར་མ་དང་ཆོས་སྐྱོང་སྲུང་མ་ཐམས་ཅད་ཀྱི་བསྐོར་བ་བཞུགས་པར་བསམ། དེའི་མདུན་དུ་རང་གིས་ཕྱག་འཚལ་ནས། ཨརྒྷ་པཱ་དྱཾ་ལ་སོགས་པ་ཕྱིའི་མཆོད་པས་མཆོད་པར་བསམ། དེ་ནས་རང་གི་དགྲ་ཐམས་ཅད་དང༌། དེ་ནས་གཉེན་དང་འཁོར་རྣམས་དང༌།
དེ་ནས་ལོངས་སྤྱོད་ཐམས་ཅད་ཕུལ་ནས། རང་གིས་དུས་གསུམ་དུ་བསགས་པའི་དགེ་བའི་རྩ་བ་ཐམས་ཅད་ཀྱང་དབུལ་ལོ། ། དེ་ནས་རང་དང་བླ་མའི་བར་དུ་ཐོད་པ་སྐམ་པོའི་སྒྱེད་བུ་ཆེན་པོ་གསུམ་ཡོད་པར་བསམ་མོ། ། དེ་ནས་ཡེ་ཤེས་ཀྱི་གྲི་རྣོན་པོ་ཞིག་གིས་རང་གི་སྨིན་མཚམས་ཀྱི་ཐད་ཀ་ནས་ཐོད་པ་བྲེགས་ཏེ་ཐོད་པའི་སྒྱེད་པུ་གསུམ་གྱི་སྟེང་དུ་ཟངས་ཀྱི་ཚུལ་དུ་དཔྲལ་བ་རང་ལ་བསྟན་ནས་གཞག དེ་ནས་རྐང་པ་གཡས་པ་བཅད་ནས་ནང་དུ་དབུལ། དེ་ནས་རིམ་བཞིན་རྐང་པ་གཡོན་པ། དེ་ནས་རོ་སྨད། དེ་ནས་རོ་སྟོད། དེ་ནས་ལག་པ་གཡོན་པ། དེ་ནས་མགོ་མཐར་ལག་པ་གཡས་པ་ཕུལ་ལ།
རང་ཡིད་ཀྱི་གཟུགས་སུ་གནས་པ་དེས། འདི་ལྟར་བསྒོམ་མོ། ། ཐོད་པའི་འོག་ཏུ་ཡྃ་ལས་རླུང༌། རྃ་ལས་མེ། ཐོད་པའི་སྟེང་གི་ནམ་མཁའ་ལ་ཨོཾ་དཀར་པོ་མགོ་ཐུར་ལ་བལྟས་པ། དེའི་སྟེང་དུ་རྡོ་རྗེ་རྩེ་ལྔ་ལ་ཧཱུྃ་གིས་མཚན་པ་བསྐྱེད་ནས། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་མེ་སྦར། ཐོད་པའི་ནང་གི་རྫས་ཐམས་ཅད་ཞུ། རླངས་པ་གྱེན་དུ་སོང་ནས་ཨོཾ་ལ་ཕོག་པས་ཨོཾ་ལས་བདུད་རྩིའི་རྒྱུན་འཛག རྡོ་རྗེ་ལ་ཕོག་པས་རྡོ་རྗེ་ལས་འོད་འཕྲོས་པས་སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་དང་བརྟན་གཡོ་ཐམས་ཅད་ཀྱི་བཅུད་རྣམས་བསྡུས།
རྡོ་རྗེ་ལ་ཐིམ། རྡོ་རྗེ་ཨོཾ་དང་བཅས་པ་ལྷུང་ནས་ཐོད་པའི་ནང་དུ་ཐམས་ཅད་འདྲེས་ནས་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ནས། ཨོཾ་ཨཱཿཧཱུྃ་ཞེས་ཡང་ཡང་བརྗོད་ཅིང་བྱིན་གྱིས་བརླབ་བོ། ། དེ་ནས་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པ་འཁོར་དང་བཅས་པ་ཐམས་ཅད་ཀྱིས་བདག་གིས་བཤམས་པའི་མཆོད་པ་འདི། བདག་ལ་ཐུགས་བརྩེ་བས་བཞེས་སུ་གསོལ་ཞེས་ལན་གསུམ་གསོལ་བ་བཏབ་པས། བླ་མ་དམ་པའི་ཞལ་ནས་འོད་ཀྱི་སྦུ་གུ་བྱུང་ནས། བདུད་རྩི་གསོལ་བས་བླ་མའི་སྐུ་གཟི་བརྗིད་ཕུན་སུམ་ཚོགས་པར་གྱུར་པར་བསམ། དེ་བཞིན་དུ་བླ་མ་བརྒྱུད་པ་རྣམས་དང༌། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ཀྱིས་གསོལ་བས་མཉེས་པར་གྱུར་པར་བསམ།
དེའི་ལྷག་མ་འོད་ཀྱི་ཚུལ་དུ་འཕྲོས་ནས་ཁམས་གསུམ་གྱི་སེམས་ཅན་ཐམས་ཅད་ལ་བྱིན་པས་སེམས་ཅན་གྱི་ངན་སོང་དང་འཁོར་བའི་སྡུག་བསྔལ་ཐམས་ཅད་དང་བྲལ། ལྷ་དང་མིའི་ལུས་ཕུན་སུམ་ཚོགས་པ་ཐོབ་ནས། ཟག་པ་མེད་པའི་ཏིང་ངེ་འཛིན་དང་ཡེ་ཤེས་སྐྱེས་པར་བསམ། དེ་དག་ནི་ཞེན་པ་སྤང་བའོ། ། དེ་ནས་དངོས་གྲུབ་བསླང་བ་ནི། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ་བླ་མ་རིན་པོ་ཆེས་བདག་ལ་སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ཞེས་ལན་གསུམ་དུ་གསོལ་བ་གདབ་བོ། ། དེ་ནས་བླ་མའི་དཔྲལ་བ། མགྲིན་པ། ཐུགས་ཀར་སྐུ་གསུང་ཐུགས་ཀྱི་ངོ་བོ་ཨོཾ་ཨཱཿཧཱུྃ་གསུམ་བསྒོམ།
རང་གི་དཔྲལ་བ། མགྲིན་པ། སྙིང་གར་ལུས་ངག་ཡིད་གསུམ་གྱི་རྩ་བ་ཨོཾ་ཨཱཿཧཱུྃ་གསུམ་བསྒོམས་ནས། བླ་མའི་དཔྲལ་བའི་ཨོཾ་ལས་འོད་དཀར་པོ་འཕྲོས། རང་གི་དཔྲལ་བའི་ཨོཾ་ལ་ཕོག་ནས་ལུས་ལ་ཞུགས་པས་ལུས་ཐམས་ཅད་དཀར་མེར་སོང༌། ལུས་ཀྱི་དྲི་མ་དག བུམ་པའི་དབང་ཐོབ། སྐུའི་དངོས་གྲུབ་སྩལ་བར་བསམ། ཡང་བླ་མའི་མགྲིན་པའི་ཨཱཿལས་འོད་དམར་པོ་འཕྲོས་པས། རང་གི་མགྲིན་པའི་ཨཱཿལ་ཕོག་ནས་ལུས་ལ་ཞུགས་པས་ལུས་ཐམས་ཅད་དམར་མེར་སོང༌།
ངག་གི་དྲི་མ་དག གསང་བའི་དབང་ཐོབ། གསུང་གི་དངོས་གྲུབ་སྩལ་བར་བསམ། ཡང་ཐུགས་ཀའི་ཧཱུྃ་ལས་འོད་སྔོན་པོ་འཕྲོས་པས། རང་གི་སྙིང་གའི་ཧཱུྃ་ལ་ཕོག་པས་ལུས་ཐམས་ཅད་སྔོ་མེར་སོང༌། ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ། ཐུགས་ཀྱི་དངོས་གྲུབ་སྩལ་བར་བསམ། དེ་ནས་སྐུ་ཐམས་ཅད་ལས་འོད་ཟེར་སྣ་ཚོགས་འཇའ་ཚོན་གྱི་རྣམ་པ་དཔག་ཏུ་མེད་པ་འཕྲོས་པས། རང་གི་ལུས་ཐམས་ཅད་ལ་ཞུགས་པས་ལུས་ཐམས་ཅད་འཇའ་ཚོན་གྱི་རྣམ་པ་ལྟ་བུར་གྱུར།
ལུས་ངག་ཡིད་གསུམ་གྱི་དྲི་མ་ཐམས་ཅད་དག དབང་བཞི་པ་ཐོབ་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་སྩལ་བར་བསམ། དངོས་གྲུབ་བསླང་བའོ། ། དེ་ནས་སངས་རྒྱས་དང༌། བྱང་ཆུབ་སེམས་དཔའ་དང༌། བླ་མ་བརྒྱུད་པ་ཐམས་ཅད་བླ་མ་ལ་བསྡུ། བླ་མ་རང་དང་གཉིས་སུ་མེད་པར་གྱུར་ནས་ངོ་བོ་ཐ་མི་དད་པར་བསྒོམས་ནས། སེམས་སྤྲོས་པ་ཐམས་ཅད་དང་བྲལ་བ་ཟག་པ་མེད་པའི་དབྱིངས་སུ་མཉམ་པར་བཞག་ལ། རྣམ་པར་རྟོག་པས་མ་གཡེངས་པར་མི་མནོ་མི་བསམ་པའི་ངང་ལ་མཉམ་པར་གཞག་གོ ། དེ་ནས་ཡིད་འཕྲོ་བར་གྱུར་ན།
དགེ་བའི་རྩ་བ་འདིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག ཅེས་བསྔོ་བར་བྱ། དངོས་གཞི་དེ་ཐུན་གསུམ་མམ། བཞི་ལ་སོགས་པར་བསྒོམ། སྤྱོད་ལམ་ཐམས་ཅད་ཡི་དམ་ལྷའི་ང་རྒྱལ་གྱིས་བྱ། དུས་ཐམས་ཅད་དུ་བླ་མ་ལ་མོས་གུས་མི་བརྗེད་པར་བྱ། སྐྱོན་མི་གཟུང༌། ཡོན་ཏན་འབའ་ཞིག་གཟུང༌། སྤྱོད་པ་མི་འཐད་པར་མཐོང་ན་རང་གི་སྐྱོན་དུ་ཤེས་པར་བྱའོ། ། ཡོན་ཏན་དང་ལེགས་པ་མཐོང་ན་དགའ་བ་བསྒོམ།
རང་ལ་སྡུག་བསྔལ་བྱུང་ན་སྔོན་གྱི་ལས་ངན་དུ་ཤེས་པར་བྱ། བདེ་སྐྱིད་བྱུང་ན་བླ་མའི་དྲིན་དུ་ཤེས་པར་བྱའོ། ། ཐུན་མཚམས་ཐམས་ཅད་དུ་དེ་བཞིན་དུ་སྤྱད་དོ། ། ཚུལ་འདི་དུས་རྟག་ཏུ་བསྒོམས་པ་ན་རིང་པོར་མི་ཐོགས་པར་རྡོ་རྗེ་འཆང་ཆེན་པོའི་གོ་འཕང་ཐོབ་པར་འགྱུར་རོ། ། བླ་མའི་རྣལ་འབྱོར་གྱི་མན་ངག་ཆོས་རྗེ་ས་སྐྱ་པའི་ཞལ་གདམས་འཕགས་པས་ལའོ་ཤུའི་དོན་དུ་ཡི་གེར་བཀོད་པའོ།། །། འདིས་བསྟན་པ་དང་སངས་རྒྱས་ཐམས་ཅད་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
