ས་སྐྱ་བཀའ་འབུམ།
པོད ༢༨
ཨོ་ལ་པ་ཏིའི་རྣམ་བཤད།
༼ཁ༽ ༄༅། །ཨོ་ལ་པ་ཏིའི་རྣམ་བཤད་བཞུགས།། ན་མ་ཤྲཱི་ཙཀྲ་སམྦ་ར་མཎྜ་ལཱ་ཡ། རྗེ་བཙུན་བླ་མ་དམ་པའི་ཞབས་པ་གུས་པས་ཕྱག་འཚལ་ལོ། ། ཨོ་ལ་པ་ཏི་སྟེ་རིམ་པ་བཞི་པ་ཞེས་བྱ་བ་འདི་ལ་བརྗོད་བྱའི་དོན་དང༌། རྗོད་བྱེད་ཀྱི་སྒྲ་དང༌། བརྗོད་བྱའི་དོན་གསུམ་ཀ་དང་ཐུན་མོང་མ་ཡིན་པའི་ཕྱིར། རིམ་པ་བཞིར་བསྡུས་ལ། རྗོད་བྱེད་ཀྱི་སྒྲ་ནི་རྣམ་པ་གཉིས་ཀ་དང་ཡང་སྦྱར་ཏེ་བཤད་པ་ལས། གསང་སྔགས་ཐེག་པ་ཆེན་པོ་རྣལ་འབྱོར་བླ་ན་མེད་པའི་རྒྱུད་དང་ཡང་སྦྱར་ཏེ་རྒྱས་པར་བཤད་པ་དང༌།
ཕ་རོལ་ཏུ་ཕྱིན་པའི་བདེན་བཞི་སྟོན་པའི་རྗོད་བྱེད་ཀྱི་སྒྲ་དང་སྦྱར་ཏེ་བསྡུས་ཏེ་བསྟན་པའོ། ། དེ་ལ་དང་པོའི་དབང་དུ་བྱས་ནས་ཧེ་བཛྲའི་གླེང་གཞི་རྗོད་བྱེད་ཨེ་བྃ་ལ་སོགས་པའི་ཡི་གེ་སུམ་ཅུ་སོ་བདུན་དང༌། སམྦ་རའི་རྗོད་བྱེད་ཀྱི་སྒྲ་གཙོ་བོར་བསྡུས་ཏེ་བསྟན་པ་གནས་ལ་སོགས་པ་ས་བཅུའི་མིང་དང༌། པུ་ལླཱི་ར་མཱ་ལ་ཡ་ཞེས་བྱ་བ་ལ་སོགས་པ་རྒྱས་པར་ཕྱེ་བའི་ཡུལ་ཉེར་བཞིའི་མིང་གིས་རྒྱས་པར་བསྟན་པ་སྟེ། དེ་ལྟར་ན་རྗོད་བྱེད་གཉིས་ཀྱིས་བརྗོད་བྱ་རིམ་པ་བཞི་བསྟན་ཞེས་གསུང་ཡང༌། གླེང་གཞིའི་མདོ་དང་སྦྱར་ན་ནི་རིམ་པ་བཞི་ཚང་པ་ཡིན་ལ། སམྦ་རའི་རྗོད་བྱེད་ལས་ནི་རྒྱུད་ཀྱི་རིམ་པ་ལ་རྟོགས་པ་གཞན་གསལ་བར་གསུངས་པ་མེད་དོ། ། དེ་ལ་ཧེ་བཛྲའི་གླེང་གཞིའི་མདོ་དང་རིམ་པ་བཞི་སྦྱར་ན་ནི། ཨེ་བྃ་མ་ཡ་བཞིས་རྒྱུད་ཀྱི་རིམ་པ་འཁོར་ལོ་བཞི། ཡང་ཨེ་བྃ་བཏགས་པའི་ཡི་གེ་གཉིས་ལྡབས་པས་སྔགས་ཀྱི་རིམ་པ་བསྟན།
ཤྲུ་ཏས་ནི་ཡེ་ཤེས་ཀྱི་རིམ་པ་དགའ་བ་བཞི་བསྟན། ཨེ་ཀསྨིན་ས་མ་ཡས་རླུང་དང་བྱང་སེམས་དབུ་མར་འདུས་པས་སྐུ་དང་ཡེ་ཤེས་ཟུང་དུ་འཇུག་པ་འབྲས་བུ་གསང་བའི་རིམ་པ་བསྟན་ཏོ། ། བྷ་ག་ཝཱན་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་ཧྲྀ་ད་ཡ་བཛྲ་ཡོ་ཥི་ཏ་བི་ཛ་ཧ་ར། ཞེས་པས་གསང་བའི་རིམ་པའི་ཡོན་ཏན་གྱི་ཁྱད་པར་བསྟན་ཏོ། ། དེ་ལ་ཐོག་མར་རྒྱུད་ཀྱི་རིམ་པ་གཏན་ལ་དབབ་པའི་དབང་དུ་བྱས་ན་དོན་འདི་ཡིན་ཏེ་གསུམ། རྟེན་བརྟེན་པའི་ལུས་ཀྱི་དཀྱིལ་འཁོར་སྦོམ་པོ་ཕྲ་བར་གཏན་ལ་དབབ་པ་དང༌། བྱང་ཆུབ་སེམས་ཀྱི་དཀྱིལ་འཁོར་ཁམས་ཀྱི་དྭངས་མ་གཏན་ལ་དབབ་པ་དང༌། སྐྱེད་བྱེད་ཀྱི་རྒྱུ་རླུང་གཏན་ལ་དབབ་པའོ། ། དང་པོ་ལ་གསུམ་སྟེ། ཕུང་པོ་ལྔ་སྒོམ་པ་པོའི་ལྷ་ལ་འཁོར་ལོ་བཞི་དང་རྩ་གཉིས་ཇི་ལྟར་གནས་པའི་དབང་དུ་བྱས་ནས།
ཕྱི་རོལ་ན་ཇི་སྙེད་ཡོད་པའི་ཆོས་ཇི་ལྟ་བ་བཞིན་ནང་དུ་གཏན་ལ་དབབ་པ་དང༌། འཁོར་ལོ་སྡོམ་པའི་རྗོད་བྱེད་ཀྱི་ཞིང་སྐྱེས་དང་སྔགས་སྐྱེས་ཀྱི་ཡུལ་དང་ལྷ་རྣམས་བདག་ཉིད་ཀྱི་ལུས་ལ་ཇི་ལྟ་བ་བཞིན་གཏན་ལ་དབབ་པ་དང༌། བྱ་བའི་རྒྱུད་ལ་སོགས་པ་དམན་པའི་རྒྱུད་རྣམས་ཀྱི་བཟླས་བརྗོད་དང་དཀའ་ཐུབ་ལ་སོགས་པ་རྣམས་ཇི་ལྟ་བ་བཞིན་དུ་བདག་ཉིད་ཀྱིས་དཀྱིལ་འཁོར་གསུམ་ལ་ཚང་བར་གཏན་ལ་དབབ་པའོ། ། དང་པོ་ལ་ཡང་ཆོས་རྣམ་པ་གསུམ་དུ་ཤེས་པར་བྱ་སྟེ། གཏན་ལ་དབབ་པའི་གཞི་འཁོར་ལོ་བཞི་དང༌། རྩ་གཉིས་དང༌། གཏན་ལ་ཕབ་པའི་ཆོས་བཞི་བཞི་པོ་ཐམས་ཅད་ཀྱང་སྔགས་ཀྱི་དམིགས་པའི་རྟེན་དུ་དམིགས་རུང་དུ་བྱས་པའོ། ། དང་པོ་འཁོར་ལོ་བཞི་ལ་ཡང་མིང་དང་གནས་དང༌། ཡི་གེ་ཇི་ལྟར་དགོད་པའོ། ། དེ་ལ་སྤྲུལ་པ་ཞེས་བྱ་བ་ལ་སོགས་པའི་གནས་ནི་ལྟེ་བ་ལ་སོགས་པའོ། །
ཡི་གེ་དགོད་པ་ནི་ལྟེ་བའི་ནང་སྐོར་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤའོ། ། ཕྱི་སྐོར་ལྔ་བཅུ་རྩ་དྲུག་ལ། ཨཱ་ལི་ཀཱ་ལི་ལྔ་བཅུ་དང༌། རིང་པོ་དྲུག་ཡིན་པ་ལས། ཨཱ་ལི་ཀཱ་ལི་ལྔ་བཅུ་ནི་འདིར་མ་སྨོས་ལ། ཨཱ་ཨཱི་ཨཱུ་ཨཻ་ཨཽ། རིང་པོ་དྲུག་གཞུང་དུ་བཀོད་དོ། ། སྙིང་གའི་ཡི་གེ་ཧེ་བཛྲའི་གཞུང་དང་མཐུན་ཏེ། ཨོཾ་ཏྲྃ་ལ་སོགས་པའོ། །
མགྲིན་པའི་ནང་སྐོར་བཞི་ལ་ཨ་ཨི་ཨུ་ཨེ། ཕྱི་སྐོར་བཅུ་གཉིས་ལ་དབྱངས་མ་ནིང་དང་བྲལ་བའོ། ། སྤྱི་བོ་ལ་ནི་ཨཱ་ལི་བཅུ་དྲུག་གཡས་སྐོར་དང་གཡོན་སྐོར་དུའོ། ། ཡིག་འབྲུ་གོང་མ་རྣམས་ནི་གཡས་སྐོར་དུ་བཞེད་ལ། སཾ་པུ་ཊར་ནི་གཡོན་སྐོར་དུ་བཤད་དོ། ། དེ་ལ་གཏན་ལ་དབབ་བྱའི་ཆོས་ནི་གསུམ་སྟེ། བཞི་ཚན་དུ་གཏན་ལ་དབབ་པ་དང༌། གསུམ་ཚན་དུ་གཏན་ལ་དབབ་པ་དང༌། གཉིས་ཚན་དུ་གཏན་ལ་དབབ་པའོ། ། བཞི་ཚན་ནི་སྤྱིར་བཅོ་བརྒྱད་ཡོད་པ་ལས་འདིར་ནི་བཅུ་གསུམ་བསྟན་ཏེ།
ཨེ་བྃ་མ་ཡའི་ཡིག་འབྲུ་བཞི་དང༌། ཀྱེའི་རྡོ་རྗེ་ལས་འབྱུང་བའི་ཕྱག་རྒྱ་བཞི་དང༌། འདུས་པ་ལས་འབྱུང་བའི་སྦྱོར་བ་བཞི་དང༌། ཡང་དེ་ཉིད་ལས་འབྱུང་བའི་ཡན་ལག་བཞི་དང༌། ཡང་ཀྱེའི་རྡོ་རྗེ་ལས་འབྱུང་བའི་བདེན་པ་བཞི་དང༌། སྡེ་པ་བཞི་དང༌། རྡོ་རྗེ་མཁའ་འགྲོ་ལས་འབྱུང་བའི་དབྱེ་བ་བཞི་དང༌། བཟང་པོ་བཞི་དང༌། ཡང་ཀྱེའི་རྡོ་རྗེ་ལས་འབྱུང་བའི་དགའ་བ་བཞི་དང༌། སྐད་ཅིག་མ་བཞི་དང༌།
འབྲས་བུ་བཞི་དང༌། ཡང་གདན་བཞི་ལས་འབྱུང་བའི་བདག་གི་གདན་ལ་སོགས་པ་བཞི་དང༌། ཡང་ཀྱེའི་རྡོ་རྗེ་ལས་འབྱུང་བའི་དེ་ཁོ་ན་ཉིད་བཞི་སྟེ་བཅུ་གསུམ་མོ། ། དེ་ལྟ་བུའི་ཇི་སྙེད་ཡོད་པའི་ཆོས་ཐམས་ཅད་ཀྱང་ཡོན་ཏན་གྱི་ཆ་ནས་འཁོར་ལོ་བཞི་ལ་ལྡན་པར་གཏན་ལ་དབབ་པའོ། ། གསུམ་དུ་གཏན་ལ་དབབ་པ་ནི་འདུས་པ་དང༌། སཾ་པུ་ཊ་ནས། ཏིང་ངེ་འཛིན་གསུམ། ལས་གསུམ། དཀྱིལ་འཁོར་གསུམ། སྐུ་གསུམ་དུ་བསྟན་པ་ཡང༌།
བདེ་ཆེན་མ་ཡིན་པ་འཁོར་ལོ་འོག་མ་གསུམ་ལ་སྦྱར་བར་བཞེད་དོ། ། གསུམ་དུ་སྦྱར་བའི་ཕྱོགས་འདི་ནི་ལུས་ཀྱི་དཀྱིལ་འཁོར་ལ་སྦྱར་བར་མ་ཟད། བྱང་ཆུབ་ཀྱི་སེམས་དང་རླུང་ལ་ཡང་སྦྱར་སྐད་དོ། ། གཉིས་སུ་སྦྱར་བ་ནི་རྣལ་འབྱོར་མ་ཀུན་ཏུ་སྤྱོད་པ་ལ་སོགས་པ་ལས་གྲགས་པ་སྟེ། ཡི་གེའི་སྒྲ་ཨེ་བྃ་གཉིས་དང༌། དོན་ཐབས་དང་ཤེས་རབ་གཉིས་དང༌། དབུགས་དབྱུང་རྔུབ་གཉིས་དང་དམིགས་པ་དང་བཅས་པ་དང༌། དམིགས་པ་མེད་པའི་ཤེས་རབ་གཉིས་དང༌། བསྐྱེད་པའི་རིམ་པ་དང༌། རྫོགས་པའི་རིམ་པ་གཉིས་དང༌།
ཀུན་རྫོབ་དང༌། དོན་དམ་པའི་བདེན་པ་གཉིས་དང༌། ཕྲིན་ལས་ཚར་གཅད་པ་དང་རྗེས་སུ་གཟུང་བ་གཉིས་དང༌། རླུང་ལྡང་བ་དང་འཇུག་པ་གཉིས་དང༌། ཙཎྜཱ་ལཱི་འབར་བ་དང་ཤུ་ཀྲ་འཛག་པ་གཉིས་དང༌། སྣང་བ་ཉི་མ་དང༌། ཟླ་བ་གཉིས་དང༌། ལུས་ཀྱི་གཡས་དང་གཡོན་ཞེས་བྱ་བ་ལ་སོགས་པ་རྣམས། དོན་ནི་རྩ་གཉིས་དང༌། དེར་རླུང་སེམས་འདུས་པ་དང༌།
དེ་དག་དབུ་མར་ཐིམ་པའི་བྱེད་ལས་སུ་བསྟན་ལ། རྩ་དེ་གཉིས་ཀྱང་ནང་དུ་རོ་རྐྱང་གཉིས་ཡིན་ལ། ཕྱི་རོལ་དུ་ནི་ར་ས་ནཱ་སྨིན་མཚམས་གནད་ཀྱི་སྒོ་ཞེས་བྱ་བར་འགྱུར་ཞིང་རླུང་ཕྱིར་འབྱིན་པར་བྱེད་དོ། ། ལ་ལ་ནཱ་སྤྱི་གཙུག་གསེར་གྱི་སྒོ་ཞེས་བྱ་བར་འགྱུར་ཞིང་རླུང་ནང་དུ་འཇུག་པར་བྱེད་དོ། ། བྱང་ཆུབ་ཀྱི་སེམས་ཀྱི་ལས་ནི། གཡས་པ་ནི་སིཧླ་སྟེ་ཉི་མ་འཛིན་པར་བྱེད། གཡོན་པས་ནི་ཀཔྤུ་ར་སྟེ་བྱང་སེམས་འཛིན་པར་བྱེད་དོ། ། འོག་ཏུ་ནི་ལྟེ་བའི་གནས་སུ་འཛོམ་ཞིང་ཡང་གསང་བའི་གནས་སུ་སོང་བ་ལས་རོ་མས་ནི་བཤང་བ་འཕེན་པར་བྱེད་དོ། ། རྐྱང་མས་ནི་གཅི་བ་འཕེན་པར་བྱེད་དོ། ། རྩ་དེ་གཉིས་སྲིན་པོའི་གནས་སུ་མཐུ་འཛོམ་པ་ལས་ནི་སྲིན་པོའི་ཡི་གེ་ཀྵ་གནས་པར་འདོད་དོ། །
འདི་ལ་རླུང་གནད་དུ་བསྣུན་པས་ནི་དྲོད་སྐྱེ་བར་བྱེད་པའོ། ། དེའི་འོག་ན་ནི་ཕཊ་དམར་ནག་གམ་ལྗང་གུ་ཡོད་པར་བཞེད་དོ། ། འདིའང་རྩ་གཉིས་ཀྱི་ཁོངས་སུ་འདུའོ། ། དེ་དག་གིས་ནི་འཁོར་ལོ་བཞིར་རྣམ་པར་གཞག་པའི་དོན་ཕལ་ཆེར་བསྟན་ཟིན་ཏོ། ། ཞིབ་ཏུ་གཞུང་ཉིད་དུ་ཡང་བལྟ་བར་བྱའོ། ། བྱང་ཆུབ་སེམས་ནི་བདུད་རྩི་ལྔ་དང་འབྱུང་བ་བཞིའི་ངོ་བོ་ཡིན་པ་ལས། བདུད་རྩི་ལྔ་ནི་འོག་ནས་ཕུང་པོ་ལྔའི་མིང་གིས་བསྟན་ལ། འབྱུང་བ་བཞི་ནི་འོག་ནས་ས་ལ་སོགས་པའི་མིང་གིས་སོ། ། དེ་ལྟ་བུ་ཁམས་རྣམས་ཀྱང་ཐིག་ལེ་ཞེས་བྱ་བར་བསྡུ་བ་དང༌། དེ་ལ་བརྟེན་པའི་བདེ་བ་དང༌།
མི་རྟོག་པ་སྟེ་གསུམ་གའང་བྱང་ཆུབ་ཀྱི་སེམས་སུ་བསྡུས་ལ། ཏིང་ངེ་འཛིན་རྣམ་པ་གསུམ་ཞེས་བྱ་བ་ལ་སོགས་པ་སྔ་མའི་ཚིག་དང་ཡང་སྦྱར་རོ། ། རླུང་གཏན་ལ་དབབ་པའི་དབང་དུ་བྱས་ན། སྦྱོར་བ་བཞི་ནི་རླུང་ཡིན་ཏེ་སའི་རླུང་ལ་སོགས་པའོ། ། འདི་དག་གི་ཁ་དོག་དང་ཚད་ལ་སོགས་པ་ནི་མངས་ཀྱིས་དོགས་པས་འདིར་མ་བྲིས་སོ། ། ཡང་རླུང་གི་རང་བཞིན་ནི་འཇུག་པ་དང༌། གནས་པ་དང༌། ལྡང་བ་གསུམ་ཡིན་པས། དང་པོ་སྦྱོར་བ་ལ་སོགས་པ་གསུམ་གྱིས་ཀྱང་བརྟག་གོ ། དེ་ལྟར་ན་གསུམ་ཚན་དུ་བསྡུ་བ་ནི།
རྩ་དང་རླུང་དང་བྱང་ཆུབ་ཀྱི་སེམས་གསུམ་ག་ལ་མིང་ཐོབ་པ་ཡིན་ནོ། ། གཞུང་ལས་ནི་གཞུང་རྒྱུད་ལྟར་རྩོམ་པའི་དབང་དུ་བྱས་ནས་འཁྲུགས་སུ་བསྟན་ཀྱང་བླ་མའི་གདམས་ངག་གིས། བ་སནྟ་ཞེས་བྱ་བ་དང༌། ཌི་ཐཱི་ཞེས་བྱ་བར་ཕྱོགས་གཅིག་ཏུ་བསྡེབས་པ་ཡིན་ནོ། ། དེ་ལྟ་བུའི་རྒྱུད་ཀྱི་རིམ་པ་ཐམས་ཅད་ཀྱང༌། དང་པོར་ཐོས་བསམ་གྱིས་གཏན་ལ་དབབ་པར་བྱ་བ་ཡིན་པས། ཇི་སྙེད་ཡོད་པའི་ཆོས་ཐམས་ཅད་ཇི་ལྟ་བ་བཞིན་དུ། རང་གི་སྐུ་གསུང་ཐུགས་རྡོ་རྗེ་ལ་ནང་དུ་གཏན་ལ་ཕབ་པས་ཕྱི་རོལ་དུ་ཤེས་བྱ་མེད་པར་ནང་དུ་སྒྲོ་འདོགས་ཆོད་པར་བྱའོ། ། དེ་ལྟ་བུའི་དོན་རྣམས་གཞུང་དང་ཅུང་ཟད་སྦྱར་ན། ཨེ་བྃ་མ་ཡ།
ཞེས་པས་མདོར་བསྟན། ཨེ་ལས་ཀྱི་ཕྱག་རྒྱ་ལ་སོགས་པས་རྒྱས་པར་བཤད། སྤྲུལ་པའི་འཁོར་ལོ་སོགས་པས་རབ་ཏུ་རྒྱས་པར་བཤད་གསུང༌། ཚིག་དོན་ནི་གཞུང་དུ་བརྟག་པར་བྱ་སྟེ། གཞུང་མངས་པར་དོགས་པས་འདིར་མ་བཀོད། དེ་ནི་བསྲུབ་དང་སྲུབ་བྱེད་ཅེས་བྱ་བ་ལ་སོགས་པས་ལམ་སྔགས་དང༌། ཡེ་ཤེས་དང༌། འབྲས་བུ་གསང་བའི་རིམ་པ་སྟོན་པ་ལས། དེ་ལ་ཐོག་མར་སྔགས་ཀྱི་རིམ་པ་ནི། མངོན་པར་རྟོགས་པའི་རིམ་པ་གཞུང་ཚིག་དང་སྦྱར་ཏེ་བརྟགས་ན།
དང་པོར་བསྐྱེད་པའི་རིམ་པ་བཅོམ་ལྡན་འདས་འདུས་པ་ལ་སོགས་པའམ། མའི་རྒྱུད་གང་ཡང་རུང་བའི་ལྷའི་རྣལ་འབྱོར་སྔོན་དུ་སོང་བས། སྣ་བུག་གཡས་པའི་རླུང་གིས་དཀྱིལ་འཁོར་གྱི་འཁོར་ལོ་སྣ་བུག་གཡོན་ནས་བསྡུས་ལ། ཡང་སྣ་བུག་གཡས་པའི་འོད་དེ་ཉིད་ཀྱིས་ཕག་མོ་ལ་སོགས་པའི་སོ་སོའི་ཡུམ་ལ་ཕོག་པས་འོད་ཟེར་གྱི་རྣམ་པར་བྱས་ལ། སྣ་བུག་གཡོན་ནས་ཞུགས་ཏེ་རྩ་ལ་ལ་ནཱའི་ལམ་ནས་དྲངས་ལ་ལྟེ་བའི་ཨྃ་ལ་བསྟིམ་མོ། ། ཨྃ་གི་འོད་ཀྱིས་སྤྲུལ་པའི་འཁོར་ལོ་གསལ་གདབ། འཁོར་ལོ་དེའི་འོད་ཀྱིས་གོང་མ་རྣམས་རིམ་གྱི་རིམ་གྱིས་གསལ་གདབ། དེ་ནས་རྩ་གཉིས་ཀྱང་གསལ་བཏབ་ལ། ཐབས་ཤེས་རབ་ཀྱི་ཡི་གེ་ཨཱ་ལི་ཀཱ་ལི་ལས་རྩ་གཉིས་ཀྱིས་སྒོ་དགག་པ་དཔྱིད་ཀྱི་ཐིག་ལེ་ལྟར་བྱ་བའམ། མ་བྱས་ཀྱང་རུང་སྟེ་རྟེན་དམིགས་ཡུལ་དེ་ལྟར་གསལ་གདབ་བོ། །
དེ་ནས་སྔགས་ཀྱི་རིམ་པ་ལ་རེ་ཞིག་རླུང་དང་འགྲོགས་ཏེ། སེམས་སྦྱང་བ་ནི་ལྟེ་བའི་ཨྃ་ལས་འོད་དམར་པོ་ཁྱུག་བྱུང་ནས་རྩ་གཡས་ཀྱི་ར་ས་ནཱ་ནས་ཞུགས་ཏེ། ཡིག་འབྲུ་བཀོད་ནས་འདྲེ་ཞིང་འདྲེ་བའམ། དེ་མིན་ན་རྩ་སྦུབས་སྟོང་པ་ནས་བཏང་ཞིང༌། སྙིང་ག་ལ་སོགས་པའི་འཁོར་ལོ་རྣམས་ཀྱི་ལྟེ་བར་ཡང་ལན་རེ་འདུ། ཡང་བྱེ་ཞིང་ཡང་ར་ས་ནཱ་ནས་འགྲོ་བའམ། སྤྱིར་དེ་ལྟར་སྤྱི་གཙུག་ཏུ་སོང་ནས་ཡང་འཇུག་པའི་རླུང་དང་འགྲོགས་ཏེ། གཡོན་གྱི་ལ་ལ་ནཱ་ན་མར་ལ་ཁ་དོག་དཀར་པོའི་གཟུགས་ཀྱིས་འོང་བ་རུ་གསལ་གདབ། འཁོར་ལོའི་ལྟེ་བ་རྣམས་སུ་ཡང་འདྲེ་ཞིང་ཡང་བྱེ་ནས་གཡོན་ལ་ལ་ནཱ་ནས་བརྒྱུད་དེ་མཐར་ལྟེ་བའི་ཨྃ་ཉིད་ལ་ཐིམ། ཡང་གཡས་ནས་སྔ་མ་བཞིན་བཏང་སྤྱི་གཙུག་ནས་བཟུང་སྟེ།
གཡོན་དུ་འཁོར་ཡང་ལྟེ་བར་ཐིམ་པའི་བར་དུ་སྔ་མ་བཞིན་འཁོར་ཞིང་རྩ་དང་རྩའི་ཡི་གེ་རྣམས་གསལ་བཏབ་ལ་ཡུན་རིང་དུ་བསླབ། དེ་ལྟར་གསལ་གདབ་པ་དང༌། གཡོན་དུ་འཁོར་བའི་རྗེས་ལ་རླུང་ལྟེ་བའི་ཨྃ་ངམ་འོག་གི་ཀྵ་ལྗང་གུ་ལ་བསྟིམ་སྟེ། རླུང་ཐུབ་ཚད་དུ་མནན་ཞིང་འོག་རླུང་བསྐུམ་མོ། ། དེ་འོག་གི་རླུང་གཉིས་ཀ་ཡང་རྩ་གཡས་གཡོན་གཉིས་ལས་བྱུང་བས། བསྲུབ་པ་དང་སྲུབ་པའི་ཡང་དག་སྦྱོར། ། ཞེས་པའི་དོན་ཡིན་ནོ། ། དེ་ལྟར་ན་ལས་ཀྱི་རླུང་རྩ་གཉིས་ཀྱི་སྟེང་འོག་གི་རླུང་ཡིན་ཏེ། ཡེ་ཤེས་ཀྱི་མེ་ནི་ཀྵ་ལས་འབར་བའོ། ། དེ་ལྟར་ཐུན་ཆུང་ཞིང་གྲངས་མང་དུ་བསྒོམས་པས་འབྱུང་བ་ལྔའི་རླུང་རྣམས་ཀྵའི་གནས་ནས་ཞུགས་ཏེ།
ལྟེ་བའི་ཨྃ་ལ་གནད་དུ་བསྣུན་པས། ཕྱིར་ལུས་འབར་ཞིང་དྲོད་སྐྱེ། ནང་དུ་རྟགས་ལྔ་འབྱུང་བ་ནི་གཞུང་ལས་དུ་བྱ་ཞེས་བྱ་བ་ལ་སོགས་པ་ཡིན་ཏེ། སའི་རླུང་ཞུགས་པ་ལས་ནི་དུ་བ། ཆུ་ལས་སྨིག་རྒྱུ། མེ་ལས་སྲིན་བུ་མེ་ཁྱེར། རླུང་ལས་མར་མེ་འབར་བ། ནམ་མཁའ་ལ་ཐིམ་པ་ལས་ནི་མི་འགྲིབ་བར་དུ་འབར་བའམ། སྤྲིན་མེད་པའི་ནམ་མཁའ་སྟེ། ཨྃ་ངམ་ཀྵ་སྟོང་པར་འབྱུང་བའོ། །
འདིའི་དུས་ན་ཙཎྜཱ་ལཱིའི་སྟོབས་སུ་འགྱུར་བ་ཞེས་བྱ་བ་ཡིན། ལྕེས་གདོང་ཁེབས། དཔུང་པ་འཕེལ། རྟགས་གཞན་ཡང་འབྱུང་ངོ༌། ། དེ་ནས་འཁོར་ལོ་གོང་མ་རྣམས་དེ་བཞིན་གཤེགས་པའི་རྒྱུད་ལ་འགྲོ་འོང་བྱ་བའི་ཕྱིར། ཨྃ་ལས་གཡས་ཕྱོགས་ཀྱི་རོ་མ་ནས་ཡར་ལ་མེ་སྦར་ཏེ། ཆོས་ཀྱི་འཁོར་ལོའི་ཡིག་འབྲུ་རྣམས་བསྲེགས་པས། ཡང་ལམ་དེ་ཉིད་ནས་བྱུང་སྟེ། ལོངས་སྤྱོད་ཀྱི་འཁོར་ལོ་རྣམས་བསྲེགས། དེ་ནས་སྨིན་མཚམས་གནད་ཀྱི་སྒོ་ཕྱེ་སྟེ་སྣ་བུག་གཡས་པ་ནས་བྱུང་ནས།
ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཤངས་ཀྱི་བུ་ག་གཡོན་པ་ནས་ཞུགས་ཏེ། སྤྱི་གཙུག་གསེར་གྱི་སྒོ་ཛཱ་ལནྡྷ་ར་ཞེས་བྱ་བ་ཕྱེ་ནས། སྤྱི་གཙུག་གི་འཁོར་ལོ་ནས་བཞུ་བཏུལ་བྱས་ཏེ། ཡང་རྩ་གཡོན་ནས་ཞུགས་མགྲིན་པ་ལོངས་སྤྱོད་ཀྱི་འཁོར་ལོ་བཞུ་བཏུལ་བྱས་ཏེ། ཡང་གཡོན་ནས་སོང་སྟེ། སྙིང་ག་ནས་སོང་སྟེ། ལྟེ་བ་དང༌། ལོངས་སྤྱོད་ཀྱི་འཁོར་ལོ་དང༌། སྤྲུལ་བའི་འཁོར་ལོ་བཞུ་བཏུལ་བྱས་ཏེ། ལྟེ་བར་སྲིན་བུ་པད་པས་ཁྲག་འཐུངས་པ་ལྟར།
རླུང་སེམས་འདྲེས་ཏེ། དེ་བཞིན་གཤེགས་པའི་རྩ་གཡས་ནས་བྱུང་སྟེ། སྨིན་མཚམས་གནད་ཀྱི་སྒོ་ཕྱེ་ནས་ཤངས་གཡས་པ་ནས་བྱུང༌། བདག་གི་སྣ་བུག་གཡོན་ནས་ཞུགས། སྤྱི་གཙུག་གསེར་གྱི་སྒོ་ཛཱ་ལནྡྷྲ་ཞེས་ཕྱེ་ནས་སྤྱི་བོའི་འཁོར་ལོ་རྒྱས་པར་བྱས་ཏེ། དེ་ཙམ་ལ་སྔགས་ཀྱི་རིམ་པ་ཞེས་དམ་པའི་སྐྱེས་བུ་བཞེད་དོ། ། དེ་དག་གཞུང་ཚིག་དང་སྦྱར་བ་ནི། བདག་གི་རྒྱུད་ཀྱི་འཁོར་ལོ་བསྲེག་པ་ནི། དེ་བཞིན་གཤེགས་པ་རྣམས་བསྲེགས་ནས་ཞེས་པ་ནས་བཟུང་སྟེ། ལན་གསུམ་བྱས་ཏེ་ཞེས་པའི་བར་རོ། །
དེ་བཞིན་གཤེགས་པའི་རྒྱུད་ལ་འཇུག་པ་ནི། མཛོད་སྤུར་སོང་ནས་ཞེས་བྱ་བ་ནས། དམ་ཚིག་འཁོར་ལོ་བསྲེག་ཅེས་བྱ་བའི་བར་དང༌། ཡང་འཁྲུགས་ཀྱི་ཚུལ་དུ་བྱ་བ་ལ། ཚུར་བསྡུ་བ་ནི། དེ་ནས་དེ་བཞིན་གཤེགས་པ་ཞེས་པ་ནས་སོ་སོའི་མཚམས་ཀྱི་ནང་དུ་སོན་པའི་བུ་ག་ནས། ཞེས་པའི་བར་དང༌། ཡང་ཡར་ལོག་སྟེ་འབྱུང་བ་དང་འཇུག་པའམ་ཞེས་པ་ནས། སྔགས་ཀྱི་རིམ་པའོ་ཞེས་པའི་བར་གྱིས་བདག་ཉིད་ཀྱི་རྒྱུད་ལ་འཇུག་པ་བསྟན་ཏེ་སྔགས་ཀྱི་རིམ་པའོ། ། དེ་དག་གི་རྗོད་བྱེད་ནི་མ་ཡ་ཞེས་པས་བསྟན་ཏེ།
མས་མེ། ཡས་རླུང་སྟེ་མེ་རླུང་བསྟན་པར་ཤེས་པར་བྱའོ། ། དེས་བརྗོད་བྱ་རྗོད་བྱེད་གཉིས་ཀ་རྒྱས་པར་བཤད་པའི་ཚུལ་གྱིས་སྔགས་ཀྱི་རིམ་པ་བསྟན་པར་ཤེས་པར་བྱའོ། ། དེ་ནས་ཡེ་ཤེས་ཀྱི་རིམ་པ་ཞེས་བྱ་བ་ནི་རླུང་མས་དབུ་མ་ནས་ཞུས་པས་སྤྱི་བོའི་ཧྃ་ཞུ་སྟེ། ཐིག་ལེ་བཞི་ཡང་དབུ་མ་ནས་འཇུག་པ་ཡིན་པ་ལས། དང་པོ་ཤིན་ཏུ་འཇུག་དཀའ་བའི་ཕྱིར། ཐིག་ལེ་གཅིག་ཡང་སྤྱི་གཙུག་ཏུ་དམིགས་པ་བརྟན་དགོས་ལ་ཞུགས་ནས་མགྲིན་པ་མན་ཆད་དུ་གསུམ་ལ་དགའ་བ། སྙིང་ག་མན་ཆད་དུ་གཉིས་ལ་མཆོག་དགའ། ལྟེ་བ་མན་ཆད་དུ་གཅིག་ལ་དགའ་བྲལ་སྐྱེའོ། ། རྩ་གནས་ཐམས་ཅད་དུ་ཁྱབ་ན་ནི་ལྷན་ཅིག་སྐྱེས་པའི་དགའ་བའོ། །
དེ་ལ་སྐུ་གསུམ་གྱི་ཉམས་ཀྱང་བརྩིའི་ཉམས་དེ་ཅི་རིགས་པར་བརྟན་ན་ནི། ཕྱི་རོལ་འབྱུང་བའི་བར་ཆད་ཀྱང་སེལ་ནུས། མངོན་ཤེས་རྣམས་ཅི་རིགས་པར་འབྱུང༌། རང་གཞན་གྱི་དོན་ཅི་རིགས་པར་འགྲུབ་བོ། ། དེ་དག་གི་དོན་གཞུང་ཚིག་དང་སྦྱར་ན། ལོངས་སྤྱོད་ཀྱི་འཁོར་ལོ་ངལ་བསོ། ། ཞེས་བྱ་བ་ནས་བཟུང་སྟེ། ཡེ་ཤེས་ཀྱི་རིམ་པའོ། ། ཞེས་པའི་བར་གྱིས་བསྟན་ཏོ། ། གླེང་གཞིའི་མདོ་དང་སྦྱར་ན།
ཤྲུ་ཏཾ་ཞེས་བྱ་བས་བསྟན་ཏེ་འཛག་པའོ། ། དེས་ཡེ་ཤེས་ཀྱི་རིམ་པ་སྟེ་དེ་ལྟར་ལམ་གཉིས་བསྟན་ཏོ། ། དེ་ལྟར་ལམ་བསྒོམས་པའི་མཐུས་རྒྱུད་ཡོན་ཏན་དུ་གྱུར་བ་ནི་གསང་བའི་རིམ་པ་སྟེ། དེ་ལ་དོན་ནི་ལས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་དབུ་མར་ཐིམ་པས་སེམས་རྟོག་མེད་རྣལ་མར་འགྱུར་ལ། སོ་དང་སེན་མོ་ལ་སོགས་པའི་ནུས་པ་དང་ལྡན་པའི་བྱང་ཆུབ་ཀྱི་སེམས་རྣམས་དབུ་མར་ཐིམ་པ་ལས་ནི་ལུས་ཟག་མེད་པྲ་སེ་ན་ལྟ་བུར་འགྱུར་རོ། ། དེ་བས་ན་སྐུ་དང་ཡེ་ཤེས་ཟུང་དུ་འཇུག་པའམ། སྟོང་པ་དང་སྙིང་རྗེ་གཉིས་སུ་མེད་པའམ། ཡོན་ཏན་གྱི་ཆོས་སྐུ་གསུམ་རྣམ་པར་གཞག་པར་བྱ་བ་ཡིན་ཏེ། དམ་པ་ཁ་ཅིག་འདི་ལ་ཡང་སྤྱོད་པ་གསུམ་དགོས་པར་བཞེད་དོ། ། བདག་གི་བླ་མ་དམ་པ་ནི།
ཤྲཱི་ཕན་ཕིང་གུ་པའི་བཞེད་པས་རླུང་སེམས་དབུ་མར་ཐིམ་པ་ཉིད་ཤིན་ཏུ་སྤྲོས་མེད་ཀྱི་སྤྱོད་པ་ཡིན་པས་སྐབས་འདིར་སྤྱོད་པ་གཞན་སྤྱད་པར་མི་བཞེད་དོ། ། སྤྲོས་མེད་ཅེས་བྱ་བ་ནི་རྫོགས་པའི་རིམ་པའི་རྗེས་སྤྱོད་ཡིན་པར་བཞེད་དོ། ། སྤྲོས་བཅས་ནི་བསྐྱེད་རིམ་དང་འབྲེལ་པས་ན་དོན་གྱི་སྤྱོད་པ་གསུམ་ཚང་ངོ༌། ། གསང་བའི་རིམ་པ་ནི་གཞུང་ཚིག་དང་སྦྱར་ན། གླེང་གཞིའི་མདོ་ནི་དུས་གཅིག་ནས་བསྟན་ཏེ། འོག་ནས་དུས་གཅིག་ན་ཞེས་བྱ་བ་ལ་སོགས་པ་གསུངས་ཏེ། དཔེ་དབྱར་དགུན་སྤངས་པ་ན་དཔྱིད་ཀྱི་དུས་སོ། ། ནང་རླུང་དང་ཐིག་ལེ་འགྲོ་འོང་སྤངས་པ་དབུ་མར་ཐིམ་པ་འགོག་པའི་དུས་ཞེས་བྱ་སྟེ། དེ་ནི་བསམ་གྱིས་མི་ཁྱབ་པའི་དུས་གཅིག་གོ ། དེ་ནི་ཡོན་ཏན་གྱི་གཞི་ཡིན་ནོ། །
དེ་ལ་ལྡན་པའི་ཡོན་ཏན་གྱི་ཁྱད་པར་གྱི་ཆོས་རྣམས་ནི། བྷ་ག་ཝཱན་ཞེས་བྱ་བ་ནས་བཞུགས་སོ་ཞེས་པའི་བར་གྱིས་བསྟན་ཏོ། ། དེ་ལ་དང་པོ་མཚམས་སྦྱར་བ་ནི། ད་ནི་སྔགས་དང༌། ཞེས་བྱ་བ་ལ་སོགས་པས་བསྟན། རླུང་དབུ་མར་ཐིམ་པ་ནི་སྒོ་གཉིས་འགག་ཅེས་བྱ་བ་ལ་སོགས་པས་བསྟན། བྱང་སེམས་དབུ་མར་ཐིམ་པས་ལུས་ཟག་མེད་པྲ་སེ་ན་ལྟ་བུ་ཐོབ་པ་ནི་ཕུང་པོ་ཁམས་དང་སྐྱེ་མཆེད་དང་བྲལ་བ་ཞེས་བྱ་བ་ལ་སོགས་པས་བསྟན། སེམས་རྟོག་མེད་རྣལ་མར་གྱུར་པ་ནི། ཡུལ་རྣམས་ལས་ངེས་པར་ལོག་པ། ཞེས་པ་ནས་བྱང་ཆུབ་ཀྱི་སེམས་ཡིན་ཏེ་ཞེས་པའི་བར་གྱིས་བསྟན།
དེ་ལྟར་སྐུ་དང་ཡེ་ཤེས་ཟུང་དུ་འཇུག་པའི་བཞུགས་གནས་ནི། རྡོ་རྗེ་བཙུན་མོའི་བྷ་ག་ལ་ཞུགས་ཏེ་ཞེས་པའི་ཚིག་དང་སྦྱར་ཏེ། བཙུན་མོ་ནི་ཆོས་ཀྱི་དབྱིངས་ལ་བྷ་ག་ནི་རྣམ་ཐར་སྒོ་གསུམ་མོ། ། བཞུགས་པ་ནི་དབྱིངས་དང་ཡེ་ཤེས་གཉིས་སུ་མེད་པའི་ཚུལ་དུ་བཞུགས་པའོ། ། ཐམས་ཅད་ཀྱང་ཡིན་ལ་དེ་བཞིན་གཤེགས་པ་ཡང་ཡིན་པ་ཞེས་བྱ་བ་ལ་སོགས་པ་ནི་གསང་བའི་རིམ་པའི་ཁྱད་པར་གྱི་ཆོས། དེ་བཞིན་གཤེགས་པ་ཐམས་ཅད་དང་ཞེས་བྱ་བའི་དོན་ཏེ། ཟག་མེད་ཀྱི་ཕུང་པོ་ལྔ་བདག་མེད་པའི་བྱང་ཆུབ་ཀྱི་སེམས་ཀྱིས་བསྡུས་པའོ། ། སྐུ་གསུང་ཐུགས་ཀྱི་ཡིག་འབྲུ་གསུམ་ནི། དེས་མཚོན་ནས་བྱང་ཆུབ་ཀྱི་སེམས་རྡོ་རྗེའི་སྐུ་གསུང་ཐུགས་སུ་གྱུར་པའོ། ། དེའི་རྒྱུད་ནི་ཞུ་བ་དང་བདེ་བ་མི་རྟོག་པ་གསུམ་མོ། །
བཙུན་མོའི་འབྲས་བུའི་སྣང་བ་ལ་གཙོ་བོར་སྦྱར་ལ། སེམས་ཀྱི་སྣང་བའི་ལྷ་མོ་རྣམས་ལ་ཡང་བྱའོ། ། ཡང་བཙུན་མོ་ཤེས་རབ། ལྷ་མོ་རྩ་རྣམས་སོ། ། བྷ་ག་ནི་རྩ་མདུད་དོ། ། དེ་དག་ནི་བྱང་ཆུབ་ཀྱི་སེམས་དབུ་མར་འདུས་པ་ལས། གསང་བའི་རིམ་པ་མངོན་དུ་འགྱུར་ཞེས་བྱ་བའི་དོན་ཏོ། ། དེ་དག་གིས་ནི་རིམ་པ་བཞིའི་དོན་རྒྱས་པར་བསྟན་ཏོ། ། ཨེ་བྃ་ལ་སོགས་པའི་སྒྲས་ནི་ཀྱེའི་རྡོ་རྗེའི་རྒྱུད་ཚིག་དང་སྦྱར་ནས་རིམ་པ་བཞིའི་དོན་མདོར་བསྡུས་ཏེ་བསྟན་པ་ཡིན་ནོ། ། དེ་དག་གི་ནི་རྣལ་འབྱོར་བླ་ན་མེད་པའི་རྒྱུད་ཚིག་དང་སྦྱར་བའོ། །
ཆོས་རྣམས་ཐམས་ཅད་རྒྱུ་ལས་བྱུང༌། ། ཞེས་བྱ་བ་ལ་སོགས་པས་ནི་ཕ་རོལ་ཏུ་ཕྱིན་པའི་རྗོད་བྱེད་ཀྱི་སྒྲ་དང་སྦྱར་ནས་བསྟན་ཏེ། སྡུག་བསྔལ་དང་ཀུན་འབྱུང་གི་རྒྱུད་ཀྱི་རིམ་པ། ལམ་གྱི་བདེན་པས་སྔགས་དང་ཡེ་ཤེས་ཀྱི་རིམ་པ། འགོག་པའི་བདེན་པས་འབྲས་བུ་གསང་བའི་རིམ་པ་བསྟན་ཏོ། ། སྲིད་པ་ངོ་བོ་ཉིད་ཀྱིས་དག ། ཅེས་བྱ་བ་ལ་སོགས་པའི་ཤླཽཀ་གཅིག་གིས་ནི། དཔལ་མཆོག་ལ་སོགས་པའི་ཚིག་གཙོ་བོར་བྱས་ནས། ཟག་བཅས་ཟག་མེད་དུ་གནས་གྱུར་པའི་སྒོ་ནས། གསུང་བའི་རིམ་པ་ཁྱད་པར་དུ་བསྟན་ཏོ། །
ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཞེས་པ་ནི་རྗོད་བྱེད་ཡིན་ལ། དེ་དག་གིས་བརྗོད་བྱ་ཐུན་མོང་བ་ནི་སྐྱབས་འགྲོ། སེམས་བསྐྱེད། སྔགས་ཕྱག་རྒྱ་ལ་སོགས་པའོ། ། འདིར་ཀྱེའི་རྡོ་རྗེ་དང༌། ཙཀྲ་སཾ་བ་རའི་མདོ་དང་སྦྱར་ཏེ། རིམ་པ་བཞིར་སྦྱོར་བ་མཛད་པ་ལ། ཨོ་ལ་པ་ཏི་ཞེས་བྱ་བ་ཡིན་ནོ། ། ཨོ་ལ་པ་ཏིའི་རྣམ་པར་བཤད་པ་ཨི་ཐི། ཤུ་བྷཾ།། །།
༄༅། །དེའི་མན་ངག་བཞུགས།། དབྱུ་གུ་གཅིག་སུམ་བརྒྱ་སུམ་ཅུ་སོ་ཕྱེད་དང་བརྒྱད། ཆུ་ཚོད་གཅིག་ལ་དྲུག་བརྒྱ་བདུན་བཅུ་རྩ་ལྔ། འཕོ་བ་གཅིག་ལ་སྟོང་སུམ་བརྒྱ་ལྔ་བཅུ། ཐུན་ཕྱེད་གཅིག་ལ་ཉིས་སྟོང་བདུན་བརྒྱ། ཐུན་མཚམས་གཅིག་ལ་ལྔ་སྟོང་བཞི་བརྒྱའོ། ། དེ་ལྟར་ཡུལ་ཐམས་ཅད་དུ་ཁྱབ་པར་ཅིག་ཆར་གྱུའོ། ། དེ་ལ་དབུགས་གཅིག་རྒྱུ་བ་དང༌། གྲངས་རྫོགས་པར་རྒྱུ་བ་གཉིས། ཡུལ་ཐམས་ཅད་ལ་ཁྱབ་པར་ནི་ཁྱད་པར་མེད་དོ། །
ཨོ་ལ་པ་ཏིའི་མན་ངག་ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
