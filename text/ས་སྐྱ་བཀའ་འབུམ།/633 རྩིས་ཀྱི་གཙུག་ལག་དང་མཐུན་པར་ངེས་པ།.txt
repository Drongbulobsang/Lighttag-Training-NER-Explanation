ས་སྐྱ་བཀའ་འབུམ།
པོད ༦༣༣
རྩིས་ཀྱི་གཙུག་ལག་དང་མཐུན་པར་ངེས་པ།
༼བ༽ ༄༅། །རྩིས་ཀྱི་གཙུག་ལག་དང་མཐུན་པར་ངེས་པ་ཞེས་བྱ་བ་བཞུགས།། ༄༅། །འཇམ་པའི་དབྱངས་ལ་ཕྱག་འཚལ་ལོ། ། མཁྱེན་པའི་ཉི་འོད་རབ་གསལ་ཞིང༌། ། བརྩེ་བའི་ཟླ་ཟེར་ཀུན་འཇུག་པ། ། འཇམ་པའི་དབྱངས་ལ་ཕྱག་འཚལ་ནས། ། གཙུག་ལག་ངེས་པ་འདིར་བཤད་བྱ། ། རྣམ་པར་དག་པའི་མཁའ་དབྱིངས་ལ། ། ཤིང་ཕོ་བྱི་བ་ལ་སོགས་པ། ། འདས་པའི་ལོ་གྲངས་བསྲེས་པ་ཡིས། །
དག་པའི་ལོ་ནི་ངེས་པར་འགྱུར། ། ཟླ་བའི་དོན་དུ་ཉི་མས་བསྒྱུར། ། ཟླ་བ་གཅིག་པ་ལ་སོགས་པ། ། འདས་པ་བསྲེས་ལ་གནས་གཉིས་བཞག ། འོག་མར་ཐུབ་པ་ཟླ་བ་བསྲེ། ། མིག་གིས་བསྒྱུར་ལ་མདའ་རོས་བགོ ། རྙེད་པ་སྟེང་དུ་བྱིན་པ་ཡིས། ། ཟླ་བ་རྣམ་པར་དག་པར་འགྱུར། ། ཟླ་དག་དེ་ཡང་ཟླ་རེས་བཞིན། ། རེ་རེའི་གྲངས་ཀྱིས་འཕེལ་བ་ལས། །
གང་ཚེ་ཅིག་ཅར་གཉིས་འཕེལ་བ། ། དེ་ཚེ་དེ་ནི་ཟླ་བའི་ཤོལ། ། འོག་གི་ལྷག་མ་མིག་གིས་བགོ ། རྙེད་པ་གྲངས་ནི་གང་ཡིན་པ། ། འདས་པ་ཡིན་ནི་ཟླ་གྲངས་ཏེ། ། དེ་ཚེ་ཟླ་ལྷག་བྱུང་བར་ཤེས། ། ཟླ་བ་སུམ་ཅུ་རྩ་གཉིས་དང༌། ། ཡང་ནི་སུམ་ཅུ་རྩ་གསུམ་སྟེ། ། སྤེལ་ཞིང་ཟླ་ལྷག་འབྱུང་བའི་ཕྱིར། ། མ་འོངས་པ་ནི་ཤུགས་ལས་བརྟག །
དེ་ནས་དྷྲུ་བ་ངེས་བྱའི་ཕྱིར། ། ཟླ་བ་དག་པ་གནས་གསུམ་བཞག ། སྟེང་དུ་རིག་བྱེད་རྣམ་པར་སྦྱིན། ། དབུས་མ་སོས་བསྒྱུར་མེ་བསྲེ་ཞིང༌། ། འོག་ཏུ་མདའ་སྦྱིན་དུས་ཀྱིས་དབྱེ། ། ལྷག་མ་ཕྱོགས་ཀྱིས་བསྒྱུར་བ་ཡིས། ། སྟེང་ནས་གཅིག་ཕབ་དྲུག་ཅུ་ལ། ། སྦྱངས་ལྷག་གཟའ་ཡི་ཆུ་སྲང་ཡིན། ། རྙེད་པའི་ནོར་གྱིས་དབུས་ནས་སྦྱངས། ། དེ་ལ་དྲུག་ཅུས་བགོས་པ་ཡི། །
ལྷག་མ་གཟའ་ཡི་ཆུ་ཚོད་དོ། ། ཐོག་པ་གང་ཡིན་སྟེང་དུ་གཞུག ། ཐུབ་པས་བགོས་པའི་ལྷག་མ་གཟའ། ། སླར་ཡང་ཟླ་དག་གནས་གཉིས་བཞག ། སྟེང་དུ་རིག་བྱེད་སྦྱིན་བྱ་ཞིང༌། ། འོག་ཏུ་མདའ་དང་ཕྱོགས་བསྲེས་ནས། ། དུས་དང་ཉི་མས་ཕྱེ་བ་ཡི། ། ལྷག་མ་ཆ་ཤས་ཉིད་དུ་འགྱུར། ། སྟེང་མ་མིག་གིས་བསྒྱུར་བ་ལ། ། སོ་དང་རྒྱ་མཚོ་རྣམ་པར་སྦྱིན། །
རྙེད་པ་བྱིན་ལ་ཀླུ་ལག་གིས། ། ཕྱེ་བའི་ལྷག་མ་ཚོགས་སུ་འགྱུར། ། ཡང་ནི་ཟླ་དག་གནས་གསུམ་བཞག ། དབུས་མ་དྲག་པོས་བསྒྱུར་བ་ལ། ། དུས་དང་རྒྱ་མཚོ་རྣམ་པར་སྦྱིན། ། འོག་ཏུ་ནོར་བསྲེ་སོ་དགུས་དབྱེ། ། ལྷག་མ་དྲུག་ཅུས་བསྒྱུར་བ་ལ། ། སོ་དགུས་ཕྱེ་ལ་རྙེད་པ་དེས། ། སྟེང་ནས་གཅིག་ཕབ་དྲུག་ཅུ་ལ། ། སྦྱངས་ལྷག་སྐར་མའི་ཆུ་སྲང་ཡིན། །
རྙེད་པ་ནོར་གྱིས་སྟེང་ནས་སྦྱངས། ། དེ་ལ་དྲུག་ཅུས་བགོས་པ་ཡི། ། ལྷག་མ་སྐར་མའི་ཆུ་ཚོད་དོ། ། སྟེང་མ་མིག་གིས་བསྒྱུར་བ་ལ། ། མིག་ལྷག་བསྲེས་ནས་ཐོབ་པ་སྦྱིན། ། འཁོར་ལོས་བགོས་ལྷག་སྐར་མའོ། ། དེ་ཡི་ཐོབ་པ་ཕལ་ཆེར་ནི། ། ཕྱི་མའི་ངེས་པར་འགྱུར་བ་ཡིན། ། དེས་ན་གཟའ་ཚེས་སྐར་མ་དང༌། ། སྦྱོར་བ་དང་ནི་བྱེད་པ་སྟེ། །
ཡན་ལག་ལྔ་ཡི་ཉིན་རེའི་རྩིས། ། གཞན་བཞིན་འདིར་ཡང་ཤེས་པར་བྱ། ། སྒྲ་གཅན་ངེས་པར་བྱ་བའི་ཕྱིར། ། ཟླ་བ་རྣམ་པར་དག་པ་ལ། ། མདའ་མེ་བྱིན་ལ་མིག་གིས་བསྒྱུར། ། ཟླ་བའི་དོན་དུ་གཟུགས་དང་ནི། ། ཉི་མའི་དོན་དུ་མིག་བསྲེས་ནས། ། མཁའ་དུས་ཆུ་བོས་རྙེད་པ་དོར། ། ལྷག་མ་བསྒྱུར་བྱའི་ངེས་པ་སྟེ། ། དེ་ལས་ལོངས་སྤྱོད་དེ་ལས་ནི། །
མུན་པ་ཅན་དང་དུས་ཀྱི་མེ། ། ཇི་ལྟར་བྱ་བའི་རིམ་པ་ཡིན། ། གཞུང་འདིར་རྒྱས་པར་མ་སྤྲོས་མོད། ། གཞན་དང་མཚུངས་པར་ཤེས་པར་བྱ། ། འཕགས་པའི་ཡུལ་དུ་རབ་བྱུང་ནས། ། ལོ་ཡི་མགོར་འཛིན་རྒྱ་རྣམས་ཀྱིས། ། ཤིང་ཕོ་བྱི་བ་ཐོག་མར་འདོད། ། ཟླ་བའང་དབུས་འགྱུར་ཚལ་དུ་ནི། ། རྒྱལ་གྱི་ཟླ་བས་ཐོག་མ་འདྲེན། ། ཤམྦྷ་ལ་ནི་ནག་པའི་ཟླ། །
ཟླ་བ་རྣམས་ཀྱི་ཐོག་མར་འདོད། ། རྒྱ་ཡི་ལྟ་བ་དཔྱིད་རྭ་བ། ། གཅིག་པ་ཞེས་བྱར་འདོད་པ་ཡིན། ། བོད་རྣམས་ཕལ་ཆེར་དེ་རྗེས་འབྲང༌། ། དེ་ཕྱིར་ལོ་དང་ཟླ་བའི་ཚེས། ། རྒྱ་ཡི་རྗེས་སུ་འབྲངས་ནས་ནི། ། ཡང་དག་ངེས་པ་ཚོལ་བའི་ཚུལ། ། དུས་ཀྱི་འཁོར་ལོའི་ཚུལ་བཞིན་བཤད། ། ཟླ་ཤོལ་འདོར་བའི་ཚུལ་ཡང་ནི། ། དཔལ་ལྡན་དུས་ཀྱི་འཁོར་ལོའི་ལུགས། །
དེ་རྗེས་འབྲང་བའི་གཞུང་ལས་ཤེས། ། བོད་ལ་གྲགས་པའི་རྒྱ་རྩིས་པ། ། འཁྲུལ་པ་ཉིད་དུ་འཆད་པར་བྱེད། ། འདིར་ནི་རྒྱ་ཡི་གཙུག་ལག་ལས། ། འབྱུང་བའི་ཚུལ་བཞིན་བདག་གིས་བཤད། ། དེ་ཕྱིར་རྩིས་ཀྱི་གཙུག་ལག་གཉིས། ། མཐུན་ཆ་གཞུང་འདིས་ངེས་དབྱེ་བས། ། གཙུག་ལག་མཐུན་པར་ངེས་པ་ཡིན། ། འདི་བཤད་པ་ལས་གང་བསྐྲུན་པའི། ། དགེ་བས་སྐྱེ་བོ་ཇི་སྙེད་པ། །
འཁྲུལ་པ་མེད་པའི་ལམ་ཞུགས་ནས། ། སྒྲིབ་མེད་ཡེ་ཤེས་ཐོབ་པར་ཤོག ། གཙུག་ལག་དང་མཐུན་པར་ངེས་པ་ཞེས་བྱ་བའི་རྩིས། ས་ཕོ་འབྲུག་གི་ལོའི་བྱ་སྦོའི་ཟླ་བའི་ཚེས་བརྒྱད་ཀྱི་ཉིན་པར་མན་གོང་གི་སའི་ཆར་འཕགས་པས་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
