ས་སྐྱ་བཀའ་འབུམ།
པོད ༢༧༩
གྲུབ་ཆེན་བཅུ།
༼ན༽ ༄༅། །གྲུབ་ཆེན་བཅུ་བཞུགས།། ༄༅། ན་མོ་བེ་རུ་པཱ་ཡ། རྡོ་རྗེ་ལྕེ་ཡི་སྦྱོར་བ་ཡི། ། འབྲུ་ལྔ་རླུང་གི་འདྲེན་འགུགས་ཀྱིས། ། རྣལ་འབྱོར་པ་ལ་འཆི་མེད་སྟེར། ། མཉེ་དང་དཀྲུག་དང་འབུད་པ་དང༌། ། དྲོང་པའི་སྦྱོར་བ་མཁས་པ་ཡིས། ། ནམ་མཁར་ཉི་ཟླ་རྔུབས་བྱས་ནས། ། ཚེ་དང་ལོངས་སྤྱོད་ཡོངས་འཕེལ་འགྱུར། །
གསང་བའི་གནད་ཀྱི་འཁྲུལ་འཁོར་གྱིས། ། སྦུབས་དང་རྩ་སྣ་སྤྱི་གཙུག་ཏུ། ། ཡི་གེ་རླུང་སེམས་འཛིན་པའི་ལུས། ། ཟླ་བ་གཡོ་བ་མེད་པར་གནས། ། ཉི་མ་རྒས་ནས་ཞག་གསུམ་ན། ། རྟ་བདུན་ཡུལ་ལ་འཇུག་པའི་ཚེ། ། སྒྲུབ་པ་པོ་ནི་འདོད་སྦྱོར་བ། ། ཐེ་ཚོམ་མེད་པར་སྲིད་འཕེལ་འགྱུར། ། ཁྲོ་བོའི་གཟུགས་ཀྱིས་རླུང་བསྒོམས་ན། ། རྒ་ཤིའི་ཟིལ་གྱིས་མི་གནོན་པར། །
སྐྲ་དཀར་གཉེར་མ་སྤངས་ནས་ནི། ། ནམ་མཁའ་བཞིན་དུ་འཆི་མེད་འགྱུར། ། ཉི་ཟླ་སྤྱོད་ནས་ལྷག་མ་སྤོང༌། ། སྟོང་པ་རྔུབས་པས་འགྲོ་བར་འཚོ། ། ལྷ་མོ་ཞི་བ་དཀར་མོ་ཡིས། ། གཟུགས་ཀྱི་རླུང་སེམས་འཛིན་པའི་མི། ། ལུས་ཀྱི་བདེ་བ་རྒྱས་པ་དང༌། ། འགྲོ་བ་ཐམས་ཅད་དབང་དུ་འགྱུར། ། ཀེང་རུས་འཛིན་པའི་ལུས་ཀྱིས་ནི། ། ཕྱི་ཡི་ནད་དང་གདོན་རྣམས་འཇོམས། །
ཁྱིམ་དྲུག་འཕོས་པའི་རོ་ཧི་ཏ། ། ཆུ་ཤེལ་ཡུལ་དུ་འཇུག་པའི་ཚེ། ། ནོར་རྒྱུན་མཛེས་མའི་གཟུགས་ཀྱི་ནི། ། ཟླ་བ་འགེངས་པའི་སྦྱོར་བའོ། ། འབྱོར་པས་ནང་ཡང་མི་ཕོངས་ཏེ། ། རྣམ་ཐོས་བུ་ཡི་དཔལ་ཐོབ་འགྱུར། ། བྱང་ཆུབ་ཆེ་ལ་བྱང་ཆུབ་ཆེས། ། གསང་སྔགས་བྱེ་བས་གསོལ་བཏབ་ན། ། དུས་གསུམ་བྷ་གའི་ས་བོན་གྱིས། ། ཕྱི་ནང་དྲུག་ལ་དྲུག་བལྟས་པས། །
སྔ་ཕྱིའི་སྐྱེ་གནས་ཤེས་པར་འགྱུར། ། གཟའ་རིགས་བསྲུང་དང་བགེགས་རིགས་བསྲུང༌། ། དིག་པ་བསལ་དང་སྙིང་རླུང་བསལ། ། རྐྱལ་བ་ཁ་བཅིང་རབ་རིབ་བསལ། ། སྔར་མེད་གཏུམ་མོ་དྲོད་འཕེལ་དང༌། ། དགེ་དང་མི་དགེའི་ལྟས་བརྟགས་པའོ། ། ལམ་སྦས་བཤད་ཀྱི་ཐུན་མོང་གི་གྲུབ་ཆེན་བཅུ་དཔལ་ལྡན་ས་སྐྱ་པཎྜི་ཏའི་ཁྱད་པར་གྱི་གདམས་པའོ།། ༄༅། །ན་མོ་བི་རུ་པཱ་ཡ། བླ་ཆེན་ལ་ངོ་མཚར་བའི་གཏམ་མང་དུ་ཡོད་པ་ལས། འདིར་གཉིས་གསུངས་ཏེ།
དང་པོ་གུང་ཐང་ན་བཞུགས་པའི་དུས་སུ། དུག་དབྱུང་པ་ལ་བཟོ་མོ་རྩི་རྩིས་སྨན་དྲངས་པས་གདངས་སོ། ། དེ་ནས་གཡས་རུའི་གྲོང་ཆུང་དགོན་པར་བྱོན་པས། ཡང་དུག་ལངས་ནས། ཟླ་བ་གཉིས་བསྙུང༌། དེ་ནས་ཆོས་ཐམས་ཅད་བརྗེད་འདུག གསུང་ངག་གི་ཞལ་གདམས་རྣམས་ཀྱང་བརྗེད་འདུག་པས། ཐུགས་མ་བདེ་ནས་ས་སྐྱར་བྱོན། བླ་བྲང་རྙིང་པར་སྐུ་མཚམས་བཅད་དེ་གསོལ་བ་བཏབ་པས། དང་པོ་རྗེ་དགོན་པ་བྱུང་ནས་ཆོས་གསུངས།
དེ་ནས་རྗེ་རྣལ་འབྱོར་དབང་ཕྱུག་ཆེན་པོའི་སྐུར་བསྟན་ནས་དངོས་སུ་ཆོས་གསུངས། རྒྱུད་སྡེ་བདུན་ཅུ་རྩ་གཉིས་ཀྱི་ལུང་གནང་ཁྱད་པར་གྱི་གདམས་ངག་ལམ་སྦས་བཤད་ཅེས་པ། ལམ་འབྲས་ན་བཤད་པ་ཡོད་པ་ལ་ལག་ལེན་མེད་པ་དེའི་ལག་ལེན་དང༌། བླ་མའི་རྣལ་འབྱོར་དང༌། གགས་སེལ་གྱི་གནད་རྣམས་དང༌། གྲུབ་ཆེན་བཅུ་པ་དང༌། རྣལ་འབྱོར་གྱི་བཤད་པ་ཞིབ་མོ་རྣམས་གནང་གསུངས། ངོ་མཚར་ཅན་གྱི་གཏམ་གཉིས་པ་ནི། དགེ་བཤེས་གཉགས་ཀྱི་བཟང་རྒྱུད་འབྲོག་པའི་གསེབ་ཏུ་བྱོན་པས། ཇོ་བོ་ཞིག་མགྲིན་པ་མན་ཆད་ཐིག་ལེ་བརྟན་པའི་རྟགས་ཡོད་པ་ཅིག་མཐོང་ནས།
སུའི་སློབ་མ་ཡིན་ཞེས་དྲིས་པས། བླ་ཆེན་ཚ་ཁར་བཞུགས་པ་ན། ཁྲིད་ལན་གསུམ་བསྐྱང་ཟེར། དེར་སློབ་མ་བགྲེས་པ་ཀུན་ལ་བླ་ཆེན་གྱི་ཚ་ཁར་ནམ་བྱོན་ཞེས་དྲིས་པས། གུང་ཐང་ཡན་ཆོད་བྱོན་པ་མེད་ཟེར་ཏེ། སྐུའི་བཀོད་པ་ཡིན་པར་ཡིད་ཆེས་གསུངས། ཡང་ས་སྐྱ་ན་ཆོས་གསུངས་པ་དང༌། གུང་ཐང་ན་བླ་མ་མལ་གྱི་ཉེ་གནས་བྱེད་པ་དུས་གཅིག་ཏུ་འདུག་པ་ལ། དེ་དུས་སུས་ཀྱང་མ་རྟོགས། གཞན་ཡང་དུས་གཅིག་ལ་སྐུའི་བཀོད་པ་བཞི་བྱུང་བའི་ལོ་རྒྱུས་ཀྱང་ཡོད།
སྐུ་གཤེགས་པའི་ཚེའང་བདེ་བ་ཅན་དང༌། འོད་ཟེར་ཅན་དང༌། གསེར་མདོག་དང༌། པོ་ཏ་ལ་དང་བཞིར་དུས་གཅིག་ལ་གཤེགས་པའི་སྣང་བ་བསྟན་གསུངས།། །། ས་མཱཔྟ། ཨི་ཐི།། ༄༅། །ན་མོ་བི་རུ་པཱ་ཡ། དཔལ་རྣལ་འབྱོར་གྱི་དབང་ཕྱུག་ཆེན་པོ་བིརྺ་པའི་ཞལ་གྱི་གདམས་པ། ཐུན་མོང་གི་དངོས་གྲུབ་ལ། དང་པོ་ཚེ་བསྒྲུབ་པ་ལ་གསུམ།
ལུས་གནད། དམིགས་གནད། རླུང་གནད་གསུམ་མོ། ། དང་པོ་ནི། འཁྲུལ་འཁོར་སྐྱིལ་ཀྲུང་དུ་གནས་ལ། ལག་པ་མཉམ་གཞག་ལྟེ་བར་བཙིར། སྐེད་པ་དྲང་པོར་བསྲང༌། མགྲིན་པ་ཅུང་ཟད་དགུ་བར་བྱས་ཏེ། ལྕེ་ཕུགས་སུ་སླེབ་ཚད་དུ་བཟློག་སྟེ། ལྕེའུ་ཆུང་ལ་རེག་པར་བྱ།
དམིགས་པ་ཡུལ་གྱི་གནད་ལ་རང་ལུས་ཡི་དམ་དུ་གསལ་བའི་སྤྱི་གཙུག་ཏུ་ཧཾ་མགོ་ཐུར་ལ་ལྟ་བར་བསམ། སྨིན་མཚམས་སུ་ཧཾ་ཀྱོག་པོ་མགོ་ནང་དུ་ལྟ་བར་བསམ། ལྕེ་ཆུང་གི་རྩེ་མོ་ལ་སུཾ། སྙིང་གར་ཧཱུྃ། རྩ་བྷ་སནྡྷའི་ནང་དུ་བསམ། ལྟེ་བའི་དབུས་སུ་ཨཾ་ཁ་དོག་དམར་པོ་བསམ། ཡིག་འབྲུ་གཞན་ཐམས་ཅད་དཀར་པོར་བསམ། དེ་ནས་རླུང་གི་གནད་འོག་རླུང་ཅུང་ཟད་བསྐྱོད་པས། ལྟེ་བའི་ཨཾ་ལས་རླུང་མེའི་དྲོད་ཅན་བྱུང་བས། སྙིང་གའི་ཧཱུྃ་དྲོས་ཏེ་དེའི་ནུས་པས་ལྕེ་ཆུང་གི་སུཾ་དྲོས་ཏེ།
དེའི་ནུས་པས་སྤྱི་གཙུག་དང༌། སྨིན་མཚམས་ཀྱི་ཧཾ་དྲོས་ཏེ་བདེ་བ་ཆེན་པོའི་ངོ་བོར་ལྟེམ་ཞུ་བས་ཡང་སྟེང་རླུང་ཅུང་ཟད་བཅུག་པས་ཧཾ་གཉིས་ཀྱི་ནུས་པ་ཆེར་གཡོས་པའི་སྣ་རྩེ་ལྕེ་ཆུང་ལ་ཡོད་པས། ལྕེ་ཆུང་གི་སུཾ་ལས་འཆི་མེད་ཀྱི་བདུད་རྩི་ཀུནྡལ་ལྟ་བུ། བྱང་སེམས་མེར་མེར་བབས་སྟེ། སྙིང་གའི་ཧཱུྃ་ལ་བབ་པས། ཧཱུྃ་ནུས་པ་ཆེར་རྒྱས་ཏེ། སྙིང་གའི་རྣམ་ཤེས་ཚོགས་བརྒྱད་ཀྱི་རྩ་བརྒྱད་ན་ཕར་གློ་བ་བུས་པ་བཞིན་སོང་སྟེ། དེའང་དང་པོ་སྒོ་རྣམས་སུ་སྐྱ་ཆིལ་གྱིས་བྱོན་པར་བསམ་ཞིང༌། མཐར་ལུས་ཐམས་ཅད་གང་བར་བསམ། དེ་ལྟར་ལྟེ་བའི་ཨཾ་ལས་རླུང་མེའི་དྲོད་ཅན་གྱིས་བསྐུལ་བས་གང་གི་ཡི་གེ་རྣམས་གཅིག་གི་ནུས་པས་གཅིག་བསྐུལ་ནས་ལྕེ་ཆུང་གི་སུཾ་ལས་བདུད་རྩིའི་རྒྱུན།
རྒྱུན་མི་ཆད་དུ་བབ་པར་བསམས་ལ། ལྕེ་ཕུགས་སུ་བཟློག་སྟེ་དལ་བུས་འཇིབས་པས། ལྕེ་ཆུང་གི་ལྕེ་ཁུད་དུ་ཧྲིལ་འོང་སྟེ་དེ་ལ་དལ་བུས་འཇིབ་ཅིང་མིད་པས་ཅི་མིད་མིད་འོང་སྟེ། སྟེང་འོག་གི་རླུང་འཇམ་པོས་ཁ་སྦྱར་ལ། ཡུན་རིང་དུ་བསྒོམ་མོ། ། དེ་ལ་གོམས་པས་བདེ་དྲོད་མི་རྟོག་པ་ཕུན་སུམ་ཚོགས་པ་སྐྱེ་ཞིང་མྱུར་དུ་བདེན་པ་མཐོང་བར་འགྱུར་ཏེ་དཔལ་ལྡན་ཏོག་ཙེ་ཞབས་རླུང་སྦྱོར་འདི་ལ་བརྟེན་ནས་གྲུབ་པ་བརྙེས་པ་ཡིན་གསུངས། ཐུན་མོང་གི་ཡོན་ཏན་ལུས་བཀྲག་མདངས་རྒྱས་པ་དང༌། དབང་པོ་གསལ་བ་དང༌། གཞོན་ཤ་ཆེ་བ་དང༌། མྱུར་དུ་འཆི་བ་མེད་པའི་ཚེའི་རིག་པ་འཛིན་པ་བརྙེས་པར་འགྱུར་རོ། །
ཆོས་རྗེ་ཉིད་སྐུ་བཀྲག་མདངས་རྒྱས་ཤིང་ཤིན་ཏུ་གཞོན་ཤ་ཆགས་པ་ཡང་རླུང་སྦྱོར་འདིས་ཡིན་གསུངས། དང་པོ་འཆི་མེད་བསྒྲུབ་པའོ།། །། གཉིས་པ་རྡོ་རྗེ་ཆུ་འཐུང་གི་གདམས་པ་ལ་གསུམ་སྦྱང་བ་དང༌། སད་པ། ལས་ལ་སྦྱར་བའོ། ། དང་པོ་ནི། མཉེ་དང་དཀྲུགས་དང་བུད་པ་དང༌། ། ཞེས་པ་སྟེ། དབེན་པའི་གནས་སུ་ལུས་ཟུངས་རྒྱས་པར་བྱས་ལ། ལྷའི་ང་རྒྱལ་དང་ལྡན་པས་སྤྱིར་ལུས་ཐམས་ཅད་ལ་ལོ་མར་བྱུགས་ལ་སྐུ་མཉེ་བྱ།
ཁྱད་པར་དུ་བོལླ་ལ་ལོ་མར་བྱུགས་ལ་ཡུན་རིང་དུ་མཉེ་ཞིང་ཉི་མ་ལ་འདུག དེ་ལྟར་ཉི་མ་འགའ་བྱས་པའི་རྗེས་ལ་དྲི་ཆུ་དོར་བའི་རྗེས་རེས་ལྕམ་པའི་རྐང་པ་ལེགས་པར་བཤུས་པ་རྩེ་ཟླུམ་དུ་བྱས་ཏེ། དེ་རྡོ་རྗེའི་བུ་ག་ན་ཡར་རིམ་གྱིས་བཅུག་སྟེ་རིམ་གྱིས་བསླབ་བོ། ། དེ་དུས་སུ་ཆུ་སྡོམ་སྲིད་པས་རྒྱ་ཚ་དང༌། ཆུ་བསྐོལ་བག་རེ་བཏང༌། ཡོས་ཚན་དེས་བཤང་གཅིའི་བར་དུ་དུགས་བྱའོ། ། དེས་ལྕམ་པ་དེ་བོལླའི་རྩ་བར་ལྷན་བཏང་བ་གོམས་པ་དང༌། ཐོག་མར་རྡོ་རྗེ་བུ་གར་སོར་གཅིག་བཅུག་ལ་སྟེང་རླུང་དྲག་དུ་མནན་ཏེ་མདུན་རླུང་སོར་འཐེན། རྒྱབ་རླུང་ཐུར་ལ་ཆུ་འཚིར་བ་བཞིན་ཕུལ་བས་དེ་ཕྱིར་འཐོན་པ་དང་རིམ་གྱིས་སོར་གཉིས་གསུམ་མཇུག་ཏུ་རྡོ་རྗེའི་རྩ་བར་ལྷན་སླེབ་པར་ཕྱིར་འཐོན་པ་དང་སྟེང་རླུང་འོག་རླུང་དུ་སྤོ་བ་འབྱོངས་པ་ཡིན་ནོ། ། དེ་ནས་ཡང་རྡོ་རྗེའི་རྩ་བར་སོར་གཅིག་སོར་གཉིས་ལ་སོགས་པ་མ་སླེབ་ཙམ་དུ་བཙུད་དེ།
སྟེང་རླུང་དྲག་ཏུ་དྲངས་ལ་འོག་རླུང་དབང་དུ་བསྡུས་ཏེ་མདུན་རླུང་སོར་འཐེན་རྒྱབ་རླུང་གྱེན་ལ་དྲག་ཏུ་འཐེན་ལ་ཨ་ལང་དྲག་ཏུ་བསྡམས་ཏེ། རུས་སྦལ་བསྐུམ་པའི་འཁྲུལ་འཁོར་གྱིས་དྲངས་པས་ཅུང་ཟད་ནུད་ཙམ་ནུད་ཙམ་འདྲངས་ཏེ། རྡོ་རྗེའི་བུ་ག་ནས་རྩ་བར་ལྷན་གྱིས་འདྲངས་ནས་འོག་རླུང་སྟེང་དུ་དྲོངས་པ་འབྱོངས་པ་ཡིན་ནོ། ། དེ་ལྟར་རེས་ཕྱིར་ཕུལ། རེས་ནང་དུ་དྲང་བ་མང་དུ་བྱས་ཏེ་དེ་ནི་སྦྱང་བའོ། ། རླུང་སྦྱོར་གྱི་གནད་ཕྱག་ལེན་ཞལ་ལས་དྲིས། བར་བར་ཐམས་ཅད་དུ་མཉེ་བ་རེ་གལ་ཆེའོ། ། གཉིས་པ་སད་པ་ནི་ངང་པ་ལ་སོགས་པ་སྒོ་ངའི་ནང་དུ་ཆུ་དང་འོ་མ་བསྲེས་པ་རང་དྲོད་ཙམ་འདྲེན་པའི་སྦྱོར་པས་དྲང༌། དེའང་དང་པོ་ཐིག་ལེ་རེ་རེ་གཉིས་གཉིས་གསུམ་གསུམ། དེ་ནས་སྒོ་ང་རེ་ཙམ།
མཇུག་མང་དུ་དྲང༌། དེ་ནས་འོ་མ་དང་ཁྲག་བསྲེས་པ། ཁྲག་རྐྱང་པ་གོང་བཞིན་དུ་དྲང༌། དེའང་ལུས་ལ་མི་གཞག་པར་ཕྱིར་གདོན་ནོ། ། དེ་ནས་གོང་བཞིན་དྲངས་ཏེ་ལེགས་པར་དྲངས་པ་དང༌། ཕྱི་འཁྲུལ་ནང་འཁྲུལ་གྱེན་འདེད་ཀྱི་འཁྲུལ་འཁོར་བྱ་སྟེ། མདུན་རླུང་ཕྱིར་ཕུལ་ཏེ། རྒྱབ་རླུང་ནང་དུ་ཕུལ་བས་ཁ་སྣ་ནས་དྲངས་པ་དང༌། རྒྱངས་ཀྱིས་ཐོན་པ་དང༌། སད་པའི་གདེངས་ཐོབ་པ་ཡིན་ནོ། །
ཡར་མར་གོང་ནས་འདོན་དང་ནང་དུ་མ་ལུས་པར་བྱ་སྟེ། སེང་གེ་རྣམ་རོལ་འགའ་བྱའོ།། །། གསུམ་པ་ལས་ལ་སྦྱར་བ་ནི། ཕྱག་རྒྱ་མཚན་ལྡན་ཟླ་མཚན་འཛག་པའི་ཁྲག་གི་དུས་ལ་སྦྱོར་བ་སྟེ། ཀུནྡ་བྷ་གར་ཕབ་ལ་དཀར་དམར་འདྲེས་པ་དེ་དྲངས་ཏེ། དེ་ཡང་འཁྲུལ་འཁོར་རུས་སྦལ་ཡན་ལག་བསྐུམ་པ། དམིགས་པ་ཧཱུྃ་ཕཊ་ཀྱི་མདའ་གཞུ། ཐབས་ཤེས་རབ་ཧཱུྃ་ཕཊ་ཀྱི་ཞི་དྲག་རླུང་སྟེང་གི་འོག་འདྲེན། མདུན་རླུང་ཐུར་དུ་ཐེན། རྒྱག་རླུང་གྱེན་ལ་འདྲེན་པ་དེ་ལག་ལེན་ཞལ་ལས་ཤེས་སོ། །
དེ་ནས་དགྲམ་པ་ལ་སོགས་པ་བྱ་སྟེ། ཚེ་རིང་བ་དང༌། འཆི་བ་བསླུ་བའི་མཆོག་ཏུ་འགྱུར་བ་དང༌། ལུས་ལང་ཚོ་རྒྱས་པ་དང༌། མངོན་པར་ཤེས་པ་ལ་སོགས་པ་ཡོན་ཏན་དུ་མ་འབྱུང་སྟེ་བཅུད་ལེན་ཡང་དག་པའི་གདམས་ངག་གོ ། ཀུན་ལ་ཡོད་ན་ངོ་མཚར་ཆུང༌། གསུམ་པ་ཐིག་ལེ་འཛག་མེད་ཀྱི་མན་ངག་ནི། ལུས་གསང་བ་གནད་ཀྱི་འཁྲུལ་འཁོར་ཆོས་གསུམ་ལྡན་དུ་བྱ་སྟེ། གླིང་བཞི་གཅིག་ཏུ་བསྡུས་པའི་ལག་པས་མཆོག་གི་རྩ་བཅིར། རོ་འཛིན་རང་གི་གནས་སུ་བསྐྱལ།
དབང་པོའི་མཆོག་སྟེང་དུ་བགྲད་དེ། དེ་ལུས་དྲང་པོར་འདུག་ལ་སྤྱི་གཙུག་ཏུ་ཧཾ་གི་འོག་ཏུ་ཨོཾ་དཀར་པོ་འོད་དང་བཅས་པ་ཅིག་བསམ། ལྟེ་འོག་སོར་བཞི་གཉེར་པོ་ཆེའི་མཚམས་ན་དབུ་མའི་རྩ་སྣ་ཟད་ནས་ཁ་ཁྭ་མུ་ཁ་དང༌། དུས་ཀྱི་མེ་གཉིས་གྱེས་པའི་མཚམས་ན་ཡོད། དེ་ལ་སྨན་དཔྱད་ན་བསམ་སེའུའི་གསང་ཟེར། དེ་དབུ་མའི་རྩ་སྣར་ཨ་དཀར་པོ་འོད་དང་བཅས་པ་ཅིག་བསམ། རྡོ་རྗེ་ནོར་བུའི་གོང་ན་ཁ་ཁྭ་མུ་ཁའི་རྩ་སྣ་ཡོད། དེའི་སྦུབས་ཀྱི་ནང་དུ་ཧཱུྃ་དཀར་པོ་འོད་དང་བཅས་པ་ཅིག་བསམ་སྟེ། དེ་ནས་འོག་རླུང་འཐེན་ཏེ་རླུང་འཇམ་པོ་དགང་བ་དང་དབྱུང་བ་མེད་པ་མནན་ལ་ཡི་གེ་གསུམ་ལ་དམིགས་པ་ཡུན་རིང་དུ་གཏད། དེ་ནས་སྦུབས་ཀྱི་ཧཱུྃ་གྱེན་ལ་སོང་བས་རྩ་སྣའི་ཨ་དེ་ཧཱུྃ་གི་ནང་དུ་པུར་བཅུག་སྟེ།
ཧྲིལ་ཕུལ་བར་བསམ། དེ་ལ་རླུང་ཁུག་པ་སུམ་ཅུ་རྩ་དྲུག་གི་ཡུན་ཚོད་ཅིག་ཤེས་པ་དྲག་ཏུ་གཏད་དེ་གྱེན་ལ་སོང་བས་སྤྱི་བོའི་ཧཾ་དེ་གཉིས་ཀྱི་ནང་དུ་བཅུག་སྟེ་ཧྲིལ་ཕུལ་བར་བསམ། དེ་ལ་རླུང་ཁུག་པ་བདུན་ཅུ་རྩ་གཉིས་ཀྱི་ཡུན་ཤེས་པ་གཏད། དེ་གསུམ་གྱི་ནང་དུ་ཧཾ་བཅུག་སྟེ་ཧྲིལ་ཕུལ་བར་བསམ། དེ་ལ་རླུང་ཁུག་པ་བརྒྱ་རྩ་བརྒྱད་ཀྱི་ཡུན་རིག་པ་གཏད། དེ་ལྟ་བུ་ཐུན་བཞིར་བསྒོམས་པས་དུས་མ་ཡིན་པར་ཐིག་ལེ་གཡོ་བར་མི་འགྱུར་རོ། ། བདེ་ཉམས་ཆུང་ན་ཡི་གེ་རྣམས་མ་བསྡུས་པར་རང་སར་ཕྲལ་ཏེ། གནས་པ་ཁོ་ན་ལ་རིག་པ་གཏད་པའམ། ཡང་ན་ཧཱུྃ་ཨ་ལ་བསྡུ་བ་ཙམ། དེ་ཨོཾ་ལ་བསྡུ་བ་ཙམ་ལ་གཏད།
བདེ་བ་ཆེར་གཡོ་ན། དེ་གསུམ་གྱི་ཧཾ་བཏུམས་པ་གོང་བཞིན་ཏེ། ཉམས་དང་སྦྱར་བ་བྱའོ།། །། བཞི་པ་སྲིད་པ་ལྟེ་བསྒྱུར་གྱི་མན་ངག་ནི། བུད་མེད་ཀྱི་དུས་ཟླ་མཚན་ཆད་ནས་ཞག་གསུམ་ནས་སྐྱེས་པའི་དུས་ཉིན་པར་རླུང་རྩོལ་བ་ནས་རྒྱུ་བའི་དུས་སུ་ཡུམ་གྱི་སྦོ་གཡས་ས་ལ་ཕབ། ཡབ་ཀྱི་གཡོན་པ་ཕབ་ལ། སྙོམས་འཇུག་གི་དུས་སུ་བུད་མེད་ལ་སྐྱེས་པར་འདུ་ཤེས་བསྒོམ་ཞིང༌། བུད་མེད་ཀྱི་འདུ་ཤེས་མེད་པར་བྱ། ཡུམ་གྱིས་ཡབ་ལ་ཆགས་པ་དྲག་པོ་བྱ། བྱང་སེམས་རྒྱུ་བའི་དུས་སུ་ཡབ་ཀྱི་སྲོག་དམ་དུ་བཀག་ལ་རླུང་རྩོལ་བ་ནས་དྲག་ཏུ་འབུད།
སྔས་སུ་མར་རྙིང་གི་གསུར་འཇམ་པོ་བཏང༌། དྲི་ཟ་ཉེ་བར་འཁོར་བའི་རྟེན་འབྲེལ་ཡིན། ཡུམ་བླ་འོག་མི་བརྗེ་བར་རྒྱུན་དུ་གཡས་འོག་ཏུ་གཞུག དེ་ལྟར་ནུབ་བདུན་བར་མ་ཆད་པར་སྙོམས་འཇུག་རེ་བྱ། ཡབ་ཀྱི་ཉིན་པར་ཐུབ་ཚད་ཀྱིས་རྩོལ་བ་ནས་རླུང་རྒྱུ་རུ་གཞུག་གོ ། ཡུམ་གྱིས་བཏུབ་ཚད་ཀྱིས་གཡས་འོག་ཏུ་གཞུག ཡབ་ཀྱི་རླུང་ནུབ་གཅིག་རྩོལ་བ་ནས་རྒྱུས་ཀྱང༌། ནུབ་གཅིག་སྲོག་ནས་རྒྱུས་ན་མཚེ་མ་འོང་སྲིད། ཞག་ཟུང་ལ་བུ་མོ། ཉག་ལ་བུ་འོང༌།
ཡར་ངོའི་ཞག་གཅིག་ཉེ་རྒྱུ། མར་ངོའི་ཞག་གཅིག་རིང་རྒྱུ། དེ་ནས་ཟླ་བ་ཕྱེད་སྙོམས་འཇུག་མི་བྱའོ། ། ཡུམ་གྱི་ཞག་བདུན་པས་མི་ཉུང་བ་ཅིག་གཡས་འོག་ཏུ་གཞུག་གོ ། བླ་མ་མར་པས་ཕོ་རྩ་ཀློད་ནས་མོ་རྩ་བསྡམས་པ་མོས་རྩ་རྒྱུད་འགེགས་པའི་ལུས་གནད་ཅེས་པ་ཡང་འདི་ཉིད་ཡིན་གསུངས། འདི་ལས་ཟབ་པའི་ལྟེ་བསྒྱུར་གཅིག་ཀྱང་མེད་གསུངས། སྔར་བུ་ཚ་མེད་པ་ལ་འོང༌། སློབ་དཔོན་བསོད་ནམས་ལ་སོགས་པས་སྔར་མང་དུ་ཆོ་ཕྱེ་བ་ཡིན་གསུངས། ཨི་ཐི།། །། ལྔ་པ་རླུང་གི་བཅུད་ལེན་བསྟན་པ་ནི།
ཁྲོ་བོའི་གཟུགས་ཀྱི་རླུང་བསྒོམ་པ་ནི། ལག་པ་སོར་མོ་བྲང་གི་ཐད་ཀར་བཅེར་ཏེ་ཁ་སྒོར་བསྟོད་ལ། རྐང་པས་སྐྱིལ་ཀྲུང་བཅས། ལུས་ལྷུ་གཟུགས་ཧྲང་ངེ་བ་ཁྲོ་བོ་བཞིན་བྱས། མིག་གྱེན་ལ་བགྲད་དེ། བྱད་ཀྱང་ཁྲོ་བྱད་དུ་བྱས་ཏེ། མགོ་མས་ཡར་བསྟོད་ཅིང་རླུང་དྲག་ཏུ་རྔུབས་ལ་ཐུབ་ཚད་བཟུང༌། མི་ཐུབ་ཙ་ན་སྣ་ནས་དལ་བུས་བཏང༌། དེ་ལྟར་ལན་བདུན་ལ་ཐུན་རེ་བྱས་པ་ཞག་རེ་ལ་ཉི་ཤུ་རྩ་གཅིག་རེ་བྱའོ། ། རྒས་མེད་གཉེར་མ་ཅན་དང་སྐྲ་དཀར་གཉེར་མ་འཇོམས། །
ཚེ་ནི་ཉི་ཟླ་མཉམ་ཞིང་བར་ཆད་བགེགས་མི་ཚུགས། ། འཇིགས་བྱེད་ཁྲོས་པའི་གཟུགས་དང་ཅུང་ཟད་མཉམ་པ་ཡིན།། །། དྲུག་པ་འཆི་བ་བསླུ་བ་ནི། འཁྲུལ་འཁོར་ཙོག་པུར་འདུག་སྟེ། གྲེ་མོ་གཉིས་པུས་མོའི་སྟེང་དུ་བཞག ལག་པའི་སོར་མོ་ལྷག་པར་བསྣོལ་ཏེ་མཐེ་བོང་གཉིས་ཀྱིས་ལོངས་སྤྱོད་ཀྱི་རླབས་མནན་ཏེ། ཙེན་བཏེག་པ་དང༌། རླུང་སྲོག་རྩོལ་གཉིས་ནས་དྲག་ཏུ་ཤད་ཤད་བུད་པ་བརྒྱ་རྩ་བརྒྱད་བྱ་སྟེ། ཉི་ཟླ་བསྐྱོད་ནས་ལྷག་མ་སྤང་བའོ། ། དེ་ནས་ནམ་ཐོ་རངས་ཀྱི་དུས་སུ་ནམ་མཁའ་མཐོང་བར་འདུག་སྟེ།
ལུས་ཕྱི་ཡི་དམ་ནང་སྟོང་པར་བསྒོམས་ཏེ། བླ་མ་རིགས་ཀྱི་བདག་པོས་དབུར་བརྒྱན། དེ་ནས་རླུང་ཁ་ནས་སྒྲ་མེད་འཇམ་ལ་རིང་བ་རྔུབས་ཏེ་ཁམས་གསུམ་གྱི་ནམ་མཁའ་ཁ་རུ་སིབ་སིབ་སོང་བས་ལུས་སེམས་ཐམས་ཅད་སྐྱེ་འཆི་མེད་པར་ནམ་མཁའི་རང་བཞིན་དུ་སོང་བར་བསམས་ལ། མཐེ་བོང་གིས་ལོངས་སྤྱོད་ཀྱི་རླབས་བསྡམས། རླུང་ཁ་སྦྱར་ཐུབ་ཚད་ཅིག་བསྒོམས་ཏེ། མི་ཐུབ་ཙ་ན་རང་གི་གནས་སུ་ཉལ་ཞི་རུ་གཞུག སྟོང་སྒྲེགས་བྱུང་ན་འཆི་བ་བསླུས་པའོ། ། དེ་ནི་སྟོང་པ་རྔུབས་པས་འགྲོ་བ་འཚོ་བའོ།། །། བདུན་པ་དབང་སྡུད་ནི། འཁྲུལ་འཁོར་གྱི་སྐྱིལ་ཀྲུང་དུ་གནས་ཏེ་ལག་པ་གཉིས་དཀུར་བཞག
མགོ་བོ་གཡོན་དུ་ཅུང་ཟད་འདུད་པར་བྱ་སྟེ། དེ་ནས་དང་པོ་བདེ་བ་སྐྱེད་པ་དང༌། གཉིས་པ་དབང་དུ་བསྡུ་བ་གཉིས་ལས། དང་པོ་ནི་རང་གི་ལྟེ་བར་པདྨ་དཀར་པོ་འདབ་མ་བརྒྱད་པ་ཅིག་བསམ། དེའི་ལྟེ་བར་ཁམས་བྱང་ཆུབ་ཀྱི་སེམས་ཀྱི་རང་བཞིན་ཧྲཱིཿདཀར་པོ་ཅིག་བསམ། འདབ་མ་བརྒྱད་ལ་ཐིག་ལེ་དཀར་པོ་རེ་བསམ། དེའི་དབུས་ཀྱི་ཧྲཱིཿལ་སེམས་གཏད་དེ། རླུང་བཟུང་བས་འདབ་མའི་ཐིག་ལེ་ཐམས་ཅད་ཕྲི་ལི་ལི་གཡོ་བར་བསམས་ལ། རླུང་སེམས་དྲག་ཏུ་བསྒྲིམ་པས་བདེ་བ་མི་སྐྱེ་མི་སྲིད་དོ། ། གཉིས་པ་དབང་དུ་བསྡུ་བ་ནི།
བདེ་བ་དེའི་ངང་ནས་ལྟེ་བའི་པདྨ་འདབ་བརྒྱད་དེ་གང་དབང་དུ་བྱ་བར་འདོད་པ་དེར་བསམས་ལ། དེའི་འདབ་མ་བརྒྱད་ལྟེ་བ་དང་དགུ་ལ་ཧྲཱིཿདམར་པོ་དགུ་བསམ། དེ་ནས་རྗེས་སུ་ཆགས་པའི་སེམས་ཀྱིས་ལྟེ་བའི་ཧྲཱིཿལས་འོད་ཟེར་དམར་པོ་ཅིག་བྱུང་སྟེ། རང་གི་སྣ་བུག་གཡས་ནས་སོང་ནས་གང་དབང་དུ་བྱ་བ་དེ་ལ་ཕོག་པས་དེའི་ལུས་དམར་ཀམ་སོང་སྟེ། བདག་ལ་མངོན་པར་ཕྱོགས་པར་བསམས་ལ་རླུང་དྲག་ཏུ་རྔུབས་པས་རང་དབང་མེད་པར་འོད་ཀྱི་རྣ་ལ་དྲངས་ཏེ་པདྨ་དེ་ལ་བསྟིམ། དེ་ནས་ཧྲཱིཿདགུ་པོ་དེ་བུང་བ་ལྟ་བུས་གཟི་རི་རི་གཞིབས་པས་པདྨ་དེ་ནག་ཆིམ་སོང་བར་བསམ། ཧྲཱིཿདགུ་པོ་དེ་དབུ་མ་ལ་ཐིམ་སྟེ་དེ་ལྟེ་བར་ཐིམ་པར་བསམ། མི་ཆེན་དབང་དུ་བསྡུ་ན་ལྕགས་ཀྱུ། ཕལ་པ་དབང་དུ་བསྡུ་ན་ཞགས་པ། བུད་མེད་དབང་དུ་བསྡུ་ན་བདྨའི་ཕྲེང་བ།
རྡོ་རྗེ་མཛུབ་གང་བ་ཟངས་ལས་བྱ། གོ་རིམ་བཞིན་དུ་ཛཿཧོཿཧཱུཾ། ཨོཾ་བཾ་ཧྲཱིཿཨཱ་ཀརྵ་ཨཾ་གུ་ཤ་ཛཿ ཞེས་ཁྲི་བརྗོད། གོང་བཞིན་དུ་དགུག་གཞུག་མང་དུ་བྱ་སྟེ། དར་དམར་པོས་དྲིལ། ཟ་འོག་གི་ཐི་གུས་བཅིངས་ཏེ་ལྟེ་བའི་ཐད་དུ་བཅང༌། ཅུང་ཟད་ཐོགས་ན་མ་ཚོར་བར་ལུས་ལ་རེག་པས་སོ། ། གི་ཝང་ཙནྡན་དམར་པོ་འབྲི་མོག་སིན་དྷུ་ར་པདྨ་རཀྟ་དྲི་ཆུ་ལ་སྦྱར་བའི་ཐིག་ལེ་དཔྲལ་བར་བྱའོ། ། དེའི་དུས་སུ་བདག་ཉིད་འདོད་འདུན་དུང་པ་བྱུང་ན་དབང་དུ་འདུས་པའི་རྟགས་ཡིན་པས་རྣམ་རྟོག་དེ་དབང་དུ་བསྡུ།
དེ་ནས་ཡུལ་ཐོ་ལོགས་སུ་འཁོར་དུ་འོང༌། དེ་ལ་ཟས་དང་ནོར་གྱིས་འབྲེལ་བྱ། གཏམ་དང་ཅམ་ཅམ་མི་བྱ། དེ་ནས་མྱུར་དུ་སྲོག་ཟིན་པར་འགྱུར་རོ། ། གནད་རྣམས་ཞལ་ལས་ཤེས་པར་བྱ། འདིས་གང་ཡང་དབང་དུ་མི་འདུ་མི་སྲིད། མང་དུ་ཆོ་ཕྱེ་བ་ཡིན་གསུང་ངོ༌།། །། བརྒྱད་པ་ནད་འགྲོལ་གདོན་འགྲོལ་གྱི་གདམས་པ་ནི། འཁྲུག་འཁོར་སྐྱིལ་ཀྲུང་བཅའ་ལག་པ་ནུ་མའི་ཐད་དུ་སྦྱར། ལག་མགོ་སྤར་བ་བསྐུམ་མེ་བ་སྤར་འཛིང་བྱེད་པ་ལྟ་བུར་བྱ།
ལྟོ་བ་སྒལ་པ་ལ་སྦྱར་ཏེ། མིག་གྱེན་ལ་བགྲད་དེ། སྟེང་རླུང་དྲག་ཏུ་བཟུང་ལ་བཞིན་ཁྲོ་བྱད་ཀེང་རུས་འདྲ་བ་བྱས་རླུང་ཐུབ་ཚད་དུ་དགག དེ་ལྟར་ལན་མང་དུ་བྱས་ཏེ་དེ་སྐྲན་དང་དམུ་ཆུ་ལ་སོགས་པའི་ནད་གཅོང་ཐམས་ཅད་ལས་གྲོལ་བར་བྱེད་དོ། ། གདོན་འཇིགས་མོ་མི་ལྟ་ཞིང་ཐམས་ཅད་ལས་གྲོལ་བར་བྱེད་དོ། ། དུས་མཚན་ཁྲོས་པའི་གཟུགས་ཏེ་ཅུང་ཟད་གཉན་པ་ཡིན།། །། དགུ་པ་ནོར་བསྒྲུབ་པ་ནི། ལོའི་དུས་དབྱར་དགུན་ཉི་མ་ལོག་པའི་དུས། ཞག་གི་དུས་སྔ་དྲོ་དང་པོ་རླུང་གི་དུས་སྲོག་ནས་རྒྱུ་བའི་དུས་སུ་འཁྲུལ་འཁོར་ནོར་རྒྱུན་མཛེས་མའི་གཟུགས་ཏེ། རྐང་པ་གཡོན་བརྐྱང་གཡས་པ་བསྐུམ་པའི་རྟིང་པས་བཤང་གཅིའི་བར་བསྡམས།
མགྲིན་པ་དྲངས་ལ་དགུ་བར་བྱ། ལག་པ་རིན་པོ་ཆེ་འོད་འབར་བའི་ཕྱག་རྒྱ་ལྟེ་བར་བཅའ། རང་ཉིད་ལྷ་མོ་ནོར་རྒྱུན་མ་སྐུ་མདོག་སེར་མོ་ཞབས་གཡོན་བརྐྱང་གཡས་བསྐུམ་པ་ཕྱག་ན་རིན་པོ་ཆེ་འོད་འབར་བ་ལྟེ་བར་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ་ཅིག་བསམ། དེའི་ལྟེ་བར་རིན་པོ་ཆེ་འོད་འབར་བ་རྃ་སེར་པོས་མཚན་པ་ཅིག་བསམ། དེ་ནས་རླུང་སྲོག་ནས་ཕྱིར་རྒྱུ་བའི་དུས་སུ་རྃ་དེ་ལས་འོད་སེར་པོ་ཅིག་འཕྲོས། དེས་འཇིག་རྟེན་གྱི་ཁམས་ཐམས་ཅད་ཀྱི་ལོངས་སྤྱོད་ཀྱི་དངོས་གྲུབ། སྒོས་རང་གང་འདོད་པ་དེ་རང་དབང་མེད་པར་དབང་དུ་བསྡུས་ཏེ། རླུང་ནང་དུ་འཇུག་པ་ན་འོད་ཀྱིས་དེ་ཐམས་ཅད་དྲངས་ཏེ་ལྟེ་བའི་རིན་པོ་ཆེ་ལ་ཐིམ། དེ་ལྟར་རླུང་འབྱུང་འཇུག་དང་འོད་ཟེར་སྤྲོ་བསྡུ་རླུང་ཁུག་པ་གཉིས་བརྒྱ་ཉི་ཤུ་རྩ་ལྔ་བྱ།
ས་རླུང་རྒྱུ་བ་དང་འཛོམ་ན་ལེགས། དེ་ནས་ཟླ་བ་འགྱངས་པ་ལས་རང་ལུས་གཞན་ལུས་གཉིས་ལས་གཞན་ལུས་གཞན་དུ་ཤེས་པར་བྱ། རང་ལུས་ཀྱི་གདམས་པ་ནི་ལག་པ་གཡས་གསེར་ཆེན་གནད། གཡོན་པ་རྡོ་རྗེ་རྩེ་ལྔ་པ། རིན་ཆེན་མང་གི་བརྩེ་བར་བྱ། ཟླ་བ་གནས་ནས་འཕོས་ཏེ་འོད་མགོ་གཡོ་བ་ནས་ལྟེ་བའི་རིན་པོ་ཆེ་དེ་ཇེ་ཆེ་འཇིག་རྟེན་ཁམས་གྱི་ནོར་གྱིས་བསྡུས་པ་དེ་ཇེ་རྒྱས་ལ་མཐར་ཟླ་བ་མཆོག་གི་ཟེར་བར་སླེབས། འོད་ཀྱིས་ལུས་ཐམས་ཅད་གང་བ་དང༌། ལྟེ་བའི་རིན་ཆེན་ཇེ་ཆེ་ལ་ལུས་ཐམས་ཅད་དེའི་ངོ་བོར་གྱུར། ནོར་གྱི་དངོས་གྲུབ་ནམ་མཁའི་ཁམས་དང་མཉམ་པར་བསམ། དེ་ནས་ཟླ་བ་དེ་རླུང་གི་སྦྱོར་བས་དྲང་ཞིང་དགྲམ།
རང་ལུས་ནོར་བུར་གྱུར་པ་དང༌། ། དངོས་གྲུབ་ནམ་མཁའ་མཉམ་པ་དེ། ། མི་འགྱུར་བརྟན་པར་བྱས་པར་བསམ། ། དེ་ལྟར་སྦྱོར་སྐོར་དེ་རྣམས་ཚར་བ་ཅིག་རླུང་སྲོག་རྩོལ་ནས་མ་འཕོས་པ་ལ་ཚར་དགོས་སོ། ། དེ་ལྟར་རྒྱས་པའི་དུས་ནས་བཟུང་ནས་རོ་ཧི་ཏའི་དུས་ན་སྲོག་ནས་རྒྱུ་བའི་དུས་ཉམས་སུ་བླང་སྟེ། ཞག་ཉི་ཤུ་རྩ་གཅིག་གིས་འགྲུབ་པར་འགྱུར་རོ། ། དེའི་དུས་ན་ལོངས་སྤྱོད་ལ་འདོད་འདུན་དུང་བ་བྱུང་ན་གྲུབ་པའི་རྟགས་ཏེ། རྣམ་རྟོག་དབང་དུ་བསྡུ། དེ་ནས་དང་པོ་ཟས་དང་ནོར་ཕྲན་ཚེགས་འདུ་སྟེ། དེ་ཐམས་ཅད་བདག་ཏུ་མི་བཟུང་བར་འཕྲལ་ལ་སྦྱིན་པ་བཏང༌།
དེ་ནས་རིམ་གྱིས་སྤྲིན་བཞིན་འདུ་སྟེ་ཐམས་ཅད་བདག་ཏུ་མི་བཟུང༌། བདག་ཏུ་བཟུང་ན་དངོས་གྲུབ་ཡལ་ནས་འགྲོའོ། ། ཞག་ཉི་ཤུ་རྩ་གཅིག་གིས་མ་གྲུབ་ན་ཕྱིད་ལོ་ཉི་མ་ལོག་པའི་དུས་ན་སྤོགས་ཆོག་ཞག་བདུན་བྱ། དེས་མ་གྲུབ་ནའང་ལོག་ནོན་ཞག་གསུམ་བྱ། དེས་མི་འགྲུབ་མི་སྲིད་གསུངས།། །། བཅུ་པ་རང་གཞན་ཕྱི་མར་གར་སྐྱེ་བརྟག་པ་ལ་གསུམ། བསྙེན་པ་དང༌། སྒྲུབ་པ་དང༌། ལས་ལ་སྦྱར་བའོ། ། དང་པོ་ནི།
དབེན་པའི་གནས་སུ་མཚམས་དམ་དུ་བཅད་ལ། མཎྜལ་ཁྲུ་གང་བ་ཅིག་བ་བྱུང་རྣམ་པ་ལྔས་བྱུགས་ལ། དབུས་སུ་མེ་ཏོག་ཚོམ་བུ་ཆེ་བ་གཅིག་དགོད། དེའི་སྟེང་དུ་བྱང་ཆུབ་ཆེན་པོའི་སྐུ་རབ་གནས་བྱས་པ་ཅིག་བཞུགས་སུ་གཞུག སྤྱིར་པཱུ་ཛ་བཟང་དུ་བཤམ། ཁྱད་པར་དུ་མར་དཀར་གྱི་མར་མེ་རྒྱུན་མི་ཆད་དུ་དབུལ། དེ་ནས་རང་ཁྲུས་བྱས་གོས་གཙང་མ་བགོས་ཏེ། ཤ་ཆང་དང་སྒོག་བཙོང་ལ་སོགས་པ་རྨེ་བའི་ཁ་ཟས་སྤངས་ལ། དཀར་གསུམ་ལ་སོགས་པ་བསྟེན་ཏེ། ཁ་ནུབ་ཏུ་བལྟས་ལ།
བྱང་ཆུབ་མཆོག་ཏུ་སེམས་བསྐྱེད་ལ་བདུན་རྣམ་པར་དག་པས་བསོད་ནམས་བསགས་ཏེ། དེ་ནས་སྟོང་པའི་ངང་ལས་རང་སྐད་ཅིག་གིས་བྱང་ཆུབ་ཆེན་པོར་བསྒོམ། མདུན་གྱི་རྟེན་དེ་ཡང་བྱང་ཆུབ་ཆེན་པོར་བསྒོམ། དེ་ལ་པཱུ་ཛ་ལྔས་མཆོད་ལ། ཨོཾ་མུ་ནེ་མུ་ནེ་མ་ཧཱ་མུ་ན་ཡེ་སྭཱ་ཧཱ། ཞེས་ཁྲི་ཕྲག་གཅིག་གིས་བསྙེན་པ་བྱས་ལ་མཚན་མོ་ཉལ་བའི་དུས་སུ། མགོ་ནུབ་ཏུ་བསྟན་ཏེ་མདུན་དུ་བྱང་ཆུབ་ཆེན་པོ་འོད་ཁོ་རེ་བཞུགས་པར་བསམས་ཏེ། དེའི་འོད་ཀྱི་རང་གི་ལུས་ཀྱི་ནང་དང་ཤེས་རྒྱུད་སྣང་བ་ཐམས་ཅད་དཀར་ས་ལེ་ཡོད་པར་བསམས་ལ་དེའི་ངང་ནས་གཉིད་ལོག་གོ ། གཉིས་པ་སྒྲུབ་པ་ནི་གཞན་གོང་དང་མཐུན་པ་ལ། མུ་ནེ་ཞེས་པ་བྱེ་བ་གཅིག་སྨྲ་བཅད་བྱས་ལ་གསོལ་བ་གདབ།
དེའི་བར་ཁྲུས་སུམ་ཡར་བྱ། ཟ་གཅིག་པར་བྱ་ཞིང་གཙང་སྦྲ་ཆེར་བྱའོ། ། གསུམ་པ་ལས་ལ་སྦྱར་བ་ནི། ཟླ་བའི་དུས་ས་ག་ས་རིའི་ཚེས་ཀྱི་དུས་བཅོ་ལྔ་ཉ་གང་བ་ལས་རླུང་གི་དུས་རྩོལ་བ་ནས་ནམ་མཁའི་རླུང་རྒྱུ་བའི་དུས་སུ། ནང་བྷ་གའི་ཡི་གེ་བཅུ་བཞིས་རིགས་དྲུག་གི་ས་བོན་གྱི་གནས་སུ་ཕྱི་རུ་འགྲོ་བའི་འཇུག་པའི་འཁོར་ལོ་རྩིབས་དྲུག་ལ་ས་བོན་དྲུག་དབུས་ཀྱི་རང་གི་ས་བོན་དང་བཅས་པ་ཨ་སུ་ཎི་ཏྲི་པྲེ་དུ་དྲུག་འཁོར་ལོ་གོང་མ་གཡས་སྐོར་དང་འོག་མ་གཡོན་སྐོར་དུ། གུར་གུམ་དང་རྒྱ་སྐྱེགས་ཀྱི་ཆུས་བྲིས། འབྲས་བུ་གསུམ་དང་ཧོང་ལེན་རྟག་ཏུ་ངུའི་ཆུས་མིག་ལ་བྱུག ག་བུར་ཙནྡན་ལྡོང་རོས་ཀྱི་ལྡེ་གུས་གནས་དྲུག་ཏུ་ཐིག་ལེ་རེ་བྱས་ཏེ། ནང་གི་འཁོར་ལོ་དང་ཕྱིའི་འཁོར་ལོ་མ་འཆུགས་པ་དང༌། འཁོར་ལོ་གོང་མ་དང་འོག་མའི་ཐད་ཀར་ཀྲིགས་ཀྱིས་སོང་བ་དེ་རྣམས་མ་འཆུགས་པར་བྱ་སྟེ་ཉའི་ནུབ་མོ་པཱུ་ཛ་བཟང་དུ་བཤམ་མོ། །
བཟླས་པ་ཅུང་ཟད་ཅིག་བྱས་ཏེ། བདག་གང་དུ་སྐྱེ་བ་དེ་བསྟན་དུ་གསོལ། ཞེས་གསོལ་བ་དྲག་ཏུ་གདབ་སྟེ། དེ་ནས་མདུན་གྱི་བྱང་ཆུབ་ཆེན་པོའི་འོད་ཀྱིས་འཇིག་རྟེན་དྲུག་གི་གནས་ཐམས་ཅད་གསལ་བར་འགྱུར་རོ། ། ཕྱི་ནང་གི་འཁོར་ལོ་དྲུག་གི་གཙོ་བོ་འཇིག་རྟེན་དྲུག་ཏུ་བསྒོམས་ཏེ། དང་པོ་དམྱལ་བའི་འཁོར་ལོ་ནང་མ་ལ། དེ་ནས་ཕྱིའི་ལྟེ་བ་ལ། དེ་ནས་རྩིབས་དྲུག་གཡོན་སྐོར་དུ་དབུགས་ཁུག་པ་བཅུ་གཅིག་གི་ཡུན་རེ་རེ་ལ་ཤེས་པ་གཏད། དེ་ནས་ཡི་དྭགས་ཀྱི་རྩིབས་དྲུག་གཡས་སྐོར། དེ་ནས་དུད་འགྲོའི་རྩིབས་དྲུག་གཡོན་སྐོར།
དེ་ནས་ལྷའི་རྩིབས་དྲུག་གཡས་སྐོར། དེ་ནས་ལྷ་མ་ཡིན་གྱི་རྩིབས་དྲུག་གཡོན་སྐོར། མིའི་རྩིབས་དྲུག་གཡས་སྐོར། དེའི་དབུས་ཀྱི་ཎི་དང་འཁོར་ལོ་གོང་མའི་དབུས་སུ་ཤེས་པ་གཏད། དེ་ཉིད་ལས་རིགས་དྲུག་གང་དུ་སྐྱེ་བའི་རྨི་ལམ་གསལ་པོར་མཐོང་བར་འགྱུར་རོ། ། དེས་མ་གྲུབ་ན་ཟླ་བ་དེའི་མར་ངོ་ལ་བསྙེན་པ་བཏང་སྟེ། ཡང་གནམ་སྟོང་ལ་བརྟག་གོ ། དེས་གདོན་མི་ཟ་བར་འགྲུབ་བོ། ། གནད་ཅུང་ཟད་ཞལ་ལས་ཤེས་པར་བྱའོ།། །། ཨི་ཐི།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
