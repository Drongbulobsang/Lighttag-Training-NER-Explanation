ས་སྐྱ་བཀའ་འབུམ།
པོད ༢༧༦
སྒྲུབ་པ་ལུང་སྦྱིན།
༼ན༽ ༄༅། །སྒྲུབ་པ་ལུང་སྦྱིན་བཞུགས།། ༄༅། །བླ་མ་དམ་པའི་ཞབས་ཀྱི་རྡུལ་དྲི་མ་མེད་པའི་ཟེའུ་འབྲུ་ལ་སྒོ་གསུམ་རྣམ་པར་དང་བའི་འདུན་པས་གུས་པར་བདག་གིས་རྣམ་པར་གཏུགས་པ་ལགས་སོ། ། གང་གི་མཐུ་སྟོབས་དབང་ཕྱུག་གསུང༌། ། མཐའ་དག་ཐུགས་སུ་ཆུད་གྱུར་དེའི། ། སྲས་ཀྱི་དམ་པས་རྗེས་གནང་བ། ། འདི་ལ་སོམ་ཉི་བདག་ལ་མེད། ། འདིར་ལམ་བསྡུས་ཏེ་བསྒྲུབ་པའི་ལུང་སྦྱིན་པར་འདོད་ན། དོན་གསུམ་སྟེ། བསོད་ནམས་ཀྱི་ཚོགས་བསགས་པས་མཁའ་འགྲོ་མཉེས་པར་བྱ་བ་དང༌།
བསྒྲུབ་པའི་ལུང་སྦྱིན་པས་ཕྱི་ནང་གི་རྟེན་འབྲེལ་དང༌། དམ་ལ་གཞག་པས་རྡོ་རྗེ་འཆང་གི་བཀའ་ལུང་བསྒྲུབ་པའོ། ། དང་པོ་ནི་དུས་ཁྱད་པར་ཅན་ལ་ཚོགས་ཀྱི་འཁོར་ལོ་ཚུལ་བཞིན་དུ་བྱས་ནས་ཕྱི་ནང་གི་མཁའ་འགྲོ་རྣམས་མཉེས་པར་བྱའོ། ། གཉིས་པ་བསྒྲུབ་པའི་ལུང་སྦྱིན་པ་ནི་སློབ་མས་བླ་མ་རྡོ་རྗེ་འཆང་དུ་ཞེ་ཐག་པ་ནས་བསྒོམ། མཎྜལ་ཚུལ་བཞིན་དུ་དབུལ། གུས་པས་ཕྱག་བྱས། མ་ཡེངས་པར་ཙོག་ཙོག་པོར་འདུག་ལ། སྤྲོ་བས་མེ་ཏོག་སྙིམ་པས་འཛིན་པ་ལ། བླ་མས་ཀྱང་ཟང་ཟིང་མེད་པའི་བྱམས་པ་དང་འཁོར་བ་ལས་འདོན་པའི་སྙིང་རྗེ་དང༌། བྱིན་རླབས་འཇུག་པའི་དགའ་བས་སློབ་མ་རྗེས་ཟློས་བྱེད་དུ་གཞུག་སྟེ་འདི་སྐད་ཅེས།
དཀྱིལ་འཁོར་ལྔ་ལ་བཏུད་དེ་བསྐྲུན། ། འབར་གཡོ་བརྟན་པའི་བྱེ་བྲག་གིས། ། སྲོག་རྩོལ་འགོག་པ་དེ་བཞིན་ཏེ། ། བདེ་ཆེན་ཆོས་སྐུ་ནམ་མཁའ་བཞིན། ། ཞེས་ལན་གསུམ་བརྗོད་པའོ། ། དང་པོ་བསྒྲུབ་པའི་བར་ཆད་བསལ་བའི་ལུང༌། གཉིས་པ་བྱིན་གྱིས་བརླབས་པའི་ལུང༌། གསུམ་པ་གཞན་དོན་བྱ་བ་ལ་འཇུག་པའི་ལུང་གསུམ་ཡིན་པས་བཤད་པ་ཡང་དེ་སྐད་ཅེས་བྱའོ། ། ལན་དང་པོ་རྗེས་སུ་བཟླས་པས་ཁྱོད་ཀྱི་ལམ་ཟབ་མོ་ཡན་ལག་དང་བཅས་པ་བརྩོན་འགྲུས་དང་བསྟུན་བའི་བྱེ་བྲག་གིས་ཇི་ལྟར་རིགས་པར་བསྒྲུབ་དགོས་ལ། དེ་ལྟར་བསྒྲུབས་པ་ན་ཕྱི་རོལ་བདུད་ལ་སོགས་པའི་བར་དུ་གཅོད་པ་རྣམས་ཀྱང་མི་འབྱུང་བའི་ལུང་ཐོབ་པ་ཡིན་ནོ་ཞེས་བཤད་དོ། །
ལན་གཉིས་པ་བཟླས་པའི་རྗེས་ལ་ཁྱོད་ཀྱི་རྒྱུད་ལ་སླན་ཆད་རྗེ་བཙུན་རྡོ་རྗེ་བདག་མེད་མ་ནས་བདག་གི་བར་དུ་རྗེས་སུ་བྱུང་བའི་བྱིན་རླབས་དེ་ཞུགས་པས་ངོ་བོ་ཟུང་འཇུག་ལ་སོགས་པའི་ཏིང་ངེ་འཛིན་བསམ་གྱིས་མི་ཁྱབ་པ་གདོན་མི་ཟ་བར་སྐྱེ་བ་ཡིན་ནོ་ཞེས་བཤད་དོ། ། ལན་གསུམ་པ་བཟླས་ནས་དེང་སླན་ཆད་ཁྱེད་ལ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་གཞན་དོན་བྱ་བའི་མཐུ་དང་ལྡན་པའི་མཐུ་དང་ལྡན་པར་མཛད་པས་ཡོངས་སུ་བརྟག་པའི་སློབ་མ་ལ་ཆོ་ག་ཇི་ལྟ་བ་བཞིན་དུ་སྨིན་པར་བྱ་བ་ལ་སོགས་པའི་སྒོ་ནས་གཞན་དོན་བྱ་བའི་མཐུ་དང་ལྡན་པའི་ལུང་ཐོབ་པ་ཡིན་ནོ་ཞེས་བཤད་དོ། ། དེ་ལྟར་བརྗོད་པ་རེ་རེའི་རྗེས་སུ་བཤད་པ་གསུམ་ཚར་ནས། གསུམ་པ་དམ་ལ་གཞག་པ་ནི་སྤྱི་བོར་རྡོ་རྗེ་བཞག་ལ་ཕན་ཡོན་དང་ཉེས་དམིགས་དང་གཉིས་ཀ་དང་རྡོ་རྗེ་སློབ་དཔོན་གྱི་བཀའ་གཉན་པ་བཞིས་ཚིགས་སུ་བཅད་པ་དབང་གི་ཆུ་བོ་བཞིན་བརྗོད་དོ། ། རྣལ་འབྱོར་གྱི་དབང་ཕྱུག་བིརྺ་པའི་དགོངས་པས་དམ་དུ་སྦ་ཞིང་དམ་དུ་སྤེལ་ཞེས་བྱ་བ་ཡིན་པས། སློབ་མའི་འབྲེལ་མ་བརྟགས་པར་དབང་མི་བསྐུར། དབང་མ་རྫོགས་པར་ཁྲིད་མི་བྱ། ཁྲིད་མ་བྱས་པར་གདམས་ངག་མི་བཤད། གདམས་ངག་མ་ཚར་བར་ལུང་མི་སྦྱིན། ལུང་མ་བྱིན་པར་བཀའ་རྒྱས་མི་གདབ་ཅེས་གསུངས་པས།
དེས་ན་ཚུལ་དེ་ལྟ་བུ་དང་ལྡན་པའི་སློབ་མ་དམ་པ་ལ་ལུང་བྱིན་ལ། གལ་ཏེ་རྟེན་འབྲེལ་ཐུགས་སུ་ཆུད་པའི་རྡོ་རྗེ་སློབ་དཔོན་ཡིན་ན། དེས་ཡུལ་འདི་ལྟ་བུ་དང༌། གང་ཟག་འདི་ལྟ་བུ་དང༌། དུས་ཚོད་འདི་ལྟ་བུ་ལ་ཁྱོད་ཀྱིས་ལེགས་པར་སྟོན་ཅིག་འདི་ལྟ་བུ་ལ་མ་སྟོན་ཅིག་ཅེས་བཀའ་རྒྱས་བཏབ་ལ་སློབ་མས་ཀྱང་དེ་ལྟར་ངེས་པར་བྱའོ། ། རྟེན་འབྲེལ་མི་ཤེས་པ་ཅིག་ཡིན་ནའང༌། ཁྱོད་ཀྱིས་དབང་དང་དམ་ཚིག་ཐོབ་ཅིང་སྐལ་པ་དང་ལྡན་པའི་སློབ་མ་ལ་ལེགས་པར་བཤད་ཀྱི་གཞན་ལ་ནི་མ་ཡིན་ནོ་ཞེས་བཀའ་རྒྱས་བཏབ་ལ་སློབ་མ་རྣམས་ཀྱིས་ཀྱང་དེ་ལྟར་བསྒྲུབ་བོ། ། དེ་ནས་སྔར་བཤད་པའི་རྡོ་རྗེའི་ཚིག་གི་དོན་བཤད་པར་བྱ་སྟེ། དེ་ལ་གཉིས། རྒྱུད་གསུམ་སྤྱི་ལ་སྦྱར་བ་དང༌།
སོ་སོ་ལ་སྦྱར་བའོ། ། དང་པོ་ནི་རྐང་པ་དང་པོས་རྒྱུད་སྦྱོང་བ་དབང༌། བར་མ་གཉིས་ཀྱིས་ལམ། ཐ་མས་འབྲས་བུ་བསྟན་པའོ། ། དེ་ལ་དཀྱིལ་འཁོར་ལྔ་ནི་རྡུལ་ཚོན་དུ་རྡོ་རྗེ་སློབ་དཔོན། ལུས་དང་བྱང་ཆུབ་ཀྱི་སེམས་ལ་གསང་དབང༌། ལུས་བྷ་ག་ལས་ཤེས་རབ་ཡེ་ཤེས། རྟེན་དཀྱིལ་འཁོར་གསུམ་དང༌། བརྟེན་པ་དོན་དམ་བྱང་ཆུབ་སེམས་ལས་དབང་བཞི་པ་ཐོབ་པའོ། ། དེ་ནས་ལམ་ལ་འབར་བས་ཁམས་འདུས་པ་དང་པོ།
གཡོ་བས་བར་པ། བརྟན་པས་ཐ་མ། སྲོག་རྩོལ་གྱི་རླུང་བརྒྱད་བརྒྱ་པ་བཅུ་གཉིས་རིམ་གྱིས་འགགས་ནས་འགྲོ་བས་འགོག་པ་སྟེ། ལམ་ས་ཕྱེད་དང་བཅུ་གསུམ་པོ་བསྟན་ཏོ། དེ་ལ་འབྲས་བུ་ལ་བདེ་ཆེན་གྱིས་ངོ་བོ་ཉིད་ཀྱི་སྐུ་དང༌། ནམ་མཁའ་འང་ཆོས་སྐུ། བཞིན་གྱི་དོན་གྱིས་གཟུགས་སྐུ་གཉིས་བསྟན་ཏེ། དེ་ལྟར་ན་འགྲོས་བཞི་ཐིམ་པ་ལས་སྐུ་བཞིའམ་ལྔ་འབྱུང་བར་བསྟན་ཏོ། ། གཉིས་པ་སོ་སོར་སྦྱར་ན། གསུམ།
རྒྱུ་དང༌། ལམ་དང༌། འབྲས་བུ་ལ་སྦྱར་བའོ། དང་པོ་ནི། དཀྱིལ་འཁོར་ལྔ་ལ་བཏུད་དེ་བསྐྲུན། ། ཞེས་པའི་དཀྱིལ་འཁོར་ལྔ་ནི་སེམས་ཅན་གྱི་ཁམས་ལས་འབྱུང་བ་ལྔ། ཉོན་མོངས་པ་ལྔ། ཕུང་པོ་ལྔ། དེ་བཞིན་གཤེགས་པ་ལྔའི་ངོ་བོར་གྲུབ་པའོ། ། འབར་གཡོ་བརྟན་པ་ནི་ལུས་ངག་ཡིད་གསུམ་གྱི་རྣམ་འགྱུར་རོ། །
སྲོག་རྩོལ་འགག་པ་ནི་ཤི་བ་ཡིན་པ་ལ་བདེ་ཆེན་ཆོས་སྐུ་ནི་བར་དོའི་གནས་སྐབས་ཀྱི་འོད་གསལ་ལོ། ། གཉིས་པ་ལམ་ལ་སྦྱར་བ་ལ་གཉིས། སྨིན་པ་དང་གྲོལ་བ་ལས། དང་པོ་ལ་གཉིས་ཏེ། དབང་སྤྱི་ལ་སྦྱར་བ་དང༌། སོ་སོ་ལ་སྦྱར་བའོ། ། དང་པོ་ནི་དཀྱིལ་འཁོར་ལྔ་ལ་བཏུད་པ་ནི་བསྐྱེད་པ་རྡུལ་ཚོན་དང༌། ལུས་རྩ་དང༌། ཡི་གེ་བྷ་ག་དང༌། ཁམས་བདུད་རྩི་དང༌།
སྙིང་པོ་ཡེ་ཤེས་རླུང་གི་དཀྱིལ་འཁོར་ཏེ་ལྔའོ། ། འབར་གཡོ་བརྟན་པ་ནི་དཀྱིལ་འཁོར་དེ་དག་ཏུ་སྦྱོར་བ་དང་དངོས་གཞི་དང་མཇུག་གི་ཚུལ་གྱིས་དབང་བཞི་ཐོབ་པའོ། ། སྲོག་རྩོལ་འགོག་པ་ནི་དབང་དེས་ཕྲ་བ་དང་རགས་པའི་དྲི་མ་གཉིས་སྦྱོང་བའོ། ། བདེ་ཆེན་ཆོས་སྐུ་ནི་དེ་དག་ལས་སྐྱེས་པའི་ཡེ་ཤེས་རྣམས་སོ། ། གཉིས་པ་དབང་སོ་སོ་ལ་སྦྱར་ན་དཀྱིལ་འཁོར་ལྔ་ནི་ཕོ་བྲང་ལྔའི་རྡུལ་ཚོན་གྱི་དཀྱིལ་འཁོར་དུ་བུམ་དབང་ཐོབ་པ། སྲོག་རྩོལ་ནི་རྩ་ལུས་ཀྱི་དཀྱིལ་འཁོར་དུ་གསང་དབང་ཐོབ་པ། འབར་གཡོ་ནི་ཡི་གེ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ་པ། བདེ་ཆེན་ནི་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ་པའོ། ། གྲོལ་བར་བྱེད་པ་ལམ་ལ་གཉིས་ཏེ། ལམ་སོ་སོ་ལ་སྦྱར་བ་དང༌།
ཐུན་མོང་དུ་ཉམས་སུ་བླང་བའོ། ། དང་པོ་ལ་གཉིས་ལས། བསྐྱེད་པ་དང༌། རྫོགས་པའོ། ། དང་པོ་ནི་དཀྱིལ་འཁོར་ལྔ་ཞེས་པ་ལུས་ཀྱི་དཀྱིལ་འཁོར་ཕོ་བྲང་ལྔའི་ལྷའོ། ། འབར་གཡོ་བརྟན་པ་ནི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས། ཡེ་ཤེས་འཁོར་ལོ་དགུག་པ་དང་དབང་བསྐུར་ནས་རྒྱས་གདབ་པ་ཡིན་ལ། སྲོག་རྩོལ་ནི་ལྷ་བསྡུས་ནས་མི་དམིགས་པ་ཡིན་ཞིང༌། བདེ་ཆེན་གསུམ་ནི་དེའི་ལྟ་བ་ངོ་བོ་ཉིད་གསུམ་སྐྱོང་བའོ། ། རྫོགས་རིམ་ལ་སྦྱར་བ་ལ་གསུམ་ལས།
རང་བྱིན་བརླབ་ཀྱི་དཀྱིལ་འཁོར་ནི་སྤྱི་བོ་མགྲིན་པ་སྙིང་ག་ལྟེ་བ་གསང་གནས་ཀྱི་འཁོར་ལོ་སྟེ་ལྔ། འབར་བ་ནི་ལྟེ་བ་ནས་མེ་འབར་བ་གཡོ་བ་ནི་སྤྱི་གཙུག་ནས་བྱང་ཆུབ་ཀྱི་སེམས་འཛག་པ། བརྟན་པ་ནི་འབར་འཛག་དབུ་མར་ཐིམ་པ། སྲོག་རྩོལ་ནི་རླུང་ཁ་སྦྱོར་བསྒོམ་པ། བདེ་ཆེན་ནི་དེའི་ལྟ་བ་རང་བྱུང་གི་ཡེ་ཤེས། རྫོགས་རིམ་གཉིས་པ་དཀྱིལ་འཁོར་འཁོར་ལོ་ལ་སྦྱར་ན་དཀྱིལ་འཁོར་ལྔ་ནི་རིགས་ལྔ་དང་རྗེས་སུ་འབྲེལ་བའི་ཕྱག་རྒྱ་ལྔ། འབར་གཡོ་བརྟན་པ་ནི་དེ་ལས་སྐྱེས་པའི་དགའ་བ་བཞིའོ། ། སྲོག་རྩོལ་ནི་རླུང་ལ་དབང་ཐོབ་པས། དབབ་གཟུང་བཟློག་ཁྱབ་ལ་དབང་ཐོབ་པའོ། ། རྐང་བ་བཞི་པ་ནི་ཡེ་ཤེས་མཐར་ཐུག་བརྟན་པའོ། །
རྫོགས་རིམ་གསུམ་པ་རྡོ་རྗེ་རྦ་རླབས་ལ་སྦྱར་ན། དཀྱིལ་འཁོར་ལྔ་ནི་ཡེ་ཤེས་ཀྱི་རིག་མ་དང་ལྷན་ཅིག་རྩ་གསུམ་འཁོར་ལོ་བཞི་གསལ་བཏབ་ནས་བྱང་ཆུབ་ཀྱི་སེམས་མངོན་དུ་བྱེད་པའི་དཀྱིལ་འཁོར་བཞི་རླུང་དང་ལྔ་ཡིན་ལ། འབར་གཡོ་ནི་ཐབས་ཀྱི་རྒྱུད་སྦྱོང་བ་ན་བྱང་ཆུབ་ཀྱི་སེམས་ཡར་དྲངས་ཏེ། ལྟེ་བར་ཆོས་གསུམ་དང་ལྡན་པ་ལ་སོགས་པའི་ཚུལ་གྱིས་འཇིག་རྟེན་དུ་སྤྲོ་བ་དང་བསྡུ་བ་ཡིན་ལ། སྲོག་རྩོལ་འགོག་པ་ནི་ཡུམ་གྱི་རྒྱུད་སྦྱོང་བ་ནི་བྱང་ཆུབ་ཀྱི་སེམས་ཡར་དྲངས་ཏེ་ལྟེ་བར་ཆོས་གསུམ་དང་ལྡན་པ་ཙམ་ལས་ཕྱི་རོལ་དུ་མི་སྤྲོ་བ་ཡིན་ཞིང༌། བདེ་ཆེན་སོགས་ནི་དེའི་ལྟེ་བར་ཆོས་ཐམས་ཅད་ཤིན་ཏུ་རྣམ་པར་དག་པའི་དེ་ཁོ་ན་ཉིད་བརྗོད་བྲལ་ལོ། ། གཉིས་པ་ལམ་ཐུན་མོང་དུ་ཉམས་སུ་བླང་བ་ལ་སྦྱར་ན། སྟན་བདེ་བ་ལ་བསྡད་དེ་སྦྱོར་བའི་ཆོས་ཐམས་ཅད་སྔོན་དུ་སོང་ནས་ལུས་ཀྱི་དཀྱིལ་འཁོར་ཕོ་བྲང་ལྔ་བསྒོམ་པ་ནི་དཀྱིལ་འཁོར་ལྔ་ལ་བཏུད་པའོ། ། དེ་ལྟར་བསྐྱེད་རིམ་གྱི་རྗེས་ལ་རང་བྱིན་བརླབ་བསྒོམ་པ་ནི་སྲོག་རྩོལ་ཞེས་པ་ལ་སོགས་པའོ། ། དཀྱིལ་འཁོར་འཁོར་ལོ་བསྒོམ་པ་ནི་འབར་གཡོ་ལ་སོགས་པའོ། །
དེ་ནས་རྡོ་རྗེ་རྦ་རླབས་བསྒོམས་ཏེ་ལྟ་བ་སྐྱོང་བ་ནི་བདེ་ཆེན་ཞེས་པ་ལ་སོགས་པས་བསྟན་ཏོ། ། དེ་ཡང་དབང་བཞིའི་དབང་གང་གཙོ་བྱེད་པ་ལ་གཙོར་བསྒོམས་ལ་གཞན་ལམ་ཞར་བྱུང་ཙམ་རེ་བྱའོ། ། དེས་ན་འདི་ཉམས་སུ་བླང་བའི་ལམ་དངོས་ཡིན་པས་སྟན་ཐོག་གཅིག་ཏུ་དབང་བཞིའི་ལམ་ཡོངས་སུ་རྫོགས་པ་འདི་བསྒོམས་ན་ངེས་པར་རྡོ་རྗེ་འཆང་ཉིད་ཐོབ་པར་འགྱུར་རོ། ། སྤྱི་དོན་གསུམ་པ་འབྲས་བུ་ལ་སྦྱར་ན་དཀྱིལ་འཁོར་ལྔ་ནི་སྐུ་ལྔའི་དོན་མདོར་བྱས་པ་དང༌། ཡེ་ཤེས་ལྔ་དབྱེར་མི་ཕྱེད་པ་སྟེ། ཤིན་ཏུ་རྣམ་པར་དག་པའི་ངོ་བོ་ཉིད་ཀྱི་སྐུ། འབར་གཡོས་སྤྲུལ་སྐུ། སྲོག་རྩོལ་འགོག་པས་ངོ་བོ་ཉིད་ཀྱི་སྐུ། བདེ་ཆེན་ལོངས་སྐུ། ཆོས་སྐུ་ནམ་མཁའ་བཞིན་ནི་ཆོས་སྐུའོ། །
དེས་ན་རྡོ་རྗེའི་ཚིག་ཚིགས་སུ་བཅད་པ་ཞིག་རྡོ་རྗེ་འཆང་གིས་གསུངས་པའི་དགོངས་པ་རྣལ་འབྱོར་གྱི་དབང་ཕྱུག་བིརྺ་པས་རྒྱུ་དང་ལམ་དང་འབྲས་བུ་གསུམ་དུ་བསྡུས་ནས་བཅུར་ཕྱེ་སྟེ་གསུངས་པའི་ལམ་བསྡུས་ཏེ་བཤད་པ་འདིས་རྒྱུད་སྡེ་བཞིའི་དགོངས་པ་མ་ལུས་པར་སྟོན་པ་ལམ་འབྲས་བུ་དང་བཅས་པའི་དོན་བསྡུས་པ་ཡིན་ནོ། ། མདོར་ན་རྒྱུ་ལམ་འབྲས་བུ་དང་བཅས་པ་ཐམས་ཅད་ཀྱི་སྣང་ཕྱོགས་ཐམས་ཅད་མཚན་ཉིད། སྟོང་ཕྱོགས་ཐམས་ཅད་རང་བཞིན། དབྱེར་མེད་ཐམས་ཅད་ཟུང་འཇུག་ཏུ་གོ་བར་བྱའོ། ། ཟབ་མོའི་དོན་འདི་གཞན་ལ་ཕན་པའི་ཕྱིར། ། དཔལ་ལྡན་ས་སྐྱའི་དབེན་གནས་དམ་པ་རུ། ། གྲགས་པ་རྒྱལ་མཚན་ཞབས་རྡུལ་སྤྱི་བོ་ཡིས། ། གུས་པས་བླངས་ཏེ་བདག་གིས་ཡི་གེར་བཀོད། ། རྡོ་རྗེ་ཚིག་འདི་ཟབ་པས་སྔོན་ཆད་གང༌། ། གསལ་བར་བཀོད་པའི་རྣམ་གཞག་མ་མཛད་པས། །
གཞན་གྱིས་བསྐུལ་ནས་ཀུན་དགའ་རྒྱལ་མཚན་གྱིས། ། སྦྱར་བ་འདི་ལ་དམ་པས་བཟོད་པར་དགོངས།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
