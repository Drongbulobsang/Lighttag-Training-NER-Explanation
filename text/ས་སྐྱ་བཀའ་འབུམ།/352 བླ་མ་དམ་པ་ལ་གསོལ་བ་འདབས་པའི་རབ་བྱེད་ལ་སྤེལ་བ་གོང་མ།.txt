ས་སྐྱ་བཀའ་འབུམ།
པོད ༣༥༢
བླ་མ་དམ་པ་ལ་གསོལ་བ་འདབས་པའི་རབ་བྱེད་ལ་སྤེལ་བ་གོང་མ།
༼པ༽ ༄༅། །བླ་མ་དམ་པ་ལ་གསོལ་བ་འདབས་པའི་རབ་བྱེད་ལ་སྤེལ་བ་གོང་མ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། དཔལ་མཆོག་སངས་རྒྱས་ཀུན་བདག་ཉིད། ། དམ་ཆོས་རིན་ཆེན་འབྱུང་བའི་གནས། ། འདུས་པ་རྒྱ་མཚོའི་ཡབ་གྱུར་པ། ། བླ་མ་མཆོག་ལ་ཕྱག་འཚལ་ལོ། ། སྐུ་ཡི་སྤྱོད་པ་རྣམ་དག་པ། ། དྲི་མེད་ཐུགས་ཀྱི་དབང་བགྱིས་སླད། །
སངས་རྒྱས་དགྱེས་པའི་ཚུལ་ཁྲིམས་ལྡན། ། སྐྱེ་དགུའི་བསྔགས་འོས་སྨོས་ཅི་འཚལ། ། གསུང་གི་ཕྲིན་ལས་ཕུན་ཚོགས་པ། ། ཀུན་མཁྱེན་ཡེ་ཤེས་ལས་བྱུང་སླད། ། ཤེས་བྱའི་དཀྱིལ་འཁོར་མ་ལུས་ཁྱབ། ། ལམ་རབ་སྟོན་པ་སྨོས་ཅི་འཚལ། ། ཐུགས་ཀྱི་དགོངས་པ་རབ་ཟབ་པ། ། དབྱིངས་དང་ཀུན་དུ་རོ་གཅིག་སླད། ། ཆོས་རྣམས་ཀུན་གྱི་དེ་ཉིད་མཁྱེན། ། ཇི་སྙེད་གཟིགས་པའང་སྨོས་ཅི་འཚལ། །
མཁས་པ་ཐམས་ཅད་དགའ་མཛད་པ། ། ཐུན་མོང་བ་དང་རྨད་བྱུང་གི ། ཡོན་ཏན་རྒྱ་མཚོ་ཁྱོད་ལ་མངའ། ། འཇིག་རྟེན་རྒྱན་གྱུར་སྨོས་ཅི་འཚལ། ། སེམས་ཅན་ཐམས་ཅད་སྨིན་མཛད་པ། ། ལྷུན་གྲུབ་མི་ཟད་འཇུག་པ་ཡི། ། ཕྲིན་ལས་མངའ་བ་ཆོས་ཀྱི་རྗེ། ། དགོས་འདོད་འབྱུང་བ་སྨོས་ཅི་འཚལ། ། ཁྱོད་ལ་བསུ་བས་དཔལ་དུ་བྱེད། ། རྗེས་སུ་འཇུག་པའི་ཡིད་ལྡན་པས། །
བསྟེན་པས་བློ་གྲོས་མཆོག་ཏུ་འགྱུར། ། སྒོ་གསུམ་དང་བའི་འདུན་པ་ཡིས། ། བསྟེན་ན་འཇིགས་པ་མེད་པར་མཛད། ། བསྒྲུབ་དང་ལས་དང་འབྱོར་པ་ཡིས། ། བསྙེན་བཀུར་བགྱིས་པས་བདེ་བ་འབྱུང༌། ། ལེགས་ཚོགས་རིན་ཆེན་གཏེར་གྱུར་པ། ། དེ་འདྲའི་དཔལ་ལྡན་ཆོས་ཀྱི་རྗེ། ། སྐྱེ་དགུ་སྐྱོབ་མཛད་སྐྱབས་ཀྱི་མཆོག ། བླ་མ་མཆོག་ལ་བདག་གསོལ་འདེབས། ། ལྷ་དང་འབྱུང་པོ་ལ་སོགས་ཀྱི། །
མཆོད་པ་ཐམས་ཅད་སྤངས་ནས་ནི། ། དཀོན་མཆོག་གསུམ་པོ་གཅིག་བསྡུས་པའི། ། བླ་མ་མཆོད་པར་བྱའོ་ཞེས། ། རབ་འབྱམས་ཞིང་ན་བཞུགས་གྱུར་པའི། ། སངས་རྒྱས་ཀུན་གྱིས་མཐུན་པར་གསུངས། ། དེ་སྐད་གསུངས་པ་ལེགས་འཚལ་བ། ། དེ་བས་དངོས་པོ་ཐམས་ཅད་ཀྱིས། ། དངོས་གྲུབ་རིན་ཆེན་གཏེར་གྱུར་པའི། ། བླ་མ་མཉེས་པ་བྱེད་པར་ཤོག ། འགྲོ་མགོན་ཀུན་ནས་མཉེས་བྱའི་ཕྱིར། །
སྐྱེ་བ་འདི་དང་སྐྱེ་བ་གཞན། ། སྲིད་པ་དག་ནི་ཐམས་ཅད་དུ། ། ཇི་སྲིད་སངས་རྒྱས་མ་ཐོབ་པར། ། གོ་འཕང་ཇི་ལྟར་གྱུར་ཀྱང་རུང༌། ། དེ་སྲིད་བླ་མའི་ཞབས་དྲུང་དུ། ། ལུས་དང་གྲིབ་མ་ཇི་ལྟ་བར། ། འབྲལ་བ་མེད་པར་གནས་གྱུར་ཅིག ། ཕྱི་དང་གསང་བ་བླ་ན་མེད། ། མཆོད་པ་ཀུན་གྱིས་མཆོད་བྱེད་ཅིང༌། ། ཟབ་པ་དང་ནི་རྒྱ་ཆེ་བའི། །
དམ་ཆོས་རྟག་ཏུ་ཉན་པ་དང༌། ། དེ་ཡིས་ཇི་ལྟར་གང་བསྒོས་པའི། ། བཀའ་བཞིན་སྒྲུབ་པའང་བྱེད་པར་ཤོག ། འདི་ནི་བདག་གི་བླ་མ་བཟང༌། ། དཔལ་ལྡན་ཀུན་དགའི་གསུང་རབ་ལས། ། རྣམ་པར་སྤེལ་ནས་དེ་ཉིད་ལ། ། སླར་ཡང་གསོལ་བ་བཏབ་པ་ལགས། ། ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོས་མཛད་པའི་བླ་མ་ལ་གསོལ་བ་འདེབས་པའི་རབ་ཏུ་བྱེད་པ་ལ་རྣམ་པར་སྤེལ་ནས། དེ་ཉིད་ལ་གསོལ་བ་འདེབས་པ་འདི་ནི། དེའི་ཞབས་རྡུལ་སྤྱི་བོས་ལེན་པར་བརྩོན་པ་འཕགས་པས་ལྕགས་ཕོ་སྤྲེའུའི་ལོ་རྒྱལ་གྱི་ཟླ་བ་ལ་སྦྱར་བའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
