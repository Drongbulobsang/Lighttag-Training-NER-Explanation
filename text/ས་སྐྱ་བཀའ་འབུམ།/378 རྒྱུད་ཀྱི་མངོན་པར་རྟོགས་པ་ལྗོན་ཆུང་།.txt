ས་སྐྱ་བཀའ་འབུམ།
པོད ༣༧༨
རྒྱུད་ཀྱི་མངོན་པར་རྟོགས་པ་ལྗོན་ཆུང་།
༼པ༽ ༄༅། །རྒྱུད་ཀྱི་མངོན་པར་རྟོགས་པ་ལྗོན་ཆུང་བཞུགས་སོ།། ༄༅། །ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རྣམས་ཀྱི་ཞབས་ཀྱི་པད་མོ་དྲི་མ་མེད་པ་ལ་ཕྱག་འཚལ་ལོ། ། འདིར་མངོན་པར་རྟོག་པ་འབྲས་བུའི་རྒྱུད་དང་འབྲེལ་བས། མཐར་ཐུག་གི་འབྲས་བུ་འགྲུབ་པའི་ངོ་མཚར་གྱི་ལྟས་དང་འབྲས་བུ་དངོས་གཉིས་ལས། ངོ་མཚར་གྱི་ལྟས་ནི། སཾ་པུ་ཊ་ལས། གང་དུ་རིག་པའི་སྐྱེས་བུ་གྲུབ་པ་དེར། ། འདི་ལྟ་བུ་ཡི་ཕུན་སུམ་ཚོགས་འབྱུང་སྟེ། ། ས་ཆེན་འདི་ནི་དགའ་ཞིང་རངས་ལ་མགུ། །
ཞེས་བྱ་བ་ལ་སོགས་པ་གསུངས་པས། སེམས་ཅན་གཞན་ལ་འབྱུང་བའི་རྟགས་ལ་གཉིས་ལས། ཚར་གཅོད་པའི་རྟགས་ནི། བདུད་ཀྱི་དཀྱིལ་འཁོར་མོག་མོག་པོར་འགྱུར་བ་དང༌། བདུད་རྣམས་སྐྲག་ཅིང་ཞུམ་པར་མཛད་པ་ལ་སོགས་པ་འབྱུང༌། རྗེས་སུ་འཛིན་པའི་རྟགས། གདུལ་བྱར་གྱུར་པ་རྣམས་ལ་ལོང་བས་གཟུགས་མཐོང་བ་དང༌། འོན་པས་སྒྲ་ཐོས་པ་དང༌། དབུལ་པོས་ནོར་རྙེད་པ་ལ་སོགས་པ་བདེ་ལེགས་སུ་གྱུར་པ་རྣམས་འབྱུང༌། འབྲས་བུ་དངོས་ལ།
ཐེག་པ་ཆུང་ངུ་ལ་གྲགས་པ་དང༌། ཐེག་པ་ཆེན་པོ་ལ་གྲགས་པ་དང༌། གསང་སྔགས་ལ་གྲགས་པ་གསུམ་ཡོད། དེ་ལ་ཐེག་པ་ཆུང་ངུ་ལ་གྲགས་པ་ནི་ཉན་ཐོས་པ་རྣམས་ན་རེ་སངས་རྒྱས་ལ་རྣམ་པར་སྨིན་པ་གཟུགས་ཀྱི་སྐུ་མཚན་དཔེས་བརྒྱན་ཞིང༌། ཡོན་ཏན་དང་ཕྲིན་ལས་ཀྱི་ཆེ་བ་དེ་ཡིན་ལ། དེ་ཉན་ཐོས་དང༌། རང་སངས་རྒྱས་ལས་ཁྱད་པར་འཕགས་ལ། རྣམ་པར་གྲོལ་བ་ཆོས་ཀྱི་སྐུ། མྱ་ངན་ལས་འདས་པའི་དབྱིངས་སུ་ཞི་ནས་འཁོར་བ་རྒྱུ་འབྲས་དང་བྲལ་བ་དེ། འཕགས་པ་གསུམ་ཀ་འདྲ་བར་འདོད་པ་ཡིན་ནོ། །
ཐེག་པ་ཆེན་པོ་ལ་གྲགས་པ་ལ། སློབ་དཔོན་ཀླུ་སྒྲུབ་ལ་སོགས་པ་འགའ་ཞིག གཟུགས་སྐུ་དང༌། ཆོས་སྐུ་གཉིས་སུ་འདུ་བར་བཞེད་དེ། གསེར་འོད་དམ་པ་དང༌། མདོ་སྡེ་རྒྱན་ལས་སྐུ་གསུམ་དུའང་གསུངས། མངོན་རྟོགས་རྒྱན་གྱི་རྗེས་སུ་འབྲངས་ནས། སློབ་དཔོན་སེང་གེ་བཟང་པོ་སྐུ་བཞིར་ཡང་བཞེད་དེ། དེ་དག་ཐམས་ཅད་གདུལ་བྱ་ལ་སྣང་བ་གཟུགས་ཀྱི་སྐུ་ལ་སྣང་བ་དང་འགྱུར་བ་ཡོད་ཀྱང༌། རང་གི་ངོ་བོ་རང་རྒྱུད་ཀྱིས་བསྡུས་པ་ལ་དབྱེ་བ་དང༌།
དུས་ཀྱི་འགྱུར་བ་མེད་པར་མཐུན་པ་ཡིན་ནོ། ། གསང་སྔགས་ལ་གྲགས་པ་ལ། རྡོ་རྗེ་ཐེག་པ་སྤྱི་ལ་གྲགས་པ་དང་རྩ་བ་དང་བཤད་པའི་རྒྱུད་འདི་ཉིད་དུ་གྲགས་པ་གཉིས་ཡོད་པ་ལས། སྤྱི་ལ་གྲགས་པ་ལ་ཡན་ལག་བདུན་ལྡན་དུ་འདོད་པ་དང༌། སྐུ་གསུམ་ཡན་ལག་བདུན་ལྡན་དུ་འདོད་པ་དང༌། སྐུ་གཉིས་ཡན་ལག་བཅུ་བཞིར་འདོད་པ་གསུམ་ཡོད་པ་ལས། ཡན་ལག་བདུན་དུ་འདོད་པ་ལའང༌། སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །
ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་བསྒོས་བློ་ཆེན་རྣམས་ཀྱང་འདོད། ། ཅེས་གསུངས་པ་ལྟ་བུ་ཡིན་ལ། གཉིས་པ་སྐུ་གསུམ་ཡན་ལག་བདུན་ལྡན་ནི། སློབ་དཔོན་ངག་གི་དབང་ཕྱུག་གྲགས་པའི་རྗེས་སུ་འབྲང་བ་འགའ་ཞིག་གིས། ཡན་ལག་བདུན་པོ་སྐུ་གསུམ་དུ་སྡུད་དེ། རང་བཞིན་མེད་པ་ཆོས་ཀྱི་སྐུས་བསྡུས། ལོངས་སྤྱོད་རྫོགས་པ་དང༌། ཁ་སྦྱོར་དང༌། བདེ་བས་རྒྱུད་ཡོངས་སུ་གང་བ་གསུམ་ལོངས་སྤྱོད་རྫོགས་པའི་སྐུས་བསྡུས།
སྙིང་རྗེས་ཡོངས་སུ་གང་བ་དང༌། རྒྱུན་མི་འཆད་པ་དང༌། འགོག་པ་མེད་པ་གསུམ་སྤྲུལ་པའི་སྐུས་བསྡུས་པར་འདོད་དོ། ། གསུམ་པ་སྐུ་གཉིས་ཡན་ལག་བཅུ་བཞིར་འདོད་པ་ནི། སངས་རྒྱས་ཉིད་ཀྱི་རང་རྒྱུད་དོན་གྱི་སྐུ་ཡིན་ལ། དེ་ལ་མངའ་བའི་ཡན་ལག་བདུན་དོན་གྱི་ཡན་ལག་ཡིན་ཞིང༌། གདུལ་བྱ་ལ་སྣང་བའི་སྐུ་བརྡའི་སྐུ་ཡིན་ལ། དེ་ཉིད་ཡན་ལག་བདུན་དང་ལྡན་པར་སྣང་བ་ནི་བརྡའི་ཡན་ལག་བདུན་ཡིན་པས། དེ་ལྟར་ཡན་ལག་བཅུ་བཞི་པ་དོན་དང་བརྡའི་སྐུ་གཉིས་ཀྱིས་བསྡུས་པར་འདོད་པ་ཡིན་ནོ། ། དོན་གཉིས་པ་རྩ་བ་དང་བཤད་པའི་རྒྱུད་འདི་ཉིད་ལ་གྲགས་པའི་འབྲས་བུ་ལ།
བཤད་གཞིའི་སྐུ་དང༌། འཆད་བྱེད་ཀྱི་ཡན་ལག་དང༌། སྐུ་དང་ཡན་ལག་བསྲེ་བ་གསུམ་ཡོད་པ་ལས། བཤད་གཞིའི་སྐུ་ནི་བརྟག་པ་གཉིས་པ་ལས། རྡོ་རྗེ་སེམས་དཔའ་དང༌། སེམས་དཔའ་ཆེན་པོ་དང༌། དམ་ཚིག་སེམས་དཔའ་དང༌། སྙིང་པོ་ཀྱེའི་རྡོ་རྗེ་ཞེས་བྱ་བ་གསུངས་པས། སངས་རྒྱས་ཀྱི་རང་བཞིན་སྤྲོས་པ་དང་བྲལ་བ་དང༌། ཆོས་ཀྱི་སྐུ་དང༌།
ཡེ་ཤེས་ཆེན་པོ་ལས་བྱུང་བ། ཐེག་པ་མཆོག་གི་བྱང་ཆུབ་སེམས་དཔའ་ཆེན་པོ་རྣམས་ཆོས་ཀྱིས་ཚིམ་པར་མཛད་ལ། ལོངས་སྤྱོད་རྫོགས་པའི་སྐུ་དང༌། ལམ་གྱི་དམ་ཚིག་མཐར་སོན་པས། སེམས་ཅན་མཐའ་ཡས་པའི་དོན་ལྷུན་གྱིས་གྲུབ་པ་སྤྲུལ་པའི་སྐུ་དང༌། སྐུ་གསུམ་པོ་དབྱེར་མེད་པ་དེ་ངོ་བོ་ཉིད་ཀྱི་སྐུ་སྟེ། སྐུ་བཞི་པོ་ནི་བཤད་གཞིར་གྱུར་པ་ཡིན་ལ་འཆད་བྱེད་ཀྱི་ཡན་ལག བླ་མ་གོང་མ་དག་གིས། གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་ཉིད་དང༌། །
གཉིས་སུ་མེད་པ་ཉིད་དང་ནི། ། མཛད་པ་རྒྱུན་མི་འཆད་པས་བསྡུས། ། ཞེས་གསུངས་པས། ཆོས་ལྔ་ཡོད་པ་ལས། འགྲུབ་པའི་ཚུལ་གནས་གྱུར་པས་འགྲུབ་སྟེ། གང་བསྒྱུར་རྒྱུ་ནི་འཁོར་བའི་ཆོས་ཡིན་ལ། གང་གིས་བསྒྱུར་ནི། བདེ་བ་ཆེན་པོའི་ལམ་གྱིས་བསྒྱུར་ཞིང༌། གང་དུ་བསྒྱུར་ན། ཕུང་པོ་ལྔ་ཟག་པ་མེད་པའི་ཕུང་པོ་ལྔ་དང༌།
ཉོན་མོངས་པ་ཡེ་ཤེས་ལྔ་དང༌། རྟེན་དཀྱིལ་འཁོར་བཞི་སྐུ་བཞི་དང༌། ལུས་ངག་ཡིད་གསུམ་སྐུ་གསུང་ཐུགས་དང༌། རྣམ་ཤེས་བརྒྱད་ཡེ་ཤེས་ལྔར་གནས་གྱུར་པའོ། ། ཆོས་གཉིས་པ་གྲུབ་པའི་དོན་ཡེ་ཤེས་ཀྱི་སྐུ་ཡིན་པ་ནི། རྡོ་རྗེ་གུར་ལས། ཕྱག་ན་རྡོ་རྗེས་གསོལ་བ། ཀྱེ་བཅོམ་ལྡན་འདས། ལུས་ཅན་བསྒོམ་པའི་ཐབས་ཀྱི་དགོས་པ་ཅི་ལགས། རྡོ་རྗེ་འཛིན་པས་བཀའ་སྩལ་པ།
དགོས་པ་ཡོད་དོ། ། དེ་ཅི་ལགས། སངས་རྒྱས་ཉིད་དོ། ། དེ་ཅི་ལགས། ང་ཉིད་མཚན་བཟང་པོ་སུམ་ཅུ་རྩ་གཉིས་དང་ལྡན་ཞིང་དཔེ་བྱད་བཟང་པོ་བརྒྱད་ཅུས་སྤྲས་པའོ། ། ཅི་བེམས་པོ་ལགས་སམ། མ་ཡིན་ཏེ། ང་ཉིད་མེ་ལོང་ལྟ་བུའི་ཡེ་ཤེས་སོ། ། ཞེས་བྱ་བ་ལ་སོགས་པ་གསུངས་སོ། ། འདི་ལ་ཆོས་བཞི་ཡོད་པ་ལས།
དང་པོ་སྐུ་མེད་པ་མ་ཡིན་པ་ནི། ལུས་གནས་གྱུར་པ་ལས། མཚན་དཔེས་བརྒྱན་པའི་སྐུ་བརྙེས་ནས་ཡོན་ཏན་དང་ཕྲིན་ལས་ཀྱི་རྟེན་དུ་གྱུར་པའི་ཕྱིར་རྟེན་སྐུ་དང་ལྡན་པ་ཡིན་ནོ། ། གཉིས་པ་བེམས་པོ་མ་ཡིན་པ་ནི། ལམ་གྱི་གནས་སྐབས་སུ་ལུས་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བས་དབང་བྱས་པའི་ཕྱིར། འབྲས་བུའི་དུས་སུ་སྐུ་དེ་ཉིད་ཡེ་ཤེས་ཆེན་པོས་དབང་མཛད་ཅིང་དབྱེར་མེད་པའི་མཚན་ཉིད་དུ་གྱུར་བ་ཡིན་ཏེ། མཚན་བརྗོད་ལས། ཡེ་ཤེས་སྐུ་སྟེ་རང་བྱུང་བ། ། ཞེས་གསུངས་པ་ལྟ་བུའོ། ། གསུམ་པ་ཡེ་ཤེས་ལྔའི་བདག་ཉིད་ཡིན་པ་ནི།
ཡེ་ཤེས་དེ་ཉིད་ལས་ཟག་པ་མེད་པའི་ཆོས་ཐམས་ཅད་གཟུགས་བརྙན་གྱི་ཚུལ་དུ་སྣང་བས། མེ་ལོང་ལྟ་བུའི་ཡེ་ཤེས་དང༌། ཆོས་ཅན་མི་མཉམ་པར་འཛིན་པ་དང་བྲལ་ཞིང་སྲིད་པ་དང་ཞི་བ་མཉམ་པ་ཉིད་ལ་བཞུགས་པས། མཉམ་པ་ཉིད་ཀྱི་ཡེ་ཤེས་དང༌། ཆོས་ཅན་མ་འདྲེས་ལ་ཡོངས་སུ་རྫོགས་པར་མཁྱེན་པས། སོ་སོར་རྟོག་པའི་ཡེ་ཤེས་དང༌། གཞན་དོན་གྱི་བྱ་བ་ལ་ལྷུན་གྱིས་གྲུབ་པར་མཇུག་པས། བྱ་བ་གྲུབ་པའི་ཡེ་ཤེས་དང༌། དབྱིངས་དང་ཡེ་ཤེས་རོ་གཅིག་པར་ཆོས་ཐམས་ཅད་ཀྱི་རང་བཞིན་དུ་གྱུར་པས། ཆོས་ཀྱི་དབྱིངས་ཀྱི་ཡེ་ཤེས་ཏེ་ཡེ་ཤེས་ལྔ་དང་ལྡན་པ་ཡིན་ནོ། །
བཞི་པ་སྐུ་དང་ཡེ་ཤེས་བསྲེ་བ་ནི། མེ་ལོང་ལྟ་བུའི་ཡེ་ཤེས་ཆོས་ཀྱི་སྐུས་བསྡུས། མཉམ་པ་ཉིད་དང་སོ་སོར་རྟོག་པའི་ཡེ་ཤེས་ལོངས་སྤྱོད་རྫོགས་པའི་སྐུས་བསྡུས། བྱ་བ་གྲུབ་པའི་ཡེ་ཤེས་སྤྲུལ་པའི་སྐུས་བསྡུས། ཆོས་ཀྱི་དབྱིངས་ཀྱི་ཡེ་ཤེས་ངོ་བོ་ཉིད་ཀྱི་སྐུས་བསྡུས་པས་སྐུ་དང་ཡེ་ཤེས་དབྱེར་མི་ཕྱེད་པ་ཡིན་ནོ། ། ཆོས་གསུམ་པ་དེ་ཉིད་ལྟོས་པ་ལ་ལྟོས་ནས། མི་གནས་པའི་མྱ་ངན་ལས་འདས་པ་ནི་བརྟག་པ་གཉིས་པ་ལས། ཆགས་དང་འཇིག་པ་དག་གིས་ཀྱང་ནས་ཟག་པ་མེད་ཅེས་པའི་བར་དུ་གསུངས་པའི་དོན་ལམ་གྱི་གནས་སྐབས་ཀྱི་ཤེས་རབ་ཀྱིས་ཐུགས་རྣམ་པར་གྲོལ་བས་སྲིད་པ་ལ་མི་གནས་ཤིང༌། ཐུགས་རྗེ་ཆེན་པོས་སེམས་ཅན་རྗེས་སུ་འཛིན་པས་མྱ་ངན་ལས་འདས་པ་ལ་མི་གནས་ལ། ཟུང་དུ་འཇུག་པས་མཉམ་པ་ཉིད་དུ་ཞུགས་པ་ནི་མི་གནས་པའི་མྱ་ངན་ལས་འདས་པ་ཡིན་ནོ། །
ཆོས་བཞི་པ་ལྟོས་ཆོས་རང་གི་ངོ་བོ་གཉིས་སུ་མེད་པ་ནི། སཾ་པུ་ཊ་ལས། དམིགས་མེད་གནས་སུ་ཤེས་རབ་དང༌། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པས། ། ནམ་མཁའ་ལྟ་བུ་ཇི་ལྟ་བུ། ། ཞེས་གསུངས་པས། རྒྱུ་རིག་པ་དང་སྟོང་པ་གཉིས་སུ་མེད་པའི་སེམས། ལམ་ཐབས་དང་ཤེས་རབ་གཉིས་སུ་མེད་པར་བསྒོམས་པས། འབྲས་བུ་སྟོང་པ་དང་སྙིང་རྗེ་གཉིས་སུ་མེད་པ་བརྙེས་པ་ཉིད་གཉིས་སུ་མེད་པ་ཡིན་ནོ། །
ཆོས་ལྔ་པ། མཛད་པ་ཕྲིན་ལས་ཀྱི་འཁོར་ལོ་རྒྱུན་མི་འཆད་པ་ལ་ལྔ་ཡོད་པ་ལས། མཛད་པའི་རྒྱུ་ལམ་གྱི་གནས་སྐབས་ཀྱི་ཐུགས་རྗེ་མཐར་ཕྱིན་པས། འབྲས་བུ་དམིགས་པ་མེད་པའི་ཐུགས་རྗེ་ཆེན་པོ་ཉིད་ཡིན། མཛད་པའི་ཡུལ། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་མཛད། མཛད་པའི་དུས། འཁོར་བ་ཇི་སྲིད་པ་དེ་སྲིད་ཀྱི་བར་དུ་རྒྱུན་མི་འཆད་པར་དོན་མཛད། མཛད་པའི་ཚུལ། གང་ལ་ཅིས་འདུལ་དེ་ལ་དེ་ཡི་རྣམ་པར་སྟོན་པའི་རྣམ་པར་འཕྲུལ་པ་སྣ་ཚོགས་ཀྱིས་དོན་མཛད།
མཛད་པའི་འབྲས་བུ་གནས་སྐབས་སུ་སྲིད་ཞིའི་བདེ་བ་ལ་བཀོད་ནས། མཐར་ཐུག་སངས་རྒྱས་ཀྱི་འབྲས་བུ་ལ་འགོད་པ་ཡིན་ཏེ། དོན་གསུམ་པ་སྐུ་དང་ཡན་ལག་བསྲེ་བ་ནི་གནས་གྱུར་པའང༌། འཁོར་བའི་སྐྱོན་མཐའ་ཡས་པ་གནས་གྱུར་པ་ལས་སངས་རྒྱས་ཀྱི་ཡོན་ཏན་མཐའ་ཡས་པ་འགྲུབ་པ་རྣམས་ཀྱང་སྐུ་བཞི་པོ་ཉིད་དུ་འདུས། ཡེ་ཤེས་ཀྱི་སྐུ་ཡིན་པའང་སྔར་སྨོས་པ་ལྟར་སྐུ་བཞི་པོ་ཉིད་ཡིན། མི་གནས་པའི་མྱ་ངན་ལས་འདས་པ་ནི། ཤེས་རབ་ཀྱིས་སྲིད་པ་ལ་མི་གནས་པ་ཆོས་ཀྱི་སྐུ། སྙིང་རྗེས་ཞི་བ་ལ་མི་གནས་པ་སྤྲུལ་བའི་སྐུ། སྲིད་ཞི་མཉམ་པ་ཉིད་བརྙེས་པ་ལོངས་སྤྱོད་རྫོགས་པའི་སྐུ། ཐམས་ཅད་དབྱེར་མེད་པ་ངོ་བོ་ཉིད་ཀྱི་སྐུ།
གཉིས་སུ་མེད་པ་ནི། སྣང་བའི་ཆ་སྤྲུལ་བའི་སྐུ། སྟོང་པའི་ཆ་ཆོས་སྐུ། ཟུང་འཇུག་ལོངས་སྤྱོད་རྫོགས་པའི་སྐུ། རང་བཞིན་ངོ་བོ་ཉིད་ཀྱི་སྐུའོ། ། མཛད་པ་ཕྲིན་ལས་ཀྱི་འཁོར་ལོ་རྒྱུན་མི་འཆད་པ་ནི། ཆོས་སྐུ་མཛད་པའི་རྒྱུ། ལོངས་སྐུ་མཛད་པ་པོ། ། སྤྲུལ་སྐུ་མཛད་པའི་ཚུལ། ངོ་བོ་ཉིད་སྐུ་མཛད་པའི་རང་བཞིན་ཡིན་པས།
ཡན་ལག་ལྔ་པོ་སྐུ་བཞིར་འདུ་བ་ཡིན་ནོ། ། དེ་རྣམས་ཀྱིས་མངོན་པར་རྟོགས་པ་གང་དང་འབྲེལ་བ་བསྟན། མངོན་པར་རྟོགས་པ་གང་དང་འབྲེལ་ན། དེ་ཁོ་ན་ཉིད་རྟོགས་པའི་ལྟ་བ་དང་འབྲེལ། དེ་ལ་གཉིས་ཡོད་པ་ལས། ལྟ་བ་ཐོག་མར་བསྟན་པའི་དགོས་པ་ནི། ཡང་དག་པའི་ལྟ་བ་རྟོགས་པས། ལྟ་བ་གཞན་གྱིས་མི་འཕྲོགས་པ་དང༌། དགེ་བ་ཐམས་ཅད་མཚན་འཛིན་གྱི་དུག་དང་བྲལ་བས། དགེ་བའི་སྟོབས་འཕེལ་ཞིང་རྣམ་པར་གྲོལ་བའི་རྒྱུར་འགྱུར་བ་ཡིན་ཏེ།
སཾ་པུ་ཊ་ལས། དང་པོར་སྟོང་ཉིད་བསམས་ནས་ནི། ། ལུས་ཅན་རྣམས་ཀྱི་དྲི་མ་བཀྲུ། ། ཞེས་བྱ་བ་དང༌། སྡུད་པ་ལས། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། ། དགེ་ཆོས་ཆུད་མི་གསན་ཕྱིར་ཡོངས་སུ་འཛིན་པ་ཡིན། ། འདི་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། ། ཅེས་གསུངས་པ་ལྟ་བུ་ཡིན།
དོན་གཉིས་པ་ལྟ་བ་དངོས་ལ། དབང་གི་ཡེ་ཤེས་ཀྱིས་དེ་ཁོ་ན་ཉིད་ཀྱི་ཡེ་ཤེས་ལ་ངོ་སྤྲད་པས། ཡེ་ཤེས་དེ་ལ་གང་ཟག་བདག་ཏུ་ལོག་པར་རྟོག་པ་དགག་པ། ལུས་ཅན་ཡེ་ཤེས་ལ་སྒྲོ་འདོགས་གཅད་པའི་ཕྱིར། ཡུལ་ཤེས་བྱ་གནས་ལུགས་ལྟ་བ་གཏན་ལ་དབབ་པ། ལྟ་བ་དེ་གསུང་རབ་དང་སྡེ་སྣོད་ཀྱི་རྟོགས་བྱར་བསྟན་པ། དེ་རྟོགས་པར་བྱེད་པའི་ཐབས་གསང་སྔགས་ཀྱི་ཐབས་རྣམ་པར་གཞག་པ་སྟེ་ལྔ་ཡོད་པ་ལས། དང་པོ་དབང་གི་ཡེ་ཤེས་ཀྱིས་དེ་ཁོ་ན་ཉིད་ཀྱི་ཡེ་ཤེས་ལ་ངོ་སྤྲད་པ་ལ་གསུམ་ཡོད་པའི་དང་པོ་ལྟ་བ་འཁོར་འདས་དབྱེར་མེད་དུ་བསྟན་པ་ནི། བརྟག་གཉིས་ལས། ཕྱི་ནས་དེ་ཉིད་ཡོད་མ་ཡིན། །
ཞེས་གསུངས་པའི་དོན། དབང་གསུམ་པ་ལས་བྱུང་བའི་ཡེ་ཤེས་དེ་ནི་རྟོག་པ་དང་སྤྲོས་པ་ཐམས་ཅད་དང་བྲལ་བ་ཡིན་ལ། དེས་མཚོན་པའི་ཆོས་རྣམས་ཀྱི་རང་བཞིན་ཡང་སྤྲོས་པ་ཐམས་ཅད་དང་བྲལ་བ་ཡིན་ཞིང༌། དེའི་ངང་དུ་འཁོར་བ་དང་མྱ་ངན་ལས་འདས་པ་དབྱེར་མེད་པ་ཡིན་ཏེ། བརྟག་པ་གཉིས་པ་ལས། འདི་ཉིད་འཁོར་བ་ཞེས་བྱ་བ་ལ་སོགས་པ་གསུངས་པ་ཡིན་ནོ། ། དོན་གཉིས་པ་དབྱེར་མེད་ཀྱི་ཡེ་ཤེས་ཉིད་ཇི་ལྟ་བུ་ཞིག་ཡིན་ན། བརྟག་གཉིས་ལས། རང་རིག་ཡེ་ཤེས་ཉིད་དུ་གྱུར་ནས། ། འགྲོ་བའི་བདག་ཉིད་དེ་ཞེས་གསུངས་པའི་དོན།
ཡེ་ཤེས་ཀྱི་ངོ་བོ་སོ་སོ་རང་གིས་རིག་པའི་ཡེ་ཤེས་ཡིན་ལ། ཁྱད་པར་སྤྲོས་པ་དང་བྲལ་བ་ཟུང་དུ་འཇུག་པ། ཀུན་དུ་འཚོ་བ། འགྱུར་བ་མེད་པ། ཐམས་ཅད་ཀྱི་བདག་ཉིད་དུ་གྱུར་པ་སྟེ་ལྔ་ཡིན་ནོ། ། དོན་གསུམ་པ་དེ་ཐམས་ཅད་ལ་ཁྱབ་པར་བསྟན་པ་ནི། ཡེ་ཤེས་ཀྱི་ཡུལ་སྤྲོས་པ་དང་བྲལ་བ་དེས། ཆོས་ཐམས་ཅད་ལ་དབྱེར་མེད་པར་ཁྱབ་པ་ཡིན་ཏེ། བརྟག་གཉིས་ལས། ཐམས་ཅད་ལུས་ལ་རྣམ་པར་གནས་ནས། །
ཀུན་གྱི་ཚུལ་གྱི་བར་གྱིས་གསུངས་པ་བཞིན་ནོ། ། དོན་གཉིས་པ་ཡེ་ཤེས་དེ་ལ་གང་ཟག་གི་བདག་ཏུ་ལོག་པར་རྟོག་པ་དགག་པ་ལ་གཉིས་ལས། དགག་པར་བྱ་བའི་ལོག་རྟོག་ནི། བརྟག་གཉིས་ལས། སྐྱེས་བུ་སྔོན་རབས་ནས། གང་ཟག་ཉིད་དང༌། ཞེས་གསུངས་པས་བསྟན་ཏེ། དེའང་བླ་མས། དབང་གསུམ་པའི་དུས་སུ་ཡེ་ཤེས་ངོ་སྤྲད་པའི་ཚེ། སློབ་མའི་རྟོག་པ་ལ་ཡེ་ཤེས་དེ་སོ་སོ་རང་གིས་རིག་པའི་ཡེ་ཤེས་སུ་འགྱུར་གསུངས་པས།
གྲངས་ཅན་པའི་ཤེས་རིག་གི་སྐྱེས་བུ་དང་འདྲ་སྙམ་པ་དང༌། ཡེ་ཤེས་དེ་འགྱུར་བ་མེད་པའི་ཕྱིར་ཡི་གེའི་རང་བཞིན་ཡིན་གསུངས་པས། རིག་བྱེད་པའི་རིག་བྱེད་ཀྱི་ཡི་གེ་ནམ་མཁའ་ལ་རང་བྱུང་དུ་འགྱུར་བ་མེད་པར་གནས་པར་འདོད་པ་དང་འདྲ་སྙམ་པ་དང༌། འགྲོ་བ་ཐམས་ཅད་ཀྱི་བདག་ཉིད་ཡིན་ཞེས་གསུངས་པས། བྱེ་བྲག་པས་སེམས་ཅན་ཐམས་ཅད་ཀྱི་སྙིང་གི་དཀྱིལ་ན། བདག་དཀར་ལ་འཚེར་བ་སྣུམ་ལ་འདྲིལ་བ་བེམས་པོ་ཡོད་ཟེར་བ་དེ་དང་འདྲ་སྙམ་པ་དང༌། དེ་ཉིད་ཐམས་ཅད་ཁྱབ་པ་བོ། ། ཞེས་གསུངས་པས། གཅེར་བུ་པས་ས་དང་ཤིང་ལ་སོགས་པ་བེམས་པོ་ལའང་བདག་ཡོད་ཅེས་འདོད་པ་དང་འདྲ་སྙམ་པ་དང༌། སྟོང་པ་ཉིད་ཅེས་གསུངས་པས།
ད་ལྟར་བའི་དངོས་པོ་འདི་མངོན་སུམ་གྱིས་གྲུབ་ལ། སྔོན་དང་ཕྱི་མའི་མཐའ་སྟོང་པ་ལས་འོས་མེད་པའི་ཕྱིར་ཆད་པར་ལྟ་བ་དང་འདྲ་སྙམ་དུ་རྟོགས་པར་འགྱུར་བ་རྣམས་ཡིན་ནོ། ། དེ་དག་དགག་པ་ནི། དངོས་པོ་ཀུན་གྱི་རང་བཞིན་ནི། ། སྒྱུ་མའི་གཟུགས་ཅན་ཉིད་དུ་འདོད། ། ཅེས་གསུངས་པས། མུ་སྟེགས་རྟག་པར་སྨྲ་བ་སྡེ་བཞི་པོས་བཏགས་པ་ནི། བདག་རྟག་པ་གཅིག་པུ་བདེན་པར་འདོད་ཅིང༌། ཆད་པར་ལྟ་བས་བཏགས་པ་ནི། མེད་པ་ལས་སྐྱེ་བ་དང༌།
སྐྱེས་པ་རྒྱུན་ཆད་པར་འདོད་ལ། ཡེ་ཤེས་འདི་ནི། དོན་དམ་པ་བདེན་པས་སྟོང་པས་རང་བཞིན་མེད་ལ། ཀུན་རྫོབ་རྟེན་ཅིང་འབྲེལ་བར་འབྱུང་བ་སྒྱུ་མ་ལྟ་བུ་ཡིན་པས་མི་མཚུངས་སོ། ། ཞེས་བསྟན་པས་ལོག་པར་རྟོག་པ་དེ་དག་འགོག་པར་བྱེད་དོ། ། དོན་གསུམ་པ་ཡུལ་ཅན་ཡེ་ཤེས་ལ་སྒྲོ་འདོགས་གཅད་པའི་ཕྱིར། ཡུལ་ཤེས་བྱ་སྤྱིའི་གནས་ལུགས་གཏན་ལ་དབབ་པ་ལ་གཉིས་སུ་ཡོད་པ་ལས། བདེན་པ་གཉིས་ཀྱི་རྣམ་པར་གཞག་པ་སྤྱིར་བསྟན་པ། བརྟག་པ་ཕྱི་མའི་ལེའུར་འཆད་ལ། དོན་གཉིས་པ་མཐའ་བྲལ་གྱི་ལྟ་བ་རྒྱས་པར་བཤད་པ་ལ།
ཐམས་ཅད་ཡོད་པར་བསྟན་པའི་སྒོ་ནས་དངོས་པོར་སྨྲ་བ་དང༌། ཚུལ་མཚུངས་ཤིང་ཁྱད་པར་དུ་འཕགས་པ་དང༌། ཐམས་ཅད་མེད་པར་བསྟན་པའི་སྒོ་ནས་ཐེག་པ་ཆེན་པོ་སྤྱི་དང་ཚུལ་མཚུངས་ཤིང་ཁྱད་པར་དུ་འཕགས་པར་བསྟན་པ་དང༌། དེས་ན་མཐའ་བྲལ་དུ་གཏན་ལ་ཕབ་ལ་ཟུང་འཇུག་ཏུ་ཉམས་སུ་བླང་བའི་ཚུལ་གསུམ་ཡོད་པ་ལས། དང་པོ་ཡོད་པར་བསྟན་པ་ལ་གཉིས། ཡོད་པའི་ཐོག་མར་ཆོས་ཐམས་ཅད་ཕུང་པོ་ཁམས་དང་སྐྱེ་མཆེད་དུ་བསྟན། ཉན་ཐོས་སྡེ་པ་དང་ཚུལ་མཚུངས་ཤིང་མུ་སྟེགས་བྱེད་པས་ཁྱད་པར་དུ་འཕགས་པ་ནི། བརྟག་གཉིས་ལས། ཡུལ་དྲུག་ནི་ནས། ཁམས་བཅོ་བརྒྱད་རྣམས་སུ་བཤད། །
ཅེས་གསུངས་པས། མུ་སྟེག་ལྟར་རིལ་པོ་ལ་བདག་ཏུ་འཛིན་པའི་གཉེན་པོར་ཕུང་པོ་ལྔ་དང༌། གཟུགས་ལ་བདག་ཏུ་འཛིན་པའི་གཉེན་པོར་སྐྱེ་མཆེད་བཅུ་གཉིས། ཡུལ་དང་སེམས་གཉིས་ཀ་ལ་བདག་ཏུ་འཛིན་པའི་གཉེན་པོར་ཁམས་བཅོ་བརྒྱད་བཤད་པ་ཡིན་ནོ། ། གཉིས་པ་སྣང་བ་སེམས་སུ་བསྟན་པས་སེམས་ཙམ་དང་ཚུལ་མཚུངས་ཤིང༌། ཉན་ཐོས་ལས་ཁྱད་པར་འཕགས་པ་ནི། རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་ནམ། །
ཕྱི་རོལ་གྱུར་པ་ཅུང་ཟད་མེད། ། ཅེས་གསུངས་པའི་དོན་ལ་གཉིས་ལས། སྣང་བ་སེམས་སུ་བསྒྲུབ་པ་ནི། ཕྱི་རོལ་གྱི་བེམས་པོའི་དོན་བདེན་པར་མེད་དེ། སློབ་དཔོན་ཆོས་གྲགས་ཀྱིས། གང་གིས་དངོས་པོ་རྣམ་དཔྱད་ན། ། དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་གསུངས་པ་ལྟར།
དོན་ཡོད་ན་གཅིག་དང་དུ་མར་ཡོད་དགོས་པ་ལས། གཅིག་ཏུ་མེད་པའང༌། སློབ་དཔོན་དབྱིག་གཉེན་གྱིས། དྲུག་གི་གཅིག་ཆར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ཀྱང་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། ། ཞེས་གསུངས་པ་ལྟར་ཡིན་ནོ། ། འོ་ན་བེམས་པོའི་དོན་མེད་ན། སྣང་བ་འདི་ཅི་ལས་བྱུང་སྙམ་ན།
སྔོན་གྱི་བག་ཆགས་ཀྱི་དབང་གིས། རྨི་ལམ་གྱི་སྣང་བ་བཞིན་སྣང་བ་ཡིན་ཏེ། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་པ་ལྟར་རོ། ། དོན་གཉིས་པ་དེའི་ངོ་བོ་གཏན་ལ་དབབ་པ་ལ་གསུམ་ལས། དང་པོ་སེམས་ཀྱི་ངོ་བོ་ནི།
གཟུང་འཛིན་གྱི་དྲི་མ་དང་བྲལ་བར་གསལ་བར་ཡིན་ཏེ། བརྒྱད་སྟོང་པ་ལས། གང་སེམས་དེ་ནི་སེམས་མ་མཆིས་པ་སྟེ། སེམས་ཀྱི་རང་བཞིན་ནི་འོད་གསལ་བའི་སླད་དུའོ། ། ཞེས་གསུངས་སོ། ། གཉིས་པ་དབྱེ་ན་རྣམ་པར་ཤེས་པ་ཚོགས་བརྒྱད་དེ། ཀུན་གཞི་དང༌། ཉོན་མོངས་པ་ཅན་གྱི་ཡིད་དང༌། མིག རྣ་བ།
སྣ། ལྕེ། ལུས། ཡིད་ཀྱི་ཤེས་པའོ། ། གསུམ་པ་ནུས་པའི་ཁྱད་པར་ནི། མ་དག་པའི་རྐྱེན་དང་ཕྲད་ན་འཁོར་བའི་ཉེས་པ་རྣམས་དང༌། དག་པའི་རྐྱེན་དང་ཕྲན་ན་རྣམ་གྲོལ་གྱི་ཡོན་ཏན་རྣམས་འབྱུང་བའི་ནུས་པ་ཡོད་དེ། བརྟག་གཉིས་ལས། རང་རིག་བདེ་བ་ཆེན་པོ་ནས། རང་གཙོ་བོའི་བར་གསུངས་པ་དང༌།
སློབ་དཔོན་ས་ར་ཧས། སེམས་ཉིད་གཅིག་བུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་ཐམས་ཅད་སྟེར་བྱེད་པའི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་གསུངས་སོ། ། དེ་དག་དང་མཚུངས་པར་བསྟན་པ་ནི། རྡོ་རྗེ་གུར་ལས། ཆོས་ཀྱི་དབྱིངས་ནི་མཆོག་ཏུ་ཞི། ། འདི་ནི་རིན་ཆེན་སེམས་སུ་བརྗོད། །
ཅེས་བྱ་བ་དང༌། ཡིད་བཞིན་ནོར་བུ་རིན་པོ་ཆེ། ། འདོད་པའི་འབྲས་བུ་རབ་སྟེར་བ། ། ཞེས་བྱ་བ་དང༌། སེམས་བསྒོམས་པས་ནི་སངས་རྒྱས་ཏེ། ། སྐྱེ་བར་སངས་རྒྱས་དམ་པ་ཉིད། ། ཅེས་བྱ་བ་ལ་སོགས་པ་གསུངས་སོ། ། དོན་གཉིས་པ་ཐམས་ཅད་མེད་པར་བསྟན་པས་དབུ་མ་པ་དང་ཚུལ་མཚུངས་པ་ལ་གཉིས་ཡོད་པའི་ཡུལ་བདེན་པར་མ་གྲུབ་པས། ཡུལ་ཅན་གྱི་ཤེས་པ་བདེན་པར་མ་གྲུབ་པའི་ཕྱིར། སེམས་ཙམ་ལས་ཁྱད་པར་འཕགས་པ་ནི།
ཕྱི་རོལ་གྱི་དོན་གཅིག་དང་དུ་མ་དང་བྲལ་བས་བདེན་པར་མ་གྲུབ་པ་བཞིན། སེམས་རིག་པ་ཉིད་ཀྱང་གཅིག་དང་དུ་མ་དང་བྲལ་བས་སེམས་ཀྱི་ངོ་བོར་ཡང་གྲུབ་པ་མེད་དེ། བདེན་གཉིས་ལས། ཡོད་མེད་དངོས་པོ་མཁྱེན་པ་པོ། ། ཀུན་མཁྱེན་གྱིས་ཀྱང་གང་མ་གཟིགས། ། དེ་ཡིས་དངོས་པོ་ཅི་འདྲ་ཞིག ། ཤིན་ཏུ་ཞིབ་པའི་ལྟ་བས་དཔྱོད། ། ཅེས་གསུངས་པ་དང༌། སེམས་ཙམ་པ་རང་གིས་ཀྱང༌། སེམས་གཞན་དབང་རྐྱེན་ལས་སྐྱེ་བར་འདོད་ལ།
རྐྱེན་ལས་སྐྱེ་བ་ཉིད་ཀྱི་ངོ་བོ་མེད་པ་ཡིན་ཏེ། མ་དྲོས་པས་ཞུས་པའི་མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་གསུངས་པ་ལྟར་རོ། ། ཚུལ་དེ་ཉིད་བརྟག་པ་གཉིས་པ་ལས། ངོ་བོས་གཟུགས་མེད་ནས། སེམས་མེད་སེམས་ལས་བྱུང་བའང་མེད། །
ཅེས་པས་བསྟན་པ་ཡིན་ནོ། ། གཉིས་པ་ཀུན་རྫོབ་སྒྱུ་མ་ལྟ་བུ་ཡིན་ཡང༌། དོན་དམ་པར་འདིའོ་ཞེས་གནས་ལུགས་གྲུབ་པ་མེད་པས་དབུ་མ་རྒྱུན་ཆད་རབ་ཏུ་མི་གནས་པར་སྨྲ་བ་ལས་ཁྱད་པར་དུ་འཕགས་ཤིང་ཟུང་འཇུག་རབ་ཏུ་མི་གནས་པ་དང་ཚུལ་མཚུངས་པ་ནི། ཀུན་རྫོབ་རྟེན་ཅིང་འབྲེལ་བར་འབྱུང་བ་རྨི་ལམ་སྒྱུ་མ་ལྟ་བུར་ཁྱད་མེད་ཀྱང༌། ཟུང་འཇུག་སྨྲ་བས་དོན་དམ་པ་ཡོད་པ་དང་མེད་པ་གང་གིས་ཡང་ངོ་བོར་མ་གྲུབ་པས་ཁས་ལེན་ཐམས་ཅད་དང་བྲལ་བ་ཡིན་ཏེ། དེས་ན་ཡོད་དང་མེད་པ་ལ། མཁས་པས་གནས་པར་མི་བྱའོ། ། ཞེས་གསུངས་པ་ལྟ་བུ་ཡིན་ནོ། ། ཚུལ་དེ་དང་མཚུངས་པར། སཾ་པུ་ཊ་ལས།
དྲི་ཟའི་གྲོང་ཁྱེར་ལྟ་བུ་དང༌། ། སྒྱུ་མ་སྨིན་རྒྱུ་འདྲ་བ་དང༌། ། འཕྲོག་པ་ཟླ་བའི་གྲོང་མཚུངས་དང༌། ། རྨི་ལམ་རྩེ་བ་ལྟ་བུར་བལྟ། ། ཞེས་བྱ་བ་དང༌། འགྲོ་བ་ཀུན་གྱི་གནས་པ་ནི། ། གང་ནའང་རྙེད་པར་མི་འགྱུར་ཏེ། ། སྦྱོར་བ་འདུས་པ་བསམ་མི་ཁྱབ། ། ཅེས་གསུངས་པས་བསྟན་ནོ། ། དོན་གསུམ་པ་མཐའ་བྲལ་དུ་གཏན་ལ་ཕབ་ནས།
ཟུང་འཇུག་ཏུ་ཉམས་སུ་བླང་བའི་ཚུལ་ལ། ལྟ་བ་མཐའ་བྲལ་དུ་གཏན་ལ་དབབ་པ་དང༌། སྒོམ་པ་ཟུང་འཇུག་ཏུ་ཉམས་སུ་བླང་བ་གཉིས་ལས། དེ་ལ་ཐོག་མར། མཐའ་བྲལ་དུ་གཏན་ལ་དབབ་པ་ལ། སྟོང་པ་ལ་སོགས་པར་འཛིན་ན་མཐའ་ཡིན་པ་དང༌། མཐའ་བྲལ་གྱི་དབུ་མ་ཞེས་འཛིན་ནའང་མཐའ་ཡིན་པ་གཉིས་ལས། དེ་ལ་དང་པོ་སྟོང་པ་ལ་སོགས་པར་འཛིན་ནའང་མཐའ་ཡིན་པ་ལ། གནས་ལུགས་གྲུབ་པ་མེད་པར་བསྟན་པ་དང༌། དེ་ལ་རྩོད་པ་སྤང་བ་གཉིས་ཡོད་པའི།
གནས་ལུགས་གྲུབ་པ་མེད་པ་ལ་བཞི་ཡོད་པའི་ཐོག་མར། གནས་ལུགས་ངེས་པར་འདོད་ན་གནོད་པ་ཡོད་པ་ནི། དངོས་པོའི་གནས་ལུགས་ཡོད་པར་འདོད་ན། ཡོད་པ་ལ་གཅིག་དང་དུ་མ་ལས་མི་འདའ་ལ། ཕྱོགས་དུས་དུ་མ་དང་འབྲེལ་བའི་ཕྱིར། གཅིག་ཏུ་མ་གྲུབ་ལ། རྩོམ་པ་པོ་གཅིག་མེད་པའི་ཕྱིར། དུ་མའང་མེད་པས། ཡོད་པ་གནས་ལུགས་སུ་མི་རིགས་སོ། ། ལྟོས་པ་ཡོད་པ་མ་གྲུབ་པས་ལྟོས་ཆོས་མེད་པའང་མི་འགྲུབ་ལ།
གཉིས་ཀ་གནས་ལུགས་སུ་འདོད་ན་རྐྱེན་སྐྱོན་གཉིས་ཀས་གནོད་ལ། གཉིས་ཀ་མ་ཡིན་པ་གནས་ལུགས་སུ་འདོད་ན། གཉིས་ཀ་མ་ཡིན་པ་ཞེས་བྱ་བ་གཉིས་ཀ་ལ་ལྟོས་ལ། དེ་མ་གྲུབ་པས་གཉིས་ཀ་མ་ཡིན་པའང་གནས་ལུགས་སུ་མི་རུང༌། དེས་ན་གནས་ལུགས་ངེས་པ་མེད་དེ། དེ་ཉིད་སཾ་པུ་ཊ་ལས། སྟོང་པ་བསྒོམ་པར་མི་བྱ་ཞིང༌། ། སྟོང་མིན་བསྒོམ་པར་མི་བྱའོ། ། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤང་ངོ༌། །
སྟོང་དང་སྟོང་མིན་བཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། ། ཡོངས་སུ་སྤངས་ན་ཀུན་རྟོག་སྟེ། ། དེ་ཕྱིར་གཉིས་པོ་འདི་དག་སྤང༌། ། ཞེས་གསུངས་པ་ལྟར་རོ། ། དོན་གཉིས་པ་ངེས་པ་བློའི་ཡུལ་དུ་མི་རུང་སྟེ། མུ་བཞི་པོ་དེ་དག་ལས་གཞན་པའི་གནས་ལུགས་ངེས་པ་གཅིག་ཡོད་པ་སྲིད་མོད་སྙམ་ན། ངེས་པ་དེ་འདྲ་བ་བློའི་ཡུལ་དུ་བྱར་མི་རུང་བ་ཡིན་ཏེ། བདེན་གཉིས་ལས། འདི་ལ་ཇི་ལྟར་མངོན་བསམས་ན། །
གནས་མི་རྙེད་པ་ཁོ་ན་ཡིན། ། ཞེས་གསུངས་པ་ལྟར་རོ། ། དོན་གསུམ་པ་བློ་ལ་མ་ལྟོས་པའི་ཆོས་མེད་པ་ནི། བློ་ཡུལ་དུ་མ་བྱས་པའི་ཆོས་ཀྱི་གནས་ལུགས་ངེས་པ་གཅིག་ཡོད་ན། སྐྱོན་ཅི་ཡོད་སྙམ་ན། དེ་ལྟ་བུའི་ངེས་པ་མེད་དེ། སྒྲུབ་བྱེད་མེད་ཅིང་དེ་ཉིད་དང་གཞན་དུ་བརྟགས་ན་མི་འཐད་པའི་གནོད་བྱེད་ཡོད་པའི་ཕྱིར་རོ། ། སློབ་དཔོན་ཆོས་གྲགས་ཀྱིས། ཡུལ་མེད་པ་ཡི་ཤེས་པའམ། ། ཤེས་པ་མེད་པའི་ཡུལ་འགའ་ཡང༌། །
མྱོང་བར་གྱུར་བ་མ་མཐོང་ནས། ། ཞེས་གསུངས་པ་ལྟ་བུ་ཡིན། དོན་བཞི་པ་མཐར་བཟུང་ན་སྲིད་པའི་རྩ་བར་འགྱུར་བ་ནི། དེ་ལྟར་གནས་ལུགས་ངེས་པ་དོན་ལ་མེད་ཀྱང་ངེས་པར་བཟུང་ན་སྐྱོན་ཅི་ཡོད་སྙམ་ན། ཕྱིན་ཅི་ལོག་ལ་ཞེན་པས་སྲིད་པ་ལས་མི་གྲོལ་ཞིང་སྡུག་བསྔལ་གྱི་རྩ་བར་འགྱུར་བ་ཡིན་ཏེ། རིན་ཆེན་ཕྲེང་བ་ལས། གནས་མེད་ཆོས་འདིས་སྐྲག་གྱུར་བའི། ། སྐྱེ་བོ་གནས་ལ་མངོན་དགའ་ཞིང༌། ། ཡོད་དང་མེད་པར་འཛིན་པས་ན། ། མི་མཁས་རྣམས་ནི་ཕུང་བར་འགྱུར། །
ཞེས་གསུངས་པ་དང་འདྲའོ། ། དོན་གཉིས་པ་དེ་ལ་རྩོད་པ་སྤང་བ་ལ་གསུམ་ལས། ལུང་དང་འགའ་བ་སྤང་བ་ནི། འོ་ན་སངས་རྒྱས་ཀྱི་ཡང་དག་པའི་ལྟ་བ་སྟོང་པ་ཉིད་ཅེས་གསུངས་པ་དང་འགལ་སྙམ་ན། མཐར་འཛིན་པ་སྤང་བའི་ཕྱིར་སྟོང་པ་ཉིད་དུ་གསུངས་པ་ཡིན་གྱི། སྟོང་པ་ཉིད་ཅེས་བྱ་བའི་ལྟ་བ་ཡོད་པ་མ་ཡིན་ཏེ། རྡོ་རྗེ་གུར་ལས། ལྟ་བ་རྣམས་ལས་ལོག་རྣམས་དང༌། ། བདག་ཏུ་ལྟ་བ་ཚོལ་རྣམས་ཀྱི། ། བདག་ཞེན་བསམ་པ་བཟློག་པའི་ཕྱིར། །
སྟོང་པ་རྒྱལ་བ་རྣམས་ཀྱིས་བསྟན། ། ཞེས་གསུངས་སོ། ། ཆོས་གཉིས་པ་རང་ཚིག་དང་འགལ་བ་སྤང་བ་ནི། གནས་ལུགས་ངེས་པའི་ལྟ་བ་མེད་ན། ཁྱེད་གསང་སྔགས་པ་རང་གིས་ཀྱང༌། ཕ་རོལ་ཏུ་ཕྱིན་པ་དང་ན་མཉམ་པའི་ལྟ་བ་དང༌། དེ་ཁོ་ན་ཉིད་རྒྱ་མཚོའི་དོན་དང་མ་བྲལ་བའི་ལྟ་བ་ཞེས་འདོད་པ་མ་ཡིན་ནམ་ཞེས་རྒོལ་ན། བལྟ་བྱ་དང་ལྟ་བྱེད་ལས་གྲོལ་བ་ལ་ལྟ་བར་བཏགས་པ་ཡིན་གྱི། ཁས་བླང་རྒྱུའི་ལྟ་བ་གཅིག་ཡོད་ནས་སྨོས་པ་མ་ཡིན་པས་སྐྱོན་མེད་དེ། སློབ་དཔོན་ཏོག་ཙེ་བ་བཟང་པོའི་ཞབས་ཀྱི་ཞལ་སྔ་ནས།
ཉན་པ་གོམས་པའི་སྦྱོར་བ་ཡིས། ། གཉིས་མེད་མིང་དུ་བཟུང་བ་ལ། ། དེ་ལ་རྣལ་འབྱོར་པས་བཟོད་མཛོད། ། ཅེས་གསུངས་པ་ལྟར་ཡིན་ནོ། ། ཆོས་གསུམ་པ་ཐ་མལ་པ་དང་མཚུངས་པ་སྤང་བ་ནི། ཁྱེད་ལ་ལྟ་བ་མེད་ན། འཇིག་རྟེན་ཐ་མལ་པ་ལའང་ལྟ་བ་མེད་པས། དེ་དང་མཚུངས་པ་མ་ཡིན་ནམ་ཞེས་རྒོལ་ན། འཇིག་རྟེན་ཕལ་པ་ལ་གྲུབ་མཐས་བཏགས་པའི་ལྟ་བ་མེད་པ་ནི་མ་ཤེས་པ་ཡིན་ལ། ངེད་ལྟ་བ་མི་འདོད་པ་ནི།
ལྟ་བ་ངོ་བོས་མ་གྲུབ་པ་ཤེས་ནས་མི་འདོད་པས་ག་ལ་མཚུངས་ཏེ། ལོང་བ་དང༌། མིག་གསལ་བས་ནམ་མཁའ་ལ་ལྟ་བ་དང་འདྲ་བ་ཡིན་ནོ། ། དོན་གཉིས་པ་མཐའ་བྲལ་གྱི་དབུ་མ་ཞེས་འཛིན་ནའང༌། མཐའ་བྲལ་མ་ཡིན་པ་ནི། དེ་ལྟར་མུ་བཞི་དང་བྲལ་བའི་དབུ་མ་ཞེས་བཏགས་ཤིང་ཞེན་ནའང་དེ་ཕྱིན་ཅི་ལོག་ཏུ་འགྱུར་བ་ཡིན་པས། ཏིང་ངེ་འཛིན་རྒྱལ་པོ་ལས། ཡོད་དང་མེད་པ་འདི་གཉིས་མཐའ་ཡིན་ཏེ། ། གཙང་དང་མི་གཙང་འདི་ཡང་མཐའ་ཡིན་ལ། ། དེ་ལྟར་མཐའ་བཞི་རྣམ་པར་སྤངས་པ་ཡི། །
མཁས་པས་དབུས་ལ་གནས་པར་མི་བྱའོ། ། ཞེས་གསུངས་ལ། དེ་ཉིད་སཾ་པུ་ཊ་ལས། སྟོང་མིན་སྟོང་པ་མིན་པའང་མིན། ། དབུ་མ་དམིགས་པར་མི་འགྱུར་རོ། ། ཞེས་གསུངས་པ་ལྟར་རོ། ། དོན་གཉིས་པ་བསྒོམ་པ་ཟུང་འཇུག་ཏུ་ཉམས་སུ་བླང་བ་ལ་གསུམ་ཡོད་པ་ལས། ཟུང་འཇུག་གི་རང་བཞིན། ཡུལ་སྣང་བ་དང་སྟོང་པ་ཟུང་དུ་འཇུག་པ། བློ་རིག་པ་དང་སྟོང་པ་ཟུང་དུ་འཇུག་པ་ལ་དེ་ལྟར་ཤེས་ཏེ།
གསང་བ་འདུས་པ་ལས། ཤེས་རབ་ཐབས་ནི་སྙོམས་འཇུག་པ། ། རྣལ་འབྱོར་ཞེས་ནི་བརྗོད་པ་ཡིན། ། གང་ཞིག་དངོས་མེད་ཤེས་རབ་སྟེ། ། ཐབས་ནི་དངོས་པོའི་མཚན་ཉིད་དེ། ། ཞེས་གསུངས་པ་ལྟར་ཡིན་ནོ། ། གཉིས་པ་དོན་དམ་པར་བསམ་དུ་མེད་པ་ནི། ཡང་དག་པའི་རིགས་པས་དཔྱད་ན། དོན་དམ་པར་ཕྱི་ནང་གི་ཆོས་ཐམས་ཅད་ངོ་བོས་མ་གྲུབ་པས། བསྒོམ་བྱ་སྒོམ་བྱེད་ལས་གྲོལ་བ་ཡིན་ཏེ།
སཾ་པུ་ཊ་ལས། རྣམ་རྟོག་མེད་པའི་ཆོས་རྣམས་ལ། ། དམིགས་པ་མེད་ཅིང་བསྒོམ་པ་མེད། ། ཅེས་གསུངས་པ་ལྟར་རོ། ། གསུམ་པ་ཀུན་རྫོབ་ཏུ་བསྒོམ་པའི་ཚུལ་ནི། དེ་ལྟར་དོན་དམ་པར་སྤྲོས་པ་དང་བྲལ་བས་བསྒོམ་དུ་མེད་ཀྱང༌། ཀུན་རྫོབ་ཏུ། རྨི་ལམ་སྒྱུ་མ་ལྟ་བུའི་ཚུལ་གྱིས་བསྒོམ་པ་ཡིན་ཏེ། རྟོག་པ་མེད་པ་ལྟར་མོས་ལ། བརྟག་པ་ཀུན་གྱིས་བརྟག་པར་བྱ། །
ཞེས་གསུངས་པ་ལྟར་ཡིན་ནོ། ། དོན་བཞི་པ་ལྟ་བ་དེ་ཉིད་གསུང་རབ་དང་སྡེ་སྣོད་ཐམས་ཅད་ཀྱི་རྟོགས་བྱར་བསྟན་པ་ནི། ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དེ། དེ་ཉིད་ཐུབ་པའི་གསུང་རབ་ཐམས་ཅད་ཀྱི་བརྗོད་བྱ་ཡིན་ཏེ། མདོ་ལས། བདེ་བར་གཤེགས་པའི་གསུང་ཐམས་ཅད་ནི་དེ་ཁོ་ན་ཉིད་ལ་གཞོལ། དེ་ཁོ་ན་ཉིད་ལ་འབབ། དེ་ཁོ་ན་ཉིད་ལ་མངོན་དུ་ཕྱོགས་ཞེས་གསུངས་པ་དང༌། སྤྱོད་འཇུག་ལས། ཡན་ལག་འདི་དག་ཐམས་ཅད་ནི། །
ཐུབ་པས་ཤེས་རབ་དོན་དུ་གསུངས། ། དེ་ཡི་ཕྱིར་ན་སྡུག་བསྔལ་དག ། ཞི་བར་འདོད་པས་ཤེས་རབ་བསྐྱེད། ། ཅེས་གསུངས་པ་དང༌། སཾ་པུ་ཊ་ལས། འདི་ནི་གཉིས་སུ་མེད་པར་བརྗོད། ། འདི་ནི་བྱང་ཆུབ་སེམས་མཆོག་ཉིད། ། རྡོ་རྗེ་རྡོ་རྗེ་སེམས་དཔའ་དཔལ། ། རྫོགས་པའི་སངས་རྒྱས་བྱང་ཆུབ་ཉིད། ། འདི་ཉིད་ཤེས་རབ་ཕ་རོལ་ཕྱིན། །
ཕ་རོལ་ཕྱིན་པ་ཀུན་གྱི་དངོས། ། མཉམ་ཉིད་བསམ་བྱ་ཉིད་དུ་གསུངས། ། སངས་རྒྱས་ཀུན་མཆོག་བསྒོམ་པ་ཉིད། ། ཅེས་གསུངས་པས་མིང་གི་རྣམ་གྲངས་བཅུ་བཞི་བསྟན་པ་ཡིན་ཏེ། ཡང་ལྟ་བ་སྟོང་པ་ཉིད་དེ་ལ་གཉིས་སུ་མེད་པ་ཞེས་བརྗོད་དེ། སཾ་པུ་ཊ་ལས། གཉིས་མེད་གཉིས་ནི་རྣམ་སྤངས་པའི། ། དེ་ཉིད་ལ་ནི་ཇི་བཞིན་སྟོན། ། ཞེས་བྱ་བ་དང༌། རིམ་ལྔ་ལས།
དེ་ལྟར་གང་གནས་རྣལ་འབྱོར་པ། ། ཟུང་འཇུག་རིམ་ལ་གནས་པ་སྟེ། ། དེ་ཉིད་གཉིས་མེད་ཡེ་ཤེས་ཏེ། ། མི་གནས་མྱ་ངན་འདས་པའང་ཡིན། ། ཞེས་གསུངས་སོ། ། དེ་ཉིད་ལ་བྱང་ཆུབ་ཀྱི་སེམས་ཞེས་བརྗོད་དེ། བརྟག་གཉིས་ལས། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་རབ་ཏུ་བརྗོད། ། ཅེས་གསུངས།
དེ་ཉིད་ལ་རྡོ་རྗེ་ཞེས་བརྗོད་དེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པས། ། སྟོང་པ་ཉིད་ནི་རྡོ་རྗེར་བཤད། ། ཅེས་གསུངས། དེ་ཉིད་ལ་རྡོ་རྗེ་སེམས་དཔའ་ཞེས་བརྗོད་དེ། བརྟག་གཉིས་ལས། རྡོ་རྗེ་མི་ཕྱེད་ཅེས་བྱར་བརྗོད། །
ཅེས་གསུངས། དེ་ཉིད་ལ་དཔལ་ཞེས་བརྗོད་དེ། ། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་བྱ་བ་དང༌། རྣམ་སྣང་མངོན་བྱང་ལས། ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། ཞེས་གསུངས། དེ་ཉིད་ལ་རྫོགས་པའི་སངས་རྒྱས་ཞེས་བརྗོད་དེ། རྡོ་རྗེ་རྩེ་མོ་ལས།
དེ་བཞིན་ཉིད་བདེན་ཤིན་ཏུ་བརྟན། ། དེ་ཁོ་ན་ཉིད་གང་རྟོགས་ནས། ། ཆོས་ཀུན་རྟོགས་པ་ཞེས་བྱ་གང༌། ། དེ་ཉིད་རྟོགས་པ་སངས་རྒྱས་བརྗོད། ། ཅེས་གསུངས། དེ་ཉིད་ལ་བྱང་ཆུབ་ཅེས་བརྗོད་དེ། རྣམ་སྣང་མངོན་བྱང་ལས། བྱང་ཆུབ་ནམ་མཁའི་མཚན་ཉིད་དེ། ། རྣམ་པར་རྟོག་པ་ཐམས་ཅད་སྤངས། ། ཞེས་གསུངས་སོ། །
དེ་ཉིད་ལ་ཤེས་རབ་ཀྱི་ཕ་རོལ་ཕྱིན་པ་ཞེས་བརྗོད་དེ། རྡོ་རྗེ་རྩེ་མོ་ལས། ཉན་ཐོས་རང་རྒྱལ་ཕྱི་རོལ་གྱི། ། ཤེས་རབ་ལས་ནི་བླ་མར་བརྗོད། ། དེ་བཞིན་ཉིད་ཞི་ཕ་རོལ་ཕྱིན། ། ཤེས་རབ་ཕ་རོལ་ཕྱིན་ཞེས་བཤད། ། ཅེས་གསུངས་སོ། ། དེ་ཉིད་ཕ་རོལ་ཕྱིན་པ་ཀུན་གྱི་དངོས། ། ཞེས་གསུངས་ཏེ། མ་ཆགས་པས་སྦྱིན་པ།
ཉེས་པ་མེད་པས་ཚུལ་ཁྲིམས། མི་འཁྲུགས་པས་བཟོད་པ། མི་གནས་པས་བརྩོན་འགྲུས། མི་གཡེངས་པས་བསམ་གཏན། མ་རྨོངས་པས་ཤེས་རབ་སྟེ། མདོ་སྡེ་རྒྱན་ལས། འཛིན་པ་མི་མངའ་ཉེས་མི་མངའ། ། རྙོག་པ་མེད་ཅིང་མི་གནས་ལ། ། མི་གཡོ་ཆོས་རྣམས་ཐམས་ཅད་ལ། ། སྤྲོས་བྲལ་ཁྱོད་ལ་ཕྱག་འཚལ་ལོ། །
ཞེས་གསུངས་སོ། ། དེ་ཉིད་ལ་མཉམ་པ་ཉིད་ཅེས་བརྗོད་དེ། བརྒྱད་སྟོང་པ་ལས། ཆོས་ཐམས་ཅད་མཉམ་པ་ཉིད་ཡིན་པས་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་ཅེས་གསུངས་སོ། ། དེ་ཉིད་བསམ་པར་བྱ་བ་ཞེས་བརྗོད་དེ། ཨ་བྷི་དྷ་ན་ལས། བསམ་གྱིས་མི་ཁྱབ་དེ་བསམས་ནས། ། དངོས་དང་དངོས་མེད་རྣམ་པར་སྤངས། ། ཞེས་གསུངས་སོ། ། དེ་ཉིད་ལ་སངས་རྒྱས་ཀུན་དངོས་ཞེས་བྱ་སྟེ།
སངས་རྒྱས་མཉམ་སྦྱོར་ལས། ཡེ་ཤེས་སངས་རྒྱས་ཀུན་གྱི་དངོས། ། རྡོ་རྗེ་སེམས་དཔའ་བདེ་བའི་མཆོག ། ཅེས་གསུངས་སོ། ། དེ་ཉིད་ལ་མཆོག་ཅེས་བྱ་སྟེ། རྣམ་སྣང་མངོན་བྱང་ལས། གསང་སྔགས་ཡེ་ཤེས་ལས་བྱུང་བ། ། འདི་ནི་དེ་ཉིད་ཡེ་ཤེས་མཆོག ། ཅེས་གསུངས་སོ། ། དེ་ཉིད་བསྒོམ་པར་བྱ་བ་ཞེས་བརྗོད་དེ།
རྒྱལ་བའི་ཡུམ་ལས། གཟུགས་བསྒོམ་པ་རྣམ་པར་བསྒོམ་པ་ནི། ཤེས་རབ་ཀྱི་ཕ་རོལ་དུ་ཕྱིན་པ་རྣམ་པར་བསྒོམ་པའོ། ། ཞེས་གསུངས་པས། མིང་བཅུ་བཞིས་མཚོན་ལ། དེ་ཉིད་ལ་ཀྱེའི་རྡོ་རྗེ་དང༌། གསང་བ་འདུས་པ་དང་འཁོར་ལོ་བདེ་མཆོག་དང༌། དུས་ཀྱི་འཁོར་ལོ་ལ་སོགས་པའི་མཚན་དུ་མ་དང༌། དེ་དག་སྟོན་པར་བྱེད་པའི་ཆོས་ཀྱི་ཕུང་པོ་དུ་མས་ཀྱང་ལྟ་བ་སྟོན་པར་བྱེད་པ་ཡིན་ནོ། ། ཆོས་ཐམས་ཅད་བརྗོད་པར་བྱ་བ་དང༌།
རྟོགས་པར་བྱ་བ་ཡིན་པས་ཤིན་ཏུ་འབད་པ་ཆེན་པོས་ཆེད་དུ་གཉེར་བར་བྱ་བ་ཡིན་ནོ། ། ཆོས་ལྔ་པ་དེ་རྟོགས་པར་བྱེད་པའི་ཐབས་གསང་སྔགས་ཀྱི་ཐབས་རྣམ་པར་གཞག་པ་ལས། དེ་ཁོ་ན་ཉིད་དེ་ཐབས་གཞན་གྱིས་མི་རྟོགས་ཤིང་གསང་སྔགས་ཀྱི་ཐབས་ཀྱིས་མྱུར་དུ་རྟོགས་པ། གསང་སྔགས་ཀྱི་ཐབས་ངོས་བཟུང་བ། ཐབས་ལས་བྱུང་བའི་ཡེ་ཤེས་དེ་དཔེའི་ཡེ་ཤེས་སུ་བསྟན་པ། དེ་ལུས་ལ་གནད་དུ་བསྣུན་པས་རྟོགས་པའི་ཕྱིར་རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་སྟེ། བཞི་ཡོད་པ་ལས། དང་པོ་ཐབས་གཞན་གྱིས་མི་རྟོགས་པ་ནི། ལྟ་བའི་ཡེ་ཤེས་དེ་གསང་སྔགས་ཀྱི་ཐབས་ལ་མ་བརྟེན་པར་ཕ་རོལ་ཏུ་ཕྱིན་པར་གྲགས་པ་ལ་སོགས་པའི་ཐོས་བསམ་དང༌། དཔེ་དང་གཏན་ཚིགས་ཀྱིས་མི་རྟོགས་ཏེ།
གཞན་གྱིས་བརྗོད་མིན་ནས། མི་རྙེད་དེ་ཞེས་བྱ་བ་དང༌། སློབ་དཔོན་ཨཱརྻ་དེ་བས། བསྐལ་པ་བྱེ་བ་དུ་མ་རུ། ། ཐོས་པའི་ཕ་རོལ་སོན་གྱུར་པ། ། བདག་བྱིན་བརླབ་ལ་ཕྱིར་བལྟས་པས། ། དེ་ཡི་དེ་ཉིད་རྟོགས་མི་འགྱུར། ། ཞེས་བྱ་བ་དང༌། ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱི། །
བདག་བྱིན་བརླབ་ལ་ཕྱིར་ཕྱོགས་པས། ། རྨི་ལམ་སྒྱུ་འདྲ་མཐོང་བ་མེད། ། ཅེས་གསུངས་པ་ལྟར་ཡིན་ནོ། ། གཉིས་པ་གསང་སྔགས་ཀྱི་ཐབས་ངོས་བཟུང་བ་ནི། བརྟག་གཉིས་ལས། བླ་མའི་དུས་ཐབས་བསྟན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་གསུངས་པས། མཚན་ཉིད་དང་ལྡན་པའི་བླ་མའི་བྱིན་རླབས་ཀྱིས་རྟོགས་པར་འགྱུར་བ་ཡིན་ཏེ། སཾ་པུ་ཊ་ལས།
ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། ། ཞེས་བྱ་བ་དང༌། རིམ་ལྔ་ལས། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྷུང་བར་མི་འགྱུར་སྙམ་ཡང་ལྷུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་གསུངས་སོ། ། དུས་ནི།
བླ་མའི་དེས་དབང་གསུམ་པ་དང་བཞི་པ་བསྐུར་བའི་དུས་སུ་རྟོགས་ཏེ། བརྟག་གཉིས་ལས། ཕྱག་རྒྱ་ཆེན་པོའི་དབང་བསྐུར་བ་ནས། བྱིན་རླབས་ཡིན་ཞེས་གསུངས་སོ། ། ཐབས་ནི་བྱང་ཆུབ་ཀྱི་སེམས་དབབ་བཟློག་གིས་རྟོགས་པར་འགྱུར་ཏེ། བརྟག་གཉིས་ལས། ག་པུར་ཉིད་ནི་བདག་མེད་མ། ། ཞེས་གསུངས་སོ། ། བསྟན་པ་ནི། དངོས་སམ་ཡེ་ཤེས་ཀྱི་ཕྱག་རྒྱ་བསྟན་པས་རྟོགས་ཏེ།
བརྟག་གཉིས་ལས། བོལླ་ཀཀྐོ་ལ་སྦྱོར་བས། ། དེ་ཡི་བདེ་བ་ཤེས་པར་འགྱུར། ། ཞེས་གསུངས་པས་སོ། ། དེ་ལྟ་བུའི་རྐྱེན་དེ་དག་འཕྲོད་པར་བྱེད་པ་ལ། བདག་ཉིད་ཀྱི་བླ་མ་མཆོད་པ་ལ་སོགས་པ་ཕྱིའི་བསོད་ནམས་སོགས་པ་ལའང་རག་ལས་ཏེ། སློབ་དཔོན་ཀླུ་སྒྲུབ་ཀྱི་ཞལ་ནས། བླ་མ་ཡོངས་སུ་མཉེས་པ་ཡིས། ། ལས་ཀྱི་དངོས་གྲུབ་ཐོབ་པར་འགྱུར། ། ཞེས་གསུངས་པ་ལྟར་རོ། །
གསུམ་པ་ཐབས་ལས་བྱུང་བའི་ཡེ་ཤེས་དེ་དཔེའི་ཡེ་ཤེས་སུ་བསྟན་པ་ནི། འོ་ན་དབང་གསུམ་པའི་དུས་སུ་ཉམས་སུ་མྱོང་བའི་ཡེ་ཤེས་དེ། འཕགས་པ་རྣམས་ཀྱིས་རྟོགས་པའི་དོན་གྱི་ཡེ་ཤེས་ཡིན་ནམ་སྙམ་ན། མཐོང་སྤང་གི་སྒྲིབ་པ་མ་སྤངས་པའི་ཕྱིར་དོན་གྱི་ཡེ་ཤེས་མ་ཡིན། འོ་ན་དེ་སྐྱེས་ཀྱང་དོན་མེད་དོ་སྙམ་ན། ནམ་མཁའི་ཟླ་བ་ལྟ་བར་འདོད་པ་ལས་ཆུ་ནང་གི་ཟླ་བ་ལྟ་བ་ལྟར། དོན་དང་འདྲ་ཞིང་དེ་བླ་མས་ངོ་སྤྲད་པས་མྱུར་དུ་རྟོགས་པར་འགྱུར་བས་ཤིན་ཏུ་དོན་ཆེ་བ་ཡིན་ཏེ། བརྟག་གཉིས་ལས། གང་ཕྱིར་འབྱུང་བ་ཆེར་བདེ་བ། ། དེ་ཕྱིར་བདེ་བ་དེ་ཉིད་མིན། །
ཞེས་བྱ་བ་དང༌། ལྷན་ཅིག་སྐྱེས་པས་གང་སྐྱེས་པ། ། ལྷན་ཅིག་སྐྱེས་པ་དེར་བརྗོད་བྱ། ། ཞེས་གསུངས་པ་ལྟར་རོ། ། བཞི་པ་དེ་ལུས་ལ་གནད་དུ་བསྣུན་པས་རྟོགས་པའི་ཕྱིར། རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་ནི། སློབ་དཔོན་ཀླུ་སྒྲུབ་ཀྱིས། ཤེས་དང་མི་ཤེས་པ་དག་གིས། ། ལུས་འདི་ཉིད་ལ་ཐམས་ཅད་དེ། ། རང་གི་རྣམ་པར་རྟོག་པས་བསྒྲིབས། །
བདག་ཉིད་ཤེས་ན་གྲོལ་བར་འགྱུར། ། ཞེས་གསུངས་པས། ལུས་ཀྱི་གནས་ལུགས་ཤེས་དགོས་ཏེ། དེ་གཏན་ལ་འབེབས་པ་ལ། རྟེན་དཀྱིལ་འཁོར་གསུམ་རླུང་དང་བཅས་པ་དང་པོ་ཇི་ལྟར་འགྲུབ་པའི་ཚུལ། བར་དུ་གནས་པའི་ཚུལ། ཐ་མ་འཇིག་པའི་ཚུལ་དང་གསུམ་དུ་གནས་ཀྱང༌། བཤད་བདེ་བས་ཐོག་མར་འཇིག་པའི་ཚུལ་གསུངས་སོ། ། དེ་ལ་ནང་འཇིག་པ་ལྟར་ཕྱིའི་འཇིག་རྟེན་ཡང་འབྱུང་བའི་རིམ་པས་འཇིག་སྟེ། མངོན་པ་ལས།
མེ་ཡིས་བདུན་ནོ་ཆུ་ཡིས་གཅིག ། དེ་ལྟར་ཆུ་བདུན་ཐལ་ནས་ནི། ། མེ་ཡིས་བདུན་ནོ་དེ་ནས་ནི། ། མཇུག་ཏུ་རླུང་གིས་འཇིག་པ་ཡིན། ། ཞེས་གསུངས་པ་ལྟར་འཇིག་ལ། དེ་ནས་སྟོངས་ནས། དེ་ནས་ཡང་འཆགས་སོ། ། ནང་རིམ་གྱིས་འཇིག་པའང་འབྱུང་བའི་རིམ་གྱིས་འཇིག་སྟེ། དེ་ལ་འཆི་བའི་དུས་སུ། སྲོག་གི་རྟེན་ས་རླུང་གི་ནུས་པ་ཆུ་ལ་ཐིམ་པས་ལུས་ཀྱི་སྟོབས་དང་ལྗིད་ཉམས།
ཆུ་མེ་ལ་ཐིམ་པས་གཤེར་བའི་དངོས་པོ་རྣམས་སྐེམས། མེ་རླུང་ལ་ཐིམ་པས་ལུས་ཀྱི་དྲོད་ཡལ། རླུང་རྣམ་པར་ཤེས་པ་ལ་ཐིམ་པས་དབུགས་རྒྱུ་བ་ཆད། རྣམ་པར་ཤེས་པ་འོད་གསལ་ལ་ཐིམ་པས་རྣམ་རྟོག་འགགས། འདའ་ཀ་མའི་གདམས་ངག་ཡོད་ན་སྐབས་འདིར་འགྲུབ། མེད་ན་བར་དོར་རྫུས་སྐྱེས་ཀྱི་ལུས་ལེན། དེའི་ཚེ་བར་དོའི་གདམས་ངག་ཡོད་ན་འགྲུབ། མེད་ན་ཕ་རོལ་ཏུ་སྐྱེ་བ་ལེན་པར་འགྱུར་ཏེ། འགག་པའི་ཚུལ་ལོ། ། བར་དོར་ཤིན་ཏུ་ཕྲ་བའི་རྫུས་སྐྱེས་ཀྱི་ལུས་བླངས་ཏེ།
དྲི་ཟ་ཞིང་ལས་དང་རྗེས་སུ་མཐུན་པའི་བདེ་སྡུག་མྱོང་ནས་སྐྱེ་བ་ཕྱི་མའི་ཉིང་མཚམས་སྦྱོར་རོ། ། དེའི་ཕྱིར་དང་པོ་ཇི་ལྟར་འགྲུབ་པའི་ཚུལ་ལ་བཞི་ཡོད་པའི་དང་པོའི་དང་པོ་ལུས་ངག་ཡིད་གསུམ་རྟེན་དང་བརྟེན་པའི་ཚུལ་ནི་སྐྱེ་བའི་ཚེ། སེམས་ལ་བརྟེན་ནས་ལུས་ངག་བརྟེན་པའི་ཚུལ་གྱིས་འབྱུང་ལ། གནས་པའི་ཚེ་ལུས་རྟེན་ལ། ངག་དང་སེམས་བརྟེན་པའི་ཚུལ་གྱིས་གནས་ཏེ། ཕྱག་རྒྱ་ཆེན་པོ་ཐིག་ལེ་ལས། འབྱུང་བ་ཆེན་པོ་བཞི་པོ་ནི། ། སྲོག་གི་རྟེན་དུ་ཤེས་པར་བྱ། ། ཡང་ན་སྲོག་ནི་དེ་རྣམས་བརྟེན། ། ལགས་དགེས་དབང་མོ་ཤེས་པར་གྱིས། །
ཞེས་གསུངས་པ་ལྟར་རོ། ། གཉིས་པ་སེམས་ལ་བརྟེན་ནས་ལུས་ངག་ཇི་ལྟར་འབྱུང་ན། སྔ་མའི་སེམས་ཀྱི་རྒྱུན་འོད་གསལ་ལ་ཐིམ་པས་སྔོན་གྱི་བག་ཆགས་ཀྱིས་འཕེན་པས་འོད་གསལ་ལས་ལངས་ཏེ། རྣམ་ཤེས་གཡོས་བས་རླུང་འབྱུང་ལ། རླུང་བསྐྱོད་པས་དྲོད་དང༌། དྲོད་ཀྱིས་ཆུ་རྡུལ་བསྡུས་པས་རླན་དང༌། དེས་ས་རྡུལ་བསྡུས་པས་ས་སྟེ་འབྱུང་བ་རྣམས་བསྡུས་ནས། དེ་ལས་བར་དོར་རྫུས་སྐྱེས་ཀྱི་ལུས་འགྲུབ་ཅིང༌། དེ་ལ་བརྟེན་པའི་རླུང་བརྗོད་འདོད་ཀྱི་རྟོག་པས་བསྐུལ་བ་དང༌། མགྲིན་པ་ལ་སོགས་པ་ནས་རྒྱུས་ནས་བར་དོའི་ངག་སྣ་ཚོགས་འབྱུང་ལ།
དེ་ཉིད་ཕྱི་མའི་ལུས་འགྲུབ་པའི་རྐྱེན་དང་ཕྲད་པས་སྐྱེ་བ་ཕྱི་མའི་ལུས་ངག་རགས་པ་འགྲུབ་སྟེ། ཕྱག་རྒྱ་ཆེན་པོ་ཐིག་ལེ་ལས། ། རྣམ་ཤེས་ལས་ནི་སྐྱེས་པ་རླུང༌། ། དེ་ལས་མེ་ནི་སྐྱེ་བར་འགྱུར། ། དེ་ལས་ཆུ་ནི་སྐྱེ་བར་འགྱུར། ། དེ་ལས་ས་ནི་སྐྱེ་བར་འགྱུར། ། དེ་རྣམས་ཀུན་ལས་ཕུང་པོ་འབྱུང༌། ། དེ་ལས་སྐྱེ་མཆེད་འབྱུང་བར་འགྱུར། ། དེ་ལས་རྣམ་ཤེས་སྐྱེ་བར་འགྱུར། ། དེ་ལས་ཡེ་ཤེས་སྐྱེ་འགྱུར་ཏེ། །
བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་སོ། ། གསུམ་པ་དཔེ་བརྒྱད་དང་སྟོང་པ་གསུམ་དང་སྦྱར་བ་ནི། ཚེ་སྔ་མའི་ཤེས་པ་ལས་ཚེ་ཕྱི་མའི་ཤེས་པ་འབྱུང་ལ། བར་དོའི་གནས་སྐབས་ཀྱི་ཤེས་པའི་རྒྱུན་ལ་བརྟེན་ནས་འབྱུང་བ། སྔ་མ་ཉིད་ཕྱི་མར་འཕོ་བ་ཡང་མ་ཡིན་པས་རྟག་པར་ཡང་མི་འགྱུར་ལ། རྒྱུན་ལ་བརྟེན་ནས་ཆད་པར་ཡང་མི་འགྱུར་བའི་དཔེ་ནི། སློབ་དཔོན་ཀླུ་སྒྲུབ་ཀྱིས། རྟེན་འབྲེལ་གྱི་གཞུང་ལས། ཁ་ཏོན་མར་མེ་མེ་ལོང་རྒྱ། །
མེ་ཤེལ་ས་བོན་སྐྱུར་དང་སྒྲས། ། ཕུང་པོ་ཉིང་མཚམས་སྦྱར་བ་དག ། མི་འཕོ་བར་ཡང་མཁས་རྟོགས་བྱ། ། ཞེས་གསུངས་པ་ལྟར་རྟོགས་པར་བྱ་བ་ཡིན་ནོ། ། དེ་ཉིད་སྟོང་པ་གསུམ་དང་སྦྱར་ན། སྔ་མའི་བག་ཆགས་ཀྱིས་འཕེན་པ་དང་ཀུན་གཞིའི་རྒྱུན་མ་ཆད་པས་འོད་གསལ་ལས། ཀུན་གཞི་ད་ལྟར་བ་མ་བསྒྲིབས་ལ་ལུང་དུ་མ་བསྟན་པ་འགྲུབ་པ་ལ་སྟོང་པ་ཆེན་པོ་ཞེས་བྱ། དེ་ཉིད་ལ་དྲི་མའི་ཚུལ་གྱིས་ཉོན་མོངས་པ་ཅན་གྱི་ཡིད་དང་བཅས་པར་འབྱུང་བ་ལ་ཤིན་ཏུ་སྟོང་པ་ཞེས་བྱ། དེ་ལ་སྔོན་གྱི་བག་ཆགས་ཀྱི་འཕེན་པ་དང༌། ཡུལ་གྱི་རྐྱེན་གྱི་བྱེད་པས་རྣམ་ཤེས་ཚོགས་དྲུག་དང་བཅས་པར་འབྱུང་བ་ལ་སྟོང་པའི་བདག་ཉིད་ཅན་ཞེས་བྱ་ཞིང༌།
དེ་དག་ལ་སེམས་སྣང་བ་དང༌། སྣང་བ་མཆེད་པ་དང༌། སྣང་བ་ཉེར་ཐོབ་ཅེས་བྱ་བར་ཡང་འདོགས་སོ། ། བཞི་པ་སྐྱེ་གནས་བཞིའི་རིམ་པ་བཤད་པ་ལ་གཞིའི་ལུས་ལེན་པའི་ལས་ཀྱི་འཕེན་པ་དྲག་པོས་འཕངས་པས། རྐྱེན་མང་པོ་དང༌། དུས་རིང་པོ་ལ་མི་ལྟོས་པར་འཕྲལ་དུ་ལུས་ལེན་པ་ལ་རྫུས་སྐྱེས་ཟེར། དེ་བས་འཕེན་པ་ཞན་པས་ཕྱིའི་དྲོད་གཤེར་ལ་སོགས་པའི་རྐྱེན་དང༌། དུས་ཅི་རིགས་པའི་འགྱུར་བ་ལས་ལུས་འགྲུབ་པ་དྲོད་གཤེར་སྐྱེས་ཞེས་ཟེར། དེ་བས་ཀྱང་འཕེན་པ་ཞན་པ། ཕ་མ་ལ་ལྟོས་པའམ།
མ་ལྟོས་པའི་འབྱུང་བའི་ནུས་པ་དང༌། དུས་ཀྱི་འགྱུར་བས་སྒོ་ང་གྲུབ་ནས། དེ་རྡོལ་ཏེ་ལུས་འགྲུབ་པ་ལ་སྒོང་སྐྱེས་ཞེས་ཟེར། ལས་ཀྱི་དྲི་མ་མཐུག་ཅིང་ཕ་མ་དང་ལས་མཐུན་པར་བསགས་པས་ཕ་མ་ལ་སོགས་པའི་རྐྱེན་མང་པོ་ལ་ལྟོས་ནས་སྐྱེ་བ་ལ་མངལ་སྐྱེས་ཞེས་ཟེར། འདི་སྦྱང་དཀའ་བས་རྒྱས་པར་བཤད་པ་ལ་གསུམ་ཡོད་པ་ལས། དང་པོ་དངོས་པོ་དང་དངོས་མེད་ལས་སྐྱེ་བའི་ལུགས། མུ་སྟེགས་ཆད་ལྟ་བ་ཕ་མ་ལ་སོགས་པའི་དངོས་པོ་དང༌། ངོ་བོ་ཉིད་དངོས་པོ་མེད་པ་ལས་སྐྱེ་བར་འདོད་ལ་དེ་རྗེས་སུ་གཟུང་བའི་ཕྱིར། སཾ་པུ་ཊ་ལས། རྡོ་རྗེ་པདྨ་མཉམ་སྦྱོར་བས། །
དངོས་དང་དངོས་མེད་རོ་གཅིག་འགྱུར། ། ཞེས་གསུངས་པས། ཁུ་ཁྲག་དངོས་པོ་དང་སེམས་གཟུགས་ཀྱི་དངོས་པོར་མ་གྲུབ་པ་འདུས་ནས་སྐྱེ་བ་ལ་དགོངས་ནས་གསུངས། གཉིས་པ་རྡུལ་མུན་པ་སྙིང་སྟོབས་ལས་སྐྱེ་བར་འདོད་པ་ནི། གྲངས་ཅན་པས་དེ་ལྟར་འདོད་པས་དེ་རྗེས་སུ་གཟུང་བའི་དོན་དུ། སཾ་པུ་ཊ་ལས། མུན་པ་སེམས་ཀྱི་རང་བཞིན་ཏེ། ། སྙིང་སྟོབས་ཁུ་བ་རིན་ཆེན་རྡུལ། ། ཞེས་གསུངས་པས། རྡུལ་ཁྲག
མུན་པ་བར་དོའི་སེམས་སྙིང་སྟོབས་ཁུ་བ་རྣམས་སམ། ཡང་ཉོན་མོངས་པ་གསུམ་ལས་སྐྱེ་བ་ལ་དགོངས་པ་ཡིན་ནོ། གསུམ་པ་ཁྱབ་འཇུག་གི་འཇུག་པ་བཅུ་ལས་སྐྱེ་བར་འདོད་པ་ནི། མུ་སྟེགས་ཁྱབ་འཇུག་པས། སྲིད་པ་འགྲུབ་པ། ཁྱབ་འཇུག་གི་འཇུག་པའི་རིམ་པས་སྐྱེ་བར་འདོད་དེ། ཉ་དང་རུས་སྦལ་ཕག་རྒོད་དང༌། ། ར་མ་གཉིས་དང་ནག་པ་དང༌། ། མི་ཡི་སེང་གེ་མིའུ་ཐུང་དང༌། ། སངས་རྒྱས་ངང་པ་ཅན་ཏེ་བཅུ། །
ཞེས་འབྱུང༌། དེ་གཟུང་བའི་ཕྱིར་བརྟག་གཉིས་ལས། ཟླ་བ་བཅུ་ཡང་ས་རྣམས་ཏེ། ། སེམས་ཅན་ས་བཅུའི་དབང་ཕྱུག་གོ ། ཞེས་གསུངས་པས། མངལ་དུ་སྐྱེ་བའི་རིམ་པ་ཟླ་བ་བཅུ་ལ། འཇུག་པ་བཅུའི་ཚུལ་གྱིས་ཆགས་ཏེ། ཟླ་བ་བཅུ་ཚང་བ་དང་སྐྱེ་ལ། དེ་ཉིད་བྱང་ཆུབ་སེམས་དཔའི་ས་བཅུ་དང་ཡང་མཐུན་པར་དགོངས་སོ། ། དོན་གསུམ་པ་བར་དུ་ཇི་ལྟར་གནས་པའི་ཚུལ་ལ།
རྟེན་དཀྱིལ་འཁོར་གསུམ་དང༌། དེ་ལ་དབང་བྱེད་པ་སྙིང་པོ་ཡེ་ཤེས་རླུང་གཏན་ལ་དབབ་པ་གཉིས་སུ་ཡོད་པ་ལས། ཐོག་མར་རྟེན་དཀྱིལ་འཁོར་གསུམ་ལ་དང་པོ་ལུས་རྩའི་དཀྱིལ་འཁོར་ལ་ལྔ་ཡོད་པའི་དང་པོ། རྩ་གསུམ་ནི་ཉོན་མོངས་པ་གསུམ་དང༌། རླུང་ལྡང་འཇུག་གནས་པ་གསུམ་གྱི་དབང་གིས་ལུས་ཀྱི་དབུས་སོ། ། རོ་རྐྱང་ཀུན་འདར་མ་འགྲུབ་སྟེ། བརྟག་གཉིས་ལས། རྩ་རྣམ་གསུམ་ནི་གཙོ་མོ་སྟེ། རྐྱང་མ་དང༌། རོ་མ་དང་ཀུན་འདར་མའོ། །
ཞེས་གསུངས་སོ། ། རྩ་གསུམ་པོ་དེ་དག་ལས་འཕྲོས་ནས། ལུས་ཀྱི་ཆ་ཤས་རྣམས་སུ་མི་ཕྱེད་མ་ལ་སོགས་པ་བྱང་ཆུབ་ཀྱི་སེམས་འབབ་པའི་རྩ་སུམ་ཅུ་རྩ་གཉིས་འགྲུབ་སྟེ། རྩ་རྣམས་ནི་སུམ་ཅུ་རྩ་གཉིས་ཏེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་ཞེས་གསུངས་སོ། ། དེ་ནས་དབུ་མ་ལ་བརྟེན་པའི་འཁོར་ལོ་བཞི་འགྲུབ་ཅིང༌། དེའི་རྩ་འདབ་ཡི་གེའི་རྟེན་དུ་གྱུར་པ་བརྒྱ་ཉི་ཤུ་འགྲུབ་སྟེ། སཾ་པུ་ཊ་ལས། འཁོར་ལོ་བཞི་ཡིས་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག །
ཅེས་གསུངས་སོ། ། དེ་ནས་ཡན་ལག་རྣམས་ལ་བརྟེན་པའི་རྩ་ཕྲན་སྟོང་ཕྲག་བདུན་ཅུ་དོན་གཉིས་འགྲུབ་སྟེ། ཕྱག་རྒྱ་ཆེན་པོ་ཐིག་ལེ་ལས། ཉོན་ཅིག་ལྷ་མོ་སྐལ་ཆེན་མོ། ། རྩ་ཡི་འཁོར་ལོ་འབྱུང་བ་མཆོག ། སྟོང་ཕྲག་བདུན་ཅུ་རྩ་གཉིས་སུ། ། རྩ་རྣམས་ཀྱི་ནི་རིགས་བཤད་དོ། ། ཞེས་གསུངས་སོ། ། དེ་ནས་བ་སྤུའི་བུ་ག་དང་འབྲེལ་བའི་རྩ་བྱེ་བ་ཕྲག་ཕྱེད་དང་བཞི་འགྲུབ་སྟེ། རྡོ་རྗེ་སྙིང་པོའི་འགྲེལ་པ་ལས།
བ་སྤུའི་བུ་གའི་གྲངས་སྙེད་ཀྱི། ། རྩ་རྣམས་བྱེ་བ་ཕྱེད་དང་བཞི། ། ཞེས་གསུངས་སོ། ། རྩའི་འཁོར་ལོ་དེ་རྣམས་ཀྱི་དབང་གིས་ལུས་ཀྱི་དབྱིབས་དང་སྟོབས་འགྲུབ་པ་ཡིན་ནོ། ། གཉིས་པ་ཡི་གེ་བྷ་གའི་དཀྱིལ་འཁོར་ལ་ལྔ་ལས། དང་པོ་ལྟེ་བའི་ཨ་ཆགས་ཏེ། ། ཨ་ནི་ཡིག་འབྲུ་ཀུན་གྱི་མཆོག ། ཅེས་གསུངས། དེ་ནས་ཕྱི་རོལ་དུ། ཨེ་བྃ་ཐབས་ཤེས་རབ་ཀྱི་རང་བཞིན་ཆགས།
དེ་ནས་སྙིང་གའི་བྷྲཱུྃ་ཨཱྃ་ཛྲཱིཾ་ཁྃ་ཧཱུྃ། ཉོན་མོངས་པ་ལྔ་དང༌། བདུད་རྩི་ལྔའི་རྟེན་འགྲུབ། དེ་ནས་ར་ཧ་སྱ་ལ་སོགས་པའི་ཡི་གེ་བཅུ་དྲུག དེ་ནས་ཡུལ་ཉི་ཤུ་རྩ་བཞིའི་ཡི་གེ་ཉི་ཤུ་རྩ་བཞི། དེ་ནས་ཡི་གེ་བརྒྱ་ཉི་ཤུ་དང༌། བསམ་གྱིས་མི་ཁྱབ་པའི་བར་གྲུབ་པར་རླུང་རྒྱུས་པས་ངག་གི་ཡི་གེའི་སྒྲ་དང་ལྡན་པར་གྲུབ་པ་ཡིན་ནོ། ། གསུམ་པ་ཁམས་བདུད་རྩིའི་དཀྱིལ་འཁོར་ལ་ལྔ་ལས། དང་པོར་ཕ་མ་གཉིས་ལས་ཐོབ་པའི་ཁུ་བ་དང་ཁྲག་གཉིས་སྨིན་མཚམས་དང་ལྟེ་བར་ཆགས། དེ་ནས་སྙིང་གར་བདུད་རྩི་ལྔ།
དེ་ནས་ལུས་ཀྱི་ཆ་ཤས་བཅུ་དྲུག་ཏུ་ཁྲག་ལ་སོགས་པའི་ཁམས་བཅུ་དྲུག དེ་ནས་ཡུལ་ཉི་ཤུ་རྩ་བཞིར་ཁམས་ཉི་ཤུ་རྩ་བཞི། དེ་ནས་སུམ་ཅུ་རྩ་བདུན། དེ་ནས་རྒྱ་མཚོའི་ནང་དུ་སྐར་མ་ཤར་བ་ལྟ་བུ། ཐིག་ལེ་ཕྲ་མོ་བསམ་གྱིས་མི་ཁྱབ་པ་འགྲུབ་པ་ལ་རྣམ་ཤེས་བརྟེན་པས་ཡིད་ཀྱི་རྒྱུ་བ་རྣམས་འགྲུབ་པ་ཡིན་ནོ། ། དོན་གཉིས་པ་དེ་ལ་དབང་བྱེད་པའི་སྙིང་པོ་ཡེ་ཤེས་རླུང་གཏན་ལ་དབབ་པ་ལ་རླུང་རང་གི་ངོ་བོ། རླུང་དེའི་རབ་ཏུ་དབྱེ་བ། བྱེད་པའི་ལས། རྒྱུ་བའི་ཚུལ། ལམ་དུ་བྱས་ན་ཇི་ལྟར་འགྱུར་བ་ལྔ་ཡོད་པ་ལས།
དང་པོ་རང་གི་ངོ་བོ་ནི་འབྱུང་བ་ཆེན་པོའི་ཁོངས་སུ་གཏོགས་པ་ནང་གི་རླུང་རྣམ་པར་ཤེས་པའི་རྟེན་དུ་གྱུར་པ་ཅིག་ཡིན་ཏེ། སཾ་པུ་ཊ་ལས། དེ་ནི་མགོན་པོར་བརྗོད་པའི་རླུང༌། ། ཧ་ནི་རབ་ཏུ་འགྲོ་བར་བརྗོད། ། ཅེས་གསུངས་སོ། ། གཉིས་པ་རབ་ཏུ་དབྱེ་བ་ལ་གསུམ་ཡོད་པ་ལས། དང་པོ་ངོ་བོའི་སྒོ་ནས་དབྱེ་བ། རྩ་བའི་རླུང་ལྔ་དང༌། ཡན་ལག་གི་རླུང་ལྔ་སྟེ་བཅུ་ཐམ་པ་ཡོད་དེ། དེ་ཡང་རིམ་ལྔ་ལས།
རླུང་ཞེས་བྱ་བས་ལས་ཀུན་བྱེད། ། འདི་ནི་རྣམ་ཤེས་བཞོན་པ་སྟེ། ། ལྔ་ཡི་བདག་ཉིད་བཅུ་མིང་ཅན། ། ཞེས་གསུངས་སོ། ། གཉིས་པ་རྒྱུ་ཚུལ་གྱི་སྒོ་ནས་དབྱེ་ན། ཡེ་ཤེས་ཀྱི་རླུང་གསལ་བར་རྒྱུ་བ་མེད་པ་དང༌། ལས་ཀྱི་རླུང་རྒྱུ་བ་དང་བཅས་པ་གཉིས་ཡིན། གསུམ་པ་བྱེད་ལས་ཀྱིས་དབྱེ་ན། སྤྱིའི་བྱེད་ལས་རྣམ་ཤེས་ཀྱི་རྟེན་བྱེད་པ་དང༌། སོ་སོའི་བྱེད་ལས་རྩ་བ་དང་ཡན་ལག་གི་ལས་བཅུ་བྱེད་པ་ཡིན་ནོ། །
དོན་གསུམ་པོ་བྱེད་པའི་ལས་ལ་གཉིས་ལས། སྤྱིའི་བྱེད་ལས་ནི། རྣམ་ཤེས་ཀྱི་རྟེན་བྱེད་པ་སྟེ། སཾ་པུ་ཊ་ལས། ཧ་ནི་དབྱངས་ཀྱི་དྲུག་ལྡན་པ། ། རྣམ་པར་ཤེས་པར་ཡོངས་སུ་གྲགས། ། ཞེས་འབྱུང་བས། དང་པོ་སྐྱེ་བའི་ཚེ་ཡང་རྣམ་ཤེས་རླུང་ལ་ཞོན་ནས་ལུས་ལེན། བར་དུ་གནས་པའི་ཚེའང་ལུས་སེམས་མི་འབྲལ་བའི་རྟེན་རླུང་གིས་བྱེད། ཐ་མ་འཇིག་པའི་ཚེའང་རྣམ་ཤེས་རླུང་ལ་ཞོན་ནས་ཕྱི་རོལ་དུ་འགྲོ་སྟེ།
དེའང་རྡོ་རྗེ་ཕྲེང་བ་ལས། འདི་ནི་རླུང་ཁམས་ཆེན་པོ་སྟེ། ། རྣམ་ཤེས་གསུམ་གྱི་བཞོན་པ་ཡིན། ། ཞེས་གསུངས་སོ། ། གཉིས་པ་སོ་སོའི་བྱེད་ལས་ལ་བཅུ་ལས་སྲོག་འཛིན་ཆུའི་རླུང་སྙིང་གར་གནས་ནས་ལུས་སེམས་མི་འབྲལ་བ་དང༌། ང་བདག་ཏུ་འཛིན་པ་ལ་སོགས་པའི་ལས་བྱེད་དེ། བཤད་རྒྱུད་རྡོ་རྗེ་ཕྲེང་བ་ལས། དབང་པོའི་སྒོ་ཡི་ལམ་ནས་ནི། ། སྲོག་དང་རྩོལ་བར་རྒྱུ་བ་དང༌། ། རྟག་ཏུ་རླུང་གི་རབ་འགྲོ་བ། །
འདི་ནི་སྲོག་ཅེས་བྱ་བར་བརྗོད། ། ཅེས་གསུངས་སོ། ། གྱེན་རྒྱུ་མེ་རླུང་མགྲིན་པར་གནས་ནས། སྨྲ་བ་དང་དགོད་པ་ལ་སོགས་པའི་ལས་བྱེད་དེ། གྱེན་དུ་འགྲོ་ཞིང་སྡུད་པ་དང༌། ། བཟའ་དང་མྱང་སོགས་ཟ་བ་དང༌། ། ཤེས་དང་ལྷན་ཅིག་འབྱོར་པ་ནི། ། གྱེན་རྒྱུའི་ལས་སུ་ཤེས་པར་བྱ། ། ཞེས་གསུངས་སོ། ། ཐུར་སེལ་རླུང་གི་རླུང་བཤང་གཅིའི་ལམ་ལ་གནས་ནས།
ཐུར་སེལ་ཐུར་དུ་འབྱིན་པ་དང༌། སྡོམ་པ་ལ་སོགས་པའི་ལས་བྱེད་དེ། རླུང་དང་གཅི་བ་ཕྱི་ས་དང༌། ། དེ་བཞིན་དུ་ནི་ཁུ་བ་སོགས། ། འོག་འདྲེན་དེ་ནི་ཐུར་སེལ་བར། ། རྟག་ཏུ་རྣལ་འབྱོར་པས་ཤེས་བྱ། ། ཞེས་གསུངས་སོ། ། མཉམ་གནས་ས་རླུང་ལྟེ་བར་གནས་ནས་ཁ་ཟས་འཇུ་བ་དང༌། དྭངས་སྙིགས་འབྱེད་པ་ལ་སོགས་པའི་ལས་བྱེད་དེ། མྱང་དང་ཟ་དང་ལྡག་པ་དང༌། །
ཀུན་དུ་འཐུང་དང་འཇིབ་པ་ནི། ། གང་ཞིག་ཀུན་དུ་མཉམ་གནས་པ། ། མཉམ་དུ་གནས་པ་ཞེས་བྱ་ཡིན། ། ཞེས་གསུངས་སོ། ། ཁྱབ་བྱེད་ནམ་མཁའི་རླུང་ལུས་ཀྱི་ཚིགས་རྣམས་ལ་གནས་ནས། འདེགས་པ་དང་འཇོག་པ་ལ་སོགས་པའི་ལས་བྱེད་དེ། ཁྱབ་དང་འཛིན་པ་ཉིད་དང་ནི། ། འགྲོ་དང་དེ་བཞིན་ལྡོག་པ་དང༌། ། ཚིགས་རྣམས་ཀུན་ལ་ཁྱབ་པ་ནི། ། ཁྱབ་བྱེད་ཅེས་ནི་བྱ་བར་བཤད། །
ཅེས་གསུངས་སོ། ། ཡན་ལག་གི་རླུང་ལྔའི་ལས་ནི། རྒྱུ་བ་ས་རླུང་མིག་ལ་གནས་ནས། གཟུགས་རབ་འབྲིང་གསུམརིག་པར་བྱེད། མཉམ་རྒྱུ་ཆུ་རླུང་རྣ་བ་ལ་གནས་ནས་སྒྲ་ཡང་དག་རྒྱུ། མེ་རླུང་སྣ་ལ་གནས་ནས་དྲི། རབ་ཏུ་རྒྱུ་བ་དང་རླུང་གི་རླུང་ལྕེ་ལ་གནས་ནས་རོ་ངེས་པར་རྒྱུ། ནམ་མཁའི་རླུང་ཚིགས་རྣམས་ལ་གནས་ནས་རེག་བྱ་ཚོར་བ་ལ་སོགས་པ་བྱེད་དེ། རིམ་པ་ལྔ་ལས། རླུང་རྣམས་ཕྲ་བའི་གཟུགས་ཀྱིས་ནི། །
སེམས་དང་ཡང་དག་འདྲེས་གྱུར་ནས། ། དབང་པོའི་ལམ་ལས་བྱུང་ནས་སུ། ། ཡུལ་རྣམས་ལ་ནི་དམིགས་པར་བྱེད། ། ཅེས་གསུངས་སོ། ། དོན་བཞི་པ་རྒྱུ་བའི་ཚུལ་ལ་ལྔ་ཡོད་པ་ལས། དང་པོ་རླུང་རྒྱུ་བ་ཉིད་གང་ཡིན་པ་ནི། གཞན་རྣམས་སོ་སོའི་གནས་སུ་རང་རང་གི་ལས་བྱེད་པ་ལ་རྒྱུ་བ་ཟེར་ལ། སྲོག་འཛིན་པའི་རླུང་སྙིང་གར་གནས་ནས། སྣ་སྒོ་ནས་ལྡང་འཇུག་གནས་པའི་ཚུལ་གྱིས་རྒྱུའོ། ། གཉིས་པ་ཇི་ལྟར་རྒྱུ་ན་རྣམ་ཤེས་ཀྱི་རླུང་སྟེ།
གསལ་བར་མི་རྒྱུ་ཞིང༌། ཐམས་ཅད་ལ་ཁྱབ་པའི་ཚུལ་གྱིས་རྒྱུ་སྟེ། རྡོ་རྗེ་ཕྲེང་བ་ལས། འཁོར་ལོ་བཞི་ཡི་རབ་དབྱེ་བས། ། ཐུན་བཞིར་བྱིན་གྱིས་བརླབ་པ་དང༌། ། རྡོ་རྗེ་སེམས་དཔའི་གཟུགས་ཀྱིས་ནི། ། འདི་ནི་ཇི་ལྟར་བདེ་བར་རོལ། ། ཞེས་གསུངས་སོ། ། ནམ་མཁའི་རླུང་ད་ལྟ་འཁོར་གྱི་ཚུལ་གྱིས་རྒྱུ་ཞིང༌། འཆི་ཁར་དེས་གཙོ་བྱས་ནས་རྒྱུ་སྟེ།
རྡོ་རྗེ་ཕྲེང་བ་ལས། ལུས་ཀུན་ལ་ནི་ཁྱབ་པའི་རླུང༌། ། བྱ་བ་ཀུན་ལ་འཇུག་པ་པོ། ། འདི་ནི་རྣམ་སྣང་ངོ་བོ་སྟེ། ། འཆི་བའི་དུས་ལ་འབྱུང་བར་འགྱུར། ། ཞེས་གསུངས། གཞན་བཞི་པོ་སྣ་སྒོ་ལས་རྒྱུ། རྣམ་པ་ཇི་ལྟར་རྒྱུ་ན། མེ་རླུང་དམར་པོ་སྣ་བུག་གི་སྟེང་དུ་སོར་བཞིར། རླུང་གི་རླུང་ལྗང་སེར་ངོས་སུ་སོར་དྲུག
ས་རླུང་སེར་པོ་ཐད་ཀར་སོར་བཅུ་དྲུག ཆུ་རླུང་དཀར་པོ་འོག་ཏུ་སོར་བཅུ་གཉིས། དེ་དག་གི་གྲངས་ཉིས་བརྒྱ་ཉི་ཤུ་རྩ་ལྔ་ལྔ་རྒྱུ་སྟེ། སཾ་པུ་ཊ་ལས། མེ་ཉིད་དང་ནི་རླུང་ཉིད་དང༌། ། དབང་ཆེན་དང་ནི་དེ་བཞིན་ཆུ། ། འཁོར་ལོ་སེམས་ཀྱི་ཀུན་སྤྱོད་པ། ། སྟེང་དང་ངོས་དང་བྲང་འོག་འགྲོ། ། ཞེས་བྱ་བ་དང༌། རྡོ་རྗེ་ཕྲེང་བ་ལས།
གཡས་པ་ནས་ནི་འབྱུང་བའི་ཁམས། ། མེ་ཡི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་འདི། ། པདྨ་མགོན་པོའི་རྒྱུ་བའོ། ། གཡོན་པ་ནས་ནི་འབྱུང་བའི་ཁམས། ། རླུང་གི་དཀྱིལ་འཁོར་ཞེས་བྱ་བ། ། ལྗང་སེར་དུ་ནི་སྣང་བ་སྟེ། ། ལས་ཀྱི་མགོན་པོའི་རྒྱུ་བའོ། ། གཉིས་ཀ་ནས་ནི་འབྱུང་བའི་ཁམས། ། གསེར་གྱི་མདོག་ཏུ་སྣང་བ་སྟེ། །
དབང་ཆེན་གྱི་ནི་དཀྱིལ་འཁོར་ཉིད། ། རིན་ཆེན་མགོན་པོའི་རྒྱུ་བའོ། ། དལ་ཞིང་རྒྱུ་བ་ཞན་པའི་ཁམས། ། དག་པ་ཤེལ་ལྟར་སྣང་བ་ནི། ། ཆུ་ཡི་དཀྱིལ་འཁོར་ཉིད་ཡིན་ཏེ། ། རྡོ་རྗེ་མགོན་པོའི་རྒྱུ་བའོ། ། ཞེས་གསུངས་སོ། ། གསུམ་པ་གང་ནས་རྒྱུ་ན། ཡེ་ཤེས་ཀྱི་རླུང་རྩ་དབུ་མའི་དཀྱིལ་ན་གཡོ་བ་མེད་པར་གནས་ལ། དེའི་དབང་གིས་རོ་རྐྱང་གཉིས་ནས་གཡོ་བ་དང་བཅས་པ་རྒྱུས་པས།
འཁོར་ལོ་རྣམས་དང་ཡུལ་ཉི་ཤུ་རྩ་བཞི་ནས་བརྒྱུད་དེ། མགྲིན་པའི་སྒོ་བཞི་གསུང་གི་ལམ་དང༌། སྣ་བུག་གཉིས་ཐུགས་ཀྱི་ལམ་དང༌། བུ་ག་དགུ་སྐུའི་ལམ་ནས་རྒྱུ་སྟེ། སཾ་པུ་ཊ་ལས། སྐུ་གསུང་ཐུགས་ཀྱི་རང་བཞིན་གྱིས། ། ཐ་མ་འབྲིང་དང་དམ་པ་ཉིད། ། ཅེས་གསུངས། བཞི་པ་གྲངས་དུ་ཞིག་རྒྱུ་ན། རྣལ་འབྱོར་པ་ཁམས་སྙོམས་པས།
ཉིན་ཞག་ཕྲུགས་གཅིག་ལ། སྣ་སྒོ་ནས་རླུང་ལྡང་འཇུག་གནས་པ་གསུམ་གཅིག་ཏུ་བསྡོམས་པ་ཉི་ཁྲི་ཆིག་སྟོང་དྲུག་བརྒྱ་རྒྱུ་སྟེ། རྡོ་རྗེ་ཕྲེང་བ་ལས། ཐོག་མར་འབྱུང་དང་རྔུབ་པའི་གྲངས། ། ཉི་ཁྲི་དང་ནི་ཆིག་སྟོང་དང༌། ། དེ་བཞིན་གྲངས་ནི་བརྒྱ་ཕྲག་དྲུག ། ཉིན་དང་མཚན་མོར་ངེས་པར་རྒྱུ། ། ཞེས་གསུངས་སོ། ། ལྔ་པ་གྲངས་དེ་ལྟར་རྒྱུ་བའི་རྒྱུ་མཚན་ནི། ཚེ་རབས་སྔ་མའི་བག་ཆགས་སེམས་ལ་གནས་པ་ནང་དུ་ལུས་ལ་སྨིན།
དེའི་དབང་གིས་ཕྱི་རོལ་གྱི་ཡུལ་དུ་སྣང༌། དེས་ན་ནང་གི་ཚུལ་ཇི་ལྟར་ཕྱི་རོལ་གྱི་ཆུ་ཚོད་ལ་སོགས་པའི་དུས་རྣམས་འབྱུང་ལ། དེ་རྣལ་འབྱོར་པས་ནང་དུ་རླུང་ལ་བརྩི་བ་ཡིན། དེའང་གསང་བ་འདུས་པའི་དགོངས་པས། དགོངས་པ་ལུང་བསྟན་ལས། གོས་དཀར་ལ་སོགས་བཟླས་བཤད་པ། ། བརྒྱ་ཕྲག་གཉིས་དང་ཉི་ཤུ་ལྔ། ། བཞི་རུ་ལེགས་པར་བསྒྲེས་པ་ཡི། ། སྦྱོར་བཞི་བསྡུས་པས་བརྒྱ་ཕྲག་དགུ། ། དགུ་བརྒྱ་དག་ཏུ་གང་བསྟན་པ། །
ཉི་ཤུ་རྩ་བཞིའི་རིམ་གྱིས་ནི། ། དེ་ནི་སོ་སོར་འབྱུང་བ་ལས། ། ཉི་ཁྲི་ཆིག་སྟོང་དྲུག་བརྒྱའོ། ། ཞེས་གསུངས་པས། ནང་གི་ཡུལ་ཉི་ཤུ་རྩ་བཞི་ནས། རིམ་གྱིས་རླུང་དགུ་བརྒྱ་ཕྲག་རེ་རྒྱུས་པས་ཉིན་ཞག་ཕྲུགས་གཅིག་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ཡིན་ནོ། ། ཀྱེའི་རྡོ་རྗེའི་དགོངས་པས། འཕོ་བ་བཅུ་དྲུག་ནས། ཐུན་ཚོད་བཞིའི་བར་གསུངས་པས། དབུགས་སུམ་བརྒྱ་སོ་ཕྱེད་དང་བརྒྱད་ལ་ཆུ་སྲང་གཅིག
ཆུ་སྲང་གཉིས་ལ་ཆུ་ཚོད་གཅིག ཆུ་ཚོད་གཉིས་ལ་འཕོ་བ་གཅིག འཕོ་བ་གཉིས་ལ་ཐུན་ཚོད་ཕྱེད་པ་གཅིག ཐུན་ཚོད་ཕྱེད་དང་གཉིས་ལ་ཐུན་ཚོད་གཅིག ཐུན་ཚོད་བཞི་ལ་ཉིན་ཞག་ཕྲུགས་གཅིག་འབྱུང་བས་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ཡིན་ནོ། ། ལྔ་པ་རླུང་སྦྱངས་ན་གྲོལ་བར་འགྱུར་བ་ནི། རླུང་ཟིན་པས་སེམས་ཟིན། སེམས་ཟིན་པས་ཞི་གནས་སྐྱེ། དེ་ལ་བརྟེན་ནས་ལྷག་མཐོང་འབྱུང༌། དེ་གཉིས་ཟུང་དུ་ཆུད་པས་སངས་རྒྱས་པ་ཡིན་ཏེ།
རྡོ་རྗེ་ཕྲེང་བ་ལས། རྣལ་འབྱོར་པས་ནི་རླུང་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར། ། ཞེས་གསུངས་པས་སོ། ། བསྐྱེད་པའི་རིམ་པ་རྫོགས་པའི་རིམ་པ་དང་འབྲེལ་ཞིང༌། དེའི་དངོས་གཞི་རླུང་ལ་བསྣུན་པས་རྟོགས་པ་དང་ཡེ་ཤེས་ཁྱད་པར་ཅན་འཕྲལ་དུ་མངོན་དུ་བྱས་ནས་འཚང་རྒྱ་བ་ཡིན་ནོ། ། མངོན་པར་རྟོགས་པ་གང་དང་འབྲེལ་ན། ཐུན་མོང་གི་དངོས་གྲུབ་སྒྲུབ་པའི་མངོན་པར་རྟོགས་པ་དང་འབྲེལ། དེ་ལ་ལྔ། དེ་བཞིན་གཤེགས་པའི་ཐུགས་སྙིང་པོས་བསྐུལ་བའི་ཕྱིར་སྔགས་ཀྱི་བཟླས་པ།
བར་ཆད་ཞི་བར་བྱེད་པའི་ཐབས་གཏོར་མ། སྐུ་གཟུགས་བྱིན་གྱིས་བརླབས་པས་འགྲུབ་པའི་ཕྱིར་རབ་གནས། དངོས་གྲུབ་མྱུར་དུ་འགྲུབ་པར་བྱེད་པའི་ཐབས་སྦྱིན་སྲེག སེམས་ཅན་དངོས་གྲུབ་དམན་པ་ལ་མོས་པ་རྗེས་སུ་གཟུང་བའི་སླད་དུ་ལས་ཀྱི་ཚོགས་རབ་འབྱམས་དང་ལྔ་ཡོད་པ་ལས། རབ་གནས་སྦྱིན་སྲེག་གཏོར་མ་རྣམས་བརྟག་པ་འོག་མས་འཆད། འདིར་བཟླས་པ་དང་ལས་ཀྱི་ཚོགས་གཉིས་སྟོན་པ་ལས། དང་པོ་སྔགས་ཀྱི་བཟླས་པ་ལ། སྔགས་ཀྱི་ངོ་བོ། རབ་ཏུ་དབྱེ་བ། སོ་སོའི་རང་བཞིན།
མིང་གི་དོན་དང་བཞི་ཡོད་པ་ལས། དང་པོ་ངོ་བོ་ནི། ཡི་གེ་དང་ཡི་གེ་འདུས་པ་གང་ཞིག་བཟླས་པ་དང་བསྒོམས་པས་དངོས་གྲུབ་འབྱུང་བར་འགྱུར་བ་ཞིག་ཡིན། གཉིས་པ་རབ་ཏུ་དབྱེ་ན། དོན་དམ་པའི་སྔགས། ནང་ལྟར་བཤད་པའི་སྔགས། ཕྱི་དོན་གྱི་སྔགས་དང་གསུམ་ཡིན། གསུམ་པ་སོ་སོའི་དོན་ལ་གསུམ་ལས། དོན་དམ་པའི་སྔགས་ནི། ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བ་ལ་སྤྲོས་པ་དང་བྲལ་བར་ཤེས་པ་ཉིད།
སྔགས་ཉིད་དེ། སཾ་པུ་ཊ་ལས། རང་བཞིན་གྱིས་ནི་མ་སྐྱེས་པ། ། སྔགས་ནི་ཡིག་འབྲུའི་དབང་ཕྱུག་གོ ། ཞེས་གསུངས་པ་ཡིན། གཉིས་པ་ནང་ལྟར་བཤད་པའི་སྔགས་ནི། རང་གི་ལུས་ལ་གནས་པའི་ལྟེ་བའི་ཨྃ་ལ་སོགས་པ་ཡི་གེའི་ཚོགས་རྣམས། ནང་གི་ལུས་ལ་དེ་བསྒོམས་པས་རྣལ་འབྱོར་དུ་བྱེད་པ་ནང་གི་བཟླས་པ་ཡིན་ཏེ། སཾ་པུ་ཊ་ལས། ལས་ཅན་རྣམས་ནི་ཐམས་ཅད་ཀྱི། །
སྒྲ་ནི་སྔགས་ཞེས་བརྗོད་པར་བྱ། ། ཞེས་གསུངས་སོ། ། གསུམ་པ་ཕྱི་དོན་གྱི་སྔགས་ལ། སྔགས་དག་པའི་དོན་དུ་བཏུ་བ། བཏུས་པའི་སྔགས་དངོས། བཟླས་པའི་ཡུལ་ཕྲེང་བ། དེ་དུས་ཀྱི་ཁ་ཟས། བཟླས་པའི་མན་ངག བཟླས་པའི་དགོས་པ་སྟེ་དྲུག་ཡོད་པ་ལས། དང་པོ་བཏུ་བ་ལ་བཞི་ལས།
ལུས་དང་ཡན་ལག་གི་བཏུ་བ་ནི། བཏུ་བའི་གཞི་ཨཱ་ལི་དང༌། ཀཱ་ལི་ཡིན་ལ། ཀཱ་ལི་སྡེ་ཚན་བདུན་ལས་ལུས་འཐུ། ཨཱ་ལི་བཅུ་དྲུག་ལས་ཡན་ལག་འཐུ་སྟེ། དེ་ལའང་འཁོར་ལོ་ལ། བརྟེན་པ་དང༌། མ་བརྟེན་པ་དང༌། ལྷའི་ས་བོན་ལ་བརྟེན་ནས་བཏུ་བ་དང་གསུམ་ཡིན་ནོ། ། གཉིས་པ་ཚིགས་སུ་བཅད་པས་བཏུ་བ་ནི།
སྔགས་ཀྱི་རྒྱུན་ཚིག་རྐང་པ་གཉིས་བསྡེབས་ནས་རྐང་པ་མ་ཆོག་པ་བསྣན་ཞིང་དེ་ཟློས་པའི་ཚེ་བླ་མའི་མན་ངག་གིས་ཕྱུང་ནས། ཟློས་པ་ཨཥྚ་ལྟ་བུའོ། ། བཟློག་ནས་བཏུ་བ་ནི། སྔགས་བཟློག་ནས་བཀོད་པ་དང༌། མ་བཟློག་པ་གཉིས་ཕན་ཚུན་བསྡེབས་པས་མཐུན་ན་དག་པར་འགྱུར་བ་ཡིན་ནོ། ། སྤེལ་ནས་བཏུ་བ་སྔགས་ཚིག་རྐང་མཉམ་པ་གཉིས་སྤེལ་ཚིག་བར་རེ་རེ་ཕན་ཚུན་བཀོད་པ་སྔགས་གཉིས་འོང་བ་ཡིན། འདི་གཉིས་བདེ་མཆོག་གི་རྒྱུད་ལས་འབྱུང་བ་ཡིན་ནོ། ། གཉིས་པ་བཏུས་པའི་སྔགས་དངོས་ལ་གསུམ་ལས། སྦྱོར་ཚུལ་གྱིས་དབྱེ་ན། ཐོག་མཐའ་ན།
ཨོཾ་དང་སྭཱ་ཧཱ་ཡོད་པ་སྦྲུལ་ལྟ་བུ་དང༌། ཨོཾ་མེད་པ་མགོ་མེད། སྭཱ་ཧཱ་མེད་པ་མཇུག་མེད། གཉིས་ཀ་མེད་པ་མགོ་མཇུག་མེད་པ་དེ་བཞི་ཟླ་བ་གྲགས་པས་གསུངས་སོ། ། རིགས་ཀྱིས་དབྱེ་ན། གསང་སྔགས་དང༌། རིག་སྔགས་དང༌། གཟུང་སྔགས་གསུམ་དུ་དབྱེ་བ་ཡོ་གའི་རྒྱུད་ལས་གསུངས། དགོས་པའམ་བྱེད་ལས་ཀྱིས་དབྱེ་ན། བཟླས་པ་དང༌།
གཏོར་མ་དང༌། ལས་ཚོགས་བྱིན་གྱིས་བརླབ་པ། ས་སྦྱང་བ། ས་བོན་གྱི་སྔགས་ཏེ་དྲུག་ཏུ་དབྱེ་བ་རྩ་བའི་རྒྱུད་འདི་ཉིད་ལས་གསུངས་སོ། ། གསུམ་པ་བཟླས་པའི་ཡུལ་ཕྲེང་བ་ལ་བདུན་ལས། རྒྱུ་ནི། ཤེལ་གྱིས་རེངས་པའི་བཟླས་པ་ནས། མ་ཧེ་ཡིས་ཀྱང་གསད་པ་ལ། ། ཞེས་གསུངས་པ་ལྟ་བུ་ཡིན། གྲངས་ནི།
སཾ་པུ་ཊ་ལས། སྔགས་ཀྱི་བཟླས་པ་ལྔ་བཅུ་སྟེ། ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཉིད། ། ཅེས་གསུངས་པ་ལྟར་རོ། ། ཕྲེང་ཐག་ཀྱང༌། སཾ་པུ་ཊ་ལས། ལྷ་དགུ་ལ་སོགས་སྲད་བུ་ལ། །
ལྷ་དགུས་བྱིན་གྱིས་བརླབ་པར་བྱ། ། ཞེས་གསུངས་པས་སྲད་བུ་དགུ་བསྒྲིལ་ལ་བརྒྱུ། མདོ་འཛིན་ནི་ཉིས་བརྩེགས་ཏེ། གཟུགས་སྐུ་དང་ཆོས་སྐུ་གཉིས་མཚོན་པར་བྱེད་དོ། ། དེ་ཡང་སཾ་པུ་ཊ་ལས། མཆོད་རྟེན་ཆོས་ཀྱི་དབང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་གསུངས། བརྒྱུ་བའི་ཚུལ་ནི་ལག་པ་གཡོན་པས་ཕྲེང་བ་བཟུང་སྟེ། གཡས་པས་ཕྲེང་ཐག་བརྒྱུས་ལ།
ཧཱུྃ་ཞེས་བརྗོད་དེ། ཐབས་དང་ཤེས་རབ་ཟུང་དུ་འབྲེལ་བར་བསྒོམ་ཞིང་བརྒྱུ་སྟེ། སཾ་པུ་ཊ་ལས། ཧཱུྃ་གིས་སྲད་བུ་བརྒྱུ་བ་ཉིད་ཅེས་གསུངས་པ། ཕྲེང་བ་བྱིན་གྱིས་བརླབ་པ་ནི། རང་ལྷའི་ང་རྒྱལ་གྱིས་ལག་པ་གཉིས། གཡས་རྡོ་རྗེ་རྩེ་ལྔ་པ་དང༌། གཡོན་པདྨ་འདབ་མ་ལྔ་པར་བསྐྱེད་པའི་བར་དུ་ཕྲེང་བ་བཞག་ནས། ཐབས་ཤེས་རབ་ཀྱི་སྦྱོར་བས་ཕྲེང་བའི་གྲངས་དང་མཉམ་པའི་ལྷར་ཡན་ལག་བཞི་རྫོགས་ཀྱིས་བསྐྱེད་ནས། ལྷ་དེ་དག་སྙོམས་པར་ཞུགས་པ་ལས་བྱུང་བའི་ཕྲེང་བར་གྱུར་ནས།
ཨོཾ་པ་དེ་པ་དེ་ལ་སོགས་པའི་སྔགས་ཀྱིས་སྦྱང་བར་བྱ་སྟེ། སཾ་པུ་ཊ་ལས། སོར་མོ་རྡོ་རྗེ་རྩེ་མོ་སྟེ། ། གཡོན་པ་པདྨ་འཛིན་པ་ཉིད། ། པདྨར་རྡོ་རྗེ་འཇུག་པ་ཡི། ། ཡང་དག་སྦྱོར་བ་ཉི་མའི་ནང༌། ། ཀུན་གྱི་དེ་ཉིད་བསྒོམ་བྱ་ཞིང༌། ། ཕྲེང་བ་བྱིན་གྱིས་བརླབ་པར་བྱ། ། ཞེས་གསུངས། བགྲང་བའི་ཚུལ་ནི།
ཞི་བ་ལ་མཛུབ་མོ། རྒྱས་པ་ལ་གུང་མོ། དབང་ལ་སྲིན་ལག དྲག་པོ་ལ་མཐེའུ་ཆུང་དང༌། མཐེ་བོས་བགྲང་སྟེ། སོར་མོ་ལ་སོགས་བྱེ་བྲག་ལས། ། ཕྱིས་ནི་སྔགས་པས་བཟླས་པར་བྱ། ། ཞེས་གསུངས་སོ། ། བཞི་པ་དེའི་དུས་ཀྱི་ཁ་ཟས་ནི། བདུད་རྩི་ལྔ་དང་ཤ་ལྔ་ཡིན་ཏེ།
རེངས་པ་འོ་མའི་བཏུང་བ་ཉིད། ། དབང་ལ་རང་གི་འདུན་པས་སྤྱད། ། ཅེས་བྱ་བ་ལ་སོགས་པ་ལྟར་ཡིན། ལྔ་པ་བཟླས་པའི་མན་ངག་ལ་གཉིས་ལས། བསྒོམ་པའི་མན་ངག་ལ་གཉིས་པའི་བཟླས་པ་ནི། སྙིང་ག་ལ་སོགས་པར་སྔགས་ཀྱི་ཡིག་འབྲུ་བཀོད་ནས། དེ་ལ་དམིགས་ནས་ཟློ་བ་བཀོད་པའི་བཟླས་པ་ཡིན། སྤྲོ་བསྡུའི་བཟླས་པ་ནི། སྔགས་ཀྱི་ཡིག་འབྲུ་འཕྲོས་པས་སངས་རྒྱས་ཀྱི་ཐུགས་རྒྱུད་བསྐུལ་བ་དང༌། སེམས་ཅན་གྱི་དོན་བྱས་ཚུར་འདུས་ནས།
རང་གི་སྙིང་གར་ཐིམ་པར་བསྒོམ་ཞིང་ཟློས་པ་ཡིན། འཁོར་བའི་བཟླས་པ་ལ་གཉིས་སུ་ཡོད་པ་ལས་ཡབ་ཡུམ་ཞལ་སྦྱོར་གྱི་སྟེང་འོག་གི་སྒོ་གཉིས་ནས་འཁོར་བས་རང་བཞིན་གྱི་དོན་བྱས་པར་བསམ་ཞིང་ཟློས་པ་དང༌། ལྷ་ཡབ་ཡུམ་རྐྱང་པ་ལ་འཁོར་བར་བསྒོམ་པ་མ་ནིང་གི་བཟླས་པ་བྱ་བ་ཡིན་པས་གསུམ་ཡོད་དོ། ། ཟློས་པའི་ཚུལ་གྱི་མན་ངག་ལ་ངག་ཏུ་མི་བརྗོད་པར་ཡིད་ཀྱིས་ཟློས་པ། ཡིད་ཀྱི་བཟླས་པ། རླུང་བསྡམས་ནས་ཡིད་ཀྱིས་ཟློས་པ་འགོག་པའི་བཟླས་པ། རླུང་འགྲོ་འོང་དང་སྦྱར་ནས་ཟློས་པ་རྡོ་རྗེའི་བཟླས་པ། ལྕེ་རྩེ་དང་མཆུ་གཡོ་བ་ཙམ་གྱིས་ཟློས་པ་ཤུ་བུའི་བཟླས་པ། ཡི་གེ་རིང་ཐུང་ཕྱེད་ཅིང་སྐད་གསང་ཆེན་པོས་ཟློས་པ་རིག་བྱེད་འདོན་པ་ལྟ་བུའི་བཟླས་པ་སྟེ་ལྔ་ཡིན་ནོ། ། དྲུག་པ་བཟླས་པའི་དགོས་པ་ནི་སངས་རྒྱས་ཀྱི་ཐུགས་བསྐུལ་བས།
རང་གི་མཆོག་དང་ཐུན་མོང་གི་དངོས་གྲུབ་འགྲུབ་པ་ཡིན་ཏེ། རྡོ་རྗེ་གུར་ལས། མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་དང༌། ། མངོན་སུམ་དུ་ནི་འོང་བར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་གསུངས་པ་ལྟར་རོ། །
བཞི་པ་མིང་གི་དོན་ནི་རྣམ་པར་རྟོག་པ་ལས་ཡིད་སྐྱོབ་པ་ཡིན་ནོ། ། དམན་པ་ལ་མོས་པའི་སེམས་ཅན་རྗེས་སུ་གཟུང་བའི་དོན་དུ། ལས་ཀྱི་ཚོགས་རབ་འབྱམ་ལ། སྒྲུབ་པའི་ཐབས་དང༌། བསྒྲུབས་པའི་འབྲས་བུ་གཉིས་ཡོད་པའི་ཐོག་མར་སྒྲུབ་པའི་ཐབས་ལ། ཞི་སོགས་དམན་པ། འབྲིང་གྲུབ་པ་ཆེན་པོ་བརྒྱད། འབྲིང་གི་རབ་མཁའ་ལ་སྤྱོད་པ་དང་གསུམ་ཡིན། ཞི་སོགས་དམན་པ་ལ། རྐྱང་དུ་བསྒྲུབ་པ་དང༌།
ཚོགས་པས་བསྒྲུབ་པ་གཉིས་ཡོད། རྐྱང་དུ་བསྒྲུབ་པ་ལ། རྫས་སྦྱོར་ལ་བརྟེན་ནས་བསྒྲུབ་པ། འཁྲུལ་འཁོར་ལ་བརྟེན་ནས་བསྒྲུབ་པ། སྦྱིན་སྲེག་ལ་བརྟེན་ནས་བསྒྲུབ་པ། བཟླས་བརྗོད་ལ་བརྟེན་ནས་བསྒྲུབ་པ། བསམ་གཏན་ལ་བརྟེན་ནས་བསྒྲུབ་པ་དང་ལྔ་ཡོད། གཉིས་པ་ཚོགས་པས་བསྒྲུབ་པ་ནི། རྐྱང་དུ་བསྒྲུབ་པ་དེ་དག་གཉིས་ནས། ལྔའི་བར་ཚོགས་པ་ལ་བརྟེན་ནས་བསྒྲུབ་པའོ། །
གཉིས་པ་གྲུབ་པ་ཆེན་པོ་བརྒྱད་ཀྱིས་བསྒྲུབ་པ་ལ། སྤྱིའི་བསྒྲུབ་པ་དང༌། སོ་སོའི་བསྒྲུབ་པ་གཉིས་ཡོད་དེ། ། དང་པོ་ནི། རོ་ལངས་ཀྱི་བསྒྲུབ་པ་དང༌། ཤ་བཙོང་བའི་བསྒྲུབ་པ་ལྟ་བུ་སྤྱིའི་བསྒྲུབ་པ་གཅིག་ལ་བརྟེན་ནས། གང་འདོད་པའི་དངོས་གྲུབ་རེ་རེ་འགྲུབ་པ་ཡིན། གཉིས་པ་སོ་སོའི་བསྒྲུབ་པ་ནི། གང་ཆེད་དུ་གཉེར་བའི་བསྒྲུབ་པ་དེ་ལ་བརྟེན་ནས། དངོས་གྲུབ་རེ་འགྲུབ་པ་སྟེ།
རིལ་བུའི་བསྒྲུབ་པ་ལ་སོགས་པ་བརྒྱད་ཡོད་དོ། ། གསུམ་པ་མཁའ་སྤྱོད་ཀྱི་བསྒྲུབ་པ་ནི། རྩ་བའི་རྒྱུད་ལས། སྐྱེ་བ་བདུན་པའི་ཤ་ལ་བརྟེན་ནས་བསྒྲུབ་པར་བཤད་ལ། རྒྱུད་གཞན་ནས་སྒྲུབ་པའི་ཐབས་ལ་གཞན་ཡང་གསུངས་སོ། ། གཉིས་པ་བསྒྲུབས་པའི་འབྲས་བུ་ནི། ཞི་སོགས་དམན་པའི་འབྲས་བུ་ལ། ཞི་རྒྱས་དབང་དང་མངོན་སྤྱོད་དེ་རྩ་བའི་ལས་བཞི་དང༌། དགུག་པ་དང་རེངས་པ་ལ་སོགས་པ་ཡན་ལག་དུ་མ་ཡོད་པ་ཡིན། འབྲིང་གི་འབྲས་བུ་ལ་གྲུབ་པ་བརྒྱད་དེ།
རྡོ་རྗེ་གུར་ལས། མིག་སྨན་དང་ནི་རྐང་བྱུག་དང༌། ། རལ་གྲི་ས་འོག་བསྒྲུབ་པ་དང༌། ། རིལ་བུ་མཁའ་ལ་སྤྱོད་པ་དང༌། ། མི་སྣང་བ་དང་བཅུད་ཀྱིས་ལེན། ། རིག་འཛིན་འཁོར་ལོས་སྒྱུར་བ་དང༌། ། བུ་མོ་དམ་པ་དགུག་པ་ཉིད། ། བདག་བརྙེས་པས་ནི་སྒྲུབ་པ་པོས། ། དངོས་གྲུབ་རྡོ་རྗེ་རྣམས་ཐོབ་བོ། ། ཞེས་གསུངས་སོ། །
འབྲིང་གི་རབ་ནི་རིག་པ་འཛིན་པ་དང་མཁའ་ལ་སྤྱོད་པ་སྟེ། ལྷའི་ལུས་ནམ་མཁའ་ལ་བརྟེན་པ་སངས་རྒྱས་ཀྱི་ཞིང་དུ་མར་འགྲོ་བ། ཚེ་ཉི་ཟླ་དང་མཉམ་པ་ཡིན། འཁོར་ལོས་སྒྱུར་བའང་དེ་དང་སྐལ་བ་མཉམ་པའོ། ། མངོན་པར་རྟོགས་པ་གང་དང་འབྲེལ་ན། རྫོགས་པའི་རིམ་པའི་རྟེན་བསྐྱེད་པའི་རིམ་པ་དང་འབྲེལ། དེ་ལ་གང་ཟག་གནས་དུས་བསམ་པ་ལྷའི་རྣལ་འབྱོར་དང་ལྔ་ཡོད་པའི། དང་པོ་གང་ཟག་ནི། དབང་ཐོབ་ཅིང་དམ་ཚིག་དང་ལྡན་པའི་ལུང་ཐོབ་པའི་རྣལ་འབྱོར་པས་བསྒོམ། གནས་ལས་དང་པོ་པས་ཡིད་ཕེབས་པས་རང་གི་ཁྱིམ།
སེམས་བརྟན་པ་ཐོབ་པ་བརྩོན་འགྲུས་འཕེལ་བས་དུར་ཁྲོད། བརྟན་པ་ཆེར་ཐོབ་པས་དངོས་གྲུབ་འགྲུབ་ཅིང་གཞན་དོན་འཕེལ་བས་ཡུལ་ཉི་ཤུ་རྩ་བཞིའམ་མ་ངེས་པར་བསྒོམ་མོ། ། བསམ་པ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པས་བསྒོམ། དུས་ལས་དང་པོ་པས་སེམས་མི་འཕྲོ་ཞིང་ལྷས་བྱིན་གྱིས་རློབ་པས་མཚན་མོའོ། ། སེམས་བརྟན་པ་ཐོབ་པའི་རྣལ་འབྱོར་འཕེལ་བས་ཐུན་བཞིའམ། ། ལྔའམ། དྲུག་གི་ངེས་པ་ཅན། བརྟན་པ་ཆེར་ཐོབ་པས་ཏིང་ངེ་འཛིན་རྒྱུན་མི་འཆད་པ་རྒྱུན་དུ་བསྒོམ་མོ། ། ལྷའི་རྣལ་འབྱོར་ལ་གཉིས་ཡོད་པའི་ངོ་བོའམ་མཚན་ཉིད་ཐབས་གང་ཞིག་ལྷའི་སྐུའི་རྣམ་པ་བསྒོམས་པས་མཆོག་དང་ཐུན་མོང་གི་དངོས་གྲུབ་འགྲུབ་པར་འགྱུར་བ་ཡིན་ནོ། ། དབྱེ་ན་བསྐྱེད་པར་བྱ་བ་ལྷའི་རྣམ་གྲངས་དང༌།
སྐྱེད་ཆོག་གི་མངོན་པར་རྟོགས་པ་གཉིས་ཡོད་པའི། དང་པོ་བསྐྱེད་བྱ་ལྷའི་རྣམ་པ་ལ། མཆོག་གི་དངོས་གྲུབ་སྒྲུབ་པའི་ལྷ་དང༌། ལས་རྒྱས་པའི་ལྷ་གཉིས་ཡོད། དང་པོ་ནི་ལྷའི་རྣམ་པ་གང་ལ་རྣམ་དག་ཁྱད་པར་ཅན་ཡོད་པས་ཐ་མལ་གྱི་རྣམ་པར་རྟོག་པ་སྦྱོང་ཞིང་སྒྲུབ་པའི་ཐབས་སུ་འགྱུར་བ་ལ་མཆོག་སྒྲུབ་པའི་རྣལ་འབྱོར་ཟེར་ལ། དེའང་རྩ་བའི་རྒྱུད་ལས། ཧེ་རུ་ཀ་བཞི། བདག་མེད་མ་དང་ལྔ། རྡོ་རྗེ་འཆང་དང་དྲུག་གསུངས། རྡོ་རྗེ་གུར་ལས།
དཀྱིལ་འཁོར་རེ་རེ་བསྒོམ་པའམ། ཡང་ན་བསྡུས་པའི་དཀྱིལ་འཁོར་རོ། ། བརྒྱད་བརྒྱད་དབུས་སུ་གནས་པའམ། ། ཡང་ན་ཉི་ཤུ་རྩ་ལྔའི་བར། ། ཞེས་གསུངས་པས། རིགས་ལྔ་སོ་སོར་བསྒོམ་པ་རྐྱང་པ་ལྔ། རིགས་ལྔ་ལ་ལྷ་བརྒྱད་བརྒྱད་ཀྱིས་བསྐོར་བ་བསྡུས་པའི་རྒྱས་པ་ལྔ། རིགས་ལྔ་ལ་ལྷ་བཞི་བཞིས་བསྐོར་བ་བསྡུས་པའི་བསྡུས་པ་ལྔ་སྟེ་བཅོ་ལྔའོ། ། མི་བསྐྱོད་པ་ལ་ཧེ་རུ་ཀ་བཞི་ཡོད་པ་བཞིན་དུ། བླ་མའི་མན་ངག་གི་རིགས་གཞན་ལའང་ཡོད་པས་ཉི་ཤུ།
དེ་ལྟར་རིགས་རྐྱང་པ་ཉི་ཤུ། བསྡུས་པའི་བསྡུས་པ་ཉི་ཤུ། བསྡུས་པའི་རྒྱས་པ་ཉི་ཤུ་སྟེ་དྲུག་ཅུའོ། ། ཕྱག་གིས་ཕྱེ་ན། ཕྱག་གཉིས་པས་གཙོ་བྱས་པ་བཅོ་ལྔ། ཕྱག་བཞི་པས་གཙོ་བྱས་པ་བཅོ་ལྔ། ཕྱག་དྲུག་པས་གཙོ་བྱས་པ་བཅོ་ལྔ། ཕྱག་བཅུ་དྲུག་པས་གཙོ་བྱས་པ་བཅོ་ལྔ་སྟེ། དེ་ལྟར་ན་དྲུག་ཅུ། རྗེ་བཙུན་མ་བཅུ་གསུམ་མ་དང༌།
བཅོ་ལྔ་མ་གཉིས་ཏེ། དྲུག་ཅུ་རྩ་གཉིས་བཤད། སཾ་པུ་ཊ་ལས། ཧེ་རུ་ཀ་བཞི། ལྷ་མོ་བཅོ་ལྔ། ཡེ་ཤེས་མཁའ་འགྲོ་ལྷ་བཅུ་གསུམ། རྡོ་རྗེ་དབྱིངས་ལྷ་སོ་བདུན། དྲག་པོ་གདན་ཅན་ལྷ་བཅུ་བདུན་ཏེ། བརྒྱད་གསུངས། དེའི་རྡོ་རྗེ་དབྱིངས་ལ་གཙོ་བོ་འཕོ་བས་ལྔར་འགྱུར་བས་དཀྱིལ་འཁོར་བཅུ་གཉིས་གསུངས།
གཉིས་པ་ལ་རྒྱས་པའི་ལྷ་ནི། ལྷའི་རྣམ་པ་གང་ལ་རྣམ་དག་ཁྱད་པར་ཅན་མ་གསུངས་པས། ཐ་མལ་གྱི་རྣམ་པར་རྟོག་པ་མི་སྦྱོང་ཡང༌། ཐུན་མོང་གི་དངོས་གྲུབ་སྒྲུབ་པའི་ཐབས་སུ་གྱུར་པ་ལ་ལས་རྒྱས་པའི་ལྷ་ཞེས་ཟེར། དེ་རྩ་བའི་རྒྱུད་ལས། རྡོ་རྗེ་མ་ལ་སོགས་པ་བདུན། ཀུ་རུ་ཀུལླེ་དང་བརྒྱད། ཆར་འབེབས་པ་དང་དགུ་གསུངས། རྡོ་རྗེ་གུར་ལས། འབྱུང་པོ་འདུལ་བ་དང༌།
སྟོབས་པོ་ཆེ་ལ་སོགས་པ་ཉི་ཤུ་རྩ་བརྒྱད་གསུངས། སཾ་པུ་ཊ་ལས། རིགས་བཞི་ཡུམ་བཞི་ལ་སོགས་པ་ཉི་ཤུ་རྩ་བརྒྱད་གསུངས་པ་ཡིན་ན། གཉིས་པ་སྐྱེད་ཆོག་གི་མངོན་པར་རྟོགས་པ་ལ་སྔོན་དུ་འགྲོ་བ། དངོས་གཞི་ལྷའི་རྣལ་འབྱོར། རྗེས་རྫོགས་པར་བྱེད་པའི་ཡན་ལག་དང་གསུམ་ཡོད་པ་ལས། སྔོན་དུ་འགྲོ་བ་ལ། བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། སྲུང་བའི་འཁོར་ལོ་བསྒོམ་པ་དང་གསུམ་ཡོད།
དངོས་གཞི་ལྷའི་རྣལ་འབྱོར་ལ། དོན་བསྡུས་པ་དང༌། ཚུལ་ཇི་ལྟར་བསྐྱེད་པ་གཉིས། དེ་ལ་ཐོག་མར་དོན་བསྡུས་པ་ལ་གསུམ་ཡོད་པ་ལས། ཏིང་ངེ་འཛིན་གསུམ་གྱིས་བསྡུས་པ། རྡོ་རྗེ་རྩེ་མོ་ལས། དང་པོ་སྦྱོར་བའི་ཏིང་འཛིན་གྱིས། ། རྣལ་འབྱོར་པས་ནི་སྙོམས་འཇུག་བྱ། ། དེ་ནས་དཀྱིལ་འཁོར་རྒྱལ་པོ་མཆོག ། དེ་ནས་ཡང་ནི་ལས་རྒྱལ་མཆོག །
ཅེས་གསུངས། ཡན་ལག་དྲུག་གིས་བསྡུས་པ་ནི། རྡོ་རྗེ་གུར་ལས། སངས་རྒྱས་གནས་ནི་རྫོགས་པ་དང༌། ། ཀུན་ཏུ་བཟང་པོའི་རང་བཞིན་དང༌། ། རང་གི་ལྷག་པའི་ལྷར་བསྒྲུབ་དང༌། ། དཀྱིལ་འཁོར་རྣམས་ཀྱི་དགོད་པ་དང༌། ། མཆོད་བསྟོད་བདུད་རྩི་མྱང་ལ་སོགས། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་གསུངས་སོ། །
བསྙེན་སྒྲུབ་ཡན་ལག་བཞིས་བསྡུས་པ་ནི། གསང་བ་འདུས་པ་ལས། བསྙེན་པའི་དམ་ཚིག་སྦྱོར་བ་དང༌། ། ཉེ་བར་སྒྲུབ་པ་འབྱུང་བ་དང༌། ། སྒྲུབ་པའི་དོན་གྱི་དམ་ཚིག་དང༌། ། སྒྲུབ་པ་ཆེན་པོ་དག་དང་བཞི། ། ཞེས་གསུངས་སོ། ། གཉིས་པ་ཇི་ལྟར་བསྐྱེད་པའི་ཚུལ་ལ། སྦྱང་གཞི་དྲོད་གཤེར་ལས་སྐྱེ་བ་སྦྱོང་བ་མངོན་བྱང་ལྔ་ལས་བསྐྱེད་པ་དང༌།

སྒོང་སྐྱེས་སྦྱོང་བ་རྡོ་རྗེ་ཆོ་ག་ཡན་ལག་གསུམ་ལས་བསྐྱེད་པ་དང༌། རྫུས་སྐྱེས་སྦྱོང་བ་དཀྲོངས་བསྐྱེད་དང༌། སྙིང་པོ་ཚིག་ཙམ་དང༌། དབུགས་ཀྱི་སྤྲོ་བསྡུ་ལས་བསྐྱེད་པ་དང༌། མངལ་སྐྱེས་སྦྱོང་བ་མངལ་ནས་འབྱིན་པ་སྟེ་དྲུག་ཡོད། མངོན་པར་རྟོགས་པ་ཤིན་ཏུ་ཟབ་པ་ལས་བསྐྱེད་ཚུལ་ཐམས་ཅད་ཚང་བའང་ཡོད་དོ། ། གསུམ་པ་རྗེས་རྫོགས་པར་བྱེད་པའི་ཡན་ལག་ནི། ཉལ་བ། ལྡང་བ། ཁྲུས། མཆོད་གཏོར་བཟླས་པ།
ཁ་ཟས། སྤྱོད་ལམ། རྗེས་སུ་ཆགས་པའི་རྣལ་འབྱོར་ཏེ་བརྒྱད་ཡོད་དོ། ། དེ་དག་གི་ཀུན་དུ་སྤྱོད་པ་ཐམས་ཅད་ལམ་དུ་བསྒྱུར་ཞིང་སངས་རྒྱས་ཀྱི་ཕྲིན་ལས་ཐམས་ཅད་མངོན་དུ་བྱེད་པ་ཡིན་ནོ། ། མངོན་པར་རྟོགས་པ་གང་དང་འབྲེལ་ན་རིམ་པ་གཉིས་ལ་གནས་པ་དེས་དྲོད་ཐོབ་ནས། རང་གི་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པ་དང་འབྲེལ། དེ་ལ་སྤྱོད་པའི་སྔོན་དུ་འགྲོ་བའི་དྲོད་དང་དྲོད་ཐོབ་ནས་ཇི་ལྟར་སྤྱོད་པའི་ཚུལ་གཉིས་ཡོད། དང་པོ་དྲོད་ལ་དྲོད་རང་གི་ངོ་བོ། རབ་ཏུ་དབྱེ་བ། སོ་སོའི་མཚན་ཉིད།
མ་ཐོབ་པ་ཐོབ་པར་བྱེད་པའི་ཐབས། ཐོབ་པ་བརྟན་པར་བྱེད་པའི་དུས། དྲོད་དང་སྤྱོད་པ་མཚམས་སྦྱར་བ་དང་དྲུག་ཡོད། དེ་ལ་དང་པོ་དྲོད་ཀྱི་ངོ་བོ་བསྒོམས་པའི་དབང་གིས་སྔར་མ་རྟོགས་པའི་ཡེ་ཤེས་སྐྱེ་བའི་སྔ་ལྟས་སུ་གྱུར་པ། ཉམས་སུ་མྱོང་བའི་ཁྱད་པར་ཞིག་ལ་ཟེར། གཉིས་པ་དབྱེ་ན་ཆུང་ངུ་དང༌། འབྲིང་དང༌། ཆེན་པོ་དང་གསུམ་ཡོད། གསུམ་པ་སོ་སོའི་མཚན་ཉིད་ལ། དྲོད་ཆུང་ངུའི་མཚན་ཉིད།
འཇིག་རྟེན་ཆོས་བརྒྱད་ཀྱི་རྟོག་པ་མགོ་ཅུང་ཟད་སྙོམས་ཤིང༌། ཉོན་མོངས་པ་གློ་བུར་བ་དྲག་པོ་དང༌། འཇིགས་པ་དང་མྱ་ངན་ལ་སོགས་པས་ཤིན་ཏུ་གཟིར་བར་མི་འགྱུར་བ་སྦྱོར་ལམ་སྐྱེ་བའི་རྟགས་ཡིན་ཏེ། བརྟག་གཉིས་ལས། འཇིགས་སྨྱོ་ནས་ཉོན་མི་མོངས་ཀྱི་བར་དང༌། སཾ་པུ་ཊ་ལས། དེ་བཞིན་འཇིག་རྟེན་ཆོས་བརྒྱད་ནི། ། ཐམས་ཅད་ཤིན་ཏུ་རིང་དུ་སྤངས། ། ཞེས་གསུངས་སོ། ། དྲོད་འབྲིང་གི་རྟགས་ནི།
ཚར་གཅད་པའི་ལྟ་སྟངས་རྣམས་ཐོགས་པ་མེད་པར་འགྲུབ་སྟེ། མཐོང་ལམ་སྐྱེ་བའི་རྟགས་སོ། ། དྲོད་ཆེན་པོ་ཚར་གཅད་པ་དང་རྗེས་སུ་གཟུང་བའི་ལྟ་སྟངས་གཉིས་ཀ་ཚེགས་མེད་པར་འགྲུབ་པ་ཡིན་ཏེ། བསྒོམ་ལམ་སྐྱེ་བར་འགྱུར་བའི་རྟགས་སོ། ། དེ་གཉིས་བརྟག་གཉིས་ལས། ཕན་དང་གནོད་པའི་ནས། རྣལ་འབྱོར་པ་རྣམས་ངུ་འབོད་གནས། ། ཞེས་གསུངས་སོ། ། བཞི་པ་དྲོད་མ་ཐོབ་པ་ཐོབ་པར་བྱེད་པའི་ཐབས་ལ། དྲོད་ཆུང་ངུ་ཐོབ་པར་བྱེད་པའི་ཐབས་རིམ་པ་གཉིས་ཀྱི་རྣལ་འབྱོར་ལ་བརྩོན་པར་བྱེད་པ་ཉིད་ཡིན་ཏེ།
བསྐྱེད་པའི་རིམ་པའི་རྣལ་འབྱོར་གྱི་ནས། སྤྲོས་མེད་ཅེས་གསུངས། དྲོད་འབྲིང་པོ་ཐོབ་པར་བྱེད་པའི་ཐབས་ཀུན་འདར་གྱི་གསང་སྤྱོད་བྱེད་པ་ཡིན་ཏེ། སཾ་པུ་ཊ་ལས། དེ་ནས་བསྒོམས་པའི་ནུས་པ་ནི། ། བརྫུས་ཏེ་བྱིས་པའི་རྩེ་བ་བྱ། ། ཞེས་གསུངས། དྲོད་ཆེན་པོ་ཐོབ་པར་བྱེད་པའི་ཐབས། ལྷ་གནད་ལ་བོར་བ་དྲག་ཤུལ་གྱི་སྦྱོར་བ་ཡིན་ཏེ། རྡོ་རྗེ་གུར་ལས།
གང་ཚེ་དངོས་གྲུབ་མི་སྟེར་ན། ། རྡོ་རྗེ་སེམས་དཔའ་གསད་པར་བྱ། ། ཞེས་གསུངས་སོ། ། ལྔ་པ་ཐོབ་པ་བརྟན་པར་བྱེད་པའི་དུས་ནི། ཆུང་ངུ་བརྟན་པར་བྱེད་པའི་དུས་ཞག་བཅོ་ལྔ་ཡིན་ཏེ། ། བརྩེ་བས་དངོས་གྲུབ་དོན་དུ་ཡང༌། ། ཟླ་བ་ཕྱེད་དུ་ཡོངས་སུ་བརྟག ། ཅེས་གསུངས། འབྲིང་བརྟན་པར་བྱེད་པའི་དུས་ཟླ་བ་གཅིག་ཡིན་ཏེ། ཟླ་བ་གཅིག་ཏུ་གསང་ལ་སྤྱོད། །
ཅེས་གསུངས། ཆེན་པོ་བརྟན་པར་བྱེད་པའི་དུས་ཉེ་རྒྱུ་སྤྱོད་པར་བྱེད་པའི་དུས་ཡིན་པས་ངེས་པ་མེད། དྲུག་པ་དྲོད་དང་སྤྱོད་པ་མཚམས་སྦྱར་བ་ནི། བརྟག་གཉིས་ལས། ཅུང་ཟད་དྲོད་ནི་སྤྱད་པ་ཉིད་ཅེས་གསུངས་པས། དྲོད་ཆུང་ངུ་ཐོབ་པ་ཀུན་འདར་གྱི་གསང་སྤྱོད་བྱེད། ཆེན་པོ་ཐོབ་པ་ཀུན་ཏུ་བཟང་པོའི་སྤྱོད་པ་བྱེད་པ་ཡིན་ནོ། ། དྲོད་ཐོབ་ནས་སྤྱོད་པ་ཇི་ལྟར་སྤྱོད་པ་ལ། སྤྱོད་པ་རང་གི་ངོ་བོ། རབ་ཏུ་དབྱེ་བ།
སོ་སོའི་མཚན་ཉིད། སྤྱོད་པའི་དུས། གང་གིས་སྤྱོད་པའི་གང་ཟག དེ་ལྟར་སྤྱད་པའི་དགོས་པ་སྟེ། དྲུག་ཡོད་པ་ལས་དང་པོ་ངོ་བོ་ནི་ནང་དུ་དེ་ཁོ་ན་ཉིད་རྟོགས་པའི་དབང་གིས་ཕྱི་རོལ་དུ་ལུས་ངག་བླང་དོར་མེད་པར་སྤྱད་པས་རྟོག་པ་དང་ཉོན་མོངས་པ་བཙན་ཐབས་སུ་གཅོད་པའོ། ། དེའང་ལུས་ཀྱི་ཆ་ལུགས་རེས་ཅོ་རེག་དང༌། རེས་རལ་པ་ཅན་ལ་སོགས་པ་སྣ་ཚོགས་སུ་བྱེད། ངག་ཏུ་བྱེད་པ་ལའང་རེས་མིའི་སྐད་སྣ་ཚོགས་དང༌། རེས་སཾ་སྐྲྀ་ཏ་ལ་སོགས་པར་སྨྲ་སྟེ། སཾ་པུ་ཊ་ལས།
རེས་འགའ་ལེགས་སྦྱར་ཟུར་ཆག་དང༌། ། བཟློག་པ་ཡིས་ནི་འདོན་པར་བྱེད། ། ཅེས་གསུངས། ཁ་ཟས་ལ་ངེས་པ་མེད་དེ། བཟའ་བཅའ་དེ་བཞིན་བཏུང་བ་ཉིད། ། ཇི་ལྟར་རྙེད་པ་རབ་ཏུ་བཟའ། ། ཞེས་གསུངས། ། གོས་ལ་སོགས་པ་ལ་ངེས་པ་མེད་དེ། བགོ་བ་སྟག་གི་པགས་པ་ཉིད། ། ཅེས་པ་དང༌།
སྨད་གཡོགས་ཁ་དོག་སྣ་ཚོགས་དང༌། ། ཞེས་པ་དང༌། རོ་ཡི་དཀྲིས་མའི་གོས་བཟངས་དང༌། ། ཞེས་གསུངས། རྒྱན་ལ་ངེས་པ་མེད་དེ། མེ་ཏོག་སྣ་ཚོགས་འབྲས་བུར་བཅས། ། འོལ་མ་གཟི་སོགས་དེ་བཞིན་བརྒྱན། ། ཅེས་གསུངས་པ་དང༌། རོ་བསྲེགས་ཐལ་བས་དེ་བཞིན་བརྒྱན། ། ཅེས་གསུངས།
སྣོད་ལ་ངེས་པ་མེད་དེ། དུར་ཁྲོད་ཕྲུ་ཆག་ཐོགས་ནས་སུ། ། ཞེས་བྱ་བ་ལ་སོགས་པ་གསུངས། གྲོགས་ལ་ངེས་པ་མེད་དེ། བགྲོད་དང་བགྲོད་མིན་སྔགས་པ་ཡིས། ། རྣམ་རྟོག་ཉིད་དུ་མི་བྱའོ། ། ཞེས་གསུངས་པས་བླང་དོར་གང་ཡང་མེད་པར་སྤྱོད་པ་བྱེད་པའོ། ། འོན་ཀྱང་རང་གི་བླ་མ་ལ་གུས་པ་བྱེད་པ་དང༌། སེམས་ཅན་ལ་བརྩེ་བ་མི་སྤོང་བ་ཡེ་ཤེས་ཀྱི་དམ་ཚིག་ཡིན་པས་དེའི་དུས་སུའང་མི་སྤོང་བ་ཡིན་ཏེ། སཾ་པུ་ཊ་ལས།
བླ་མ་དང་སེམས་ཅན་ནི་ཡེ་ཤེས་ཀྱི་དམ་ཚིག་སྟེ། ནམ་དུ་ཡང་སྤང་བར་བྱ་བ་མ་ཡིན་ནོ། ། ཞེས་གསུངས་སོ། ། གཉིས་པ་རབ་ཏུ་དབྱེ་ན་ས་མ་ཐོབ་པ་ཐོབ་པར་བྱ་བ་ཀུན་འདར་གྱི་སྤྱོད་པ་དང༌། ས་ཐོབ་ནས་ཀུན་ཏུ་བཟང་པོའི་སྤྱོད་པ་གཉིས་སོ། ། གསུམ་པ་སོ་སོའི་མཚན་ཉིད་ནི། ཅིའི་ཕྱིར་ཀུན་འདར་གྱི་སྤྱོད་པ་ཞེས་བྱ་སྙམ་ན། རྣལ་འབྱོར་པ་དེའི་ནུས་པས། འཇིག་རྟེན་པ་ཀུན་འཇིགས་ཤིང་འདར་བར་བྱེད་པས་ཀུན་འདར། ཡང་ན་བླང་བ་དང་དོར་བའི་སྤྱོད་པ་གཉིས་སྤངས་པས་ན་གཉིས་སྤངས་ཏེ།
ཨ་བ་དྷཱུ་ཏཱིའི་དོན་ནོ། ། དེ་ཉིད་ལ་སྨྱོན་པའི་བརྟུལ་ཞུགས་དང༌། རྒྱལ་པོ་གཞོན་ནུ་དང༌། བྱིས་པའི་སྤྱོད་པ་དང༌། གསང་སྤྱོད་ཅེས་བྱ་བར་འདོགས་པ་ཡིན་ནོ། ། ཅིའི་ཕྱིར་ཀུན་ཏུ་བཟང་པོའི་སྤྱོད་པ་ཞེས་བྱ་སྙམ་ན། རང་གིས་རྟོགས་པའི་ཡེ་ཤེས་ཀྱི་སྣང་ངོར་ཆོས་ཐམས་ཅད་བཟང་པོར་འཆར་བས་ཀུན་ཏུ་བཟང་པོ་ཞེས་བྱ། དེ་ཉིད་ལ་ཕྱོགས་ལས་རྣམ་པར་རྒྱལ་བ་དང༌། རྒྱལ་ཚབ་ཆེན་པོ་དང༌། ཚོགས་བདག་ཆེན་པོའི་སྤྱོད་པ་ཞེས་བྱ་བ་ཡིན།
བཞི་པ་དུས་ལ་གཉིས་ལས། ནམ་སྤྱོད་པའི་དུས་ནི། དྲོད་ཆུང་ངུ་ཐོབ་ནས། ཀུན་འདར་གྱི་གསང་སྤྱོད་དང༌། འབྲིང་ཐོབ་ནས་ཀུན་འདར་གྱི་མངོན་སྤྱོད་དང༌། ཆེན་པོ་ཐོབ་ནས་ཀུན་ཏུ་བཟང་པོའི་སྤྱོད་པ་སྤྱད་ལ། དྲོད་དེ་དག་མ་ཐོབ་པར་སྤྱོད་པ་དེ་དག་སྤྱད་དུ་མི་རུང་སྟེ། ཡེ་ཤེས་གྲུབ་པ་ལས། དེ་བཞིན་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། །
ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་སྐྱེ། ། ཞེས་གསུངས། གཉིས་པ་ཇི་སྲིད་སྤྱོད་པའི་དུས་ནི། ཀུན་འདར་གྱི་གསང་སྤྱོད་ཟླ་བ་ཕྱེད་སྤྱོད། ཀུན་འདར་མངོན་སྤྱོད་དྲོད་ཆེན་པོ་མ་ཐོབ་ཀྱི་བར་དུ་སྤྱོད། ཀུན་ཏུ་བཟང་པོའི་སྤྱོད་པ་ཉེ་རྒྱུའི་བར་དུ་སྤྱོད་དོ། ། ལྔ་པ་གང་ཟག་གང་གིས་སྤྱད་ན། དྲོད་ཐོབ་ཅིང་ཚེ་འདི་ཉིད་ལ་འཚང་རྒྱ་བར་འདོད་པའི་མཚན་ཉིད་གཉིས་ལྡན་གྱིས་སྤྱད་པ་ཡིན་ཏེ། བརྟག་གཉིས་ལས་ཅུང་ཟད་དྲོད་ནི་ནས།
སྤྱོད་པ་སྤྱད་པ་ཉིད་ཀྱི་བར་དུ་གསུངས་པ་ཡིན་ནོ། ། དྲུག་པ་དེ་ལྟར་སྤྱོད་པའི་དགོས་པ་ལ། ཀུན་འདར་སྤྱད་པའི་དགོས་པ། རང་གི་རྟོགས་པ་བརྟན་པར་བྱེད་པ་ཡིན་ཏེ། ཡིད་ནི་བརྟན་ནམ་གཡོའམ་ཅི། ། རང་གི་སེམས་ནི་སོ་སོར་བརྟག ། ཅེས་འབྱུང་བ་ཡིན། ཀུན་ཏུ་བཟང་པོའི་སྤྱོད་པས་སེམས་ཅན་གྱི་དོན་བྱེད་པ་ཡིན་ཏེ། སཾ་པུ་ཊ་ལས། སེམས་ཅན་རྗེས་སུ་གཟུང་བའི་ཕྱིར། །
བློ་ལྡན་ཆེན་པོས་རྒྱུ་བར་བྱ། ། ཞེས་གསུངས་སོ། ། མངོན་པར་རྟོགས་པ་གང་དང་འབྲེལ་ན་འབྲས་བུ་དང་འབྲེལ། དེ་ལ་གནས་སྐབས་ཀྱི་འབྲས་བུ་བྱང་ཆུབ་སེམས་དཔའི་ས་བཅུ་གཉིས་དང༌། མཐར་ཐུག་གི་འབྲས་བུ་སངས་རྒྱས་ཀྱི་ས་གཉིས་སུ་ཡོད་པ་ལས་འདིར་བྱང་ཆུབ་སེམས་དཔའི་ས་བཅུ་གཉིས་སྟོན། དེ་ལ་སྤྱིར་ས་ཐོབ་པའི་རྣམ་གྲངས་དང༌། སའི་མངོན་པར་རྟོགས་པ་རྒྱས་པར་བཤད་པ་གཉིས་ལས། དང་པོ་ས་ཐོབ་པའི་རྣམ་གྲངས་ནི། མོས་པས་ཐོབ་པ་ཆོས་སྤྱོད་དགེ་བ་བཅུ་ལ་མོས་པས་འཇུག་སྟེ། ཚོགས་ལམ་གྱི་གནས་སྐབས་དང༌།
སྤྱོད་པས་ཐོབ་པ་ཆོས་སྤྱོད་དགེ་བ་བཅུ་ཚུལ་བཞིན་དུ་སྤྱོད་པ་སྦྱོར་ལམ་གྱི་གནས་སྐབས་ཏེ། སོ་སོ་སྐྱེ་བོའི་ས་དང༌། རྟོགས་པས་ཐོབ་པ་ཆོས་ཉིད་རྟོགས་པ་སྟེ། ས་དང་པོ་ཡན་ཆད་དང༌། གྲུབ་པས་ཐོབ་པ་ཡེ་ཤེས་ལྷུན་གྱིས་གྲུབ་པ་ས་བརྒྱད་པ་མན་ཆད་དེ་བཞི་ཡོད་དོ། ། དེའང་མདོ་སྡེ་རྒྱན་ལས། ས་ཐོབ་པ་ནི་མོས་པ་དང༌། ། སྤྱོད་པ་དག་ལ་འཇུག་པ་དང༌། ། རྟོགས་པའི་ཕྱིར་ན་ས་རྣམས་ནི། ། གྲུབ་པའི་སྒོ་ནས་རྣམ་པ་བཞི། །
ཞེས་གསུངས་སོ། ། བཞི་པོ་དེའང་དང་པོ་གཉིས་སོ་སོ་སྐྱེ་བོའི་ས་ཡིན་པས་མ་གྲུབ་པའི་ས་ཡིན་ལ། འོག་མ་གཉིས་འཕགས་པའི་ས་ཡིན་པས་གྲུབ་པའི་ས་ཡིན་ཞིང༌། དེའང་སྤངས་རྟོགས་ཀྱི་ཁྱད་པར་གྱིས། མ་དག་པའི་ས་བདུན་མ་གྲུབ་ཅིང༌། ས་བརྒྱད་པ་ཡན་ཆད་གྲུབ་པའི་སར་འཇོག་སྟེ། མདོ་སྡེ་རྒྱན་ལས། ས་རྣམས་ཐམས་ཅད་མ་གྲུབ་དང༌། ། གྲུབ་པ་དག་ཏུ་ཤེས་པར་བྱ། ། གྲུབ་པ་དག་དང་མ་གྲུབ་དང༌། །
གྲུབ་པ་དག་ཏུ་ཡང་དག་འདོད། ། ཅེས་གསུངས་སོ། ། གཉིས་པ་སའི་མངོན་པར་རྟོགས་པ་རྒྱས་པར་བཤད་པ་ལ། ས་རྣམས་ཀྱི་རྒྱུ། རྟོགས་པའི་ཁྱད་པར། གྲུབ་པའི་རྟགས། མིང་གི་དོན་དང་བཞི་ཡོད་པ་ལས། དང་པོ་རྒྱུ་ལ་གཉིས་སུ་ཡོད་པའི་རིང་བའི་རྒྱུ་ནི། རིམ་པ་གཉིས་དང་སྤྱོད་པའི་ཐབས་ལས་བྱུང་བ་བསོད་ནམས་དང་ཡེ་ཤེས་ཀྱི་ཚོགས་གཉིས་ཡིན། ཉེ་བའི་རྒྱུ་ནི་རྟེན་དཀྱིལ་འཁོར་བཞིས་བསྡུས་པའི་ཡུལ་སུམ་ཅུ་སོ་གཉིས་ཀྱི་རླུང་སེམས་དབུ་མར་ཐིམ་པ་ལས།
ས་བཅུ་གཉིས་ཀྱི་རྟོགས་པ་སྐྱེ་བས་ནང་གི་རྟེན་དཀྱིལ་འཁོར་བཞི་པོ་ཉིད་ཡིན་ཏེ། སཾ་པུ་ཊ་ལས། བྱང་སེམས་སུམ་ཅུ་སོ་གཉིས་ཀྱིས། ། གང་ཚེ་འདི་ནི་གང་གྱུར་པ། ། ཞེས་གསུངས་སོ། ། གཉིས་པ་རྟོགས་པའི་ཁྱད་པར་ལ། ཆོས་ཀྱི་དབྱིངས་ལ་དབྱེ་བ་མེད་པས། ཆོས་ཉིད་རྟོགས་པ་ཁྱད་པར་མེད་ཀྱང༌། ཆོས་ཅན་རྟོགས་པ་དང་ཡོན་ཏན་རིམ་པ་རིམ་པས་ཁྱད་པར་འཕགས་པ་ཡིན། གསུམ་པ་གྲུབ་པའི་རྟགས་ལ་གཉིས་ལས།
ས་དང་པོ་ལ་ཡོན་ཏན་བརྒྱ་ཕྲག་བཅུ་གསུམ་འབྱུང་བ་ནི། སངས་རྒྱས་ཕལ་པོ་ཆེ་ལས་བྱུང་བའི་དོན། ཏིང་འཛིན་བརྒྱ་ཐོབ་དེ་ལ་འཇུག་པ་དང༌། ། སངས་རྒྱས་བརྒྱ་མཐོང་དེ་ཡི་བྱིན་རླབས་རིག ། ཞིང་བརྒྱར་འགྲོ་ཞིང་འཇིག་རྟེན་ཁམས་བརྒྱ་བསྒུལ། ། དེ་བརྒྱ་སྣང་བྱེད་འགྲོ་བརྒྱ་སྨིན་པར་བྱེད། ། བསྐལ་པ་བརྒྱར་གནས་སྔོན་དང་ཕྱི་མཐར་འཇུག ། ཆོས་བརྒྱ་འབྱེད་ཅིང་ལུས་བརྒྱ་སྟོན་པ་དང༌། ། ལུས་རེ་ལ་ཡང་བྱང་སེམས་གང་ཟག་གི ། འཁོར་གྱིས་ཀུན་ནས་ཡོངས་སུ་བསྐོར་བར་སྟོན། །
ཞེས་པ་ལྟར། དུས་གཅིག་ལ་ཡོན་ཏན་དེ་དག་ཐོབ་པ་ཡིན་ནོ། ། གཉིས་པ་ས་ལྷག་མ་རྣམས་ལ་དེས་བསྒྲེ་བ་ནི། སྟོང་དང་འབུམ་དང་བྱེ་བ་བརྒྱ། ། བྱེ་བ་ཕྲག་སྟོང་བྱེ་བ་འབུམ། ། བྱེ་བ་ཁྲག་ཁྲིག་ཕྲག་འབུམ་དང༌། ། འཇིག་རྟེན་ཁམས་ཀྱི་འབུམ་ཕྲག་རྡུལ། ། གྲངས་མེད་འབུམ་ཕྲག་བཅུ་རྡུལ་དང༌། ། ཐུབ་པའི་ཞིང་ཁམས་འབྱམ་ཀླས་རྡུལ། ། དེས་ཀྱང་དཔེར་བརྗོད་མི་ནུས་དང༌། །
དེ་བས་གྱ་ནོམ་འདི་དག་ནི། ། གཉིས་ནས་བཅུ་གཉིས་བར་དག་གི ། ས་ལ་གོ་རིམ་བཞིན་དུ་སྤེལ། ། ཞེས་བྱ་བའི་ཚུལ་གྱིས། ཡོན་ཏན་དེ་དག་གྲངས་དེ་སྙེད་དུ། བསྒྲེས་པས་སོ་སོ་ལ་ཐོབ་པ་ཡིན་ནོ། ། བཞི་པ་མིང་དོན་ལ། ཐུན་མོང་མ་ཡིན་པའི་མིང་དོན་དང༌། ཐུན་མོང་བའི་མིང་དོན་གཉིས་ལས། ཐུན་མོང་མ་ཡིན་པའི་མིང་དོན་ནི།
བརྟག་གཉིས་ལས། གནས་དང་ཉེ་བའི་གནས་དང་ནི་ནས་དང༌། འདི་རྣམས་ས་ནི་བཅུ་གཉིས་ཏེ། ། ཞེས་བྱ་བ་དང༌། སཾ་པུ་ཊ་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཙྪནྡོ་མངོན་དུ་གྱུར་པ་སྟེ། །
ཉེ་བའི་ཙྪནྡོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། བུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་བསམ། ། ཞེས་བྱ་བ་དང༌།
རྒྱུད་རྒྱས་པའི་ལུང་ཀུ་མུ་ཏར་དྲངས་པ། འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ཆེ། ། ཞེས་གསུངས་པས། གནས་ལ་སོགས་པ་བཅུ་གཉིས་ཀྱིས་བསྡུས་པའི་རླུང་སེམས་དབུ་མར་ཐིམ་པས་ས་བཅུ་གཉིས་ཀྱི་རྟོགས་པ་སྐྱེ་བས། ས་དེ་དག་ལ་གནས་ལ་སོགས་པའི་མིང་གིས་འདོགས་པ་ཡིན་ནོ། ། གཉིས་པ་ཐུན་མོང་གི་མིང་དོན་ལ། སྤྱིའི་མིང་དོན་དང༌། སོ་སོའི་མིང་དོན་གཉིས་ཡོད། སྤྱིའི་མིང་དོན་ལ།
སར་བཏགས་པ་ནི། མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་བགྲོད་ལྡན་པས། ། དེ་དག་ཉིད་ནི་སར་འདོད་དོ། ། ཞེས་གསུངས་པའི་དོན་ནོ། ། ས་ལ་བྷཱུ་མི་ཟེར་ལ། དེ་ལ་དྲས་ན་བྷཱུ་ཏ་འབྱུང་པོ། ཨ་མཱི་ཏ་དཔག་མེད།
ཨ་བྷ་ཡ་འཇིགས་མེད། ཡང་ཨ་མཱི་ཏ་དཔག་མེད། བྷཱུ་ཡ་བྷཱུ་ཡ་ཕྱི་བཞིན་ཕྱི་བཞིན། བྷཱུའི་ཨཱུ་ལ་དྲངས་ནས། ཨཱུ་རྡྷཾ་ཞེས་པ་གོང་དུ། ག་མ་ན་ཞེས་པ་བགྲོད་པ་ལ་འཇུག དེ་ལྟར་ན་འབྱུང་པོ་དཔག་ཏུ་མེད་པ་འཇིགས་པ་དཔག་ཏུ་མེད་པ་ལས་སྐྱོབ་པའི་རྟེན་བྱེད་པ་དང༌། ཡོན་ཏན་དཔག་ཏུ་མེད་པ་ཕྱི་བཞིན་དུ་འཕེལ་བའི་རྟེན་བྱེད་པས། ས་དང་འདྲ་བའི་ཕྱིར་ས་ཞེས་བརྗོད་པ་ཡིན། དེ་ཉིད་ལ་གནས་ཞེས་ཀྱང་བརྗོད་པ་ཡིན་ཏེ།
མདོ་སྡེ་རྒྱན་ལས། དགེ་བ་བསྒྲུབ་པ་སྣ་ཚོགས་ལ། ། དགའ་བས་རྟག་པར་ཐམས་ཅད་དུ། ། གནས་ཕྱིར་བྱང་ཆུབ་སེམས་དཔའ་ཡི། ། ས་རྣམས་གནས་པ་ཡིན་པར་འདོད། ། ཅེས་གསུངས་པས། དགེ་བ་བསྒྲུབ་པ་དང༌། གཞན་དོན་བསྒྲུབ་པའི་གཞིར་གྱུར་པས། གནས་ཞེས་བརྗོད་པ་ཡིན་ནོ། ། གཉིས་པ་སོ་སོའི་མིང་དོན་ལ།
ཕ་རོལ་ཏུ་ཕྱིན་པ་དང་མཐུན་པ་གསང་སྔགས་ནས་གསུངས་པ་ནི། ཨ་བྷི་དྷ་ན་ལས། རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་ཅན། ། སྦྱང་དཀའ་བ་དང་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ཆེ། ། ཞེས་གསུངས་ལ། དེ་དག་གི་མིང་དོན་ནི།
མདོ་སྡེ་རྒྱན་ལས། བྱང་ཆུབ་ལ་ནི་ཉེ་བ་དང༌། ། སེམས་ཅན་དོན་གྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བརྗོད་དོ། ། འཆལ་ཚུལ་རྩོམ་པའི་དྲི་བྲལ་ཕྱིར། ། དྲི་མ་མེད་པའི་ས་ཞེས་བྱ། ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པ། ། འདི་ལྟར་བྱང་ཆུབ་ཕྱོགས་མཐུན་ཆོས། །
རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་སྲེག་པས་འོད་འཕྲོ་ཅན། ། སེམས་ཅན་རྣམས་ཡོངས་སྨིན་བྱེད་ཅིང༌། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བྱའོ། ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། །
མངོན་དུ་གྱུར་པའི་ས་ཞེས་བཤད། ། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཞེས་ངེས་པར་བརྗོད། ། སོ་སོ་ཡང་དག་རིག་བློ་བཟང༌། ། ས་དེ་ལེགས་པའི་བློ་གྲོས་ཡིན། ། སྤྲིན་བཞིན་གཉིས་ཀྱིས་ནམ་མཁའི་ཁམས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་གསུངས་པ་ལྟར་རོ། །
ས་བཅུ་པའི་སྤངས་རྟོགས་ཀྱིས་དཔེར་བྱར་མེད་པའི་ཕྱིར། དཔེ་མེད་པ་དང༌། སངས་རྒྱས་ཀྱི་ཡེ་ཤེས་དང་འདྲ་བའི་ཕྱིར་ཡེ་ཤེས་ཆེན་པོའོ། ། ལེའུ་བརྒྱད་པའི་རིམ་པ་གཉིས་འབྲེལ་པར་བསྒོམ་པའི་སྐབས་སུ་རིམ་པ་གཉིས་ཀྱི་མངོན་རྟོགས་ལ། རིམ་པ་གཉིས་ཀྱི་དབྱེ་བའི་གཞི། དབྱེ་བའི་དོན། གྲངས་ངེས་པ། མིང་གི་དོན། བསྒོམ་པའི་གོ་རིམ། གྲོལ་བའི་རྒྱུ་མཚན་ཏེ་དྲུག་ཡོད་པ་ལས།
དེ་ལ་དབྱེ་བའི་གཞི། དབང་བཞིས་སྨིན་པར་བྱས་པའི་གང་ཟག་གིས་ཉམས་སུ་བླང་བར་བྱ་བ་ཟུང་དུ་འཇུག་པའི་ལམ་ཙམ་ཡིན་ནོ། ། གཉིས་པ་དབྱེ་བའི་དོན་ནི། བུམ་དབང་ཐོབ་པས་བསླབ་པར་བྱ་བ་བསྐྱེད་པའི་རིམ་པ་དང༌། མཆོག་གི་དབང་གསུམ་ཐོབ་པས་བསླབ་པར་བྱ་བ་རྫོགས་པའི་རིམ་པ་སྟེ། རིམ་པ་གཉིས་པ་ནི། དེའང་གསང་བ་འདུས་པ་ལས། ། སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་པ་དང༌། །
དེ་བཞིན་རྫོགས་པའི་རིམ་པའོ། ། ཞེས་གསུངས་སོ། ། གསུམ་པ་གྲངས་ངེས་པ་ལ་གསུམ་སྟེ། སྦྱང་གཞི་གཉིས་སུ་ངེས་པའི་ཕྱིར། རིམ་པ་གཉིས་སུ་གྲངས་ངེས་པ་ནི། སྦྱང་གཞི་ཐ་མལ་པའི་རྣམ་པར་རྟོག་པ་དང༌། གྱ་ནོམ་པ་ལྷར་ཞེན་པའི་རྣམ་པར་རྟོག་པ་གཉིས་ལས་མེད་པས། རིམ་པ་གཉིས་སུ་གྲངས་ངེས་ཏེ། རྡོ་རྗེ་གུར་ལས། ཕལ་པའི་གནས་སྐབས་གཞོམ་པའི་ཕྱིར། །
བསྒོམ་པ་ཡང་དག་རབ་ཏུ་གྲགས། ། དེ་བཞིན་རྣམ་རྟོག་གཞོམ་པའི་ཕྱིར། ། བསྒོམ་པ་ཉིད་ནི་བསྒོམ་པ་མིན། ། ཞེས་གསུངས། གཉིས་པ་ལམ་གྱི་ངོ་བོ་རྟེན་དང་བརྟེན་པ་ཡིན་པའི་ཕྱིར་འབྲེལ་པ་ཅན་དུ་བསྒོམ་པའི་འཐད་པ་ནི། མེ་ཏོག་མེད་ན་མེ་ཏོག་གི་དྲི་མི་འབྱུང་བ་དང༌། ལུས་མེད་ན་ལུས་ལ་བརྟེན་པའི་བདེ་བ་མི་འབྱུང་བ་ལྟར། རྟེན་བསྐྱེད་རིམ་མེད་ན་བརྟེན་པ་རྫོགས་རིམ་མི་འབྱུང་ལ། དེ་གཉིས་མེད་ན་གསང་སྔགས་ཀྱི་ཡོན་ཏན་གང་ཡང་རྒྱུད་ལ་མི་སྐྱེ་བས་མཐར་ཉམས་པར་འགྱུར་ཏེ། བརྟག་གཉིས་ལས་རྡོ་རྗེ་སྙིང་པོས་གསོལ་པ།
རྫོགས་པའི་རིམ་པའི་རྣལ་འབྱོར་གྱི་ནས། དམིགས་མི་འགྱུར། ཞེས་གསུངས། གསུམ་པ་འབྲས་བུ་སྐུ་གཉིས་ཡིན་པའི་ཕྱིར། འབྲེལ་པ་ཅན་དུ་བསྒོམ་པའི་འཐད་པ་ནི། གསང་སྔགས་ཀྱི་ལམ་གྱིས་བསྒྲུབ་པར་བྱ་བ་མཐར་ཐུག་པ་སངས་རྒྱས་ཡིན་ལ། དེ་སྐུ་གཉིས་ཀྱི་བདག་ཉིད་ཅན་ཏེ། དོན་དམ་པའི་ཆ་བརྟེན་པ་རང་དོན་ཆོས་ཀྱི་སྐུ་དང༌། ཀུན་རྫོབ་ཀྱི་ཆ་བརྟེན་པ་གཞན་དོན་གཟུགས་ཀྱི་སྐུ་གཉིས་ཕན་ཚུན་མི་འདོར་བས། དེའི་སྒྲུབ་བྱེད་རིམ་པ་གཉིས་ཡིན་ཏེ།
རྡོ་རྗེ་གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མངོན་པར་འགྲུབ། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། དེ་དག་ཐབས་ཀྱི་གཟུགས་ཅན་ནོ། ། ཞེས་བྱ་བ་དང༌། སཾ་པུ་ཊ་ལས། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། །
ཞེས་གསུངས་སོ། ། བཞི་པ་མིང་གི་དོན་ནི། དང་པོ་གསང་འདུས་ཀྱི་རྗེས་སུ་འབྲངས་ནས། སློབ་དཔོན་ཀླུ་སྒྲུབ་ཡབ་སྲས་ཀྱིས། གཙོ་བོར་སྦྱང་གཞི་ལ་མིང་བཏགས་པར་བཞེད་དེ། སྦྱང་གཞི་སྐྱེ་བ་བསྐྱེད་པ་རིམ་གྱིས་གྲུབ་པས་ན་རིམ་པ། དེ་སྦྱོང་བའི་ལམ་ལ་བསྐྱེད་པའི་རིམ་པ་ཞེས་བརྗོད་དེ། སྦྱང་གཞི་འཆི་བ་ལ་རྫོགས་པ། ས་ཆུ་ལ་ཐིམ་པ་ལ་སོགས་པས་རིམ་གྱིས་འཆི་བ་ལ་རིམ་པ། དེ་སྦྱོང་བར་བྱེད་པའི་ལམ་ལ་རྫོགས་པའི་རིམ་པ་ཞེས་བརྗོད་དོ། །
གང་ཞིག་སྐྱེ་བ་བསྐྱེད་པའི་རིམ་པ་སྟེ། ། འཆི་བའི་མིང་ཡང་རྫོགས་པའི་རིམ་པ་ཡིན། ། རིམ་པ་འདི་གཉིས་བླ་མའི་དྲིན་གྱིས་ནི། ། རྙེད་པ་གང་དེ་མ་འོངས་སངས་རྒྱས་ཡིན། ། ཞེས་གསུངས་པ་ལྟར་རོ། ། གཉིས་པ་དུས་འཁོར་གྱི་རྗེས་སུ་འབྲངས་ནས། བྱང་ཆུབ་སེམས་དཔའ་རྣམས་ཀྱིས་གཙོ་བོར་འབྲས་བུ་ལ་མིང་དུ་བཏགས་པར་བཞེད་དེ། འབྲས་བུ་མཆོག་གི་དངོས་གྲུབ་ལ་རྫོགས་པ། རིམ་གྱིས་སྒྲུབ་པ་ལ་རིམ་པ། དེའི་སྒྲུབ་བྱེད་ཡན་ལག་དྲུག་པ་ལ་སོགས་པ་ལ་རྫོགས་པའི་རིམ་པ།
འབྲས་བུ་ཐུན་མོང་གི་དངོས་གྲུབ་ཀྱིས་བྲོད་པ་བསྐྱེད་པ་ལ་བསྐྱེད་པ། རིམ་གྱིས་སྒྲུབ་པ་ལ་རིམ་པ། དེའི་སྒྲུབ་བྱེད་ལྷ་བསྒོམ་པ་ལ་བསྐྱེད་པའི་རིམ་པ་ཞེས་འདོགས་གསུངས་པ་ཡིན། གསུམ་པ་དགེས་པ་རྡོ་རྗེའི་རྗེས་སུ་འབྲངས་ནས། སློབ་དཔོན་བིརྺ་པ་གཙོ་བོར་ལམ་ལ་བཏགས་པར་བཞེད། ལྷ་རྟེན་དང་བརྟེན་པའི་རྣམ་པ་བློས་བསྐྱེད་པས་ན་བསྐྱེད་པ། བསྙེན་སྒྲུབ་ཡན་ལག་བཞིས་གསལ་འདེབས་པས་ན་རིམ་པ། སེམས་དང་ཆོས་ཐམས་ཅད་ཀྱི་ཆོས་ཉིད་དང༌། ལུས་ཀྱི་རྩ་དང༌། ཡི་གེ་ལ་སོགས་པ་གྲུབ་ཟིན་པས་ན་རྫོགས་པ།
རིམ་གྱིས་བསྒོམས་པས་ན་རིམ་པ་ཞེས་འདོགས་པར་དགོངས་ལ། བླ་མ་གོང་མ་རྣམས་ཀྱང་དེ་ལྟར་བཞེད་པ་ཡིན་ནོ། ། ལྔ་པ་བསྒོམ་པའི་གོ་རིམ་ནི། ལས་དང་པོ་པས་བསྐྱེད་པའི་རིམ་པ་གཙོ་བོར་བསྒོམས་ནས། རྫོགས་པའི་རིམ་པ་ཤས་ཆུང་བར་བསྒོམ། སེམས་བརྟན་པ་ཐོབ་པས་རིམ་པ་གཉིས་ཆ་མཉམ་པར་བསྒོམ། བརྟན་པ་ཆེར་ཐོབ་པས་བསྐྱེད་རིམ་ལམ་གྱི་རྟེན་ཙམ་དུ་བསྒོམས་ནས། དངོས་གཞི་རྫོགས་པའི་རིམ་པ་བསྒོམ་པ་ཡིན། གང་ལྟར་ཀྱང་བསྐྱེད་རིམ་སྔོན་དུ་འགྲོ་བའི་རིམ་པ་གཉིས་ཟུང་འཇུག་ཏུ་བསྒོམ་པ་ཡིན་ཏེ་འདི་ཉིད་ལས། རིམ་གཉིས་མཉམ་པར་གནས་ནས་ནི། །
ཞེས་འབྱུང་བས་ཟུང་འཇུག་ཏུ་བསྒོམ་མོ། ། དྲུག་པ་གྲོལ་བའི་རྒྱུ་མཚན་ལ་གསུམ་ལས། ཐོག་མ་དག་པ་གསུམ་གྱི་རང་བཞིན་ཡིན་པའི་ཕྱིར་གྲོལ་བར་འཐད་པ་ནི། རྒྱུ་སེམས་ཅན་གྱི་སེམས་ཀྱི་ཆོས་ཉིད་རང་བཞིན་གྱིས་དག་པ་དེ་བཞིན་ཉིད་ཀྱི་དག་པ། ལུས་ལྷའི་ཞལ་ཕྱག་གི་རྣམ་པར་གྲུབ་པ་ལྷ་སོ་སོའི་དག་པ། སེམས་རིག་པ་དང་སྟོང་པ་ཟུང་དུ་འཇུག་པ་རང་རིག་པའི་དག་པ་སྟེ་རྒྱུ་རྒྱུད་ཀྱི་དག་པ་གསུམ། ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བ་ལ་དེ་ལྟར་ཤེས་པའི་ལྟ་བ་དེ་བཞིན་ཉིད་ཀྱི་དག་པ། རྟེན་དང་བརྟེན་པར་བཅས་པའི་བསྐྱེད་པའི་རིམ་པ་བསྒོམ་པ་ལྷ་སོ་སོའི་དག་པ། རྫོགས་པའི་རིམ་པ་ཟུང་འཇུག་གི་ཡེ་ཤེས་མངོན་དུ་བྱེད་པ་རང་རིག་པའི་དག་པ་སྟེ་ཐབས་རྒྱུད་ཀྱི་དག་པ་གསུམ། དག་པ་གཉིས་དང་ལྡན་པའི་ཆོས་ཀྱི་སྐུ་མངོན་དུ་བྱེད་པ་དེ་བཞིན་ཉིད་ཀྱི་དག་པ།
སྤྲུལ་པའི་སྐུ་སྣ་ཚོགས་ཀྱིས་སེམས་ཅན་གྱི་དོན་བྱེད་པ་ལྷ་སོ་སོའི་དག་པ། ལོངས་སྤྱོད་རྫོགས་པའི་སྐུ། ཟུང་འཇུག་གི་བདེ་བ་ཆེན་པོ་བརྙེས་པ་རང་རིག་པའི་དག་པ། འབྲས་བུའི་རྒྱུད་ཀྱི་དག་པ་གསུམ་མོ། ། ངེས་པར་དངོས་པོ་ཐམས་ཅད་ཀྱི་ནས། འདི་ལྟར་འགྲོ་བ་སངས་རྒྱས་འགྱུར་གྱི་བར་གསུངས་སོ། ། དེ་ལྟར་རྒྱུ་དང་ལམ་དང༌། འབྲས་བུ་དག་པ་གསུམ་གྱི་རང་བཞིན་ཡིན་པས་ཀྱང་གྲོལ་བར་འཐད་ལ། གཉིས་པ་རིགས་དང་རིགས་ཀྱི་བདག་པོ་ཡིན་པའི་ཕྱིར། གྲོལ་བར་འཐད་པ་ནི།
མ་དག་པ་འཁོར་བའི་སེམས་ཅན། དག་པ་སངས་རྒྱས་ཀྱི་རྒྱུའམ་རིགས་ཡིན་ཞིང༌། སངས་རྒྱས་ཀྱང་འབྲས་བུའམ་རིགས་བདག་ཡིན་ལ། ཁྱད་པར་དུ་སེམས་ཅན་གྱི་ལུས་ངག་ཡིད་གསུམ་ལས། སངས་རྒྱས་ཀྱི་སྐུ་གསུང་ཐུགས་དང༌། ཕུང་པོ་ལྔ་ལས་རིགས་ལྔ་དང༌། ཉོན་མོངས་པ་ལྔ་ལས་ཡེ་ཤེས་ལྔ་འབྱུང་སྟེ། རིགས་དང་འབྱུང་བ་ལྔ་རྣམས་དང་ནས། མངོན་པར་བརྗོད་པར་བྱ་ཞེས་གསུངས་པས། སེམས་ཅན་དང་སངས་རྒྱས་རིགས་དང༌།
རིགས་ཀྱི་བདག་པོ་ཡིན་པའི་ཕྱིར་ཅིས་ཀྱང་གྲོལ་བར་འཐད་དོ། ། གསུམ་པ་ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ་ནི། དཔེར་ན་ཁྱི་སྨྱོན་གྱི་མཆེ་བ་ལ་སོགས་པ་གཡོ་བའི་དུག་གིས་ཟིན་པའི་གཉེན་པོར། བཙན་དུག་ལ་སོགས་པ་བརྟེན་པའི་དུག་འགྲོ་བ་ལྟར། ཐ་མལ་གྱི་རྣམ་པར་རྟོག་པའི་གཉེན་པོར། ལམ་གྱི་རྣམ་པར་རྟོག་པ་བསྒོམ་པ་རིགས་འདྲ་གཉེན་པོར་ཆེ་བ་སྟེ། དུག་གི་དུམ་བུ་གང་ཉིད་ནས། འབིགས་པར་བྱེད་ཀྱི་བར་གསུངས་སོ། ། ཡང་སྣོད་བཅུད་ཀྱི་སྲིད་པ་ལ་ཞེན་པའི་གཉེན་པོར་གཞལ་ཡས་ཁང་དང་ལྷའི་སྲིད་པ་བསྒོམ་པ་བཟློག་པ་གཉེན་པོར་ཆེ་བ་སྟེ། ཇི་ལྟར་རླུང་གིས་ཟིན་པ་ནས།
སྣུན་པར་བྱེད་ཀྱི་བར་གསུངས། ཡང་མགོ་གཅིག་ཏུ་ཞེན་པའི་རྣམ་པར་རྟོག་པ་སྦྱང་པའི་དོན་དུ། ཞལ་བརྒྱད་བསྒོམ་པ་ལ་སོགས་པ་སྦམས་པ་གཉེན་པོར་ཆེ་བ་སྟེ། ཇི་ལྟར་རྣ་བར་ཆུ་ཞུགས་པ་ནས། སྦྱང་བར་བྱ་ཞེས་གསུངས། ཡང་ཐ་མལ་གྱི་འདོད་ཆགས་ཀྱི་གཉེན་པོར་དཀྱིལ་འཁོར་འཁོར་ལོའི་ལམ་བསྒོམ་པ་བསྣན་པ་གཉེན་པོར་ཆེ་བ་སྟེ། ཇི་ལྟར་འཚེད་པ་ནས། གདུང་བར་བྱ་ཞེས་གསུངས། གཞན་ཡང་ལྟ་བ་རྣམ་པར་དག་པ་དང་ལྡན་པས། དངོས་པོ་དང་མཚན་མས་མི་འཆིང་ཞིང་གྲོལ་བར་འགྱུར་བ་དང༌།
བསྐྱེད་པའི་རིམ་པའི་ཐབས་དང་ལྡན་པས་འདོད་ཡོན་གྱི་བདེ་བ་ལ་ལོངས་སྤྱོད་པས་ལམ་དུ་འགྱུར་བ་དང༌། རྫོགས་རིམ་གྱི་ཐབས་དང་ལྡན་པས། ཉོན་མོངས་པ་དང་རྟོག་པ་ཐམས་ཅད་ལམ་དུ་འགྱུར་བས། མི་འཆིང་ཞིང་གྲོལ་བའི་རྒྱུར་འགྱུར་བ་ཡིན་ཏེ། དངོས་པོ་ཉིད་ཀྱིས་གྲོལ་བར་ནས། དེ་ལྟར་ཧེ་རུ་ཀ་བསྒོམ་བྱ། ། ཞེས་གསུངས། དེས་གྲོལ་བའི་རྒྱུ་མཚན་བཤད་དེ། དེ་དག་གིས་རིམ་པ་གཉིས་ཀྱི་སྤྱིའི་མངོན་པར་རྟོགས་པ་བསྟན་ཏོ།། །། མངོན་པར་རྟོགས་པ་ལམ་གྱི་སྔོན་དུ་འགྲོ་བ།
སྨིན་པར་བྱེད་པ་དབང་དང་འབྲེལ། དེ་ལ་གཞན་དོན་སློབ་མ་རྗེས་སུ་གཟུང་བ། སྔོན་དུ་བསྙེན་པ། སའི་ཆོ་ག སྟ་གོན། དཀྱིལ་འཁོར་བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། འཇུག་ཅིང་དབང་བསྐུར་བ། མཇུག་གི་ཆོ་ག་དང་བརྒྱད་ཡོད། དེ་ལ་ཐོག་མར་སློབ་མ་རྗེས་སུ་གཟུང་བ་ནི།
སློབ་མ་དད་པ་དང་སྙིང་རྗེ་དང་བྱང་ཆུབ་ཀྱི་སེམས་དང་ལྡན་པ། བླ་མ་དང་གསང་སྔགས་ཀྱི་ལམ་ལ་བརྟེན་ནས་དཔལ་ཧེ་རུ་ཀའི་གོ་འཕང་ཐོབ་པར་འདོད་པ་གཅིག་ནས་ཉི་ཤུ་རྩ་ལྔའི་བར་ཁ་ཡར་བས། བླ་མ་ལ་མཎྜལ་ཕུལ་ནས། ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གྱིས། ། གཙོ་བོས་བདག་ལ་བཀའ་དྲིན་སྐྱོབས། ། ཞེས་གསོལ་བ་འདེབས་པ་ལ་རྗེས་སུ་འཛིན་པར་ཁས་བླངས་ནས། སྐྱབས་སུ་འགྲོ་བ་དང་སེམས་བསྐྱེད་པ་ལ་སོགས་པ་སྔོན་དུ་འགྲོ་བའི་ཆོས་ལ་སློབ་དུ་གཞུག་གོ ། གཉིས་པ་བསྙེན་པ་ལ།
རབ་མཚན་མའི་བསྙེན་པ། ལྷས་དངོས་སམ་རྨི་ལམ་དུ་གནང་བ་བྱིན་པའམ། འབྲིང་དུས་ཀྱི་བསྙེན་པ་ཟླ་བ་དྲུག་གམ། ཐ་མ་གྲངས་ཀྱི་བསྙེན་པ་གཙོ་བོ་ལ་འབུམ་ཕྲག་གཅིག་དང༌། འཁོར་རྣམས་ལ་ཁྲི་ཕྲག་གཅིག་བཟླའོ། ། སའི་ཆོ་ག་ལ་ལྔ་ལས། བརྟག་པ་ནི། འཚེ་བ་མེད་ཅིང་ཡོ་བྱད་ཕུན་སུམ་ཚོགས་ལ། ཁ་དོག་དང༌། དབྱིབས་དང༌།
མཚན་མ་བཟང་བའི་ས་བཙལ་ལོ། ། བསླང་བ་ནི། མངོན་པ་ལས་བསླང་བ། སའི་བདག་པོ་ལ་དཀྱིལ་འཁོར་གྱི་གཞི་རེ་ཞིག་བསླང་བའམ། གཡར་བ་ཡིན། མི་མངོན་པ་ལས་བསླང་བ་ནི། སའི་ལྷ་མོ་དང་གཞི་བདག་ལ་སློང་བ་ཡིན་ཏེ། བརྟག་པ་གཉིས་པ་ལས། གོང་གི་ཨ་སོགས་སྔགས་ཉིད་ཀྱིས། ། དེ་ལ་གཏོར་མ་རྣམ་པར་སྦྱིན་ཞེས་གསུངས།
སྦྱང་བ་ལ་གཉིས། ལས་དང་བྱ་བས་སྐྱོན་སྦྱང་བས་སའི་ཟུག་རྔུ་བསལ་བ་དང༌། ཏིང་ངེ་འཛིན་གྱིས་བགེགས་སྦྱང་བ། རང་ཉིད་གཙུག་ཏོར་འཁོར་ལོས་སྒྱུར་བ། ཁྲོ་བོ་བཅུའི་ང་རྒྱལ་དང་ལྡན་པས། ཁྲོ་བོ་བཅུ་སྤྲོས་ནས་བགེགས་ཚར་གཅོད་པའོ། ། བསྲུང་བ་ནི་སླར་བགེགས་མི་འཇུག་པའི་ཕྱིར་སྲུང་བའི་འཁོར་ལོ་བསྒོམ་པ་ཡིན། གཟུང་བ་ནི་ཤར་དུ་གཡས་བརྐྱང་ལ་སོགས་པའི་སྟང་སྟབས་དང༌། སའི་ཕྱོགས་འདིར་དཀྱིལ་འཁོར་བཞེངས་ནས་སེམས་ཅན་གྱི་དོན་བྱའོ་སྙམ་དུ་བློས་ཡོངས་སུ་འཛིན་པའོ། ། བཞི་པ་སྟ་གོན་ལ།
སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་དུ་གནས་པ་དང་བཞི་ཡིན། ལྔ་པ་བྲི་ཞིང་རྒྱན་དགྲམ་པ་ལ། ཐིག་གིས་བྲི་བ། ཚོན་གྱིས་བྲི་བ། མཚན་མ་དགོད་པ། རྒྱན་དགྲམ་པ་སྟེ་བཞི་ཡིན། དྲུག་པ་སྒྲུབ་ཅིང་མཆོད་པ་ལ།
མདུན་གྱི་དཀྱིལ་འཁོར་བདུན་བསྲེས་ཀྱི་སྒོ་ནས་བསྒྲུབས་ནས། ཡན་ལག་བཞི་རྫོགས་སུ་བྱས་ཏེ་བྱིན་གྱིས་རློབ་པ་དང༌། ཕྱི་ནང་ཡིད་ལས་བྱུང་བས་མཆོད་པ་དང་བསྟོད་པ་གཉིས་ཡིན། བདུན་པ་འཇུག་ཅིང་དབང་བསྐུར་བ་ལ། སློབ་དཔོན་རང་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བ་གཉིས་ཡིན་ནོ། ། སློབ་མ་གཞུག་པ་ལ། ཡོལ་བའི་ཕྱིར་གཞུག་པ་དང༌། ནང་དུ་འཇུག་པ་གཉིས། དབང་བསྐུར་བ་ལ།
རྡོ་རྗེ་གུར་ལས། བུམ་པའི་དབང་གིས་དང་པོ་སྟེ། གཉིས་པ་གསང་བའི་དབང་ཡིན་ནོ། ། གསུམ་པ་ཤེས་རབ་ཡེ་ཤེས་ཏེ། ། བཞི་པ་དེ་ཡང་དེ་བཞིན་ནོ། ། ཞེས་གསུངས་པས། དབང་རྣམ་པ་བཞི་བསྐུར་བ་ཡིན་ནོ། ། བརྒྱད་པ་མཇུག་གི་ཆོ་ག་ལ། བླ་མ་ལ་གཏང་རག་དབུལ་བ། དཀྱིལ་འཁོར་ལ་མཆོད་ཅིང་བསྟོད་ནས་དངོས་གྲུབ་བླང་བ།
དགེ་བའི་རྩ་བ་བསྔོ་བ། བཟོད་པར་གསོལ་ནས་གཤེགས་སུ་གསོལ་བ། རྡུལ་ཚོན་བསྡུས་ནས་ཆུ་བོར་དོར་བ། དགའ་སྟོན་ལ་ལོངས་སྤྱོད་པ། སློབ་མ་ལ་དམ་ཚིག་དང་བསླབ་བྱ་བསྟན་པ་སྟེ་བདུན་ཡོད་དོ།། །། མངོན་པར་རྟོགས་པ་གཙོ་བོར་ཐུན་མོང་གི་དངོས་གྲུབ་སྒྲུབ་པ་དང་འབྲེལ་པ་ལས། འདིར་རབ་ཏུ་གནས་པ་དང་སྦྱིན་སྲེག་སྟོན། དེ་ལ་རབ་གནས་ལ། རབ་ཏུ་གནས་པ་དངོས། དེའི་མིང་གི་རབ་དབྱེ།
རབ་ཏུ་གནས་པའི་ཕན་ཡོན་དང་གསུམ་ལས། དང་པོ་རབ་གནས་དངོས་ལ། གང་ལ་རབ་ཏུ་གནས་པར་བྱ་བའི་རྟེན་ཡོངས་སུ་དག་པ་བཟང་པོ། གང་དུ་རབ་ཏུ་གནས་པར་བྱེད་པའི་གནས་ཡོངས་སུ་དག་པ་བཟང་པོ། གང་དག་གིས་རབ་ཏུ་གནས་པར་བྱེད་པའི་ཡོ་བྱད་ཡོངས་སུ་དག་པ་བཟང་པོ། ཇི་ལྟར་རབ་ཏུ་གནས་པར་བྱེད་པའི་ཆོ་ག་སྟེ། ཡོངས་སུ་དག་པ་བཟང་པོ་དྲུག་ལས་དེ་ལ་དང་པོ་རྟེན་ནི། རྟེན་མཚན་ཉིད་དང་ལྡན་ཞིང༌། བཟོའི་བྱ་བ་རྫོགས་པ་སྟེ། རབ་གནས་ཀྱི་རྒྱུད་ལས།
ཚད་ཀྱིས་ཚད་ལ་ཕབ་ཅིང་ཤིས། ། དེ་འདྲར་རབ་ཏུ་གནས་བྱར་བསྔགས། ། ཞེས་གསུངས། གཉིས་པ་སློབ་དཔོན་ནི། དབང་ཡོངས་སུ་རྫོགས་པ་ཐོབ་ཅིང་དམ་ཚིག་དང་ལྡན་པ། ལྷའི་རྣལ་འབྱོར་ལ་བརྟེན་པ། བསྙེན་པར་རྫོགས་པ་གསང་སྔགས་རྒྱ་མཚོའི་ཕ་རོལ་དུ་སོན་པ། རབ་ཏུ་གནས་པའི་ཆོ་ག་མཐོང་བ་ཅིག་དགོས་ཏེ། བརྟག་གཉིས་ལས། རང་འདོད་ལྷ་མཉམ་ཕ་རོལ་སོན། །
ཞེས་གསུངས། གསུམ་པ་དུས་ནི། གཟའ་དང༌། སྐར་མ་དང༌། སྦྱོར་བ་བཟང་པོ་འཛོམ་པའི་ཡར་གྱི་ངོ་ལ་བྱའོ། ། བཟང་ན་མར་གྱི་ངོ་ལའང་ཉེས་པ་མེད་དེ། རབ་ཏུ་གནས་པའི་རྒྱུད་ལས། དབང་བསྐུར་དང་ནི་རབ་གནས་དག ། ཡར་གྱི་ངོ་ལ་བརྟག་པར་བྱ། ། གཟའ་དང་སྐར་མ་འཛོམ་གྱུར་ན། །
མར་གྱི་ངོ་ལའང་ཉེས་པ་མེད། ། ཅེས་གསུངས། བཞི་པ་གནས་ནི། འཚེ་བ་མེད་ཅིང་ཡོ་བྱད་ཕུན་སུམ་ཚོགས་ལ་ཡིད་སྤྲོ་ཞིང་བཀྲ་ཤིས་པའི་མཚན་མ་དང་ལྡན་པའི་གནས་སུ་བྱ། ལྔ་པ་ཡོ་བྱད་ནི། དཀྱིལ་འཁོར་དང༌། སྦྱིན་སྲེག་དང༌། རབ་གནས་དང་འབྲེལ་བའི་ཡོ་བྱད་ཕུན་སུམ་ཚོགས་པ་འཛོམ་པས་བྱའོ། ། དྲུག་པ་ཆོ་ག་ལ་གསུམ་ལས། དང་པོ་སྦྱོར་བ་ལ།
རྟེན་སྦྱང་བ། སྐུ་ཁྲུས་གསོལ་བ། ཡན་ལག་བཞི་རྫོགས་སུ་བསྐྱེད་པ། མཆོད་ཅིང་བསྟོད་པ། ནང་པར་རབ་གནས་བྱེད་པར་སྙན་གསན་དབབ་པ། ཡེ་ཤེས་པ་མཆོད་ནས་གཤེགས་སུ་གསོལ་བ། རྟེན་ཞལ་དགབ་ཅིང་བསྲུང་བ་དང་བདུན་ཡོད། གཉིས་པ་དངོས་གཞི་ལའང་སྦྱང་བ། ཁྲུས་བཞི་རྫོགས་སུ་བསྐྱེད་པ། མཆོད་བསྟོད་དང་བཞི་སྟ་གོན་དང་འདྲ།
སྤྱན་དབྱེ་བ། བརྟེན་པར་བཞུགས་སུ་གསོལ་བ། མངའ་དབུལ་རྒྱས་པར་བྱ་བ་རྣམས་དངོས་གཞིའི་ཆོ་གའོ། ། རྗེས་ཀྱི་བྱ་བ་ལ། རྟེན་བཞུགས་སར་སྤྱན་དྲང་བ། རྟེན་ལ་སྲུང་མ་བསྒོ་བ། རྟེན་ཡོན་བདག་ལ་གཏད་པ། ཆོ་ག་ལྷག་ཆད་ཁ་བསྐང་བ། བླ་མ་ལ་ཡོན་དབུལ་ལ། སྨོན་ལམ་གདབ་པ།
དགའ་སྟོན་བྱ་བ་སྟེ་བདུན་ནོ། ། གཉིས་པ་མིང་གི་དོན་ནི། སྐུ་གཟུགས་ལ་ཡེ་ཤེས་པ་གནས་པར་བྱ་བའི་ཕྱིར། རབ་ཏུ་གནས་པ། རྟེན་དེ་སེམས་ཅན་གྱི་དོན་ལ་འཇུག་པའི་ནུས་པ་དང་ལྡན་པར་བྱ་བའི་ཕྱིར་སྤྱན་དབྱེ་བ། མཆོད་པ་ཐོབ་ཅིང་བྱིན་གྱིས་རློབ་པ་མཐུ་དང་ལྡན་པར་བྱ་བའི་ཕྱིར་མངའ་དབུལ་བ་ཞེས་བྱ་བར་འགྱུར་བའོ། ། གསུམ་པ་ཕན་ཡོན་ནི། རབ་ཏུ་གནས་པའི་རྟེན་གཅིག་ལ་མཆོད་པ་བྱས་པས། སངས་རྒྱས་ཐམས་ཅད་ལ་མཆོད་པར་འགྱུར་བས་དགེ་བ་འཕེལ་བ་དང༌། དངོས་གྲུབ་སྩོལ་བར་འགྱུར་བ་སྟེ།
རབ་གནས་ཀྱི་རྒྱུད་ལས། སྐྱེ་བོ་རབ་ཏུ་དང་བ་ཡིས། ། བྱེད་པ་དགེ་བ་འཕེལ་བའི་ཕྱིར། ། རབ་གནས་བསྟན་བཅོས་ལས་བཤད་པ། ། ཐ་སྙད་ཙམ་དུ་བྱས་པ་ཡིན། ། ཞེས་གསུངས་སོ།། །། དངོས་གྲུབ་མྱུར་དུ་འགྲུབ་པར་བྱེད་པའི་ཐབས་སྦྱིན་སྲེག་ལ། སྦྱིན་སྲེག་ཇི་ལྟར་བྱ་བ་དང༌། དེའི་མིང་དོན། དེའི་ཕན་ཡོན་དང་གསུམ་དུ་ཡོད་པ་ལས།
དང་པོ་སྦྱིན་སྲེག་དངོས་ལ། སྦྱོར་བ། དངོས་གཞི། རྗེས་གསུམ་ཡོད་པའི། སྦྱོར་བ་ལ། ཐབ་བུད་ཤིང་དང་བཅས་པ། མེ་ཡམ་ཤིང་དང་བཅས་པ། མཆོད་རྫས་བསྲེག་རྫས་དང་བཅས་པ། བཤམ་ཚུལ་དུས་དང་བཅས་པ། སྒྲུབ་པ་པོའི་ཁྱད་པར་དང་ལྔ་ཡོད་པ་ལས།
དང་པོ་ཐབ་ལ་དྲུག་ཡོད་པའི། དབྱིབས་ནི་ཞི་བ་ལ་ཟླུམ་པོ། རྒྱས་པ་ལ་གྲུ་བཞི། དབང་ལ་ཟླ་གམ། དྲག་པོ་ལ་གྲུ་གསུམ། གཉིས་པ་ཁ་དོག་ནི། ཞི་བ་ལ་ཁ་དོག་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོར་བྱ།
གསུམ་པ་ཚད་ནི། ཞི་བ་ལ་རྒྱར་ཁྲུ་གང༌། དཔངས་སུ་ཁྲུ་བྱེད། རྒྱས་པ་ལ་རྒྱར་ཁྲུ་དོ། དཔངས་སུ་ཁྲུ་གང༌། དྲག་པོ་ལ་རྒྱར་སོར་ཉི་ཤུ། དཔངས་སུ་དེའི་ཕྱེད། དབང་ལ་ཞི་བའི་ཚད་དང་མཚུངས་པ་ཡིན་ནོ། ། བཞི་པ་མུ་རན་ནི་ཞི་བ་ལ་སོར་བཞི། རྒྱས་པ་ལ་སོར་བརྒྱད།
དབང་ལ་སོར་བཞི། དྲག་པོ་ལ་སོར་གསུམ་རྣམས། རྒྱར་བཀྱེད་པ་ནི་ཁ་ཁྱེར། དེའི་ཚད་ཀྱིས་དཔངས་སུ་བརྩིག་པ་ནི་མུ་རན་ནོ། ། ལྔ་པ་མཚན་མ་ནི། མུ་རན་ལ། ཞི་བ་ལ་རྡོ་རྗེ་ཁ་ཟུམ་པ། རྒྱས་པ་ལ་རིན་པོ་ཆེ། དབང་ལ་པདྨ། དྲག་པོ་ལ་རྡོ་རྗེ་གདེངས་པ་བཀོད་ནས།
དབུས་སུ་མཚན་མ་དགོད་པ་ཡིན། དྲུག་པ་བུད་ཤིང་ནི། ཞི་བ་ལ་འོ་མ་ཅན་གྱི་རྩེ་མོ། རྒྱས་པ་ལ་འབྲས་བུ་ཅན་གྱི་རྐེད་པ། དབང་ལ་མེ་ཏོག་དམར་པོ་ཅན་གྱི་རྩེ་མོ། དྲག་པོ་ལ་ཚེར་མ་ཅན་གྱི་རྩ་བའི་ཆ་སྟེ། རིང་ཐུང་ཐབ་དང་འཚམ་པར་བགྱེད། དོན་གཉིས་པ་མེ་དང་ཡམ་ཤིང་ནི། ཞི་བ་ལ་བྲམ་ཟེ་རྒྱུན་ཞག་གམ། ཤིང་བསྲུབས་པའི་མེ།
ཡམ་ཤིང་སོར་མོའི་སྦོམ་ཕྲ་ཙམ་སོར་བཅུ་གཉིས་པ། རྒྱས་པ་ལ་རྒྱལ་རིགས་ཀྱི་ཁྱིམ་གྱི་མེའམ། རིན་པོ་ཆེ་གཙུབས་པའི་ཡམ་ཤིང་མཐེ་བོའི་སྦོམ་ཕྲ་ཙམ་ཁྲུ་གང་པ། དབང་ལ་སྨད་འཚོང་མའི་ཁྱིམ་གྱི་མེའམ་ཤིང་དམར་པོ་བསྲུབས་པའི་མེ་ཡམ་ཤིང་ཞི་བ་དང་འདྲ། དྲག་པོ་ལ་གདོལ་བའི་ཁྱིམ་གྱི་མེའམ། རོ་བསྲེགས་པའམ། རྡོ་བསྲུབས་པའི་མེ། ཡམ་ཤིང་མཐེའུ་ཆུང་གི་སྦོམ་ཕྲ་ཙམ་པ་ཁུ་ཚུར་གཉིས་བཅངས་པའི་རིང་ཐུང་ཙམ་དུ་བྱེད། གསུམ་པ་མཆོད་རྫས་བསྲེག་རྫས་ནི། ཆུ་བཞི་སྔོན་དུ་འགྲོ་བའི་མཆོད་པ་ལྔ་དང༌།
གཏོར་མ་དང༌། ཡམ་ཤིང་དང་མར་ལ་སོགས་པ་ནི་ཐུན་མོང་གི་བསྲེག་རྫས་ཡིན་ལ། ཁྱད་པར་གྱི་བསྲེག་རྫས་ནི། ཞི་བ་ལ་ཏིལ། རྒྱས་པ་ལ་ཞོ་ལས་བྱས་པའི་ཟས་མཆོག དབང་ལ་ཨུཏྤ་ལའམ། མེ་ཏོག་དམར་པོ། དྲག་པོར་ལ་དུག་དང་ཚེར་མ་དང་ལིངྒ་ལ་སོགས་པ་དབུལ་ལོ། ། བཞི་པ་བཤམ་པའི་ཚུལ་ནི། འཇམ་པོ་གསུམ་ལ་མཆོད་རྫས་གཡོན།
བསྲེག་རྫས་གཡས་ལ། དྲག་པོ་ལ་དེ་ལས་བཟློག་པར་བཤམ་མོ། ། དུས་ནི་ཞི་བ་ལ་སྲོད་ཀྱི་དུས། རྒྱས་པ་ལ་སྔ་དྲོ། དབང་དུ་བྱ་བ་ལ་ཕྱི་དྲོ། དྲག་པོ་ལ་ནམ་ཕྱེད་དམ་ཉི་མ་ཕྱེད་ཀྱི་དུས་སུ་བྱ། ལྔ་པ་སྒྲུབ་པ་པོའི་ཁྱད་པར་ལ་ལྔ་ལས། བསམ་པ་ནི། ཞི་བ་ལ་ཞི་ཞིང་དུལ་བ་དང༌། རྒྱས་པ་ལ་དགའ་ཞིང་སྤྲོ་བ་དང༌།
དབང་དུ་བྱ་བ་ལ་རྗེས་སུ་ཆགས་ཤིང་འདུན་པ་དང༌། དྲག་པོ་ལ་ཁྲོ་ཞིང་རྔམ་པའི་བསམ་པས་བྱའོ། ། གཉིས་པ་ཁ་ལྟ་ཕྱོགས་ནི། ཞི་བ་ལ་ཤར། རྒྱས་པ་ལ་བྱང༌། དབང་ལ་ནུབ། དྲག་པོ་ལ་ལྷོར་བལྟའོ། ། གསུམ་པ་རྒྱན་གོས་ནི། ཞི་བ་ལ་དཀར་པོ། རྒྱས་པ་ལ་སེར་པོ།
དབང་ལ་དམར་པོ། དྲག་པོ་ལ་ནག་པོའི་རྒྱན་དང༌། ཆ་ལུགས་དང་ལྡན་པས་བྱའོ། ། བཞི་པ་འདུག་སྟངས་ནི། ཞི་བ་ལ་བྲམ་ཟེ་རིག་བྱེད་འདོན་པ་ལྟར་ཙོག་པུ། རྒྱས་པ་ལ་རྒྱལ་པོ་རོལ་པ། དབང་ལ་པདྨའི་སྐྱིལ་ཀྲུང༌། དྲག་པོ་ལ་རྐང་པ་གཡས་པས་གཡོན་པ་མནན་པའི་འདུག་སྟངས་ཀྱིས་སྦྱིན་བསྲེག་བྱ། ལྔ་པ་དགང་བླུགས་ནི། ལས་སོ་སོ་དང་འབྲེལ་པའམ།
ཐུན་མོང་གི་དགང་བླུགས་མཚན་ཉིད་དང་ལྡན་པ། པུས་མོ་གཉིས་ཀྱི་ཁོངས་ལས་མི་འདའ་བར་བཟུང་ལ་ཞུ་བའི་རྫས་རྣམས་འབུལ་བ་ཡིན་ནོ། ། གཉིས་པ་དངོས་གཞི་ལ། བདག་གི་རྣལ་འབྱོར་བསྒོམ་པ། མི་བཙལ་ཞིང་བསྒྲུབ་པ། ཐབ་དང་ཡོ་བྱད་བསང་བ། ཐབ་དང་ཡོ་བྱད་མངོན་པར་འདུ་བྱ་བ། འཇིག་རྟེན་པའི་མེ་ལྷ་བསྐྱེད་ནས་མཆོད་པ། འཇིག་རྟེན་ལས་འདས་པའི་མེ་ལྷ་ཡན་ལག་བཞི་རྫོགས་སུ་བསྐྱེད་པ་ལ་མཆོད་པ་དང་བསྲེག་རྫས་ཀྱི་མཆོད་པ་སྟེ་དྲུག་ཡིན་ནོ། ། གསུམ་པ་རྗེས་ཀྱི་ཆོ་ག་ལ།
འདས་པའི་མེ་ལྷ་གཤེགས་སུ་གསོལ་ནས། འཇིག་རྟེན་པའི་མེ་ལྷ་ལྷག་མས་མཆོད་པ། གཏོར་མ་ཕུལ་ནས་གསོལ་བ་གདབ་པ། བཟོད་པར་གསོལ་ནས་གཤེགས་སུ་གསོལ་བ། ཙ་རུའི་བཟའ་བས་ལོངས་སྤྱོད་པ། སྨོན་ལམ་གདབ་པ། ལས་ཀྱི་རྗེས་བསྡུ་བ་སྟེ། འདི་ལའང་དྲུག་ཡིན་ནོ། ། གཉིས་པ་མིང་གི་དོན་ནི། མེ་ལ་བསྲེག་བླུགས་ཕུལ་བས།
ལྷ་མཉེས་པ་ཡིན་ཏེ། སཾ་པུ་ཊ་ལས། མེ་ནི་ལྷ་ཡི་ཁ་ཡིན་ཏེ། ། ཞེས་གསུངས་སོ། ། གསུམ་པ་ཕན་ཡོན་ནི། ལྷ་མཉེས་ན་དངོས་གྲུབ་མྱུར་དུ་སྩོལ་བ་སྟེ། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་ནས་དངོས་གྲུབ་མྱུར་དུ་སྩོལ། ། གང་ཞིག་སྔགས་ཀྱི་ལྷག་ཆད་དག ། དེ་ནི་སྦྱིན་སྲེག་གིས་ནི་དགང༌། །
ཞེས་གསུངས་སོ། ། མངོན་པར་རྟོགས་པ་ཉེ་རྒྱུ་དང་མཚམས་སྦྱོར་བ་ཉེ་རྒྱུ་དང་འབྲེལ། དེ་ལ་སྤྱིར་ཕྱག་རྒྱ་བསྟེན་པའི་དུས་དང༌། བྱེ་བྲག་ཏུ་ཉེ་རྒྱུ་ཉིད་གཏན་ལ་དབབ་པ་གཉིས་ཡོད་པ་ལས། ཐོག་མར་དུས་ལ་དང་པོ་དབང་དུས། བར་དུ་ལམ་དུས། ཐ་མ་འབྲས་བུའི་དུས་དང་གསུམ་ཡིན། དེ་གསུམ་ཀ་ལ། ཕྱག་རྒྱ་དངོས་སུ་ཡོད་ན་མྱུར་དུ་འགྲུབ། གསུམ་ཀ་ལ་མེད་ན་མི་འགྲུབ།
དང་པོ་གཉིས་སུ་ཡོད་ཀྱང༌། ཐ་མ་ལ་མེད་ན་མི་འགྲུབ་ལ། དང་པོ་གཉིས་སུ་མེད་ཀྱང་ཐ་མར་ཡོད་ན་འགྲུབ་པ་ཡིན་ནོ། ། དེའང་རྡོ་རྗེ་མཁའ་འགྲོ་ལས། ཨཱ་ལི་ཀཱ་ལི་ཕྱག་རྒྱ་ཆེ། ། དངོས་གྲུབ་ཐམས་ཅད་སྟེར་བར་བྱེད། ། ཐབས་དང་ཤེས་རབ་མ་གཏོགས་པར། ། མཆོག་གི་གོ་འཕང་འཐོབ་མི་འགྱུར། ། ཞེས་གསུངས། གཉིས་པ་བྱེ་བྲག་ཏུ་ཉེ་རྒྱུ་གཏན་ལ་དབབ་པ་ལ།
ཉེ་རྒྱུ་རང་གི་ངོ་བོ་གང་གིས་ཚེ་མངོན་དུ་བྱེད་པའི་དུས། གང་དུ་མངོན་དུ་བྱེད་པའི་གནས། གང་ལ་བརྟེན་པའི་རྟེན། ཇི་ལྟར་མངོན་དུ་བྱེད་པའི་ཐབས། དེ་ལྟར་མངོན་དུ་བྱས་པའི་འབྲས་བུ་དང་དྲུག་ཡོད་པ་ལས། དང་པོ་ཉེ་རྒྱུ་རང་གི་ངོ་བོ་ལ་གཉིས་ལས། ཉེ་རྒྱུ་དངོས་ནི། བྱང་ཆུབ་སེམས་དཔའི་སའི་ཉེ་རྒྱུ་དཀྱིལ་འཁོར་བཞི་ཡིན་པ་ལྟར། སངས་རྒྱས་ཀྱིས་འགྲུབ་པའི་ཉེ་རྒྱུའང་དཀྱིལ་འཁོར་བཞི་ཡིན་ལ། དེའི་ཡང་གཙོ་བོའི་བྱང་ཆུབ་ཀྱི་སེམས་བརྒྱད་དམ་དྲུག་གི་བདག་ཉིད་ཅན་ཏེ།
ཐབས་ཀྱིས་རང་བྱིན་རླབས་བསྒོམ་པའི་ཞུ་བདེ་གཉིས་དང༌། དཀྱིལ་འཁོར་འཁོར་ལོ་བསྒོམ་པའི་ཞུ་བདེ་གཉིས། ཤེས་རབ་དང་ཐབས་གཉིས་ཀས་བསྒོམས་ན་དེས་ཕྱེ་བའི་ཞུ་བདེ་གཉིས་གཉིས་ཏེ་བརྒྱད་དམ། ཤེས་རབ་ཀྱི་རང་བྱིན་བརླབ་མ་བསྒོམས་ཀྱང་རུང་བས་དེ་ལྟར་ན་དྲུག་གོ ། དེའང་སཾ་པུ་ཊ་ལས། ཨཱ་ལི་བུང་བ་ཞེས་བྱར་བརྗོད། ། བུང་བ་རྡོ་རྗེ་འཇིགས་བྱེད་ཉིད། ། ཀཱ་ལི་མེ་ཏོག་ཤེས་པར་བྱ། ། མེ་ཏོག་རྡོ་རྗེ་ཅན་གྱི་ལུས། ། ཞེས་གསུངས་པ་ལྟར་རོ། །
གཉིས་པ་རྩོད་པ་སྤང་བ་ནི། སེམས་ལ་རྟོགས་པ་འཆར་བ་ལུས་ལ་ལྟོས་པར་མི་རིགས་སོ་སྙམ་ན། ཇི་སྲིད་ལུས་དང་སེམས་ལྷན་ཅིག་ཏུ་གནས་ལ་དེ་སྲིད་དུ་ཚོགས་པ་གཅིག་པའི་འབྲེལ་བ་ཡོད་པས་སེམས་ཅན་གྱི་བདེ་བ་དང༌། དགའ་བ་དང༌། གདུང་བ་ལུས་ལ་བརྟེན་ནས་འབྱུང་བ་ལྟར། སངས་རྒྱས་པའི་ཚེའང༌། སེམས་ཀྱི་རྟོགས་པ་ལུས་ལ་ལྟོས་པ་ཡིན་ཏེ། བརྟག་གཉིས་ལས། སྟོན་པ་སུམ་ཅུ་རྩ་གཉིས་མཚན། ལྟོས་དང་བཅས།
ཞེས་གསུངས་པ་ལྟར་རོ། ། གཉིས་པ་དུས་ལ་གཉིས་ལས། བསྒོམ་པའི་དུས་ནི། ས་བརྒྱད་པ་མན་ཆད་ཀྱིས་བསྒོམ་པ་ཡིན་ལ། འགྲུབ་པའི་དུས་ནི། ཞག་བདུན་གྱིས་འགྲུབ་པ་ཡིན་ཏེ། རྡོ་རྗེ་གུར་ལས། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱི་ཆོ་ག་དང༌། ། ཉི་མ་གསུམ་གྱི་སྦྱོར་བ་དང༌། །
དེ་བཞིན་དུ་ནི་ཉི་མ་བཞི། ། ཉི་མ་ལྔའི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། མེ་ཏོག་ལ་སོགས་མཆོད་བྱས་ནས། ། བསམ་གཏན་གནས་སུ་འདུག་པ་དང༌། ། ཕྱག་རྒྱ་ལྷན་ཅིག་བཞུགས་ནས་ནི། ། རྡོ་རྗེ་སྦྱོར་བ་ཡང་དག་བརྩམ། ། རྡོ་རྗེ་ཉི་མ་ནུབ་པ་ན། ། སྦྱོར་བ་འདི་ནི་ཡང་དག་བརྩམ། ། ཉི་མ་ཤར་བའི་དུས་སུ་ནི། །
འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས། གསུམ་པ་གནས་ལ་གཉིས་ལས། ཕྱིའི་གནས་འོག་མིན་ཏེ། འགའ་ཞིག་གིས་གཟུགས་ཁམས་ཀྱི་སྟེང་གི་འོག་མིན་ཡིན་ཟེར། གཞན་དག་ན་རེ། ཁམས་གསུམ་ལས་འདས་པ་རྣམ་པར་སྣང་མཛད་གངས་ཆེན་མཚོའི་བཞུགས་གནས་སྟུག་པོ་བཀོད་པའི་ཞིང་ཁམས་ཡིན་གསུངས་ཀྱང༌། ཡང་དག་པར་ན་སྒྲུབ་པ་པོ་གོང་དུ་སངས་རྒྱས་པའི་ཕྱོགས་དེ་ཉིད་སངས་རྒྱས་དེའི་སྨོན་ལམ་གྱི་དབང་གིས། འོག་མིན་སྟུག་པོ་བཀོད་པའི་ཞིང་ཁམས་སུ་སྣང་བ་ཡིན་ནོ། ། གཉིས་པ་ནང་གི་གནས་ནི།
དབང་གི་གནས་ཉིད་ཡིན་ཏེ། བརྟག་གཉིས་ལས། ཨེའི་ཆ་བྱད་ནས། རིན་ཆེན་ཟ་མ་ཏོག་ཅེས་གསུངས། བཞི་པ་རྟེན་ལ་བཞི་ལས། དང་པོ་ནས་གོམས་པ་ནི། དབང་དུས་ཀྱི་རྟེན་ལ་ཟེར་བ་ཡིན། ལུང་བསྟན་པ་ནི། ཡི་དམ་མམ་རྡོ་རྗེ་མཁའ་འགྲོ་མས་ལུང་བསྟན་པ་ཟེར། ནུས་པས་བཀུག་པ་ནི།
རང་གི་མངོན་ཤེས་ཀྱིས་བརྟགས་ནས། ལྷ་སོགས་སམ། མི་མོ་མཚན་ཉིད་དང་ལྡན་པ་ཏིང་ངེ་འཛིན་གྱིས་བཀུག་པ་ལ་བྱེད་པ་ཡིན། མཆོག་ཐོབ་པ་ནི། ས་བརྒྱད་པ་ཡན་ཆད་ཐོབ་པའི་ཕྱག་རྒྱ་མོའོ། ། མཆོག་ཐོབ་པའི་ཕྱག་རྒྱ་དང་ལྷན་ཅིག་ཉེ་རྒྱུ་བསྒོམས་ན་དུས་གཅིག་ལ་འཚང་རྒྱ་བས་ན། ཉེ་རྒྱུས་རྒྱུད་གཉིས་ཅིག་ཅར་གྲོལ་ཞེས་གསུངས་པ་དེ་ལ་དགོངས་སོ། ། ལྔ་པ་མངོན་དུ་བྱེད་པའི་ཐབས་དཀྱིལ་འཁོར་འཁོར་ལོ་དང་འདྲ་བ་ཡིན་ནོ། ། དྲུག་པ་འབྲས་བུ་འགྲུབ་པའི་ཚུལ་ལ། ཕར་ཕྱིན་དང་གསང་སྔགས་པའི་ལུགས་གཉིས་ལས།
དང་པོ་ནི་ས་བཅུ་རྫོགས་པའི་མཐར་བར་ཆད་མེད་པའི་ལམ་གྱིས་བདུད་བཏུལ་ནས། ། རྣམ་གྲོལ་གྱི་ལམ་གྱིས་འཚང་རྒྱ་བར་འདོད་དོ། ། གསང་སྔགས་ཀྱི་ལུགས་ལ། ཕྱིའི་མངོན་བྱང་དང༌། ནང་གི་མངོན་བྱང་གཉིས་སོ། ། ཕྱིའི་ནི་དེ་ཉིད་བསྡུས་པ་ལྟར། བྱང་ཆུབ་སེམས་དཔའ་དོན་གྲུབ་མི་གཡོ་བའི་ཏིང་ངེ་འཛིན་ལ་བཞག་པ། ཕྱོགས་བཅུའི་དེ་བཞིན་གཤེགས་པས་བསྐུལ་ནས། སྙིང་གར་ཟླ་བའི་དཀྱིལ་འཁོར་མཐོང་བ་སེམས་རང་བཞིན་གྱིས་འོད་གསལ་བས་ས་བཅུ་པ་མཆོག་ཏུ་གྱུར་པ་མངོན་བྱང་དང་པོ་དེ་ཉིད་ལས་ཡོན་ཏན་གོང་དུ་འཕེལ་ཞིང༌། གློ་བུར་གྱི་དྲི་མ་དང་བྲལ་བ་ཟླ་བ་གཉིས་པར་མཐོང་བ་མངོན་བྱང་གཉིས་པ།
ཆོས་ཉིད་ཀྱི་རྟོགས་པ་བརྟན་པས། ཆོས་ཅན་མ་འདྲེས་པ་སོ་སོར་མཁྱེན་པ་དེ་མཚོན་བྱེད་ཀྱི་བརྡར་ཟླ་བའི་སྟེང་དུ་རྡོ་རྗེ་བསྒོམ་པ་མངོན་བྱང་གསུམ་པ། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྙིང་གའི་རྡོ་རྗེ་ལ་ཐིམ་དེ་དག་དང་དབྱེར་མེད་དུ་གྱུར། རང་ཉིད་སངས་རྒྱས་ཐམས་ཅད་དང་ཐ་དད་མེད་པར་མཐོང༌། རང་བཞིན་གྱི་དོན་འགྲུབ་པ་བྱ་བ་གྲུབ་པ། དེའི་ཚེ་སྐུ་དང་ཡེ་ཤེས་མ་ལུས་པ་མངོན་དུ་བྱས་པ་ནི་ལྔ་པའོ། ། གཉིས་པ་ནང་གི་འགྲུབ་ཚུལ་ནི། ཉེ་རྒྱུ་ཞག་བདུན་བསྒོམས་པའི་བདུན་གྱི་ཐོ་རངས་ཐབས་ཀྱི་རིགས་བདག་གི་མཐར་ཐིག་ལེའི་དྭངས་མ་མངོན་དུ་བྱས་པ་ཟླ་བ་མེ་ལོང་ལྟ་བུ། ཤེས་རབ་ཀྱི་རྩ་མཛེས་པའི་སྤྱི་བོར་རཀྟའི་དྭངས་མ་མངོན་དུ་བྱས་པ་ཉི་མ་མཉམ་པ་ཉིད། རླུང་སེམས་ཐམས་ཅད་མ་འདྲེས་ལ་ཡོངས་སུ་རྫོགས་པ་སོ་སོར་རྟོག་པ།
རླུང་སེམས་ཐམས་ཅད་གཅིག་ཏུ་འདྲེས་པ་བྱ་བ་ནན་ཏན། རྟེན་དཀྱིལ་འཁོར་བཞི་མ་ལུས་པ་དབུ་མར་ཐིམ་ནས། གཙུག་ཏོར་མཆོག་གྲུབ་པའི་ཚེ་སྒྲིབ་པ་བག་ཆགས་དང་བཅས་པ་མ་ལུས་པ་གནས་གྱུར་ཏེ། སྐུ་དང་ཡེ་ཤེས་མ་ལུས་པ་མངོན་དུ་མཛད་པ་ཆོས་ཀྱི་དབྱིངས་ཀྱི་ཡེ་ཤེས། མངོན་པར་བྱང་ཆུབ་པ་ལྔའི་རིམ་པས་སངས་རྒྱས་ནས་འཁོར་བ་ཇི་སྲིད་དུ་བཞུགས་པའོ། ། ལེའུ་གསུམ་པར། ། སྡོམ་པ་ཞེས་བྱ་གང་གིས་དང༌། ། དམ་ཚིག་གང་གིས་གནས་པར་བགྱི། ། ཞེས་པའི་སྐབས་སུ་མངོན་པར་རྟོགས་པ་གང་དང་འབྲེལ་ན། གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་དང་འབྲེལ།
དེ་ལ་དམ་ཚིག་གི་དབྱེ་བ། རབ་ཏུ་དབྱེ་བ། ཇི་ལྟར་བསྲུང་བའི་ཚུལ། མ་བསྲུངས་པའི་ཉེས་དམིགས། བསྲུངས་པའི་ཕན་ཡོན་དང་ལྔ་ལས། དང་པོ་མཚན་ཉིད་ནི། ཇི་ལྟར་ཁས་བླངས་པ་དང༌། ཐོབ་པའི་དོན་མི་འདའ་བར་བསྲུང་བའི་སེམས་པ་རྒྱུན་ཆགས་ཅན་ནོ། ། གཉིས་པ་དབྱེ་བ་ལ་བཞི་ལས། དུས་ཀྱིས་དབྱེ་ན།
ལས་དང་པོ་པ། སེམས་བརྟན་པ་ཐོབ་པ། བརྟན་པ་ཆེར་ཐོབ་པའི་གནས་སྐབས་གསུམ། དབང་གིས་དབྱེ་ན། བུམ་དབང༌། གསང་དབང༌། ཤེས་རབ་ཡེ་ཤེས་ཀྱི་དབང༌། དབང་བཞི་པའི་དམ་ཚིག་སྟེ་བཞི་ཡོད། རྟེན་གྱིས་དབྱེ་ན། སྐུ་གསུང་ཐུགས་ཀྱི་དམ་ཚིག་གསུམ་ཡོད་དེ།
སཾ་པུ་ཊ་ལས། བུད་མེད་དང་ནི་སྐྱེས་པའི་ལུས། ། ལས་ནི་དུ་མས་བསྐྱེད་པ་སྟོན། ། མི་ཤེས་པས་ཀྱང་མི་བྱ་སྟེ། ། སྐུ་ཡི་རྡོ་རྗེའི་དམ་ཚིག་གོ ། ཕྲག་དོག་ཉིད་ཀྱིས་མ་རངས་པས། ། ཚིག་རྩུབ་ལ་སོགས་སྨྲ་མི་བྱ། ། རྣ་བ་བདེ་བར་བྱེད་པ་ཉིད། ། གསུང་གི་རྡོ་རྗེའི་དམ་ཚིག་གོ ། སེམས་ཅན་སྣ་ཚོགས་གདུང་བ་དང༌། །
ཀུན་རྟོག་དྲྭ་བའི་རྣམ་རྟོག་གིས། ། སེམས་ལ་སྨད་པར་མི་བྱ་སྟེ། ། ཐུགས་ཀྱི་རྡོ་རྗེའི་དམ་ཚིག་གོ ། ཞེས་གསུངས་སོ། ། ངོ་བོས་དབྱེ་ན་བཞི་ལས། དང་པོ་བསྲུང་བའི་དམ་ཚིག་ནི། རྩ་བའི་ལྟུང་བ་བཅུ་བཞི་དང༌། ཡན་ལག་གི་ལྟུང་བ་བརྒྱད་དེ་ཉི་ཤུ་རྩ་གཉིས་སོ། ། གཉིས་པ་བཟའ་བའི་དམ་ཚིག་ལ། རྒྱུན་གྱི་དམ་ཚིག་བདུད་རྩི་རིལ་བུ་དང༌།
ཁྱད་པར་གྱི་དམ་ཚིག་ཚོགས་ཀྱི་འཁོར་ལོའི་ཚུལ། འོག་ལེའུ་བདུན་པར་འཆད། གསུམ་པ་ཇི་ལྟར་བསྲུངས་པའི་དམ་ཚིག་ནི། རྡོ་རྗེ་དྲིལ་བུ་དང༌། བགྲང་ཕྲེང་ལ་སོགས་པ་རྣམས་ཡིན། བཞི་པ་བསྒྲུབ་པའི་དམ་ཚིག་ནི། རིམ་པ་གཉིས་ལ་རྣལ་འབྱོར་དུ་བྱེད་པ་ཉིད་ཡིན། གསུམ་པ་ཇི་ལྟར་བསྲུང་བའི་ཚུལ་ལ་གཉིས། མི་ཉམས་པར་བསྲུང་བ་དང༌། ཉམས་ན་བཅོས་པའི་ཐབས་གཉིས་ཡིན་ནོ། །
དེ་ལ་མི་འབྱུང་བའི་ཐབས་ནི། བླ་མ་དང༌། རྡོ་རྗེ་སྤུན་དང་འགྲོགས་པ་དང༌། དྲན་པ་དང༌། བག་ཡོད་པ་དང་ལྡན་པ་དང༌། ཕན་ཡོན་དང༌། ཉེས་དམིགས་རྗེས་སུ་དྲན་པའི་སྒོ་ནས་བསྲུང་བ་ཉིད་ཡིན་ནོ། ། གཉིས་པ་ཉམས་ན་བཅོས་པའི་ཐབས་ནི། རྩ་བའི་ལྟུང་བ་བྱུང་ན་སླར་ཡང་དབང་ལེན་དགོས་ལ། ཡན་ལག་གི་ལྟུང་བ་ལ་སོགས་པ་བྱུང་ན་བཤགས་པ་ལ་སོགས་པས་འཆོས་སོ། །
བཞི་པ་མ་བསྲུངས་པའི་ཉེས་དམིགས་ནི། དམ་ཚིག་མ་བསྲུངས་ན་ལམ་གཞན་ལ་འབད་པ་བྱས་ཀྱང་འབྲས་བུ་མི་འབྱུང་བར་མནར་མེད་པའི་དམྱལ་བར་ལྟུང་ངོ༌། ། ལྔ་པ་བསྲུངས་པའི་ཕན་ཡོན་ནི། ལམ་གཞན་ལ་འབད་པ་མ་བྱས་ཀྱང༌། དམ་ཚིག་བསྲུངས་པ་ཁོ་ནས་སྐྱེ་བ་བཅུ་དྲུག་གི་ཁོངས་སུ་འཚང་རྒྱ་བའོ། ། དེའང༌། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་སོ། ། ལེའུ་བཞི་པའི།
རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བཤད། ། ཅེས་པའི་སྐབས་སུ། བྱང་ཆུབ་ཀྱི་སེམས་འཕོ་བའི་ཚུལ་བསྟན་པ་ལ། གང་སྦྱང་བའི་དངོས་པོ། གང་གིས་སྦྱོང་བའི་ལྷ། ཇི་ལྟར་སྦྱང་བའི་ཚུལ་གསུམ་དུ་ཡོད་པ་ལས། དེ་ལ་ཐོག་མར་གང་སྦྱོང་ན་བདུན་ལས། ཚེས་ནི་ཡར་གྱི་བཅོ་ལྔ། མཚན་མོ་ཟླ་བའི་དཀྱིལ་འཁོར་ཡོངས་སུ་རྫོགས་པའི་ཆ་དང་བཅུ་དྲུག
མར་ངོའི་ཚེས་བཅོ་ལྔ། མཚན་མོ་སྟོང་པའི་ཆ་དང་བཅུ་དྲུག་གོ ། འཕོ་བ་ནི། ལུག གླང༌། འཁྲིག་པ། ཀརྐ་ཊ། སེང་གེ བུ་མོ། སྲང༌།
སྡིག་པ། གཞུ། ཆུ་སྲིན། བུམ་པ། ཉ། ཉི་མ་གཟས་འཛིན། ཟླ་བ་གཟས་འཛིན། ཐིག་ལེ་འགོག་པ། ནམ་མཁའ་འགོག་པ་སྟེ་བཅུ་དྲུག རྩ་ནི།
རོ་རྐྱང་ཀུན་འདར་གསུམ་གཅིག་ཏུ་བསྡུས། གཞན་གཉིས་གཉིས་རེ་རེར་བསྡུས། བདུད་འདྲལ་མ་དང་བཅུ་དྲུག ཡི་གེ་ནི་ཨཱ་ལི་བཅུ་དྲུག བྱང་ཆུབ་ཀྱི་སེམས་ནི་གཡས་གཡོན་ན་ཐིག་ལེ་བཅོ་ལྔ་བཅོ་ལྔ། དབུས་ཀྱི་དང་བཅུ་དྲུག དགའ་བ་ནི་དགའ་བའི་དགའ་བ་ལ་སོགས་པའི་དབྱེ་བས་བཅུ་དྲུག དེ་དག་གང་ན་ཡོད་པའི་གནས་ནི། ལུས་ཀྱི་གཡས་གཡོན་གྱི་མཐེ་བོ། བྱིན་པ།
བརླ། གསང་གནས་ཀྱི་ཆ། ལྟེ་བའི་ཆ། སྙིང་ག ནུ་མ། ལྐོག་མ། ལག་མཐིལ། མཆུ། མཁུར་ཚོས། མིག
རྣ་བ། ཀླད་པའི་ཆ། སྤྱི་བོའི་ཆ། སྤྱི་གཙུག་དང་བཅུ་དྲུག་ཡོད་དོ། ། གཉིས་པ་གང་གིས་སྦྱོང་བར་བྱེད་པའི་ལྷ་ནི། ལྷ་མོ་བཅོ་ལྔ། ཧེ་རུ་ཀ་དང་བཅུ་དྲུག་གོ ། དེའང་བདག་མེད་རྣལ་འབྱོར་ལྡན་པའམ། ། ཡང་ན་ཧེ་རུ་ཀ་དཔལ་བརྩོན། ། ཞེས་གསུངས་སོ། །
གཉིས་པ་སྦྱོང་ཚུལ་ལ། གཞན་གྱི་འདོད་པ་དགག་པ་དང༌། རང་གི་འདོད་པ་བརྗོད་པ་གཉིས་ཡོད་པ་ལས། དང་པོ་གཞན་གྱི་འདོད་པ་དགག་པ་ནི། སློབ་དཔོན་ཤཱནྟི་བས། སྦྱང་གཞི་རྩ་སུམ་ཅུ་རྩ་གཉིས་ཁོ་ན་ཡིན་ལ་ཐོག་མའི་བདག་མེད་མས་རྩ་གསུམ་སྦྱོང་བ་བཞིན་དུ། ཐ་མའི་མཁའ་སྤྱོད་མས་ཀྱང་བདུད་འདྲལ་མ་དང་བཅས་པའི་རྩ་གསུམ་སྦྱོང་བས་སྦྱོང་བྱེད་ཀྱི་ལྷའང་ལྷ་མོ་བཅོ་ལྔ་ཁོ་ན་ཡིན་ནོ་ཞེས་གསུང༌། འདི་མི་འཐད་པས་དགག་པ་ལ་གཉིས་ལས། གཞུང་དང་འགལ་བ་ནི། འབད་པས་ཀུན་གྱི་ལྷག་མ་སྤང༌། །
ཞེས་འབྱུང་བས། ཀུན་གྱི་ཚིག་དང་འགལ་ཏེ། རྩའི་མངོན་པར་རྟོགས་པས། བདུད་འདྲལ་མ་སྟོང་པ་ཉིད་ཀྱི་རྩ་བཤད། མཁའ་སྤྱོད་མ་སྟོང་པ་ཉིད་ཀྱི་རང་བཞིན་དུ་གསུངས་པས་སྟོང་པས་སྟོང་པ་ལ་སྦྱོང་བར་མི་ནུས་ཤིང༌། གལ་ཏེ་ནུས་ན། ཟུང་འཇུག་གི་ལམ་མི་སྲིད་པར་འགྱུར་རོ། ། གཉིས་པ་རང་ལུགས་ལ་གཉིས་ལས། སྦྱོང་བའི་ཚུལ་སྤྱིར་བསྟན་པ་ནི། དོན་གྱི་བྱ་བ་དང་བཅས་པས།
སྤྲོས་པའི་རང་བཞིན་གྱི་སྦྱང་གཞི་བཅོ་ལྔ་པོ་རྣམས་སྤྲོས་མེད་སྟོང་པའི་ངོ་བོ་ལྷ་མོ་བཅོ་ལྔས་སྦྱོང་ཞིང༌། དོན་གྱི་བྱ་བ་མི་བྱེད་པ་བཅུ་དྲུག་པའི་ཆ་རྣམས་ཐབས་ཀྱི་རང་བཞིན། ཧེ་རུ་ཀས་སྦྱངས་པས། ལུས་ལ་སེམས་དང༌། སེམས་ལ་ལུས་ཀྱི་རྒྱ་ལྟར་སྦྱང་གཞི་དང༌། སྦྱོང་བྱེད་དུ་ཡང་རིགས་ཤིང༌། ཟུང་དུ་འཇུག་པར་ཡང་འགྱུར་བ་ཡིན་ནོ། ། གཉིས་པ་འཕོ་ཚུལ་བྱེ་བྲག་ཏུ་བཤད་པ་ལ། གང་ནས་འཕོ་བའི་ཡུལ། ཇི་ལྟར་འཕོ་བའི་ཚུལ།
དེ་ལྟར་འཕོ་བའི་འཐད་པ་དང་གསུམ་ཡིན། དེ་ལྟར་ཐོག་མར་གང་ནས་འཕོ་བའི་ཡུལ་ནི། ལུས་ཀྱི་གཡས་གཡོན་གྱི་མཐེ་བོང་གཏུམ་མོ་ནས་སྤྱི་གཙུག་གི་བར་སྔར་སྨོས་པ་རྣམས་ཉིད་ཡིན་ནོ། ། གཉིས་པ་ཇི་ལྟར་འཕོ་བའི་ཚུལ་ལ་དྲུག་ལས། དང་པོ་ནམ་འཕོ་བའི་དུས་ནི། ཡར་གྱི་ངོའི་ཚེས་གཅིག་ལ། སྐྱེས་པའི་རྐང་པ་གཡས་པའི་མཐེ་བོང་གཏུམ་མོ་ནས་མགོ་འཛིན་ལ། བུད་མེད་ཀྱི་གཡོན་པའི་མཐེ་བོང་མི་ཕྱེད་མ་ནས་མགོ་འཛིན་ཞིང༌། མར་ངོའི་ཚེས་གཅིག་ལ་སྐྱེས་པའི་གཡོན་མི་ཕྱེད་མ་དང༌། བུད་མེད་ཀྱི་གཡས་གཏུམ་མོ་ནས་མགོ་འཛིན་ནོ། །
དེ་ནས་ཚེས་རེ་རེ་ཞིང་གནས་རྣམས་ནས་འཕོས་ནས་ཡར་ངོ་དང་མར་ངོའི་བཅོ་ལྔའི་མཚན་མོ་སྤྱི་གཙུག་ནས་ཀུན་འདར་མར་འཇུག་གོ ། དེ་ཉིད་ཡེ་ཤེས་ཐིག་ལེ་ལས། གཡས་དང་གཡོན་གྱི་ཡན་ལག་ཏུ། ། ཡར་ངོ་དེ་བཞིན་མར་ངོ་ཡི། ། འདོད་པ་ཡིས་ནི་འཇུག་པའི་ཚེ། ། བཅུ་དང་ལྔ་ནི་གཉིས་མེད་སྦྱོར། ། ཞེས་གསུངས། གཉིས་པ་ངོ་བོ་གང་འཕོ་བ། ལུས་ཀྱི་གནས་དེ་རྣམས་ན་སྲོག་གི་གནད་འཛིན་པའི་ཁམས་དྭངས་མ་རེ་གནས་ལ། ཚེས་གཅིག་ལྟ་བུ་ལ་མཐེ་བོའི་ནུས་པ་འཕེལ་ཞིང་ཚེས་གཉིས་པའི་མགོ་འཛིན་པའི་ཚེ་མཐེ་བོའི་ནུས་པ་དེ་ཉིད་དུ་ཐིམ་ནས་བྱིན་པའི་ནུས་པ་འཕེལ་བར་འགྱུར་རོ། །
དེ་ལྟར་རང་གི་ནུས་པ་འབྱུང་བ་ལ་འཕོ་བར་བཏགས་ཀྱི། གཅིག་ནས་གཅིག་ཏུ་འཕོ་བ་ནི་མ་ཡིན་ནོ། ། འདི་ལ་སྨན་དཔྱད་ཀྱི་གཞུང་ལས་བརླ་གནས་སམ་གནད་ཀྱི་གནད་ཅེས་ཟེར་རོ། ། གསུམ་པ་རྣམ་པ་ནི། ཚེས་གཅིག་དང་བཅུ་དྲུག་ནས། གནམ་སྟོང་དང༌། བཅོ་ལྔའི་བར་ཨ་ནས་ཨཾ་གི་བར་གྱི་རྣམ་པས་འཕོས་ནས་བཅོ་ལྔའི་མཚན་མོ་དང༌། གནམ་སྟོང་གི་མཚན་མོ་ཀུན་འདར་མར་ཨཿཚེག་དྲག་ཅན་གཉིས་ཀྱི་རྣམ་པར་འཇུག་ཅིང༌། ཨ་གཉིས་འདྲེས་པས་ཧ་དང༌། ཚེག་དྲག་གཅིག་ཞབས་ཀྱུ་དང༌།
གཅིག་ཀླད་ཀོར་དང་ཐིག་ལེར་འགྱུར་བས་ཧཱུྃ་འགྲུབ་སྟེ། དེ་ནི་ཧེ་རུ་ཀའི་ས་བོན་ནོ། ། བཞི་པ་དགའ་བའི་ངོ་བོ་ནི། རིམ་པ་བཞིན་དགའ་བའི་དགའ་བ་ལ་སོགས་པ་སྟེ། བཅུ་དྲུག་པ་ནི་ལྷན་སྐྱེས་ཀྱི་ལྷན་སྐྱེས་སོ། ། ལྔ་པ་ལྷ་མོ་གང་གིས་དབང་བྱས་པ་ནི། མཐེ་བོང་ཚེས་གཅིག་ལ་མཁའ་སྤྱོད་མ། བྱིན་པར་ས་སྤྱོད་མ་ནས་རིམ་པ་བཞིན་ཏེ། རོ་རྐྱང་གཉིས་བདག་མེད་མའོ། ། དྲུག་པ་མིང་ནི།
ལུག་ལ་སོགས་པ་བཅུ་དྲུག་པོ་རྣམས་སོ། ། གསུམ་པ་དེ་ལྟར་འཕོ་བའི་འཐད་པ་ལ་གསུམ་ལས། ཕྱི་རོལ་དུ་ཇི་ལྟར་གནས་པ་ནི། ནམ་མཁའ་ལ་རྒྱུ་སྐར་ཉི་ཤུ་རྩ་བདུན་གྱི་དཀྱིལ་འཁོར་ཁྱིམ་བཅུ་གཉིས་ཀྱིས་བགོས་པ་ལ། ཉི་མ་དང་ཟླ་བ་ལྷོ་བགྲོད་བྱང་བགྲོད་ཀྱི་ཚུལ་གྱིས་རྒྱུ་བ་དང༌། སྒྲ་གཅན་འགྲོས་གཅིག་གི་ཚུལ་གྱིས་རྒྱུ་བ་དང༌། ས་ལ་རི་རབ་དང༌། རྒྱ་མཚོ་དང༌། གླིང་བཞི་ལ་སོགས་པ་དང༌། དབྱར་དགུན་སྟོན་དཔྱིད་དང་ཟླ་བ་བཅུ་གཉིས་ལ་སོགས་པའི་དུས་སུ་གནས།
གཉིས་པ་དེ་ཉིད་ནང་དུ་སྦྱར་ན་ནང་གི་གཡས་གཡོན་རྣམས་སུ་ཐིག་ལེ་ཕྲ་མོ་དཔག་ཏུ་མེད་པ་གནས་པ་ལ་རོ་རྐྱང་གཉིས་ཀྱི་ནུས་པ་སྔར་བསྟན་པའི་ཚུལ་གྱིས་བྱང་ཆུབ་ཀྱི་སེམས་འཕོ་བ་དང༌། ཉི་ཟླའི་ངོ་བོ་རོ་རྐྱང་གཉིས་ཀྱི་ནུས་པས་འདྲེན་པ་དང༌། སྒལ་ཚིགས་རི་རབ་དང༌། ལྟོ་བ་རྒྱ་མཚོ་དང༌། ཡན་ལག་བཞི་གླིང་བཞི་དང༌། ཐུན་ཚོད་བཞི་ནམ་ཟླ་དུས་བཞི་དང༌། འཕོ་བ་བཅུ་གཉིས་ཟླ་བ་བཅུ་གཉིས་ལ་སོགས་པ་ནང་དུ་གནས་པ་ཡིན། གསུམ་པ་དེས་ན་ཆོས་ཐམས་ཅད་སེམས་སུ་བསྡུ་བ་ནི། ཐོག་མ་མེད་པའི་བག་ཆགས་སེམས་ལ་གནས་པ་ལུས་ལ་རྩ་ཡིག་དང་རླུང་སེམས་ལ་སོགས་པའི་རྣམ་པར་གྲུབ། དེ་ཉིད་ཕྱི་རོལ་གྱི་དོན་གྱི་རྣམ་པར་སྣང་བ་ཡིན་ཏེ།
ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་པས་ཕྱི་ནང་གི་ཆོས་ཐམས་ཅད་རོ་གཅིག་པར་ཤེས་ནས་བསྒོམས་པས་འབྲས་བུ་མྱུར་དུ་འགྲུབ་པ་ཡིན་ནོ། ། ལེའུ་བཞི་པའི། ཀྱེ་བཅོམ་ལྡན་འདས་ཐབས་གང་གིས་བྱང་ཆུབ་ཀྱི་སེམས་བསྐྱེད་པ་ལགས། ཞེས་པའི་སྐབས་སུ་མངོན་པར་རྟོགས་པ་གང་དང་འབྲེལ་ན། བསྐྱེད་པའི་རིམ་པ་ལྷ་ཡེ་ཤེས་སུ་རྟོགས་པར་བྱེད་པའི་ཐབས་རྫོགས་པའི་རིམ་པ་དང་འབྲེལ།
དེ་ལ་གང་ཟག གནས། དུས། བསམ་པ། བསྒོམ་བྱའི་རྣལ་འབྱོར་དང་ལྔ་ཡོད་པ་ལས། དང་པོ་གང་ཟག་ནི། དབང་བཞི་ཡོངས་སུ་རྫོགས་པ་དང༌། རྫོགས་པའི་རིམ་པའི་མན་ངག་བླ་མ་ལས་ཐོབ་ཅིང༌། བསྐྱེད་པའི་རིམ་པའི་དམིགས་པ་ལ་སེམས་ཅུང་ཟད་བརྟན་པར་གྱུར་བས་བསྒོམ་པ་ཡིན། གཉིས་པ་གནས་གང་དུ་བསྒོམ་ན།
ལས་དང་པོ་པས་རྣམ་གཡེང་ཆུང་ཞིང་ཡིད་སྤྲོ་བའི་གནས་དང༌། སེམས་བརྟན་པ་ཐོབ་པས་བརྩོན་འགྲུས་འཕེལ་བའི་གནས། བརྟན་པ་ཆེར་ཐོབ་པས་རང་གི་རྟོགས་པ་ཆེར་འཕེལ་ཞིང༌། གཞན་དོན་འཕེལ་བའི་གནས་སུ་བསྒོམ། གསུམ་པ་ནམ་བསྒོམ་པའི་དུས་ནི། ལས་དང་པོ་པས་དུས་ངེས་པ་ཅན་དང༌། སེམས་བརྟན་པ་ཐོབ་པས་མ་ངེས་པ་དང༌། བརྟན་པ་ཆེར་ཐོབ་པས་རྒྱུན་མི་འཆད་པར་བསྒོམ། བཞི་པ་བསམ་པ་ནི། ཟུང་དུ་འཇུག་པའི་ཡེ་ཤེས་ཀྱིས་སངས་རྒྱས་བསྒྲུབས་ནས།
སེམས་ཅན་ཐམས་ཅད་སངས་རྒྱས་ཀྱི་ས་ལ་དགོད་པར་འདོད་པའི་བསམ་པས་བསྒོམ། ལྔ་པ་བསྒོམ་བྱའི་རྣལ་འབྱོར་ལ། རྫོགས་པ་ཉིད་ངོས་གཟུང་བ། རྫོགས་པ་གཉིས་ཀྱི་སྤྱིར་འགྲོ། ཉམས་སུ་བླང་བའི་ཚུལ་གསུམ་ཡོད་པ་ལས། དང་པོ་རྫོགས་པ་ཉིད་ངོས་གཟུང་བ་ལ་གཉིས་ལས། དང་པོ་གཞན་གྱི་འདོད་པ་དགག་པ་ནི། འགའ་ཞིག་གིས་དངོས་པོའི་གནས་ལུགས་སྟོང་པ་ཉིད་ལ་རྫོགས་རིམ་དུ་འདོད་པ་མི་འཐད་དེ། དེ་ནི་ལྟ་བ་ཡིད་ལ་བྱེད་པ་སྟོང་ཉིད་ཀྱི་རྒྱ་དབུ་མའི་བསྒོམ་ཡིན་པའི་ཕྱིར་རོ། ། ལ་ལ་སྭ་བྷཱ་ཝས་སྟོང་པར་བསྒོམ་པ་རྫོགས་རིམ་དུ་འདོད་པ་མི་འཐད་དེ།
བསྐྱེད་རིམ་གྱི་སྔོན་འགྲོ་སྣང་བ་མི་དམིགས་པའི་སྟོང་པ་ཙམ་ཡིན་པའི་ཕྱིར་རོ། ། གཞན་དག་གིས་ལྷ་བསྡུ་བ་ལ་འདོད་པ་མི་འཐད་དེ། བསྐྱེད་རིམ་གྱི་མཇུག་སྡུད་ཡིན་པའི་ཕྱིར་རོ། ། ལ་ལ་ལྷ་སྣང་ལ་རང་བཞིན་མེད་པར་བསྒོམ་པ་ལ་རྫོགས་རིམ་དུ་འདོད་པ་མི་འཐད་དེ། བསྐྱེད་རིམ་གྱི་ལྷ་ལ་ཞེན་པ་འགོག་པའི་ལྟ་བ་ཙམ་ཡིན་པའི་ཕྱིར་རོ། ། གཉིས་པ་རང་གི་ལུགས་ནི། སློབ་དཔོན་བིརྺ་པའི་དགོངས་པས། བསྒོམ་བྱ་གྲུབ་ཟིན་ནམ། རྫོགས་ཟིན་གཅིག་རིམ་གྱིས་བསྒོམ་པ་ལ་རྫོགས་རིམ་དུ་བཞེད་པས། དེའི་མཚན་ཉིད་ནི།
མཆོག་གི་དབང་གསུམ་ཐོབ་པའི་གང་ཟག་གིས། ཉམས་སུ་བླང་བར་བྱ་བ། རྟེན་དཀྱིལ་འཁོར་བཞི་དང༌། དངོས་པོའི་ཆོས་ཉིད་རྫོགས་ཟིན་པ་རྣལ་འབྱོར་དུ་བྱས་པས་མཆོག་གི་གོ་འཕང་བསྒྲུབ་པའོ། ། གཉིས་པ་རྫོགས་པ་གཉིས་ཀྱི་སྤྱི་འགྲོ་ལ། ལམ་ལ་སོམ་ཉི་སྤང་བའི་ཕྱིར་ཕྱི་རོལ་གྱི་སྤྲོས་པ་ནང་དུ་གཅད་པ། ལུས་ཉིད་གཏན་ལ་ཕབ་པས་བྱང་ཆུབ་སེམས་ཀྱི་ངོ་བོ་བསྟན་པ། བྱང་ཆུབ་ཀྱི་སེམས་དེ་མི་སྤང་ཞིང་བསྐྱེད་པར་བསྟན་པ་དེ་གསུམ་མོ། ། དང་པོ་ཕྱི་རོལ་གྱི་སྤྲོས་པ་ནང་དུ་གཅད་པ་ལ། སྡོམ་པའི་རབ་ཏུ་དབྱེ་བས་ཆོས་ཐམས་ཅད་རང་གི་ལུས་ལ་བསྡུ་བ་དང༌།
རྩ་དང་བྱང་ཆུབ་ཀྱི་སེམས་བརྟན་པས་ས་དང་ལམ་ཐམས་ཅད་ནང་དུ་གཏན་ལ་དབབ་པ་གཉིས་ཡོད་པ་ལས། དང་པོ་སྡོམ་པའི་རབ་ཏུ་དབྱེ་བ་ལ་ལྔ་ལས་དང་པོ་གནས་གང་དུ་བསྡམ་པའི་གནས་ནི་རང་གི་ལུས་ཏེ། རྣལ་འབྱོར་མ་ལུས་དབུས་གནས་སུ། ། ཨཱ་ལི་རྣམ་པ་བསྡམ་པའི་གནས། ། ཞེས་གསུངས། གཉིས་པ་གང་བསྡམ་ན། འཁོར་བའི་ཆོས་ཐམས་ཅད་ཀྱི་རྩ་བར་གྱུར་པ་མཐའ་དག་བསྡམ་སྟེ། སཾ་པུ་ཊ་ལས། རྣམ་རྟོག་གཏི་མུག་ཆེན་པོ་པ། ། འཁོར་བའི་རྒྱ་མཚོར་ལྟུང་བྱེད་ཡིན། །
མི་རྟོག་ཏིང་འཛིན་ལ་གནས་ན། ། མཁའ་བཞིན་སྒྲིབ་པ་མེད་པར་འགྱུར། ། ཞེས་གསུངས་སོ། ། གསུམ་པ་ཇི་སྙེད་གཅིག་བསྡམ་ན། ཕྱི་རོལ་གྱི་འཁོར་འདས་ཀྱི་ཆོས་ཐམས་ཅད་བསྡམ་སྟེ། ཇི་ལྟར་ཕྱི་རོལ་དེ་བཞིན་ནང༌། ། སྡོམ་པའི་དེ་ཉིད་རབ་ཏུ་དབྱེ། ། ཞེས་གསུངས་སོ། ། བཞི་པ་ཐབས་གང་གིས་སྡོམ་ན། རང་བྱིན་བརླབ་དང༌།
དཀྱིལ་འཁོར་འཁོར་ལོའི་ཐབས་ཀྱིས་བསྡམ་སྟེ། བརྟག་གཉིས་ལས། དཀྱིལ་འཁོར་འཁོར་ལོའི་ཐབས་དང་ནི། ། ཞེས་པ་ནས། བྱང་ཆུབ་སེམས་ནི་རབ་ཏུ་བསྐྱེད། ། ཅེས་གསུངས་སོ། ། ལྔ་པ་སྡོམ་པ་རང་གི་ངོ་བོ་ནི། བདེ་བའི་མཆོག་ཏུ་གྱུར་པས་ཆོས་ཐམས་ཅད་སྡོམ་ཞིང༌། རྣམ་པར་རྟོག་པ་འགོག་པར་བྱེད་པ་གཅིག་ཡིན་ཏེ། སངས་རྒྱས་མཉམ་སྦྱོར་ལས།
སཾ་ཞེས་བྱ་བ་བདེ་བར་བཤད། ། སངས་རྒྱས་ཀུན་གྱི་བདེ་བའི་མཆོག ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བ་བདེ་མཆོག་གོ ། ཞེས་གསུངས་སོ། ། གཉིས་པ་རྩ་དང་བྱང་ཆུབ་ཀྱི་སེམས་བརྟན་པས་ལམ་ཐམས་ཅད་ནང་དུ་གཏན་ལ་དབབ་པ་ལ། གཞི་ཕུང་པོ་ཁམས་དང་སྐྱེ་མཆེད། སྒྲུབ་བྱེད་ཀྱི་ལམ། བསྒྲུབས་པའི་འབྲས་བུ་དང་གསུམ་ཡོད་པ་ལས། དང་པོ་གཞི་ནི་ཕུང་པོ་ལྔ།
འབྱུང་བ་ལྔ། ཕྱིའི་ཡུལ་དྲུག ནང་གི་སྐྱེ་མཆེད་དྲུག ཚིགས་ཆེན་བརྒྱད། སྤྱི་བོ་རྐང་མཐིལ་གཉིས། ཉོན་མོངས་པ་ལྔ་སྟེ་སུམ་ཅུ་སོ་བདུན་ཏེ་རྒྱུའོ། ། གཉིས་པ་ལམ་ལ་གཉིས་ལས། ཕ་རོལ་ཏུ་ཕྱིན་པ་དང་ཐུན་མོང་པའི་ལམ་ནི། དྲན་པ་ཉེ་བར་གཞག་པ་བཞི། ཡང་དག་པར་སྤོང་བ་བཞི།
རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ། བྱང་ཆུབ་ཀྱི་ཡན་ལག་བདུན། འཕགས་པའི་ལམ་ཡན་ལག་བརྒྱད་དེ། སུམ་ཅུ་སོ་བདུན་ནོ། ། གཉིས་པ་ཐུན་མོང་མ་ཡིན་པ་གསང་སྔགས་ཀྱི་ལམ་ལ་གཉིས་ལས་བསྐྱེད་པའི་རིམ་པ་དང་སྦྱར་ན། ཐམས་ཅད་གསང་བ་ལས། དྲན་པ་ཉེར་གཞག་བཞི་པོ་ནི། ། ཁ་ཁྱེར་ཞེས་ནི་བརྗོད་པ་ཡིན། །
ཞེས་གསུངས་པས། གཞལ་ཡས་ཁང་པ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་མཚོན་ལ། དེས་སྦྱང་གཞི་སྦྱོང་བར་བྱེད་པ་ཡིན། གཉིས་པ་ལྷ་ལ་གཞག་པ་ནི། རིགས་ལྔ་ཡུམ་ལྔ། མིག་གཏི་མུག་རྡོ་རྗེ་མ་ལ་སོགས་པ་དྲུག གཟུགས་རྡོ་རྗེ་མ་ལ་སོགས་པ་དྲུག ཁྲོ་བོ་བཅུ། མངོན་བྱང་ལྔ་སྟེ། ལྷ་སུམ་ཅུ་སོ་བདུན་གྱིས་སྦྱོང་བར་བྱེད།
གཉིས་པ་རྫོགས་པའི་རིམ་པ་གཉིས་ཀའི་རྟེན་དཀྱིལ་འཁོར་བཞི་ལ་སྦྱར་ན། མི་ཕྱེད་མ་ལ་སོགས་པ་སུམ་ཅུ་སོ་གཉིས་ཀྱི་སྟེང་དུ། སྦས་པའི་རྩ་ལྔ་བསྣན་པས་རྩ་སུམ་ཅུ་སོ་བདུན། པུ་ཛཱ་ལ་སོགས་པ་ཡི་གེ་ཉི་ཤུ་རྩ་བཞིའི་སྟེང་དུ་ཧཱུྃ་རིང་པོ་བརྒྱད་དང༌། བྷྲཱུྃ་ཨཱྃ་ཛྲཱིཾ་ཁྃ་ཧཱུྃ་བསྣན་པས་ཡི་གེ་སུམ་ཅུ་རྩ་བདུན་དང༌། དེ་དག་གི་ནང་ན་གནས་པའི་ཁམས་རྣམས་ནི་ཁམས་བདུད་རྩི་སུམ་ཅུ་སོ་བདུན། དེ་དག་ལ་དབང་སྒྱུར་བའི་རླུང་ནི། སྙིང་པོ་ཡེ་ཤེས་རླུང་སུམ་ཅུ་སོ་བདུན་ཏེ་རྟེན་སུམ་ཅུ་རྩ་བདུན་ནོ། ། གཉིས་པ་བརྟེན་པ་ཡེ་ཤེས་ནི་རྟེན་དེ་དག་ལ་བརྟེན་ནས་སྐྱེས་པའི་མཚོན་བྱེད་དང༌། མཚོན་བྱ་ལམ་གྱི་ཡེ་ཤེས་ཏེ།
སུམ་ཅུ་རྩ་བདུན་ནོ། ། ལམ་དེ་དག་མཐར་ཕྱིན་པས། བསྒྲུབ་བྱ་སངས་རྒྱས་ཀྱི་ཆོས་སུམ་ཅུ་རྩ་བདུན་འགྲུབ་སྟེ། སྐུ་གསུང་ཐུགས་ཡོན་ཏན་ཕྲིན་ལས་ལྔ། ཚད་མེད་བཞི། རྣམ་པར་གྲོལ་བའི་ཡེ་ཤེས། མངོན་པར་ཤེས་པ་དྲུག ཟག་པ་མེད་པའི་ཡུལ་དྲུག་ལ་མངའ་མཛད་པ། སྟོབས་བཅུ་ཡེ་ཤེས་ལྔ་སྟེ་སུམ་རྩ་བདུན་ནོ། ། ཚུལ་དེ་ཉིད་སཾ་པུ་ཊ་ལས།
དེ་ཉིད་ཡང་དག་བསྟན་པ་ནི། ། དགའ་བ་ལ་སོགས་ས་རྣམས་ཏེ། ། དབང་པོ་ལ་སོགས་རང་བཞིན་གྱིས། ། བྱང་ཆུབ་སེམས་དཔའ་རྣམས་ཀྱི་གནས། ། ཕུང་པོ་ལ་སོགས་ཁྱད་པར་གྱི། ། སངས་རྒྱས་ཐམས་ཅད་ཀྱི་ནི་གནས། ། སངས་རྒྱས་བྱང་ཆུབ་སེམས་དཔའ་ཡི། ། སངས་རྒྱས་ཉིད་ནི་མཆོག་ཏུ་འབབ། ། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། །
དབང་པོ་ཕུང་པོར་འབྱུང་བ་ཡི། ། སངས་རྒྱས་དེ་ཡི་དེ་མ་ཐག ། ཅེས་གསུངས་པས་བསྟན་པ་ཡིན་ནོ། ། གཉིས་པ་ལུས་ཉིད་གཏན་ལ་ཕབ་པས། བྱང་ཆུབ་ཀྱི་སེམས་ཀྱི་ངོ་བོ་བསྟན་པ་ནི། གོང་དུ་འཕོ་བའི་སྐབས་སུ་བཤད་ཟིན། གསུམ་པ་བྱང་ཆུབ་ཀྱི་སེམས་མི་སྤང་ཞིང་བསྐྱེད་པ་ནི། རང་བྱིན་བརླབ་དང་དཀྱིལ་འཁོར་འཁོར་ལོ་བསྒོམས་པས། དྭངས་པར་བྱས་པའི་བྱང་ཆུབ་ཀྱི་སེམས་དེ་ལ་བརྟེན་ནས། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་རིན་པོ་ཆེ་སྐྱེ་བའི་ཕྱིར།
སྤངས་ན་དངོས་གྲུབ་མི་འགྲུབ་སྟེ། རྒྱལ་པོ་ཨིནྡྲ་བྷཱུ་ཏིས། དངོས་གྲུབ་ཀུན་གྱི་རྟེན་གྱུར་པ། ། བྱང་ཆུབ་སེམས་ནི་ཉམས་གྱུར་ན། ། རྣམ་ཤེས་ཕུང་པོ་བརྒྱལ་འགྱུར་ཞིང༌། ། མ་སྨད་དངོས་གྲུབ་ག་ལ་ཡོད། ། ཅེས་གསུངས། དེ་ཉིད་ཀྱི་ཕྱིར་སྤེལ་ཞིང་མངོན་དུ་བྱས་ན་དངོས་གྲུབ་འབྱུང་སྟེ། འདི་ཉིད་ལས། རྣལ་འབྱོར་མ་ཀུན་ལས་བྱུང་བ། །
ཞེས་པ་ནས། ངེས་མི་སྤང་ཞེས་གསུངས། གསུམ་པ་ཉམས་སུ་བླང་བའི་ཚུལ་ལ། ཉམས་སུ་བླང་བའི་རིམ་པ་དངོས། དེ་ལས་བྱུང་བའི་ཏིང་ངེ་འཛིན་གྱི་མཚན་ཉིད། མ་སྐྱེས་པ་སྐྱེད་ཅིང་སྐྱེས་པ་བོགས་དབྱུང་བ། ལམ་གྱི་བར་ཆད་བསལ་བ། ཏིང་ངེ་འཛིན་གྱི་དྲོད་རྟགས་དང་སྔ་ཡོད་པ་ལས། དང་པོ་ཉམས་སུ་བླང་བའི་ཚུལ་ལ་གཉིས། རང་བྱིན་བརླབ་དང་དཀྱིལ་འཁོར་འཁོར་ལོའོ། །
རང་བྱིན་བརླབ་ལའང་གཉིས། དམིགས་པ་དང་བཅས་པ་དང༌། དམིགས་པ་མེད་པའོ། ། དམིགས་པ་དང་བཅས་པ་ལའང༌། ཟབ་མོ་རྫོགས་པའི་རིམ་པ་དང༌། མི་ཟབ་རྫོགས་པའི་རིམ་པའོ། ། ཟབ་མོ་ལ་གཉིས་ལས། སོ་སོར་བསྒོམ་པ་ལ། གཏུམ་མོའི་རྣལ་འབྱོར། རྩའི་རྣལ་འབྱོར།
ཡི་གེའི་རྣལ་འབྱོར། ཐིག་ལེའི་རྣལ་འབྱོར། རླུང་གི་རྣལ་འབྱོར་རྐྱང་དུ་བསྒོམ་པ་སྟེ་ལྔའོ། ། གཉིས་པ་ཚོགས་པར་བསྒོམ་པ་ནི། དེ་རྣམས་ལས་གཉིས་ནས་ལྔའི་བར་ཚོགས་པར་བསྒོམ་པ་སྟེ། དེ་ལ་ཡང་འཁོར་ལོ་ལ་བརྟེན་པ་དང༌། མ་བརྟེན་པའི་དབྱེ་བས་མང་པོར་འགྱུར། གཉིས་པ་མི་ཟབ་པ་རྫོགས་པའི་རིམ་པ་ནི། ཐིག་ལེ་ཤིན་ཏུ་ཕྲ་བའི་ནང་དུ་དཀྱིལ་འཁོར་གྱི་འཁོར་ལོ་རྫོགས་པར་བསྒོམས་ནས། དེ་ལ་སེམས་ཟིན་པ་དང༌།
སྤྲོ་བ་དང༌། བསྡུ་བའི་སྒོ་ནས་སྦྱངས་ན་ཏིང་ངེ་འཛིན་མཆོག་སྐྱེའོ། ། འདི་ལ་ཟབ་མོ་བསྐྱེད་པའི་རིམ་པ་ཞེས་ཀྱང་བྱ། དེའང་རྡོ་རྗེ་གུར་ལས། མཁའ་འགྲོའི་སྣ་ཡི་མཐར་གནས་པ། ། ཡུངས་ཀར་ཙམ་དུ་རྣམ་པར་བསྒོམ། ། ཡུངས་ཀར་ལ་ནི་འགྲོ་བ་ཀུན། ། ཁམས་གསུམ་རྒྱུ་དང་མི་རྒྱུ་བ། ། དེ་ལྟར་སྒོམ་པར་བྱེད་པ་ཡིས། ། རང་བྱིན་བརླབ་པ་གྲུབ་པར་འགྱུར། །
ཞེས་གསུངས། དོན་གཉིས་པ་དམིགས་མེད་བསྒོམ་པ་ནི། རྟེན་དཀྱིལ་འཁོར་བཞི་ལ་གནད་དུ་སོང་བས་བདེ་སྟོང་ལ་སོགས་པའི་ཡེ་ཤེས་སྐྱེས་པ་དེའི་ངང་ལ་འཇོག་པའོ། ། གང་ཕྱིར་མི་བསྒོམ་པ་ལ་སོགས་པའི་དོན་ནོ། ། དོན་གཉིས་པ་དཀྱིལ་འཁོར་འཁོར་ལོ་བསྒོམ་པའི་ཚུལ་ལོ། ། གང་ལ་བརྟེན་ནས་སྐྱེ་བའི་རྟེན། ཇི་ལྟར་བསྟེན་པའི་ཐབས། ཐབས་ལས་བྱུང་བའི་ཡེ་ཤེས་ཀྱི་རང་བཞིན་དང་གསུམ་ཡོད། དང་པོ་རྟེན་ལ། དངོས་ཀྱི་རིག་མ་དང༌།
ཡེ་ཤེས་ཀྱི་རིག་མ་གཉིས། དངོས་ཀྱི་རིག་མ་ལྔ་ལས། གནས་སྐབས་ཀྱིས་གསུམ་དུ་དབྱེ་ན། དབང་དུས་སུ་ལང་ཚོ་གཙོ་ཆེ། ལམ་དུས་སུ་རིགས་གཙོ་ཆེ། འབྲས་བུའི་དུས་སུ་ཡོན་ཏན་གཙོ་ཆེ་བ་དང་གསུམ། གཉིས་པ་འདེབས་བྱེད་རིགས་བདག་གིས་ཕྱེ་ནས། གར་མ་ལ་སོགས་པ་དེ་བཞིན་གཤེགས་པ་རིགས་ལྔས་ཡོངས་སུ་བཟུང་བའི་ཕྱག་རྒྱ་ལྔ། གསུམ་པ་ངོ་བོའི་རིགས་ཀྱིས་དབྱེ་ན། གར་མ་ལ་སོགས་པ་ལྔའི་སྟེང་དུ།
རྒྱལ་རིགས་མ། རྗེའུ་རིགས་མ། དམངས་མོ་གསུམ་བསྣན་པས་བརྒྱད་དེ། སཾ་པུ་ཊ་ལས་གསུངས། བཞི་པ་དབང་གིས་དབྱེ་ན། མ་དང་སྲིང་མོ་ལ་སོགས་པ་བརྒྱད་དོ། ། ལྔ་པ་རྟགས་སམ་མཚན་ཉིད་ཀྱིས་དབྱེ་ན། རི་དྭགས་ཅན། དུང་ཅན། གླང་པོ་ཅན།
སྣ་ཚོགས་ཅན། པདྨ་ཅན་དང་ལྔའོ། ། གཉིས་པ་ཡེ་ཤེས་ཀྱི་ཕྱག་རྒྱ་ནི། རང་གི་སེམས་ཀྱིས་སྤྲུལ་པའི་རིག་མ་སྟེ། སཾ་པུ་ཊ་ལས། བསྟན་པ་ལ་སྨོད་པའི་འཇིགས་པ་དང༌། སྐྱེ་བོ་གདུག་པའི་ནང་དུ་གནས་པའི་རྣལ་འབྱོར་པས་རང་གི་སེམས་འབའ་ཞིག་དེར་བསམས་པས་སེམས་ལ་ལྷག་པར་མོས་པ་མངོན་དུ་བྱའོ་ཞེས་གསུངས། གཉིས་པ་བསྟེན་པའི་ཐབས་ལ་གསུམ་ལས། སྦྱོར་བ་འདུ་ཤེས་གསུམ་ལྡན་ནི། བདག་དང་ཕྱག་རྒྱ་ལྷར་བསྐྱེད་པ་ལྷའི་འདུ་ཤེས།
མཁའ་དང་གསང་བ་བྱིན་གྱིས་བརླབ་པ་སྔགས་ཀྱི་འདུ་ཤེས། ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་སྙམ་པ་ཆོས་ཀྱི་འདུ་ཤེས་སོ། ། གཉིས་པ་དངོས་གཞི་དབབ་པ་དང་གཟུང་བའི་ཐབས་ལ་མཁས་པ་ནི། སྙོམས་འཇུག་གི་དབང་གི་གནས་སུ་བྱང་ཆུབ་ཀྱི་སེམས་ཕབ་པ་རླུང་གི་ནུས་པས་བཟུང་ནས། མཚོན་བྱེད་ཀྱི་ཡེ་ཤེས་ཉམས་སུ་མྱོང་བར་བྱེད་པ་ཡིན་ནོ། ། གསུམ་པ་རྗེས་བཟློག་ཁྱབ་ཀྱིས་མི་ཉམས་པར་བྱ་བ་ནི། མས་བརྟན་གྱི་དགའ་བ་བཞིའི་རིམ་པ་སྤྱི་བོའི་བར་དུ་བཟློག་ནས། རྩ་དང་ལུས་ཐམས་ཅད་ལ་ཁྱབ་པར་བྱ་སྟེ། མཚོན་བྱེད་ཀྱི་ཡེ་ཤེས་ཉམས་སུ་མྱོང་བར་བྱེད་པ་ཡིན་ནོ། ། གསུམ་པ་ཐབས་ལས་བྱུང་བའི་ཡེ་ཤེས་ཀྱི་རང་བཞིན་ལ།
གཞན་གྱི་འདོད་པ་དགག་པ་དང༌། རང་གི་འདོད་པ་བརྗོད་པ་གཉིས་ལས། དང་པོ་གཞན་གྱི་འདོད་པ་དགག་པ་ལ་གསུམ་ལས། གནས་ལ་ལོག་པར་རྟོག་པ་དགག་པ་ནི། གནས་ཡུམ་གྱི་མཁར་བྱང་ཆུབ་ཀྱི་སེམས་བབས་པའི་ཚེ། ཡེ་ཤེས་སྐྱེ་བར་འདོད་པ་མི་འཐད་དེ། ཁམས་གསུམ་ལས་འཕོས་ན་རྟེན་ཉམས་པའི་ཕྱིར་ཡེ་ཤེས་མི་སྐྱེ། གཉིས་པ་དུས་ལ་ལོག་པར་རྟོག་པ་དགག་པ་ནི་དུས་སྐད་ཅིག་མ་གསུམ་པ་ལ་ཡེ་ཤེས་སྐྱེས་ནས། བཞི་པ་ཐིག་ལེ་ཉམས་པའི་དགའ་བྲལ་གྱི་དགའ་བར་འདོད་པ་མི་འཐད་དེ། འཁོར་ལོ་བཞི་དང༌།
འདོད་པ་ཁམས་ཀྱི་འདོད་ཆགས་ཀྱི་རིམ་པ་དང༌། གཟུགས་ཁམས་ཀྱི་བསམ་གཏན་གྱི་རིམ་པ་དང༌། གཟུགས་མེད་པའི་སྐྱེ་མཆེད་བཞིའི་རིམ་པ་ལ་སོགས་པ་ཐམས་ཅད་འཁྲུགས་པར་འགྱུར་བ་དང༌། སྣ་ཚོགས་དང་པོའི་དགའ་བ་ཉིད་ནས་ལྷན་ཅིག་སྐྱེས་དགའ་ཉིད་ཅེས་གསུངས་པ་དང་འགལ་ལོ། ། གསུམ་པ་ཡེ་ཤེས་ཀྱི་ངོ་བོ་ལ་ལོག་པར་རྟོག་པ་དགག་པ་ནི། དབང་དུས་ན་སྐྱེས་པའི་ཡེ་ཤེས་དེ་མཐོང་ལམ་གྱི་ཡེ་ཤེས་སུ་འདོད་པ་མི་འཐད་དེ། མཐོང་སྤང་གི་སྒྲིབ་པ་མ་སྤངས་པ་དང༌། ཡེ་ཤེས་དེ་ཉམས་པར་འགྱུར་བའི་ཕྱིར། དེའང༌། གང་ཕྱིར་འབྱུང་བ་ཆེ་བདེ་བ། །
དེ་ཕྱིར་བདེ་བ་དེ་ཉིད་མིན། ། ཞེས་བྱ་བ་དང༌། རྒྱལ་པོ་ཨིནྡྲ་བྷཱུ་ཏིས། དབང་པོ་གཉིས་བྱུང་བདེ་བ་ནི། ། དེ་ཉིད་ཡིན་ཞེས་སྐྱེས་ངན་སྨྲའི། ། དེ་ཡི་དེ་ཉིད་བདེ་ཆེན་དུ། ། རྒྱལ་བ་མཆོག་གིས་མ་གསུངས་སོ། ། ཞེས་གསུངས་སོ། ། གཉིས་པ་རང་གི་འདོད་པ་བརྗོད་པ་ལ་གསུམ་ལས། དང་པོ་གནས་ནི།
རིགས་བདག་གི་ཐབས་ཀྱི་ཁ་དང༌། ཤེས་རབ་ཀྱི་རྩ་མཛེས་པའི་སྤྱི་བོ་ཕྲད་པའི་གནས་སུ་སྐྱེ་སྟེ། ཨེའི་ཆ་བྱད་བཟང་པོ་ནས། རིན་ཆེན་ཟ་མ་ཏོག་ཅེས་གསུངས། གསུམ་པ་དུས་ནི། སྐད་ཅིག་མ་བཞི་པ་མཚན་ཉིད་དང་བྲལ་བ་ལ་སྐྱེ་སྟེ། བཞི་པ་ལྷན་ཅིག་སྐྱེས་པར་བརྗོད། ། ཅེས་གསུངས་སོ། ། གསུམ་པ་ངོ་བོ་ནི། རླུང་སེམས་དྭངས་མ་ལ་བརྟེན་ནས་འབྱུང་བའི་ཕྱིར།
ནམ་མཁའི་ཟླ་བ་ལྟ་བར་འདོད་པ་ལ་ཆུའི་ཟླ་བ་ལྟར་དཔེའི་ཡེ་ཤེས་ཡིན་ཏེ། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས། དོན་གཉིས་པ་ཏིང་ངེ་འཛིན་གྱི་མཚན་ཉིད་ལ་གཉིས་ལས། ངོ་བོ་ཟུང་དུ་འཇུག་པ་སྟེ། དེའང་རང་བྱིན་བརླབ་ཀྱི་ཏིང་ངེ་འཛིན་གསལ་སྟོང་ཟུང་དུ་འཇུག་པ་ཡིན་ཏེ། དེའང་རིམ་པ་ལྔ་ལས། དབང་པོ་རྣམ་བཅས་ཀུན་རྟོག་དང༌། ། དངོས་པོ་མེད་པར་རྟོག་པ་དང༌། །
རྣལ་འབྱོར་པ་ནི་ཅིག་ཅར་སྤྱོད། ། དེ་ནི་ཟུང་འཇུག་ཅེས་པའོ། ། ཞེས་གསུངས་པ་ལྟར་ཡིན། གཉིས་པ་དེ་ཐམས་ཅད་ལ་ཁྱབ་པར་བསྒོམ་པ་ནི། ཟུང་འཇུག་དེ་ཆོས་ཀྱི་རང་བཞིན་ཡིན་པས་ཐམས་ཅད་ལ་ཁྱབ་པར་བསྒོམ་སྟེ། བརྟན་དང་གཡོ་བའི་ཞེས་པ་ནས། རབ་བསྒོམ་བྱ་ཞེས་གསུངས། གསུམ་པ་མ་སྐྱེས་པ་བསྐྱེད་ཅིང་སྐྱེས་པ་བོགས་དབྱུང་བ་ལ་གཉིས་ལས། མཉམ་གཞག་ལ་ཤིན་ཏུ་བརྩོན་པས་རྒྱུན་མི་འཆད་པར་བསྒོམ་པ་ནི། དང་པོ་རྩོལ་བ་དང་བཅས་པས་རྟག་ཏུ་བསྒོམས་པས།
རྣལ་འབྱོར་གོམས་པ་དང༌། རང་གི་ངང་གིས་རྒྱུན་མི་འཆད་དུ་འབྱུང་སྟེ། བཟའ་དང་བཏུང་བ་ཞེས་པ་ནས། འགྲུབ་པར་འགྱུར་ཞེས་གསུངས། གཉིས་པ་རྗེས་ཀྱི་སྤྱོད་པ་ཡུལ་དྲུག་ལ་རྒྱས་བཏབ་ནས་སྤྱོད་པ་ནི། སྤྱོད་ལམ་ལ་འཇུག་པའི་ཚེ། མཐོང་བ་དང༌། ཐོས་པ་ལ་སོགས་པའི་ཡུལ་ཐམས་ཅད་ཏིང་ངེ་འཛིན་དེའི་ངང་དུ་ཤེས་པར་བྱས་ནས་ལོངས་སྤྱོད་དེ། གཟུགས་སྒྲ་དེ་བཞིན་ཞེས་པ་ནས། སྤྱོད་པར་བྱ་ཞེས་གསུངས།
བཞི་པ་ལམ་གྱི་བར་ཆད་བསལ་བ་ལ་གཉིས་ལས། འབྱུང་བའི་བར་ཆད་བསལ་བ་ནི། ནང་དུ་འབྱུང་བཞིའི་རླུང་དབང་དུ་བསྡུས་པས། ཕྱིའི་འབྱུང་བའི་གནོད་པས་མི་རྫི་བ་ཡིན་ཏེ། ས་དང་ཆུ་དང་ཞེས་པ་ནས། མི་ནོན་ཅེས། ཞེས་གསུངས། གཉིས་པ་རྟོག་པའི་གནོད་པས་མི་རྫི་བ་ནི། ནང་དུ་གཟུང་འཛིན་གྱི་རྟོག་པ་ཡེ་ཤེས་ཀྱི་དབང་དུ་གྱུར་པས། ཕྱི་རོལ་དུ་ཆགས་སྡང་གི་རྐྱེན་གང་བྱུང་ཡང༌།
ཉོན་མོངས་པའི་དབང་དུ་མི་འགྱུར་བ་ཡིན་ཏེ། རང་གཞན་ཞེས་པ་ནས། ནུས་པ་མིན་ཞེས་གསུངས། ལྔ་པ་ཏིང་ངེ་འཛིན་གྱི་དྲོད་རྟགས་ནི། འབྱུང་བ་ལྔའི་རླུང་རྣམས། ཡེ་ཤེས་ཀྱི་རླུང་དུ་འདུས་པའི་རྟགས་སུ།

དུ་བ་ལ་སོགས་པ་རྟགས་ལྔ་འབྱུང་སྟེ། རྡོ་རྗེ་གུར་ལས། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཡིན། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། ། སྤྲིན་མེད་ནམ་མཁའ་འདྲ་བ་ཉིད། ། དེ་ནི་ཐམས་ཅད་མཁྱེན་པའི་རྒྱུ། ། ཞེས་གསུངས། བརྟག་པ་ཕྱི་མའི་ལེའུ་བཞི་པར།
འདི་ཉིད་འཁོར་བ་ཞེས་བྱ་སྟེ། ། ལ་སོགས་པའི་སྐབས་སུ། བདེན་པ་གཉིས་ཀྱི་དོན་ལ། དབྱེ་བའི་གཞི། དབྱེ་བའི་དོན་གྲངས་ངེས་པ། མིང་གི་དོན་བཞི་ལས། དང་པོ་དབྱེ་བའི་གཞི། སྤྱིར་བློ་ཙམ་ཞིག་སྟེ། སློབ་དཔོན་ཟླ་བ་གྲགས་པས། རིགས་པ་དྲུག་ཅུ་པའི་འགྲེལ་པར།
བདེན་པ་གཉིས་སུ་འཇོག་པ་དེ་ནི་འཇིག་རྟེན་པའི་བློ་ལ་ལྟོས་ནས་འཇོག་གོ་ཞེས་བྱ། གཉིས་པ་དབྱེ་བའི་དོན་ལ། བློ་གང་ལ་ལྟོས་ནས་དབྱེ་བ། ངོ་བོ་གང་དབྱེ་བ། གཅིག་དང་ཐ་དད་པ་བསམ་པ་གསུམ་ཡོད། དེ་ལ་དང་པོ་བློ་གང་ལ་ལྟོས་ནས་དབྱེ་བ་ལ་ལྔ་ལས། དང་པོ་ཉན་ཐོས་ཀྱི་ལུགས་ནི། སོ་སོ་སྐྱེ་བོའི་བློ་ཀུན་རྫོབ། འཕགས་པ་གསུམ་གྱི་མཉམ་གཞག་དོན་དམ། རྗེས་ཐོབ་ཀུན་རྫོབ།
མྱ་ངན་ལས་འདས་པ་བློ་མེད་ཅིང་རྫས་སུ་གྲུབ་པར་འདོད། སེམས་ཙམ་པ་ཀུན་བརྟགས་དང༌། མ་དག་པ་གཞན་དབང༌། ཀུན་རྫོབ་ཡིན་པས་སོ་སོའི་སྐྱེ་བོའི་བློ་ཀུན་རྫོབ། དག་པ་གཞན་དབང་དོན་དམ་ཡིན་པས། ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའི་མཉམ་གཞག་དོན་དམ། རྗེས་ཐོབ་ཀུན་རྫོབ། ཡོངས་གྲུབ་དོན་དམ་འབའ་ཞིག་ཡིན་པས།
སངས་རྒྱས་དོན་དམ་འབའ་ཞིག་གོ་ཞེས་ཟེར་ཐལ་འགྱུར་བས་ནི། སོ་སོ་སྐྱེ་བོའི་བློ་འཁྲུལ་པ་ཀུན་རྫོབ། འཕགས་པ་གསུམ་གྱི་མཉམ་གཞག སྣང་བ་མེད་པས་དོན་དམ་འབའ་ཞིག་གོ་ཟེར། རང་རྒྱུད་པས་ནི། སོ་སོ་སྐྱེ་བོའི་བློ་ཀུན་རྫོབ། ཆོས་ཉིད་ཤེས་པ་རྣམ་གྲངས་ཀྱི་དོན་དམ། འཕགས་པ་གསུམ་གྱི་མཉམ་གཞག་དོན་དམ། རྗེས་ཐོབ་ཀུན་རྫོབ། སངས་རྒྱས་ཀྱི་ཐུགས་རྣམ་པར་མི་རྟོག་པའི་ཡེ་ཤེས་དོན་དམ།
དག་པ་འཇིག་རྟེན་པ་དང་རྣམ་གྲངས་ཀྱི་ཀུན་རྫོབ་ཏུ་འདོད་དོ། ། རང་གི་ལུགས་ནི། སོ་སོ་སྐྱེ་བོའི་བློ་ཀུན་རྫོབ། དོན་དམ་ཤེས་པ་རྣམ་གྲངས་ཀྱི་དོན་དམ། འཕགས་པ་གསུམ་གྱི་མཉམ་གཞག་དོན་དམ། རྗེས་ཐོབ་ཀུན་རྫོབ། སངས་རྒྱས་ཀྱི་ཡེ་ཤེས་ངོ་བོ། བདེན་གཉིས་ཟུང་དུ་འཇུག་པ་ཡིན་ཏེ། སློབ་དཔོན་ཀླུ་སྒྲུབ་ཀྱིས། ཀུན་རྫོབ་དང་ནི་དོན་དམ་དག །
སོ་སོའི་ཆ་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པར་དེ་བཤད་དོ། ། ཞེས་གསུངས། གཉིས་པར་ངོ་བོ་གང་དབྱེ་ན། ཀུན་རྫོབ་དང་དོན་དམ་པའི་བདེན་པ་གཉིས་ཏེ། མདོ་ལས་འཇིག་རྟེན་མཁྱེན་པས་གཞན་ལ་མ་གསན་པར། བདེན་པ་འདི་གཉིས་ཀྱི་ནི་རྣམ་དབྱེ་མཛད། ། གང་ཞིག་ཀུན་རྫོབ་གཞན་ནི་དོན་དམ་སྟེ། ། བདེན་པ་གསུམ་པ་ནམ་ཡང་མ་བསྟན་ནོ། །
ཞེས་གསུངས། འདི་གཏན་ལ་འབེབས་པར་བྱེད་པ་ལ་བཞི་ལས། དང་པོ་མཚན་ཉིད་ནི། ཀུན་རྫོབ་ཀྱི་བདེན་པའི་མཚན་ཉིད། མ་དཔྱད་པའི་བློ་ངོར་གྲུབ་ཅིང་བློ་དེའི་ངོར་དོན་བྱེད་པར་སྣང་བའོ། ། དོན་དམ་པའི་བདེན་པའི་མཚན་ཉིད། རིག་པས་དཔྱད་པའི་བློ་ངོར་ཅིར་ཡང་མ་གྲུབ་ཅིང༌། བློ་གཞན་གྱིས་གནོད་པ་མེད་པ་ཞེས་བྱ་བ་ཡིན། གཉིས་པ་མཚན་གཞི་ནི། ཀུན་རྫོབ་ཀྱི་བདེན་པའི་མཚན་གཞི་བློའི་ཡུལ་དུ་བྱར་རུང་བ་དང༌།
དོན་དམ་པའི་བདེན་པའི་མཚན་གཞི་བློའི་ཡུལ་ལས་འདས་པའོ། ། གསུམ་པ་མཚོན་བྱ་ཀུན་རྫོབ་ཀྱི་བདེན་པ་དང༌། དོན་དམ་པའི་བདེན་པ་ཉིད་ཡིན། ཀུན་རྫོབ་ལ་ཡང༌། ལོག་པའི་ཀུན་རྫོབ་དང༌། ཡང་དག་པའི་ཀུན་རྫོབ་གཉིས་སུ་དབྱེ་སྟེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག ། ནུས་པའི་ཕྱིར་དང་མི་ནུས་ཕྱིར། ། ཡང་དག་ཡང་དག་མ་ཡིན་པའི། །
ཀུན་རྫོབ་ཀྱི་ནི་དབྱེ་བ་བྱས། ། ཞེས་གསུངས། ཡང་ཀུན་རྫོབ་ལ་རྣམ་གྲངས་དང༌། རྣམ་གྲངས་མ་ཡིན་པ་དང༌། དོན་དམ་པའང་རྣམ་གྲངས་དང༌། རྣམ་གྲངས་མ་ཡིན་པ་གཉིས་སུ་བློ་ངོར་དབྱེར་རུང་བ་ཡིན་ནོ། ། བཞི་པ་མཚན་གཞི་ལ་མཚན་ཉིད་ངེས་པར་བྱ་བ་ཀུན་རྫོབ་ཀྱི་མཚན་གཞི་བློའི་ཡུལ་དུ་བྱར་རུང་ལ། མཚན་ཉིད་མ་དཔྱད་པའི་བློ་ངོར་གྲུབ་པ། རང་རིག་གིས་འགྲུབ་ལ། དོན་དམ་གྱིས་མཚན་གཞི།
བློའི་ཡུལ་ལས་འདས་པའི་ཕྱིར་མཚན་ཉིད་ཡོད་མེད་དུ་དཔྱད་དུ་མེད་པ་ཉིད་ལས་མ་འདས་པ་ཡིན། དོན་གསུམ་པ་གཅིག་དང་ཐ་དད་བསམ་པ་ནི། ཡང་དག་པར་ན། ཁྱད་པར་གྱི་གཞི་ངོ་བོས་མ་གྲུབ་པའི་ཕྱིར། ཁྱད་པར་གྱི་ཆོས་གཅིག་དང་དུ་མ་མི་འགྲུབ་སྟེ། དགོངས་པ་ངེས་པར་འགྲེལ་པ་ལས། ཀུན་རྫོབ་ཁམས་དང་དོན་དམ་དེ་བཞིན་ཉིད། ། གཅིག་དང་དུ་མ་བྲལ་བའི་མཚན་ཉིད་དེ། ། གཅིག་དང་ཐ་དད་ཉིད་དུ་རྣམ་རྟོག་པ། ། དེ་དག་ཚུལ་མིན་ལྟ་ལ་ཞུགས་པ་ཡིན། །
ཞེས་གསུངས། ཐ་སྙད་ཙམ་དུ་ངོ་བོ་དབྱེ་བ་མེད་པ་ལ། བློ་ཐ་དད་ལ་ལྟོས་ནས་ཐ་དད་དུ་བཞག་པ་ཡིན་ནོ། ། དོན་གསུམ་པ་གྲངས་ངེས་པ་ནི། ཡུལ་ལ་དཔྱད་བཟོད་མི་བཟོད་གཉིས་དང༌། བློ་ལ་རྨོངས་མ་རྨོངས་གཉིས་དང༌། གང་ཟག་ལ་འཁོར་འདས་གཉིས་སུ་གྲངས་ངེས་པའི་ཕྱིར་བདེན་པ་གཉིས་སུ་གྲངས་ངེས་སོ། ། བཞི་པ་མིང་གི་དོན་ནི། ཀུན་རྫོབ་ལ་སཾ་བྲྀཏྟ་ཟེར་ལ། པཾ་མྱཀ་ཡང་དག་པ།
བྲྀ་ལས། ཨཱ་བ་ར་ཎ་སྒྲིབ་པ་སྟེ། ཡང་དག་པའི་དོན་ལ་སྒྲིབ་པས་ཀུན་རྫོབ། དོན་དམ་པ་ལ་པ་ར་མ་ཨརྠ་ཟེར། པ་ར་མ་དག་པ། ཨརྠ་དོན་ཏེ། དམ་པ་འཕགས་པའི་སྤྱོད་ཡུལ་དུ་གྱུར་པ་ཡིན་ནོ། ། ལེའུ་བཞི་པའི་གཏོར་མའི་སྐབས་སུ། གཏོར་མའི་མངོན་རྟོགས་ལ། གང་དུ་གཏང་བའི་གནས།
ནམ་གཏང་བའི་དུས། གང་གཏང་བའི་ཡོ་བྱད། ཇི་ལྟར་གཏོང་བའི་ཆོ་ག དེ་ལྟར་བཏང་བའི་དགོས་པ་དང་ལྔ་ཡོད། དང་པོ་གནས་ནི། རང་གི་ཁྱིམ་དང་དུར་ཁྲོད་ལ་སོགས་པར་གཏོང༌། དུས་ལ་གཉིས་ལས། རྒྱུན་གྱི་དུས་ནི། མཉམ་གཞག་གི་རྣལ་འབྱོར་གྱི་ཐུན་འཇུག་གོ ། ཁྱེར་གྱི་དུས་ནི།
ཡི་དྭགས་ཟླ་ཕྱེད་བཅུ་བཞི་ལ་སོགས་པའི་དུས་གཏོང༌། གསུམ་པ་ཡོ་བྱད་བཟའ་བ་དང༌། བཏུང་བ་ཅི་འབྱོར་པ། མེད་དུ་མི་རུང་བ་ཤ་དང༌། ཆང་ཡིན། བཞི་པ་ཆོ་ག་ལ་བཞི་ལས། རྫས་ཀྱི་ཏིང་ངེ་འཛིན་ལ། བསང་བ། སྦྱང་བ། བསྐྱེད་པ།
བྱིན་གྱིས་བརླབ་པ་བཞིའོ། ། གཉིས་པ་མགྲོན་གྱི་ཏིང་ངེ་འཛིན་ལ། བསྐྱེད་པ། དགུག་པ། བྱིན་གྱིས་བརླབ་པ། དབང་བསྐུར་བ་བཞིའོ། ། གསུམ་པ་གཏོར་མ་དབུལ་བ་དངོས་ལ། གཏོར་མ་གཏང་བ། མཆོད་པ། བསྟོད་པ།
ཕྲིན་ལས་གཞོལ་བ་དང་བཞིའོ། ། བཞི་པ་མཇུག་གི་ཆོ་ག་ལ། རྡོ་རྗེའི་གླུ་དང༌། བཀྲ་ཤིས་ཀྱིས་བྱིན་དབབ་པ། དངོས་གྲུབ་བླངས་ནས་སྨོན་ལམ་གདབ་པ། བཟོད་པར་གསོལ་ནས་གཤེགས་སུ་གསོལ་བ། བདག་ཉིད་བསྲུངས་ནས་གཏོར་མ་དོར་བའོ། ། ལྔ་པ་བཏང་བའི་དགོས་པ་ནི། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱི་སྲོག་བསྲུང་ཕྱིར། །
ཞེས་པ་ཐུན་མོང་གི་དགོས་པ་དང༌། གལ་ཏེ་འདིར་གཏོར་མ་ལ་སོགས་པས་བྱེ་བྲག་ཆེད་དུ་བྱ་བའི་དངོས་གྲུབ་འགྲུབ་པ་ཡིན་ནོ། ། ལེའུ་བདུན་པའི་སྐབས་སུ། ཚོགས་ཀྱི་དཀྱིལ་འཁོར་བཟའ་བ་ནི། ཉོན་ཅིག་ལྷ་མོ་བཞིན་བཟངས་མ། ། ཞེས་པའི་སྐབས་སུ། ཚོགས་ཀྱི་འཁོར་ལོའི་མངོན་པར་རྟོགས་པ་དང་འབྲེལ་བས། དེ་ལ་གསུམ། མིང་གི་དོན་དང༌། ཇི་ལྟར་བྱ་བའི་ཆོ་ག་དང༌།
དེ་ལྟར་བྱས་པའི་དགོས་པའོ། ། དང་པོ་མིང་དོན་ལ་ལྔ་ལས། གང་ཟག་གི་སྒོ་ནས་བཏགས་ན། སྐྱེས་པ་ཁོ་ན་འདུས་ན་དཔའ་བོའི་སྟོན་མོ། བུད་མེད་ཁོ་ན་འདུས་ན་དཔའ་མོའི་སྟོན་མོ། གཉིས་ཀ་འདུན་ན་ཚོགས་ཀྱི་འཁོར་ལོ་ཞེས་བྱ། གཉིས་པ་དུས་ཀྱི་སྒོ་ནས་བཏགས་ན། དབང་བསྐུར་བ་དང༌། སྦྱིན་སྲེག་དང༌། རབ་གནས་དང་འབྲེལ་པ་ཙམ་ལ་ཙ་རུའི་བཟའ་བའམ།
དགའ་སྟོན་ཞེས་བརྗོད་དོ། ། གསུམ་པ་རྣལ་འབྱོར་གྱི་སྒོ་ནས་བཏགས་ན། ལྷའི་རྣལ་འབྱོར་མི་འདྲ་བ་སྒོམ་པ་འདུས་ནས་བྱེད་ན། མཛའ་བ་འདུས་པའི་སྟོན་མོ་དང༌། ལྷའི་གྲངས་དང་མཉམ་པའི་གང་ཟག་འདུས་ནས་དཀྱིལ་འཁོར་གཅིག་བསྒོམས་ན། མདུན་བསྐྱེད་གཙོ་བོར་མཆོད་པ་ཞེས་བྱ། བཞི་པ་དགོས་པ་ལ་བཏགས་ན། རིམས་དང་མུ་གེ་ལ་སོགས་པའི་གནོད་པ་བཟློག་པའི་དོན་དུ་ལྷའི་གྲངས་དང་མཉམ་པའི་གང་ཟག་འདུས་ནས། དཀྱིལ་འཁོར་གྱི་ལྷའི་བཀོད་པ་ལྟར་བཀོད་དེ། ཐམས་ཅད་ཀྱིས་དཀྱིལ་འཁོར་གཅིག་གི་རྣལ་འབྱོར་བསྒོམས་ནས་ཚོགས་ཀྱི་ཡོ་བྱད་ཀྱིས་མཆོད་དེ་སོ་སོའི་དམ་ཚིག་ལ་བསྐུལ་བ་ལ་སངས་རྒྱས་ཀྱི་གར་ཞེས་བྱ།
ལྔ་པ་མཆོད་པའི་ཡུལ་ལ་བཏགས་ན། འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མཆོད་པ་ནི། རིགས་ལྡན་མ་མཆོད་པ་ཞེས་བྱ། གྲོང་གི་ཆོས་ཀྱིས་མ་གོས་པའི་བུ་མོ་ལྷར་དམིགས་ཏེ་མཆོད་པ་ལ། གཞོན་ནུ་མའི་མཆོད་པ་ཞེས་བྱ། གཉིས་པ་ཇི་ལྟར་བྱ་བའི་ཚུལ་ལ། གང་ཟག གནས། དུས། ཡོ་བྱད།
ཆོ་ག་དངོས་དང་ལྔ་ལས། དེ་ལ་དང་པོ་གང་ཟག་ནི། དབང་བསྐུར་བ་ཐོབ་ཅིང་དམ་ཚིག་དང་ལྡན་པ་ཆོ་གའི་རིམ་པ་ཤེས་པ་གཅིག་གམ། ཚོགས་པས་བྱེད་པ་ཡིན་ནོ། ། གཉིས་པ་གནས་ནི་ལས་དང་པོ་པས། རང་གི་ཁྱིམ་དང༌། སེམས་བརྟན་པ་ཐོབ་པས་དུར་ཁྲོད་དང༌། བརྟན་པ་ཆེར་ཐོབ་པས་ཡུལ་ཉི་ཤུ་རྩ་བཞི་ལ་སོགས་པར་བྱེད། གསུམ་པ་དུས་ནི། ཡི་དྭགས་ཟླ་ཕྱེད་བཅུ་བཞི་དང༌། །
ཞེས་གསུངས་པ་དང༌། བདེ་མཆོག་ལས། ཟླ་བ་མར་ངོའི་བཅུ་བཞི་དང༌། ། ཁྱད་པར་དུ་ནི་བརྒྱད་པ་དང༌། ། མར་གྱི་ངོ་ཡི་བཅུ་པ་ལ། ། མཆོད་པས་མཆོད་པའི་བདག་ཉིད་འགྱུར། ། ཞེས་གསུངས་པའི་དུས་རྣམས་ལ་བྱེད་པ་ཡིན་ནོ། ། བཞི་པ་ཡོ་བྱད་ནི། དཀྱིལ་འཁོར་དང་གང་ཟག་ལ་མེད་དུ་མི་རུང་བའི་རྫས་ཤ་དང་ཆང་བསགས་ནས་བྱེད་དོ། ། ལྔ་པ་ཆོ་ག་དངོས་ལ་གསུམ་ལས།
དང་པོ་སྦྱོར་བ་ལ། གནས་ཁང་བརྒྱན་པར་བྱ་བ། རྫས་དང་ཡོ་བྱད་བཤམ་པ། སློབ་དཔོན་ནང་དུ་བཞུགས་པ། སྒོ་བ་དང་བརྡ་དང་བརྡའི་ལན་བྱས་ཏེ། ཤེས་ན་ནང་དུ་ཞུགས་ཏེ་རྒན་རིམ་གྱིས་གྲལ་ལ་འཁོད་ན་ལྷའི་རྣལ་འབྱོར་ལ་གནས་པར་གསོལ་བ་གདབ་པ། ཡི་གེ་བརྒྱ་པས་རྒྱུད་སྦྱངས་ཏེ་སྲུང་བའི་འཁོར་ལོ་བསྒོམ་པ་དང་དྲུག་ཡོད། གཉིས་པ་དངོས་གཞི་ལ། ཏིང་ངེ་འཛིན་གྱི་དཀྱིལ་འཁོར་བསྒོམས་ནས། མཆོད་པ་རྒྱས་པས་ཚིམ་པ།
ཡེ་ཤེས་ཀྱི་དཀྱིལ་འཁོར་བདུད་རྩི་མྱངས་པས་ཚིམ་པ། ཆོས་སྐྱོང་དང་འབྱུང་པོ་གཏོར་མས་ཚིམ་པ་དཔའ་བོ་དང་རྣལ་འབྱོར་མ་ཁ་ཟས་ཀྱིས་ཚིམ་པ། སྐྱེ་མཆེད་ཀྱི་ལྷ་གླུ་གར་གྱིས་ཚིམ་པ། བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ཀྱིས་ཚིམ་པ་དང་དྲུག་གོ ། གསུམ་པ་རྗེས་ཀྱི་ཆོ་ག་ལ། ལྷག་མའི་གཏོར་མ་གཏང་བ། རྡོ་རྗེའི་གླུ་དང་བཀྲ་ཤིས་ཀྱིས་བྱིན་དབབ་པ། དངོས་གྲུབ་བླངས་ཤིང་སྨོན་ལམ་གདབ་པ། ཡི་གེ་བརྒྱ་པས་ཆོ་ག་ལྷག་ཆད་ཁ་བསྐང་བ། བཟོད་པར་གསོལ་ནས་གཤེགས་སུ་གསོལ་བ།
བདག་ཉིད་བསྲུངས་ནས་ལས་ཀྱི་རྗེས་བསྡུ་བ་དང་དྲུག་ཡིན། གསུམ་པ་དེ་ལྟར་བྱས་པའི་དགོས་པ་ལ་གཉིས་ལས། མཐར་ཐུག་གི་དགོས་པ་ནི། ཚོགས་རྫོགས་ནས་སངས་རྒྱས་བར་འགྱུར་ཏེ། རྡོ་རྗེ་གུར་ལས། བསོད་ནམས་དང་ཡེ་ཤེས་ཀྱི་ཚོགས་རྒྱ་མཚོའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ་ཞེས་གསུངས། གནས་སྐབས་ཀྱི་དགོས་པ་ཐུན་མོང་གི་དངོས་གྲུབ་ཅི་དགོས་པ་འགྲུབ་སྟེ། གང་དུ་ཟོས་པས་འདོད་དོན་ཀུན། ། སྒྲུབ་པ་ཅན་གྱི་དངོས་གྲུབ་འགྱུར། ། ཞེས་གསུངས་སོ། །
ལེའུ་བརྒྱད་པར། དང་པོར་གསོ་སྦྱོང་སྦྱིན་པར་བྱ། ། ཞེས་གསུངས་པའི་སྐབས་སུ། མངོན་པར་རྟོགས་པ་ཐབས་རྒྱུད་ལས། སྐལ་བ་དམན་པ་རིམ་གྱིས་འཇུག་པ་དང་འབྲེལ། དེ་ལ་ཐུན་མོང་གི་ཐེག་པ་ལ་རིམ་གྱིས་བསླབ་པ་དང་ཐུན་མོང་མ་ཡིན་པའི་ཐེག་པ་ལ་རིམ་གྱིས་བསླབ་པ་གཉིས་ཡོད། དང་པོ་ཐུན་མོང་གི་ཐེག་པ་ལ་བསླབ་པ་ལ། སྤྱོད་པ་རིམ་པ་ཅན་ལ་བསླབ་པ་དང༌། ལྟ་བ་རིམ་པ་ཅན་ལ་བསླབ་པ་གཉིས་ཡོད། དང་པོ་སྤྱོད་པ་རིམ་པ་ཅན་ལ་བསླབ་པ་ལའང་སྐྱབས་སུ་འགྲོ་བ་དང༌།
དུས་ཚིགས་ཀྱི་གསོ་སྦྱོང་དང༌། བསླབ་པའི་གནས་བསྟན་པ་དང༌། སེམས་བསྐྱེད་པ་དང་བཞི་ཡོད། དེ་ལ་ཐོག་མར་སྐྱབས་སུ་འགྲོ་བ་ལ་བདུན་ལས། དང་པོ་ཡུལ་ནི་སངས་རྒྱས་དང་ཆོས་དང་དགེ་འདུན་དང་དཀོན་མཆོག་གསུམ་ཡིན་ནོ། ། མདོ་ལས། སངས་རྒྱས་ཆོས་དང་དགེ་འདུན་ནི། ། སྐྱབས་ཀྱི་མཆོག་ཏུ་གྱུར་པ་སྟེ། ། སྐྱབས་དེ་དག་ལ་བརྟེན་ནས་སུ། ། འཇིགས་པ་ཀུན་ལས་གྲོལ་འགྱུར་རོ། །
ཞེས་གསུངས་སོ། ། གཉིས་པ་རྒྱུ་ནི། ཡུལ་ལ་དད་པ་དང་རང་ཉིད་འཁོར་བའི་སྡིག་བསྔལ་གྱིས་འཇིགས་ནས། དེ་ལས་སྐྱོབ་པའི་དོན་དུ་སྐྱབས་སུ་འགྲོ། གསུམ་པ་ཚུལ་ནི། སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་གྲོགས་སུ་འཛིན་པའི་ཚུལ་གྱིས་སྐྱབས་སུ་འགྲོ། བཞི་པ་བསླབ་བྱ་ལ་གཉིས་ལས། ཐུན་མོང་གི་བསླབ་བྱ།
སྐྱེས་བུ་དམ་པ་དང་འགྲོགས་པ་དང༌། དེ་ལས་དམ་པའི་ཆོས་ཉན་པ། ཉན་པའི་དོན་ཚུལ་བཞིན་དུ་ཡིད་ལ་བྱ་བ། ཡིད་ལ་བྱས་པ་དང་མཐུན་པར་བསྒྲུབ་པ། དངོས་གཞི་བཞི་དང༌། དབང་པོ་མི་རྒོད་པར་བྱ་བ་སེམས་ཅན་ལ་སྙིང་བརྩེ་བ། དཀོན་མཆོག་མཆོད་པ་ལ་བརྩོན་པ། ཅི་ནུས་ཀྱིས་སྡོམ་པ་བསྲུང་བ་སྟེ་བཞི། ཡན་ལག་དང་དེ་ལྟར་བརྒྱད་དོ། ། གཉིས་པ་སོ་སོའི་བསླབ་བྱ།
མྱ་ངན་ལས་འདས་པའི་མདོ་ལས། གང་ཞིག་སངས་རྒྱས་སྐྱབས་སོང་བ། ། དེ་ནི་ཡང་དག་དགེ་བསྙེན་ཏེ། ། ནམ་དུའང་ལྷ་ནི་གཞན་དག་ལ། ། སྐྱབས་སུ་འགྲོ་བ་མ་ཡིན་ནོ། ། དམ་པའི་ཆོས་ལ་སྐྱབས་སོང་བས། ། འཚེ་ཞིང་གནོད་པའི་སེམས་དང་བྲལ། ། དགེ་འདུན་ལ་ཡང་སྐྱབས་སོང་བས། ། མུ་སྟེགས་ཅན་ལ་ཕྱོགས་མི་བྱེད། ། ཅེས་གསུངས་པ་ལྟར།
སངས་རྒྱས་མ་ཡིན་པ་ལ་སྟོན་པར་མི་འཛིན། ཆོས་མ་ཡིན་པ་ལ་ལམ་དུ་མི་འཛིན། དགེ་འདུན་མ་ཡིན་པ་ལ་གྲོགས་སུ་མི་འཛིན་པ་གསུམ་ཡིན། ལྔ་པ་ཕན་ཡོན་ནི། སྤྱིར་སྡིག་པ་འདག་ཅིང༌། ཁྱད་པར་དུ་ལོག་པར་མོས་པའི་ལས་ཀྱི་སྒྲིབ་པ་བསྲབས་པ། བདེ་བར་གཤེགས་པའི་བསྟན་པའི་སྒོར་ཚུད་པ་ཡིན། སྡོམ་པ་ཐམས་ཅད་ཀྱི་རྩ་བར་འགྱུར་བ། བསྟན་པ་ལ་དགའ་བའི་ལྷ་རྣམས་ཀྱིས་བསྲུང་བར་འགྱུར་བ། མཐར་ཐུག་སྐྱབས་གནས་ཀྱི་གོ་འཕང་ཐོབ་པར་འགྱུར་བ་སྟེ་ལྔ་ཡིན།
དྲུག་པ་དབྱེ་ན། འཇིག་རྟེན་དང་འཇིག་རྟེན་ལས་འདས་པའི་སྐྱབས་འགྲོ་གཉིས། འཇིག་རྟེན་པ་ལ་བློ་འཇིག་རྟེན་པ་དང༌། ཡུལ་འཇིག་རྟེན་པ་གཉིས། འཇིག་རྟེན་ལས་འདས་པ་ལ་ཐེག་པ་ཐུན་མོང་པ་དང༌། ཐུན་མོང་མ་ཡིན་པ་གཉིས། ཐུན་མོང་པ་ལ་ཉན་ཐོས་དང༌། རང་སངས་རྒྱས་ཀྱི་ལུགས་གཉིས། ཐུན་མོང་མ་ཡིན་པ་ལ། ཕར་ཕྱིན་དང་གསང་སྔགས་ཀྱི་ལུགས་གཉིས་ལས་དྲུག་ཏུ་འབྱེད་པ་ཡིན་ནོ། །
བདུན་པ་མིང་གི་དོན་ནི། འཇིགས་པ་ལས་སྐྱོབ་པས་སྐྱབས་སུ་འགྲོ་བ་སྟེ། མདོ་སྡེ་རྒྱན་ལས། འཚེ་བ་དག་ནི་ཐམས་ཅད་དང༌། ། འཇིག་ཚོགས་ཐེག་པ་དམན་པ་དང༌། ། ཐབས་མ་ཡིན་དང་ངན་སོང་ལས། ། སྐྱོབ་ཕྱིར་སྐྱབས་ཀྱི་དམ་པར་བཤད། ། ཅེས་གསུངས། གཉིས་པ་གསོ་སྦྱོང་ལ་བདུན་ལས། དང་པོ་བླང་བའི་ཡུལ་ནི།
བྱེ་བྲག་ཏུ་སྨྲ་བས་བཙུན་པ་དང༌། མདོ་སྡེ་པས་གང་ཡང་རུང་བ་དང༌། གནས་བརྟན་པའི་ལུགས་ཀྱིས་སངས་རྒྱས་དང་བྱང་ཆུབ་སེམས་དཔའ་ལས་ལེན། གཉིས་པ་ལེན་པའི་གང་ཟག་ནི། བྱེ་བྲག་ཏུ་སྨྲ་བས་གླིང་གསུམ་དུ་སྐྱེས་པའི་སྐྱེས་པ་དང༌། བུད་མེད་དང༌། མདོ་སྡེ་པ་ཡན་ཆད་ཀྱིས་ལེན་པ་དང་བསྲུང་བར་འདོད་པའི་གང་ཟག་གང་ཡང་རུང་བས་ལེན། གསུམ་པ་བསམ་པ་ནི། ངན་འགྲོ་དང་འཁོར་བ་ལས་གྲོལ་བ་དང་ཐར་པ་དང་ཐམས་ཅད་མཁྱེན་པ་ཐོབ་པར་འདོད་པའི་བསམ་པས་ལེན། བཞི་པ་ཆོ་ག་ནི།
བྱེ་བྲག་ཏུ་སྨྲ་བ་ནམ་བསྲུང་བའི་ནང་མོར་བཙུན་པའི་རྗེས་སུ་བཟླས་པ་དང༌། མདོ་སྡེ་པས་བསྲུང་བར་འདོད་པའི་ཉིན་པར་ལེན་པར་འདོད་པ་གང་ཡང་རུང་དུས་སུ་བཟླས་པས་ལེན། གསང་སྔགས་པ་རང་ཉིད་ཀྱིས་སེམས་བསྐྱེད་པའི་ཚུལ་གྱིས་ལེན། ལྔ་པ་བསླབ་བྱ་ནི། བསྲུང་བ་ཉིན་ཞག་ཕྲུགས་གཅིག་ལ་རྩ་བ་བཞི། ཡན་ལག་བཞི་དང་བརྒྱད་བསྲུང་སྟེ། མཛོད་ལས། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་བག་ཡོད་དེ། ། བཞི་གཅིག་གསུམ་རིམ་གོ་རིམ་བཞིན། །
ཞེས་གསུངས། དྲུག་པ་ཕན་ཡོན་ནི། བྱང་ཆུབ་ཀྱི་སེམས་ཀྱིས་མ་ཟིན་ཡང༌། མཐོ་རིས་ཀྱི་གོ་འཕང་ཐོབ་པ་དང༌། བྱང་ཆུབ་ཀྱི་སེམས་ཀྱིས་ཟིན་ན་སངས་རྒྱས་ཀྱི་གོ་འཕང་ཐོབ་པའི་རྒྱུར་འགྱུར་བ་ཉིད་དོ། ། བདུན་པ་མིང་གི་དོན་ནི་དགེ་བའི་བག་ཆགས་གསོ་བ་དང༌། སྡིག་པའི་བག་ཆགས་སྦྱོང་བས་ན་གསོ་སྦྱོང་སྟེ། གསོ་སྦྱོང་རང་གིས་བླང་བ་ལས། གང་ཕྱིར་དགེ་བ་མ་ལུས་གསོ་བ་དང༌། ། བསགས་པའི་སྡིག་པ་འདི་ནི་སྦྱོང་བྱེད་པ། །
དེ་ཕྱིར་གསོ་དང་སྦྱོང་བར་བྱེད་པས་ན། ། དེ་བཞིན་གཤེགས་པས་གསོ་སྦྱོང་ཞེས་སུ་གསུངས། ། ཞེས་གསུངས་སོ། ། གསུམ་པ་བསླབ་པའི་གནས་བསྟན་པ་ལ་བདུན་ལས། སོ་སོར་ཐར་པའི་བསླབ་པའི་རང་བཞིན་ངེས་པར་བྱ་བ་ལ་གཉིས་ལས། མཚན་ཉིད་ནི། གཞན་ལ་གནོད་པ་གཞི་དང་བཅས་པ་ལས་ལྡོག་པའོ། ། གཉིས་པ་དབྱེ་བ་ལ་གསུམ་ལས། ངོ་བོས་དབྱེ་ན། བསྙེན་གནས།
དགེ་བསྙེན། དགེ་ཚུལ། དགེ་སློང་དང་བཞིའོ། ། གཉིས་པ་གང་ཟག་གིས་དབྱེ་ན། དགེ་བསྙེན་ཕ་མ་གཉིས། དགེ་ཚུལ་ཕ་མ་གཉིས། བར་སློབ་མ། དགེ་སློང་ཕ་མ་གཉིས། བསྙེན་གནས་གཅིག་ཏུ་བསྡུས་པ་དང་བརྒྱད་དོ། ། གསུམ་པ་ཐོབ་ཚུལ་གྱིས་དབྱེ་ན།
ཡང་དག་པར་བླངས་པ། བསམ་གཏན་གྱིས་ཐོབ་པ། ཟག་པ་མེད་པས་ཐོབ་པ་སྟེ་གསུམ་མོ། ། གཉིས་པ་གང་གིས་ལེན་པའི་གང་ཟག་ནི། གླིང་གསུམ་དུ་སྐྱེས་པའི་སྐྱེས་པ་དང་བུད་མེད་ཆོ་གའི་སྤྱོད་ཡུལ་དུ་གྱུར་པས་ལེན། གསུམ་པ་བསམ་པ་ནི། རང་གི་དོན་དུ་གནས་སྐབས་དང༌། མཐར་ཐུག་གི་བདེ་བ་དོན་དུ་གཉེར་བས་ལེན། བཞི་པ་མ་ཐོབ་པ་འཐོབ་པར་བྱེད་པའི་ཐབས་ནི། སོ་སོའི་ཡུལ་གང་ཟག་གམ།
དགེ་འདུན་ལ་བརྟེན་ནས་སྦྱོར་བ། དངོས་གཞི། རྗེས་ཚང་བའི་སྒོ་ནས་ལེན། ལྔ་པ་གཏོང་བའི་རྒྱུ། བསླབ་པ་ཕུལ་བ་ལ་སོགས་པས་གཏོང་སྟེ། མཛོད་ལས། བསླབ་པ་ཕུལ་དང་ཤི་འཕོས་དང༌། ། རྩ་བ་ཆད་དང་མཚན་འདས་དང༌། ། མཚན་གཉིས་ཅིག་ཅར་བྱུང་བ་ལས། ། སོ་སོར་ཐར་བའི་འདུལ་བ་གཏོང༌། །
ཞེས་གསུངས། དྲུག་པ་མི་ཉམས་པར་བསྲུང་བའི་ཚུལ་ལ་གཉིས་ལས། དང་པོ་མི་ཉམས་པར་བསྲུང་བ་ནི། དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་དང༌། དགེ་སློང་མའི་སུམ་བརྒྱ་དྲུག་ཅུ་རྩ་བཞི་པར་སློབ་མའི་ཆོས་དྲུག་དང༌། དགེ་ཚུལ་གྱིས་དགེ་སློང་ལ་བཅས་པའི་ལས་གནང་བའི་ཆོས་བཅུ་གསུམ་པོ་མ་གཏོགས་པའི་གཞན་རྣམས་དང༌། དགེ་བསྙེན་ལ་རང་གིས་ཇི་ལྟར་བླངས་པའི་སྡོམ་པ་སྟེ། བསླབ་བྱ་དེ་རྣམས་ཤེས་པར་བྱས་ནས་ཡང་ཡང་བརྗོད་ཅིང་དྲན་པ་དང༌། བསྲུངས་པའི་ཕན་ཡོན་དང༌། མ་བསྲུངས་པའི་ཉེས་དམིགས་རྗེས་སུ་དྲན་པའི་སྒོ་ནས་བསྲུང་བར་བྱ།
བདུན་པ་བསྲུངས་པའི་ཕན་ཡོན་ནི། མྱ་ངན་ལས་འདས་པའི་བསམ་པས་མ་ཟིན་ན་ཡང༌། བདེ་འགྲོའི་ཕུན་སུམ་ཚོགས་པའི་རྒྱུར་འགྲོ་སྟེ། མདོ་ལས། ཁྲིམས་ཀྱིས་འགྲོ་བ་བཟང་པོར་འགྲོ། ། ཞེས་གསུངས། མྱ་ངན་ལས་འདས་པའི་བསམ་པས་ཟིན་ན། ཐར་པའི་གོ་འཕང་ཐོབ་པར་འགྱུར་ཏེ། སུམ་བརྒྱ་པ་ལས། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང༌། །
འཇིག་ཚོགས་ལྟ་བ་གདོན་གྱི་རྩ་བ་འཇོམས། ། ཞེས་གསུངས། འོ་ན་བསླབ་པའི་གནས་བཅུ་པོ་གང་ཡིན་སྙམ་ན། ལུས་ཀྱི་མི་དགེ་བ་གསུམ་དང༌། ངག་གི་མི་དགེ་བ་བཞི་དང༌། ཡིད་ཀྱི་མི་དགེ་བ་གསུམ་སྟེ། མི་དགེ་བ་བཅུ་སྤངས་ནས། དགེ་བ་བཅུ་ལ་སློབ་པར་ཐམས་ཅད་འདུས་པའི་ཕྱིར་རོ། ། ཞེས་རྗེ་བཙུན་གོང་མ་རྣམས་གསུང༌། ཆོས་རྗེ་ས་སྐྱ་པ་ཡབ་སྲས་ཀྱིས་ནི།
དགེ་བསྙེན་ལ། དཀོན་མཆོག་གསུམ་ལ་སྐྱབས་སུ་འགྲོ་བ་ལ། སྐྱབས་གསུམ་འཛིན་པའི་དགེ་བསྙེན་སྲོག་གཅོད་པ་སྤོང་བ་ལ་སྣ་གཅིག་སྤྱོད་པའི་དགེ་བསྙེན། རྩ་བ་གསུམ་སྲུང་བ་ལ་སྣ་འགའ་སྤྱོད་པའི་དགེ་བསྙེན། རྩ་བ་བཞི་བསྲུང་བ་ལ་ཕལ་ཆེར་སྤྱོད་པའི་དགེ་བསྙེན། ཆང་དང་ལྔ་སྤོང་བ་ལ་ཡོངས་སུ་རྫོགས་པའི་དགེ་བསྙེན། རང་གི་ཁྱིམ་ཡང་སྤོང་བ་ལ་ཚངས་པར་སྤྱོད་པའི་དགེ་བསྙེན། ཡན་ལག་བརྒྱད་ཇི་སྲིད་འཚོའིབར་དུ་བསྲུང་བ་ལ་གོང་མའི་དགེ་བསྙེན་ཏེ། དགེ་བསྙེན་ལ་བདུན་དང༌། དགེ་ཚུལ་དང༌།
བར་སློབ་མ་དང༌། དགེ་སློང་སྟེ་བཅུ་ཐམ་པར་འདུའོ། ། ཞེས་གསུངས་པ་ཡིན་ནོ། ། བཞི་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་བདུན་ལས། དང་པོ་བྱང་ཆུབ་ཀྱི་སེམས་ཀྱི་རང་བཞིན་ངེས་པར་བྱ་བ་ལ་གསུམ་ཡོད་པའི་དང་པོ་མཚན་ཉིད་ནི། གཞན་ལ་གནོད་པ་གཞི་དང་བཅས་པ་ལས་ལྡོག་ཅིང༌། ཕན་པ་ཉེ་བར་བསྒྲུབ་པའི་སེམས་པ་རྒྱུན་ཆགས་པ། སངས་རྒྱས་ཀྱི་སྒྲུབ་བྱེད་ཁྱད་པར་ཅན་ནོ། ། གཉིས་པ་དབྱེ་ན། ཀུན་རྫོབ་བྱང་ཆུབ་ཀྱི་སེམས་དང༌།
དོན་དམ་པ་བྱང་ཆུབ་ཀྱི་སེམས་གཉིས་སོ། ། གསུམ་པ་སོ་སོའི་རང་བཞིན་ངེས་པར་བྱ་བ་ལ། ཀུན་རྫོབ་བྱང་ཆུབ་ཀྱི་སེམས་ལ་གཉིས་ཡོད་པ་ལས། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ནི། འབྲས་བུ་རྫོགས་པའི་སངས་རྒྱས་ལ་སྨོན་པས་དེ་ཐོབ་པར་དམ་འཆའོ། ། འཇུག་པ་སེམས་བསྐྱེད་པ་ནི། སངས་རྒྱས་དེ་ཐོབ་པའི་ཐབས་ལ་འདུན་པས། དེ་བསྒྲུབ་པར་དམ་བཅའ་བ་རྩོམ་པ་དང་བཅས་པ་སྟེ། མདོ་སྡེ་རྒྱན་ལས། སྤྲོ་བ་ཆེ་དང་རྩོམ་པ་ཆེ། །
དོན་ཆེ་བ་དང་འབྱུང་བ་ཆེ། ། བྱང་ཆུབ་སེམས་དཔའི་སེམས་དཔའ་སྟེ། ། དོན་གཉིས་ལྡན་པའི་སེམས་འབྱུང་བ། ། ཞེས་པ་ལྟར་རོ། ། གཉིས་པ་དོན་དམ་པ་བྱང་ཆུབ་ཀྱི་སེམས་ནི། གཟུང་བ་དང་འཛིན་པ་ལས་གྲོལ་བ། རྣམ་པར་མི་རྟོག་པའི་ཡེ་ཤེས་སོ། ། དེ་ལ་གཉིས་ལས། ཆ་མཐུན་པ་ནི། ཐོས་པ་དང༌།
བསམ་པའི་ཚུལ་གྱིས་སྤྱིའི་ཚུལ་གྱིས་རྟོགས་པ། སོ་སོའི་སྐྱེ་བོའི་གནས་སྐབས་ནའང་ཡོད། བསྒོམས་པའི་སྟོབས་ཀྱིས་མངོན་སུམ་དུ་རྟོགས་པས་ཐོབ་པ་འཕགས་པ་ལ་འབྱུང་ངོ༌། ། དེ་ཉིད་དམ་པ་རྣམས་ཀྱི་སྤྱོད་ཡུལ་དུ་གྱུར་པས། དོན་དམ་པའི་བྱང་ཆུབ་ཀྱི་སེམས་ཞེས་བཏགས་སོ། ། དེའང་མདོ་སྡེ་རྒྱན་ལས། རྫོགས་པའི་སངས་རྒྱས་རབ་མཉེས་བྱ། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། སྐྱེ་ཕྱིར་དེ་ནི་དམ་པར་འདོད། །
ཅེས་གསུངས་སོ། ། གཉིས་པ་བླང་བའི་ཡུལ་ལ་རྟེན་མཐུན་པ་མཚན་ཉིད་དང་ལྡན་པའི་དགེ་བའི་བཤེས་གཉེན་དང༌། རྟེན་མི་མཐུན་པ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་སྟེ། གཉིས་ཀའམ་གང་ཡང་རུང་བ་ལས་བླང་བར་བཤད། གསུམ་པ་གང་གིས་ལེན་ན། སེམས་ཙམ་པས་སོ་སོར་ཐར་པའི་རིགས་བདུན་གྱི་སྡོམ་པའི་རྟེན་དང་ལྡན་པས། དབུ་མ་པས་སྙིང་རྗེ་དང་ལེན་འདོད་ཀྱི་དད་པ་དང་འདུན་པ་དང་ལྡན་ན་འགྲོ་བ་རིགས་དྲུག་ཀ་ལ་སྐྱེ་བར་བཞེད་པ་ཡིན་ནོ། ། བཞི་པ་བསམ་པ་གང་གིས་ལེན་ན། སེམས་ཅན་ཐམས་ཅད་ཀྱི་དོན་བསྒྲུབ་པ་དང༌། སངས་རྒྱས་ཐོབ་པར་འདོད་པས་ལེན་ཏེ།
མདོ་སྡེ་རྒྱན་ལས། དེ་ཡི་རྩ་བ་སྙིང་རྗེར་འདོད། ། རྟག་ཏུ་གཞན་ལ་ཕན་པར་སེམས། ། ཆོས་ལ་མོས་དང་དེ་བཞིན་དེའི། ། ཡེ་ཤེས་ཚོལ་བར་དམིགས་པའོ། ། ཞེས་གསུངས། ལྔ་པ་ཆོ་ག་ལ། སྦྱོར་བ། དངོས་གཞི། སྨོན་པ་དང་འཇུག་པའི་སེམས་བསྐྱེད་པ་བརྟན་ཅིང་འཕེལ་བའི་དོན་དུ་མཇུག་གི་ཆོ་ག་དང་གསུམ་གྱིས་བསྡུས་པ་ཡིན་ནོ། །
དྲུག་པ་བསླབ་པར་བྱ་བ་ལ། མི་ཉམས་པར་བྱ་བའི་དོན་དུ་རྩ་བའི་ལྟུང་བ་དང༌། ཉེས་པ་ཤེས་པར་བྱ་བ་དང༌། ཉམས་ན་ཕྱིར་བཅོས་པ་གཉིས་སུ་འདུ་བ་ཡིན་ནོ། ། བདུན་པ་ཕན་ཡོན་ནི། གནས་སྐབས་ཀྱི་བདེ་བ་དང་ལེགས་པར་འབྱུང་བ་དང་མཐར་ཐུག་མངོན་པར་འཚང་རྒྱ་བར་འགྱུར་བས། ཕན་ཡོན་དཔག་ཏུ་མེད་པ་ཡོད་པ་ཡིན་ནོ། ། གསང་བ་བསམ་གྱིས་མི་ཁྱབ་པའི་མདོ་ལས། བྱང་ཆུབ་སེམས་ཀྱི་ཕན་ཡོན་གང༌། ། གལ་ཏེ་དེ་ལ་གཟུགས་མཆིས་ན། །
ནམ་མཁའི་ཁམས་ནི་ཀུན་ཁྱབ་ནས། ། དེ་ནི་དེ་བས་ལྷག་པར་འགྱུར། ། ཞེས་གསུངས། དེ་རྣམས་ཀྱི་སྤྱོད་པ་རིམ་པ་ཅན་ལ་བསླབ་པ་བསྟན་ཟིན་ཏོ།། །། ད་ལྟ་བ་རིམ་པ་ཅན་ལ་བསླབ་པ་ལ། བྱེ་བྲག་ཏུ་སྨྲ་བ། མདོ་སྡེ་པ། སེམས་ཙམ་པ། དབུ་མའི་ལྟ་བ་ལ་བསླབ་པ་དང་བཞི་ལས། དེ་ལ་དང་པོ་བྱེ་བྲག་ཏུ་སྨྲ་བའི་ཚུལ་ལ།
གཞི་ཤེས་བྱའི་གནས། ཟག་པ་དང་བཅས་པ་དང༌། ཟག་པ་མེད་པ་གསུམ་ཡོད། དང་པོ་ཤེས་བྱའི་གནས་ནི་གཞི་ལྔ་སྟེ། གཟུགས་ཀྱི་གཞི། སེམས་ཀྱི་གཞི། སེམས་ལས་བྱུང་བའི་གཞི། ལྡན་པ་མ་ཡིན་པའི་འདུ་བྱེད་ཀྱི་གཞི། འདུས་མ་བྱས་པའི་གཞིའོ། ། དེ་ལ་གཟུགས་ཀྱི་གཞི་ནི།
གཟུགས་ཀྱི་ཕུང་པོ་སྟེ། ས་ཆུ་མེ་རླུང་བཞི་རྒྱུའི་གཟུགས་བཞི་དང༌། མིག རྣ་བ། སྣ། ལྕེ། ལུས་ཏེ། དབང་པོ་ལྔ། གཟུགས། སྒྲ།
དྲི། རོ། རེག་བྱ་སྟེ་ཡུལ་ལྔ། རྣམ་པར་རིག་བྱེད་མ་ཡིན་པའི་གཟུགས་དང་བཅོ་ལྔའོ། ། སེམས་ཀྱི་གཞི་ནི་མིག་གི་རྣམ་པར་ཤེས་པ་ནས་ཡིད་ཀྱི་རྣམ་པར་ཤེས་པའི་བར། རྣམ་པར་ཤེས་པ་ཚོགས་དྲུག་གོ ། སེམས་ལས་བྱུང་བ་ནི། སེམས་པ་ལ་སོགས་པ་ལྔ་བཅུ་རྩ་ལྔ་ཡིན་ནོ། ། ལྡན་པ་མ་ཡིན་པའི་འདུ་བྱེད་ནི་གཟུགས་དང༌། སེམས་དང་སེམས་ལས་བྱུང་བ་དང་མི་ལྡན་ཡང༌།
འདུ་བྱེད་ཀྱི་ཆར་གཏོགས་པ་ཐོབ་པ་དང༌། མ་ཐོབ་པ་ལ་སོགས་པ་བཅུ་བཞི་ཡོད་པར་འདོད། འདུས་མ་བྱས་ནི་རྒྱུ་རྐྱེན་ལ་རག་མ་ལས་པས་འདུས་མ་བྱས་ཀྱང་རྫས་སུ་གྲུབ། ནམ་མཁའ་དང༌། སོ་སོར་བརྟགས་པའི་འགོག་པ་དང༌། སོ་སོར་བརྟགས་པ་མ་ཡིན་པའི་འགོག་པ་སྟེ། གསུམ་དུ་འདོད་པ་ཡིན་ནོ། ། བཀའ་གདུལ་བྱའི་ངོར་གསུངས་པས་དྲང་དོན་ཡིན་ལ། བསྟན་བཅོས་ནི་ངེས་དོན་དུ་གསུངས་པ་རྣམས་དགྲ་བཅོམ་པས་ཕྱོགས་གཅིག་ཏུ་བསྡེབས་པས་དེ་ལ་གཙོར་བྱེད་དོ། ། གཉིས་པ་ཟག་པ་དང་བཅས་པ་ལ་གང་དུ་གང་དག་ཀུན་ནས་ཉོན་མོངས་པར་འགྱུར་བའི་སྣོད་བཅུད་ཀྱི་རྣམ་གཞག
དེར་སྐྱེ་བའི་རྒྱུ་གང་གིས་ཀུན་ནས་ཉོན་མོངས་པར་འགྱུར་བའི་སྣོད་བཅུད་ཀྱི་རྣམ་གཞག་ལས། གང་ལ་སྐྱེ་བར་འགྱུར་བའི་ཕྲ་རྒྱས་ཀྱི་རྣམ་གཞག་དང་གསུམ་ཡོད། གསུམ་པ་ཟག་པ་མེད་པ་ལ་བདེན་པའི་རབ་ཏུ་དབྱེ་བ། དེའི་མངོན་པར་རྟོགས་པ་རྒྱུད་ལ་སྐྱེ་བའི་རིམ་པ། གང་ཟག་གི་རིགས་ཀྱི་རྣམ་གཞག ཤེས་པའི་དབྱེ་བ་ཏིང་ངེ་འཛིན་གྱི་དབྱེ་བ་དང་ལྔ་ཡོད། དེ་ལ་དང་པོ་བདེན་པའི་དབྱེ་བ་ལ་གཉིས། གཉིས་སུ་དབྱེ་བ་དང་བཞིར་དབྱེ་བའོ། ། གཞིག་པའམ་བརྟགས་ན་དབྱེར་ཡོད་པ། ཀུན་རྫོབ་ཀྱི་བདེན་པ་དང༌།
གཞིག་པ་དང་དབྱེར་མེད་པ་དོན་དམ་པའི་བདེན་པ་སྟེ། བདེན་པ་གཉིས་སུ་འབྱེད་པ་ཡིན། དེའང་མཛོད་ལས། གང་ལ་བཅོམ་དང་བློ་ཡིས་གཞལ། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ། ། ཞེས་གསུངས། གཉིས་པ་བཞིར་དབྱེ་བ་ནི། སྡུག་བསྔལ་དང་ཀུན་འབྱུང་འཁོར་བ་རྒྱུ་འབྲས་དང༌།
འགོག་པ་དང་ལམ་མྱ་ངན་ལས་འདས་པ་རྒྱུ་འབྲས་སོ། ། དེ་ལས་ཀྱང་དབྱེ་ན། སྡུག་བསྔལ་བ། མི་རྟག་པ། སྟོང་པ། བདག་མེད་པ། ཀུན་འབྱུང་བ། རྒྱུ་རབ་ཏུ་སྐྱེ་བ། རྐྱེན་གྱི་རྣམ་པ། འགོག་པ།
ཞི་བ། གྱ་ནོམ་པ། ངེས་པར་འབྱུང་བ། བྱང་ཆུབ་རྣམ་པ་གསུམ་དུ་ཕྱིན་པར་བྱེད་པས་ལམ་རིག་པ། བསྒྲུབ་པ། ངེས་པར་འབྱིན་པ་སྟེ། བཅུ་དྲུག་ཏུ་ཡང་དབྱེ་བ་ཡིན་ནོ། ། གཉིས་པ་དེའི་མངོན་པར་རྟོགས་པ། རྒྱུད་ལ་སྐྱེ་ཚུལ་ནི། དང་པོ་ཚུལ་ཁྲིམས་ཀྱི་སྤྱོད་པ་རྣམ་པར་དག་པར་བྱ།
དེ་ནས་ལུང་གི་ཆོས་ཐོས་པས་ཤེས་པར་བྱ། དེ་ནས་ཐོས་པའི་དོན་བསམ་པས་ངེས་པར་བྱ། དེ་ནས་ངེས་པའི་དོན་བསྒོམ་པས་མངོན་དུ་བྱ་སྟེ། མཛོད་ལས། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱོར། ། ཐོས་སོགས་ལས་བྱུང་བློ་རྣམས་ནི། ། མིང་དང་གཉིས་ཀ་དོན་ཡུལ་ཅན། ། ཞེས་གསུངས། དེའི་སྒོམ་པའི་རིམ་པ་ལ་ཞི་གནས་བསྒྲུབ་པ་དང༌།
ལྷག་མཐོང་བསྐྱེད་པ་གཉིས་ཡོད། དང་པོ་ཞི་གནས་བསྐྱེད་པ་ནི། སྤང་བྱ་ཉོན་མོངས་པ་ཤས་ཆེ་བ་ལ་འདོད་ཆགས་ཤས་ཆེ་ན་མི་སྡུག་པ། ཞེ་སྡང་ལ་བྱམས་པ། གཏི་མུག་ལ་རྟེན་འབྲེལ་གྱི་རྣམ་པར་དབྱེ་བ་བསྒོམས་པས་ཞི་བར་བྱེད་ལ། རྣམ་རྟོག་མང་བ་ལ་དབུགས་དབྱུང་བ་དང༌། རྔུབ་པ་རྗེས་སུ་དྲན་པས་ཞི་བར་བྱེད་དེ། མཛོད་ལས། དེ་ལ་འཇུག་པ་མི་སྡུག་དང༌། ། དབུགས་རྔུབ་དབྱུང་བ་དྲན་པ་ཡིས། །
ཞེས་གསུངས། གཉིས་པ་ལྷག་མཐོང་བསྐྱེད་པའི་ཕྱིར། ལམ་ལྔ་བགྲོད་པ་ནི། དྲན་པ་ཉེ་བར་གཞག་པ་བཞིས་ཚོགས་ཀྱི་ལམ། སྦྱོར་ལམ་ལ་ཡང་དག་པར་སྤོང་བ་བཞིས་དྲོད། རྫུ་འཕྲུལ་གྱི་རྐང་པ་བཞིས་རྩེ་མོ། དབང་པོ་ལྔས་བཟོད་པ། སྟོབས་ལྔས་འཇིག་རྟེན་ཆོས་མཆོག་བགྲོད། འཕགས་པའི་ལམ་ཡན་ལག་བརྒྱད་ཀྱིས་མཐོང་ལམ། བྱང་ཆུབ་ཀྱི་ཡན་ལག་བདུན་གྱིས་སྒོམ་ལམ་བགྲོད་ནས།
མཐར་ཕྱིན་པའི་ལམ་གྱིས་འབྲས་བུ་ལ་མཚམས་སྦྱོར། གསུམ་པ་གང་ཟག་གི་རིགས་རྣམ་པར་གཞག་པ་ལ། ཉན་ཐོས་དང་རང་སངས་རྒྱས་དང་སངས་རྒྱས་ཏེ་གསུམ་ཡིན་ནོ། ། ཉན་ཐོས་ལ་སོ་སོ་སྐྱེ་བོའི་གནས་སྐབས་དང༌། འཕགས་པའི་གནས་སྐབས་གཉིས། སོ་སོའི་སྐྱེ་བོ་ལ། དད་པས་རྗེས་སུ་འབྲང་བ་དང༌། ཆོས་ཀྱི་རྗེས་སུ་འབྲང་བ་གཉིས་ཡིན་ནོ། ། འཕགས་པའི་གནས་སྐབས་ལ། རྒྱུན་དུ་ཞུགས་པ།
ལན་ཅིག་ཕྱིར་འོང་བ། ཕྱིར་མི་འོང་བ། དགྲ་བཅོམ་པ་དང་བཞི། དེ་རེ་རེ་ལའང་ཞུགས་པ་དང༌། འབྲས་བུ་ལ་གནས་པ་རེ་རེ་སྟེ་བརྒྱད་དུ་འགྱུར་རོ། ། དགྲ་བཅོམ་པ་ལའང་ཡོངས་སུ་ཉམས་པ་བ། འཆི་བར་སེམས་པ་བ། རྗེས་སུ་བསྲུང་བ་པ། གནས་ལས་མི་བསྐྱོད་པ། རྟོགས་པའི་སྐལ་པ་ཅན།
མི་གཡོ་བའི་ཆོས་ཅན་ཏེ་དྲུག་གོ ། རང་སངས་རྒྱས་ལ་ཚོགས་ན་སྤྱོད་པ་དང༌། བསེ་རུ་ལྟ་བུ་གཉིས་ཡོད། བཞི་པ་ཤེས་པའི་དབྱེ་བ་ལ། ཤེས་པ་བཅུར་དབྱེ་བ། གང་ཟག་གང་ལ་ལྡན་པ། སངས་རྒྱས་ཀྱི་ཡོན་ཏན་བྱེ་བྲག་ཏུ་བཤད་པ་གསུམ་ཡོད་པའི་དང་པོ་ཤེས་པ་བཅུར་དབྱེ་བ་ནི། ཀུན་རྫོབ་ཤེས་པ། ཆོས་ཤེས་པ། རྗེས་སུ་ཤེས་པ།
ཕ་རོལ་གྱི་སེམས་ཤེས་པ། སྡུག་བསྔལ་ཤེས་པ། ཀུན་འབྱུང་ཤེས་པ། འགོག་པ་ཤེས་པ། ལམ་ཤེས་པ། ཟད་པ་ཤེས་པ། མི་སྐྱེ་བ་ཤེས་པ་སྟེ། བཅུའོ། ། གཉིས་པ་གང་ཟག་གང་ལ་ལྡན་ན། སོ་སོའི་སྐྱེ་བོ་ལ་ཀུན་རྫོབ་ཤེས་པ་དང༌།
གཞན་གྱི་སེམས་ཤེས་པ་འབྱུང་བ་སྲིད་པས་གཉིས་དང་ལྡན་ལ། མཐོང་ལམ་སྐྱེས་ནས་ཆོས་ཤེས། རྗེས་ཤེས། སྡུག་བསྔལ། ཀུན་འབྱུང༌། འགོག་པ། ལམ་ཤེས་པ་སྟེ། བརྒྱད་དང་ལྡན་ལ། དགྲ་བཅོམ་པ་མི་གཡོ་བའི་ཆོས་ཅན་ལ་ནི་ཟག་པ་ཟད་པ་དང༌། མི་སྐྱེ་བ་ཤེས་པ་སྟེ་བཅུ་ཀ་དང་ལྡན་ནོ། །
གསུམ་པ་སངས་རྒྱས་ཀྱི་ཡོན་ཏན་བྱེ་བྲག་ཏུ་བཤད་པ་ལ། ཐུན་མོང་དང་ཐུན་མོང་མ་ཡིན་པ་གཉིས་ལས། ཐུན་མོང་བ་ལའང་གཉིས་ཏེ། འཇིག་རྟེན་དང་ཐུན་མོང་བ་ནི། མངོན་པར་ཤེས་པ་ལྔ། ཚད་མེད་པ་བཞི། བསམ་གཏན་བཞི། གཟུགས་མེད་པའི་སྙོམས་པར་འཇུག་པ་བཞི། ཟད་པར་བཅུ། ཟིལ་གྱིས་གནོན་པའི་སྐྱེ་མཆེད་ལ་སོགས་པའོ། །
གཉིས་པ་ཉན་ཐོས་དང་ཐུན་མོང་བ་ལ་ཟག་པ་ཟད་པའི་མངོན་ཤེས། ཉོན་མོངས་པ་མེད་པ། སྨོན་གནས་ཤེས་པ་དང༌། སོ་སོ་ཡང་དག་པར་རིག་པ་དང༌། ཏིང་ངེ་འཛིན་གསུམ་ལ་སོགས་པ་ཤེས་པ་རྣམས་ཡིན་ནོ། ། གཉིས་པ་ཐུན་མོང་མ་ཡིན་པ་ལ་གསུམ་ལས། མ་འདྲེས་པའི་ཆོས་བཅོ་བརྒྱད། སྟོབས་བཅུ། མི་འཇིགས་པ་བཞི། དྲན་པ་ཉེ་བར་གཞག་པ་གསུམ།
ཐུགས་རྗེ་ཆེན་པོའོ། ། གཉིས་པ་མཉམ་པ་དང་མི་མཉམ་པའི་ཆ་བཤད་པ། མཛོད་ལས། སངས་རྒྱས་ཐམས་ཅད་ཚོགས་དང་ནི། ། ཆོས་སྐུས་འགྲོ་བའི་དོན་སྤྱོད་པ། ། མཉམ་པ་ཉིད་དང་སྐུ་ཚེ་དང༌། ། རིགས་དང་སྐུ་བོང་ཚད་ཀྱིས་མིན། ། ཞེས་གསུངས་པས་མཉམ་པ་གསུམ་དང་མི་མཉམ་པ་གསུམ་ཡོད་པ་ཡིན་ནོ། ། གསུམ་པ་ཕུན་སུམ་ཚོགས་པ་ལ་གཉིས་ལས། རྒྱུ་ཕུན་སུམ་ཚོགས་པ་ནི།
བསྐལ་པ་གྲངས་མེད་པ་གསུམ་དུ་བསོད་ནམས་དང་ཡེ་ཤེས་ཀྱི་ཚོགས་བསགས་པའོ། ། གཉིས་པ་འབྲས་བུ་ཕུན་སུམ་ཚོགས་པ་ལ་བཞི་སྟེ། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པས། སྤངས་པ་ཕུན་སུམ་ཚོགས་པ། ཤེས་བྱ་ཇི་ལྟ་བ་དང༌། ཇི་སྙེད་པ་མཁྱེན་པས་ཡེ་ཤེས་ཕུན་སུམ་ཚོགས་པ། གདུལ་བྱ་རྣམས་མངོན་པར་མཐོ་བ་དང་ངེས་པར་ལེགས་པ་ལ་འགོད་པས་མཐུ་ཕུན་སུམ་ཚོགས་པ། མཚན་དང་དཔེ་བྱད་ཀྱིས་བརྒྱན་པས། གཟུགས་ཕུན་སུམ་ཚོགས་པའོ། ། ལྔ་པ་ཏིང་ངེ་འཛིན་གྱི་ཁྱད་པར་ལ་བཞི་ལས།
དང་པོ་མིང་གི་དོན་ནི། སེམས་རྩེ་གཅིག་པས་ན་ཏིང་ངེ་འཛིན། ཡིད་མི་གཡོ་བར་འཛིན་པས་ན་བསམ་གཏན། དམིགས་པ་ལ་སྙོམས་པར་འཇུག་པས་ན་སྙོམས་པར་འཇུག་པ་ཞེས་བྱ། གཉིས་པ་རྫས་སུ་དབྱེ་ན། བསམ་གཏན་བཞི་དང་སྐྱེ་མཆེད་བཞི་སྟེ་བརྒྱད། གསུམ་པ་འཁོར་བ་དང་མྱ་ངན་ལས་འདས་པར་འགྱུར་ཚུལ་ནི། ཏིང་ངེ་འཛིན་དེ་དག་ཟག་བཅས་ཀྱི་ཚུལ་གྱིས་བསྒོམས་ན་འཁོར་བའི་འབྲས་བུར་འགྱུར་ལ་ཟག་མེད་ལམ་གྱི་ཡེ་ཤེས་དང་འབྲེལ་བར་བསྒོམས་ན་རྣམ་པར་གྲོལ་བ་མྱ་ངན་ལས་འདས་པར་འགྱུར་རོ། ། བཞི་པ་དེ་ལ་རིགས་ཅན་གསུམ་གྲུབ་པའི་ཚུལ་ནི་ཏིང་ངེ་འཛིན་དེ་དག་དང་བཅས་པའི་ཞི་གནས་དང་ལྷག་མཐོང་གི་ལམ་གྱི་གཞི་བྱས་ནས་ཤེས་བྱའི་དཀྱིལ་འཁོར་ལ་སྦྱངས་པ་དང༌། བསོད་ནམས་ཀྱི་ཚོགས་ཀྱི་ཁྱད་པར་གྱིས་ཉན་ཐོས་དང་རང་སངས་རྒྱས་དང༌།
སངས་རྒྱས་ཀྱི་འབྲས་བུའི་ཁྱད་པར་འབྱུང་བ་ཡིན་ནོ། ། དེ་རྣམས་ཀྱིས་བྱེ་བྲག་ཏུ་སྨྲ་བའི་ལྟ་བ་ལ་བསླབ་པ་བསྟན་ཟིན་ཏོ། ། གཉིས་པ་མདོ་སྡེ་པའི་ལྟ་བ་ལ་བསླབ་པ་ལ་བྱེ་བྲག་ཏུ་སྨྲ་བའི་ལོག་རྟོག་དགག་པ་དང༌། མདོ་སྡེ་པའི་ལུགས་བརྗོད་པ་གཉིས་ཡོད། དང་པོ་ལོག་རྟོག་དགག་པ་ནི། བྱེ་བྲག་ཏུ་སྨྲ་བའི་ལུགས་ཀྱི་མདོ་བས་བསྟན་བཅོས་ཚད་མར་འཛིན་པ་མི་འཐད་དེ། བསྟན་བཅོས་ཉིད་ཀྱང་མདོ་ལ་བརྟེན་པ་དང་གསུང་བ་པོ་སྟོན་པ་ལའང་མ་གུས་པ་སྟེ། སློབ་དཔོན་དབྱིག་གཉེན་གྱིས། བསྟན་བཅོས་དང་འགལ་བ་ནི་བླའི་མདོ་དང་འགལ་བ་ནི་དེ་ལྟ་མ་ཡིན་ནོ། ། ཞེས་གསུངས་སོ། །
ལྟ་བ་དངོས་ཀྱི་འཁྲུལ་པ་དགག་པ་ནི། ཕྱི་རོལ་པའི་དོན་ཁས་ལེན་པའི་དབང་དུ་བྱས་ནས། གཟུགས་དང༌། སེམས་དང༌། སེམས་ལས་བྱུང་བ། རྫས་སུ་གྲུབ་པ་བདེན་མོད་ཀྱི། མི་ལྡན་པའི་འདུ་བྱེད་དང༌། འདུས་མ་བྱས་རྫས་སུ་གྲུབ་པ་མི་འཐད་དེ། གཟུགས་དང་སེམས་དང་སེམས་ལས་བྱུང་བ་ལ་གཞན་པའི་རྫས་མི་དམིགས་ཤིང༌། སྒྲུབ་བྱེད་མེད་པའི་ཕྱིར་དང༌།
འདུས་མ་བྱས་ལ་རྒྱུ་རྐྱེན་མེད་པའི་ཕྱིར། རང་གི་ངོ་བོ་མེད་ལ། ངོ་བོ་མེད་པ་ལ་བྱེད་པ་མེད་ཅིང༌། བྱེད་པ་མེད་པ་ལ་དངོས་པོ་མེད་ལ། དངོས་པོ་མེད་པ་ལ། ཡོད་ཅེས་བརྗོད་ཀྱང་བཏགས་ཡོད་དུ་འགྱུར་གྱི། རྫས་ཡོད་དུ་ག་ལ་འགྱུར། དེའང་སློབ་དཔོན་ཆོས་གྲགས་ཀྱིས། སྒྲ་དོན་བསྙོན་པ་མེད་རྣམས་ཀྱིས། ། ཡོད་མེད་ཕྱོགས་ཀྱི་བྱེ་བྲག་གིས། །
དངོས་པོ་ཉིད་ནི་དཔྱད་བྱ་སྟེ། ། འདི་ལ་འབྲས་འབྱུང་རག་ལས་ཕྱིར། ། དོན་བྱེད་ནུས་པ་མ་ཡིན་ལ། ། དོན་གཉེར་བཏགས་པས་ཅི་ཞིག་བྱ། ། མ་ནིང་གཟུགས་བཟང་མི་བཟང་ཞེས། ། འདོད་ལྡན་རྣམས་ཀྱིས་བཏགས་ཅི་ཕན། ། ཞེས་གསུངས། གཉིས་པ་མདོ་སྡེ་པ་རང་གི་ལུགས་བརྗོད་པ་ལ། མདོའི་རབ་ཏུ་དབྱེ་བ། མདོའི་ཚིག་འཆད་པའི་མན་ངག
མདོའི་དོན་གཏན་ལ་དབབ་པའི་ཚུལ་དང་གསུམ་ཡོད། དང་པོ་མདོའི་རབ་ཏུ་དབྱེ་བ་ནི། བརྗོད་བྱས་ཕྱེ་ན། བསླབ་པ་གསུམ་སྟོན་པའི་སྡེ་སྣོད་གསུམ་ཡིན་ཏེ། ལྷག་པའི་ཚུལ་ཁྲིམས་སྟོན་པ་འདུལ་བ། ལྷག་པའི་ཏིང་ངེ་འཛིན་སྟོན་པ་མདོ་སྡེ། ལྷག་པའི་ཤེས་རབ་སྟོན་པ་མངོན་པ་རྣམས་ཡིན་ནོ། ། བརྗོད་ཚུལ་གྱིས་ཕྱེ་ན། གསུང་རབ་ཡན་ལག་བཅུ་གཉིས་ཏེ། མདོའི་སྡེ།
དབྱངས་ཀྱིས་བསྙད་པའི་སྡེ། ལུང་དུ་བསྟན་པའི་སྡེ། ཚིགས་སུ་བཅད་པའི་སྡེ། ཆེད་དུ་བརྗོད་པའི་སྡེ། གླེང་གཞིའི་སྡེ། རྟོག་པ་བརྗོད་པའི་སྡེ། དེ་ལྟ་བུ་བྱུང་བའི་སྡེ། སྐྱེས་པ་རབས་ཀྱི་སྡེ། ཤིན་ཏུ་རྒྱས་པའི་སྡེ། ཆོས་རྨད་དུ་བྱུང་བའི་སྡེ།
རྣམ་པར་གཏན་ལ་དབབ་པའི་སྡེ། དེ་ལྟར་བཅུ་གཉིས་སོ། ། རང་སངས་རྒྱས་ལ་ནི་སྡེ་སྣོད་ལ་སོགས་པ་མེད་དེ། གཉིས་པ་མདོ་བཤད་པའི་ཚུལ་ནི། སློབ་དཔོན་དབྱིག་གཉེན་གྱིས། རྣམ་བཤད་རིགས་པ་ལས། མདོ་དོན་སྨྲ་བ་དག་གིས་ནི། ། དགོས་པ་བསྡུས་པའི་དོན་བཅས་དང༌། ། ཚིག་དོན་བཅས་དང་མཚམས་སྦྱོར་བཅས། ། བརྒལ་ལན་བཅས་པ་བཤད་པར་བྱ། །
ཞེས་གསུངས་པ་ལྟར། མདོའི་ཚིག་སྤྱི་དང་བྱེ་བྲག་ཚན་པ་རེ་ལའང༌། དགོས་པའི་དོན་གང་ཡིན་པ། དེའི་བསྡུས་པའི་དོན། ཚིག་རེ་རེ་ནས་བཤད་པའི་ཚིག་གི་དོན། སྔ་ཕྱིའི་འབྲེལ་མཚམས་སྦྱོར་བའི་དོན། དེ་ལ་གཞན་གྱིས་བརྒལ་བ་ལ་ལན་གདབ་པ་སྟེ། ལྔས་འཆད་པ་ཡིན་ནོ། ། གསུམ་པ་མདོའི་དོན་གཏན་ལ་དབབ་པ་གཉིས་ལས། ཇི་སྙེད་ཡོད་པ་གཏན་ལ་དབབ་པ་ནི།
ཕུང་པོ་དང༌། ཁམས་དང༌། སྐྱེ་མཆེད་ཀྱི་རྣམ་པར་གཞག་པ་གཏན་ལ་དབབ་པ་སྟེ། ཕལ་ཆེར་བྱེ་བྲག་ཏུ་སྨྲ་བ་དང་འདྲ་བ་ཡིན་ནོ། ། གཉིས་པ་ཇི་ལྟ་བའི་དོན་གཏན་ལ་དབབ་པ་ལ། བདེན་པ་བཞི་དང༌། སྟོང་ཉིད་བཅུ་དྲུག་དང༌། དེ་བཞིན་ཉིད་གསུམ་དང༌། བཀའ་རྟགས་ཀྱི་ཕྱག་རྒྱ་བཞི་དང༌། རྣམ་པར་ཐར་པའི་སྒོ་གསུམ་ལ་སོགས་པས།
ལམ་དང་དངོས་པོའི་གནས་ལུགས་གཏན་ལ་འབེབས་པ་རྣམས་ཡིན། དེ་དག་གིས་བསྟན་པའི་དོན་མདོར་བསྡུ་ན། བྱེ་བྲག་ཏུ་སྨྲ་བའི་ཤེས་བྱའི་གཞི་ལྔ་ལས། གཟུགས་དང་སེམས་དང༌། སེམས་ལས་བྱུང་བ་ནི་ཕལ་ཆེར་འདྲ་ལ། འདུ་བྱེད་ནི་སྔ་མ་གསུམ་གྱི་གནས་སྐབས་ཀྱི་ཆོས་ལས་གཞན་མ་ཡིན་ཞིང༌། འདུས་མ་བྱས་ནི་མིང་དུ་བཏགས་པ་ཙམ་ལས་དོན་དུ་གྲུབ་པ་མེད་པས། ཤེས་བྱའི་གཞི་གསུམ་ཁོ་ན་ཡིན། འོན་ཀྱང་རྣམ་པར་ཤེས་པའི་དོན་གྱིས་གཏོད་བྱེད། ཕྱི་རོལ་གྱི་དོན་དུ་གནས་ཀྱང་དེས་གཏད་པའི་རྣམ་པར་སྣང་བ་ཤེས་པ་ཡིན་པས།
སྣང་བ་འདི་མདོ་སྡེ་པས་ཀྱང་སེམས་སུ་འདོད། ལམ་དང་གང་ཟག་གི་ཁྱད་པར་ལ། ཉན་ཐོས་དང༌། རང་སངས་རྒྱས་བྱེ་བྲག་ཏུ་སྨྲ་བའི་འདོད་པ་དང་ཕལ་ཆེར་མཐུན་ལ། བྱང་ཆུབ་སེམས་དཔའ་ལ་ས་བཅུ་དང༌། སངས་རྒྱས་ལ་སྐུ་གསུམ་དང༌། མི་གནས་པའི་མྱ་ངན་ལས་འདས་པ་ལ་སོགས་པ། ཐེག་པ་ཆེན་པོ་དང་མཐུན་པར་འདོད། དེས་ན་སློབ་དཔོན་ཁ་ཅིག་གིས་ཐེག་པ་ཆེན་པོའི་ཁོངས་སུ་བསྡུས་པའང་ཡོད་པ་ཡིན་ནོ། ། དེ་རྣམས་ཀྱིས་མདོ་སྡེ་པའི་ལྟ་བ་གཏན་ལ་དབབ་པ་བསྟན་ཟིན་ཏོ།། །།
གསུམ་པ་སེམས་ཙམ་པའི་ལྟ་བ་ལ་བསླབ་པ་ལ། ཐེག་པ་ཆེན་པོ་སངས་རྒྱས་ཀྱི་བཀར་བསྒྲུབ་པ། མདོ་སྡེ་པའི་ལོག་རྟོག་དགག་པ། རང་གི་འདོད་པ་དང་གསུམ་ལས། དང་པོ་ཐེག་པ་ཆེན་པོ་བཀར་བསྒྲུབ་པ་ནི། ཉན་ཐོས་པ་དག་ན་རེ། ཐེག་པ་ཆེན་པོ་ཞེས་བྱ་བ་འདི་ནི། ཀཽཎྜི་ནྱ་ལ་སོགས་པ་སངས་རྒྱས། སངས་རྒྱས་ནས་མྱ་ངན་ལས་མ་འདས་ཀྱི་བར་དུ་དྲུང་དུ་བསྡད་ཀྱང༌། ཐེག་པ་ཆེན་པོ་ཞེས་བྱ་བ་མ་ཐོས་པས་ཉན་ཐོས་ཀྱི་གཞུང་ལུགས་དག་ལ་མ་གྲགས་པས་བཀའ་མ་ཡིན་ལ།
ཕྱིས་ཀླུ་སྒྲུབ་ལ་སོགས་པས་སྦྱར་བ་ཡིན་ནོ། ། ཞེས་ཟེར་རོ། ། དེ་བཀར་བསྒྲུབ་པ་ལ་སློབ་དཔོན་རྣམས་ཀྱིས་མི་འདྲ་བ་མང་དུ་གསུངས་ཀྱང༌། མགོན་པོ་བྱམས་པས་མདོ་སྡེ་རྒྱན་ལས། སྔར་ལུང་མ་བསྟན་ལྷག་ཅིག་བྱུང༌། ། སྤྱོད་ཡུལ་མ་ཡིན་གྲུབ་པ་དང༌། ། ཡོད་དང་མེད་ན་ཡོད་མེད་དང༌། ། གཉེན་པོ་དང་ནི་སྒྲ་གཞན་ཕྱིར། ། ཞེས་གསུངས་པའི་དོན་ཉན་ཐོས་ཀྱི་སྡེ་སྣོད་དག་ལས། ཐེག་པ་ཆེན་པོ་ཞེས་བྱ་བའི་ཆོས་ལྟར་བཅོས་པ་འབྱུང་ཞེས་ལུང་མ་བསྟན་པ་དང༌།
ཀཽཎྜི་ནྱ་ལ་སོགས་པའི་ཉན་ཐོས་ཀྱི་ཆོས་གསུངས་པའི་ཚེ། བྱང་ཆུབ་སེམས་དཔའ་རྣམས་ལ་ཐེག་པ་ཆེན་པོའི་ཆོས་གསུངས་པས་ལྷན་ཅིག་བྱུང་ལ། ཤཱཀྱ་ཐུབ་པ་མ་ཡིན་པ་གཞན་གྱི་ཚིག་དང་དོན་ལ་སྐྱོན་མེད་ཅིང་ཟབ་པ་དང་རྒྱ་ཆེ་བའི་ཆོས་ཀྱི་ཕུང་པོ་འདི་ལྟ་བུ་སྤྱོད་ཡུལ་མ་ཡིན་ཞིང༌། གལ་ཏེ་ཤེས་པ་བྱུང་ན་ཤཱཀྱ་ཐུབ་པའི་རྣམ་པ་མ་ཡིན་ཡང༌། སངས་རྒྱས་ཡིན་པས་སངས་རྒྱས་ཀྱི་བཀར་སྒྲུབ་པ་དང༌། ཉན་ཐོས་ཀྱི་ཐེག་པ་ལས་ནི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱེད་པའི་ཐབས་ཏེ་ཟབ་པ་དང་རྒྱ་ཆེ་བ་མ་གསུངས་པས་ཉན་ཐོས་ལས་གཞན་པའི་ཐེག་པ་ཆེན་པོ་གཅིག་མེད་ན། འབྲས་བུ་སངས་རྒྱས་མེད་ལ། སངས་རྒྱས་གཅིག་ཡོད་ན། སྒྲུབ་བྱེད་ཟབ་པ་དང་རྒྱ་ཆེ་བ་སྟོན་པའི་ཐེག་པ་ཆེན་པོ་གཅིག་ཡོད་པར་གྲུབ་ལ།
ཆོས་ཐམས་ཅད་སྟོང་པ་ལ་སོགས་པར་གསུངས་པ་ནི། སྤང་བྱའི་གཉེན་པོར་གྱུར་པའི་སྒྲ་གཞན་གྱིས་སྟོན་པའི་ཕྱིར་འགལ་བར་མི་བསམ་མོ། ། དེ་དག་གིས་ནི་ཐེག་པ་ཆེན་པོ་སངས་རྒྱས་ཀྱི་བཀར་འགྲུབ་བོ། ། གཉིས་པ་མདོ་སྡེ་པའི་ལོག་པར་རྟོག་པ་དགག་པ་ནི། མདོ་སྡེ་པས་ཕྱི་རོལ་གྱི་དོན་ལྐོག་ན་མོ་བདེན་པར་འདོད་པ་མི་འཐད་དོ། ། དངོས་པོའི་མཐའ་རྡུལ་ཕྲན་ཡིན་ལ། དེ་ཆ་མེད་འཇིག་མེད་བདེན་དངོས་སུ་གྲུབ་པ་ཡིན་ཟེར་རོ། ། འདི་ནི་མི་འཐད་དེ། དབུས་ཀྱི་རྡུལ་ཕྲན་གཅིག་ལ། ཕྱོགས་དྲུག་ནས་རྡུལ་ཕྲན་འདུས་པའི་ཚེ།
དབུས་ཀྱི་རྡུལ་ཕྲན་ལ་ཆ་ཡོད་མེད་བརྟགས་པས། ཆ་མེད་འཇིག་སྟེ། སློབ་དཔོན་དབྱིག་གཉེན་གྱིས། ཉི་ཤུ་པ་ལས། དྲུག་གི་ཅིག་ཅར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ཀྱང་གོ་གཅིག་ན། ། གོང་བུའང་རྡུལཕྲན་ཙམ་དུ་འགྱུར། ། རྡུལ་ཕྲན་སྦྱོར་བ་མེད་ན་ནི། ། དེ་དུས་ཡོད་པ་དེ་གང་ཞིག །
ཆ་ཤས་ཡོད་པ་མ་ཡིན་པས། ། དེ་སྦྱོར་མི་འགྲུབ་མ་ཟེར་ཅིག ། ཅེས་གསུངས་པ་ལྟར་རོ། ། འོ་ན་ཕྱི་རོལ་གྱི་དོན་ཡོད་པར་གསུངས་པ་ཅི་ཡིན་སྙམ་ན། ཉི་ཤུ་པ་ལས། གཟུགས་སོགས་ཡོད་པར་བསྟན་པ་ནི། ། དེས་འདུས་བ་ཡི་སྐྱེ་བོ་ལ། ། དགོངས་པའི་དབང་གིས་གསུངས་པ་སྟེ། ། རྫུས་ཏེ་སྐྱེ་བའི་སེམས་ཅན་བཞིན། ། ཞེས་གསུངས་པ་ལྟར་རོ། །
གསུམ་པ་རྣལ་འབྱོར་སྤྱོད་པ་རང་གི་ཚུལ་ནི། སློབ་དཔོན་ཐོགས་མེད་ཀྱིས་ཐེག་པ་ཆེན་པོ་བསྡུས་པ་ལས། ཤེས་བྱའི་གནས་དང་མཚན་ཉིད་དེར་འཇུག་དང༌། ། དེ་ཡི་རྒྱུ་འབྲས་དེ་རབ་དབྱེ་བ་དང༌། ། བསླབ་པ་གསུམ་དང་དེ་འབྲས་སྤངས་པ་དང༌། ། ཡེ་ཤེས་ཐེག་པ་མཆོག་གྱུར་ཁྱད་པར་འཕགས། ། ཞེས་གསུངས་པས། དེ་སྟོན་པར་བྱེད་པ་ལ། ཤེས་བྱ་ཐམས་ཅད་ཀུན་གཞིའི་རྣམ་པར་ཤེས་པར་བསྡུ་བ། དེའི་ངོ་བོ་གཏན་ལ་དབབ་པ།
དེ་ལ་འཇུག་པའི་ཚུལ། བྱང་ཆུབ་སེམས་དཔའི་སྒྲུབ་བྱེད། ཕ་རོལ་ཏུ་ཕྱིན་པའི་སྤྱོད་པ་དེའི་གནས་སྐབས་ཀྱི་འབྲས་བུ་བྱང་ཆུབ་པའི་ས་བཅུར་དབྱེ་བ། ལམ་མཐར་ཕྱིན་པར་བྱེད་པའི་ཐབས་ལྷག་པ་ཚུལ་ཁྲིམས་ཀྱི་བསླབ་པ། ལྷག་པ་ཏིང་ངེ་འཛིན་གྱི་བསླབ་པ། ལྷག་པ་ཤེས་རབ་ཀྱི་བསླབ་པ། མཐར་ཐུག་གི་འབྲས་བུ་སྤངས་པ་ཕུན་སུམ་ཚོགས་པ་དང༌། ཡེ་ཤེས་ཕུན་སུམ་ཚོགས་པ་སྟེ་བཅུའོ། ། དང་པོ་ཤེས་བྱ་ཐམས་ཅད་ཀུན་གཞིའི་རྣམ་པར་ཤེས་པར་བསྡུ་བ་ལ་བཞི་ལས། དང་པོ་ཀུན་གཞི་ཡོད་པའི་རྒྱུ་མཚན་ནི།
རྣམ་པར་གཏན་ལ་དབབ་པ་བསྡུས་པ་ལས། ལེན་དང་བཟོད་དང་གསལ་བ་དང༌། ། ས་བོན་ལས་ནི་ལས་རྣམས་དང༌། ། ལུས་ཀྱིས་མྱོང་དང་སེམས་མེད་པའི། ། སྙོམས་འཇུག་དེ་བཞིན་འཆིར་མི་རུང༌། ། ཞེས་གསུངས་པས། ཀུན་གཞི་མེད་ན་ལུས་ལེན་པ་མི་སྲིད་པ་དང༌། ལས་ཀྱི་རྣམ་པར་སྨིན་པ་མྱོང་བ་མི་སྲིད་པ་དང༌། སེམས་མེད་པའི་སྙོམས་པར་འཇུག་པ་ལས་ལྡང་བ་མི་སྲིད་པ་དང༌། འཆི་འཕོ་དང་སྐྱེ་བ་ལ་སོགས་པ་མི་སྲིད་པའི་སྐྱོན་ཡོད་པས།
ཀུན་གཞིའི་རྣམ་པར་ཤེས་པ་ཡོད་དེ། ཆོས་མངོན་པའི་མདོ་ལས། ཐོག་མ་མེད་པ་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་གསུངས་སོ། ། འོ་ན་ཉན་ཐོས་ཀྱི་ཐེག་པར་མ་གསུངས་པ་ཅི་ཡིན་སྙམ་ན། དེ་སྐལ་བ་དམན་པས་ཡུལ་མ་ཡིན་པའི་ཕྱིར་མ་གསུངས་ཏེ། དགོངས་པ་ངེས་པར་འགྲེལ་པའི་མདོ་ལས།
ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོ་བཞིན་དུ་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། འདི་ནི་བྱིས་པ་རྣམས་ལ་ངས་མ་བསྟན། ། ཞེས་གསུངས། གཉིས་པ་དེའི་མཚན་ཉིད་ནི། རང་གི་ངོ་བོ་རིག་ཅིང་མ་བསྒྲིབས་ལ་ལུང་དུ་མ་བསྟན་པ་འཁོར་འདས་ཀྱི་གཞིར་གྱུར་པ་ཡིན་ཏེ། སུམ་ཅུ་པ་ལས། དེ་ལ་ཀུན་གཞིའི་རྣམ་ཤེས་ནི། ། རྣམ་སྨིན་ས་བོན་ཐམས་ཅད་པ། །
ཞེས་གསུངས་སོ། ། གསུམ་པ་དེ་ལྟར་ལྡོག་པའི་དུས་ནི། དགྲ་བཅོམ་པ་ཐོབ་ནས་ཕུང་པོ་ལྷག་མེད་དུ་མྱ་ངན་ལས་འདས་པའི་ཚེ། རྐྱེན་ཟད་པས་རྒྱུན་ཆད་པའི་ཚུལ་གྱིས་ལྡོག་སྟེ། སུམ་ཅུ་པ་ལས། དེ་ནི་རྒྱུན་འབབ་ཆུ་བོ་བཞིན། ། དགྲ་བཅོམ་ཉིད་ན་དེ་ལྡོག་གོ ། ཞེས་གསུངས། སངས་རྒྱས་པའི་ཚེ་གནས་འགྱུར་གྱི་ཚུལ་གྱིས་ལྡོག་སྟེ། སློབ་དཔོན་ཙནྡྲ་གོ་མིས།
ཀུན་གཞིའི་རྣམ་ཤེས་གང་ཡིན་པ། ། དེ་ནི་མེ་ལོང་ཡེ་ཤེས་འགྱུར། ། ཞེས་གསུངས། བཞི་པ་དབང་ཕྱུག་ལ་སོགས་པ་དང་མི་འདྲ་བའི་ཁྱད་པར་ནི། འོ་ན་ཀུན་གཞི་དེའང་འཁོར་འདས་ཐམས་ཅད་ཀྱི་གཞི་བྱེད་པ་གཅིག་ཏུ་རྒྱུན་མི་འཆད་པར་ཡོད་པར་འདུག་ལ། མུ་སྟེགས་ཀྱིས་བཏགས་པའི་དབང་ཕྱུག་དང་གཙོ་བོ་ལ་སོགས་པའང༌། རྟག་པ་གཅིག་ཏུ་འཁོར་འདས་ཀྱི་བྱེད་པ་པོར་འདོད་པས། དེ་དང་མི་འདྲའམ་སྙམ་ན་མི་འདྲ་སྟེ། མུ་སྟེགས་ཀྱིས་བཏགས་པ་དེ་བདག་རྟག་པ་དང་རང་དབང་ཅན་དུ་འདོད་ཅིང༌། ཀུན་གཞི་ནི།
སྐད་ཅིག་གིས་འཇིག་པས་མི་རྟག་ལ། ལས་དང་རྐྱེན་གྱིས་ཡོངས་སུ་སྒྱུར་བས་ན། རང་དབང་ཅན་མ་ཡིན་པས་མི་འདྲ་བ་ཉིད་དོ། ། གཉིས་པ་དེའི་རང་བཞིན་ངེས་པར་བྱ་བ་ལ། ཀུན་གཞི་དེ་ཉིད་ལ་ལྡོག་པས་ཕྱེ་ན་གསུམ་དུ་འགྱུར་ཏེ། ཀུན་བརྟགས། གཞན་དབང༌། ཡོངས་གྲུབ་བོ། ། དེ་ལ་ཀུན་བརྟགས་ཀྱི་མཚན་ཉིད་ནི་དོན་མེད་ཀྱང་རྣམ་རིག་ཉིད་དོན་དུ་སྣང་བའོ། ། དབྱེ་ན་ངོ་བོ་ཀུན་བརྟགས་དང༌།
ཁྱད་པར་ཀུན་བརྟགས་སོ། ། དེ་ལའང་ལྔ། མིང་ལ་དོན་དུ་རྟོག་པ། དོན་ལ་མིང་ཏུ་རྟོག་པ། མིང་ལ་མིང་དུ་རྟོག་པ། དོན་ལ་དོན་དུ་རྟོག་པ། གཉིས་ཀ་ལ་གཉིས་ཀར་རྟོག་པའོ། ། ཀུན་བརྟགས་ཀྱི་མཚན་ཉིད། རྟོག་བཅས་ཀྱི་ཡིད་ཀྱི་ཤེས་པས། ཕྱིན་ཅི་ལོག་དུ་མ་བརྟགས་པས་ན་ཀུན་བརྟགས་སོ། །
གཞན་དབང་གི་མཚན་ཉིད་ནི་ཀུན་གཞིའི་རྣམ་པར་ཤེས་པ་ལས་བྱུང་བ། ཡང་དག་པ་མ་ཡིན་པའི་ཀུན་ཏུ་རྟོག་པ། གཟུང་འཛིན་ལ་སོགས་པ་གཞན་དུ་རྟོག་པའོ། ། དབྱེ་ན་མ་དག་པ་གཞན་དབང་འཁོར་བ་དང༌། དག་པ་གཞན་དབང་མྱ་ངན་ལས་འདས་པའོ། ། མིང་གི་དོན་ནི། རང་གི་བག་ཆགས་ཀྱི་ས་བོན་ལས་སྐྱེས་ཤིང༌། སྐད་ཅིག་གཉིས་པར་མི་སྡོད་པ་སྔ་མའི་གཞན་དབང་དུ་འགྱུར་བའོ། ། ཡོངས་སུ་གྲུབ་པའི་མཚན་ཉིད་ནི། གཞན་དབང་དེ་ཉིད་ལས།
དོན་གྱི་རྣམ་པ་གཞན་མེད་པར་གྲུབ་པའོ། ། དབྱེ་ན་གཉིས་ཏེ་འགྱུར་བ་མེད་པའི་ཡོངས་གྲུབ་སེམས་ཅན་གྱི་གནས་སྐབས་དང༌། ཕྱིན་ཅི་མ་ལོག་པའི་ཡོངས་གྲུབ། སངས་རྒྱས་ཀྱི་གནས་སྐབས་སོ། ། མིང་གི་དོན་ནི། རང་གསལ་བ་དེ་ཉིད་ལས་གཞན་མེད་པར་ཡོངས་སུ་གྲུབ་པས་ན་ཡོངས་གྲུབ་བོ། ། གསུམ་པ་རྣམ་པར་རིག་པ་ལ་འཇུག་པའི་ཚུལ་ལ་བཞི་ལས། དང་པོ་གང་ཟག་གང་འཇུག་ན། ཐེག་པ་ཆེན་པོའི་རིགས་ཅན་ཚོགས་བསགས་ཤིང་སྨོན་ལམ་བཏབ་པ་གཅིག་འཇུག གཉིས་པ་རྒྱུ་གང་གིས་འཇུག་ན་གསུམ་སྟེ།
དགེ་བའི་རྩ་བ་སྟོབས་བསྐྱེད་ནས་སེམས་ཅན་ཐམས་ཅད་ཀྱི་དོན་དུ་སངས་རྒྱས་བསྒྲུབ་སྙམ་པས། འབྲས་བུ་ལ་མི་ཞུམ་པ་དང༌། ཕ་རོལ་ཏུ་ཕྱིན་པ་ཐམས་ཅད་ལ་འཇུག་སྙམ་པས། བསྒྲུབ་པ་ལ་མི་ཞུམ་པ་དང༌། བདག་གང་ལ་ཆགས་པ་དང༌། ཞེན་པ་མི་བྱ་སྙམ་དུ་སྟོབས་ལ་མི་ཞུམ་པ་སྟེ་མི་ཞུམ་པ་གསུམ་དང༌། ཉན་ཐོས་དང་རང་སངས་རྒྱས་ཡིད་ལ་བྱེད་པ་སྤངས་པ། ཐེག་པ་ཆེན་པོ་ལ་སོམ་ཉི་སྤངས་བ། ཆོས་ལ་ཕྱོགས་འཛིན་མེད་པ། རྣམ་པར་རྟོག་པ་མངོན་ཞེན་སྤངས་ཏེ།
སྤངས་པ་བཞི་དང༌། ཞི་གནས་དང་ལྷག་མཐོང་དང་ཟུང་འཇུག་ལ་གུས་པས་འཇུག་པ་ཡིན་ནོ། ། གསུམ་པ་ཇི་ལྟར་འཇུག་ན། ཐོས་པས་མིང་ལ་འཇུག བསམ་པས་རྣམ་རིག་གི་དོན་ལ་འཇུག བསྒོམ་པས་རྣམ་རིག་ཏུ་ལྟ་བ་ལས་ཀྱང་བཟློག་ནས། ཡོངས་གྲུབ་རང་བཞིན་ལ་འཇུག་སྟེ། དེའི་ཚེ་འཕགས་པའི་སར་འཇུག་པ་ཡིན་ནོ། ། དེའང་མདོ་སྡེ་རྒྱན་ལས། བྱང་ཆུབ་སེམས་དཔའ་བསོད་ནམས་ཡེ་ཤེས་ཀྱི། །
མཐའ་ཡས་ཕ་རོལ་སོན་རྣམས་ལེགས་བསགས་ནས། ། ཆོས་ལ་སེམས་པ་ཤིན་ཏུ་རྣམ་ངེས་ཕྱིར། ། དོན་གྱི་རྣམ་པར་བརྗོད་པའི་རྒྱུ་རྐྱེན་རྟོགས། ། དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། དེ་དག་ཆོས་དབྱིངས་གཉིས་ཀྱི་མཚན་ཉིད་དང༌། ། བྲལ་བ་མངོན་སུམ་ཉིད་དུ་རྟོགས་པར་འགྱུར། ། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། །
དེ་མི་ལྡན་པའི་ཆོས་ཀྱི་དབྱིངས་ལ་གནས། ། བློ་དང་ལྡན་པའི་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པར་སོང་བ་ཡིས། ། དེ་ལ་བརྟེན་པའི་ཉེས་ཚོགས་ཚང་ཚིང་དག ། དུག་སྨན་ཆེན་པོས་དུག་བཞིན་སེལ་བར་བྱེད། ། ཐུབ་པས་གསུངས་པའི་དམ་ཆོས་ལེགས་བཞག་པ། ། རྩ་བ་ཆོས་ཀྱི་དབྱིངས་ལ་བློ་གྲོས་བཞག ། དྲན་རྒྱུ་རྟོག་པ་ཙམ་རིག་བསྟན་པ་དག ། མྱུར་དུ་ཡོན་ཏན་རྒྱ་མཚོའི་ཕ་རོལ་འགྲོ། ། ཞེས་གསུངས་པ་ལྟར་ཡིན་ནོ། །
བཞི་པ་གནས་སྐབས་གང་དུ་འཇུག་པ་ནི། ལམ་ལྔའི་རིམ་པས་འཇུག་སྟེ། ཚོགས་ལམ་དང་སྦྱོར་ལམ་དུ་མིང་ལ་འཇུག མཐོང་ལམ་དུ་དོན་ལ་འཇུག བསྒོམ་ལམ་དུ་གོམས་པ་ལ་འཇུག མཐར་ཕྱིན་པའི་ལམ་དུ་དོན་མཐར་ཕྱིན་པ་ལ་འཇུག་གོ ། བཞི་པ་བྱང་ཆུབ་སེམས་དཔའི་སྒྲུབ་བྱེད་ཕ་རོལ་དུ་ཕྱིན་པའི་སྤྱོད་པ་ལ་གསུམ་ལས། ཕ་རོལ་ཏུ་ཕྱིན་པ་དྲུག་ཏུ་གྲངས་ངེས་པ་ནི། དགེ་བའི་ཕྱོགས་ཀྱི་མི་མཐུན་པའི་ཕྱོགས་ཐམས་ཅད་ནི། མདོ་སྡེ་རྒྱན་ལས།
བཀྲེན་ལ་བརྩེ་དང་མ་རུངས་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་པ་ལ་བརྩེ། ། ཡུལ་གྱི་གཞན་དབང་གྱུར་ལ་སྙིང་བརྩེ་དང༌། ། ལོག་པར་མངོན་པར་ཞེན་ལ་སྙིང་བརྩེའོ། ། ཞེས་གསུངས་པས། དྲུག་ཏུ་གྲངས་ངེས་ལ། དེའི་གཉེན་པོ་ཕ་རོལ་ཏུ་ཕྱིན་པ་དྲུག་ཏུ་གྲངས་ངེས་སོ། ། གཉིས་པ་གོ་རིམ་ངེས་པ་ནི། སྔ་མ་སྔ་མ་ལ་བརྟེན་ནས། ཕྱི་མ་ཕྱི་མ་འབྱུང་བ་དང༌།
སྔ་མ་དམན་ལ་ཕྱི་མ་མཆོག་ཏུ་གྱུར་པ་དང༌། སྔ་མ་རགས་ལ་ཕྱི་མ་ཕྲ་བའི་གོ་རིམ་གྱིས་གནས་ཏེ། མདོ་སྡེ་རྒྱན་ལས། སྔ་མ་ལ་བརྟེན་ཕྱི་མ་སྐྱེ། ། དམན་དང་མཆོག་ཏུ་གནས་ཕྱིར་དང༌། ། རགས་པ་དང་ནི་ཕྲ་བའི་ཕྱིར། ། དེ་དག་གོ་རིམ་ཡང་དག་འདོད། ། ཅེས་གསུངས་པ་ལྟར་རོ། ། གསུམ་པ་མིང་གི་དོན་ནི། མདོ་སྡེ་རྒྱན་ལས།
དབུལ་བ་འདོར་བར་བྱེད་པ་དང༌། ། བསིལ་བ་ཐོབ་དང་ཁྲོ་བཟོད་དང༌། ། མཆོག་སྦྱོར་བ་དང་ཡིད་འཛིན་དང༌། ། དོན་དམ་ཤེས་པའི་ཕྱིར་བཤད་དོ། ། ཞེས་གསུངས་པ་ལྟར་ཡིན། ལྔ་པ་དེའི་གནས་སྐབས་ཀྱི་འབྲས་བུ་བྱང་ཆུབ་སེམས་དཔའི་ས་བཅུར་དབྱེ་བ་ནི། སྦྱིན་པས་ས་དང་པོ་རབ་ཏུ་དགའ་བ་ནས། ཤེས་རབ་ཀྱིས་ས་དྲུག་པ་མངོན་དུ་གྱུར་པའི་བར་དང༌། ཐབས་ཀྱིས་བདུན་པ་རིང་དུ་སོང་བ། སྨོན་ལམ་གྱིས་བརྒྱད་པ་མི་གཡོ་བ།
སྟོབས་ཀྱིས་དགུ་པ་ལེགས་པའི་བློ་གྲོས། ཡེ་ཤེས་ཀྱིས་བཅུ་པ་ཆོས་ཀྱི་སྤྲིན་རྣམས་འགྲུབ་སྟེ། མདོ་སྡེ་རྒྱན་ལས། འདི་ཡི་མཐར་ཐུག་ས་ཡིན་ཏེ། ། སོ་སོ་རང་གི་དེ་སྦྱོར་བས། ། ཞེས་གསུངས་པ་ལྟར་ཡིན། དྲུག་པ་ལམ་མཐར་ཕྱིན་པར་བྱེད་པའི་ཐབས། ལྷག་པའི་ཚུལ་ཁྲིམས་ཀྱི་བསླབ་པ་ལ་གསུམ་ལས། ངོ་བོ་ནི་སྤང་བྱ་མི་མཐུན་པའི་ཕྱོགས་ལས་ལྡོག་པའི་གཉེན་པོ་སེམས་པ་རྒྱུན་ཆགས་པ་ཅན་ནོ། ། གཉིས་པ་དབྱེ་ན་སྡོམ་པ་དང༌།
དགེ་བའི་ཆོས་སྡུད་པ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་མོ། ། གསུམ་པ་སོ་སོའི་དོན་ནི། སྡིག་པ་འགོག་པ་ནི་སྡོམ་པ་སྟེ། མི་དགེ་བ་བཅུ་དང༌། ཉོན་མོངས་པ་གསུམ་དང༌། འཁོར་བ་དང་མྱ་ངན་ལས་འདས་པའི་མཐར་ལྟུང་བ་ལས་ལྡོག་པ་སྟེ། སྐྱེས་བུས་ལམ་བགྲོད་པ་ལ་རྐང་པ་ཡ་བ་དང་འདྲའོ། ། བདུན་པ་ལྷག་པའི་ཏིང་ངེ་འཛིན་གྱི་བསླབ་པ་ལ་གསུམ་ལས། ངོ་བོ་ནི་དམིགས་པ་ལ་སེམས་རྩེ་གཅིག་ཏུ་ཡིད་འཛིན་པའོ། །
གཉིས་པ་དབྱེ་ན། འཇིག་རྟེན་དང་འཇིག་རྟེན་ལས་འདས་པའི་ཏིང་ངེ་འཛིན་གཉིས་སམ། དམིགས་པ་དང་བཅས་པ་དང་དམིགས་པ་མེད་པ་གཉིས་སམ། སྤོང་བ་དང་བསྒྲུབ་པའི་ཏིང་ངེ་འཛིན་གཉིས་སུ་འགྱུར་བ་ཡིན། གསུམ་པ་སོ་སོའི་རང་བཞིན་ནི། གཟུགས་ཁམས་བསམ་གཏན་བཞི་དང༌། གཟུགས་མེད་སྐྱེ་མཆེད་བཞི་ལ་སོགས་པ་འཇིག་རྟེན་པ་དང༌། འགོག་པའི་སྙོམས་འཇུག་ལ་སོགས་པ་འཇིག་རྟེན་ལས་འདས་པ་དང༌། དམིགས་པའི་ཡུལ་ལ་སོགས་པ་ལ་སེམས་གཏད་པ་དམིགས་པ་དང༌། བསྲུང་བྱ་དང་སྒོམ་བྱེད་ལས་གྲོལ་བ་ལ་མཉམ་པར་འཇོག་པ་དམིགས་པ་མེད་པ་སྟེ་གཉིས་དང༌།
འདོད་ཆགས་གྱི་གཉེན་པོར་མི་སྡུག་པ་ལ་སོགས་པ་སྤོང་བའི་ཏིང་ངེ་འཛིན་དང༌། མངོན་པར་ཤེས་པ་དང༌། རྫུ་འཕྲུལ་མངོན་དུ་འགྲོ་བ་ལ་སོགས་པ་བསྒྲུབ་པའི་ཏིང་ངེ་འཛིན་རྣམས་ནི་ཏིང་ངེ་འཛིན་ཏེ། སྐྱེས་བུ་ལམ་བགྲོད་པ་ལ་རྐང་པ་ཡ་བ་དང་འདྲའོ། ། བརྒྱད་པ་ལྷག་པར་ཤེས་རབ་ཀྱི་བསླབ་པ་ལ་གསུམ། ངོ་བོ་ནི། ཆོས་རབ་ཏུ་རྣམ་པར་འབྱེད་པའི་བློ་གཏི་མུག་གི་གཉེན་པོར་འགྱུར་རོ། ། གཉིས་པ་དབྱེ་ན། ཀུན་རྫོབ་ཤེས་པ་དང༌། དོན་དམ་པ་ཤེས་པ་གཉིས།
གཉིས་པ་སོ་སོའི་རང་བཞིན་ཕུང་པོ་དང་ཁམས་དང༌། སྐྱེ་མཆེད་དང༌། རྟེན་ཅིང་འབྲེལ་བར་འབྱུང་བ་ཇི་ལྟར་ཤེས་པས་ཀུན་རྫོབ་ཤེས་པ་དང༌། དེ་དག་གི་རང་བཞིན་དཔྱད་ན་རང་གིའང་ངོ་བོར་མ་གྲུབ་པས་ཤེས་བྱ་དང་ཤེས་བྱེད་ལས་རྣམ་པར་གྲོལ་བ་དོན་དམ་པ་ཤེས་པ་སྟེ། ཤེས་རབ་གཉིས་ནི་སྐྱེས་བུ་ལམ་བགྲོད་པ་ལ་མིག་དང་འདྲ་བ་ཡིན་ནོ། ། དགུ་པ་འབྲས་བུའི་སྤངས་པ་ཕུན་སུམ་ཚོགས་པ་ལ་གཉིས། ཉོན་མོངས་པའི་སྒྲིབ་པ་བག་ཆགས་དང་བཅས་པ་སྤངས་པ་དང༌། ཤེས་བྱའི་སྒྲིབ་པ་སླར་མི་ལྡོག་པར་སྤངས་པ་སྟེ། དེ་ནི་སྤངས་པ་ཕུན་སུམ་ཚོགས་པའོ། ། བཅུ་པ་ཡེ་ཤེས་ཕུན་སུམ་ཚོགས་པ་ལ་གཉིས་ལས།
རྟེན་སྐུ་གསུམ་ནི། ངོ་བོ་ཉིད་ཀྱི་སྐུ། ལོངས་སྤྱོད་རྫོགས་པའི་སྐུ། སྤྲུལ་པའི་སྐུ་དང་གསུམ་ཡིན་ནོ། ། གཉིས་པ་རྟེན་པ་ཡན་ལག་ལ་ལྔ་ལས། གནས་གྱུར་པ་ནི། འཁོར་བའི་ཆོས་མཐའ་ཡས་པ་གནས་གྱུར་པས། སངས་རྒྱས་ཀྱི་ཡོན་ཏན་མཐའ་ཡས་པར་གྱུར་བ་བརྙེས་པ་ཡིན། གཉིས་པ་དཀར་པོའི་ཆོས་ཀྱི་གཞི་ཡིན་པ་ནི་ཕ་རོལ་ཏུ་ཕྱིན་པ་དྲུག་མཐར་ཕྱིན་པས། རང་དང་གཞན་གྱི་ཡོན་ཏན་ཐམས་ཅད་ཀྱི་འབྱུང་གནས་སུ་གྱུར་པ་སྟེ།
མདོ་སྡེ་རྒྱན་ལས། སྟོབས་སོགས་སངས་རྒྱས་ཆོས་རྣམས་ལ། ། དེ་ནི་རིན་ཆེན་འབྱུང་གནས་བཞིན། ། དགེ་བའི་ལོ་ཏོག་རྒྱུ་མཚན་ཕྱིར། ། སྤྲིན་ཆེན་དང་ཡང་འདྲ་བར་འདོད། ། ཅེས་གསུངས། གསུམ་པ་གཉིས་སུ་མེད་པ་ནི། སྟོང་པ་དང་སྙིང་རྗེ་ཟུང་དུ་ཆུད་པ་དང༌། དབྱིངས་དང་ཡེ་ཤེས་རོ་གཅིག་པ་བརྙེས་པས་ན་རོ་གཅིག་པ་ཡིན། བཞི་པ་རྟག་པའི་དོན་ནི།
རྟེན་ཆོས་ཀྱི་དབྱིངས་ལས་མ་གཡོས་པ་དང༌། ཐུགས་རྗེ་ཆེན་པོ་རྒྱུན་མི་འཆད་པ་དང༌། སེམས་ཅན་མི་ཟད་པས་མཛད་པ་རྒྱུན་མི་འཆད་པས་རྟག་པ་ཡིན་ཏེ། མདོ་སྡེ་རྒྱན་ལས། དེ་དག་གི་རྟེན་དགོངས་པ་དང༌། ། ཕྲིན་ལས་དག་གིས་མཉམ་པ་ཉིད། ། རང་བཞིན་དང་ནི་རྒྱུན་མི་འཆད། ། རྒྱུན་གྱིས་དེ་དག་རྟག་པ་ཡིན། ། ཞེས་གསུངས། ལྔ་པ་བསམ་གྱིས་མི་ཁྱབ་པ་ནི།
དེ་བཞིན་གཤེགས་པས་བསམ་གྱིས་མི་ཁྱབ་པའི་གནས་བརྙེས་པས། སངས་རྒྱས་ལས་གཞན་པ་གང་གིས་ཀྱང་དེ་བཞིན་གཤེགས་པའི་ཡོན་ཏན་གྱི་ཆ་དཔག་པར་མི་ནུས་ན། ཡོངས་སུ་རྫོགས་པ་ལྟ་ཅི་སྨོས། དེའང་སློབ་དཔོན་མ་ཏི་ཙི་ཏྲས། ཇི་ལྟར་ཁྱོད་ནི་ཉིད་ཀྱིས་མཁྱེན། ། ཇི་ལྟར་ཁྱོད་ནི་ཁྱོད་འདྲས་མཁྱེན། ། ཇི་ལྟར་ཁྱོད་གཞན་མི་འཚལ་བ། ། དེ་འདྲ་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་རོ། ། དེ་དག་གིས་སེམས་ཙམ་པའི་ཚུལ་ལ་ཇི་ལྟར་བསླབ་པ་བསྟན་ཟིན་ཏོ།། །།
བཞི་པ་དབུ་མ་པའི་ལྟ་བ་ལ་ཇི་ལྟར་བསླབ་པའི་ཚུལ་ལ་གཉིས་ལས། སེམས་ཙམ་པའི་ལོག་པར་རྟོག་པ་དགག་པ་དང༌། དབུ་མ་པ་རང་གི་ལུགས་བརྗོད་པའོ། ། དང་པོ་སེམས་ཙམ་པའི་འདོད་པ་དགག་པ་ནི། སེམས་ཙམ་པས་གཟུང་བ་དང་འཛིན་པའི་དངོས་པོ་འདི་རྣམས་ཀུན་བརྟགས་པ་ཡིན་པས་འཁྲུལ་པ་ལ་སྣང་བས་རྨི་ལམ་དང་སྒྱུ་མ་ལྟ་བུ་ཡིན་ཀྱང༌། དེ་དག་གཞན་དབང་སེམས་སྐད་ཅིག་མ་ཡིན་ལ། དེའི་རང་བཞིན་ཡོངས་སུ་གྲུབ་པ་གཟུང་འཛིན་གྱི་དྲི་མ་དང་བྲལ་ཞིང་རང་རིག་རང་གསལ་ཆ་མེད་ཀྱི་དངོས་པོར་བདེན་ལ། དེ་ཉིད་དབུ་མ་ཡིན་ཏེ། དབུས་མཐའ་ལས། ཡོད་པ་མེད་པས་ཡོད་པས་ན། །
འདི་ནི་དབུ་མའི་ལམ་ཡིན་ནོ། ། ཞེས་གསུངས་པ་ལྟར་འདོད་དོ། ། འདི་མི་འཐད་དེ། རིག་པ་ཆ་མེད་ཀྱི་དངོས་པོ་ནི། རྒྱུ་རྐྱེན་ལ་ལྟོས་སམ་མ་ལྟོས། མ་ལྟོས་ན་མེད་པའམ། རྟག་པར་འགྱུར་ལ། འདོད་ན་འཁོར་འདས་ཀྱི་རྟེན་དུ་ཡོད་པ་དང༌། དགྲ་བཅོམ་ཐོབ་ནས་རྒྱུན་འཆད་པ་དང༌། སངས་རྒྱས་ལ་གནས་གྱུར་པར་འདོད་པ་དང་འགལ་ལོ། །
རྒྱུ་རྐྱེན་ཡོད་ན་བདེན་པར་མ་གྲུབ་པར་འགྱུར་ཏེ། སློབ་དཔོན་ཀླུ་སྒྲུབ་ཀྱིས། རྒྱུ་དང་རྐྱེན་ལས་བྱུང་བ་ཡིན། ། རང་བཞིན་བྱས་པ་ཅན་དུ་འགྱུར། ། ངོ་བོ་ཉིད་ནི་བཅོས་མིན་དང༌། ། གཞན་ལ་གནོད་ལྟོས་མེད་པའི་ཕྱིར། ། ཞེས་གསུངས། བདག་ལས་སྐྱེ་བ་དང༌། གཞན་ལས་སྐྱེ་བ་དང༌། གཉིས་ཀ་ལས་སྐྱེ་བ་དང༌།
གཉིས་ཀ་མ་ཡིན་པ་ལས་སྐྱེ་བ་བརྟགས་ན། སྐྱེ་བ་མི་འགྲུབ་ལ། སྐྱེ་བ་མེད་པ་ལ་ཡོད་པ་ག་ལ་རིགས། དབུ་མ་རྩ་བ་ལས། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་གསུངས། བཅོམ་ལྡན་འདས་ཉིད་ཀྱིས།
མ་དྲོས་པས་ཞུས་པའི་མདོ་ལས། གང་དག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་གསུངས། གཉིས་པ་དབུ་མ་རང་གི་ལུགས་ལ། ཆོས་ཐམས་ཅད་བདེན་པ་གཉིས་སུ་བསྡུས་ནས་སྟོན་ཏེ། སློབ་དཔོན་ཀླུ་སྒྲུབ་ཀྱིས། སངས་རྒྱས་རྣམས་ཀྱིས་ཆོས་བསྟན་པ། །
བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང༌། ། དམ་པའི་དོན་གྱི་བདེན་པའོ། ། ཞེས་གསུངས། དེ་ལ་དོན་དམ་པའི་བདེན་པ་ནི། སྤྲོས་པ་ཐམས་ཅད་ལས་རྣམ་པར་གྲོལ་བ། བློའི་ཡུལ་ལས་འདས་པའི་ཕྱིར། དབུ་མ་པ་ཕལ་ཆེར་འདྲ་ལ། རྟག་པ་དང་ཆད་པ་དང་འཇུག་པའི་གཞིར་གྱུར་པ། ཀུན་རྫོབ་ཀྱི་བདེན་པ་ལ་ཚུལ་མི་འདྲ་བ་ལྔ་ཡོད།
དེ་ལ་དང་པོ་བྱེ་བྲག་ཏུ་སྨྲ་བ་དང་ཚུལ་མཚུངས་པ་ནི། ཀུན་རྫོབ་ཀྱི་རྣམ་གཞག་ཤེས་བྱའི་གཞི་ལྔ་བྱེ་བྲག་ཏུ་སྨྲ་བས་ཇི་ལྟར་འདོད་པ་ཁས་ལེན་ལ། ཀུན་རྫོབ་ཏུ་དེ་ལྟར་སྣང་ཡང༌། རིག་པས་བརྟགས་ན། དེ་དག་སོ་སོའི་རང་བཞིན་དུ་བདེན་པར་མ་གྲུབ་བོ་ཞེས་སྨྲའོ། ། གཉིས་པ་མདོ་སྡེ་སྤྱོད་པ་བ་ནི། ཀུན་རྫོབ་ཀྱི་རྣམ་གཞག་ཤེས་བྱའི་གཞི་གསུམ་མདོ་སྡེ་པ་དང་འདྲ་བར་འདོད་ལ། རིག་པས་བརྟགས་ན། གཞི་གསུམ་པོ་ཉིད་ཀྱང་བདེན་པར་མ་གྲུབ་བོ་ཞེས་ཟེར་རོ། ། གསུམ་པ་རྣལ་འབྱོར་སྤྱོད་པ་བ་ནི།
ཀུན་རྫོབ་བག་ཆགས་ལས་བྱུང་བའི་ཕྱིར་སེམས་ཙམ་པ་དང་འདྲ་ལ། བག་ཆགས་ཀྱི་གཞི་རྣམ་རིག་ཉིད་ཀྱང༌། རིག་པས་དཔྱད་ན་བདེན་པར་མ་གྲུབ་བོ་ཞེས་ཟེར་རོ། ། བཞི་པ་སྒྱུ་མ་པ་ནི། ཀུན་རྫོབ་ཀྱི་སྣང་བ་ཉིད་སྒྱུ་མའི་རྣམ་པར་སྣང་བ་ལྟར། རྣམ་པ་སྣ་ཚོགས་སུ་སྣང་ཡང༌། སྒྱུ་མས་བསླད་པའི་དབང་ཤེས་ལ་སྣང་བ་ལྟར། མ་རིག་པས་བསླད་པའི་འཁྲུལ་ཤེས་ལ་སྣང་ངོ་ཞེས་ཟེར་རོ། ། ལྔ་པ་འཇིག་རྟེན་གྲགས་སྡེ་པ་ནི། ཀུན་རྫོབ་རྟེན་ཅིང་འབྲེལ་བར་འབྱུང་བ་ཇི་ལྟར་སྣང་བ་དང༌།
འཇིག་རྟེན་ན་ཇི་ལྟར་གྲགས་པ་ཙམ་དུ་ཟད་ལ། རིག་པས་རྣམ་པར་བརྟག་ཅིང་དཔྱད་དུ་མེད་དེ། དཔྱད་པའི་གཞི་མ་གྲུབ་བོ་ཞེས་འདོད་དོ། ། དེ་ལྟར་ན་ཤེས་བྱ་ཐམས་ཅད་བདེན་གཉིས་ཟུང་འཇུག་ཏུ་གནས་པས། གཞི་དབུ་མ། སྟོང་ཉིད་སྙིང་རྗེའི་སྙིང་པོ་ཅན་ལ་སློབ་པ་ལམ་དབུ་མ། སྐུ་གཉིས་ཟུང་དུ་ཆུད་པས་འཁོར་འདས་ལ་མི་གནས་པ། འབྲས་བུ་དབུ་མ་སྟེ། རྒྱུ། ལམ།
འབྲས་བུའི་ཆོས་ཐམས་ཅད་མཐའ་གཉིས་དང་བྲལ་བའི་ཕྱིར་དབུ་མའོ་ཞེས་བྱ་བ་འདི་ནི། དབུ་མའི་ལམ་ལ་ཇི་ལྟར་སློབ་པའི་ཚུལ་ཡིན་ནོ།། །། གཉིས་པ་ཐུན་མོང་མ་ཡིན་པའི་ཐེག་པ་ལ་རིམ་གྱིས་འཇུག་པ་ནི། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བརྩམ། ། ཞེས་པའི་དོན་སྟོན་པ་ལ། སྔགས་ཀྱི་རིམ་པ་ལ་ནི། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། །
སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པས། བྱ་བ་དང་སྤྱོད་པ་དང་རྣལ་འབྱོར་དང་རྣལ་འབྱོར་བླ་ན་མེད་པའི་རྒྱུད་སྡེ་བཞི་ལ་རིམ་གྱིས་སློབ་བོ། ། དེ་ལ་ཐོག་མར་བྱ་བའི་རྒྱུད་ཀྱི་དབང་ནི་ཆུ་དང་ཅོད་པན་གྱི་དབང་ངོ༌། ། གྲོལ་བར་བྱེད་པ་ལམ་ལ་གཉིས་ཀྱི་ཐུན་མོང་གི་དངོས་གྲུབ་ནི། ཞི་བ་ལ་སོགས་པ་ཆོ་ག་ཞིབ་མོ་སྟོན་པ་ནི། རིག་པ་མཆོག་དང་དོན་ཡོད་ཞགས་པ་ལ་སོགས་པ་ལ་སློབ། མཆོག་སྒྲུབ་པ་ནི་རས་བྲིས་དང༌། མཆོད་རྟེན་ལ་བརྟེན་ནས་སྔགས་དང༌།
ཏིང་ངེ་འཛིན་དང་དཀའ་ཐུབ་ཀྱི་སྒོ་ནས་ལམ་བསྒྲུབ་པ་སྟེ། བསམ་གཏན་ཕྱི་མ་དང་ལེགས་པར་གྲུབ་པ་ལ་སོགས་པ་ནས་གསུངས། གཉིས་པ་སྤྱོད་པའི་རྒྱུད་ཀྱི་དབང་ནི། ཆུ། ཅོད་པན། རྡོ་རྗེ། དྲིལ་བུ། མིང་སྟེ་ལྔའོ། ། གྲོལ་བར་བྱེད་པ་ལམ་ལ་གཉིས་ལས། འཇིག་རྟེན་པའི་དངོས་གྲུབ་ནི།
བཟླས་བརྗོད་དང་སྦྱིན་སྲེག་ལ་སོགས་པ་ལ་བརྟེན་ནས་འཇིག་རྟེན་པའི་དངོས་གྲུབ་འགྲུབ་པ་སྟེ། འཇམ་དཔལ་རྩ་བའི་རྟོག་པ་ལ་སོགས་པ་ལས་གསུངས། འཇིག་རྟེན་ལས་འདས་པའི་དངོས་གྲུབ་སྒྲུབ་པ་ནི། བདག་བསྐྱེད་དང༌། མདུན་བསྐྱེད་དང་གཉིས་ཀ་ལ་བརྟེན་ཞིང་བདེ་བ་དང་རྣལ་འབྱོར་ཆ་མཉམ་པར་སྤྱད་པས་འདས་པའི་དངོས་གྲུབ་སྒྲུབ་པ་སྟེ། རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པ་ནས་གསུངས། གསུམ་པ་རྣལ་འབྱོར་གྱི་རྒྱུད་ཀྱི་དབང་ནི། ཆུ། ཅོད་པན། རྡོ་རྗེ།
དྲིལ་བུ། མིང༌། རྡོ་རྗེ་སློབ་དཔོན་གྱི་དབང་དང་དྲུག་གོ ། གྲོལ་བར་བྱེད་པ་ལམ་ལ་གཉིས་ལས། གང་ཟག་སློབ་མའི་རིགས་ཅན་ནི། སློབ་མའི་དབང་ཙམ་བསྐུར་ནས་ལྷ་རེ་རེའི་རྣལ་འབྱོར་ལ་བསླབས་པས་དེ་དང་འབྲེལ་པའི་ལམ་བསྒྲུབས་ལ། སློབ་དཔོན་གྱི་རིགས་ཅན་ལ་ནི། སློབ་དཔོན་གྱི་དབང་ཡང་བསྐུར་ནས་དེའི་དམ་ཚིག་ལ་སློབ་ཏུ་བཅུག་ལ། དེ་ཁོ་ན་ཉིད་བཅུ་དང༌། དངོས་གྲུབ་ཀྱི་ཡེ་ཤེས་དང༌།
ཕྱག་རྒྱའི་ཡེ་ཤེས་མཆོག་གི་དངོས་གྲུབ་སྟེ། འདི་དག་དེ་ཉིད་བསྡུས་པ་དང༌། རྡོ་རྗེ་རྩེ་མོ་ལ་སོགས་པ་ནས་གསུངས་སོ། ། བཞི་པ་རྣལ་འབྱོར་བླ་ན་མེད་པ་ལ། དབང་བུམ་དབང་ལ་སོགས་པ་བཞི། ལམ་བསྐྱེད་རིམ་དང་རྫོགས་རིམ་གཉིས་ལ་སློབ་པ་སྟེ། དེའང་ཐོག་མར་གསང་བ་འདུས་པ་ལ་སོགས་པ་རྣལ་འབྱོར་བླ་མེད་ཀྱི་ཕ་རྒྱུད་ལ་སློབ། དེ་ནས་བདེ་མཆོག་ལ་སོགས་པ་རྣལ་འབྱོར་མའི་རྒྱུད་ལ་སློབ། དེ་ལྟར་སྔགས་ཀྱི་རིམ་པ་ཀུན་ཤེས་པ་དང༌། ཀྱེའི་རྡོ་རྗེའི་སྣོད་དུ་འགྱུར་བས་དེ་རྗེས་ཀྱེའི་རྡོ་རྗེ་བརྩམ་ཞེས་གསུངས།
དེ་དག་གི་ཕན་ཡོན་ནི། སློབ་མས་གུས་པས་བླངས་ནས་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས། ལེའུ་བཅུ་པར། བུད་མེད་དང་ནི་སྐྱེས་པ་ཡི། ། གང་གི་སྲིན་ལག་རྩ་བ་ལ། ། ཞེས་བྱ་བའི་སྐབས་སུ། མངོན་པར་རྟོགས་པ་རྒྱུའི་རྒྱུད་དང་འབྲེལ་བས། རྒྱུའི་རྒྱུད་ལ་གཉིས་ཡོད་པའི་དང་པོ་མཚན་ཉིད་ཆོས་གང་ཞིག་རྐྱེན་ལམ་དང་ཕྲད་ན།
འབྲས་བུ་སངས་རྒྱས་འབྱུང་དུ་རུང་བ་རྒྱུན་ཆགས་པ་ཅན་ནོ། ། གཉིས་པ་དེའི་རང་བཞིན་ངེས་པར་བྱ་བ་ནི། སློབ་དཔོན་གརྦྷ་རི་པས་རྒྱུད་ལ་འཇུག་པ་ལས། རྒྱུ་རིགས་སྤང་བྱ་རྐྱེན་ལ་ལྟོས། ། གང་ཟག་རྣམ་པ་བཞིར་ནི་འདོད། ། ཅེས་གསུངས་པའི་དོན་ལ། རྒྱུ་ལ་ལྟོས་པ། རིགས་ལ་ལྟོས་པ། སྤང་བྱ་ལ་ལྟོས་པ། རྐྱེན་ལ་ལྟོས་པ་བཞི་ཡོད་པ་ལས།
དང་པོ་རྒྱུ་ལ་ལྟོས་པ་ལ་བཞི་ལས་སེམས་ཅན་རྣམས་སངས་རྒྱས་ཀྱི་སྙིང་པོ་ཅན་ཡིན་པ་ནི། སེམས་ཅན་ཐམས་ཅད་ཀྱི་སེམས་ཀྱི་རང་བཞིན་གདོད་མ་ནས་རྣམ་པར་དག་ལ། དྲི་མ་གློ་བུར་བ་ཡིན་པའི་ཕྱིར་སྦྱང་དུ་རུང་བས། ཀྱེའི་རྡོ་རྗེ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་བསལ་ན་སངས་རྒྱས་ཉིད། ། ཅེས་གསུངས་ལ། སེམས་ཀྱི་རང་བཞིན་སྤྲོས་བྲལ་དེ་ཉིད་ལ། དེ་བཞིན་གཤེགས་པའི་སྙིང་པོ་ཞེས་བྱ་སྟེ།
མདོ་སྡེ་རྒྱན་ལས། དེ་བཞིན་ཉིད་འདི་ཐམས་ཅད་ལ། ། ཁྱད་པར་མེད་ཀྱང་དག་གྱུར་པས། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཞེས་གསུངས། གཉིས་པ་རྒྱུ་གང་གིས་གང་དུ་འཁོར་བ་ནི། སེམས་རིག་པ་ཉིད་ཐོག་མ་མེད་པ་ནས་ལྷན་ཅིག་སྐྱེས་པའི་དྲི་མས་བསྒྲིབས་པས། ཡུལ་ཇི་ལྟ་བ་བཞིན་མི་ཤེས་པ་མ་རིག་པ་ཡིན་ལ། དེའི་དབང་གིས་འགྲོ་བ་རིགས་དྲུག་ཏུ་འཁོར་ཏེ།
བྱིས་པ་མི་ཤེས་པས་བསྒྲིབས་པ་ནས། འཁོར་བར་འགྱུར་གྱི་བར་གསུངས། གསུམ་པ་རྐྱེན་གང་གིས་ཇི་སྲིད་དུ་འཁོར་བ་ནི། གཟུགས་ལ་སོགས་པའི་ཡུལ་རྣམས་ཀྱིས་ཆགས་སྡང་སྐྱེ་བའི་རྐྱེན་བྱས་ནས། ལས་འདུས་བྱས་ལམ་དང་མ་ཕྲད་ན་མཐའ་མེད་པར་འཁོར་ཏེ། ཀྱེའི་རྡོ་རྗེ་ལས། ཀྱེ་བཅོམ་ལྡན་འདས་རྣམ་པར་མ་དག་པ་གང་ལགས་པ་ནས། ཡིད་ཀྱི་བདེ་སོགས་ཐོབ་པ་ཡིན་ནམ་བར་གསུངས་ཤིང་རིན་པོ་ཆེའི་ཕྲེང་བ་ལས་ཀྱང༌། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། །
ང་རུ་འཛིན་ལས་ཡང་ལས་ཏེ། ། ལས་ལས་ཀྱང་ནི་སྐྱེ་བ་བྱུང༌། ། ཞེས་གསུངས་པ་ལྟར་རོ། ། བཞི་པ་སེམས་སྦྱངས་ནས་གྲོལ་བའི་ཚུལ་ནི། སེམས་ཀྱི་གློ་བུར་གྱི་དྲི་མ་སྦྱོང་བའི་རྐྱེན་ལམ་རྣམས་བསྒོམས་པས་དྲི་མ་ཐམས་ཅད་དག་ནས་དབྱིངས་དང་ཡེ་ཤེས་རོ་གཅིག་པར་གྱུར་པ་ནི། རྣམ་པར་གྲོལ་བ་མཐར་ཐུག་པ་སྟེ། རྡོ་རྗེ་གུར་ལས། ནམ་མཁའ་ལྟ་བུར་དྲི་མ་མེད། ། ངན་པར་བརྟགས་པའི་རྣམ་རྟོག་གིས། ། རིན་ཆེན་སེམས་ནི་དྲི་ཅན་བྱས། །
སེམས་དག་པས་ནི་དག་པར་འགྱུར། ། ཞེས་གསུངས། གཉིས་པ་རིགས་ལ་ལྟོས་པ་ནི། སེམས་ཅན་རྣམས་ཀྱི་སེམས་ཀྱི་ཆོས་ཉིད་ལ་ཁྱད་པར་མེད་ཀྱང༌། ཆོས་ཅན་གྱི་ཁྱད་པར་གྱིས་རིགས་སོ་སོ་དང་འབྲེལ་པ་འབྱུང༌། གང་གི་རིགས་སུ་གྱུར་པའི་ལྷ་བསྒྲུབས་ན་འགྲུབ་ཉེ་ཞིང༌། རིགས་ཀྱི་རྟགས་ནི། ཀྱེའི་རྡོ་རྗེ་ལས། བུད་མེད་དང་ནི་སྐྱེས་པའི་ནས། དེ་ཡི་རིགས་སུ་འགྱུར་རོའི་བར་གསུངས།
གསུམ་པ་སྤང་བྱ་ལ་ལྟོས་པ་ནི། ཉན་ཐོས་དང་བྱང་ཆུབ་སེམས་དཔའ་སྤང་བྱར་བྱེད་པའི་ཉོན་མོངས་པ་ནི། གསང་སྔགས་ཀྱི་ལུགས་ཀྱིས་གྲོལ་བའི་རྐྱེན་དུ་འགྱུར་ལ། དེའང་ཉོན་མོངས་པ་གང་ཤས་ཆེ་བས། དེ་དང་འབྲེལ་བའི་ལྷ་བསྒྲུབས་ན་འགྲུབ་པར་འགྱུར་ཏེ། རྡོ་རྗེ་གུར་ལས། བྱང་ཆུབ་ཆགས་བྲལ་ལས་སྐྱེས་སྤངས། ། སེམས་ཅན་གང་ཞིག་བདེ་བྱེད་པ། ། ཆགས་པས་བྱང་ཆུབ་རབ་བསྒྲུབ་ཕྱིར། ། པདྨ་གར་གྱི་དབང་ཕྱུག་འགྱུར། །
ཞེས་པ་དང༌། བརྟག་གཉིས་ལས། གང་དང་གང་གི་འཇིག་རྟེན་ནས། ། ལས་གྲོལ་ཏེ། ཞེས་གསུངས། བཞི་པ་རྐྱེན་ལ་ལྟོས་པ་ནི། ཉན་ཐོས་ཀྱི་ལམ་ལ་འཇུག་པའི་སྐལ་བ་མེད་པར་འདོད་པས་མཚམས་མེད་ལྔ་བྱེད་པའང༌། གསང་སྔགས་ཀྱི་ཐབས་དང་ཕྲད་ན། ལམ་ལ་མི་སྒྲིབ་པར་གྲོལ་བར་འགྱུར་ཏེ། བརྟག་གཉིས་ལས།
མཚམས་མེད་ལྔ་ནི་ནས། འགྲུབ་པར་འགྱུར་གྱི་བར་གསུངས། རྐྱེན་དགེ་བས་ཟིན་ན་མྱུར་དུ་གྲོལ་བར་འགྱུར་ཏེ། དགེ་བ་བཅུ་ལས་ནས། ངེས་འགྲུབ་འགྱུར་ཞེས་གསུངས་སོ། ། རྒྱུད་ཀྱི་མངོན་པར་རྟོགས་པ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
