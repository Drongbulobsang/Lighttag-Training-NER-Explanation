ས་སྐྱ་བཀའ་འབུམ།
པོད ༤༡༦
སྦྱིན་སྲེག་གི་སྡོམ་ཚིག
༼པ༽ ༄༅། །སྦྱིན་སྲེག་གི་སྡོམ་ཚིག་བཞུགས།། ༄༅། །ན་མཿཤྲཱི་ཙཀྲ་སམྦ་རཱ་ཡ། ཉོན་མོངས་བུད་ཤིང་ཀུན་བསྲེགས་ཤིང༌། ། ཡེ་ཤེས་ལྔ་ཡི་འོད་རབ་འབར། ། འགྲོ་བའི་མུན་ནག་རྣམ་སེལ་བའི། ། རྡོ་རྗེ་མེ་ལ་ཕྱག་འཚལ་ནས། ། སྲིད་པའི་རླན་ལས་རྣམ་སྐྱེས་པའི། ། ཉེས་ཚོགས་ཚང་ཚིང་བསྲེག་བྱའི་ཕྱིར། ། སྤྱོད་པའི་རྡོ་རྗེའི་རྗེས་འབྲངས་ནས། །
སྦྱིན་སྲེག་ཆོ་ག་བདག་གིས་བཤད། ། ཞི་བ་ཤར་དུ་ཟླུམ་པོ་དཀར། ། བུད་ཤིང་འོ་མ་ཅན་གྱི་རྩེ། ། མེ་ནི་བྲམ་ཟེའི་རྒྱུན་ཞག་ཤིས། ། རྒྱས་པ་ལྷོ་རུ་གྲུ་བཞི་སེར། ། འབྲས་བུ་ཅན་གྱི་རྐེད་པའི་ཆ། ། རྒྱལ་རིགས་ཁྱིམ་ནས་བྱུང་བའི་མེ། ། དབང་ལ་ནུབ་ན་གྲུ་གསུམ་དམར། ། མེ་ཏོག་དམར་པོ་ལྡན་པའི་ཤིང༌། ། སྨད་འཚོང་མ་ཡི་ཁྱིམ་གྱི་མེ། །
དྲག་པོ་བྱང་དུ་ཟླ་གམ་ནག ། ཚེར་མ་ཅན་གྱི་རྩ་བའི་ཆ། ། གདོལ་བའི་ཁྱིམ་ནས་བྱུང་བའི་མེ། ། ཐབ་ཁུང་རྒྱར་ནི་ཁྲུ་གང་སོགས། ། ཟབས་སུ་དེ་ཡི་ཕྱེད་ཡིན་ཏེ། ། སོར་བཞི་ལ་སོགས་བསྐྱེད་བྱས་ནས། ། དེ་ཡི་ཚད་ཀྱི་མུ་རན་བརྩིགས། ། ལས་ཀྱི་ཁ་ཁྱེར་དེ་ཡི་ཕྱེད། ། སོར་བཞིའི་རྒྱ་ལ་དེ་ཕྱེད་འཕང༌། ། ནང་གི་ཁ་ཁྱེར་མུ་རན་ལ། །
པདྨ་གྲི་གུག་ཕྲེང་བ་བྲི། ། ལས་ཀྱི་ཁ་ཁྱེར་ལས་བཞི་ཡི། ། རྡོ་རྗེ་རིན་ཆེན་པདྨ་དམར། ། རྡོ་རྗེ་རྩེ་གསུམ་ཕྲེང་བ་བྲི། ། ཐབ་དབུས་པདྨ་འདབ་བརྒྱད་ལ། ། ལྟེ་བར་རྡོ་རྗེ་གྲི་གུག་དང༌། ། ཕྱོགས་བཞིར་རིགས་བཞི་མཚམས་བཞིར་སྣོད། ། ཕྱི་རོལ་འཁོར་ལོ་རིམ་པ་གསུམ། ། གཞལ་ཡས་ཁང་བཅས་ཕྱོགས་མཚམས་སུ། ། ལྕགས་ཀྱུ་སོགས་བཞི་གྲི་གུག་བཞི། །
ཕྱི་རོལ་དུར་ཁྲོད་དེ་ཡི་མཐར། ། མུ་ཁྱུད་ལ་གནས་ཤར་ཕྱོགས་སུ། ། པདྨ་དབྱུ་གུ་ཕྲེང་བ་དང༌། ། སྤྱི་བླུགས་རི་དྭགས་བགས་པའོ། ། ལྷོར་ནི་རྩེ་གསུམ་ཟླ་ཚེས་དང༌། ། རྒྱལ་མཚན་རལ་པའི་ཐོར་ཚུགས་མིག ། ནུབ་ཏུ་འཁོར་ལོ་དུང་དང་ནི། ། དབྱུག་ཐོ་རལ་གྲི་ཕུབ་རྣམས་སོ། ། བྱང་དུ་མདུང་དང་དྲིལ་བུ་དང༌། ། བ་དན་རྨ་བྱ་ར་སྐྱེས་བྲི། །
ཕྱི་རོལ་རྡོ་རྗེའི་ཕྲེང་བ་ལ། ། མཚམས་བཞིར་རྡོ་རྗེ་ཕྱེད་པའོ། ། ཆས་གོས་འདུག་སྟངས་བསམ་པ་དང༌། ། ལྷ་ཡི་རྟེན་དང་ཉམས་དང་མདངས། ། གསང་སྔགས་ཀྱི་ནི་སྤེལ་ཚིག་སོགས། ། ལས་དང་རྗེས་སུ་མཐུན་པར་བྱ། ། མདའ་དགུ་ཚོན་སྐུད་མེ་ལོང་བཞི། ། ཕུར་བུ་བཅུ་དང་ཀུ་ཤ་དང༌། ། རྡོར་དྲིལ་དགང་བླུགས་ནང་མཆོད་དང༌། ། བུམ་པ་ལྔ་དང་མཆོད་ཡོན་གཉིས། །
བསྲེག་རྫས་ཡམ་ཤིང་མར་དང་ཏིལ། ། བཅུ་པ་ཞོ་དང་ཀུ་ཤ་དང༌། ། དཱུར་བ་ནས་གྲོ་སོ་བ་འབྲས། ། སྲན་མ་དང་ནི་འབྲས་བུ་རྣམས། ། ཁྱད་པར་དུ་ནི་ཞི་ལ་ཏིལ། ། རྒྱས་ལ་ཞོ་དང་དབང་མེ་ཏོག ། དྲག་པོ་ལ་ནི་ཤ་རྣམས་ཏེ། ། མཆོག་གི་དོན་དུ་བཅུ་པ་དབུལ། ། མཆོད་རྫས་རྣམ་བདུན་གཏོར་མ་གསུམ། ། འཇམ་པོ་གསུམ་ལ་བསྲེག་རྫས་གཡས། །
དྲག་པོ་དེ་ལས་བཟློག་པར་བཤམ། ། ཕྱག་གཉིས་པ་ཡི་ང་རྒྱལ་གྱིས། ། སྔགས་བཅས་ཕོ་ཉ་བཅུ་སྤྲོ་ཞིང༌། ། སྟང་སྟབས་སྦྱོར་བས་བགེགས་བསྐྲད་ནས། ། སྲུང་འཁོར་བསྒོམ་ཞིང་ཕུར་བུས་གདབ། ། བུམ་བཟླས་མཆོད་ཡོན་བྱིན་གྱིས་བརླབས། ། ཐབ་དང་ཡོ་བྱད་བསང་ཞིང་སྦྱང༌། ། བསྐྱེད་ནས་བྱིན་གྱིས་བརླབ་པར་བྱ། ། མེ་བཙལ་མེ་ལྷ་བསྐྱེད་བྱས་ནས། ། སྤྱན་དྲངས་བྱོན་ཟན་དབུལ་ཞིང་མཆོད། །
བསྟིམ་ནས་དབང་བསྐུར་རིགས་རྒྱས་གདབ། ། ཀུ་ཤ་མདའ་སྐུད་མེ་ལོང་དགྲམ། ། མེ་ལྷ་མཆོད་ནས་བསྲེག་རྫས་དབུལ། ། བསྟོད་ནས་འབར་བར་གྱུར་པའི་དབུས། ། ཡན་ལག་བཞི་རྫོགས་ཆོ་ག་ཡིས། ། དཀྱིལ་འཁོར་བསྒྲུབས་ནས་གསང་སྔགས་དང༌། ། ཕྱི་ནང་ཡིད་ལས་བྱུང་བས་མཆོད། ། རྫས་རྣམས་སོ་སོའི་སྔགས་ཀྱིས་ནི། ། སྤྱིའམ་ལྷ་ཡི་གྲངས་ཀྱིས་སམ། ། ལྔ་ལ་རྣམ་ལྔ་གཞན་ལ་གཅིག །
རེ་རེའི་མཐར་ཡང་མཆོད་བསྟོད་བྱ། ། གཏོར་མས་མཆོད་ནས་དངོས་གྲུབ་བསླང༌། ། གཤེགས་སུ་གསོལ་ནས་སྔོན་བཞིན་དུ། ། མེ་ལྷ་མཆོད་ནས་དེ་ཉིད་དང༌། ། ཕྱོགས་སྐྱོང་རྣམས་ལ་གཏོར་མ་དབུལ། ། བཟོད་པར་གསོལ་ནས་གཤེགས་སུ་གསོལ། ། སྨོན་ལམ་གདབ་ཅིང་བདག་ཉིད་བསྲུང༌། ། ལས་ཀྱི་རྗེས་བསྡུ་ཐལ་བ་རྣམས། ། རྒྱ་མཚོར་འབབ་པའི་ཆུ་བོར་དོར། ། ཚུལ་འདི་ཧེ་རུ་ཀ་དཔལ་གྱི། །
སྔགས་ཀྱི་ནུས་པ་འབྱིན་པ་དང༌། ། ཐུན་མོང་པ་དང་ཁྱད་པར་གྱི། ། དངོས་གྲུབ་ཐོབ་བྱེད་མཆོག་ཏུ་གསུངས། ། མེ་འབྲུག་རྒྱལ་གྱི་ཟླ་བ་ཡི། ། ཡར་གྱི་ངོ་ཡི་ཚེས་བཅུ་ལ། ། ཧུ་ཆུ་ཞེས་བྱའི་གྲོང་ཁྱེར་དུ། ། ལེགས་པར་བྲིས་པ་འདི་རྫོགས་སོ། ། རྒྱལ་བའི་གསུང་རབ་གཅེས་པའི་མཛོད་འཛིན་ཡང་དག་གྲུབ་བརྙེས་བླ་མ་བརྒྱུད་པ་ལས་འོངས་པའི། ། དངོས་གྲུབ་འགུགས་བྱེད་ལས་ཀྱི་མཆོག་རབ་སྦྱིན་སྲེག་ཆོ་གའི་རྣམ་གཞག་རིམ་པ་རབ་གསལ་བ། ། ཆོས་ཀྱི་རྒྱལ་པོ་བཟང་པོའི་ཞབས་ཀྱི་ཞབས་རྡུལ་གུས་ལེན་འཕགས་པའི་མིང་དང་ལྡན་པ་ཡིས། །
ལེགས་པར་བསྡེབས་ལས་བསོད་ནམས་མེ་འོད་རབ་ཏུ་འབར་བས་སྡུག་བསྔལ་བུད་ཤིང་བསྲེག་པར་ཤོག ། སློབ་དཔོན་སྤྱོད་པའི་རྡོ་རྗེས་མཛད་པའི་རྗེས་སུ་འབྲངས་ནས་འཁོར་ལོ་སྡོམ་པའི་སྦྱིན་སྲེག་ལག་ཏུ་བླང་བའི་སྡོམ་ཉི་ཤུ་བདུན་པ་ཞེས་བྱ་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
