ས་སྐྱ་བཀའ་འབུམ།
པོད ༥༦༩
ཡང་ཇིམ་གྱིམ་ལ་སྤྲིང་བ།a
༼བ༽ ༄༅། །ཡང་ཇིམ་གྱིམ་ལ་སྤྲིང་བ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། རང་བཞིན་སངས་རྒྱས་རིན་ཆེན་ཏེ། ། རིན་ཆེན་ཆོས་ཀྱི་འབྱུང་གནས་ལགས། ། དགེ་འདུན་རིན་ཆེན་ཀུན་སྐྱེད་པ། ། རིན་ཆེན་གསུམ་ཚོགས་བླ་མར་འདུད། ། སྐུ་ལུས་དལ་འབྱོར་རིན་ཆེན་ཏེ། ། གསུང་དབྱངས་རིན་ཆེན་སྙན་པར་སྒྲོགས། །
རིན་ཆེན་ཆོས་ཀྱི་རང་བཞིན་ཐུགས། ། རྒྱལ་བུ་རིན་ཆེན་རྒྱལ་གྱུར་ཅིག ། ལྷ་སྲས་རིན་ཆེན་ཇིམ་གྱིམ་ལ། ། རིན་ཆེན་ཆོས་ཀྱི་མཛོད་འཛིན་པ། ། འཕགས་པའི་བློ་གྲོས་རིན་ཆེན་ལས། ། བྱུང་བའི་སྤྲིང་ཡིག་རིན་ཆེན་འབུལ། ། ཁྱེད་སྐུ་བདེའམ་དགྱེས་སྤྱོད་དམ། ། གསུང་དབྱངས་སྙན་པར་སྒྲོགས་ལགས་སམ། ། དགོངས་དོན་ཆོས་བཞིན་གྲུབ་བམ་ཅི། ། ཕྲིན་ལས་དགེ་བ་རྒྱས་གྱུར་ཏམ། །
ཉིད་དང་ཉིད་ཀྱི་ཡབ་དང་ནི། ། དེ་ཡི་སྐྱབས་གྱུར་དཀོན་མཆོག་བཅས། ། དེ་དག་ཀུན་གྱི་བཀའ་དྲིན་གྱིས། ། བདག་བདེ་ཆོས་ཀྱང་འཆད་ཅིང་མཆིས། ། སླར་ཡང་ཉིད་སྐུ་ལེགས་སྐྱོང་ཞིང༌། ། ཉིད་ཀྱིས་ཆོས་ཀྱང་སྐྱོང་བ་དང༌། ། ཆོས་བཞིན་རྒྱལ་སྲིད་སྐྱོང་བ་ཡིས། ། ཡབ་ཡུམ་དག་གི་དགོངས་པའང་སྐྱོངས། ། ཉིད་ཀྱིས་གུས་པར་འདུན་བགྱིས་པས། ། དེ་ཡི་འདུན་པའང་ཉར་འདུན་པ། །
བདག་དང་བདག་ལ་འདུན་པ་ཡི། ། དགེ་འདུན་འདུན་པར་བཅས་པའང་སྐྱོངས། ། གཞན་བསྐྱངས་པ་ཡིས་བདག་སྐྱོང་ཞིང༌། ། དེ་བསྐྱངས་པ་ཡི་གཉིས་སྐྱོང་བ། ། ལུགས་འདི་སེམས་ཅན་སྐྱོང་བྱེད་པའི། ། དཔལ་སྐྱོང་རྣམས་ཀྱི་སྐྱོང་ཚུལ་ལགས། ། དཔལ་གཞན་བདག་གིར་བྱེད་པ་དང༌། ། བདག་དཔལ་ཀུན་གྱིར་བྱས་པ་ཡིས། ། གཉི་གའི་དཔལ་རབ་རྒྱས་འགྱུར་བ། ། ཉིད་དཔལ་དེ་འདྲར་མཛད་དུ་གསོལ། །
གཞན་དཔལ་རྣམ་པར་མ་བཟོད་པས། ། བདག་དཔལ་ཀུན་ནས་ཉམས་གྱུར་པ། ། འདི་འདྲ་གཟིགས་པས་དཔལ་ཁྱོད་ཀྱི། ། ཐུགས་རྗེའི་དཔལ་ཡང་འཕེལ་བར་མཛོད། ། ཆུ་དཔལ་ཆེན་པོས་ཆུ་ཀླུང་དང༌། ། ནོར་དཔལ་ཆེན་པོས་ནོར་དང་ནི། ། མཁྱེན་དཔལ་ལྡན་པས་མཁྱེན་བྱ་བཞིན། ། ཉིད་ཀྱི་དཔལ་མཁྱེན་དེ་འདྲར་མཛོད། ། མཁྱེན་པས་མཁྱེན་པ་འཕེལ་གྱུར་ཅིང༌། ། བརྩེ་བས་བརྩེ་བ་འཕེལ་གྱུར་ནས། །
མཁྱེན་དང་བརྩེ་བའི་མཐར་སོན་པའི། ། དེ་བཞིན་གཤེགས་པ་ཕ་མཐར་བྱོན། ། དེ་མཐར་གཞལ་བར་སུ་ཡིས་སྤོབས། ། དེ་ཡི་གསུང་གི་རྗེས་ཞུགས་ན། ། དེ་འདྲར་དེ་ཡང་འགྱུར་རོ་ཞེས། ། དེ་ཉིད་ཀྱིས་དེ་གསལ་བར་གསུངས། ། འདི་འདྲ་ཤེས་པའི་ཤེས་ལྡན་གཞན། ། དཔག་ཏུ་མེད་པ་གྲོལ་གྱུར་ན། ། ཁྱེད་དང་རྣམ་གྲོལ་བརྙེས་བྱའི་ཕྱིར། ། བརྩོན་པར་རིགས་པ་མ་ལགས་སམ། །
བློ་བཟང་བ་དང་གསན་མང་ཕྱིར། ། དེ་ཀུན་ཁྱེད་ཀྱིས་མཁྱེན་མོད་ཀྱི། ། དོན་ཆེ་བ་དང་དེར་བསྐུལ་ཕྱིར། ། བརྗོད་ལ་ནོངས་གང་བཟོད་པར་དགོངས། ། བདེར་བཞུགས་དྲི་བར་བགྱི་ཕྱིར་དང༌། ། བདེ་བའི་ཐབས་ལ་བསྐུལ་ཕྱིར་དང༌། ། འདི་ཡི་ཚུལ་ཡང་ཞུ་བའི་ཕྱིར། ། ཕོ་ཉ་འདི་དག་མངགས་པ་ལགས། ། བདག་གིས་བཟླས་པས་མང་བགྱིས་པའི། ། ཙནྡན་དཀར་པོའི་ཕྲེང་བ་དང༌། །
ཆར་སྐྱོབ་བྱེད་པའི་ཕྲུག་དམར་གསུམ། ། ས་ལས་བྱུང་བའི་ས་ལེ་སྦྲམ། ། རོ་མཆོག་ལྡན་པའི་བུ་རམ་རྣམས། ། ཡི་གེའི་རྟེན་དུ་འབུལ་བ་ལགས། ། སླད་ནས་འོས་པ་གང་རྙེད་པ། ། རིམ་པ་བཞིན་དུ་བསྐུར་བར་བགྱི། ། ཁྱེད་སྐུ་བདེ་ཞིང་སྐུ་ཚེ་རིང༌། ། མཐུ་སྟོབས་དཔལ་འབྱོར་རྣམ་རྒྱས་ནས། ། མཛད་སྤྱོད་དགེ་བ་འབའ་ཞིག་གིས། ། བསྟན་པའི་རྩ་ལག་མཛད་གྱུར་ཅིག །
གླང་ལོ་ཟླ་བ་དྲུག་པའི་ཚེས་བཅུ་གསུམ་ལ་དཔལ་ས་སྐྱར་བྲིས། བཀྲ་ཤིས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
