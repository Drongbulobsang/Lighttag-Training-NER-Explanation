ས་སྐྱ་བཀའ་འབུམ།
པོད ༣༨༣
དཔལ་ཀྱེ་རྡོ་རྗེའི་སྤྱི་དོན་གསལ་བ།
༼པ༽ ༄༅། །དཔལ་ཀྱེ་རྡོ་རྗེའི་སྤྱི་དོན་གསལ་བ་བཞུགས།། ༄༅། །དཔལ་ཀྱེའི་རྡོ་རྗེའི་སྤྱི་དོན་གསལ་བ་ཞེས་བྱ་བ། བླ་མ་དང་ཀྱེའི་རྡོ་རྗེ་ལ་ཕྱག་འཚལ་ལོ། ། དཔལ་ལྡན་བླ་མ་ཀྱེ་རྡོ་རྗེའི། ། ཞབས་ལ་གུས་པས་ཕྱག་འཚལ་ནས། ། ཀྱེ་ཡི་རྡོ་རྗེའི་རྒྱུད་རྒྱལ་གྱི། ། སྤྱི་དོན་གསལ་བ་བཤད་པར་བྱ། ། རྒྱུད་ཀྱི་རྒྱལ་པོ་འདི་འཆད་པར་བྱེད་པ་ལ་ཚུལ་གཉིས། གང་གིས་གཏན་ལ་འབེབས་པར་བྱེད་པ་སྤྱིའི་དོན་དང༌།
གང་གཏན་ལ་དབབ་པར་བྱ་བ་གཞུང་གི་དོན་ནོ། ། དང་པོ་ལ་བཞི། གང་བཤད་པ་དང༌། མཉན་པར་བྱ་བའི་ཆོས་ཀྱི་ངོ་བོ་ངོས་གཟུང༌། ། ངོས་ཟིན་པ་དེའི་མཚན་གྱི་དོན་ངེས་པར་བྱ་བ། མཚན་དེ་ལྡན་གྱི་རྒྱུད་བཤད་ཐབས་ཀྱི་མན་ངག དེ་ལྟར་བཤད་པའི་རྒྱུད་གང་ཟག་གི་རྒྱུད་ལ་སྐྱེ་བ་མངོན་པར་རྟོགས་པའི་རིམ་པའོ། ། དང་པོ་ནི་གྲུབ་མཐས་བློ་མ་བསྒྱུར་བ་གནས་སྐབས་ཀྱི་བདེ་སྡུག་ལ་བླང་དོར་བྱེད་པ་དང༌། གྲུབ་མཐས་བློ་བསྒྱུར་བ་བདེ་སྡུག་གི་རྒྱུ་ལ་བླང་དོར་བྱེད་པའོ། ། དེ་ལ་གཉིས།
སྐྱབས་གནས་དཀོན་མཆོག་གསུམ་ལ་མི་བྱེད་ཅིང་ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་མི་འཆེ་བ་ཕྱི་རོལ་མུ་སྟེགས་བྱེད་དང༌། སྐྱབས་གནས་དཀོན་མཆོག་གསུམ་ལ་བྱེད་ཅིང༌། ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་འཆེ་བ་ནང་པ་སངས་རྒྱས་པའོ། ། དེ་ལ་གཉིས། རང་ཞི་བ་ཙམ་བསྒྲུབ་པ་ཐེག་པ་ཆུང་ངུ་དང༌། སེམས་ཅན་ཐམས་ཅད་ཀྱི་དོན་དུ་སངས་རྒྱས་བསྒྲུབ་པ་ཐེག་པ་ཆེན་པོའོ། ། སྔ་མ་ནི་ཚུལ་ཁྲིམས་ཀྱི་གཞི། ངེས་འབྱུང་གི་ལམ། རྣམ་གྲོལ་གྱི་འབྲས་བུ་གསུམ་གྱི་བདག་ཉིད་ཅན་ནོ། ། ཐེག་པ་ཆེན་པོ་ལ་གཉིས།
གཞི་བྱང་ཆུབ་སེམས་ལ་བརྟེན་ཞིང༌། ལམ་ཕ་རོལ་ཏུ་ཕྱིན་པ་དྲུག་བསྒྲུབས་པས་བསྐལ་པ་གྲངས་མེད་གསུམ་ན་འབྲས་བུ་སངས་རྒྱས་ཀྱི་ས་བཅུ་གཅིག་ཀུན་ཏུ་འོད་བསྒྲུབ་པ། བྱང་ཆུབ་སེམས་དཔའི་སྡེ་སྣོད་དང༌། གཞི་སྨིན་པར་བྱེད་པ་དབང་ལ་བརྟེན་ནས། ལམ་གྲོལ་བར་བྱེད་པའི་ཐབས་བསྒོམས་པས། འབྲས་བུ་ཤིན་ཏུ་མྱུར་བར་བཅུ་གསུམ་རྡོ་རྗེ་འཛིན་པའི་སར་བསྒྲུབ་པ་རིག་པ་འཛིན་པའི་སྡེ་སྣོད་དེ། སློབ་དཔོན་ཀྲི་པི་ཏ་ཀ་མ་ལས། ཚུལ་གསུམ་གྱི་སྒྲོན་མེ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། །
དབང་པོ་རྣོན་པོས་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་སོ། ། དེ་ལ་གང་ཟག་གི་དབྱེ་བས་རྒྱུད་སྡེ་བཞི་སྟེ། གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་སོ། །
རྣལ་འབྱོར་བླ་ན་མེད་པའི་རྒྱུད་ལ་གསུམ། ཐབས་སྤྲོས་པ་གཙོར་སྟོན་པ་ཐབས་ཀྱི་རྒྱུད་དང༌། ཤེས་རབ་སྤྲོས་མེད་གཙོར་སྟོན་པ་ཤེས་རབ་ཀྱི་རྒྱུད་དང༌། གཉི་ག་ཆ་མཉམ་པར་སྟོན་པ་གཉིས་སུ་མེད་པའི་རྒྱུད་དེ། རྩ་རྒྱུད་འདི་ཉིད་ལས། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཞེས་པའོ། ། ཀྱེའི་རྡོ་རྗེའི་རྒྱུད་ལའང་གཉིས། ཐོག་མར་གསུངས་ཤིང་བཤད་གཞིར་གྱུར་པས་རྩ་རྒྱུད་དང༌།
རྗེས་ལ་གསུངས་ཤིང་འཆད་བྱེད་དུ་གྱུར་པས་བཤད་རྒྱུད་དོ། ། རྩ་བའི་རྒྱུད་ལའང༌། དེ་དུས་ཀྱི་གདུལ་བྱ་ཚེ་རིང་ཞིང་བློ་རྣོ་བའི་དོན་དུ་རྒྱ་ཆེར་གསུངས་པ་རྩ་རྒྱུད་རྒྱས་པ་དང༌། མ་འོངས་པའི་དུས་ཀྱི་གང་ཟག་ཚེ་ཐུང་ཞིང༌། བློ་རྟུལ་ལ་དམན་པའི་དོན་དུ་བསྡུས་ཏེ་གསུངས་པའི་རྩ་རྒྱུད་བསྡུས་པ་གཉིས་ཡོད་པ་ལས། འདི་རྩ་རྒྱུད་བསྡུས་པའོ། ། དེ་ལ་གསུམ་ལས། བཞུགས་ཚུལ་ནི། ཚོང་པ་ཚོང་གི་ཁེ་མཐོང་ནས་འཇུག་པ་ལྟར་འབྲས་བུ་སྔོན་དུ་བསྟན་ནས། དེ་ལ་བྲོད་པ་སྐྱེས་ནས་ལམ་ལ་འཇུག་པར་འགྱུར་བས།
གང་ཟག་འཇུག་པའི་ཚུལ་དུ་བཞུགས་སོ། ། གཉིས་པ་མདོ་རྒྱས་ནི། མཚན་གྱིས་མདོར་བསྟན། གླེང་གཞིས་ཅུང་ཟད་རྒྱས་པར་བཤད། བརྟག་པ་དང་པོས་རྒྱས་པར་བཤད། བརྟག་པ་ཕྱི་མས་ཤིན་ཏུ་རྒྱས་པར་བཤད་པའོ། ། གསུམ་པ་དེ་ལྟ་བུའི་བརྟག་པ་གཉིས་པ་འདི་ལ་གཞུང་གི་ཚད་ནི། དེ་ལྟར་ཐབས་དང་ཤེས་རབ་གཉིས་སུ་མེད་པ་མཚོན་པའི་ཕྱིར་བརྟག་གཉིས་ཏེ། ཀྱེ་ཡི་རྡོ་རྗེ་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བསྟན། །
ཕྱི་མ་རྣལ་འབྱོར་མ་རྒྱུད་ནི། ། དེ་ནི་བུད་མེད་གཟུང་ཕྱིར་རོ། ། ཞེས་གསུངས་པས་ཤེས་པར་ནུས། ལེའུ་ཉི་ཤུ་རྩ་གསུམ། ཚིགས་སུ་བཅད་པ་བདུན་བརྒྱ་ལྔ་བཅུ་བཞུགས་སོ། ། དེ་ཡན་ཆད་ཀྱིས། གང་བཤད་པ་དང་མཉན་པར་བྱ་བའི་ཆོས་ཀྱི་ངོ་བོ་ངོས་བཟུང་བ་བཤད་ནས། གཉིས་པ་ངོས་ཟིན་པ་དེའི་མཚན་གྱི་དོན་ངེས་པར་བྱ་བ་ལ་གསུམ། མཚན་བཏགས་པའི་དགོས་པའི་དོན། བསྡུས་པའི་དོན།
ཚིག་གི་དོན་ནོ། ། དང་པོ་ལ་གསུམ་ལས། སྤྱིར་མིང་ཙམ་བཏགས་པའི་དགོས་པ་ལ་གསུམ་ལས། འཆད་པ་པོས་བརྗོད་བདེ། ཉན་པ་པོས་གོ་བདེ། ཐུན་མོང་དུ་འཇུག་ལྡོག་བདེ་བའོ། ། གཉིས་པ་བྱེ་བྲག་ཏུ་རྒྱུད་འདིའི་མཚན་བཏགས་པའི་དགོས་པའི་དགོས་པ་ལ་གསུམ་སྟེ། མཚན་ཐོས་པའི་ཚེ་ན། གང་ཟག་དབང་པོ་རབ་ཀྱིས་རྒྱུད་ཀྱི་དོན་རྟོགས། འབྲིང་གིས་བརྗོད་བྱ་ངོས་ཟིན།
ཐ་མས་ཀྱང་མཚན་དོན་འབྲེལ་བར་ཤེས་པའོ། ། གསུམ་པ་སྐབས་འདིར་སྨོས་པའི་དགོས་པ་ལ་གསུམ་ལས། དང་པོ་ཐོག་མར་སྨོས་པའི་དགོས་པ་ནི། གཞུང་བཙལ་སླ་བའོ། ། གཉིས་པ་རྒྱ་གར་སྐད་སྨོས་པའི་དགོས་པ་ནི། ཆོས་ཁུང་བཙུན་པར་ཤེས་པ། སཾ་སྐྲྀ་ཏའི་སྐད་ལ་བག་ཆགས་གཞག་པ། ལོ་ཙཱ་བའི་དྲིན་དྲན་པའོ། ། གསུམ་པ་བོད་སྐད་སྨོས་པའི་དགོས་པ་ནི། དོན་བདེ་བླག་ཏུ་གོ་བ་དང༌།
སྐད་ཕན་ཚུན་སྦྱར་བས་ཡིད་ཆེས་པའོ། ། གཉིས་པ་བསྡུས་པའི་དོན་ལ་གཉིས། བརྗོད་བྱའི་དོན་ལ་བཏགས་པ་དང༌། བརྗོད་བྱེད་ཀྱི་སྒྲ་ལ་བཏགས་པའོ། ། དང་པོ་ལ་གསུམ་ལས། མཚན་གདགས་པའི་ཡུལ་ནི་རྒྱུད་གསུམ་མོ། ། གཉིས་པ་མཚན་དངོས་ནི། དཔལ་ཀྱེའི་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ་ཞེས་པའོ། ། གསུམ་པ་དེ་ལྟར་འདོགས་པའི་རྒྱུ་མཚན་ནི། དོན་དེ་ལ་སྒྲ་དེ་འཇུག་པའི་རྒྱུ་མཚན་ཡོད་པའི་ཕྱིར་རྗེས་སྒྲུབ་ཀྱི་མིང་ངོ༌། །
གཉིས་པ་རྗོད་བྱེད་ཀྱི་སྒྲ་ལ་བཏགས་པ་ལ་ཡང་གསུམ་ལས། དང་པོ་གདགས་པའི་ཡུལ་ནི། བརྗོད་བྱ་རྒྱུད་གསུམ་སྟོན་པའི་རྗོད་བྱེད་ངག་ཚིག་གི་ཕྲེང་བའོ། ། གཉིས་པ་མཚན་ནི་སྔ་མ་ཉིད་དོ། ། གསུམ་པ་འདོགས་པའི་རྒྱུ་མཚན་ནི། བརྗོད་བྱ་དཔལ་ཀྱེའི་རྡོ་རྗེའི་རྒྱུད་སྟོན་པའི་ཕྱིར་རྗོད་བྱེད་ལའང་དེ་སྐད་བཏགས་པས། དེའང་རྗེས་སྒྲུབ་ཅན་གྱི་མིང་ངོ༌། ། གསུམ་པ་ཚིག་གི་དོན་ལ་གཉིས། བརྗོད་བྱ་ལ་སྦྱར་བ་དང༌། རྗོད་བྱེད་ལ་སྦྱར་བའོ། །
དང་པོ་ལ་གསུམ་ལས། རྒྱུའི་རྒྱུད་ལ་སྦྱར་ན། སེམས་ཉིད་གཉིས་སུ་མེད་པའི་ཡེ་ཤེས། འཁོར་བ་དང་མྱ་ངན་ལས་འདས་པའི་དཔལ་དུ་གྱུར་པས་ན་དཔལ། རིག་པ་སྣ་ཚོགས་སུ་སྣང་བས་ན་ཀྱེ། རང་བཞིན་སྟོང་པ་ཉིད་རྡོ་རྗེ། ཐོག་མ་མེད་པ་ནས་རྒྱུན་མ་ཆད་པས་ན་རྒྱུད། ཆོས་ཐམས་ཅད་ལ་དབང་སྒྱུར་བའམ། རཱ་ཛ་ཛི་པ་ཏུའི་སྒྲས་རང་བཞིན་གྱིས་འོད་གསལ་བས་ན་རྒྱལ་པོ། གཉིས་པ་ཐབས་ཀྱི་རྒྱུད་ལ་སྦྱར་ན་ཉམས་སུ་བླང་བའི་ལམ་དེ་སྒྲུབ་པ་པོའི་དཔལ་དུ་གྱུར་པས་ན་དཔལ།
ཐབས་བསོད་ནམས་ཀྱི་ཚོགས་ཀྱིས་རང་བཞིན་དགེ་བ་ལ་བསྐུལ་བས་ན་ཀྱེ། ཡེ་ཤེས་ཀྱི་ཚོགས་སྟོང་པ་ཉིད་ཀྱིས་རྟོག་ལ་ཐམས་ཅད་འཇོམས་པར་བྱེད་པས་ན་རྡོ་རྗེ། ཡང་དབང་ལ་སྦྱར་ན། བུམ་པའི་དབང་ཀྱེ། མཆོག་གི་དབང་གསུམ་རྡོ་རྗེ། ལམ་ལ་སྦྱར་ན་རིམ་པ་གཉིས་འཁོར་དང་བཅས་པ་ཀྱེ། ལྟ་བ་རྣམ་པར་མི་རྟོག་པའི་ཡེ་ཤེས་རྡོ་རྗེ། རིམ་པ་གཉིས་ལའང་བསྐྱེད་པའི་རིམ་པ་ཀྱེ། རྫོགས་པའི་རིམ་པ་རྡོ་རྗེ། སྤྱོད་པ་ལ་སྦྱར་ན།
ཀུན་འདར་གྱི་སྤྱོད་པ་ཀྱེ། ཀུན་བཟང་གི་སྤྱོད་པ་རྡོ་རྗེ། ཉེ་རྒྱུ་ལ་སྦྱར་ན། སྒྲུབ་པ་པོས་རིག་མ་བསྐུལ་བས་ཀྱེ། རིག་མས་སྟོང་པ་ཉིད་ཀྱི་ཡེ་ཤེས་བསྐྱེད་པས་རྡོ་རྗེ། དེ་དག་ཐམས་ཅད་འབྲེལ་ཞིང་རྒྱུན་མི་འཆད་པར་ཉམས་སུ་ལེན་པས་རྒྱུད། མི་ཤེས་པའི་མུན་པ་སེལ་ཞིང་ཡེ་ཤེས་གསལ་བར་བྱེད་པའམ། མི་མཐུན་པའི་ཕྱོགས་ལས་རྒྱལ་བར་བྱེད་པས་རྒྱལ་པོའོ། ། གསུམ་པ་འབྲས་བུའི་རྒྱུད་ལ་སྦྱར་ན། འབྲས་བུའི་རྒྱུད་སངས་རྒྱས་ཀྱི་གཉིས་སུ་མེད་པའི་ཡེ་ཤེས་འཁོར་བ་དང་མྱ་ངན་ལས་འདས་པའི་དཔལ་དུ་གྱུར་པས་དཔལ་ཏེ།
ཤྲཱི་ནི་གཉིས་མེད་ཡེ་ཤེས་ཏེ། ། ཞེས་སོ། ། དམིགས་པ་མེད་པའི་སྙིང་རྗེ་ཆེན་པོ་ལས་བྱུང་བའི་གཟུགས་ཀྱི་སྐུ་གཉིས་ཀྱིས་སེམས་ཅན་གྱི་དོན་མཛད་པས་ཀྱེ། ཤེས་རབ་རྣམ་པར་མི་རྟོག་པའི་ཆོས་ཀྱི་སྐུ་རྟོག་པས་མི་ཕྱེད་པས་ན་རྡོ་རྗེ་སྟེ། ཧེ་ནི་སྙིང་རྗེ་ཆེན་པོ་ཉིད་ཅེས་པ་ལ་སོགས་པའོ། ། ཆོས་ཀྱི་སྐུ་འགྱུར་བ་མེད་པས་ན་རྟག་པ་ལོངས་སྐུ་ངེས་པ་ལྔ་དང་ལྡན་པས་བརྟན་པ། སྤྲུལ་སྐུ་མཛད་པ་རྒྱུན་མི་འཆད་པས་སེམས་ཅན་གྱི་ཡིད་སྲུབས་པས་འཁོར་བ་ཇི་སྲིད་བར་གནས་པས་རྒྱུད་དེ། སཾ་པུ་ཊ་ལས། རྟག་པ་བརྟན་པ་མཆོག་ཏུ་ཡང༌། ། ཡིད་སྲུབས་སོ་སོར་གནས་པ་ནི། །
ཞེས་འབྱུང་ངོ༌། ། རང་གི་རྒྱུད་སྒྲིབ་པ་དང་བྲལ་བས་དག་པ་མཐར་སོན་ཞིང༌། མི་ཤེས་པའི་མུན་པ་སེལ་བའི་ཕྱིར་གསལ་བས་རྒྱལ་པོའམ། འཁོར་བ་དང་མྱ་ངན་ལས་འདས་པ་ཐམས་ཅད་ལ་དབང་བསྐྱུར་བས་ན་རྒྱལ་པོའོ། ། གཉིས་པ་རྗོད་བྱེད་ལ་སྦྱར་བ་ནི། བརྗོད་བྱ་ཟབ་མོ་སྟོན་པའི་རྗོད་བྱེད་ངག་ཚིག་གི་ཕྲེང་བ་འདི་བཤད་པས། ཉན་པ་པོའི་ཡིད་ལ་རྟོགས་པའི་དཔལ་བསྐྱེད་པས་ན་དཔལ། བརྗོད་བྱ་སྙིང་རྗེ་དང་ཤེས་རབ་གཉིས་སུ་མེད་པ་སྟོན་པའམ། ཀཱ་ལི་ཐབས་ཀྱི་ཡི་གེ་དང༌། ཨཱ་ལི་ཤེས་རབ་ཀྱི་ཡི་གེ་འདུས་པས་ན་ཀྱེའི་རྡོ་རྗེའོ། །
ངག་དང་ཚིག་གི་རྒྱུན་ཆགས་པའི་དོན་གྱིས་ན་རྒྱུད། བརྗོད་བྱའི་དོན་གསལ་བར་བྱེད་པའམ་རྒྱུད་གཞན་གྱིས་བརྗོད་བྱ་ལས་ཁྱད་པར་དུ་འཕགས་པ་སྟོན་པས་ན་རྒྱལ་པོའོ། ། གསུམ་པ་མཚན་དེ་ལྡན་གྱི་རྒྱུད་བཤད་ཐབས་ཀྱི་མན་ངག་ནི། དཔལ་ནམ་མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང༌། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པར། ། མན་ངག་རྣམ་པ་དྲུག་གིས་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པའི་རྗེས་སུ་འབྲངས་ནས།
སློབ་དཔོན་བིརྺ་པ་དང༌། ཌོམྦི་པས་གདམས་ངག་དྲུག་གིས་འཆད་དོ། ། དེ་ལ་གཉིས། གང་བརྗོད་པར་བྱ་བའི་དོན་དང༌། གང་གིས་རྗོད་པར་བྱེད་པའི་སྒྲའོ། ། དང་པོ་ལ་གསུམ། སྤྱི་དང༌། སྦས་པ་མཐར་ཐུག་གོ ། སྤྱིའི་མཚན་ཉིད་ནི། ཆོས་ཐ་དད་པའི་ཐུན་མོང་དུ་གྱུར་པའོ། །
དབྱེ་ན་གཉིས། ཕ་རོལ་ཏུ་ཕྱིན་པའི་ཐེག་པ་དང༌། ཐུན་མོང་དུ་གྱུར་པ་ལྟ་བ་དང༌། བྱང་ཆུབ་ཀྱི་སེམས་ལ་སོགས་པ་དང༌། འཇིག་རྟེན་པའི་དངོས་གྲུབ་ཐུན་མོང་དུ་གྱུར་པ་བསྐྱེད་རིམ་དང་ལས་ཚོགས་ལ་སོགས་པའོ། ། སྦས་པའི་མཚན་ཉིད་ནི། མཆོག་གི་དབང་མ་ཐོབ་པའི་ཡུལ་མ་ཡིན་ཞིང་གསང་བའོ། ། དབྱེ་ན་གཉིས། གསང་དབང་གི་ལམ་རང་གིས་རང་བྱིན་གྱིས་རློབ་པ་རང་བྱིན་བརླབ་དང༌། ཤེས་རབ་ཡེ་ཤེས་ཀྱི་དབང་གི་ལམ་རིག་མ་ལ་བསྟེན་པ་དཀྱིལ་འཁོར་འཁོར་ལོའོ། །
མཐར་ཐུག་གི་མཚན་ཉིད་ནི། དེ་ལས་བོགས་དབྱུང་དུ་མེད་པའི་གནས་ཐོབ་པའོ། ། དབྱེ་ན་གཉིས། ཕ་རོལ་ཏུ་ཕྱིན་པའི་མཐར་ཐུག་སངས་རྒྱས་ཀྱི་ས་བཅུ་གཅིག་པ་དང༌། གསང་སྔགས་པའི་མཐར་ཐུག་བཅུ་གསུམ་རྡོ་རྗེ་འཛིན་པའི་སའོ། ། གཉིས་པ་རྗོད་བྱེད་ཀྱི་སྒྲ་ལ་གཉིས། སྒྲ་དངོས་དང༌། དེས་ཇི་ལྟར་འཆད་པའི་ཚུལ་ལོ། ། དང་པོ་ལ་ཡན་ལག་ཡི་གེ་བསྡུས་པའི་དོན་གྱིས་བཤད་པའོ། ། དང་པོ་ནི་སྒྲ་གང་ཞིག་འཇིག་རྟེན་ལ་གྲགས།
བསྟན་བཅོས་ལ་གྲགས། སྒྲ་འཇུག་པའི་རྒྱུ་མཚན་ངེས་ཚིག་དང་བཅས་པས་འཆད་པའོ། ། ཡི་གེའི་བཤད་པ་ནི། སྒྲ་གང་ཞིག་དངོས་སུ་འཇིག་རྟེན་དང་བསྟན་བཅོས་ལས་མ་གྲགས་ཀྱང་ཡི་གེ་རྣམ་པར་ཕྱེ་སྟེ་བཤད་པས་དོན་གོ་བའོ། ། དེ་ལ་གསུམ། ཨེ་ཝཾ་མ་ཡས་འཁོར་ལོ་བཞི་སྟོན་པ། དབྱིབས་མཐུན་གྱིས་བཤད་པ། ན་དང་ག་ཧ་དང་པོ་དང་ཞེས་པ་ལ་སོགས་པ་ཤ་ལྔ་སྟོན་པ་ལྟ་བུ་སྒྲས་དྲངས་པའི་བཤད་པ་དང༌། ཧཱུྃ་གཟུང་འཛིན་དང་བྲལ་བའི་ཡིད་ལ་བཤད་པ་ལྟ་བུ་ཁ་ཕྲལ་བའི་བཤད་པའོ། ། བསྡུས་དོན་གྱི་བཤད་པ་ནི།
སྒྲ་གང་ཞིག་འཇིག་རྟེན་དང་བསྟན་བཅོས་ལ་མ་གྲགས། ཡི་གེས་ཀྱང་བཤད་དུ་མི་རུང་བ་ཤ་ལ་བ་ལ་ལ་སོགས་པ་སྟེ། རྒྱུ་མཚན་སངས་རྒྱས་ཁོ་ནའི་སྤྱོད་ཡུལ་དུ་གྱུར་པའོ། ། དེ་ལ་སྒྲ་ཇི་བཞིན་མ་ཡིན་པ་ཞེས་ཀྱང་བརྗོད་དེ། སློབ་དཔོན་ཟླ་བ་གྲགས་པས། ཀོ་ཊ་ཀྵ་ལ་སོགས་པའི་སྒྲ། ། འཇིག་རྟེན་བསྟན་བཅོས་ལ་མེད་ཅིང༌། ། དེ་བཞིན་གཤེགས་པའི་བརྡར་གྱུར་པ། ། དེ་ནི་ཇི་བཞིན་མིན་པར་བརྗོད། ། ཅེས་གསུངས་སོ། །
གཉིས་པ་སྒྲ་དེས་ཇི་ལྟར་བཤད་ཚུལ་ལ་གཉིས། གཞུང་གཅིག་ལ་རྗོད་བྱེད་ཀྱི་སྒྲ་གཅིག་གིས་དོན་གཅིག་བཤད་པ་དང༌། གཞུང་གཅིག་ཉིད་ལ་སྒྲ་གཉིས་སམ། གསུམ་གྱིས་དོན་གཉིས་སམ་གསུམ་ཀ་བཤད་དུ་རུང་བའོ། ། བཞི་པ་མན་ངག་དེས་འཆད་པའི་དོན་དེ་གང་ཟག་གི་རྒྱུད་ལ་སྐྱེ་བའི་ཚུལ་མངོན་པར་རྟོགས་པའི་རིམ་པ་ནི། རྒྱུ་རྒྱུད། ཐབས་རྒྱུད། འབྲས་བུའི་རྒྱུད་གསུམ་སྟེ། གསང་བ་འདུས་པ་ལས། རྒྱུད་ནི་རྒྱུན་ཞེས་བྱ་བ་སྟེ། །
རྒྱུད་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང༌། ། མི་འཕྲོགས་པ་ཡི་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། ། གཞི་ནི་ཐབས་ཞེས་བྱ་བ་ཡིན། ། དེ་བཞིན་མི་འཕྲོགས་འབྲས་བུ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་པའོ། ། དེ་ལ་རྒྱུའི་རྒྱུད་ཀྱི་མཚན་ཉིད་ནི་ཆོས་གང་ཞིག་ལམ་གྱི་རྐྱེན་དང་ཕྲད་ན། འབྲས་བུ་རྫོགས་པའི་སངས་རྒྱས་འབྱུང་དུ་རུང་བ་རྒྱུན་ཆགས་པ་ཅན་ནོ། །
ཐབས་ཀྱི་རྒྱུད་ཀྱི་མཚན་ཉིད་ནི། ཆོས་གང་ཞིག་རྒྱུའི་ནུས་པ་འབྱིན་པར་བྱེད་པའི་རྐྱེན་དུ་གྱུར་པ་རྒྱུན་ཆགས་པ་ཅན་ནོ། ། དེ་ལ་གཉིས། སྐལ་བ་དམན་པ་རིམ་གྱིས་འཇུག་པ་དང༌། སྐལ་བ་དང་ལྡན་པ་ཅིག་ཅར་དུ་འཇུག་པའོ། ། སྔ་མ་ནི། དང་པོར་གསོ་སྦྱོང་སྦྱིན་པར་བྱ་བ་ལ་སོགས་པ་གསུངས་ལ་ཅིག་ཅར་དུ་འཇུག་པ་ལ་གཉིས། སྨིན་པར་བྱེད་པ་དབང་དང༌། གྲོལ་བར་བྱེད་པ་ལམ་མོ། ། དེ་ལ་གསུམ།
གཙོར་མཆོག་གི་དངོས་གྲུབ་སྒྲུབ་པའམ་མངོན་པར་རྟོགས་པ། གཙོར་ཐུན་མོང་གི་དངོས་གྲུབ་སྒྲུབ་པར་བྱེད་པའི་མངོན་པར་རྟོགས་པ། གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པའོ། ། དང་པོ་ལ་ལྔ། དེ་ཁོ་ན་ཉིད་རྟོགས་པའི་ལྟ་བ། རྫོགས་པའི་རིམ་པའི་རྟེན་བསྐྱེད་པའི་རིམ་པ། བསྐྱེད་པའི་རིམ་པའི་ལྷ་ཡེ་ཤེས་སུ་རྟོགས་པར་བྱེད་པའི་ཐབས་རྫོགས་པའི་རིམ་པ་དང༌། རིམ་པ་གཉིས་ཀྱིས་ཏིང་ངེ་འཛིན་སྐྱེས་པས་རང་གི་སེམས་ཀྱི་བརྟན་གཡོ་བརྟག་པ་དང༌། གཞན་རྗེས་སུ་གཟུང་བའི་ཕྱིར་སྤྱོད་པ་དང༌། སྤྱོད་པ་མཐར་ཕྱིན་པས་འབྲས་བུ་ལ་མཚམས་སྦྱོར་བ་ཉེ་བའི་རྒྱུ་བསྒོམ་པའོ། །
གཉིས་པ་གཙོར་ཐུན་མོང་གི་དངོས་གྲུབ་སྒྲུབ་པའི་མངོན་པར་རྟོགས་པ་ལ་ལྔ། དེ་བཞིན་གཤེགས་པའི་ཐུགས་སྙིང་པོ་ནས་བསྐུལ་བའི་ཕྱིར་སྔགས་ཀྱི་བཟླས་པ་དང༌། བར་ཆད་ཞི་བར་བྱེད་པའི་ཐབས་གཏོར་མ། སྐུ་གཟུགས་བྱིན་གྱིས་བརླབས་པས་འགྲུབ་པའི་ཐབས་རབ་གནས། དངོས་གྲུབ་མྱུར་དུ་འགྲུབ་པར་བྱེད་པའི་ཐབས་སྦྱིན་སྲེག སེམས་ཅན་དངོས་གྲུབ་དམན་པ་ལ་མོས་པ་རྗེས་སུ་གཟུང་བའི་ཕྱིར་ལས་ཀྱི་ཚོགས་རབ་འབྱམ་མོ། ། གསུམ་པ་འབྲས་བུའི་རྒྱུད་ཀྱི་མཚན་ཉིད་ནི། ཆོས་གང་ཞིག་རྒྱུ་དང་རྐྱེན་ནུས་པ་མཐར་ཐུག་པས། གོང་དུ་བགྲོད་དུ་མེད་པ་རྒྱུན་མི་འཆད་པའོ། ། དབྱེ་ན་གཉིས།
གནས་སྐབས་ཀྱི་འབྲས་བུ་བྱང་ཆུབ་སེམས་དཔའི་ས་བཅུ་གཉིས་དང༌། མཐར་ཐུག་གི་འབྲས་བུ་སངས་རྒྱས་ཀྱི་སའོ། ། སྤྱི་དོན་གཉིས་པ་གང་གཏན་ལ་དབབ་པར་བྱ་བ་གཞུང་གི་དོན་ལ་གཉིས། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ་དང༌། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས། རྒྱུད་ཀྱི་ཡན་ལག་རྒྱས་པར་དབྱེ་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
