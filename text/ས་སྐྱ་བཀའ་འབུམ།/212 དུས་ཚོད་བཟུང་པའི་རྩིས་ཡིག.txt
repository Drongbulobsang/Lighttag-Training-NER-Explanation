ས་སྐྱ་བཀའ་འབུམ།
པོད ༢༡༢
དུས་ཚོད་བཟུང་པའི་རྩིས་ཡིག
༼ཏ༽ ༄༅། །དུས་ཚོད་བཟུང་པའི་རྩིས་ཡིག་བཞུགས།། ༄༅། །མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། ལོ་གང་ལ་ཟླ་བའི་ལྷག་མ་ཡོད་པ་ལ་སོགས་པ་བཤད་པར་བྱ་སྟེ། དེ་ལ་ཁ་ཅིག་སྟག་སྤྲེལ་ཕག་སྦྲུལ་ལ་ཡོད་ཟེར། དེ་ཀུན་ཕྱོགས་རེ་ལས་མ་གོ་བ་ཡིན། ད་ལྟ་ཤིང་ཕོ་བྱི་བ་འདི་ལ་སྦྲུལ་གྱི་ཟླ་བ་གཉིས། མེ་ཕོ་སྟག་ལ་གླང་གི་ཟླ་བ་གཉིས། ས་མོ་སྦྲུལ་ལ་ཁྱིའི་ཟླ་བ་གཉིས། ཆུ་ཕོ་སྤྲེའུ་ལ་རྟ་ཡི་གཉིས།
ཤིང་མོ་ཕག་ལ་ཡོས་བུའི་གཉིས། མེ་མོ་གླང་ལ་ཕག་གི་གཉིས། ལྕགས་པོ་འབྲུག་ལ་སྤྲེའུའི་གཉིས། ཆུ་མོ་ལུག་ལ་འབྲུག་གི་གཉིས། ཤིང་མོ་བྱ་ལ་གླང་གི་གཉིས། ས་ཕོ་བྱི་བ་ལ་གླང་གི་གཉིས། ལྕགས་མོ་ཡོས་ལ་རྟའི་གཉིས། ཤིང་ཕོ་སྟག་ལ་སྟག་གི་གཉིས། མེ་ཕོ་སྤྲེའུ་ལ་ཕག་གི་གཉིས། ས་མོ་ཕག་ལ་ལུག་གི་གཉིས།
ཆུ་མོ་ཕག་ལ་འབྲུག་གི་གཉིས། ཤིང་ཕོ་འབྲུག་ལ་བྱི་བའི་གཉིས། མེ་མོ་ལུག་ལ་བྱའི་གཉིས། ལྕགས་ཕོ་ཁྱི་ལ་སྦྲུལ་གྱི་གཉིས། ཆུ་མོ་གླང་ལ་རྟའི་གཉིས། ཤིང་མོ་ཡོས་ལ་ཁྱིའི་གཉིས། ས་ཕོ་རྟ་ལ་ལུག་གི་གཉིས། ལྕགས་མོ་བྱ་ལ་ཡོས་བུའི་གཉིས། ཆུ་མོ་ཕག་ལ་བྱའི་གཉིས། དེས་དྲུག་ཅུ་སྐོར་ཆར་ཏེ།
དེ་བཞིན་དུ་བརྩིས་པས་ཟླ་ལྷག་གང་བྱུང་བ་དེ་སོང་ནས་དེའི་རྗེས་ལ་བརྩིས་པའི་ཟླ་བ་སུམ་ཅུ་སོ་གཉིས་སོང་ནས་ཟླ་ལྷག་གཅིག་འོང་བས། མེ་ཕོ་རྟ་ལ་སྤྲེའུའི་གཉིས་འོང༌། དེ་བཞིན་དུ་དེ་ནས་མགོ་བཟུང་ནས་ཟླ་བ་སུམ་ཅུ་སོ་གསུམ་ནས་ས་མོ་སྦྲུལ་གྱི་གཉིས་འོང༌། དེ་བཞིན་དུ་ཟླ་བ་སུམ་ཅུ་སོ་གཉིས་པ་ལ་ལྷག་གཅིག་འོང༌། དེ་བཞིན་དུ་སུམ་ཅུ་སོ་གཉིས་པ་དང༌། སོ་གསུམ་པ་གཉིས་སྤེལ་ཞིང་བསྐལ་པའི་བར་དུ་བརྩི་གསུང༌། དེ་ལ་སྤྱིར་ཟླ་ལྷག་འོང་བའི་རྒྱུ་མཚན་ཡང༌། རྒྱུ་སྐར་ཉི་ཤུ་རྩ་བརྒྱད་ལ། བྱི་བཞིན་ཞེས་བྱ་བ་སྟེ། བྱ་སྦོ་ལ་ཆུ་ཚོད་བཞི་ལས་མེད།
ཉི་ཤུ་རྩ་བདུན་པོ་ལ་ཆུ་ཚོད་དྲུག་ཅུ་དྲུག་ཅུ་ཡོད་པས་ཉི་ཤུ་རྩ་བདུན་དུ་བྱེད། དེ་ལ་རྒྱུ་སྐར་ཉི་ཤུ་རྩ་བདུན་པོ་གཉིས་གཉིས་ལ་ཁྱིམ་རེ་རེ་ཡོད་པ་ལ། ལྷག་མ་གསུམ་ཡོད་པ་ལ། ཟླ་བས་སྐར་མ་མ་སླེབ་པས་དེའི་ཕྱིར་ཟླ་བ་ལྷག་མ་འོང་བ་ཡིན་ནོ། ། དེ་ཡང་སྨིན་དྲུག་སྣར་མ་གཉིས་གང་ལ་ཉ་ཡང་ཟླ་བ་གཅིག མགོ་དང་ལག་གཉིས་གཅིག རྒྱལ་སྟོད་རྒྱལ་སྨད་གཅིག སྐག་སྟ་ཆེན་གཅིག སྟ་ཆུང་ཁྲ་གཅིག བྱ་མ་བྱའུ་གཅིག
ས་ག་ས་རི་གཅིག ལག་སོར་ལྡེའུ་གཅིག ཆུ་སྟོད་ཆུ་སྨད་གཅིག མཆུ་སྦོ་གཞུང་གསུམ་གཅིག སྒྲོག་ཁྲུམས་སྟོད་སྨད་གསུམ་གཅིག ཤེ་དབྱུག་བྲ་ཉེ་གསུམ་གཅིག དེ་ལྟར་བྱས་པས་ཟླ་བ་སུམ་ཅུ་སོ་གཉིས་སམ། སོ་གསུམ་ལ་ཟླ་ལྷག་འོང་བར་ཤེས་པར་བྱས་ལ། གང་ལ་ལྷག་པར་ངོས་བཟུང་སྟེ། དེ་ཡང་སྨིན་དྲུག་ཉ་བའི་རྗེས་ལ་སྣར་མ་ལ་ཉ་ན་སྨིན་དྲུག་གི་ཟླ་བ་གཉིས་འབྱུང་བར་ཤེས་པར་བྱའོ། །
དེ་བཞིན་དུ་ཉ་ཁྱིམ་ལྷག་གཅིག་བྱུང་ན་དེ་གཉིས་ཡོད་པ་ཡིན་ནོ། ། དེ་ལ་ཉ་ངོས་བཟུང་བ་ནི། ཉི་མ་ལྷོ་བགྲོད་ཀྱི་ནམ་རིང་བའི་དུས་ན་ས་ག་རྒྱུག་ན་ཟླ་བ་འཆར་གསུང༌། བྱང་བགྲོད་ཀྱི་ནམ་ཐུང་བའི་དུས་སུ་དེ་བས་བག་སྔ་བར་འཆར། ཉིན་མཚན་མཉམ་པའི་དུས་སུ་དེ་བས་བག་ཙམ་འཕྱི་བ་ན་འཆར། ཚེས་བཅུ་བཞི་ལ་ནམ་དང་ཟླ་བ་ཁད་ཆད་རྒས་འགྲོ། བཅོ་ལྔ་ལ་ནམ་ལངས་ནས་རྒས་འགྲོ་སྟེ། དེས་ཉ་ཁྱིམ་ངོས་འཛིན་པ་ཡིན། ཟླ་བའི་མིང་ནི་རྒྱ་གར་གྱི་ལུགས་ཀྱིས་ཁྲའི་ཟླ་བ་ལ་དཔྱིད་ཟླ་ར་བར་བྱས་ལ། དེ་བཞིན་དུ་བརྩི།
རྒྱ་ནག་གི་ལུགས་ཀྱིས་སྟ་ཆེན། བྱ་མཆུས་ཉ་བ་ལ་དཔྱིད་ཟླ་ར་བར་བྱས་ལ་དེ་བཞིན་དུ་བརྩི། རྒྱལ་གྱིས་ཉ་བ་ལ་དཔྱིད་ར་བར་བྱས་པ་དེ་ནི། རྒྱ་བོད་འཐབས་པའི་དུས་སུ་བརྫུན་བྱས་པ་བལྟས་པ་ཡིན་པས་དེ་ནོར་བ་ཡིན་ནོ། ། ཟླ་བའི་མིང་ནི་བྱའུ་ནག་པས་ཉ་བ་ལ་ནག་པའི་ཟླ་བ་ཞེས་བྱའི། མིང་མེད་པར་བྱས་ནས་ནག་པའི་ཟླ་བ་ལ་ནམ་མཐོང་གི་ཟླ་བར་བཏགས། ནམ་མཐོང་གི་ཟླ་བ་ལ་ལག་སོར་གྱི་ཟླ་བར་བཏགས་པ་ནོར་བ་ཡིན། མདོར་ན་རྒྱ་ནག་གི་ལུགས་ཀྱིས་དཔྱིད་ཟླ་ར་བ་སྟ་པས་ཉ་བ་ལ། སྟག་གི་ཟླ་བར་བྱེད། ཁྲའི་ཉ་བ་ལ་འབྲིང་པོ་ཡོས་བུར་བྱེད།
བྱའུ་ནག་པས་ཉ་བ་ལ་ཐ་ཆུངས་འབྲུག་ཏུ་བྱེད། ནམ་མཐོང་སྦྲུལ། ལྡེ་གུ་རྟ། གྲ་བྲེ་ལུག བྱ་སྦོ་གཞུག་སྤྲེའུ། སྒྲོག་ཁྲུམས་བྱ། དེ་མན་ཆད་ཟླ་བ་བཞི་པོ་ཐམས་ཅད་མཐུན་པར་སྣང་ངོ༌། ། ཉི་མ་ལྡོག་པའི་དུས་ཚོད་བསྟན་པ་ནི། དགུ་ཟླ་ཞེས་པ་ཆུ་སྟོད་ཀྱི་གནས་ནས་ལྡོག་པ་ཡིན་ཏེ། དེ་ཡང་གཞུ་ཞེས་པ་སྨལ་པོའི་མཇུག་ཏུ་ལྡོག་པ་གཅིག་ཀྱང་ཡོད་དེ་ཟླ་ལྷག་བྱུང་ཙ་ན་སྨལ་པོ་ལ་ལྡོག
ཟླ་ལྷག་མེད་པའི་ལོ་གཉིས་པོ་རྒྱལ་སྟོད་ལ་ལྡོག དེའང་སྐར་མ་ལ་བརྟག་པར་བྱ་སྟེ། ཞག་བཅུ་བཞི། བཅུ་བཞི་ནས་རྒྱུ་སྐར་གསར་པ་རེ་འཆར་ཏེ། ལྡེ་གུ་ཤར་ནས་ཞག་བཅུ་ཚུན་ཆད་དུ་གཉན་སྲུང་མི་དགོས། དེ་ནས་ཞག་བརྒྱ་ཙམ་ན་ཉི་མ་ཁྱིམ་ནས་འཐོན་པ་ཡིན། འདི་བརྩིས་པ་གཉན་སྲུང༌། ཞག་བརྒྱད་རིང་དུ་བྱས་པ་ཡིན། ཡང་དག་པར་ན་ལྡེ་གུ་ཤར་ནས་ཞག་བཅུ་ཚུན་ཆད་གཉན་སྲུང་མི་དགོས། དེ་ནས་ཞག་གསུམ་བསྲུངས་པས་ཆོག
ཉི་མ་ལོག་ནས་ཟླ་བ་གསུམ་ན། ནམ་དང་ཉི་མ་མཉམ་པ་ཡིན། ཉི་མ་ལོག་ནས་ཞག་དགུ་བཅུ་ཐམ་པས་དབྱར་གྱི་ནམ་ཟད་པ་ཡིན། ནམ་གཞུག་རིང་ན་ནམ་རོ་ཡོད་པ་ནི་མ་གཏོགས་ཏེ། ཚད་ནི་དེ་ལས་མེད་དོ། ། ཡང་ཉི་མ་ལྡོག་པའི་དུས་ཚོད་སྐར་མ་ལ་མི་ལྟ་བར་འཛིན་ན། ཁང་པའི་བུ་ག་ཉི་མ་འཆར་བའི་སར་ཉི་མ་ལྡོག་པར་རི་མོ་བྲིས་ན། གང་ནས་ལོག་པའི་ཚེས་དེ་ངོས་བཟུང་ལ། ཟླ་བ་དྲུག་དང་ཞག་ལྔ་ན་ཉི་མ་ལྡོག་པ་ཡིན་ནོ། ། མདོར་ན་ལོ་གཅིག་དང༌།
ཞག་བཅུ་གཅིག་བཅུ་གཅིག་ན་ཉི་མ་ལྡོག་སྟེ། ལོ་རེ་ལ་ཞག་བཅུ་ལྷག་མ་འོང་བ་ཡིན། ལོ་གསུམ་ཅུང་མ་སླེབ་པར་ཟླ་ལྷག་གཅིག་འོང་བ་ཡིན། ལྷག་མ་འོང་བའི་རྒྱུ་མཚན་ནི་སྔར་སྨོས་པ་བཞིན་སྐར་མ་མ་སླེབ་པས་ཚེས་ཆད། དེས་ཞག་ལྷག་འོང་སྟེ། ཉི་ཤུ་དགུ་ལ་གནམ་སྟོང་དུ་སོང་བའི་སྟོབས་ཀྱིས། གནམ་སྟོང་ལ་ཚེས་གཅིག་བྱ་དགོས། དེའི་གུས་བརྩིས་པས། ལོ་གཅིག་པ་ཟླ་བ་བཅུ་གཉིས། དེ་ལ་ཞག་སུམ་བརྒྱ་དྲུག་ཅུ་སོང་བར་རིགས་པ་ལ།
ཟླ་བ་བཅུ་གཉིས་སོང་ཙམ་ན། ཞག་སུམ་བརྒྱ་བཞི་བཅུ་ཞེ་དགུ་ལས་མི་ཡོང༌། དེའི་སྟོབས་ཀྱིས་སུམ་བརྒྱ་དྲུག་ཅུ་སོང་ཙམ་ན། ཚེས་བཅུ་གཅིག་གི་ཟླ་བའོ། ། དེས་ན་ཟླ་བ་ལ་ཞག་ཆད་པས། ལོ་གཅིག་ལ་ཞག་ལྷག་པའི་རྒྱུ་མཚན་དེས་ཤེས་པར་བྱའོ། ། དེ་ཡང་དཔེར་ན། ནས་བྲེ་བཅུ་གཉིས་བྲེ་ཁ་དམའ་མོ་བྱས་ནས། བཅུ་གསུམ་དུ་བྱས་པ་ལྟ་བུའོ། ། ཟླ་བ་གང་ལ་ཞག་ཆད་པ་ནི།
ཕོ་ལོ་ཤར་ནས་ཕོ་ཟླས་ཚེས་ཐུབ། མོ་ཟླས་མི་ཐོབ། ཤིན་ཏུ་ཞིབ་པར་བརྩིས་ན། ཕོ་ལོ་ཤར་ནས་སྟག་གི་ཟླ་བ་ནས་བྱའི་ཟླ་བ་ཡན་ཆད་ཕོ་ཟླས་ཚེས་མི་ཐུབ། མོ་ཟླས་ཚེས་ཐུབ། དེ་ནས་མོ་ལོའི་ནུས་པ་ཅུང་ཟད་སྐྱེས་པས་བྱི་བས་མི་ཐུབ། ཕག་དང་གླང་གིས་ཐུབ་བོ། ། མོ་ལོ་ཤར་བའི་ཚེ་སྟག་ནས་བྱ་ཡན་ཆད་ཀྱི་ཕོ་ཟླས་ཚེས་མི་ཐུབ། མོ་ཟླས་ཚེས་ཐུབ་བོ། ། དེ་ནས་ཕོའི་ནུས་པ་ཅུང་ཟད་སྐྱེས་པས་ཁྱི་དང་བྱི་བས་ཐུབ།
ཕག་དང་གླང་གིས་མི་ཐུབ་བོ། ། འདི་ནི་ངེས་པ་སྟེ་ཅི་ནས་ཀྱང་དེ་བཞིན་དུ་འབྱུང་ངོ༌། ། ལོའི་མགོ་གང་ནས་འཛིན་པའི་རྩིས་ནི་དུས་འཁོར་བ་ནག་པ་སྟེ། བྱ་འུས་ཉ་བ་ལ་དཔྱིད་ཟླ་འབྲིང་པོར་བྱས་ནས་དེ་ནས་ལོ་མགོ་འཛིན་ཏེ། ཤིང་ལོ་རྙིང་པ་ལྷུང་ནས་གསར་པ་སྐྱེ་བ་ལ་ལོ་མགོར་བྱེད། རྡོ་རྗེ་མཁའ་འགྲོ་དང༌། རྡོ་རྗེ་གདན་བཞི་པ། སྨལ་པོའི་བཅུ་དྲུག་ནས་ལོ་མགོ་འཛིན་ཏེ། ཉི་མ་བྱང་དུ་ལྡོག་པ་ལ་ལོ་མགོར་བྱེད། རྒྱ་ནག་པ་རྒྱལ་གྱི་མཇུག་ལ་ས་བདག་གི་སྐྱས་རྫོགས་ནས་སྟ་པས་ཉ་བ་ལ་དཔྱིད་ཟླར་བར་བྱས་ནས་དེ་ནས་ལོ་གསར་དུ་བྱེད་དོ། །
སྤྱིར་དབྱར་ཟླ་དང་དཔྱིད་ཟླ་ལ་སོགས་པ་སྤྱི་མིང་བས་ཀྱང༌། རྒྱལ་གྱི་ཟླ་བ་དང༌། སྨལ་པོའི་ཟླ་བ་ལ་སོགས་པ། སྐར་མས་ཟླ་བའི་མིང་འདོགས་པ་ནི། རྒྱ་གར་ནག་གཉིས་ཀ་ན་ཡོད་པས་འདི་ལྟར་བྱས་ན་དག་གོ ། དུས་ཚོད་ངེས་པར་བཟུང་བའི་ཡི་གེ་འདི། དཔལ་ས་སྐྱའི་དགོན་པར་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་བྲིས་པའོ། ། འདིས་རྩིས་པ་ལ་སོགས་པ་ཐམས་ཅད་ལ་ཕན་ཞིང༌། དེས་ཤེས་རབ་ཆེན་པོར་གྱུར་ནས་སེམས་ཅན་ཐམས་ཅད་ཀྱི་ལམ་གྱི་བར་ཆད་ཐམས་ཅད་ཞི་ནས་རྫོགས་པའི་སངས་རྒྱས་ཐོབ་པར་གྱུར་ཅིག འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
