ས་སྐྱ་བཀའ་འབུམ།
པོད ༨༡
འཕགས་པ་དོན་ཡོད་ཞགས་པའི་ལོ་རྒྱུས།
༼ཅ༽ ༄༅། །འཕགས་པ་དོན་ཡོད་ཞགས་པའི་ལོ་རྒྱུས་བཞུགས།། ༄༅། །འཕགས་པ་དོན་ཡོད་ཞགས་པ་ལ་ཕྱག་འཚལ་ལོ། ། འདིའི་ལོ་རྒྱུས་ནི། སངས་རྒྱས་མྱ་ངན་ལས་འདས་ནས་རིང་པོ་མ་ལོན་པ་ན། ནུབ་ཕྱོགས་བཱ་རཱ་ཎ་སཱི་ན། དགེ་བསྙེན་ཞི་བའི་གོ་ཆ་ཞེས་ཀྱང་བྱ་བ། ཕྱིས་པོ་ཏ་ལར་ལན་གསུམ་བྱོན་པས་ལྕགས་ཀྱི་བྱིན་པ་ཅན་དུ་ཡང་གྲགས་པ། ཡོན་ཏན་གྱི་ཆོས་མང་པོ་མངའ་བ་ཞིག་ཡོད་པས། དེས་བླ་མ་ཐམས་ཅད་ལ་ཆོས་མཉན་པས།
སངས་རྒྱས་དང་བྱང་ཆུབ་སེམས་དཔའ་གཞན་བས་ཐུགས་རྗེ་ཆེན་པོ་འདིས་སེམས་ཅན་ལ་ཐུགས་བརྩེ་བར་ཐོས་ཏེ། དེ་ཡང་ལྷོ་ཕྱོགས་རྒྱ་མཚོའི་ངོགས་ལ་རི་བོ་པོ་ཏ་ལ་ཞེས་བྱ་བ་ལ་བཞུགས་སོ་ཞེས་ཐོས་ནས། པོ་ཏ་ལ་བལྟར་འགྲོ་སྙམ་པ་བྱུང་སྟེ། དེ་ནས་རྡོ་རྗེ་གདན་དུ་བྱོན། དེའི་སྔ་གདོང་ལ། ཨཽ་ཌྱན་དུ་འགྲོ་བའི་ལམ་ཡིག་དང༌། དཔལ་གྱི་རི་ལ་འགྲོ་བའི་ལམ་ཡིག་དང༌། རྒྱ་ནག་རི་བོ་རྩེ་ལྔ་ལ་འགྲོ་བའི་ལམ་ཡིག་དང༌། པོ་ཏ་ལར་འགྲོ་བའི་ལམ་ཡིག་བྲིས་ནས་ཡོད་པ་ལ་བལྟས་ཏེ། པོ་ཏ་ལའི་ལམ་ཡིག་བྲིས་ནས་ཁྱེར་ཕྱིན་ནས།
ལྷོ་ཕྱོགས་ན་ཕར་གྲོང་དང་མ་བྲལ་བར་ཟླ་བ་དྲུག་ཕྱིན། གྲོང་མེད་པའི་ཐང་སྟོང་ལ་ཞག་ཉི་ཤུ་ཕྱིན། དེ་ནས་རྒྱ་མཚོ་ཆེན་པོའི་མཐའ་མ་ན་མར་ཆུ་པུས་ནུབ་ཙམ་ལ་ཉི་མ་བདུན་ཕྱིན། ཆུ་བ་ཚ་ཅན་བཏུང་དུ་མི་བཏུབ་པས་ཆུ་གསེབ་ནས་ཤིང་སྐྱེས་པའི་ཤིང་ཏོག་ཆུ་གསེབ་ཏུ་ལྷུང་བ་སྐྱུར་མོར་སོང་བ་མང་པོ་ཁུར་ནས་སྐོམ་ཙ་ན་དེ་དག་གི་ཁུ་བ་འཇིབ་ཅིང་ཕྱིན། དེ་ནས་ཆུ་ལས་མ་ཐར་པ་ལ་ལམ་ཡིག་བལྟས་པས་སྒྲོལ་མ་ལ་གསོལ་བ་ཐོབ་ཅིག་བྱ་བ་འདུག་སྟེ། གསོལ་བ་བཏབ་པས་སྒྲོལ་མས་གྲུ་བྱིན་སྟེ་ཕྱིན། སྒྲོལ་མ་གྲུ་འཛུགས་ཀྱི་གླིང་བྱ་བ་ཡིན། ཡང་གྲུ་གཡབ་པ་མ་བྱུང་སྟེ། ལམ་ཡིག་བལྟས་པས་ཁྲོ་གཉེར་ཅན་ལ་གསོལ་བ་ཐོབ་བྱ་བ་འདུག་སྟེ། གསོལ་བ་བཏབ་པས།
གཟེངས་བྱུང་དེ་ལ་ཕྱིན། ཁྲོ་གཉེར་ཅན་གཟེངས་འཛུགས་ཀྱི་གླིང་བྱ་བ་ཡིན། དེ་ནས་ཆུ་བོ་ཆེན་པོ་བྷ་ག་ན་ཏི་བྱ་བ་ལྷོ་ནུབ་ནས་བྱང་ཤར་དུ་རྒྱ་མཚོའི་དཀྱིལ་ན་ཕར་མ་འདྲེས་པར། གཞུང་བྲེང་ངེ་འགྲོ་བ་ཅིག་འདུག དེ་ལས་མ་ཐར་ཏེ། ལམ་ཡིག་ལ་བལྟས་པས་རྟ་མགྲིན་ལ་གསོལ་བ་ཐོབ་བྱ་བ་འདུག་སྟེ། གསོལ་བ་བཏབ་པས། སྦྲུལ་ཆེན་པོ་ཤིང་རྟའི་འཕང་ལོ་ཙམ་གྱི་སྦོམ་པ་མགོ་ལ་རྟ་མགོ་ཅན་ཞིག་གི་ཟམ་པ་བྱུང༌། དེའི་ཁ་ནས་ཕར་ཕྱིན་པས་པོ་ཏ་ལའི་འདབ་ཏུ་ཕྱིན་ཏོ། ། དེ་ལ་རྟ་མགྲིན་ཟམ་འཛུགས་ཀྱི་གླིང་བྱ་བ་ཡིན།
དེ་ནས་ཡར་ཕྱིན་པ་ན་ཇོ་མོ་སྒྲོལ་མ་ལྷ་ཕལ་ཆེ་བའི་བྱང་ཆུབ་སེམས་དཔའ་ལ་ཆོས་འཆད་ཅིང་འདུག དེ་ལ་མེ་ཏོག་ཕུལ། ཕྱག་དང་མཆོད་པ་བྱས། ཁྱོད་གང་ནས་འོངས་གང་དུ་འགྲོ་གསུངས་པས། བདག་བཱ་རཱ་ཎ་སཱི་ནས་འོང༌། འཕགས་པའི་ཞལ་བལྟར་འགྲོ་བྱས་པས། མཇལ་ནས་འོང་གི་སོང་ཞིག་གསུངས། དེ་ནས་ཡང་ཕྱིན་པས། རིའི་རྐེད་པ་ན་ཀུན་ཏུ་བཟང་པོས་འཁོར་ལྷ་མ་ཡིན་གཙོ་ཆེ་བ་ལ་ཆོས་འཆད་ཅིང་འདུག་པ་ལ་སོགས་པ་སྔར་དང་འདྲ། དེ་ནས་ཡང་ཕྱིན་པས་ཁྲོ་གཉེར་ཅན་བྱང་ཆུབ་སེམས་དཔའི་འཁོར་མང་པོ་ལ་ཆོས་འཆད་ཅིང་འདུག་པ་ལ་སོགས་པ་སྔར་དང་འདྲའོ། །
དེ་ནས་རྩེ་མོར་ཕྱིན་པ་ན། ས་གཞི་ཐམས་ཅད་ནི་རིན་པོ་ཆེ་གསེར་ལས་གྲུབ་པ། རིན་པོ་ཆེའི་མིག་མངས་རིས་སུ་བྲིས་པ་ལ། རིན་པོ་ཆེ་བཻ་ཌཱུརྻའི་ཕྲ་ཡོད་པ། རིན་པོ་ཆེའི་ཤིང་བཀོད་པ་ལ། རི་དྭགས་རྣམ་པ་སྣ་ཚོགས་ཡོད་པ། དེ་དག་ཐམས་ཅད་ཐེག་པ་ཆེན་པོའི་ཆོས་ཀྱི་སྒྲ་འབྱིན་པས་སེམས་ཅན་ཐམས་ཅད་ཀྱི་རྒྱུད་གྲོལ་བར་བྱེད་པ། བྱ་རྣམ་པ་སྣ་ཚོགས་ཀྱང་དེ་དང་འདྲའོ། ། བྱང་ཆུབ་སེམས་དཔའི་དགེ་འདུན་ཐམས་ཅད་ཀྱང་ཁྱེའུ་དང་བུ་མོའི་ཆ་བྱད་དུ་ཡོད་པ། ཉན་ཐོས་ཀྱི་དགེ་འདུན་མང་པོ་ཡང་འདུག་གོ །
དེའི་དབུས་ན་གཞལ་ཡས་ཁང་གཅིག་འདུག་སྟེ། དེའི་ཤར་གྱི་སྒོ་ལ་རེག་བྱས་པས་ཕྱེད་དོ། ། ནང་དུ་ཕྱིན་པས་འཕགས་པ་དོན་ཡོད་ཞགས་པ་འོད་དུ་ལྷ་ལྔ་ལམ་མེ་བཞུགས་པ་མཐོང་སྟེ་ཕྱག་བྱས། མཆོད་པ་ཕུལ་པས། འཕགས་པའི་ཞལ་ནས་ཁྱོད་གང་ནས་འོངས། ཅི་ལ་འོངས། འོ་བརྒྱལ་ལོ་གསུངས། བཱ་རཱ་ཎ་སཱི་ནས་འཕགས་པའི་ཞལ་བལྟ་རུ་འོངས་པ་ལགས། ཆོས་ཀྱང་ཞུ་བྱས་པས། ཆོས་ཀྱང་གསུངས།
ད་ཁྱོད་འདི་རུ་སྡོད་དམ། ཡུལ་དུ་འགྲོ་གསུངས། དགེ་བསྙེན་གྱི་བསམ་པ་ལ་ངས་སངས་རྒྱས་མང་པོའི་ཞལ་མཐོང་བསྙེན་བཀུར་བྱས། འདི་བར་ཕྱིན་པ་ཕར་ཕྱིན་ལ། མི་རྣམས་ལ་བསྒྲག་སྙམ་སྟེ། བདག་ཡུལ་དུ་འགྲོ་བར་ཞུ་བྱས་པས། འགྲོན་བུ་ལྔ་བརྒྱ་ཙམ་བརྒྱགས་སུ་བསྐུར་ནས་འོ་ན་ཁྱོད་སོང་ཤིག་གསུངས། དེ་ནས་འཕགས་པ་ལ་ཕྱག་དང་མཆོད་པ་བྱས་ཏེ། མར་བབ་ནས་འོང་བས། ཁྲོ་གཉེར་ཅན་དང་མཇལ།
འཕགས་པ་དང་མཇལ་ལམ་ད་ཁྱོད་གང་དུ་འགྲོ་གསུངས། འཕགས་པ་དང་མཇལ། ད་ཡུལ་དུ་འགྲོ་བྱས། ཕྱག་དང་མཆོད་པ་བྱས་ཏེ་ཕྱིན། རི་རྐེད་ཀྱི་ཀུན་ཏུ་བཟང་པོ་དང༌། ནགས་འདབ་ཀྱི་སྒྲོལ་མ་ལ་ཡང་དེ་བཞིན་ནོ། ། དེ་ནས་རྟ་མགྲིན་ལ་གསོལ་བ་བཏབ་པས་ཟམ་པ་བཙུགས་པ་ལ་སོགས་པ་ནས་རིམ་གྱིས་བཱ་རཱ་ཎ་སཱིར་ཕྱིན་ནོ། ། དེར་བཱ་རཱ་ཎ་སཱིའི་རྒྱལ་པོ་དང་པཎྜི་ཏ་ལ་སོགས་པའི་མི་རྣམས་ན་རེ། དགེ་བསྙེན་ཁྱོད་གང་དུ་ཕྱིན་ཟེར། ང་པོ་ཏ་ལར་ཕྱིན་ཏེ་སྒྲོལ་མ་དང་མཇལ་བ་ལ་སོགས་པ་ནས་རིམ་གྱིས་རྒྱས་པར་བརྗོད་པས།
འོ་ན་ཁྱོད་ལ་འཕགས་པས་དངོས་གྲུབ་ཅི་བྱིན་ཟེར། ཅི་ཡང་མ་བྱིན་བྱས་པས། ཐམས་ཅད་ན་རེ། འཕགས་པ་དང་མཇལ་ན་དངོས་གྲུབ་འོང་བར་རིགས་པ་ལ། མི་འདུག་པས་འདི་བརྫུན་ཟེར་བ་ཡིན་ཟེར་ནས། ནགས་གསེབ་ན་གྲུབ་པ་ཐོབ་པའི་རྣལ་འབྱོར་བ་མང་པོ་བཞུགས་པ་རྣམས་ལ། ཕྱག་དང་མཆོད་པ་ལ་སོགས་པའི་བསྙེན་བཀུར་མང་པོ་བྱས་ཏེ། དགེ་བསྙེན་འདི་པོ་ཏ་ལར་ཕྱིན་ནས་འཕགས་པ་དང་མཇལ་ཟེར་ན། འདི་བདེན་ལགས་སམ་ཞུས་པས་གྲུབ་ཐོབ་རྣམས་ན་རེ། དེ་ལྟར་ཡིན་གསུངས།
དེ་ནས་རྒྱལ་པོ་དང་པཎྜི་ཏ་རྣམས་ཀྱིས་དགེ་བསྙེན་ལ། འོ་ན་ད་ལྟར་ཉི་ཁྲི་ལེའུ་མངས་དང༌། བྱམས་པས་མཛད་པའི་མངོན་རྟོགས་རྒྱན་གཉིས་མི་མཐུན་པར་འདུག་ན། ཅི་ལྟར་ཡིན་དྲིས་སམ་བྱས་པས། ངས་མ་དྲིས་ཟེར། དྲི་བར་རིགས་བྱས་པས། དགེ་བསྙེན་གྱིས་ཡང་ལོག་སྟེ་རིམ་གྱིས་པོ་ཏ་ལའི་འདབ་ཏུ་ཕྱིན་ཏོ། ། དེ་ན་ཁྱིམ་བཙུན་གཅིག་ཆོས་གོས་ཐོད་བྱས་ནས་ཞིང་རྨོ་ཞིང་རོལ་ཐམས་ཅད་ཁྲག་ཏུ་མེར་མེར་པའི་སྲོག་ཆགས་འཆི་ཡིན་འདུག དེའི་ཆུང་མས་རམ་པ་ཐུ། བུ་ཆུང་ཞིག་མལ་ན་བསྙལ་ནས་འདུག
དེ་མཐོང་བ་དང་མ་དད་པ་སྐྱེས་ཏེ། དེའི་དྲུང་དུ་ཕྱིན་ནས་སངས་རྒྱས་ཀྱི་རྟགས་གྱོན་ནས་འདི་ལྟར་བྱེད་པ་འདི་སྐྱུར་ལ། དཀར་པོའི་གོས་གྱོན་བྱས་པས། བཙུན་པ་ན་རེ། འོ་ན་ཆོས་གོས་འདི་ཁྱོད་ཁྱེར་ཟེར་ཏེ་བྱིན། དགེ་བསྙེན་གྱིས་དེ་ཁྱེར་ཏེ་ཤིང་ཞིག་ལ་བཀལ་ནས་བཞག་སྟེ། དེ་ནས་ཕྱིན། སྔར་གྱི་སྒྲོལ་མ་བཞུགས་པའི་གནས་སུ་ཕྱིན་པས། དེ་ནས་དེ་ན་མེ་ཏོག་རྙིང་པ་ཐོ་རེ་བྱས་ནས་སྒྲོལ་མ་མ་མཐོང༌། དེ་བཞིན་དུ་ཀུན་ཏུ་བཟང་པོ་དང་ཁྲོ་གཉེར་ཅན་ཡང་མ་མཐོང༌།
རིའི་རྩེ་མོར་ཕྱིན་པས་ཀྱང་སྨུག་པས་འཐིབས་ནས་སྔར་གྱི་གང་ཡང་མ་མཐོང་བས། ང་ལ་ཅིའི་སྒྲིབ་པ་ཡོད་པ་ཡིན་སྙམ་ནས་ཞག་གཅིག་ཏུ་སྡིག་པ་བཤགས་པ་དང༌། འཕགས་པ་ལ་གསོལ་བ་བཏབ་པ་དང༌། སྔར་གྱི་ལྟར་སྣང་ནས་གཞལ་ཡས་ཁང་དུ་ཕྱིན་ཏེ། འཕགས་པ་དང་མཇལ་ནས། བདག་གིས་སྒྲོལ་མ་ལ་སོགས་པ་མ་མཐོང་བ་ཅི་ལགས་བྱས་པས། འཕགས་པའི་ཞལ་ནས། ཁྱོད་ཀྱིས་བཙུན་པའི་ཆོས་གོས་ཕྲལ་བའི་སྒྲིབ་པས་མ་མཐོང་བ་ཡིན་གསུངས། རྟེན་ཐོབ་པར་དཀའ་བ་རབ་ཏུ་བྱུང་བའི་རྟེན་ཕབ། རྟགས་ཐོབ་པར་དཀའ་བ་ངུར་སྨྲིག་གི་རྟགས་དང་ཕྲལ་བ་ཡིན་པས།
ཁྱོད་སོང་ལ་དེའི་ཆོས་གོས་གཏོད་ཅིག དེས་དེ་དམྱལ་བར་མི་འགྲོ་བ་ཡིན། དེ་མིན་ན་དེ་དམྱལ་བར་འགྲོ་བ་ཡིན་གསུངས། དེ་ནས་དགེ་བསྙེན་གྱིས་མར་བབ་སྟེ་ཆོས་གོས་བཙལ་བས་སྔར་གྱི་ཤུལ་ན་གྲོགས་ཤིང་ཁ་ལེ་འདུག དེ་བླངས་ཏེ་ཕྱིན་པས་བཙུན་པ་བཟའ་མི་གསུམ་པོ། སྤྱིལ་པོ་ཞིག་ན་འབྲས་ཐུག་འཚོད་ཅིང་འདུག་པ་ལ་གཏད་ནས། ངས་ཁྱེད་ལ་འདི་ཕྲལ་བས་སྒྲིབ་པ་ཆེན་པོ་བསགས། ད་ཁྱོད་ཀྱིས་འདི་མ་ཤིའི་བར་དུ་གྱོན་ཅིག་བྱས་ཏེ་ཕྱིན་པས་སྒྲོལ་མ་དང་མཇལ་བ་ལ། ལོ་རྒྱུས་རྒྱས་པར་བརྗོད་པས། ང་འདི་ཀ་ན་ཡོད་དེ་ཁྱོད་རང་སྒྲིབ་པས་མ་མཐོང་བ་ཡིན་གསུངས།
དེ་བཞིན་ཏུ་ཀུན་ཏུ་བཟང་པོ་དང༌། ཁྲོ་གཉེར་ཅན་ཡང་དེ་བཞིན་ནོ། ། དེ་ནས་འཕགས་པ་ཅན་དུ་ཕྱིན་ཏེ། འཕགས་པ་ལ་འཛམ་བུ་གླིང་དུ་སེམས་ཅན་གྱི་དོན་དུ་གཤེགས་པར་ཞུ་བྱས་པས། དུས་རྟག་ཏུ་ཡོད་དེ་མི་མཐོང་གསུངས། ཡང་ཞུས་པས་སེམས་ཅན་ལས་མ་དག་པས་ངས་མི་ཕན་གསུངས། ཡང་ཞུས་པས་འོ་ན་འོང་གི་གསུངས། འགྲོགས་ལ་གཤེགས་བྱས་པས། འགྲོན་བུ་ལྔ་བརྒྱ་ཙམ་བསྐུར་ནས་འདི་བརྒྱགས་སུ་ཁྱེར་ལ་སོང་ཤིག་ནམ་ཟད་ཙ་ན་ང་འོང་གིས་གསུངས། དེ་དགེ་བསྙེན་གྱི་བསམ་པ་ལ།
སྔར་གྱི་དྲི་བ་དེ་འཕགས་པ་བྱོན་པ་དང་འདྲི་སྙམ་ནས་ཕྱིར་ལོག་སྟེ། ཁྲོ་གཉེར་ཅན་ལ་སོགས་པ་ལ་མཆོད་པ་བྱེད་ཅིང་ཕྱིན་པ་ནས་རིམ་གྱིས་གྲོང་དང་མ་བྲལ་བར་ཟླ་བ་ལྔ་འདས་ནས། རྡོ་རྗེ་གདན་དུ་འགྲོ་བ་ལ་ཟླ་བ་གཅིག་ཙམ་ཡོད་པའི་ས་ན། ལྷའི་གྲོང་ཁྱེར་བྱ་བ་ཡོད་པར་ཕྱིན་ཏེ། འགྲོན་བུ་ལ་བལྟས་པས་དེར་ཆོས་སྟོན་ལྡང་བ་ཅིག་ལས་མེད་པར་ཟད་ནས་འདུག་སྟེ། ལྷག་མ་དེས་བཟའ་རྒྱུ་ཉོས་ཏེ་ཟོས་ནས། ནགས་ཁྲོད་ན་ཕར་ཕྱིན་པས། ཤིང་མྱ་ངན་མེད་ཀྱི་སྡོང་པོ་གཅིག་འདུག་པའི་རྩར་ནུབ་མོ་ཉལ་ལོ། ། ནང་པར་ནམ་ལངས་པ་ན་ས་གཞི་ཐམས་ཅད་ནི་བཀྲག་དང་གཟི་མདངས་དང་ལྡན་ཞིང་མེ་ཏོག་དང་སྤོས་ཆུའི་ཆར་བབ། བར་སྣང་ཐམས་ཅད་ནི་འོད་ཀྱིས་ཁེངས།
ནམ་མཁའ་ནས་ལྷའི་བུ་རྣམས་མཆོད་པ་འབུལ་ཞིང་འདུག འདི་ཅི་ཡིན་སྙམ་སྟེ་ས་ལ་བལྟས་པས་ཅང་མ་མཐོང༌། མ་ཟད་ཕྱིན་ཏེ་བལྟས་པས་ཀྱང་མ་མཐོང༌། ཤིང་གི་དྲུང་དུ་ཕྱིན་པས་ཤིང་གི་སྡོང་པོ་ལ་འཕགས་པ་དོན་ཡོད་ཞགས་པ་ལྷ་ལྔ་བཞུགས་ཤིང་འདུག ཕྱག་དང་མཆོད་པ་བྱས་པས་འཕགས་པའི་ཞལ་ནས་ཁྱོད་ལ་ནུས་པ་མེད་ཀྱི། རྒྱལ་པོ་བོ་ཙ་རའི་བུ་ལ་སྦྲོན་ལ་འདིར་ཅོ་པ་རི་གྱིས་ཤིག་གསུངས། དེ་ནས་དགེ་བསྙེན་གྱིས་ཡུལ་དེར་ཕྱིན་ཏེ། འདི་ན་འཕགས་པ་བྱོན་ནས་ཡོད་པས། མི་ཐམས་ཅད་ཀྱིས་མཆོད་པ་ཕུལ། རྒྱལ་པོས་རིན་པོ་ཆེའི་དབྱིག་གསེར་སྲང་བྱེ་བ་རི་བ་ཕྱག་ཏུ་ཕུལ།
ཤིང་གི་རྩེ་མོ་བཅད་དེ་གཉྫིར་བཙུགས་ཅོ་པ་རི་བཙུགས་ཏེ། ཁར་ས་པཱ་ཎིའི་ལྷ་ཁང་ཞེས་བྱའོ། ། རྒྱལ་པོས་དགེ་སློང་བརྒྱད་ཅུའི་འཚོ་བ་སྦྱར་རོ། ། དེ་ནས་དགེ་བསྙེན་གྱིས་འཕགས་པ་ལ་ཉི་ཁྲི་ལེའུ་མངས་དང་མངོན་རྟོགས་རྒྱན་གཉིས་མི་མཐུན་པ་ཇི་ལྟར་ལགས་ཞེས་ཞུས་པས། ང་སྤྲུལ་པའི་ཐུགས་རྗེ་ཆེན་པོ་ཡིན། མི་ཤེས། རྒྱུའི་ཐུགས་རྗེ་ཆེན་པོ་ལོངས་སྤྱོད་རྫོགས་པའི་སྐུ་པོ་ཏ་ལ་ན་བཞུགས། ཁྱོད་དེར་རྒྱུགས་ཟེར། དེ་ནས་ཡང་དགེ་བསྙེན་གྱིས་སྔར་གྱི་ལམ་དེ་ཉིད་ནས་སྔ་མ་ལྟར་ཕྱིན་ནས། པོ་ཏ་ལའི་འདབ་ཏུ་སྒྲོལ་མ་དང་མཇལ།
ཕྱག་དང་མཆོད་པ་བྱས། ཁྱོད་ཡང་འོངས་པ་ཅི་ལ་འོངས་གསུངས། སྔར་གྱི་ལོ་རྒྱུས་རྒྱས་པར་བརྗོད་པས་ཁོང་གིས་མི་མཁྱེན་པ་ཅིག་ག་ལ་འོང༌། ཁྱོད་ཀྱི་སྒྲིབ་པ་དག་པར་བྱ་བའི་ཕྱིར་པོ་ཏ་ལར་ལན་གསུམ་འོང་དུ་བཅུག་པ་ཡིན། ད་ཁྱོད་ཀྱི་སྒྲིབ་པ་ཐམས་ཅད་སངས་ཀྱིས་དག་གི་གསུངས། དེ་བཞིན་དུ་ཀུན་ཏུ་བཟང་པོ་དང༌། ཁྲོ་གཉེར་ཅན་དང༌། འཕགས་པ་དང་མཇལ་བ་ལ་ཡང་དེ་དང་འདྲའོ། ། དེ་ནས་འཕགས་པའི་ཞལ་ནས་ཉི་ཁྲི་ལེའུ་བརྒྱད་མ་འདི་དང༌། མངོན་རྟོགས་རྒྱན་མཐུན་པ་ཡིན་གྱི་གསུངས་ནས་དེའི་པོ་ཏི་བསྐུར།
དེ་ནས་ཡང་སྔར་གྱི་ལམ་ནས་འོངས་ཏེ། ཁར་ས་པཱ་ཎིར་ཕྱིན་ནས་འཕགས་པ་དང་མཇལ་བས་སྔ་མ་ཁོ་ན་སྐད་གསུང་ངོ༌། ། དེ་ནས་དགེ་བསྙེན་དེ་པོ་ཏ་ལ་ཉིད་དུ་གཤེགས་པ་ཡིན་གསུངས་སོ། ། དེ་ནས་རྒྱ་གར་ནུབ་ཕྱོགས་ཀྱི་པཎྜི་ཏ་ཨ་བྷྱ་ཀ་ར་བྱ་བ་དེར་བྱོན་ཏེ་འཕགས་པ་ལ་བསྙེན་བཀུར་མཛད་ཅིང་བཞུགས་པ་ལ། ནུབ་གཅིག་གི་རྨི་ལམ་ན་ནམ་མཁའ་ནས་སྒོ་མཐའ་ཡས་པའི་གཟུངས་སཾ་སྐྲྀ་ཏའི་སྐད་དུ་ལན་གསུམ་འདོན་པ་ཐོས། གཉིད་སད་ཙ་ན་བློ་ལ་ཟིན་ནས་འདུག འདི་འཕགས་པའི་བྱིན་རླབས་ཡིན་སྙམ་སྟེ། དེ་ཁོ་ན་ཡི་དམ་དུ་བྱས་པས། དེ་ཡང་གྲུབ་པ་ཐོབ་ནས་པོ་ཏ་ལར་གཤེགས་པ་ཡིན་གསུངས། དེ་ནས་ཡང་ཕྱིས་པཎྜི་ཏ་ས་སྟོན་ཞེས་བྱ་བ་ཅིག
འཕགས་པ་ལ་བསྙེན་བཀུར་བྱེད་ཅིང་བཞུགས་པས། དང་པོར་རྨི་ལམ་དུ་ཆོས་བསྟན། ཕྱིས་དངོས་སུ་བསྟན། དེའི་སློབ་མ་པཎྜི་ཏ་དོན་ཡོད་རྡོ་རྗེའོ། ། དེའི་སློབ་མ་བླ་མ་བ་རི་ལོ་ཙཱ་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
