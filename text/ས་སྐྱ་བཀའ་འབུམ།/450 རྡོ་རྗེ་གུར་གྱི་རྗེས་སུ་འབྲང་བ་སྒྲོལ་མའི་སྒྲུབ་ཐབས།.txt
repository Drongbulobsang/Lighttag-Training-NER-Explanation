ས་སྐྱ་བཀའ་འབུམ།
པོད ༤༥༠
རྡོ་རྗེ་གུར་གྱི་རྗེས་སུ་འབྲང་བ་སྒྲོལ་མའི་སྒྲུབ་ཐབས།
༼ཕ༽ ༄༅། །རྡོ་རྗེ་གུར་གྱི་རྗེས་སུ་འབྲང་བ་སྒྲོལ་མའི་སྒྲུབ་ཐབས་བཞུགས།། ༄༅། །འཕགས་པ་མཁའ་འགྲོ་མ་རྡོ་རྗེ་གུར་གྱི་རྗེས་སུ་འབྲང་བའི་སྒྲོལ་མའི་སྒྲུབ་པའི་ཐབས་ཞེས་བྱ་བ། བླ་མ་དང་རྗེ་བཙུན་མ་སྒྲོལ་མ་ལ་ཕྱག་འཚལ་ལོ། ། དཔལ་ལྡན་རྡོ་རྗེ་འཆང་ཀུན་གྱི། ། ཕྲིན་ལས་དགེ་བ་གཅིག་བསྡུས་པ། ། སྒྲོལ་མའི་ཞབས་ལ་ཕྱག་འཚལ་ནས། ། དེ་ཡི་སྒྲུབ་པའི་རིམ་པ་བཤད། ། དབང་དང་རྗེས་གནང་ཐོབ་གྱུར་ཅིང༌། ། དམ་ཚིག་ལ་གནས་སྒྲུབ་པ་པོས། །
མཉམ་པར་གཞག་དང་ཐུན་མཚམས་ཀྱི། ། རྣལ་འབྱོར་གཉིས་ལ་གནས་པར་བྱ། ། དེ་ཡང་སྟན་བདེ་བ་ལ་ཏིང་ངེ་འཛིན་གྱི་འདུག་སྟངས་ཀྱིས་གནས་ནས། སྐྱབས་སུ་འགྲོ་བ་དང༌། སེམས་བསྐྱེད་པ་སྔོན་དུ་སོང་ནས། སྙིང་གི་ནང་དུ་ཟླ་བ་ལ་གནས་པའི་ཏཱྃ་ལས་འོད་འཕྲོས་པས། རང་གི་སྒྲིབ་པ་སྦྱངས་ཤིང་ཕྱིར་འཕྲོས་པས་རང་བཞིན་གྱི་གནས་ནས་རྗེ་བཙུན་མ་སྒྲོལ་མའི་དཀྱིལ་འཁོར་བླ་མ་གཙོ་མོའི་རིགས་བདག་ཏུ་བཞུགས་པ་སྤྱན་དྲངས་པ་ལ། ན་མོ་གུ་རུ་བྷྱཿདང༌། ན་མསྟཱ་རཱ་བྷ་ག་ཝ་ཏཱི་མཎྜལ་བྷྱཿས་ཕྱག་འཚལ་ནས། ཨོཾ་སརྦ་ཏ་ཐཱ་ག་ཏ་བཛྲ་ཏཱ་རཱ་བྷ་ག་ཝ་ཏཱི།
ཞེས་པ་སྔོན་དུ་འགྲོ་བའི་ཨརྒྷཾ་ལ་སོགས་པས་མཆོད་ནས། དཀོན་མཆོག་གསུམ་ལ་བདག་སྐྱབས་མཆི། ། ལ་སོགས་པའི་ཡན་ལག་བདུན་པ་དང༌། སྲས་བཅས་སངས་རྒྱས་ཐམས་ཅད་ལ་སོགས་པའི་སྡོམ་པ་གཟུང་བ་ལན་གསུམ་བྱས་ནས། ཚད་མེད་པ་བཞི་བསྒོམས་ལ། ཨོཾ་བཛྲ་མུཿས་ཚོགས་ཀྱི་ཞིང་གཤེགས་སུ་གསོལ་བ་ནི་བསོད་ནམས་ཀྱི་ཚོགས་བསགས་པའོ། ། དེ་ནས། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས། བདག་དང་སྣང་བ་ཐམས་ཅད་སྟོང་པར་བསྒོམ་པ་ནི་ཡེ་ཤེས་ཀྱི་ཚོགས་བསགས་པའོ། །
སྟོང་པའི་ངང་ལས་པཾ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་ད་ཧཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་སྔོ། ལྟེ་བ་ལྗང་གུ་ལ་ཧཱུྃ་གིས་མཚན་པ་ལས་འོད་འཕྲོས་པས་རྡོ་རྗེའི་ས་གཞི། རྭ་བ། དྲྭ་བ། གུར། བླ་རེ། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོའི་ནང་དུ།
ཨེ་ལས་ཆོས་ཀྱི་འབྱུང་གནས་ཀྱི་ཁོང་དུ། ཡྃ་ལས་རླུང༌། རྃ་ལས་མེ། བྃ་ལས་ཆུ། ལྃ་ལས་ས། བྷྲཱུྃ་ལས་འཁོར་ལོ་དཀར་པོ་བྷྲཱུྃ་གྱིས་མཚན་པ་ལས་རང་གི་སེམས་འདྲེས་པ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི། ཕྱི་ནས་རིམ་པ་བཞིན་དཀར་པོ། སེར་པོ། དམར་པོ། སྔོན་པོ།
ལྗང་གུའི་རྩིག་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་དུ་མདའ་ཡབ་ཀྱིས་ཡོངས་སུ་བསྐོར་བ། ཕྱི་འདོད་ཡོན་གྱི་སྣམ་བུ་དམར་པོ་ལ་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་མཆོད་པ་བྱེད་པ། ནང་ཀ་བ་བརྒྱད་དང་ལྡན་ཞིང་རྡོ་རྗེའི་གདུང་བཞིས་མིག་མངས་རིས་སུ་བྲེས་ནས་མཛེས་པར་ཕུབ་པའི་སྟེང་དུ་རིན་པོ་ཆེ་དང་བཅས་པའི་སྣ་ཚོགས་རྡོ་རྗེའི་ཏོག་གིས་མཚན་པའི་སྒོའི་ཐད་སོ་བཞིར་རྟ་བབས་བང་རིམ་བཞི་དང་ལྡན་པའི་སྟེང་དུ་པདྨ་དང༌། ཆོས་ཀྱི་འཁོར་ལོ་དང༌། རི་དྭགས་དང༌། གདུགས་དང་བཅས་ཤིང༌། གཞན་ཡང་ཟླ་བ་རླུང་གིས་བསྐྱོད་པ་དང༌། རྔ་ཡབ་ནོར་བུའི་ཡུ་བ་ཅན་དང༌། མེ་ཏོག་གི་ཕྲེང་བ་དང༌།
མེ་ལོང་དང༌། གོས་དང་འཕན་ལ་སོགས་པའི་རྒྱན་ཐམས་ཅད་ཀྱིས་སྤྲས་པ། དྭངས་ཤིང་སྒྲིབ་པ་མེད་པའི་དཀྱིལ་འཁོར་གྱི་ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་སྔོ་བའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བ་དང༌། ཕྱོགས་བཞིའི་འདབ་མ་དང༌། སྟེང་འོག་ཏུ་ཟླ་བའི་གདན་སྒོ་བཞིར་ཉི་མའི་གདན། པདྨའི་འདབ་མའི་མཚམས་བཞིར་བདུད་རྩིས་གང་བའི་བུམ་པ་བཞི། ཕྱིའི་གྲྭ་རྣམས་སུ་བདུད་རྩིས་གང་ཞིང་དཔག་བསམ་གྱི་ཤིང་གིས་ཁ་བརྒྱན་པའི་བུམ་པ་བརྒྱད་བསམ་པར་བྱའོ། །
དེ་ནས་གདན་དབུས་མའི་སྟེང་དུ་ཨཱ་ལི་ཕྲག་གཉིས་ལས་ཟླ་བའི་དཀྱིལ་འཁོར་གྱི་སྟེང་དུ་ཡ་ར་ལ་ཝ་ཌ་ཌྷ་དང་བཅས་པའི་ཀཱ་ལི་ཕྲག་གཉིས་ལས་ཉི་མའི་དཀྱིལ་འཁོར་དེའི་སྟེང་དུ་ཏཱྃ་ལས་རྡོ་རྗེ་ཏཱྃ་གིས་མཚན་པ། གསུམ་ཀ་འདྲེས་པ་ལས་རང་ཉིད་རྗེ་བཙུན་སྒྲོལ་མ་སྐུ་མདོག་ལྗང་སེར་ཞལ་བཞི་ཕྱག་བརྒྱད་མ། རྩ་བའི་ཞལ་ལྗང༌། གཡས་སྔོ། རྒྱབ་དཀར། གཡོན་དམར་བ། ཕྱག་གཡས་པ་རྣམས་ཀྱིས། རྡོ་རྗེ། ཞགས་པ། དུང༌།
མདའ་འཛིན་པ། གཡོན་པ་རྣམས་ཀྱིས་ལྕགས་ཀྱུ། ཨུཏྤ་ལ། སྡིགས་མཛུབ། གཞུ་བསྣམས་པ། རྡོ་རྗེའི་སྐྱིལ་ཀྲུང་གིས་བཞུགས་ཤིང༌། རྒྱན་ཐམས་ཅད་ཀྱིས་བརྒྱན་པ། དར་སྣ་ཚོགས་པའི་ན་བཟའ་མནབས་པ་བསྒོམ་པར་བྱའོ། ། དེའི་ཐུགས་ཀར་ཟླ་བའི་སྟེང་དུ་གནས་པའི་ཏཱྃ་ལས། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ།
རྣམས་སྤྲོས་པ་ནང་གི་ཕྱོགས་བཞི་དང༌། སྒོ་བཞི་འོག་དང་སྟེང་གི་གདན་རྣམས་ལ་བཀོད་པ་རྣམས་ཡོངས་སུ་གྱུར་པ་ལས་བྱུང་བའི་ཤར་གྱི་འདབ་མ་ལ་མེ་ཏོག་སྒྲོལ་མ་དཀར་མོ་མེ་ཏོག་འཛིན་པ། ལྷོར་བདུག་སྤོས་སྒྲོལ་མ་སྔོན་མོ། སྤོས་ཀྱི་དུད་པ་འཐུལ་བའི་སྤོས་ཁང་འཛིན་པ། ནུབ་ཏུ་མར་མེ་སྒྲོལ་མ་སེར་མོ་མར་མེ་འཛིན་པ། བྱང་དུ་དྲིའི་སྒྲོལ་མ་དམར་མོ་དྲི་བཟང་པོའི་ཆུས་གང་བའི་དུང་ཆོས་འཛིན་པ། ཤར་སྒོར་ལྕགས་ཀྱུ་མ་དཀར་མོ། ལྷོར་ཞགས་པ་མ་སྔོན་མོ། ནུབ་ཏུ་ལྕགས་སྒྲོག་མ་སེར་མོ། བྱང་སྒོར་དྲིལ་བུ་མ་དམར་མོ་རང་གི་མིང་གི་ཕྱག་མཚན་འཛིན་ཅིང༌།
གཡོན་བརྐྱང་བས་བཞེངས་པ་སྟག་དང་སྦྲུལ་གྱིས་བརྒྱན་པའོ། ། འོག་ཏུ་གནོད་མཛེས་མ་སྔོན་མོ་སྦྲུལ་ཞགས་འཛིན་པ། སྟེང་དུ་གཙུག་ཏོར་རྣམ་པར་རྒྱལ་མ་སེར་མོ། ཕྱག་གཉིས་ཀྱིས་སྤྱི་བོར་འཁོར་ལོ་འཛིན་པ་ལ། སྒོ་མ་མ་གཏོགས་པ་རྣམས་ནི་རབ་ཏུ་ཞི་ཞིང་སྒེག་མ་རྒྱན་ཐམས་ཅད་ཀྱིས་བརྒྱན་པའོ། ། ལྷ་ཞི་བ་རྣམས་ཀྱི་ཐུགས་ཀར་ཟླ་བ་དང༌། སྒོ་མ་རྣམས་ཀྱི་ཐུགས་ཀར་ཉི་མའི་སྟེང་དུ་སོ་སོའི་ས་བོན་བཀོད་པ་ལས་འོད་ཟེར་འཕྲོས་པ་ལས་སྣོད་ཐམས་ཅད་གཞལ་ཡས་ཁང་དང༌། བཅུད་ཐམས་ཅད་སྒྲོལ་མའི་ལྷ་ཚོགས་སུ་གྱུར་ནས་འོད་ཟེར་ཚུར་འདུས་པས་ས་བོན་སོ་སོ་ལ་ཐིམ་པར་བསམ་མོ། ། དེ་ནས་ལྷ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་དང༌། སྤྱི་བོར་སྐུ་རྡོ་རྗེ་ལ་སོགས་པས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ནས།
རང་གི་སྙིང་གི་ནང་གི་ཏཱྃ་ལས་འོད་ཕྱིར་འཕྲོས་པས་རང་བཞིན་གྱི་གནས་ནས་རང་གིས་བསྒོམས་པ་དང་འདྲ་བའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲངས་པ་ལ་སྔ་མ་ལྟར་མཆོད་ནས། རང་གི་སྙིང་ག་ནས་སྤྲོས་པའི་ལྕགས་ཀྱུ། ཞགས་པ། ལྕགས་སྒྲོག དྲིལ་བུ་མ་རྣམས་སྤྲོས་པས་ཡེ་ཤེས་པ་རྣམས་དགུག་པ་དང༌། གཞུག་པ་དང༌། བཅིང་བ་དང༌། དབང་དུ་བྱ་བར་བསམས་ནས་སོ་སོའི་ཕྱག་རྒྱ་བཅིངས་ལ། ཨོཾ་ཨེ་ཧྱེ་ཧི་སརྦ་ཏ་ཐཱ་ག་ཏ་ཏཱ་རཱ་བྷ་ག་ཝ་ཏཱི་ས་པ་རི་ཝཱ་ར། ཞེས་ཀུན་ལ་སྦྱར་ལ།
བཛྲ་ཨཾ་གུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་གྷཎྜེ་ཧོཿ ཞེས་བརྗོད་པས་དམ་ཚིག་པ་དང་གཉིས་སུ་མེད་པར་བྱའོ། ། དེ་ནས་ཡང་སྙིང་གའི་ཏཱྃ་ལས་འོད་འཕྲོས་པས་དབང་གི་ལྷ་རིགས་ལྔ། ཡུམ་བཞི་བྱང་ཆུབ་སེམས་དཔའ་དང༌། ཁྲོ་བོ་དང་མཆོད་པའི་ལྷ་མོའི་ཚོགས་དང་བཅས་པ་སྤྱན་དྲངས་པ་ལ་སྔར་ལྟར་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས།
སངས་རྒྱས་རྣམས་ཀྱིས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་དབང་བསྐུར། ཡུམ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད།
མཆོད་པའི་ལྷ་མོ་རྣམས་ཀྱིས་མཆོད་པ་མཛད། དབང་གི་ཆུ་རྒྱུན་དེས་རྐང་མཐིལ་ཡན་ཆད་གང༌། དྲི་མ་ཐམས་ཅད་དག ཆུ་ལྷག་མ་ཡར་ལུད་པས་གཙོ་མོ་ལ་དོན་ཡོད་གྲུབ་པ། དབུས་ན་བཞུགས་པའི་རིགས་ལྔ་དང༌། ཤར་གྱི་གཉིས་ལ་རྣམ་པར་སྣང་མཛད་དང༌། ལྷོའི་གཉིས་ལ་རིན་ཆེན་འབྱུང་ལྡན། ནུབ་ཀྱི་གཉིས་ལ་འོད་དཔག་མེད། བྱང་གི་གཉིས་ལ་མི་བསྐྱོད་པ། འོག་གི་ལ་རྣམ་པར་སྣང་མཛད།
སྟེང་གི་ལ་མི་བསྐྱོད་པས་དབུར་བརྒྱན་པར་བསམ་མོ། ། དེ་ནས་དབང་གི་ལྷ་གཤེགས་སུ་གསོལ་ལ། རང་གི་སྙིང་ག་ནས་སྤྲོས་པའི་མེ་ཏོག་ལ་སོགས་པ་ཕྱིའི་མཆོད་པ་དང༌། བདུད་རྩི་ལྔ་ལ་སོགས་པ་ནང་གི་མཆོད་པ་དང༌། མཆོད་རྫས་དུ་མ་འཛིན་པའི་ལྷ་མོ་རྣམས་སྤྲོས་པས་རང་གིས་བསྒོམས་པའི་དཀྱིལ་འཁོར་གྱི་ལྷ་རྣམས་མཆོད་པར་བསམས་ནས། སླར་ཡང་དེ་དག་གིས་བསྟོད་པར་བསམ་ཞིང༌། འགྲོ་བ་བུད་མེད་འདུལ་གཟིགས་ནས། ། རྡོ་རྗེ་སྒྲོལ་མར་གང་གྱུར་པ། ། ཕྱག་འཚལ་ཕ་རོལ་ཕྱིན་ཐུབ་མ། ། སྒྱུ་མའི་ཕྱག་རྒྱར་ཕྱག་འཚལ་བསྟོད། །
ཅེས་བརྗོད་ནས་ལྷ་མོ་རྣམས་རང་གི་སྙིང་གར་ཐིམ་པར་བསམ་མོ། ། དེ་ནས་མདུན་དུ་བདུད་རྩི་ཡོད་པའམ་མེད་ཀྱང་རུང་སྟེ། གཏོར་མ་ལྷར་བྱིན་གྱིས་བརླབས་པ་དེས། དཀྱིལ་འཁོར་གྱི་ལྷ་རྣམས་མཆོད་པར་བསམས་ནས་མྱངས་ལ། ཨོཾ་སརྦ་ཏ་ཐཱ་ག་ཏ་བཛྲ་ཨ་མྲྀ་ཏ་སྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་དོ། ། དེ་ནས་རྟེན་དང་བརྟེན་པའི་དཀྱིལ་འཁོར་སྣང་ལ་རང་བཞིན་མེད་པ་ལ་ཡིད་གཏད་དེ། སེམས་མཉམ་པར་གཞག་གོ ། བསྐྱེད་པའི་རིམ་པའོ།། །། རྫོགས་པའི་རིམ་པ་བསྒོམ་པའི་ཚུལ་ནི།
ཀྱེའི་རྡོ་རྗེ་དང་མཚུངས་པ་ཉིད་དོ། ། རྫོགས་པའི་རིམ་པ་སྟེ་མཉམ་པར་གཞག་པའི་རྣལ་འབྱོར་རོ། ། དེ་ནས་སྔགས་ཟློ་བར་འདོད་པས་ཐུགས་ཀའི་ས་བོན་ལས་སྔགས་ཀྱི་ཕྲེང་བས་འཁོར་བའི་འོད་ཀྱིས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་དག བསོད་ནམས་དང་ཡེ་ཤེས་ཀྱི་ཚོགས་རྒྱས། དེ་བཞིན་གཤེགས་པ་ཐམས་ཅད་ཀྱི་རྒྱུད་བསྐུལ་བས་བདག་གི་རྒྱུད་བྱིན་གྱིས་བརླབས་པར་བསམ་ཞིང༌། ཨོཾ་ན་མཿཨཱརྻ་ཨ་ཝ་ལོ་ཀི་ཏེ་ཤྭ་རཱ་ཡ། བོ་དྷི་ས་ཏྭཱ་ཡ། མ་ཧཱ་ས་ཏྭཱ་ཡ། མ་ཧཱ་ཀཱ་རུ་ཎི་ཀཱ་ཡ། ཏདྱ་ཐཱ་ཨོཾ་ཏཱ་རེ་ཏུཏྟཱ་རེ་ཏུ་རེ་སརྦ་དུཥྚཱཾ་པྲ་དུཥྚཱཾ་མ་མ་ཀྲྀ་ཏེ།
ཛམྦྷ་ཡ། སྟཾ་བྷ་ཡ། མོ་ཧ་ཡ། བནྡྷ་ཡ། ཧཱུྃ་ཧཱུྃ་ཧཱུྃ་ཕཊ་ཕཊ། སརྦ་དུཥྚཱཾ་སྟམྦྷ་ནི་ཏཱ་རཱ་ཡཻ་སྭཱ་ཧཱ། རྩ་བའི་སྔགས་སོ། ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། སྙིང་པོ་དང་ལྷ་ཐམས་ཅད་པའི་སྔགས་སོ། ། ཨོཾ་པུཥྤ་ཏཱ་རཱི་སྭཱ་ཧཱ།
ཨོཾ་དྷཱུ་པ་ཏཱ་རཱི་སྭཱ་ཧཱ། ཨོཾ་དཱེ་པ་ཏཱ་རཱི་སྭཱ་ཧཱ། ཨོཾ་གནྡྷ་ཏཱ་རཱི་སྭཱ་ཧཱ། ཨོཾ་བཛྲ་ཨཾ་ཀུ་ཤཱི་སྭཱ་ཧཱ། ཨོཾ་བཛྲ་པཱ་ཤཱི་སྭཱ་ཧཱ། ཨོཾ་བཛྲ་སྥོ་ཊཱ་སྭཱ་ཧཱ། ཨོཾ་བཛྲ་གྷནྜཱི་སྭཱ་ཧཱ། ཨོཾ་ཨུཥྞཱི་ཥ་བི་ཛཱ་ཡཻ་སྭཱ་ཧཱ། ཨོཾ་སུམྦྷ་ནི་སྭཱ་ཧཱ། ཞེས་པ་ནི་འཁོར་རྣམས་ཀྱི་སྔགས་སོ། །
ཇི་སྲིད་མི་སྐྱོའི་བར་དུ་བཟླ་བར་བྱའོ། ། གཏོར་མ་བྱིན་གྱིས་བརླབ་པའི་ཚུལ་ནི། དགེས་པའི་རྡོ་རྗེ་དང་མཚུངས་ལ། གཏོར་མའི་མགྲོན་བདག་གིས་བསྒོམས་པ་ལྟ་བུའི་དཀྱིལ་འཁོར་ལ་ལྷ་ཆེན་པོ་བརྒྱད་དང༌། ཕྱོགས་སྐྱོང་བ་བརྒྱད་དང༌། ཉི་ཟླ་དང༌། ཚངས་པ་དང༌། སའི་ལྷ་མོ་དང༌། ཀླུ་ཆེན་པོ་བརྒྱད་ཀྱིས་བསྐོར་བ་དམིགས་ནས། ཡེ་ཤེས་པ་དང་རོ་གཅིག་བར་བྱས་ལ།
དབང་བསྐུར་ནས་རིགས་ཀྱི་བདག་པོའི་རྒྱས་བཏབ་པ་ལ་གཏོར་མ་ཕུལ་བས་གསོལ་བར་བསམ་ཞིང༌། ཨོཾ་ཏཱ་རེ་ཏུཏྟཱ་རེ་ཏུ་རེ། ཨིནྡྲ་ཛ་མ་ཛ་ལ་ཛཀྑ་བྷཱུ་ཏ་བཧྣི་བཱ་ཨུ་རཀྑ་ཙནྡ་སུཛྫ་མ་ད་པཔྤ་ཏ་ལ་པ་ཏ་ལེ་ཨཥྚ་སཔྤ་སྭཱ་ཧཱ། ཨི་དཾ་བ་ལིཾ་བྷུཉྫ་ཛི་གྷ་ཕུལླ་དྷཱུ་བ་མཾ་ས་པིཾ་ག་ཨམྦ་སབྦ་ཀཱཛྫ་ས་དཱ་ཁནྟི་ཁུ་ནི་ཕེ་ཊ་གཱ་ད་ཨོཾ་ཨ་ཀཱ་རོ་མུ་ཁཾ་སརྦ་དྷརྨྨཱ་ཎཱཾ། ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྃ་ཕཊ། ཅེས་གསུམ་མམ་བདུན་གྱིས་ཕུལ་ནས་སླར་ཡང་མེ་ཏོག་ལ་སོགས་པས་མཆོད་པ་སྔ་མ་ལྟར་བསྟོད་ནས། ལྷ་ཡི་ཚོགས་རྣམས་མ་ལུས་དང༌། ། ལ་སོགས་པས་ཕྲིན་ལས་བཅོལ་ནས། རྡོ་རྗེའི་གླུ་དང༌། བཀྲ་ཤིས་ཀྱི་ཚོགས་སུ་བཅད་པ་བརྗོད་ལ།
བཟོད་པར་གསོལ་ཞིང་གཏོར་མའི་མགྲོན་གཤེགས་སུ་གསོལ་ལ་གཏོར་མ་གཏོང་ངོ༌། ། གཏོར་མའི་རྣལ་འབྱོར་རོ། ། ཁ་ཟས་ཡི་གེ་གསུམ་གྱིས་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ནས་རང་སྒྲོལ་མར་དམིགས་པའི་ལྟེ་བ་ནས་གཏུམ་མོའི་མེ་འབར་བས་གང་བའི་ཁྲོད་དུ་སྙིང་གར་དཀྱིལ་འཁོར་གྱི་ལྷ་ཚོགས་གསལ་བར་དམིགས་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་དང༌། ལྟོ་བར་འབྱུང་པོ་བརྒྱད་གསུམ་ཉི་ཤུ་རྩ་བཞི་ལ་འཇིག་རྟེན་པ་ཐམས་ཅད་ཀྱིས་བསྐོར་བར་དམིགས་ནས་ལག་པ་གཉིས་དགང་བླུགས་ཀྱིས་ཁ་ཧོམ་ཁུང་དུ་བསྲེག་རྫས་བླུགས་པས་མཉེས་པར་བསམ་ཞིང་བཟའོ། ། ཁ་ཟས་ཀྱི་རྣལ་འབྱོར་རོ། ། དེ་ནས་སྤྱོད་ལམ་ལ་འཇུག་པའི་ཚེ་ལྷ་རྣམས་བསྡུས་ནས། རང་སྒྲོལ་མ་འབའ་ཞིག་ཏུ་གནས་པའི་སྐུ་གསུང་ཐུགས་བྱིན་གྱིས་བརླབས་ལ། ཨོཾ་ཞེས་བརྗོད་པས་བདག་གི་ལུས་དང་སྣང་བ་ཐམས་ཅད་ལྷ། ཨཱཿཞེས་བརྗོད་པས་བརྗོད་པ་དང་གྲག་པ་ཐམས་ཅད་སྔགས། ཧཱུྃ་ཞེས་བརྗོད་པས་རྟོག་པའི་འདུ་འཕྲོ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་བྱིན་གྱིས་བརླབས་ནས།
ཕྱི་རོལ་གྱི་འདོད་ཡོན་ལྔས་ནང་གི་ལྷ་རྣམས་མཆོད་པར་བསམ་ཞིང༌། ཡུལ་རྣམས་ལ་ཆགས་པ་དང་སྡང་བ་མེད་པར་སྤྱད་དོ། ། སྤྱོད་ལམ་གྱི་རྣལ་འབྱོར་རོ། ། ཉལ་བའི་ཚེ། ལྷ་རྣམས་བསྡུས་ནས་ཆོས་ཀྱི་སྐུའི་ངང་དུ་ཉལ་ལོ། ། ཉལ་བའི་རྣལ་འབྱོར་རོ། ། ལྡང་བའི་ཚེ་ཆོས་ཀྱི་སྐུ་ལས་གཟུགས་ཀྱི་སྐུར་བཞེངས་པའི་ཚུལ་གྱིས་ལྡང་ངོ༌། ། ལྡང་བའི་རྣལ་འབྱོར་ཏེ། ཐུན་མཚམས་ཀྱི་རྣལ་འབྱོར་རོ། ། དེ་ལྟར་དམ་ཚིག་དང་སྡོམ་པ་རྣམ་པར་དག་པས་རྣལ་འབྱོར་དེ་དག་ལ་ནན་ཏན་དུ་བྱས་པས་ཏིང་ངེ་འཛིན་དམ་པ་སྐྱེས་པའི་ཚེ་ཇི་སྐད་བཤད་པའི་སྤྱོད་པ་དག་ལ་ཉེ་བར་སྤྱད་པས་ཐུན་མོང་གི་དངོས་གྲུབ་དག་གིས་རང་དང་གཞན་གྱི་ཡིད་དགའ་བར་བྱས་ནས་དབང་ཕྱུག་བརྒྱད་ཀྱི་ཕུན་སུམ་ཚོགས་པའི་ཕྱག་རྒྱ་ཆེན་པོ་མཆོག་གི་གོ་འཕང་མྱུར་དུ་ཐོབ་པར་འགྱུར་བ་ཉིད་དོ། །
འདིའི་བརྒྱུད་པ་ནི། རྡོ་རྗེ་འཆང་དཔལ་བདག་མེད་རྣལ་འབྱོར་མ། ། བིརྺ་པ་དང་ཌོཾ་བི་ཧེ་རུ་ཀ ། འཇམ་དཔལ་གྲགས་པ་ཛཱ་ལནྡྷ་ར་བ། ། སེའུ་རི་པ་འཇིགས་མེད་འབྱུང་གནས་དཔལ། ། དགེ་བའི་འབྱུང་གནས་དཔེ་མེད་སྲུང་བ་དང༌། ། ཨ་ཝ་དྷཱུ་ཏཱི་དཱརྦ་ཎ་ཨཱ་ཙཱརྻ། ། བླ་མ་ཤེས་རབ་རིན་ཆེན་དཔལ་ལས་ནི། ། དབང་རབ་ཐོབ་ནས་སྒྲུབ་ཐབས་འཕགས་པས་སྦྱར། ། དེ་ལས་དགེ་བའི་རྩ་བ་གང་བསྐྲུན་པ། །
དེ་ཡིས་བདག་དང་སེམས་ཅན་ཐམས་ཅད་ཀྱི། ། བསོད་ནམས་ཡེ་ཤེས་ཚོགས་རབ་རྫོགས་གྱུར་ཏེ། ། སྒྲོལ་མའི་གོ་འཕང་དམ་པ་ཐོབ་པར་ཤོག ། འཕགས་པ་མཁའ་འགྲོ་མ་རྡོ་རྗེ་གུར་གྱི་རྗེས་སུ་འབྲང་བའི་རྗེ་བཙུན་འཕགས་མ་སྒྲོལ་མའི་དཀྱིལ་འཁོར་གྱི་སྒྲུབ་པའི་ཐབས་འདི་ནི་ཆོས་ཐམས་ཅད་ལ་བསྙེངས་པ་མི་མངའ་བའི་མཁྱེན་རབ་ཅན་ཆོས་ཀྱི་རྗེ་ས་སྐྱ་པཎྜི་ཏའི་ཞབས་རྡུལ་སྤྱི་བོས་ལེན་པ། དགེ་སློང་སྔགས་འཆང་བ་འཕགས་པ་ཞེས་བྱ་བ་ལ་བརྟུལ་ཞུགས་དང་ཡོན་ཏན་གྱི་རྒྱན་གྱིས་མཛེས་པར་གྲགས་པ་བཟང་པོ་ཞེས་བྱ་བས་དབང་བསྐུར་བ་དང་སྒྲུབ་པའི་ཐབས་ཞུས་པའི་ངོར་ཆུ་ཕོ་སྤྲེའུའི་ལོ་དཔྱིད་ཟླ་ར་བའི་ཚེས་ཉི་ཤུ་གསུམ་གྱི་སྔ་དྲོའི་ཆ་ལ། ཤིང་ཀུན་དུ་སྦྱར་བའི་ཡི་གེ་པ་ནི་ཨ་ཙ་རའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
