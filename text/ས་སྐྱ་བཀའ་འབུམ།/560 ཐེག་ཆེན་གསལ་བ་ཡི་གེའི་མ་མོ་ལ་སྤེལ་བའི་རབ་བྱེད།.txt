ས་སྐྱ་བཀའ་འབུམ།
པོད ༥༦༠
ཐེག་ཆེན་གསལ་བ་ཡི་གེའི་མ་མོ་ལ་སྤེལ་བའི་རབ་བྱེད།
༼བ༽ ༄༅། །ཐེག་ཆེན་གསལ་བ་ཡི་གེའི་མ་མོ་ལ་སྤེལ་བའི་རབ་བྱེད་བཞུགས།། ༄༅། །ཨོཾ་སྭ་སྟི་སིདྡྷཾ། ཐེག་པ་ཆེན་པོ་གསལ་བ་ཞེས་བྱ་བ་ཡི་གེའི་མ་མོ་ལ་སྤེལ་བའི་རབ་ཏུ་བྱེད་པ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། ཨ་སོགས་ཀ་སོགས་ཐབས་དང་ཤེས་རབ་རང་བཞིན་ལས་བྱུང་རྒྱལ་བ་གང་ཞིག་ཆོས་ཀྱི་ཕུང་པོ་ཆེ་བའི་སྐུ། ། བརྙེས་པ་ཁྱོད་ཀྱིས་རྣམ་འཕྲུལ་སྣ་ཚོགས་ཡི་གེའི་སྦྱོར་བས་སྣ་ཚོགས་ཐབས་ཚུལ་ཀུན་ནས་གསལ་བྱེད་སྡེ་ཚན་གྱི། ། རྣམ་པར་དབྱེ་བའི་ཡེ་ཤེས་དབྱེ་བས་ཐ་དད་རིགས་མཚོན་འགྱུར་བ་མེད་ཕྱིར་ངེས་པའི་སྐུ་སྟེ་མ་སྐྱེས་པའི། ། སྲོག་གི་ཡི་གེར་རང་བཞིན་གཅིག་གྱུར་རྒྱལ་བ་ཁྱོད་ཞབས་གུས་པས་བཏུད་དེ་ཁྱོད་གསུང་ཡི་གེར་སྤེལ་བ་བརྗོད། ། ཀ་ལ་པིངྐའི་ང་རོའི་སྒྲ་དབྱངས་སྒོ་ངའི་ནང་དུ་བསྒྲགས་པའི་སྒྲ་ཡིས་རྣམ་པར་སྒྲོགས་པའི་འདབ་ཆགས་གཞན། །
ཁ་དོག་དག་ཀྱང་ཟིལ་གྱིས་མནན་ནས་རྣམ་པར་རྨུགས་བྱེད་དྲེགས་པའི་ང་རོ་ཀུན་ནས་འཁྱིལ་བཞིན་སྒྲོགས་པའི་ཚལ། ། ག་ལ་བ་དེར་རྣམ་པར་དུལ་བའི་ཡིད་ཀྱི་འདུན་པས་ཀུན་ནས་འདུད་པའི་སྤྱི་བོའི་གཙུག་གིས་འདུད་བྱེད་བཞིན། ། ང་རུ་འཛིན་པའི་སྒོ་ངའི་ནང་གནས་རྒྱལ་བའི་སྲས་སུ་དམ་འཆའི་ང་རོས་རང་རྒྱལ་དགྲ་བཅོམ་ཟིལ་གནོན་བྱེད། ། ཅ་ཅོའི་སྒྲ་སྒྲོགས་རྟོག་པའི་རྦ་ཀློང་རྣམ་པར་འཁྲུག་ཅིང་ལས་ཀྱི་འཕེན་པས་གྱ་གྱུར་འགྱུར་བའི་ཡིད་ཀྱི་ཀླུང༌། ། ཆ་ཡི་ཆ་ཡང་གཞལ་བར་རབ་དཀའི་བྱང་ཆུབ་སེམས་ཀྱི་ཆུ་གཏེར་ཆུར་ཞུགས་ཆུ་ཀླུང་དྲེགས་བྲལ་མངར་བ་དང༌། ། ཇ་ཡི་རོ་སོགས་ཚུལ་མིན་ཡིད་བྱེད་སྣ་ཚོགས་རོ་རྣམས་ཀུན་ནས་སྙིང་བརྩེའི་ལན་ཚྭའི་རོར་གཅིག་བརྟན་གནས་ནས། ། ཉ་མིད་དང་ནི་དེ་མིད་སོགས་ལྟར་དཔག་ཡས་འབྱུང་པོའི་ཉེར་འཚོར་ཉེར་གནས་ཡོན་ཏན་རིན་ཆེན་གཏེར་འཛིན་འགྱུར། ། ཏཀྵ་ཀ་སོགས་ཀླུ་མཆོག་རྣམས་ཀྱི་གཙུག་ན་རབ་མཛེས་མཛེས་པའི་དབྱིབས་ལྡན་འོད་ཟེར་དྲྭ་བས་ས་འོག་གི ། ཐ་གྲུས་ཁྱབ་པའི་མུན་ནག་ཚང་ཚིང་རྣམ་པར་འཇོམས་བྱེད་རབ་ཏུ་འབྱོར་པའི་དཔལ་འབྱོར་དམ་པས་རང་གི་སྡེ། ། ད་ལྟ་ཉིད་དུ་ཀུན་ནས་འབྱོར་བྱེད་ཡིད་བཞིན་ནོར་ལྟར་བློ་མཆོག་རྣམས་ཀྱི་བློ་གྲོས་གཙུག་གནས་བྱང་ཆུབ་སེམས། །
ན་སོགས་སྲིད་ཞིའི་རྒུད་པ་རབ་སེལ་རབ་ཏུ་འབྱོར་པའི་འབྱོར་པ་གཉིས་ཀྱིས་བདག་གཞན་ཀུན་ནས་འབྱོར་པར་བྱེད། ། པ་སངས་མཚན་མོར་འཇིགས་པའི་མཚན་མ་ཉེ་བར་འཆར་བཞིན་བདག་མེད་ཤེས་རབ་སྲིད་པ་འཇིག་པའི་མཚན་མ་སྟེ། ཕ་རོལ་ཕྱིན་དྲུག་སྲིད་དང་ཞི་བའི་ཕ་རོལ་བགྲོད་བྱེད་རང་གི་དོན་གྱི་ཡོན་ཏན་ཀུན་འབྱུང་འདོད་འཇོ་ཡི། ། བ་མཆོག་དང་ནི་གྲུབ་པའི་བུམ་བཟང་ཡིད་བཞིན་ནོར་དང་དཔག་བསམ་ཤིང་ལྟར་མངོན་པར་འདོད་པའི་འབྲས་བུའི་ཚོགས། ། མ་ལུས་འབྱུང་བས་མ་ལུས་འགྲོ་བའི་རེ་བ་རྫོགས་བྱེད་བསྡུས་བའི་དངོས་པོ་རྣམ་པ་བཞི་ལས་གྲུབ་པའི་འབྲས། ། ཙ་རིའི་རི་སོགས་འཕགས་པའི་རི་གཞན་བྱེ་བ་ཕྲག་བརྒྱས་དཔེ་ཟླར་འོས་མིན་རྒྱལ་བ་ལྷུན་པོ་ལྟར་བརྗིད་པ། ། ཚ་ཟེར་བྱེད་པའི་འོད་ཟེར་ལྟར་གསལ་བྱེ་བ་ཁྲག་ཁྲིག་ཁ་དོག་གིས་སྤེལ་སྤེལ་ལེགས་འོད་ཟེར་སྤྲོ་མཛད་པས། ། ཛ་ཊཱའི་ཅོད་པན་ཟླ་ཚེས་ཀྱིས་མཚན་འཕྲོག་བྱེད་ལ་སོགས་ལྷ་ཡི་གཙོ་བོ་ཆེ་བར་རབ་གྲགས་གང་ཡིན་པའང༌། ། ཝ་ལྟར་ཞུམ་ཞིང་ཉིན་མོར་བྱེད་པས་འབྱུང་པོའི་བྱ་ལྟར་རྣམ་པར་རྨུགས་བྱེད་གདུལ་བྱའི་དཔལ་དུ་གྱུར་པ་གང༌། ། ཞ་ཉེའི་ཁམས་ལས་གཞན་གྱི་རྐྱེན་གྱིས་ལི་ཁྲིའི་འགྱུར་བར་ཀུན་ནས་བསྒྱུར་ལྟར་སྲིད་པའི་ཉེས་བརྒྱའང་འགྲོལ་བའི་ཆོས། །
ཟ་འོག་མདངས་ལྟར་རྣམ་པར་བཀྲ་བའི་ཡོན་ཏན་གྱིས་བཀྲ་གནས་ཡོངས་གྱུར་པ་རྒྱལ་བའི་ཆོས་རྣམས་བགྲང་ཡས་པའང༌། ། འ་ཞྭའི་རིགས་སོགས་སྣ་ཚོགས་རིགས་རྣམས་མི་ཡི་རིགས་སུ་ཀུན་ནས་གཅིག་ལྟར་ཟག་མེད་དབྱིངས་སུ་རོ་གཅིག་ཅིང༌། ། ཡ་རབས་རབ་ཀྱི་མཛད་སྤྱོད་ཡ་མཚན་མཚོན་པའི་དཔེ་བྲལ་མཁའ་དབྱིངས་ཁྱབ་པ་རྒྱུན་མི་འཆད་པས་སྲེད་པ་ཡི། ། ར་བས་དམ་བཅིངས་སྲིད་པའི་རྒྱ་མཚོར་སྡུག་བསྔལ་རྒྱ་མཚོས་རྣམ་པར་གདུངས་པའི་འགྲོ་བའི་འཆིང་བ་རྣམས་དྲལ་ནས། ། ལ་ལ་བྱང་ཆུབ་དམ་པར་ལུང་སྟོན་གཞན་དག་ཉེར་ཞིའི་དབྱིངས་སུ་ཉེར་འཇོག་ལ་ལ་ཕུན་སུམ་ཚོགས་མཛད་གང༌། ། ཤ་ཡི་སྤྱན་སོགས་སྤྱན་ལྔས་ཉེར་གཟིགས་རྫུ་འཕྲུལ་རྐང་པས་རྣམ་པར་འཕྲུལ་མཛད་བྱེ་བ་ཁྲག་ཁྲིག་ཆོས་ཀྱི་སྒོ། ། ས་དང་བར་སྣང་ནམ་མཁའ་ལས་ཀྱང་རྣམ་པར་སྒྲོགས་པར་ཀུན་ཏུ་སྤྲུལ་མཛད་མཛད་པའི་ཕྲིན་ལས་འདི་འདྲ་ཡིས། ། ཧ་ཅང་རྒུད་པའི་ངན་འགྲོའི་འགྲོ་བའང་ཀུན་ཏུ་འདྲེན་ན་བདེ་འགྲོའི་འགྲོ་བ་བདེ་ལ་འགོད་པ་སྨོས་ཅི་དགོས། ། ཨ་ཡི་ཡི་གེ་ཡི་གེའི་ཚོགས་ཀྱི་སྲོག་ཏུ་གནས་བཞིན་རྒྱུ་ལམ་འབྲས་བུའི་ཆོས་ཀྱི་ཆོས་ཉིད་སྟོང་ཉིད་ཡིན། ། དེ་ལྟར་རྒྱུ་དང་ཐེག་ཆེན་ལམ་བཟང་མངོན་པར་གྲུབ་པ་འབྲས་བུའི་མཆོག་དང་ཐམས་ཅད་དབྱེར་མེད་རྣམ་པ་བཞིས། །
ཐེག་མཆོག་ཆོས་རྣམས་ཡོངས་སུ་བསྡུས་ཕྱིར་ཐེག་ཆེན་དོན་ལ་བློ་གྲོས་རབ་གསལ་ཐེག་པ་མཆོག་གི་ངང་ཚུལ་ཅན། ། འཕགས་པ་མིན་ཡང་འཕགས་པའི་མིང་ལྡན་འཕགས་མཆོག་གང་ཞིག་དྲི་མ་མེད་པའི་དཔལ་ཞེས་བྱ་བ་རྣམ་འདྲེན་གྱི། ། ཞབས་ཀྱི་པདྨོ་སྤྱི་བོས་ལེན་པས་ཡི་གེའི་མ་མོ་ཉིད་ལ་སྤེལ་ནས་ཚིགས་སུ་བཅད་པའི་དབྱངས་འདི་བསྒྲགས། ། ལྷག་བསམ་དྲི་མེད་ཀླུ་དབང་གིས་སྤྲུལ་རྣམས་དཔྱོད་ཆུ་འཛིན་སྤོབས་པའི་གློག་འོད་ཀུན་ནས་རབ་ཏུ་འགྱུ་བ་ལས། ། སྡེབ་སྦྱོར་ཚིག་གི་སྦྱོར་བ་སྣ་ཚོགས་བསྡེབས་ལེགས་ངག་གི་རྣམ་པར་བསྡེབས་པའི་དྲི་མེད་ཚིག་གི་ཆར་རྒྱུན་གང༌། ། ཉེ་བར་ཕབ་པས་སྐྱེ་དགུའི་ཡིད་གཞིར་དད་པའི་ཆུ་ཀླུང་རྣམ་པར་སྤེལ་བས་སེམས་ཀྱི་ཐ་བ་བརླན་བྱས་ནས། ། འབྱོར་བའི་མྱུ་གུ་རྣམ་པར་གྲོལ་བའི་མེ་ཏོག་གིས་བཀྲ་བྱང་ཆུབ་དམ་པའི་འབྲས་བུས་བརྒྱན་པ་སྨིན་གྱུར་ཅིག ། ཐེག་པ་ཆེན་པོ་གསལ་བ་ཞེས་བྱ་བ་ཡི་གེའི་མ་མོ་ལ་སྤེལ་བའི་རབ་ཏུ་བྱེད་པ། བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བས། ལྕགས་ཕོ་སྤྲེའུའི་ལོ་དཔྱིད་ཟླ་ར་བའི་ཚེས་ཉི་ཤུ་གཅིག་ལ།
རྒྱ་ནག་པོ་ཅོང་ཏོའི་མཁར་དུ་སྦྱར་བ་རྫོགས་སོ།། ༄༅། །དེའི་བསྡུས་དོན་བཞུགས།། ༄༅། །ན་མོ་གུ་རུ་མཉྫུ་གྷོ་ཥཱ་ཡ། ཐེག་པ་ཆེན་པོ་གསལ་བ་ལ་དོན་གསུམ། རྩོམ་པ་དང་འབྲེལ་པ་ཀླད་ཀྱི་དོན། བརྩམ་པར་བྱ་བ་གཞུང་གི་དོན། མཐར་ཕྱིན་པ་མཇུག་གི་དོན་ནོ། ། དང་པོ་ལ་གཉིས། མཆོད་པར་བརྗོད་པའི་སྒོ་ནས་ལུས་མདོར་བསྟན་པ་དང༌། བཤད་པར་དམ་བཅའ་བའོ། །
གཞུང་གི་དོན་ལ་བཞི། ཤུགས་ཀྱིས་བསྟན་པ་ཐེག་པ་ཆེན་པོའི་རྒྱུ། དངོས་སུ་བསྟན་པ་ཐེག་པ་ཆེན་པོའི་ལམ། མངོན་པར་གྲུབ་པ་ཐེག་པ་ཆེན་པོའི་འབྲས་བུ། ཐམས་ཅད་དབྱེར་མི་ཕྱེད་པ་ཆོས་ཀྱི་དབྱིངས་ཀྱི་རང་བཞིན་ནོ། ། གཉིས་པ་ལམ་ལ་གཉིས། ལམ་གྱི་གཞི་བྱང་ཆུབ་ཀྱི་སེམས་དང༌། ལམ་མཐར་ཕྱིན་པར་བྱེད་པའི་ཐབས་སོ། ། དང་པོ་ལ་གསུམ། སོ་སོ་སྐྱེ་བོའི་གནས་སྐབས་སུ་མོས་པ་དང་ལྡན་པའི་བྱང་ཆུབ་ཀྱི་སེམས།
ས་བདུན་གྱི་གནས་སྐབས་ལྷག་བསམ་དག་པའི་བྱང་ཆུབ་ཀྱི་སེམས། དག་པ་གསུམ་གྱི་གནས་སྐབས་རྣམ་པར་སྨིན་པའི་བྱང་ཆུབ་ཀྱི་སེམས་སོ། ། གཉིས་པ་མཐར་ཕྱིན་པར་བྱེད་པའི་ཐབས་ལ་གཉིས། ལྟ་བ་རྣམ་པར་དག་པ་དང༌། སྤྱོད་པ་རྣམ་པར་དག་པའོ། ། དེ་ལ་གཉིས། རང་གི་ཡོན་ཏན་རྫོགས་པར་བྱེད་པ་ཕ་རོལ་ཏུ་ཕྱིན་པ་དྲུག་གི་སྤྱོད་པ་དང༌། གཞན་ཡོངས་སུ་སྨིན་པར་བྱེད་པ་བསྡུ་བའི་དངོས་པོ་བཞིའི་སྤྱོད་པའོ། ། དོན་གསུམ་པ་མངོན་པར་གྲུབ་པའི་འབྲས་བུ་ལ་བཞི། འབྲས་བུའི་ངོ་བོ་མི་གནས་པའི་མྱ་ངན་ལས་འདས་པ།
གྲུབ་པའི་ཚུལ་གནས་ཡོངས་སུ་གྱུར་པ། རྟེན་ཟག་པ་མེད་པའི་དབྱིངས་དང་གཉིས་སུ་མེད་པ། མཛད་པ་ལྷུན་གྱིས་གྲུབ་ཅིང་རྒྱུན་མི་འཆད་པའོ། ། དང་པོ་ལ་གཉིས། ཞི་བ་ལས་ཁྱད་པར་དུ་འཕགས་པ་དང༌། སྲིད་པ་ལས་ཁྱད་པར་དུ་འཕགས་པའོ། ། གནས་གྱུར་པ་ལ་གསུམ། གང་གནས་གྱུར་པའི་དཔེ་དང་བཅས་པ། ཇི་ལྟར་གནས་གྱུར་པའི་དཔེ་དང་བཅས་པ། གང་དུ་གནས་གྱུར་པའི་དཔེའོ། །
གཉིས་སུ་མེད་པ་ལ་གཉིས། གང་ཞིག་གཉིས་སུ་མེད་པ་དཔེ་དང་བཅས་པ། གང་དུ་གཉིས་སུ་མེད་པ་དཔེ་དང་བཅས་པའོ། མཛད་པ་ཕྲིན་ལས་ལ་མངའ་མཛད་པ་ལ་བཞི། མཛད་པ་རྒྱ་ཆེ་ཞིང་རྒྱུན་མི་འཆད་པ། མཛད་པའི་ལས་བདེ་བ་དང་གྲོལ་བ་ལ་དགོད་པ། མཛད་པའི་ཚུལ་ཆོ་འཕྲུལ་རྣམ་པ་གསུམ། མཛད་པ་དེ་དག་གི་དོན་ཡོངས་སུ་བསྡུ་བའོ། ། སྤྱི་དོན་གསུམ་པ་མཇུག་གི་དོན་ལ་གཉིས། གང་ཞིག་གང་གིས་ཇི་ལྟར་བྱས་པ་དང༌།
དེ་ལྟར་བྱས་པའི་དགེ་བ་ཡོངས་སུ་བསྔོ་བའོ། ། ཐེག་ཆེན་གསལ་བའི་བསྡུས་དོན་གྱི། ། གསལ་བྱེད་འདི་ནི་རྗེ་དབུས་པ། ། རིན་ཆེན་རྡོ་རྗེས་རབ་བསྐུལ་ནས། ། གཞུང་རྩོམ་ཉིད་ཀྱིས་བྱས་པ་ཡིན། ། ཐེག་པ་ཆེན་པོ་གསལ་བའི་བསྡུས་དོན་གྱི་གསལ་བྱེད་ཤིང་ཕོ་བྱི་བའི་ལོ་ས་གའི་ཟླ་བའི་ཚེས་བཅུ་བཞིའི་ཉིན་པར། རོང་པོའི་ཡུལ་སྙིའི་ལུང་པར་བྲིས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
