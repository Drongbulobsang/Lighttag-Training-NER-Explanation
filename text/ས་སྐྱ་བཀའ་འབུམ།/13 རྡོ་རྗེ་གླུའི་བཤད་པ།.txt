ས་སྐྱ་བཀའ་འབུམ།
པོད ༡༣
རྡོ་རྗེ་གླུའི་བཤད་པ།
༼ཀ༽ ༄༅། །རྡོ་རྗེ་གླུའི་བཤད་པ་བཞུགས།། ༄༅། །རྡོ་རྗེའི་གླུའི་བཤད་པ་ལ་དོན་གསུམ་སྟེ། ཀླད་ཀྱི་དོན་དང༌། གཞུང་གི་དོན་དང༌། མཇུག་གི་དོན་ནོ། ། དང་པོ་ལ་གཉིས་ཏེ། མཆོད་པ་བརྗོད་པ་དང༌། བཤད་པར་དམ་བཅའ་བའོ། ། དང་པོ་ལ་གཉིས་ཏེ།
རང་དད་པའི་ལྷ་ལ་མཆོད་པར་བརྗོད་པ་དང༌། བླ་མ་ལ་མཆོད་པར་བརྗོད་པའོ། ། གཞུང་གི་དོན་ལ་ལྔ་སྟེ། རྡོ་རྗེ་གླུའི་དོན་བཤད་པ་དང༌། གར་གྱི་དོན་བཤད་པ་དང༌། གླུ་གར་གྱི་ལྷའི་རྣལ་འབྱོར་གང་གིས་བྱ་བ་བསྟན་པ་དང༌། དེ་ལྟར་བྱས་པའི་ཕན་ཡོན་དང༌། གླུ་གར་བྱས་པ་ལས་དངོས་གྲུབ་འགྲུབ་པའི་རྟགས་བསྟན་པའོ། ། དང་པོ་ལ་གཉིས་ཏེ། རྒྱས་པར་བཤད་པ་དང་མཇུག་བསྡུ་བའོ། །
དང་པོ་ལ་གསུམ་སྟེ། རྡོ་རྗེ་གླུའི་དོན་བསྡུས་པའི་དོན་གྱི་མན་ངག་གིས་བཤད་པ་དང༌། ཡན་ལག་གི་དོན་གྱིས་བཤད་པ་དང༌། ཡི་གེའི་དོན་གྱིས་བཤད་པའོ། ། གླུའི་དེ་ཁོ་ན་ཉིད་ལ་གཉིས་ཏེ། རང་བྱིན་གྱིས་བརླབ་པའི་རིམ་པ་གཏུམ་མོའི་རྣལ་འབྱོར་དུ་བཤད་པ་དང༌། དབང་ལྟར་བཤད་པའོ། ། དེ་ལ་གསུམ་སྟེ། མ་ནིང་གི་དབང་གི་དེ་ཁོ་ན་ལྟར་བཤད་པ་དང༌། ཤེས་རབ་ཡེ་ཤེས་ཀྱི་དབང་ལྟར་བཤད་པ་དང༌།
བཞི་པའི་དབང་ལྟར་བཤད་པའོ། ། དེ་ལ་གཉིས་ཏེ། འབྲས་བུའི་བཞི་པ་དང༌། དེ་ཐོབ་པར་བྱེད་པའི་ཐབས་ལམ་གྱི་བཞི་པ་བཤད་པའོ། ། བརྡའི་འགྲེལ་པ་ལ་དོན་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། ། དང་པོ་ལ་དྲུག་སྟེ། བཤད་པར་དམ་བཅས་པའི་དོན་དགྲོལ་བ་དང༌། བརྡའི་བྱེད་པའི་དོན་དགྲོལ་བ་དང༌།
བརྡ་དངོས་ཀྱི་དོན་དགྲོལ་བ་དང༌། བརྡས་མཚོན་པའི་གྲོགས་དང་འདུ་བའི་གནས་ཀྱི་དོན་དགྲོལ་བ་དང༌། འདུ་བའི་དུས་ཀྱི་དོན་བསྟན་པ་དང༌། འདུས་པའི་བྱ་བའི་དོན་བསྟན་པའོ། ། དེ་ལ་གསུམ་སྟེ། བཟའ་བ་ལ་སོགས་པའི་བྱ་བ་དང༌། ལྷན་ཅིག་སྐྱེས་པའི་རྣལ་འབྱོར་ལ་བརྟེན་ཏེ་བྱ་བའི་ལས་དང༌། དེ་ལྟར་བྱས་པའི་ཕན་ཡོན་བསྟན་པའོ།། །། སློབ་དཔོན་ཆེན་པོ་དཔལ་ཨུརྻན་པའི་ཞལ་སྔ་ནས་འོངས་པའི་རྩའི་མངོན་པར་རྟོགས་པའི་འགྲེལ་པ་འདི་ལ་དོན་གཉིས་ཏེ། བཤད་པར་དམ་བཅའ་བ་དང༌།
དོན་དངོས་སོ། ། དེ་ལ་གཉིས་ཏེ། རྩ་སུམ་ཅུ་རྩ་གཉིས་ཀྱི་མངོན་པར་རྟོགས་པ་བསྟན་པ་དང༌། སྡོམ་པའི་རབ་ཏུ་དབྱེ་བའི་དོན་གསལ་བར་བསྟན་པའོ། ། དང་པོ་ལ་ལྔ་སྟེ། རྩ་སུམ་ཅུ་རྩ་གཉིས་ཀྱི་མཚན་ཉིད་བསྟན་པ་དང༌། དེ་རྣམས་ཀྱི་གཙོ་མོ་གསུམ་དུ་བསྟན་པ་དང༌། གསུམ་པོ་དེའི་མཚན་ཉིད་ལས་དང་བཅས་པར་བསྟན་པ་དང༌། རྩ་སུམ་ཅུ་རྩ་གཉིས་ནས་འབབ་པའི་བྱང་ཆུབ་ཀྱི་སེམས་འཕོ་བ་བཅུ་དྲུག་ཕྲག་གཉིས་ཀྱི་གནས་དང་རང་བཞིན་བསྟན་པ་དང༌། རྩ་དེ་རྣམས་ཀྱི་དོན་དམ་པའི་ལས་ཀྱི་དབང་དུ་བྱས་ནས་སྐུ་གསུམ་གྱི་རང་བཞིན་དུ་བསྟན་པའོ། །
གསུམ་པོ་དེའི་མཚན་ཉིད་ལས་དང་བཅས་པར་བསྟན་པ་ལ་གཉིས་ཏེ། མཚན་ཉིད་བསྟན་པ་དང༌། ལས་བསྟན་པའོ། ། དེ་ལ་གཉིས་ཏེ། ཀུན་རྫོབ་ཀྱི་ལས་བསྟན་པ་དང༌། དོན་དམ་པའི་ལས་བསྟན་པའོ། ། སྡོམ་པའི་རབ་ཏུ་དབྱེ་བའི་དོན་གསལ་བར་བསྟན་པ་ལ་བཞི་སྟེ། ཨཱ་ལི་ཀཱ་ལིའི་དོན་གསལ་བར་བསྟན་པ་དང༌། སྐུ་གསུམ་གྱི་དོན་གསལ་བར་བསྟན་པ་དང༌། ཨེ་ཝྃ་མ་ཡའི་དོན་གསལ་བར་བསྟན་པ་དང༌།
ལྟེ་བར་གཏུམ་མོ་འབར་བ་ལ་སོགས་པའི་དོན་གསལ་བར་བསྟན་པའོ། ། དང་པོ་ལ་གཉིས་ཏེ། ཨཱ་ལི་ཀཱ་ལི་རྡོ་རྗེ་དང་པདྨ་ལ་གཞག་པ་དང༌། ཕྲ་བ་དང་རགས་པ་ལ་གཞག་པའོ། ། ཨེ་ཝྃ་མ་ཡའི་དོན་གསལ་བར་བཤད་པ་ལ་གཉིས་ཏེ། ཚུལ་བཞིས་བཤད་པ་དང༌། དེ་ཉིད་རང་ལུས་ཐབས་ལྡན་འཁོར་ལོ་བཞི་ལ་རྣམ་པར་གཞག་པའོ། ། དེ་ལ་གཉིས་ཏེ། རྟེན་འཁོར་ལོ་བཞིའི་རྩའི་འདབ་མ་ལ་བརྟེན་པ་བྱང་ཆུབ་ཀྱི་སེམས་ཀྱི་མཚན་ཉིད་ཡིག་འབྲུ་ཇི་ལྟར་གནས་པ་བསྟན་པ་དང༌། འཁོར་ལོ་བཞི་ལ་རྣམ་པར་གཞག་པ་བསྟན་པའོ། །
དེ་ལ་བདུན་ཏེ། སྐད་ཅིག་མ་བཞིར་རྣམ་པར་གཞག་པ་དང༌། བདེན་པ་བཞིར་རྣམ་པར་གཞག་པ་དང༌། དེ་ཁོ་ན་ཉིད་བཞིར་རྣམ་པར་གཞག་པ་དང༌། དགའ་བ་བཞིར་རྣམ་པར་གཞག་པ་དང༌། སྡེ་པ་བཞིར་རྣམ་པར་གཞག་པ་དང༌། ཆེ་འབྲིང་བཞིར་རྣམ་པར་གཞག་པ་དང༌། ཟླ་བ་ཉི་མ་དང་ཨཱ་ལི་ཀཱ་ལིའི་དོན་གསལ་བར་བསྟན་པའོ། ། དེ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ།། །། སློབ་དཔོན་ཆེན་པོ་དཔལ་ཨུརྻན་པས་མཛད་པའི་རྩའི་མངོན་པར་རྟོགས་པ་ཆུང་ངུ་འདི་ལ་དོན་དྲུག་སྟེ། དཔལ་ཀྱེའི་རྡོ་རྗེའི་ཕྱག་དང་ཕྱག་མཚན་གྱི་རྣམ་དག་བསྟན་པ་དང༌། རྣལ་འབྱོར་པས་ལམ་དུ་བྱས་པའི་དབང་དུ་བྱས་ཏེ་རྩ་སུམ་ཅུ་རྩ་གཉིས་ཀྱི་མཚན་ཉིད་སྒྲ་འཇུག་པའི་རྒྱུ་མཚན་དང་བཅས་པ་བསྟན་པ་དང༌། སྙིང་གའི་སྦས་པའི་རྩ་ལྔ་བསྟན་པ་དང༌། འཁོར་ལོ་བཞིར་བདེ་བ་ཆེན་པོར་རོལ་པར་བསྟན་པ་དང༌། རྩ་སུམ་ཅུ་རྩ་གཉིས་ཀྱི་གནས་དང་ཀུན་རྫོབ་ཀྱི་ལས་དང་བཅས་པ་བསྟན་པ་དང༌། རྩ་རྣམས་ལྷ་མོ་བཅོ་ལྔའི་བདག་ཉིད་དུ་དག་པ་བསྟན་པའོ། ། གླུའི་དོན་དང་པོར་རང་བྱིན་གྱིས་བརླབ་པའི་རིམ་པ་ལྟར་བཤད་པའི་དབང་དུ་བྱས་ན། ཀོལླ་ཨི་རེ་ཞེས་པས་བདེ་ཆེན་འཁོར་ལོ་བསྟན།
ཊཋི་ཏ་ནི། སྠ་ཏིསྟ་ན་བ་སྟེ། དེས་ལྟེ་བའི་ཧྃ་བསྟན། མུམྨུ་ནིས་ལྟེ་བ་སྤྲུལ་པའི་འཁོར་ལོ་བསྟན། ཀཀྐོ་ལཱ་ཞེས་པས་དེའི་ལྟེ་བའི་ཨྃ་བསྟན་ཏེ། དོན་དེ་རྣམས་ཀྱིས་འཁོར་ལོ་གཉིས་ཡིག་འབྲུ་དང་བཅས་པ་བསྟན་ཏོ། ། གྷ་ཎེ་ཀྲི་པི་ཊས་ནི་རྒྱུན་ཏུ་ཅང་ཏེའུ་བརྡུང་བ་སྟེ། འཁོར་ལོ་གཉིས་དང་ཡིག་འབྲུ་གཉིས་ཁ་སྦྱོར་གྱི་ཚུལ་དུ་གནས་པ་ལས། རྩ་དབུ་མ་ནས་གཏུམ་མོ་སྦར་བ་དང༌། བྱང་ཆུབ་ཀྱི་སེམས་འབབ་པ་རྒྱུན་ཏུ་ཉམས་སུ་ལེན་པའོ། །
ཀཱ་རུ་ཎེ་ཞེས་པས་ཚད་མེད་པ་བཞི་བསྟན་ལ། དེས་ལྷ་མོ་བཞི་བསྟན། དེས་འཁོར་ལོ་བཞི་བསྟན་ཏོ། ། ཀི་ཨ་ཨི་ན་རོ་ལཱ་ཞེས་པས་ནི་གཏུམ་མོའི་ཡེ་ཤེས་མངོན་དུ་བྱས་པའི་ཚེ། རྟོག་པའི་གཡུལ་ལམ་རྩོད་པ་མི་བྱ་ཞེས་པའོ། ། ཏ་ཧིཾ་བ་ལ་ཁཛྫ་ནི་གཏུམ་མོའི་ཡེ་ཤེས་མངོན་དུ་བྱ་ཞེས་པའོ། ། གཱ་ཌྷེཾ་ནི་འདིར་གཏུམ་མོ་སྦར་བ་ལ་བཤད་པའོ། ། མཱ་ཨ་ན་བིཛྫ་ཨི། ཕྱི་དོན་དུ་ཆང་བཏུང་བ་ནི། འདི་ཕྱི་རོལ་གྱི་དགའ་བ་ལས་མཆོག་ཏུ་གྱུར་པ་གཏུམ་མོའི་ཡེ་ཤེས་རྟོག་པ་དང་བྲལ་བ་མངོན་དུ་བྱ་ཞེས་པའོ། །
འདིར་སྐལ་བ་དང་ལྡན་པ་ནི། གཏུམ་མོ་སྦར་ནས་ཡས་ཕབ་པའི་བྱང་ཆུབ་ཀྱི་སེམས་བདེ་བ་ཆེན་པོའི་སྐལ་བ་དང་ལྡན་པ་ལ་བྱའོ། ། སྐལ་བ་མེད་པ་ནི་བསམ་གྱིས་མི་ཁྱབ་པའི་དུས་དེར་རྟོགས་པའི་སྐལ་བའམ་སྐབས་མེད་པ་སྟེ། རྟོག་པ་སྤངས་ཏེ་འོང་དུ་མི་གཞུག་པའོ། ། ལྷག་མ་རྣམས་ཀྱི་དོན་ཡང་ཅི་རིགས་པར་གཞུང་ཉིད་དུ་གོ་བར་བྱའོ།། །། ཡང་གླུའི་དོན་ནང་ལྟར་བཤད་པའི་མ་ནིང་གི་དབང་དུ་སྦྱར་ཏེ་བཤད་ན། དོན་ནི་རྩ་གཡས་པ་ལ་སྐྱེས་པ་ཟེར། རྩ་གཡོན་པ་ལ་བུད་མེད་ཀྱི་བརྡས་བསྟན་པས། དབུས་ཀྱི་ཀུན་འདར་མ་ནི་མ་ནིང་གི་བརྡས་བསྟན་ཏེ། བྷ་ར་ཏ་ཀ་རྟོག་པ་མེད་པའི་གནས་རྩ་གསུམ་འཛོམ་པའི་ས་དེར་བྱང་ཆུབ་ཀྱི་སེམས་མངོན་དུ་བྱས་པ་ནི་ནང་ལྟར་བཤད་པའི་མ་ནིང་གི་དབང་ངོ༌། །
དེ་ཉིད་མ་ཡིན་པ་ཤེས་རབ་ཡེ་ཤེས་ཀྱི་དབང་གི་ཕྱོགས་གཅིག་ཡིན་ཡང༌། གསང་བའི་དབང་གི་དེ་ཁོ་ན་ཞེས་ཀྱང་བྱ་སྟེ། རྩ་གཡས་གཡོན་གཉིས་ནི་གསང་བའི་ཡབ་དང་ཡུམ་ཡིན་ལ། རྩ་ཀུན་འདར་གྱི་སྣ་ནི་སློབ་མའི་ཁ་སྟེ། དེར་བྱང་ཆུབ་ཀྱི་སེམས་མངོན་དུ་བྱས་ནས་ས་ཧ་ཛ་མངོན་དུ་བྱས་པ་ནི་གསང་བའི་དབང་གི་དེ་ཁོ་ན་སྟེ། ཕྱིའི་བྱང་སེམས་སློབ་མའི་ལྕེ་ལ་བཞག་པ་ལ་བདེ་བ་ཆེན་པོ་ཉམས་སུ་མྱོང་བ་མེད་པས། དེ་ལྟ་བུའི་དོན་དེ་ཉིད་འདིར་རྩ་བའི་རྒྱུད་ཀྱི་བརྟག་པ་ཕྱི་མའི་ལྔ་པ་ལས། རང་གི་གཡས་དང་ལག་གཞན་གྱི། ། ལོངས་སྤྱོད་ཀྱི་ནི་རླབས་གཉིས་ལ། ། རང་གི་གཡས་དང་ལག་གཞན་གྱི། །
མཐེ་བོང་དང་ནི་སྲིན་ལག་གིས། ། དེ་ནི་རྣལ་འབྱོར་པ་ཡིས་བཙིར། ། ཞེས་པས་བསྟན་ཏེ། ཀོལླ་ཨི་རེ་ཊཱི་ཨ་བོ་ཞེས་པས་འདིར་གཡས་ཀྱི་རོ་མ་བསྟན་ཏེ། རོ་མ་དེ་ཁ་སྟེང་དུ་བལྟས་པས་སྤྱི་བོ་ཞེས་བྱའོ། ། དེ་གཡས་པ་དང་གཡོན་པ་གཉིས་ལས་གཡས་པའོ། ། ཨཱ་ལི་ཀཱ་ལི་གཉིས་པོ་ལས་ཀཱ་ལིའོ། ། ཟླ་བ་དང་ཉི་མ་གཉིས་ལས་ཉི་མ། ཐིག་ལེ་དྭངས་མ་བཅོས་པ་དང་མ་བཅོས་པ་ལས་མ་བཅོས་པའོ། ། ཁ་འོག་ཟེར་ཡང་སྟེང༌།
ཡང་ན་ལུས་འོག་ཁ་སྟེང་ངོ༌། ། ངག་གི་རྡོ་རྗེ་ཟེར་ཡང་སྐུ་གསུང་གཉིས་ལས་སྐུའོ། ། ཐབས་ཤེས་རབ་གཉིས་ལས་ཐབས། རྡོ་རྗེ་དང་པདྨ་གཉིས་ལས་རྡོ་རྗེའོ། ། འབར་བ་དང་ཁུ་བ་གཉིས་ལས་འབར་བ་སྟེ། རྩ་དེ་ནས་གཏུམ་མོ་སྦར་བའི་ལས་བྱེད་པའོ། ། མདོར་ན་གཡས་པ་ལ་སོགས་པའི་མིང་གི་རྣམ་གྲངས་དེ་རྣམས་ཀྱི་བརྡས་རྩ་རོ་མ་སྟོན། མུམྨུ་ནི་རེ་ཀཀྐོ་ལའི་དོན་ནི། ཡང་རྒྱུད་ཕྱི་མའི་གཞན་ཞེས་པས་བཤད་དེ། གཡོན་པ་ལ་སོགས་པའི་རྣམ་གྲངས་ཀྱི་བརྡས་བསྟན་ནས།
ར་ས་ནཱ་རྩ་གཡོན་པར་གོ་བཟློག་སྟེ་སྔ་མ་བཞིན་ཤེས་པར་བྱའོ། ། དེ་ལྟར་ན་གཡས་གཡོན་གཉིས་བསྟན་པས་ལག་པ་ཞེས་པས། རྩ་དབུས་ཀྱི་ཀུན་འདར་མ་བསྟན་པ་ཤེས་པར་བྱའོ། ། ལོངས་སྤྱོད་ཀྱི་ནི་རླབས་གཉིས་ལ། ། ཞེས་པ་ནི། བཙིར་བ་ནི་འོ་དང་འཁྱུད་པ་ལ་སོགས་པ་སྔོན་དུ་འགྲོ་བས་རྡོ་རྗེ་དང་པདྨ་སྦྱོར་བ་ལ་བྱའོ། ། རླབས་གཉིས་ནི་ཞུ་བདེ་གཉིས་ལ་བྱའོ། ། བཟའ་བ་ནི་དྷཱུ་ཏཱིར་མངོན་དུ་བྱས་པ་ལ་བྱའོ། ། ཡང་ན་བཟའ་བ་ནི་ཐབས་དང་ཤེས་རབ་ཀྱི་བྱང་ཆུབ་ཀྱི་སེམས་འདྲེས་པ་ལ་བྱའོ། ། ལོངས་སྤྱོད་ནི་བདེ་བ་ལ་ལོངས་སྤྱོད་པ་ལ་བྱའོ། །
ཤེས་རབ་ཡེ་ཤེས་ཀྱི་དབང་དངོས་ལྟར་བཤད་ན། སློབ་དཔོན་འདིས་ས་ལ་ཧ་ཛ་བཞི་པར་སྐྱེ་བར་བཞེད་དེ། དགའ་བྲལ་གྱི་དགའ་བའི་མཐའ་དགའ་བྲལ་གྱི་དང་པོར་གསང་རྩ་གཉིས་དང༌། བྱང་ཆུབ་སེམས་ཀྱི་ཐིག་ལེ་གཉིས་དང༌། དལ་བར་རྒྱུ་བའི་རླུང་གཉིས་འཛོམ་པ་སྟེ་འཛོམ་པ་གསུམ་ལ་བརྟེན་ནས་སྐྱེ་བར་བཞེད་དོ། ། དེ་ཉིད་གཞུང་དང་སྦྱར་ན་ཀོལླ་ཨི་རེ་ཞེས་པས་རྡོ་རྗེའི་མགོ་བོ་བསྟན་ཏོ། ། བོལླ་དེའི་ཁར་བཟུང་བའི་བྱང་ཆུབ་ཀྱི་སེམས་བསྟན། ཡང་མུམྨུ་ནི་ཞེས་པས་ཤེས་རབ་ཀྱི་ཆོས་ཀྱི་འབྱུང་གནས་བསྟན། ཀཀྐོ་ལཱ། ཞེས་པས་དེར་མངོན་དུ་བྱས་པའི་བྱང་ཆུབ་ཀྱི་སེམས་བསྟན་ཏེ།
དེ་ལྟ་བུའི་ཐབས་ཀྱི་བྱང་ཆུབ་ཀྱི་སེམས་དང༌། ཤེས་རབ་ཀྱི་བྱང་ཆུབ་ཀྱི་སེམས་གཉིས་ལ་གོ་རིམ་བཞིན་དུ་བོལླ་དང༌། རོ་མ་དང༌། གསང་བའི་རྡོ་རྗེའི་བརྡ་དང༌། ཡང་ཤེས་རབ་ཀྱི་བྱང་ཆུབ་ཀྱི་སེམས་ལ་ཀཀྐོ་ལཱ་དང༌། རྐྱང་མ་དང་པདྨའི་བརྡས་བསྟན་ནོ། ། དེ་ལྟར་ན་ཐབས་དང་ཤེས་རབ་ཀྱི་བྱང་ཆུབ་ཀྱི་སེམས་འདྲེས་པ་ལ་ནི་ཀུན་འདར་མའི་བརྡས་བསྟན་པར་གོ་བར་བྱའོ། ། ལྷག་མ་རྣམས་ཀྱང་གཞུང་ཉིད་དུ་གོ་བར་བྱའོ། ། ཡང་འབྲས་བུའི་བཞི་པར་བཤད་ན། དེ་ལྟར་དང་པོར་ཤེས་རབ་ཡེ་ཤེས་ཀྱི་དུས་སུ་ཉམས་སུ་མྱོང་བར་བྱས་ནས།
དེ་ནས་ཡང་རབ་ཏུ་དབྱེ་བ་བཞི་པས་ཕྱག་རྒྱ་ལ་བརྟེན་ནས་བྱང་ཆུབ་ཀྱི་སེམས་ཆོས་བརྒྱད་དམ་དྲུག་གི་བདག་ཉིད་ཅན། དབང་གི་གནས་སུ་མངོན་དུ་བྱས་པ་ལས་ས་བཅུ་གསུམ་པ་ཐོབ་པའོ། ། དེ་ཉིད་གཞུང་དང་སྦྱར་ན་མུམྨུ་ནི་ཞེས་པས། མུ་དྲའི་རྩ་ཁ་ཁྭ་མུ་ཁས་གདོང་བསྟན། ཀཀྐོ་ལཱ་ཞེས་པས་གསང་རྩའི་ཁར་ཤེས་རབ་ཀྱི་བྱང་ཆུབ་ཀྱི་སེམས་སིཧླ་དང་བཅས་པ་མངོན་དུ་བྱས་པ་བསྟན། ཀོལླ་ཨི་རེ་ཊཱིཋས་ཐབས་ཀྱི་རྡོ་རྗེ་བསྟན། བོལླ་ཞེས་པས་དེར་ཐབས་ཀྱི་བྱང་ཆུབ་ཀྱི་སེམས་མངོན་དུ་བྱས་པ་བསྟན་ཏོ། ། དེ་ལྟར་ཐབས་དང་ཤེས་རབ་ཀྱི་བྱང་ཆུབ་ཀྱི་སེམས་གཉིས་དབང་གི་གནས་སུ་འདྲེས་པའི་ཚེ། བྱང་ཆུབ་ཀྱི་སེམས་ཕྱེད་ཕྱི་རོལ་དུ་སོན་པའང་མ་ཡིན། ཕྱེད་ནང་དུ་གནས་པའང་མ་ཡིན་པ་ནི་རཱ་ག་དང་བྲལ་བ་ལ་སོགས་པས་བསྟན་ཏོ། །
དེ་བཞིན་དུ་ཡང་ཞེས་པ་ལ་སོགས་པས་ནི་དབང་གི་གནས་སུ་ས་ཧ་ཛའི་རྟོགས་པ་སྐྱེས་པ་དེ་ཉིད་རཱ་ག་དང་བྲལ་བའམ། ཐབས་དང་ཤེས་རབ་འདྲེས་པར་ཁུངས་ཀྱིས་བསྟན་ཏོ། ། ལྷག་མ་རྣམས་གཞུང་ཉིད་དུ་གོ་བར་བྱའོ། ། ཡང་ལམ་གྱི་བཞི་པའི་དོན་ནི་ལས་ཀྱི་ཕྱག་རྒྱ་ལས་ལྷན་ཅིག་སྐྱེས་པའི་ཡེ་ཤེས་སུ་རྟོགས་པར་བྱས་ཤིང་གོམས་པར་བྱེད་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
