ས་སྐྱ་བཀའ་འབུམ།
པོད ༦༤༦
དགེ་འདུན་བཟང་པོ་སོགས་ཀྱིས་ཤེར་ཕྱིན་རྒྱས་འབྲིང་བསྡུས་གསུམ་བཞེངས་པའི་མཚོན་བྱེད།
༼བ༽ ༄༅། །དགེ་འདུན་བཟང་པོ་སོགས་ཀྱིས་ཤེར་ཕྱིན་རྒྱས་འབྲིང་བསྡུས་གསུམ་བཞེངས་པའི་མཚོན་བྱེད་བཞུགས།། ༄༅།ཨོཾ་སྭ་སྟི་སིདྡྷཾ། བླ་མ་དང་དཀོན་མཆོག་གསུམ་ལ་སྤྱི་བོས་གུས་པས་ཕྱག་འཚལ་ཞིང་སྐྱབས་སུ་མཆིའོ། ། ཆོས་ཀྱི་དབྱིངས་ལས་ཉེ་བར་བྱུང་ཞིང་ཆོས་ཉིད་ཞི་བའི་ངང་ཚུལ་ཅན། ། ཇི་སྙེད་གཟིགས་པའི་མཁྱེན་པ་གསལ་ཞིང་མཁྱེན་བཞིན་འགྲོ་བའི་དོན་མཛད་ལ། ། ཐུགས་རྗེའི་ཐུགས་ཀྱི་རྣམ་པར་བརླན་ཞིང་རྣམ་པར་གྲོལ་བའི་འབྲས་སྩོལ་བ། ། རྒྱལ་བ་རྣམ་རྒྱལ་ཀུན་ལ་འདུན་ཞིང་ཀུན་ནས་འདུད་པས་སྐྱབས་སུ་མཆི། ། ཞི་བ་ཆགས་བྲལ་སྲིད་པའི་གདུང་བ་སེལ་ཞིང་ཕུན་ཚོགས་ཀྱི། ། ཕ་རོལ་སོན་བྱེད་བགྲོད་པ་གཅིག་ལམ་དམ་པ་རྣམས་ཀྱི་སྤྱོད་ཡུལ་བ། །
ལུང་གི་ཚུལ་དང་མངོན་པར་རྟོགས་པས་རྣམ་པར་བསྡུས་པའི་ཆོས་རྣམས་ལ། ། ཆོས་ལ་ངེས་པའི་འདུན་པ་དགེ་བས་དུས་རྣམས་ཀུན་ཏུ་ཕྱག་འཚལ་ལོ། ། ཆོས་ཀྱི་ཚུལ་ལ་ཆོས་བཞིན་ཞུགས་པས་ཆོས་ཉིད་གཟིགས་པའི་ཡེ་ཤེས་ཅན། ། རྒྱལ་བ་རྒྱ་མཚོའི་ཆོས་ཚུལ་རྒྱ་མཚོས་རྒྱ་ཆེར་གྱུར་པའི་བློ་མངའ་བ། ། རྒྱལ་སྲས་རྣམས་ནི་རང་རང་ཚོགས་དང་དགྲ་རྒྱལ་བཅས་པ་དེ་བཞིན་དུ། ། ཆོས་ཀྱི་ཚུལ་བཞིན་ཞུགས་པའི་ཚོགས་ལ་ཚུལ་བཞིན་གུས་པས་ཕྱག་འཚལ་ལོ། ། དེ་ལྟར་དཀོན་མཆོག་ཀུན་ནས་དགེ་བའི་བཀའ་དྲིན་མཆོག་གི་བདེ་འགྲོ་ཡི། ། མཆོག་ཏུ་གྱུར་ནས་སྟོན་པས་བསྟན་ལ་བྱ་བ་བྱས་པས་འཇིག་རྟེན་དང༌། ། འཇིག་རྟེན་འདས་པའི་དཔལ་འབྱོར་བརྙེས་ནས་བསྟན་པ་འགྲོ་ལ་གསལ་མཛད་པ། ། རབ་ཏུ་མང་པོ་འཇིག་རྟེན་འདི་ནི་རྣམ་པར་བརྒྱན་ཞིང་དགེ་བར་མཛད། །
གངས་ཅན་འདིར་ནི་གངས་ཀྱི་རི་ལྟར་རྣམ་པར་དཀར་བའི་ཐུགས་མངའ་བ། ། ཚུལ་བཞིན་ས་སྐྱོང་རྒྱལ་པོ་དམ་པ་ཐོ་ཐོ་རི་དང་དེ་བཞིན་དུ། ། འགྲོ་ལ་ཐུགས་རྗེའི་སྤྱན་རས་གཟིགས་པ་སྲོང་བཙན་སྒམ་པོ་ཞེས་བྱ་དང༌། ། མཁྱེན་རབ་གསལ་བས་འཇིག་རྟེན་གསལ་མཛད་ཁྲི་སྲོང་སྡེ་བཙན་ཞེས་གྲགས་དང༌། ། གསང་བདག་ཉིད་བཞིན་བསྟན་པ་སྲུང་མཛད་རལ་པ་ཅན་ལ་སོགས་པ་ཡི། ། རྒྱལ་པོ་རྣམས་དང་པཎྜི་ཏ་དང་སྒྱུར་བྱེད་དམ་པ་དེ་དག་གིས། ། བསྟན་པ་རིན་ཆེན་བོད་ཀྱི་ཡུལ་འདིར་རྒྱས་པར་མཛད་ནས་བཤེས་གཉེན་དང༌། ། སྦྱིན་བདག་རྣམས་ཀྱིས་བཤད་ཉན་བསྒྲུབ་དང་འདྲི་དང་ཀློག་སོགས་ཚུལ་བཞིན་སྤྱད། ། དེ་དག་རྣམས་ཀྱི་རྗེས་སུ་འབྲངས་ནས་མདོ་སྨད་སྨར་ཀླུང་སྒང་རར་ནི། ། རྒྱལ་པོ་ཡབ་སྲས་སྐུ་ཚེ་རིང་ཞིང་སྐྱེ་དགུ་ཐམས་ཅད་བདེ་ལེགས་ཕྱིར། །
ཧོར་གྱི་རྒྱལ་རབས་ལྔ་པའི་སྐུ་རིང་ལྕགས་མོ་ལུག་གི་ལོ་ལ་ནི། ། ཆོས་ཀྱི་རྒྱལ་པོ་ས་སྐྱ་པ་ཞེས་གྲགས་པ་དེ་ཡི་ཞབས་བཏུད་པ། ། དགེ་འདུན་བཟང་པོ་རྒྱལ་པོ་ཐར་དང་སེང་གེ་འབྲུག་ལ་སོགས་པ་ཡི། ། སྒང་རིའི་རིགས་གྱུར་ཉེ་དུ་དང་བཅས་བན་སྐྱེ་རྣམས་ཀྱི་དད་པའི་བློས། ། དུས་གསུམ་རྒྱལ་བ་ཀུན་གྱི་ཡུམ་གྱུར་འཕགས་པའི་ཚོགས་ཀྱི་འཇུག་ངོགས་མཆོག ། སྐྱེ་དགུ་རྣམས་ཀྱི་བདེ་བའི་གཞིར་གྱུར་ཤེས་རབ་ཕ་རོལ་ཕྱིན་པ་ནི། ། སྟོང་ཕྲག་བརྒྱ་རུ་རྒྱས་པར་གསུང་དང་སྟོང་ཕྲག་ཉི་ཤུ་ལྔ་པ་དང༌། ། སྟོང་ཕྲག་བརྒྱད་དུ་མདོ་རུ་བསྡུས་རྣམས་དྲི་མེད་རིན་ཆེན་གྱིས་བཞེངས་ཏེ། ། རབ་ཏུ་གནས་ནས་རྒྱ་ཆེར་མཆོད་དང་དེས་གསུངས་བསྒྲགས་པ་ལ་སོགས་པའི། ། དགེ་བ་འདི་དང་དགེ་བ་གཞན་གྱིས་བདག་ཅག་རྣམས་དང་དེ་བཞིན་དུ། །
དད་ལྡན་སྒང་ར་ཇེ་འབུམ་ལ་སོགས་ཕ་དང་ཁུ་མེས་བརྒྱུད་བཅས་དང༌། ། མ་དང་ཕྱི་མོ་སོགས་ཀྱིས་གཙོ་བྱས་མཐའ་ཡས་སེམས་ཅན་མ་ལུས་པ། ། སྲིད་པ་ཀུན་ཏུ་སྲིད་ཞིའི་དཔལ་ལ་འཚེ་བ་མེད་པར་ལོངས་སྤྱོད་དེ། ། རྫོགས་པའི་སངས་རྒྱས་བླ་ན་མེད་པའི་གོ་འཕང་དམ་པ་ཐོབ་པར་ཤོག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
