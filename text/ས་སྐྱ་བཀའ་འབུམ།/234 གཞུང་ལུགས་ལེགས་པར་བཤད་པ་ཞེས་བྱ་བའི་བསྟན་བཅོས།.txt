ས་སྐྱ་བཀའ་འབུམ།
པོད ༢༣༤
གཞུང་ལུགས་ལེགས་པར་བཤད་པ་ཞེས་བྱ་བའི་བསྟན་བཅོས།
༼ཐ༽ ༄༅། །གཞུང་ལུགས་ལེགས་པར་བཤད་པ་ཞེས་བྱ་བའི་བསྟན་བཅོས་བཞུགས་སོ།། ༄༅། །རྒྱ་གར་སྐད་དུ། གྲནྠཿམ་ཏཾ་སུ་ཁྱཱ་ནཾ་ནཱ་མ། བོད་སྐད་དུ། གཞུང་ལུགས་ལེགས་པར་བཤད་པ་ཞེས་བྱ་བ། དཀོན་མཆོག་གསུམ་ལ་ཕྱག་འཚལ་ལོ། ། བདེ་གཤེགས་སྐུ་གསུམ་བདག་ཉིད་དམ་ཆོས་བདེན་པ་གཉིས། ། རྒྱལ་སྲས་ཕྱིར་མི་ལྡོག་པ་མང་པོ་འདུས་པའི་མཆོག ། སྐྱབས་གསུམ་སྐྱབས་ཀྱི་མཆོག་གྱུར་སྐྱབས་མེད་ཀུན་སྐྱོབ་ལ། །
སྒོ་གསུམ་གུས་པས་ཕྱག་འཚལ་རྣམ་དག་མཆོད་པས་མཆོད། ། འགྲོ་བའི་བླ་མ་རྫོགས་སངས་རྒྱས། ། བསྟན་པ་རིན་ཆེན་དགོས་འདོད་འབྱུང༌། ། རིན་ཆེན་མངའ་བདག་དགེ་འདུན་གྱི། ། འབངས་སུ་བདག་ནི་གཟུང་དུ་གསོལ། ། སྤྲོས་དང་བྲལ་བའི་རང་བཞིན་སྤྲོས་པ་སྣ་ཚོགས་ཀུན། ། སྤྲོས་ནས་བཤད་ན་སྤྲོས་པའི་རང་བཞིན་སྤྲོས་དང་བྲལ། ། སྤྲོས་དང་སྤྲོས་བྲལ་དབྱེར་མེད་སྤྲོས་པའི་རིམ་པ་འདི། ། སྤྲོས་པའི་རྒྱུན་དུ་འགྱུར་ཞེས་བདག་ནི་སྤྲོ་བ་སྐྱེས། ། ཤེས་བྱ་ཀུན་གྱི་གནས་ལུགས་ལ། །
བློ་ལྡན་རྣམས་ཀྱི་བློ་ཁྱད་ཀྱིས། ། བདེན་བརྫུན་འདི་ལྟར་འབྱེད་དོ་ཞེས། ། མདོ་ཙམ་ལེགས་པར་བཤད་ཀྱིས་ཉོན། ། རྟོག་པ་དང་ལྡན་པས་སྐྱེ་བོ་རྣམས་གཞུ་ལུགས་ལ་མཁས་པར་བྱ་བའི་ཆེད་དུ་འདི་བརྩམ་མོ། ། འདི་ལ་གཉིས། མདོར་བསྟན་པ་ནི། གྲུབ་མཐས་བློ་མ་བསྒྱུར་བ་རྣམས་ན་རེ། ཉེར་ལེན་གྱི་ཕུང་པོ་འདི་བདེན་པ་ཡིན་ཞིང༌། ཆུ་ཟླ་ལ་སོགས་པ་བརྫུན་པ་ཡིན་ནོ་ཟེར་རོ། ། གྲུབ་མཐས་བློ་བསྒྱུར་བ་རྣམས་ན་རེ།
རིགས་པས་མི་གནོད་པ་ནི་བདེན་པ་ཡིན་ཞིང༌། ཉེར་ལེན་གྱི་ཕུང་པོ་ལ་སོགས་པ་ནི་བརྫུན་པ་སྒྱུ་མ་ལྟ་བུ་ཡིན་ཞེས་ཟེར་རོ། ། དེ་སྐད་དུ་ཡང་སྤྱད་འཇུག་ལས། འཇིག་རྟེན་པ་ཡིས་དངོས་མཐོང་ཞིང༌། ། ཡང་དག་ཉིད་དུ་རྟོག་བྱེད་ཀྱི། ། སྒྱུ་མ་ལྟ་བུ་མིན་པས་འདིར། ། རྣལ་འབྱོར་པ་དང་འཇིག་རྟེན་རྩོད། ། ཅེས་སོ། ། རྒྱས་པར་བཤད་པ་ལ་གཉིས་ལས། འཇིག་རྟེན་པའི་ལུགས་ནི་ཉེ་བར་ལེན་པའི་ཕུང་པོ་ལ་གཙང་བ་ལ་སོགས་པར་འཛིན་ཞིང་ངོ་ཚ་ཁྲེལ་ཡོད་ཀྱིས་ཀུན་ནས་བསླངས་ཏེ།
ལུས་ངག་གི་བྱ་བ་ཚུལ་དང་མཐུན་པར་སྒྲུབ་པ་ནི་སྐྱེ་བོ་ཡ་རབས་ཡིན་ལ། ངོ་ཚ་ཁྲེལ་མེད་ཀྱིས་ཀུན་ནས་བསླངས་ཏེ་ཡིད་དུ་མི་འོང་བའི་བྱ་བ་སྒྲུབ་པ་ནི་སྐྱེ་བོ་ངན་པ་ཡིན་ནོ། ། དེ་སྐད་དུ་ཡང་ལུགས་ཀྱི་བསྟན་བཅོས་དམ་པའི་རྒྱན་ལས། བཀུར་བར་འོས་པ་ལེགས་འཁུར་ཞིང༌། ། མགོན་མེད་རྣམས་ལ་ལྷག་པར་བྱམས། ། བྱམས་ལ་དྲིན་ལན་མི་བརྗེད་པ། ། དམ་པ་རྣམས་ཀྱི་མཛད་སྤྱོད་ཡིན། ། ངོ་ཚ་དོར་བའི་འཚོ་བ་དང༌། ། སྡིག་དང་འབྲེལ་བའི་ལོངས་སྤྱོད་དང༌། ། མཛའ་བོ་བསླུས་པའི་མངའ་ཐང་བས། །
དམ་པ་རང་ཉིད་འཆི་བ་བས། ། ཞེས་པ་དང༌། སྐྱེ་བོ་ངན་པ་སྡིག་ལ་དགའ། ། བྱས་པ་དྲིན་དུ་མི་གཟོ་བ། ། ངོ་ཚ་དགྲ་བོ་བཞིན་དུ་འདོར། ། རང་དོན་གྲུབ་ན་ཅི་ཡང་བྱེད། ། ངན་པ་ངན་པའི་གྲོགས་ཀྱིས་བསྐོར། ། ངན་སྤྱོད་སྣ་ཚོགས་བྱས་གྱུར་ཏེ། ། དུས་ཀྱིས་དེ་ལས་མ་བཏུབ་ཅེས། ། ངན་པའི་ངན་ཤགས་དུས་ལ་འདེབས། །
ཞེས་སོ། ། གཞན་ཡང་འཇིག་རྟེན་གྱི་གཞུང་ལུགས་ལ་མཁས་པར་འདོད་ན་ཁོ་བོས་བྱས་པའི་ལེགས་པར་བཤད་པ་རིན་པོ་ཆེའི་གཏེར་ལ་སོགས་པར་བལྟ་བར་བྱའོ། ། རྣལ་འབྱོར་པའི་ལུགས་ལ་གཉིས་ཏེ། མུ་སྟེགས་པ་དང༌། སངས་རྒྱས་པའོ། ། དང་པོ་ལ་གཉིས་ཏེ། གཟུང་འཛིན་གཉིས་སུ་སྨྲ་བ་དང༌། གཉིས་སུ་མེད་པར་སྨྲ་བའོ། ། དང་པོ་ལ་གཉིས་ཏེ། རྟག་པར་ལྟ་བའི་ཕྱོགས་ལ་བརྟེན་པ་དང༌།
ཆད་པར་ལྟ་བའི་ཕྱོགས་ལ་བརྟེན་པའོ། ། དང་པོ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། ། དང་པོ་ལ་ལྔ་སྟེ། གྲངས་ཅན་དང༌། ཕུར་བུ་པ་དང༌། བྱེ་བྲག་པ་དང༌། རིག་པ་ཅན་པ་དང༌། གཅེར་བུ་པའོ། །
གྲངས་ཅན་ནི། དྲང་སྲོང་སེར་སྐྱའི་རྗེས་སུ་འབྲངས་ཏེ། མུ་སྟེགས་པ་ཐམས་ཅད་ཀྱི་ཕྱི་མོ་ཡིན་ནོ། ། དེ་སྐད་དུ་ཡང་དབུ་མ་ལ་འཇུག་པ་ལས། དེ་དབྱེ་ཅུང་ཟད་ཅུང་ཟད་ལ་བརྟེན་ནས། ། མུ་སྟེགས་ཅན་མང་ལུགས་ནི་ཐ་དད་གྱུར། ། ཞེས་སོ། ། དེ་ཡང་དེ་ཁོ་ན་ཉིད་གྲངས་ཉི་ཤུ་རྩ་ལྔ་སྨྲ་བས་གྲངས་ཅན་པ་ཞེས་བྱའོ། ། དེ་སྐད་དུ་ཡང་དབང་ཕྱུག་ནག་པོས། རང་བཞིན་ལས་ཆེན་དེ་ལས་ང་རྒྱལ་ཏེ། །
དེ་ལས་ཚོགས་ནི་རྣམ་པ་བཅུ་དྲུག་འབྱུང༌། ། དེ་ལྟར་བཅུ་དྲུག་བྱུང་བ་དེ་ལས་ཀྱང༌། ། དེ་ཙམ་ལྔ་ལས་འབྱུང་བ་རྣམས་ལྔ་འབྱུང༌། ། ཞེས་སོ། ། དེའང་ཤེས་བྱ་ཐམས་ཅད་ཤེས་པའི་བདག་ཤེས་རིག་གི་སྐྱེས་བུ་མཚན་ཉིད་ལྔ་སྟེ། ལྔ་གང་ཞེ་ན། ཟ་བ་པོའི་ཡུལ་ལ་ལོངས་སྤྱོད་པ་དང༌། རྟག་པ་ཡིན་པ་དང༌། བྱེད་པ་པོ་མ་ཡིན་པ་དང༌། ཡོན་ཏན་མེད་པ་དང༌།
བྱ་བ་མེད་པའོ། ། དེ་སྐད་དུ་ཡང་འཇུག་པ་ལས། ཟ་བོ་རྟག་དངོས་བྱེད་པོ་མིན་པའི་བདག ། ཡོན་ཏན་བྱ་མེད་མུ་སྟེགས་རྣམས་ཀྱིས་བཏགས། ། ཞེས་སོ། ། དེ་ལ་ཟ་བ་པོ་ནི། རང་བཞིན་གྱིས་སྐྱེས་བུ་ཡུལ་ལ་ལོངས་སྤྱོད་པའི་འདོད་པ་སྐྱེས་པ་ན། ཡུལ་སྒྲ་ལ་སོགས་པའི་རྣམ་འགྱུར་རྣམས་གཙོ་བོའི་ཁུག་མ་ནས་བཏོན་ནས་དེ་ལ་སྐྱེས་བུ་ལོངས་སྤྱོད་པའོ། ། སྐྱེས་བུ་དེ་འཁོར་བ་ན་འཁོར་བའི་ཚེ་ཟ་བ་པོ་ཞེས་བྱའོ། ། སྐྱེས་བུ་འཁོར་བ་ལས་ཐར་བའི་ཚེ་རྟག་པ་ཞེས་བྱའོ། །
རང་བཞིན་རྣམ་འགྱུར་དང་བཅས་པ་ཐམས་ཅད་གཙོ་བོའི་ཁུག་མར་ཞ་ནས་བདག་གཅིག་པུ་ཡན་གར་བར་གནས་པའོ། ། བྱེད་པ་པོ་མ་ཡིན་ཏེ་གང་ཡང་མི་བསྐྱེད་པས་སོ། ། ཡོན་ཏན་མེད་པ་ནི་རྡུལ་མུན་པ་སྙིང་སྟོབས་གསུམ་མེད་པའོ། ། བདག་དེས་ཐམས་ཅད་ལ་མ་ཁྱབ་ན་མ་ཁྱབ་པའི་སར་འགྲོ་དགོས་པས་བྱ་བ་དང་ལྡན་པར་འགྱུར་བ་ལས། ཡུལ་དུས་ཐམས་ཅད་ལ་ཁྱབ་པའི་ཕྱིར་བྱ་བ་མེད་པའོ། ། སྐྱེས་བུ་དེ་ཤེས་པའི་ཤེས་བྱ་བ་ལ་གཙོ་བོ་དང༌། རང་བཞིན་དང༌། རྣམ་འགྱུར་ལས་རྡུལ་མུན་པ་སྙིང་སྟོབས་གསུམ་ཆ་མཉམ་པར་གནས་པའི་ཚེ་གཙོ་བོ་ཞེས་བྱའོ། ། དེ་སྐད་དུ་ཡང་སྤྱོད་འཇུག་ལས། ། སྙིང་སྟོབས་རྡུལ་དང་མུན་པ་ཞེས། །
བྱ་བའི་ཡོན་ཏན་མཉམ་གནས་ནི། ། གཙོ་བོ་ཞེས་བྱར་རབ་བརྗོད་དོ། ། མི་མཉམ་འགྲོ་བ་ཡིན་པར་བརྗོད། ། དེ་ལ་རྡུལ་ནི་སེམས་ཡུལ་ལ་འཇུག་པའི་རང་བཞིན་ནོ། ། མུན་པ་ཤེས་པ་ཡུལ་ལ་ཁ་མི་ཕྱོགས་པར་ཀུན་ཏུ་རྨོངས་པའོ། ། སྙིང་སྟོབས་ནི་ཤེས་པ་ཡུལ་ལ་གསལ་བར་འཇུག་པ་དང༌། མྱུར་དུ་འཇུག་པའོ། ། རང་གི་ངོ་བོ་གཞན་དུ་མི་འགྱུར་བ་དང༌། སྐྱེད་བྱེད་གཞན་གྱིས་མི་བསྐྱེད་པ་དང༌། རྣམ་འགྱུར་བསྐྱེད་པ་སྟེ།
ཆོས་གསུམ་དང་ལྡན་པས་ན་རང་བཞིན་བྱའོ། ། རྣམ་འགྱུར་ནི་འདི་ལྟ་སྟེ། རང་བཞིན་འདྲེ་མོ་འདྲེ་བ་དེས་སྐྱེས་བུ་ཡུལ་ལ་ཞེན་པར་བྱེད་པ་ནི་རང་བཞིན་ལས་ཆེན་པོ་ཞེས་བྱའོ། ། དེ་ནས་སྐྱེས་བུ་དེ་ཡུལ་ལ་ཡིད་དུ་འོང་བ་དང་མི་འོང་བ་ལ་སོགས་པ་སེམས་པར་བྱེད་པ་ནི། ཆེན་པོ་ལས་ང་རྒྱལ་ཞེས་བྱའོ། ། ང་རྒྱལ་ནི་རྣམ་པ་གསུམ་སྟེ། རྣམ་པར་འགྱུར་བའི་ང་རྒྱལ་དང༌། སྙིང་སྟོབས་ཅན་གྱི་ང་རྒྱལ་དང༌། མུན་པ་ཅན་གྱི་ང་རྒྱལ་ལོ། ། རྣམ་འགྱུར་ཅན་གྱི་ང་རྒྱལ་ལས་དེ་ཙམ་ལྔ་འབྱུང་སྟེ།
གཟུགས་དང༌། སྒྲ་དང༌། དྲི་དང༌། རོ་དང༌། རེག་དེ་ཙམ་མོ། ། དེ་ཙམ་ལྔ་ལས་འབྱུང་བ་ལྔ་འབྱུང་སྟེ། ས་དང་ཆུ་དང་མེ་དང་རླུང་དང་ནམ་མཁའོ། ། སྙིང་སྟོབས་ཅན་གྱི་ང་རྒྱལ་ལས་དབང་པོ་བཅུ་གཅིག་འབྱུང་སྟེ། ལས་ཀྱི་དབང་པོ་ལྔ་དང༌། བློའི་དབང་པོ་ལྔ་དང༌།
གཉིས་ཀའི་བདག་ཉིད་ཅན་གྱི་ཡིད་ཀྱི་དབང་པོའོ། ། ལས་ཀྱི་དབང་པོ་ལྔ་ནི། སྨྲ་བའི་ལས་ལ་དབང་བྱེད་པ་ངག་གི་དབང་པོ་དང༌། སྟེར་བའི་ལས་ལ་དབང་བྱེད་པ་ལག་པའི་དབང་པོ་དང༌། འགྲོ་བའི་ལས་ལ་དབང་བྱེད་པ་རྐང་པའི་དབང་པོ་དང༌། བཤང་བའི་ལས་ལ་དབང་བྱེད་པ་འཕོངས་ཀྱི་དང༌། ངལ་དང་འཁྲིག་པའི་ལས་ལ་དབང་བྱེད་པ་འདོམ་གྱི་དབང་པོའོ། ། བློའི་དབང་པོ་ལྔ་ནི། མིག་དང༌། རྣ་བ་དང༌།
སྣ་དང༌། ལྕེ་དང༌། པགས་པའི་དབང་པོའོ། ། མུན་པ་ཅན་གྱི་ང་རྒྱལ་གྱིས་ང་རྒྱལ་གོང་མ་གཉིས་ཀྱི་གྲོགས་བྱེད་དོ། ། དེ་ལ་རྩ་བའི་རང་བཞིན་ནི་རྒྱུ་གང་གིས་ཀྱང་མ་བསྐྱེད་པས་རྣམ་འགྱུར་མ་ཡིན་ནོ། ། ཆེན་པོ་དང་ང་རྒྱལ་དེ་ཙམ་ལྔ་ནི་རྣམ་འགྱུར་ཕྱི་མ་བསྐྱེད་པས་རང་བཞིན་ཡིན་ལ་རྒྱུ་སྔ་མ་ལས་བྱུང་བས་རྣམ་འགྱུར་ཀྱང་ཡིན་ནོ། ། དབང་པོ་བཅུ་གཅིག་ནི་ང་རྒྱལ་ལས་བྱུང་བ་དང༌། འབྱུང་བ་ལྔ་ནི་དེ་ཙམ་ལྔ་ལས་བྱུང་བས་རྣམ་འགྱུར་ཡིན་ལ། འབྲས་བུ་གང་ཡང་མི་བསྐྱེད་པས་རང་བཞིན་མ་ཡིན་ནོ། ། སྐྱེས་བུ་ནི་རྣམ་འགྱུར་གང་ཡང་མི་བསྐྱེད་པས་རང་བཞིན་མ་ཡིན་ཞིང༌།
རྒྱུ་གང་གིས་ཀྱང་མ་བསྐྱེད་པས་རྣམ་འགྱུར་ཀྱང་མ་ཡིན་ནོ། ། དེ་སྐད་དུ་ཡང༌། རྩ་བའི་རང་བཞིན་རྣམ་པར་འགྱུར་མིན་ལ། ། ཆེན་པོ་སོགས་བདུན་རང་བཞིན་རྣམ་འགྱུར་ཞིང༌། ། བཅུ་དྲུག་པོ་ནི་རྣམ་པར་འགྱུར་བ་སྟེ། ། སྐྱེས་བུ་རང་བཞིན་མ་ཡིན་རྣམ་འགྱུར་མིན། ། ཞེས་སོ། ། དེ་ལྟར་རང་བཞིན་གྱི་གཙོ་བོའི་ཁུག་མ་ནས་ཡུལ་སྒྲ་ལ་སོགས་རྣམ་འགྱུར་རྣམས་བཏོན་ནས་སྐྱེས་བུས་ལོངས་སྤྱོད་དེ། རྣམ་འགྱུར་སྐྱེད་བྱེད་ཀྱི་རང་བཞིན་འདྲེ་མོ་འདྲེ་བ་དེ་སྐྱེས་བུས་མ་ཚོར་བ་དེ་སྲིད་དུ་སྐྱེས་བུ་དེ་འཁོར་བ་པ་ཡིན་ནོ། ། སྐྱེས་བུ་དེ་རྣམ་འགྱུར་ལ་ལོངས་སྤྱད་པས་སྐྱུགས་ལོག་པ་དེའི་ཚེ་བསམ་གཏན་སྒོམ་པར་བྱེད་དེ།
དེ་བསམ་གཏན་ལ་བརྟེན་ནས་མངོན་པར་ཤེས་པས་རང་བཞིན་འདྲེ་མོ་འདྲེ་བ་དེ་མཐོང་བར་འགྱུར་རོ། ། མཐོང་བ་དང་རང་བཞིན་དེ་ངོ་ཚ་ནས་འབྲོས་པར་འགྱུར་རོ། ། སྐྱེས་བུ་ལས་ལོགས་ཤིག་ཏུ་འབྲལ་བར་བྱེད་དོ། ། དེ་དང་བྲལ་བས་དེས་བསྐྱེད་པའི་རྣམ་འགྱུར་ཐམས་ཅད་ཀྱང་སྐྱེ་བའི་རིམ་པ་ལས་ཟློག་ནས་དེ་ཉིད་དུ་ཐིམ་པར་འགྱུར་ཏེ། དབང་པོ་བཅུ་གཅིག་ནི་སྙིང་སྟོབས་ཅན་གྱི་ང་རྒྱལ་དུ་ཐིམ། འབྱུང་བ་ལྔ་དེ་ཙམ་ལྔར་ཐིམ། དེ་ཙམ་ལྔ་རྣམ་འགྱུར་བའི་ང་རྒྱལ་དུ་ཐིམ། ང་རྒྱལ་དེ་གཉིས་མུན་པ་ཅན་གྱི་ང་རྒྱལ་དུ་ཐིམ། དེ་བློའམ་ཆེན་པོར་ཐིམ། དེ་གཙོ་བོར་ཐིམ་སྟེ།
བདག་སྐྱེས་བུ་འབའ་ཞིག་གསལ་བར་གནས་པ་ནི་ཐར་པ་ཞེས་བྱའོ། ། དེ་ལྟར་གཙོ་བོ་དང༌། ཆེན་པོ་དང༌། ང་རྒྱལ་དང༌། དེ་ཙམ་ལྔ་དང༌། འབྱུང་བ་དང༌། དབང་པོ་བཅུ་གཅིག་དང༌། སྐྱེས་བུ་དང་བཅས་པ་ནི་དེ་ཁོ་ན་ཉིད་ཉི་ཤུ་རྩ་ལྔ་སྟེ། གང་གིས་འདི་མ་ཤེས་པ་ནི་འཁོར་བ་པ་ལ་ཡིན་ལ། སྔར་བཞིན་དུ་ཤེས་པ་ནི་ཐར་པ་སྟེ།
ཇི་སྐད་དུ། ཁྱབ་འཇུག་གི་ཞལ་སྔ་ནས། ། རལ་པའམ་བྱི་བོའམ་ཅོད་པན་གྱིས། ། ཆ་ལུགས་གང་གིས་གནས་ཀྱང་རུང༌། ། དེ་ཉིད་ཉི་ཤུ་ལྔ་ཤེས་ན། ། གྲོལ་འགྱུར་འདི་ལ་ཐེ་ཚོམ་མེད། ། ཅེས་སོ། ། དེ་ལྟར་ན་སྐྱེས་བུ་དང༌། གཙོ་བོ་དང་རང་བཞིན་རྣམ་ནི་རྟག་པ་དོན་དམ་པའི་རང་བཞིན་ཡིན་ལ། རྣམ་འགྱུར་རྣམས་ནི་མི་རྟག་པས་ཀུན་རྫོབ་ཡིན་ནོ་ཞེས་ཟེར་རོ། །
དེ་རྣམས་ནི་གཙོ་བོ་རྒྱུར་སྨྲ་བའི་ལུགས་ཡིན་ཏེ། སྤྱོད་འཇུག་ལས། གཙོ་བོ་རྟག་པར་འགྲོ་བ་ཡི། ། རྒྱུ་ཡིན་པར་ནི་གྲངས་ཅན་འདོད། ། ཅེས་སོ། ། གྲངས་ཅན་པའི་བྱེ་བྲག་ཁ་ཅིག་འགྲོ་བ་ཐམས་ཅད་དབང་ཕྱུག་གིས་བྱས་པར་འདོད་དེ། དབང་ཕྱུག་མཆོད་པ་ལེགས་ཏེ་མཉེས་ན་མཐོ་རིས་སུ་འགྲོ་ལ། མཆོད་ཉེས་ནས་མ་མཉེས་ན་ངན་སོང་དུ་འགྲོ་བར་བྱེད་དེ། ཇི་སྐད་དུ། སྐྱེ་བོ་ཞེས་པ་ཡོད་པ་མ་ཡིན་ཏེ། །
བདག་གི་བདེ་སྡུག་བདག་ལ་རང་དབང་མེད། ། དབང་ཕྱུག་གིས་བསྐུལ་ཡང་ན་མཐོ་རིས་སམ། ། གཡང་ས་དག་ཏུ་འགྲོ་བ་ཁོ་ནར་འགྱུར། ། ཞེས་པ་དང༌། གདོང་མཇུག་དབྱིབས་ཀྱི་ཁྱད་པར་དང༌། ། དོན་བྱེད་ནུས་པ་གང་ཡིན་པ། ། དབང་ཕྱུག་རྟག་པ་འགྲོ་བ་ཡི། ། རྒྱུ་ཡིན་པར་ནི་གྲུབ་པ་ཡིན། ། ཞེས་དབང་ཕྱུག་གི་ལྷ་རྟག་པ་ལས་བཤད། དབང་ཕྱུག་ནི་ཆོས་ལྔ་དང་ལྡན་པ་སྟེ།
རྟག་པ་གཅིག་པུ་ལྷའི་འགྲོ་བར་རྟོགས་པ། གཙང་ཞིང་མཆོད་པར་འོས་པ་འགྲོ་བ་ཐམས་ཅད་ཀྱི་བྱེད་པ་པོ་ཡིན་པའོ་ཞེས་སྨྲ་བར་བྱེད་དོ། ། ངོ་བོ་ཉིད་རྒྱུར་སྨྲ་བ་ཞེས་ཀྱང་བྱ། ལྷའི་བླ་མ་ཞེས་ཀྱང་བྱ། དྲང་སྲོང་ཕུར་བུའི་རྗེས་སུ་འབྲངས་ནས་ཕུར་བུ་པ་ཞེས་ཀྱང་ཟེར་རོ། ། དེའི་ལུགས་ནི་སྣོད་བཅུད་ཀྱི་ཁ་དོག་དང༌། དབྱིབས་དང་རྣམ་པ་མི་འདྲ་བ་ཡོད་པ་ཐམས་ཅད་སུས་ཀྱང་མ་བྱས་ངོ་བོ་ཉིད་ཀྱིས་བྱུང་བ་ཡིན་ཏེ། ཇི་སྐད་དུ། ཉི་ཤར་ཆུ་བོ་ཐུར་དུ་འབབ་པ་དང༌། ། སྲན་ཟླུམ་ཚེར་མ་གཟང་རིང་རྣོ་བ་དང༌། །
རྨ་བྱའི་མདོངས་ལེགས་ལ་སོགས་ཆོས་རྣམས་ཀུན། ། སུས་ཀྱང་མ་བྱས་ངོ་བོ་ཉིད་ཀྱིས་བྱུང༌། ། ཞེས་སྨྲའོ། ། བྱེ་བྲག་པའམ་དྲང་སྲོང་གཟེགས་ཟན་པའི་རྗེས་སུ་འབྲངས་པའི་ལུགས་ཀྱི་འཇིག་རྟེན་སྣོད་ཀྱི་རྒྱུ་རྡུལ་ཕྲ་རབ་རྟག་པ་གཅིག་འདོད་དོ། ། དེ་ཡང་ཕྱི་གཟུང་བའི་ཡུལ་ནི། ཚིག་གི་དོན་དྲུག་ཏུ་འདོད་ལ། ནང་བདག་བེམས་པོ་རྟག་པ་ཤེས་རིག་ཐམས་ཅད་ཀྱི་བྱེད་པ་པོ་གཅིག་ཡོད་པར་འདོད་ཚིག་གི་དོན་དྲུག་ནི་དབུ་མ་རྒྱན་ལས། རྫས་དང་ཡོན་ཏན་ལས་དང་སྤྱི། ། བྱེ་བྲག་འདུ་བ་རྣམ་པ་དྲུག ། ཅེས་སོ། །
དེ་ལ་རྫས་ནི་དགུ་སྟེ། བདག ས། ཆུ། མེ། རླུང༌། ནམ་མཁའ། དུས། ཕྱོགས། ཡིད་དོ། །
དེའང་རགས་པ་ཡན་ལག་ཅན་གྱི་རྫས་རྡུལ་ཕྲ་རབ་སྟེ། འཇིག་རྟེན་འདི་མེ་ལ་སོགས་པས་ཞིག་ན། རགས་པ་ཞིག་ཀྱང་ཕྲ་མོ་མི་འཇིག་སྟེ། འབྱུང་བཞིའི་རྡུལ་ཕྲ་རབ་ཕྱོགས་ཆ་མེད་པ་རྟག་པ་སོ་སོར་གནས་པ་ལས་གང་གི་ཚེ་དབང་ཕྱུག་འཇིག་རྟེན་བསྐྱེད་པར་འདོད་པ་དང༌། སེམས་ཅན་སྤྱི་མཐུན་གྱི་ལས་ཀྱིས་རྡུལ་ཕྲ་རབ་གཉིས་འབྱར་བ་ནི་རླུང་གི་རྡུལ་ཕྲ་རབ་བོ། ། དེ་ནས་རྡུལ་ཕྲ་རབ་གསུམ་པ་ཅིག་འབྱར་བ་ནི་རྡུལ་ཕྲ་རབ་གཉིས་ཀྱི་རྡུལ་ཕྲ་རབ་ཞེས་བྱ་ཞིང༌། དེ་ནས་སེ་གོལ་གཏོགས་པ་ཙམ་གྱིས་རླུང་གི་དཀྱིལ་འཁོར་ཆེན་པོ་སྟོང་གསུམ་གྱི་ཚད་ཙམ་པ་འགྲུབ་བོ། ། དེ་ནས་རིམ་གྱིས་ཆུ་དང་ས་མེའི་དཀྱིལ་འཁོར་རྣམས་འགྲུབ་བོ། ། དེ་རྣམས་ཀྱི་རྒྱུ་རྡུལ་ཕྲ་རབ་དེ་ལ་རྫས་ཞེས་བྱའོ། ། རྫས་དེའང་དགུ་སྟེ།
ས་ཆུ་མེ་རླུང་བདག་དང་ནི། ། དུས་ཕྱོགས་ཡིད་དང་ནམ་མཁའ་འོ། ། རྫས་དེའི་ཡོན་ཏན་ནི་སྒྲ་ལ་སོགས་པ་ཉི་ཤུ་རྩ་ལྔའོ། ། ལས་ནི་ལྔ་སྟེ། འདེགས་པ། བརྐྱང་པ། བསྐུམ་པ། འཇོག་པ། འགྲོ་བའོ། ། དེ་རྣམས་ལ་བརྟེན་པའི་སྤྱི་ནི་གཉིས་ཏེ།
སྤྱི་ཆེན་པོ་དང༌། ཉི་ཚེ་བའི་སྤྱི་བོ། དང་པོ་རིགས་མི་འདྲ་བ་རྟ་དང་བ་ལང་ལ་སོགས་པ་ཐམས་ཅད་ལ་ཁྱབ་པ་དངོས་པོ་གཟུགས་ཅན་ལྟ་བུའོ། ། དེ་ཡང་ཆོས་ལྔ་དང་ལྡན་པ་སྟེ། གཅིག་ཡིན་པ། རྟག་པ། ཁྱབ་པ། གཡོ་བ་མེད་པ། སྣང་རུང་ཡིན་པའོ། ། ཉི་ཚེ་བའི་སྤྱི་ནི་རིགས་མཐུན་པ་རྣམས་ལ་ཡོད་ཀྱི་རིགས་མི་མཐུན་པ་རྣམས་ལ་མེད་པ་སྟེ།
དཔེར་ན་བ་ལང་ཐམས་ཅད་ལ་ཁྱབ་པའི་སྤྱི་བ་ལང་ལྟ་བུ། བྱེ་བྲག་ནི་མ་འདྲེས་པར་སོ་སོར་གནས་པའོ། ། འདུ་བ་ནི་འགོག་པའི་སྒོ་ནས་ཐ་མི་དད་དུ་གནོས་པའོ། ། བྱེ་བྲག་པའི་ཁྱད་པར་ཁ་ཅིག་ཚངས་པ་རྒྱུར་སྨྲ་བ་སྟེ། སྔར་བཞིན་ཡན་ལག་ཅན་གྱི་རྫས་རྡུལ་ཕྲ་རབ་རྣམས་རིམ་གྱིས་འདུས་པ་ལས་རླུང་དང་ས་དང༌། མེའི་དཀྱིལ་འཁོར་འགྲུབ་པར་འགྱུར་ཞིང༌། མེའི་དབུས་སུ་ཚངས་པའི་སྒོ་ང་ཆེན་པོ་འོད་འབར་བ་ཅིག་གནས་པ་ལས། དེ་སྨིན་པས་པདྨ་ལས་བྱུང་བའི་ཚངས་པ་གདོང་བཞི་པ་ཅིག་བྱུང་སྟེ། དེས་འཇིག་རྟེན་ཐམས་ཅད་སྤྲུལ་པར་འདོད་དོ། ། ཡང་ཁ་ཅིག་ཐམས་ཅད་ཀྱི་རྒྱུ་དུས་ཡིན་པར་འདོད་དེ།
ཐམས་ཅད་དུས་ཀྱི་བྱས་པས། དུས་ཀྱིས་འགག་པ་དུས་དང་ལྡན་ན་རྩི་ཤིང་ལ་སོགས་པ་ཡང་སོས་ཀ་ལ་སོགས་པའི་དུས་སུ་རང་དབང་མེད་པར་སྐྱེ་ལ། དགུན་ལ་སོགས་པའི་དུས་སུ་འགག་པར་འགྱུར་ཏེ། དུས་ནི་སུས་ཀྱང་བཟློག་པར་མི་ནུས་སོ། ། དེ་སྐད་དུ་ཡང༌། དུས་རྟག་པ་ལས། འབྱུང་བ་རྣམས་ནི་དུས་ཀྱིས་འབྱིན། ། དུས་ནི་སྐྱེ་དགུ་རྣམ་སྡུད་ཅིང༌། ། དུས་ཀྱིས་གཉིད་ལོག་སད་པར་བྱེད། ། དུས་ནི་འདའ་བར་དཀའ་བ་ཡིན། །
ཞེས་ཟེར་རོ། ། ལྷ་རིགས་ཀུན་གྱི་གཙོ་བོར་གྱུར་པ་ཁྱབ་འཇུག་གི་རྗེས་སུ་འབྲང་བའི་རིགས་པ་ཅན་རྣམས་ནི། ཚད་མ་དང་གཞལ་བྱ་ལ་སོགས་པ་དེ་ཁོ་ན་ཉིད་ཀྱི་དོན་བཅུ་དྲུག་ཏུ་འདོད་དོ། ། དྲང་སྲོང་རྒྱས་པའི་རྗེས་སུ་འབྲང་བ་རྒྱལ་བ་པའམ་གཅེར་བུ་པ་རྣམས་ནི་སྲོག་དང་ཟག་པ་དང༌། སྡོམ་པ་ལ་སོགས་ཚིག་གི་དོན་དགུ་ཁས་ལེན་ནོ། ། ད་ནི་དེ་དག་དགག་པར་བྱ་སྟེ། གྲངས་ཅན་གྱི་གཙོ་བོ་དང༌། བྱེ་བྲག་པའི་བདག་ཆོས་ཅན། བྱེད་པ་པོ་མ་ཡིན་པར་ཐལ་ཏེ། ངོ་བོ་མེད་པའི་ཕྱིར་མོ་བཤམ་གྱི་བུ་བཞིན་ནོ། །
འདིའི་དམ་བཅའ་ཁས་བླངས་ཀྱིས་བསལ་བ་ཡིན་ནོ། ། གཏན་ཚིགས་མ་གྲུབ་བོ་ཞེ་ན། གཙོ་བོ་དང་བདག་ཆོས་ཅན། ངོ་བོ་མེད་པར་ཐལ་ཏེ། སྐྱེ་འགག་གནས་གསུམ་དང་བྲལ་བའི་ཕྱིར་རི་བོང་གི་རྭ་བཞིན་ནོ། ། དེ་སྐད་དུ་ཡང་སྤྱོད་འཇུག་ལས། གཙོ་བོ་ཞེས་བྱར་གང་འདོད་དང༌། ། བདག་ཅེས་བཏགས་པ་གང་ཡིན་པ། ། དེ་ཉིད་བདག་ནི་འབྱུང་བྱ་ཞེས། ། ཆེད་དུ་བསམས་ཏེ་འབྱུང་བ་མེད། །
མ་སྐྱེས་པར་ནི་དེ་མེད་ན། ། དེ་ཚེ་སྐྱེ་བར་འདོད་པ་གང༌། ། ཞེས་སོ། ། ཡང་འགྲོ་བ་ལ་སོགས་པའི་དངོས་པོ་ཆོས་ཅན། དབང་ཕྱུག་གམ། གཙོ་བོའམ། བདག་གིས་བྱས་པ་མ་ཡིན་པར་ཐལ་ཏེ། རིམ་པ་ཅན་དུ་འབྱུང་བའི་ཕྱིར་རོ། ། འདི་ལ་གསུམ་ལས། དམ་བཅའ་ཁས་བླངས་ཀྱིས་བསལ་ལོ། །
རྟགས་ནི་ཚད་མས་གྲུབ་བོ། ། ཁྱབ་པ་ཡང་ཚད་མས་གྲུབ་སྟེ། རྒྱུ་རྟག་པ་གཅིག་གིས་འབྲས་བུ་མི་འདྲ་བ་དུ་མ་ཡང་དང་ཡང་དུ་བསྐྱེད་པ་འགལ་བའི་ཕྱིར་རོ། ། དེ་སྐད་དུ་ཡང༌། མངོན་པ་མཛོད་ལས། དབང་ཕྱུག་སོགས་མིན་རིམ་སོགས་ཕྱིར། ། ཞེས་སོ། ། ཕུར་བུ་བའི་ངོ་བོ་ཉིད་རྒྱུར་འདོད་པ་མི་འཐད་དེ། སྣོད་བཅུད་ཀྱི་རིམ་པ་ཆོས་ཅན། ནམ་མཁའ་བཞིན་དུ་རྟག་ཏུ་ཡོད་པའམ།
རི་བོང་གི་རྭ་བཞིན་དུ་རྟག་ཏུ་མེད་པར་ཐལ་ཏེ། རྒྱུ་ལས་མ་སྐྱེས་པའི་ཕྱིར་རོ། ། དེ་སྐད་དུ་ཡང་རྣམ་འགྲེལ་ལས། རྒྱུ་མེད་གཞན་ལ་མི་ལྟོས་ཕྱིར། ། རྟག་ཏུ་ཡོད་པའམ་མེད་པར་འགྱུར། ། དེ་ལ་བརྟེན་པའི་ལོག་རྟོག་དགག་པའི་རིགས་པ་མང་དུ་ཡོད་མོད། འདིར་མ་སྤྲོས་སོ། ། ཆད་པར་ལྟ་བའི་ཕྱོགས་ལ་བརྟེན་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །
དང་པོ་ལ་གཉིས། འཁོར་འདས་ཐམས་ཅད་ལ་སྐུར་བ་འདེབས་པ་དང༌། མྱ་ངན་ལས་འདས་པ་ལ་སྐུར་བ་འདེབས་པའོ། ། དང་པོ་ནི་ཚུ་རོལ་མཛེས་པ་བ་ན་རེ་སྐྱེ་བོ་སྔོན་མའི་རྒྱུ་ལ་མི་ལྟོས་ཏེ། ལུས་འདི་ནི་འབྱུང་བ་འདུས་པ་ལས་གློ་བུར་དུ་གྲུབ་ལ། ཤེས་པ་ཡང་ལུས་ལ་བརྟེན་ནས་གློ་བུར་དུ་གྲུབ་སྟེ། མར་མེ་གློ་བུར་དུ་གྲུབ་པས་འོད་གློ་བུར་དུ་གྲུབ་པ་བཞིན་ནོ། ། དེས་ན་སྐྱེ་བ་སྔ་མ་མེད་དོ། ། སྐྱེ་བ་ཕྱི་མ་ཡང་མེད་དེ། དཔེར་ན་མར་མེ་ཤི་བས་འོད་མེད་པ་བཞིན་ནོ། །
སེམས་ཀྱང་ཆོས་དེ་ལ་བརྟེན་ཞེས་པས་ཁྱིམ་གཞན་དུ་ཤི་བའི་མར་མེ་དེ་ཁྱིམ་གཞན་དུ་མི་འབྱུང་བ་ལྟར། ལུས་སེམས་ཕུང་པོ་གཞན་དུ་ཉིང་མཚམས་སྦྱོར་བ་མེད་དེ། ཤི་བའི་དུས་སུ་ལུས་ནི་འབྱུང་བ་བཞི་ལ་ཐིམ། སེམས་ནི་ནམ་མཁའ་སྟོང་པ་ཅང་མེད་དུ་གྱུར་པ་ཡིན་ནོ། ། དེ་སྐད་དུ་ཡང༌། མཛེས་མ་མ་ཤི་བར་དུ་ཅི་དགར་སྤྱོད། ། ཤི་ནས་དེ་ཡི་སྤྱོད་ཡུལ་མིན། ། ལུས་ནི་ཐལ་བ་བཞིན་སོང་ན། ། སེམས་ནི་ནམ་མཁའི་བག་ལ་ཞ། ། ཞེས་སོ། །
དེ་ལྟར་ཚེ་སྔ་ཕྱི་མེད་པས་བསྐྱེད་བྱ་སྐྱེད་བྱེད་ཀྱི་ལས་རྒྱུ་འབྲས་ཀྱང་མེད་དོ། ། དེ་ཉིད་ཀྱི་ཕྱིར་དཀོན་མཆོག་གསུམ་ཡང་མ་གྲུབ་སྟེ། ཁྱེད་སངས་རྒྱས་པའི་ལུགས་ཀྱིས་འབྲས་བུ་སངས་རྒྱས་བྱ་བ་བསྐལ་པ་གྲངས་མེད་པར་ཚོགས་བསགས་པ་ལས་གྲུབ་པར་འདོད་པ་ལ་བསྐལ་པར་ཚོགས་བསག་ཏུ་མེད་དེ་ཚེ་སྔ་ཕྱིར་མེད་པའི་ཕྱིར་རོ། ། དེ་མེད་པས་འབྲས་བུ་སངས་རྒྱས་མེད་དོ། ། དེ་མེད་པས་དེས་གསུངས་པའི་ཆོས་དང༌། དེ་སྒྲུབ་པའི་དགེ་འདུན་མེད་དོ་ཞེས་ཟེར་རོ། ། མྱ་ངན་ལས་འདས་པ་ལ་སྐུར་བ་འདེབས་པ་སྤྱོད་པ་བ་ན་རེ། ཀུན་ནས་ཉོན་མོངས་པའི་རྒྱུ་འབྲས་འཁོར་བ་ན་ཡོད་ལ། མྱ་ངན་ལས་འདས་པ་ནི་མེད་དེ། ། ཁྱེད་མྱ་ངན་ལས་འདས་པ་ཞེས་བྱ་བ་སེམས་ཉོན་མོངས་པ་དང་བྲལ་བ་ལ་ཟེར་བ་ལ།
ཉོན་མོངས་པ་སྤང་དུ་མི་བཏུབ་སྟེ། སེམས་ཀྱི་རང་བཞིན་ཡིན་པའི་ཕྱིར། མེས་ཚ་བ་སྤོང་དུ་མི་འདོད་པའི་ཕྱིར་རོ། ། གལ་ཏེ་སྤང་དུ་འདོད་ཀྱང་མྱ་ངན་ལས་འདས་པ་ཞེས་བྱ་བ་མེད་པས་བསྒྲུབ་ཏུ་མེད་པའི་ཕྱིར་རོ། ། དེ་ཡོད་ཀྱང་སྒྲུབ་པའི་ཐབས་མེད་པའི་ཕྱིར་དང༌། ཐབས་ཡོད་ཀྱང་དེ་མི་ཤེས་པའི་ཕྱིར་རོ། ། དེ་སྐད་དུ་ཡང་རྣམ་འགྲེལ་ལས། ཐབས་མེད་ཕྱིར་དང་བསྒྲུབ་མེད་ཕྱིར། ། ཐབས་ཀྱང་ཡོངས་སུ་མི་ཤེས་ཕྱིར། ། ཞེས་སྨྲའོ། །
དེ་དགག་པ་གཉིས་ལས། འཁོར་འདས་ཐམས་ཅད་ལ་སྐུར་བ་འདེབས་པ་དགག་པ་ལ། ལུང་ནི་སངས་རྒྱས་པའི་ལུང་རྩིས་སུ་མི་ཆེ་ཡང༌། ཕྱི་རོལ་པའི་མངོན་ཤེས་ཐོབ་པ་རྣམས་ཀྱིས་སྐྱེ་བ་སྔ་ཕྱི་ཡོད་པར་གསུངས་སོ། ། རྣལ་འབྱོར་བ་ཁ་ཅིག་ལ་སྐྱེ་བ་མངོན་སུམ་བཞིན་དུའང་སྣང་སྟེ། སྐྱེས་རབས་ལས། ཉི་ཟླ་སྐར་མས་བརྒྱན་པའི་ནམ་མཁའ་དང༌། ། དུད་འགྲོ་རྟག་པ་རྣམ་པ་མང་པོ་འདི། ། འཇིག་རྟེན་ཕ་རོལ་མངོན་སུམ་བཞིན་དུ་སྣང༌། ། འདི་ལ་ཐེ་ཚོམ་སྐྱེད་པར་མ་བྱེད་ཅིག །
བསམ་གཏན་གོམས་བྱས་དྲན་པ་གསལ་བ་ཡིས། ། ཚེ་རབས་དྲན་པའང་དེ་དང་དེ་ན་སྣང༌། ། ཞེས་སོ། ། ཡང་སྐྱེ་བ་སྔ་ཕྱི་ཆོས་ཅན་ངེས་པར་ཡོད་དེ། ལུང་ལས་གསུངས་པ་ཡིན་པའི་ཕྱིར། རྣམ་པར་རྒྱལ་བའི་ཁང་བཟངས་བཞིན་ནོ། ། གཞན་ཡང་འབྲས་བུའི་རྟགས་ཀྱིས་སྐྱེ་བ་སྔོན་མ་བསྒྲུབ་པ་དང༌། རང་བཞིན་གྱི་རྟགས་ཀྱིས་སྐྱེ་བ་ཕྱི་མ་བསྒྲུབ་པའོ། ། དང་པོ་ནི་སྐྱེས་མ་ཐག་པའི་ཕུང་པོ་ཆོས་ཅན། ཉེར་ལེན་གྱི་ཕུང་པོ་སྔ་མ་སྔོན་དུ་སོང་བ་ཡིན་ཏེ།
ཕུང་པོ་ཙམ་ཡིན་པའི་ཕྱིར། ད་ལྟར་གྱི་ཕུང་པོ་བཞིན་ནོ། ། དེ་སྐད་དུ་ཡང་ཁོ་བོས་བྱས་པའི་རིགས་པའི་གཏེར་ལས། སེམས་ལས་གཞན་ལ་ལྟོས་མེད་ཀྱི། ། རྟགས་ཀྱི་སྔོན་མཐའ་ཐུག་མེད་འགྲུབ། ། ཅེས་པ་དང༌། སྐྱེས་རབས་ལས། མངལ་ན་འདུག་པའི་སྔོན་རོལ་བློ་དེ་ནི། ། དེ་མ་ཐག་པ་ཚེ་རབས་བླ་མའི་བློ། ། སྔ་མའི་བློ་ལ་ཕྱི་མའི་བློ་གྲུབ་ན། །
འཇིག་རྟེན་ཕ་རོལ་དེ་ལས་རྗེས་སུ་དཔོགས། ། ཞེས་སོ། ། རང་བཞིན་གྱི་རྟགས་ཀྱིས་སྐྱེ་བ་ཕྱི་མ་བསྒྲུབ་པ་ནི། དགྲ་བཅོམ་ལས་གཞན་པ་འཆི་བའི་ཕུང་པོ་ཆོས་ཅན། ཕུང་པོ་ཕྱི་མ་བསྐྱེད་པ་ངེས་ཏེ། རྒྱུ་ཚང་ཞིང་གེགས་མེད་པའི་ཕྱིར། ཚོགས་པ་ཐ་མའི་མྱུ་གུ་བཞིན་ནོ། ། དེ་སྐད་དུ་ཡང་རིགས་གཏེར་ལས། རྒྱུ་ཚོགས་ཚང་ཞིང་གེགས་མེད་པའི། ། རྟགས་ཀྱི་ཕྱི་མཐའ་ཐུག་མེད་འགྲུབ། །
ཅེས་པ་དང༌། ། སྐྱེ་མཆེད་འདི་ལས་སྐྱེ་མཆེད་གཞན། ། དེ་ཡི་བཟང་ངན་ལས་ཀྱིས་བྱེད། ། ཅེས་པ་དང༌། རྣམ་འགྲེལ་ལས། ཚེ་འདི་ཉིད་ཀྱི་སྐྱེ་མཆེད་ལྔ། ། ལུས་གཞན་སྐྱེད་པའི་རྒྱུ་ཡིན་ནོ། ། ཞེས་སོ། ། སྐྱེ་བ་སྔ་ཕྱི་གྲུབ་པས་ལས་རྒྱུ་འབྲས་ཀྱང་གྲུབ་སྟེ། འཕགས་པ་ཀླུ་སྒྲུབ་ཀྱིས།
ཉོན་མོངས་པ་ལས་ལས་ཏེ་དེ་ལས་ཀྱང༌། ། སྐྱེ་བ་ཀུན་ཏུ་འབྱུང་བར་ཐུབ་པས་གསུངས། ། ཞེས་སོ། ། དེ་ལྟར་ཚེ་སྔ་ཕྱི་དང་ལས་རྒྱུ་འབྲས་གྲུབ་པས་ན་སངས་རྒྱས་ཀྱང་འགྲུབ་སྟེ། ཚེ་རབས་དུ་མར་རྒྱུ་ཚོགས་གཉིས་བསགས་པས་འབྲས་བུ་སངས་རྒྱས་འབྱུང་བའི་ཕྱིར་རོ། ། དེ་སྐད་དུ་ཡང་རིན་ཆེན་ཕྲེང་བ་ལས། སངས་རྒྱས་རྣམས་ཀྱི་གཟུགས་སྐུ་ནི། ། བསོད་ནམས་ཚོགས་ལས་འཁྲུངས་པ་ཡིན། ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། །
དེ་ལྟ་བས་ན་ཚོགས་འདི་གཉིས། ། སངས་རྒྱས་ཉིད་ནི་འགྲུབ་པའི་རྒྱུ། ། ཞེས་སོ། ། དེ་ལྟར་སངས་རྒྱས་འགྲུབ་པས་དེ་གསུངས་པའི་ཆོས་དང༌། དེ་སྒྲུབ་པའི་དགེ་འདུན་ཡང་ཡོད་པར་གྲུབ་བོ། ། མྱ་ངན་ལས་འདས་པ་ལ་སྐུར་པ་འདེབས་པ་དགག་པ་ནི། ཉོན་མོངས་པ་ཆོས་ཅན། སེམས་ཀྱི་རང་བཞིན་མ་ཡིན་པར་ཐལ་ཏེ། རེས་འགའ་བ་ཡིན་པའི་ཕྱིར་རོ། ། དེ་སྐད་དུ་ཡང་རྣམ་འགྲེལ་ལས།
སེམས་འདིའི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་སོ། ། ཉོན་མོངས་པ་སྤོང་བའི་ཐབས་མེད་པའང་མ་གྲུབ་སྟེ། ཉོན་མོངས་པའི་རྒྱུ་བདག་ཏུ་འཛིན་པའམ། དངོས་པོར་འཛིན་པ་ཡིན་ལ། དེ་དང་འགལ་བའི་བདག་མེད་དམ་སྟོང་ཉིད་སྒོམ་པའི་ཐབས་ཡོད་པའི་ཕྱིར་དང༌། རྒྱུ་ལོག་པས་འབྲས་བུ་ལྡོག་སྟེ། མེ་ཤི་བས་དུ་བ་མི་འབྱུང་བ་བཞིན་ནོ། ། དེ་སྐད་དུ་ཡང་རིགས་གཏེར་ལས།
བདག་མེད་བདག་དང་འགལ་བས་ན། ། བདག་མེད་མཐོང་བས་དེ་སུན་འབྱིན། ། ཞེས་པ་དང༌། རྣམ་འགྲེལ་ལས། སྟོང་ཉིད་ལྟ་དང་དེ་འགལ་ཕྱིར། ། དེ་ལས་བྱུང་བའི་ཉེས་ཀུན་དང༌། ། འགལ་བར་རབ་ཏུ་གྲུབ་པ་ཡིན། ། ཞེས་པ་དང༌། བདག་ལྟའི་ས་བོན་སྤང་བའི་ཕྱིར། ། སླར་མི་གཤེགས་པ་ཉིད་ཡིན་ནོ། །
ཞེས་སོ། ། ཐབས་དེ་མི་ཤེས་པའི་ཕྱིར་ཞེས་པ་ཡང་མ་གྲུབ་སྟེ། ཐབས་སྟོན་པར་བྱེད་པ་སྡེ་སྣོད་ཀྱི་གཞུང་ཡོད་པའི་ཕྱིར་རོ། ། དེ་སྐད་དུ་ཡང་མངོན་པ་མཛོད་ལས། སྤྱོད་པ་རྣམས་ཀྱི་གཉེན་པོ་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་སོ། ། གཉིས་པ་གསང་བར་སྨྲ་བ་ལ་གཉིས་ལས། དང་པོ་རིག་བྱེད་ཀྱི་མཐའ་གསང་བར་སྨྲ་བ་སྟེ། དེ་ལ་བྱེད་པ་པོ་རྒྱུར་སྨྲ་བ་ཡང་ཟེར།
དེ་ཁོ་ན་ཉིད་གཅིག་ཏུ་སྨྲ་བ་ཞེས་ཀྱང་བྱ། དེ་རྣམས་ནི་མདོར་ཚངས་པ་ལ་སོགས་པ་སྟེ། དེའི་ལུགས་ཀྱིས་སྲོག་ཆགས་ཐམས་ཅད་ཀྱི་སྙིང་གི་དཀྱིལ་ན། རྣམ་པར་ཤེས་པ་སྟེ་མཐེ་བོང་ཙམ་ཆུང་སྟེ་ཡུངས་འབྲུ་ཙམ། དཀར་ལ་འཚེར་བ་སྣུམ་ལ་འདྲིལ་བ་ཅིག་ཡོད་དེ། གསང་བའི་མཛོད་ལས། ཕུང་པོ་ཉིང་མཚམས་སྦྱོར་བ་ཡང༌། ། རྟག་པར་མཐེ་བོང་ཡུངས་འབྲུ་ཙམ། ། བདག་ཅེས་བྱ་བ་ངེས་ལེན་ཏེ། ། རྫ་བཅག་བྱེ་འཕུར་ཇི་བཞིན་ནོ། །
ཞེས་སོ། ། རྣམ་པར་ཤེས་པ་གཅིག་པུ་དེ་ཡང༌། མ་རིག་པ་དང་བྲལ་བའི་ཕྱིར་སངས་རྒྱས་ཞེས་བྱ་ལ། འདོད་ཆགས་ལ་སོགས་པའི་འཆིང་བ་ལས་གྲོལ་ཞིང་བླང་དོར་མེད་པའི་ཕྱིར་མྱ་ངན་ལས་འདས་པ་ཞེས་བྱ་སྟེ། ཕ་དང་བུ་དང་བུ་མོ་སྦྱར་བ་ལས། ། རྣམ་རིག་ཙམ་ནི་རྟག་ཏུ་རྣམ་པར་དག ། འདི་ལྟར་རྟག་ཏུ་སངས་རྒྱས་གྲོལ་བ་ཡིན། ། བླང་དང་དོར་བ་མེད་ཅེས་རབ་བཏགས་པ། ། ཚངས་པ་མྱ་ངན་འདས་པར་རྟག་གནས་བྱོས། ། ཞེས་སོ། །
བུ་གཅིག་ཚངས་པ་མཆོག་ཏུ་བདེན། ། རིག་པའི་དབང་ཕྱུག་མུ་མཐའ་ཡས། ། འབའ་ཞིག་ཡོད་པར་ཉིད་སྨྲ་བ། ། དེ་ནི་ཞགས་པར་རབ་ཏུ་བརྗོད། ། ཅེས་སྨྲའོ། ། གཉིས་པ་དབུ་མའི་ཚུལ་དུ་སྨྲ་བ་ནི། མུ་སྟེགས་ཀྱི་སྟོན་པ་ཁྱབ་འཇུག་དང་མིག་མི་བཟང་ལ་སོགས་པ་སྟེ། དེའི་ལུགས་ཀྱིས་སེམས་བདག་རྟག་པ་མིང་དང་ཐ་སྙད་ལས་འདས་པ། དངོས་པོ་དང་དངོས་མེད་སྤངས་པའི་བདག་དེ་ནི་དོན་དམ་པ། དེ་ལས་གཞན་པ་མིང་དང་ཐ་སྙད་དང་གཟུགས་ལ་སོགས་པ་ཀུན་རྫོབ་སྟེ།
ཁྱབ་འཇུག་གིས་བཤད་པའི་ཞགས་ལྔ་པ་ལས། མིང་ཙམ་ལས་ནི་རབ་འདས་ཤིང༌། ། དངོས་དང་དངོས་མེད་རྣམ་པར་སྤངས། ། གང་དེ་ཤེས་ཏེ་རིག་བྱེད་རིག ། ཅེས་སྨྲ་བར་བྱེད་དོ། ། གཞན་ཡང་མུ་སྟེགས་ཀྱི་སྟོན་པ་དྲུག་གསུམ་བཅོ་བརྒྱད་ནས། རྟོག་གེ་བ་དྲུག་ནི། འོད་སྲུངས་རྫོགས་བྱེད་དང༌། ཀུན་ཏུ་རྒྱུ་གནག་ལྷས་ཀྱི་བུ་དང༌། སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་དང༌།
མི་ཕམ་སྐྲའི་ལྭ་བ་ཅན་དང༌། ཀ་ཏྱའི་བུ་ནོག་ཅན་དང༌། གཅེར་བུ་གཉེན་གྱི་བུའོ། ། རྗེས་སུ་སྒྲོགས་པ་དྲུག་ནི། བྲམ་ཟེ་རྒྱུ་སྐར་དང༌། བྲམ་ཟེ་རྣ་ལྟག་དང༌། བྲམ་ཟེ་བཟང་ལྡན་དང༌། བྲམ་ཟེ་ཚངས་པའི་ཚེ་དང༌། བྲམ་ཟེ་པདྨའི་སྙིང་པོ་དང༌། བྲམ་ཟེ་དམར་བུའོ། །
སྙོམས་པར་འཇུག་པ་ནི་རེངས་སྤྱོད་ཀྱི་བུ་ལྷག་སྤྱོད་དང༌། སྒྱུ་རྩལ་ཤེས་ཀྱི་བུ་རིང་འཕུར་དང༌། ཀུན་ཏུ་རྒྱུ་ལེགས་བཟང་དང༌། དྲང་སྲོང་མ་བཅིངས་པ་དང༌། སྟེང་རྒྱལ་འོད་སྲུངས་རལ་པ་ཅན་ནོ། ། དེ་དག་གི་འདོད་པ་ཕལ་ཆེ་བ་ནི་སྔ་མ་རྣམས་ཡིན་ནོ། ། དེ་དག་དང་དེ་དག་ལ་བརྟེན་པའི་མུ་སྟེགས་བྱེད་ཀྱི་འདོད་པ་དང༌། དེ་དག་དགག་པ་རྒྱས་པ་ནི་འདིར་མ་སྤྲོས་ཏེ་ཡི་གེ་མངས་པོ་ལ་འཇིགས་པའོ། ། དེ་ལྟར་མྱ་ངན་ལས་འདས་པ་ལས་ཕྱི་རོལ་དུ་གྱུར་པ་ཕྱི་པ་མུ་སྟེགས་ཀྱི་གཞུང་ལུགས་བཤད་ནས། ད་ནི་དེ་ལས་ནང་དུ་གྱུར་པ་ནང་པ་སངས་རྒྱས་པའི་གཞུང་ལུགས་བཤད་པར་བྱའོ། །
དེ་གཉིས་ཀྱི་ཁྱད་པར་གང་ཞེ་ན། ཁ་ཅིག་ན་རེ། འདུས་བྱས་ཐམས་ཅད་མི་རྟག་པ། ཟག་པ་དང་བཅས་པ་ཐམས་ཅད་སྡུ་བསྔལ་བ། ཆོས་ཐམས་ཅད་བདག་མེད་པ། མྱ་ངན་ལས་འདས་པ་ཐམས་ཅད་ཞི་བ་སྟེ། ཆོས་རྟགས་ཀྱི་ཕྱག་རྒྱ་བཞི་ཁས་ལེན་པ་དང་མི་ལེན་པའོ་ཞེས་ཟེར་རོ། ། འོ་ན་གནས་མ་བུའི་སྡེ་པ་སངས་རྒྱས་པ་མ་ཡིན་པར་འགྱུར་ཏེ། བརྗོད་དུ་མེད་པའི་བདག་ཁས་ལེན་པའི་ཕྱིར་རོ། ། ཁ་ཅིག་ན་རེ་དབང་ཕྱུག་ལ་སོགས་པ་སྐྱབས་གནས་སུ་འཛིན་པ་ཕྱི་རོལ་པ་ཡིན་ལ།
དཀོན་མཆོག་གསུམ་སྐྱབས་གནས་སུ་འཛིན་པ་ནང་པ་སངས་རྒྱས་པ་ཡིན་ནོ། ། ཞེས་ཟེར་རོ། ། དེ་ལྟ་ན་དེ་བཞིན་གཤེགས་པའང་ནང་པ་མ་ཡིན་པར་འགྱུར་ཏེ། དཀོན་མཆོག་གསུམ་ལ་སྐྱབས་སུ་མི་འགྲོ་བའི་ཕྱིར་རོ། ། ཡང་ལ་ལ་ན་རེ། རྟག་པའམ་ཆད་པར་ལྟ་བ་ནི་ཕྱི་པ་ཡིན་ལ། བདག་མེད་པའི་ལྟ་བ་ཅན་ནི་ནང་པ་ཡིན་པའོ། ། ཞེས་ཟེར་རོ། ། འོ་ན་གྲུབ་མཐས་བློ་མ་བསྒྱུར་བ་ཁ་ཅིག་ཀྱང་ཕྱི་པ་མུ་སྟེགས་པར་འགྱུར་ཏེ། ཉེར་ལེན་གྱི་ཕུང་པོ་ལ་རྟག་པའམ།
ཆད་པར་ལྟ་བའི་ཕྱིར་རོ། ། གནས་མ་བུ་པ་ནང་པ་མ་ཡིན་པར་འགྱུར་རོ། ། ཡང་འགའ་ཞིག་ན་རེ་ཚངས་པ་ལ་སོགས་པ་འབྲས་བུར་འཛིན་པ་ཕྱི་པ་མུ་སྟེགས་པ་ཡིན་ལ། བྱང་ཆུབ་གསུམ་འབྲས་བུར་འཛིན་པ་ནང་པའོ་ཞེས་སྨྲའོ། ། དེ་ལྟར་ན་ཆད་པར་ལྟ་བ་རྣམས་ཕྱི་པ་མ་ཡིན་པར་འགྱུར་ཏེ། འབྲས་བུ་གང་ཡང་མི་འཛིན་པའི་ཕྱིར་རོ། ། དེས་ན་གྲུབ་མཐས་བློ་བསྒྱུར་བ་གང་ཞིག་ཡང་དག་པའི་བསླབ་པ་གསུམ་ལ་མི་སློབ་པ་ནི་མུ་སྟེགས་པ་ཡིན་ཞིང༌། གྲུབ་མཐས་བློ་བསྒྱུར་ནས་ཡང་དག་པའི་བསླབ་པ་གསུམ་ལ་སློབ་པའམ། བསླབ་པ་མཐར་ཕྱིན་པ་ནི་ནང་པ་སངས་རྒྱས་པ་ཡིན་ནོ། ། ཁྱད་པར་དེ་དག་དང་ལྡན་པའི་ནང་པ་སངས་རྒྱས་པ་ལ་གཉིས་ཏེ།
ཐེག་པ་ཆུང་བ་དང༌། ཐེག་པ་ཆེན་པོའོ། ། དང་པོ་ལ་གཉིས། ཉན་ཐོས་དང༌། རང་སངས་རྒྱས་སོ། ། དང་པོ་ལ་དྲུག་ལས། དང་པོ་ངེས་པའི་ཚིག་ནི་གཞན་བརྟེན་ཐོས་སྒྲོགས་ཞེས་པ་སྟེ། སློབ་དཔོན་གཞན་ལ་བརྟེན་ཅིང༌། དེ་ལས་ཐོས་པའི་དོན་གཞན་ལ་སྒྲོགས་པའོ། ། དེ་སྐད་དུ་ཡང་དམ་པའི་ཆོས་པདྨ་དཀར་པོ་ལས།
མགོན་པོ་དེ་རིང་བདག་ཅག་ཉན་ཐོས་འགྱུར། ། བྱང་ཆུབ་དམ་པ་ཡང་དག་བསྒྲག་པར་བགྱི། ། བྱང་ཆུབ་པ་ཡི་སྒྲ་ཡང་རབ་ཏུ་བརྗོད། ། དེ་བས་བདག་ཅག་ཉན་ཐོས་མེ་ཟད་འདྲ། ། ཞེས་སོ། ། རྒྱུ་མཚན་དེ་ནི་བྱང་ཆུབ་སེམས་དཔའ་ལ་ཡང་ཡོད་པས་ཉན་ཐོས་སུ་འགྱུར་ཞེ་ན། མི་འགྱུར་ཏེ་སྒྲ་བཤད་དུ་ཡོད་ཀྱང་མི་འཇུག་པའི་ཕྱིར་རོ། ། གཉིས་པ་འཇུག་པའི་སྒོ་ནི། འཕགས་པའི་བདེན་པ་བཞི་ལ་རྣམ་ཤེས་བཅུ་དྲུག་གི་སྒོ་ནས་འཇུག་སྟེ། མངོན་པ་མཛོད་ལས།
བདེན་པ་དག་ནི་བཞིར་བཤད་དོ། ། སྡུག་བསྔལ་དེ་བཞིན་ཀུན་འབྱུང་དང༌། ། འགོག་དང་ལམ་སྟེ་དེ་ལྟར་ན། ། དེ་དག་ཇི་ལྟར་མངོན་རྟོགས་རིམ། ། ཞེས་པ་དང༌། དེ་ལྟར་ལྡན་པའི་མངོན་རྟོགས་འདི། ། སེམས་བཅུ་དྲུག་གོ་རྣམ་གསུམ་སྟེ། ། མཐོང་དམིགས་བྱ་བ་ཞེས་བྱའོ། ། ཞེས་སོ། ། གསུམ་པ་བསྲུང་བའི་ཚུལ་ཁྲིམས་ནི།
སོ་སོ་ཐར་པ་རིགས་བརྒྱད་དེ། དེ་ཉིད་ལས། སོ་ཐར་ཞེས་བྱ་རྣམ་པ་བརྒྱད། ། རྫས་སུ་རྣམ་པ་བཞི་ཡིན་ནོ། ། མཚན་ལས་མིང་ནི་འཕོ་བའི་ཕྱིར། ། ཐ་དད་དེ་དག་འགལ་བ་མེད། ། སྤང་བྱ་ལྔ་བརྒྱད་བཅུ་དང་ནི། ། ཐམས་ཅད་སྤོང་བ་ནོས་པ་ལས། ། དགེ་བསྙེན་དང་ནི་བསྙེན་གནས་དང༌། ། དགེ་ཚུལ་བྱེད་དང་དགེ་སློང་ཉིད། །
ཅེས་སོ། ། བཞི་པ་གྲུབ་པའི་འབྲས་བུ་ལ་གཉིས་ལས། ལྷག་མ་དང་བཅས་པའི་མྱ་ངན་ལས་འདས་པ་ནི་འདུས་བྱས་བརྒྱད་ཅུ་རྩ་དགུ་དང༌། འདུས་མ་བྱས་བརྒྱད་ཅུ་རྩ་དགུའམ། དགེ་སྦྱོང་གི་འབྲས་བུ་བཞི་ཡིན་ཏེ། དེ་ཉིད་ལས། དགེ་སྦྱོང་ཚུལ་ནི་དྲི་མེད་ལམ། ། འབྲས་བུ་འདུས་བྱས་འདུས་མ་བྱས། ། དེ་དག་བརྒྱད་ཅུ་རྩ་དགུའོ། ། གྲོལ་ལམ་ཟད་པ་རྣམས་དང་བཅས། །
འབྲས་བུ་བཞི་རྣམས་གཞག་པ་ནི། ། རྒྱུ་ལྔ་དག་ནི་སྲིད་ཕྱིར་རོ། ། འབྲས་ལ་སྔོན་ལམ་བཏང་བ་དང༌། ། གཞན་ཐོབ་པ་དང་ཟད་སྡོམ་དང༌། ། ཤེས་པ་བརྒྱད་སོགས་ཐོབ་པ་དང༌། ། རྣམ་པ་བཅུ་དྲུག་ཐོབ་པའོ། ། ཞེས་སོ། ། ཡང་ན་དགྲ་བཅོམ་པའི་ཚེའི་འདུ་བྱེད་བཏང་ནས་སོ། ། ལྷག་མ་མེད་པའི་མྱ་ངན་ལས་འདས་པ་ནི་འདི་ལྟ་སྟེ། མར་མེ་ཤི་བ་ལྟར། །
དེ་ཡི་སེམས་ནི་རྣམ་པར་ཐར། ། ཞེས་བཤད་པས། དགྲ་བཅོམ་པའི་ཚེའི་འདུ་བྱེད་བཏང་ནས། སྡུག་བསྔལ་ལམ་ཕུང་པོའི་ལྷག་མ་ཅུང་ཟད་ཀྱང་མ་ལུས་པའོ། ། ལྔ་པ་རྟོགས་པའི་ལྟ་བ་ནི། གང་ཟག་གི་བདག་མེད་རྟོགས་པ་ཡིན་ནོ། ། དེའང་མུ་སྟེགས་བྱེད་ཀྱིས་བཏགས་པའི་གང་ཟག་གི་བདག་རྟག་པ་གཅིག་པུ་གཙང་བར་བྱེད་པ་པོ་རང་དབང་ཅན་ཞེས་པ་དེ་མེད་པའོ། ། དེ་ལྟ་བུའི་གང་ཟག་གི་བདག་ཡོད་པར་འཛིན་པའི་བློ་འཁྲུལ་པ་ཡིན་ཏེ། ཡུལ་མེད་པའི་བློ་ཡིན་པའི་ཕྱིར། ཐག་པ་ལ་སྦྲུལ་དུ་འཛིན་པ་བཞིན་ནོ། །
གཏན་ཚིགས་དེ་ཉིད་མ་གྲུབ་བོ་ཞེ་ན། ཕུང་པོ་དེ་ཉིད་གང་ཟག་གི་བདག་ཡིན་ནམ། ཕུང་པོ་ལས་གཞན་དུ་ཡོད། ཕུང་པོ་ཉིད་གང་ཟག་གི་བདག་ཡིན་ན། ཕུང་པོ་ཆོས་ཅན་གང་ཟག་གི་བདག་མ་ཡིན་པར་ཐལ་ཏེ། བདག་དང་མཚན་ཉིད་མི་མཐུན་པའི་ཕྱིར་རོ། ། མ་གྲུབ་བོ་ཞེ་ན། ཕུང་པོ་ཆོས་ཅན་བདག་དང་མི་མཐུན་པར་ཐལ་ཏེ། མི་རྟག་པ་དུ་མ་ཡིན་ཞིང༌། བྱེད་པ་པོ་མ་ཡིན་ལ་མི་གཙང་བ་གཞན་དབང་དུ་གྱུར་པའི་ཕྱིར་རོ། །
དེ་སྐད་དུ་ཡང་མདོ་སྡེ་རྒྱན་ལས། བདག་ཏུ་ལྟ་བ་བདག་ཉིད་བདག་མཚན་མིན། ། ངན་པར་གནས་མིན་མཚན་ཉིད་མི་འདྲའི་ཕྱིར། ། ཞེས་སོ། ། ཕུང་པོ་ལས་གཞན་དུ་གང་ཟག་གི་བདག་ཡོད་དོ་ཞེ་ན། ཕུང་པོ་ལས་གཞན་པ་ཆོས་ཅན་གང་ཟག་གི་བདག་མེད་པར་ཐལ་ཏེ། གང་ཟག་མེད་པའི་ཕྱིར་རོ། ། དེ་སྐད་དུ་ཡང་ཚུལ་གསུམ་སྒྲོན་མེ་ལས། རྒྱུན་ལ་གང་ཟག་ཅེས་བྱ་སྟེ། ། ཞེས་བཤད་པས་ཕུང་པོའི་རྒྱུན་རྒྱུ་ལས་དང་ཉོན་མོངས་པས་གང་ཞིག་ཟག་པས་གང་ཟག་ཅེས་བྱའོ། །
མདོ་ལས་ཀྱང༌། དགེ་སློང་དག་བདག་གོ་སྙམ་དུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་ཁོ་ན་ལ་རྗེས་སུ་ལྟའོ། ། ཞེས་དང༌། མངོན་པ་མཛོད་ལས། བདག་མེད་ཕུང་པོ་ཙམ་ཉིད་དོ། ། ཞེས་གསུངས་སོ། ། དེའང་གཞུང་ལུགས་ཁ་ཅིག་གི་དབང་དུ་བྱས་ནས་གང་ཟག་གི་བདག་མེད་རྟོགས་ཤིང༌། ཆོས་ཀྱི་བདག་མེད་མ་རྟོགས་སོ་ཞེས་རྣམ་པར་གཞག་པ་ཡིན་གྱི། དོན་གྱི་གནས་ལུགས་ལ་ཉན་རང་གིས་བདག་མེད་གཉིས་ཀ་རྟོགས་པ་ཡིན་ཏེ། བཞི་བསྡུ་བ་ལས།
དེ་ལ་གང་ཟག་གི་བདག་མེད་ནི། རྟེན་ཅིང་འབྲེལ་པར་འབྱུང་བའི་འདུ་བྱེད་ཕུང་པོ་རྣམས་ལས་དོན་ཐ་དད་པའི་བདག་མེད་པའི་ཕྱིར་རོ། ། ཆོས་ལ་བདག་མེད་པ་ནི། ཕུང་པོ་དེ་དག་ཉིད་བདག་མེད་དེ། ། མི་རྟག་པའི་ཕྱིར་རོ་ཞེས་དང༌། ཀ་ཏྱ་ནའི་མདོ་ལས། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏྱ་ན་ཡི། ། གདམས་ངག་ལས་ནི་ཡོད་པ་དང༌། ། མེད་པ་གཉིས་ཀའང་དགག་པར་མཛད། །
ཅེས་པ་དང༌། རིན་ཆེན་ཕྲེང་བ་ལས་ཀྱང༌། ཐེག་པ་ཆེ་ལ་སྐྱེ་མེད་བསྟན། ། གཞན་གྱི་ཟད་པ་སྟོང་པ་ཉིད། ། ཟད་དང་མི་སྐྱེ་དོན་དུ་ན། ། གཅིག་པ་དེ་ཕྱིར་བཟོད་པར་གྱིས། ། ཞེས་སོ། ། གལ་ཏེ་ཉན་རང་གིས་ཆོས་ཀྱི་བདག་མེད་མ་རྟོགས་ན་ཉན་ཐོས་དགྲ་བཅོམ་དང༌། རང་རྒྱལ་ཆོས་ཅན། ཁམས་གསུམ་དུ་སྐྱེ་བ་ལེན་པར་ཐལ་ཏེ།
དངོས་པོའམ་ཕུང་པོར་འཛིན་པ་ཡོད་པའི་ཕྱིར་རོ། ། འདི་ལ་གསུམ་ལས། རྟགས་མ་གྲུབ་བོ་ཞེ་ན། ཆོས་ལ་བདག་འཛིན་ཡོད་པ་ཉམས་སོ། ། ཁྱབ་པ་མ་གྲུབ་བོ་ཞེ་ན། སློབ་དཔོན་ཀླུ་སྒྲུབ་ཀྱིས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བར་འགྱུར། །
ཞེས་བཤད་པས་གྲུབ་བོ། ། འདོད་ན་ཉན་ཐོས་དགྲ་བཅོམ་དང་རང་རྒྱལ་ཆོས་ཅན། མྱ་ངན་ལས་འདས་ནས་འཁོར་བ་ལ་མི་གནས་པའི་སྐྱེ་བ་ལེན་པ་མ་ཡིན་པར་འགྱུར་ཏེ། ཁམས་གསུམ་གྱི་སྐྱེ་བ་ལེན་པའི་ཕྱིར་རོ། ། འདོད་ན་དཔལ་ཕྲེང་གི་མདོ་ལས། བཅོམ་ལྡན་འདས་དཔེར་ན་ལེན་པའི་རྐྱེན་གྱི་ཟག་པ་དང་བཅས་པའི་ལས་ཀྱི་རྒྱུ་ལས་བྱུང་བའི་སྲིད་པ་གསུམ་འབྱུང་བ་དེ་བཞིན་དུ། བཅོམ་ལྡན་འདས་མ་རིག་པའི་བག་ཆགས་ཀྱི་སའི་རྐྱེན་གྱིས་ཟག་པ་མེད་པའི་ལས་ཀྱི་རྒྱུ་ལས་བྱུང་བ་དགྲ་བཅོམ་པ་དང༌། རང་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། བཅོམ་ལྡན་འདས་མ་རིག་པའི་བག་ཆགས་ནི་ས་གསུམ་པོ་འདི་དག་ཏུ་ཡིད་ཀྱི་རང་བཞིན་གྱི་ལུས་གསུམ་པོ་འདི་དག་འབྱུང་བ་དང༌། ཟག་པ་མེད་པའི་ལས་མངོན་པར་འགྲུབ་པའི་རྐྱེན་ལགས་སོ་ཞེས་གསུངས་པ་དང་འགལ་ལོ། །
འོ་ན་ཉན་ཐོས་ཀྱི་ཐེག་པ་ལས་ཀྱང་ཆོས་ཀྱི་བདག་མེད་བསྟན་ན། ཐེག་པ་ཆེན་པོ་དོན་མེད་དོ་ཞེ་ན། མ་ཡིན་ཏེ་ཆོས་ཀྱི་བདག་མེད་གསལ་བར་བཤད་པའོ། ། དེ་སྐད་དུ་ཡང་དབུ་མ་ལ་བསྟོད་པ་ལས། མཚན་མ་མེད་པར་རྟོགས་པར་ཁྱོད་ཀྱིས་ཐར་བ་མེད་པར་གསུངས། དེ་ཕྱིར་ཁྱོད་ཀྱིས་ཐེག་ཆེན་ལས། ། དེ་ནི་ཚངས་པར་བསྟན་པ་ལགས། ། ཞེས་སོ། ། ཉན་ཐོས་ལས་ཁྱད་པར་དུ་འཕགས་པའི་དོན་གཞན་ཡང་བསྟན་པ་ཡིན་ཏེ། རིན་ཆེན་ཕྲེང་བ་ལས།
ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང༌། ། སྤྱོད་པ་ཡོངས་བསྔོ་མ་བཤད་དེ། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སེམས་དཔའ་གནས་པའི་དོན། ། མདོ་སྡེ་ལས་ནི་བཀའ་མ་སྩལ། ། ཐེག་པ་ཆེ་ལ་བཀའ་སྩལ་པ། ། དེ་ཕྱིར་མཁས་པ་རྣམས་ཀྱིས་གཟུང༌། ། ཞེས་སོ། ། ཉན་རང་གི་བདག་མེད་གཉིས་ཀ་རྟོགས་ཀྱང་བསྐལ་པ་གྲངས་མེད་དུ་སྒྲིབ་པ་མ་སྦྱངས་པས་ཤེས་བྱའི་སྒྲིབ་པ་ཟད་པ་ཡང་མ་ཡིན་ནོ། །
དྲུག་པ་རབ་ཏུ་དབྱེ་ན་གསུམ་སྟེ། གྲུབ་མཐའི་སྒོ་ནས་དབྱེ་བ་དང༌། སྡེ་པའི་སྒོ་ནས་དབྱེ་བ་དང༌། འབྲས་བུའི་སྒོ་ནས་དབྱེ་བའོ། ། དང་པོ་ནི་ཉན་ཐོས་བྱེ་བྲག་ཏུ་སྨྲ་བ་དང༌། མདོ་སྡེ་པ་གཉིས་སོ། ། དེའང་གཉིས་ཀས་ཕྱི་རོལ་པས་བཏགས་པའི་བདག་རྟག་པ་གཅིག་པུ་རང་དབང་ཅན་ལ་སོགས་པ་ནི། ཐག་པ་ལ་སྦྲུལ་བཞིན་ཀུན་རྫོབ་ཏུའང་མི་འདོད་ལ། གང་ཟག་གི་བདག་མེད་རྟོགས་ནས། ཆོས་ཀྱི་བདག་གཟུང་འཛིན་གཉིས་ཀ་བདེན་པར་འདོད་དེ།
འདིར་ཉན་ཐོས་ཀྱི་སྡེ་པ་གཉིས་ཀྱི་འདོད་ལུགས་ངོས་གཟུང་བ་དང༌། མི་འཐད་པའི་ཆ་དགག་པ་ལས། དང་པོ་ནི་ཕྱིའི་རྡུལ་ཕྲ་རབ་ནི་དོན་དམ་པ་ཡིན་ལ། དེས་བརྩམས་པའི་རགས་པ་ནི་ཀུན་རྫོབ་ཡིན་ནོ། ། ནང་འཛིན་པའི་སེམས་ཀྱང་སྐད་ཅིག་དོན་དམ་དུ་འདོད་པ་མཐུན་ནོ། ། མི་མཐུན་པའི་ཚུལ་ལ་བཞི་ལས་རྡུལ་ཕྲ་རབ་འདུས་ནས་རགས་པ་བརྩམས་པའི་ཚུལ་མི་མཐུན་ཏེ། བྱེ་བྲག་ཏུ་སྨྲ་བ་ནི་རྡུལ་ཕྲ་རབ་སིལ་བུ་བསྐོར་བ་བར་དང་བཅས་པ་གཡག་རྔའམ་ནེའུ་སིང་ལྟ་བུར་འདོད་དོ། ། དེ་སྐད་དུ་ཡང་དབུ་མ་རྒྱན་ལས། ཐ་དད་ཕྱོགས་ནས་མང་པོ་དག ། འགའ་ལ་ཀུན་ནས་བསྐོར་ཙམ་དུ། །
བརྗོད་པར་ཟད་ཀྱི་རྡུལ་དེ་ནི། ། ཆ་ཤས་བཅས་པའི་བདག་ཉིད་མིན། ། ཞེས་སོ། ། སིལ་བུ་སོ་སོར་གནས་ཀྱང་མི་འཇིག་པ་ནི། སེམས་ཅན་གྱི་ལས་སམ་རླུང་གིས་གཟུང་བར་འདོད་དོ། ། མདོ་སྡེ་པ་ནི་རྡུལ་ཕྲ་རབ་རྣམས་འབྱར་ཡང་མ་འབྱར་ལ་བར་ཡང་མེད་པར་འདོད་དོ། ། དེ་ཡང་སྣང་བ་བཅུ་བདུན་པ་ལས། ཆོས་ཙམ་ལྟ་བའི་ཉན་ཐོས་ལ། ། མདོ་སྡེ་པ་དང་བྱེ་བྲག་གཉིས། ། ཕྱི་རོལ་རྡུལ་ལ་རྩོད་བྱེད་ཅིང༌། །
ཤེས་པ་སྐད་ཅིག་གནས་པར་མཐུན། ། ཞེས་སོ། ། གཉིས་པ་ཤེས་པས་ཡུལ་འཛིན་པའི་ཚུལ་མི་མཐུན་ཏེ། བྱེ་བྲག་ཏུ་སྨྲ་བ་ན་རེ། དབང་པོས་རང་དོན་གྱི་རང་མཚན་མཐོང་ནས་ཤེས་པས་འཛིན་པ་ཡིན་ཏེ། མངོན་པ་མཛོད་ལས། མིག་གིས་གཟུགས་རྣམས་མཐོང་རྟེན་བཅས། ། དེ་ལ་རྣམ་ཤེས་བརྟེན་པའི་མིན། ། གང་ཕྱིར་བར་དུ་ཆོད་པ་ཡི། ། གཟུགས་ནི་མཐོང་བ་མིན་ཕྱིར་རོ། །
ཞེས་པ་དང༌། གཉིས་ཀྱི་རྣམ་ཤེས་ཕྱི་ཡི་ལྔ། ། རང་བཞིན་ཡིན་ཞེས་ཁོ་ནས་ཤེས། ། ཞེས་སོ། ། དེའང་གཟུང་འཛིན་དུས་མཉམ་པ་སྟེ། འདས་པ་དང་མ་འོངས་པ་རྣམ་ཤེས་བསྐྱེད་པའི་བྱ་བ་མི་བྱེད་པའི་ཕྱིར་རོ། ། མདོ་སྡེ་པ་ན་རེ་དབང་པོ་ཆོས་ཅན། དོན་མཐོང་བྱེད་མ་ཡིན་ཏེ། བེམས་པོ་ཡིན་པའི་ཕྱིར་བུམ་པ་བཞིན་ནོ། ། དེ་སྐད་དུའང་རིགས་གཏེར་ལས།
བེམས་པོ་ཡིན་ཕྱིར་ལྟ་བྱེད་མིན། ། ཞེས་སོ། ། དོན་ཆོས་ཅན་རྣམ་ཤེས་ཀྱིས་མཐོང་བ་མ་ཡིན་ཏེ། ལྐོག་ན་མོ་ཞེས་བྱ་བ་འདས་པ་ཡིན་པའི་ཕྱིར་རོ། ། དེས་ན་དོན་གྱིས་གཏད་པའི་ཤེས་པ་ཉིད་སྣང་བའོ། ། དེ་སྐད་དུའང་ཆོས་ཀྱི་གྲགས་པས། དུས་ཐ་དད་ལ་ཇི་ལྟར་གཟུང༌། ། ཞེ་ན་ཤེས་ལ་རྣམ་པ་ནི། ། འཇོག་པར་ནུས་པ་རྒྱུ་ཉིད་ལ། ། གཟུང་བ་ཐ་དད་ཤེས་པས་རིག །
ཅེས་པ་དང༌། རྒྱུ་ཡི་དངོས་པོ་མ་གཏོགས་པ། ། གཟུང་བ་ཞེས་བྱ་ཅི་ཡང་མེད། ། ཅེས་པ་དང༌། དབུ་མ་རྒྱན་ལས། ཤེས་པ་རྣམ་བཅས་ཕྱོགས་ལ་ནི། ། དངོས་སུ་དེ་དག་མི་སྲིད་ཀྱང༌། ། དེ་དག་གཟུགས་བརྙན་འདྲ་བས་ན། ། གདགས་པ་ཙམ་གྱི་ཚོར་བ་རུང༌། ། ཞེས་པ་དང༌།
དོན་གྱི་རྣམ་པ་མཐོང་བ་ལ། ། དོན་མཐོང་ཞེས་ནི་བཏགས་པ་ཡིན། ། ཞེས་སོ། ། གསུམ་པ་གཞི་ལྔ་རྫས་སུ་གྲུབ་པ་དང་མ་གྲུབ་པའི་ཚུལ་མི་མཐུན་ཏེ། བྱེ་བྲག་ཏུ་སྨྲ་བ་ནི། གཞི་ལྔ་ཆར་རྫས་སུ་འདོད་ལ། མདོ་སྡེ་པ་ནི་གཟུགས་དང་སེམས་དང་སེམས་ལས་བྱུང་བ་གསུམ་རྫས་སུ་ཡོད་ཅིང༌། མི་ལྡན་པའི་འདུ་བྱེད་དང༌། འདུས་མ་བྱས་ནི་རྫས་སུ་མི་འདོད་དེ། དེའང་གཞི་ལྔ་ལས་གཟུགས་ཀྱི་གཞི་ནི་མིག་ལ་སོགས་པའི་དབང་པོ་ལྔ་དང༌།
གཟུགས་ལ་སོགས་པའི་དོན་ལྔ་དང༌། རྣམ་པར་རིག་བྱེད་མ་ཡིན་པའི་གཟུགས་སོ། ། སེམས་ནི་རྣམ་པར་ཤེས་པའི་ཚོགས་དྲུག་གོ ། རྣམ་ཤེས་ཚོགས་བརྒྱད་དུ་འདོད་པ་སེམས་ཙམ་པའི་ལུགས་སོ། ། སེམས་ལས་བྱུང་བ་ནི་བཞི་བཅུ་རྩ་དྲུག་སྟེ། སེམས་ཀྱི་ས་མང་པོ་བ་བཅུ་དང༌། དགེ་བའི་ས་མང་པོ་བ་བཅུ་དང༌། ཉོན་མོངས་པའི་ས་པ་དྲུག་དང༌། མི་དགེ་བའི་ས་པ་གཉིས་དང༌། ཉོན་མོངས་པ་ཆུང་ངུའི་ས་པ་བཅུ་དང༌།
མ་ངེས་པའི་ས་པ་བརྒྱད་དོ། ། སེམས་ལས་བྱུང་བ་ལྔ་བཅུ་རྩ་གཅིག་ཏུ་བཤད་པ་ནི། སེམས་ཙམ་པའི་ལུགས་ཡིན་ཏེ། ཀུན་དུ་འགྲོ་བ་ལྔ་དང༌། ཡུལ་སོ་སོར་ངེས་པ་ལྔ་དང༌། བཅུ་གཅིག་དགེ་བ་དང༌། རྩ་བའི་ཉོན་མོངས་དྲུག་དང༌། ཉི་ཤུ་ཉེ་བའི་ཉོན་མོངས་པ་དང༌། བཞི་གཞན་དུ་འགྱུར་བའོ། ། མི་ལྡན་པའི་འདུ་བྱེད་ནི།
དངོས་བཞི་ཆ་དང་བཅས་པ་སྟེ། མངོན་པ་མཛོད་ལས། མི་ལྡན་པ་ཡི་འདུ་བྱེད་རྣམས། ། ཐོབ་དང་མ་ཐོབ་སྐལ་མཉམ་དང༌། ། འདུ་ཤེས་མེད་དང་སྙོམས་འཇུག་དག ། སྲོག་དང་མཚན་ཉིད་རྣམས་དང་ནི། ། མིང་གི་ཚོགས་ལ་སོགས་པ་ཡང༌། ། ཞེས་སོ། ། འདུས་མ་བྱས་ནི། ནམ་མཁའ་དང༌།
སོ་སོར་བརྟགས་པས་འགོག་པ་དང༌། སོ་སོར་བརྟགས་པ་མ་ཡིན་པའི་འགོག་པའོ། ། ཁ་ཅིག་ན་རེ་དེ་བཞིན་ཉིད་དང༌། བཞིའོ་ཞེས་ཟེར་རོ། ། བཞི་པ་ཤེས་པའི་རིག་ཚུལ་ནི་མི་མཐུན་ཏེ། བྱེ་བྲག་ཏུ་སྨྲ་བ་ནི་ཤེས་པ་ཐམས་ཅད་གཞན་རིག་ཏུ་འདོད་ལ། མདོ་སྡེ་པ་ནི་རང་རིག་གཞན་རིག་གཉིས་སུ་འདོད་དོ། ། དེ་ལྟར་ཉན་ཐོས་སྡེ་པ་གཉིས་ཀྱི་འདོད་པ་ཅུང་ཟད་བརྗོད་ནས། ད་ནི་དེ་དག་འཐད་མི་འཐད་ཀྱི་རིམ་པ་ཅུང་ཟད་བཤད་པར་བྱའོ། ། འདི་ལ་གཉིས་ཏེ།
སྤྱིར་དགག་པ་དང༌། སོ་སོར་དགག་པའོ། ། དང་པོ་ནི་མུ་སྟེགས་པའམ། ཉན་ཐོས་སྡེ་པ་འདོད་པའི་རྡུལ་དེ་དག་ཆོས་ཅན། དོན་དམ་པ་མ་ཡིན་པར་ཐལ་ཏེ། བདེན་པའི་གཅིག་དང་དུ་མ་དང་བྲལ་བའི་ཕྱིར་རོ། ། མ་གྲུབ་བོ་ཞེ་ན། རྡུལ་ཕྲན་དེ་དུ་མར་ཡོད་དམ། གཅིག་ཏུ་ཡོད། གཅིག་ཏུ་ཡོད་ན་ཆ་མེད་ཀྱི་གཅིག་ཏུ་ཡོད་དམ།
ཟླ་མེད་ཀྱི་གཅིག་ཏུ་ཡོད། ཆ་མེད་ཀྱི་གཅིག་ཏུ་ཡོད་ན། ཉི་ཤུ་པ་ལས། དྲུག་གིས་ཅིག་ཅར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ནི་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། ། ཞེས་པའི་རིགས་པས་ཁེགས་སོ། ། ཟླ་མེད་ཀྱི་གཅིག་ཏུ་ཡོད་ན། རགས་པ་ཙམ་མི་ནུས་པར་འགྱུར་ཏེ།
རྡུལ་ཕྲན་དུ་མ་མེད་པའི་ཕྱིར་རོ། ། དེ་སྐད་དུ་ཡང༌། དབུ་མ་རྒྱན་ལས། འབྱར་བ་འམ་ནི་བསྐོར་བ་འམ། ། བར་མེད་རྣམ་པར་གནས་ཀྱང་རུང༌། ། དབུས་གནས་རྡུལ་ཕྲན་རྡུལ་གཅིག་ལ། ། ལྟ་སའི་རང་བཞིན་གང་ཡིན་པ། ། རྡུལ་ཕྲན་གཞན་ལ་ལུས་པ་ཡང༌། ། དེ་ཉིད་གལ་ཏེ་ཡིན་བརྗོད་ན། ། ཇི་ལྟར་རྒྱས་འགྱུར་མ་ཡིན་ནམ། །
ཞེས་སོ། ། གལ་ཏེ་དུ་མར་ཡོད་དོ་ཞེ་ན། རྡུལ་ཕྲན་ཆོས་ཅན་དུ་མར་མེད་པར་ཐལ་ཏེ། དུ་མའི་རྒྱུ་གཅིག་མེད་པའི་ཕྱིར་རོ། ། དེ་བཞིན་དུ་སེམས་ལ་སོགས་པ་ལའང་ཤེས་པར་བྱའོ། ། དེ་སྐད་དུ་ཡང་རྣམ་འགྲེལ་ལས། གང་གི་དངོས་པོ་རྣམ་དཔྱད་ན། ། དེ་ཉིད་དུ་ནི་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། །
ཅེས་དང༌། དབུ་མ་རྒྱན་ལས། དངོས་པོ་གང་དག་རྣམ་དཔྱད་ན། ། དེ་དང་དེ་ལ་གཅིག་ཉིད་མེད། ། གང་ལ་གཅིག་ཉིད་ཡོད་མིན་ན། ། དེ་ལ་དུ་མ་ཉིད་ཀྱང་མེད། ། ཅེས་སོ། ། སོ་སོར་དགག་པ་ལ་གཉིས་ལས། བྱེ་བྲག་ཏུ་སྨྲ་བ་དགག་པ་ནི་རྡུལ་ཕྲ་རབ་ཆོས་ཅན། བསྐོར་བར་བཅས་པ་མ་ཡིན་པར་ཐལ་ཏེ།
ཆ་ཤས་མེད་པའི་ཕྱིར་རོ། ། དེས་ན་ཕྱོགས་དུས་ནས་བསྐོར་བ་ཡིན་པའི་ཕྱིར་ཆ་མེད་གཅིག་མ་ཡིན་ཏེ། ཉི་ཤུ་པ་ལས། གང་ལ་ཕྱོགས་ཆ་ཐ་དད་ཡོད། ། དེ་ནི་གཅིག་ཏུ་མི་རུང་ངོ༌། ། ཞེས་སོ། ། གཞན་ཡང་དབང་པོ་ཆོས་ཅན། ། དོན་མི་མཐོང་བར་ཐལ་ཏེ། ། དོན་དང་འབྲེལ་བ་མེད་པའི་ཕྱིར་རྣ་བས་གཟུགས་མི་མཐོང་བ་བཞིན་ནོ། ། རྟགས་མ་གྲུབ་བོ་ཞེ་ན།
རིགས་གཏེར་ལས། དུས་མཉམ་པ་ལ་འབྲེལ་བ་མེད། ། སྔ་ཕྱི་མིན་ལ་དེ་བྱུང་མེད། ། སྔ་ཕྱི་ཡོད་ན་གང་རུང་མེད། ། དེས་ན་དངོས་དང་དངོས་མེད་ལ། ། དེ་ལས་བྱུང་བའི་འབྲེལ་པ་མེད། ། ཅེས་པ་དང༌། བདག་གཅིག་པ་ལ་ཆོས་གཉིས་མེད། ། ཆོས་གཉིས་མེད་ན་འབྲེལ་མི་སྲིད། ། དེས་ན་བྱས་དང་མི་རྟག་པ། །
དོན་གྱི་སྟེང་ན་འབྲེལ་པ་མེད། ། ཅེས་པའི་རིགས་པས་གྲུབ་བོ། ། ཡང་ཤེས་པ་ཆོས་ཅན་དོན་མི་ཤེས་པར་འགྱུར་ཏེ། དོན་གྱི་རྣམ་པ་མེད་པའི་ཕྱིར་རོ། ། དེ་སྐད་དུའང་དབུ་མ་བདེན་གཉིས་ལས། རྣམ་པ་མེད་པའི་ཤེས་པ་ནི། ། ཡུལ་ལ་འཛིན་པར་མི་རིགས་སོ། ། ཞེས་སོ། ། གཞན་ཡང་རང་རིག་མེད་ན་ཤེས་པ་ཆོས་ཅན་བེམས་པོར་འགྱུར་ཏེ། རང་མ་རིག་པའི་དངོས་པོ་ཡིན་པའི་ཕྱིར་གཟུགས་བཞིན་ནོ། །
དེ་སྐད་དུ་ཡང་དབུ་མ་རྒྱན་ལས། རྣམ་ཤེས་བེམས་པོའི་རང་བཞིན་ལས། ། བཟློག་པ་རབ་ཏུ་སྐྱེ་བ་སྟེ། ། བེམས་མིན་ངོ་བོ་གང་ཡིན་པ། ། དེ་ནི་བདག་ཉིད་རིག་པར་འདོད། ། ཅེས་པ་དང༌། རིགས་གཏེར་ལས། རང་སྐྱེ་སྔོན་མེད་སྐྱེ་བ་ཡིན། ། རང་རིག་བེམས་པོ་བཟློག་ཙམ་ཡིན། ། དེས་ན་རང་རིག་རང་སྐྱེ་གཉིས། །
མཚུངས་པའི་གོ་སྐབས་ཡོད་མ་ཡིན། ། ཞེས་སོ། ། མདོ་སྡེ་པ་དགག་པ་ནི། རགས་པ་རྩོམ་པའི་རྡུལ་ཕྲན་རྣམས་ཆོས་ཅན་བར་དང་བཅས་པར་འགྱུར་ཏེ། མ་འབྱར་བའི་གཟུགས་ཐ་དད་པ་ཡིན་པའི་ཕྱིར། སྐར་མའི་ཚོགས་བཞིན་ནོ། ། གཞན་ཡང་དོན་ལྐོག་ན་ཆོས་ཅན་མེད་པར་ཐལ་ཏེ། གང་དང་ཡང་འབྲེལ་པ་མེད་པའི་ཕྱིར་རོ། ། མ་གྲུབ་སྟེ་སྣང་བ་བདུན་ཅུ་པ་ལས། མཁས་པས་གཟུང་བར་བྱས་པ་ལས། །
ཕྱི་དུས་ཇི་ལྟར་གཟུང་ཞེ་ན། ། རིགས་པས་ཤེས་པའི་རྒྱུ་ཉིད་དེ། ། ཤེས་པའི་རྣམ་པ་བསྒྲུབ་པར་ནུས། ། ཞེས་བཤད་པས་རྣམ་པར་ཤེས་པའི་རྒྱུ་ཡིན་པའི་ཕྱིར་རོ། ། དེ་དང་དེ་གཉིས་དེ་ལས་བྱུང་བའི་འབྲེལ་པ་ཡོད་ཅེ་ན། དོན་ལྐོག་ན་མོ་ཆོས་ཅན། རྣམ་ཤེས་ཀྱི་རྒྱུ་ཡིན་པར་མི་འགྲུབ་པར་འགྱུར་ཏེ། ནམ་ཡང་མངོན་དུ་འགྱུར་བ་མི་སྲིད་པའི་ཕྱིར་རོ། ། དེས་ན་རྒྱུ་འབྲས་ཀྱི་འབྲེལ་པ་འགྲུབ་པ་ལ་མངོན་དུ་འགྱུར་དགོས་ཏེ། འབྲེལ་རྟག་ལས།
གང་ཞིག་མཐོང་བ་མ་མཐོང་བ། ། དེ་མ་མཐོང་ན་མ་མཐོང་བ། ། འབྲས་བུ་ཡིན་པ་ཉིད་དུ་ནི། ། སྟོན་པའི་སྐྱེ་བོ་མེད་ཀྱང་ཤེས། ། ཞེས་པ་དང༌། རིགས་གཏེར་ལས། དེ་ཡང་རྗེས་སུ་འགྲོ་ལྡོག་གི ། སྒོ་ནས་ཕྲུགས་གསུམ་རྣམ་པ་གཉིས། ། ཞེས་སོ། ། སྡེ་པའི་སྒོ་ནས་དབྱེ་ན།
རྩ་བའི་སྡེ་པ་བཞི་ལས་གྱེས་པས་བཅོ་བརྒྱད་ཡིན་ཏེ། སྡེ་པ་ཐ་དད་རིམ་པ་བསྡུས་པ་ལས། ཤར་དང་ནུབ་དང་གསང་རིར་གནས། ། འཇིག་རྟེན་འདས་པར་སྨྲ་བ་དང༌། ། རྟག་པར་སྨྲ་བའི་སྡེ་རྣམས་ནི། ། ལྔ་ཚན་དགེ་འདུན་ཕལ་ཆེན་པ། ། བཞི་པ་དང་ནི་འོད་སྲུངས་སྡེ། ། ས་སྟོན་སྡེ་དང་ཆོས་སྲུང་སྡེ། ། མང་ཐོས་གོས་དམར་སློབ་པ་དང༌། ། རྣམ་པར་ཕྱེ་སྟེ་སྨྲ་བ་ནི། །
ཐམས་ཅད་ཡོད་པར་སྨྲ་བའི་སྡེ། ། རྒྱལ་བྱེད་ཚལ་ནས་འཇིགས་མེད་རི། ། གཙུག་ལག་ཁང་ཆེན་གནས་བརྟན་པའོ། ། ས་སྒྲོགས་རིགས་དང་སྲུང་བ་པ། ། གནས་མ་བུ་ཡི་སྡེ་རྣམས་ནི། ། ཀུན་གྱིས་བཀུར་བ་རྣམ་པ་གསུམ། ། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་འགྱུར། ། ཞེས་སོ། ། འབྲས་བུའི་སྒོ་ནས་ཕྱེ་ན།
སྐྱེས་བུ་ཟུང་བཞི་གང་ཟག་ཡ་བརྒྱད་དོ། ། ཁ་ཅིག་ན་རེ་རྫོགས་པའི་སངས་རྒྱས་སུ་འགྱུར་བའི་ཉན་ཐོས་ཤཱ་རིའི་བུ་ལ་སོགས་པ་དང༌། སྤྲུལ་པའི་ཉན་ཐོས་དྲུག་སྡེ་ལ་སོགས་པའོ་ཞེས་ཀྱང་ཟེར་རོ། ། ད་ནི་ཉན་ཐོས་ཀྱི་ཞར་ལས་གྲུབ་མཐའ་གཅིག་གིས་བསྡུས་པའི། རང་སངས་རྒྱས་ཀྱི་གྲུབ་མཐའ་བཤད་པར་བྱའོ། ། ཉན་རང་གཉིས་ཀྱི་ཁྱད་པར་ལ་གཉིས་ཏེ། རྒྱུའི་ཁྱད་པར་དང༌། འབྲས་བུའི་ཁྱད་པར་རོ། ། དང་པོ་ནི་མངོན་པ་མཛོད་ལས། མྱུར་བ་སྲིད་པ་གསུམ་གྱི་མཐར། །
བསེ་རུ་བསྐལ་པ་བརྒྱ་ཡི་རྒྱུས། ། ཞེས་སོ། ། གཉིས་པ་ལ་བཞི་ལས། རིགས་ནི་རང་སངས་རྒྱས་ཀྱི་རིགས་སོ། ། ཡེ་ཤེས་ཟབ་པའི་ཁྱད་པར་ནི། མངོན་རྟོགས་རྒྱན་ལས། རང་བྱུང་བདག་ཉིད་རྟོགས་པའི་ཕྱིར། ། གཞན་གྱིས་བསྟན་ཡང་མི་དགོས་ལ། ། བསེ་རུ་ལྟ་བུའི་ཡེ་ཤེས་ནི། ། ཟབ་པ་ཉིད་དུ་མངོན་པར་བརྗོད། །
ཅེས་སོ། ། དེའང་ངག་གི་ཆོས་མི་གསུང་བར་ལུས་ཀྱིས་རྫུ་འཕྲུལ་བསྟན་ནས་གཞན་གྱི་དོན་བྱེད་པ་ཡིན་ཏེ། དེ་ཉིད་ལས། གང་གང་དོན་ནི་གང་གང་ལ། ། ཇི་ལྟ་ཇི་ལྟར་ཉན་འདོད་པ། ། དེ་དེ་ལ་དོན་དེ་དང་དེ། ། སྒྲ་མེད་ཀྱང་ནི་དེ་ལྟར་སྣང༌། ། ཞེས་སོ། ། སྤངས་རྟོགས་ཀྱི་ཁྱད་པར་ནི། དེ་ཉིད་ལས།
གཟུང་དོན་རྟོག་པ་སྤང་ཕྱིར་དང༌། ། འཛིན་པ་མི་སྤང་ཕྱིར་དང་ནི། ། རྟེན་གྱི་བསེ་རུ་ལྟ་བུའི་ལམ། ། ཡང་དག་བསྡུས་པར་ཤེས་པར་བྱ། ། ཞེས་སོ། ། ཁྱད་པར་དེ་རྣམས་དང་ལྡན་པའི་རང་སངས་རྒྱས་ཀྱི་འདོད་པ་བརྗོད་པ་དང་དེ་དགག་པ་གཉིས་ལས། དང་པོ་ལ་དྲུག་ཡོད་པའི་ངེས་ཚིག་ནི། པྲ་ཏྱ་བུདྡྷ་ཞེས་པ་སློབ་དཔོན་གྱི་ལུང་མེད་པར་བདག་ཉིད་གཅིག་པུའི་ཕྱིར་སངས་རྒྱས་པས་རང་སངས་རྒྱས་ཞེས་པའམ། རང་གི་བྱང་ཆུབ་རང་གིས་ཐོབ་པས་རང་བྱང་ཆུབ་ཅེས་བྱའོ། ། གཉིས་པ་འཇུག་པའི་སྒོ་ནི་རྟེན་འབྲེལ་ཡན་ལག་བཅུ་གཉིས་ཀྱི་སྒོ་ནས་འཇུག་སྟེ།
དེའང་ཕྱི་ནང་གཉིས་ལས། ཕྱིའི་རྟེན་འབྲེལ་ནི་རྒྱུའི་རྟེན་འབྲེལ་ས་དང་ཆུ་དང་མེ་དང་ནམ་མཁའ་དང་དུས་སོ། ། འབྲས་བུའི་རྟེན་འབྲེལ་ནི་རྩ་བ་དང་སྡོང་པོ་དང་ལོ་མ་དང༌། ཡལ་ག་དང་མེ་ཏོག་དང་འབྲས་བུའོ། ། དེའང་རྒྱུ་ཡོད་ན་འབྲས་བུ་རྣམས་འབྱུང་བའི་ལུགས་འབྱུང་དང༌། ལོག་ན་ལྡོག་པའི་ལུགས་ལྡོག་དཔེར་བྱས་ནས། ནང་གི་རྟེན་འབྲེལ་ནི། དུར་ཁྲོད་ཀྱི་ཀེང་རུས་ལ་བརྟགས་ཏེ། ཀེང་རུས་འདི་རྒ་ཤི་ལས་བྱུང༌། དེ་ལྟར་རིམ་གྱིས་འཁོར་བའི་རྩ་བ་མ་རིག་པ་ལྡོག་སྟེ་ལུགས་འབྱུང་དང་མ་རིག་པ་ལོག་པས་འདུ་བྱེད་ལྡོག་པས་ན་རྒ་ཤིའི་བར་དུ་ལྡོག་པས་ཏེ།
ལུགས་ལྡོག་གི་རྟེན་འབྲེལ་རྟོགས་པར་བྱེད་དོ། ། དེའང་དུས་དང་ཚུལ་འདི་ལྟར་འབྱུང་སྟེ། དབུ་མ་རྩ་བ་ལས། སངས་རྒྱས་རྣམས་ནི་མ་བྱོན་ཞིང༌། ། ཉན་ཐོས་རྣམས་ནི་ཟད་པ་ན། ། རང་སངས་རྒྱས་ཀྱི་ཡེ་ཤེས་ནི། ། རྟེན་པ་མེད་པར་རབ་ཏུ་སྐྱེ། ། ཞེས་སོ། ། གསུམ་པ་བསྲུང་བའི་ཚུལ་ཁྲིམས་ནི་ཉན་ཐོས་དང་འདྲའོ། ། བཞི་པ་རྟོགས་པའི་ལྟ་བ་ནི་ཁྱད་པར་དུ་བཤད་པ་དེ་ཉིད་དོ། །
ལྔ་པ་གྲུབ་པའི་འབྲས་བུ་ཡང་ཉན་ཐོས་དང་འདྲ། དྲུག་པ་རབ་ཏུ་དབྱེ་ན། ཚོགས་ན་སྤྱོད་པ་དང༌། བསེ་རུ་ལྟ་བུའོ། ། དང་པོ་ནི་ཉན་ཐོས་སྔོན་དུ་འགྲོ་བ་ཚོགས་ན་སྤྱོད་པ་ནེ་ཙོ་ལྟར་ཁྱུར་ལྡིང་བའོ། ། གཉིས་པ་ནི་དུད་འགྲོ་བསེ་ལ་རྭ་གཅིག་ལས་མེད་པ་ལྟར་འདུ་འཛི་གཡེང་བས་འཇིགས་ནས་གཅིག་པུར་གནས་པ་སྟེ་དབང་པོ་རྣོ་བའོ། ། ད་ནི་དགག་པར་བྱ་སྟེ། འཛིན་པའི་སེམས་ཆོས་ཅན། དོན་ལ་མེད་པར་འགྱུར་ཏེ། རྒྱུ་གཟུང་ཡུལ་མེད་པའི་ཕྱིར།
ཞེས་རྒྱུ་མ་དམིགས་པའི་གཏན་ཚིགས་སོ། ། ད་ནི་ཐེག་པ་ཆེན་པོ་བཤད་པར་བྱའོ། ། ཐེག་པ་ཆེ་ཆུང་གི་ཁྱད་པར་ལ་ལྔ་ལས། དང་པོ་རྟོགས་པའི་ཁྱད་པར་ནི། གང་ཟག་གི་བདག་མེད་པ་རྟོགས་པའི་སྟེང་དུ། ཆོས་ཀྱི་བདག་མེད་གསལ་བར་རྟོགས་པ་དང་མ་རྟོགས་པའོ། ། གཉིས་པ་བསམ་སྦྱོར་གྱི་ཁྱད་པར་ནི། བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ནས། ཕ་རོལ་ཏུ་ཕྱིན་པ་དྲུག་སྒྲུབ་པ་ནི་ཐེག་པ་ཆེན་པོ་སྟེ། ཐེག་བསྡུས་བཤད་སྦྱར་ལས།
ཉན་ཐོས་བསེ་རུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། ། སངས་རྒྱས་ཉག་གཅིག་ཕ་རོལ་ཕྱིན། ། དྲུག་གི་སྤྱི་ལ་བཞུགས་པ་ལགས། ། ཞེས་པ་དང༌། སྡུད་པ་ལས། ཅི་ཕྱིར་འདི་ནི་བྱང་ཆུབ་ཐེག་ཆེན་བྱ་ཞེ་ན། དེ་གང་ཞེན་ནས་སེམས་ཅན་ཐམས་ཅད་མྱ་ངན་ཟློ། ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། ། དགའ་སྐྱིད་བདེ་བ་མངོན་པར་ཐོབ་བྱེད་ཐེག་པའི་མཆོག །
ཅེས་སོ། ། གསུམ་པ་སྤང་བྱ་སྤོང་བའི་ཁྱད་པར་ནི། ཉོན་མོངས་པའི་སྒྲིབ་པ་མཐའ་དག་དང༌། ཤེས་བྱའི་སྒྲིབ་པ་ཅུང་ཟད་ཡོད་པས་ཐེག་པ་ཆུང་ངུ་ཡིན་ལ། སྒྲིབ་པ་མ་ལུས་པ་སྤོང་བ་ཐེག་པ་ཆེན་པོའོ། ། བཞི་པ་འབྲས་བུའི་ཁྱད་པར་ནི་ཞི་བ་མྱ་ངན་ལས་འདས་པ་ཙམ་འདོད་པ་ཆུང་ངུ་ཡིན་ལ། མི་གནས་པའི་མྱ་ངན་ལས་འདས་པ་འདོད་པའམ་སྒྲུབ་པ་ཐེག་པ་ཆེན་པོའོ། ། ལྔ་པ་ཆེན་པོ་བདུན་དང་ལྡན་མི་ལྡན་གྱི་ཁྱད་པར་ནི། ཐེག་པ་ཆུང་ངུ་ལ་མི་ལྡན་ལ། ཆེན་པོ་ལ་ལྡན་ནོ། །
དེ་ལ་ཆེན་པོ་བདུན་ནི། འདི་ལྟ་སྟེ། མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་འདི་དག་དང་ལྡན་ཕྱིར། །
ཐེག་ཆེན་ཞེས་ནི་ངེས་པར་བརྗོད། ། ཅེས་སོ། ། དེ་ལ་དམིགས་པ་ཆེན་པོ་ནི་མདོ་སྡེ་ལ་སོགས་པའི་ཆོས་རྒྱ་ཆེན་པོ་དཔག་ཏུ་མེད་པ་དང་ལྡན་པའི་ཕྱིར་རོ། ། སྒྲུབ་པ་ཆེན་པོ་ཉིད་ནི་རང་གི་དོན་དང་གཞན་གྱི་དོན་གཉིས་བསྒྲུབ་པའི་ཕྱིར་རོ། ། ཡེ་ཤེས་ཆེན་པོ་ཉིད་ནི་རྟོགས་པའི་དུས་ན་གང་ཟག་ལ་བདག་མེད་པ་དང༌། ཆོས་ལ་བདག་མེད་པ་གཉིས་ཤེས་པའི་ཕྱིར་རོ། ། བརྩོན་འགྲུས་རྩོམ་པ་ཆེན་པོ་ནི། བསྐལ་པ་གྲངས་མེད་པ་གསུམ་དུ་རྟག་ཏུ་གུས་པར་བྱས་ཏེ་སྦྱོར་བའི་ཕྱིར་རོ། ། ཐབས་ལ་མཁས་པ་ཆེན་པོ་ཉིད་ནི་འཁོར་བ་ཡོངས་སུ་མི་གཏོང་ཞིང་ཀུན་ནས་ཉོན་མོངས་པ་མེད་པའི་ཕྱིར་རོ། ། ཡང་དག་པར་གྲུབ་པ་ཆེན་པོ་ཉིད་ནི་སྟོབས་དང་མི་འཇིགས་པ་དང༌།
སངས་རྒྱས་ཀྱི་ཆོས་མ་འདྲེས་པ་ཡང་དག་པར་འགྲུབ་པའི་ཕྱིར་རོ། ། སངས་རྒྱས་ཀྱི་ཕྲིན་ལས་ཆེན་པོ་ཉིད་ནི་ཡང་དང་ཡང་དུ་མངོན་པར་རྫོགས་པར་བྱང་ཆུབ་པ་དང༌། མྱ་ངན་ལས་འདས་པ་ཀུན་ཏུ་སྟོན་པའི་ཕྱིར་རོ། ། ཁྱད་པར་དེ་དག་དང་ལྡན་པའི་ཐེག་པ་ཆེན་པོ་ལ་གཉིས་ཏེ། རྒྱུ་མཚན་ཉིད་དང༌། འབྲས་བུ་སྔགས་སོ། ། དང་པོ་ལ་གཉིས་ཏེ། སེམས་ཙམ་པ་དང༌། དབུ་མ་པའོ། ། དང་པོ་ལ་གཉིས་ཏེ།
འདོད་པ་བརྗོད་པ་དང༌། དེ་དགག་པའོ། ། དང་པོ་ལ་དྲུག་ལས། ངེས་ཚིག་ནི། སེམས་ལས་གཞན་པའི་དངོས་པོ་ནི་གང་ཡང་མེད་ལ། སེམས་རྣམ་རིག་ཙམ་ནི་བདེན་པའི་དངོས་པོར་གྲུབ་པས་སེམས་ཙམ་པ་ཞེས་བྱ་སྟེ། ལང་ཀར་གཤེགས་པ་ལས། སེམས་ལས་མ་གཏོགས་ཆོས་རྣམས་མེད། ། ཅེས་སོ། ། གཉིས་པ་འཇུག་པའི་སྒོ་ནི་མཚན་ཉིད་གསུམ་གཙོ་བོའོ། །
དེ་ལ་མཚན་ཉིད་གསུམ་ནི་དབུས་མཐའ་ལས། བརྟགས་པ་དང་ནི་གཞན་དབང་དང༌། ། ཡོངས་སུ་གྲུབ་པ་ཉིད་ཀྱང་ངོ༌། ། ཞེས་སོ། ། འདི་ལ་ལྔ་སྟེ། མཚན་ཉིད་དང༌། ཡོད་ལུགས་དང༌། རྣམ་གྲངས་དང༌། དབྱེ་བ་དང༌། སོ་སོའི་རང་བཞིན་ནོ། །
དང་པོ་ལ་གསུམ་ལས། ཀུན་བརྟགས་ནི་རྣམ་པར་རྟོག་པས་བརྟགས་པ་སྟེ། སུམ་ཅུ་པ་ལས། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམས་བརྟགས་པ། ། དེ་ཉིད་ཀུན་ཏུ་བརྟགས་པ་ཡི། ། ངོ་བོ་ཉིད་དེ་དེ་མེད་དོ། ། ཞེས་པ་དང༌། དབུས་མཐའ་ལས། རྣམ་པར་རྟོག་པས་བརྟགས་པའི་དོན། །
དེ་ནི་ཀུན་བརྟགས་མཚན་ཉིད་དོ། ། ཞེས་སོ། ། གཞན་དབང་ནི་རྐྱེན་ལས་བྱུང་བ་སྟེ། སུམ་ཅུ་པ་ལས། གཞན་གྱི་དབང་གི་ངོ་བོ་ཉིད། ། རྣམ་རྟོག་གི་ནི་རྐྱེན་ལས་བྱུང༌། ། ཞེས་པ་དང༌། དབུས་མཐའ་ལས། རྣམ་པར་རྟོག་པས་གཞན་གྱི་དབང༌། ། ཞེས་སོ། །
དེའང་ཁམས་གསུམ་པའི་སེམས་དང་སེམས་ལས་བྱུང་བ་རྣམས་ཏེ། དེ་ཉིད་ལས། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པའོ། ། ཞེས་སོ། ། ཡོངས་གྲུབ་ནི་གཟུང་འཛིན་གཉིས་ཀྱིས་སྟོང་པས་གཞན་དབང་གི་ཆོས་ཉིད་ཡིན་ཏེ། དེ་ཉིད་ལས། ཡོངས་གྲུབ་དེ་ཡི་ཆོས་ཉིད་དོ། ། ཞེས་པ་དང༌། སུམ་ཅུ་པ་ལས།
གྲུབ་ནི་དེ་ཡི་སྔ་མའོ། ། རྟག་ཏུ་མེད་པར་འགྱུར་དེ་ཡིན། ། ཞེས་སོ། ། ཡོངས་གྲུབ་ནི་གཞན་དབང་ལས་གཞན་དང་གཞན་མ་ཡིན་པར་བརྗོད་དུ་མེད་པ་སྟེ། དེ་ཉིད་ལས། དེ་ཕྱིར་དེ་ཉིད་གཞན་དབང་ལས། ། གཞན་མིན་གཞན་པ་མིན་པ་མིན། ། མི་རྟག་ལ་སོགས་བཞིན་དུ་བརྗོད། ། ཅེས་སོ། ། ཡོད་ལུགས་ནི།
ཀུན་བརྟགས་ནི་རྟག་པར་ཡོད་པ་སྟེ། ། དངོས་པོར་མ་གྲུབ་པའི་ཕྱིར་རོ། ། གཞན་དབང་ནི་རྫས་སུ་ཡོད་པས་ཏེ། ། དོན་བྱེད་ནུས་པའི་ཕྱིར་རོ། ། ཡོངས་གྲུབ་ནི་དོན་དམ་པར་ཡོད་པས་ཏེ། ། རྣམ་པར་མི་རྟོག་པའི་ཡུལ་ཡིན་པའི་ཕྱིར་རོ། ། རྣམ་གྲངས་ནི་མཚན་ཉིད་གསུམ་ཞེས་ཀྱང་བྱ། ངོ་བོ་ཉིད་གསུམ་ཞེས་ཀྱང་བྱ། རང་བཞིན་གསུམ་ཡང་ཟེར། དེ་ཁོ་ན་ཉིད་གསུམ་ཞེས་ཀྱང་བྱའོ། །
དབྱེ་ན་ཀུན་བརྟགས་ལ་མཚན་ཉིད་ཡོངས་སུ་ཆད་པའི་ཀུན་བརྟགས་དང༌། རྣམ་གྲངས་པའི་ཀུན་བརྟགས་གཉིས་སོ། ། དང་པོ་ལ་སྣང་བའི་ཀུན་བརྟགས་དང༌། མི་སྣང་བའི་ཀུན་བརྟགས་སོ། ། གཞན་དབང་ལ་མ་དག་པའི་གཞན་དབང་དང༌། དག་པའི་གཞན་དབང་གཉིས་སོ། ། དང་པོ་ལ་བསྐྱེད་པ་གཞན་དབང་དང༌། ལྟོས་པ་གཞན་དབང་གཉིས་སོ། ། ཡོངས་གྲུབ་ལ་གཉིས་ཏེ། དབུས་མཐའ་ལས།
འགྱུར་མེད་ཕྱིན་ཅི་མ་ལོག་པའི། ། ཡོངས་སུ་གྲུབ་པ་རྣམ་པ་གཉིས། ། ཞེས་སོ། ། སོ་སོའི་རང་བཞིན་ལས། མཚན་ཉིད་ཡོངས་སུ་ཆད་པའི་ཀུན་བརྟགས་ནི་བདག་དང་བདག་གི་གཟུང་འཛིན་དངོས་པོ་ལ་མེད་པར་བློས་གཞག་པའོ། ། དེ་ལ་གཉིས་ལས། སྣང་བའི་ཀུན་བརྟགས་ནི་ཆོས་ཐམས་ཅད་རྟག་པ་ཡིན་པར་འཛིན་པ་རྣམས་སོ། ། མི་སྣང་བའི་ཀུན་བརྟགས་ནི། གྲུབ་མཐའ་ངན་པས་བརྟགས་པའོ། ། རྣམ་གྲངས་པའི་ཀུན་བརྟགས་ནི་བརྟགས་པའི་ཡུལ་ཅན་ཏེ་ཡུལ་ཀུན་བརྟགས་ཡིན་པས་ཡུལ་ཅན་ལའང་ཀུན་བརྟགས་ཞེས་བརྟགས་པའོ། །
མ་དག་པའི་གཞན་དབང་ནི། འཁོར་བ་ཐོག་མ་མེད་པ་ནས་གཟུགས་ལ་སོགས་པ་རྟོག་པའི་བག་ཆགས་ཀྱི་དབང་གིས་ཁམས་གསུམ་གྱི་སེམས་དང་སེམས་ལས་བྱུང་བ་སྟེ། གཉིས་མེད་གཉིས་སུ་སྣང་བའོ། ། དེ་ལ་གཉིས་ལས། བསྐྱེད་པའི་གཞན་དབང་ནི། རིག་པ་སྔ་མ་ལས་ཕྱི་མ་སྐྱེ་བའོ། ། ལྟོས་པའི་གཞན་དབང་ནི། ཕྱི་རོལ་ལ་ལྟོས་ནས་ནང་དང༌། རིང་པོ་ལ་ལྟོས་ནས་ཐུང་ངུ་ལ་སོགས་སོ། ། དག་པའི་གཞན་དབང་ནི་འཕགས་པ་རྣམས་ཀྱི་རྗེས་ཀྱི་ཤེས་པ་སྣང་ལ་བདེན་པར་མ་ཞེན་པའོ། །
འགྱུར་བ་མེད་པའི་ཡོངས་གྲུབ་ནི་འདུས་མ་བྱས་པའོ། ། ཕྱིན་ཅི་མ་ལོག་པའི་ཡོངས་སུ་གྲུབ་པ་ནི་འཕགས་པ་རྣམས་ཀྱི་ཡེ་ཤེས་སོ། ། གསུམ་པ་བསྲུང་བའི་ཚུལ་ཁྲིམས་ནི་གསུམ་སྟེ། གཞན་ལ་གནོད་པ་གཞི་དང་བཅས་པ་ལས་ལྡོག་པ་སྡོམ་པའི་ཚུལ་ཁྲིམས་དང༌། དངོས་སམ་བརྒྱུད་ནས་ཕན་འདོགས་པ་སེམས་ཅན་དོན་བྱེད་ཀྱི་ཚུལ་ཁྲིམས་དང༌། ཕ་རོལ་ཏུ་ཕྱིན་པ་དྲུག་ཉམས་སུ་ལེན་པ་དགེ་བ་ཆོས་སྡུད་ཀྱི་ཚུལ་ཁྲིམས་སོ། ། དེའང་རྟོགས་པ་ནི་རང་གི་ལུགས་ཀྱིས་བདག་མེད་གཉིས་ཀ་རྟོགས་པར་འདོད་ལ། དབུ་མ་པས་གཞན་སྣང་མྱོང་བ་གཉིས་མེད་ཀྱི་ཤེས་པ་དོན་དམ་དུ་འཛིན་པ་ཡང་དངོས་པོར་འཛིན་པ་ཡིན་པས་ཆོས་ཀྱི་བདག་མེད་ལེགས་པར་མ་རྟོགས་པའོ། ། ལྔ་པ་འབྲས་བུ་ནི། རང་གི་ལུགས་ཀྱིས་རྫོགས་པའི་སངས་རྒྱས་ཐོབ་པར་འདོད་ལ།
དབུ་མ་པ་ཁ་ཅིག་གི་ལུགས་ཀྱིས་དྲོད་དམ། བཟོད་པ་འབྲིང་མན་ཆད་ལས་མི་ཐོབ་པར་འདོད་དོ། ། དྲུག་པ་དབྱེ་ན། རྣམ་བདེན་དང༌། རྣམ་བརྫུན་གཉིས་སོ། ། དེ་ལས་ཀྱང་དབྱེ་ན་རྣམ་བདེན་ལ་གསུམ། རྣམ་བརྫུན་ལ་གཉིས་སོ། ། དེ་ལ་སྤྱིར་སེམས་ཙམ་པའི་ལུགས་ཀྱིས་རྣམ་རིག་ཙམ་ལས་གཞན་པ་ཕྱིའི་དོན་མེད་པར་འདོད་པ་ཡིན་ཏེ། སངས་རྒྱས་ཕལ་པོ་ཆེ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ་ཞེས་སོ། །
གཞན་ཡང་ཁམས་གསུམ་པོ་འདི་དག་ཆོས་ཅན། རྣམ་པར་རིག་པ་ཙམ་ལས་གཞན་པའི་དོན་ཡོད་པ་མ་ཡིན་ཏེ། གཟུགས་ལ་སོགས་པའི་དོན་ནི་སྣང་བ་ཡིན་པའི་ཕྱིར། སྐྲ་ཤད་དང་ཟླ་བ་གཉིས་སྣང་བ་བཞིན་ནོ། ། དེ་སྐད་དུ་ཡང་ཉི་ཤུ་པ་ལས། འདི་དག་རྣམ་པ་རིག་ཙམ་ཉིད། ། ཡོད་པ་མ་ཡིན་དོན་སྣང་ཕྱིར། ། དཔེར་ན་རབ་རིབ་ཅན་རྣམས་ཀྱིས། ། སྐྲ་ཟླ་ལ་སོགས་མེད་མཐོང་བཞིན། ། ཞེས་པ་དང༌།
བདེན་ཆུང་ལས། འདི་ལ་སྐྱེ་བ་ཅུང་ཟད་མེད། ། འགག་པར་འགྱུར་བ་ཅུང་ཟད་མེད། ། སྐྱེ་བ་དང་ནི་འགག་པ་དག ། ཤེས་པ་ཁོ་ན་འབའ་ཞིག་གོ ། ཞེས་སོ། ། ཡང་སྔོན་པོ་ཆོས་ཅན་སྔོ་འཛིན་གྱི་བློ་ལས་ཐ་དད་པ་མ་ཡིན་ཏེ། ལྷན་ཅིག་དམིགས་པ་ངེས་པའི་ཕྱིར་རོ། ། དེ་སྐད་དུའང་རྣམ་ངེས་ལ་སོགས་པ་ནས། ལྷན་ཅིག་དམིགས་པ་ངེས་པའི་ཕྱིར། །
སྔོ་དང་དེ་བློ་གཞན་མ་ཡིན། ། ཞེས་པ་དང༌། རིན་ཆེན་ཕྲེང་བ་ལས། འབྱུང་བ་ཆེ་ལ་སོགས་བཤད་པ། ། རྣམ་པར་ཤེས་པ་ཡང་དག་རིག ། དེ་ཤེས་པ་དང་བྲལ་འགྱུར་ན། ། ལོག་པར་རྣམ་བརྟག་མ་ཡིན་ནམ། ། ཞེས་པ་དང༌། དངོས་རྣམས་རྡུལ་དུ་རབ་བཤིག་ཅིང༌། ། གཟུགས་ལ་རྣམ་པར་མ་རྟོག་ཅིག །
ཅེས་སོ། ། དེ་ལྟར་ཡུལ་མེད་པས་ཡུལ་འཛིན་གྱི་ཤེས་པ་ཡང་མེད་པ་ཡིན་ཏེ། ཡུལ་ཅན་ཡུལ་ལ་ལྟོས་པའི་ཕྱིར་རོ། ། དེ་སྐད་དུ་ཡང་གནས་པ་བསྡུས་པ་ལས། སྣ་ཚོགས་གཉིས་སུ་མེད་པར་ཐོབ། ། རྣམ་པ་ཀུན་གྱི་མཆོག་ལྡན་པ། ། གཟུང་དང་འཛིན་པས་སྟོང་པ་ཉིད། ། གསལ་བར་བྱེད་པའི་ཆོས་སྐུ་ལས། ། ལོངས་སྤྱོད་རྫོགས་དང་སྤྲུལ་པ་འཕྲོ། ། གཟུགས་ལ་སོགས་པ་མེད་པའི་དངོས། །
སྣང་བའི་བག་ཆགས་ཡོད་མ་ཡིན། ། ཞེས་སོ། ། དེས་ན་གཟུང་འཛིན་གཉིས་དང་བྲལ་བའི་ཤེས་པ་རང་རིག་རང་གསལ་དུ་འདོད་པའོ། ། གཞན་ཡང་ལང་ཀར་གཤེགས་པ་ལས། ཆོས་ལྔ་དག་དང་རང་བཞིན་གསུམ། ། རྣམ་པར་ཤེས་པ་བརྒྱད་ཉིད་དང༌། བདག་མེད་གཉིས་ཀྱི་ནང་དུ་ནི། ། ཐེག་པ་ཆེན་པོ་མཐའ་དག་འདུས། ། ཞེས་གསུངས་པས། ཆོས་ལྔ་ནི་མིང་དང་རྒྱུ་མཚན་དང༌།
རྣམ་པར་རྟོག་པ་དང༌། དེ་བཞིན་ཉིད་དང༌། ཡང་དག་པའི་ཡེ་ཤེས་སོ། ། དེ་ལ་མིང་ནི་བརྗོད་པར་བྱེད་པའི་སྒྲ་སྤྱིའོ། ། མིང་དུ་འཛིན་པའི་རྒྱུ་མཚན་ནི་གཟུང་འཛིན་གཉིས་སོ། ། གཟུང་འཛིན་དུ་རྣམ་པར་རྟོག་པ་ནི་ཡང་དག་པ་མ་ཡིན་པའི་ཀུན་ཏུ་རྟོག་པའོ། ། དེ་བཞིན་ཉིད་ནི་ཆོས་ཉིད་རང་བཞིན་གྱིས་རྣམ་པར་དག་པའོ། ། ཡང་དག་པའི་ཡེ་ཤེས་ནི་དེ་རྟོགས་པའི་ཡེ་ཤེས་ཏེ་འཇིག་རྟེན་ལས་འདས་པ་རྣམ་པར་མི་རྟོག་པའི་ཡེ་ཤེས་སོ། ། རང་བཞིན་གསུམ་ནི་ཀུན་བརྟགས་དང༌། གཞན་དབང་ཡོངས་གྲུབ་བོ། །
རྣམ་པར་ཤེས་པ་བརྒྱད་ནི། འཇུག་པའི་རྣམ་པར་ཤེས་པ་དང༌། ཉོན་མོངས་པ་ཅན་གྱི་ཡིད་དང་ཀུན་གཞིའོ། ། དང་པོ་ནི་རྣམ་པར་ཤེས་པའི་ཚོགས་དྲུག་སྟེ། ཡུལ་ལ་ཡང་དང་ཡང་དུ་འཇུག་པའི་རྣམ་པར་ཤེས་པ་ཞེས་བྱའོ། ། ཉོན་མོངས་པ་ཅན་གྱི་ཡིད་ནི་ཀུན་གཞི་ལ་གནས་ཤིང༌། ཀུན་གཞི་ལ་དམིགས་ནས་བདག་ཏུ་འཛིན་པའོ། ། དེ་སྐད་དུ་ཡང་སུམ་ཅུ་པ་ལས། དེ་ལ་བརྟེན་ཏེ་རབ་བྱུང་ཞིང༌། ། དེ་ལ་དམིགས་པས་ཡིད་ཅེས་བྱ། །
རྣམ་སེམས་ངར་སེམས་བདག་ཉིད་ཅན། ། ཞེས་སོ། ། ཅིའི་ཕྱིར་ཉོན་མོངས་པ་ཅན་གྱི་ཡིད་ཅེས་བྱ་ཞེ་ན། རྣམ་པར་ཤེས་པ་ཡིན་ཞིང་ཉོན་མོངས་པ་བཞི་དང་མཚུངས་པར་ལྡན་པའི་ཕྱིར་ཏེ། དེ་ཉིད་ལས། བསྒྲིབས་ལ་ལུང་དུ་མ་བསྟན་པའི། ། ཉོན་མོངས་བཞི་དང་རྟག་ཏུ་འགྲོགས། ། བདག་ཏུ་ལྟ་དང་བདག་ཏུ་རྨོངས། ། བདག་རྒྱལ་བདག་ཆགས་འདུ་ཤེས་པ། ། ཞེས་སོ། །
དེ་ཡོད་པར་ཅིས་ཤེས་ན། སྟུག་པོ་བཀོད་པ་ལས། ཟླ་བ་སྐར་མའི་ཚོགས་དང་མཁའ་ལ་ལྷན་ཅིག་གནས་པ་ལྟར། ། ཀུན་གཞིའི་རྣམ་པར་ཤེས་ཀྱང་རླབས་བདུན་དག་དང་ལྷན་ཅིག་གནས། ། ཞེས་སོ། ། ཀུན་གཞིའི་རྣམ་པར་ཤེས་པ་ནི་རང་གི་ངོ་བོ་སེམས་རང་བཞིན་དྲི་མ་དང་བྲལ་བ་སྟེ། རྣམ་འགྲེལ་ལས། སེམས་འདི་རང་བཞིན་འོད་གསལ་བ། ། ཞེས་སོ། ། དེ་ཡང་ཀུན་ནས་ཉོན་མོངས་པའི་རྣམ་སྨིན་གྱི་ས་བོན་ཐམས་ཅད་བརྟེན་པ་ཡིན་ཏེ།
སུམ་ཅུ་པ་ལས། དེ་ལ་ཀུན་གཞིའི་རྣམ་ཤེས་ནི། ། རྣམ་སྨིན་ས་བོན་ཐམས་ཅད་པ། ། ཞེས་སོ། ། ས་བོན་དེ་རྣམས་ཀྱང་གཉེན་པོ་ཡེ་ཤེས་ཀྱིས་མ་སྤངས་ཀྱི་བར་དུ་རྒྱུན་དུ་འབྱུང་ཞིང་སྤངས་པ་ན་རྒྱུན་འཆད་དེ། དེ་ཉིད་ལས། དེ་ནི་རྒྱུན་འབབ་ཆུ་བོ་བཞིན། ། དགྲ་བཅོམ་ཉིད་ན་དེ་ལྡོག་གོ ། ཞེས་སོ། ། ཅིའི་ཕྱིར་ཀུན་གཞི་ཞེས་བྱ་ཞེ་ན།
འཁོར་བ་རྩད་གཅོད་ལས། ཀུན་གཞི་ཀུན་གྱི་གཞི་ཡིན་ཏེ། ། རྣམ་པར་ཤེས་པའི་གཞི་མའང་ཡིན། ། ཞེས་སོ། ། དེ་ཡོད་པར་ཅིས་ཤེས་ན། ཆོས་མངོན་པར་མདོ་ལས། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་ལྟར་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། འདི་ནི་བྱིས་པ་རྣམས་ལ་ངས་མ་བསྟན། །
ཞེས་པ་དང༌། ཐོག་མ་མེད་ཅན་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་པ་དང༌། ཆོས་ཀུན་ས་བོན་ཐམས་ཅད་པ། ། རྣམ་པར་ཤེས་པ་ཀུན་གཞི་སྟེ། ། དེ་བས་ཀུན་གཞིའི་རྣམ་ཤེས་ནི། ། དམ་པ་དག་ལ་ངས་བསྟན་ཏོ། །
ཞེས་སོ། ། བདག་མེད་གཉིས་ནི་གང་ཟག་ལ་བདག་མེད་པ་དང༌། ཆོས་ལ་བདག་མེད་པའོ། ། དེ་ལ་གང་ཟག་ལ་བདག་མེད་པའི་ཚུལ་ནི་ཉན་ཐོས་དང་འདྲའོ། ། ཆོས་ལ་བདག་མེད་པ་ནི་གཟུང་འཛིན་གཉིས་དང་བྲལ་བ་སྟེ། དབུས་མཐའ་ལས། གཉིས་དངོས་མེད་པའི་དངོས་མེད་པ། ། དངོས་པོ་སྟོང་པའི་མཚན་ཉིད་དོ། ། ཞེས་སོ། ། འོ་ན་མྱོང་བ་གཉིས་མེད་ཀྱི་ཤེས་པ་ལས་གཞན་པའི་བདེན་པ་མེད་ན་དཀར་དམར་ལ་སོགས་པའི་སྣང་བ་འདི་ཅི་ཡིན་ཞེ་ན།
འདིའི་ལེན་ལ་སེམས་ཙམ་རྣམ་བདེན་པ་དང༌། རྣམ་བརྫུན་པ་གཉིས་མི་མཐུན་ཏེ། རྣམ་བདེན་པ་ན་རེ་དཀར་དམར་ལ་སོགས་པ་དེ་ཐམས་ཅད་ཀྱང་སེམས་ཀྱི་ངོ་བོར་བདེན་པ་ཡིན་ཏེ། སྟུག་པོ་བཀོད་པ་ལས། སེམས་ནི་རྣམ་པ་གཉིས་དངོས་སུ། ། གཟུང་དང་འཛིན་པ་སྣང་བ་སྟེ། ། བུམ་པ་སྣམ་བུ་ལ་སོགས་པའི། ། ཕྱི་རོལ་དོན་ནི་ཡོད་མ་ཡིན། ། ཞེས་དང༌། ལང་ཀར་གཤེགས་པ་ལས།
སེམས་ལས་ཕྱི་རོལ་དབང་པོ་ཡི། ། དོན་གྱི་དངོས་ནི་ཡོད་མིན་ཏེ། ། གཟུགས་སོགས་སོ་སོར་སྣང་བ་ནི། ། སེམས་ཉིད་སྣང་བ་ཡིན་ཕྱིར་རོ། ། ཞེས་པ་དང༌། སྤྱོད་འཇུག་ལས། གལ་ཏེ་དེ་ཉིད་དུ་གཞན་ཡོད། ། རྣམ་པ་དེ་ནི་སེམས་ཉིད་ཡིན། ། ཞེས་སོ། ། དེ་ལའང་གསུམ་ལས།
རྣམ་པའི་གྲངས་ཇི་སྙེད་པར་ཤེས་པའི་གྲངས་ཀྱང་དེ་སྙེད་དུ་འདོད་པ་ནི། སྣང་ཡང་དཀར་དམར་སྣ་ཚོགས་སུ་སྣང་ལ། བདེན་ཡང་སྣ་ཚོགས་དུ་མའི་ངོ་བོར་བདེན་པར་འདོད་དེ། རྣམ་པར་ཤེས་པ་སྒོ་ང་བཀས་པ་ལྟར་འདོད་པ་ནི་རྣམ་པ་གཟུང་ཆར་བདེན་ལ་ཤེས་པ་འཛིན་ཆར་བདེན་པར་འདོད་དོ། ། གཉིས་མེད་དུ་སྨྲ་བ་ནི། སྣང་བ་དུ་མར་སྣང་ཡང་ཤེས་པ་ཆ་མེད་དུ་བདེན་པར་འདོད་དོ། ། རྣམ་བརྫུན་པ་ན་རེ་དཀར་དམར་ལ་སོགས་པར་སྣང་བ་ནི་བརྫུན་པ་སྒྱུ་མ་ལྟ་བུ་ཡིན། གལ་ཏེ་ཤེས་པར་བདེན་པ་ཡིན་ན་གཟུགས་ལ་སོགས་པ་རིག་པ་ཡིན་པར་འགྱུར་རོ། ། དེས་ན་གཞན་ཡོད་པ་མ་ཡིན་ཏེ་གཞན་ལ་རག་ལས་པའི་ཕྱིར་རོ། ། དེས་ན་ཡོངས་སུ་གྲུབ་པའི་ངོ་བོ་ཉིད་ནི་སྤྲོས་པའི་དྲི་མ་དང་བྲལ་བའི་རང་རིག་རང་གསལ་ནི་དོན་དམ་པ་ཡིན་ཞིང་གཞན་དབང་ནི་ཡང་དག་པའི་ཀུན་རྫོབ་ཡིན་ལ།
ཀུན་བརྟགས་ནི་ལོག་པའི་ཀུན་རྫོབ་ཡིན་ནོ། ། འཕགས་ཆུང་རྣམས་མཉམ་གཞག་ལས་ལངས་པའི་དུས་སུ་སྣང་བ་རྗེས་ཐོབ་ཡིན་ལ། སངས་རྒྱས་ལའང་གཉིས་སུ་མེད་པའི་ཤེས་པ་རང་རིག་རང་གསལ་མཉམ་གཞག་གི་ངང་ལ་རྟག་ཏུ་གཞག་པ་ཡིན་ནོ། ། སངས་རྒྱས་ལ་དག་པ་འཇིག་རྟེན་པའི་ཐུགས་ཡོད་པར་བཤད་པ་ནི་དགོངས་པ་ཅན་ནོ། ། དེ་ལའང་གཉིས་ལས། རྣམ་བརྫུན་དག་པ་ན་རེ། དཀར་དམར་དུ་སྣང་བ་འདི་ཤེས་པའི་ངོ་བོར་བདེན་ན་སངས་རྒྱས་ན་ཡང་སྣང་བར་འགྱུར་བ་ལས་མི་སྣང་ངོ༌། ། དེས་ན་ཤེས་པ་དོན་ལ་འབྲེལ་པ་མེད་བཞིན་དུ་དོན་དུ་སྣང་བའོ་ཞེས་ཟེར་རོ། ། རྣམ་བརྫུན་པ་དྲི་མ་ཅན་ན་རེ། དཀར་དམར་དུ་སྣང་བ་འདི་སངས་རྒྱས་ཀྱི་ས་ན་ཡོད་ཀྱང་འཁྲུལ་པར་མི་འགྱུར་ཏེ།
བརྫུན་པ་ལ་བརྫུན་པར་རྟོག་པའི་ཕྱིར་རོ། ། དོན་དང་ཤེས་པ་གཉིས་དེ་ཉིད་གཞན་དུ་བརྗོད་དུ་མེད་པའོ་ཞེས་ཟེར་རོ། ། གཞན་སེམས་ཙམ་པའི་བྱེ་བྲག་འཇམ་དཔལ་བཤེས་གཉེན་ལ་སོགས་པ་ན་རེ། སེམས་ཅན་གྱི་རྒྱུད་ལ་ཤེས་པའི་རྫས་གཅིག་ལས་མེད་ལ། དེ་ཉིད་གནས་སྐབས་ཀྱི་རྐྱེན་མི་འདྲ་བས། དབང་པོའི་སྒོ་དུ་མ་ནས་རིམ་གྱིས་མྱུར་བར་འཇུག་པའོ་ཞེས་ཟེར་རོ། ། སློབ་དཔོན་བྷ་ཝི་ལ་སོགས་པ་ན་རེ། བརྒྱད་པོའི་སྟེང་དུ་དྲི་མ་མེད་པའི་རྣམ་པར་ཤེས་པ་དང༌། རྣམ་ཤེས་ཀྱི་ཚོགས་དགུ་ཡིན་ནོ་ཞེས་ཟེར་རོ། ། ད་ནི་དེ་དགག་པ་ལ་གཉིས་ཏེ།
སྤྱིར་དགག་པ་དང༌། སོ་སོར་དགག་པའོ། ། དང་པོ་ནི་འདི་ལྟ་སྟེ། སྐད་ཅིག་ཆོས་ཅན། ཆ་མེད་ཀྱི་དངོས་པོ་མ་ཡིན་པར་ཐལ་ཏེ། ཐོག་མཐའ་མེད་པའི་ཕྱིར་རོ། ། ཁྱབ་པ་མ་གྲུབ་སྟེ། རིགས་གཏེར་ལས། དུས་གསུམ་ཅིག་ཅར་མི་སྐྱེ་བས། ། ད་ལྟའི་སྐད་ཅིག་ཆ་མེད་ཡིན། །
ཞེས་བཤད་པ་བཞིན་ནོ་ཞེ་ན། ད་ལྟ་བ་ཡོད་ན་ཐོག་མཐའ་ཡོད་པར་ཐལ་ཏེ། དབུས་ཐོག་མཐའ་ལ་ལྟོས་པའི་ཕྱིར་རོ། ། དེ་སྐད་དུ་ཡང་རིན་ཆེན་ཕྲེང་བ་ལས། ཇི་ལྟར་སྐད་ཅིག་མཐའ་ཡོད་ལྟར། ། ཐོག་མ་དབུས་ཀྱང་བརྟག་པར་གྱིས། ། སྐད་ཅིག་གསུམ་གྱི་བདག་ཉིད་ཕྱིར། ། འཇིག་རྟེན་སྐད་ཅིག་ལ་མི་གནས། ། ཞེས་སོ། ། ཡང་མྱོང་བ་གཉིས་མེད་ཀྱི་ཤེས་པ་ཆོས་ཅན་བདེན་པའི་དངོས་པོ་མ་ཡིན་པར་ཐལ་ཏེ།
བྱ་བྱེད་དང་བྲལ་བའི་ཕྱིར་རོ། ། དེ་སྐད་དུ་ཡང་དབུ་མ་རྒྱན་ལས། གཅིག་པ་ཆ་མེད་རང་བཞིན་ལས། ། གསུམ་གྱི་བདག་ཉིད་མི་འཐད་ཕྱིར། ། དེ་ཡི་བདག་ཉིད་འཛིན་དེ་ནི། ། བྱ་དང་བྱེད་པའི་དངོས་པོ་མིན། ། གཞན་ཡང་ཀུན་གཞི་ཆོས་ཅན་ཤེས་པའི་དངོས་པོ་མ་ཡིན་པར་ཐལ་ཏེ། བདག་རྐྱེན་དབང་པོ་ལས་མ་སྐྱེས་པའི་ཕྱིར་རི་བོང་གི་རྭ་བཞིན་ནོ། ། གལ་ཏེ་རྟགས་མ་གྲུབ་བོ་ཞེ་ན། མིག་ལས་སྐྱེ་ན་མིག་ཤེས་སུ་ཐལ་ཞེས་པ་ལ་སོགས་པས་ཤེས་པར་བྱའོ། །
དེས་ན་ཉོན་མོངས་པ་ཅན་གྱི་ཡིད་ཀྱང་མེད་པར་ཐལ་ཏེ། ཀུན་གཞི་ལ་དམིགས་ནས་སྐྱེ་བ་ལ། ཀུན་གཞི་མེད་པའི་ཕྱིར་རོ། ། སོ་སོར་དགག་པ་ལ་གཉིས་ཏེ། རྣམ་བདེན་པ་དགག་པ་དང༌། རྣམ་བརྫུན་པ་དགག་པའོ། ། དང་པོ་ལ་གཉིས་ལས། སྤྱིར་དགག་པ་ནི། གཉིས་མེད་ཀྱི་ཤེས་པ་དོན་དམ་དུ་བདེན་ལ། དེ་བདེན་ཚོད་དུ་ཤེས་པའི་རྣམ་པ་ཡང་བདེན་ན་སེམས་ཅན་ཐམས་ཅད་བདེན་པ་མཐོང་བར་འགྱུར་ཏེ།
རྣམ་པ་མཐོང་བའི་ཕྱིར་རོ། ། བྱེ་བྲག་ཏུ་དགག་པ་ལ་གསུམ་ལས། སྣ་ཚོགས་སུ་སྣང་ཡང་གཅིག་ཏུ་བདེན་པ་མི་འཐད་དེ། སྣང་དུས་སུ་དུ་མར་སྣང་ན་བདེན་དུས་སུ་དུ་མར་བདེན་པར་འགྱུར་ལ། བདེན་དུས་སུ་གཅིག་ཏུ་བདེན་ན། སྣང་དུས་སུའང་གཅིག་ཏུ་སྣང་བར་འགྱུར་རོ། ། དེ་ལྟ་མ་ཡིན་ན་དུ་མར་སྣང་བ་དང་གཅིག་ཏུ་བདེན་པ་འགལ་ལ། གཅིག་ཏུ་སྣང་བ་དང་དུ་མར་བདེན་པ་གཅིག་ཡིན་པ་འགལ་ལོ། ། རྣམ་པའི་གྲངས་ཇི་སྙེད་པ་ཤེས་པའི་གྲངས་ཀྱང་དེ་སྙེད་ཡིན་པ་མི་འཐད་དེ། རྣམ་པའི་གྲངས་ནི་བརྫུན་པར་འགྱུར་བ་ཡིན་པས་བཞིན་དུ་ཤེས་པའང་བརྫུན་པར་འགྱུར་བར་ཐལ་ལོ། །
རྣམ་པར་ཤེས་པ་སྒོ་ང་བཀས་པར་འདོད་པ་ཡང་མི་འཐད་དེ། གཟུང་འཛིན་གཉིས་བདེན་པར་འགྱུར་བས་གཉིས་དང་བྲལ་བའི་ཤེས་པར་མི་འགྱུར་རོ། ། རྣམ་བརྫུན་པ་དགག་པ་ལ།

དྲི་མ་མེད་པ་དགག་པ་ནི། སྤྱིར་དགག་པ་ལ་སོགས་པ་འདིར་བརྗོད་ལ། དྲི་མ་ཅན་པ་སངས་རྒྱས་ཀྱི་ས་ན་རྣམ་པའི་སྣང་བ་ཡོད་ན། སངས་རྒྱས་ཀྱིས་བག་ཆགས་མ་སྤངས་པར་འགྱུར་ཏེ། རྣམ་པའི་སྣང་བ་བག་ཆགས་ལས་བྱུང་བའི་ཕྱིར་རོ། ། དབུ་མ་པ་ལ་དྲུག་ལས། དང་པོ་ངེས་ཚིག་ནི། ལྟ་སྤྱོད་དམ་གྲུབ་མཐའ་ཐམས་ཅད་ལས་ལྷག་པའམ། འདིའི་གོང་ན་གཞན་མེད་པས་དབུ་མ་ཞེས་བྱ་སྟེ། ལུས་སམ་ཡན་ལག་རྣམས་ན་མགོ་བས་མཐོ་བ་མེད་པས་དབུ་ཞེས་ཟེར་བ་བཞིན་ནོ། ། ཡང་ན་མཐའ་ཐམས་ཅད་ལས་གྲོལ་བས་དབུ་མ་སྟེ།
དབུ་མ་རྒྱན་ཆུང་ལས། ཡོད་པ་མ་ཡིན་མེད་པའང་མིན། ། གཉིས་ཀྱང་མ་ཡིན་གཉིས་མེད་མིན། ། མཐའ་བཞི་དག་དང་བྲལ་བ་ལ། ། དབུ་མ་པ་ཞེས་རབ་ཏུ་བརྗོད། ། ཅེས་པ་དང༌། རིན་ཆེན་ཕྲེང་བ་ལས། ཡོད་པ་པོ་ནི་བདེ་འགྲོར་འགྲོ། ། མེད་པ་པོ་ནི་ངན་འགྲོར་འགྲོ། ། ཡང་དག་ལྟ་བ་ཡོངས་ཤེས་པ། །
གཉིས་ལ་མ་བརྟེན་ཐར་པ་ལགས། ། ཞེས་པ་དང༌། དབུ་མ་རྒྱན་ལས། ཡོད་དང་དངོས་པོ་རྟག་པར་འགྱུར། ། གང་ཕྱིར་དངོས་པོ་རབ་བྱུང་བ། ། དེ་ཕྱིར་ཆད་པར་ག་ལ་འགྱུར། ། གང་ཕྱིར་དངོས་པོ་རྟོག་འགྱུར་བ། ། དེ་ཕྱིར་རྟག་པར་ག་ལ་འགྱུར། ། ཞེས་པ་དང༌། རིགས་པ་དྲུག་ཅུ་པ་ལས།
གང་ལ་བརྟེན་ཏེ་གང་བྱུང་བ། ། དེ་ནི་རེ་ཞིག་དེ་ཉིད་མིན། ། དེ་ལས་གཞན་པའང་མ་ཡིན་ཏེ། ། དེ་ཕྱིར་ཆད་མེད་རྟག་པའང་མིན། ། ཞེས་པ་དང༌། དཀོན་མཆོག་བརྩེགས་པ་ལས། ཆོས་ཐམས་ཅད་ལ་རྟག་པར་མི་རྟོག་གོ ། མི་རྟག་པར་མི་རྟོག་གོ ། རྟག་ཅེས་བྱ་བ་དེ་ནི་མཐའ་གཅིག་གོ ། མི་རྟག་ཅེས་བྱ་བ་དེ་ནི་མཐའ་གཉིས་སོ། །
གང་མཐའ་དེ་གཉིས་ཀྱི་དབུས་དེ་ནི་གཟུགས་མེད་ཅིང་བསྟན་དུ་མེད་པ་སྟེ། དེ་ནི་དབུ་མའི་ལམ་ལ་སོ་སོར་རྟོག་པ་ཞེས་བྱའོ། ། ཞེས་གསུངས། གཉིས་པ་འཇུག་པའི་སྒོ་ནི་བདེན་གཉིས་གཙོ་བོར་གྱུར་པ་སྟེ། ཀུན་རྫོབ་ཏུ་མ་བརྟགས་མ་དཔྱད་པའི་སྣང་བ་འདི་རྣམས་སྣང་ཡང་དེའི་ངོ་བོར་བདེན་པ་མ་ཡིན་པར་ཤེས་ནས། འཁྲུལ་སྣང་ཙམ་དུ་བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་ཟིན་པར་བྱས་ནས་སྒྱུ་མ་ལྟ་བུའི་བློས་སྦྱིན་པ་ལ་སོགས་པའི་དགེ་བ་ལ་འཇུག་ཅིང༌། མི་དགེ་བ་སྤོང་བའི་ཚུལ་དུ་ཀུན་རྫོབ་ཀྱི་བདེན་པ་ལ་འཇུག་གོ ། དོན་དམ་པར་ཆོས་གང་ཡང་མི་སྒྲུབ་མི་སྤོང་ལ། སྣང་ཙམ་ཉིད་ན་དེས་སྟོང་པར་ཤེས་པར་བྱས་ནས་འཇུག་གོ ། དེ་ལྟར་བདེན་པ་གཉིས་ཀྱི་སྒོ་ནས་འཇུག་པ་དེའང་ལྟ་བ་དང་སྤྱོད་པའམ།
ཚོགས་གཉིས་སམ་ཐབས་ཤེས་རབ་ཟུང་དུ་འཇུག་པའི་ཚུལ་གྱིས་འཇུག་པའོ། ། གསུམ་པ་བསྲུང་བའི་ཚུལ་ཁྲིམས་ནི་སེམས་ཙམ་པ་དང་འདྲའོ། ། འོན་ཀྱང་དོན་དམ་པར་འཛིན་པ་བྲལ་བའི་ཤེས་རབ་ཆེན་པོས་བྱིན་གྱིས་བརླབས་པའོ། ། བཞི་པ་རྟོགས་པའི་ལྟ་བ་ནི་བདག་མེད་གཉིས་ཕྱིན་ཅི་མ་ལོག་པར་རྟོགས་པའོ། ། དེའང་ཀུན་རྫོབ་ཏུ་ཆོས་ཐམས་ཅད་ཆུའི་ཟླ་བ་ལྟར་མེད་བཞིན་དུ་སྣང་བར་རྟོག་པ་ཡིན་ལ། དོན་དམ་པར་སྤྲོས་པའམ་མཚན་མ་ཐམས་ཅད་ཉེ་བར་ཞི་བའི་ཚུལ་དུ་རྟོགས་པས་བདེན་གཉིས་ཀྱི་གནས་ལུགས་རྟོགས་པའོ། ། ལྔ་པ་འབྲས་བུ་ནི་ཚོགས་གཉིས་རྫོགས་པ་ལས་སྐུ་གསུམ་མམ་འབྲས་བུ་གཉིས་ཐོབ་པ་སྟེ། རིན་ཆེན་ཕྲེང་བ་ལས། རྒྱལ་བ་རྣམས་ཀྱི་གཟུགས་སྐུ་ནི། ། བསོད་ནམས་ཚོགས་ལས་འཁྲུངས་པ་ཡིན། །
ཆོས་ཀྱི་སྐུ་ནི་མདོར་བསྡུས་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་སོ། ། དྲུག་པ་དབྱེ་ན་གསུམ་སྟེ། ངོ་བོའི་སྒོ་ནས་དབྱེ་བ་དང༌། ཀུན་རྫོབ་ཀྱི་སྒོ་ནས་དབྱེ་བ་དང༌། དོན་དམ་པའི་སྒོ་ནས་དབྱེ་བའོ། ། ངོ་བོའི་སྒོ་ནས་དབྱེ་ན། དོན་དམ་པའི་བདེན་པ་དང༌། ཀུན་རྫོབ་ཀྱི་བདེན་པའོ། །
འདིར་དོན་ལྔས་ཤེས་པར་བྱ་སྟེ། བདེན་པ་གཉིས་ཀྱི་ངོ་བོ་དང༌། མཚན་ཉིད་དང༌། དབྱེ་བ་དང༌། གྲངས་ངེས་པ་དང༌། གཅིག་གམ་ཐ་དད་དུ་བསམ་པའོ། ། ངོ་བོ་ལ་གཉིས་ལས། ཀུན་རྫོབ་ཀྱི་བདེན་པའི་ངོ་བོ་ནི། སྣང་བ་ཡུལ་དང་ཡུལ་ཅན་ཏེ། གཟུང་འཛིན་གྱིས་བསྡུས་པའི་ཆོས་ཐམས་ཅད་དོ། །
དེ་དག་ལ་ཅིའི་ཕྱིར་ཀུན་རྫོབ་ཀྱི་བདེན་པ་ཞེས་བྱ་ཞེ་ན། ཀུན་ནི་ཤེས་བྱའི་གནས་ཡིན་ལ། རྫོབ་ནི་སྒྲིབ་པ་སྟེ། འཇུག་པ་ལས། གཏི་མུག་ཡང་དག་སྒྲིབ་ཕྱིར་ཀུན་རྫོབ་སྟེ། ཞེས་པ་དང༌། བདེན་གཉིས་ལས། གང་ཞིག་གིས་ནི་གང་ཞིག་ལ། ། ཡང་དག་སྒྲིབ་བྱེད་ཀུན་རྫོབ་བཞེད། ། ཅེས་སོ། །
དེ་ཉིད་མ་བརྟགས་པའི་བློའི་ཡུལ་ཡིན་པས་བདེན་པར་ངེས་ཏེ། དེ་ཉིད་ལས། ཇི་ལྟར་སྣང་བ་དེ་ཉིད་བདེན། ། ཞེས་སོ། ། དོན་དམ་པའི་བདེན་པའི་ངོ་བོ་ནི། རིགས་པ་ཡུལ་དང་བཅས་པ་སྟེ། རིགས་པ་ནི་སངས་རྒྱས་ཀྱི་ཡེ་ཤེས་དང༌། བྱང་ཆུབ་སེམས་དཔའ་རྣམས་ཀྱིས་མཉམ་པར་གཞག་པའི་ཤེས་པ་དང༌། སོ་སོ་སྐྱེ་བོའི་གཅིག་དང་དུ་བྲལ་ལ་སོགས་པ། སྤྲོས་པ་གཅོད་བྱེད་ཀྱི་རིགས་པ་ཡིན་ལ།
རིགས་པའི་ཡུལ་ནི་རིགས་པ་དེས་གཏན་ལ་ཕབ་པའམ། དེས་རྟོགས་པའི་ཆོས་རྣམས་ཀྱི་ཆོས་ཉིད་སྤྲོས་པ་དང་བྲལ་བའོ། ། དེ་ཉིད་ཡེ་ཤེས་དམ་པའི་ཡུལ་གཅིག་ཡིན་པས་སམ། དམ་པ་རྣམས་ཀྱི་དོན་དུ་གཉེར་བྱ་ཡིན་པས་དོན་ཞེས་བྱ་ལ། དོན་གྱི་དམ་པ་བསླུ་བ་མེད་པས་དམ་པའོ། ། དེ་ཉིད་འཕགས་པ་རྣམས་ཀྱི་ཤེས་ངོའམ། བརྟགས་ཤིང་དཔྱད་པའི་རིགས་པའི་ངོ་བོའམ། མ་འཁྲུལ་པའི་ངོ་ནས་བདེན་པས་བདེན་པ་ཞེས་བྱའོ། ། མཚན་ཉིད་ལ་གཉིས་ལས། ཀུན་རྫོབ་ཀྱི་བདེན་པའི་མཚན་ཉིད་ནི།
ཡོད་པ་མ་ཡིན་པའི་དོན་སྣང་བའོ། ། དོན་དམ་པའི་བདེན་པའི་མཚན་ཉིད་ནི། མཚན་ཉིད་མེད་པའམ། མཚན་ཉིད་དང་བྲལ་བ་སྟེ། རྒྱལ་བའི་ཡུམ་ལས། ཀཽ་ཤི་ཀ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མཚན་ཉིད་མེད་པའོ། ། གལ་ཏེ་ཡོད་ན་མཚན་མཚོན་གསུམ་གྱིས་སྤྲོས་དང་བྲལ་བར་འགྱུར་རོ། ། འོན་ཀྱང་ཁ་ཅིག་གཟུང་འཛིན་དོན་དམ་དུ་འདོད་པ་དང༌། གཉིས་མེད་ཀྱི་ཤེས་པ་དོན་དམ་དུ་འདོད་པ་དང༌། སྒྱུ་མ་ལྟ་བུ་དོན་དམ་དུ་འདོད་པ་ལ་སོགས་པ་དགག་པའི་ཕྱིར་དང༌།
རྩ་ཤེས་ལས། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་བཤད་པས་ཐ་སྙད་ཙམ་དུ་སྤྲོས་པ་དང་བྲལ་བ་ཞེས་བཤད་པ་ཡིན་ཏེ། རྩ་བ་ཤེས་རབ་ལས། གཞན་ལ་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མིན་དོན་ཐ་དད་མིན། ། དེ་ནི་དེ་ཉིད་མཚན་ཉིད་དོ། ། ཞེས་སོ། །
དབྱེ་ན་ཀུན་རྫོབ་དང༌། དོན་དམ་པའོ། ། དང་པོ་ལ་ཡང་དག་པའི་ཀུན་རྫོབ་དང༌། ལོག་པའི་ཀུན་རྫོབ་གཉིས་སོ། ། ཡང་དག་པའི་ཀུན་རྫོབ་ནི། སྣང་ཞིང་སྣང་བ་དང་མཐུན་པ་དང་དོན་བྱེད་ནུས་པ་སྟེ་ཆུ་ལྟ་བུའོ། ། ལོག་པའི་ཀུན་རྫོབ་ནི་སྣང་ཞིང་སྣང་བ་དང་མཐུན་པར་དོན་བྱེད་མི་ནུས་པ་སྟེ་ཆུ་ཟླ་ལྟ་བུའོ། ། དེ་སྐད་དུ་ཡང་བདེན་གཉིས་ལས། སྣང་དུ་འདྲ་ཡང་དོན་བྱེད་དག ། ནུས་པའི་ཕྱིར་དང་མི་ནུས་ཕྱིར། །
ཡང་དག་ཡང་དག་མ་ཡིན་པའི། ། ཀུན་རྫོབ་ཀྱི་ནི་དབྱེ་བ་བྱས། ། ཞེས་སོ། ། དོན་དམ་པ་ལ་དབྱེ་བ་མེད་དེ། དཀོན་བརྩེགས་ལས། བདེན་པ་དམ་པ་འདི་ནི་གཅིག་སྟེ་བསླུ་བ་མེད་པའི་དོན་དམ་པ་མྱ་ངན་ལས་འདས་པའོ་ཞེས་སོ། ། ཡང་ན་བདེན་ཆུང་ལས། དམ་པའི་དོན་ནི་གཅིག་ཉིད་དོ། ། གཞན་དག་རྣམ་པ་གཉིས་སུ་འདོད། ། ཅེས་བཤད་པས།
གཅིག་ནི་ཐ་དད་བཀག་སྟེ་དུ་མར་མ་གྲུབ་པ་ཙམ་མོ། ། གཉིས་སུ་འདོད་པ་ནི་རྣམ་གྲངས་ཀྱི་དོན་དམ་པ་དང༌། རྣམ་གྲངས་མ་ཡིན་པའི་དོན་དམ་པའོ། ། རྣམ་གྲངས་ནི་སྤྲོས་པ་ཕྱོགས་རེ་ཙམ་དང་བྲལ་བ་སྟེ། སྐྱེ་བ་བཀག་པའི་སྐྱེ་བ་མེད་པ་ལྟ་བུའོ། ། དེའང་སྤྲོས་པ་ཕྱོགས་རེ་ཙམ་དང་བྲལ་བའི་ཆ་ནས་བཏགས་པའོ། ། རྣམ་གྲངས་མ་ཡིན་པའི་དོན་དམ་པ་ནི་སྤྲོས་པ་མཐའ་དག་དང་བྲལ་བའོ། ། གྲངས་ངེས་ནི་ཡུལ་ཅན་གྱི་བློ་འཁྲུལ་པ་དང༌། མ་འཁྲུལ་པ་གཉིས་ལ་ལྟོས་ནས་བདེན་པ་གཉིས་སུ་ངེས་པ་ཡིན་ནོ། ། དེ་སྐད་དུ་ཡང་རིགས་པ་དྲུག་ཅུ་པ་ལས།
མྱ་ངན་འདས་པ་བདེན་གཅིག་པུ། ། རྒྱལ་བ་རྣམས་ཀྱིས་གང་གསུངས་པ། ། དེ་ཚེ་ལྷག་མ་ལོགས་པ་ཞིག ། མཁས་པ་སུ་ཞིག་རྟོག་མི་བྱེད། ། ཅེས་པ་དང༌། ཀུན་རྫོབ་དང་ནི་དམ་པའི་དོན། ། རྒྱུ་ལས་སྐྱེས་པ་གསུམ་པ་མེད། ། ཀུན་རྫོབ་རྟོག་པས་བརྟགས་པ་སྟེ། ། དེ་ཟད་འཕགས་པའི་སྤྱོད་ཡུལ་ལོ། ། ཞེས་པ་དང༌།
ཡབ་དང་སྲས་མཇལ་བ་ལས། འཇིག་རྟེན་མཁྱེན་པ་གཞན་ལ་མ་གསན་པར། ། བདེན་པ་འདི་ཉིད་ཀྱིས་ནི་བསྟན་པར་མཛད། ། གང་ཞིག་ཀུན་རྫོབ་དོན་དམ་དེ་བཞིན་ཏེ། ། བདེན་པ་གསུམ་པ་གང་ཡང་མ་མཆིས་སོ། ། ཞེས་པ་དང༌། རྩ་བ་ཤེས་རབ་ལས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང༌། །
དེ་བཞིན་དོན་དམ་བདེན་པའོ། ། ཞེས་སོ། ། གཅིག་གམ་ཐ་དད་བསམ་པ་ནི། བདེན་པ་གཉིས་པོ་གཅིག་པ་དང་ཐ་དད་གཉིས་ཀ་ལ་མདོ་སྡེ་དགོངས་པ་ངེས་པར་འགྲེལ་པ་ལས་སྐྱོན་བཞི་བཞི་གསུངས་པ་ལས་གཅིག་པའི་སྐྱོན་བཞིའི་དང་པོ་ནི། ། སོ་སོ་སྐྱེ་བོ་ཐམས་ཅད་ཀུན་རྫོབ་མཐོང་བའི་ཕྱིར་ན་དོན་དམ་པ་མཐོང་བར་འགྱུར་རོ། ། གཉིས་པ་ནི་ཀུན་རྫོབ་ལ་བརྟེན་ནས་ཟག་པ་འཕེལ་བ་ལྟར། དོན་དམ་པ་ལ་བརྟེན་ནས་ཀྱང༌། ཟག་པ་འཕེལ་བར་འགྱུར་རོ། ། གསུམ་པ་ནི་དོན་དམ་པ་ལ་དབྱེ་བ་མེད་པ་ལྟར་ཀུན་རྫོབ་ལ་ཡང་དབྱེ་བ་མེད་པར་ཐལ་ལོ། ། བཞི་པ་ནི་ཀུན་རྫོབ་ཇི་ལྟར་མཐོང་བ་དང༌།
ཐོས་པ་ལ་སོགས་པ་ལས་ལོགས་སུ་བཙལ་བར་མི་བྱ་བ་བཞིན་དུ་དོན་དམ་ཀྱང་དེ་ལྟར་འགྱུར་རོ། ། ཐ་དད་པའི་སྐྱོན་བཞིའི་དང་པོ་ནི་སྟོང་ཉིད་རྟོགས་ཀྱང་ཀུན་རྫོབ་དེར་མ་འདུས་པས་ལོགས་སུ་དམིགས་པར་འགྱུར་རོ། ། དེ་ལྟར་དོན་དམ་པ་བསྒོམས་པས་འདུ་བྱེད་ཀྱི་མཚན་མས་ཟིལ་གྱིས་མི་ནོན་ཞིང༌། གནས་ངན་ལེན་གྱི་འཆིང་བ་ལས་མ་གྲོལ་བས་མྱ་ངན་འདས་པ་མེད་པར་འགྱུར་རོ། ། གཉིས་པ་ནི་དོན་དམ་པ་བྱང་ཆུབ་ཀྱི་སེམས་དང་ཀུན་རྫོབ་ཆོས་ཉིད་མ་ཡིན་པར་འགྱུར་ཏེ། ཐ་དད་པའི་བུམ་པ་སྣམ་བུའི་ཆོས་ཉིད་མ་ཡིན་པ་བཞིན་ནོ། ། གསུམ་པ་ནི་ཀུན་རྫོབ་བདག་མེད་པ་དང༌། རབ་ཏུ་མ་གྲུབ་པ་ཙམ་དོན་དམ་པ་མ་ཡིན་པར་འགྱུར་ཏེ། བུམ་པ་མ་གྲུབ་ཙམ་སྣམ་བུ་མ་ཡིན་པ་བཞིན་ནོ། ། བཞི་པ་ནི་ཀུན་ནས་ཉོན་མོངས་པ་དང་རྣམ་པར་བྱང་བ་དུས་གཅིག་ཏུ་དམིགས་པར་ཐལ་ཏེ།
དམིགས་པའི་ཡུལ་སོ་སོར་དམིགས་པའི་ཕྱིར་བུམ་པ་དང་སྣམ་བུ་འཛིན་པའི་བློ་བཞིན་ནོ། ། ཡང་གཅིག་པ་བཀག་པའི་ཐ་དད་ཀྱང་མ་ཡིན་ཏེ། གང་རུང་དངོས་པོར་ཐལ་བའི་ཕྱིར་རོ། ། དེས་ན་དེ་ཉིད་དང་གཞན་དུ་བརྗོད་པ་མེད་དེ། ཆོས་ཅན་དང་ཆོས་ཉི་ཡིན་པའི་ཕྱིར་རོ། ། དེ་སྐད་དུ་ཡང་གཟུགས་སྟོང་པ་དང༌། སྟོང་པ་ཉིད་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། ཞེས་སོ། ། འོན་ཀྱང་ཐ་སྙད་རྣམ་གཞག་བྱེད་པའི་ཚེ་རྟོག་པས་ཐ་སྙད་དུ་བསམས་ནས་བྱེད་པ་ཡིན་ཏེ།
གཞན་དུ་ཐ་སྙད་དུ་མི་རུང་བའི་ཕྱིར་རོ། ། དེ་སྐད་དུ་ཡང་རྩ་ཤེས་ལས། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་སོ། ། དེ་ལྟར་བདེན་པ་གཉིས་ཀྱི་གནས་ལུགས་ཤེས་ནས་མཁས་པ་ཞེས་ཀྱང་བྱ་ལ་སངས་རྒྱས་ཀྱི་རིགས་སུ་སྐྱེས་པ་ཞེས་ཀྱང་བྱ་སྟེ། བདེན་གཉིས་ལས། བདེན་གཉིས་རྣམ་དབྱེ་ཤེས་པ་དག ། ཐུབ་པའི་བཀའ་ལ་མི་རྨོངས་ཏེ། ། དེ་དག་མ་ལུས་ཚོགས་བསགས་ནས། །
ཕུན་ཚོགས་ཕ་རོལ་འགྲོ་བ་ཉིད། ། ཅེས་སོ། ། ཀུན་རྫོབ་ཀྱི་སྒོ་ནས་དབྱེ་ན་ཐ་སྙད་ཀྱི་རྣམ་གཞག་ཉན་ཐོས་དང་མཐུན་པའི་ཕྱི་རོལ་དོན་ཡོད་པར་སྨྲ་བའི་དབུ་མ་པ་དང༌། ཐ་སྙད་ཀྱི་རྣམ་གཞག་སེམས་ཙམ་པ་དང་མཐུན་པ་རྣལ་འབྱོར་སྤྱོད་པ་པའི་དབུ་མ་པ་དང༌། ཐ་སྙད་རྣམ་གཞག་གང་དང་ཡང་མི་འགལ་བར་སྨྲ་བའི་དབུ་མ་པ་དང་གསུམ་ཡིན་ནོ། ། མདོར་ན་གྲུབ་མཐའ་འོག་མའི་དོན་དམ་པ་གང་ཡིན་པ་དེ། གྲུབ་མཐའ་གོང་མའི་ཀུན་རྫོབ་ཡིན་ཏེ། བདེན་གཉིས་ལས། གཞན་གྱི་མར་འདོད་གང་ཡིན་པ། ། གཞན་གྱི་ཆུང་མར་ཡང་འདོད་བཞིན། །
གཞན་གྱི་དོན་དམ་གང་ཡིན་པ། ། དེ་ནི་གཞན་གྱི་ཀུན་རྫོབ་འདོད། ། ཅེས་སོ། ། སྤྱོད་འཇུག་ལས། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པ་དང༌། ལང་ཀར་གཤེགས་པ་ལས། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་དུ་མི་རྟོག་གོ །
སྣང་བ་མེད་ལ་བརྟེན་ནས་ནི། ། སེམས་ཙམ་ལས་ཀྱང་འདའ་བར་བྱ། ། ཡང་དག་དམིགས་ལ་བརྟེན་ནས་ནི། ། སྣང་བ་མེད་ལས་ཡང་དག་འདའ། ། སྣང་མེད་གནས་པའི་རྣལ་འབྱོར་པ། ། ཐེག་པ་ཆེན་པོ་མཐོང་ངོ་ཞེས་སོ། ། དོན་དམ་གྱི་སྒོ་ནས་དབུ་མ་སྒྱུ་མ་ལྟ་བུ་དང་རབ་ཏུ་མི་གནས་པ་གཉིས་ཡིན། དེ་ལ་སྒྱུ་མ་ལྟ་བུར་སྨྲ་བ་ན་རེ། ཕྱི་ནང་གི་ཆོས་ཐམས་ཅད་སྤྲོས་པ་གཅོད་བྱེད་ཀྱི་ངོས་ནས་ཀྱང་སྒྱུ་མ་ལྟ་བུར་འདོད་ལ། མཉམ་གཞག་རྣམ་པར་མི་རྟོག་པའི་ངོས་ནས་ཀྱང་སྒྱུ་མ་ལྟ་བུར་འདོད་ཅིང༌།
སངས་རྒྱས་པ་ན་ཡང་གཉིས་སུ་མེད་པའི་ཡེ་ཤེས་སམ་སྐུ་གསུམ་ཡང་སྒྱུ་མ་ལྟ་བུ་ཡིན་ཏེ། རྒྱལ་བའི་ཡུལ་ལས། ཆོས་ཐམས་ཅད་མྱ་ངན་ལས་འདས་པ་དང༌། ། དེ་ལས་ཆེས་ལྷག་པའི་ཆོས་ཤིག་བྱུང་ཡང་སྒྱུ་མ་ལྟ་བུ་རྨི་ལམ་ལྟ་བུའོ་ཞེས་གསུངས་པས་སོ་ཞེས་ཟེར་རོ། ། དབུ་མ་རབ་ཏུ་མི་གནས་པའི་ལུགས་ཀྱིས་རང་ལ་ལོངས་སྤྱོད་དམ་སྒྲིབ་བྱ་གང་ཡང་མེད་ལ། གཞན་གྱི་ཁས་ལེན་འགེགས་པ་ལ་གཉིས་ཏེ། ཚུལ་གསུམ་ཚད་མས་གྲུབ་པ་ལས་བྱུང་བའི་སྤྲོས་པ་གཅོད་བྱེད་ཀྱི་རིགས་པ་ལ་བརྟེན་ནས་གཞན་གྱི་ཁས་ལེན་འགེགས་པ་ནི་རང་རྒྱུད་ཡིན་ལ། ཚུལ་གསུམ་ཚད་མས་གྲུབ་པར་ཁས་མི་ལེན་ཞིང་ཁས་བླངས་སུ་བཀོད་ནས་གཞན་གྱི་ལོག་རྟོག་འགེགས་པ་ནི་ཐལ་འགྱུར་བ་ཡིན་ནོ། ། རང་རྒྱུད་ཀྱི་ལུགས་ལའང་བཞི་སྟེ། ཆོས་ཅན་ལ་སོགས་པའི་དོན་ངོས་གཟུང་བ་དང༌།
ཚུལ་གསུམ་ཚད་མས་གྲུབ་པ་ལ་རྗེས་དཔག་ཇི་ལྟར་སྐྱེ་བ་དང༌། རྗེས་དཔག་གི་རྒྱུན་གོམས་པ་ལམ་དུ་ཇི་ལྟར་འགྱུར་བ་དང༌། ལམ་གོམས་པ་ལས་འབྲས་བུ་རྣམ་པར་མི་རྟོག་པའི་ཡེ་ཤེས་ཇི་ལྟར་འཆར་བའི་ཚུལ་ལོ། ། དང་པོ་ལ་ལྔ་སྟེ། ཆོས་ཅན་དང༌། བསྒྲུབ་བྱ་དང༌། དགག་བྱ་དང༌། གཏན་ཚིགས་དང༌། དཔེ་དོན་ངོས་གཟུང་བའོ། ། ཆོས་ཅན་ནི་རྩོད་གཞི་ཡིན་ཏེ།
རྣམ་ངེས་ལས་རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ཏེ་ཞེས་སོ། ། བསྒྲུབ་བྱ་ནི་སྣང་བ་འདི་ཡང་དག་པའི་རང་བཞིན་དུ་ཡོད་པ་མ་ཡིན་ཏེ་ཞེས་པའམ། ཇི་ལྟར་བརྟགས་པ་དེ་ལྟར་ཡོད་པ་མ་ཡིན་ཏེ་ཞེས་མེད་དགག དགག་བྱ་རྣམ་པར་ཆད་ཙམ་སྤྲོས་པ་དང་བྲལ་ཙམ་ལས་མ་གཏོགས་པའི་ཡོངས་གཅོད་བསྒྲུབ་བྱ་གང་ཡང་མེད་དོ། ། དེ་མེད་པས་གཞན་གྱིས་བརྩད་དུ་ཡང་མེད་དོ། ། རྩོད་པ་བཟློག་པ་ལས། གལ་ཏེ་ངས་དམ་བཅས་འགའ་ཡོད། ། དེས་ན་ང་ལ་སྐྱོན་འདི་ཡོད། ། ང་ལ་དམ་བཅའ་མེད་པས་ན། ། ང་ལ་སྐྱོན་མེད་ཁོ་ན་ཡིན། །
ཞེས་པ་དང༌། དབུ་མ་རྒྱན་ལས། དངོས་པོ་ཀུན་གྱི་རང་བཞིན་ནི། ། རིགས་པའི་ལམ་གྱི་རྗེས་འབྲང་བར། ། གཞན་དག་འདོད་པ་སེལ་བར་བྱེད། ། དེ་ཕྱིར་རྒོལ་ངན་གནས་མེད་དོ། ། ཡོད་དང་མེད་དང་ཡོད་མེད་ཅེས། ། ཁས་མི་ལེན་པ་གང་ཡིན་པ། ། དེ་ལ་ནན་ཏན་ལྡན་པས་ཀྱང༌། ། ཅིར་ཡང་ཀླན་ཀ་བྱ་མི་ནུས། །
ཞེས་སོ། ། དགག་བྱ་ནི་སྣང་བ་ལྟར་ཡང་དག་པར་མེད་ཅེས་སྣང་བ་ལྟར་ཡང་དག་པའི་རང་བཞིན་དུ་ཡོད་པ་འགེགས་ཀྱི། སྣང་བ་ཙམ་ནི་མི་འགེགས་ཏེ། བདེན་གཉིས་ལས། ཉམས་སུ་མྱོང་ན་གང་ཡང་ནི། ། འགེགས་པར་རིགས་པ་མ་ཡིན་ཏེ། ། བཏགས་པ་མ་ཡིན་འགོག་པ་ནི། ། བདག་ལ་གནོད་འགྱུར་འབའ་ཞིག་གོ ། ཞེས་སོ། ། གཏན་ཚིགས་ཀྱི་དོན་ནི་དབུ་མའི་གཏན་ཚིགས་བཞི་འམ་ལྔ་སྟེ།
གཅིག་དང་དུ་བྲལ་དང་རྡོ་རྗེ་ཟེགས་མ་དང༌། ཡོད་མེད་སྐྱེ་འགོག་དང༌། མུ་བཞི་སྐྱེ་འགོག་དང༌། རྟེན་ཅིང་འབྲེལ་འབྱུང་ངོ༌། ། དང་པོ་དངོས་པོའི་རང་བཞིན་ལ་བརྟག་པ་བྱས་ནས་འགོག་པ་གཅིག་དང་དུ་བྲལ་གྱི་གཏན་ཚིགས་ནི། དབུ་མ་རྒྱན་ལས། ཕྱི་རོལ་ནང་ན་གནས་འདི་ཀུན། ། ཡང་དག་དུ་ན་གཅིག་པ་དང༌། ། དུ་མའི་རང་བཞིན་བྲལ་བའི་ཕྱིར། ། རང་བཞིན་མེད་དེ་གཟུགས་བརྙན་བཞིན། །
ཞེས་པ་དང༌། དངོས་པོ་གང་ཡང་ཡོངས་བརྟག་པ། ། དེ་དང་དེ་ལ་གཅིག་ཉིད་མེད། ། གང་གི་གཅིག་ཀྱང་ཡོད་མིན་པ། ། དེས་ན་དུ་མ་དག་ཀྱང་མེད། ། ཅེས་སོ། ། གཉིས་པ་རྒྱུ་ལ་བརྟག་པ་བྱས་ནས་འགོག་པ། རྡོ་རྗེ་ཟེགས་མའི་གཏན་ཚིགས་ནི། དབུ་མ་རྩ་བ་ལས། བདག་ལས་མ་ཡིན་གཞན་ལས་མིན། །
གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དང་གང་ལས་ཀྱང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་པ་དང༌། བདག་དང་གཞན་དང་གཉིས་ཀ་རྒྱུ་མེད་ལས། སྐྱེ་བ་མེད་ཅིང་དངོས་རྣམས་རང་བཞིན་བྲལ། ། ཞེས་སོ། ། གསུམ་པ་འབྲས་བུ་ལ་བརྟག་པ་བྱས་ནས་འགོག་པ་ཡོད་མེད་སྐྱེ་འགོག་གི་གཏན་ཚིགས་ནི་དེ་ཉིད་ལས། ཡོད་པ་ཡོད་ཕྱིར་སྐྱེ་མེད་དེ། ། ཞེས་པ་དང༌།
ལམ་སྒྲོན་ལས། ཡོད་པ་སྐྱེ་བ་རིགས་མིན་ཏེ། ། མེད་པ་ནམ་མཁའི་མེ་ཏོག་བཞིན། ། ཉེས་པ་གཉིས་ཀ་ཐལ་འགྱུར་ཕྱིར། ། གཉིས་ཀ་དག་ཀྱང་འབྱུང་བ་མིན། ། ཞེས་སོ། ། བཞི་པ་རྒྱུ་འབྲས་གཉིས་ཀ་ལ་རྟག་པ་བྱས་ནས་འགོག་པ་མུ་བཞི་སྐྱེ་འགོག་གི་གཏན་ཚིགས་ནི། བདེན་གཉིས་ལས། དུ་མས་དངོས་པོ་གཅིག་མི་བྱེད། ། གཅིག་གིས་དུ་མའི་དངོས་མི་བྱེད། །
དུ་མས་དུ་མ་མི་བྱེད་ཅིང༌། ། གཅིག་གིས་གཅིག་བྱེད་པ་ཡང་མིན། ། ཞེས་སོ། ། ལྔ་པ་ཁྱབ་བྱེད་ཀྱི་འགལ་ཟླ་ལ་རྟག་པ་བྱས་ནས་འགེགས་པ་རྟེན་ཅིང་འབྲེལ་འབྱུང་གི་གཏན་ཚིགས་ནི། དབུ་མ་རྩ་བ་ལས། བྱེད་པོ་ལས་ལ་བརྟེན་བྱས་ཤིང༌། ། ལས་ཀྱང་བྱེད་པོ་དེ་ཉིད་ལ། ། བརྟེན་ནས་འབྱུང་བ་མ་གཏོགས་པ། ། གྲུབ་པའི་རྒྱུ་ནི་ཡོད་མ་ཡིན། ། ཞེས་པ་དང༌།
རྟེན་ཅིང་འབྲེལ་འབྱུང་གང་ཡིན་པ། ། དེ་ནི་སྟོང་པ་ཉིད་དུ་བཞེད། ། ཅེས་པ་དང༌། རིགས་པ་དྲུག་ཅུ་པ་ལས། དེ་དང་དེ་བརྟེན་གང་བྱུང་པ། ། རང་གི་ངོ་བོར་དེ་མ་སྐྱེས། ། རང་གི་ངོ་བོར་མ་སྐྱེས་གང༌། ། དེ་ནི་སྐྱེས་ཞེས་ཇི་ལྟར་བྱ། ། ཞེས་དང༌། དཀོན་མཆོག་བརྩེགས་པ་ལས།
གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པར་བཤད། ། གང་ཞིག་སྟོང་ཉིད་ཤེས་དེ་བག་ཡོད་ཡིན། ། ཞེས་སོ། ། དཔེའི་དོན་ནི་གཟུགས་བརྙན་དང་ནམ་མཁའི་མེ་ཏོག་ལ་སོགས་པ་སྟེ། དབུ་མ་རྒྱན་ལས། དེ་ཕྱིར་ཡང་དག་ཉིད་དུ་ལྟ། ། དངོས་པོ་གང་ཡང་གྲུབ་པ་མེད། ། དེ་ཕྱིར་དེ་བཞིན་གཤེགས་རྣམས་ཀྱིས། །
ཆོས་རྣམས་ཐམས་ཅད་མ་སྐྱེས་གསུང༌། ། ཞེས་སོ། ། ཚུལ་གསུམ་ཚད་མས་གྲུབ་པ་ལས་རྗེས་དཔག་སྐྱེ་ཚུལ་ནི། གཅིག་དང་དུ་བྲལ་གྱི་རྟགས་ལ་མཚོན་ན་ཚུལ་གསུམ་ཚད་མས་གྲུབ་པའི་ཚེ་ཁྱབ་བྱེད་ཡང་དག་པ་གཅིག་དང་དུ་མར་མི་རྟོག་པ་ལས། ཁྱབ་བྱ་ཡང་དག་པའི་རང་བཞིན་དུ་མི་རྟོག་པའི་ཤེས་པ་སྐྱེ་བ་དེ་ཉིད་ལ་རྗེས་དཔག་ཅེས་བྱ་སྟེ། སྤྲོས་པ་གཅོད་པར་བྱེད་ཅིང་སྤྲོས་པར་མི་རྟོག་པའི་རིག་པའི་ཤེས་པ་ཡིན་ནོ། ། རྗེས་དཔག་གི་རྒྱུན་གོམས་པ་ལས་ལམ་དུ་ཇི་ལྟར་འགྲོ་བའི་ཚུལ་ནི། དེ་ལྟ་བུའི་རང་གི་སོ་སོར་རྟོག་པའི་ཤེས་རབ་དང༌། ཡིད་ཆེས་པའི་ལུང་དང༌། བླ་མ་དམ་པའི་གདམས་ངག་ལ་བརྟེན་ནས་རིམ་གྱིས་ཆོས་ཉིད་ཇི་ལྟ་བ་བཞིན་རྟོགས་པའི་ཤེས་རབ་སྐྱེ་བ་ཡིན་ནོ། །
དེ་ལྟ་བུའི་ཤེས་རབ་དང༌། དེས་སྤང་བར་བྱ་བའི་རང་བཞིན་དུ་གྲུབ་པ་ནི་གང་ཡང་མེད་དེ། འདི་ལ་གསལ་བྱ་ཅི་ཡང་མེད། ། གཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་སོ། ། ལམ་གོམས་པ་ལ་འབྲས་བུ་འཆར་བའི་ཚུལ་ནི། དེ་ལྟ་བུའི་ཤེས་རབ་དེ་མཐར་ཕྱིན་པ་དང༌། འབྲས་བུ་སྐུ་གསུམ་ཅིག་ཅར་ཐོབ་པ་ཡིན་ནོ། །
དེའང་རང་དོན་དུ་ཆོས་སྐུ་ཐོབ་ཅིང༌། གཞན་དོན་དུ་རྣམ་པར་རྟོག་པ་མེད་པར་ནོར་བུ་རིན་པོ་ཆེ་ལྟར་གཟུགས་སྐུ་གཉིས་ཀྱིས་གདུལ་བྱ་རྒྱུད་དག་པ་དང་མ་དག་པ་གཉིས་ཀའི་དོན་བྱེད་དོ། ། དེ་སྐད་དུ་ཡང༌། ཡེ་ཤེས་སྣང་བ་རྒྱན་གྱི་མདོ་ལས། དེ་བཞིན་གཤེགས་པ་དགེ་ཆོས་ཟག་མེད་ཀྱི། ། གཟུགས་བརྙན་དག་ཏུ་འགྱུར་བ་ཡིན་ཏེ་འདིར། ། དེ་བཞིན་ཉིད་མེད་དེ་བཞིན་གཤེགས་པའང་མེད། ། འཇིག་རྟེན་དག་ན་གཟུགས་བརྙན་ཡང་དག་སྣང༌། ། ཞེས་པ་དང༌། སངས་རྒྱས་ཕལ་པོ་ཆེ་ལས།
ཇི་ལྟར་ཡིན་ན་ནོར་བུ་ནི། ། ཇི་ལྟར་དགོས་འདོད་རེ་སྐོར་ཞིང༌། ། དེ་བཞིན་སངས་རྒྱས་ཆོས་ཀྱང་ནི། ། རབ་ཏུ་སྨོན་ལམ་རྫོགས་ལས་གྲུབ། ། ཕྱོགས་བཅུ་དེ་དག་རྒྱལ་བས་གང༌། ། ཇི་ལྟར་ཟླ་བ་ཤར་བ་ན། ། ཚད་མེད་པ་ཡི་གཟུགས་བརྙན་རྣམས། ། ཆུ་ཡི་ནང་དུ་སྣང་གྱུར་ཀྱང༌། ། ཟླ་བ་གཉིས་སུ་མེད་པ་ལྟར། ། དེ་བཞིན་ཆགས་མེད་མཁྱེན་གྱུར་ནས། །
སངས་རྒྱས་ལ་ནི་གཉིས་ཀྱང་མེད། ། ཅེས་སོ། ། ཐལ་འགྱུར་པ་ན་རེ། རང་རྒྱུད་ཀྱི་མངོན་སུམ་དུ་རྗེས་དཔག་མི་འགྱུར་བས། ཕ་རོལ་གྱི་ལོག་རྟོག་མི་ཁེགས་སོ། ། དེས་ན་ཕ་རོལ་པོ་ཉིད་ཀྱིས་ཁས་བླངས་རྟགས་སུ་བཀོད་པའི་ཐལ་འགྱུར་གྱིས་ཕ་རོལ་པོའི་ལོག་རྟོག་འགེགས་པ་ཡིན་ནོ། ། འདི་ལ་བཞི་སྟེ། གཞན་ལ་གྲགས་པའི་རྗེས་དཔག་དང༌། ། འགལ་བ་བརྗོད་པའི་ཐལ་འགྱུར་དང༌། ། རྒྱུན་མཚུངས་པ་ཡི་མགོ་སྙོམས་དང༌། །
བསྒྲུབ་བྱ་དང་མཚུངས་པའི་མ་གྲུབ་པའོ། ། དང་པོ་ཚུལ་གསུམ། ཕ་རོལ་པོའི་ཁས་བླངས་ཀྱི་མཐར་ཐུག་པའི་རྟགས་ཀྱིས་ཕ་རོལ་པོའི་བློ་ངོར་མཐའ་གཅིག་ཏུ་ངེས་པ་བསྒྲུབ་བྱ་སྟེ། གཅིག་དང་དུ་བྲལ། རྡོ་རྗེ་ཟེགས་མ། ཡོད་མེད་སྐྱེ་འགོག རྟེན་ཅིང་འབྲེལ་འབྱུང་ངོ༌། ། གཉིས་པ་ནི་ཕྱོགས་ཆོས་ཁྱབ་པ་གསལ་བ་ཕ་རོལ་པོ་ལ་གྲུབ་པའི་རྟགས་ཀྱིས་ཕ་རོལ་པོའི་བློ་ངོར་ཟློག་པ་འཕེན་པ་སྟེ། དབུ་མ་རྩ་བ་ལས། བུད་ཤིང་གང་དེ་མེ་ཡིན་ན། །
བྱེད་པ་པོ་དང་ལས་གཅིག་འགྱུར། ། གལ་ཏེ་ཤིང་ལས་མེ་གཞན་ན། ། ཤིང་མེད་པར་ཡང་འབྱུང་བར་འགྱུར། ། གསུམ་པ་ནི་རྒྱུ་མཚན་མཚུངས་ཀྱང་རྒྱུ་མཚན་མི་མཚུངས་པར་འདོད་པ་ལ། མཚུངས་པར་འགྲོ་སྟེ། དེ་ཉིད་ལས། རྒྱུ་དང་འབྲལ་བུ་གཞན་ཉིད་ལ། ། རྒྱུ་དང་རྒྱུ་མིན་མཚུངས་པར་འགྱུར། ། ཞེས་སོ། ། དངོས་པོར་སྨྲའི་སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་ནི།
དེ་ཉིད་ལས། སྟོང་པ་ཉིད་ཀྱིས་བརྩད་བྱས་ཚེ། ། གང་ཞིག་ལན་འདེབས་སྨྲ་བྱེད་པ། ། དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་བ་མཚུངས་པར་འགྱུར། ། ཞེས་སོ། ། དངོས་པོ་བདེན་པར་གྲུབ་པ་ལ། ། བྱིས་པའི་མངོན་སུམ་དེ་ཁོ་ནའི་དོན་ལ་ཚད་མ་མ་ཡིན་ཞིང༌། རྟགས་བདེན་པ་དང་སྣང་བ་གང་བཀོད་ཀྱང་ཁྱབ་པ་མ་གྲུབ་པས། བདེན་པའི་དཔེ་མེད་པས་དགག་ཅིང་ལུང་དྲང་དོན་ཡིན་པས་སོ། །
དབུ་མ་པ་དང་བསྒྲུབ་བྱ་མཚུངས་པ་མ་གྲུབ་པ་ནི། སྟོང་པ་ཉིད་ཀྱིས་བརྩད་བྱས་ཚེ། ། གང་ཞིག་སྐྱོན་རྟོག་སྨྲ་བྱེད་པ། ། དེ་ཡིས་ཐམས་ཅད་སྐྱོན་བརྟགས་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་པ་ལས་འབྲས་ལ་སོགས་པ་དེ་ཁོ་ནར་མེད་པར་འདོད་ཅིང་ཐ་སྙད་དུ་གཟུགས་བརྙན་ལ་སོགས་པ་གྲུབ་སྟེ། དངོས་པོ་སྟོང་པ་གཟུགས་བརྙན་ལ་སོགས་པ། ། ཚོགས་ལ་ལྟོས་ནས་མ་གྲུབ་པ་ཡང་མིན། ། ཞེས་སོ། ། དེས་ན་དབུ་མ་པ་ལ་རང་གི་དམ་བཅའ་གང་ཡང་མི་དམིགས་པས་ཁས་མི་ལེན་ལ།
གཞན་གྱི་དམ་བཅའ་རྣམས་ནི་ཤུགས་ཀྱིས་བཀག་པར་སོང་ཡང་ཆེད་དུ་གཏད་པ་ནི་མ་ཡིན་ཏེ། བཞི་བརྒྱ་པ་ལས། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པ་མཛད་ཕྱིར་གསུང་མ་ཡིན། ། འོན་ཀྱང་མེ་ཡིས་བུད་ཤིང་ལྟར། ། འདི་ཡིས་ཕས་ཀྱི་རྒོལ་བ་བསྲེག ། ཅེས་སོ། ། དེ་ལྟར་རྒྱུ་མཚན་ཉིད་ཀྱི་གཞུང་ལུགས་བཤད་ནས། ད་ནི་འབྲས་བུ་སྔགས་ཀྱི་གཞུག་ལུགས་བཤད་པར་བྱའོ། ། འདི་གཉིས་ལ་ཁྱད་པར་ཅི་ཡོད་ཅེ་ན།
གནས་པ་བསྡུས་པ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་སོ། ། དེ་ལ་དོན་གཅིག་པ་ནི་གནས་སྐབས་ཀྱི་ལྟ་བ་དང༌། མཐར་ཐུག་གི་འབྲས་བུ་གཅིག་པའོ། ། མ་རྨོངས་པ་ནི་མཁས་པས་ཏེ། ཀྱེའི་རྡོ་རྗེ་ལས།
སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ལས། ། སྲིད་པའི་འཆིང་བ་ལས་གྲོལ་འགྱུར། ། ཞེས་པས་མདོར་བསྟན། དུག་གི་དུམ་བུ་དང༌། མེས་ཚིག་པ་དང༌། རྣ་བར་ཆུ་ཞུགས་པ་དང༌། རླུང་གིས་གཟིར་བའི་དཔེ་དང་བཅས་ནས་རྒྱས་པར་བཤད་དོ། ། དེ་ནི་མཚན་ཉིད་ཀྱི་གཞུང་ལས་ཀྱང་བཤད་དེ།
དཀོན་བརྩེགས་ལས། དཔེར་ན་གྲོང་ཁྱེར་གྱི་ལུད་གང་ཡིན་པ་དེས་འབྲས་སམ། བུ་རམ་གྱི་ཞིང་ལ་ཕན་འདོགས་སོ། ། དེ་བཞིན་དུ་བྱང་ཆུབ་སེམས་དཔའི་ཉོན་མོངས་པའི་ལུད་གང་ཡིན་པ་དེ་བྱང་ཆུབ་ཀྱི་མྱུ་གུ་ལ་ཕན་འདོགས་སོ་ཞེས་གསུངས་པས་སོ་ཞེ་ན། དེ་ནི་ས་ཐོབ་པའི་ཚེ་ཡིན་གྱི། གསང་སྔགས་ནི་ལས་དང་པོ་པ་ནས་ཡིན་ནོ། ། ཐབས་མང་བ་ནི་མཆོག་ཐུན་མོང་སྒྲུབ་པའི་ཐབས་བསམ་གྱིས་མི་ཁྱབ་པའོ། ། དེ་ནི་མཚན་ཉིད་ཀྱི་གཞུང་ལའང་ཡོད་དེ། ཕ་རོལ་དུ་ཕྱིན་པ་རེ་རེ་ལའང་དྲུག་དྲུག་སྟེ་སུམ་ཅུ་རྩ་དྲུག་ལ་སོགས་པ་བཤད་དོ་ཞེ་ན། དེ་བས་ཀྱང་འདི་མང་སྟེ།
རྣལ་འབྱོར་གྱི་རྒྱུད་སྟོང་ཕྲག་བཅུ་གཉིས་ལ་འཇུག་པའི་སྒོ་དེ་སྙེད་ཡོད་ཅིང༌། དེ་རེ་རེ་ཞིང་ཡང་ཐབས་སྨིན་གྲོལ་དང་བཅས་པ་ཡིན་ལ། དེ་རེ་རེས་མཆོག་ཐུན་མོང་གི་དངོས་གྲུབ་བསྒྲུབས་པས་སོ། ། དཀའ་བ་མེད་པ་ནི་སླ་བས་ཏེ། སཾ་གྲ་ཧ་ལས། འདོད་པའི་ཡོན་ཏན་ཐམས་ཅད་ལ། ། ཅི་བདེ་བར་ནི་བསྟེན་བཞིན་དུ། ། རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་དང༌།
གསང་བ་འདུས་པ་ལས། དཀའ་ཐུབ་སྡོམ་པ་མི་ཟད་པ། ། བསྟེན་ཀྱང་འགྲུབ་པར་མི་འགྱུར་ཏེ། ། འདོད་པའི་ལོངས་སྤྱོད་ཐམས་ཅད་ལ། ། བསྟེན་ན་མྱུར་དུ་འགྲུབ་པར་འགྱུར། ། ཞེས་དང༌། བྱང་ཆུབ་སེམས་དཔའ་རྣམས་ཀྱིས་བསྐལ་པ་གྲངས་མེད་པ་གསུམ་དུ་བཙལ་ཡང་རྙེད་པར་མི་འགྱུར་ཏེ། གསང་བ་འདུས་པ་ལས། དགའ་བའི་བྱང་ཆུབ་སེམས་དཔའ་ཚེ་འདི་ལ་ཡང་དག་པར་རྫོགས་པའི་སངས་རྒྱས་ཞེས་བྱ་བའི་གྲངས་སུ་འགྲོའོ་ཞེས་སོ། ། འོ་ན་འཕགས་པ་སྡུད་པ་ལས།
བྱང་ཆུབ་སེམས་དཔའ་འདོད་པའི་ཡོན་ཏན་ལྔ་སྤྱོད་ཀྱང༌། ། སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། ། སངས་རྒྱས་བསྒྲུབ་བྱ་སྙམ་དུ་ཀུན་མཁྱེན་ཡིད་བྱེད་པ། ། མཁས་པས་ཚུལ་ཁྲིམས་ཕ་རོལ་ཕྱིན་གནས་རིག་པར་བྱ། ། ཞེས་བཤད་པར་ཁྱད་པར་ཅི་ཡོད་ཅེ་ན། སྡུད་པ་ནས་བཤད་པ་ནི་མི་སྐྱེ་བའི་ཆོས་ལ་བཟོད་པ་ཐོབ་པ་ནས་ཡིན་ལ། གསང་སྔགས་ཀྱི་སྐབས་འདིར་དབང་ཐོབ་པའི་དུས་ཉིད་ནས། ཆོས་ཐམས་ཅད་ལྷག་པའི་ལྷར་ངོ་སྤྲོས་པས་མཆོད་པ་མི་འབྲལ་བ་ཡིན་ཏེ། རྒྱུད་དྲྭ་བ་ལས། དུས་འདི་ཉིད་ནས་བཟུང་ནས་ནི། །
འཁོར་བའི་ཉེས་པས་མ་གོས་པར། ། མཆོད་པ་འདི་དང་ལྡན་པར་ནི། ། དུས་ཀུན་དུ་ནི་བདེ་བར་གནས། ། ཞེས་སོ། ། དབང་པོ་རྣོ་བ་ནི་དབང་པོ་གསལ་ཞིང་མྱུར་བས་ཚེ་འདི་ཉིད་ལ་སངས་རྒྱས་ཐོབ་པ་ཡིན་ཏེ། གསང་འདུས་ལས། འདིས་ནི་དེ་བཞིན་གཤེགས་པའི་སྐུ། ། ཆོས་འཛིན་མཆོག་གི་གསུང་དང་ནི། ། རྡོ་རྗེ་འཛིན་པའི་ཐུགས་དག་ཀྱང༌། ། ཚེ་འདི་ཉིད་ལ་སྟེར་བར་བྱེད། །
ཅེས་སོ། ། འོ་ན་གསང་ཆེན་ཐབས་ལ་མཁས་པའི་མདོ་ལས། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་འདོད་ན། ཞག་བདུན་ན་བླ་ན་མེད་པའི་བྱང་ཆུབ་ཐོབ་བོ་ཞེས་བཤད་པས་གསང་སྔགས་དང་ཁྱད་མེད་དོ་ཞེ་ན། ཁྱད་པར་ཆེ་སྟེ། མདོ་ལས་གསུངས་པ་ནི་ཕྱིར་མི་ལྡོག་པའི་ས་ཐོབ་པ་ལ་དགོངས་ཤིང༌། གསང་སྔགས་ནས་བཤད་པ་ནི་ཐ་མལ་པས་བསྒྲུབས་ཀྱང་འགྲུབ་པའི་ཕྱིར་རོ། ། དེ་སྐད་དུ་ཡང་སེམས་ཅན་མཚམས་མེད་ལྔ་ལ་སོགས། ། སྡིག་པ་ཆེན་པོ་བྱེད་པས་ཀྱང༌། རྡོ་རྗེ་ཐེག་པའི་རྒྱ་མཚོ་སྟེ། །
ཐེག་མཆོག་འདི་ལ་འགྲུབ་པར་འགྱུར། ། ཞེས་སོ། ། དེའང་དབང་པོ་རྣོན་པོ་དེས་མངོན་བྱང་ལྔས་བྱང་ཆུབ་ཐོབ་པ་སྟེ། རྡོ་རྗེ་རྩེ་མོ་ལས། རྡོ་རྗེ་སེམས་དཔའ་དབང་བསྐུར་བས། ། ངོ་བོ་ཉིད་ཀྱི་སྐུ་རུ་འགྱུར། ། རྡོ་རྗེ་རིན་ཆེན་དབང་བསྐུར་བས། ། དེ་བཞིན་མཚན་དང་དཔེ་བྱད་དོ། ། རྡོ་རྗེ་ཆོས་སྐུ་དབང་བསྐུར་བས། ། རྣམ་པར་སྨིན་པའི་སྐུ་རུ་འདོད། །
རྡོ་རྗེ་ལས་སུ་དབང་བསྐུར་བས། ། སྤྲུལ་པ་ཡི་ནི་སྐུ་རུ་འདོད། ། དེ་ནས་མིང་གི་དབང་བསྐུར་བས། ། ཐུབ་སྟེ་རྣམ་པར་སྣང་མཛད་འགྱུར། ། ཞེས་སོ། ། ཁྱད་པར་དེ་རྣམས་ཀྱིས་ཁྱད་པར་དུ་འཕགས་པའི་གསང་སྔགས་འདི་ལ་རྡོ་རྗེ་ཐེག་པ་ཞེས་བྱ་སྟེ། རྡོ་རྗེ་ས་འོག་གི་རྒྱུད་ལས། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག །
མ་འོངས་དུས་ན་འབྱུང་བར་འགྱུར། ། ཞེས་པ་དང༌། གསང་བ་འདུས་པའི་རྒྱུད་ཕྱི་མ་ལས། གཏི་མུག་ཞེ་སྡང་འདོད་ཆགས་ཀྱིས། ། རྡོ་རྗེ་ལ་དགའ་རྟག་པར་གནས། ། དེས་ན་སངས་རྒྱས་རྣམས་ཀྱི་ཐབས། ། རྡོ་རྗེ་ཐེག་པ་ཞེས་བཤད་དོ། ། ཞེས་སོ། ། འདི་ལ་དོན་ལྔ་སྟེ། རྒྱུད་སྡེའི་དབྱེ་བ་དང༌།
བསྡུ་བ་དང༌། ཁྱད་པར་དང༌། གྲངས་ངེས་པ་དང༌། ངེས་ཚིག་གོ ། དང་པོ་ནི་དུས་ཀྱི་འཁོར་ལོའི་དགོངས་པ་རྒྱུད་སྡེ་སྟོང་ཕྲག་བདུན་ཅུ་རྩ་གཉིས་ཡིན་ནོ། ། གསང་བ་འདུས་པའི་དགོངས་པས་རྒྱུད་སྡེ་ལྔ་ལས་དབྱེ་བའི་སྟོང་ཕྲག་སུམ་ཅུ་རྩ་བཞི་སྟེ། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། བཅོམ་ལྡན་འདས་རྣལ་འབྱོར་ཆེན་པོའི་རྒྱུད་དང༌། གཉིས་ཀའི་རྒྱུད་དང༌། སྤྱོད་པའི་རྒྱུད་དང༌།
བྱ་བའི་རྒྱུད་དང༌། རྟོག་པའི་རྒྱུད་ཀྱི་ཚད་ཅི་ལགས། བཀའ་སྩལ་པ། རྣལ་འབྱོར་ཆེན་པོའི་རྒྱུད་སྟོང་ཕྲག་བཅུ་གཉིས་སོ། ། གཉིས་ཀའི་རྒྱུད་སྟོང་ཕྲག་དྲུག་གོ ། སྤྱོད་པའི་རྒྱུད་སྟོང་ཕྲག་བརྒྱད་དོ། ། བྱ་བའི་རྒྱུད་སྟོང་ཕྲག་བཞིའོ། ། དེ་དག་ནི་སྟོང་ཕྲག་སུམ་ཅུ་རྩ་བཞི་སྟེ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ།
ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། འདི་དག་གི་མིང་གི་མཐའ་མ་རྣམས་ཡིན་ཏེ་ཞེས་བཤད་པས། ཀཱ་ལིའི་ཡི་གེ་རེ་རེས་མིང་གི་མཐའ་བྱས་པའི་རྒྱུད་སྡེ་སྟོང་ཕྲག་རེའོ། ། ཀྱེའི་རྡོ་རྗེའི་དགོངས་པ་རྒྱུད་སྡེ་བཞི་ཡིན་ཏེ། གུར་ལས། དམན་པ་རྣམས་ལ་བྱ་བའི་རྒྱུད། །
བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་རྣམས་རྣལ་འབྱོར་རྒྱུད། ། རྣལ་འབྱོར་ཆེན་པོ་དེ་ལྟག་གོ ། ཞེས་བཤད་དོ། ། གཉིས་པ་བསྡུས་པ་ལ་སྟོང་ཕྲག་བདུན་ཅུ་རྩ་གཉིས་ནི་རྣལ་འབྱོར་ཆེན་པོར་འདུས་སོ། ། སྟོང་ཕྲག་སུམ་ཅུ་རྩ་བཞི་ནི་ལྔར་འདུས་ཤིང༌། དེ་ཡང་བཞིར་འདུ་སྟེ་རྟོག་པའི་བཞི་པོ་ལས་འཕྲོས་པའི་དུམ་བུའོ། ། གསུམ་པ་ཁྱད་པར་ལ་གཉིས་ལས། ལྔར་ཕྱེ་བའི་ཁྱད་པར་ནི་ཡེ་ཤེས་རྡོ་རྗེ་ལས། སྨན་དང་སྦྱིན་སྲེག་དང་ཕྱེ་མ་དང་མིག་སྨན་དང་རྐང་མགྱོགས་ལ་སོགས་པའི་དངོས་གྲུབ་ཆེན་པོ་བརྒྱད་ནི་རྟོག་པའི་རྒྱུད་དོ། །
འཇིགས་པར་དམིགས་ཤིང་ཤིན་ཏུ་གཙང་སྦྲ་བྱེད་པ་དང༌། ཡེ་ཤེས་སེམས་དཔའི་བདེ་བ་མེད་པ་དང༌། བདག་ཉིད་ལྷའི་ང་རྒྱལ་མེད་པ་དང༌། རྨད་དུ་བྱུང་བའི་སྤྱོད་ཡུལ་དང༌། རྐྱེན་གྱི་རྒྱུ་རྟོག་པ་རབ་ཏུ་སྤྱོད་པས་སྒྲུབ་པར་བྱེད་པ་ནི་བྱ་བའི་རྒྱུད་དོ། ། ལས་ཀྱི་བྱ་བ་སྣ་ཚོགས་ཕྱག་རྒྱ་ཆེན་པོར་སྒྲུབ་པར་བྱེད་པ་དང༌། ཕྱག་རྒྱ་དམིགས་པའི་མཚན་ཉིད་རབ་ཏུ་སྤྱད་པས་སྒྲུབ་པར་བྱེད་པ་ནི་སྤྱོད་པའི་རྒྱུད་དོ། ། རིག་པ་དང་ལྷ་མོ་རྣམས་ཀྱིས་ལྷན་ཅིག་དཀྱིལ་འཁོར་འཁོར་ལོ་བསྐོར་ཏེ། དེ་ལས་བྱུང་བའི་བསྒྲུབ་པ་དེ་ཁོ་ན་ཉིད་རྣམ་པ་བཅུ་རབ་ཏུ་སྤྱད་དེ། སྒྲུབ་པར་བྱེད་པ་གཉིས་ཀའི་རྒྱུད་དོ། །
དོན་དམ་པའི་བདེན་པ་ལས་རང་བྱིན་གྱིས་བརླབ་པའི་རིམ་པས་ལངས་ཏེ། འདོད་ཆགས་ལས་བྱུང་བའི་བྱང་ཆུབ་ཀྱི་གནས་རབ་ཏུ་བསྟན་པའི་ཕྱིར། བཙུན་མོའི་འཁོར་གྱི་དབུས་སུ་འཁོར་ལོས་སྒྱུར་བའི་གཟུགས་ཀྱི་བདེ་བ་ཆེན་པོའི་ཏིང་ངེ་འཛིན་གྱིས་བཙུན་མོའི་བྷ་ག་ལ་ཡང་དག་པར་བཞུགས་ཏེ། འཇིག་རྟེན་གྱི་སྤྱོད་པ་དང་འགལ་བ་རྨད་དུ་བྱུང་བའི་རྡོ་རྗེའི་ཚིག་གིས་བསྒྲུབ་པར་བྱའོ་ཞེས་པ་ནི་རྣལ་འབྱོར་གྱི་རྒྱུད་ལ་བཞུགས་སོ་ཞེས་པ་ཡིན་ནོ། ། བཞིར་ཕྱེ་བའི་ཁྱད་པར་ལ་དབང་དང་ལམ་མོ། ། དབང་ནི་ཡེ་ཤེས་ཐིག་ལེ་ལས། ཆུ་དང་དེ་བཞིན་ཅོད་པན་དབང༌། ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང༌། ། སྤྱོད་པའི་རྒྱུད་ལ་རབ་ཏུ་གྲགས། །
ཕྱིར་མི་ལྡོག་པ་སློབ་དཔོན་དབང༌། ། རྣལ་འབྱོར་རྒྱུད་ལས་བཤད་པ་ཡིན། ། རྣལ་འབྱོར་མ་ཡི་རྒྱུད་དུ་ནི། ། གསང་བ་ཤེས་རབ་ཡེ་ཤེས་དང༌། ། ཤེས་རབ་ཡེ་ཤེས་ཆེན་པོའོ། ། ཞེས་གསུངས་སོ། ། ལམ་ནི་བྱ་བའི་རྒྱུད་དུ། དམ་ཚིག་ཡེ་ཤེས་རྡོ་རྗེ་འཕངས་ཏེ། རྗེ་བོ་ཉིད་དུ་ཉེ་བར་གནས། ། ཞེས་སོ། །
སྤྱོད་པར་གྲོགས་པོའི་ཚུལ་ཏེ། ། གྲོགས་པོ་ཉིད་དུ་ཉེ་བར་གནས། ། ཞེས་སོ། ། རྣལ་འབྱོར་ལ་ཡེ་ཤེས་འབྱིན་འཇུག་གི་ཚུལ་དེ་དེ་བཞིན་གཤེགས་པ་ཚད་མེད་པ་དང་སེམས་ཅན་ཚད་མེད་དུ་བསྒྲུབས་ནས་སླར་གཤེགས་པར་བཤད་དོ། ། རྣལ་འབྱོར་ཆེན་པོར་གཉིས་སུ་མེད་དེ། མདོར་ན་ཕུང་པོ་ལྔ་རྣམས་ནི། ། རྒྱལ་བ་ལྔར་ནི་རབ་ཏུ་གྲགས། ། ཞེས་པ་དང༌། གཟུགས་ཕུང་རྡོ་རྗེ་མ་ཡིན་ཏེ། ། ལ་སོགས་པ་དང༌།
གནས་དེ་རྣམས་སུ་དཔའ་བོ་ནི། ། རྩ་ཡི་གཟུགས་སུ་ཡང་དག་གནས། ། ལ་སོགས་པའོ། ། བཞི་པ་གྲངས་ངེས་པ་ལ་བཞི་ལས་སྟོང་ཕྲག་བདུན་ཅུ་རྩ་གཉིས་ནི་རྡོ་རྗེའི་ལུས་ལ་རྩ་དེ་སྙེད་ཡོད་པ་ལ་དགོངས་ཏེ། རྡོ་རྗེ་ཕྲེང་བ་ལས། སྟོང་ཕྲག་ཉི་ཤུ་རྩ་བཞི་ནི། ། ཁྲག་འབབ་པར་ནི་ཤེས་པར་བྱ། ། སྟོང་ཕྲག་ཉི་ཤུ་རྩ་བཞི་ནི། ། བྱང་ཆུབ་སེམས་ནི་རབ་ཏུ་འབབ། ། སྟོང་ཕྲག་ཉི་ཤུ་རྩ་བཞི་ནི། །
རླུང་རྒྱུ་རབ་ཏུ་ཤེས་པར་བྱ། ། ཞེས་སོ། ། སྟོང་ཕྲག་སུམ་ཅུ་རྩ་བཞི་ནི་ཀཱ་ལི་སུམ་ཅུ་རྩ་བཞིས་མཐའ་བརྟེན་པའོ། ། ལྔར་ངེས་པ་ནི་སྒྲུབ་བྱེད་ཆོ་ག་མི་འདྲ་བ་ལྔའི་དབང་གིས་གོང་དུ་བཤད་པ་བཞིན་ནོ། ། བཞིར་ངེས་པ་ལ་བཞི་ལས། ཕྱི་རོལ་པའི་གདམས་ངག་བཞི་གཟུང་བའི་ཕྱིར་ངེས་ཏེ། དེའང་འདོད་ཆགས་ཅན་ལྷ་ཆེན་པོའི་རྗེས་སུ་འབྲངས་ནས་འདོད་ཆགས་ཆོས་སུ་སྨྲ་སྟེ། གཽ་ཏཾ་བུད་མེད་མེ་ཡིན་ཏེ། ། དེ་ཡི་ཉེ་གནས་ཐབ་ཁུང་ཡིན། ། ཞེས་སོ། །
དེ་རྗེས་སུ་གཟུང་བའི་ཕྱིར་རྣལ་འབྱོར་ཆེན་པོ་སྟེ། གསང་འདུས་ལས། བུད་མེད་གཟུགས་དང་མདངས་བཟང་བ། ། ལོ་གངས་བཅུ་དྲུག་ལོན་པ་ལ། ། བྱིན་གྱི་བརླབ་ཀྱིས་གནས་གསུམ་གྱི། ། དབེན་པར་མཆོད་པ་རབ་ཏུ་བརྩམ། ། ཞེས་སོ། ། ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ནས་འཚེ་བ་ཆོས་སུ་སྨྲ་སྟེ། རྒྱལ་རིགས་ལ་ནི་རྒྱལ་རིགས་དང༌། ། བྲམ་ཟེ་འདོད་པས་བྲམ་ཟེ་བསད། །
ཅེས་སོ། ། དེའི་ཆེད་དུ་སྤྱོད་པའི་རྒྱུད་དེ། མངོན་བྱང་ལས། ཨེ་མ་ཧོ་གསོད་པ་འདི་ནི་བཟང༌། ། བསད་པས་བྱང་ཆུབ་ཐོབ་པར་བྱེད། ། ཅེས་སོ། ། གཏི་མུག་ཅན་ཚངས་པའི་རྗེས་སུ་འབྲངས་ནས་གཙང་སྦྲ་ཆོས་སུ་སྨྲ་སྟེ། འདག་ཆལ་དག་གིས་བསྒོས་པའི་གོས། ། དྲི་མ་མེད་པར་གྱུར་པ་བཞིན། ། ལུས་ལ་མཆོད་སྦྱིན་གྱིས་བསྒོས་ལ། །
འབབ་སྟེགས་བཀྲུས་པ་དེ་ཡིས་འདག ། ཅེས་སོ། ། དེའི་ཆེད་དུ་བྱ་བ་སྟེ། ལེགས་པར་གྲུབ་པ་ལས། ཁྲུས་བྱས་གཙང་ཞིང་གཟུང་བྱ་སྟེ། ། བཀྲ་ཤིས་ངོ་མཚར་དག་བྱས་ནས། ། བསྒྲུབ་པའི་རྫས་ནི་ཡོངས་སུ་གཟུང༌། ། ཞེས་སོ། ། གསུམ་ཀ་ལ་མོས་པའི་གསུམ་ཀ་ཆོས་སུ་སྨྲ་བའི་ཆེད་དུ་རྣལ་འབྱོར་གྱི་རྒྱུད་གསུངས་ཏེ། སཾ་གྲ་ཧ་ལས།
འདོད་ཆགས་ཅན་གྱི་དོན་དུ་རྡོ་རྗེ་དབྱིངས་ཀྱི་དུམ་བུ། ཞེ་སྡང་ཅན་གྱི་དོན་དུ་ཁམས་གསུམ་རྣམ་རྒྱལ། གཏི་མུག་ཅན་གྱི་དོན་དུ་འགྲོ་འདུལ། སེར་སྣ་ཅན་གྱི་དོན་དུ་ཐམས་ཅད་གྲུབ་པའི་དུམ་བུ་གསུངས་སོ། ། འདོད་ཁམས་ཀྱི་གང་ཟག་བཞི་རྗེས་སུ་གཟུང་བའི་ཕྱིར་ཡང་བཞིར་ངེས་ཏེ། སཾ་པུ་ཊ་ལས། དགོད་དང་བལྟ་དང་ལག་བཅངས་དང༌། ། གཉིས་གཉིས་འཁྲིག་པའི་བྱེ་བྲག་གིས། ། སྲིན་བུའི་ཚུལ་གྱིས་རྒྱུད་བཞི་ཡིན། ། ཞེས་སོ། །
དེ་ལ་བལྟས་པས་ཚིམ་པའི་ཆེད་དུ་བྱ་བ་སྟེ། རྡོ་རྗེ་གཙུག་ཏོར་ལས། དཀྱིལ་འཁོར་ལྷ་རྣམས་ཐམས་ཅད་ནི། ། དཀར་པོ་རས་ལ་རྟག་གནས་ཤིང༌། ། ཕོ་ཡང་མོ་ལ་ལྟ་བ་དང༌། ། མོ་ཡང་ཕོ་ལ་ལྟ་བ་བྲི། ། ཞེས་སོ། ། དགོད་པས་ཚིམ་པའི་དོན་དུ་སྤྱོད་པས་ཏེ། མངོན་བྱང་ལས། མགོན་པོ་རལ་པའི་ཐོར་ཚུགས་ཅན། །
ཕོ་ཉ་རྣམས་ཀྱིས་ཡོངས་སུ་བསྐོར། ། བཞིན་ནི་བག་ཙམ་འཛུམ་པ་བྲི། ། ཞེས་སོ། ། ལག་བཅངས་ཀྱིས་ཚིམ་པའི་དོན་དུ་རྣལ་འབྱོར་གྱི་རྒྱུད་གསུངས་ཏེ། རྡོ་རྗེ་རྩེ་མོ་ལས། དེ་ཡི་གཡོན་ལོགས་ལྷ་མོ་ནི། ། འཛུམ་བཅས་ཟླ་བའི་འོད་མངའ་བ། ། ཀུན་ཏུ་རྣམ་པར་བལྟ་བས་ཏེ། ། བཅོམ་ལྡན་འདས་ཀྱི་ཕྱག་གིས་འཇུས། ། ཞེས་སོ། །
དབང་པོ་གཉིས་སྦྱོར་གྱིས་ཚིམ་པའི་དོན་དུ་རྣལ་འབྱོར་ཆེན་པོ་སྟེ། གསང་འདུས་ལས། བུད་མེད་གཟུགས་བཟང་ལ་སོགས་དང༌། ། ཀྱེ་རྡོར་ལས། བོལླ་ཀཀྐོ་ལ་སྦྱོར་བས། ། དེ་ཡི་བདེ་བ་ཤེས་པར་འགྱུར། ། ཞེས་དང༌། འཁོར་ལོ་སྡོམ་པ་ལས། དབང་གཉིས་སྙོམས་པར་འཇུག་པ་ལས། ། སྙོམས་པར་འཇུག་པའང་དེ་ཉིད་འཛིན། །
ཞེས་སོ། ། མིའི་རིགས་བཞི་རྗེས་སུ་གཟུང་བའི་ཆེད་དུ་ཡང་བཞིར་ངེས་ཏེ། རྡོ་རྗེ་ས་བོན་ལས། བྲམ་ཟེ་རྗེའུ་རྒྱལ་རིགས་དང༌། ། དམངས་རིགས་རྗེས་སུ་གཟུང་བའི་ཕྱིར། ། རྡོ་རྗེ་འཛིན་པ་ཉིད་ཀྱིས་ནི། ། རྒྱུད་སྡེ་རྣམ་པར་བཞིར་བཤད་དོ། ། ཞེས་སོ། ། དབང་པོ་མཆོག་དམན་བཞི་རྗེས་སུ་གཟུང་བའི་ཕྱིར་ཡང་བཞིར་ངེས་ཏེ། གུར་ལས།
དམན་པ་རྣམས་ལ་བྱ་བའི་རྒྱུད། ། ཅེས་པ་ལ་སོགས་པ་གོང་དུ་བཤད་དོ། ། དེ་ལ་བྱ་བའི་རྒྱུད་ནི་ཕྱི་ལུས་ངག་གི་བྱ་བ་སྟོན་པ་སྟེ། དེ་ལ་གསུམ། སྤྱི་རྒྱུད་ནི་གསང་བ་སྤྱི་རྒྱུད་དམ། དཔུང་བཟང་ལ་སོགས་པའོ། ། བྱེ་བྲག་ལ་སྐུའི་རྡོ་རྗེ་གཙུག་ཏོར། གསུང་གི་ཨ་མོ་གྷ་པཱ་ཤ། ཐུགས་ཀྱི་རིག་པ་མཆོག་ལ་སོགས་པའོ། ། འཕྲོས་པ་ནི།
སྐུ་ལས་འཕྲོས་པ་གཙུག་ཏོར་རྣམ་རྒྱལ། གསུང་ལས་འཕྲོས་པ་དོན་ཡོད་ཞགས་པའི་རྟོག་པ། ཐུགས་ལས་འཕྲོས་པ་རྡོ་རྗེ་རྣམ་འཇོམས་ལ་སོགས་པའོ། ། སྤྱོད་པའི་རྒྱུད་ནི་ཕྱི་ལུས་ངག་བྱ་བའི་རྒྱུད་དང་མཐུན་ཞིང༌། ཏིང་ངེ་འཛིན་རྣལ་འབྱོར་གྱི་རྒྱུད་དང་མཐུན་པ་སྟེ། ཕྱག་ན་རྡོ་རྗེ་དབང་བསྐུར་བ་ལ་སོགས་པའོ། ། རྣལ་འབྱོར་གྱི་རྒྱུད་ནི་སེམས་ཀྱི་ཏིང་ངེ་འཛིན་སྟོན་པ་སྟེ། དེ་ཉིད་འདུས་པ་ལ་སོགས་པའོ། ། རྣལ་འབྱོར་ཆེན་པོའི་རྒྱུད་ནི་ཐབས་ཤེས་རབ་ཟུང་འཇུག་ཏུ་སྟོན་པ་སྟེ། རྣལ་འབྱོར་ཐབས་ཀྱིས་མ་ཡིན་ལ། །
ཤེས་རབ་ཀྱིས་ཀྱང་རྣལ་འབྱོར་མིན། ། ཐབས་དང་ཤེས་རབ་ཟུང་འཇུག་པ། ། རྣལ་འབྱོར་ཞེས་ནི་བཤད་པ་ཡིན། ། ཞེས་སོ། ། དེ་ལ་གསུམ་ལས། ཕའི་རྒྱུད་ནི་གསང་བ་འདུས་པ་ལ་སོགས་པའོ། ། མའི་རྒྱུད་ནི་མ་ཧཱ་མཱ་ཡ་ལ་སོགས་པའོ། ། གཉིས་སུ་མེད་པའི་རྒྱུད་ནི་དུས་ཀྱི་འཁོར་ལོ་ལ་སོགས་པའོ། ། ལྔ་པ་ངེས་ཚིག་ནི། ཅིའི་ཕྱིར་རྒྱུད་ཅེས་བྱ་ཞེ་ན།
གཞི་ལམ་འབྲས་བུ་གསུམ་དབྱིངས་རང་བཞིན་གྱིས་རྣམ་པར་དག་པའི་རྒྱུད་ཡིན་པས་རྒྱུད་ཅེས་བྱ་སྟེ། གསང་བ་འདུས་པའི་རྒྱུད་ཕྱི་མ་ལས། རྒྱུད་ནི་རྒྱུན་ཞེས་བྱ་བར་གྲགས། ། ཞེས་དང༌། རྡོ་རྗེ་རྩེ་མོ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། འཁོར་བ་རྒྱུད་དུ་འདོད་པ་དེ། ། མྱ་ངན་འདས་པ་རྒྱུད་ཕྱི་མ། ། ཞེས་སོ། ། གཞན་ཡང་རྡོ་རྗེ་ཐེག་པའི་གཞུང་ལུགས་ལ་རྒྱུད་སྣོད་དུ་རུང་བར་བྱེད་པའི་ཐབས་དང༌།
སྣོད་དུ་རུང་བའི་གང་ཟག་སྨིན་པར་བྱེད་པའི་ཆོ་ག་དང༌། སྨིན་པའི་གང་ཟག་གིས་ལམ་ཉམས་སུ་བླང་བའི་རིམ་པ་དང༌། ལམ་མཐར་ཐུག་པ་ལས་འབྲས་བུ་སྐུ་གསུམ་འགྲུབ་པའི་ཚུལ་ལ་བརྟེན་ནས་རྒྱས་པར་བཤད་དུ་ཡོད་མོད་ཀྱི། འོན་ཀྱང་སྐབས་འདིར་འདི་ཙམ་ཞིག་བཀོད་པ་ཡིན་ནོ། ། འཇིག་རྟེན་ཕལ་པའི་ཚུལ་དང་དྲང་སྲོང་སེར་སྐྱ་སོགས། ། ལམ་ཚོལ་ལམ་ལས་གོལ་བ་མུ་སྟེགས་རྣམས་ཀྱི་ལུགས། ། ཐོས་སྒྲོགས་བསེ་རུ་རིག་ཙམ་སྨྲ་དང་སྤྲོས་བྲལ་སྟོན། ། རྨད་དུ་བྱུང་བའི་ཐབས་མཆོག་རྡོ་རྗེ་ཐེག་པའི་གཞུང༌། ། ཤེས་བྱ་ཀུན་གྱི་གནས་ལུགས་དང༌། ། རང་གཞན་གཞུང་ལ་མཁས་བྱའི་ཕྱིར། །
ལེགས་བཤད་འདི་ནི་ལེགས་པར་བཤད། ། ལེགས་བཤད་ལེགས་པར་སྦྱར་བའི་དགེ་བ་གང་ཡིན་པ། ། ཕུན་སུམ་ཚོགས་པའི་འབྱུང་གནས་རྒྱལ་བའི་བསྟན་པ་དང༌། ། ཕུན་ཚོགས་དགེ་ལ་སྤྱོད་པའི་སོ་སྐྱེ་འཕགས་པའི་ཚོགས། ། རྟག་ཏུ་ཕུན་སུམ་ཚོགས་པས་བརྒྱན་པའི་ཆེད་དུ་ཡིན། ། བསོད་ནམས་འདི་ཡིས་ཤཱཀྱ་ཡི། ། བསྟན་པ་རིན་ཆེན་འཇིག་རྟེན་འདིར། ། ཡུན་རིང་གནས་ཤིང་སེམས་ཅན་རྣམས། ། ཐམས་ཅད་མཁྱེན་པ་ཐོབ་པར་ཤོག ། གཞུང་ལུགས་ལེགས་པར་བཤད་པ་ཞེས་བྱ་བ་འདི་ས་སྐྱ་པཎྜི་ཏས་ལིང་ཆུ་རྩེའི་ཁབ་ཀྱི་གཙུག་ལག་ཁང་དུ་སྦྱར་བ་རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
