ས་སྐྱ་བཀའ་འབུམ།
པོད ༥༨༩
ངན་པའི་སྤྱོད་ཚུལ་ལ་ཁྲེལ་བའི་གཏམ།
༼བ༽ ༄༅། །ངན་པའི་སྤྱོད་ཚུལ་ལ་ཁྲེལ་བའི་གཏམ་བཞུགས།། ༄༅། །འདིར་སྨྲས་པ། སྙིགས་མའི་དུས་འདིར་སྙིགས་མའི་ངང་ཚུལ་ཅན། ། སྙིགས་མའི་ལམ་ལ་ཀུན་ནས་གཞོལ་གྱུར་པ། ། དེ་དག་རྣམས་ཀྱི་བསམ་དང་སྤྱོད་པའི་ཚུལ། ། སྙིགས་མར་གྱུར་པའི་ཚུལ་ཡང་འདི་ལྟར་སྣང༌། ། བདག་བདེ་གཞན་ཡང་བདེ་བར་འདོད་བཞིན་དུ། ། བདེ་བའི་འབྱུང་གནས་བདེ་བར་གཤེགས་པ་ཡི། ། གསུང་གི་མཛོད་ལ་བློ་གྲོས་མི་འཇུག་པ། །
དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། དལ་འབྱོར་ཡོན་ཏན་ཕུན་སུམ་ཚོགས་གྱུར་ཅིང༌། ། དགེ་བའི་བཤེས་ཀྱིས་རྗེས་སུ་བཟུང་བཞིན་དུ། ། དོན་ཆེན་མི་བསྒྲུབ་ཕྱི་མར་སྨོན་འདེབས་པ། ། དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། བདེ་མཆོག་བདེ་བླག་ཐོབ་བྱེད་བླ་མ་ལ། ། སྐྱབས་སུ་སོང་ནས་ཉེ་བར་བསྟེན་བཞིན་དུ། ། འབད་ནས་དེ་གསུང་ལེགས་པར་མི་བསྒྲུབ་གང༌། ། དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། གང་ཞིག་སེམས་ཀྱིས་བླ་མར་གསོལ་འདེབས་བཞིན། །
ལུས་དང་ངག་གིས་བྱེ་བ་ཕྲག་བརྒྱ་ཡིས། ། ཉེ་བར་སྟོན་པའི་ཐུགས་སུན་འབྱིན་པ་གང༌། ། དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། བརྩེ་བས་གདམས་པའི་ཚིག་གི་ཉིང་ཁུ་གང༌། ། ཉེ་བར་བྱིན་པའི་ཚེ་ན་མི་འཐུང་ཞིང༌། ། གཞན་དུ་ཇི་ལྟར་བྱ་ཞེས་འདྲི་བ་གང༌། ། དེ་འདྲའི་ཚུལ་ལ་ཁོས་བོས་མཚར་དུ་བརྩིས། ། ཡོན་ཏན་རྒྱ་མཚོར་མཆོད་པར་མི་བརྩོན་ཞིང༌། ། རྐང་གཉིས་དབང་པོའི་གསུང་དོན་མི་གཉེར་བར། ། རང་ལ་ལེགས་པར་འབྱུང་བར་རེ་བ་གང༌། །
དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། བློ་མཆོག་རྣམས་ཀྱི་རྗེས་སུ་མི་འཇུག་ཅིང༌། ། དམ་པའི་ངག་ལས་ངེས་པར་བརྒལ་བཞིན་དུ། ། རང་གི་དོན་ཀུན་འགྲུབ་པར་རེ་བ་གང༌། ། དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། དམ་པ་རྣམས་ལ་རྟག་ཏུ་འཛུར་ཞིང་འབྲོས། ། སྐྱེ་བོ་དམན་པ་རྣམས་ལ་བག་ཕབ་ནས། ། རང་གི་ཀུན་སྤྱོད་མཛེས་པར་རེ་བ་གང༌། ། དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། ཟབ་དང་རྒྱ་ཆེར་ངག་ཚིག་བརླིང་པོ་ཅན། །
བསྒོམ་བྱའི་དོན་ལ་བློ་གྲོས་མི་སྦྱོར་བར། ། བསྒོམས་པ་ཙམ་གྱིས་གྲོལ་བར་རེ་བ་གང༌། ། དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། བསྒྲུབ་པར་ནུས་བཞིན་དོན་ཆེན་མི་བསྒྲུབ་པར། ། ཁོ་བོ་ལེ་ལོ་ཆེ་བས་མི་འགྲུབ་ཅེས། ། སྐྱོན་ལ་ཡོན་ཏན་བཞིན་དུ་སྙེམས་པ་ཡང༌། ། དེ་འདྲའི་ཚུལ་ལ་ཁོ་བོས་མཚར་དུ་བརྩིས། ། སྐྱེ་བོ་ལོག་པར་སྲེད་པའི་སྲད་བུ་ཡིས། ། རྣམ་པར་བཅིངས་པས་སྐྱེ་ངན་ལ་དགའ་བ། ། དེ་དག་ཚུལ་བཞིན་སེམས་དཔའི་ཡིད་ལྡན་ཞིང༌། །
སྐྱེ་བོ་དམ་པའི་སྤྱོད་ལ་གཞོལ་གྱུར་ཅིག ། འདི་ཡང་འདིར་སྨོས་སྤྱོད་ཚུལ་དང་ལྡན་པ། ། དུ་མའི་ངང་ཚུལ་མཐོང་བས་དེ་བཟློག་ཕྱིར། ། བློ་གྲོས་དམ་པའི་རྒྱལ་མཚན་དཔལ་འཛིན་པས། ། མེ་སྦྲུལ་རྒྱལ་གྱི་ཟླ་བར་སྦྱར་བ་ཡིན།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
