ས་སྐྱ་བཀའ་འབུམ།
པོད ༣
རྒྱུད་སྡེ་སྤྱིའི་རྣམ་གཞག
༼ཀ༽ ༄། །རྒྱུད་སྡེ་སྤྱིའི་རྣམ་གཞག་བཞུགས། ༄༅། །བླ་མ་རིན་ཆེན་ལྟ་བུ་དང༌། ། རྡོ་རྗེ་ཅན་ལ་ཕྱག་འཚལ་ཏེ། ། བླ་མའི་གསུང་སྙན་ལས་བྱུང་བའི། ། རྒྱུད་སྡེ་བཞི་ལ་རྣམ་གཞག་བྲི། ། སྤྱིར་ལམ་དང་གྲུབ་མཐའ་མི་མཐུན་པ་དུ་མ་ཡོད་ཀྱང༌། ཐོབ་པར་བྱ་བའི་འབྲས་བུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་གཅིག་ཡིན། དེ་ཉིད་ལ་རྫོགས་པའི་སངས་རྒྱས་ཞེས་ཀྱང་བྱ། དེ་བཞིན་དུ་རིག་མའི་སྐྱེས་བུ་ཞེས་ཀྱང་བྱ།
ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་ཞེས་ཀྱང་བྱ་བ་དང༌། ཕྱག་རྒྱ་ཆེན་པོ་མཆོག་གི་དངོས་གྲུབ་ཅེས་བྱ་བ་ལ་སོགས་པ་མཚན་དུ་མའི་སྒོ་ནས་གསུངས་པ་ཡིན་ནོ། ། མཐར་ཐུག་འབྲས་བུ་གཅིག་ལས་མེད་པར་ཡང༌། ། སཾ་པུ་ཊ་ལས། གང་ཕྱིར་ཆོས་ནི་དུ་མས་ནི། ། ཆུ་བོ་རྒྱུན་ནི་རྒྱ་མཚོ་ལྟར། ། ཐར་པ་ཉིད་ནི་གཅིག་པུ་ཡིན། ། མང་པོ་དམིགས་པར་མི་འགྱུར་རོ། ། ཞེས་གསུངས་པ་ཡིན་ནོ། ། འབྲས་བུ་གཅིག་ལས་མེད་པ་ཅི་སྟེ་སྙམ་ན།
དངོས་པོའི་གནས་ལུགས་རྟོགས་པ་ནི་སངས་རྒྱས་སུ་གསུངས་ལ། གནས་ལུགས་གཅིག་ལས་མེད་པའི་ཕྱིར་རོ། ། གྲུབ་པའི་མཐའ་མི་མཐུན་པ་དུ་མ་ཡོད་བཞིན་དུ། གནས་ལུགས་གཅིག་ལས་མེད་པར་ཡང༌། སཾ་པུ་ཊ་རྒྱུད་ཕྱི་མ་ལས། ཆུ་བོ་དང་རྒྱ་མཚོའི་གནས་ཀྱིས་གཉིས་ཀྱི་དཔེར་བརྗོད་དོ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དངོས་པོ་གཞིའི་གནས་ལུགས་རྟོགས་པ་ལ་སངས་རྒྱས་སུ་རྣམ་པར་གཞག་པ་ཡང༌། རྩ་བའི་རྒྱུད་ལས། དངོས་པོ་རྟོགས་ཕྱིར་སངས་རྒྱས་ང༌། །
ཞེས་གསུངས་པ་ཡིན་ནོ། ། སྤྱིར་སངས་རྒྱས་སུ་གཞག་པའི་རྒྱུ་མཚན་འདི་ལས་གསུངས་ཚད་ཀྱི་དབང་དུ་བྱས་ནས། ཚིག་དེས་རང་བཞིན་ལྷན་སྐྱེས་སེམས་ཉིད་གཉུག་མའི་དབྱིངས་རྟོགས་པའི་ཆ་ནས་བཞག་ལ། བདེ་བ་རྟོགས་ཕྱིར་རྣམ་སངས་རྒྱས། ། ཞེས་བྱ་བས་ཟག་པ་མེད་པའི་ཡེ་ཤེས་རྟོགས་པའི་ཆ་ནས་བཞག ཚངས་པ་སྒྲིབ་བྲལ་སངས་རྒྱས་ཉིད། ། ཅེས་པས་སྤངས་པ་ཕུན་སུམ་ཚོགས་པའི་སྒོ་ནས་སངས་རྒྱས་སུ་རྣམ་པར་གཞག་པ་སྟེ། དེ་ལྟར་སངས་རྒྱས་སུ་བཞག་པའི་རྒྱུ་མཚན་གསུམ་དུ་གསུངས་པ་ཡིན་ནོ། ། དེ་ཐོབ་པར་བྱེད་པའི་ལམ་གཉིས་ཡིན་ཏེ། གཞི་སྤོང་བ་ཕ་རོལ་ཏུ་ཕྱིན་པའི་ལམ་དང༌།
གཞི་མི་སྤོང་བ་གསང་སྔགས་རྡོ་རྗེ་ཐེག་པའི་ལམ་མོ། ། དེ་ལྟར་ཡིན་པར། སཾ་པུ་ཊའི་རྒྱུད་ཕྱི་མ་ལས། ཉོན་མོངས་པ་སྤངས་པ་ན་བྱང་ཆུབ་ཏུ་བྱེད་པ་དང༌། བསྟེན་པ་ན་ཡང་བྱང་ཆུབ་ཏུ་བྱེད་པ་ཡང་ཡོད་དེ། ཞེས་བྱ་བ་དང༌། ཐེག་པ་ཆེན་པོ་ནི་ཐེག་པ་ཆེན་པོ་སྟེ་བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། ཆེན་པོ་རྣམ་པ་བདུན་དུ་སྦྱོར་བའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་མདོ་སྡེ་དག་ཏུ་སྒྲུབ་པའོ། ། དེའི་ཕ་རོལ་ཏུ་ཕྱིན་པའི་ཐེག་པ་ལས་ཆེས་ཁྱད་པར་དུ་འཕགས་པ་རྡོ་རྗེ་ཐེག་པ། ཐེག་པ་ཆེན་པོ་ནི་སྐྱེ་བ་འདིར་སངས་རྒྱས་ལ་སོགས་པ་རབ་ཏུ་སྒྲུབ་པའི་ཕྱིར་རོ། །
དེའི་ཡོན་ཏན་དམ་པར་འགྱུར་རོ། ། ཞེས་གསུངས་པ་ཡིན་ནོ། ། དེ་ལྟར་ལམ་གཉིས་སུ་གསུངས་པ་ཡང་གང་ཟག་རིགས་གཉིས་ལ་དགོངས་པ་ཡིན་ཏེ། ཁ་ཅིག་འདོད་པའི་ཡོན་ཏན་ལ་འདོད་པའི་གདུང་བ་ཆུང་བས་དེ་སྤོང་བར་ནུས་པ། བྱང་ཆུབ་འདོད་པའི་གང་ཟག་ལ་དགོངས་ནས་ཕ་རོལ་ཏུ་ཕྱིན་པའི་ཐེག་པ་གསུངས་ལ། ཁ་ཅིག་འདོད་པའི་ཡོན་ཏན་ལ་གདུང་བ་ཆེ་བས་དེ་སྤོང་བར་མི་ནུས་ལ། བྱང་ཆུབ་ཐོབ་པར་འདོད་པའི་གང་ཟག་ལ་དགོངས་ནས་རྡོ་རྗེ་ཐེག་པ་གསུངས་པ་ཡིན་ནོ། ། དེ་ལྟར་ན་ཐོབ་པར་བྱ་བའི་འབྲས་བུ་སངས་རྒྱས་ཀྱི་གོ་འཕང་གཅིག་ཡིན་ལ། དེ་ཐོབ་པར་བྱེད་པའི་ལམ་རྣམ་པ་གཉིས་ཡིན་ནོ། ། དེ་ལ་གཞི་སྤོང་བ་ཕ་རོལ་ཏུ་ཕྱིན་པའི་ཐེག་པའི་དོན་གཏན་ལ་དབབ་པ་ལ་བཞི་སྟེ།
གཉིས་ཀའི་གཞི་དང༌། གཞི་སྤོང་བ་དང༌། ཕ་རོལ་ཏུ་ཕྱིན་པའི་ཐེག་པ་དང༌། དེ་ཉིད་ལ་ཤུགས་ཀྱིས་བསྟན་པའི་དོན་རྒྱུའི་ཐེག་པ་རྣམ་པར་གཞག་པའོ། ། དེ་ལ་དང་པོ་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་བ་དང་མྱ་ངན་ལས་འདས་པ་གཉིས་ཀའི་རྒྱུ་ཐུན་མོང་བ་ཡིན་པའི་ཕྱིར་འདོད་པའི་ཡོན་ཏན་ལྔའོ། ། དེ་ཡང་དཔེར་ན་དགྲ་ཟིན་གཉིས་ཀྱི་བར་ན་གནས་པའི་མཚོན་ཆ་དེ། དགྲ་སྟོབས་ཆེན་དགྲའི་ལག་ཆར་འགྱུར་ལ། བདག་སྟོབས་ཆེན་བདག་གི་ལག་ཆར་འགྱུར་བས་ཐུན་མོང་བ་བཞིན་དུ། འདོད་པའི་ཡོན་ཏན་ཡང་ཐབས་ཀྱིས་མ་ཟིན་པར་ཐ་མལ་བར་ལོངས་སྤྱད་ན་མངོན་པར་ཞེན་པ་སྐྱེ་ལ། དེ་ལས་ཚུལ་བཞིན་མ་ཡིན་པའི་ཡིད་ལ་རྟོག་པ་སྐྱེ་ཞིང༌།
དེ་ལས་ཉོན་མོངས་པ་དང༌། ལས་ཀྱི་ཀུན་ནས་ཉོན་མོངས་པ་དང༌། ཚེའི་ཀུན་ནས་ཉོན་མོངས་པ་གསུམ་གྱིས་འཁོར་བའི་གཟུང་འཛིན་སྡུག་བསྔལ་རྒྱུན་མི་འཆད་པར་འབྱུང་ལ། སྤོང་བ་དང་བསྟེན་པའི་ཐབས་ལ་མཁས་པས་ཟིན་ན། མངོན་པར་ཞེན་པ་ལ་སོགས་པ་མི་སྐྱེ་བས་གྲོལ་བའི་རྒྱུར་འགྱུར་བའི་ཕྱིར། འདོད་པའི་ཡོན་ཏན་ལ་འཁོར་བ་ཁོ་ན་སྐྱེད་པའི་ནུས་པ་དེ་ངོ་བོ་ཉིད་ཀྱིས་གནས་པ་ཡང་མ་ཡིན་ལ། མྱ་ངན་ལས་འདས་པ་ཁོ་ན་སྐྱེད་པའི་ནུས་པ་ངོ་བོ་ཉིད་ཀྱིས་གནས་པ་ཡང་མ་ཡིན་པས་གཉིས་ཀའི་གཞི་ཡིན་ནོ། ། མིག་འབིགས་པའི་ཐབས་ལ་མཁས་པས་ཟིན་ན། མི་མ་ཡིན་པ་དང་རིམས་ལ་སོགས་པའི་གནོད་པ་ཞི་བར་བྱེད་པ་དང༌། སྐྱེས་པའི་ལུས་ལ་བཏགས་ན་རྒྱན་གྱི་བྱ་བ་བྱེད་ནུས་ལ།
དེ་ཉིད་ཀྱིས་མ་ཟིན་ན་དེ་ཉིད་ཀྱིས་བྱ་བ་བྱེད་མི་ནུས་པ་ནོར་བུ་རིན་པོ་ཆེ་དང་འདྲ་སྟེ། དེ་ཡང་རྩ་བའི་རྒྱུད་ལས། རིན་ཆེན་གཟི་བརྗིད་འབར་བ་ཡི། ། ཕྲེང་བ་འཁྲུག་པ་ལྷ་མོ་ལྟོས། ། མ་ཕུག་པས་ནི་སྦྱོར་བྲལ་འགྱུར། ། ཕུག་པས་དགའ་བ་སྐྱེད་པའོ། ། དེ་བཞིན་འཁོར་བར་འདོད་པ་ཡི། ། ཡོན་ཏན་ལྔ་ལྡན་རིན་ཆེན་ཉིད། ། མ་དག་པས་ནི་དུག་ཏུ་འགྱུར། ། དག་པས་བདུད་རྩི་ལྟ་བུར་འགྱུར། །
ཞེས་གསུངས་སོ། ། དེ་ཡང་ཡིད་བཞིན་ནོར་བུ་རིན་པོ་ཆེ་ཤུན་པགས་སེལ་བའི་ཐབས་ལ་མཁས་པ་དང༌། གཞན་ཡང་ཀེ་ཏ་ཀའི་མེ་ཏོག དྲིའི་གླང་པོ་ཆེས་ཟོས་ན་ལྕི་བའི་དངོས་པོར་མི་འགྱུར་ལ། གླང་པོ་ཆེ་ཕལ་པས་ཟོས་ན་ལྕི་བའི་དངོས་པོར་འགྱུར་རོ། ། མེ་ཏོག་ལ་ངོ་བོ་ཉིད་ཀྱིས་གང་རུང་སྐྱེད་པའི་ནུས་པ་ཡོད་པ་མ་ཡིན་ཞིང༌། གླང་པོ་ཆེའི་རྐྱེན་གྱི་བྱེ་བྲག་དང་ཕྲད་པའི་དབང་གིས་དེ་ལྟར་འགྱུར་བ་བཞིན་དུ་འདོད་པའི་ཡོན་ཏན་ཡང་རིག་པར་བྱ་སྟེ། དེ་ཡང་སཾ་བུ་ཊའི་རྒྱུད་ཕྱི་མ་ལས་གསུངས་པ་ཡིན་ནོ། ། གཞན་ཡང་འོ་མ་དུག་སྦྲུལ་གྱིས་འཐུངས་ན་དུག་གི་དངོས་པོར་འགྱུར་ལ། སྐྱེས་བུས་འཐུངས་ན་བདུད་རྩིའི་དངོས་པོར་འགྱུར་ཏེ།
འོ་མ་ལ་དུག་སྐྱེད་པ་ཁོ་ན་ངོ་བོ་ཉིད་ཀྱིས་གནས་པ་ཡང་མ་ཡིན་ལ། བདུད་རྩི་ཁོ་ན་སྐྱེད་པའི་ནུས་པ་ཡང་ངོ་བོ་ཉིད་ཀྱིས་གནས་པའང་མ་ཡིན་པས། སྦྲུལ་དང་སྐྱེས་བུའི་རྐྱེན་དང་ཕྲད་པའི་བྱེ་བྲག་གིས་གཉིས་ཀའི་རྒྱུ་ཐུན་མོང་བ་ཡིན་པ་བཞིན་དུ་འདོད་པའི་ཡོན་ཏན་ཡང་ཤེས་པར་བྱའོ། ། དེ་ཡང་དེ་ཉིད་ལས་གསུངས་པ། དེ་ལྟར་ན་གཟུགས་ལ་སོགས་པ་འདོད་པའི་ཡོན་ཏན་ལྔ་ནི་འཆིང་བ་ཁོ་ནའི་རྒྱུ་ཡང་མ་ཡིན་ལ། གྲོལ་བ་ཁོ་ནའི་རྒྱུ་ཡང་མ་ཡིན་ཏེ། ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་གཉིས་ཀའི་རྒྱུ་ཐུན་མོང་བ་ཡིན་པའི་ཕྱིར་གཞི་ཡིན་ནོ། ། གཉིས་པ་གཞི་དེ་སྤོང་བ་ནི། འདོད་པ་རྣམས་ནི་དུག་གི་ལོ་མ་ལྟ་བུའོ། ། ཀིམ་པ་ཀའི་མེ་ཏོག་ལྟ་བུའོ། །
རལ་གྲིའི་སོ་ལྟ་བུའོ། ། ཞེས་བྱ་བ་ལ་སོགས་པ་རྣམ་གྲངས་དུ་མའི་ཚུལ་གྱིས་འདོད་པའི་ལོངས་སྤྱོད་ལ་སྐྱོན་དང་ཉེས་དམིགས་སུ་ལྟ་བས་ཞེན་པ་མི་སྐྱེ། དེས་ཚུལ་བཞིན་མ་ཡིན་པ་ཡིད་ལ་བྱ་བའི་རྟོག་པ་མི་སྐྱེ། དེས་ཀུན་ནས་ཉོན་མོངས་པའི་རྟོག་པ་གསུམ་མི་སྐྱེ་བས། འགལ་བའི་སྒོ་ནས་སྤོང་ལ། གཞན་ཞེ་སྡང་ལ་བྱམས་པ་ལ་སོགས་པའི་སྒོ་ནས་ཀྱང་ཉོན་མོངས་པ་སྤོང་བར་བྱེད་པའོ། ། གསུམ་པ་ཕ་རོལ་ཏུ་ཕྱིན་པའི་ཐེག་པ་ནི་ཚོགས་ཀྱི་བདག་ཉིད་ཅན་གྱི་ཕ་རོལ་ཏུ་ཕྱིན་པ་དྲུག་གམ་བཅུ་ཐེག་པར་བྱས་ནས་འབྲས་བུ་ཐོབ་པར་བྱེད་པ་སྟེ། འདི་ལྟར་སྦྱིན་པ་དང༌། ཚུལ་ཁྲིམས་དང༌། བཟོད་པ་གསུམ་ནི་བསོད་ནམས་ཀྱི་ཚོགས་ཀྱི་བདག་ཉིད་ཡིན་ལ།
བསམ་གཏན་དང་ཤེས་རབ་ནི་ཡེ་ཤེས་ཀྱི་ཚོགས་ཀྱི་བདག་ཉིད་ཡིན་ཏེ། བརྩོན་འགྲུས་ནི་གཉིས་ཀའི་གྲོགས་སུ་འགྱུར་ཞིང༌། ཐབས་ལ་སོགས་པ་བཞི་ནི་ཕ་རོལ་ཏུ་ཕྱིན་པའི་རྗེས་ཀྱི་སྤྱོད་པའོ། ། དེ་ལྟར་ན་སྐྱབས་སུ་འགྲོ་བ་དང༌། སེམས་བསྐྱེད་པ་སྔོན་དུ་སོང་ནས་ཕ་རོལ་ཏུ་ཕྱིན་པ་དྲུག་གམ་བཅུ་བཞོན་པར་བྱེད་པས་ཕ་རོལ་ཏུ་ཕྱིན་པའི་ཐེག་པ་ཞེས་བྱའོ། ། དེ་ཡང་ཐེག་པ་ཆེན་པོ་ནི་ཐེག་པ་ཆེན་པོ་སྟེ། བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། ཆེན་པོ་བདུན་དུ་སྦྱར་བའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དག་ཏུ་བསྒྲུབ་བོ་ཞེས་གསུངས་པ་ཡིན་ནོ། ། བཞི་པ་རྒྱུའི་ཐེག་པ་ནི།
རྒྱུས་རྒྱུ་ལས་ཐ་དད་པའི་འབྲས་བུ་སྒྲུབ་པར་བྱེད་པ་དང༌། རྒྱུ་ལ་ཡུན་རིང་དུ་འགོར་བས་ན་རྒྱུའི་ཐེག་པ་ཞེས་བྱའོ། ། དེའང་དང་པོ་ནི་འདི་ལྟར་ལམ་གྱི་གནས་སྐབས་སུ་ཚོགས་གཉིས་བསགས་པ་ལས། ཐ་དད་པའི་འབྲས་བུ་ཆོས་ཀྱི་སྐུ་དང་གཟུགས་ཀྱི་སྐུ་གཉིས་འགྲུབ་པར་བྱེད་པ་ཡིན་གྱི། རྒྱུ་ལ་འབྲས་བུའི་རྣམ་པར་ཞེན་ནས་སྒོམ་པ་ནི་མ་ཡིན་ནོ། ། དེས་ན་རྒྱུ་ཐ་དད་པ་གཅིག་གིས་འབྲས་བུ་ཐ་དད་པ་གཅིག་སྒྲུབ་པར་བྱེད་པའོ། ། གཉིས་པ་གང་ཟག་དབང་པོ་རབ་དང་བརྩོན་འགྲུས་དང་བརྟུལ་ཞུགས་རབ་ཀྱིས་བསྐལ་པ་གྲངས་མེད་གསུམ་ན་འབྲས་བུ་འགྲུབ། འབྲིང་གིས་སུམ་ཅུ་རྩ་དྲུག་ན་འགྲུབ། ཐ་མས་གྲངས་མེད་པ་མཐའ་ཡས་པ་ན་འགྲུབ་པས་ན། རྒྱུ་ལ་ཡུན་དུ་འགོར་བས་རྒྱུའི་ཐེག་པ་ཡིན་ཞེས་བྱ་སྟེ།
དཔེར་ན་སྟྭ་རེ་རྟུལ་པོས་ཤིང་གཅོད་པ་ན་ཡུན་རིང་དུ་འགོར་བ་ལ་མི་ཆོད་པ་ཡིན་ཟེར་བ་དང་འདྲ་གསུང༌། དེ་ལྟར་ན་རྒྱུའི་ཐེག་པའོ། ། གཞི་མི་སྤོང་པ་རྡོ་རྗེ་ཐེག་པ་ལ་བཞི་སྟེ། གཞི་མི་སྤོང་བ་དང༌། གསང་སྔགས་ཀྱི་ཐེག་པ་དང༌། རྡོ་རྗེ་ཐེག་པ་དང༌། དེ་ཉིད་འབྲས་བུའི་ཐེག་པ་རྣམ་པར་གཞག་པའོ། ། དེ་ལ་དང་པོ་ནི་གསང་སྔགས་ཀྱི་ལམ་ལ་ཞུགས་པ་རྣམས་ཀྱིས་བསྐྱེད་པའི་རིམ་པའི་ཐབས་ལ་མཁས་པ་དང༌། རྫོགས་པའི་རིམ་པའི་ཐབས་ལ་མཁས་པ་གཉིས་ཀྱིས་འདོད་པའི་ཡོན་ཏན་བསྟེན་པར་བྱེད་དོ། ། འདི་ལྟར་ཐབས་ཀྱི་རྒྱུད་ལྟར་ན་མིག་སའི་སྙིང་པོར་བྱས།
གཟུགས་ཐམས་ཅད་གཟུགས་ཀྱི་རྡོ་རྗེར་བྱས་ཏེ། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་ལ། དེ་བཞིན་དུ་སྒྲ་དང་དྲི་ལ་སོགས་པ་ཐམས་ཅད་ཀྱང་ཅི་རིགས་པར་ལོངས་སྤྱོད་པར་བྱེད་པ་ནི། ཐུན་མོང་གི་ཐབས་ལ་མཁས་པའོ། ། ཐུན་མོང་མ་ཡིན་པ་ཤེས་རབ་ཀྱི་རྒྱུད་ལྟར་ན། མིག་ལ་སོགས་པ་གཏི་མུག་རྡོ་རྗེ་ལ་སོགས་པར་བྱས། གཟུགས་ལ་སོགས་པ་དཀར་མོ་ལ་སོགས་པར་བྱས་ཏེ་ལྷ་ལ་ལྷ་ཐིམ་པའི་ཚུལ་དུ་ལོངས་སྤྱོད་པར་བྱེད་པའོ། ། དེ་ལྟར་ཐུན་མོང་དང་ཐུན་མོང་མ་ཡིན་པ་གཉིས་ཀྱིས་ལྷ་སོ་སོའི་ཐབས་ལ་མཁས་པའོ། ། རང་གི་ལྷག་པའི་ལྷའི་ཐབས་ལ་མཁས་པ་ནི། རང་ཉིད་ལྷག་པའི་ལྷའི་རྣམ་པར་བྱས་ཏེ།
གཟུགས་ལ་སོགས་པའི་ཡུལ་ཅི་སྣང་བ་ཐམས་ཅད་ཀྱང་རང་གི་ལྷག་པའི་ལྷར་བྱས་ནས། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་པར་བྱེད་དོ། ། དེ་ཡང་གང་ཟག་ལས་དང་པོ་པས་ང་རྒྱལ་ཙམ་བྱས་ལ། སེམས་བརྟན་པ་ཐོབ་ནས་རྣམ་པ་གསལ་བ་ཙམ་བྱའོ། ། དེ་སྐད་དུ་ཡང༌། རང་གི་ལྷག་པའི་ལྷར་སྦྱོར་བས། ། སེམས་ཅན་ཀུན་ལ་རབ་བརྟག་བྱ། ། ཞེས་ཀུན་སྤྱོད་ལས་གསུངས་སོ། ། རྫོགས་པའི་རིམ་པའི་ཐབས་ལ་མཁས་པ་ལ་ཡང་རྣམ་པ་གཉིས་ཏེ། རང་བྱིན་གྱིས་བརླབ་པའི་རིམ་པ་ཙཎྜཱ་ལཱི་ལ་བརྟེན་ནས་སྐྱེས་པའི་རང་བྱུང་གི་ཡེ་ཤེས་དང༌།
ཕྱག་རྒྱ་ལ་བརྟེན་ནས་སྐྱེས་པའི་ཡེ་ཤེས་ཀྱི་ཐབས་ལ་མཁས་པའོ། ། དེ་ལ་དང་པོ་ནི་ནང་དུ་རྣལ་འབྱོར་པ་ལ་གསལ་སྟོང་གི་ཏིང་ངེ་འཛིན་སྐྱེས་པ་ན། སྣོད་བཅུད་ཀྱི་སྣང་བ་ཐམས་ཅད་ཏིང་ངེ་འཛིན་དེའི་ངོ་བོར་བྱས་ནས་ལོངས་སྤྱོད་ལ། གཉིས་པ་ནི་ནང་དུ་བདེ་སྟོང་གི་ཏིང་ངེ་འཛིན་གྱི་ཉམས་སྐྱེས་པ་ན། སྣོད་བཅུད་ཀྱི་སྣང་བ་ཐམས་ཅད་ཀྱང་དེའི་ངོ་བོར་བྱས་ནས་ལོངས་སྤྱོད་པར་བྱེད་པའོ། ། དེ་ཡང་དབང་པོ་རབ་འབྲིང་གི་བྱེ་བྲག་གིས་ཡུལ་གྱི་རྐྱེན་གྱིས་གནོད་པ་དང༌། རེས་འགའ་གནོད་ལ་རེས་འགའ་མི་གནོད་དེ་སྣང་བ་ཁྲ་བོར་འཆར་བ་དང༌། ཡུལ་གྱི་རྐྱེན་གྱིས་ཏིང་ངེ་འཛིན་མཆོག་ཏུ་སྐྱེ་བས་སྣང་བ་ཐམས་ཅད་དགེ་བའི་བཤེས་གཉེན་དུ་འཆར་ཏེ་སྐྱེ་ལུགས་གསུམ་དུ་འོང་ངོ༌། ། དེ་ལས་དང་པོ་གཉིས་ནི་མཉམ་བཞག་བྱ་བ་ཡིན་ལ། ཐ་མ་ནི་ཤིན་ཏུ་མཉམ་བཞག་བྱ་བ་ཡིན་ནོ། །
དེ་སྐད་དུ་ཡང༌། གཟུགས་རྣམས་སྣ་ཚོགས་ལྟ་བ་དང༌། ། སྒྲ་རྣམས་རྒྱས་པར་ཉན་པ་དང༌། ། ཞེས་བྱ་བ་ལ་སོགས་པ་དང༌། ཆུ་བོའི་རྒྱུན་ནི་རབ་འབབ་དང༌། ། མར་མེའི་རྩེ་མོ་རབ་བཅིངས་ལྟར། ། ཞེས་པ་ལ་སོགས་པ་རྒྱས་པར་གསུངས་པ་ཡིན་ནོ། ། གལ་ཏེ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལ་སོགས་པར། འཕགས་པ་ཆོས་འཕགས་ལ་བུད་མེད་དྲུག་ཁྲི་བརྒྱད་སྟོང་དང་ལྷན་ཅིག་ཏུ་འདོད་པའི་ཡོན་ཏན་ལྔ་ལ་རྩེ་ཞིང་དགའ་མགུར་ལོངས་སྤྱོད་དོ། ། ཞེས་བྱ་བ་ལ་སོགས་པ་དང༌།
ཕ་རོལ་ཏུ་ཕྱིན་པ་ལ་ཡང་འདོད་པའི་ཡོན་ཏན་ལ་མངོན་པར་དགའ་བས། རྡོ་རྗེ་ཐེག་པ་ཁོ་ན་མི་སྤོང་བ་མི་འགྲུབ་བོ་ཞེ་ན། དེ་ནི་རིགས་ན་འོན་ཀྱང་དེར་དེ་ལྟར་གསུངས་པ་ནི་འཕགས་པའི་གང་ཟག་གིས་བསྟེན་པ་དང༌། དེ་ཡང་མ་འོངས་པའི་སེམས་ཅན་འདོད་པ་ལ་གདུང་བ་ཆེ་བ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གཞུག་པའི་དོན་དུ་འདོད་པའི་ཡོན་ཏན་མ་སྤངས་པར་རྫོགས་པའི་བྱང་ཆུབ་འཐོབ་པའི་ལམ་ཡོད་དོ་ཞེས་གཞན་དོན་དུ་བསྟན་པ་ཡིན་གྱི། རང་ཉིད་ཀྱི་དོན་དུ་ལམ་དུ་འགྱུར་ནས་བསྟན་པ་ནི་མ་ཡིན་ནོ། ། འདིར་ནི་སོ་སོའི་སྐྱེ་བོས་ཀྱང་བསྟེན་ལ། དེ་ཡང་ལམ་དུ་འགྱུར་བས་རང་དོན་དུ་བསྟེན་པར་བཞེད་པ་ཡིན་ནོ། ། གཉིས་པ་གསང་སྔགས་ཞེས་བྱ་བ་ནི་མནྟྲ་ཏེ། དེ་ལས་མ་མ་ནུ་ན་ཡིད་ཡིན་ལ། སྒོ་ལྔའི་རྣམ་ཤེས་རྗེས་སུ་འབྲངས་པའི་ཡིད་དང་བཅས་པའོ། །
ཏྲ་ཏྲ་ཡ་ནི་སྐྱོབ་པ་སྟེ། དེ་ལྟར་ན་བསྐྱེད་རྫོགས་གཉིས་ཀྱི་ཐབས་ལ་མཁས་པས་སྒོ་ལྔའི་རྣམ་ཤེས་རྗེས་སུ་འབྲངས་པ་དང་བཅས་པ། གཟུགས་ལ་སོགས་པ་ཐ་མལ་པའི་རྣམ་རྟོག་གི་ཡིད་ལས་སྐྱོབ་པར་བྱེད་པས་ན་གསང་སྔགས་སོ། ། བསྐྱེད་རྫོགས་གཉིས་པོ་དེ་བཞོན་པར་བྱེད་པས་ན་གསང་སྔགས་ཀྱི་ཐེག་པའོ། ། དེ་སྐད་དུ་ཡང༌། མ་ནི་དེ་བཞིན་ཡིད་ཡིན་ཏེ། ། གང་གང་རྒྱུ་དང་རྐྱེན་ལས་བྱུང༌། ། ཡུལ་དང་དབང་པོ་ཡིན་ནོ་གསུངས། ། ཏྲ་ནི་དེ་བཞིན་སྐྱོབ་པར་བརྗོད། ། ཅེས་བྱ་བ་དང་དེ་བཞིན་དུ། །
མ་ནི་སྟོང་པ་མཚན་མ་བྲལ། ། རྡོ་རྗེ་འཛིན་པའི་དབུགས་དབྱུང་བ། ། ཤེས་རབ་ཆེན་པོ་བདག་གིས་བཤད། ། ཏྲ་ནི་དེ་བཞིན་སྐྱོབ་པར་བརྗོད། ། དེ་བཞིན་གཤེགས་པའི་དབུགས་དབྱུང་བ། ། སྙིང་རྗེ་ཆེན་པོ་བདག་གིས་བཤད། ། སྟོང་པ་དང་ནི་སྙིང་རྗེ་གཉིས། ། གཉིས་སུ་མེད་པར་གཉིས་ཀྱི་ཚུལ། ། གསང་སྔགས་ཞེས་ནི་དེ་ལ་བརྗོད། ། ཅེས་གསུངས་པ་ཡིན་ནོ། །
གསུམ་པ་རྡོ་རྗེ་ཐེག་པ་ཞེས་པ་ནི། ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་རྡོ་རྗེར་བྱིན་གྱིས་བརླབས་ནས་སྒྲུབ་པ་དང༌། གཞན་ཡང་མཚན་མ་དང་རྣམ་པར་རྟོག་པས་མི་ཕྱེད་པས་ན་སེམས་ཉིད་དེ་བཞིན་ཉིད་ལྷན་ཅིག་སྐྱེས་པའི་ཡེ་ཤེས་ནི་རྡོ་རྗེ་ཡིན་ལ། སྔགས་པས་ཅི་དང་ཅི་བྱེད་པ་ཐམས་ཅད་སྣང་བ་དེ་དག་གི་ངོ་བོར་སྣང་ལ། རང་གི་ངོ་འམ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་གི་རྣམ་པར་འཕྲུལ་པ་ཡིན་པར་ཤེས་ནས་ཉམས་སུ་ལེན་པས་ན་རྡོ་རྗེ་ཐེག་པའོ། ། དེ་ཡང་ལས་དང་པོ་པས་མོས་པས་འཇུག་པ་དང༌། སེམས་བརྟན་པ་ཐོབ་པས་རང་གི་ངང་གིས་འཇུག་པའོ། ། བཞི་པ་ནི་རྒྱུ་ལ་འབྲས་བུའི་རྣམ་པར་ཞེན་ཅིང་མོས་པ་བྱེད་པ་དང༌། འབྲས་བུ་ཐོབ་པ་ལ་ཉེ་བས་ན་འབྲས་བུའི་ཐེག་པ་ཞེས་བྱའོ། ། དེ་ལ་དང་པོ་ནི་མངོན་བྱང་ལྔ་ལ་ཡེ་ཤེས་ལྔར་ཞེན་ནས་སྡོམ་པ་ལ་སོགས་པ་འབྲས་བུའི་རྣམ་པ་བློས་བསླངས་ནས་སྒོམ་པར་བྱེད་པའོ། །
གཉིས་པ་ནི་བརྩོན་འགྲུས་དང་བརྟུན་པ་རབ་ཀྱིས་ཚེ་འདི་ཉིད་ལ་འགྲུབ་ལ། འབྲིང་གིས་བར་དོར་འགྲུབ། ཐ་མས་སྐྱེ་བ་བདུན་གྱིས་འགྲུབ། ཐ་མའི་ཐ་མས་སྐྱེ་བ་བཅུ་དྲུག་གིས་འགྲུབ་པར་བཤད་པ་ཡིན་ནོ། ། དེ་ལྟར་རྣམ་པ་གཉིས་ལས་གཞི་མི་སྤོང་བ་རྡོ་རྗེ་ཐེག་པ་ནི་རྒྱུད་སྡེ་བཞིས་བསྡུས་ཏེ། བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་ན་མེད་པའི་རྒྱུད་དེ། དེ་ལྟར་རྣམ་པར་གཞག་པའི་རྒྱུ་མཚན་ལ་རྣམ་པ་དྲུག་སྟེ།
ཕྱི་རོལ་མུ་སྟེགས་པ་ལ་ལོག་པར་རྟོག་པ་ཕྱོགས་སྔ་མ་རྣམ་པ་བཞི་ཡོད་ལ། དེ་དག་མི་སྤང་ཞིང་རྡོ་རྗེ་ཐེག་པས་འདིར་རྗེས་སུ་གཟུང་བར་བྱ་བའི་དོན་དུ་རྒྱུད་སྡེ་བཞིར་རྣམ་པར་གཞག་པ་དང༌། སངས་རྒྱས་པ་རང་གི་ཡང་ཕ་རོལ་ཏུ་ཕྱིན་པའི་ཐེག་པ་ལ་གྲུབ་མཐའ་མི་མཐུན་པ་རྣམ་པ་བཞི་ཡོད་ལ། དེ་དང་ལུང་སྒོ་བསྟུན་གྱི་དབང་དུ་བྱས་ནས་རྒྱུད་སྡེ་བཞིར་རྣམ་པར་གཞག་པ་དང༌། གསང་སྔགས་ནི་གཙོ་བོར་འདོད་པའི་ཁམས་ཀྱི་སེམས་ཅན་གྱི་དོན་དུ་གསུངས་པ་ཡིན་ལ། དེ་ཡང་འདོད་པའི་ཁམས་ཀྱི་སེམས་ཅན་ལ་ཆགས་པ་རབ་འབྲིང་རྣམ་པ་བཞི་ཡོད་ལ། དེ་དག་མ་སྤངས་པར་རྫོགས་པའི་བྱང་ཆུབ་ཀྱི་ལམ་ཡོད་དོ་ཞེས་བསྟན་པའི་དོན་དུ་ཡང་རྒྱུད་སྡེ་བཞིར་རྣམ་པར་བཞག་པ་དང༌། རྟེན་གྱི་གང་ཟག་དབང་པོ་རབ་འབྲིང་བཞི་ལ་དགོངས་ནས་ཀྱང་རྒྱུད་སྡེ་བཞིར་རྣམ་པར་གཞག་པ་དང༌། ཡན་ལག་གི་དོན་དུ་འཇུག་སྒོ་མི་འདྲ་བ་བཞི་ཡོད་པས་ན་རྒྱུད་སྡེ་བཞིར་རྣམ་པར་གཞག་པ་དང༌། དྲུག་དང་གསུམ་ལ་སོགས་པ་འགའ་བསྡེབས་པའི་སྒོ་ནས་ཀྱང་རྒྱུད་སྡེ་བཞིར་རྣམ་པར་གཞག་པའོ། །
དེ་ལ་དང་པོ་ནི། ཕྱི་རོལ་པ་འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བ་ཞེས་བྱ་བ། ཐོབ་པར་བྱ་བའི་འབྲས་བུ་དབང་ཕྱུག་ཆེན་པོ་ལོངས་སྤྱོད་རྫོགས་པའི་སྐུ་ལ་དམིགས་ནས་རང་གི་ལུགས་ཀྱི་དབང་བཞི་རྫོགས་པར་བྱས་ཏེ། དུས་ཁྱད་པར་ཅན་ཚོགས་ཀྱི་མཆོད་པའི་དུས་ལ་སོགས་པ་ལ། ཕོ་རྣམས་ནི་གཡས་སུ་གྲལ་བྱས། མོ་རྣམས་ནི་གཡོན་དུ་གྲལ་བྱས་ནས། མར་མེ་ཁ་དགུ་པ་སྦར་ནས་འབར་བཞིན་དུ་རྩེ་མོ་ཐུར་ལ་བསྟན་ཏེ། ཆུ་ལ་དོར་བ་དང༌། མ་དང་སྲིང་མོ་ལ་སོགས་པ་བཙུན་མོར་མཆོད་པ་དང༌། ཤ་ལྔ་བདུད་རྩི་ལྔ་ཡང་ཁ་ཟས་སུ་བྱེད་པ་དང༌།
འདོད་པའི་ཡོན་ཏན་ལྔ་ལ་ཉམ་ང་བ་དང་བག་ཚ་བ་མེད་པར་ལོངས་སྤྱོད་པ་དང༌། བྱ་ཁྱུང་གི་མན་ངག་དང༌། རླུང་བུམ་པ་ཅན་གྱི་མན་ངག་དང༌། ཐིག་ལེ་བཟུང་བ་ལ་སོགས་པའི་མན་ངག་བྱེད་པ་སྟེ། མདོར་ན་འདོད་ཆགས་ཆོས་སུ་སྨྲ་བ་ཡོད་ལ། དེ་དག་ནི་བདག་མེད་རྣམ་པ་གཉིས་རྟོགས་པའི་ཤེས་རབ་ཀྱིས་མ་ཟིན་པས་ལྟ་བ་ཕྱིན་ཅི་ལོག་ཏུ་གྱུར་པ་དང༌། བསྐྱེད་རྫོགས་ཀྱི་ཐབས་ལ་མཁས་པས་མ་ཟིན་པ་དང༌། ཐབས་ཕྱིན་ཅི་ལོག་ཏུ་གྱུར་པ་དང༌། རྫོགས་པའི་བྱང་ཆུབ་ལ་དམིགས་པར་བྱ་བ་མེད་པས། ཐོབ་པར་བྱ་བའི་དམིགས་ཡུལ་ཕྱིན་ཅི་ལོག་ཏུ་གྱུར་པ་ཡིན་པས་ལམ་མ་ཡིན་པ་ལ་ཞུགས་པ་རྣམས།
རྡོ་རྗེ་ཐེག་པ་ལ་གཞུག་པའི་དོན་དུ་དེ་དག་དང་བསྟུན་ནས་རྣལ་འབྱོར་བླ་ན་མེད་པའི་རྒྱུད་གསུངས་པས། ངའི་ལམ་དང་མཐུན་པ་སངས་རྒྱས་པ་ལ་ཡང་འདུག་སྙམ་ནས་འཇུག་པར་འགྱུར་རོ། ། དེ་ལྟར་ན་འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བའི་གང་ཟག་མི་སྤང་ཞིང་རྗེས་སུ་བཟུང་བར་བྱ་བའི་ཕྱིར། རྣལ་འབྱོར་བླ་ན་མེད་པའི་རྒྱུད་གསུངས་སོ། ། ཁ་ཅིག་ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ཏེ་འཚེ་བ་ཆོས་སུ་སྨྲ་བ་ཡོད་དོ། ། འདིས་ཐོབ་པར་བྱ་བའི་འབྲས་བུ་ཁྱབ་འཇུག་སྤྲུལ་པའི་སྐུ་ལ་དམིགས་ནས། རང་གི་ལྷ་རྟེན་གྱི་གན་དུ་མ་ཧེ་དང་ར་བསད་ནས་ཁྲག་གཟགས་ཤིང་མཆོད་སྦྱིན་ལ་སོགས་པ་བྱེད་པ་ནི་ལྟ་བ་ལ་སོགས་པ་ཕྱིན་ཅི་ལོག་ཏུ་གྱུར་པ་ཡིན་ལ། དེ་དག་གཞུག་པར་བྱ་བའི་དོན་དུ། རྣམ་པར་སྣང་མཛད་མངོན་པར་བྱང་ཆུབ་པ་དང༌། རྡོ་རྗེ་འཇིགས་བྱེད་དང༌།
རྟ་མགྲིན་གྱི་རྟོག་པ་དང༌། སྤྱན་རས་གཟིགས་ཧ་ལ་ཧ་ལའི་རྟོག་པ་དང༌། གནོད་སྦྱིན་ནོར་བུ་བཟང་པོའི་རྟོག་པ་ལ་སོགས་པ། གདུག་པ་ཅན་ཇི་ལྟར་ཚར་བཅད་པ་ལ་སོགས་པའི་རྟོག་པ་གསུངས་སོ། ། དེ་ལྟར་ན་ཞེ་སྡང་ཅན་ཁྱབ་འཇུག་གི་རྗེས་སུ་འབྲང་བའི་གང་ཟག་མི་སྤང་ཞིང་རྗེས་སུ་གཟུང་བའི་དོན་དུ་སྤྱོད་པའི་རྒྱུད་གསུངས་པ་ཡིན་ནོ། ། ཡང་ཁ་ཅིག་གཏི་མུག་ཅན་ཚངས་པའི་རྗེས་སུ་འབྲང་ཞིང༌། གཏི་མུག་ཆོས་སུ་སྨྲ་བ་ཐོབ་པར་བྱ་བའི་འབྲས་བུ་ཚངས་པ་ཆོས་སྐུ་ལ་དམིགས་ནས། ནང་པར་སྔ་བར་ལངས་ཏེ་དང་པོར་ཁ་བཤལ། དེ་ནས་སའི་ཁྲུས་གསུམ་བྱེད། དེ་ནས་ཆུའི་ཁྲུས་གསུམ་བྱེད།
དེ་ནས་ཀུ་ཤ་རྣ་ལྟག་ཏུ་གཟེར་ནས་སྒྲུབ་ཁང་དུ་སོང་ནས་རིག་བྱེད་འདོན་ཅིང་མེ་ལ་སྦྱིན་སྲེག་བྱེད་པ་ཡོད་དེ། དེ་ནི་དམིགས་ཡུལ་ལ་སོགས་པ་ཕྱིན་ཅི་ལོག་ཏུ་གྱུར་པས། དེ་དག་གཞུག་པའི་ཕྱིར་དུ་དེ་དག་དང་ཚུལ་བསྟུན་ནས་བྱ་བའི་རྒྱུད་ལེགས་པར་གྲུབ་པ་ལ་སོགས་པར་ཁྲུས་གསུམ་བྱ་བ་དང༌། གོས་གསུམ་བརྗེ་བ་ལ་སོགས་པ་གསུངས་པ་ཡིན་ནོ། ། དེའི་ཕྱིར་གཏི་མུག་ཅན་ཚངས་པའི་རྗེས་སུ་འབྲང་བའི་གང་ཟག་མི་སྤང་ཞིང་རྗེས་སུ་གཟུང་བར་བྱ་བའི་ཕྱིར་བྱ་བའི་རྒྱུད་གསུངས་པའོ། ། ཡང་ཁ་ཅིག་རྐྱེན་སྙོམས་པ་སྐབས་གསུམ་ཆར་གྱི་རྗེས་སུ་འབྲང་བ་ནི། འདོད་ཆགས་ཆོས་སུ་སྨྲ་བའི་སློབ་དཔོན་དང་ཕྲད་ན་མ་དང་སྲིང་མོ་ལ་སོགས་པ་བཙུན་མོར་མཆོད་པ་ལ་སོགས་པ་ཡང་བྱེད། ཞེ་སྡང་ཆོས་སུ་སྨྲ་བ་དང་ཕྲད་ན་མ་ཧེ་དང་རའི་མཆོད་སྦྱིན་ཀྱང་བྱེད། གཏི་མུག་ཅན་གྱི་སློབ་དཔོན་དང་ཕྲད་ན་ཁྲུས་དང་གཙང་སྦྲ་ལ་སོགས་པ་ཡང་བྱེད་དོ། ། དེ་དག་གཞུག་པའི་ཕྱིར་དེ་དག་དང་ཚུལ་བསྟུན་ནས་རྣལ་འབྱོར་གྱི་རྒྱུད་གསུངས་ཏེ།
དེ་ཁོ་ན་ཉིད་བསྡུས་པའི་དུམ་བུ་དང་པོ་རྡོ་རྗེ་དབྱིངས་ཀྱི་དུམ་བུ་རུ། ལྷ་ཐམས་ཅད་སྐུ་མདོག་དམར་པོ། སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་དམར་པོ་ལ་སོགས་པ་དམར་པོས་བྱ་བར་བཤད་པ་ནི། འདོད་ཆགས་ཅན་གྱིས་འདོད་ཆགས་མི་སྤང་བར་སྤྱོད་པའོ། ། དུམ་བུ་གཉིས་པ་ཁམས་གསུམ་རྣམ་པར་རྒྱལ་བའི་དུམ་བུ་ལས་ལྷ་ཐམས་ཅད་སྐུ་མདོག་ནག་པོ་ཁྲོ་བོའི་ཉམས་ཅན་སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་ནག་པོས་བྱ་བར་བཤད་པ་ནི། ཞེ་སྡང་ཅན་གྱིས་ཞེ་སྡང་མི་སྤང་བའི་སྤྱོད་པའོ། ། དུམ་བུ་གསུམ་པ་འགྲོ་བ་འདུལ་བའི་དུམ་བུ་ལས། ལྷ་ཐམས་ཅད་སྐུ་མདོག་དཀར་པོ་ཞི་བའི་ཉམས་ཅན་སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་དཀར་པོ་ལས་བྱ་བར་བཤད་པ་ནི་གཏི་མུག་ཅན་གྱིས་གཏི་མུག་མི་སྤང་བའི་སྤྱོད་པའོ། ། དུམ་བུ་བཞི་པ་དོན་ཐམས་ཅད་གྲུབ་པའི་དུམ་བུ་ལས། ལྷ་ཐམས་ཅད་སྐུ་མདོག་སྣ་ཚོགས་པ་སྟོད་གཡོགས་དང་སྨད་གཡོགས་ལ་སོགས་པ་ཐམས་ཅད་ཀྱང་དར་རམ་རས་ལ་སོགས་པ་ཁྲ་བོར་བཤད་པ་ནི།
གང་ཟག་གཅིག་ལ་དུག་གསུམ་ཆར་དང་ལྡན་པས་དུག་གསུམ་ཆར་མི་སྤང་བའི་སྤྱོད་པར་གསུངས་པ་ཡིན་ནོ། ། དེ་ལྟར་ན་རྐྱེན་སྙོམས་པ་སྐབས་ཀྱི་སྟོབས་ཀྱིས་གསུམ་ཆར་གྱི་རྗེས་སུ་འབྲང་བ་གཟུང་བའི་ཕྱིར། རྣལ་འབྱོར་གྱི་རྒྱུད་གསུངས་སོ། ། དེ་ལྟར་ན་ཕྱི་རོལ་མུ་སྟེགས་པ་ལ་སོགས་པ། ལོག་པར་རྟོག་པ་ཕྱོགས་སྔ་མ་བཞི་ཡོད་པ་ལ། དེ་དག་མི་སྤང་ཞིང་རྡོ་རྗེ་ཐེག་པ་འདིར་རྗེས་སུ་གཟུང་བའི་ཕྱིར་རྒྱུད་སྡེ་བཞིར་བཤད་པ་ནི། དེ་ཁོ་ན་ཉིད་བསྡུས་པའི་རྒྱུད་ཀྱི་རྗེས་སུ་འབྲང་ནས་ཀུན་དགའ་སྙིང་པོ་དང༌། སྭསྟཱི་ཕ་ལ་དང༌། བྷ་ཝ་ལ་སོགས་པ་བཞེད་དོ། ། གཉིས་པ་ནི་ཕ་རོལ་ཏུ་ཕྱིན་པའི་ཐེག་པ་ལ་གྲུབ་མཐའ་མི་མཐུན་པ་རྣམ་པ་བཞི་སྟེ།
ཉན་ཐོས་བྱེ་བྲག་ཏུ་སྨྲ་བ་དབང་པོ་ཐ་མ་གནས་མ་བུའི་སྡེ་པ་དང༌། བྱེ་བྲག་ཏུ་སྨྲ་བ་དབང་པོ་འབྲིང་པོ་ཉི་འོག་བྱེ་བྲག་ཏུ་སྨྲ་བ་གཉིས་གང་ཟག་གི་བདག་ནི་མ་གྲུབ་ལ། བརྗོད་དུ་མེད་པའི་གང་ཟག་གྲུབ་པར་འདོད་པ་དང༌། རབ་ཁ་ཆེ་བྱེ་བྲག་ཏུ་སྨྲ་བ་དང་མདོ་སྡེ་པ་གཉིས་ནི། བརྗོད་དུ་མེད་པའི་བདག་དེ་ལྟ་བུ་མ་གྲུབ་ལ། གཟུང་འཛིན་གཉིས་དོན་དམ་པར་གྲུབ་པར་འདོད་པ་དང༌། རང་སངས་རྒྱས་གཟུང་བར་བྱ་བ་ནི་མ་གྲུབ་ལ། འཛིན་པ་ཙམ་གྲུབ་པར་འདོད་པ་དང༌། སེམས་ཙམ་པ་ལ་སོགས་པ་ཐེག་པ་ཆེན་པོ་པས་གཟུང་འཛིན་གཉིས་ཀ་མ་གྲུབ་པར་འདོད་པ་དང༌། དེ་ལྟར་སྡེ་པ་བཞི་པོ་གོ་རིམ་བཞིན་དུ་ལུང་སྒོ་བསྟུན་ནས་བཤད་པའོ། །
དེ་ཡང་ཕ་རོལ་ཏུ་ཕྱིན་པའི་ཐེག་པར་ནི་ལྟ་བ་མི་མཐུན་པའི་སྒོ་ནས་རྣམ་པར་གཞག་ལ། འདིར་སྐྱེད་ཆོག་མི་འདྲ་བ་ལ་ལྟོས་ནས་གཞག་པའོ། ། འདི་ལྟར་ཉན་ཐོས་བྱེ་བྲག་ཏུ་སྨྲ་བ་དབང་པོ་རྟུལ་པོ་དང༌། འབྲིང་གང་ཟག་གི་བདག་མི་འདོད་པ་དང་འདྲ་བར་བདག་ཉིད་ལྷར་མི་བསྐྱེད་ལ། བརྗོད་དུ་མེད་པའི་གང་ཟག་འདོད་པ་དང་འདྲ་བར། ལྷ་ཡེ་ཤེས་སེམས་དཔའ་རས་བྲིས་ལ་སོགས་པ་ལ་བརྟེན་ནས་མདུན་དུ་སྤྱན་དྲང་བར་འདོད་ལ། དེ་ལ་ཕྱག་དང་མཆོད་པ་ལ་སོགས་པ་བྱས་ཏེ། དེའི་ཐུགས་ཀར་སྙིང་པོ་ལ་སོགས་པའི་སྔགས་ཟློས་པར་བྱེད་པར་དང་འདྲའོ། ། དེ་ལྟར་ན་བྱ་བའི་རྒྱུད་ལས་བྱུང་བ་དེ་བཏགས་པ་ལས་ལྷར་འདོད་ལ། རྗེ་དཔོན་ལྟ་བུ་ལས་དངོས་གྲུབ་ལེན་པའི་ཚུལ་ཡིན་ནོ། །
དེ་སྐད་དུ་ཡང༌། བདག་ཉིད་ལྷར་བསྐྱེད་པ་དང་བྲལ་བའི་ཕྱིར་དང༌། ཞེས་གསུངས་པ་ཡིན་ནོ། ། རབ་དང་མདོ་སྡེ་པ་བརྗོད་དུ་མེད་པའི་གང་ཟག་མི་འདོད་པ་དང་འདྲ་བར། སྤྱོད་པའི་རྒྱུད་ཀྱི་བདག་ཉིད་ལྷར་བསྐྱེད་ལ། གཟུང་འཛིན་གཉིས་འདོད་པ་དང་འདྲ་བར་ཡེ་ཤེས་སེམས་དཔའ་མདུན་དུ་འདོད་ལ། དེ་ལ་ཕྱག་དང་མཆོད་པ་ལ་སོགས་པ་བྱས་ཏེ། དེའི་ཐུགས་ཀར་སྔགས་བཀོད་ནས་བཟླས་པ་ལ་སོགས་པ་བྱེད་པ་ནི་གྲོགས་པོ་ལྟ་བུ་ལས་དངོས་གྲུབ་ལེན་པའི་ཚུལ་ལོ། ། དེ་ཡང་ཡེ་ཤེས་སེམས་དཔའི་བདེ་བ་ཉམས་སུ་མྱོང་བ་མེད་པའི་ཕྱིར་དང༌། ཞེས་གསུངས་པ་ཡིན་ནོ། །
རང་སངས་རྒྱས་གཟུང་བ་མི་འདོད་པ་བཞིན་དུ། རྣལ་འབྱོར་རྒྱུད་དུ་ཡེ་ཤེས་པ་དགུག་གཞུག་བྱེད་ལ། འཛིན་པ་འདོད་པ་དང་འདྲ་བར་ཡེ་ཤེས་སེམས་དཔའ་སྔར་ཕྱག་རྒྱས་གནས་གང་ནས་གང་དུ་བཅིངས་པ་དེ། དེ་ནས་བཀྲོལ་ནས་གཤེགས་སུ་གསོལ་ལོ། ། དེ་སྐད་དུ་ཡང༌། ཡེ་ཤེས་སེམས་དཔའ་གཤེགས་སུ་གསོལ་བའི་ཕྱིར་དང༌། ཞེས་གསུངས་པའི་ཕྱིར་རོ། ། ཐེག་པ་ཆེན་པོ་པས་གཟུང་འཛིན་གཉིས་ཀ་མི་འདོད་པ་དང་མཚུངས་པར། རྣལ་འབྱོར་བླ་ན་མེད་པའི་རྒྱུད་ཀྱི་ཡེ་ཤེས་སེམས་དཔའ་གཤེགས་སུ་མི་གསོལ། དེ་ཡང་ཡེ་ཤེས་སེམས་དཔའ་གཤེགས་སུ་གསོལ་བ་མེད་པའི་ཕྱིར་དང༌།
ཞེས་གསུངས་པ་ཡིན་ནོ། ། དེ་ལྟར་ཕ་རོལ་ཏུ་ཕྱིན་པའི་ཐེག་པ་ལ་གྲུབ་མཐའ་མི་མཐུན་པ་བཞི་ཡོད་པ་དང༌། རྡོ་རྗེ་ཐེག་པའི་རྒྱུད་བཞི་ལུང་སྒོ་བསྟུན་ནས་བཤད་པ་དེ་ནི་ཡེ་ཤེས་རྡོ་རྗེ་ཀུན་ལས་བཏུས་པ་ལས་གྲུབ་པ་དང༌། འཕགས་པ་ཀླུ་སྒྲུབ་རྗེས་སུ་འབྲང་བ་དང་བཅས་པ་དང༌། ཡེ་ཤེས་ཞབས་རྗེས་སུ་འབྲང་བ་དང་བཅས་པ་རྣམས་བཞེད་པ་ཡིན་ནོ། ། གསུམ་པ་འདོད་པ་ཁམས་ཀྱི་ལྷའི་བྱེ་བྲག་གཞན་འཕྲུལ་དབང་བྱེད་ཀྱི་ལྷ་རྣམས་ཕོ་མོ་གཅིག་ལ་གཅིག་དམིགས་པ་ལ་བརྟེན་ཏེ། ཕན་ཚུན་བལྟས་པས་འདོད་ཆགས་ཀྱིས་ཀུན་ནས་དཀྲིས་པའི་གདུང་པ་ཚིམ་པར་འགྱུར་བ་ཡོད་ལ། དེ་ལྟ་བུ་མ་སྤང་བར་ཡང་རྫོགས་པའི་བྱང་ཆུབ་ཀྱི་ལམ་ཡོད་དོ། ། ཞེས་བསྟན་པའི་ཕྱིར། དེ་ཙམ་གྱི་བདེ་བ་གནང་བ་བྱ་བའི་རྒྱུད་དོ། །
དེ་ཡང༌། དཀྱིལ་འཁོར་ལྷ་རྣམས་ཐམས་ཅད་ནི། ། ཕོ་ཡང་མོ་ལ་ལྟ་བ་དང༌། ། མོ་ཡང་ཕོ་ལ་ལྟ་བར་བྲི། ། ཞེས་གསུངས་སོ། ། ཡང་ཁ་ཅིག་ལ་དགོད་པའི་འདོད་ཆགས་ཡོད་ལ། དེ་མ་སྤང་ཡང་ལམ་ཡོད་པར་བསྟན་པའི་ཕྱིར། དེ་ཙམ་གྱི་བདེ་བ་གནང་བ་སྤྱོད་པའི་རྒྱུད་དོ། ། དེ་ཡང༌། རྣམ་པར་སྣང་མཛད་རྒྱལ་པོ་ཆེ། །
ཡིད་ཙམ་འཛུམ་པའི་བཞིན་དུ་བྲི། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། ཁ་ཅིག་ལ་འཁྱུད་པའི་འདོད་ཆགས་ཡོད་ལ། དེ་མ་སྤངས་ཀྱང་ལམ་ཡོད་པར་བསྟན་པའི་ཕྱིར། འཁྱུད་པ་ལས་བྱུང་བའི་བདེ་བ་ཙམ་གནང་བ་རྣལ་འབྱོར་གྱི་རྒྱུད་དོ། ། དེ་ཡང༌། དཀྱིལ་འཁོར་ལྷ་རྣམས་ཐམས་ཅད་ཀྱང༌། ། དཀར་པོའི་རས་ལ་རྟག་གནས་ཤིང༌། ། འདོད་ཆགས་ཆེན་པོའི་བདེ་བ་ཡིས། ། དཔུང་པ་ཡིད་ཙམ་བསྡམ་པར་བཞག །
ཅེས་གསུངས་པ་ཡིན་ནོ། ། དེ་བཞིན་དུ་ཁ་ཅིག་ལ་གཉིས་ཀྱིས་གཉིས་སྤྲོད་པའི་འདོད་ཆགས་ཡོད་ལ། དེ་རྣམས་མ་སྤངས་ཀྱང་རྫོགས་པའི་བྱང་ཆུབ་ཀྱི་ལམ་ཡོད་དོ། ། ཞེས་བསྟན་པའི་ཕྱིར་དེ་ཙམ་གྱི་བདེ་བ་གནང་བ་བླ་ན་མེད་པའི་རྒྱུད་ཡིན་ཏེ། དེ་ཡང༌། བོལླ་ཀཀྐོ་ལ་སྦྱོར་བས། ། དེ་ཡི་བདེ་བ་ཤེས་པར་འགྱུར། ། ཞེས་གསུངས་སོ། ། དེ་ལ་འདོད་པའི་ཁམས་ཀྱི་སེམས་ཅན་ལ་འདོད་ཆགས་རབ་འབྲིང་བཞི་ཡོད་ལ། དེ་རྣམས་མ་སྤངས་པར་ཡང་རྫོགས་པའི་བྱང་ཆུབ་ཀྱི་ལམ་ཡོད་དོ་ཞེས་བསྟན་པའི་ཕྱིར།
དེ་དག་གི་དོན་གསུངས་པ་ནི། བརྟག་པ་གཉིས་པ་དང༌། སཾ་པུ་ཊ་ལ་སོགས་པའི་རྗེས་སུ་འབྲངས་ནས་སློབ་དཔོན་ནག་པོ་པ་དང༌། པདྨ་བཛྲའི་རྗེས་སུ་འབྲང་བ་དང་བཅས་པ་བཞེད་དོ། ། བཞི་པ་ནི་རྟེན་གྱི་གང་ཟག་སྦྱངས་པ་ཆེ་ཆུང་དང༌། རྣམ་རྟོག་ཤས་ཆེ་ཆུང་ལ་སོགས་པའི་དབང་པོ་རབ་འབྲིང་བཞི་ཡོད་ལ། དེ་དག་ལ་དགོངས་ནས་རྒྱུད་སྡེ་བཞིར་གསུངས་པ་ཡིན་ཏེ། དེ་སྐད་དུ་ཡང་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། །
སེམས་ཅན་མཆོག་ལ་རྣམ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པ་ཡིན་ནོ། ། དེ་གུར་གྱི་རྗེས་སུ་འབྲངས་ནས་སློབ་དཔོན་ཌོཾ་བི་ཧེ་རུ་ཀའི་བརྒྱུད་པ་འདིའི་གཞུང་དང༌། བིརྺ་པའི་རྗེས་སུ་འབྲང་བ་དང་བཅས་པ་བཞེད་དོ། ། ལྔ་པ་ནི་ཕྱིའི་བྱ་བ་ཁྲུས་གསུམ་བྱ་བ་དང༌། གོས་གསུམ་བརྗེ་བ་ལ་སོགས་པ། ཕྱིའི་ལུས་ངག་གཙོ་བོར་གྱུར་པ་ལས་དངོས་གྲུབ་འདོད་པ་ནི་བྱ་བའི་རྒྱུད་དེ། དེ་སྐད་དུ་ཡང༌། རྒྱུད་འདི་ནི་ཕྱི་ལུས་ངག་གི་བྱ་བ་གཙོ་བོར་གྱུར་པའི་ཕྱིར་རོ། །
ཞེས་གསུངས་པ་ཡིན་ནོ། ། ཕྱིའི་ལུས་ངག་གི་བྱ་བ་དང༌། ནང་ཏིང་ངེ་འཛིན་གྱི་བྱ་བ་ཆ་མཉམ་པ་ལས་དངོས་གྲུབ་ཐོབ་པར་འདོད་པ་ནི་སྤྱོད་པའི་རྒྱུད་དེ། དེ་སྐད་དུ་ཡང༌། འདི་ནི་ཕྱིའི་ལུས་ངག་གི་བྱ་བ་དང༌། ནང་ཏིང་ངེ་འཛིན་གཉིས་ཆ་མཉམ་པར་སྤྱོད་པའི་ཕྱིར་གཉིས་ཀའི་རྒྱུད་ཅེས་བྱའོ། ། ཞེས་གསུངས་སོ། ། ཕྱིའི་ལུས་ངག་གི་བྱ་བ་ཡང་མེད་པ་མ་ཡིན་ཏེ། ཏིང་ངེ་འཛིན་གཙོ་བོར་གྱུར་པས་རྣལ་འབྱོར་གྱི་རྒྱུད་དེ། དེ་སྐད་དུ་ཡང༌།
རྒྱུད་འདི་ནི་ཏིང་ངེ་འཛིན་གཙོ་བོར་གྱུར་པའི་ཕྱིར་རྣལ་འབྱོར་གྱི་རྒྱུད་ཅེས་བྱའོ། ། ཞེས་གསུངས་པ་ཡིན་ནོ། ། སློབ་དཔོན་གྱི་དབང་གི་སྟེང་དུ་ཡང་མཆོག་དབང་རིན་པོ་ཆེ་རྣམ་པ་གསུམ། ལམ་བསྐྱེད་པའི་རིམ་པའི་སྟེང་དུ་ཡང་རྫོགས་པའི་རིམ་པའི་དེ་ཁོ་ན་ཉིད་དང༌། དེ་བརྟན་པར་བྱེད་པའི་སྤྱོད་པ་དང༌། འབྲས་བུ་རྣལ་འབྱོར་གྱི་རྒྱུད་མན་ཆད་ལ་མ་གྲགས་པའི་ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་དང་ལྡན་པས་ན། རྣལ་འབྱོར་བླ་ན་མེད་པའི་རྒྱུད་ཅེས་བྱ་སྟེ། གསང་བ་ཡེ་ཤེས་བླ་མེད་པ། ། སྙིང་པོ་བཅོམ་ལྡན་བཤད་དུ་གསོལ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། །
དེ་ནི་རྒྱུད་སྡེ་དེ་དང་དེ་དག་ལས་གསུངས་ལ། སློབ་དཔོན་ཡང་དེ་དང་དེ་དག་བཞེད་པ་ཡིན་ནོ། ། དེ་ལྟར་ན་དེ་དག་ཐམས་ཅད་ཀྱང་རྒྱུད་སྡེ་སོ་སོའི་རྗེས་སུ་འབྲངས་ནས་སློབ་དཔོན་དེ་དང་དེ་དག་གི་བཞེད་པ་ནི། དགོངས་པ་ཕྱོགས་རེ་ནས་ཐམས་ཅད་མ་ནོར་བས་དེས་རྣམ་པར་གཞག་ཏུ་བཏུབ་པ་ཡིན་ནོ། ། ཞེས་གསུངས་སོ། ། གལ་ཏེ་དེ་ལྟར་ཁ་ཅིག་གིས་བྱ་བ་དང༌། སྤྱོད་པ་དང༌། རྣལ་འབྱོར་ཏེ་རྒྱུད་སྡེ་གསུམ་དུ་བཤད་པ་དང༌། གཞན་དག་གིས་བྱ་བ་དང༌། སྤྱོད་པ་དང༌།
རྣལ་འབྱོར་དང༌། རྣལ་འབྱོར་བླ་མ་དང༌། རྣལ་འབྱོར་བླ་ན་མེད་པ་སྟེ་ལྔར་བཤད་པ་དང༌། ཡང་ལ་ལས་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་ན་མེད་པ་དང༌། མའི་ཡང་མ་བླ་ན་མེད་པ་སྟེ། དྲུག་ཏུ་བཤད་པས་ཇི་ལྟར་རྣམ་པ་བཞིར་གཞག་ཅེ་ན། དེ་དག་ཀྱང་བཞིར་རྣམ་པར་གཞག་པ་ལ་འགལ་བ་མེད་དེ།
འདི་ལྟར་ཏིང་ངེ་འཛིན་གཙོ་བོར་གྱུར་པ་ཙམ་ལ་དགོངས་ནས་རྣལ་འབྱོར་དང༌། རྣལ་འབྱོར་བླ་ན་མེད་པ་གཅིག་ཏུ་བཤད་པ་ཡིན་ནོ། ། ཡང་ཐབས་ཀྱི་ཆ་རགས་པ་དང༌། ཤེས་རབ་ཀྱི་ཆ་ཟབ་པ་ལ་དགོངས་ནས་ཐབས་ཀྱི་རྒྱུད་ཐ་དད་དུ་བཤད་ཀྱང༌། དེ་དག་རྣལ་འབྱོར་ཆེན་པོའི་རྒྱུད་ལས་མ་འདས་སོ། ། ཡང་འཁོར་ལོ་བདེ་མཆོག་རྒྱུད་སྡེ་སྒོ་དྲུག་པར་བཤད་པ་ཡང་རྣལ་འབྱོར་བླ་ན་མེད་པའི་བྱེ་བྲག་གིས་བྱིན་རླབས་ཀྱི་སྒོ་ནས་རྣམ་པར་གཞག་པ་ཡིན་ཏེ། དེ་ཡང་རྣལ་འབྱོར་གྱི་རྒྱུད་མན་ཆད་སྤྲུལ་པའི་སྐུ་མྱ་ངན་ལས་འདས་ནས་ད་ལྟར་འཛམ་བུའི་གླིང་ན་མི་བཞུགས་པར་འདོད་དེ། བདེ་མཆོག་ལྟར་ན་སྤྲུལ་པའི་སྐུ་ཞིང་སྐྱེས་རྣལ་འབྱོར་པའི་རྒྱུད་བྱིན་གྱི་རློབ་བྱེད། ད་ལྟར་ལྷོ་འཛམ་བུའི་གླིང་གི་ཡུལ་ཉི་ཤུ་རྩ་བཞི་ན་བཞུགས་པར་བཤད་པའི་ཕྱིར། བྱིན་རླབས་ཆེ་ཞིང་གྲུབ་པ་ཤིན་ཏུ་མྱུར་བར་བཤད་པ་དང༌།
བདེ་མཆོག་རྩ་བའི་རྒྱུད་འབུམ་ཕྲག་གསུམ་པ་སྡུད་པ་པོས་མ་བསྡུས་པས་མི་ཡུལ་ན་ལོངས་སྤྱོད་པ་རྟོགས་པར་དཀའ་བའི་ཕྱིར། དེ་ཉིད་ཀྱིས་བླ་མ་དམ་པའི་གདམས་པ་མ་ཡིན་པ། གཞན་སྒྲ་དང་ཚད་མ་ལ་སོགས་པའི་ཡུལ་ལ། རྩོད་དུས་ཀྱི་ཐམས་ཅད་མཁྱེན་པ་ཤཱནྟི་པས་འགྲེལ་པ་བརྩམ་པར་མ་ནུས་པའི་ཕྱིར་མའི་ཡང་མ་བླ་ན་མེད་པར་གསུངས་པ་ཡིན་ནོ། ། དེ་ལྟར་ན་རྣལ་འབྱོར་བླ་ན་མེད་པ་ཉིད་ཀྱི་དབྱེ་བས་དྲུག་ལ་སོགས་པར་ཕྱེ་བས་ན་གཞིར་རྣམ་པར་གཞག་པ་ལ་འགལ་བ་མེད་དོ། ། དེ་ལྟར་དྲུག་པོ་དེ་ནི་རྒྱུད་སྡེ་བཞིའི་རྣམ་པར་གཞག་པའོ། ། དེ་ལྟར་རྣལ་འབྱོར་ཆེན་པོའི་རྒྱུད་ལ་ཡང་གུར་གྱི་རྗེས་སུ་འབྲངས་ནས་རྣམ་པ་གཉིས་ཏེ། རྣལ་འབྱོར་གྱི་རྒྱུད་དང༌། རྣལ་འབྱོར་མའི་རྒྱུད་དོ། ། དེ་ཉིད་ལ་ཐབས་ཀྱི་རྒྱུད་དང༌།
ཤེས་རབ་ཀྱི་རྒྱུད་ཅེས་ཀྱང་བྱའོ། ། ཕ་བླ་ན་མེད་པ་དང༌། མ་བླ་ན་མེད་པ་ཞེས་ཀྱང་བྱ། རྣལ་འབྱོར་བླ་མ་དང༌། བླ་ན་མེད་པ་ཞེས་ཀྱང་བྱ་སྟེ། དེ་ཡི་ཁྱད་པར་རྣམ་པར་གཞག་པ་ནི་གསུམ་སྟེ། རྗོད་བྱེད་སྒྲའི་ཁྱད་པར་དང༌། བརྗོད་བྱ་དོན་གྱི་ཁྱད་པར་དང༌། ཞུ་བ་པོའམ་གདུལ་བྱའི་སྒོ་ནས་རྣལ་འབྱོར་དང༌། རྣལ་འབྱོར་མའི་རྒྱུད་དུ་རྣམ་པར་གཞག་པའོ། །
དེ་ལ་དང་པོ་ནི་རྒྱུད་ཀྱི་སྒྲ་ཐམས་ཅད་བསྡུས་པ་གླེང་གཞི་ཡིན་ལ། དེ་ཡང་རྟོགས་སླ་བ་རགས་པའི་གླེང་གཞི་འདི་སྐད་བདག་གིས་ལ་སོགས་པ་ཡི་གེ་སུམ་ཅུ་བདུན་ནམ་བཞི་བཅུས་མགོ་དྲངས་པ་ནི་རྣལ་འབྱོར་གྱི་རྒྱུད་ཡིན་ལ། གསང་བ་མཆོག་ལ་སོགས་པ་རྟོགས་དཀའ་ཞིང་ཟབ་པ་སྒྲའི་ཡི་གེ་བཅུ་དྲུག་གིས་མགོ་དྲངས་པ་ནི་རྣལ་འབྱོར་མའི་རྒྱུད་དོ། ། དེའི་ཕྱིར་རྩ་བའི་རྒྱུད་ལ་སོགས་པ་ནི་དེ་ལ་ལྟོས་ནས་ཐབས་ཤེས་རབ་གཉིས་མེད་ཀྱི་རྒྱུད་དོ། ། དེ་སྐད་དུ་ཡང༌། རྣལ་འབྱོར་རྒྱུད་དུ་དེ་བཞིན་གཤེགས། ། འདི་སྐད་ལ་སོགས་གང་གསུངས་པ། ། དེ་ཉིད་རྣལ་འབྱོར་མ་རྒྱུད་དུ། ། གསང་བ་མཆོག་གིས་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། །
གཞན་དག་མེ་དེ་སོག་མ་འདྲ། ། ཞེས་གསུངས་པ་ཡིན་ནོ། ། དོན་གྱི་ཁྱད་པར་ལ་གསུམ་སྟེ། བསྐྱེད་པའི་རིམ་པ་དང༌། རྫོགས་པའི་རིམ་པ་དང༌། སྦྱང་གཞི་རྣམ་པར་དག་པའི་སྒོ་ནས་རྣལ་འབྱོར་དང་རྣལ་འབྱོར་མའི་རྒྱུད་རྣམ་པར་གཞག་པའོ། ། དེ་ལ་དང་པོ་ནི་བསྐྱེད་པའི་རིམ་པ་དཀྱིལ་འཁོར་གྱི་འཁོར་ལོའི་ལྷའི་རང་བཞིན་ཡབ་གཙོ་ཆེ་ན་རྣལ་འབྱོར་གྱི་རྒྱུད་ཡིན་ལ། ལྷ་མོ་རྣམས་གཙོ་ཆེ་ན་རྣལ་འབྱོར་མའི་རྒྱུད་ཡིན་ནོ། ། དེ་ཡང་དབུས་ཀྱི་ལྟེ་བ་དང༌། ཕྱོགས་ཀྱི་འདབ་མ་བཞི་ལ་གསུང་ངོ༌། །
དེ་སྐད་དུ་ཡང༌། འདི་ནི་སངས་རྒྱས་ཐམས་ཅད་ཀྱི། ། མཁའ་འགྲོ་མ་ཡི་དམ་པའི་ཚོགས། ། མཁའ་འགྲོ་ལྔ་ནི་རབ་བསྒྲུབ་ཕྱིར། ། མཁའ་འགྲོ་མ་ཡི་རྒྱུད་བཤད་དོ། ། ཞེས་གསུངས་པ་ཡིན་ནོ། ། དེའི་ཕྱིར་རྒྱུད་སྡེ་གསུམ་པོ་འདི་ལ་ལྟོས་ནས་རྣལ་འབྱོར་མའི་རྒྱུད་དུ་རྣམ་པར་གཞག་གོ ། རྫོགས་པའི་རིམ་པའི་དབང་དུ་བྱས་ནས་ཙཎྜཱ་ལཱི་ལ་སོགས་པ་བདག་བྱིན་གྱིས་བརླབ་པ་གཙོ་བོར་སྟོན་པ་ནི་རྣལ་འབྱོར་གྱི་རྒྱུད་ཡིན་ལ། དཀྱིལ་འཁོར་གྱི་འཁོར་ལོ་ཕྱག་རྒྱ་ལ་བརྟེན་པའི་ཐབས་སྟོན་པ་ནི་རྣལ་འབྱོར་མའི་རྒྱུད་དེ། དེ་ཡང་དོན་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཆོས་ཀྱི་དབྱིངས་རྣམ་པར་ཐར་པའི་སྒོ་གསུམ་ཡིན་ལ།
དེ་མཚོན་བྱེད་ཀྱི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ཕྱག་རྒྱ་ལ་རག་ལས་པས་དེ་བསྟེན་པའི་ཐབས་སྟོན་པ་ནི་རྣལ་འབྱོར་མའི་རྒྱུད་དོ། ། ཞེས་བྱའོ། ། དེ་སྐད་དུ་ཡང༌། ཤེས་རབ་ཕ་རོལ་ཕྱིན་པའི་ཐབས། ། རྣལ་འབྱོར་མ་ཞེས་མངོན་པར་བརྗོད། ། ཕྱག་རྒྱ་ཆེན་པོ་སྦྱོར་བ་ལ། ། གང་ཕྱིར་དེ་ཉིད་བསྟེན་པ་ཡི། ། རྣལ་འབྱོར་མ་ནི་རྡོ་རྗེ་གུར། ། རྣལ་འབྱོར་མ་ཡི་རྒྱུད་ཅེས་བཤད། ། ཅེས་གསུངས་པ་ཡིན་ནོ། །
དེའི་ཐབས་གཉིས་ཀ་སྟོན་པའི་རྒྱུད་གསུམ་པོ་ནི་ཐབས་ཤེས་རབ་གཉིས་མེད་ཀྱི་རྒྱུད་དུ་བཞེད་དོ། ། རྣམ་པར་དག་པའི་དབང་དུ་བྱས་ན། རགས་པ་ཕུང་པོ་ལ་སོགས་པའི་དག་པ་སྟོན་པ་ནི་རྣལ་འབྱོར་གྱི་རྒྱུད་ཡིན་ལ། ཕྲ་བ་རྩའི་དག་པ་སྟོན་པ་ནི་རྣལ་འབྱོར་མའི་རྒྱུད་ཡིན་ནོ། ། དེའི་ཕྱིར་ཡང་དེ་གསུམ་ཐབས་ཤེས་རབ་གཉིས་མེད་ཀྱི་རྒྱུད་ཡིན་ནོ་གསུང་ངོ༌། ། གསུམ་པ་ནི་ཞུ་བ་པོ་སྐྱེས་པས་ཞུས་ཤིང་གདུལ་བྱ་སྐྱེས་པ་འདུལ་བའི་དོན་དུ་གསུངས་པ་ནི་རྣལ་འབྱོར་གྱི་རྒྱུད་ཡིན་ལ། ཞུ་བ་པོ་རྣལ་འབྱོར་མས་ཞུས་ཤིང་གདུལ་བྱ་བུད་མེད་འདུལ་བའི་དོན་དུ་གསུངས་པ་ནི་རྣལ་འབྱོར་མའི་རྒྱུད་ཡིན་ནོ། ། དེ་སྐད་དུ་ཡང༌། སྐྱེས་པ་རྣམས་ནི་འདུལ་བའི་ཕྱིར། ། རྣལ་འབྱོར་རྒྱུད་ནི་ཡང་དག་བཤད། །
བཙུན་མོ་རྣམས་ནི་འདུལ་བའི་ཕྱིར། ། རྣལ་འབྱོར་མ་ཡི་རྒྱུད་བཤད་དོ། ། ཞེས་གསུངས་པ་ཡིན་ནོ། ། དེའི་ཕྱིར་ཡང་དེ་དག་གསུམ་ཐབས་ཤེས་རབ་གཉིས་མེད་ཀྱི་རྒྱུད་ཡིན་ནོ། ། དེ་ལྟར་ཁྱད་པར་རྣམ་པ་ལྔས་རྣལ་འབྱོར་དང་རྣལ་འབྱོར་མའི་རྒྱུད་རྣམ་པར་གཞག་པའོ། ། དེ་ལྟར་རྒྱུད་གསུམ་པོ་འདི་དག་ནི་གཞི་མི་སྤོང་བ་རྡོ་རྗེ་ཐེག་པ་ཡིན་ལ། དེ་ཡང་རྣལ་འབྱོར་བླ་ན་མེད་པའི་རྒྱུད་དུ་གཏོགས་པ་ཡིན་ནོ། ། འདི་གསུམ་ཡང་བརྟག་པ་གཉིས་པར་བཤད་པར་བྱ་བ་ཡིན་པས་རྩ་བའི་རྒྱུད་ཡིན་ལ། དེའི་ཐུན་མོང་མ་ཡིན་པའི་བཤད་པའི་རྒྱུད་གུར་ཡིན་ཞིང༌། ཆ་ཤས་ཀྱི་བཤད་པའི་རྒྱུད་ནི་སཾ་པུ་ཊ་ཡིན་ནོ། །
རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
