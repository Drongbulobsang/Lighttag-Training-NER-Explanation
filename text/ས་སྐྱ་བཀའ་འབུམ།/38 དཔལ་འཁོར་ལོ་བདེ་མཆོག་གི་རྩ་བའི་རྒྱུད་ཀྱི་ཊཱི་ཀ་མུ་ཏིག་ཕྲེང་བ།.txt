ས་སྐྱ་བཀའ་འབུམ།
པོད ༣༨
དཔལ་འཁོར་ལོ་བདེ་མཆོག་གི་རྩ་བའི་རྒྱུད་ཀྱི་ཊཱི་ཀ་མུ་ཏིག་ཕྲེང་བ།
༼ཁ༽ ༄༅། །དཔལ་འཁོར་ལོ་བདེ་མཆོག་གི་རྩ་བའི་རྒྱུད་ཀྱི་ཊཱི་ཀ་མུ་ཏིག་ཕྲེང་བ་བཞུགས་སོ།། སྣ་ཚོགས་པདྨའི་གེ་སར་རྡུལ་གྱིས་སྐུ་བྱུགས་པ། ། ཉི་མའི་དཀྱིལ་འཁོར་ལ་བཞུགས་དམ་པའི་གཟི་བརྗིད་ལྡན། ། རལ་པ་ཅན་གྱི་མགོ་དང་ཨུ་མའི་ནུ་མ་གཉིས། ། ཞབས་ཀྱིས་མནན་ཅིང་དཔའ་བོའི་འདུག་སྟངས་ཀྱིས་བཞུགས་པ། ། རྩ་བའི་ཕྱག་གིས་རྡོ་རྗེ་དྲིལ་བུ་འཛིན་པ་དང༌། ། གླང་ཆེན་དཔའ་བོའི་པགས་པ་འཛིན་པའི་གར་སྟབས་ཅན། ། སྙིང་རྗེའི་རྒྱུ་ལས་བྱུང་བའི་མྱུ་གུ་བདེ་མཆོག་དང༌། ། སྐལ་ལྡན་སྐྱེ་བོའི་གཉེན་མཆོག་བླ་མའི་ཞབས་བཏུད་ནས། །
ཤིན་ཏུ་གཏིང་ཟབ་བདེ་མཆོག་ཉུང་ངུར་སྦས་གྱུར་པ། ། བློ་གྲོས་དམན་པ་བདག་འདྲས་གསལ་བྱར་མི་ནུས་ཀྱང༌། ། དམ་པའི་ཞལ་རྙེད་ལོག་རྟོག་དྲི་མེད་མུ་ཏིག་ཕྲེང༌། ། རང་ཉིད་དྲན་དང་གཞན་ལ་ཕན་ཕྱིར་བྲི་བར་བྱ། ། དེ་ལ་ལེའུ་ལྔ་བཅུ་རྩ་གཅིག་པའི་ལེའུའི་སྨད་ནས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཉིད། ། སེམས་ཅན་མོས་པས་འཇུག་པ་རྣམས། ། དེ་དང་དེ་ལ་དགའ་བ་ཡིན། ། ཞེས་གསུངས་པས་ན།
སྤྱིར་ཐེག་པ་ཆེན་པོ་ནི་གཉིས་ཏེ། ཕ་རོལ་ཏུ་ཕྱིན་པའི་སྡེ་སྣོད་དང༌། རིག་པ་འཛིན་པའི་སྡེ་སྣོད་དོ། ། དེ་ལ་ཕ་རོལ་ཏུ་ཕྱིན་པའི་སྡེ་སྣོད་ཀྱི་ཚུལ་ནི། འབྲས་བུ་རྫོགས་པའི་སངས་རྒྱས་སྐུ་གསུམ་སྒྲུབ་པར་བྱེད་པ་ལ། དང་པོ་འཁོར་བའི་སྡུག་བསྔལ་ལ་བསམ་པས། འཁོར་བ་ལ་སྐྱོ་བ་བསྐྱེད། དེ་ལས་འཁོར་བ་སྤང་པར་འདོད་པས་དབེན་པ་འཚོལ་བ་འབྱུང་ལ། འཁོར་བ་དེ་སྤངས་པ་མྱ་ངན་ལས་འདས་པ་ཡིན་པས། དེའི་ཡོན་ཏན་བསམ་པས་མྱ་ངན་ལས་འདས་པ་ཐོབ་པར་འདོད་པའི་འདོད་པ་བསྐྱེད་དེ།
རང་ཉིད་ཀྱིས་མ་ཐོབ་ཀྱི་བར་དུ་རེ་ཞིག་སྡུག་བསྔལ་ལས་སྐྱོབ་པའི་སྐྱབས་གནས་འཚོལ་བ་འབྱུང་བས། དང་པོ་དཀོན་མཆོག་གསུམ་ལ་སྐྱབས་སུ་འགྲོ་བ་ལེན་པ་འབྱུང༌། དེ་ནས་རང་སྐྱབས་རྙེད་པ་དང་གཞན་སྐྱོབ་པའི་བློ་སྐྱེས་ནས་སྨོན་པ་དང་འཇུག་པའི་བྱང་ཆུབ་ཀྱི་སེམས་བསྐྱེད་བླངས་ཏེ། སྐྱབས་འགྲོ་དང་སེམས་བསྐྱེད་སྔོན་དུ་འགྲོ་བས་ཕ་རོལ་ཏུ་ཕྱིན་པ་དྲུག་ཚོགས་གཉིས་ཀྱི་བདག་ཉིད་དུ་གནས་པ་དེ། དུས་བསྐལ་པ་ཆེན་པོ་གྲངས་མེད་པ་གསུམ་མམ། སུམ་ཅུ་རྩ་གསུམ་ལ་སོགས་པའི་བར་དུ་རྫོགས་པར་སྤྱད་པས་མཐར་ཐུག་གི་འབྲས་བུ་སྐུ་གསུམ་ཐོབ་པར་འདོད་པའོ། ། རིག་པ་འཛིན་པའི་སྡེ་སྣོད་ཀྱི་ཚུལ་ནི། རིག་པ་མེ་ཏོག་ཕོག་པའི་ལྷ་དང་དེའི་སྙིང་པོ་ལ་སོགས་པ་ཡིན་ལ། དེ་འཛིན་པ་ནི་དང་པོ་དཀྱིལ་འཁོར་དུ་ཇི་ལྟ་བ་བཞིན་དུ་ཞུགས་ཏེ། ལྷ་དང་སྐལ་བ་མཉམ་པར་བྱས་ནས་ལྷ་གང་ལ་མེ་ཏོག་ཕོག་པའི་ལྷ་དང་དེའི་རིག་པ་བཟུང་སྟེ།
དེའི་བསྐྱེད་རྫོགས་ཡན་ལག་དང་བཅས་པ་ལམ་དུ་བྱས་པ་ལས། ཚེ་འདི་ཉིད་དང་སྲིད་པ་བར་དོ་དང༌། སྐྱེ་བ་བརྒྱུད་ནས་འབྲས་བུ་མཐར་ཐུག་ས་བཅུ་གསུམ་པ་ལ་སོགས་པ་ཐོབ་ནས། དེའི་ཞར་ལ་དམན་པ་ཞི་བ་ལ་སོགས་པ་དང༌། འབྲིང་གྲུབ་པ་བརྒྱད་ཐོབ་པར་འདོད་པའོ། ། སྡེ་སྣོད་གཉིས་པོ་དེའི་ཁྱད་པར་ཡང༌། རིག་པ་མཆོག་གི་རྒྱུད་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། །
སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པས་ན། སྡེ་སྣོད་གཉིས་པོ་དེ་ནི་ལྟ་བ་དངོས་པོའི་གནས་ལུགས་དང༌། འབྲས་བུ་སྐུ་གསུམ་དང་ཡེ་ཤེས་ལྔ་ལ་སོགས་པ་ཐོབ་པར་དོན་གཅིག་པ་ཡིན་ན་ཡང༌། ཕ་རོལ་ཏུ་ཕྱིན་པའི་སྡེ་སྣོད་ལས། རིག་པ་འཛིན་པའི་སྡེ་སྣོད་ཁྱད་པར་བཞིས་ཁྱད་པར་དུ་འཕགས་པ་ཡིན་ཏེ། རྨོངས་པ་དང་མ་རྨོངས་པས་ཁྱད་པར་དུ་བྱས་པ་དང༌། ཐབས་མང་བ་དང་ཉུང་བ་དང༌། དཀའ་བ་དང་བཅས་པ་དང་དཀའ་བ་མེད་པ་དང༌། དབང་པོ་རྣོ་བ་དང་རྟུལ་བས་ཁྱད་པར་དུ་བྱས་པའོ། །
དེ་ལ་དང་པོ་ནི། རིག་པ་འཛིན་པའི་སྡེ་སྣོད་ལ་ལུང་དང་རིག་པའི་སྟེང་དུ། བླ་མའི་གདམས་ངག་དང༌། ཡེ་ཤེས་ཕབ་པའི་དུས་ཀྱི་ཉམས་སུ་མྱོང་བ་དང༌། དབང་གསུམ་པའི་ཉམས་སུ་མྱོང་བ་ལ་སོགས་པ་མཚོན་བྱེད་དཔེ་ཁྱད་པར་ཅན་དུ་གྱུར་པ་དུ་མ་ཡོད་པས་མ་རྨོངས་པ་ཡིན་ལ། ཕ་རོལ་ཏུ་ཕྱིན་པའི་སྡེ་སྣོད་ལ་དེ་དག་མེད་པས་རྨོངས་པ་ཡིན་ནོ། ། གཉིས་པ་ནི་རིག་པ་འཛིན་པའི་སྡེ་སྣོད་ལ་ཉོན་མོངས་པ་སྤོང་བའི་ཐབས་ལ་མཁས་པའི་སྟེང་དུ་ཡང༌། ཉོན་མོངས་པ་བསྟེན་པའི་ཐབས་ལ་མཁས་པ་ཡོད་པས། སྔགས་ཀྱི་ཐེག་པ་ཐབས་མང་བ་ཡིན་ལ། ཕ་རོལ་ཏུ་ཕྱིན་པའི་ཐེག་པ་ལ་སྤང་བའི་ཐབས་ལས།
བསྟེན་པའི་ཐབས་མེད་པས་ཐབས་ཉུང་བ་ཡིན་ནོ། ། གསུམ་པ་དཀའ་བ་དང་བཅས་པ་དང༌། དཀའ་བ་མེད་པས་ཁྱད་པར་དུ་བྱས་པ་ལ་གསུམ་ལས། དང་པོ་ཕ་རོལ་ཏུ་ཕྱིན་པའི་ཐེག་པ་ནི། དུས་བསྐལ་བ་ཆེན་པོ་གྲངས་མེད་པ་གསུམ་ལ་སོགས་པར་ཡན་ལག་གི་དམ་པ་མགོ་དང༌། དབང་པོའི་མཆོག་མིག་ལ་སོགས་པའི་ལུས་དང་ལོངས་སྤྱོད་ལ་སོགས་པ་བཏང་དགོས་པས་དངོས་པོ་དཀའ་བ་ཡིན་ལ། གསང་སྔགས་ཀྱི་ཐེག་པ་ནི་ལམ་བསྐྱེད་རྫོགས་གཉིས་ལ་སོགས་པ་ཙམ་གྱིས་འགྲུབ་པས་དངོས་པོ་སླ་བའི་ཕྱིར་དང༌། གཉིས་པ་ནི་ཕ་རོལ་ཏུ་ཕྱིན་པའི་ཐེག་པའི་ལམ་དུས་བསྐལ་པ་གྲངས་མེད་པ་གསུམ་ལ་སོགས་པར་ཐོགས་པས་དུས་དཀའ་བ་དང་བཅས་པ་ཡིན་ལ། གསང་སྔགས་ཀྱི་ཐེག་པ་ནི་ཚེ་གཅིག་དང་སྐྱེ་བ་བདུན་ལ་སོགས་པས་ཀྱང་འགྲུབ་པས་དུས་སླ་བའི་ཕྱིར་དང༌། གསུམ་པ་ནི་གྲོགས་དཀའ་ཐུབ་དང་དཀའ་སྤྱད་ལ་སོགས་པ་སྤྱད་དགོས་པས།
ཕ་རོལ་ཏུ་ཕྱིན་པའི་ཐེག་པ་གྲོགས་དཀའ་བ་དང་བཅས་པ་ཡིན་ལ། གསང་སྔགས་ཀྱི་ཐེག་པ་གྲོགས་ལམ་དུ་འདོད་པའི་ཡོན་ཏན་བསྟེན་པའི་ཐབས་བདེ་བས་འགྲུབ་པས་གྲོགས་དཀའ་བ་མེད་པ་ཡིན་ནོ། ། བཞི་པ་དབང་པོ་རྣོ་བ་དང་རྟུལ་བས་ཁྱད་པར་དུ་བྱས་པ་ནི། ཕ་རོལ་ཏུ་ཕྱིན་པའི་ཐེག་པ་ལ་འཇུག་པའི་གང་ཟག་ནི་ལས་དང་པོ་པའི་གང་ཟག་ཅིག་འཇུག་པས། ཕ་རོལ་ཏུ་ཕྱིན་པའི་ལམ་ལ་འཇུག་པའི་གང་ཟག་དབང་པོ་རྟུལ་པོ་ཡིན་ལ། གསང་སྔགས་ཀྱི་ཐེག་པ་ལ་འཇུག་པ་ནི་ཕ་རོལ་ཏུ་ཕྱིན་པའི་ཐེག་པ་ལ་རྒྱུད་སྦྱངས་པ་ཅིག་འཇུག་པ་ཡིན་པས། དབང་པོ་རྣོ་པས་ཁྱད་པར་དུ་བྱས་པ་ཡིན་ནོ། ། དེ་ལྟར་ཁྱད་པར་བཞིས་ཁྱད་པར་དུ་བྱས་པའི་རིག་པ་འཛིན་པའི་སྡེ་སྣོད་ལ་ཡང༌། རྒྱུད་སྡེ་དང་སློབ་དཔོན་རྣམས་ཀྱི་དགོངས་པ་མི་མཐུན་པ་དུ་མ་ཡོད་མོད་ཀྱང༌། དཔལ་ནཱ་རོ་ཏ་པ་ནི་སློབ་དཔོན་ཀཾ་པ་ལས།
ལེའུ་ཉི་ཤུ་རྩ་དྲུག་པའི་འགྲེལ་པར། བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་མ་རྣམས་དང༌། རྣལ་འབྱོར་མའི་རྒྱུད་ཆེན་པོ་བྱ་བ་དང༌། སྦྱོར་བས་ལྷན་ཅིག་མཉམ་པར་གྱུར་པར་བྱེད་པའོ་ཞེས་བཤད་པ་དང༌། སྔར་སྨོས་པའི་ལེའུ་ལྔ་བཅུ་རྩ་གཅིག་པའི་རྗེས་སུ་འབྲངས་ནས་རྒྱུད་སྡེ་དྲུག་ཏུ་བཞེད་དེ། དེ་ཡང་བྱ་བའི་རྒྱུད་དང༌། སྤྱོད་པའི་རྒྱུད་དང༌།
རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དང༌། རྣལ་འབྱོར་མ་བླ་ན་མེད་པའི་རྒྱུད་དང༌། རྣལ་འབྱོར་མའི་ཡང་མ་བླ་ན་མེད་པའི་རྒྱུད་དོ། ། དེ་ལ་བྱ་བའི་རྒྱུད་ནི་ལེགས་པར་གྲུབ་པ་ལ་སོགས་པ་སྟེ། དེ་དག་ལ་ཅིའི་ཕྱིར་བྱ་བའི་རྒྱུད་དུ་བཞག་ཅེ་ན། ཁྲུས་ལ་སོགས་པ་དང༌། བཟླས་པ་ལ་སོགས་པས་ཕྱིའི་ལུས་ངག་གི་བྱ་བ་གཙོ་བོར་སྟོན་པའི་ཕྱིར་རོ། ། དེ་ལྟར་ཡིན་པར་ཡང་སློབ་དཔོན་སངས་རྒྱས་གསང་བས་བསམ་གཏན་ཕྱི་མིའི་འགྲེལ་པར། འདི་ནི་ཕྱིའི་བྱ་བ་གཙོ་བོར་གྱུར་པ་ཡིན་ནོ་ཞེས་བཤད་དོ། །
སྤྱོད་པའི་རྒྱུད་ནི་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལ་སོགས་པ་སྟེ། དེ་ཡང་སློབ་དཔོན་འཕགས་པ་ལྷས། རྣམ་པར་སྣང་མཛད་མངོན་པར་བྱང་ཆུབ་པ་ཞེས་བྱ་བ་སྤྱོད་པའི་རྒྱུད་ལས་ཞེས་བཤད་དོ། ། དེ་དག་ལ་ཅིའི་ཕྱིར་སྤྱོད་པའི་རྒྱུད་དུ་བཞག་ཅེ་ན། སྤྱད་བྱ་ཕྱི་ལུས་ངག་གི་བྱ་བ་དང༌། ནང་ཏིང་ངེ་འཛིན་ཆ་མཉམ་པ་ལ་སྤྱོད་པ་སྟེ། དེ་སྐད་དུ། སློབ་དཔོན་སངས་རྒྱས་གསང་བས་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ཀྱི་བསྡུས་དོན་ལས། འདི་ནི་ཕྱི་དང་ནང་གི་རྣལ་འབྱོར་གཉིས་ཀ་ཐུན་མོང་དུ་གྱུར་པ་ཡིན་ནོ་ཞེས་བཤད་དོ། ། རྣལ་འབྱོར་གྱི་རྒྱུད་ནི་འཕགས་པ་དེ་ཁོ་ན་ཉིད་བསྡུས་པའི་རྒྱུད་ལ་སོགས་པ་སྟེ།
དེ་དག་ལ་ཅིའི་ཕྱིར་རྣལ་འབྱོར་གྱི་རྒྱུད་དུ་བཞག་ཅེ་ན། ནང་སེམས་ཀྱི་བྱ་བ་ལྷའི་ཏིང་ངེ་འཛིན་གཙོ་བོར་སྟོན་པས་རྣལ་འབྱོར་གྱི་རྒྱུད་དེ། དེ་སྐད་དུ་ཡང་སློབ་དཔོན་ཀུན་དགའ་སྙིང་པོས། དེ་ཁོ་ན་ཉིད་སྣང་བར་བྱེད་པའི་འགྲེལ་པའི་བསྡུས་དོན་ལས། རྒྱུད་འདི་ནི་བསྒོམ་པ་གཙོ་བོར་གྱུར་པ་ཡིན་པས། འདིར་བསྒོམ་པ་ཉིད་ལ་འབད་པར་བྱའི་གྲངས་ཀྱི་བཟླས་པ་ནི་མ་ཡིན་ནོ་ཞེས་བཤད་དོ། ། རྣལ་འབྱོར་བླ་ན་མེད་པའི་རྒྱུད་ནི་གསང་བ་འདུས་པ་ལ་སོགས་པ་སྟེ། དེ་དག་ལ་ཅིའི་ཕྱིར་རྣལ་འབྱོར་བླ་ན་མེད་པའི་རྒྱུད་དུ་བཞག་ཅེ་ན། བརྗོད་བྱ་ཐབས་ཤེས་རབ་གཉིས་མེད་ཀྱི་ཏིང་ངེ་འཛིན་སྟོན་པ་ཙམ་དུ་རྣལ་འབྱོར་གྱི་རྒྱུད་དུ་འདྲ་མོད་ཀྱི། ཁྱད་པར་དུ་རྣལ་འབྱོར་གྱི་རྒྱུད་མན་ཆད་ནས་མི་སྟོན་པའི་དབང་བཞི་དང་རྩ་དང་རླུང་དང་ཐིག་ལེ་ལ་སོགས་པ་རྫོགས་པའི་རིམ་པ་དང༌།
སྤྲོས་བཅས་ལ་སོགས་པའི་སྤྱོད་པ་གསུམ་དང༌། ཤ་ལྔ་བདུད་རྩི་ལྔ་ལ་སོགས་པ་བསྟེན་པའི་དམ་ཚིག་དང༌། འབྲས་བུ་ས་བཅུ་གསུམ་པ་ལ་སོགས་པ་སྟོན་པ་སྟེ། དེ་སྐད་དུ་ཡང༌། དགོངས་པ་ལུང་སྟོན་པའི་རྒྱུད་ལས། སངས་རྒྱས་ཀུན་གྱིས་གང་བསྟེན་པའི། ། སར་གྱུར་དེ་ནི་བཅུ་གསུམ་པ། ། ཞེས་གསུངས་སོ། ། རྣལ་འབྱོར་མ་བླ་ན་མེད་པའི་རྒྱུད་ནི་སྙིང་པོ་ཀྱེའི་རྡོ་རྗེའི་རྒྱུད་ལ་སོགས་པ་སྟེ། དེ་དག་ལམ་བླ་ན་མེད་པའི་རྒྱུད་དུ་ཅིའི་ཕྱིར་བཞག་ཅེ་ན།
བརྗོད་བྱ་ཐབས་དང་ཤེས་རབ་གཉིས་ལས་ཕྲ་བའམ་ཟབ་པའི་དོན་ཤེས་རབ་གཙོ་བོར་སྟོན་པ་སྟེ། དེ་སྐད་དུ་ཡང༌། སྙིང་པོ་ཀྱེ་རྡོ་རྗེ་ལས། ཐབས་དང་ཤེས་རབ་བདག་ཉིད་རྒྱུད། ། ཅེས་གསུངས་པ་དང༌། མཁའ་འགྲོ་མ་རྡོ་རྗེ་གུར་གྱི་ལེའུ་བཅུ་གསུམ་པ་ལས། ཤེས་རབ་ཕ་རོལ་ཕྱིན་པའི་ཐབས། ། འདི་ནི་རྣལ་འབྱོར་མར་བརྗོད་དེ། ། ཞེས་གསུངས་སོ། ། རྣལ་འབྱོར་མའི་ཡང་མ་བླ་ན་མེད་པའི་རྒྱུད་ནི།
དཔལ་ཧེ་རུ་ཀ་མངོན་པར་བརྗོད་པའི་རྒྱུད་བདེ་མཆོག་འཁོར་ལོ་སྟེ། དེ་ཡང་ལེའུ་གསུམ་པ་ལས། དགོད་དང་ལྟ་དང་ལག་བཅངས་དང༌། ། གཉིས་གཉིས་འཁྱུད་པ་ལ་སོགས་བདག ། རྒྱུད་རྣམས་ཀུན་དུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་མམ། ། གསང་བའམ་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ་་་་༌། ཞེས་གསུངས་སོ། །
དེ་ལྟ་བུའི་བདེ་མཆོག་འཁོར་ལོའི་རྒྱུད་འདི་ལ། མའིའང་མ་བླ་ན་མེད་པའི་རྒྱུད་སྒོ་དྲུག་པར་ཅིའི་ཕྱིར་བཞག་ཅེ་ན། འདི་ལ་རྒྱུ་མཚན་གསུམ་ལས། རྒྱུ་མཚན་དང་པོ་ནི། བླ་མ་ཕམ་ཐིང་པའི་བཞེད་པས། རྒྱུད་རྒྱས་པ་འབུམ་ཕྲག་གསུམ་པ་ནམ་མཁའ་མཉམ་པ། སྟོན་པ་རྡོ་རྗེ་འཆང་ཆེན་པོ། འཁོར་ས་བཅུ་པའི་དཔའ་བོ་དང༌། རྣལ་འབྱོར་མ་རྣམས་ལ་གསུངས་ཏེ། དེ་རྣམས་ཀྱིས་ཐེག་པ་ཆེན་པོའི་ཆོས་ཀྱི་ལོངས་སྤྱོད་ཉམས་སུ་མྱོང་བ་ཙམ་མཛད་ནས།
མ་འོངས་པའི་སྙིགས་མ་ལྔ་ལྡན་གྱི་གང་ཟག་རྣམས་ཀྱི་ལམ་དུ་མི་འགྱུར་བས། དཔའ་བོ་དང་རྣལ་འབྱོར་མ་རྣམས་ཀྱིས་གཞུང་དུ་སྡུད་པར་མ་ནུས་པར། སྒོ་ནམ་མཁའ་ལ་དེངས་པས་ནམ་མཁའ་ལ་རྒྱས་བཏབ་ཅེས་བྱ་སྟེ། དེའི་ངོས་ནས་རྒྱུད་འདི་སྒོ་དྲུག་པར་བཞེད་པ་ཡིན་ལ། ཡང་བརྒྱུད་པ་གཉིས་པ་ནི་བླ་མ་ནཱ་རོ་པའི་སློབ་མ་རྒྱ་གར་གྱི་པཎྜི་ཏ་དཱ་རི་ཀ་པ་དང༌། བླ་མ་བལ་པོ་ཐུགས་རྗེ་ཆེན་པོ་ལ་སོགས་པའི་བཞེད་པས་རྒྱུད་རྒྱས་པ་གཞུང་དུ་བསྡུས་ཏེ། རིན་པོ་ཆེ་བཻ་ཌཱུརྻ་ལ་གསེར་ཞུན་མས་བྲིས་པས། གཞུང་ཤློ་ཀ་འབུམ་ཕྲག་གསུམ་དུ་བྱུང་བ་དེ་སྙིགས་མ་ལྔ་ལྡན་གྱི་སེམས་ཅན་རྣམས་ཀྱི་མཁོ་བའི་ཡན་ལག་ཏུ་མ་གྱུར་པས། ནུབ་ཕྱོགས་ཨོ་ཌེ་བི་ཤར་མཁའ་འགྲོ་མ་རྣམས་ཀྱི་གན་དུ་རྒྱས་བཏབ་སྟེ་བཞག་པས་རྒྱུད་འདི་སྒོ་དྲུག་པར་བཞེད། ཅེས་གསུང་ངོ༌། །
རྒྱུ་མཚན་གཉིས་པ་ནི་རྩོད་པའི་དུས་ཀྱི་ཐམས་ཅད་མཁྱེན་པ་སློབ་དཔོན་རཏྣ་ཨཱ་ཀ་ར་ཤཱནྟི་པ་ཡིན་པ་ལ་དེས་ཀྱང་རྒྱུད་འདི་ལ་འགྲེལ་པ་བརྩམས་པར་མ་ནུས་པས། རྒྱུད་འདི་སྒོ་དྲུག་པར་འགྲོ་བ་ཡིན་པར་བཞེད་དོ། ། རྒྱུ་མཚན་གསུམ་པ་ནི་ཆོས་གཞན་ནས་སྤྲུལ་པའི་སྐུ་མྱ་ངན་ལས་འདས་ནས་མི་བཞུགས་པར་བཤད་པ་ལ། རྒྱུད་འདིའི་དབང་དུ་བྱས་ན་བྱིན་གྱིས་རློབ་བྱེད་ཀྱི་སྤྲུལ་པའི་སྐུ། ད་ལྟ་འཛམ་བུའི་གླིང་གི་ཡུལ་ཉི་ཤུ་རྩ་བཞི་ན་ཞིང་སྐྱེས་ཀྱི་དཔའ་བོ་དང༌། དཔའ་མོ་ཉི་ཤུ་རྩ་བཞི་འཁོར་དང་བཅས་པ་རྣམས་བཞུགས་པས། དེ་རྣམས་ཀྱིས་རྒྱུད་འདིའི་སྒྲུབ་པ་པོ་ལ་བྱིན་གྱིས་རློབ་པས། རྒྱུད་གཞན་པས་འདི་བྱིན་རླབས་ཆེ་ཞིང་དངོས་གྲུབ་ཉེ་བས། རྒྱུད་འདི་མའི་ཡང་མ་བླ་ན་མེད་པའི་རྒྱུད་ཅེས་བྱ་བར་བཞག་གོ ། ཞེས་བདག་གི་བླ་མ་བདག་ཉིད་ཆེན་པོ་གསུང་ངོ༌། །
དེ་ལྟ་བུའི་རྒྱུད་རྒྱས་པ་ནམ་མཁའ་དང་མཉམ་པ་འབུམ་ཕྲག་གསུམ་པ་དེ་སྔར་གྱི་བརྒྱུད་པ་གཉིས་པོ་གང་གི་ལྟར་ཡིན་པའང་རུང་སྟེ། མ་འོངས་པའི་སྙིགས་མ་ལྔ་ལྡན་གྱི་སེམས་ཅན་རྣམས་ཀྱི་མཁོ་བའི་ཡན་ལག་ཏུ་མ་གྱུར་པས། སྟོན་པའི་འཁོར་གྱི་དཔའ་བོ་དང་རྣལ་འབྱོར་མ་གྲངས་མེད་པ་རྣམས་འདུས་ཏེ། སྟོན་པ་ལ་ཕྱི་དང་ནང་གི་མཆོད་པ་ལ་སོགས་པས་མཆོད་པ་བྱས་ནས། སྙིགས་མ་ལྔ་ལྡན་གྱི་སེམས་ཅན་རྣམས་ཀྱི་དོན་དུ་འགྱུར་བར་བྱ་བའི་ཕྱིར། རྒྱུད་བསྡུས་པ་བཤད་པར་གསོལ་བ་བཏབ་པས། རྩ་བའི་རྒྱུད་བདེ་མཆོག་ཉུང་ངུ་འདི་གསུངས་སོ། ། རྒྱུད་དེ་གཞུང་ཤིན་ཏུ་ཉུང་བས་སྙིགས་མ་ལྔ་ལྡན་གྱི་སེམས་ཅན་རྒྱུད་རྒྱས་པ་ལ་འཇུག་མི་ནུས་ཤིང༌། གཞུང་ཉུང་བ་ལ་དགའ་བ་རྣམས་ཀྱི་མཁོ་བའི་ཡན་ལག་ཏུ་གྱུར་ཀྱང༌། དེ་དོན་ཤིན་ཏུ་ཟབ་ཅིང་རྟོགས་པར་དཀའ་བར་འགྱུར་པས་ཡང་འཁོར་གྱི་དཔའ་བོ་དང་རྣལ་འབྱོར་མ་རྣམས་ཀྱིས་རྩ་བའི་རྒྱུད་ཀྱི་དོན་གསལ་བར་བྱ་བའི་ཕྱིར་ཞུས་པ་དང༌།
དེས་རྗེས་ཁོ་ན་ལ་བཤད་པའི་རྒྱུད་རྣམས་གསུངས་པ་ནི། རྩ་བའི་རྒྱུད་ཀྱི་ལེའུ་དང་པོ་ལས། གསང་བ་མཆོག་གི་དགྱེས་པ་ན། ། ཞེས་བྱ་བ་ལ་སོགས་པས། བསྐྱེད་པའི་རིམ་པ་མདོར་བསྟན། ལེའུ་བཞི་པར་བསྐྱེད་པའི་རིམ་པའི་དེ་ཁོ་ན་ཉིད་བཞི་བསྟན། ལེའུ་སུམ་ཅུ་རྩ་གཉིས་པར་རྟེན་འབྱུང་བ་རིམ་བརྩེགས་བསྒོམ་པ་བརྡའི་སྐད་ཀྱིས་བཤད་པ་དང༌། བརྟེན་པ་ལྷ་གཙོ་བོ་ཧེ་རུ་ཀ་ཕྱག་བཞི་པ་ནས་ཕྱག་འབུམ་གྱི་བར་དུ་བསྒོམ་པ་བསྟན། ལེའུ་བཞི་བཅུ་རྩ་བརྒྱད་པར་བསྐྱེད་པའི་རིམ་པ་བསྒོམ་པའི་གནས་དང༌། དཀྱིལ་འཁོར་གྱི་ལྷ་རྫོགས་པར་བསྒོམ་པར་བསྟན།
ལེའུ་ལྔ་བཅུ་པའི་ཞབས་སུ་གནས་ལ་སོགས་པའི་སྒོ་ནས་རྟེན་དང་བརྟེན་པའི་དཀྱིལ་འཁོར་བསྒོམ་པ་བསྟན། ལེའུ་ལྔ་བཅུ་རྩ་གཅིག་པ་ནས། རི་སྟེང་སྣ་ཚོགས་པདྨ་ཡི། ། ཞེས་པ་ལ་སོགས་པ་ལྷ་སུམ་ཅུ་རྩ་བདུན་བསྐྱེད་པའི་ཆོ་ག་དང་བཅས་པ་གསུངས་ཀྱང༌། བསྐྱེད་པའི་རིམ་པ་གསལ་བར་མ་གསུངས་པས་བཤད་པའི་རྒྱུད་རྣམས་ཀྱི་ཐོག་མ་ཁོ་ནར་གཙོ་བོར་བསྐྱེད་པའི་རིམ་པ་གསལ་བར་སྟོན་པའི་རྒྱུད། མངོན་པར་བརྗོད་པའི་རྒྱུད་བླ་མ་གསུངས་པས། དེ་ལ་ཐོག་མར་གླེང་གཞི་བསྟན་པ་ཡིན་ནོ། ། ཡང་རྩ་བའི་རྒྱུད་ཀྱི་ལེའུ་དང་པོའི་ཞབས་སུ། རི་བོ་ཚང་ཚིང་རི་སུལ་ལམ། ། ཞེས་པ་ལ་སོགས་པས་དཀྱིལ་འཁོར་བྲི་བའི་གནས་གསུངས།
ལེའུ་གཉིས་པར་དཀྱིལ་འཁོར་བསྟན། ལེའུ་གསུམ་པར་དཀྱིལ་འཁོར་དུ་འཇུག་པ་དང་དབང་བསྐུར་བའི་ཆོ་ག་གསུངས་ཀྱང༌། སློབ་དཔོན་གྱི་ལས་ལ་སོགས་པ་གསལ་བར་མ་གསུངས་པས། སློབ་དཔོན་གྱི་ལས་ལ་སོགས་པ་གསལ་བར་སྟོན་པ་ཧེ་རུ་ཀ་མངོན་པར་འབྱུང་བའི་རྒྱུད་གསུངས་ཀྱང༌། རྩ་བའི་རྒྱུད་ལས། ལས་དང་པོ་པའི་ཆོ་གའི་ཡན་ལག་ལེའུ་སུམ་ཅུ་རྩ་གཅིག་པ་ལས། ལག་པའི་མཆོད་པ་བསྟན། ཡང་ལེའུ་ཉི་ཤུ་རྩ་བདུན་པ་ལས། གཏོར་མའི་མཆོད་པ་བསྟན་ཀྱང་ལག་པའི་མཆོད་པ་དང༌། ཕྱིའི་མཆོད་པ་དང༌།
གཏོར་མའི་མཆོད་པ་ལ་སོགས་བསལ་བར་མ་གསུངས་པས། རྩ་བའི་རྒྱུད་ཀྱི་ཆོ་གའི་ཡན་ལག་གསལ་བར་སྟོན་པའི་བཤད་པའི་རྒྱུད། མཁའ་འགྲོ་མ་ཀུན་ཏུ་སྤྱོད་པ་རྟོག་པ་དྲུག་ཅུ་རྩ་བཞི་པ་གསུངས། ཡང་རྩ་བའི་རྒྱུད་ཀྱི་ལེའུ་བཞི་བཅུ་རྩ་གཅིག་པ་ལས། ལས་ཆེན་བཅུ་གཉིས་འདི་དག་ནི། ། ཞེས་གསུངས་པས་ཞལ་བཞི་པའི་སྔགས་ལ་བརྟེན་ནས་ལས་བཅུ་གཉིས་སྒྲུབ་པ་ཙམ་གསུངས་ཀྱང༌། ལས་བཅུ་གཉིས་པོ་སྒྲུབ་པ་གསལ་བར་མ་གསུངས་པས། དེ་གསལ་བར་བྱ་བའི་ཕྱིར་རྩ་བའི་རྒྱུད་ཀྱི་ལས་ཚོགས་གསལ་བར་སྟོན་པས་བཤད་པའི་རྒྱུད་རྡོ་རྗེ་མཁའ་འགྲོ་གསུངས། ཡང་རྩ་བའི་རྒྱུད་ཀྱི་ལེའུ་དང་པོ། གསང་བ་མཆོག་གི་དགྱེས་པ་ན། །
ལ་སོགས་པ་དང༌། མཆོད་བཞི་དཔའ་བོ་ཆེན་པོ་ནི། ། ཞེས་པ་ལ་སོགས་པས་རྫོགས་པའི་རིམ་པ་མདོར་བསྟན། ལེའུ་བཞི་པ་དང་སུམ་ཅུ་རྩ་བཞི་པ། རྩ་ལྔ་པ། རྩ་དྲུག་པ། སུམ་ཅུ་རྩ་བདུན་པ་རྣམས་ཀྱིས་ཕྱག་རྒྱ་བཞིའི་རྫོགས་པའི་རིམ་པ་ལ་སོགས་པ་རྒྱས་པར་བཤད་པར་བྱས་ནས་གསུངས་ཀྱང་རྫོགས་པའི་རིམ་པ་གསལ་བར་མ་གསུངས་པས། རྫོགས་པའི་རིམ་པ་གསལ་བར་སྟོན་པའི་བཤད་པའི་རྒྱུད་ཀུན་ཏུ་ཁ་སྦྱོར་གསུངས་ཏེ། འདི་ནི་ཐུན་མོང་གི་བཤད་པའི་རྒྱུད་ཡིན་པས་གླེང་གཞི་བསྟན་པ་ཡིན་ཞེས་གསུང་ངོ༌། ། བླ་མ་ཕམ་ཐིང་པ་ལ་སོགས་པ་རྣམས་ནི།
འཁོར་ལོ་བདེ་མཆོག་གི་བཤད་པའི་རྒྱུད་ནི་ལྔ་པོ་དེ་ལ་བཞེད་དེ། དེ་ལྟར་ཡིན་པར་ཡང༌། མཁའ་འགྲོ་འབྱུང་བ་ཀུན་སྤྱོད་དང༌། ། དེ་བཞིན་མཚན་མཆོག་བླ་མའི་རྒྱུད། ། ཁ་སྦྱོར་རྒྱུད་དང་ལྔ་པོ་ནི། ། བཤད་པའི་རྒྱུད་དུ་ཤེས་པར་བྱ། ། ཞེས་སློབ་དཔོན་དཀའ་རྒྱལ་ཟླ་བས་རྩ་བའི་རྒྱུད་འདི་དག་ཉིད་ཀྱི་ལེའུ་དང་པོའི་འགྲེལ་པར་བཤད་དོ། ། ཡང་དཔལ་ནཱ་རོ་པའི་སློབ་མ་རྒྱ་གར་དཱ་རི་ཀ་པ་ནི། ལྔ་པོ་དེའི་སྟེང་དུ་མཁའ་འགྲོ་མ་བཞི་ཁ་སྦྱོར་གྱི་རྒྱུད་ཅེས་བྱ་བ་རྫོགས་པའི་རིམ་པ་སཾ་པུ་ཊ་བས་རྒྱས་ཤིང་གསལ་བར་སྟོན་པ་དང༌། མཁའ་འགྲོ་རྒྱ་མཚོའི་རྒྱུད་ཅེས་བྱ་བ་ལ་ས་ཆེན་བཅུ་གཉིས་བསྒྲུབ་པ་ལ་འཁོར་ལོ་བཅུ་གཉིས་སུ་བྱས་ཏེ།
རྡོ་རྗེ་མཁའ་འགྲོ་བས་ལས་ཚོགས་གསལ་བར་སྟོན་པའི་རྒྱུད་གཅིག་ཡོད་དེ། དེ་གཉིས་བསྣན་པས་བཤད་པའི་རྒྱུད་བདུན་ཡིན་པར་ཡང་བཞེད་དོ། ། དེ་ལྟ་བུའི་རྩ་བའི་རྒྱུད་དང༌། བཤད་པའི་རྒྱུད་རྣམས་ཀྱི་བརྒྱུད་པའི་རིམ་པ་ནི། ཡང་དག་པར་རྫོགས་པའི་སངས་རྒྱས་དྲུག་པ་རྡོ་རྗེ་འཆང་ཆེན་པོས། སྡུད་པ་པོ་གསང་བའི་བདག་པོ་ཕྱག་ན་རྡོ་རྗེ་ལ་བཤད། དེས་སློབ་དཔོན་ཆེན་པོ་ས་ར་ཧ་པ་ཆེན་པོ་ལ་དབང་བསྐུར་ནས་བཤད་ཅིང་རྗེས་སུ་གནང་བ་བྱིན། དེས་སློབ་དཔོན་ཀླུ་སྒྲུབ་ལ་དབང་བསྐུར་ཞིང་རྗེས་སུ་གནང་བ་བྱིན། དེས་སློབ་དཔོན་ས་ར་ཧ་པ་ཆུང་ངུ་ལ། དེས་སློབ་དཔོན་ལཱུ་ཧི་པ་ལ།
དེས་རྒྱལ་པོ་ཌིཾ་གི་པ་དང༌། བློན་པོ་ཤྲཱི་དཱ་རི་ཀ་པ་གཉིས་ལ། བློན་པོ་ཤྲཱི་དཱ་རི་ཀ་པས། སློབ་དཔོན་ཨནྟར་པ་ལ། དེས་སློབ་དཔོན་ཏི་ལོ་པ་ལ། དེས་སློབ་དཔོན་ནཱ་རོ་པ་ལ། དེས་བླ་མ་ཕམ་ཐིང་པ་ལ། དེས་བླ་མ་དུས་འཁོར་བ། བླ་མ་ཐང་ཆུང་བ། བླ་མ་ཁ་ཆེ་བྱང་ཆུབ་བཟང་པོ་རྣམས་ལ་བཤད།
དེ་རྣམས་ཀྱིས་བླ་མ་ལོ་ཙཱ་བ་ཆེན་པོ་ལ་བརྒྱུད། དེས་བདག་ཉིད་ཀྱི་བླ་མ་རྩོད་པའི་དུས་སུ་རྡོ་རྗེ་ཐེག་པ་སྟོན་པ་རྣམས་ཀྱི་ནང་ན་གཙུག་གི་ནོར་བུ་ལྟ་བུར་གྱུར་པ། ལ་སྟོད་འགྲོ་ཡུལ་དུ་སྐུ་འཁྲུངས་པ་མཚན་བརྗོད་པར་དཀའ་བའི་བདག་ཉིད་ཆེན་པོ་ལ་བཤད་དོ། ། ཡང་བརྒྱུད་པ་ལུགས་གཅིག་ནི་གཞན་དུ་ཡང་གསུངས་ཏེ། གཞན་དུ་ཤེས་པར་བྱའོ། ། རྩ་བའི་རྒྱུད་འདིའི་མཚན་ནི་རྒྱ་དཔེ་ལ་མེད་ལ། བོད་ཀྱི་དཔེ་ལ་ཡོད་པ་ནི་ལོ་ཙཱ་བས་བཅུག་པ་ཡིན་པས་བཤད་པ་མི་མཛད་དོ། ། ཕྱག་འཚལ་བ་གཉིས་འབྱུང་བ་ཡང་རྒྱ་དཔེ་ལ་མེད་དེ་ལོ་ཙཱ་བའི་ཕྱག་ཡིན་ནོ། ། ད་ནི་རྒྱུད་བཤད་པ་ཉིད་ལ་འཇུག་པའི་ཕྱིར་བསྡུས་པའི་དོན་གྱི་སྒོ་ནས་ལེའུའི་འབྲེལ་བསྟན་པར་བྱ་སྟེ། དེ་ལ་པཎྜི་ཏ་ནཱ་རོ་པ་ཆེན་པོའི་བཞེད་པས།
གཞུང་ལེའུ་ལྔ་བཅུ་རྩ་གཅིག་གི་བདག་ཉིད་ཀྱི་རྒྱུད་འདི་དོན་ཐམས་ཅད་བསྐྱེད་རྫོགས་རིམ་པ་གཉིས་སུ་བསྡུས་ཏེ་འཆད་པ་ལ། དེ་ཡང་ལེའུ་དང་པོས་རྒྱུད་ཀྱི་དོན་ཐམས་ཅད་མདོར་བསྟན། གཉིས་པ་ནས་ལྔ་བཅུ་པའི་བར་གྱི་ལེའུ་བཞི་བཅུ་རྩ་དགུས་ལམ་དང་འབྲས་བུའི་གསང་བ་གཉིས་ཀྱི་སྒོ་ནས། ལེའུ་དང་པོའི་དོན་རྒྱས་པར་བཤད། ལེའུ་ཐ་མ་ལྔ་བཅུ་རྩ་གཅིག་པས། དེ་ཁོ་ན་ཉིད་བཅུ་བཞིའི་སྒོ་ནས་སྔར་གྱི་ལེའུ་ཐམས་ཅད་ཀྱི་དོན་མཇུག་བསྡུས་ཏེ་བསྟན་པའོ། ། ལེའུ་དང་པོ་ལ་གཉིས་ལས། རྒྱུད་ཀྱི་དོན་གླེང་བསླང་བ་དང༌། གསང་བའི་དོན་བསྟན་པའོ། ། གསང་བའི་དོན་ལ་གསུམ་སྟེ།
གསང་བའི་རྣམ་པར་གཞག་པ་དང༌། དེའི་བཤད་པ་དང༌། དེའི་སྒྲུབ་པའོ། ། དང་པོ་རྒྱུད་རྒྱས་པ་འབུམ་ཕྲག་གསུམ་པ་དང་མཚམས་སྦྱར་བའི་སྒོ་ནས། རྒྱུད་བསྡུས་པ་བཤད་པར་གླེང་བསླང་བ་ནི་དེ་ནས་ཞེས་པ་ལ་སོགས་པའི་ཚིག་གཉིས་ཀྱིས་བསྟན་ཏོ། ། གཉིས་པ་གསང་བའི་དོན་བསྟན་པ་ལ་གསུམ་ལས། དང་པོ་གསང་བ་བཞག་པ། དེ་ལ་གསུམ་ལས་དང་པོ་གསང་བ་ལམ་ལ་བཞག་པ་དང༌། གཉིས་པ་གསང་བ་འབྲས་བུ་ལ་བཞག་པ་དང༌། གསུམ་པ་གསང་བ་ལམ་དང་འབྲས་བུ་གཉིས་ཀ་ལ་བཞག་པ་གསུམ་ནི།
རིམ་པ་བཞིན་དུ་ཚིག་རྐང་པ་གཅིག་དང༌། ཡང་གཅིག་དང༌། རྐང་པ་གཉིས་ཀྱིས་རིམ་པ་བཞིན་དུ་བསྟན་ནོ། ། གཉིས་པ་གསང་བ་བཤད་པ་ལ་གསུམ་ལས། དང་པོ་གསང་བ་དྲང་བའི་དོན་དུ་བཤད་པ་ནི། གསང་བ་མཆོག་གི་ཞེས་པ་ནས། སྤྱོད་ཡུལ་ཡིན་ཞེས་པའི་བར་གྱིས་ཆོས་འབྱུང་བའི་རྒྱུད་གླེང་གཞི་ཕུན་སུམ་ཚོགས་པ་བསྟན་ལ། ཡང་རྡོ་རྗེའི་ཚིག་དེ་ཉིད་ལ་གཉིས་པ་གསང་བའི་ཡི་གེའི་དོན་དུ་བཤད་པ། ཡི་གེ་བཅུ་དྲུག་གིས་བསྟན་པའི་རྫས་བཅུ་དྲུག་བཅུད་ལེན་དུ་བསྟེན་པ་དང༌། གསུམ་པ་གསང་བ་ངེས་པའི་དོན་དུ་བཤད་པ་ལ་ལམ་རིམ་པ་གཉིས་བསྟན་པ་དང༌།
ལམ་རིམ་པ་གཉིས་ཀྱི་ཕན་ཡོན་གྱི་འབྲས་བུ་གསང་བ་གདམས་པ་དང་བཅས་ཏེ་བསྟན་པ་གཉིས་སོ། ། དང་པོ་ལ་དོན་ལ་སྦྱར་བ། དཔེ་དོན་གཉིས་ཀ་ལ་སྦྱར་བ། དཔེ་ལ་སྦྱར་བ་གསུམ་རིམ་པ་བཞིན་དུ། གསང་བ་མཆོག་གི་ཞེས་པ་ནས། དེ་བཞིན་ནོ་ཞེས་པའི་བར་གྱི་ཚིགས་སུ་བཅད་པ་གཉིས་དང༌། ཚིག་རྐང་པ་གཉིས་དང༌། ཡང་རྐང་པ་གཉིས་ཀྱིས་རིམ་པ་བཞིན་དུ་བསྟན་ཏོ། ། གཉིས་པ་ལམ་རིམ་པ་གཉིས་ཀྱི་ཕན་ཡོན་གྱི་ཚུལ་གྱིས་འབྲས་བུའི་གསང་བ་གདམས་པ་དང་བཅས་པ་ནི་སྔགས་བཟླས་ཞེས་པ་ནས་སྦྱོར་ཉིད་ཅེས་པའི་བར་གྱིས། ཐུན་མོང་གི་དངོས་གྲུབ་བསྟན།
ཡེ་ཤེས་ཀྱང་ཞེས་པས་མཆོག་གི་དངོས་གྲུབ་བསྟན་ཏོ། ། གསུམ་པ་གསང་བ་སྒྲུབ་པ་ལ་བཞི་ལས། དང་པོ་རིགས་ལྡན་མཆོད་པ་ནི་རྫས་དང༌། རྟེན་གྱི་གང་ཟག་དང༌། དུས་དང༌། མཆོད་བྱའི་ཡུལ་དང༌། མཆོད་པའི་ཚུལ་དང༌། མཆོད་པའི་ཕན་ཡོན་ཏེ་དྲུག་རིམ་པ་བཞིན་དུ། ཚིག་རྐང་པ་གཉིས་དང༌། ཚེག་བར་གསུམ་དང༌།
ཚེག་བར་བཞི་དང༌། ཚིག་རྐང་པ་གསུམ་དང༌། ཚིག་བཅད་གཅིག་དང་གཉིས་ཀྱིས་བསྟན་ཏོ། ། གཉིས་པ་དམ་ཚིག་དང་སྡོམ་པ་བསྐྱང་བ་ལ་གཉིས་ལས། ཤིན་ཏུ་མཉམ་གཞག་ལ་སོགས་པའི་ཚིག་བཅད་གཅིག་གིས་བསྲུང་བའི་དམ་ཚིག་ཉམས་པའི་ཉེས་དམིགས་དང་བཅས་པ་བསྟན། སྦྲང་རྩི་ཞེས་པ་ནས། འཇུག་བྱེད་ཡིན་ཞེས་པའི་བར་གྱིས་གཉིས་པ་བཟའ་བའི་དམ་ཚིག་ཕན་ཡོན་དང་བཅས་པ་བསྟན་ཏོ། ། མཆོད་བཞི་ཞེས་པ་ནས། བཅུ་དྲུག་ཆར་ཡང་མི་ཕོད་དོ། ། ཞེས་པའི་བར་གྱིས་གསང་བ་སྒྲུབ་པའི་གསུམ་པ།
ལེའུ་བཞི་བཅུ་རྩ་བཞི་པ་ལ་སོགས་པ་ནས་བཤད་པའི་ཕྱག་རྒྱ་བཞིའི་རྫོགས་པའི་རིམ་པ་མདོར་བསྟན་ཏོ། ། རི་བོ་ཚང་ཚིང་ལ་སོགས་པས་གསང་བ་སྒྲུབ་པའི་བཞི་པ་སྔར་བཤད་པའི་བསྐྱེད་རྫོགས་སྒོམ་པ་དང༌། འོག་ནས་འཆད་པའི་དཀྱིལ་འཁོར་བྲི་བའི་གནས་བསྟན་ཏོ། ། དེ་ལྟར་ལེའུ་དང་པོར་ལམ་དང་འབྲས་བུའི་གསང་བ་ཐམས་ཅད་མདོར་བསྟན་ནས། དེ་ཉིད་ལེའུ་གཉིས་པ་ནས། ལེའུ་ལྔ་བཅུ་པའི་བར་གྱིས་རྒྱས་པར་སྟོན་པ་ནི། ལམ་གྱི་གསང་བ་རྒྱས་པར་བཤད་པ་དང༌། དེ་སྒྲུབ་པའི་ཡན་ལག་རྒྱས་པར་བཤད་པ་དང༌། འབྲས་བུའི་གསང་བ་རྒྱས་པར་བཤད་པ་གསུམ་མོ། ། ལམ་གྱིས་གསང་བ་ལ་གཉིས་ཏེ།
ལམ་གྱི་གསང་བ་ལ་འཇུག་པ་དང༌། ལམ་གྱི་གསང་བ་དངོས་སོ། ། དེ་ཡང་དང་པོ། དབང་བསྐུར་ནས་ནི་དེ་ཉིད་བསྟན། ། གཞན་དུ་ན་ནི་དངོས་གྲུབ་དག ། ཤིན་ཏུ་རིང་བར་འགྱུར་རོ་ཞེས། ། རྡོ་རྗེ་འཛིན་པ་ཉིད་ཀྱིས་གསུངས། ། ཞེས་རྡོ་རྗེ་མཁའ་འགྲོ་ནས་གསུངས་བས་ན། ལམ་བསྐྱེད་རྫོགས་ཀྱི་དེ་ཁོ་ན་ཉིད་སྦྱིན་པ་ལ། དང་པོ་དབང་བསྐུར་བ་ཐོབ་དགོས།
དེ་ལ་ཡང༌། དབང་བསྐུར་དཀྱིལ་འཁོར་སྔོན་འགྲོ་བར། ། རྡོ་རྗེ་འཆང་གྱིས་བཤད་པ་སྟེ། ། ཞེས་སློབ་དཔོན་རྡོ་རྗེ་དྲིལ་བུ་པས་བཤད་པ། དབང་བསྐུར་བའི་སྔོན་དུ་དཀྱིལ་འཁོར་འགྲོ་བས་ན། ལེའུ་གཉིས་པས་དཀྱིལ་འཁོར་བསྟན། ལེའུ་གསུམ་པས་དཀྱིལ་འཁོར་དུ་འཇུག་པ་དང༌། དབང་བསྐུར་བ་བསྟན་ཏོ། ། དེ་བས་ན་ལམ་གྱི་གསང་བ་དངོས་ནི་ལེའུ་བཞི་པས་བསྐྱེད་རྫོགས་གཉིས་ཀྱི་དེ་ཁོ་ན་ཉིད་བཞི་བཞིར་བསྟན། ལེའུ་སུམ་ཅུ་རྩ་གཉིས་པའི་ཆས་བསྐྱེད་རིམ་བསྟན།
ལེའུ་དང་པོའི། མཆོད་བཞི་དཔའ་བོ་ཆེན་པོ་ནི། ། ཞེས་པ་རྒྱས་པར་འབྲེལ་པར་བྱེད་པ་རྫོགས་པའི་རིམ་པ་ཕྱག་རྒྱ་བཞིའི་ཚུལ་བསྟན་ཏེ། དེ་ཡང་ལེའུ་སུམ་ཅུ་རྩ་བཞི་པས་ཕྱག་རྒྱ་ཆེན་པོའི་རྫོགས་པའི་རིམ་པ་བསྟན། ལེའུ་སུམ་ཅུ་རྩ་ལྔ་པས་ཆོས་ཀྱི་ཕྱག་རྒྱ་བསྟན། ལེའུ་སུམ་ཅུ་རྩ་དྲུག་པས་ལས་ཀྱི་ཕྱག་རྒྱ་དང༌། དམ་ཚིག་གི་ཕྱག་རྒྱ་གཉིས་ཀ་བསྟན། དེ་སྒྲུབ་པའི་ཕོ་ཉ་མོ་གནོན་པའི་ཆོ་ག་ལེའུ་སུམ་ཅུ་རྩ་བདུན་པས་བསྟན། དེ་ལྟར་གཙོ་བོ་ལེའུ་ལྔས་ལམ་གྱི་གསང་བ་དངོས་བསྟན་ཏོ། ། དེ་སྒྲུབ་པར་བྱེད་པའི་ཡན་ལག་ལ་གསུམ་སྟེ།
འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འདིར་རྣལ་འབྱོར་མའི་བཀའ་དྲིན་ལས་འགྱུར་བར་བསྟན་པའི་ཕྱིར་རིགས་ལྡན་མ་མཆོད་པ་དང༌། དམ་ཚིག་དང་སྡོམ་པ་བསྐྱང་བ་དང༌། དེ་བརྟན་པར་བྱེད་པའི་སྤྱོད་པ་སྟེ། གང་གི་ལམ་དེ་ཡང་ལམ་གྱི་ཡན་ལག་དེ་གསུམ་དང་ལྡན་ན་འབྲས་བུ་མྱུར་དུ་གྲུབ་ཅིང་འབྱིན་པར་བྱེད་པ་ཡིན་ནོ། ། དེ་ལ་དང་པོ་རིགས་ལྡན་མ་མཆོད་པ་ནི། དང་པོར་རྣལ་འབྱོར་མ་ཡིན་ནམ་མ་ཡིན་ངོ་ཤེས་པར་བྱ་དགོས། ངོ་ཤེས་པ་ལ་བརྟག་དགོས། དེ་བརྟག་པ་ལ་བརྡ་དགོས་པས། སྤྱིར་རྣལ་འབྱོར་མ་ཙམ་དུ་ངོ་ཤེས་པར་བྱ་བའི་ཕྱིར། ལེའུ་བཅོ་ལྔ་པས་ཡི་གེ་རེ་རེའི་བརྡ་བསྟན།
ལེའུ་ཉི་ཤུ་རྩ་བཞི་པས་ངག་གི་བརྡ་བསྟན་ནོ། ། དེ་བས་བདག་ཉིད་གང་འདོད་ཀྱི་རིགས་དང་མཐུན་པར་ངོ་ཤེས་པར་བྱས་ནས། མཆོད་པའི་ཕྱིར་ལེའུ་བཅུ་དྲུག་པས་མཁའ་འགྲོ་མ་རིགས་དྲུག་གི་དབྱེ་བ་བསྟན། དེ་ནས་བདག་ཉིད་ལྷའི་བྱེ་བྲག་གང་འདོད་ལ་མཆོད་པའི་དོན་དུ། མཁའ་འགྲོ་མ་སུམ་ཅུ་རྩ་བདུན་འཇིག་རྟེན་དང་འཇིག་རྟེན་ལས་འདས་པའི་མིང་གི་རྣམ་གྲངས་ཀྱིས་བསྡུས་པ། ལེའུ་བཅུ་བདུན་པས་བསྟན། དེ་ནས་དེ་ཉིད་ཕག་མོ་ལྟ་བུས་བསྡུས་པའི་མཁའ་འགྲོ་མའི་དབྱེ་བ། ལེའུ་བཅོ་བརྒྱད་པས་བསྟན། ལཱ་མཱའི་ནང་ཚན་གྱི་དབྱེ་བ་རིགས་ལྔར་དབྱེ་བ་ལེའུ་བཅུ་དགུ་པས་བསྟན། དེ་ནས་དེ་དག་ཁྱད་པར་དུ་བདག་ལ་བྱིན་གྱིས་རློབ་བྱེད་དུ་ངོ་ཤེས་པས།
རྗེས་སུ་འཛིན་པར་བྱ་བའི་ཕྱིར། བརྡ་དང་བརྡའི་ལན་ལག་པའི་བརྡ་གཙོ་བོར་བྱས་པ་ལེའུ་ཉི་ཤུ་པས་བསྟན། ལག་པའི་བརྡ་དེ་གཞན་ལ་བསྟན་པའི་བརྡ་གཙོ་བོར་བྱས་པ་ལེའུ་ཉི་ཤུ་རྩ་གཅིག་པས་བསྟན། ཡན་ལག་དུ་མའི་བརྡ་གཙོ་བོར་བྱས་པ་ལེའུ་ཉི་ཤུ་རྩ་གཉིས་པས་བསྟན། དེ་ལྟར་བརྡ་དང་བརྡའི་ལན་ཤེས་པས་མཁའ་འགྲོ་མས་རང་གི་རང་གཟུགས་བསྟན་ཀྱང༌། རྣལ་འབྱོར་མ་དང་ཆགས་པར་མ་བྱས་ན་བྱིན་གྱིས་མི་རློབ་པས། ཆགས་པར་བྱ་བ་དང་ཆགས་པའི་རྟགས་ཀྱི་སྒོ་ནས་སྒྲུབ་པ་པོ་རྗེས་སུ་འཛིན་མི་འཛིན་བརྟག་པའི་མཚན་མ་ནི། ལེའུ་ཉི་ཤུ་རྩ་གསུམ་པས་བསྟན་ཏེ། དེ་ལྷར་ལེའུ་བཅུས་ལེའུ་དང་པོའི་ཕོ་ཉ་ལྷན་ཅིག་སྐྱེས་གྲུབ་ནི། ཞེས་པ་ལ་སོགས་པ་རྒྱས་པར་འགྲེལ་པ་བསྟན་ཏོ། །
གཉིས་པ་དམ་ཚིག་དང་སྡོམ་པ་བསྐྱང་བ་ནི་གཉིས་ལས། ལེའུ་ཉི་ཤུ་རྩ་དྲུག་པས་སྔར་ཡོངས་སུ་ཤེས་པའི་ཕོ་ཉ་མཉེས་པར་བྱེད་པ་སྲུང་བའི་དམ་ཚིག་ཐུན་མོང་མ་ཡིན་པ་བརྒྱད་བསྟན་ཏེ། ལེའུ་དང་པོ་ཤིན་ཏུ་མཉམ་གཞག་ཅེས་པ་ལ་སོགས་པའི་དོན་རྫོགས་པར་བྱེད་དོ། ། གཉིས་པ་བཟའ་བར་བྱ་བའི་དམ་ཚིག་ནི་ལེའུ་སུམ་ཅུ་རྩ་གཅིག་པས་རྫས་མདོར་བསྟན་པའི་སྒོ་ནས། མཆོད་བྱའི་ཡུལ་ལས་དང་པོ་པའི་བྱ་བ་ལག་པའི་མཆོད་པ་བསྟན། ལེའུ་སུམ་ཅུ་རྩ་གཉིས་པས་བཟའ་བའི་དམ་ཚིག་གི་རྫས་ཀྱི་ཁྱད་པར་མིང་དང་བཅས་པ་རྒྱས་པར་བསྟན། ལེའུ་སུམ་ཅུ་རྩ་གསུམ་པས་རྫས་དེ་དག་བསྟེན་པའི་ཕན་ཡོན་དང༌། མ་བསྟེན་པའི་ཉེས་དམིགས་བསྟན་ཏོ། ། དེ་ཡང་ལེའུ་གསུམ་གྱི་ལེའུ་དང་པོའི། སྦྲང་རྩི་མཚལ་དང་ག་པུར་བཅས། །
ཞེས་པ་ལ་སོགས་པ་རྒྱས་པར་འགྲེལ་པ་སྤྱོད་པ་གསུམ་པོ་ཐམས་ཅད་ལ་ཉེ་བར་མཁོ་བའི་བཟའ་བའི་དམ་ཚིག་བསྟན་ཏོ། ། དེ་ལྟར་ལེའུ་བཞིས་དམ་ཚིག་དང་སྡོམ་པ་བསྐྱང་བ་བསྟན་ཏོ། ། གསུམ་པ་དེ་བརྟན་པར་བྱེད་པའི་སྤྱོད་པ་ནི། ལེའུ་ཉི་ཤུ་རྩ་བདུན་པས་སྤྲོས་བཅས་ཀྱི་སྤྱོད་པ་བྱ་བ་བསྟན། ལེའུ་ཉི་ཤུ་རྩ་བརྒྱད་པས་སྤྲོས་བཅས་ཀྱི་སྤྱོད་པ་བྱེད་པའི་རྟེན་གྱི་གང་ཟག་གི་མཆོད་བྱའི་ཡུལ། བྱ་བ་དང་བྱ་བ་མ་ཡིན་པ་བརྟག་པ་ལ་སོགས་པ་བསྟན། ལེའུ་ཉི་ཤུ་རྩ་དགུ་པས་ལྷན་ཅིག་སྐྱེས་པའི་ཡེ་ཤེས་སྐྱེ་བའི་སྦྱོར་བའི་རྐྱེན་ཕོ་ཉ་མོའི་མཚན་ཉིད་བསྟན། ལེའུ་སུམ་ཅུ་རྩ་བརྒྱད་པས་སྤྲོས་མེད་དང་ཤིན་ཏུ་སྤྲོས་མེད་ཀྱི་བྱ་བ་དང་བྱ་བ་མ་ཡིན་པའི་ཆ་བསྟན་ཏེ། དེ་ལྟར་ལེའུ་བཞིའི། ལེའུ་དང་པོས།
རྣལ་འབྱོར་པ་ཉིད་བསོད་ནམས་མཆོག ། ཅེས་པ་རྒྱས་པར་འགྲེལ་པ། ཕོ་ཉ་མོ་མཉེས་པ་ཀས་དེ་དང་ལྷན་ཅིག་ཏུ་སྤྱོད་པ་བྱ་བ་བསྟན་ནོ། ། ལེའུ་དང་པོས། སྔགས་བཟླས་པ་དང་བསམ་གཏན་དང༌། ། ཞེས་པ་ལ་སོགས་པའི་ཚིག་གསུམ་རྒྱས་པར་འགྲེལ་པ། འབྲས་བུའི་གསང་བ་ལ་གསུམ་སྟེ། འབྲས་བུའི་གསང་བ་ལ། འཇུག་པ་དང༌། དངོས་གྲུབ་ཀྱི་མཚན་མ་དང༌།
འབྲས་བུའི་གསང་བ་དངོས་བསྟན་པའོ། ། དང་པོ་འབྲས་བུའི་གསང་བ་ལ་འཇུག་པ་ནི། འབྲས་བུའི་གསང་བ་དངོས་མཆོག་གི་དངོས་གྲུབ་ཡིན་ལ། དེ་ལ་འཇུག་པ་ལ་སྔོན་དུ་དངོས་གྲུབ་དམན་པ་དང་འབྲིང་འགྲོ། དེ་སྒྲུབ་པ་ལ་གཙོ་བོར་གསང་སྔགས་ཀྱི་བཟླས་པ་ལ་བརྟེན་ནས་སྒྲུབ་དགོས། དེ་ལ་སྔགས་དག་པ་དགོས། དག་པར་བྱེད་པ་ལ་སྔགས་བཏུ་དགོས་པས། བཟླས་པའི་སྔགས་བཏུ་བ་ནི། ལེའུ་ལྔ་པས། བཅོམ་ལྡན་འདས་ཀྱི་རྩ་བའི་སྔགས་ཀྱི་ལུས་བཏུ་བ་བསྟན།
ལེའུ་བདུན་པས་དེ་ལ་དབྱངས་ཀྱི་ཡི་གེ་བཏགས་པས་ཡན་ལག་བཏུ་བ་བསྟན། ལེའུ་ཉི་ཤུ་རྩ་ལྔ་པས་རྩ་བའི་སྔགས་ཀྱི་ཧཱུྃ་ཕཊ་རྣམས་བཏུ་བ་དང༌། རྩ་བའི་སྔགས་རང་བསྟན། ལེའུ་དྲུག་པ་ལས། བཅོམ་ལྡན་འདས་ཀྱི་སྙིང་པོ་དང་ཉེ་བའི་སྙིང་པོའི་མིང་ཙམ་དང༌། གོ་ཆའི་སྔགས་བཏུ་བ་བསྟན་ལ། ལེའུ་བརྒྱད་པ་ལས། བཅོམ་ལྡན་འདས་ཀྱི་སྙིང་པོའི་སྔགས་དང་ཡུམ་གྱི་སྙིང་པོ་དང༌། གོ་ཆ་གཉིས་དང༌། རིན་ཆེན་བཞིའི་ཆེ་བ་བསྟན།
ལེའུ་སུམ་ཅུ་པས་ལམ་གྱི་བར་ཆད་སེལ་བར་བྱེད་པ། ཞལ་བཞི་པའི་སྔགས་བཏུ་བ་བསྟན་ཏེ། དེ་ལྟར་ལེའུ་དྲུག་གིས་འབྲས་བུའི་གསང་བ་ལ་འཇུག་པའི་སྔགས་བཏུ་བ་བསྟན་ཏོ། ། དངོས་གྲུབ་ཀྱི་མཚན་མ་ནི་འབྲས་བུ་གསང་བའི་མཚན་མ་བརྟག་པ་སྟེ། ལེའུ་སུམ་ཅུ་རྩ་དགུ་པས་དགོད་པ་བརྒྱད་ཀྱི་སྒོ་ནས་བརྟག་པ་བསྟན། ལེའུ་བཞི་བཅུ་པས་ཕོ་ཉ་དགུག་ཅིང་དབང་དུ་བྱ་བ། ཆོ་ག་དགུའི་སྒོ་ནས་བསྟན། ལེའུ་བཞི་བཅུ་རྩ་གཅིག་པས་སུམྦྷ་ནིས་བསྒྲུབ་པའི་མཚན་མ་དང༌། མཁའ་འགྲོ་མ་སུམ་ཅུ་རྩ་བདུན་པོ་རྣལ་འབྱོར་མ་དྲུག་དང༌། ཧེ་རུ་ཀས་མཚོན་པའི་ཕག་མོ་དང་བདུན་གྱིས་བསྡུས་པའི་སྒོ་ནས་བསྟན།
ལེའུ་བཞི་བཅུ་རྩ་གཉིས་པས་བྱང་ཆུབ་ཀྱི་སེམས་བསྐྱེད་པའི་དོན་དུ་ཤ་ལྔ་བདུད་རྩི་ལྔས་ལུས་ཟུངས་རྒྱས་པར་བྱ་བ་དང༌། དཔའ་བོ་དང་རྣལ་འབྱོར་མ་གཉིས་ཀ་ལ་གཟུགས་ཀྱི་གསང་བ་དང༌། ལས་ཀྱི་གསང་བ་ལྔའི་སྒོ་ནས་བསྟན་ཏེ། དེ་ལྟར་ན་ལེའུ་བཞིས་དངོས་གྲུབ་ཀྱི་མཚན་མ་བསྟན་ཏོ། ། འབྲས་བུའི་གསང་བ་དངོས་ནི་གཉིས་ཏེ། མཆོག་གི་དངོས་གྲུབ་དང༌། ཐུན་མོང་གི་དངོས་གྲུབ་བོ། ། མཆོག་གི་དངོས་གྲུབ་ནི་ལེའུ་དང་པོའི་ཡེ་ཤེས་ཀྱང་ཞེས་བྱ་བའི་བསྡུ་བྱ། ལེའུ་བཅུ་པའི་ཆས་འབྲས་བུ་སྐུ་གསུམ་གྱི་ཚུལ་དུ་བསྟན་ཏོ། ། ཐུན་མོང་གི་དངོས་གྲུབ་ནི་བཅོམ་ལྡན་འདས་ཀྱི་སྔགས་ལ་བརྟེན་པ་དང༌།
ཡུམ་གྱི་སྔགས་ལ་བརྟེན་པ་གཉིས་སོ། ། དང་པོ་བཅོམ་ལྡན་འདས་ཀྱི་སྔགས་ལ་བརྟེན་པ་ནི། ལེའུ་དགུ་པས་རྩ་བའི་སྔགས་ཀྱི་སྒོ་ནས་ཐུན་མོང་གི་དངོས་གྲུབ་སྒྲུབ་པ་བསྟན། ལེའུ་བཅུ་པའི་ཆས་སྙིང་པོའི་སྒོ་ནས་ལས་སྒྲུབ་པ་བསྟན། ལེའུ་བཅུ་གཅིག་པས་སྐྱེ་བ་བདུན་པའི་མཚན་ཉིད་བརྟག་པ་མདོར་བསྟན་ཅིང༌། དེའི་གོ་རོ་ཙ་ན་བླང་བ་དང་སྙིང་པོའི་ལས་བསྟན། ལེའུ་བཅུ་གཉིས་པས་བཅོམ་ལྡན་འདས་ཀྱི་ཉེ་བའི་སྙིང་པོའི་ལས་བསྟན། ལེའུ་བཅུ་གསུམ་པས་དཔའ་བོ་དང་དཔའ་མོའི་གོ་ཆ་གཉིས་ཀྱི་ལས་བསྟན། ལེའུ་བཅུ་བཞི་པས་བོང་བུའི་རྣལ་འབྱོར་གྱི་སྒོ་ནས་སྐྱེ་བ་བདུན་པའི་སྒྲུབ་པ་བསྟན། ལེའུ་བཞི་བཅུ་རྩ་དགུ་པས་སྐྱེ་བ་བདུན་པའི་མཚན་ཉིད་བརྟག་པའི་ཐབས་རྒྱས་པར་བསྟན་ཅིང༌།
དེའི་འཕོ་བའི་ཐབས་དང་ཕན་ཡོན་དང༌། དཀའ་ལ་རྣམ་སྨིན་ཆེ་བས་དགོས་པ་ཆུང་ངུ་ཙམ་ལ་མི་བྱ་བར་བསྟན་ཏེ། དངོས་གྲུབ་གཉིས་ཀའི་ཁ་སྐོང་དུ་འགྲོ་བ་ཡིན་ནོ། ། ལེའུ་བཞི་བཅུ་རྩ་གསུམ་པས་ཡབ་ཀྱི་ཉེ་བའི་སྙིང་པོའི་སྒོ་ནས་ལས་སྒྲུབ་པ་བསྟན། ལེའུ་བཞི་བཅུ་རྩ་བཞི་པས་ཡུམ་གྱི་གོ་ཆ་དང་ཡབ་ཀྱི་ཉེ་སྙིང་གི་སྒོ་ནས་ལས་སྒྲུབ་པ་བསྟན། ལེའུ་བཞི་བཅུ་རྩ་ལྔ་པ་ནས་དཔའ་མོའི་གོ་ཆའི་ལས་བསྟན། ལེའུ་བཞི་བཅུ་རྩ་དྲུག་པས་ཧ་ལྔའི་འཁོར་ལོ་ལ་བརྟེན་ནས་ལས་སྒྲུབ་པ་བསྟན། ལེའུ་བཞི་བཅུ་རྩ་བདུན་པས་ཡུམ་གྱི་ཉེ་སྙིང་གི་ལས་སྒྲུབ་པ་བསྟན། ལེའུ་ལྔ་བཅུ་པས་ཡུམ་གྱི་སྙིང་པོའི་སྒོ་ནས་ལས་སྒྲུབ་པ་བསྟན། ལེའུ་བཞི་བཅུ་རྩ་བརྒྱད་པས་ཡུམ་གྱི་ཉེ་སྙིང་དངོས་དང༌།
དེའི་ཕན་ཡོན་དང༌། དེ་ཡང་བསྒོམ་པ་ལ་ལྟོས་པར་བསྟན་ཏེ། དེ་ལྟར་ལེའུ་བཅུ་བཞི་པོས་ཐུན་མོང་གི་དངོས་གྲུབ་བསྟན་ཏོ། ། དེ་ལྟར་རྒྱུད་དུ་ལེའུ་གོང་འོག་རྣམས་སུ་དཀྲུགས་ཏེ་འཆོལ་བར་བསྟན་པའི་དགོས་པ་ནི། མ་འོངས་པའི་དུས་སུ་རྒྱུད་ལ་སློབ་དཔོན་མེད་པར་རང་དགར་འཇུག་པ་དགག་པ་དང༌། རྟོག་གེ་པ་ལ་སོགས་པ་པུ་སྟི་མཐོང་བ་ཙམ་གྱིས་མཁས་པར་རློམ་པ་དགག་པའི་ཕྱིར་བསྟན་པ་ཡིན་ནོ། ། ལེའུ་ཐ་མ་ལྔ་བཅུ་རྩ་གཅིག་པ་ལས་སྔར་བསྟན་པའི་ལེའུ་ལྔ་བཅུ་པོ་དེའི་མཇུག་སྡུད་པ་སྟེ། དེ་ཡང་དེ་ཁོ་ན་ཉིད་བཅུ་བཞིའི་སྒོ་ནས་མངལ་སྐྱེས་དང་སྒོང་སྐྱེས་ཀྱི་ཚུལ་དུ་བསྐྱེད་པ་གཉིས་ཀྱིས། ལམ་གྱི་གསང་བའི་མཇུག་བསྡུ་བ་བསྟན་པ་དང༌། ཕན་ཡོན་གྱི་སྒོ་ནས་འབྲས་བུའི་གསང་བའི་མཇུག་བསྡུ་བ་དང༌།
རྒྱུད་འདི་རྒྱུད་གཞན་ལས་ཁྱད་པར་དུ་འཕགས་པར་བསྟན་པའོ། ། འབྲས་བུའི་གསང་བའི་མཇུག་སྡུད་ལ་ཕན་ཡོན་གྱི་སྒོ་ནས། འབྲས་བུའི་གསང་བ་དངོས་དང༌། ལམ་ཁྱད་པར་ཅན་ལ་སྨད་པའི་ཉེས་དམིགས་དང༌། རྒྱན་ལ་སོགས་པའི་བསྒོམ་བྱ་བསྟན་པ་དང༌། དེ་ཡང་གདུལ་བྱའི་དབང་གིས་དགོས་པ་དང་ལྡན་པར་བསྟན་པ་དང༌། ཆོས་ཐམས་ཅད་བསམ་གྱིས་མི་ཁྱབ་ཅིང༌། དག་པ་དང་མ་དག་པ་རྟོགས་པར་དཀའ་བས་གང་ལ་ཡང་མི་སྨད་པར་བསྟན་པའོ། ། དེ་རྣམས་ཀྱིས་དཔལ་བདེ་མཆོག་ཉུང་ངུའི་མངོན་པར་རྟོགས་པའི་སྡེབས་ཀྱིས་ལེའུའི་འབྲེལ་དུ་བསྟན་པ། དཔལ་ནཱ་རོ་ཏ་པའི་དགོངས་པ་ཇི་ལྟ་བ་བཞིན་དུ་དྲི་མ་དང་བྲལ་བར་བཀོད་པ་ཡིན་ནོ། །
དེ་ལྟར་ལེའུའི་འབྲེལ་གྱིས་བསྡུས་པའི་དོན་བསྟན་ནས། ད་ནི་ཡན་ལག་གི་དོན་རྣམ་པར་དབྱེ་བའི་ཕྱིར་རྒྱུད་ལ་འཇུག་པར་བྱ་སྟེ། དེ་ལ་ལེའུ་ལྔ་བཅུ་རྩ་གཅིག་ལས། ལེའུ་དང་པོར་རྒྱུད་ཀྱི་དོན་ཐམས་ཅད་མདོར་བསྡུས་ཏེ་སྟོན་པ་ལས། དེ་ལ་ལེའུའི་གཞུང་དང༌། ལེའུའི་མཚན་གཉིས་སོ། ། དང་པོ་ལ་གཉིས་ལས། རྒྱུད་རྒྱས་པ་ནམ་མཁའ་དང་མཉམ་པ་དང༌། མཚམས་སྦྱར་བའི་སྒོ་ནས། རྒྱུད་བསྡུས་པ་བཤད་པར་གླེང་བསླང་བ་ནི།
དེ་ནས་ཞེས་པ་ལ་སོགས་པའི་ཚིག་གཉིས་སྨོས་ཏེ། དེ་ལ་དེ་ནས་ཞེས་བྱ་བའི་ངག་ནི་བཀྲ་ཤིས་པའི་དོན་ནོ། ། དེ་ཡང་སཾ་སྐྲྀ་ཏའི་སྐད་སོར་བཞག་པ། ཨ་ཐ་བྱ་བར་ཡོད་པའི་ཨ་ནི་ཨཱ་དྱ་ནུཏྤནྣ་ཞེས་པའི་དོན་གྱིས་རྣམ་པར་ཐར་པའི་སྒོ་གསུམ་གྱི་དོན་སྐྱེ་བ་མེད་པ་ཡིན་ལ། སྐྱེ་བ་མེད་པ་དེ་ལ་འདུས་བྱས་ཀྱི་སྐྱེ་བ་དང་མཚན་མ་དང༌། རྣམ་རྟོག་ལ་སོགས་པས་བར་དུ་མི་ཆོད་པས་ན་བཀྲ་ཤིས་པའི་དོན་དུ་སྦྱར་རོ། ། ཡང་ན་རྒྱུད་འདི་རྒྱུད་གཞན་གྱི་མཐའ་དང་ལྡན་པ་ཡིན་པས། དེས་ན་འདིར་དེ་ནས་ནི་མཚམས་སྦྱར་བའི་དོན་དུ་བར་ཆད་པ་མེད་པར་གསལ་བར་བྱེད་པ་སྟེ། ནམ་མཁའ་དང་མཉམ་པ་གསུངས་པའི་དེ་ནས་སོ། ། གང་གི་ཕྱིར་རྒྱུད་རྒྱས་པ་མངོན་པར་བརྗོད་པ་འབུམ་ཕྲག་གསུམ་པར།
འདི་སྐད་བདག་གིས་ཐོས་ཞེས་པ་ལ་སོགས་པ་གསུངས་པ་དེ་ཉིད་ཀྱིས་ན། འདིར་དང་པོ་གླེང་གཞིའི་ཚིག་གི་རབ་ཏུ་སྦྱོར་བ་མ་བསྟན་ཏེ། འབུམ་ཕྲག་གསུམ་པར་རབ་ཏུ་སྦྱོར་བས་སྔོན་གྱི་རྒྱུད་ལ་ལྟོས་པ་ཡིན་ནོ། ། དེས་ན་དེ་ནས་བཤད་དོ་ཞེས་སྦྱར་རོ། ། གང་བཤད་ཅེ་ན་གསང་བ་ཞེས་སྨོས་ཏེ། གསང་བ་ནི་རྒྱུད་འདིའི་བརྗོད་བྱ་རིམ་པ་གཉིས་སོ། ། གང་ལ་གསང་ན་ཕ་རོལ་ཏུ་ཕྱིན་པའི་ཐེག་པ་ལ་ཞུགས་པ་ལ། ཐུན་མོང་དུ་གསང་བ་བསྐྱེད་པའི་རིམ་པ་ཡིན་ལ། བུམ་དབང་ཐོབ་པའི་བསྐྱེད་པའི་རིམ་པ་སྒོམ་པ་པོ་རང་ལ་གསང་བས། ཐུན་མོང་མ་ཡིན་པའི་གསང་བ་ནི་རྫོགས་པའི་རིམ་པ་སྟེ།
དེ་གཉིས་ནི་ལམ་གྱི་གསང་བའོ། ། ཡང་ན་མཐར་ཐུག་དངོས་པོ་ཐམས་ཅད་ཀྱི་དེ་ཁོ་ན་ཉིད་ལྷན་ཅིག་སྐྱེས་པའི་ཡེ་ཤེས་དེ་ས་བཅུ་མན་ཆད་ཀྱིས་ཀྱང་ཇི་ལྟ་བ་བཞིན་དུ་མ་རྟོགས་པས་དེ་རྣམས་ཀྱིའང་སྤྱོད་ཡུལ་མ་ཡིན་པས་དང༌། སངས་རྒྱས་ཉག་གཅིག་ཁོ་ནས་མཁྱེན་པའི་སྤྱོད་ཡུལ་ཡིན་པས་དེ་ནི་འབྲས་བུའི་གསང་བའོ། ། དེ་གཉིས་ནི་བཏགས་པ་དང་དངོས་ཀྱི་བྱེ་བྲག་གིས་གསང་བ་ཞེས་བྱ་སྟེ། དེ་ལྟ་བུའི་དོན་དེ་བཤད་པར་བྱ་ཞེས་པའི་དོན་ནོ། ། དེ་ཚུལ་ཇི་ལྟར་བཤད་ཅེ་ན་མདོར་བསྡུས་ཏེ་གཞུང་གི་ཚད་ནི་མདོར་བསྡུས་པ་ཁོ་ན་ཡིན་ལ། དོན་ནི་མ་ཡིན་པས་སྒྲུབ་པའི་སྒོ་ནས་བསྟན་པ་ཡིན་ལ། རྒྱས་པར་མིན་དགག་པའི་སྒོ་ནས་སོ། ། འོ་ན་སྒྲུབ་པས་ཆོག་མོད། དེའི་སྟེང་དུ་དགག་པ་བསྣན་པ་ལ་དགོས་པ་མེད་དོ་ཞེ་ན།
དེ་ཡང་བསྣན་པ་སྨོས་པས་ནི་གཞུང་ནི་བསྡུས་པ་ཁོ་ན་ཡིན་ལ། དོན་ནི་རྒྱུད་རྒྱས་པ་དང་ཁྱད་པར་མེད་པར་སངས་རྒྱས་ཀྱི་ཆོས་ཐམས་ཅད་ཡང་དག་པར་སྡུད་པར་བྱེད་པའི་ཕྱིར། དོན་ནི་རྒྱས་པའང་ཡིན་ཞེས་ཤུགས་ཀྱིས་སྟོན་ཏེ། གལ་ཏེ་གང་རུང་ཞིག་བསྟན་ན་ནི་གཞུང་བསྡུས་པར་སྟོན་ཀྱང༌། དོན་རྒྱས་པར་སྟོན་པར་མི་ནུས་པའི་ཕྱིར་རོ། ། གཉིས་པ་གོང་གི་གསང་བའི་དོན་བསྟན་པ་ལ་གསུམ་སྟེ། གསང་བའི་རྣམ་པར་གཞག་པ་དང༌། གསང་བ་དེ་བཤད་པ་དང༌། གསང་བ་སྒྲུབ་པའོ། ། གསང་བ་བཞག་པ་ལ་གསུམ་ལས།
དང་པོ་གསང་བ་ལམ་ལ་བཞག་པ་ནི། ཧེ་རུ་ཀ་དཔལ་ཡང་དག་སྦྱོར། ། ཞེས་པས་བསྟན་ཏེ། དེ་ལ་ཡང་གཉིས་ལས་ལམ་བསྐྱེད་པའི་རིམ་པ་དང་སྦྱར་ན། ཧེ་རུ་ཀ་དཔལ་ནི་ཡབ་ལྷག་མཐོང་ཡེ་ཤེས་ཀྱི་ངོ་བོ་ཕྱག་བཅུ་གཉིས་པ་ཡིན་ལ། ཡང་དག་སྦྱོར་ནི་ཡུམ་ཞི་གནས་སྟོང་པའི་ངོ་བོ་དང་གཉིས་སུ་མེད་པར་སྦྱོར་བ་སྟེ། དེས་ནི་དངོས་སུ་གཙོ་བོ་ཡབ་ཡུམ་གཉིས་བསྟན་ལ། དཀྱིལ་འཁོར་པའི་ལྷ་གཞན་རྣམས་ནི་གཙོ་བོའི་སྐུའི་ཆ་ཤས་ཡིན་པས་ཤུགས་ཀྱིས་ཤེས་པར་བྱའོ། ། ཡང་ན་ཚིག་འདིས་འབྲས་བུའི་སྤྱི་ལ་དམིགས་པའི་དབང་དུ་བྱས་ན། འཁོར་ལོ་ལྔའི་ལྷ་ཚང་བར་བསྟན་པ་ཡིན་ཏེ།
དཔལ་གྱིས་བདེ་བ་ཆེན་པོའི་འཁོར་ལོ་བསྟན། ཧེས་ཐུགས་ཀྱི། རུས་གསུང་གི ཀས་སྐུ་ཡི། ཡང་དག་སྦྱོར་གྱིས་གཙོ་བོ་ཕྱག་རྒྱ་དང་སྦྱོར་བས་དམ་ཚིག་གི་འཁོར་ལོ་བསྟན་ཏོ། ། ཡང་ན་དཔལ་གྱིས་འབྲས་བུ་སྤྱི་ལ་དམིགས་པ་བསྟན། ཧེས་ཆོས་སྐུ་ལ་དམིགས་པ། རུས་ལོངས་སྐུ་ལ། ཀས་སྤྲུལ་སྐུ་ལ་དམིགས་པ། ཡང་དག་སྦྱོར་གྱིས་དེ་གསུམ་སྒྲུབ་པ་པོ་གཅིག་གི་རྒྱུད་ལ་སྦྱོར་བ་བསྟན་ཏོ། །
ཡང་ན་ཆོས་ཀྱི་སྐུ་དམིགས་པ་ལ་སོགས་པ་རྫོགས་པའི་དབང་དུ་བྱས་ན་དཔལ་གྱིས་སྣ་ཚོགས་པདྨའི་ལྟེ་བ་ལ་ཟླ་བའི་དཀྱིལ་འཁོར་འོད་དམར་པོ་དང་ལྡན་པར་བསྒོམ་པའི་བར་གྱིས་རྣལ་འབྱོར་བསྟན། ཧེས་རྗེས་སུ་རྣལ་འབྱོར་ཟླ་བའི་སྟེང་དུ་ས་བོན་ཡི་གེ་ཧཱུྃ་བསྒོམ་པ་བསྟན། རུས་དཀྱིལ་འཁོར་རྫོགས་པ་བསྒོམ་པ་རྣལ་འབྱོར་ཆེན་པོ་བསྟན། ཀས་དབང་བསྐུར་བ་ལ་སོགས་པའི་ཤིན་ཏུ་རྣལ་འབྱོར་བསྟན། ཡང་དག་སྦྱོར་གྱིས་རྣལ་འབྱོར་བཞི་པོ་དེ་ཏིང་ངེ་འཛིན་གསུམ་དུ་སྦྱོར་བ་བསྟན་ཏོ། ། གཉིས་པ་རྫོགས་པའི་རིམ་པ་དང་སྦྱར་ན་དགའ་བ་བཞིའམ་ལམ་གྱི་སྐུ་བཞི་སྟོན་ཏེ། དེ་ཡང་དཔལ་གྱིས་ལྷན་ཅིག་སྐྱེས་པའི་དགའ་བ་བསྟན། ཧེས་ཁྱད་པར་གྱི་དགའ་བ། རུས་མཆོག་དགའ། ཀས་དགའ་བ།
ཡང་དག་སྦྱོར་ནི་བཞི་པོ་དེ་གསང་བའི་མཆོད་པ་ལ་སོགས་པའི་དུས་སུ་ལམ་དུ་སྦྱོར་བའོ། ། ཡང་དགའ་བ་བཞི་པོ་དེ་ཉིད་སྐུ་བཞི་དང་སྦྱར་ན། དཔལ་གྱིས་བདེ་བ་ཆེན་པོའི་སྐུ། ཧེས་ཆོས་སྐུ། རུས་ལོངས་སྐུ། ཀས་སྤྲུལ་སྐུ། ཡང་དག་སྦྱོར་ནི་སྐུ་བཞིར་སྦྱོར་བ་སྟེ་འབྲས་བུ་ཡིན་ལ། དེ་ནི་བཤད་པའི་བཤད་པ་ཉིད་བཤད་ཡིན་གསུང་ངོ༌། ། གཉིས་པ་གསང་བ་འབྲས་བུ་ལ་བཞག་པ་སྔར་གྱི་ལམ་དེས་བསྒྲུབས་པའི་འབྲས་བུ་བསྟན་པ་ནི། འདོད་པའི་དོན་ཀུན་སྒྲུབ་བྱེད་ལ། །
ཞེས་སྨོས་པ་ནི། དེ་ཡང་འདོད་པར་བྱ་བས་འདོད་པ་སྟེ། འདོད་པའི་དོན་ཕུན་སུམ་ཚོགས་པ་འབྲས་བུ་ཡིན་ལ། ཀུན་ནི་དམན་པ་དང་འབྲིང་ཐུན་མོང་གི་དངོས་གྲུབ་དང༌། མཆོག་སངས་རྒྱས་ཉིད་དང་རྡོ་རྗེ་འཛིན་པ་ཉིད་དོ། ། སྒྲུབ་བྱེད་ནི་བཟླས་བསྒོམ་གཉིས་འཁྲུལ་འཁོར་དང་གསུམ་སྦྱིན་སྲེག་དང་བཞིས་ཐུན་མོང་བསྒྲུབ་ལ། ལམ་བསྐྱེད་རྫོགས་གཉིས་ཀྱིས་མཆོག་སྒྲུབ་པའོ། ། གསུམ་པ་གསང་བ་ལམ་དང་འབྲས་བུ་གཉིས་ཀ་ལ་བཞག་པ་ནི། བླ་མ་ལས་ཀྱང་ཞེས་པ་ལ་སོགས་པའི་ཚིག་གཉིས་ཏེ། དེ་ཡང་ལམ་དང་སྦྱར་ན་བླ་མ་ནི་ཕ་རོལ་ཏུ་ཕྱིན་པ་ལ་སོགས་པའི་ལམ་ལ་ལྟོས་ན།
བྱ་བའི་རྒྱུད་ལ་སོགས་པ་རྒྱུད་སྡེ་འོག་མ་གསུམ་གྱི་ལམ་མོ། ། དེ་ལས་ཀྱང་བླ་མ་ནི་རྣལ་འབྱོར་བླ་ན་མེད་པའི་རྒྱུད་ཀྱི་ལམ་བསྐྱེད་རྫོགས་གཉིས་སོ། ། མཁའ་འགྲོ་མ་ཡི་དྲྭ་བ་སྡོམ་ནི། དེ་རྣམས་ཀྱི་ནང་ནས་ཀྱང་ཁྱད་པར་དུ་འཁོར་ལོ་བདེ་མཆོག་གི་ལམ་མཆོག་ཏུ་གྱུར་པས་སོ། ། འབྲས་བུ་དང་སྦྱར་ན། བླ་མ་ནི་རྒྱུད་སྡེ་འོག་མ་གསུམ་གྱི་ལམ་གྱིས་བསྒྲུབས་པའི་འབྲས་བུ་ཐུན་མོང་གི་དངོས་གྲུབ། དེ་ལས་ཀྱང་བླ་མ་ནི་རྣལ་འབྱོར་བླ་ན་མེད་པའི་ལམ་གྱིས་བསྒྲུབས་པའི་འབྲས་བུ་ཐུན་མོང་མ་ཡིན་པའོ། ། མཁའ་འགྲོ་མ་ཡི་དྲྭ་བ་སྡོམ་ནི། ཁྱད་པར་དུ་འཁོར་ལོ་བདེ་མཆོག་གི་ལམ་གྱིས་བསྒྲུབས་པའི་འབྲས་བུའོ། ། གསང་བ་བཤད་པ་ལ་གསུམ་སྟེ།
གསང་བ་དྲང་པའི་དོན་དུ་བཤད་པ་དང༌། གསང་བ་ཡི་གེའི་དོན་དུ་བཤད་པ་དང༌། གསང་བ་ངེས་པའི་དོན་དུ་བཤད་པའོ། ། དང་པོ་གསང་བ་དྲང་བའི་དོན་དུ་བཤད་པས་དོན་གཙོ་བོར་བྱས་པ་སྦས་པའི་གླེང་གཞིའི་ཚིག་གིས་ཆོས་འབྱུང་བའི་རྒྱུའི་གླེང་གཞི། ཕུན་སུམ་ཚོགས་པ་ལྔ་སྟོན་ལ། ཚིག་གཙོ་བོར་བྱས་པའི་གླེང་གཞི་ནི་རྒྱུད་རྒྱས་པར་བསྟན་ཏོ། ། དེ་ལ་དང་པོ་ལྟར་ན་གསང་བ་ནི་ཟབ་མོའི་དོན་སྒྲོ་སྐུར་དང་བྲལ་བ་འདི་ཁོ་ན་སྐད་དེ། གང་ཐོས་པ་ཆོས་ཀྱི་རང་བཞིན་ནོ། ། མཆོག་ནི་གང་ཟག་མཆོག་གི་སྤྱོད་ཡུལ་ཡིན་པས། ས་བཅུའི་དབང་ཕྱུག་རྡོ་རྗེ་འཛིན་པ་བདག་གིས་ཏེ།
ཉེ་བ་མངོན་སུམ་གྱི་རང་བཞིན་གཞན་ལས་བརྒྱུད་དེ། ཐོས་པ་མིན་པར་བསྟན་ནོ། ། དགྱེས་པ་ནི་ཐོས་པ་སྟེ་བསམ་པ་དང་བསྒོམ་པའི་ཤེས་རབ་ཀྱིས་གོམས་པའམ་དོན་རྟོགས་པ་མངོན་དུ་གྱུར་པ་དང༌། རང་དགར་སྤྱད་པས་རྟོགས་པ་ལྟ་བུ་མ་ཡིན་ཏེ། ཐོས་པའི་རང་བཞིན་གྱི་ཤེས་རབ་ཀྱིས་ཐོས་པ་ཡིན་པར་སྟོན་ནོ། ། གསུམ་པ་དེའི་རང་བཞིན་ཕུན་སུམ་ཚོགས་པའམ་སྡུད་པ་པོ་བསྟན་པ་ཡིན་ཏེ་འདི་ལ་མ་འོངས་པའི་མངོན་པར་རྟོགས་པ་མེད་དོ། ། དེ་ལྟར་ན་སྡུད་པ་པོ་ཁྱོད་ཀྱིས་གནས་གང་དུ། དུས་ནམ་གྱི་ཚེ། སྟོན་པ་གང་ལས། གྲོགས་གང་དང་ལྷན་ཅིག་ཏུ་ཐོས་ཞེས་དོགས་པ་ལ།
དང་པོ་གནས་ཕུན་སུམ་ཚོགས་པ་བསྟན་པའི་ཕྱིར། ཐམས་ཅད་བདག་ཉིད་ནི་ཆོས་ཐམས་ཅད་ལ་ཁྱབ་པའི་ཆོས་ཀྱི་དབྱིངས་རྣམ་ཐར་སྒོ་གསུམ་གྱི་གནས་བསྟན་ལ། དེའི་རྣམ་པ་གདུལ་བྱ་ལ་སྣང་བའི་ཆ་ཆོས་འབྱུང་གྲུ་གསུམ་དཀར་པོའི་ནང་ན་རྟེན་གྱི་དཀྱིལ་འཁོར་གཞལ་ཡས་ཁང་རྒྱུ་རིན་པོ་ཆེ་སྣ་ཚོགས་ལས་གྲུབ་པ། རྒྱུ་དང་ཚད་ཡོངས་སུ་ཆད་པ་མེད་པའི་ནང་དུ་ཐོས་ཞེས་པའི་དོན་ཏོ། ། རྟག་ཏུ་བཞུགས་ཀྱིས་དུས་ཕུན་སུམ་ཚོགས་པ་བསྟན་ཏེ། དེ་ཡང་བསམ་གྱིས་མི་ཁྱབ་པའི་དུས་ཀྱི་དབང་དུ་བྱས་ནས་བསྟན་པ་ཡིན་ནོ། ། མཁའ་འགྲོ་ཀུན་དངོས་ཞེས་པ་ལ་སོགས་པས་སྟོན་པ་ཕུན་སུམ་ཚོགས་པ་བསྟན་ཏེ། དེ་ཡང་རྐང་པ་དང་པོས་རྒྱུ་རྡོ་རྗེ་འཛིན་པ་བསྟན། གཉིས་པས་འབྲས་བུ་རྡོ་རྗེ་འཛིན་པ་བསྟན། འདི་ནི་རང་འབྱུང་ལ་སོགས་པའི་ཚིག་གཉིས་ཀྱིས་སྟོན་པའི་ཡོན་ཏན་བསྟན་ཏོ། །
དེའི་ཡི་གེའི་དོན་ནི་མཁའ་འགྲོ་ཀུན་ནི་འཁོར་གྱི་མཁའ་འགྲོ་མ་རྣམས་ལ་བྱ་ལ། དངོས་ནི་དེ་རྣམས་ཀྱི་གཙོ་བོའམ་བདག་པོ་སྟོན་པ་རྡོ་རྗེ་འཆང་ཆེན་པོ་ཡིན་པས་སོ། ། དེ་ཉིད་གང་ཡིན་ཞེ་ན། སེམས་དཔའ་ནི་སྟེ། ཐབས་ཐུགས་རྗེས་སེམས་ཅན་གྱི་དོན་ལ་སེམས་དཔའ་དང་ལྡན་པའོ། ། དེ་ཉིད་བསྟན་པ་ནི་རྡོ་རྗེ་སེམས་དཔའ་སྟེ། རྡོ་རྗེ་ནི་སྟོང་པ་ཉིད་ཡིན་ལ། སེམས་དཔའ་ནི་སྟོང་པ་ཉིད་ཇི་ལྟ་བ་བཞིན་རྟོགས་པའི་ཡེ་ཤེས་སོ། ། བདེ་བ་ནི་སྟོན་པ་སྟེ་ཟག་པ་མེད་པའི་བདེ་བ་ཆེན་པོ་དང་ལྡན་པས་ཆོས་ཀྱི་སྐུའི་རང་བཞིན་ཡིན་པའི་ཕྱིར་དང༌། དེ་ཉིད་མཆོག་སྟེ་མཆོག་གི་ཕུལ་དུ་བྱུང་བའོ། །
འདི་ནི་སྟེ། སྟོན་པ་རྡོ་རྗེ་འཆང་འདིའོ། ། རང་བྱུང་ནི་གཞན་གྱི་ལྟར་ཕྱྭ་དང་དབང་ཕྱུག་ལ་སོགས་པས་བྱས་ནས་བྱུང་བ་མ་ཡིན་ཏེ། རྒྱུ་རྡོ་རྗེ་འཆང་གྱུར་པ་ལས་བྱུང་བའོ། ། བཅོམ་ལྡན་འདས་ནི་དབང་ཕྱུག་ཕུན་སུམ་ཚོགས་པ་ལ་སོགས་པའི་ཡོན་ཏན་དྲུག་དང་ལྡན་པའོ། ། དེ་ཉིད་མི་མཐུན་པའི་ཕྱོགས་ཐམས་ཅད་ལས་རྒྱལ་བས་ན་དཔའ་ཞེས་བྱའོ། ། མཁའ་འགྲོ་ནི་འཁོར་གྱི་མཁའ་འགྲོ་མ། དྲྭ་བ་ནི་དེ་རྣམས་ཀྱི་ཚོགས་ལ་བྱ་ལ། སྡོམ་ནི་སྡོམ་པ་དེ་འཁོར་གྱི་མཁའ་འགྲོ་མ་དེ་རྣམས་ཀྱི་གཙོ་བོ་ཡིན་པའི་ཕྱིར་རོ། ། གྲོགས་གང་དང་ལྷན་ཅིག་ཐོས་པའི་འཁོར་ཕུན་སུམ་ཚོགས་པ་བསྟན་པའི་ཕྱིར།
སྒྲའི་ཚུལ་ལས་ཞེས་པ་ལ་སོགས་པའི་ཚིག་གཉིས་སྨོས་ཏེ། འཁོར་དེ་རྣམས་ཀྱང་རྒྱུ་གང་ལས་བྱུང་ཞེ་ན། སྒྲའི་ཚུལ་ཏེ། སྒྲ་ནི་ཆོས་ཉིད་སྟོང་པ་ཉིད་ཡིན་ལ། ཚུལ་ནི་ཐབས་སྙིང་རྗེ་སྟེ་དེ་གཉིས་ལས་ངེས་པར་བྱུང་བ་ཡིན་ལ། དེ་ཡང་རྟགས་ནི་བྱང་ཆུབ་ཀྱི་སེམས་ལས་གསང་བའི་དཀྱིལ་འཁོར་གྱི་ཚུལ་གྱིས་ཕྱིར་སྤྲོས་པའི་དཔའ་བོ་དང་རྣལ་འབྱོར་མ་རྣམས་སོ། ། དེ་རྣམས་སུའི་སྤྱོད་ཡུལ་ཡིན་ཞེ་ན། དམ་ཚིག་སྤྱོད་པ་སྟེ། སྔོན་བྱུང་གི་གདུལ་བྱ་རྒྱུད་དག་པ་རྣམས་ཀྱི་སྤྱོད་ཡུལ་ཡིན་ཞེས་པའི་དོན་ནོ། ། དོན་གཉིས་པ་གསང་བ་ཡི་གེའི་དོན་དུ་བཤད་པས་ཡི་གེ་བཅུ་དྲུག་གིས་མཚོན་པའི་རྫས་བཅུ་དྲུག་ཐུན་མཚམས་སུ་བསྟེན་པ་དང༌།
དེའི་ཕན་ཡོན་སྟོན་པ་ལས། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་པ་སྟེ། སྟོང་པ་ཉིད་བཅུ་དྲུག་གི་རང་བཞིན་ཡི་གེ་བཅུ་དྲུག་ཏུ་གནས་པ་ནི། ར་ཧ་སྱེ་པ་ར་མེ་ར་མྱེ་སརྦཱཏྨ་ནི་སདཱསྠཱི་ཏ། ཞེས་ཡི་གེ་བཅུ་དྲུག་ཏུ་གནས་ལ། ཡི་གེ་བཅུ་དྲུག་པོ་དེས་བཅུད་ལེན་གྱི་རྫས་བཅུ་དྲུག་ཏུ་སྟོན་པ་ནི། ར་ནི་ཁྲག་གི་ཁམས་ཞེས་བྱ། ། ཧ་ནི་རི་ལས་བྱུང་བ་སྟེ། །
སྱེ་ནི་དྲི་ཡི་ལོ་མ་ཡིན། ། པ་ནི་པགས་པར་རབ་ཏུ་བཤད། ། ར་ནི་དྲི་ཉིད་བཤད་པ་སྟེ། ། ཡི་གེ་མེ་ནི་མེ་ཏོག་བཤད། ། ར་ནི་དེ་བཞིན་ལན་ཚྭའོ། ། མྱེ་ནི་ཤ་ཆེན་པོར་བསྟན་ཏོ། ། ས་ནི་རབ་ཏུ་སྦྱོར་བ་ཉིད། ། རྦཱ་ནི་མགོ་བོར་རབ་ཏུ་གསུངས། ། ལྷ་མོ་ཏྨ་ནི་རྐང་ཡིན་ཏེ། ། ནི་ནི་དྲི་ཡི་མར་ཁུའོ། །
ས་ནི་སོ་དང་སེན་མོ་སྟེ། ། དཱ་ནི་རྒྱ་མཚོ་ལས་སྐྱེས་པའོ། ། སྠཱི་ནི་ཁ་ཡི་སྙིང་པོ་སྟེ། ། ཏ་ནི་ག་པུར་བསྟེན་པའོ། ། ཞེས་སཾ་པུ་ཊའི་བརྟག་པ་དྲུག་པའི་རབ་ཏུ་བྱེད་པ་དང་པོར་བསྟན་པ་དེ། སློབ་དཔོན་ལྭ་བ་པ་ཆེན་པོས་བཤད་པས་ནང་གི་རྫས་བཅུ་དྲུག་པོ་སྟེ། མན་ངག་བཞིན་དུ་ཁྲུ་བ་ཉིས་རྩེགས་སུ་རླངས་པ་ལ་བཙོས་ནས། བསྟེན་པའི་དུས་ནི་སོས་ཀ་དང༌། དབྱར་དང༌། སྟོན་ཀ་དང༌།
དགུན་དང༌། དགུན་སྨད་དང༌། འདོད་ལྷ་མཉམ་པའི་དུས་དཔྱིད་ཀྱི་དུས་ཏེ་རུས་དྲུག་གམ་བརྒྱད་དུ་ཐུན་མཚམས་སུ་བསྟེན་ན། བཅུད་ཀྱིས་ལེན་གྱི་མཆོག་ཏུ་འགྲོ་བར་རྡོ་རྗེ་མཁའ་འགྲོའི་ལེའུ་བཅུ་དྲུག་པ་ལས་གསུངས་སོ། ། དེ་ལྟར་ཐུན་མཚམས་སུ་དམ་ཚིག་བསྟན་པའི་ཕན་ཡོན་ནམ་འབྲས་བུ་གསུངས་པ་ནི། མཁའ་འགྲོ་ཀུན་དངོས་ཞེས་པ་ལ་སོགས་པ་སྨོས་ཏེ། དེ་ཡང་མཁའ་འགྲོ་ཀུན་དངོས་ནི། སེམས་ཅན་ཐམས་ཅད་ཀྱི་བདག་པོར་འགྱུར་བའོ། ། སེམས་དཔའ་ནི་ཚེ་རིང་བ་ཉི་ཟླ་གནས་ཀྱི་བར་དུ་འཚོ་བ་ལ་སོགས་པ་ནུས་པ་ཅན་དུ་འགྱུར་བ་དང༌། རྡོ་རྗེ་སེམས་དཔའ་ནི་བཅུད་ལེན་བསྟེན་པས་རྟོག་པ་ཆུང་བ་དང༌།
རྟོག་པས་མི་ཕྱེད་པར་འགྱུར་བ་དང༌། བདེ་བའི་མཆོག་ནི་ལུས་བདེ་བ་དང༌། སེམས་བདེ་བའི་རང་བཞིན་ཅན་དུ་འགྱུར་བ་དང༌། དེ་གང་གི་མཐུས་ཤེ་ན། རང་འབྱུང་སྟེ་འབད་པ་མེད་པར་དམ་ཚིག་གི་རྫས་བསྟེན་པའི་ནུས་པ་ཙམ་གྱིས་འབྱུང་བ་དང༌། བཅོམ་ལྡན་ནི་དངོས་སུ་སངས་རྒྱས་ལ་ཡོད་པའི་དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པ་ཡིན་ལ། དེ་ལྟ་བུའི་ཡོན་ཏན་གྱི་ཆ་ཤས་དམ་ཚིག་བསྟན་པའི་སྒྲུབ་པ་པོ་ལའང་འབྱུང་བར་འགྱུར་བ་དང༌། དཔའ་བ་ནི་གཞན་གང་གིས་ཀྱང་མི་ཚུགས་པའི་སྟོབས་དང་ལྡན་པར་འགྱུར་པ་ལ་སོགས་པ་དང༌། མཁའ་འགྲོ་དྲྭ་བའི་སྡོམ་པ་ནི་དམ་ཚིག་བསྟེན་པའི་སྒྲུབ་པ་པོ་དེ་ལ། མཁའ་འགྲོ་མ་ཐམས་ཅད་ཀྱིས་བསྙེན་བཀུར་བྱེད་པར་འགྱུར་བ་དང༌།
སྒྲའི་ཚུལ་ལས་ངེས་འབྱུང་བ་ནི། དེ་ལྟ་བུའི་རྫས་བཅུ་དྲུག་གི་བཅུད་ལེན་བསྟེན་པས། སྒྲུབ་པ་པོ་ལུས་ཟུངས་རྒྱས་པར་འགྱུར་ལ། དེའི་སྟོབས་ཀྱིས་བྱང་ཆུབ་ཀྱི་སེམས་འཕེལ་བས། སྒྲའི་ཚུལ་ཏེ། ལྟེ་བའི་ཨྃ་ལས་གཏུམ་མོའི་མེ་བྱུང༌། དེས་བྱང་ཆུབ་ཀྱི་སེམས་ཕབ་པའི་ཚུལ་གྱིས་དགའ་བ་བཞིའི་ཉམས་མྱོང་སྐྱེས་པའི་སྒོ་ནས་བདེ་ལ་དབང་ཐོབ་པ་དང༌། དེ་གང་གི་མཐུས་ཡིན་ཞེ་ན། དམ་ཚིག་སྤྱོད་པ་སྟེ། དམ་ཚིག་ནི་རྫས་བཅུ་དྲུག་པོ་ཡིན་ལ།
སྤྱོད་པ་ནི་དེ་བསྟེན་པ་ལས་ནུས་པ་ཅན་དུ་གྱུར་པའི་གང་ཟག་དེ་ནི་སྤྱོད་ཡུལ་ཅན་ཞེས་བྱའོ། ། ཡང་གསུམ་པ་རྡོ་རྗེའི་ཚིག་དེ་དག་ལ་གསང་བ་ངེས་པའི་དོན་དུ་བཤད་པ་ལ་གཉིས་ཏེ། ལམ་རིམ་པ་གཉིས་བསྟན་པ་དང༌། ལམ་རིམ་པ་གཉིས་ཉམས་སུ་བླངས་བའི་ཕན་ཡོན་འབྲས་བུའི་གསང་བ་བསྟན་པའོ། ། དང་པོ་ལ་གསུམ་སྟེ། དོན་ལ་སྦྱར་བ། དཔེ་དོན་གཉིས་ཀ་ལ་སྦྱར་བ། དཔེ་ལ་སྦྱར་བའོ། ། དང་པོ་ལ་གཉིས་ཏེ། བསྐྱེད་པའི་རིམ་པ་དང༌།
རྫོགས་པའི་རིམ་པའོ། ། བསྐྱེད་པའི་རིམ་པ་ལ་གཉིས་ཏེ། རྟེན་ལ་སྦྱར་བ་དང༌། བརྟེན་པ་ལྷ་ལ་སྦྱར་བའོ། ། དེ་ཡང་རིམ་པ་བཞིན་དུ། གསང་བ་ཞེས་བྱ་བ་ལ་སོགས་པའི་ཚིག་རྐང་པ་གཉིས་དང༌། ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ནོ། ། དང་པོ་རྟེན་ལ་ཡང་གཉིས་ཏེ། རྣལ་འབྱོར་པའི་རྟེན་དང༌། ལྷའི་རྟེན་བསྟན་པའོ། །
དང་པོ་བསྐྱེད་རིམ་བསྒོམ་པ་དང༌། དཀྱིལ་འཁོར་བྲི་བའི་གནས་ལེའུ་འདི་ཉིད་ཀྱི་ཞབས་ནས། རི་བོ་རི་སུལ་ཞེས་པ་ལ་སོགས་པ་གསུངས་པའི་གནས་དེ་དག་གི་མཚན་ཉིད་བཤད་པ་ནི། གནས་དེ་དག་ཀྱང་སྐལ་བ་དང་མི་ལྡན་པའི་སྐྱེ་བོའི་རྒྱུ་འདྲུལ་གྱིས་དབེན་པ་ནི་གསང་བའོ། ། གནས་དེ་དག་ཏུ་ཐུན་མོང་གི་དངོས་གྲུབ་ལ་བརྟན་པ་ཐོབ་པས། མཆོག་སྒྲུབ་པའི་གནས་ཡིན་པས་མཆོག་གོ ། གནས་དེ་དག་ལ་འབྲས་བུ་ལ་སོགས་པས་བརྒྱན་པ་དེ། སྒྲུབ་པ་པོ་ཉམས་དགའ་བས་ན་དགྱེས་པའོ། ། ཤིང་དང་མེ་ཏོག་དང་ཡིད་དུ་འོང་བའི་ཆུ་ལ་སོགས་པའི་ཡོན་ཏན་ཐམས་ཅད་དང་ལྡན་པས་ན་ཐམས་ཅད་ཀྱི་བདག་ཉིད་དོ། ། གནས་དེར་སྒྲུབ་པ་པོ་རྟག་ཏུ་གནས་པར་བྱ་བ་ཡིན་པས་ན།
རྟག་ཏུ་བཞུགས་ཞེས་བྱ་སྟེ། བཤད་པ་འདི་ནི་རྡོ་རྗེ་མཁའ་འགྲོའི་ལེའུ་ལྔ་བཅུ་པ་ལས་བཤད་པ་ཡིན་ནོ། ། གཉིས་པ་ལྷའི་རྟེན་ལ་གཉིས་ཏེ། འཇིག་རྟེན་པ་དང་འཇིག་རྟེན་ལས་འདས་པའི་ལྷ་གཉིས་ཀའི་ཐུན་མོང་གི་དབང་དུ་བྱས་པ་དང༌། ཐུན་མོང་མ་ཡིན་པ་འཇིག་རྟེན་ལས་འདས་པའི་ལྷའི་རྟེན་འབའ་ཞིག་ཏུ་བཤད་པའོ། ། དང་པོ་ནི་ལྷ་མངལ་སྐྱེས་ལ་སོགས་པ་གང་སྒོམ་ཡང༌། རླུང་གི་དཀྱིལ་འཁོར་ནས་རི་རབ་བསྒོམ་པའི་བར་ཡིན་ཏེ། དེ་ཡང་གསང་བ་ནི་སའི་དཀྱིལ་འཁོར་སེར་པོ་གྲུ་བཞི་པ་རྡོ་རྗེས་མཚན་པ། མཆོག་ནི་ཆུའི་དཀྱིལ་འཁོར་དཀར་པོ་ཟླུམ་པོ། དགྱེས་པ་ནི་མེའི་དཀྱིལ་འཁོར་གྲུ་གསུམ་དམར་པོ།
ཐམས་ཅད་བདག་ཉིད་ནི་རླུང་གི་དཀྱིལ་འཁོར་གཞུ་ལྟ་བུ་སྔོན་པོ། རྟག་ཏུ་བཞུགས་ནི་རི་རབ་རིན་པོ་ཆེ་སྣ་བཞི་ལས་གྲུབ་པ་བསྒོམ་པ་སྟེ། དེ་སྐད་དུ་ཡང་སཾ་པུ་ཊ་ལས། གསང་བ་ས་ཡི་ཁམས་ཡིན་ཏེ། ། དེ་བཞིན་མཆོག་ནི་ཆུ་ཡིན་ལ། ། དགྱེས་པ་མེ་ཞེས་རྣམ་པར་བཤད། ། ཐམས་ཅད་བདག་ནི་རྟག་འགྲོ་བ། ། རྟག་ཏུ་བཞུགས་པ་ནམ་མཁའི་ཁམས། ། ཞེས་སོ། ། གཉིས་པ་ཐུན་མོང་མ་ཡིན་པ་འཇིག་རྟེན་ལས་འདས་པའི་ལྷའི་རྟེན་ཆོས་འབྱུང་ལ་སོགས་པ་སྟོན་པ་ནི།
དེ་ཡང་གསང་བ་ནི་ཆོས་ཀྱི་འབྱུང་གནས་གྲུ་གསུམ་པ་དཀར་པོ་སྟེ། ཆོས་འབྱུང་གི་དབྱིབས་གྲུ་གསུམ་དེ་ཉན་ཐོས་ལ་སོགས་པ་ལ་གསང་བར་བྱ་བས་སོ། ། མཆོག་ནི་རི་རབ་ཀྱི་སྟེང་དུ་སྣ་ཚོགས་རྡོ་རྗེ་བསྒོམ་པ་སྟེ། ཕྱོགས་ཐམས་ཅད་དུ་འཕྲིན་ལས་སྣ་ཚོགས་པས་སེམས་ཅན་གྱི་དོན་མཆོག་ཏུ་མཛད་པ་མཚོན་པའོ། ། དགྱེས་པ་ནི་སྣ་ཚོགས་རྡོ་རྗེའི་ལྟེ་བའི་སྣ་ཚོགས་པདྨ་སྟེ། དེ་ཡང་པདྨ་འདམ་ནས་སྐྱེས་ཀྱང་འདམ་གྱི་ཉེས་པས་མ་གོས་པ་དང་འདྲ་བར། ཡང་དག་པར་རྫོགས་པའི་སངས་རྒྱས་ཀྱང་སོ་སོར་ཀུན་དུ་རྟོག་པའི་ཡེ་ཤེས་ཀྱི་རང་བཞིན་ཉིད་ཀྱིས་འཁོར་བར་བཞུགས་ནས། སེམས་ཅན་གྱི་དོན་བྱེད་ཀྱང་འཁོར་བའི་ཉེས་པས་མ་གོས་པ་མཚོན་པ་དགྱེས་པ་ཞེས་བྱའོ། ། ཐམས་ཅད་བདག་ཉིད་ནི་གཞལ་ཡས་ཁང་བརྩེགས་མ་དེ་རྒྱུ་རིན་པོ་ཆེ་སྣ་ཚོགས་ཐམས་ཅད་ལས་གྲུབ་པ་ཡིན་པས་སོ། ། དེ་ལྟ་བུའི་རྟེན་ནམ་གནས་དེར་འཇིག་རྟེན་ལས་འདས་པའི་ལྷ་རྣམས་རྟག་ཏུ་བཞུགས་ཞེས་བྱའོ། །
ད་ནི་བརྟེན་པ་ལྷ་བསྐྱེད་བསྟན་ལ། དེ་ལ་སྤྱིར་སྦྱང་གཞི་སེམས་ཅན་ལ་སྐྱེ་གནས་བཞི་ཡོད་ལ། དེའི་སྦྱོང་བྱེད་ལྷ་བསྐྱེད་པའང་སྐྱེ་གནས་བཞི་དང་སྦྱར་ནས་བསྒོམ་པ་མངོན་པར་བརྗོད་པའི་རྒྱུད་བླ་མར་བསྐྱེད་རིམ་གྱི་སྒྲུབ་ཐབས་བདུན་ཅུ་རྩ་ལྔ། སྒོང་སྐྱེས་གཙོ་བོར་བྱས་པའི་སྐྱེ་གནས་བཞི་ཀ་དང་སྦྱར་བ་སྟོན་པ་ལས། འདིར་མངལ་སྐྱེས་དང་སྒོང་སྐྱེས་གཉིས་དང་སྦྱར་ནས་གསུངས་པ་ནི། ལྷ་མངལ་སྐྱེས་དང་སྦྱར་ན། ཐོག་མར་ཡེ་ཤེས་ཀྱི་ཚོགས་སྟོང་པར་བསྒོམ་པའི་བར་དུ་བྱས་ལ། དེ་ནས་རྟེན་རི་རབ་དང་པདྨའི་བར་དུ་བསྐྱེད་པ་དང༌། དེར་བསྟན་པ་ལྷ་མངོན་པར་བྱང་ཆུབ་པ་ལྔས་གཙོ་བོ་བསྐྱེད་པ་ནི། སྣ་ཚོགས་པདྨའི་ལྟེ་བར་ཨཱ་ལི་ལས་ཟླ་བ།
དེའི་སྟེང་དུ་ཀཱ་ལི་ལས་ཉི་མ། དེ་གཉིས་ཀྱི་བར་དུ་ཧཱུྃ་བསམ་སྟེ། དེ་ལས་འོད་འཕྲོས་པས་ཉི་མའི་སྟེང་གི་ནམ་མཁའ་ལ། ཨོཾ་ཨཱཿཧཱུྃ་གསུམ་རིམ་པ་བཞིན་དུ་བསམ། དེའི་སྟེང་དུ་སྣ་ཚོགས་པདྨ། དེར་ཉི་མ་ལ་ཡི་གེ་ཧཱུྃ་ནཱ་ད་ཁ་དོག་དམར་པོ་ཆ་ཕྲ་བ་དང་ལྡན་པ་བསམ་སྟེ། དེ་ནས་ཨོཾ་ནས་རིམ་གྱིས་ཡར་ལ་གཅིག་ལ་གཅིག་ཐིམ་ནས་ཧཱུྃ་གིས་ནཱ་ད་ཙམ་དུ་འདུས་ནས། དེ་ཀར་ཀར་ལ་སོགས་པའི་སྒྲ་དང་བཅས་ཏེ་ཉི་ཟླའི་བར་གྱི་ཧཱུྃ་ལ་ཞུགས་པས། གཙོ་བོ་ཡབ་ཡུམ་དང་གཞལ་ཡས་ཁང་དུས་གཅིག་ལ་བསྐྱེད་པ་ནི། མཁའ་འགྲོ་ཀུན་དངོས་ཞེས་པས་བསྟན་ཏེ།
དེ་ཡང་མཁའ་འགྲོ་ཀུན་ནི་རྣལ་འབྱོར་མ་སུམ་ཅུ་རྩ་དྲུག་ཡིན་ལ། དངོས་ནི་དཀྱིལ་འཁོར་པའི་ལྷ་རྣམས་ཀྱི་དངོས་གཞིའམ། བདག་པོ་གཙོ་བོ་ཡབ་ཡུམ་གཉིས་ཡིན་པས་སོ། ། དེ་ནས་ཡབ་ཡུམ་གཉིས་ཀྱི་གནས་ལྔ་དང་རྡོ་རྗེ་དང་པདྨ་བྱིན་གྱིས་བརླབས་ཏེ་རྡོ་རྗེ་དང་པདྨ་སྙོམས་པར་ཞུགས་པ་ལས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཡབ་ཡུམ་གཉིས་ཀྱི་ཞལ་དུ་ཞུགས་ཏེ་ཐུགས་ཀར་ཞུ་བའི་ཐིག་ལེ་དཀར་དམར་གཉིས་རྡོ་རྗེ་དང་པདྨའི་བར་དུ་ཕབ་པ་ལས་བདེ་བ་སྐྱེས་པ་ནི་སེམས་དཔའོ། ། དེ་ནས་རྒྱུ་རྡོ་རྗེ་འཛིན་པ་ཡབ་ཡུམ་ཞུ་ནས་ཐིག་ལེ་དཀར་དམར་གཉིས་སུ་གྱུར་པ་ནི་རྡོ་རྗེ་སེམས་དཔའ་སྟེ། རྡོ་རྗེ་ནི་སྟོང་པ། སེམས་དཔའ་ནི་བདེ་བ་ཡིན་པས་བདེ་སྟོང་དབྱེར་མེད་ཀྱི་ངོ་བོར་གྱུར་པའོ། ། དེ་ནས་ཨ་བྷི་དྷ་ནའི་རྒྱུད་དུ་གསུངས་པ་ལྟར་ཕྱོགས་བཅུ་ནས་འདུས་ཏེ། གཞལ་ཡས་ཁང་གི་ཕྱི་རོལ་ན་བཞུགས་པའི་ལྷ་མོ་རྣམས་ཀྱིས་གླུས་བསྐུལ་ཏེ་སྐུལ་བྱེད་རྣམས་ཀྱང་ཐིག་ལེ་ལ་ཐིམ།
ཐིག་ལེ་ལས་ས་བོན་ཧཱུྃ་དང་ཨ་གཉིས་སུ་གྱུར། དེ་ལས་ཕྱག་མཚན་གཉིས་སུ་གྱུར། དེ་ལས་འབྲས་བུ་རྡོ་རྗེ་འཆང་ཡབ་ཡུམ་དུ་བཞེངས་པ་ནི། འདི་ནི་རང་བྱུང་བཅོམ་ལྡན་དཔའ་སྟེ། དེ་ཡང་འདི་ནི་ཞེས་པ་གཙོ་བོ་ཡབ་ཡུམ། རང་བྱུང་ནི་མངོན་བྱང་ལྔ་ལ་སོགས་པས་བསྐྱེད་པ་མ་ཡིན་པར། ཐིག་ལེ་ཆོས་ཀྱི་སྐུའི་ངོ་བོ་ལས་རང་བྱུང་བ་དང༌། དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པས་ན་བཅོམ་ལྡན་ནོ། ། བདུད་བཞི་ལ་སོགས་པ་ཐམས་ཅད་ལས་རྒྱལ་བའམ་གཙོ་བོ་ཡིན་པས་ན་དཔའ་བའོ། ། མཁའ་འགྲོ་དྲྭ་བ་ནི་འཁོར་གྱི་མཁའ་འགྲོ་མ་སུམ་ཅུ་སོ་དྲུག་ཡིན་ལ།
དེ་རྣམས་ཀྱི་གཙོ་བོ་ཡིན་པས་ན་སྡོམ་པ་ཞེས་བྱ་སྟེ། དེས་ནི་གཙོ་བོ་བསྐྱེད་པ་དང་པོའི་རྣལ་འབྱོར་བསྟན་ཏོ། ། དེ་ལྟར་གཙོ་བོ་འབྲས་བུ་རྡོ་རྗེ་འཆང་དུ་བཞེངས་པ་དེས་འཁོར་བསྐྱེད་པ་དཀྱིལ་འཁོར་རྒྱལ་མཆོག་སྤྲུལ་བ་ནི། སྒྲའི་ཚུལ་ཞེས་པ་ལ་སོགས་པ་ཚིག་གཉིས་ཀྱིས་སྟོན་ཏེ། དེ་ཡང་སྒྲ་ནི་དཀྱིལ་འཁོར་སྤྲུལ་པའི་ཕྱིར་ཡབ་ཡུམ་སྙོམས་པར་ཞུགས་པའི་སྒྲ། ཡི་གེ་ཧཱུྃ་དང་ཨ་རུ་གྲག་པ་དེས་ཕྱོགས་བཅུའི་དེ་བཞིན་གཤེགས་པ་རྣམས་སྤྱན་དྲངས་ཏེ། ཚུལ་ནི་གཙོ་བོ་ཡབ་ཡུམ་གཉིས་ཀྱི་ཞལ་དུ་ཞུགས་པས། ཐུགས་ཀ་གཉིས་སུ་ཞུ་བ། གཉིས་ཀའི་རྩ་དབུ་མའི་ལམ་ནས་ཞུགས་ནས། ཡུམ་གྱི་པདྨར་ཐིག་ལེ་དཀར་དམར་གཉིས་འདྲེས་པ་ལས།
ལྷ་སུམ་ཅུ་རྩ་བདུན་གྱི་དཀྱིལ་འཁོར་བསྐྱེད་དེ། ནག་པོ་པའི་མངོན་པར་རྟོགས་པ་ལྟར་དཀྱིལ་འཁོར་ཕྱིར་དབྱུང་བའི་ཚུལ་བྱ་བ་ནི། སྒྲ་ཡི་ཚུལ་ལས་ངེས་འབྱུང་ཞིང༌། ། ཞེས་བྱའོ། ། ཡང་སྒྲ་ནི་ཤེས་རབ་ཡུམ་ཡིན་ལ། ཚུལ་ནི་ཐབས་ཡིན་ཞིང༌། དེ་ལས་ངེས་འབྱུང་ཞིང་ཞེས་བྱ་བ་ནི། ཡབ་ཡུམ་ཐབས་ཤེས་རབ་སྙོམས་པར་ཞུགས་པ་ལས་དཀྱིལ་འཁོར་གྱི་ལྷ་རྣམས་དབྱུང་ཞེས་ཀྱང་གསུང་ངོ༌། ། དེ་ལྟ་བུའི་བསྐྱེད་པའི་རིམ་པ་དེ་རྣམས་ཀྱང་གང་ཟག་སུའི་སྤྱོད་ཡུལ་ཡིན་ཞེ་ན། དམ་ཚིག་སྤྱོད་པ་སྟེ།
དམ་ཚིག་ནི་བུམ་པའི་དབང་ཐོབ་པ་དང༌། དམ་ཚིག་སུམ་ཅུ་ཐམ་པ་རྣམས་ཡིན་ལ། སྤྱོད་པ་ནི་དེ་རྣམས་དང་པོ་རང་གི་བླ་མ་ལས་ཐོབ་ལ། ཕྱིས་མ་ཉམས་པར་སྲུང་བ་དེ་ལྟ་བུའི་གང་ཟག་གི་སྤྱོད་ཡུལ་ཡིན་པས་ན། སྤྱོད་ཡུལ་ཅན་ཞེས་བྱ་སྟེ། འདི་ནི་བཤད་པ་འོག་མ་རྣམས་ལ་ཡང་འདྲ་བར་ཤེས་པར་བྱས་ལ། དེ་ཡན་ཆད་ལྷ་མངལ་སྐྱེས་དང་སྦྱར་བའི་དབང་དུ་བྱས་ནས་དམ་ཚིག་གི་དཀྱིལ་འཁོར་བསྐྱེད་པ་ཙམ་བསྟན་ནོ། ། གཉིས་པ་ལྷ་སྒོང་སྐྱེས་ཀྱི་དབང་དུ་བྱས་ན། སྟོང་པ་ཉིད་བསྒོམ་པ་ནས་རྟེན་བསྐྱེད་པའི་བར་ནི་སྔར་དང་འདྲ་ལ། དེ་ནས་ནམ་མཁའ་ལ་སྔར་སྟོང་པར་བསྒོམས་པའི་སེམས་ཉིད་དེ་ནཱ་དར་བསམ།
དེ་ལས་ཨཱ་ལི་ཚར་གཉིས་བྱུང་སྟེ། སྣ་ཚོགས་པདྨའི་ལྟེ་བར་བསམ་པ་ལས་ཟླ་བ། ཡང་ཀཱ་ལི་དམར་པོ་བཞི་བཅུ་པོ་ཚར་གཉིས་བྱུང་བ་ཟླ་བའི་སྟེང་དུ་འཕྲོས་ཏེ། ཟླ་བ་དེ་འོད་དམར་པོ་དང་བཅས་པར་བསྒོམ། དེ་ནས་ནམ་མཁའི་ནཱ་ད་དེ་ལས་ཐིག་ལེ་ནས་རིམ་གྱི་ཧཱུྃ་རྫོགས་པ་གཅིག་ཏུ་གྲུབ་པ་དེ་ཟླ་བའི་སྟེང་དུ་བབ་པར་བསམ་པ་དང༌། ཟླ་བ་དང་ཧཱུྃ་གྱུར་པ་ལས་རྟེན་དང་བརྟེན་པ་ཐམས་ཅད་དུས་གཅིག་ལ་བསྐྱེད་པ་ནི། སྐུ་གསུམ་གང་རུང་གཅིག་ལ་དམིགས་པ་ཡིན་ཏེ། འབྲས་བུ་སྤྱི་ལ་དམིགས་པ་ཡིན་པས། དཔལ་ནཱ་རོ་པའི་བཞེད་པས་ལྷ་སྒོང་སྐྱེས་ཀྱི་སྐྱེད་ཆོག་སློབ་དཔོན་ལཱུ་ཧི་པའི་དགོངས་པ་བསྐངས་པ་དང༌། རྒྱུད་འདིའི་སྟེང་དུ་གསུངས་པ་དགོངས་པ་མི་འདྲ་བར་བཞེད་པ་ཡིན་གསུང་ངོ༌། །
དེ་ཡང་དེའི་གཞུང་ནི་མས་རིམ་གྱིས་སྦྱོར་བས། དང་པོ་སྒྲའི་ཚུལ་ལས་ཞེས་པ་ལ་སོགས་པའི་རྐང་པ་གཉིས་དང་སྦྱར་བར་བྱ་སྟེ། སྒྲ་ནི་ནམ་མཁའི་ནཱ་ད་ཡིན་ལ། ཚུལ་ནི་དེ་ལས་བྱུང་བའི་ཟླ་བ་དམར་པོའི་སྟེང་གི་ཡི་གེ་ཧཱུྃ་ངོ༌། ། ངེས་འབྱུང་ཞིང་ནི་དེ་གྱུར་པ་ལས་དཀྱིལ་འཁོར་གྱི་ལྷར་འབྱུང་བའོ། ། དེ་ནི་ལྷ་བསྐྱེད་པའི་ཆོ་གའི་དབང་དུ་བྱས་པ་ཡིན་ཏེ། དེ་ལྟ་བུའི་སྐྱེད་པའི་རིམ་པ་གང་ཟག་སུས་བསྒོམ་ཞེ་ན། གང་ཟག་སྔར་བཤད་པའི་དམ་ཚིག་སྤྱོད་པའི་སྤྱོད་ཡུལ་ཅན་ཅིག་གིས་བསྒོམ་ཞེས་པའི་དོན་ནོ། ། དེ་ལྟར་བསྐྱེད་པའི་ལྷ་དེ་རང་གང་ཡིན་ཞེ་ན། འདི་ནི་སྟེ་ལྷ་སུམ་ཅུ་རྩ་བདུན་པོ་འདི་ནི་རང་བྱུང་སྟེ་ནམ་མཁའི་ནཱ་ད་ལས་བྱུང་བ་དང༌།
བཅོམ་ལྡན་དཔའ་ནི་ལྷ་རྣམས་ཀྱི་གཙོ་བོའོ། ། གང་གི་གཙོ་བོ་ཡིན་ཞེ་ན་མཁའ་འགྲོ་དྲྭ་བའི་སྟེ། དཀྱིལ་འཁོར་བའི་ལྷ་མོ་སུམ་ཅུ་རྩ་བདུན་ཡིན་ལ། སྡོམ་པ་ནི་དེ་རྣམས་ཀྱི་གཙོ་བོ་ཞེས་པའི་དོན་ནོ། ། དེ་ཉིད་དམ་ཚིག་གི་དཀྱིལ་འཁོར་ཡིན་པས་ན། མཁའ་འགྲོ་ཀུན་དངོས་ཞེས་བྱ་སྟེ། དེ་ནི་འབྲས་བུ་སྤྱི་ལ་དམིགས་པའི་དབང་དུ་བྱས་པའོ། ། དེ་ནས་ལུས་ལ་ལྷ་རྣམས་རྫོགས་པར་དགོད་པ་ལོངས་སྤྱོད་རྫོགས་པའི་སྐུ་ལ་དམིགས་པ་ནི་སེམས་དཔའ་སྟེ། དེ་ཡང་གོ་ཆ་ཆེན་པོ་ཡིན་པས་དེས་ལུས་སྲུང་བས་ན་དཔའ་བའོ། ། དེ་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཆོས་ཀྱི་སྐུ་ལ་དམིགས་པ་ནི།
རྡོ་རྗེ་སེམས་དཔའ་ཞེས་པས་བསྟན་ཏེ། དེ་ཡང་ཆོས་ཀྱི་སྐུའི་ཡོན་ཏན་གྱི་ཆའམ་རྒྱུ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡིན་པས་ཆོས་སྐུ་འཐོབ་པའི་རྒྱུའི་ཆ་ནས་དེ་སྐད་ཅེས་བྱའོ། ། དེ་ནས་སྤྲུལ་པའི་སྐུ་ལ་དམིགས་པའི་ཕྱོགས་གཅིག་བདེ་བར་རྟོགས་པར་བྱ་བའི་ཕྱིར། གསང་བའི་མཆོད་པའམ་དེ་ཁོ་ན་ཉིད་ཀྱི་མཆོད་པ་ནི་བདེ་བའི་མཆོག་ཅེས་པས་བསྟན་ཏེ། དེ་ཉིད་ཀུན་ཏུ་སྤྱོད་པའི་རྒྱུད་ཀྱི་དབང་དུ་བྱས་ནས། ཡེ་ཤེས་སེམས་དཔའ་གཞུག་པ་ཡབ་ཡུམ་གཉིས་ཀྱི་གོ་ཆ་བགོ་བ། དབང་བསྐུར་བ་མཆོད་པ་དང་བཞི་ནི་བྱ་བ་སྣ་ཚོགས་པ་བྱེད་པར་ཆོས་མཐུན་པ་དང༌། སྤྲུལ་པའི་སྐུ་ཐོབ་པར་བྱེད་པས་དེ་སྐད་ཅེས་བྱ་སྟེ། དེ་ལྟར་ལྷ་མངལ་སྐྱེས་ཀྱི་ཚུལ་གྱིས་ནི་དམ་ཚིག་གི་དཀྱིལ་འཁོར་བསྐྱེད་པ་ཙམ་ལས་མ་བསྟན། ལྷ་སྒོང་སྐྱེས་ལྟར་ན་བསྐྱེད་རིམ་གྱི་ལུས་སམ་མངོན་པར་རྟོགས་པ་ཕལ་ཆེར་རྫོགས་པར་བསྟན་ནོ། །
ཡང་རྡོ་རྗེའི་ཚིག་དེ་ཉིད་ལ་དོན་ལ་སྦྱར་བའི་བཤད་པ། གཉིས་པ་རྫོགས་པའི་རིམ་པ་སྟོན་པ་ནི། ཆོས་ཀྱི་ཕྱག་རྒྱའི་ཕྱོགས་གཅིག་རིམ་པ་བཞི་དང་སྦྱར་ན། དེ་ཡང་གསང་བ་མཆོག ཅེས་པ་ལ་སོགས་པའི་ཚིག་གཉིས་ཀྱིས་རྒྱུད་ཀྱི་རིམ་པ་བསྟན། སྒྲའི་ཚུལ་ཞེས་པ་ལ་སོགས་པའི་ཚིག་གཉིས་ཀྱིས་སྔགས་ཀྱི་རིམ་པ་བསྟན། མཁའ་འགྲོ་ཀུན་དངོས་ལ་སོགས་པའི་ཚིག་གཉིས་ཀྱིས་ཡེ་ཤེས་ཀྱི་རིམ་པ་བསྟན། འདི་ནི་རང་བྱུང་ལ་སོགས་པའི་ཚིག་གཉིས་ཀྱིས་གསང་བའི་རིམ་པ་བསྟན་ཏོ། ། དེ་ལ་དང་པོ་རྒྱུད་ཀྱི་རིམ་པས་འཁོར་ལོ་བཞི་དང༌། རྩ་གསུམ་སྟོན་པ་ནི།
གསང་བ་ཞེས་པས་ལྟེ་བ་སྤྲུལ་པའི་འཁོར་ལོ་བསྟན་ཏེ། དེའི་ངེས་ཚིག་ནི་ལྟེ་བའི་རྩ་མདུད་ཀྱི་ནང་ན་ཨྃ་སྦས་ནས་ཡོད་པས་ལྟེ་བ་ལ་མཆོག་གི་སྙིང་གའི་ཆོས་ཀྱི་འཁོར་ལོ་བསྟན་ཏེ། དེ་ཡང་སྙིང་གའི་འཁོར་ལོ་དེ་མཆོག་ཡིན་པས་སོ། ། དགྱེས་པས་ནི་མགྲིན་པ་ལོངས་སྤྱོད་ཀྱི་འཁོར་ལོ་བསྟན་ཏེ། དེར་རོ་དུ་མ་ལ་ལོངས་སྤྱོད་པས་སོ། ། ཐམས་ཅད་བདག་ཉིད་ནི་སྤྱི་བོ་བདེ་བ་ཆེན་པོའི་འཁོར་ལོ་སྟེ། དེ་ཡང་བྱང་ཆུབ་ཀྱི་སེམས་ཀྱི་རྟེན་སྤྱི་བོ་ན་གནས་པས་སོ། ། རྟག་ཏུ་བཞུགས་པ་ནི་རྩ་གསུམ་སྟེ། དེ་ནས་རླུང་དང་བྱང་ཆུབ་ཀྱི་སེམས་འབར་བ་དང་འཛག་པ་དང་མངོན་དུ་བྱེད་པའི་ཕྱིར་རོ། ། དེ་ནི་རྒྱུད་བཤད་པའི་གོ་རིམ་ཡིན་ལ་དོན་མངོན་པར་རྟོགས་པ་ཉམས་སུ་ལེན་པའི་གོ་རིམ་ནི།
དང་པོ་རྒྱུད་ཀྱི་རིམ་པ་འཁོར་ལོ་བཞི་ཡིག་འབྲུ་དང་བཅས་པ་དང༌། རྩ་གསུམ་དམིགས་ཡུལ་དུ་གསལ་གདབ་པ་རིམ་པ་བཞི་པ་དང་དཔྱིད་ཀྱི་ཐིག་ལེར་སྟོན་པ་ལྟར་བྱས་ལ། དེ་ནས་སྔགས་ཀྱི་རིམ་པ་ལམ་དུ་བྱ་བ་ནི། སྒྲའི་ཚུལ་ལས་ཞེས་པ་ལ་སོགས་པའི་ཚིག་གཉིས་ཀྱིས་སྟོན་པ་ནི། དེ་ཡང་དང་པོ་ཟླ་བ་ཕྱེད་ཀྱི་བར་དུ་འབྱུང་བ་བཞིའི་རླུང་ཆ་མཉམ་པས་ལས་ཀྱི་རླུང་གི་ནུས་པ་བསྐྱེད་ལ། དེ་ནས་མེའི་ནུས་པ་བསྐྱེད་དེ། རླུང་རེག་བྱ་དྲོད་ཀྱི་རང་བཞིན་ཅན། སེམས་ཀྱི་ངོ་བོ་ལྟེ་བ་ནས་སྦར་བ་ནི་སྒྲ་ཡིན་ལ། དེས་སྤྱི་བོ་ནས་ཐིག་ལེའི་གཟུགས་ཀྱིས་འབབ་པ་ནི་ཚུལ་ལོ། ། དེ་ལྟར་གཏུམ་མོ་སྟོབས་སུ་གྱུར་ནས།
གཏུམ་མོའི་མེ་བདག་ཉིད་ཀྱི་སྣ་བུག་གཡས་པ་ནས་སྤྲོས་ཏེ། ཕྱོགས་བཅུའི་དེ་བཞིན་གཤེགས་པའི་ཤངས་བུག་གཡོན་པ་ནས་འཇུག་པ་དང༌། ཐུགས་ཀར་ཞུགས་པ་ལ་སོགས་པ་ནི་སྔགས་ཀྱི་རིམ་པའོ། ། རིམ་པ་བཞི་ལ་སོགས་པར་དེ་བཞིན་གཤེགས་པའི་བདུད་རྩིའི་བཅུད་ཀྱིས་རང་གི་སྤྱི་བོ་གང་བའི་བར་ལ་སྔགས་ཀྱི་རིམ་པ་ཡིན་པར་བཤད་པ་ནི་དགོངས་པ་སོ་སོ་ཡིན་གསུང་ངོ༌། ། དེ་ལྟ་བུའི་སྔགས་ཀྱི་རིམ་པ་དེ་སུའི་སྤྱོད་ཡུལ་ཡིན་ཞེ་ན། དམ་ཚིག་སྤྱོད་པའི་སྤྱོད་ཡུལ་ཅན་དེ་བསྐྱེད་རིམ་ལ་བརྟན་པ་ཐོབ་ནས་རྫོགས་རིམ་བསྒོམ་པའི་སྤྱོད་ཡུལ་ལོ། ། དེ་ནས་ཡེ་ཤེས་ཀྱི་རིམ་པ་འབྱུང་བ་ནི། གཏུམ་མོའི་མེས་དེ་བཞིན་གཤེགས་པའི་རྒྱུད་ཀྱི་བདུད་རྩིའི་བཅུད་བསྡུས་ཏེ། དེ་བཞིན་གཤེགས་པའི་ཤངས་བུག་གཡས་པ་ནས་བྱུང་ནས་བདག་གི་སྣ་བུག་གཡོན་པ་ནས་ཞུགས། སྤྱི་གཙུག་གི་སྒོ་བརྒྱུད་ནས་སོ་འགྲམ་སོའི་མཚམས་ནས་སོང་སྟེ།
རྐན་ཐམས་ཅད་ཁེངས་པའི་བར་དུ་དགའ་བ་ཉམས་སུ་མྱོང་བ་སྐྱེས་པ་དེའི་དུས་ལ་མཁའ་འགྲོ་ཀུན་དངོས་ཞེས་བྱའོ། ། དེ་ནས་མགྲིན་པ་ལོངས་སྤྱོད་ཀྱི་འཁོར་ལོ་ནས་སྙིང་ག་ཆོས་ཀྱི་འཁོར་ལོ་བྱང་ཆུབ་ཀྱི་སེམས་ཕྱིན་པའི་བར་དུ། མཆོག་དགའི་ཉམས་སུ་མྱོང་བ་སྐྱེ་ལ། གནས་གཉིས་པོ་དེར་བདེ་བ་ལ་ལོངས་སྤྱོད་རྫོགས་པའི་སྐུ་ཡིན་པས་དེ་ལ་སེམས་དཔའ་ཞེས་བྱའོ། ། དེ་ནས་སྙིང་ག་ནས་ལྟེ་བར་བྱང་ཆུབ་ཀྱི་སེམས་ཕྱིན་པའི་དུས་སུ་དགའ་བྲལ་གྱི་ཉམས་སུ་མྱོང་བ་སྐྱེ་ལ། དེའི་ཚེ་གནས་ལས་མིང་བཏགས་པས་སྤྲུལ་པའི་སྐུ་ཡིན་ཞིང༌། དེའི་དུས་ལ་རྡོ་རྗེ་སེམས་དཔའ་ཞེས་བྱའོ། ། དེ་ནས་ཐིག་ལེ་དང་བདེ་བས་ལུས་ཐམས་ཅད་ལ་ཁྱབ་པ་ནི་ལྷན་ཅིག་སྐྱེས་པའི་ཡེ་ཤེས་དང༌། བདེ་བ་ཆེན་པོའི་སྐུ་ཡིན་ཞིང་དེའི་དུས་ལ་བདེ་བའི་མཆོག་ཅེས་བྱ་སྟེ། དེ་དག་གིས་ནི་ཡེ་ཤེས་ཀྱི་རིམ་པ་ཡས་བབ་པའི་དགའ་བ་བཞིའི་ཉམས་མྱོང་ལ་སྐུ་གསུམ་དུ་བསྟན་ཏོ། །
དེ་ནས་རླུང་དང་བྱང་སེམས་ཡར་བཟློག་པའི་དགའ་བ་བཞིས་གསང་བའི་རིམ་པ་འབྱུང་བ་ནི་དེ་ཡང་ཡར་བཟློག་པའི་གནས་སྐབས་ལ། འཁོར་ལོ་བཞི་ལ་བརྟེན་ནས་དགའ་བ་བཞི་སྐྱེས་པའི་མཐར། རྩ་ཐ་དད་ནས་ཁམས་ཐ་དད་དུ་རྒྱུ་བས་ལུས་ཟག་བཅས་སུ་གནས་པ་དེས་བྱང་སེམས་ཐམས་ཅད་དབུ་མར་ཐིམ་པས་པྲ་སེན་ལྟ་བུ་དྭངས་ཤིང་ཐོགས་པ་མེད་པའི་སྐུ་རུ་གྱུར། རྩ་ཐ་དད་ནས་རླུང་ཐ་དད་རྒྱུ་བ་དེ། དབུ་མར་ཐིམ་པས་སེམས་རྟོག་མེད་རྣལ་མ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་སུ་གྱུར་པ་ཡིན་ནོ། ། དེ་ཡང་མཁའ་འགྲོ་དྲྭ་བའི་སྡོམ་པ་ཡིན་གྱིས་ཡས་བཟློག་པའི་དགའ་བ་བསྟན། དཔའ་ཞེས་པས་མཆོག་དགའ་བསྟན། བཅོམ་ལྡན་གྱིས་དགའ་བྲལ་བསྟན། འདི་ནི་རང་འབྱུང་གིས་ལྷན་ཅིག་སྐྱེས་པའི་ཡེ་ཤེས་བསྟན་པ་ཡིན་ཏེ། དེ་དག་ནི་གསང་བའི་རིམ་པ་སྟེ་ཐོབ་པར་བྱ་བའི་འབྲས་བུ་ཡིན་ནོ། །
དེ་ལྟར་གསང་བ་དོན་ལ་སྦྱར་བ་བསྟན་ནས། ད་ནི་གསང་བ་དཔེ་དོན་གཉིས་ཀ་ལ་སྦྱར་བ་སྟོན་པ་ནི། ཐོག་མ་ཞེས་པ་ལ་སོགས་པའི་ཚིག་གཉིས་སྨོས་ཏེ། དེ་ལ་དང་པོ་དོན་དང་སྦྱར་ན་ཐོག་མ་ནི་དམ་ཚིག་གི་འཁོར་ལོའི་ལྷ་སུམ་ཅུ་རྩ་བདུན་བསྐྱེད་ནས། དེ་ལ་དམིགས་པ་རྩེ་གཅིག་ཏུ་གནས་པ་ལས། ཐ་མལ་པའི་རྟོག་པའི་གཡེང་བ་ཞི་སྟེ་བདེ་བ་ཉམས་སུ་མྱོང་བ་དང༌། དབུས་ཏེ་ལུས་ཀྱི་དཀྱིལ་འཁོར་ལ་དམིགས་པས་བདེ་བ་ཉམས་སུ་མྱོང་བ་དང༌། ཐ་མ་དེ་ཁོ་ན་ཉིད་ཀྱི་མཆོད་པའི་དུས་སུ་བདེ་བ་མི་རྟོག་པ་ཉམས་སུ་མྱོང་བ་གསུམ་མོ། ། དེ་ལྟ་བུའི་བདེ་བ་དེ་ཡང་འཁོར་ལོ་གསུམ་གྱི་ལྷ་ཙམ་ལ་དམིགས་པས་སྐྱེའམ་ཞེ་ན། འཇིག་རྟེན་གསུམ་དུ་རྙེད་པར་དཀའ། །
ཞེས་སྨོས་པས་འཇིག་རྟེན་གསུམ་ནི་སྐུ་གསུང་ཐུགས་ཀྱི་འཁོར་ལོ་གསུམ་ཡིན་ལ། རྙེད་པར་དཀའ་བ་ནི་འཁོར་ལོ་ལྔ་མ་ཚང་བའི་འཁོར་ལོ་གསུམ་པོ་ཙམ་ལ་དམིགས་པ་ལས། གོང་མ་ལྟ་བུའི་བདེ་བ་གསུམ་པོ་རྙེད་པར་དཀའ་སྟེ། དེ་རྙེད་པ་ལས་འཁོར་ལོ་ལྔའི་ལྷ་ཚང་བར་བསྒོམ་དགོས་ཞེས་པའི་དོན་ནོ། ། ཡང་དེ་ཉིད་གཉིས་པ་དཔེ་ལ་སྦྱར་བ་ནི། ཐོག་མ་དབུས་མཐར་གནས་པའི་འཇིག་རྟེན་གསུམ་ཞེས་པ་སྦྱར་ཏེ། དེ་ཡང་ཐོག་མའི་འཇིག་རྟེན་དགའ་བ། དབུས་མཆོག་དགའ། ཐ་མ་དགའ་བྲལ་ཡིན་ལ། རྙེད་པར་དཀའ་ནི་དགའ་བ་གསུམ་པོ་དེ་ལས།
ལྷན་ཅིག་སྐྱེས་པའི་དགའ་བ་རྙེད་པར་དཀའ་ཞེས་པའི་དོན་ནོ། ། གསུམ་པ་དེ་མཚོན་པའི་དཔེ་འབའ་ཞིག་དང་སྦྱར་བ་ནི། ཇི་ལྟར་ཞེས་པ་ལ་སོགས་པའི་ཚིག་གཉིས་སྨོས་ཏེ། དེ་ཡང་རིམ་པ་བཞིའི་གསང་བའི་རིམ་པའི་སྐབས་སུ་དགའ་བ་བཞིའི་བདེ་བ་ཉམས་སུ་མྱོང་བ་དེ་དཔེ་ཅི་དང་འདྲ་ཞེ་ན། ལས་གྱི་ཕྱག་རྒྱ་ལ་བརྟེན་པའི་བདེ་བ་དང་འདྲ་བར་སྐྱེའོ། ། ཞེས་སྟོན་པ་ནི། དང་པོར་ཞག་གསུམ་ཕྲག་ལྔར་འཇམ་རླུང་སྦྱངས་ལ། དེ་ནས་ཕྱག་རྒྱ་དང་སྙོམས་པར་འཇུག་པར་བྱ་བ་ནི། དཔེར་ན་གཙུབ་སྟན་དང་གཙུབ་ཤིང་དང་སྐྱེས་བུའི་ལག་པ་ལས། དུ་བ་ལ་སོགས་པ་འབྱུང་བ་ལྟར།
དོན་ཇི་ལྟར་སྲུབ་དང་ནི་བསྲུབ་བྱ་སྟེ། ལས་ཀྱི་ཕྱག་རྒྱའི་ཆོས་འབྱུང་བསྲུབ་པ་ནི་སྲུབ་བྱེད་སྒྲུབ་པ་པོའི་རྡོ་རྗེའོ། ། སྦྱོར་བ་བྱས་པ་ནི་དེ་གཉིས་ཡང་དག་པར་སྦྱོར་བ་ལས། བདེ་བ་མི་རྟོག་པས་བརྒྱལ་བ་འབྱུང་ལ། དེ་ལ་སངས་རྒྱས་ཀྱི་ཡེ་ཤེས་མཚོན་ནུས་པའི་ཤེས་རབ་ཡེ་ཤེས་ཞེས་བྱ་སྟེ། གསང་བའི་རིམ་པའི་སྐབས་སུ་ཉམས་སུ་མྱོང་བའི་བདེ་བ་དེ་ཡང༌། དཔེའི་ཡེ་ཤེས་དེ་དང་འདྲ་བས་ན་དེ་བཞིན་ནོ་ཞེས་བྱའོ། ། དེ་ལྟར་གསང་བ་བཤད་པ་ལ་གཉིས་སུ་བྱས་པའི་ལམ་རིམ་པ་གཉིས་བསྟན་ནས། ད་ནི་གཉིས་པ་ལམ་རིམ་པ་གཉིས་ཉམས་སུ་བླངས་པའི་ཕན་ཡོན་འབྲས་བུའི་གསང་བ་བསྟན་པ་ནི། སྔགས་བཟླས་ཞེས་པ་ལ་སོགས་པ་སྨོས་ཏེ།
དེ་ལ་ཡང་གཉིས། ཐུན་མོང་གི་དངོས་གྲུབ་དང༌། མཆོག་གི་དངོས་གྲུབ་བོ། ། དེ་ཡང་དང་པོ་ཐུན་མོང་གི་དངོས་གྲུབ་ནི་སྔགས་བཟླས་ཞེས་པ་སྔགས་ཀྱི་བཟླས་པ་དང༌།

བསམ་གཏན་ཏེ་ཏིང་ངེ་འཛིན་དང༌། ལས་སོགས་ཀྱིས་བསྡུ་བ་འཁྲུལ་འཁོར་ལ་སོགས་པའི་སྦྱོར་བའི་ཆོ་གས་འགྲུབ་སྟེ། དེ་དབང་པོ་རབ་ལ་བསམ་གཏན་གྱིས་འགྲུབ་ལ། འབྲིང་བསམ་གཏན་དང་སྔགས་བཟླས་པ་གཉིས་ཀྱིས་འགྲུབ། ཐ་མ་འཁྲུལ་འཁོར་དང་གསུམ་གྱིས་འགྲུབ། ཤིན་ཏུ་ཐ་ཤལ་དུ་གྱུར་པ་དངོས་གྲུབ་ཀྱི་ཁ་སྐོང་དུ་གྱུར་པ་སྦྱིན་སྲེག་དང་བཞིས་འགྲུབ་པས་དེ་དག་གི་མངོན་པར་རྟོགས་པ་ལ་ཆོ་གའི་སྦྱོར་ཉིད་ཅེས་བྱའོ། ། གཉིས་པ་མཆོག་གི་དངོས་གྲུབ་ནི། ཀྱང་ཞེས་པས་བསྟན་ཏེ། ཐབས་དེ་དག་གིས་ཐུན་མོང་འགྲུབ་པར་མ་ཟད་མཆོག་ཀྱང་འགྲུབ་ཅེས་བྱའོ། ། དེ་ཐབས་གང་གིས་འགྲུབ་ཅེ་ན། ཡང་ཆོ་གའི་སྦྱོར་ཉིད་དེ།
སྔགས་ཀྱི་བཟླས་པ་དང་རིམ་པ་གཉིས་ཀྱི་བསམ་གཏན་ཁོ་ནས་འགྲུབ་ལ། རིམ་པ་གཉིས་པོ་དེ་ཡང་ཐབས་ཤེས་རབ་གཉིས་མེད་དུ་ཉམས་སུ་ལེན་པས་ན་ཡེ་ཤེས་ཏེ། དེ་ལྟ་བུའི་ལམ་འབྲས་བུ་དང་བཅས་པ་སྔར་མདོར་བསྟན་པར་བཤད་པ་རྣམས། རྒྱུད་ནི་གཞུང་གི་ཚོགས་ལས་གསུངས་པ་དེ་སྡུད་པ་པོ་ཕྱག་ན་རྡོ་རྗེ་ཁྱོད་ཀྱིས་མ་འོངས་པའི་དོན་དུ་མཉན་པར་གྱིས་ཤིག ཅེས་གདམས་པའོ། ། དེ་ལྟར་སྔར་བསྟན་པའི་རིམ་པ་གཉིས་བསྒོམས་པས་དེའི་ཕན་ཡོན་ནི། སྔགས་བཟླས་པ་དང་ཞེས་པ་ལ་སོགས་པས་འབྲས་བུ་དངོས་གྲུབ་གཉིས་འབྱུང་བར་བསྟན་ཀྱང༌། དེ་ལ་གྲོགས་རིགས་ལྡན་མ་མཆོད་པ་དང༌། དམ་ཚིག་བསྟེན་པ་མེད་པར་དངོས་གྲུབ་དེ་མྱུར་དུ་མི་འགྲུབ་པས་རིམ་པ་གཉིས་རྫོགས་པར་བྱེད་ཅིང༌། དངོས་གྲུབ་མྱུར་དུ་སྒྲུབ་པར་བྱེད་པའི་གསང་བ་སྒྲུབ་པ་སྟོན་པ་ལ།
དེ་ལ་བཞི་ལས་ལས་དང་པོའི་རིགས་ལྡན་མ་མཆོད་པ་སྟོན་པ་ནི། བར་མ་ཞེས་པ་ལ་སོགས་པ་སྨོས་ཏེ། དེ་ལ་རིགས་ལྡན་མ་ལ་གཉིས་ཏེ། ཕྱིའི་དང༌། ནང་གི་རིགས་ལྡན་མའོ། ། ཕྱི་ལ་ཡང་གཉིས་ཏེ། དང་པོ་ཕྱིའི་ཕྱིའི་རིགས་ལྡན་མ་ལཱ་མཱ་རིགས་ལྔ་དང༌། མཁའ་འགྲོ་མ་རིགས་དྲུག་དང་སྦྱོར་བའམ། རང་གི་རིགས་དང་རྗེས་སུ་མཐུན་པ་ཌོཾ་བི་ནཱི་ལ་སོགས་པ་སྟེ། དེ་ཡང་ལོ་གྲངས་བཅུ་དྲུག་མ་ནི་རྩ་རྒྱས་པས་རབ་ཡིན་ལ།
ལོ་ཉི་ཤུ་མ་དང་རྩ་ལྔ་མ་ནི་འབྲིང༌། ལོ་བཅུ་གཅིག་མ་དང༌། བཅུ་གཉིས་མ་གཉིས་ནི་རྩ་མ་རྒྱས་པ་དང་ཉམས་པས་ཐ་མའོ། ། དེ་ལྟ་བུ་དེའི་རྫས་དང་སྙོམས་འཇུག་ལ་སོགས་པས་མཆོད་པར་བྱའོ། ། གཉིས་པ་ཕྱིའི་ནང་གི་རིགས་ལྡན་མ་ནི་ཕྱི་བསྐྱེད་རིམ་ལ་ཕྱིའི་དཀྱིལ་འཁོར་དང༌། ལུས་ཀྱི་དཀྱིལ་འཁོར་ལ་གནས་པ་ཁ་དོག་དང་དབྱིབས་ཀྱི་རྣམ་པ་ཅན་གྱི་མཁའ་འགྲོ་མ་རྣམས་སོ། ། ནང་གི་རིགས་ལྡན་མ་ནི་རྫོགས་པའི་རིམ་པ་ལ་རང་གི་ལུས་ལ་ལུས་གྲུབ་པ་དང་ལྷན་ཅིག་གདོད་ནས་གྲུབ་པ་རྩ་སུམ་ཅུ་རྩ་བདུན་ནོ། ། ཕྱི་བསྐྱེད་པའི་རིམ་པ་ལའང་ལྷན་ཅིག་སྐྱེས་མ་ལ་སོགས་པ་གསུམ། ནང་རྫོགས་པའི་རིམ་པ་ལ་ཡང་གསུམ་དུ་འགྲོ་བ་ནི་འོག་ཏུ་འབྱུང་ངོ༌། ། དེ་ལྟ་བུ་དེ་ཡང་གཞུང་དང་སྦྱར་ན་བསྐྱེད་པའི་རིམ་པ་བས་ཕྱིའི་ཕྱིའི་རིགས་ལྡན་མ་མཆོད་པའི་དབང་དུ་བྱས་པ་ལ་དྲུག་ལས།
དང་པོ་མཆོད་པའི་རྫས་ནི་བར་མ་སྟེ་བར་མ་ལས་ཡང་བྱུང་བས་ན་རཀྟ། དབུགས་དབྱུང་ནི་ལུས་ཀྱི་སྟོབས་བསྐྱེད་པས་ན་ཤ་ཆེན་ནོ། ། མཆོག་ནི་ལུས་བསྐྱེད་པའི་རྒྱུའི་གཙོ་བོ་ཡིན་པས་བྱང་ཆུབ་ཀྱི་སེམས། དྲིའི་ཆུས་ནི་དྲི་ཆེན་དང༌། དྲི་ཆུ་གཉིས་ཀ་བཟུང་ངོ༌། ། བཅས་པས་ཀྱང་ནི་རྙེད་ན་བདུད་རྩི་ལྔ་ཀ་བསྟེན་ལ། མ་རྙེད་ན་གཉིས་ཡན་ཆད་བསྟེན་པར་བྱའོ། ། གཉིས་པ་མཆོད་པའི་རྟེན་གྱི་གང་ཟག་ནི་རྣལ་འབྱོར་པ་སྟེ། འཁོར་ལོ་བདེ་མཆོག་གི་དཀྱིལ་འཁོར་དུ་ཞུགས་ཤིང་དབང་ཐོབ་པའི་སྒྲུབ་པ་པོས་སོ། ། གསུམ་པ་མཆོད་པའི་དུས་ནི་དུས་ཁྱད་པར་དུ་སྟེ།
ཟླ་བ་ཡར་ངོ་མར་ངོའི་ཚེས་བཅུའམ། དེ་གཉིས་ཀ་མ་གྲུབ་ན་མར་ངོའི་ཚེས་བཅུ་ལའོ། ། ལོའི་དུས་ནི་དགུན་ཟླ་འབྲིང་པོའི་མར་ངོའི་ཚེས་བཅུ་ལ་མཆོད་པར་བྱའོ། ། བཞི་པ་མཆོད་པའི་ཡུལ་ནི་རིགས་ལྡན་མ་ཞེས་པ་ལ་སོགས་པའི་ཚིག་གསུམ་སྟེ། དེ་ཡང་རིགས་ལྡན་མ་ཞེས་པ་ནི་གཉིས་ལས། ཕྱིའི་ཕྱིའི་རིགས་ལྡན་མ་རྡོ་རྗེ་རིགས་ཀྱི་བུ་མོ་ཌོཾ་བི་ནཱི་ལ་སོགས་པ་རང་གི་རིགས་དང་མཐུན་པའི་བུད་མེད་སྒྲུབ་པ་པོའི་རྒྱུད་བྱིན་གྱིས་རློབ་པར་ནུས་པའོ། ། དེ་དག་རྟག་ཏུ་སྟེ་དུས་རྒྱུན་དུ། མཆོད་པར་བྱ་བ་ནི་བདུད་རྩིའི་རི་ལུ་དང་སྙོམས་འཇུག་གིས་མཆོད་པར་བྱའོ། ། དེ་ཉིད་གང་ཞེ་ན་ཕོ་ཉ་ནི་ཕོ་ཉ་ལྟར་རིགས་ལྡན་མ་རྣམས་ཀྱིས་རྣལ་འབྱོར་པའི་བྱ་བ་སྒྲུབ་ཅིང་དངོས་གྲུབ་དགུག་པ་ལ་མྱུར་བས་སོ། ། དེ་དག་ཀྱང་བླ་མ་སུ་མ་ཏི་ཀཱིརྟི་ན་རེ་ལྷན་ཅིག་སྐྱེས་པ་ནི་འོག་མིན་ན་བཞུགས་པ།
རང་བཞིན་གྱིས་གྲུབ་པའི་རྣལ་འབྱོར་མ་སུམ་ཅུ་རྩ་བདུན། གྲུབ་པ་མོ་ནི་གཉིས་ཏེ་ཞིང་ལས་གྲུབ་པ་ཡུལ་སུམ་ཅུ་རྩ་གཉིས་ན་བཞུགས་པ་དང༌། སྔགས་ལས་གྲུབ་པ་མཁའ་འགྲོ་མ་རྣམས་ཀྱི་སྔགས་བཟླས་པ་ལས་དངོས་གྲུབ་ཀྱི་གྲོགས་བྱེད་པ་ལ་བྱའོ་གསུང་ངོ༌། ། བླ་མ་དུས་འཁོར་བ་ལ་སོགས་པ་རྣམས་ནི། གསུམ་པོ་དེ་དཀྱིལ་འཁོར་གཅིག་གི་ལྷ་ལ་བཞག་པ་དང༌། རྣལ་འབྱོར་པ་གཅིག་གི་བློའི་སྤྱོད་ཡུལ་རྫོགས་པ་གཅིག་ལ་བཞག་པ་གཉིས་སུ་གསུངས་ཏེ། དང་པོ་ནི་སྙིང་པོའི་རྣལ་འབྱོར་མ་རྣམས་འོག་མིན་ན་བཞུགས་པས་ལྷན་ཅིག་སྐྱེས་པ། འཁོར་ལོ་གསུམ་གྱི་རྣལ་འབྱོར་མ་རྣམས་འཛམ་བུ་གླིང་གི་ཞིང་ན་བཞུགས་པས་ཞིང་སྐྱེས། སྒོ་མཚམས་མ་བརྒྱད་གདུལ་བྱའི་དོན་དུ་མགོ་བརྙན་དང་ཕྱེད་གཟུགས་སུ་སྔགས་ལས་སྐྱེས་པས་སྔགས་སྐྱེས་སོ། ། གཉིས་པ་ནི་སྒྲུབ་པ་པོས་བསྐྱེད་པའི་རྣལ་འབྱོར་མ་སུམ་ཅུ་རྩ་བདུན་པོ་ཐམས་ཅད་སྔགས་སྐྱེས།
སྒོ་མཚམས་མ་བརྒྱད་སྙིང་པོའི་རྣལ་འབྱོར་མ་བཞི་སྟེ་བཅུ་གཉིས་གཙོ་བོ་ཡབ་ཡུམ་དང་བཅས་པ་ཡང་ཞིང་སྐྱེས་ཀྱི་སྡུད་བྱེད་ཡིན་པས་ཞིང་སྐྱེས། ཡང་ཡུལ་ཉི་ཤུ་རྩ་བཞིའམ་སུམ་ཅུ་རྩ་གཉིས་ན་བཞུགས་པའི་སྤྲུལ་པའི་སྐུའི་རྣལ་འབྱོར་མ་ཐམས་ཅད་ཞིང་སྐྱེས། འོག་མིན་ན་བཞུགས་པའི་གདོད་ནས་གྲུབ་པ་རྣམས་ལྷན་ཅིག་སྐྱེས་མ་སྟེ། གཉིས་པོ་དེ་ནི་སྤྲུལ་སྐུ་དང་ལོངས་སྐུ་གཉིས་དང་རིམ་པ་བཞིན་དུ་སྦྱར་རོ། ། དེ་དག་ཀྱང་སྔགས་སྐྱེས་ཀྱིས་ཞིང་སྐྱེས་བསྐུལ་ལ། ཞིང་སྐྱེས་ཀྱིས་ལྷན་ཅིག་སྐྱེས་མ་བསྐུལ་ཏེ། སྒྲུབ་པ་པོ་ལ་དངོས་གྲུབ་སྩོལ་བར་བྱེད་དེ་དེ་ནི་མདོར་བསྟན་པའོ། ། དེ་གཉིས་རྒྱས་པར་བཤད་པ་ནི་མཆོག་དང་ཞེས་པ་ལ་སོགས་པས་སྟོན་ཏེ། དེ་ཡང་ཕྱིའི་ནང་གི་རིགས་ལྡན་མའི་དབང་དུ་བྱས་ནས། མཆོག་ནི་ལྷན་ཅིག་སྐྱེས་མ་སྟེ་དངོས་གྲུབ་གཉིས་ཀ་སྩོལ་བས་སོ། །
འབྲིང་ནི་པུལླིར་མཱ་ལ་ཡ་ལ་སོགས་པའི་ཞིང་གི་སྟོབས་ཀྱིས་གྲུབ་པ་ཉི་ཤུ་རྩ་བཞི་སྟེ། དེའི་སྟེང་དུ་པི་པ་ལ་བ་ཨུ་པ་སི་ལའི་གནས་བརྒྱད་བསྣན་པས་སུམ་ཅུ་རྩ་གཉིས་པོ་ནི་ཞིང་སྐྱེས་མ་སྟེ། དེ་ཡང་པི་པུར་པེ་ཏེ་ཤར་དང༌། པ་ཨུ་ད་ར་སྟེ་བྱང་དང༌། ལ་བ་ཚེ་བུ་སྟེ་ནུབ་དང༌། བ་ད་ཀི་ཏེ་ལྷོ་དང༌། གཞན་བཞི་པོ་ཡང་གཡས་སྐོར་གྱིས་མཚམས་བཞིའི་མིང་གི་ཡི་གེ་དང་པོར་རེ་རེ་སྟེ་མཚམས་བཞིའི་ཡིན་ནོ། ། དེ་ལྟར་ཀྱེའི་རྡོ་རྗེ་ལས་ཧ་རི་ཀེ་ལ་ཞེས་བྱ་བ་ལ་སོགས་པའི་མིང་གིས་བརྒྱད་བསྟན་པ་གཏུམ་དྲག་ལ་སོགས་པ། ཕྱོགས་མཚམས་ཀྱི་དུར་ཁྲོད་བརྒྱད་དང་ཉེ་བ་བརྒྱད་དེ། དོན་དུར་ཁྲོད་བརྒྱད་པོ་ཉིད་ཡིན་གསུང་ངོ༌། །
དེ་ཡང་ཐུན་མོང་གི་དངོས་གྲུབ་སྩོལ་བ་དང༌། མཆོག་གི་དངོས་གྲུབ་ཀྱི་གྲོགས་ཙམ་བྱེད་པས་སོ། ། ཐ་མ་ནི་རང་རང་གི་སྔགས་སྒྲུབ་པ་ལས་སྐྱེས་པ་སྔགས་སྐྱེས་མ་སྟེ། དེས་ནི་ཐུན་མོང་གི་དངོས་གྲུབ་ཀྱི་ཡང་གྲོགས་ཙམ་ལས་བྱེད་མི་ནུས་པའི་ཕྱིར་རོ། ། ལྔ་པ་མཆོད་པའི་ཚུལ་བསྟན་པའི་སྒོ་ནས་ཕན་ཡོན་དང་རྫས་དང་ཡུལ་དང་བཅས་པ་བསྡུས་ཏེ་བསྟན་པ་ནི་ཡིད་ནི་ཞེས་པ་ལ་སོགས་པ་ལ། དེ་ཡང་ཡིད་ནི་ནང་དུ་ཚུད་པ་ཡིས་ནི་སེམས་མཉམ་པར་གཞག་པས་མཆོད་པ་སྟེ། དེ་ཡང་ཕྱིའི་ཕྱིའི་རིགས་ལྡན་མ་མཆོད་པའི་དུས་སུ། རྡོ་རྗེ་པདྨ་བྱིན་གྱིས་བརླབ་པ་དང༌། དགའ་བ་བཞིའི་ཉམས་སུ་མྱོང་བ་བསྐྱེད་པ་ལ་མ་ཡེངས་པ་དང༌། དེ་ལྟར་བསྟེན་པ་ལ་གུས་ཤིང་ཐེ་ཚོམ་མི་ཟ་བ་ལ་སོགས་པའོ། །
དེའི་ཕན་ཡོན་ནི་འདོད་པའི་དངོས་གྲུབ་སྟེ་མཆོག་དང་ཐུན་མོང་གཉིས་ཡིན་ལ། བསྒོམ་པར་བྱ་བ་ནི་དེའི་དོན་དུ་རིགས་ལྡན་མ་མཆོད་པར་བྱའོ། ། དེའི་རྫས་ནི་རང་རྫས་ཐིག་ལེ་སྟེ། རེ་ཞིག་དམ་ཚིག་གི་དོན་དུ་སྙོམས་པར་ཞུགས་པས་བྱང་ཆུབ་སེམས་ཀྱི་ཐིག་ལེ་བཏང་ལ། དེ་དང་པོ་རང་གི་ལྕེའི་སྦྱོར་བས་བླངས་ཏེ། དེ་ནས་སྲིན་ལག་གིས་བླངས་ལ་མཆོད་དོ། ། རྫས་དེས་ཡུལ་གང་ལ་མཆོད་ཅེ་ན། སངས་རྒྱས་དང་བྱང་ཆུབ་སེམས་དཔའ་སྟེ་རིགས་ལྡན་མ་རྣམས་ལ་མཆོད་པར་བྱའོ། ། ཡང་ན་ཕྱིའི་ནང་གི་རིགས་ལྡན་མའི་དབང་དུ་བྱས་ན། ཡིད་ནི་ནང་དུ་ཚུད་པ་ནི།
བྱིང་དང་རྒོད་པ་སྤངས་ཏེ། སྔར་བསྟན་པའི་རྫས་ཀྱིས་མཆོད་དོ་ཞེས་བྱའོ། ། དེ་ཡང་སྔར་གྱི་རྡོ་རྗེའི་ཚིག་དེ་ཉིད། རྫོགས་པའི་རིམ་པས་ནང་གི་རིགས་ལྡན་མ་མཆོད་པའི་དབང་དུ་བྱས་ཏེ་བཤད་ན། དང་པོ་ཐ་མལ་པ་འཁོར་བ་པའི་མཆོད་ལུགས་ནི་བར་མ་ལ་སོགས་པ་སྟེ། དེ་ཡང་རང་གི་ལུས་ལ་གནས་པའི་བདུད་རྩི་ལྔའོ། ། རྣལ་འབྱོར་པ་ནི་སྒྲུབ་པ་པོ་ཐ་མལ་པའི་སེམས་ཅན་རྣམས་སོ། ། དུས་ཁྱད་པར་དུ་ནི་དགུན་ཟླ་འབྲིང་པོ་ནས་བརྩམས་ཏེ། རིགས་ལྡན་མ་ནི་རང་ལུས་ཀྱི་རྩ་རྣམས་ཡིན་ལ། རྟག་མཆོད་བྱ་ནི་རྩ་རྣམས་ཀྱི་ནང་དུ་བྱང་ཆུབ་ཀྱི་སེམས་མགོ་ཟུག་པ་དང༌།
ལོངས་སྤྱོད་པ་དང༌། དབང་དུ་བྱེད་པའི་ཚུལ་གྱིས་རྩ་རྣམས་མཆོད་པར་བྱེད་པ་སྟེ། དེ་ནི་སེམས་ཅན་ཐམས་ཅད་ལ་ཡང་དེ་ལྟར་གནས་པའི་དབང་དུ་བྱས་ནས། རང་བཞིན་གྱིས་གནས་པ་ཙམ་ལ་དགོངས་ཏེ་འཁོར་བའི་མཆོད་ལུགས་ཡིན་ནོ། ། རྫོགས་པའི་རིམ་པ་བསྒོམ་པའི་རྣལ་འབྱོར་པའི་མཆོད་ལུགས་དངོས་ནི། འབྱུང་བ་བཞིའི་རླུང་མན་ངག་བཞིན་དུ་ཆ་སྙོམས་ཏེ། བར་མ་ལ་སོགས་པ་རྣམས་ནི་རང་གི་བྱང་ཆུབ་ཀྱི་སེམས་ཡིན་ལ། རྣལ་འབྱོར་པ་ནི་རྫོགས་པའི་རིམ་པ་བསྒོམ་པའི་སྒྲུབ་པ་པོས་དུས་ཁྱད་པར་དུ་ནི། དགུན་ཟླ་འབྲིང་པོའི་མར་ངོའི་ཚེས་བཅུའི་ནམ་ཕྱེད་ཀྱི་དུས་ལྟ་བུ་ནས་བཟུང་སྟེ། པུལླཱི་ར་མཱ་ལ་ཡ་ལ་སོགས་པའི་ཡུལ་རྣམས་སུ་ཐིམ་པ་དང་ལོངས་སྤྱོད་པ་དང་དབང་དུ་བྱས་པ་དང་གསུམ་གྱི་ཚུལ་གྱིས་རིགས་ལྡན་མ་རྣམས་ནི།
རང་གི་ལུས་ཀྱི་རྩ་རྣམས། རྟག་མཆོད་བྱ་ནི་རྩ་དེ་རྣམས་བྱང་ཆུབ་ཀྱི་སེམས་ཀྱིས་རྒྱས་པར་བྱས་ནས། མཐར་བྱང་སེམས། ཐམས་ཅད་རྩ་དབུ་མར་ཆུད་པ་ལས་རང་གི་ལུས་ཀྱི་ཕུང་པོ་ལ་སོགས་པ་ཟག་པ་མེད་པ་པྲ་སེན་ལྟ་བུར་རྒྱས་པ་ནི་མྱ་ངན་ལས་འདས་པའི་མཆོད་ལུགས་སོ། ། དེ་ལྟ་བུའི་རྩ་དེ་དག་ཀྱང་ཕོ་ཉ་ནི་ལུས་ཀྱི་རྩ་རྣམས་ཡིན་ལ། ལྷན་ཅིག་སྐྱེས་གྲུབ་ནི་ལུས་ལ་དང་པོ་ནས་གྲུབ་པའི་རྩ་རྣམས་སོ། ། དེ་རྣམས་ཀྱང་མཆོག་ནི་ཨ་ཝ་དྷཱུ་ཏཱི། འབྲིང་ནི་བྷ་གའི་རྩ་ཉི་ཤུ་རྩ་བཞི། ཐ་མ་ནི་སྐུའི་སྒོ་དགུ་དང་འབྲེལ་བའི་རྩ་བརྒྱད་དོ། ། མཆོད་པའི་ཚུལ་ནི་ཡིད་ནི་ནང་དུ་ཆུད་པ་ཡིས་ཏེ།
རླུང་དང་བྱང་ཆུབ་ཀྱི་སེམས་ལ་སོགས་པ་ཐམས་ཅད་དབུ་མར་ཆུད་ཅིང་བརྟན་པར་གྱུར་པའོ། ། དེའི་ཕན་ཡོན་ནི་འདོད་པའི་དངོས་གྲུབ་སྟེ། དེ་ལས་དངོས་གྲུབ་ཐམས་ཅད་འབྱུང་བའི་དོན་དུ་བསྒོམ་པར་བྱའོ། ། མཆོད་པའི་རྫས་ནི་རང་རྫས་ཐིག་ལེ་སྟེ་བྱང་ཆུབ་ཀྱི་སེམས་ཡིན་ལ། དེ་བཟློག་པའི་སྦྱོར་བས་གྱེན་ལ་བཟློག་སྟེ། དྲངས་པའི་སྦྱོར་བས་མཆོད་པའོ། ། དེས་ཡུལ་གང་ལ་མཆོད་ན་སངས་རྒྱས་དང་བྱང་ཆུབ་སེམས་དཔའ་ནི། སྒྲུབ་པ་པོ་རང་གི་ལུས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་རྣམས་མཆོད་པར་བྱ་ཞིང༌། དེ་དག་ཟག་པ་མེད་པར་རྒྱས་ཤིང་འཕེལ་བར་བྱས་པའོ། དྲུག་པ་ཕྱི་དང་ནང་གི་རིགས་ལྡན་མ་གཉིས་ཀ་མཆོད་པའི་ཕན་ཡོན་ཐུན་མོང་དུ་བསྟན་པ་ནི།
མཐོང་བའམ་ནི་ཞེས་པ་ལ་སོགས་པ་སྟེ། རིགས་ལྡན་མ་མཆོད་པའི་སྒྲུབ་པ་པོ་དེ་སེམས་ཅན་གཞན་གྱི་མིག་གིས་མཐོང་བའམ། དེ་ལ་ལུས་ཀྱིས་རིག་པ་དང༌། དེའི་མཚན་ཙམ་རྣ་བས་ཐོས་པ་དང༌། དེ་ཡིད་ལ་དྲན་པ་ཙམ་གྱིས་ཀྱང་སེམས་ཅན་དེ་དག་ལ་བསོད་ནམས་ཀྱི་ཚོགས་ཁྱད་པར་ཅན་སོགས་པ་དང༌། དེ་དག་གི་མཚམས་མེད་པ་ལྔ་ལ་སོགས་པའི་སྡིག་པ་ཀུན་ལས་གྲོལ་བར་འགྱུར་བར་དེ་ལྟར་ཐེ་ཚོམ་མེད་ན། རྣལ་འབྱོར་པ་བདག་ཉིད་ལ་བསོད་ནམས་ཀྱི་ཚོགས་མཆོག་ཏུ་གྱུར་པ་དག་པ་སོགས་དང༌། སྡིག་པ་ཐམས་ཅད་འཇིག་པར་བྱེད་པར་འགྱུར་བ་ལ་ལྟ་སྨོས་ཀྱང་ཅི་དགོས་ཞེས་པའི་དོན་ནོ། ། སྔགས་བཟླས་པ་དང་བསམ་གཏན་དང་ཞེས་པ་ནི་སྔགས་བཟླས་པ་ལ་སོགས་པ་དང༌། རིགས་ལྡན་མ་མཆོད་པས་དངོས་གྲུབ་སྒྲུབ་པའི་ལུགས།
སྒྲུབ་པ་པོ་རབ་འབྲིང་ཐ་མ་གསུམ་གོང་དུ་བསྟན་པ་བཞིན་དུ་ཤེས་པར་བྱའོ། ། དེ་ཡང་སྔགས་བཟླས་པ་ལ་སོགས་པ་འབའ་ཞིག་གིས་འགྲུབ་བམ་ཞེ་ན་མ་ཡིན་ཏེ། གྲོགས་སྤྱོད་པ་ཡང་དགོས་སོ། ། ཞེས་བསྟན་པའི་ཕྱིར། བདེ་བས་ཀྱང་ནི་འགྲུབ་པར་འགྱུར། ། ཞེས་སྨོས་ཏེ། བདེ་བ་ནི་དཀའ་ཐུབ་དང་དཀའ་སྤྱད་ལ་སོགས་པ་མེད་པར། འདོད་པའི་ཡོན་ཏན་རྣམ་པ་ལྔ་བསྟེན་པའི་སྦྱོར་བས་འབྲས་བུ་ཚེགས་མེད་པར་མྱུར་དུ་འགྲུབ་པར་འགྱུར་བ་སྟེ། འདི་ནི་འོག་གི་སྤྱོད་པ་ཐམས་ཅད་ཀྱི་མདོར་བསྟན་ཡིན་གསུང་ངོ༌། ། གཉིས་པ་དམ་ཚིག་བསྐྱང་པ་ལ་གཉིས་ལས།
བསྲུང་བའི་དམ་ཚིག་ནི་ཤིན་ཏུ་མཉམ་གཞག་ཅེས་པ་ལ་སོགས་པས་བསྟན་ཏེ། དེ་ཡང་བསྲུང་བའི་དམ་ཚིག་ནི་ཐུན་མོང་པ་ཉི་ཤུ་རྩ་གཉིས། ཐུན་མོང་མ་ཡིན་པ་ནི་འཁོར་ལོ་བདེ་མཆོག་གི་དམ་ཚིག་བརྒྱད་དེ། དམ་ཚིག་སུམ་ཅུ་པོ་དེ་དང་པོ་ཉམས་པ་མི་འབྱུང་བར་བྱེད་པ་དང༌། གལ་ཏེ་ཉམས་པ་བྱུང་ན་རྩ་བའི་ལྟུང་བ་བཅུ་བཞི་ནི་དབང་གིས་དག་པར་བྱེད་ལ། ལྷག་མ་བཅུ་དྲུག་པོ་ཉམས་ན་ཚོགས་པ་ལ་བཤགས་པས་དག་པར་བྱ་སྟེ་བསྲུང་ངོ༌། ། དེའི་ཡི་གེའི་དོན་ནི། ཤིན་ཏུ་མཉམ་གཞག་སྟེ། ལམ་བསྐྱེད་རྫོགས་གཉིས་ལ། སྒྲུབ་པ་པོས་ནི་འཁོར་ལོ་བདེ་མཆོག་གི་རྣལ་འབྱོར་པའོ། །
དམ་ཚིག་ནི་རྩ་བའི་དམ་ཚིག་བཅུ་བཞི། ཡན་ལག་གི་དམ་ཚིག་བརྒྱད་དེ་ཉི་ཤུ་རྩ་གཉིས་པོ་ཐུན་མོང་གི་དམ་ཚིག་ཡིན་ལ། རྒྱུད་འདི་ཉིད་ཀྱི་ལེའུ་ཉི་ཤུ་རྩ་དྲུག་པ་ནས་བཤད་པའི་བརྒྱད་པོ་ནི་ཐུན་མོང་མ་ཡིན་པ་སྟེ། དམ་ཚིག་སུམ་ཅུ་པོ་དེ་རྟག་ཏུ་སྟེ། དངོས་གྲུབ་མ་ཐོབ་ཀྱི་བར་དུ་བསྐྱང་བར་བྱ་ནི་དང་པོར་ཐོབ་པ་དེ་མི་ཉམས་པར་བྱ་བ་དང༌། གལ་ཏེ་ཉམས་ན་ཉམས་པ་གསོ་བའི་ཐབས་ཀྱིས་ལྡང་བར་བྱའོ། ། དེ་ཅིའི་ཕྱིར་ཞེ་ན། དམ་ཚིག་ཉམས་པའི་རྣལ་འབྱོར་པ་དེས་སྔར་དཀྱིལ་འཁོར་དུ་དབང་བསྐུར་བ་ཐོབ་ཀྱང༌། དམ་ཚིག་ཉམས་པས་དེ་ལ་བརྟེན་པའི་དབང་བསྐུར་བའི་ནུས་པ་ཉམས་པར་འགྱུར་ཏེ། དེས་དངོས་གྲུབ་གཉིས་ཐོབ་པར་མི་འགྱུར་ཞིང་དབང་བསྐུར་བ་ཡང་དོན་མེད་པར་འགྱུར་རོ། །
གཉིས་པ་བཟའ་བའི་དམ་ཚིག་ཕན་ཡོན་དང་བཅས་པ་བསྟན་པ་ནི། སྦྲང་རྩི་ཞེས་པ་ལ་སོགས་པ་སྨོས་སོ། ། དེ་ལ་ཡང་ལྔ་སྟེ། རྫས་དང༌། དུས་དང༌། རྫས་སྦྱང་བ་དང༌། བདུད་རྩི་མྱང་བའི་ཚུལ་དང༌། དེ་དག་གི་ཕན་ཡོན་རྣམས་ཚིག་རྐང་པ་གཉིས་དང༌། རྐང་པ་གཅིག་དང༌། ཡང་རྐང་པ་གཅིག་དང༌།
རྐང་པ་གསུམ་དང༌། ཡང་རྐང་པ་གསུམ་གྱིས་རིམ་པ་བཞིན་དུ་སྟོན་པ་ལ། དང་པོ་རྫས་ནི། སྦྲང་རྩི་དྲི་ཆུ། མཚལ་རཀྟ། ག་པུར་བྱང་ཆུབ་ཀྱི་སེམས། བཅས་ཀྱིས་དྲི་ཆེན། དམར་པོའི་ཙནྡན་ཤ་ཆེན་པོ། སྦྱར་བ་ནི་སྟེ་བཤང་བ་ལ་སོགས་པ་དང་བཅས་པས་མཉམ་མེད་གྲུབ་པའི་བཅུད་ཀྱིས་ལེན་ཏེ་དེ་རྣམས་ཚོགས་ཀྱི་དུས་སུ་སྦྱར་རོ། ། དེ་ཉིད་དུས་བསྟན་པ་ནི་ཚོགས་ཀྱི་འཁོར་ལོའི་དུས་ཏེ།
ཚོགས་ཀྱི་འཁོར་ལོའི་ནང་དུ་རྫས་དེ་རྣམས་གཞག་པར་བྱ། ཞེས་པའི་དོན་ཏོ། ། རྫས་དེ་བྱིན་གྱིས་བརླབ་པ་སྟོན་པ་ནི་རྡོ་རྗེ་ཧེ་རུ་ཀ་ལ་སོགས་པའི་ལྷ་རྣམས་སོ། ། ཀུན་མཚན་ནི་རང་རང་གི་ཕྱག་གི་མཚན་མའོ། ། མཚན་མ་འཛིན་ནི་ཐམས་ཅད་ཀྱི་ཕྱག་གཡོན་པར་ཐོད་པ་འཛིན་པ་སྟེ། དེ་ནི་བདུད་རྩི་མྱང་བའི་སྣོད་ཡིན་ལ། བདུད་རྩི་བྱིན་རླབས་དངོས་ནི་གཏོར་མ་བྱིན་གྱིས་བརླབ་པའམ། ལུ་ཧི་པའི་བདུད་རྩིའི་མཆོད་པ་དང་མཐུན་པ་སྦྱངས་ལ། བཅོམ་ལྡན་འདས་ཀྱི་སྙིང་པོའམ་ཉེ་བའི་སྙིང་པོ་གང་རུང་བཟླས་ཏེ་བཞག་ལ་རྟག་ཏུ་བསྟེན་པར་བྱའོ། ། དེ་ནས་བདུད་རྩི་མྱང་བའི་ཚུལ་ནི་བདུད་རྩིའི་ཐོད་པ་ལས་ཀྱང༌།
ཐོད་པ་བདུད་རྩི་དང་བཅས་པ་རེ་རེ་ཆད་ནས་ལྷ་རྣམས་ཀྱི་ཕྱག་གཡོན་གྱི་ཐོད་པ་ལ་ཐིམ་པར་བསམས་ལ། སྦོམ་པོ་སྟེ་རང་གི་མཐེ་བོང་དང༌། མཐའ་ལྟག་ནི་སྲིན་ལག་སྟེ་དེ་གཉིས་ཀྱི་རྩེ་མོ་སྦྱར་བས་ལྕེའི་སྟེང་དུ་བདུད་རྩི་མྱང་བར་བྱའོ། ། དེ་སུ་ཡིས་ཤེ་ན། རྣལ་འབྱོར་རིག་པ་སྟེ། བདུད་རྩི་མྱང་བའི་ཆོ་ག་རིག་པའི་སྒྲུབ་པ་པོས་རྟག་ཏུ་སྤྱད་ནི་ཚོགས་ཀྱི་འཁོར་ལོ་ལ་སོགས་པའི་དུས་ཐམས་ཅད་དུའོ། ། དེ་ཡང་ཚུལ་ཇི་ལྟར་མྱང་ཞེ་ན། ཞི་བའི་བཏུང་བ་བཞིན་མྱངས་ན་སྟེ། ཞི་བ་ནི་ལྷ་ཡིན་ལ། བཏུང་བ་ནི་ལྷ་རྣམས་ཀྱི་བཏུང་བ་བདུད་རྩིའོ། །
བཞིན་མྱངས་ན་ནི་དཔེ་སྟེ། ལྷ་རྣམས་བདུད་རྩི་མྱང་བ་དེ་དལ་བར་དང༌། རོ་ཕྱིན་པར་དང༌། བར་རིང་བར་དང༌། མཉམ་པར་གཞག་པར་དང༌། བྱ་བ་ལ་དམིགས་ཏེ་མྱང་བ་ཆོས་ལྔ་ཡོད་པ་བཞིན་དུ། རྣལ་འབྱོར་པས་ཀྱང༌། དང་པོ་རེག་པའི་དུས་སུ་དལ་བར་མྱང་བ་དང༌། ལྕེའི་སྟེང་དུ་རོ་ཕྱིན་པར་མྱང་བ་དང༌། བར་རིང་བར་ཏེ་ཡུན་རིང་བར་དང༌།
མཉམ་པར་གཞག་པ་སྟེ་དེ་ལ་མ་ཡེངས་པ་དང༌། བྱ་བ་ལ་དམིགས་པ་སྟེ། ཞི་བ་ལ་སོགས་པའི་ལས་གང་སྒྲུབ་པ་ལ་དམིགས་ཏེ་མྱང་བའོ། ། དེ་སྐད་དུ་ཡང༌། མཁས་པས་གྲུབ་པའི་བདུད་རྩི་མྱང༌། ། དང་པོ་བླ་མར་དབུལ་བྱ་སྟེ། ། དེ་ཡི་རྗེས་སུ་ཧེ་རུ་ཀ ། རྡོ་རྗེ་ཅན་གྱི་ཕྱིར་དབུལ་ལོ། ། ཕྱག་རྒྱ་ལ་ནི་ཕུལ་ནས་ནི། ། བདག་ཉིད་ཀྱིས་ནི་ཡང་དག་མྱང༌། །
སྦྱོར་བ་ཀུན་གྱི་སྙིང་པོ་ཡི། ། བདུད་རྩི་རྣམ་པ་ལྔར་འགྱུར་རོ། ། ཞེས་གསུངས་པའོ། ། དེའི་ཕན་ཡོན་ནི་དངོས་གྲུབ་བརྟག་པ་སྟེ། བདུད་རྩི་མྱངས་པས་བཅུད་ལེན་དུ་གྱུར་ནས་ལུས་རྡོ་རྗེ་ལྟར་སྲ་བ་ཐོབ་པར་འགྱུར་རོ། ། དེ་གང་གི་ནུས་པས་ཡིན་ཞེ་ན། འདི་ནི་མི་འཆི་ནི་བདུད་རྩི་ཡིན་ལ། བཅུ་ཕྱེད་ནི་བཅུའི་ཕྱེད་བདུད་རྩི་ལྔ་མྱངས་པས་ནུས་པར་འགྱུར་བའོ། ། གཞན་ཡང་དངོས་གྲུབ་ཐམས་ཅད་ནི་མཆོག་དང་མཐུན་མོང་གཉིས་ཡིན་ལ། འཇུག་བྱེད་ཡིན་ནི་དེ་གཉིས་ཀ་འགྲུབ་པའི་གྲོགས་སུ་ཡང་བདུད་རྩི་མྱང་བ་འདི་འགྱུར་ཞེས་པའི་དོན་ཏེ།
དེ་སྐད་དུ་ཡང༌། འདི་ལྟ་བུ་ཡི་སྦྱོར་བ་ཡིས། ། རྡོ་རྗེ་སེམས་དཔའ་དང་མཉམ་འགྱུར། ། ཞེས་གསུངས་པའོ། ། དེ་ལྟར་དམ་ཚིག་གཉིས་པོ་དེ་སྔོན་དུ་སོང་བའི་དམ་ཚིག་དང་ལྡན་པའི་སྒྲུབ་པ་པོས་སྒྲུབ་པའི་མཆོད་པ་རྫོགས་པའི་རིམ་པ་བསྒོམ་པར་བྱའོ། ། ཞེས་བསྟན་པའི་ཕྱིར། གསུམ་པ་རྫོགས་པའི་རིམ་པ་ཕྱག་རྒྱ་བཞིའི་ཚུལ་གྱིས་བསྒོམ་པ་ཕན་ཡོན་དང་བཅས་པ་སྟོན་པ་ནི། མཆོད་བཞི་ཞེས་པ་ལ་སོགས་པ་སྨོས་ཏེ་འདི་ནི་སྔར་གྱི་གསང་བ་ངེས་པའི་དོན་དུ་བཤད་པ། དེ་ལས་ཀྱང་རྫོགས་པའི་རིམ་པ་ལྟར་བཤད་པའི་སྐབས་སུ་དོན་ལ་སྦྱར་བ་དང༌། དཔེ་དོན་གཉིས་ཀ་ལ་སྦྱར་བ་དང༌།
དཔེ་ལ་སྦྱར་བ་གསུམ་གྱིས་རྫོགས་པའི་རིམ་པ་བསྟན་པ་ལས་འདིར་དོན་རིམ་པ་བཞི་ལས་གཞན་པའི་ཚུལ་གཞན་ཕྱག་རྒྱ་བཞིའི་ཚུལ་གྱིས་བསྒོམ་པ་མ་བཤད་པ་དེ་འདིར་སྔར་གྱི་ཁ་སྐོང་གི་ཚུལ་གྱིས་བཤད་པ་ཡིན་ཞེས། བླ་མ་ལོ་ཙཱ་བ་གསུང་ཡང་དེ་ནི་མི་འཐད་དེ། འདི་ནི་གང་ཟག་དབང་པོ་ཐ་མས་བཏགས་པའི་དམ་ཚིག་གི་ཕྱག་རྒྱ་དང༌། ལས་ཀྱི་ཕྱག་རྒྱ་གཉིས་བསྒོམ་པ་ཡིན་ཏེ། དེ་ཡང་ལས་ཀྱི་ཕྱག་རྒྱ་ལ་མཚོན་པའི་ཚུལ་གྱིས་ཉམས་སུ་ལེན་ནོ། ། འབྲིང་གིས་ཆོས་ཀྱི་ཕྱག་རྒྱ་རིམ་པ་བཞི་བསྒོམ་པའི་ཚུལ་གྱིས་ཉམས་སུ་ལེན། དབང་པོ་རབ་ཀྱིས་ཕྱག་རྒྱ་ཆེན་པོ་མངོན་སུམ་དུ་རྟོགས་པའི་ཚུལ་གྱི་ཉམས་སུ་ལེན་པ་ཡིན་པས། བཞི་པོ་འདིའི་རྒྱས་པར་བཤད་པ་ནི་འོག་ཏུ་ལེའུ་སུམ་ཅུ་རྩ་བཞི་པ་ལ་སོགས་པར་སྟོན་པ་ཡིན་ལ། དངོས་ཀྱི་དམ་ཚིག་གི་ཕྱག་རྒྱ་ནི་འབྲས་བུ་གཟུགས་སྐུ་གཉིས་ཡིན་གསུང་ངོ༌། ། དེ་ཡང་རྫོགས་པའི་རིམ་པ་དེ་ལ་གསང་བ་སྒྲུབ་པར་འཆད་པ་ནི།
དེ་སྒྲུབ་པའི་མཆོད་པ་ཡིན་པས་གསང་བ་སྒྲུབ་པར་འཆད་དོ། ། དེ་ལྟ་བུའི་རྫོགས་པའི་རིམ་པ་དེ་སུས་བསྒོམ་ཞེ་ན། དཔའ་བོ་ཆེན་པོ་སྟེ། བསྐྱེད་རིམ་ལ་བརྟེན་པ་ཐོབ་ནས་རྫོགས་རིམ་བསྒོམ་པའི་སྒྲུབ་པ་པས་སོ། ། དེས་གང་ཞིག་བསྒོམ་ཞེ་ན། ཇི་ལྟར་འདོད་པ་སྟེ། གང་ཟག་གི་དབང་པོ་རབ་འབྲིང་ཐ་མ་གསུམ་གྱི་བྱེ་བྲག་གིས་སྔར་བཤད་པའི་ཕྱག་རྒྱ་བཞི་ཇི་ལྟར་འདོད་པ་བསྒོམ་པར་བྱ་བའོ། ། དེ་ཡང་ཇི་ལྟར་བསྒོམ་ཞེ་ན། དབང་པོ་གཉིས་སྙོམས་པར་འཇུག་པ་སྟེ། སྒྲུབ་པ་པོ་བཞི་དང༌།
ཕྱག་རྒྱ་བཞི་སྙོམས་པར་འཇུག་པའི་སྒོ་ནས་རིམ་པ་བཞིན་བསྒོམ་པའི་དོན་ཏོ། ། དེའི་ཕན་ཡོན་སྟོན་པ་ནི། སྙོམས་པར་འཇུག་པ་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ཡང་སྙོམས་པར་འཇུག་པ་ནི། སྒྲུབ་པ་པོ་ཕྱག་རྒྱ་བཞི་དང་སྙོམས་པར་འཇུག་པ་དེ་ལའོ། ། དེས་འབྲས་བུ་ཅིར་འགྱུར་ཞེ་ན། དེ་ཉིད་འཛིན་ནི་ཕྱག་རྒྱ་ཆེན་པོ་དེ་ཁོ་ན་ཉིད་ཇི་ལྟ་བ་བཞིན་དུ་རྟོགས་པར་འགྱུར་བའོ། ། དེ་ལྟར་ཕྱག་རྒྱ་ཆེན་པོ་རྟོགས་པའི་ཟག་མེད་ཀྱི་བདེ་བ་དེ་དང༌། ལྷ་དང་མིའི་བདེ་བ་འདྲ་བའམ། ཞེ་ན་མ་ཡིན་ཏེ།
ལྷ་དང་མིའི་བདེ་བ་ནི་ཁམས་གསུམ་གྱི་ལྷ་དང་མི་རྣམས་ཀྱི་བདེ་བ་ཐམས་ཅད་གོང་བུར་ཕྱོགས་གཅིག་ཏུ་བསྡུ་བ་བྱས་པ་དང༌། རྡོ་རྗེ་འཛིན་པ་སྟེ། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་ཟག་པ་མེད་པའི་བདེ་བའོ། ། བཅུ་དྲུག་ཆར་ནི་དེའི་ཟག་པ་མེད་པའི་བདེ་བ་ཆེན་པོ་དེ་བཅུ་དྲུག་གམ་བརྒྱའི་ཆར་བགོས་པའི་ཆ་གཅིག་དང༌། ལྷ་དང་མིའི་བདེ་བ་ཐམས་ཅད་ཕྱོགས་གཅིག་ཏུ་བཞག་པ་གཉིས་བསྟུན་ན། བཅུ་དྲུག་གམ་རྒྱའི་ཆ་དེ་ལ་ལྷ་དང་མིའི་བདེ་བས་དཔེ་དང་ཆ་དང་བགྲང་བ་དང་རྒྱུར་ཡང་མི་བཟོད་དེ་ཁྱད་པར་དུ་འཕགས་ཞེས་པའི་དོན་ནོ། ། དེ་ལྟ་བུའི་ལམ་རིམ་པ་གཉིས་གྲོགས་དང་བཅས་པ་ཉམས་སུ་ལེན་པ་དང༌། ཡང་ལམ་གྱི་གསང་བའི་རིམ་པ་གཉིས་བསྒོམ་པ་ལ་སྔོན་དུ་དབང་བསྐུར་འགྲོ། དེ་ལ་ཡང་སྔོན་དུ་དཀྱིལ་འཁོར་འགྲོ། དཀྱིལ་འཁོར་བྲི་བ་ལ་སྔོན་དུ་བསྙེན་པ་འགྲོ།
དེ་ལ་གནས་དགོས་པ་དང༌། ཡང་བསྙེན་པ་སྔོན་དུ་སོང་བས་དཀྱིལ་འཁོར་བྲི་བ་རང་ལ་ཡང་གནས་དགོས་པས་ན། གསང་བ་སྒྲུབ་པ་ལ་ཞི་ཡོད་པའི་ཐ་མ་གནས་བསྟན་པའི་ཕྱིར། རི་བོ་ཞེས་པ་ལ་སོགས་པ་སྨོས་ཏེ། འདི་ནི་སྔར་གསང་བ་ངེས་པའི་དོན་དུ་བཤད་པའི་བསྐྱེད་རིམ་གྱི་སྐབས་སུ་བརྟེན་པ་བཤད་པ་ལས་རྣལ་འབྱོར་པའི་རྟེན་གསལ་བར་མ་བཤད་པའི་དེ་ཁ་སྐོང་གི་ཚུལ་དུ་ཡང་བཤད་པ་ཡིན་ལ། དེའི་ཚིག་དོན་ནི་རི་བོ་སྟེ་གྲོང་ལས་དཔག་ཚད་དམ་རྒྱང་གྲགས་ཀྱིས་འཕགས་པའི་རི་བོ་མཐོན་པོའམ། ཚང་ཚིང་ནི་དེ་བས་དམའ་བའི་ནགས་ཚང་ཚིང་གི་ནང་ངམ། རུ་སུལ་ནི་རིའི་སུལ་དངོས་ཡིན་ལ། ཡང་འགྱུར་ཁ་ཅིག་ལས་རིའི་ཕུག་བྱ་བར་ཡོད་དེ། དེ་ནི་གྲགས་པར་ཟད་དོ། །
ཆུ་བོ་ཆེན་པོ་ནི་གངྒཱ་ལ་སོགས་པ་ཡིན་ལ། དེའི་ངོགས་དག་སྟེ་འགྲམ་མམ། གདོད་ནས་གྲུབ་པའི་དུར་ཁྲོད་ནི་འཛམ་བུའི་གླིང་གྲུབ་པའི་དུས་སུ། ལྷན་ཅིག་གྲུབ་པའི་ཡུལ་ཉི་ཤུ་རྩ་བཞི་ན་ཡོད་པའི་དུར་ཁྲོད་བརྒྱད་ཡིན་ཏེ། དེ་དག་ནི་སྒྲུབ་པ་པོ་བརྩོན་འགྲུས་རྩོམ་པ་དང༌། བཀྲ་ཤིས་པའི་གནས་ཡིན་པས་སོ། ། དེར་ནི་སྟེ། དེ་ལྟ་བུའི་གནས་དེ་དག་ཏུ་དཀྱིལ་འཁོར་བྲི་བར་བྱ་བ་ནི། བསྙེན་པ་ལ་སོགས་པའི་དུས་ཀྱི་དཀྱིལ་འཁོར་གྱི་འཁོར་ལོ་བསྒོམ་པའི་གནས་བསྟན་པ་ཡིན་ལ། ཡང་འདིས་མཚོན་ནས་འོག་གི་དབང་བསྐུར་བའི་དོན་དུ་དཀྱིལ་འཁོར་བྲི་བའི་གནས་ཀྱི་མདོར་བསྟན་པར་འགྲོ་བར་ཤེས་པར་བྱའོ། །
དེ་ནི་སྒྲ་ཅི་བཞིན་པར་བཤད་པ་ཡིན་ལ། རྡོ་རྗེའི་ཚིག་དེ་ལས་ངེས་དོན་དུ་བཤད་པས་རྫོགས་པའི་རིམ་པར་སློབ་དཔོན་ཀཾ་པ་ལས་བཤད་ཀྱང་འདིར་བཤད་པ་མི་མཛད་དོ། ། དེ་ལྟར་ལེའུའི་གཞུང་བཤད་ནས། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ནི་རྒྱུད་ཀྱི་གཞུང་སྤྱི་ཡིན་ལ། དེ་ལས་བྱེ་བྲག་ཏུ་དཀྱིལ་འཁོར་ལ་འཇུག་པ་ནི་ལེའུའི་ཞབས་སུ་དཀྱིལ་འཁོར་བསྒོམ་པ་དང༌། བྲི་བའི་གནས་བསྟན་པའི་སྒོ་ནས་མིང་བཏགས་པ་ཡིན་ཏེ། ལེའུ་ནི་ལེའུ་དང་པོའི་བརྗོད་བྱ་སྟོན་པའི་གཞུང་གི་ཚོགས་སོ། ། དང་པོ་ནི་སྤྱིར་ལེའུ་ལྔ་བཅུ་རྩ་གཅིག་ཡོད་པའི་གྲངས་ཀྱི་གནས་གཞན་དང་པོའོ། ། དཔལ་བདེ་མཆོག་ཉུང་ངུའི་རྒྱུད་ཀྱི་ཊཱི་ཀ་མུ་ཏིག་གི་ཕྲེང་བ་ལས་ལེའུ་དང་པོའི་ཚིག་དང་དོན་དུ་བཅས་པ་རྣམ་པར་བཤད་པའོ།། །། དེ་ལྟར་ལེའུ་དང་པོས་ལམ་དང་འབྲས་བུའི་གསང་བ་ཐམས་ཅད་མདོར་བསྟན་ནས།
ལེའུ་གཉིས་པ་མན་ཆད་ཀྱི་ལེའུ་བཞི་བཅུ་རྩ་དགུས་རྒྱས་པར་སྟོན་ཏེ། དེ་ལ་གསུམ་ལས་དང་པོ་ལམ་གྱི་གསང་བ་སྟོན། དེ་ལ་ཡང་གཉིས་ལས། ལེའུ་གཉིས་པ་དང༌། ལེའུ་གསུམ་པས་ལམ་གྱི་གསང་བ་ལ་འཇུག་པ། དེ་ཡང་ལེའུ་གཉིས་པ་མན་ཆད་ནི་ལེའུ་དང་པོ་དང་འབྲེལ་གྱི་སྒོ་ནས་སྟོན་ཏེ། དེ་ཡང་ལེའུ་ལེའུའི་འབྲེལ། ལེའུ་མདོར་བསྟན་པ་དང༌། རྒྱས་པར་བཤད་པའི་འབྲེལ། ལེའུ་མངོན་པར་རྟོགས་པའི་འབྲེལ་ལོ། །
དང་པོ་ལེའུ་ལེའུའི་དང༌། ལེའུ་མདོར་བསྟན་རྒྱས་བཤད་ཀྱི་འབྲེལ་ནི། ལེའུ་དང་པོའི། གསང་བ་མཆོག་གི་དགྱེས་པ་ན། ། ཞེས་པ་ལ་སོགས་པ་དང༌། རི་བོ་རི་སུལ་ཞེས་པ་ལ་སོགས་པས་དཀྱིལ་འཁོར་བྲི་བའི་གནས་བསྟན་ལ། དེ་རྒྱས་པར་བཤད་པའི་ཚུལ་གྱིས་ལེའུ་གཉིས་པ་དང་གསུམ་པས། གནས་དེ་དང་འབྲེལ་བའི་དཀྱིལ་འཁོར་བྲི་བ་ལ་སོགས་པ་སྟོན། ལེའུ་བཞི་པའི་ཕྱོགས་གཅིག་གིས་དབང་བཞི་པའང་སྟོན་ཏེ། མདོར་ན་ལེའུ་བཞི་པའི་བརྗོད་བྱ་དངོས་ནི།
ལེའུ་དང་པོར་ལམ་གྱི་གསང་བ་དང༌། གསང་བ་སྒྲུབ་པ་ལ་སོགས་པ་བསྟན་ནས། དེའི་དེ་ཁོ་ན་ཉིད་ནི་ལེའུ་བཞི་པར་རིམ་པ་གཉིས་ལ་དེ་ཁོ་ན་ཉིད་བཞི་བཞི་བརྒྱད་དུ་སྟོན་པ་ཡིན་ནོ། ། ལེའུ་མངོན་པར་རྟོགས་པའི་འབྲེལ་ནི། དེ་ལྟ་བུའི་དེ་ཁོ་ན་ཉིད་སྟོན་པ་ལ། སྔོན་དུ་དབང་འགྲོ་བས་ལེའུ་གསུམ་པས་དབང་བསྐུར་བ་བཤད་ལ། དེ་ལ་ཡང་སྔོན་དུ་དཀྱིལ་འཁོར་འགྲོ་བས་ལེའུ་གཉིས་པས་དཀྱིལ་འཁོར་སྟོན་པ་དེ་ལ། ལེའུའི་གཞུང་དང༌། ལེའུའི་མཚན་གཉིས་ལས། དང་པོ་ལ་ལྔ་སྟེ།
སློབ་དཔོན་གྱི་མཚན་ཉིད་དང༌། སའི་ཆོ་ག་དང༌། དཀྱིལ་འཁོར་བྲི་བ་དང༌། བུམ་པ་ལྷག་པར་གནས་པ་དང༌། དཀྱིལ་འཁོར་སྒྲུབ་པ་བསྟན་པའོ། ། དང་པོ་ནི་སློབ་དཔོན་མེད་པར་རྒྱུད་ལ་རང་དགར་འཇུག་པ་དགག་པའི་ཕྱིར། གཞུང་འཁྲུགས་ཀྱི་ཚུལ་དུ་བཤད་པར་བྱ་སྟེ། དེ་ཡང་རྒྱུད་འདིའི་བསྙེན་པ་ལ་སོགས་པ་བྱེད་པའི་སློབ་དཔོན་ཇི་ལྟ་བུ་ཞིག་གིས་བྱ་ཞེ་ན། སློབ་དཔོན་མཚན་ཉིད་ཐམས་ཅད་དང་ལྡན་ཞིང་དེ་ཁོ་ན་ཉིད་བཅུ་ལ་སོགས་པ་ཤེས་པའོ། ། དེའི་ཁྱད་པར་གྱི་མཚན་ཉིད་ཡང་དག་ཤེས་ཏེ།
ཡང་དག་པའི་དོན་ཤེས་ཤིང༌། རྒྱུད་ཤེས་པ་ནི་རྒྱུད་འདིའི་དོན་ཡན་ལག་བཞི་དང་ལམ་དང་འབྲས་བུའི་གསང་བའི་གནས་ཤེས་པའོ། ། དཔལ་ལྡན་ཁྲག་འཐུང་གསང་སྔགས་ནི། ། སྙིང་པོ་ལ་སོགས་པའི་སྒོ་ནས་ཞི་བ་ལ་སོགས་པའི་ལས་སྒྲུབ་པའི་ཐབས་ཤེས་པའོ། ། ཁྲོ་མེད་ནི་གཞན་ལ་ཁྲོ་བ་མེད་ཅིང་སྙིང་རྗེ་ཆེ་བ། གཙང་ཞིང་སྟེ། རྩ་བ་དང་ཡན་ལག་གི་དམ་ཚིག་དང་ལྡན་པ། མཁས་པ་ནི་དེ་ཁོ་ན་ཉིད་བཅུ་ཤེས་པ། སྦྱོར་ཤེས་ཏེ་ཐུན་མོང་གི་དངོས་གྲུབ་སྒྲུབ་པའི་ཐབས་ཤེས་པ། ཡེ་ཤེས་ཕ་རོལ་འགྲོ་ནི་མཆོག་གི་དངོས་གྲུབ་སྒྲུབ་པའི་ཐབས་ཤེས་པའོ། །
དེ་ལྟ་བུའི་མཚན་ཉིད་དང་ལྡན་པའི་སློབ་དཔོན་དེས་བསྙེན་པ་རབ་འབྲིང་ཐ་མ་གསུམ་གང་རུང་ཅིག་སྔོན་དུ་སོང་བས། གཉིས་པ་སའི་ཆོ་ག་བྱེད་པ་ལ་ས་སྦྱང་བ། ས་གཟུང་བ། དཀྱིལ་འཁོར་གྱི་གནས་བསྲུང་བ་གསུམ་ལས། དང་པོ་ནི་སྔར་བཤད་པའི་གནས་སུ་ཕྱིན་ཏེ། དེ་དག་ཏུ་སྔར་དཀྱིལ་འཁོར་མ་བྱས་པ་ཡིན་ན། ས་ཆོག་གི་ཡོ་བྱད་ཚོགས་པ་དང་ལྡན་པས་དང་པོ་ལས་དང་བྱ་བས་སྦྱོང་བ་ནི་རྡོ་རྗེ་མཁའ་འགྲོ་ནས་བཤད་པ་ལྟར་པུས་མོའམ། རྐང་པའམ་ལྐོག་མ་ནུབ་ཙམ་དུ་ཟབས་སུ་བརྐོས་ལ། ཉེས་པ་དང་བཅས་པས་ན་གྱོ་མོ་ལ་སོགས་པའི་སྐྱོན་རྣམས་བསལ་ཏེ། ས་དེ་བའི་རྣམ་པ་ལྔ་དང་བདུད་རྩི་རྣམ་པ་ལྔའི་ཆུས་བྲན་པས།
སྔར་གྱི་ཁུང་བུ་བཀང་ནས་འཐས་པར་བཅག་ཅིང༌། མེ་ལོང་གི་ངོས་ལྟར་མཉམ་པར་བྱས་ལ། དེའི་སྟེང་དུ་བྱུག་པ་བྱ་བ་ནི་དེ་ལ་སྟེ། སྔར་གྱི་དཀྱིལ་འཁོར་བྲི་བའི་གནས་གསུངས་པ་དང༌། གནས་དེར་ལས་དང་བྱ་བས་ས་སྦྱངས་པའི་དཀྱིལ་འཁོར་དེ་ལ་ལྕི་བ་སྟེ། བ་སེར་སྐྱའི་ལྕི་བ་ས་ལ་མ་ལྷུང་བ་ལ་སོགས་པའི་རྣམ་པ་ལྔས། དཀྱིལ་འཁོར་ས་ནི་སྟེ། དཀྱིལ་འཁོར་གྱི་སྟེང་དུ་ཉེ་བར་བྱུགས་ལ། ཡང་དེར་ཐུན་མོང་མ་ཡིན་པའི་རྫས། དུར་ཁྲོད་ཐལ་བར་ལྡན་པ་ནི།
ཆོས་བདག་མེད་པ་མཚོན་པ་སྟེ་དེ་དང༌། མི་འཆི་བཅུ་ཕྱེད་བདུད་རྩི་ལྔ་དང་བཅས་པས་དཀྱིལ་འཁོར་གྱིས་དེ་ནི་ལག་པ་གཡོན་པས་བྱུགས་ལ། དེར་འོག་ནས་འབྱུང་བ་ལྟར་དཀྱིལ་འཁོར་གྱི་ཐིག་གདབ་པ་དང༌། ཚོན་གྱིས་བྲི་བ་ཡང་དག་པར་བརྩམ་མོ། ། གཉིས་པ་ས་གཟུང་བ་བསྟན་པ་ནི། ཐོད་པས་ཞེས་པ་ལ་སོགས་པ་སྟེ། དེ་ཡང་སྔར་བཤད་པའི་མཚན་ཉིད་དང་ལྡན་པའི་སློབ་དཔོན་དེ་རྒྱན་དང་ལྡན་པས་བདག་ཉིད་ལྷར་བསྐྱེད་པ་ནི། ཐོད་པ་སྟེ་ཐོད་པའི་དུམ་བུས་སྤྱི་བོར་བརྒྱན་པ་དང༌། ཡན་ལག་ཐམས་ཅད་ཐལ་བ་ཆེན་པོས་བྱུགས་པ་དང༌། གུག་སྐྱེད་ནི་ན་མ་ཧི་ལ་སོགས་པའི་སྔགས་དང་བཅས་པའི་རུས་པའི་རྒྱན་དྲུག་གིས་ལུས་ལ་བརྒྱན་ཅིང༌།
རུས་པའི་ཕྲེང་བའི་རྒྱན་དང་ཐོད་པའི་དུམ་བུ་གཅིག་པས་སྤྱི་བོར་བརྒྱན་པ་དང༌། རུས་པའི་ཕྲེང་བ་རྣམ་པར་ལྡན་པ་ནི་ཐོད་པ་ལྔ་བཅུའི་ཕྲེང་བའོ། ། ཁ་ཊྭཱཾ་ག་ནི་ལག་ན་གནས་ནི་དེ་དངོས་སུ་ལག་ཏུ་འཛིན་པ་སྟེ། དེ་ལྟ་བུའི་རྒྱན་དེ་རྣམས་དང་ལྡན་པས་སློབ་དཔོན་དཀྱིལ་འཁོར་གྱི་དབུས་སུ་འདུག་ལ། ལྷ་མངལ་སྐྱེས་སྒོང་སྐྱེས་གང་རུང་གི་སྐྱེད་ཆོག་རྫོགས་པར་བསྐྱེད་པ་ནི། བདག་ཉིད་ཧེ་རུ་ཀར་བྱས་ནས། ། ཞེས་པས་བསྟན་ནོ། ། དེ་ནས་དཔའ་བོ་དང་དཔའ་མོའི་གོ་ཆ་བཀོད་ལ་རང་གི་ལུས་ལ་ལྷ་རྣམས་དགོད་པ་ནི། དེའི་འོག་ཏུ་དཔལ་ལྡན་ཧེ་རུ་ཀར་དྲན་པར་བྱ་ཞེས་པས་བསྟན་ཏེ། དེ་ཡང་པཎྜི་ཏ་སུ་མ་ཏི་ཀཱིརྟི་ནི་ལཱུ་ཧི་པའི་འགྲེལ་པ་ལྟར་དགོད་པ་འདོད་ལ།
དུས་འཁོར་བ་ལ་སོགས་པ་རྣམས་ནི་རྩ་བ་རྐྱང་པའི་ལུགས་ལྟར་དགོད་པར་འདོད་དེ། དེ་ནི་གོ་ཆ་ཆེན་པོའོ། ། དེ་ནས་ཡེ་ཤེས་ཀྱི་འཁོར་ལོ་སྤྱན་དྲངས་པ་ནི་འཁོར་ལོ་སྟེ། ཡེ་ཤེས་ཀྱི་འཁོར་ལོ་འདི་ནི་དམ་ཚིག་གི་འཁོར་ལོ་སྟེ། དེའི་སྙིང་གར་དགོད་དོ། ། དེ་ལྟར་བདག་ཉིད་གོ་བགོས་ནས་ནི། སའི་ཆོ་གའི་དུས་སུ་གོ་ཆ་གསུམ་དང་ལྡན་པ་གཅེས་པ་ཡིན་པས་གོ་ཆ་གསུམ་བགོ་བ་དང༌། དབང་བསྐུར་བ་དང༌། མཆོད་པའི་བར་དུ་རྫོགས་པར་བྱས་པའོ། ། དེ་ནས་གསུམ་པ་དཀྱིལ་འཁོར་གྱི་གནས་བསྲུང་བ་བསྟན་པ་ནི།
རྭ་བ་རྣམས་ནི་ཕྱོགས་སུ་དགོད་ནི། ཕྱོགས་སྐྱོང་གི་རོ་བརྒྱད་ཞུ་བ་ལས་ཕྱོགས་སུ་རྡོ་རྗེ་རྭ་བ་དང་དྲྭ་བ་བསྒོམ་པ་སྟེ། དེ་ཡང་ཨ་བྷི་དྷ་ན་ནས་འབྱུང་བ་ལྟར་སྔགས་དང་བཅས་པས་སོ། ། འོག་ནི་འོག་གི་རོ་ཞུ་བ་ལས་མཚོན་ཆ་དགོད་པར་བྱ་བ་ནི་འོག་རྡོ་རྗེའི་ས་ཞིར་བསྒོམ་པའོ། ། དེ་ནས་འོག་ཏུ་སྦྱར་ཏེ། སྟེང་དུ་མདའ་ཡི་དྲྭ་བ་བྱ། ། ཞེས་པ་སྟེ། སྟེང་གི་རོ་ཞུ་བ་ལས་མདའི་དྲྭ་བ་དང༌། དེར་མ་ཟད་མཁའ་སྤྱོད་དུ་རྡོ་རྗེའི་གུར་བྱུང་བར་བསམ་པ་སྟེ། དེ་ཡང་ལག་ལེན་ནི་དཀྱིལ་འཁོར་གྱི་ཆོ་ག་ལྟར་བྱ་གསུང་ངོ༌། །
དེ་ལྟ་བུའི་སྲུང་བའི་འཁོར་ལོ་དེ། ཚད་ཅི་ཙམ་དུ་བསྒོམ་ཞེ་ན། འཁོར་ལོ་གནས་པའི་བདག་ཉིད་མཉམ་ནི། དཀྱིལ་འཁོར་གྱི་ཚད་ཁྲུ་བཞི་ལ་སོགས་པ་ལས་མེད་ཀྱང༌། བསྒོམ་པ་ལ་དཀྱིལ་འཁོར་དང་སྲུང་བའི་འཁོར་ལོ་གཉིས་ཀ་ཚད་རང་གི་བློས་འཁྱུད་ཚད་ཙམ་དུ་བསྒོམ་པ་ཡིན་ནོ། ། པཎྜི་ཏ་སུ་མ་ཏི་ཀཱིརྟི་ནི། འདིར་དཀྱིལ་འཁོར་གྱི་གནས་བསྲུང་བ་དེ་ཙམ་ལས་མི་བྱེད་ལ། དུས་འཁོར་བ་ལ་སོགས་པའི་པཎྜི་ཏ་བགྲེས་པོ་རྣམས་ནི། དེའི་སྟེང་དུ་སྟངས་སྟབས་བརྒྱད་བྱས་ལ་དེ་ནས་རང་གི་སྙིང་ག་ནས་འོད་སྤྲོས་པས་དཀྱིལ་འཁོར་གྱི་འཁོར་ལོའི་ལྷ་རྣམས་ནམ་མཁའ་ལ་སྤྱན་དྲངས་ལ། མཆོད་པ་ཅི་རིགས་པས་མཆོད་པ་ནི་ས་གཟུང་བར་བཞེད་དོ། །
དེ་དག་གིས་ནི་གོ་ཆར་འགྱུར་ནི། དཀྱིལ་འཁོར་གྱི་སྲུང་བའི་འཁོར་ལོར་འགྱུར་ཞེས་པའི་དོན་ཏོ། ། དེ་ལྟ་བུའི་དཀྱིལ་འཁོར་གྱི་གནས་བསྲུང་བ་བྱས་པའི་ཕན་ཡོན་ནི། དེ་ལྟར་གོ་བགོས་ཞེས་པ་ནི་གོ་ཆ་བགོས་པ་སྔོན་དུ་འགྲོ་བས་བསྲུང་བ་བྱས་ན། སུམ་ཅུ་རྩ་གསུམ་པའི་ལྷའི་དབང་པོ་བརྒྱ་བྱིན་གྱིས་ཀྱང་གཞིག་པར་མི་ནུས་སོ། ། དེ་ལྟར་ནུབ་དང་པོ་སའི་ཆོ་ག་བསྟན་ནས། དེ་ནས་ནུབ་གཉིས་པ་ལྷག་པར་གནས་པའི་ཆོ་ག་ནི། སྟ་གོན་གྱི་ཡོ་བྱད་ཐམས་ཅད་ཚོགས་པ་དང་ལྡན་པས། ལྷའི་རྣལ་འབྱོར་རྫོགས་པར་བསྒོམ་སྟེ་ལྷ་ལྷག་པར་གནས་པ་དངོས་དང༌། འོག་ནས་འབྱུང་བའི་བུམ་པ་སྟ་གོན་དུ་གནས་པ་དང༌།
སློབ་མ་ལྷག་པར་གནས་པ་གསུམ་ལག་ལེན་དཀྱིལ་འཁོར་གྱི་ཆོ་ག་ནས་འབྱུང་བ་ལྟར་བྱས་ལ། སྟ་གོན་གསུམ་རྫོགས་པ་དང་སྟ་གོན་གྱི་ལྷ་རྣམས་རང་གི་དབུགས་ཀྱིས་སྣ་བུག་གཉིས་ནས་སྙིང་གར་བསྡུ་བར་བྱའོ། ། གསུམ་པ་དཀྱིལ་འཁོར་བྲི་བ་ལ་གཉིས་ལས། དང་པོར་བཤད་པར་དམ་བཅའ་བ་བསྟན་པ་ནི། དེ་ལྟར་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ཡང་དེ་ལྟར་བདག་ཉིད་རབ་སྲུང་ཞིང་ནི་སྟ་གོན་གྱི་དུས་སུ། བདག་ཉིད་དང་གནས་བསྲུང་བ་བྱས་པའོ། ། དེ་ནས་ཐིག་གདབ་པ་ནི་སྔོན་དུ་སློབ་མ་ལ་རྨི་ལམ་དྲིས་ལ། སློབ་དཔོན་སྐད་ཅིག་ཙམ་གྱིས་ཕྱག་བཅུ་གཉིས་པ་ཡབ་ཡུམ་གྱི་ལུས་ལ་ལྷ་རྣམས་ཚང་བར་བསྒོམ་པ་ནི། སྔགས་ཏེ།
དཔའ་བོ་རྣམས་དང་ཕྱག་རྒྱ་སྟེ། དཔའ་མོ་རྣམས་ཀྱི་ལུས་ལ་བརྒྱན་པར་བསྒོམས་ནས། དེ་ནས་ལྷ་རྣམས་སྙིང་གར་བསྡུས་ཏེ། སློབ་དཔོན་གཙོ་བོ་ཡབ་ཡུམ་གྱི་ང་རྒྱལ་དུ་གནས་པས། ཐིག་གདབ་པ་ལ་སོགས་པ་བྱ་བ་ནི། དངོས་གྲུབ་ཐམས་ཅད་རབ་སྟེར་བ་ནི། དབང་བསྐུར་བའི་ངང་ལས་སྒྲུབ་པ་ལ་སོགས་པའི་དངོས་གྲུབ་ཐམས་ཅད་རབ་སྟེར་བའི་དཀྱིལ་འཁོར་ཏེ། ཧེ་རུ་ཀའི་དཀྱིལ་འཁོར་འཇིགས་པ་ནི་ཁྲོ་བོའི་དཀྱིལ་འཁོར་ཡིན་པས་སོ། ། བྲི་བར་བྱ་ནི་དང་པོའི་ཐིག་དང་ཚོན་བྲི་བ་དང་ལྷ་དགོད་པས་བྲི་བར་བྱའོ། ། རྒྱས་པར་བཤད་པ་ལ་གསུམ་ལས།
དང་པོ་ཐིག་གདབ་པ་ནི་དེ་ནས་ཞེས་པ་ལ་སོགས་པ་སྨོས་ཏེ། དེ་ནས་ནི་ལྷག་པར་གནས་པ་བྱས་པའི་རྗེས་ལའོ། ། སྲད་བུའི་རྒྱུ་བསྟན་པ་ནི་སེམས་མེད་པ་ནི་རོ་ཡིན་ལ། སྲད་བུ་ནི་རོའི་རྒྱུས་པ་ལས་བྱས་པའི་སྲད་བུའམ། རོ་དང་ལྷན་ཅིག་དུར་ཁྲོད་དུ་བསྐྱལ་བའི་སྐུད་པ་ས་ལ་མ་ལྷུང་བའོ། ། རུ་དྷི་ར་ནི་ཆེན་པོ་སྟེ་མིའི་རྒྱུ་མ་བསྒྲིལ་བ་ཡིན་ཞེས་བླ་མ་གསུང་མོད་ཀྱང༌། དོན་ནི་བདུད་རྩི་ལྔ་དང་བཅས་པའི་ཁྲག་ཆེན་པོས་སྲད་བུ་ལ་བསྒོས་པ་སྟེ། འདི་ཐིག་ཆལ་ཡང་ཡིན་པར་བཟུང་ལ་འདིར་ཐིག་བྱིན་གྱིས་བརླབ་པ་ནི་མེད་དོ། ། ཞེས་བླ་མ་གསུང་ངོ༌། ། དེ་ལྟ་བུའི་སྲད་བུ་དེས་གང་གི་ཐིག་གདབ་ཅེ་ན།
དཔལ་ལྡན་ཁྲག་འཐུང་སྟེ། བདེ་བ་ལ་ལོངས་སྤྱོད་པ་དང༌། གདུལ་བྱ་གདུག་པ་ཅན་འདུལ་བས་གྲོང་ཁྱེར་ནི་དེ་བཞུགས་པའི་གནས་མཆོག་སྟེ། ཐུགས་ཀྱི་རིགས་ཀྱི་དཀྱིལ་འཁོར་ཡིན་པས་སོ། ། དེ་ཉིད་ཁྲོ་བོའི་དཀྱིལ་འཁོར་ཡིན་པས་ན་དཀྱིལ་འཁོར་འཇིགས་པ་སྟེ། དེའི་ཐིག་གདབ་པར་བྱའོ། ། དེ་ཡང་ཚད་ཇི་ཙམ་དུ་བྲི་ཞེ་ན། ཁྲུ་གང་སྟེ་རང་དམ་ཚིག་གསོ་བ་དང༌། དངོས་གྲུབ་སྒྲུབ་པའི་དཀྱིལ་འཁོར་གྱི་ཚད་ནི་ངོས་རེ་རེ་ལ་ཁྲུ་རེ་རེ་བྱ་བའོ། ། ཁྲུ་བཞི་པ་དང་ཁྲུ་བརྒྱད་པ་ནི་དབང་བསྐུར་བའི་དཀྱིལ་འཁོར་གྱི་ཚད་དེ།
ཁྲུ་བཞི་ནས་བཟུང་ནས་ཉི་ཤུའི་བར་དུ་སྟེ། དེ་ལས་ལྷག་པ་ནི་མི་བྱའོ། ། དེ་ཡང་ཇི་ལྟར་གདབ་ཅེ་ན། སྒོ་བཞི་པ་ལ་སོགས་པའི་ཚིག་གཉིས་སྨོས་ཏེ། དེ་དག་ལ་སོགས་པ་དང་ལྡན་པར་ཐིག་གདབ་པ་ནི་གོ་བར་ཟད་དོ། ། དེ་ཡང་སུས་གདབ་ཅེ་ན་སྔགས་པས་ཏེ། ཐིག་གི་ཆ་བགོ་བ་ལ་སོགས་པ་མཁས་པའི་སློབ་དཔོན་གྱིས་སོ། ། དེའི་སྲད་བུའི་ཚད་ཇི་ལྟ་བུས་གདབ་ཅེ་ན། ཉིས་འགྱུར་རྣམ་སྤྱད་ནི། ཆུར་དཀྱིལ་འཁོར་གྱི་ཉིས་འགྱུར་ལ།
སྦོམས་སུ་སྒོའི་ཉི་ཤུ་ཚད་ཀྱི་སྲད་བུས་སོ། ། ཐིག་གདབ་པའི་ཐབས་དངོས་ནི་སློབ་དཔོན་ཀཾ་པ་ལས་འགྲེལ་པར་བཤད་པ་ལྟར་གདབ་པར་བྱ་སྟེ། དེ་འདིར་བྲི་བར་མི་བྱའོ། ། དེ་ལྟར་ཐིག་གདབ་པའི་རྗེས་ལ་ཚོན་བྲིས་ཏེ། ལྷ་བཀོད་ལ་ཡེ་ཤེས་སེམས་དཔའ་སྤྱན་དྲངས་ཏེ། མཁའ་འགྲོ་དྲྭ་བའི་བདེ་མཆོག་མཆོད། ། ཅེས་འབྲེལ་ཏོ། ། གཉིས་པ་ཚོན་བྲི་བ་ནི་སྔར་བཞག་པའི། དུར་ཁྲོད་དུ་ནི་ཀུན་སྤྱོད་ཅིང༌། ། ཞེས་པ་ལ་སོགས་པའི་ཚིགས་སུ་བཅད་པ་གཅིག་པོ་དང༌།
དེའི་དབུས་སུ་ཞེས་པ་ལ་སོགས་པའི་ཚིག་གསུམ་ཕྱོགས་གཅིག་ཏུ་བསྡེབས་པས་སྟོན་ཏེ། དུར་ཁྲོད་དུ་ནི་ཀུན་སྤྱོད་ཅིང༌། ། ཞེས་པ་འདིས་སྔར་གསུངས་པའི་དཀྱིལ་འཁོར་བྲི་བའི་གནས་བཤད་པ་ཡིན་ཞེས་གསུང་ཡང༌། འདིས་ནི་ཚོན་ཉིད་བཤད་པ་ཡིན་ཏེ། དེ་ཡང་དུར་ཁྲོད་དུ་ནི་ཀུན་སྤྱོད་ཅིང་ནི། དུར་ཁྲོད་ཀྱི་བདག་ཉིད་ལས་བྱུང་བའི་ཚོན་སྣ་ལྔའོ། ། དེ་ཉིད་གང་ཞེ་ན། རོ་བསྲེགས་ཏེ། རོ་བསྲེགས་པའི་ཐལ་བ་དང་སོལ་བའི་ཕྱེ་མ་བསྲེས་པ་ལས་ཚོན་སྔོན་པོ་བྱ། དུར་ཁྲོད་ཀྱི་ཐལ་ཆེན་དང་སོ་ཕག་ལས་ཚོན་དམར་པོ་བྱ།
ཐལ་ཆེན་དང་རྡོ་རྒྱུས་སམ་མི་རུས་ཀྱི་ཕྱེ་མ་ལས་ཚོན་དཀར་པོ་བྱ། ཐལ་ཆེན་དང་བ་བླའམ་ཡུང་བས་ཚོན་སེར་པོ་བྱ། ཐལ་ཆེན་དང་དུར་ཁྲོད་ཀྱི་ཤིང་ལོ་ལས་ཚོན་ལྗང་གུ་བྱ་བ་གསུམ་པོ་ནི་ཤུགས་ལས་ཤེས་ཏེ། དེ་ནི་འབྱོར་པ་ཐ་མའི་ཚོན་ཡིན་ལ། འབྲིང་གིས་འབྲས་ལ་སོགས་པ་ལས་བྱ་བ་དང༌། རབ་ཀྱིས་རིན་པོ་ཆེ་སྣ་ལྔ་ལས་བྱ་བ་ཡང་ཤུགས་ལས་ཤེས་པར་བྱ་ཞིང་ཚོན་བྱིན་གྱིས་བརླབ་པ་ནི་འདིར་མི་གསུང་ངོ༌། ། དེ་ནས་ཚོན་བྲི་བ་དངོས་ནི། དེའི་དབུས་སུ་པདྨ་ནི་འདབ་མ་བརྒྱད་དང་བཅས་ཤིང་ལྟེ་བ་འོད་ཟེར་འབར་བ་དང་བཅས་པ་གེ་སར་དང་ཡང་དག་པར་ལྡན་པར་བཞག་པ་ནི་བྲི་བ་སྟེ། དེ་ཡང་ཕྱོགས་ཚོན་ལ་སོགས་པའི་རིམ་པ་ནི་ཀཾ་པ་ལའི་འགྲེལ་པ་ནས་བཤད་པ་བཞིན་དུ་ཤེས་པར་བྱའོ། ། དེ་ནས་གསུམ་པ་ལྷ་དགོད་པ་ནི་ལྟེ་བར་དགོད་བྱ་ཞེས་པ་ལ་སོགས་པ་སྨོས་ཏེ།
དེ་ཡང་མངོན་པར་བརྗོད་པ་རྒྱུད་བླ་མ་ལས། མེ་ཏོག་གི་ཚོམ་བུ་དགོད་པ་དང༌། གདན་དུ་དགོད་པ་དང༌། རང་རང་གི་ས་བོན་དུ་དགོད་པ་དང༌། ཕྱག་མཚན་དུ་དགོད་པ་དང༌། སྐུ་ཕྱག་རྒྱ་ཆེན་པོར་དགོད་པ་ལྔ་གསུངས་པ་ལས་འདིར་ནི་ཉེ་བར་མཚོན་པ་ཙམ་དུ་མཛད་ནས་སྐུ་ཕྱག་རྒྱ་ཆེན་པོར་དགོད་པ་ཡིན་ཏེ། དེ་ཡང་གཙོ་བོ་དགོད་པ་ནི། ལྟེ་བར་དགོད་བྱ་ནི་བདེ་བ་ཆེན་པོའི་འཁོར་ལོའི་པདྨ་འདབ་མ་བརྒྱད་ཀྱི་ལྟེ་བར་རོ། ། དཔའ་བོ་སྟེ་གཙོ་བོ་ཧེ་རུ་ཀ་ནི་ཉམས་དགུ་ལས། འཇིགས་བྱེད་ཆེན་པོའི་གཟུགས་ཅན་དང༌།
མདངས་དང་ལྡན་ནི་གཟི་མདངས་ཏེ་དྲག་པོ་བས་ཀྱང་ཤིན་ཏུ་དྲག་པ་འཇིགས་པར་བྱེད་པ། ཞལ་དང་པོ་ཆར་སྤྲིན་གྱི་མདོག་ལྟ་བུ་དང་ལྡན་ཞིང༌། རབ་ཏུ་འབར་ནི་སྐུ་ལ་བསྐལ་པ་འཇིག་པའི་མེ་ལྟ་བུའི་འོད་ཀྱིས་འཁྲིགས་པའོ། ། ཞལ་ནས་ཧ་ཧ་ཞེས་སྒྲོགས་ཤིང་ཞལ་རབ་ཏུ་བཞད་པ། དབུ་ལ་ཐོད་པའི་ཕྲེང་བའི་རྒྱན་དང་ལྡན་པ། བཟང་པོའི་སྤྱན་གསུམ་ནི་ཞལ་རེ་རེ་ལ་སྤྱན་གསུམ་གསུམ་དང་ཞལ་བཞི་པ་སྟེ་འདི་དག་གི་རྣམ་པར་དག་པ་ནི་ལཱུ་ཧི་པ་ལྟར་གསུང་ངོ༌། ། གླང་པོའི་པགས་པ་ལ་སོགས་པས་ཕྱག་མཚན་བསྟན་ཏེ། དེ་ཡང་རྒྱུད་འདིར་ཧེ་རུ་ཀ་ཕྱག་གཉིས་པ་ནས་འབུམ་པའི་བར་དུ་གསུངས་ཀྱང༌། འདིར་ཕྱག་བཅུ་གཉིས་པའི་དཀྱིལ་འཁོར་གྱི་དབང་དུ་བྱས་ནས་གླང་པོའི་པགས་པ་ནི་དང་པོ་གཉིས་ལས། གཞན་གྱི་ཕྱག་གིས་གོས་སུ་འཛིན་པའོ། །
སྨིན་མ་བཟང་པོ་རྡོ་རྗེ་དབྱེས་ནི་སྨིན་བར་གྱི་ཁྲོ་གཉེར་རམ། ཡང་ན་ཕྱག་དང་པོ་གཉིས་ན་བསྣམས་པའི་རྡོ་རྗེ་དང་དྲིལ་བུའོ། ། ཕྱག་མཚན་གཞན་འདིར་མ་སྨོས་པ་རྣམས་ནི་ལཱུ་ཧི་པ་དང་མཐུན་པར་མཛད་དོ། ། བརྒྱ་ཕྱེད་ཕྲེང་བ་ནི་མི་མགོ་རློན་པ་ལྔ་བཅུའི་དོ་ཤལ་ལོ། ། ཡབ་དེའི་མདུན་དུ་སྟེ་པང་ན་གནས་པའི་ལྷ་མོ་ནི་ཡུམ་ཡིན་ལ། དེའི་མཚན་ནི་རྡོ་རྗེ་ཕག་མོ་རབ་འཇིགས་པ་ནི་ཁྲོ་མོའི་རྣམ་པར་བཞུགས་པའོ། ། ཧེ་རུ་ཀ་ལ་མངོན་ཕྱོགས་པ་ནི་ཡབ་ལ་ཞལ་གཟིགས་པ། སྤྱན་གསུམ་དང་ལྡན་པ་དེའི་ཕྱག་གཡོན་ན་ཀ་པཱ་ལའི་ནང་ན་ཨནྟྲ་ནི་མིའི་རྒྱུ་མའི་ཁྲག་གིས་བཀང་བ། ཡབ་ལྷག་མཐོང་ཡེ་ཤེས་ལ་དགྱེས་པའི་བརྡར་ཁ་ནས་རུ་དྷི་ར་ཁྲག་འཛག་ཅིང༌། གཡས་པའི་ཕྱག་ན་གྲི་གུག་རྡོ་རྗེས་མཚན་པ་བསྣམས་པས།
ལྷ་ལ་སོགས་པ་ལ་བསྡིགས་པར་མཛད་པ་སྟེ། དེས་དངོས་སུ་གཙོ་བོ་ཡབ་ཡུམ་བསྟན་པས་དེའི་ཤུགས་ལས་པདྨའི་ཕྱོགས་ཀྱི་འདབ་མ་བཞི་ལ་སྙིང་པོའི་རྣལ་འབྱོར་མ་བཞི་དགོད་པ་དང༌། མཚམས་ཀྱི་འདབ་མ་བཞི་ལ་བུམ་པ་བཞིའི་སྟེང་དུ་ཐོད་པ་བཞི་དགོད་པའང་ཤེས་སོ། ། མཁའ་འགྲོ་མ་ནི་ཉི་ཤུ་བཞི་ནི་འཁོར་ལོ་གསུམ་གྱི་མཁའ་འགྲོ་མ་རྣམས་ཡིན་ལ། དེ་རྣམས་གང་གི་རིགས་ཡིན་ཞེ་ན། ཕག་མོ་ནི་ཞི་གནས་སྟོང་པ་ཡིན་ལ། དེ་ལས་བྱུང་བས་ཕག་མོའི་རིགས་སོ། ། དེ་གང་དུ་དགོད་ཅེ་ན་ཕྱོགས་ཏེ་ཕྱོགས་བཞིའི་དཔའ་མོ་བཅུ་གཉིས། མཚམས་རྣམས་ནི་མཚམས་བཞིའི་དཔའ་མོ་བཅུ་གཉིས་སོ། ། དེ་དག་གང་དུ་བཀོད་ལ་མཆོད་ཅེ་ན་འཁོར་ལོའི་ལྟེ་བ་ནི་འཁོར་ལོ་རིམ་པ་གསུམ་གྱི་ནང་ན་བཞུགས་པ་སྟེ།
དེར་བཀོད་ལ་མཆོད་པ་བྱའོ། ། འོ་ན་དཔའ་མོ་རྣམས་གཅིག་པུ་འགོད་དམ་ཞེ་ན་མ་ཡིན་ཏེ། དཔའ་བོ་རྣམས་ཀྱང་དགོད་པར་སྟོན་པ་ནི། དེ་བཞིན་ཏེ་དཔའ་མོ་རྣམས་བཀོད་པ་བཞིན་དུ་དཀྱིལ་འཁོར་བྲི་བའི་སྐབས་འདིར་དཔའ་བོ་རྣམས་ཀྱང་འཁོར་ལོ་གསུམ་ལ་ཡང་དག་པར་གནས་པ་ཡིན་ལ། དེ་ལྟ་བུའི་འཁོར་ལོ་གསུམ་པོ་དེའི་ནང་དུ་སངས་རྒྱས་ཐམས་ཅད་ཚང་ཞིང༌། འདུས་པས་དེ་དག་ལ་མཆོད་པར་བྱའོ། ། དེ་དགོས་པ་ཅིའི་ཕྱིར་མཆོད་ཅེ་ན། སྒྲུབ་པ་པོ་གལ་ཏེ་མཆོག་དང་ཐུན་མོང་གི་དངོས་གྲུབ་ཐོབ་པར་འདོད་ན། གཉིས་མེད་དཔའ་བོ་ནི་ཡབ་ཡུམ་གཉིས་སུ་མེད་པའི་དཔའ་བོ་དང་དཔའ་མོ་རྣམས་མཆོད་པར་བྱའོ། ། དེ་དག་གི་ཤུགས་ལས་སྒོ་མཚམས་མ་བརྒྱད་ཀྱང་བཀོད་ལ་མཆོད་པར་བྱ་སྟེ།
འདིར་མཆོད་པར་བཤད་པ་ནི་དཀྱིལ་འཁོར་བྲིས་པའི་རྗེས་ལ། དཀྱིལ་འཁོར་སྒྲུབ་པ་བྱེད་པའི་དུས་སུ་དེ་དག་ལ་མཆོད་དོ་ཞེས་པའི་དོན་ཏོ། ། བཞི་པ་བུམ་པ་ལྷག་པར་གནས་པ་ནི། དེ་ནས་ཞེས་པ་ལ་སོགས་པས་སྟོན་ཏེ། འདིས་ནི་བུམ་པ་ལྷག་པར་གནས་པ་དང༌། བྲིས་པའི་དཀྱིལ་འཁོར་དུ་བུམ་པ་དགོད་པ་གཉིས་ཀ་གཞུང་ཚེགས་ཆུང་བར་བྱ་བའི་དོན་དུ་ཕྱོགས་གཅིག་ཏུ་བསྟན་པ་ཡིན་ལ། བུམ་པའི་གྲངས་ནི་པཎྜི་ཏ་སུ་མ་ཏི་ཀཱིརྟི་ནི། གཙོ་བོ་ཡབ་ཡུམ་ལ་རྣམ་པར་རྒྱལ་བའི་བུམ་པ། མཁའ་འགྲོ་མ་ལ་སོགས་པ་བཞི་ལ་བུམ་པ་གཅིག ཐོད་པ་བཞི་ལ་བུམ་པ་གཅིག
འཁོར་ལོ་གསུམ་པོ་ལ་བུམ་པ་གསུམ། སྒོ་མ་བཞི་དང་མཚམས་མ་བཞི་ལ་བུམ་པ་གཉིས། ལས་ཐམས་ཅད་པའི་བུམ་པ་དང་དགུར་བྱ་བའམ། ཡང་ན་མཁའ་འགྲོ་མ་ལ་སོགས་པ་བཞི་དང༌། ཐོད་པ་བཞི་ལ་བུམ་པ་གཅིག་ཏུ་བྱས་པས་བརྒྱད་དུ་བཞེད་དོ། ། པཎྜི་ཏ་དུས་འཁོར་བ་ལ་སོགས་པ་བགྲེས་པོ་རྣམས་ནི་བུམ་པའི་གྲངས་སྒོ་མཚམས་མ་བརྒྱད་ལ་བུམ་པ་བརྒྱད། གཙོ་བོ་ལ་སོགས་པའི་ལྷ་གཞན་ཐམས་ཅད་ལ་སྤྱིར་བུམ་པ་གཅིག ལས་ཐམས་ཅད་པའི་བུམ་པ་དང་བཅུར་བཞེད་དོ། ། དེ་ལྟ་བུའི་བུམ་པ་དེ་ཐམས་ཅད་ཀྱང་རྒྱུ་རིན་པོ་ཆེ་ལ་སོགས་པ་ལས་བྱས་པ། མཚན་ཉིད་རྩ་བ་མི་ནག་པ།
ལྟོ་བ་ཆེ་བ། མགྲིན་པ་རིང་བ། མཆུ་འཕྱང་བ། ཁ་གྱེད་པ་ལ་སོགས་པ་དང་ལྡན་པ་ནི། རྒྱུད་གཞན་ནས་བཤད་པ་ལྟར་ཤེས་པར་བྱས་ལ། དེ་ཐམས་ཅད་དག་པར་བཀྲུས་ཏེ་མཚན་མ་དགོད་པ་ནི། པཎྜི་ཏ་སུ་མ་ཏི་ཀཱིརྟིའི་ལུགས་ལྟར་ན་གཙོ་བོ་ཡབ་ཡུམ་གྱི་རྣམ་པར་རྒྱལ་བའི་བུམ་པ་ལ་པདྨའི་ལྟེ་བ་ལ་ཉི་མའི་སྟེང་དུ་གྲི་གུག་རྡོ་རྗེས་མཚན་པ་བྲི། མཁའ་འགྲོ་མ་ལ་སོགས་པ་བཞིའི་བུམ་པ་ལ་ཟླ་བ་ལ་གནས་པའི་གྲི་གུག བུམ་པ་བཞི་དང་ཐོད་པ་བཞིའི་བུམ་པ་ལ་ཐོད་པས་མཚན་པ། འཁོར་ལོ་གསུམ་གྱི་བུམ་པ་གསུམ་ལ་རྡོ་རྗེ་དང༌།
གྲི་གུག་དང༌། པདྨ་དང༌། གྲི་གུག་དང༌། འཁོར་ལོ་དང༌། གྲི་གུག་གིས་མཚན། སྒོ་མཚམས་མ་བརྒྱད་ཀྱི་བུམ་པ་གཉིས་ལ་ཟླ་བ་ལ་གྲི་གུག་གིས་མཚན། ལས་ཐམས་ཅད་པ་ལ་ཡང་གྲི་གུག་གིས་མཚན་པའོ། ། པཎྜི་ཏ་དུས་འཁོར་བ་ལ་སོགས་པ་ལྟར་ན། རྣམ་རྒྱལ་ལ་རིགས་ལྔའི་མཚན་མ་བྲི། སྒོ་མཚམས་མ་བརྒྱད་ཀྱི་བུམ་པ་བརྒྱད་ལ་པདྨ་དང་ཉི་མ་ལ་གྲི་གུག་གིས་མཚན།
ལས་ཐམས་ཅད་པ་ལ་སྣ་ཚོགས་རྡོ་རྗེས་མཚན་པའོ། ། དེ་ལྟ་བུའི་བུམ་པ་ཐམས་ཅད་ལ་རས་ཟུང་དང་ཚོན་སྐུད་ཀྱི་མགྲིན་པ་དཀྲིས་ལ། བགེགས་བསྐྲད་ནས་ནང་དུ་བདུད་རྩི་ལྔའི་ཆུ་དང༌། རིན་པོ་ཆེ་ལྔ། སྨན་ལྔ། འབྲུ་ལ་སོགས་པ་བཅུག་སྟེ། འབྲས་བུ་དང་ལོ་མ་ལ་སོགས་པ་དང་བཅས་པའི་ཤིང་གིས་ཁ་བརྒྱན་པའི་སྟེང་དུ། ཐོད་པའི་ནང་དུ་ཆང་དང་བདུད་རྩི་བླུགས་ལ་བཞག དེའི་སྟེང་དུ་རྡོ་རྗེ་ལ་གཟུངས་ཐག་བཏགས་ལ་བཞག་གོ ། དེ་སྐད་དུ་ཡང༌།
རྩ་བ་ནག་ནོག་མེད་པ་དང༌། ། ལྟོ་བ་ཆེ་ལ་མགྲིན་པ་རིང༌། ། འཇམ་ཞིང་ཕྲ་ལ་ཤིན་ཏུ་བཟང༌། ། དེ་བཞིན་དག་པ་ཁ་རྒྱན་ཅན། ། འབྲུ་དང་རིན་ཆེན་སྨན་དང་ལྡན། ། ཁར་ནི་རིགས་ཀྱི་མཚན་མས་བརྒྱན། ། རྒྱལ་བ་ཞི་བའི་མཚན་ཉིད་ཅན། ། མཚམས་ནི་བཞི་པོ་སྟོང་པའོ། ། རྣམ་རྒྱལ་བུམ་པ་དེ་ལྟར་བྱ། ། ཞེས་གསུངས་སོ། །
བུམ་པ་དེ་དག་གི་ཆོ་ག་ནི་གཞན་ནས་བཤད་པ་ལྟར། བུམ་པའི་ནང་དུ་ལྷ་མི་བསྐྱེད་དེ། མངལ་སྐྱེས་ལ་སོགས་པའི་ཚུལ་གྱིས་ལྷ་རྣམས་བུམ་པའི་སྟེང་གི་ནམ་མཁའ་ལ་དམིགས་ལ་སྔགས་དང༌། བདུད་རྩི་དང༌། མཉེས་མཆོད་དང༌། མེ་ཏོག་ལ་སོགས་པས་མཆོད་ལ། དེ་ནས་གཟུངས་ཐག་ནས་བཟུང་སྟེ། རྣམ་རྒྱལ་ནས་རིམ་གྱིས་བཟླས་པ་བྱེད་པའི་དུས་སུ། ། ནམ་མཁའི་ལྷ་རྣམས་ཡབ་ཡུམ་སྙོམས་པར་ཞུགས་པས་བྱང་སེམས་འཛག་པ་དེ་བུམ་པའི་ནང་དུ་འབབ་པར་བསམ་ཞིང༌། བཟླས་པ་བྱས་པའི་མཐར་ཐོད་པའི་བདུད་རྩི་ཡང་བྱིན་རླབས་བྱས་ཏེ་བུམ་པར་བླུགས་པས་ལྷ་རྣམས་ཀྱང་བུམ་པ་ཞུ་བར་བསམ་མོ། །
པཎྜི་ཏ་བགྲེས་པོ་རྣམས་ནི་བུམ་པའི་བཟླས་པའི་ལག་ལེན་ནག་པོའི་དཀྱིལ་འཁོར་གྱི་ཆོ་ག་བཞིན་བྱ་གསུང༌། དེའི་ཚིག་གི་དོན་ནི། དེ་ནས་ནི་དཀྱིལ་འཁོར་བྲིས་པའི་རྗེས་ལ། བུམ་པ་བྱ་བ་ནི་དཀྱིལ་འཁོར་དུ་བུམ་པ་དབུལ་བར་བྱ་བ་དང༌། ལྷག་པར་གནས་པ་བྱ་བ་གཉིས་ཀ་བཟུང་ངོ༌། ། དེའི་བུམ་པའི་མཚན་ཉིད་གང་ཞེ་ན། རྩ་བ་ནག་པོ་མེད་ནི་ཞབས་དང་སྟེང་གི་དབྱིབས་མི་གཡོ་ཞིང༌། རྩ་བ་ནག་པོ་མེད་པ་སོགས་ཀྱིས་བསྡུ་བ་ནི། མི་སྡུག་པ་དང༌། སེར་ཀ་ལ་སོགས་པའི་སྐྱོན་མེད་པ་དང༌།
ཡང་ལྟོ་བ་ཆེ་བ་ལ་སོགས་པའི་ཡོན་ཏན་དང་ལྡན་པའོ། ། བུམ་པ་དེ་དག་གི་ནང་དུ་བཅུད་གང་གཞུག་ཅེ་ན། མུ་ཏིག་གསེར་དང་རིན་ཆེན་དང༌། བྱུ་རུ་ཞེས་པས་མཚོན་པའི་རིན་པོ་ཆེ་ལྔ་ལ་སོགས་པ་གཞུག བུམ་པའི་རྒྱུ་གང་ཞེ་ན། དངུལ་དང་ཟངས་མ་ཅན་ཞེས་པ་ནི་མཚོན་པ་སྟེ། རིན་པོ་ཆེའམ་ས་ལ་སོགས་པ་ལས་བྱས་པའོ། ། བཟའ་བ་སྟེ་བདུད་རྩི་ལྔ་དང༌། ཆང་ལ་སོགས་པས་ལེགས་པར་བཀང་བའི་སྣོད་ནི་ཐོད་པ་མཚན་དང་ལྡན་པ་སྟེ། དེ་བུམ་པའི་སྟེང་དུ་གཞག་པར་བྱའོ། །
མགྲིན་པ་སྲད་བུས་དཀྲི་བ་ནི་བུམ་པ་ཐམས་ཅད་ཀྱི་མགྲིན་པར་རས་ཟུང་རེས་དཀྲིས་པ་ལ། ཚོན་སྣ་ལྔའི་སྐུད་པས་རིམ་པ་བདུན་དུ་དཀྲིས་པའོ། ། ཁ་ནི་འདབ་མས་བརྒྱན་པར་བྱ་ནི། བུམ་པ་ཐམས་ཅད་ལ་ཁ་རྒྱན་འདབ་མ་དང༌། མེ་ཏོག་དང༌། འབྲས་བུ་དང་བཅས་པའི་ཤིང་གིས་བརྒྱན་པའོ། ། གོས་ཟུང་གིས་ནི་ལེགས་དཀྲིས་པ་ནི། བུམ་པ་ཐམས་ཅད་ཀྱི་མགུལ་པར་རས་མ་ཉམས་ཤིང་སྔར་ལོངས་མ་སྤྱད་པ་ཟུང་རེ་རེས་དཀྲིས་པའོ། ། བུམ་པ་དེ་དག་གནས་གང་དུ་དགོད་ཅེ་ན། བརྒྱད་ནི་སྒོ་རུ་རྣམ་པར་དགོད་ཅེས་པ་པཎྜི་ཏ་བགྲེས་པོ་རྣམས་ལྟར་ན།
སྒོ་མཚམས་མ་བརྒྱད་ཀྱི་བུམ་པ་དགོད་པ་ཡིན་ཏེ། དེ་ཡང་ཤར་གྱི་སྒོ་ནས་བརྩམས་ནས་དགོད་པ་ནི། རྒྱལ་བ་དང་བཀྲ་ཤིས་དག་ནི་ཤར་གྱི་སྒོར། དངོས་གྲུབ་དང་རྫུ་འཕྲུལ་དག་ནི་བྱང་དུའོ། ། རྒྱལ་བ་དང་རྣམ་པར་རྒྱལ་བ་དག་ནི་ནུབ་ཕྱོགས་སུའོ། ། གྲུབ་པ་དང་བསྲུང་བ་ནི་ལྷོ་ཕྱོགས་སུའོ་ཞེས་སློབ་དཔོན་ཀཾ་པ་ལས་བཤད་དོ། ། གོས་ཟུང་གིས་ནི་དཀྲིས་པ་ནི། སྔར་བཤད་ལ་བུམ་པ་དགུ་པ་ནི་དངོས་གྲུབ་ཐམས་ཅད་རྣམ་པར་རྒྱལ་བའི་བུམ་པ་སྟེ། དེ་ནི་དཀྱིལ་འཁོར་གྱི་དབུས་སུ་དགོད་པར་བྱ་ལ། ལས་ཐམས་ཅད་པ་ནི་འཇུག་པའི་སྒོར་བཞག་གསུང་ངོ༌། །
ལྔ་པ་དཀྱིལ་འཁོར་སྒྲུབ་པ་ནི་གསེར་དང་ཞེས་པ་ལ་སོགས་པས་སྟོན་ཏེ། དེ་ཡང་གསེར་ལ་སོགས་པ་འདི་དག་གིས་དཀྱིལ་འཁོར་བྲིས་ནས་བུམ་པ་བཀོད་པའི་རྗེས་ལ་མཆོད་པའི་རྫས་དགོད་པའི་ཚེ་སློབ་མ་དེ་རྒྱལ་པོ་ལ་སོགས་པ་འབྱོར་པ་ཆེ་བ་ཡིན་ན། མཆོད་པའི་རྫས་སུ་བྱ་བ་དང༌། ཡང་སྔར་བཤད་པའི་འབྱོར་པ་རབ་ཀྱི་ཚོན་ཡང་བསྟན་པ་ཡིན་ནོ། ། ཚིག་གི་དོན་ནི། གསེར་ནི་ས་ལེ་སྦྲམ་ཡིན་ཏེ་ཚོན་སེར་པོ་བསྟན། དངུལ་གྱིས་དཀར་པོ་བསྟན། རིན་པོ་ཆེ་ནི་བཻ་ཌཱུརྻ་ལ་སོགས་པ་དེ་ཉིད་དོ། ། དེ་གཉིས་ཀྱིས་མཚོན་ནས། གསུམ་པོ་ཡང་ཤུགས་ཀྱིས་ཤེས་ཏེ།
ཨིནྡྲ་ནཱི་ལ་དང༌། པདྨ་རཱ་ག་དང༌། མ་རཀ་ཏའོ། ། མུ་ཏིག་རྣམས་ཀྱིས་མཛེས་པར་བྱ་ནི། དཀྱིལ་འཁོར་ལ་བརྒྱན་པའམ། ཚོན་དུ་བྱས་ཏེ་བྲི་བར་བྱའོ། ། གཞན་ཡང་དཀྱིལ་འཁོར་གྱི་མཐའ་མ་ཀུན་དུ་རིན་པོ་ཆེ་དུ་མ་དང༌། གསེར་རྣམས་ཀྱིས་ཀྱང་མཛེས་པར་སྤྲས་པས་མཆོད་དོ།། །། གང་མཆོད་ཅེ་ན། གྲོང་མཆོག་ཡིད་འོང་སྟེ།
དཀྱིལ་འཁོར་གྱི་འཁོར་ལོ་ཡིན་ལ། དེ་ལ་མཆོད་ན་ནི། དེའི་ཕན་ཡོན་མཆོག་དང་ཐུན་མོང་གི་དངོས་གྲུབ་འགྲུབ་པར་འགྱུར་བ་ཐེ་ཚོམ་མེད་དོ། ། དེ་ཡང་ཚུལ་ཇི་ལྟར་མཆོད་ན། དཀྱིལ་འཁོར་དུ་མཆོད་རྫས་ལ་སོགས་པ་ཐམས་ཅད་བཀོད་པའི་རྗེས་ལ། སློབ་དཔོན་གྱིས་ལྷ་མངལ་སྐྱེས་དང༌། སྒོང་སྐྱེས་གང་རུང་གི་མངོན་པར་རྟོགས་པ་རྫོགས་པར་བསྒོམ་པ་དང༌། བྲིས་པའི་དཀྱིལ་འཁོར་ལ་འོག་ནས་འབྱུང་བའི་ཡེ་ཤེས་སེམས་དཔའ་གཞུག་པ་ནི། སྔར་སྟ་གོན་གྱི་ལྷ་སློབ་དཔོན་གྱི་སྙིང་གར་བསྡུས་པ་དེ་དཀྱིལ་འཁོར་གྱི་སྟེང་གི་ནམ་མཁའ་ལ་སྤྲོས་ལ་མཆོད་པས་མཆོད་དེ། བྲིས་པའི་ལྷ་ལ་བསྟིམ་ལ་གོ་ཆ་བཅིང་བ་དང༌།
དབང་བསྐུར་བ་དང༌། དཀྱིལ་འཁོར་སྦྱང་ཞིང་བྱིན་གྱིས་བརླབ་པའི་བར་དུ་བྱས་ལ། དེ་ནས་འོག་གི་མཆོད་པ་ཐམས་ཅད་བྱིན་གྱིས་བརླབ་པ་བྱ་སྟེ། འདིར་ལྷ་རྣམས་ལ་མེ་ཏོག་ལ་སོགས་པའི་མཆོད་པ་རྒྱས་པས་མཆོད་དེ། དམ་ཚིག་ཅན་ལ་གཏོར་མ་སྦྱིན་པ་བྱས་པ་དང༌། སློབ་དཔོན་བདག་འཇུག་བྱ་བ་ནི། བདག་ཉིད་དེ་སློབ་དཔོན་དཀྱིལ་འཁོར་དུ་འཇུག་པའི་དུས་སུ། ཀུན་ནས་སྒོ་ཡི་ནི། ། དྲི་ཡི་ཆུ་ཡིས་ལེགས་པར་གདབ། ། ཅེས་པ་ནི།
ལས་ཐམས་ཅད་པའི་བུམ་པ་ཡང་གཞུང་འདིས་ཟིན་པ་ཡིན་ཏེ། དེ་ཡང་སློབ་དཔོན་རང་ཉིད་ཀྱིས་ལས་ཐམས་ཅད་པའི་བུམ་པའི་ཆུས་སྤྱི་བོ་ནས་བླུགས་ཤིང་ཁྲུས་བྱ་བ་ཡིན་ལ། བདག་འཇུག་གི་ཆོ་ག་ལྷག་མ་ནི་ཤུགས་ལས་ཤེས་པར་བྱའོ། ། སྒྲུབ་པ་པོ་དངོས་གྲུབ་གང་འདོད་ཀྱང་ཞེས་པ་ལ་སོགས་པས་བྲིས་པའི་དཀྱིལ་འཁོར་ལ་བདག་འཇུག་གི་སྔོན་དུ་མཆོད་པ་རྒྱས་པས་མཆོད་པ་སྟོན་ཏེ། དེ་ཡང་སྒྲུབ་པ་པོ་དངོས་གྲུབ་མཆོག་ལ་སོགས་པ་ཐོབ་པར་འདོད་ན། སྔར་བཤམས་ཏེ་བྱིན་གྱིས་བརླབས་པའི་མར་མེ་བརྒྱ་ལ་སོགས་པས་མཆོད་དོ། ། དེའི་སྔོན་དུ་ཡེ་ཤེས་སེམས་དཔའ་སྤྱན་དྲང་བ་ནི་ནམ་མཁའི་མཁའ་འགྲོ་མ་རྣམས་ནི་ཐུགས་ཀྱི་འཁོར་ལོ་ཡིན་ལ། ཡིད་ཀྱིས་ཐམས་ཅད་སྟེང་དུ་དགོད་ནི་ཐུགས་ཀྱི་འཁོར་ལོ་ལ་ཐུགས་ཀྱི་འཁོར་ལོ་གཞུག་པའོ། ། དེ་བཞིན་དུ་ས་སྟེང་མཁའ་འགྲོ་མ་སྟེ། གསུང་གི་འཁོར་ལོ་གང་ཡིན་པ་གསུང་གི་འཁོར་ལོའི་དཀྱིལ་འཁོར་ཀུན་ཏུ་དགོད་ནི་བསྟིམ་པའོ། །
གང་ཡང་ས་འོག་མཁའ་འགྲོ་མ་ནི་སྐུའི་འཁོར་ལོ། དེ་ནི་ཡེ་ཤེས་སེམས་དཔའ་དེ་ནི་ས་འོག་རྣམས་སུ་དགོད་ནི་སྐུའི་འཁོར་ལོའི་དམ་ཚིག་ལ་བསྟིམ། མ་མོ་ཐམས་ཅད་ནི་སྒོ་མཚམས་མ་བརྒྱད། ཕྱོགས་དང་ནི་ཁྭ་གདོང་མ་ལ་སོགས་པ་བཞི། ཕྱོགས་མཚམས་ནི་མཚམས་མ་བཞི་བྲིས་པའི་སྒོ་མཚམས་མ་ལ་བསྟིམ་སྟེ། དེ་ཉམས་སུ་ལེན་པ་ལ་གོང་དུ་འབྲེལ་བར་ཤེས་པར་བྱའོ། ། སྔར་གྱི་མཆོད་པའི་འཕྲོ་ནི་སྒྲུབ་པ་པོས་དངོས་གྲུབ་གང་འདོད་ནི། འདིར་དབང་བསྐུར་བ་དང༌། ཞི་བ་ལ་སོགས་པའི་ལས་གང་སྒྲུབ་ཀྱང་བདག་འཇུག་གི་སྔོན་དུ། དཀྱིལ་འཁོར་སྒྲུབ་པ་བྱེད་པའི་དུས་སུ་དྲི་དང་སྤོས་དང་མར་མེ་ལ་སོགས་པའི་མཆོད་པ་རྣམས་བརྒྱ་ལ་སོགས་པ་ནས།
བཅུ་ལས་མི་ཉུང་བར་དབུལ་ལོ། ། དེ་ཡུལ་སུ་ལ་ཞེ་ན། དཔལ་ལྡན་ཁྲག་འཐུང་དཀྱིལ་འཁོར་ལ་གནས་པའི་དཔའ་བོ་དང༌། རྣལ་འབྱོར་མ་རྣམས་ལ་མཆོད་པར་བྱའོ། ། མཆོད་པའི་རྫས་གཞན་ཡང༌། རྒྱལ་མཚན་ཞེས་པ་ལ་སོགས་པ་ནི། དཀྱིལ་འཁོར་གྱི་ཁང་པ་ལ་ཡོད་པའི་རྒྱན་དེ་དག་ནི་གོ་བར་ཟད་དོ། ། དེ་བཞིན་བཟའ་བཅའ་བཏུང་བ་ཡིས་ནི་དམ་ཚིག་ཅན་གྱི་སྐྱེ་བོ་དང༌། ཞིང་སྐྱོང་གཉིས་ཀ་ལ་མཆོད་པའི་རྫས་ཁ་ཟས་རོ་བརྒྱ་པ་ལ་སོགས་པའོ། ། དེ་ཡང་ཇི་ལྟར་མཆོད་ན་རབ་མཉམ་གཞག་པ་ནི།
གུས་ཤིང་མ་ཡེངས་པའི་སེམས་ཀྱིས་མཆོད་པའོ། ། རྒྱུད་འདིའི་སྟེང་དུ་སའི་ཆོ་ག་ནས་བཟུང་ནས་དཀྱིལ་འཁོར་སྒྲུབ་པའི་བར་དུ། ཉམས་བླངས་རང་འདི་ཙམ་ཡིན་ཞེས་པཎྜི་ཏ་སུ་མ་ཏི་གསུང་ལ། པཎྜི་ཏ་བགྲེས་པོ་རྣམས་ནི་སའི་ཆོ་ག་ནས་བརྩམས་པའི་ལག་ལེན་ཐམས་ཅད་སློབ་དཔོན་ནག་པོས་མཛད་པའི་དཀྱིལ་འཁོར་གྱི་ཆོ་ག་བཞིན་དུ་བྱ་བར་བཞེད་དོ། ། དེ་ལྟར་ལེའུའི་གཞུང་བསྟན་ནས། གཉིས་པ་ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ལས། འཁོར་ལོ་མཆོད་པའི་ཆོ་གའི་ལེའུ་ཞེས་པ་ནི་ལེའུའི་ཞབས་སུ་དཀྱིལ་འཁོར་སྒྲུབ་པའི་དུས་སུ་བྲིས་པའི་དཀྱིལ་འཁོར་ལ་མཆོད་པ་བསྟན་པ་ལས་མིང་བཏགས་པ་ཡིན་ལ། གཉིས་པ་ནི་གྲངས་ཀྱི་གནས་གཞན་ཏེ། བདེ་མཆོག་ཉུང་ངུའི་ཊཱི་ཀ་རིན་པོ་ཆེ་མུ་ཏིག་ཕྲེང་བ་ལས། ལེའུ་གཉིས་པའི་རྣམ་པར་བཤད་པའོ།། །།
དེ་ལྟར་ལེའུ་གཉིས་པར་དཀྱིལ་འཁོར་བསྟན་པའི་དཀྱིལ་འཁོར་དེ་དབང་བསྐུར་བ་དང་འབྲེལ་བས། ལེའུ་གསུམ་པས་དབང་བསྐུར་བ་སྟོན་པ་ལ་དྲུག་ལས། དང་པོ་སློབ་དཔོན་དང་དཀྱིལ་འཁོར་གྱི་ལྷ་མཉེས་པར་བྱ་བ་སྟོན། དེ་ལ་ཡང་གཉིས་ལས་དཀྱིལ་འཁོར་དུ་འཇུག་པ་དང་དབང་བསྐུར་བ་ལ་བླ་མ་མཉེས་དགོས་པས། དང་པོ་སློབ་དཔོན་མཉེས་པར་བྱ་བ་ནི། དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་གཞུང་བཤད་པའི་དབང་དུ་བྱས་ནས་ལེའུ་གཉིས་པ་བསྟན་པའི་དེ་ནས་ཞེས་ཡིན་མོད་ཀྱང༌། དོན་ཉམས་སུ་ལེན་པའི་དབང་དུ་བྱས་ན། སློབ་དཔོན་བདག་ཉིད་འཇུག་པ་བྱས་པའི་རྗེས་ལའོ། ། སྒྲུབ་པ་པོ་ནི་འཇུག་པ་དང་དབང་ཐོབ་པར་འདོད་པའི་སློབ་མ་དེས།
དངོས་ཀུན་གྱིས་ནི་ལུས་ངག་ཡིད་གསུམ་མམ། ཡང་ན་རང་གིས་ཅི་འབྱོར་པའི་དངོས་པོ་ཀུན་གྱིས། དང་པོ་སྟེ་དཀྱིལ་འཁོར་དུ་འཇུག་པ་དང༌། དབང་བསྐུར་བའི་སྔོན་དུ་སློབ་དཔོན་མཉེས་པར་བྱ་བ་ནི། འཇུག་པའི་སྔོན་དུ་མཎྜལ་དང༌། ཅི་འབྱོར་པའི་ཡོན་ཕུལ་བས་སོ། ། དེ་དགོས་པ་གང་གི་དོན་དུ་ཞེ་ན། གྲུབ་འདོད་དེ་དབང་བསྐུར་བ་དང༌། དངོས་གྲུབ་འདོད་པའི་དོན་དུའོ། ། དེའི་དོན་དུ་ཇི་ལྟར་བླ་མ་མཉེས་པར་བྱ་ཞེ་ན།
ཤིན་ཏུ་མཉམ་གཞག་པས་ནི་སློབ་མ་དེ་བླ་མ་མཉེས་པར་བྱ་བའི་དོན་དུ། སེམས་མཉམ་པར་བཞག་པས་ཅི་ནུས་པས་ནི་སྟེ་རང་གི་འབྱོར་པ་ཅི་ནུས་པས་བླ་མ་མཆོད་པར་བྱའོ། ། གཉིས་པ་དཀྱིལ་འཁོར་གྱི་ལྷ་མཆོད་པ་ནི། དྲིལ་དཔྱངས་ཞེས་པ་ལ་སོགས་པའི་ཚིགས་སུ་བཅད་པ་ཕྱེད་དང་གཉིས་སྨོས་ཏེ་འདི་ནི་གཞུང་འདིར་བསྟན་ཀྱང་དོན་ཉམས་སུ་ལེན་པའི་དུས་སུ་སྔར་ལེའུ་གཉིས་པའི་དཀྱིལ་འཁོར་སྒྲུབ་པའི་དུས་སུ། དཀྱིལ་འཁོར་ལ་མཆོད་པའི་དོན་བཤད་པ་ཡིན་པས། དོན་ནི་དེར་འབྲེལ་པའམ་ཡང་ན་སྐབས་འདི་ཉིད་དུ་བྱ་བ་ཡིན་ལ། ཚིག་དོན་ནི་དྲིལ་དཔྱངས་ཏེ། དཀྱིལ་འཁོར་གྱི་ཁང་པ་ལ་དྲིལ་བུ་དཔྱངས་པ་ཡོད་པ་དང༌། མེ་ཏོག་ལ་སོགས་པས་མཆོད་པའོ། ། སྒྲུབ་པ་པོ་རྔ་བརྡུང་བ་ནི།
སྒྲུབ་པ་པོ་གྲོགས་དང་བཅས་པས་དཀྱིལ་འཁོར་ལས་ཐག་རིང་བ་ན་རྔ་བརྡུང་བ་དང༌། ཧ་ཧ་བརྗོད་པས་མཆོད་དོ། ། དེ་ལྟར་ཆོ་ག་བཞིན་ནི་ཆོ་གའི་གོ་རིམ་མ་ནོར་བའི་འབྱོར་པ་ཅི་ཡོད་པས། གང་ལ་མཆོད་ན། དཀྱིལ་འཁོར་འདོད་པ་ཀུན་ལྡན་ཏེ། ། དཀྱིལ་འཁོར་གྱི་ལྷ་སྒྲུབ་པ་པོ་ཡིད་ལ་འདོད་པའི་དངོས་གྲུབ་སྩོལ་བ་རྣམས་ལ་མཆོད་པར་བྱའོ། ། གཉིས་པ་སློབ་མ་དཀྱིལ་འཁོར་དུ་འཇུག་པ་ནི། དེའི་ཞེས་པ་ལ་སོགས་པ་སྨོས་ཏེ། དེ་ཡང་དང་པོ་སློབ་མས་བླ་མ་དང་ལྷ་ལ་མཆོད་པའི་རྗེས་ལ། སློབ་མ་ཐམས་ཅད་ལ་ལས་ཐམས་ཅད་པའི་བུམ་པའི་ཆུས་བསང་གཏོར་བྱས་ནས་གདོང་གཡོགས་བཅིང་བ་ནི།
དེའི་སྟེ་སློབ་དཔོན་དེའི་བུ་སྡུག་ནི་སློབ་མ་དེ་སློབ་དཔོན་གྱི་སེམས་ཀྱི་བུར་བྱ་བའོ། ། གདོང་ལ་ནི་དར་གྱིས་ལེགས་པར་བཀབ་ནས་ནི་སྟེ་དར་དམར་པོའི་གདོང་གཡོགས་བཀབ་ནས། མེ་ཏོག་གི་ཕྲེང་བ་ལག་ཏུ་སྦྱིན་པ་ནི། མེ་ཏོག་གིས་བཀང་ཐལ་མོ་དག ། ཅེས་པ་སློབ་མས་དཀྱིལ་འཁོར་ལ་མཆོད་པ་དང༌། རང་གི་ལྷར་གཟུང་བའི་ཕྱིར། མེ་ཏོག་གིས་ཐལ་མོ་བཀང་ཞེས་དཀྱུས་གོང་འོག་བསྣོར་བར་བྱའོ། ། རབ་ཏུ་གཏོར་ནས་ནི་ལག་པའི་མེ་ཏོག་དཀྱིལ་འཁོར་དུ་གཏོར་ནས་བསྐོར་བ་ནི། ཤིན་ཏུ་མཉམ་པར་གཞག་པ་ནི། སློབ་དཔོན་དང་སློབ་མ་གཉིས་ཀ་སེམས་ཤིན་ཏུ་མཉམ་པར་གཞག་པས།
དཀྱིལ་འཁོར་ལ་བསྐོར་བ་ལན་གསུམ་ལ་སོགས་པ་བྱས་ནས། གཞུག་ཅེས་པ་ནི་སློབ་མ་དེ་ཕྱི་ནང་དུ་འཇུག་པས་དཀྱིལ་འཁོར་དུ་འཇུག་པ་སྟེ། དེ་ཡང་ཁྱོད་སུ་ཡིན་ཅི་ལ་དགའ། ཞེས་དྲི་བ་ལ་སོགས་པའི་འཇུག་པའི་ཆོ་ག་ཐམས་ཅད་ནག་པོ་པའི་དཀྱིལ་འཁོར་ཆོ་ག་ནས་འབྱུང་བ་ལྟར་མཛད་དོ། ། དེ་ནས་དེ་སློབ་མ་ཐམས་ཅད་ཕྱི་རོལ་ཏུ་སེམས་བསྐྱེད་པ་བྱས་པའི་རྗེས་ལ་ལྷོ་ཕྱོགས་གྲོང་ཁྱེར་དུ་བརྟེན་ནས་ཏེ། འདིར་དང་པོ་ལྷོ་ཕྱོགས་ནས་འཇུག་པ་ནི། མའིའང་མ་བླ་ན་མེད་པའི་རྒྱུད་འདིར་བྱ་བ་ཐམས་ཅད་རྣལ་འབྱོར་མ་དང་མཐུན་པར་བྱེད་པའི་གཡོན་གྱི་ཀུན་སྤྱོད་ལ་དགོངས་པ་ཡིན་ནོ་ཞེས་གསུང་ངོ༌། ། སྙིམ་པའི་མེ་ཏོག་གཏོར་བ་ནི། སྒོ་བཞི་ནས་བཅུག་སྟེ་དམ་ཚིག་བསྒྲགས། ཡེ་ཤེས་ཕབ་པའི་རྗེས་ལ་ལག་གི་མེ་ཏོག་ཕྲེང་བ་དེ།
རང་གི་ལྷ་གཟུང་བའི་དོན་དུ་དཀྱིལ་འཁོར་དུ་འདོར་བའོ། ། དཀྱིལ་འཁོར་གང་དུ་མེ་ཏོག་བབ་ནི་ལྷ་སུམ་ཅུ་རྩ་བདུན་གང་རུང་ལ་མེ་ཏོག་ཕོག་པ་དེ། སློབ་དཔོན་གྱིས་བླངས་ལ་སློབ་མའི་མགོ་ལ་བཅིང་ངོ༌། ། དེ་ནས་འོག་ནས་འབྱུང་བ་ལྟར་གདོང་གཡོགས་ཕྱེ་སྟེ། དཀྱིལ་འཁོར་བསྟན་པ་ནི་དེའི་རིགས་དེ་བསྟན་པར་བྱ། ཞེས་པའོ། ། དེ་ཉིད་གང་ཞེ་ན། དཔལ་ལྡན་ཧེ་རུ་ཀ་ལ་སོགས་པའི་གནས་ནི་སྤྱིར་རྟེན་དང་བརྟེན་པ་ཐམས་ཅད་བསྟན་ཅིང༌། ཁྱད་པར་དུ་མེ་ཏོག་གང་ལ་ཕོག་པའི་ལྷ་དེ་ལ་སྟེ་སློབ་མ་ལ་བསྟན་ནོ། ། གསུམ་པ་དབང་བསྐུར་བ་ནི།
སྤྱིར་དབང་བཞི་ལས་བུམ་པའི་དབང་ནི་འདིར་དངོས་སུ་མ་བསྟན་ཀྱང་འཇུག་པའི་ཆོ་ག་བསྟན་པའི་ཤུགས་ལས་ཤེས་པར་བྱ་སྟེ། དེ་ཡང་པཎྜི་ཏ་སུ་མ་ཏི་ནི། རིག་པའི་དབང་ལྔ། བརྟུལ་ཞུགས་དང་དྲུག དམ་ཚིག་གསུམ་གྱི་དབང་དང་བདུན། རྗེས་སུ་གནང་བའི་དབང༌། ལུང་བསྟན། དབུགས་དབྱུང་གསུམ་སྟེ་བཅུར་བཞེད་ལ། པཎྜི་ཏ་དུས་འཁོར་བ་ལ་སོགས་པ་རྣམས་ནི། སློབ་དཔོན་ནག་པོ་པའི་དཀྱིལ་འཁོར་གྱི་ཆོ་ག་དང་མཐུན་པར།
བུམ་པའི་དབང་བཅུ་གཉིས་སུ་བཞེད་དོ། ། དེ་ནས་གཉིས་པ་གསང་བའི་དབང་བསྐུར་བ་ནི། དེ་ནས་སློབ་དཔོན་ཞེས་པ་ལ་སོགས་པས་སྟོན་ཏེ། དེ་ཡང་སྲོད་ལ་བུམ་པའི་དབང་རྫོགས་ན་ནམ་ཕྱེད་ཀྱི་དུས་སུ་གསང་དབང་བསྐུར་ལ། དེའི་རྗེས་ལ་དབང་གཉིས་པོ་བསྐུར་རོ། ། གལ་ཏེ་སྲོད་ལ་བུམ་པའི་དབང་མ་རྫོགས་ན། དབང་གོང་མ་གསུམ་པོ་ནུབ་གཉིས་པ་ལ་བསྐུར་གསུང་ངོ༌། ། དེ་ལ་གསང་བའི་དབང་བསྐུར་བའི་དོན་དུ་གསང་བའི་དབང་འདོད་པའི་སློབ་མས། བླ་མ་ལ་ཚོགས་ཀྱི་བཟའ་བ་ལ་སོགས་པ་དང༌། ཕྱག་རྒྱ་མ་ཕུལ་བས་མཉེས་པར་བྱ་བ་སྔོན་དུ་འགྲོ་བས་བླ་མ་ལ་གསོལ་བ་བཏབ་པ་དང༌།
བླ་མས་སྙོམས་འཇུག་གི་སྒོ་ནས་ཕྱག་རྒྱ་མ་མཆོད་པ་ནི་དེ་ནས་ཏེ། བུམ་པའི་དབང་ཐོབ་པའི་རྗེས་ལ་སློབ་དཔོན་ལེགས་པར་ནི་མཉམ་པར་གཞག་སྟེ་ནི། སློབ་དཔོན་ལྷའི་རྣལ་འབྱོར་ལ་སོགས་པ་ལ་མཉམ་པར་གཞག་པས་ཕྱག་རྒྱ་མཆོད་ནི། སྙོམས་འཇུག་གི་མཆོད་པས་མཆོད་ལ། དེ་ལས་བྱུང་བའི་བྱང་ཆུབ་ཀྱི་སེམས་ཀྱིས་སློབ་མ་ལ་དབང་བསྐུར་བ་ནི་སློབ་མ་རྟོག་པ་ཆུང་བ་དབང་པོ་རབ་ཡིན་ན། ཕྱག་རྒྱའི་པདྨ་ལས་དངོས་སུ་ལྕེས་ལེན་དུ་གཞུག དབང་པོ་འབྲིང་ཡིན་ན་སློབ་དཔོན་གྱིས་མཐེ་བོང་དང་སྲིན་ལག་གིས་བླངས་ལ་སློབ་མའི་ལྕེའི་སྟེང་དུ་སྦྱིན། སློབ་མ་རྟོག་པ་ཤིན་ཏུ་ཤས་ཆེ་བ་དབང་པོ་ཐ་མ་ཡིན་ན། སོ་རྩི་ལ་སོགས་པ་དང་སྦྱར་ལ་ལྕེས་ལེན་དུ་གཞུག་གོ ། དེ་ནས་ཞེས་པ་ལ་སོགས་པའི་ཚིག་གསུམ་ནི།
པཎྜི་ཏ་སུ་མ་ཏི་ནི་ཤེས་རབ་ཡེ་ཤེས་ཀྱི་དབང་བསྐུར་བའི་སྔོན་དུ་སྲུང་བར་བཞེད། པཎྜི་ཏ་བགྲེས་པོ་རྣམས་ནི་གསང་དབང་གི་རྗེས་དང༌། གསུམ་པའི་སྔོན་དུ་འགྲོ་བ་གཉིས་ཀར་བཞེད། བླ་མ་ལོ་ཙཱ་བ་ནི་གསང་བའི་དབང་བསྐུར་བའི་རྗེས་ལ། སློབ་མ་ལ་སྲུང་བ་བྱ་བར་བཞེད་དོ། ། དང་པོ་ལྟར་ན་དེས་ནས་ནི་གསང་བའི་དབང་བསྐུར་བའི་རྗེས་ལ། སློབ་མ་སྟེ་དབང་གསུམ་པ་ཐོབ་པར་འདོད་པ་དེས། ཕྱིད་ཉིན་ནི་ནུབ་གཅིག་ལ་དབང་བཞི་ཀ་རྫོགས་པར་བསྐུར་ན་གསང་བའི་དབང་བསྐུར་བའི་རྗེས་ལ་ཡིན་ལ། ཡང་དབང་གོང་མ་གསུམ་པོ་ནུབ་གཉིས་པ་ལ་བསྐུར་ན་ཕྱིད་ཉིན་ལ་སྟེ། ནུབ་གཉིས་པ་ལ་དབང་གསུམ་པ་བསྐུར་བའི་སྔོན་དུའོ། །
བགྲེས་པོ་རྣམས་ཀྱི་འདོད་པ་ལྟར་ན་ཡང་ཚིག་དོན་སྔ་མ་དང་འདྲའོ། ། བླ་མ་ལོ་ཙཱ་བ་ལྟར་ན་དེ་ནས་ནི་སློབ་མ་ལ་གསང་དབང་བསྐུར་བའི་རྗེས་ལའོ། ། སློབ་མ་སྟེ་གསང་བའི་དབང་ཐོབ་པའི་སློབ་མ་ཡིན་ལ། ཕྱིད་ཉིན་ནི་ནུབ་གཅིག་ལ་དབང་བཞི་ཀ་རྫོགས་པར་བསྐུར་ན་ནམ་ཕྱེད་ཀྱི་དུས་ཡིན་ལ། ནུབ་གཅིག་ལ་ཐམས་ཅད་མི་རྫོགས་ན་ནུབ་གཉིས་པ་ལའོ། ། དེ་ལྟར་གང་ཡིན་ཡང༌། དེའི་དུས་སུ་བྱང་ཆུབ་ཀྱི་སེམས་ཀྱིས་སྲུང་བ་བྱ་བ་ནི། མཚལ་ཆེན་ཏེ། ལུས་དང་ངག་དང་སེམས་ཆགས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་ཐིག་ལེའོ། ། ལན་གསུམ་བཟླས་པ་ནི།
བྱང་ཆུབ་ཀྱི་སེམས་ཀྱི་ཐིག་ལེ་ལ་ཡི་གེ་གསུམ་བཟླས་ཏེ། དེ་ཡིས་དེ་ལ་ནི་སློབ་མ་དེ་ལའོ། ། ཐིག་ལེ་བྱ་བ་ཡིན་ནི། སློབ་མའི་དཔྲལ་བ་དང༌། ལྐོག་མ་དང༌། སྙིང་ག་གསུམ་དུ་ཐིག་ལེ་བྱས་པས་སྲུང་བ་སྟེ། དེ་ནི་པཎྜི་ཏ་ཐམས་ཅད་མཐུན་པ་ཡིན་ནོ། ། དེ་ནས་གསུམ་པ་ཤེས་རབ་ཡེ་ཤེས་ཀྱི་དབང་བསྐུར་བ་དངོས་ནི། དེ་ནས་ཞེས་པ་ལ་སོགས་པའི་ཚིག་གསུམ་སྨོས་ཏེ། འདིས་ནི་སྔར་མེ་ཏོག་གཏོར་བའི་རྗེས་ལ།
གདོང་གཡོགས་ཕྱེ་ནས་དཀྱིལ་འཁོར་བསྟན་པར་ཡང་འགྲོ་མོད་ཀྱང༌། གཙོ་བོར་ཤེས་རབ་ཡེ་ཤེས་ཀྱི་དབང་དུ་འགྲོ་བ་ཡིན་པས། དེ་ནས་གདོང་གཡོགས་ཕྱེ་ནི་གསང་བའི་དབང་གི་དུས་ཀྱིའམ། ཡང་ན་ཤེས་རབ་ཡེ་ཤེས་ཀྱི་དབང་གི་དུས་ཉིད་དུ་གདོང་གཡོགས་བཅིངས་པ་དེ་དགྲོལ་བའོ། ། དཀྱིལ་འཁོར་བསྟན་ནི་སློབ་མ་ལ་ཕྱག་རྒྱ་མའི་ལུས་ཀྱི་དཀྱིལ་འཁོར་དང་རྩ་རྣམས་བསྟན་པ་སྟེ། ཕྱག་རྒྱ་མ་ནི་སློབ་དཔོན་གྱིས་བསྟན་པའི་གསང་བའི་ཡུམ་དེ་ཉིད་དམ། ཡང་ན་གཞན་ལ་བྱའོ། ། གང་གི་ལྷའི་གནས་ཏེ་གང་གི་ནི་སློབ་མ་གང་གི་ལྷ་ནི་སློབ་མའི་རྒྱུད་ལ་དགའ་བ་བསྐྱེད་ཅིང་བྱིན་གྱིས་རློབ་པས་ལྷ་ཡིན་ལ། དེའི་གནས་གང་ཡིན་ནི་སྐད་ཅིག་མ་བཞི་དང༌། དགའ་བ་བཞི་ལ་སོགས་པའི་ཉམས་མྱོང་ཇི་ལྟར་སྐྱེས་པའི་མན་ངག་རྣམས་སློབ་མ་ལ་སྟོན་པའོ། །
དེ་ནས་སློབ་མ་དང་ཕྱག་རྒྱའི་རྡོ་རྗེ་དང་པདྨ་ལ་སོགས་པ་བྱིན་གྱིས་བརླབ་པ་སྔོན་དུ་འགྲོ་བས་སྙོམས་འཇུག་བྱེད་དུ་བཅུག་ལ། དེར་ཞེས་པ་ནི་སློབ་མ་ཕྱག་རྒྱ་དང་སྙོམས་འཇུག་བྱེད་པའི་དུས་དེར་རོ། ། དེ་སྟེ་མཉམ་པའི་རོ་ལྷན་ཅིག་སྐྱེས་པའི་ཡེ་ཤེས་དེའོ། ། ཡང་དག་པར་བསྟན་པར་བྱ་ནི། སློབ་མའི་སྤྱོད་ཡུལ་དུ་ཉམས་སུ་མྱོང་བར་བྱ་བ་སྟེ། དེ་ཡང་སློབ་དཔོན་གྱིས་ཡོལ་བའི་ཕྱི་རོལ་ཏུ་ཨཱ་ལི་ཀཱ་ལི་འདོན་ཅིང༌། སློབ་མ་ལ་མན་ངག་བསྟན་ལ་སློབ་མ་ཉམས་མྱོང་སྐྱེས་པ་དང༌། སློབ་དཔོན་གྱིས་ཡི་གེ་གང་བརྗོད་པ་དུས་གཅིག་ཏུ་སྐྱེས་པ་དེའི་ཚེ། ཡི་གེ་དེ་དང་འབྲེལ་བའི་རིགས་སུ་མཚོན་པར་བྱ་ཞིང༌། སློབ་མ་ལ་མིང་ཡང་དེ་ཉིད་ཀྱིས་གདགས་སོ། །
དེ་ནས་དབང་བཞི་པ་བསྐུར་བ་ནི་འདིར་རྒྱུད་དུ་མ་བསྟེན་ཀྱང་ཤུགས་ལས་ཤེས་པར་བྱ་སྟེ། མན་ངག་བཞིན་དུ་བསྐུར་བར་བྱའོ། ། བཞི་པ་བླ་མ་ལ་ཡོན་དབུལ་བ་ཕན་ཡོན་དང་བཅས་པ་ལ་གཉིས་ལས། དང་པོ་སློབ་མས་གུས་པ་སྔོན་དུ་འགྲོ་བས་ཡོན་དབུལ་བ་དངོས་བསྟན་པ་ནི། དེ་ནས་ཞེས་པ་ལ་སོགས་པ་སྨོས་ཏེ། དེ་ནས་དེ་དབང་བསྐུར་བའི་རྗེས་ལ། སློབ་དཔོན་དང་ནི་ཕྱག་རྒྱ་དང་བཅས་པ་ལའོ། ། རབ་ཏུ་འདུད་པ་བླ་མ་ལ་ཕྱག་བྱས་ནས་དཀྱིལ་འཁོར་དང་བླ་མ་ལ་གཡོན་ནས་བསྐོར་བ་ལན་གསུམ་ལ་སོགས་པ་བྱས་ཏེ། དཀྱིལ་འཁོར་དང་བླ་མ་ལ་ཇི་བཞིན་ཆོ་ག་ནི། ལུས་ཐམས་ཅད་ས་ལ་ཕབ་ལ་ཕྱག་བྱའོ། །
དེ་ནས་ཏེ། དེའི་འོག་ཏུ་སློབ་མ་དད་པ་དང་ལྡན་པ་དེས་ཅི་ཞིག་བྱ་ཞེ་ན། བླ་མ་ལ་ཡོན་དབུལ་བར་བྱའོ། ། ཞེས་སྟོན་པ་ནི། བླ་མ་ལ་ཡོན་དེ་བཞིན་གཤེགས་པས་དབུལ་བར་གསུངས་པ་རྣམས་དབུལ་ལོ། ། དེ་ཉིད་གང་ཞེ་ན། གསེར་དང་པདྨ་རཱ་ག་ལ་སོགས་པའི་རིན་པོ་ཆེ་སྣ་ཚོགས་པ་དང༌། རས་ཟུང་ལ་སོགས་པ་དང༌། གསེར་ལས་བྱས་པའི་རྣ་རྒྱན་ལ་སོགས་པ་ནི་གོ་བར་ཟད་དོ། ། དེ་ནས་ལ་སོགས་པས་དབང་ཐོབ་པའི་རྗེས་ལ།
བླ་མ་ལ་རང་གི་ལུས་དབུལ་བ་ནི་གཞུང་ཉིད་ན་གསལ་ལོ། ། གཉིས་པ་བླ་མ་ལ་ཡོན་ཕུལ་བའི་ཕན་ཡོན་ནམ་འབྲས་བུ་བསྟན་པ་ནི། དེ་ལྟར་ཞེས་པ་ལ་སོགས་པ་སྨོས་ཏེ། དེ་ལྟར་ཏེ། སྔར་བླ་མ་ལ་ཡོན་ཕུལ་བ་དེ་ལྟར་བྱས་པས། སློབ་མ་ལ་ཕན་ཡོན་འབྱུང་བར་ངེས་པ་ནི་ཐེ་ཚོམ་མེད་པར་བྱའོ། ། དེ་ནས་ཏེ་ཡོན་ཕུལ་བ་བྱས་པའི་སློབ་མ་དེ་ལ། བླ་མ་མཉེས་པས་མཁའ་འགྲོ་མ་དང༌། རྣལ་འབྱོར་མ་ནི་རྣལ་འབྱོར་མ་སུམ་ཅུ་རྩ་བདུན་པོ་རྣམས་ལ་འཁོར་སྟོང་ཕྲག་ཉི་ཤུ་རྩ་རེ་རེ་ཡོད་པ་དེ་རེ་རེ་ལ་ཡང༌། འཁོར་བྱ་བ་ཕྲག་རེ་རེ་ཡོད་པ་རྣམས་མཉེས་པ་འགྱུར་རོ། །
དེ་ཉིད་གང་ཡིན་ཞེ་ན། མཁའ་འགྲོ་མ་ལ་སོགས་པ་བཞི་འདིར་སྨོས་པ་ནི། ལྷན་ཅིག་སྐྱེས་པ་རྣམས་བསྟན་པས། གཞན་ཤུགས་ལས་ཤེས་པའོ། ། དེ་དག་དགྱེས་པས་ཕན་ཡོན་ཅི་འགྱུར་ཞེ་ན། སྒྲུབ་པ་པོ་སློབ་མ་དེ་མཁའ་འགྲོ་མ་དེ་དག་དང་ལྷན་ཅིག་ཏུ་མཁའ་སྤྱོད་དུ་འགྲོ་བ་དང༌། གཞན་ཡང་མཁའ་འགྲོ་མ་རྣམས་སྒྲུབ་པ་པོ་སྟེ། སློབ་མ་དེ་དག་ཅི་བགྱི་ཞེས་པ་ནི་ཕྱི་བཞིན་འབྲངས་ནས། ཁྱོད་ཀྱི་དགོས་པ་ཅི་བགྱི་ཞེས་བཀའ་ནོད་པར་བྱེད་ལ། དེ་ལ་སྒྲུབ་པ་པོས་མཁའ་སྤྱོད་ལ་སོགས་པ་བྱིན་ཅིག་ཅེས་བཀའ་བསྒོ་ན།
གང་བསྒོ་བ་དང་ཡིད་ལ་གང་འདོད་པ་དེ་བགྱིད་པར་ཐེ་ཚོམ་མེད་དོ། ། དེ་དང་ལྷན་ཅིག་སྤྱོད་པས་དགོས་པ་ཅི་འགྲུབ་ཅེ་ན། རྣལ་འབྱོར་འདི་སྟེ་མཁའ་འགྲོ་མ་ཐམས་ཅད་ཀྱི་བདག་པོ་ཡིན་ལ། དེ་གྲུབ་པར་གྱུར་ན་རྣལ་འབྱོར་པ་དེ་ལ་འཇིག་རྟེན་གསུམ་དུ་གནས་པ་སུས་ཀྱང་མི་བཟློག་ཅིང་མི་ཐུབ་པར་འགྱུར་རོ། ། གཞན་ཡང་དངོས་གྲུབ་ཅི་ལྟར་འགྲུབ་ཅེ་ན། རང་གི་ལུས་མི་སྣང་བ་དང༌། ཕུག་ས་འོག་གི་དངོས་གྲུབ་དང༌། ནམ་མཁའ་ལ་འགྲོ་བ་དང༌། རྐང་མགྱོགས་སྐད་ཅིག་གིས་འཇིག་རྟེན་གྱི་ཁམས་ཐམས་ཅད་བསྐོར་བར་ནུས་པ་དང༌། བཅུད་ཀྱིས་ལེན་དང༌།
དེས་མཚོན་ནས་དངོས་གྲུབ་བརྒྱད་པོ་ཐམས་ཅད་སྟེར་བར་བྱེད་དོ། ། ཇི་ལྟར་སྟེར་ཞེ་ན་སྒྲུབ་པ་པོ་ཡིད་ལ་འདོད་པ་ཙམ་གྱིས་རྟག་ཏུ་སྟེར་བར་འགྱུར་རོ། ། གང་སྟེར་ན་གཟུགས་དུ་མར་བྱེད་པ་དང༌། ནམ་མཁའ་ལ་འགྲོ་བ་སྟེ་རིག་པ་འཛིན་པའི་དངོས་གྲུབ་སྟེར་བར་འགྱུར་རོ། ། གཞན་ཡང་མཁའ་འགྲོ་སྟེ་ལས་ཀྱི་མཁའ་འགྲོ་མ་རྣམས་དང༌། ཁྱད་པར་དུ་ངེས་གནོན་འགྲོ་བ་བསྟན་པ་ལ་སྡང་བའི་དགྲ་ཐམས་ཅད་ངེས་པར་ཟིལ་གྱིས་གནོན་པ་ཐམས་ཅད་བྲན་དུ་འགྲོ་བ་དང༌། དེ་དག་ལ་སྒྲུབ་པ་པོས་ལན་ཅིག་བལྟས་པ་ཙམ་གྱིས་ཀྱང་དུས་སྐད་ཅིག་ཙམ་གྱིས་སྦྱོར་བ་ཉིད་བསྐྱེད་པ་ནི་སྒྲུབ་པ་པོ་ཡིད་ལ་གང་འདོད་པ་དེ་བྱེད་པར་འགྱུར་བ་སྟེ། དེ་དག་ནི་རྗེས་སུ་འགྲོ་བའི་སྒོ་ནས་ཕན་ཡོན་བསྟན་པའོ། ། ད་ནི་ལྔ་པ་ལྡོག་པའི་སྒོ་ནས་དཀྱིལ་འཁོར་དུ་མ་ཞུགས་པའི་ཉེས་དམིགས་བསྟན་པ་ནི། སྔགས་པ་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ།
དེ་ཡང་སྔགས་པ་སྟེ་སྒྲུབ་པ་པོ་དཀྱིལ་འཁོར་མ་མཐོང་ཞིང་དབང་བསྐུར་བ་མ་ཐོབ་པར་གང་ཞིག་རྣལ་འབྱོར་པར་འདོད་པ་དེ་ནི་དངོས་གྲུབ་མི་འཐོབ་སྟེ། དཔེར་ན་གང་ལ་ལ་ནམ་མཁའ་ལ་ཁུ་ཚུར་རྡེག་པ་དང༌། སྨིག་རྒྱུའི་ཆུ་འཐུང་བ་དེ། མི་ཕོག་པ་དང༌། མི་ངོམས་པ་བཞིན་ནོ། ། དྲུག་པ་མའིའང་མ་བླ་ན་མེད་པའི་རྒྱུད་ཀྱི་ཆེ་བ་བསྟན་པ་ནི། རྣལ་འབྱོར་ནི་ཞེས་པ་ལ་སོགས་པ་སྨོས་ཏེ། དེ་ཡང་རྣལ་འབྱོར་འདི་ནི་སྟེ་འཁོར་ལོ་བདེ་མཆོག་གི་དཀྱིལ་འཁོར་དུ་འཇུག་པ་དང༌། དབང་བསྐུར་བའི་ཐབས་ཀྱིས་རྣལ་འབྱོར་འདི་ནི་ཐབས་མཆོག་རབ་ཏུ་གྱུར་པ་དང༌། རྒྱུད་སྡེ་གཞན་གྱི་འཇུག་པ་དང་དབང་བསྐུར་བ་ལ་སོགས་པའི་སྦྱོར་བ་སྟེ།
ཐབས་ཀྱི་ནང་ན་རྒྱུད་འདིའི་དབང་བསྐུར་བའི་ཐབས་དམ་པ་སྟེ་མཆོག་ཏུ་གྱུར་པ་ཡིན་ནོ། ། དེས་ན་གང་ཞིག་སྟེ་སྒྲུབ་པ་པོ་གང་ཞིག་རྟག་ཏུ་འདོད་གྱུར་པ་སྟེ། དེ་ལྟར་གང་དང་གང་འདོད་པ་དེ་དང་དེའོ། ། དེ་ནི་སྟེ་རྒྱུད་འདིར་དབང་བསྐུར་བའི་སྒྲུབ་པ་པོ་དེ་ནི་ལྷ་དང་མི་ཐམས་ཅད་ཟིལ་གྱིས་གནོན་པར་འགྲོ་ནི། འདོད་པ་ཐམས་ཅད་ལ་ལོངས་སྤྱོད་པར་འགྱུར་བའོ། ། འཁོར་ལོ་བདེ་མཆོག་གི་དཀྱིལ་འཁོར་འདིར་དབང་བསྐུར་བའི་སྒྲུབ་པ་པོ་དེ་རྒྱུད་རྣམས་ཀུན་གྱི་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་མ་རྣམས་བཟུང་ལ། སྒྲུབ་པ་པོར་གསུངས་ནི་རྒྱུད་འདི་རྒྱུད་གཞན་པས་དངོས་གྲུབ་ཐག་ཉེ་བས་དེ་སྐད་ཅེས་བྱའོ། །
རྒྱུད་རྣམས་ཀུན་ཞེས་པ་ཉིད་གང་ཞེ་ན། དགོད་དང་ཞེས་པ་ལ་སོགས་པ་སྟེ། འདི་ལ་ལྷ་ལ་སྦྱར་བ་དང༌། མི་ལ་སྦྱར་བ་གཉིས་ལས་དང་པོ་ལྷ་དང་སྦྱར་ན། དགོད་པ་ནི་རྫོགས་ལྡན་གྱི་བདེ་བའི་མཐར་ཐུག་ཡིན་ལ། རྒྱུད་ན་རྣལ་འབྱོར་བླ་ན་མེད་པའི་རྒྱུད་དེ། དགོད་པའི་བདེ་བ་དེ་ལྷ་ན་གཞན་འཕྲུལ་དབང་བྱེད་དང༌། འཕྲུལ་དགའི་ལྷ་ལ་ཡོད། ལྟ་བ་ནི་སུམ་ལྡན་གྱི་བདེ་བ་མཐར་ཐུག་པ་ཡིན་ལ། རྒྱུད་ན་རྣལ་འབྱོར་གྱི་རྒྱུད་དེ།
ལྷ་ན་དགའ་ལྡན་གྱི་ལྷ་ན་ཡོད། ལག་བཅངས་ནི་གཉིས་ལྡན་གྱི་བདེ་བའི་མཐར་ཐུག་པ་ཡིན་ལ། རྒྱུད་ན་སྤྱོད་པའི་རྒྱུད་དེ། ལྷ་ན་འཐབ་བྲལ་གྱི་ལྷ་ལ་ཡོད། གཉིས་གཉིས་འཁྱུད་པ་ནི་རྩོད་པའི་དུས་ཀྱི་བདེ་བའི་མཐར་ཐུག་པ་ཡིན་ལ། རྒྱུད་ན་བྱ་བའི་རྒྱུད་དེ། ལྷ་ན་སུམ་ཅུ་རྩ་གསུམ་དང་རྒྱལ་ཆེན་རིགས་བཞི་ལ་ཡོད་དོ། ། ཡང་མི་དང་སྦྱར་ན་དགོད་པ་ནི་རྩོད་པའི་དུས་ཀྱི་བདེ་བ་དམན་པ་ཡིན་ལ། རྒྱུད་ནི་བྱ་བའི་རྒྱུད་དོ། ། ལྟ་དང་ནི་གཉིས་ལྡན་གྱི་དུས་ཀྱི་བདེ་བ་སྟེ།
རྒྱུད་ན་སྤྱོད་པའི་རྒྱུད་དོ། ། ལག་བཅངས་ནི་སུམ་ལྡན་གྱི་བདེ་བ་ཡིན་ལ། རྒྱུད་ན་རྣལ་འབྱོར་གྱི་རྒྱུད་དོ། ། གཉིས་གཉིས་འཁྱུད་པ་ནི་རྫོགས་ལྡན་གྱི་བདེ་བ་སྟེ། རྒྱུད་ན་རྣལ་འབྱོར་བླ་ན་མེད་པའི་རྒྱུད་དོ། ། སོགས་ཀྱིས་མ་བླ་ན་མེད་པ་བསྡུས་ཏེ།

དེ་ཐམས་ཅད་ཀྱི་བདག་པོ་རྒྱུད་འདི་ཡིན་པས་སོ། ། དེ་ལྟ་བུའི་རྒྱུད་རྣམས་ཀུན་ནི་སྔར་གྱི་རྒྱུད་སྡེ་ལྔ་པོ་ཡིན་ལ། དེ་དག་ཏུ་རྒྱུད་འདིའི་དཀྱིལ་འཁོར་མ་གསུངས་ཏེ། རྒྱུད་རྣམས་ཀུན་ཉིད་གང་ཞེ་ན། དེ་ཁོ་ན་ཉིད་བསྡུས་པ་དང༌། འཁོར་ལོ་སྡོམ་སྟེ་དཔལ་ནམ་མཁའ་དང་མཉམ་པ་དང༌། གསང་བ་སྟེ་གསང་བ་འདུས་པ་དང༌། རྡོ་རྗེ་འཇིགས་བྱེད་ལ་སོགས་པ་ལས་དཀྱིལ་འཁོར་རྣམས་ཀྱི་མཆོག རྒྱུད་འདིའི་དཀྱིལ་འཁོར་གྱི་རྒྱལ་པོ་འདི་སྔར་མ་བྱུང་ཞིང་ཕྱིས་ཀྱང་འབྱུང་བར་མི་འགྱུར་རོ། ། བཤད་དང་ནི་རྒྱུད་འདིར་བཤད་པའི་དངོས་གྲུབ་དང༌། མ་བཤད་པ་ནི་རྒྱུད་འདིར་མ་བཤད་ཀྱང་རྒྱུད་གཞན་དུ་བཤད་པའི་མཆོག་དང་ཐུན་མོང་གི་དངོས་གྲུབ་གང་ཅི་ཡང་རུང་བའི་སྒྲུབ་རྒྱུད་དེ་ཀུན་དང༌།
དཔལ་ལྡན་ཁྲག་འཐུང་གནས་ནི་རྒྱུད་འདིའི་དཀྱིལ་འཁོར་ལ་གནས་ཏེ། འདི་ལ་བརྟེན་ནས་དངོས་གྲུབ་ཐམས་ཅད་འགྲུབ་པའི་ཕྱིར་རོ། ། དེ་ལྟར་དོན་དྲུག་གིས་ལེའུའི་གཞུང་བསྟན་ནས། ལེའུའི་མཚན་ནི་དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། བླ་མ་ལ་ཡོན་དབུལ་བ་དང་བཅས་པའི་དབང་བསྐུར་བ་སྟོན་པའི་ལེའུ་ནི་དེ་སྟོན་པའི་གཞུང་གི་ཚོགས་སོ། ། གསུམ་པ་ནི་གྲངས་ཀྱི་གནས་གཞན་ཏེ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་གསུམ་པའི་རྣམ་པར་བཤད་པའོ།། །། དེ་ལྟར་ལམ་གྱི་གསང་བ་ལ་འཇུག་པ་དབང་བསྐུར་བ་སྔོན་དུ་སོང་བ་ལ། དེ་དང་འབྲེལ་བའི་དེ་ཁོ་ན་ཉིད་བསྟན་པར་བྱའོ་ཞེས་འབྲེལ་པ་བསྙེགས་པའི་དོན་དུ་ལེའུ་བཞི་པས་ལམ་གྱི་གསང་བ་དངོས་དང་ཡང་དབང་བཞི་པ་ཡང་སྟོན་ཏེ།
དེ་ཡང་དབང་བསྐུར་ནས་ནི་དེ་ཉིད་བསྟན། ཞེས་པ་ལ་སོགས་པ་གསུངས་པས་སོ། ། དེ་བས་ན་ལེའུ་དང་པོར་ལམ་གྱི་གསང་བ་རིམ་པ་གཉིས་མདོར་བསྟན་པ་དེ་རྒྱས་པར་བཤད་པའི་དབང་དུ་བྱས་ཏེ། ལེའུ་བཞི་པས་རིམ་པ་གཉིས་ལ་དེ་ཁོ་ན་ཉིད་བཞི་བཞིར་བྱས་པའི་དེ་ཁོ་ན་ཉིད་བརྒྱད་སྟོན་ཏོ། ། ཡང་ལེའུ་བཞི་པར་བཤད་པའི་དེ་ཁོ་ན་ཉིད་བཞི་པོ་འདི་དབང་བསྐུར་བའི་ཚེ་ཤེས་རབ་ཡེ་ཤེས་ཀྱི་དབང་གི་རྗེས་ལ། དབང་བཞི་པའི་ཚིག་དབང་བསྐུར་བར་ཡང་འགྲོ་བས་དེའི་ཚེ་ལམ་གྱི་གསང་བ་ལ་འཇུག་པའི་ཡན་ལག་ཏུ་འགྲོ་བ་ཡིན་ནོ། ། ལེའུ་འདི་ལ་ལེའུའི་གཞུང་དང་ལེའུའི་མཚན་གཉིས་ལས། དང་པོ་ལེའུའི་གཞུང༌། དེ་ལས་དང་པོ་བསྐྱེད་པའི་རིམ་པའི་དེ་ཁོ་ན་ཉིད་བཞི་ལས་དང་པོ་དཀྱིལ་འཁོར་གྱི་དེ་ཁོ་ན་ཉིད་ནི། དེ་ནས་ལ་སོགས་པའི་ཚིག་གཉིས་ཀྱིས་བསྟན་ཏེ།
དེ་ནས་ཞེས་པ་ནི། དོན་གྱི་དབང་དུ་བྱས་ནས་ལམ་གྱི་གསང་བ་ལ་འཇུག་པ་དབང་བསྐུར་བ་ལྟར་ན། ལེའུ་གསུམ་པའི་ཤེས་རབ་ཡེ་ཤེས་ཀྱི་དབང་བསྐུར་བའི་རྗེས་ལ། ལེའུ་བཞི་པའི་དེ་ཁོ་ན་ཉིད་ཀྱི་དབང་བཞི་པ་ཚིག་དབང་བསྐུར་ཞེས་འབྲེལ་པའམ། ཡང་ལམ་གྱི་གསང་བ་དངོས་ལྟར་ན། དེ་ནས་ནི་ལེའུ་གསུམ་པའི་དབང་བསྐུར་བའི་རྗེས་ལ་དེ་ཁོ་ན་ཉིད་བསྟན་པ་ཞེས་པའི་དོན་ཏོ། ། རྣལ་འབྱོར་མ་རྣམས་ནི་རྡོ་རྗེ་ཕག་མོ་ལ་སོགས་པའི་རྣལ་འབྱོར་མ་སུམ་ཅུ་རྩ་བདུན་པོ་རྣམས་སོ། ། ས་ལ་རྣམ་པར་རོལ་པ་ནི་ས་ཞེས་པས་རྟེན་སའི་དཀྱིལ་འཁོར་བསྒོམ་པ་བསྟན་པས་དེས་མཚོན་ནས། རླུང་གི་དཀྱིལ་འཁོར་བསྒོམ་པ་ནས་གཞལ་ཡས་ཁང་བསྒོམ་པའི་བར་དུ་རྟེན་བསྐྱེད་པ་བསྟན། དེ་ལ་རྣམ་པར་རོལ་ནི་རྟེན་དེ་ལ་བརྟེན་པ་ལྷ་རྣམས་རྟེན་ཞེས་པའི་དོན་ནོ། །
ཡང་པཎྜི་ཏ་སུ་མ་ཏི་ནི་རྣལ་འབྱོར་མ་རྣམས་ཞེས་པ་སྔ་མ་དང་འདྲ་ལ། ས་ལ་རྣམ་པར་རོལ་ཞེས་པའི་སས་ནི་མཁའ་འགྲོ་མ་ལ་སོགས་པ་བཅུ་གཉིས་ཀྱི་དོན་བསྟན་ལ། འོག་གི་བརྩོན་ཆེན་མ་ལ་སོགས་པས་འཁོར་ལོ་གསུམ་གྱི་མཁའ་འགྲོ་མའི་མིང་བསྟན་ཞེས་བཞེད་དོ། ། འགྲེལ་བས་རྣལ་འབྱོར་མ་རྣམས་ཞེས་པས་སྐུ་གསུང་ཐུགས་ཀྱི་འཁོར་ལོའི་མཁའ་འགྲོ་མ་ཉི་ཤུ་རྩ་བཞི་ཡིན་ལ། ས་ལ་རྣམ་པར་རོལ་པ་ནི་ས་སྟེང་དང༌། ས་བླ་དང་ས་འོག་གི་དཀྱིལ་འཁོར་དུ་རྣམ་པར་རོལ་པ་མཛད་པའོ། ། མཁའ་འགྲོ་མ་དེ་དག་གི་གྲངས་དང་མིང་གང་ཞེ་ན། བརྩོན་ཆེན་མ་ལ་སོགས་པས་དེ་སྟོན་པར་བཤད་དེ་གཞུང་དེ་ལྟར་བདེའོ། ། གཉིས་པ་ལྷའི་དེ་ཁོ་ན་ཉིད་བརྩོན་ཆེན་ཞེས་པ་ནས་གྲུབ་པ་ཡིན་གྱི་བར་གྱིས་བསྟན་ཏེ། སྤྱིར་རྣལ་འབྱོར་མ་སུམ་ཅུ་རྩ་བདུན་ཡོད་པ་ལས།
འདིར་སྐུ་གསུང་ཐུགས་ཀྱི་རྣལ་འབྱོར་མ་ཉི་ཤུ་རྩ་བཞི་བསྟན་པ་ནི་བྱིན་གྱིས་རློབ་བྱེད་དངོས་སྤྲུལ་སྐུ་ཡིན་པས་བསྟན་པ་ཡིན་ལ། འདིར་བརྩོན་འགྲུས་ཆེན་མོ་ནས་བཟུང་སྟེ་མས་བཟློག་ཏུ་དགོད་པར་སྟོན་པ་ནི། མཁའ་འགྲོ་མ་ཀུན་དུ་སྤྱོད་པའི་རྒྱུད་ལྟར་ལྷའི་རིམ་པ་བཟློག་པ་སྟེ། དེའི་དགོས་པ་ནི་སློབ་དཔོན་མེད་པར་རྒྱུད་ལ་རང་དགར་འཇུག་པ་དགག་པའི་དོན་དུ་བསྟན་པའོ། ། དེ་ཡང་བརྩོན་འགྲུས་ཆེན་མོ་ལ་སོགས་པས་སྐུའི་འཁོར་ལོའི་མཚམས་མ་བཞི་གོ་རིམ་བཟློག་སྟེ་བསྟན། འཁོར་ལོའི་ཞེས་པ་ལ་སོགས་པས་སྐུའི་འཁོར་ལོའི་ཕྱོགས་བཞི་དཔའ་མོ་བཞི་བཟློག་སྟེ་བསྟན་ཏོ། ། བྱ་གདོང་ཞེས་པ་ལ་སོགས་པས་གསུང་གི་འཁོར་ལོའི་མཚམས་མ་བཞི་བསྟན། ཆང་འཐུང་མ་ལ་ སོགས་པས་གསུང་གི་འཁོར་ལོའི་ཕྱོགས་ཀྱི་བཞི་བསྟན་ཏོ། ། ཤིང་གྲིབ་མ་ལ་སོགས་པས་ཐུགས་ཀྱི་འཁོར་ལོའི་མཚམས་མ་བཞི་བསྟན། སྣ་ཆེན་མ་ལ་སོགས་པ་བཞིས་ཐུགས་ཀྱི་འཁོར་ལོའི་ཕྱོགས་ཀྱི་ལྷ་མོ་བཞི་བསྟན་ཏོ། །
དེ་དག་གི་མཇུག་བསྡུ་བ་ནི་མཁའ་འགྲོ་མ་ཉི་ཤུ་རྩ་བཞི་ནི་སྔར་བཤད་པ་དེ་རྣམས་ཉིད་ཡིན་ལ། འདི་དག་སྔོན་ཉིད་གྲུབ་པ་ཡིན་ནི། འཛམ་བུ་གླིང་གྲུབ་པའི་དུས་སུ་ཡུལ་ཉི་ཤུ་རྩ་བཞི་གྲུབ་སྟེ། གྲུབ་པའི་ཚེ་མཁའ་འགྲོ་མ་རྣམས་གྲུབ་པ་ཡིན་ནོ། ། འདིར་དཔའ་བོ་རྣམས་མ་བསྟན་པར་རྣལ་འབྱོར་མ་རྣམས་བསྟན་པ་ནི། རྒྱུད་འདི་རྣལ་འབྱོར་མའི་རྒྱུད་ཡིན་པ་ལ་དགོངས་པ་ཡིན་ལ། དཔའ་བོ་རྣམས་ཀྱང་ཤུགས་ལས་ཤེས་པར་བྱའོ། ། གསུམ་པ་སྔགས་ཀྱི་དེ་ཁོ་ན་ཉིད་ཕན་ཡོན་དང་བཅས་པ་ནི། རང་མིང་ཞེས་པ་ལ་སོགས་པའི་ཚིགས་བཅད་ཕྱེད་དང་གཉིས་ཀྱིས་སྨོས་ཏེ། དེ་ཡང་རང་མིང་ནི་དཔའ་བོ་དང་དཔའ་མོ་རྣམས་ཀྱི་རང་རང་གི་མིང་སྟེ་ཀ་ར་ཀུ་རུ་ལ་སོགས་པའོ། །
མཐར་ནི་ཧཱུྃ་ཧཱུྃ་ཕཊ་དང་སྦྱར་ནི་དཔའ་བོ་དང་དཔའ་མོའི་སྔགས་ཐམས་ཅད་ཀྱི་མཐར་ཧཱུྃ་གཉིས་དང་ཕཊ་སྦྱར་ཞིང༌། མགོར་ནི་འོག་གི་ཨོཾ་ནི་ཐམས་ཅད་གསལ་བྱེད་དེ་ཞེས་པ་སྔགས་ཐམས་ཅད་ཀྱིས་མགོར་ཡི་གེ་ཨོཾ་སྦྱར་བར་བྱ་སྟེ། དེ་ནི་བསྐྱེད་པའི་རིམ་པ་ལ་མཆོད་པའི་སྔགས་ཡིན་ལ། དེའི་ཕན་ཡོན་ནི་རྣལ་འབྱོར་རབ་མཆོག་ནི་འདི་མཐོང་ན་ཞེས་པ། དབང་གི་རྗེས་ལ་དེ་ཁོ་ན་ཉིད་སྟོན་པ་འདི་མཐོང་ན་རྒྱུད་འདིའི་ལམ་ནི་གཉེན་པོའི་སྔགས་རྣམས་རྣོ་བའམ། ལམ་མྱུར་བས་མེ་དང་འདྲ་སྟེ་རྒྱུད་གཞན་གྱི་སྔགས་ལ་སོགས་པ་རྣམས་ནི་རྩྭ་དང་མཚུངས་ཏེ་སྙིང་པོ་མེད་དོ། ། དེ་ཅིའི་ཕྱིར་ཞེ་ན། རྒྱུད་འདིའི་སྔགས་ལ་སོགས་པའི་སྒྲུབ་རྩོལ་ནི། སྒྲུབ་པ་པོ་ལ་ཞི་བ་ལ་སོགས་པའི་ཕྲིན་ལས་ཐམས་ཅད་དང་འདོད་པ་ཐམས་ཅད་སྟེར་བར་བྱེད་པའི་ཕྱིར་རོ། ། བཞི་པ་ཡེ་ཤེས་ཀྱི་དེ་ཁོ་ན་ཉིད་གསང་བའི་མཆོད་པ་ཕན་ཡོན་དང་བཅས་པ་ནི་དཔའ་བོ་ཉིད་འགྱུར་ལ་སོགས་པ་སྟེ།
དེ་ཡང་དཔའ་མོ་དེ་དག་གཅིག་པུ་ཡིན་ནམ་ཞེ་ན། དཔའ་བོ་ཉིད་འགྱུར་ཏེ་སྔར་གྱི་དཔའ་མོ་རྣམས་དང༌། དཔའ་བོ་ཐམས་ཅད་ཞལ་སྦྱོར་སྙོམས་པར་འཇུག་པ་ཉིད་དང༌། གྲུབ་པ་ནི་ཡོངས་སུ་རྫོགས་པ་ཞེས་པའོ། ། འོ་ན་སྙིང་པོའི་རྣལ་འབྱོར་མ་བཞི་དང་སྒོ་མཚམས་མ་བརྒྱད་ལ། དཔའ་བོ་མེད་པས་དཔའ་བོ་དང་ཞལ་སྦྱོར་མེད་དོ་སྙམ་ན་དེ་དག་ལ་མེད་པ་མ་ཡིན་ཏེ། གཙོ་བོའི་ཕྱག་བཅུ་གཉིས་དང་སྙོམས་པར་འཇུག་པར་བཤད་པས་སོ། ། ཁྱིམ་དུ་སྟེ་བསྐྱེད་པའི་རིམ་པ་ལ་ཕྱག་རྒྱའི་པདྨའི་ནང་ཡིན་ལ་དཀྱིལ་འཁོར་མཐོང་བ་ནི་གསང་བའི་མཆོད་པ་བྱེད་པའི་དུས་སུ་ཡབ་ཡུམ་གཉིས་གནས་ལྔ་བྱིན་གྱིས་བརླབ་པ་ལ་སོགས་པ་བྱ་སྟེ། ཡབ་ཡུམ་གཉིས་གཉིས་སྙོམས་འཇུག་བྱས་པའི་དུས་སུ་གཉིས་ཀའི་ལུས་པོ་ལ་ཡོད་པའི་སྔགས་ཀྱང་ཕན་ཚུན་ཐད་ཀ་ཐད་ཀར་སྙོམས་འཇུག་བྱས་པའི་བདེ་བ་དེས་དཀྱིལ་འཁོར་གྱི་ལྷ་རྣམས་ལ་མཆོད་པ་ཡིན་ལ། དེ་ལྟ་བུའི་གསང་བའི་མཆོད་པའི་དུས་སུ་སྙོམས་འཇུག་གི་བདེ་བ་དེ་ཤེས་པས་རྟག་ཏུ་བསྒོམ་པའི་སྒྲུབ་པ་པོ་དེ་ལ་དངོས་གྲུབ་ཐམས་ཅད་ཐོབ་པར་དེ་བཞིན་གཤེགས་པ་སྟོན་པ་རྡོ་རྗེ་འཆང་གིས་སཾ་པུ་ཊའི་རྒྱུད་ལས་གསུངས་སོ་ཞེས་པའི་དོན་ནོ། །
ཡང་རྫོགས་པའི་རིམ་པའི་དེ་ཁོ་ན་ཉིད་བཞི་ལྟར་བཤད་ན། དང་པོ་དཀྱིལ་འཁོར་གྱི་དེ་ཁོ་ན་ཉིད་ནི་རྣལ་འབྱོར་མ་རྣམས་ཏེ། རྫོགས་པའི་རིམ་པ་ལས་ལུས་ལ་རང་བཞིན་གྱིས་གནས་པའི་རྩ་སུམ་ཅུ་རྩ་བདུན་པོ་རྣམས་སོ། ། དེ་རྣམས་རྟེན་གང་ལ་བརྟེན་ཞེ་ན། ས་ལ་རྣམ་པར་རོལ་པ་ནི་རྫོགས་པའི་རིམ་པ་ལ། རྐང་མཐིལ་རླུང༌། འདོམ་བར་མེ། ལྟེ་བ་ཆུ། སྙིང་ག་ས་ལ་སོགས་པར་ངོ་བོ་ཉིད་ཀྱིས་གནས་པ་དེ། རྒྱུད་ཀྱི་རིམ་པ་གསལ་འདེབས་པའི་དུས་སུ་ལུས་ཉིད་རྟེན་གྱི་དཀྱིལ་འཁོར་དུ་གདོད་ནས་གྲུབ་པའི་ངོ་བོ་ཉིད་དུ་གནས་པ་བསྟན་ཏེ།
དེ་ཡང་སཾ་པུ་ཊ་ལས། རྐང་པའི་བར་དུ་གནས་པའི་རླུང༌། རྩོམ་ཆེན་གཞུ་ཡི་དབྱིབས་ཀྱིས་ནི། ། ཞེས་པ་ལ་སོགས་པས་དཀྱིལ་འཁོར་གྱི་དེ་ཁོ་ན་ཉིད་བསྟན་ཏོ། ། གཉིས་པ་ལྷའི་དེ་ཁོ་ན་ཉིད་ནི་བརྩོན་ཆེན་ཞེས་པ་ལ་སོགས་པས་སྟོན་པ་ལ། སྐུ་གསུང་ཐུགས་ཀྱི་དབུས་སུ་ནི། ། ཇི་ལྟར་ཕྱི་རོལ་ནང་དེ་བཞིན། ། ཞེས་གསུངས་པ་ལྟར་ཕྱི་བསྐྱེད་རིམ་པ་ལ་རྣལ་འབྱོར་མ་སུམ་ཅུ་རྩ་བདུན་དུ་གནས་པ་དེ། ནང་དུ་རྫོགས་པའི་རིམ་པ་ལ་ལུས་ལ་རང་བཞིན་གྱིས་གྲུབ་པའི་རྩ་སུམ་ཅུ་རྩ་བདུན་བསྟན་པ་ཡིན་ཏེ། དེ་ཡང་བརྩོན་ཆེན་ལ་སོགས་པའི་ཚིགས་སུ་བཅད་པ་གཅིག་གིས་ལུས་ཀྱི་སྨད་ཀྱི་ཆ་ལ་གནས་པའི་སྐུའི་འཁོར་ལོའི་རྩ་བརྒྱད་བསྟན།
བྱ་གདོང་མ་ཞེས་པ་ནས་ས་སྲུང་མ་ཞེས་པའི་བར་གྱིས་ལུས་ཀྱི་བར་གྱི་ཆ་ལ་གནས་པའི་གསུང་གི་འཁོར་ལོའི་རྩ་བརྒྱད་བསྟན། ཤིང་གྲིབ་མ་ནས་རབ་གཏུམ་མའི་བར་གྱིས་ལུས་ཀྱི་སྟོད་ཀྱི་ཆ་ལ་གནས་པའི་ཐུགས་ཀྱི་འཁོར་ལོའི་རྩ་བརྒྱད་བསྟན། མཁའ་འགྲོ་མ་ནི་ཉི་ཤུ་ནི་རྫོགས་པའི་རིམ་པ་ལ་སྐུ་གསུང་ཐུགས་ཀྱི་རྩ་ཉི་ཤུ་རྩ་བཞི་ཡིན་ལ། དེ་ལྟ་བུའི་ཉི་ཤུ་རྩ་བཞི་པོ་འདི་དག་སྔོན་ཉིད་གྲུབ་པ་ཡིན་ན་ནི། རྫོགས་རིམ་ལ་ལུས་ནམ་གྲུབ་པའི་ཚེ་གནས་དེ་དང་དེ་དག་ན་གནས་པའི་རྩ་འདི་དག་གྲུབ་པ་ཡིན་ལ། དེའི་སྟེང་དུ་སྙིང་གའི་རྩ་བཅུ་གསུམ་བསྣན་པས། རྫོགས་རིམ་ལ་རྩ་སུམ་ཅུ་རྩ་བདུན་ཡིན་ནོ། ། གསུམ་པ་སྔགས་ཀྱི་དེ་ཁོ་ན་ཉིད་ནི་རང་མིང་བརྗོད་པ་ཞེས་པ་ལ་སོགས་པའི་ཚིག་གཉིས་དང༌། འོག་གི ཨོཾ་ནི་ཐམས་ཅད་གསལ་བྱེད་དེ། །
ཞེས་པའི་ཚིག་གསུམ་པོ་འདིའི་དོན་ནི། རྫོགས་པའི་རིམ་པ་ལ་འཁོར་ལོ་བཞི་དང་རྩ་གཉིས་ཀྱི་ནང་དུ་ཨཱ་ལི་དང་ཀཱ་ལི་ལ་སོགས་པ་དགོད་པ་ཡིན་ལ། རྣལ་འབྱོར་པའི་བློ་སྣང་ལ་ཀ་ར་ཀ་ར་ལ་སོགས་པར་ཡོད་པ་ཡིན་གསུང་ངོ༌། ། རྣལ་འབྱོར་རབ་མཆོག་འདི་མཐོང་ནི་རྫོགས་པའི་རིམ་པ་ལ་རྩ་རྣམས་ཀྱི་ནང་གི་ཀ་ར་ཀ་ར་ལ་སོགས་པ་མཐོང་ཞིང་གོམས་པར་བྱས་ན། རྒྱུད་འདིའི་ལམ་ནི་མེ་དང་འདྲ་སྟེ། རྒྱུད་གཞན་གྱི་ལམ་ནི་རྩྭ་དང་མཚུངས་ཏེ་སྙིང་པོ་མེད་དོ། ། དེའི་ཕན་ཡོན་ནི། གྲུབ་རྩོལ་འདོད་པ་ཐམས་ཅད་བྱེད། ། ཅེས་པའོ། ། བཞི་པ་ཡེ་ཤེས་ཀྱི་དེ་ཁོ་ན་ཉིད་ནི།
དཔའ་བོ་ཉིད་འགྱུར་ཏེ། རྩ་རྣམས་ཀྱི་ནང་གི་བྱང་ཆུབ་ཀྱི་སེམས་ཡིན་ལ། གྲུབ་པ་ནི་རྩ་རྣམས་ལུས་ལ་གྲུབ་པའི་དུས་སུ། དེའི་ནང་གི་བྱང་ཆུབ་ཀྱི་སེམས་ཀྱང་གྲུབ་པས་ན། རྩ་དེ་ཉིད་ལ་ཁྱིམ་ཞེས་བྱ་ལ་དཀྱིལ་འཁོར་མཐོང་བ་ནི། རྩ་རྣམས་ཀྱི་ནང་གི་བྱང་ཆུབ་ཀྱི་སེམས་ལ་བརྟེན་ནས་དགའ་བ་བཞིའི་མངོན་པར་རྟོགས་པ་ཉམས་སུ་མྱོང་བ་སྐྱེ་བ་ཡིན་ལ། དེའི་ཕན་ཡོན་ནི་དེ་ཤེས་རྟག་ཏུ་བསྒོམ་པ་ལ་སོགས་པའི་ཚིག་གཉིས་ཀྱིས་དོན་དེ་གོ་བར་ཟད་དོ། ། དེ་ལྟར་དོན་བཞིས་ལེའུའི་གཞུང་བསྟན་ནས། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ལས། དཔའ་བོ་དང་རྣལ་འབྱོར་མ་གཉིས་སུ་མེད་པར་དགོད་པ་ཞེས་བྱ་བ་ནི་བསྐྱེད་རིམ་ལྟར་ན་དཔའ་བོ་ཉི་ཤུ་རྩ་ལྔ།
རྣལ་འབྱོར་མ་སུམ་ཅུ་རྩ་བདུན་ཡབ་ཡུམ་གཉིས་སུ་མེད་པར་དགོད་པ་ནི། གཞལ་ཡས་ཁང་གི་ནང་དུའོ། ། རྫོགས་རིམ་ལྟར་ན་དཔའ་བོ་ནི་རྩ་རྣམས་ཀྱི་ནང་གི་རླུང་དང་བྱང་ཆུབ་ཀྱི་སེམས་ཡིན་ལ། རྣལ་འབྱོར་མ་ནི་རྩ་སུམ་ཅུ་རྩ་བདུན་གཉིས་སུ་མེད་པར་དགོད་པ་ནི་རང་གི་ལུས་ལ་ངོ་བོ་ཉིད་ཀྱིས་གནས་པ་སྟེ། དེ་སྟོན་པའི་ཆོ་གའི་ལེའུའོ། ། བཞི་པ་ནི་གྲངས་ཀྱི་གནས་གཞན་ཏེ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཞི་པའི་རྣམ་པར་བཤད་པའོ།། །། དེ་ལྟར་དབང་བསྐུར་བ་སྔོན་དུ་སོང་བས་འབྲས་བུའི་གསང་བ་སྒྲུབ་པ་ལ་འཇུག་པ་ཡིན་ལ། དེ་ལ་གཉིས་ཏེ་འབྲས་བུའི་གསང་བ་དངོས་དང༌།
དེ་སྒྲུབ་པ་ལ་འཇུག་པའོ། ། འབྲས་བུའི་གསང་བ་དངོས་ནི་མཆོག་གི་དངོས་གྲུབ་དང༌། ཐུན་མོང་གི་དངོས་གྲུབ་དང༌། ལས་ཀྱི་ཚོགས་པ་རྣམས་སོ། ། དེ་སྒྲུབ་པ་ལ་འཇུག་པ་ལ་ཡང་གཉིས་ཏེ། འབྲས་བུའི་གསང་བ་སྒྲུབ་པ་ལ་འཇུག་པ་ལ་སྔགས་ཀྱི་བཟླས་པ་དང༌། དེའི་ཡན་ལག་སྔགས་རྣམས་བཏུ་བའོ། ། དེ་ཡང་སྔགས་བཏུ་བ་ཡན་ལག་ཏུ་ཇི་ལྟར་འགྲོ་སྙམ་ན། དེ་ལ་འབྲས་བུ་ལས་ཀྱི་ཚོགས་སྒྲུབ་པ་ནི་སྔགས་དགོས་ལ། སྔགས་དེ་ཡང་དག་པ་ཅིག་དགོས་པས་སྔགས་ཀྱི་ལྷག་ཆད་སྤང་བའི་ཕྱིར་སྔགས་བཏུ་བ་བསྟན་ཏེ།
དེ་ཡང་ལེའུ་དང་པོ་ལས། སྔགས་བཟླས་པ་དང་བསམ་གཏན་དང་ཞེས་པ་ལ་སོགས་པའི་ཚིག་གསུམ་གསུངས་པའི་རྒྱས་བཤད་ལེའུ་ལྔ་པ་ནས་བརྒྱད་པའི་བར་གྱི་ལེའུ་བཞིས་སྟོན་ཏེ། བཏུ་བའི་སྔགས་དངོས་ཀྱང་ལེའུ་བརྒྱད་པ་ནས། ས་སྟེང་ན་ནི་རིན་ཆེན་བཞི། ། ཞེས་གསུངས་པས་རིན་ཆེན་རྣམ་པ་བཞི་ནི། དེ་ཡང་ཡབ་ཡུམ་གྱི་རྩ་བའི་སྔགས་གཉིས་གཉིས་སུ་མེད་པ་དང༌། སྙིང་པོ་གཉིས་གཉིས་སུ་མེད་པ་དང༌། ཉེ་བའི་སྙིང་པོ་གཉིས་གཉིས་སུ་མེད་པ་དང༌། གོ་ཆ་གཉིས་གཉིས་སུ་མེད་པ་སྟེ། འདི་དག་གིས་ནི་དངོས་གྲུབ་རྣམས་མ་གྲུབ་པ་གྲུབ་པར་བྱེད་པས་ན་རིན་ཆེན་ཞེས་བྱའོ། །
ཞལ་བཞི་པའི་སྔགས་ཀྱིས་ནི་སྒྲུབ་པའི་བར་ཆད་སེལ་བར་བྱེད་པ་ཡིན་གྱི། དེ་རང་གི་ལས་མི་སྒྲུབ་པས་སྔར་གྱི་སྔགས་རྣམས་ཀྱི་གྲོགས་ཡིན་པའི་ཕྱིར་རིན་ཆེན་དུ་མ་བགྲངས་པ་ཡིན་གསུང་ངོ༌། ། དེ་ལས་དང་པོ་རྩ་བའི་སྔགས་བཏུ་བ་ནི་ལེའུ་ལྔ་པ་དང༌། བདུན་པ་དང་ཉི་ཤུ་རྩ་ལྔ་པ་གསུམ་གྱིས་སྟོན་ཏེ། དེ་ཡང་ལེའུ་གང་ལས་གང་བཏུ་བ་སྟོན་པ་ནི་སྔར་བསྟན་ཟིན་པས་འདིར་བྲི་བར་མི་བྱའོ། ། ལེའུ་དྲུག་པ་དང་བརྒྱད་པ་གཉིས་ཀྱིས་ནི་དཔའ་བོ་དང་དཔའ་མོའི་གོ་ཆ་བཏུ་བའི་ཞར་ལ། བཅོམ་ལྡན་འདས་ཀྱི་རྩ་བའི་སྔགས་དང་ཕྱོགས་གཅིག་ཏུ་བསྟན་པའི་དོན་དུ་ཡབ་ཡུམ་གཉིས་ཀྱི་སྙིང་པོ་དང༌། ཉེ་བའི་སྙིང་པོ་བཏུ་བ་ཡང་མདོར་བསྟན་ཏོ། ། དེ་ལ་ལེའུ་ལྔ་པས་རྩ་བའི་སྔགས་ཀྱི་ལུས་བཏུ་བ་སྟོན་པ་ནི། དེ་ནས་ཞེས་པ་ལ་སོགས་པ་སྨོས་ཏེ།
འདི་ལ་ཡང་དང་པོ་ལེའུའི་གཞུང་སྟོན། དེ་ལ་གཉིས་ལས་སྔགས་བཏུ་བ་དངོས་སྟོན་ཏོ། ། དེ་ལ་སྔགས་བཏུ་བའི་ཆོ་གའི་རིམ་པ་ནི་འོག་ལེའུ་སུམ་ཅུ་པ་ནས། ས་ཡི་ཆ་ནི་མཉམ་ཡིད་འོང༌། ། ཙནྡན་གྱིས་ནི་ཉེ་བར་བསྐུ། ། དྲི་བཟང་དྲི་ལྡན་པ་ལ་ནི། ། མེ་ཏོག་སིལ་མ་གཅལ་བཀྲམ་ཞིང༌། ། སྤོས་ཀྱི་དྲི་ཡིས་ཉམས་དགར་བྱས། ། བདག་གི་བྱ་བ་ཀུན་བྱས་ཤིང༌། ། ཞེས་གསུངས་པས་མཚན་ཉིད་དང་ལྡན་པའི་སའི་ཆར་ཚོགས་ཀྱི་ཡོ་བྱད་ལ་སོགས་པ་ཐམས་ཅད་ཚོགས་པར་བྱས་ལ་རྣལ་འབྱོར་པ་ཐམས་ཅད་གྲལ་ལ་འགོད་དུ་བཅུག་སྟེ།
ལས་ཀྱི་རྡོ་རྗེ་ཐམས་ཅད་ལ་མེ་ཏོག་གི་ཕྲེང་བ་རེ་རེ་ཕུལ་ལ་ལྷའི་རྣལ་འབྱོར་ལ་གནས་པར་གསོལ་བ་གདབ། དེ་ནས་རྣལ་འབྱོར་པ་ཐམས་ཅད་ཀྱིས་ཡི་གེ་བརྒྱ་པ་བཟླས་པ་སྔོན་དུ་འགྲོ་བས། རང་རང་གི་ལྷའི་རྣལ་འབྱོར་རྫོགས་པར་བསྒོམ་པ་ནི། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་དང་དམ་ཚིག་ཅན་ལ་གཏོར་མ་སྦྱིན་པ་སྔོན་དུ་འགྲོ་བས་བར་འདིར་སྔགས་བཏུ་བའམ། ཡང་ན་དམ་ཚིག་ཅན་ལ་གཏོར་མ་བྱིན་ནས་ཚོགས་བྱིན་གྱིས་བརླབས་ཏེ་ཕུད་ཕུལ་ལ། དེ་ནས་རྣལ་འབྱོར་པ་ཐམས་ཅད་ཀྱིས་ཆོ་ག་ཇི་ལྟ་བ་བཞིན་དུ་ཚོགས་ལ་ལོངས་སྤྱད་དེ་ཚིམ་པར་བྱ། དེ་ནས་ལྷག་མའི་གཏོར་མ་བཏང༌། རྣལ་འབྱོར་པ་ཐམས་ཅད་ཀྱིས་ཡི་གེ་བརྒྱ་པ་འདོན། བཀྲ་ཤིས་ཀྱི་ཚིགས་སུ་བཅད་པ་བརྗོད་ཅིང་སྨོན་ལམ་གདབ། ཕྲིན་ལས་བཅོལ་ཞིང་འཇིག་རྟེན་པའི་གཏོར་མ་བཏང་ལ།
དེ་ནས་སྔགས་ཇི་ལྟར་བཏུ་བ་ནི། མཎྜལ་ལམ་ཡང་ན་རྡོ་ལེབ་ལྟ་བུའི་གཞི་མ་གཉིས་ཡོད་པ་དེ་ལ། བའི་རྣམ་པ་ལྔ་དང་བདུད་རྩི་ལྔས་བྱུགས་ལ། ཡང་སུམྦྷ་ནི་བརྗོད་ཅིང་ཆང་དང་བདུད་རྩི་སྦྱང་བས་བྱུགས་ཏེ། དེའི་མཐའ་མ་ཐམས་ཅད་མེ་ཏོག་དྲི་ཞིམ་པོའི་སིལ་མ་གཏོར་ཞིང་དགྲམ། གཞི་གཅིག་ལ་སྔགས་བཏུ་བའི་གཞི་དགོད་པ་ནི། དེ་ནས་གཞུང་ལེའུ་བཞི་པ་བཤད་པའི་རྗེས་ཡིན་ལ། དོན་ནི་མཎྜལ་བྱུགས་པའི་རྗེས་ལའོ། ། ཐམས་ཅད་ནི་ཨཱ་ལི་དང་ཀཱ་ལིའི་ཡི་གེ་ལྔ་བཅུ་པོ་ཐམས་ཅད་དེ། དེ་ཡང་རྣལ་འབྱོར་མ་ཀུན་དུ་སྤྱོད་པའི་རྒྱུད་ལས།
ཨཱ་ལི་ཀཱ་ལི་མ་གཏོགས་པ། ། འདི་ལྟར་ཆོས་གཞན་ཡོད་མ་ཡིན། ། ཞེས་གསུངས་པས་སོ། ། ཆོས་འབྱུང་བ་ནི་མཎྜལ་ལམ། རྡོ་ལེབ་ལ་ཐོད་ལོ་ཀོར་གྱི་གྲུ་གསུམ་ཆོས་འབྱུང་བྲིས་ལ། དེའི་ནང་དུ་སྣ་ཚོགས་ལྟེ་བར་ནི། སྣ་ཚོགས་པདྨ་འདབ་མ་བརྒྱད་པ་བྲིས་པའི་ལྟེ་བའི་དབུས་སུ་མི་ཤིགས་དགེ་ནི། ཡི་གེ་ཨ་སྟེ་དེ་བྲིས་ནས་དེ་ནས་ཆོ་ག་བཞིན་དུ་སྔགས་ཞེས་པ་ནི། པདྨ་འདབ་མ་བརྒྱད་ཀྱི་ཤར་གྱིས་འདབ་མ་ལ་ཨཱ་ལི་བཅུ་དྲུག་བྲི། འདབ་མ་བདུན་པོ་ལ་ཆོས་སྐོར་དུ་རིམ་པ་བཞིན་དུ་ཀཱ་ལིའི་སྡེ་ཚན་བདུན་པོ་སོ་སོར་བྲིས་ལ།
སྔགས་ཞེས་པས་དེ་དག་བདེ་མཆོག་གི་ལྷའི་རང་བཞིན་དུ་མོས་པ་བྱས་ལ། མཆོད་པ་བདུན་གྱིས་མཆོད་པར་བྱའོ། ། ཆོས་ཀུན་ནི་རྗོད་བྱེད་སྒྲའི་ཆོས་ཐམས་ཅད་ཡིན་ལ། གཅིག་ཏུ་བསྡུས་པ་བྱ་ནི་རྟེན་ཆོས་འབྱུང་ངོ༌། ། རྗོད་བྱེད་ཀྱི་སྒྲ་ཐམས་ཅད་འབྱུང་བའི་རྒྱུ་བསྟན་པ་ཨཱ་ལི་ཀཱ་ལི་བསྡུས་པའོ། ། འདབ་མ་བརྒྱད་ལ་དགོད་པའི་ཡི་གེ་ཉིད་གང་ཡིན་ཞེ་ན། འདིར་སྔགས་ཀྱི་ཚིག་ནི་འདི་ཡིན་ཏེ་ཞེས་སྨོས་སོ། ། དེ་ཉིད་གང་ཞེ་ན་ཨཱ་ལི་སྟེ་ཨཱ་ལི་བཅུ་དྲུག ཀཱ་ལི་ནི་ཀ་ལ་སོགས་པ་སུམ་ཅུ་རྩ་བཞི། མཉམ་བྱས་ནས་ནི་དེ་དག་ཚང་བར་བྱས་པའོ། །
སྡེ་ཚན་རྣམས་ནི་ཨཱ་ལི་ཀཱ་ལིའི་སྡེ་ཚན་བརྒྱད་བསྒྱུར་བར་བྱ་ནི། བསྒྱུར་གཞི་ལེའུ་ལྔ་པའི་ཀཱ་ལི་སུམ་ཅུ་རྩ་བཞི་ལ། སྒྱུར་བྱེད་ལེའུ་བདུན་པའི་དབྱངས་ཀྱི་ཡི་གེ་རྣམས་སྦྱར་བས་བསྒྱུར་བ་སྟེ། དེ་ཡང་ཀ་ལྟ་བུ་ལ་ཨ་བཞག་པས། ཀ་བྱ་བ་སྲོག་ཅན་དུ་འགྲོ་བ་ཡིན་ལ། ཡང་ཀ་གཅིག་ལ་ཨཱ་རིང་པོ་བཞག་པས་ཀཱ་རིང་པོར་གྱུར་པ་ལ་སོགས་པའོ། ། སྒྱུར་བྱེད་ཀྱི་ཨཱ་ལི་ཉིད་གང་ཞེ་ན། བཞི་བཞི་རུ་སྟེ་ཨཱ་ལི་ལ་བཞི་ཚན་བཞི་བཅུ་དྲུག་ཏུ་ཤེས་པར་བྱས་ལ། སྔར་གྱི་བསྒྱུར་གཞི་ཉིད་གང་ཞེ་ན། ཐུབ་པ་ཞེས་སྨོས་ཏེ།
བསྒྱུར་གཞི་བདུན་པོ་འདི་བསྒྱུར་བའི་སྔགས་ཀྱི་མི་མཐུན་པའི་ཕྱོགས་ཐམས་ཅད་ཐུབ་པས་སམ། ཡང་ན་ཐུབ་པ་བདུན་ནི་འདས་པའི་སངས་རྒྱས་རབ་བདུན་ཡིན་ལ། དེས་མཚོན་པའི་ཀཱ་ལིའི་སྡེ་ཚན་བདུན་ནོ། ། བརྒྱན་པར་བྱ་ནི་དེ་དག་གིས་པདྨའི་འདབ་མ་བདུན་པོ་ལ་བརྒྱན་པའོ། ། དེར་གནས་ནི་བསྒྱུར་གཞི་དང་སྒྱུར་བྱེད་ཀྱི་ཡི་གེ་སྡེ་ཚན་བརྒྱད་པོ་དེར་གནས་པ་ལས། དཔའ་བོ་ནི་བཅོམ་ལྡན་འདས་ཀྱི་རྩ་བའི་སྔགས་ཡིན་ལ། དེ་བཏུ་བར་བྱའོ། ། དེའི་ཕན་ཡོན་ནམ་ཆེ་བ་བསྟན་པ་ནི། འདོད་དོན་ཐམས་ཅད་སྒྲུབ་བྱེད་པ། ། ཞེས་སྨོས་ཏེ།
འདོད་དོན་ནི་སྒྲུབ་པ་པོའི་འདོད་པའི་དོན་དངོས་གྲུབ་གཉིས་ཡིན་ལ། དེ་སྔགས་འདིས་སྒྲུབ་པར་བྱེད་པས་སོ། ། ད་ནི་ཡབ་ཀྱི་རྩ་བའི་སྔགས་ཀྱི་ཡི་གེ་བཏུ་བའི་རིམ་པ་ཉིད་སྟོན་པ་ནི། བཞི་པ་ཡི་ནི་ལྔ་པ་དང༌། ། ཞེས་པ་ལ་སོགས་པ་སྨོས་ཏེ་ཡང་བྲི་བའི་གཞི་གཅིག་ལ་ཡབ་ཀྱི་རྩ་བའི་སྔགས་ཀྱི་ལུས་ཀྱི་ཡི་གེ་རྣམས་དགོད་པ་ནི་བཞི་པ་སྟེ། ཨཱ་ལིའི་སྡེ་ཚན་བོར་བའི་ཀཱ་ལིའི་སྡེ་ཚན་བཞི་པ་ཡིན་ལ། ལྔ་པ་ནི་དེའི་མཐའ་མ་ན་ཡོད་པའི་ཡི་གེ་ནའོ། ། དེ་བཞིན་དུ། སྡེ་ཚན་ལྔ་པའི་ལྔ་པ་ནི་ཡི་གེ་མའོ། ། ལྔ་པའི་བཞི་པ་ནི་བྷ།
དང་པོའི་གསུམ་པ་ནི་ག ཀ་ནས་བགྲངས་པའི་ཉི་ཤུ་རྩ་དགུ་པ་ནི་ཆུའི་ཡི་གེ་ཝ། བཞི་པའི་དང་པོ་ནི་ཏ། མཐར་གནས་པའི་བཞི་པ་ནི་ཝ། དེ་ཉིད་ཀྱི་ནི་གཉིས་པ་ནི་ར། སུམ་ཅུ་པ་ནི་ཤ ཉི་ཤུ་རྩ་དྲུག་པ་ནི་ཡ་སྟེ། རྐང་པ་དང་པོའི་ལུས་སོ། ། དེ་བཞིན་བརྒྱའི་ཕྱེད་ལྔ་བཅུ་སྟེ། དེའི་ཕྱེད་ནི་ཉི་ཤུ་རྩ་ལྔ་པ་ན་ཡོད་པའི་མ།
སུམ་ཅུ་གསུམ་པ་ཧ། དང་པོ་ཀ་སྡེ་ཡིན་ལ་དེའི་དང་པོ་ནི་ཀ མཐར་གནས་པའི་གསུམ་པ་ནི་ལ། བར་འདིར་པ་དང་ནི་གཉིས་ཀྱི་ལུས་བཏུ་བ་མ་བསྟན་པ་ནི་འོག་ལེའུ་བདུན་པ་ནས་འབྱུང་བས་འདིར་མ་བསྟན་པ་ཡིན་གསུང༌། དང་པོའི་གསུམ་པ་ནི་ག སུམ་ཅུ་རྩ་གཉིས་པ་ས། བཞི་པའི་ལྔ་པ་ན། ལྔ་པའི་བཞི་པ་བྷ། མཐར་གནས་པའི་དང་པོ་ནི་ཡ་སྟེ། རྐང་པ་གཉིས་པའི་ལུས་སོ། །
གཉིས་པ་ཡི་ནི་གསུམ་པ་ཛ། གསུམ་པའི་དང་པོ་ཊ། ལྔ་པའི་ལྔ་པ་མ། དང་པོའི་དང་པོ་ཀ དེ་བཞིན་ཀ་ནས་བགྲངས་པའི་བཅུ་གཅིག་པ་ཊ། དེ་བཞིན་མཁས་པས་བཅུ་དྲུག་པ་ཏ། གསུམ་པའི་དང་པོ་ཊ། དེ་བཞིན་ཉི་ཤུ་རྩ་དྲུག་པ་ཡ་སྟེ། རྐང་པ་གསུམ་པའི་ལུས་སོ། ། བཞི་པའི་གསུམ་པ་ད།
ཨུཥྨཱ་ནི་དྲོད་ཀྱི་ཡི་གེ་ཡིན་ལ་དེའི་གཉིས་པ་ཥ། དང་པོའི་དང་པོ་ཀ དེ་བཞིན་ཉི་ཤུ་རྩ་བདུན་པ་ར། ཉི་ཤུ་རྩ་བརྒྱད་པ་ལ། དང་པོའི་གསུམ་པ་ག ལྔ་པའི་བཞི་པ་བྷ། དེ་བཞིན་དུ་སུམ་ཅུ་རྩ་གཅིག་པ་ཥ། བཅོ་ལྔ་པ་ཉིད་ནི་ཎ། དེ་བཞིན་ཉི་ཤུ་རྩ་ལྔ་པ་མ། དང་པོའི་གཉིས་པ་ཁ།
དེ་བཞིན་ཉི་ཤུ་རྩ་དྲུག་པ་ཡ་སྟེ། རྐང་པ་བཞི་པའི་ལུས་སོ། ། ཡི་གེ་སུམ་ཅུ་རྩ་གཉིས་པ་ས། ཨུཥྨཱ་ཎའི་ཐ་མ་ཧ། སུམ་ཅུ་རྩ་གཉིས་པ་ས། ལྔ་པའི་བཞི་པ་བྷ། གཉིས་པའི་གསུམ་པ་ཛ། ལྔ་པའི་བཞི་པ་བྷ། ཨུཥྨཱ་ཎའི་གསུམ་པ་ས། གཞན་ཡང་ཉི་ཤུ་རྩ་བདུན་པ་ར།
ཨནྟ་སྠའི་དང་པོ་ཡ་སྟེ། རྐང་པ་ལྔ་པའི་ལུས་སོ། ། ཉི་ཤུ་རྩ་གཅིག་པ་པ། ཨནྟསྠའི་གཉིས་པ་ར། དེ་བཞིན་ཡང་ནི་སུམ་ཅུ་པ་ཤ ལྔ་པ་ཡི་ནི་དང་པོ་པ། ། ཨུཥྨཱའི་དང་པོ་ཤ དེ་བཞིན་ཡི་གེ་ནི་དྱ་ཉིད་དོ། ། བཞི་པའི་དང་པོ་ཏ། ཨུཥྨཱའི་དང་པོ་ཤ
དེ་བཞིན་ཉི་ཤུ་རྩ་བརྒྱད་པ་ལ། དང་པོའི་གཉིས་པ་ཁ། གསུམ་པའི་དང་པོ་ཊ། དང་པོའི་གསུམ་པ་ག བཞི་པའི་བཞི་པ་དྷ། ཨནྟསྠའི་གཉིས་པ་ར། གསུམ་པའི་ཡང་ལྔ་པ་ཎ་སྟེ། རྐང་པ་དྲུག་པའི་ལུས་སོ། ། ཡི་གེ་བྱ་ནི་དེ་ཉིད་དོ། ། དང་པོའི་བཞི་པ་གྷ།
དེ་ནས་ཀ་ནས་བགྲངས་པའི་བརྒྱད་པ་ཇ། བཞི་པའི་ལྔ་པ་ན། ལྔ་པའི་ལྔ་པ་མ། དེ་བཞིན་ཉི་ཤུ་རྩ་བདུན་པ་ར། བཞི་པའི་བཞི་པ་དྷ། སླར་ཡང་ཉི་ཤུ་རྩ་བདུན་པ་ར། དེ་བཞིན་ཉི་ཤུ་རྩ་དྲུག་པ་ཡ་སྟེ། རྐང་པ་བདུན་པའི་ལུས་སོ། ། ཉི་ཤུ་རྩ་ལྔ་པ་མ། སུམ་ཅུ་རྩ་གསུམ་པ་ཧ།
བཞི་པའི་བཞི་པ་དྷ། ལྔ་པའི་ལྔ་པ་མ། བཞི་པའི་ལྔ་པ་ན། དང་པོའི་དང་པོ་ཀ དེ་བཞིན་ཉི་ཤུ་རྩ་བདུན་པར། ཨནྟསྠའི་བཞི་པ་ཝ། དེ་བཞིན་ཉི་ཤུ་རྩ་གཅིག་པ་ཡི་གེ་པ། ཨུཥྨཱའི་གཉིས་པ་ཡི་གེ་ཥ། དེ་བཞིན་ཉི་ཤུ་རྩ་དྲུག་པ་ཡི་གེ་ཡ་སྟེ། དེ་ནི་རྐང་པ་བརྒྱད་པའི་ལུས་བཏུ་བའོ། །
ལུས་ཀྱི་ཡི་གེ་བཏུ་བའི་ཚེ། ཨོཾ་བརྒྱད་དང་ཧཱུྃ་ཕཊ་རྣམས་ཀྱི་གོ་ས་གཞག་པར་བྱའོ། ། དེ་ལྟར་ལེའུ་ལྔ་པས་རྐང་པ་བརྒྱད་པའི་ལུས་བཏུས་པའི་གསལ་བྱེད་ཀྱི་ཡི་གེ་ལ། དབྱངས་ཀྱི་ཡི་གེ་ཡན་ལག་ཏུ་སྦྱར་བའི་ཕྱིར། ལེའུ་བདུན་པ་བཤད་པར་བྱ་སྟེ། དེ་ནས་ནི། ལེའུ་ལྔ་པས་ལུས་བཏུས་པའི་རྗེས་ལའོ། ། དབྱངས་ཡིག་བཅུ་གསུམ་པ་ནི་ཨོ་ཡིན་ལ། ཡི་གེ་གཉིས་པ་ནི་རྩ་སྔགས་ཀྱི་དང་པོ་ན་ཡོད་པའི་ཨོཾ་བཞག་པའི་ལུས་ཀྱི་ཡི་གེ་ན་ནས་བགྲངས་པའི་གཉིས་པ་དག་ནི་མ་ཡིན་ལ། དེ་ལ་སྟེང་དུ་སྔར་གྱི་ཨོ་སྦྱར་བས་མོའོ། །
དབྱངས་ཡིག་བཅུ་གཅིག་པས་ཨེ་ལུས་ཀྱི་ཡི་གེ་དྲུག་པ་ཏ་ལ་ཡང་དག་བརྒྱན་པ་ཏེའོ། ། དབྱངས་ཀྱི་བཞི་པ་ཨི་ལུས་ཀྱི་ཡི་གེ་བདུན་པ་ཝ་ལ་སྦྱར་བས་ཝིའོ། ། དབྱངས་ཡིག་བཅུ་གཅིག་པ་ཨེ། སྒྲུབ་པ་པོ་ཡི་གེ་བཏུ་བ་ལ་མཁས་པས་ལུས་ཀྱི་ཡི་གེ་བརྒྱད་པ་ར་ལ་སྦྱར་བས་རེའོ། ། དབྱངས་ཡིག་གཉིས་པ་ཨཱ་ལུས་ཀྱི་ཡི་གེ་དགུ་པ་ཤ་ལ་བརྒྱན་པས་ཤཱ་སྟེ། རྐང་པ་དང་པོའི་སྒྱུར་བྱེད་བསྟན་ཏོ། ། དབྱངས་ཀྱི་ཡི་གེ་གཉིས་པ་ཨཱ་ལུས་ཀྱི་ཡི་གེ་བཅུ་གཉིས་པ་ཧ་ལ་སྦྱར་བས་ཧཱའོ། ། དབྱངས་ཡིག་གཉིས་པ་ཨ་ཀ་ནས་བགྲང་པའི་ཡི་གེ་ཉི་ཤུ་རྩ་གཅིག་པ་ལ་སྦྱར་བས་པཱ་རིང་པོར་འགྲོ་ལ། དེ་ལུས་ཀྱི་ཡི་གེ་བཅུ་བཞི་པ་ལ་དང་སྦྱར་བས་ལྤཱོ། ། ཀ་ནས་བགྲངས་པའི་ཡི་གེ་ཉི་ཤུ་པ་ན།
དབྱངས་ཀྱི་ཡི་གེ་གསུམ་པ་ཨི། ལུས་ཀྱི་ཡི་གེ་བཅོ་ལྔ་པ་གའོ། ། སྦྱར་ཞེས་པ་ནི་གའི་འོག་ཏུ་ན་སྦྱར། དེའི་སྟེང་དུ་ཨི་བཞག་པས་གྣིའོ། ། དབྱངས་ཡིག་བཅོ་ལྔ་པ་ཨཾ། ལུས་ཀྱི་ཡི་གེ་བཅུ་དྲུག་པ་སའི་སྟེང་དུ་མཛེས་པར་བྱས་པས་སཾ་ངོ༌། དབྱངས་ཡིག་གསུམ་པ་ཨི་ལུས་ཀྱི་ཡི་གེ་བཅུ་བདུན་པ་ན་ལ་སྦྱར་བས་ནིའོ། ། ཡང་དབྱངས་ཡིག་གཉིས་པ་ཨཱ་ལུས་ཀྱི་ཡི་གེ་བཅོ་བརྒྱད་པ་བྷ་ལ་སྦྱར་བས་བྷཱ་སྟེ། རྐང་པ་གཉིས་པའི་སྒྱུར་བྱེད་དོ། ། དབྱངས་ཡིག་གཉིས་པ་ཨཱ།
ལུས་ཀྱི་ཡི་གེ་ཉི་ཤུ་རྩ་གཅིག་པ་ཊ་ལ་སྦྱར་པས་ཊཱའོ། ། མ་མོའི་ལྔ་པ་ཨུ། ལུས་ཀྱི་ཡི་གེ་ཉི་ཤུ་གསུམ་པ་ཀ་ལ་སྦྱར་བས་ཀུའོ། ། དབྱངས་ཡིག་བཅུ་གསུམ་པ་ཨོ་ལུས་ཀྱི་ཡི་གེ་ཉི་ཤུ་བཞི་པ་ཊ་ལ་སྦྱར་བས་ཊོའོ། ། གསལ་བྱེད་ཀྱི་ལྔ་སྟེ་ལྔའི་དང་པོའི་དང་པོ་ཀ་བླངས་ནས་ནི་ལུས་ཀྱི་ཡི་གེ་ཉི་ཤུ་རྩ་ལྔ་པ་ཏའི་འོག་ཏུ་སྦྱར་བས་ཏྐོའོ། ། དབྱངས་ཡིག་གཉིས་པ་ཨཱ། ལུས་ཀྱི་ཡི་གེ་ཉི་ཤུ་རྩ་དྲུག་པ་ཊཱ་ལ་སྦྱར་བས་ཊཱའོ། ། རྐང་པ་གསུམ་པའི་སྒྱུར་བྱེད་དོ། ། ལུས་ཀྱི་ཉི་ཤུ་བརྒྱད་པ་ད་ལ་དབྱངས་ཡིག་བཅོ་ལྔ་པ་ཨཾ་དང་སྦྱར་བས་དཾ་ངོ༌། ། ལུས་ཀྱི་ཡི་གེ་ཉི་ཤུ་དགུ་པ་ཥ་ལ་ཀ་སྡེ་གསུམ་པའི་དང་པོ་ཊ།
ཡང་དག་ལྡན་ནི་ཥའི་འོག་ཏུ་སྦྱར་བས་ཥྚའོ། ། དེ་ལ་འོག་གི་ཆར་མེའི་ས་བོན་ར་དང་བཅས་པས་ཥྚཱ། དེ་ལ་དབྱངས་ཡིག་གཉིས་པ་ཨཱ་སྦྱར་བས་ཥྚཱའོ། ། ལུས་ཀྱི་ཡི་གེ་སུམ་ཅུ་རྩ་གཅིག་པ་ར་ལ་དབྱངས་ཡིག་གཉིས་པ་ཨཱ་དང་སྦྱར་བས་རཱའོ། ། ལུས་ཀྱི་ཡི་གེ་སུམ་ཅུ་སོ་གཉིས་པ་ལ། དབྱངས་ཡིག་བཅུ་གསུམ་པ་ཨོ་དང་ལྡན་པས་ལོའོ། ། ལུས་ཀྱི་ཡི་གེ་སུམ་ཅུ་རྩ་གསུམ་པ་ག་ལ་ཉི་མའི་ས་བོན་ར་དང་ཡང་དག་ལྡན་པར་བྱས་པས་གྲའོ། ། ཕྱི་མོའི་བཞི་པ་ཨཱི། ལུས་ཀྱི་ཡི་གེ་སུམ་ཅུ་བཞི་པ་བྷ་ལ་ལྡན་པར་བྱས་པས་བྷཱི་སྟེ། དེས་སྒྲུབ་པ་པོའི་འདོད་པའི་དོན་ཀུན་སྒྲུབ་པར་བྱེད་པ་ཡིན་ནོ། །
ཕྱི་མོའི་ལྔ་པ་ཨུ། ལུས་ཀྱི་ཡི་གེ་སུམ་ཅུ་བདུན་པ་མ་དང་ལྡན་པས་མུ་སྟེ། དེས་མཁའ་འགྲོ་མ་རྣམས་སྒྲུབ་བྱེད་ཡིན་ནོ། ། ལུས་ཀྱི་ཡི་གེ་སུམ་ཅུ་བརྒྱད་པ་ཁ། དབྱངས་ཡིག་གཉིས་པ་ཨཱ་དང་སྦྱར་བས་ཁཱའོ། ། དེས་ལྷ་རྣམས་སྒྲུབ་པར་བྱེད་པ་ལ་ཐེ་ཚོམ་མེད་དེ། རྐང་པ་བཞི་པའི་སྒྱུར་བྱེད་དོ། ། ལུས་ཀྱི་ཡི་གེ་བཞི་བཅུ་གཉིས་པ་ས་ལ་མེའི་ས་བོན་ར་འོག་ཏུ་སྦྱར་བས་སྲའོ། ། ལུས་ཀྱི་བཞི་བཅུ་གསུམ་པ་བྷ་ལ་དབྱངས་ཡིག་ལྔ་པ་ཨུ་དང་སྦྱར་བས་བྷུའོ། ། ལུས་ཀྱི་བཞི་བཅུ་ལྔ་པ་བྷ་ལ་དབྱངས་ཀྱི་ཡི་གེ་གཉིས་པ་ཨཱ་སྦྱར་བས་བྷཱའོ། །
དབྱངས་ཀྱི་ལྔ་པ་ཨུ་ལུས་ཀྱི་བཞི་བཅུ་རྩ་དྲུག་པ་ས་ལ་ལྡན་པར་བྱས་པས་སུ་སྟེ། འདིས་དཔའ་བོ་ཐམས་ཅད་རབ་ཏུ་མཆོད་པ་ཡིན་ནོ། ། ལུས་ཀྱི་བཞི་བཅུ་རྩ་བདུན་པ་ར་ལ་དབྱངས་ཡིག་གཉིས་པ་ཨཱ་དང་སྦྱར་བས་རཱ་སྟེ། དེ་རྡོ་རྗེ་སེམས་དཔའ་མཆོག་ཏུ་འདོད། ཅེས་བྱ་སྟེ། རྐང་པ་ལྔའི་སྒྱུར་བྱེད་དོ། ། ལུས་ཀྱི་ཡི་གེ་ལྔ་བཅུ་རྩ་གཅིག་པ་ཤ་ལ་དབྱངས་ཡིག་ལྔ་པ་ཨུས་མཛེས་པར་བྱས་པས་ཤུའོ། ། ལུས་ཀྱི་ལྔ་བཅུ་རྩ་གཉིས་པ་ལ་དབྱངས་ཡིག་གཉིས་པ་ཨཱ་དང་སྦྱར་བས་པཱ་སྟེ། འདིས་ལྷ་རྣམས་ཐམས་ཅད་སྒྲུབ་བྱེད་ཡིན། ལུས་ཀྱི་ཡི་གེ་ལྔ་བཅུ་རྩ་གསུམ་པ་ཤ་ལ་དབྱངས་ཡིག་བཅུ་སུམ་པ་ཨོ་དང་སྦྱར་བས་ཤོའོ། །
ཡི་གེ་རྣམས་ལས་འདི་མཆོག་ཡིན་ཏེ་འདིས་དགྲ་རྣམས་ངེས་པར་གསོད་པར་བྱེད་པ་ཡིན་ནོ། ། ལུས་ཀྱི་ཡི་གེ་ལྔ་བཅུ་རྩ་དྲུག་པ་ཤ་ལ་དབྱངས་ཡིག་དྲུག་པ་ཨཱུ་དང་ལྡན་པས་ཤཱུའོ། ། ལུས་ཀྱི་ཡི་གེ་ལྔ་བཅུ་རྩ་དགུ་པ་ཊ་ལ། ཨནྟ་སྠའི་བཞི་པ་ཝ་སྦྱར་བས་ཊྭ། དེ་ལ་དབྱངས་ཡིག་གཉིས་པ་ཨཱ་དང་ལྡན་པར་བྱས་པས་ཊྭཱའོ། ། དེའི་སྟེང་དུ་དེ་བཞིན་དབྱངས་ཡིག་བཅོ་ལྔ་པ་ཨཾ་སྦྱར་བས་ཊྭཱཾ་སྟེ། དེས་དངོས་གྲུབ་ཐམས་ཅད་སྒྲུབ་བྱེད་ཡིན། ལུས་ཀྱི་ཡི་གེ་དྲུག་ཅུ་རྩ་གཅིག་ཉིད་དྷ་ལ་དབྱངས་ཡིག་གཉིས་པ་ཨཱ་དང་སྦྱར་བས་དྷཱ་སྟེ། འདི་ཉིད་ཡི་གེ་མཆོག་ནི་ཡིན་པར་བཤད་དོ། ། ལུས་ཀྱི་ཡི་གེ་དྲུག་ཅུ་རྩ་གཉིས་པ་ར་ལ་དབྱངས་ཡིག་གསུམ་པ་ཨི་སྦྱར་བས་རི་སྟེ།
འདི་ནི་མཁའ་འགྲོ་མའི་ཡི་གེ་མཆོག་ཏུ་འདོད། ལུས་ཀྱི་ཡི་གེ་དྲུག་ཅུ་རྩ་གསུམ་པ་ཎ་ལ་དབྱངས་ཡིག་བཅུ་གཅིག་པ་ཨེ་དང་ལྡན་པས་ཎེའོ། ། འདི་ནི་མཛེས་པའི་ཡི་གེ་ཀུན་མཆོག་ཡིན་ཏེ་རྐང་པ་དྲུག་པའི་སྒྱུར་བྱེད་དོ། ། ལུས་ཀྱི་ཡི་གེ་དྲུག་ཅུ་རྩ་བཞི་པ་བྱ་ལ་དབྱངས་ཡིག་གཉིས་པ་ཨཱ་དང་ལྡན་པས་བྱཱའོ། ། འདི་ནི་གྲུབ་བྱེད་ཐར་པའི་སྤྱན་ཆེན་པོ་ཞེས་བྱའོ། ། ལུས་ཀྱི་ཡི་གེ་དྲུག་ཅུ་རྩ་ལྔ་པ་གྷ་ལ་རྡོ་རྗེ་སེམས་དཔས་ཕྱེ་བ་ར་སྦྱར་བས་གྷྲའོ། ། ལུས་ཀྱིཡི་གེ་དྲུག་ཅུ་རྩ་དྲུག་པ་ཛ་ལ་དབྱངས་ཡིག་གསུམ་པ་ཨི་སྦྱར་བས་ཛིའོ། ། དེ་ནི་དངོས་གྲུབ་ཀུན་སྦྱིན་པར་བྱེད་པ་ཡིན་པར་བདེ་བར་གཤེགས་པས་གསུངས་སོ། ། ལུས་ཀྱི་ཡི་གེ་དྲུག་ཅུ་རྩ་བདུན་པ་ན་ལ་དབྱངས་ཀྱི་ཡི་གེ་གཉིས་པ་ཨཱ་དང་ལྡན་པས་ནཱ་སྟེ། འདིས་རྣལ་འབྱོར་མ་ཡི་དགོས་པ་ཀུན་འདི་ཉིད་བྱེད་པར་ཐེ་ཚོམ་མེད་དོ། །
ལུས་ཀྱི་ཡི་གེ་དྲུག་ཅུ་རྩ་བརྒྱད་པ་མ་ལ་ཡི་གེ་བ་འོག་གི་ཆར་སྦྱར་བས་མྦའོ། ། ལུས་ཀྱི་ཡི་གེ་བདུན་ཅུ་རྩ་གཅིག་པ་ར་ལ་དབྱངས་ཡིག་གཉིས་པ་ཨཱ་སྦྱར་བས་རཱའོ། ། དེའི་ཆེ་བ་གོ་བར་ཟད་དོ། ། དེ་ནི་རྐང་པ་བདུན་པའི་སྒྱུར་བྱེད་དོ། ། ལུས་ཀྱི་ཡི་གེ་བདུན་ཅུ་རྩ་བཞི་པ་ཧ་ལ་དབྱངས་ཡིག་གཉིས་པ་ཨཱ་དང་སྦྱར་བས་ཧཱའོ། ། དེ་ནི་གདོད་ནས་གྲུབ་པའི་ཡི་གེ་ཡིན་པར་དེ་བཞིན་གཤེགས་པའི་ཞལ་ནས་གསུངས་སོ། ། ལུས་ཀྱི་ཡི་གེ་བདུན་ཅུ་རྩ་ལྔ་པ་དྷ་ལ་མ་མོའི་དྲུག་པ་ཨཱུ་དང་ལྡན་པ་ལ་དྷཱུའོ། ། དེའི་ཆེ་བ་ནི་གོ་བར་ཟད་དོ། ། ལུས་ཀྱི་ཡི་གེ་བདུན་ཅུ་རྩ་དྲུག་པ་མ་ལ་དབྱངས་ཡིག་གཉིས་པ་ཨཱ་དང་ལྡན་ཞིང་དེའི་འོག་ཏུ་མེའི་ས་བོན་ར་དང་ལྡན་པ་ལ་ཡི་གེ་བ་དང་སྦྱར་བར་བྱ་སྟེ། དོན་ལ་མ་ལ་འོག་ཏུ་བ་སྦྱར་བ་ལ་ར་སྟ་བཏགས།
དེའི་ཞབས་སུ་འ་སྦྱར་བས་མྦཱའོ། ། དེའི་ཆེ་བ་ནི་དེ་ལས་ཡི་གེ་གཞན་དག་མཛེས་པ་ཡོད་པ་མ་ཡིན་ནོ། ། ལུས་ཀྱི་ཡི་གེ་བདུན་ཅུ་རྩ་བདུན་པ་ན་ལ་དེའི་འོག་ཏུ་དྷ་དང་སྦྱར་བས་ནྡྷའོ། ། དེ་ནི་མཁའ་འགྲོ་མའི་མཛེས་པར་འདོད་དོ། ། ལུས་ཀྱི་ཡི་གེ་བདུན་ཅུ་རྩ་བརྒྱད་པ་ཀ་ལ་དབྱངས་ཡིག་གཉིས་པ་ཨཱ་དང་སྦྱར་བས་ཀཱའོ། ། དེ་ནི་འབྲས་བུའི་རྒྱུའི་མཆོག་ཡིན་པར་འདོད་དོ། ། ལུས་ཀྱི་ཡི་གེ་བརྒྱད་ཅུ་རྩ་གཅིག་པ་པ་ལ་དབྱངས་ཡིག་བཞི་པའི་མཐའ་ཨུའི་དབྱེ་བས་པུའོ། ། དེའི་ཆེ་བ་ནི་གདོད་ནས་དངོས་གྲུབ་ཐམས་ཅད་གྲུབ་པར་བྱེད་པ་འདི་ཡིན་ཏེ། དངོས་གྲུབ་ཀུན་འགྲུབ་པར་བྱེད་པ་ལ་འདི་འཇུག་པར་བྱེད་པ་ཡིན་ནོ། ། ལུས་ཀྱི་ཡི་གེ་བརྒྱད་ཅུ་རྩ་གཉིས་པ་ཥ་ལ་དབྱངས་ཡིག་གཉིས་པ་ཨཱ་སྦྱར་བས་ཥཱའོ། །
དེ་ནི་རྐང་པ་བརྒྱད་པའི་སྒྱུར་བྱེད་དོ། ། དེ་ལྟ་བུའི་རྩ་བའི་སྔགས་དེའི་ཆེ་བ་ནི། འདི་ནི་བཅོམ་ལྡན་འདས་ཀྱི་རྩ་བའི་གསང་སྔགས་སུ་སྒྲུབ་པ་པོ་མཁས་པ་རྣམས་ཀྱིས་ཤེས་པར་བྱའོ། ། དེ་ལྟ་བུའི་སྔགས་དེ་ནི་དངོས་གྲུབ་གཉིས་པོ་ཀུན་གྱི་གནས་ཏེ་རྒྱུ་ཡིན་ཞིང༌། གཞན་ཡང་འདིས་མཁའ་འགྲོ་མའི་སྙིང་འཇོམས་ཤིང་འགུགས་པར་བྱེད་པ་ཡང་ཡིན་ལ། དེ་ཡང་གང་གི་སྔགས་ཡིན་ཞེ་ན། དཔལ་ལྡན་ཁྲག་འཐུང་གི་ལྷའི་རྩ་བའི་སྔགས་རིམ་སྔགས་ཐམས་ཅད་ཀྱི་རྒྱལ་པོ་ཀློག་པ་ཙམ་གྱིས་དངོས་གྲུབ་གཉིས་འགྲུབ་ཅིང་དོན་ཡོད་པ་ཡིན་ནོ། ། དེ་ཡང་ཨོཾ་ནི་རྐང་པ་བརྒྱད་པོ་ཐམས་ཅད་ཀྱི་དང་པོར་སྦྱར་བར་བྱ་ཞིང༌། ཧཱུྃ་གཉིས་པ་དང་ཕཊ་ནི་རྐང་པ་བརྒྱད་པོ་ཀུན་གྱི་མཐར་སྦྱར་རོ། ། དེ་ལྟ་བུའི་སྔགས་འདི་ནི་བཅོམ་ལྡན་འདས་ཀྱི་རྩ་བའི་སྔགས་ཏེ།
འདིས་དངོས་གྲུབ་སྒྲུབ་པ་ཐམས་ཅད་འགྲུབ་པར་བྱེད་པ་ཡིན་ནོ། ། དེ་ཡང་བཏུས་པའི་སྔགས་དངོས་ནི་འོག་ལེའུ་ཉི་ཤུ་ལྔ་པ་ནས་སྟོན་པ་ཡིན་ལ། ལེའུའི་མཚན་ལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་སྤྱིའི་མཚན་དེ་ལས། ལེའུ་འདིའི་བྱེ་བྲག་གི་མཚན་ནི་རྩ་བའི་སྔགས་ཀྱི་ཡན་ལག་བཏུ་བའི་ཆོ་གའི་ལེའུ་སྟེ། བདུན་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས་ལེའུ་བདུན་པའི་བཤད་པའོ།། །། དེ་ལྟར་ལུས་དང་ཡན་ལག་བཏུ་བ་གཉིས་ཀྱིས་རྐང་པ་བརྒྱད་པའི་སྔགས་བཏུས་པའི་རྗེས་ལ་དཔའ་བོ་ཉི་ཤུ་རྩ་བཞི་པོ་རྣམས་ཀྱི་རྩ་སྔགས་ཕྱོགས་གཅིག་ཏུ་མཎྜལ་ལ་དགོད་པར་བྱ་སྟེ། དེ་ཡང་ཀ་ར་ཀ་ར་ལ་སོགས་པ་བཏུ་བ་ལོ་ཆུང་གི་དཔེ་ལ་ཁོང་ཉིད་ཀྱིས་བཅུག་ནས་ཡོད་དེ། དེ་ནི་རྒྱ་གར་གྱི་རྒྱ་དཔེ་ཐམས་ཅད་ལ་རྩ་རྒྱུད་ལ་འདི་ན་མེད་གསུང༌། དེའི་བཏུ་བ་ནི་རྡོ་རྗེ་མཁའ་འགྲོ་དང་ངེས་བརྗོད་བླ་མ་གཉིས་ནས་བཏུ་བ་བཤད་པ་ནི་བཤད་རྒྱུད་ཉིད་དུ་ཤེས་པར་བྱའོ། །
སྔགས་དངོས་ནི་ཀ་ར་ཀ་ར་ཅེས་པ་ནས་ཕཊ་ཕཊ་ཞེས་པའི་བར་ཏེ། འདི་རྣམས་མཎྜ་ལ་བྲི་བ་རྫོགས་པ་དང༌། སྔགས་དེ་རྣམས་ལྷའི་རང་བཞིན་དུ་མོས་པ་བྱས་ནས། མེ་ཏོག་ལ་སོགས་པས་མཆོད་པར་བྱའོ། ། དེ་ལྟ་བུའི་དཔའ་བོ་རྣམས་ཀྱི་རྩ་བའི་སྔགས་ཀྱི་ཆེ་བ་བསྟན་པ་ནི་རིག་པའི་རྒྱལ་པོ་དཔའ་བོ་རྣམས་ཀྱི་རྩ་བའི་གསང་སྔགས་ཏེ། འདི་ནི་སྔགས་གཞན་ལྟར་སྒྲུབ་པ་ལ་མི་ལྟོས་པར་བཟླས་པ་ཙམ་གྱིས་འགྲུབ་པས་ན་བསྒྲུབ་པ་ཐམས་ཅད་རྣམས་སྤངས་པའོ། ། ཞེས་བྱའོ། ། རྩ་བའི་སྔགས་འདི་ལས་ཤིན་ཏུ་མཆོག་ཏུ་གྱུར་པ་ནི་ས་འོག་ས་སྟེང་ས་བླའི་འཇིག་རྟེན་གསུམ་ན་ཡོད་པ་མིན་ཏེ། དེ་ལྟ་བུའི་དཔལ་ལྡན་ཁྲག་འཐུང་གི་རྩ་བའི་སྔགས་ཤེས་ན། རྒྱུད་སྡེ་གཞན་ནས་བཤད་པའི་སྔགས་ཐམས་ཅད་སྙིང་པོ་མེད་དེ།
དཔེ་རྩྭ་དང་མཚུངས་པའི་ཕྱིར་རོ། ། ལེའུའི་མཚན་ནི་དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་བྱེ་བྲག་ཏུ་རྩ་བའི་སྔགས་ཀྱི་ལུས་ཀྱི་ཡི་གེ་བཏུ་བའི་ལེའུ་སྟེ་ལྔ་པའོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས་ལེའུ་ལྔ་པའི་བཤད་པའོ།། །། དེ་ལྟར་རྩ་བའི་སྔགས་བཏུ་བ་བཤད་ནས། དེ་ཙམ་གྱིས་ཆོག་པ་མ་ཡིན་ཏེ། ལེའུ་དྲུག་པ་དེ་ལས་གཞན་ཡང་བཅོམ་ལྡན་འདས་ཀྱི་སྙིང་པོ་དང་ཉེ་བའི་སྙིང་པོ་མིང་ཙམ་དང་དཔའ་བོའི་གོ་ཆ་དྲུག་བཏུ་བ་བསྟན་པའི་ཕྱིར་གཞན་ཡང་ཞེས་པ་ལ་སོགས་པ་སྨོས་ཏེ། གཞན་ཡང་ནི་སྔར་བསྟན་པའི་རྩ་བའི་སྔགས་ལས་གཞན་དུ་གྱུར་པ་ཡི་གེ་ཉི་ཤུ་གཉིས་པ། བཅོམ་ལྡན་འདས་ཀྱི་སྙིང་པོ་དང༌། ཡི་གེ་བདུན་པ་ཉེ་བའི་སྙིང་པོ་སྟེ། དེ་ཡང་བཅོམ་ལྡན་འདས་ཀྱི་སྙིང་པོ་ནི་འོག་ལེའུ་བརྒྱད་པ་ནས་སྟོན་ལ་ཉེ་བའི་སྙིང་པོ་རང་ནི་འོག་ལེའུ་བཅུ་གཉིས་པ་ནས་སྟོན་ཏོ། །
འོ་ན་ཡབ་ཀྱི་སྙིང་པོ་ཉིད་གང་ཡིན་ཞེ་ན། དེ་ནས་ཞེས་པ་ལ་སོགས་པ་ལེའུ་བརྒྱད་པ་སྨོས་ཏེ། དེ་ནས་རྩ་བའི་སྔགས་བསྟན་པའི་རྗེས་ལའོ། ། དངོས་གྲུབ་ཐམས་ཅད་བདག་ཉིད་ཀྱི་དཔའ་བོ་ཐམས་ཅད་དང་མཉམ་པར་སྦྱོར་བ་མཁའ་འགྲོ་མའི་དྲྭ་བའི་སྡོམ་པ་འཁོར་ལོ་བདེ་མཆོག་གི་སྙིང་པོ་ཡིན་པར་འདོད་དོ། ། དེ་ཉིད་གང་ཞེ་ན་ཨོཾ་ཞེས་པ་ལ་སོགས་པ་སྟེ། སྔགས་མས་ཀྱིས་བཟློག་ནས་བསྟན་པ་ནི་ཤེས་རབ་ལ་རློམ་པ་བྱེད་པ་དག་གླེགས་བམ་མཐོང་བས་ཤེས་པར་འདོད་ཅིང་བླ་མའི་མན་ངག་མེད་པར་རང་དགར་འཇུག་པ་དགག་པའི་དོན་དུའོ། ། སྙིང་པོའི་སྔགས་ཀྱི་ཆེ་བ་བསྟན་པ་ནི། རིག་པའི་རྒྱལ་པོ་བཅོམ་ལྡན་འདས་བདེ་མཆོག་གི་སྙིང་པོ་འདི་རྒྱུད་གཞན་དུ་སྔར་མ་བྱུང་ཞིང་ཕྱིས་ཀྱང་འབྱུང་བར་མི་འགྱུར་རོ། ། དེ་ནས་བཅོམ་ལྡན་འདས་མའི་སྙིང་པོ་བསྟན་པ་ནི། ཨོཾ་བཛྲ་བཻ་རོ་ཙ་ནཱི་ལ་སོགས་པའོ། །
དེའི་ཆེ་བ་ནི་མཁའ་འགྲོ་མ་རྡོ་རྗེ་ཕག་མོའི་སྙིང་པོའི་རིག་པ་ཆེན་པོ་འདི་ཡང་རྒྱུད་སྡེ་གཞན་དུ་སྔར་མ་བྱུང་ལ་ཕྱིས་ཀྱང་འབྱུང་བར་མི་འགྱུར་རོ། ། དེ་ནས་འོག་ལེའུ་བཅུ་གཉིས་པ་ནས་འབྱུང་བའི་བཅོམ་ལྡན་འདས་ཀྱི་ཉེ་བའི་སྙིང་པོ་དང་ལེའུ་བཞི་བཅུ་རྩ་བརྒྱད་པ་ནས་འབྱུང་བའི་བཅོམ་ལྡན་འདས་མའི་ཉེ་བའི་སྙིང་པོ་ཡང་འདིར་ཕྱོགས་གཅིག་ཏུ་དགོད་པར་བྱའོ། ། དེ་ནས་བཅོམ་ལྡན་འདས་ཀྱི་གོ་ཆ་བཏུ་བ་ནི་ལེའུ་དྲུག་པ་ལས། ཡ་ཚོགས་བརྒྱད་པའི་ས་བོན་དང༌། ། ཞེས་པ་ཡ་ཚོགས་ནི་ཚིག་སྡེབ་སྦྱོར་གྱི་ངོར་བྱས་ནས་བསྟན་པ་ཡིན་ལ། བརྒྱད་པའི་ས་བོན་ནི་སྡེ་ཚན་བརྒྱད་པའི་ས་བོན་ཧའོ། ། ཡང་ན་ཡ་ཚོགས་བརྒྱད་པའི་ས་བོན་ཟེར་ཡང་མཐར་གནས་ཀྱི་ཡི་གེ་བཞི། དྲོ་བའི་ཡི་གེ་བཞི་སྟེ་བརྒྱད་ཀྱི་མཐའ་མ་ན་ཡོད་པ་ཧ་ཡིན་ཏེ། དང་པོ་ཧ་བཅུ་གཉིས་བྲིས་ལ་དེ་བཞིན་དུ་གུག་སྐྱེས་བཅུ་གཉིས་ནི་སྤྱིར་དབྱངས་ཡིག་བཅུ་དྲུག་ཡོད་པ་ལ། མ་ནིང་གི་ཡི་གེ་བཞི་བཞག་པའི་ཨཱ་ལི་བཅུ་གཉིས་པོ་ཧ་བཅུ་གཉིས་པོ་ལ་སྦྱར་བ།
ཧ་ཧཱ། ཧི་ཧཱི། ཧུ་ཧཱུ། ཧེ་ཧཻ། ཧོ་ཧཽ། ཧཾ་ཧཿཞེས་པར་སྦྱར་རོ། ། དེ་ལྟར་སྦྱར་བ་དེས་ཅི་ཞིག་བྱེད་ཅེ་ན། ཡི་གེ་བར་མ་དོར་བྱས་ལ། ། ཞེས་པ་ཧ་རིང་པོ་དྲུག་པོ་བོར་ཏེ་ཐུང་ངུ་དྲུག་པོ་ཡན་ལག་དྲུག་ལ་དགོད་དོ། ། གང་གི་ཡན་ལག་དྲུག་ལ་དགོད་ཅེ་ན།
ཧེ་རུ་ཀ་སྟེ་དཔལ་ཧེ་རུ་ཀའི་ཡན་ལག་དྲུག་ལ་དགོད་དེ། དེ་ལྟར་ན་ཐུང་ངུ་དྲུག་པོ་ཙམ་དགོད་དམ་ཞེ་ན་མ་ཡིན་ཏེ། དཔའ་བོ་དྲུག་དང་མཉམ་སྦྱོར་བ། ། ཞེས་པས་རྡོ་རྗེ་སེམས་དཔའ་ལ་སོགས་པ་དཔའ་བོ་དྲུག་པོའི་སྔགས་དང་མཉམ་པར་སྦྱར་ལ་དགོད་དོ། ། དེ་ཉིད་གང་ཞེ་ན། རིང་པོ་དྲུག་པོ་ཕྱི་ལ་ཡི་གེ་རེ་རེ་སྟེ་ཐུང་ངུ་དྲུག་པོ་རེ་རེ་དང་ཡང་དག་སྦྱར་ནི། ཐུང་ངུ་དྲུག་པོ་རེ་རེའི་གོང་དུ་དཔའ་བོ་དྲུག་པོ་རེ་རེའི་མཚོན་ཆ་སྦྱར་ཏེ། དེ་ཡང་ཧ་ཐུང་ངུའི་གོང་དུ་ཨོཾ་སྦྱར་བས་ཨོཾ་ཧ། ཧི་ཐུང་ངུའི་གོང་དུ་ན་མ་སྦྱར་བས་ན་མ་ཧི། ཧུ་ཐུང་ངུའི་གོང་དུ་སྭཱ་ཧཱ་སྦྱར་བས་སྭཱ་ཧཱ་ཧུ།
ཧེ་ཐུང་ངུའི་གོང་དུ་བོ་ཥ་ཊ་སྦྱར་བས་བོ་ཥ་ཊ་ཧེ། ཧོ་ཐུང་ངུའི་གོང་དུ་ཧཱུྃ་ཧཱུྃ་སྦྱར་བས་ཧཱུྃ་ཧཱུྃ་ཧོ། ཧཾ་གི་གོང་དུ་ཕཊ་སྦྱར་བས་ཕཊ་ཧཾ་ཡང་དག་ལྡན་ཞེས་སྦྱར་རོ། ། དེ་ནི་སྒྲུབ་པ་པོས་དཔའ་བོ་དྲུག་པོའི་སྙིང་པོར་ཤེས་པར་བྱའོ། ། དྲུག་པོ་དེ་ཧེ་རུ་ཀའི་ཡན་ལག་གང་དང་གང་དུ་དགོད་ཅེ་ན། དང་པོ་སྟེ་ཨོཾ་ཧ། སྙིང་ག་ནི་ཧེ་རུ་ཀའི་སྙིང་གའི་ཟླ་བ་ལ་དགོད་དེ། རྡོ་རྗེ་སེམས་དཔར་མོས་པར་བྱ་བའམ། ཡང་ན་ལྷའི་སྐུ་ཉིད་དུ་དགོད་དོ། ། དེ་བཞིན་དུ་གཉིས་པ་ན་མ་ཧི་སྤྱི་བོར་རྣམ་སྣང་དུ་དགོད་པར་ཤེས་པར་བྱའོ། །
གསུམ་པ་སྭཱ་ཧཱ་ཧུ་སྤྱི་གཙུག་དག་ཏུ་པདྨ་གར་གྱི་དབང་ཕྱུག་ཏུ་དགོད་དོ། ། བཞི་པ་བོ་ཥ་ཊ་ཧེ་གོ་ཆར་གྱུར་པ་དཔལཧེ་རུ་ཀ་ཕྲག་པ་གཉིས་སུ་དགོད། ལྔ་པ་ཧཱུྃ་ཧཱུྃ་ཧོ་མིག་ཏུ་གྱུར་པ་སྟེ་མིག་གཉིས་སུ་རྡོ་རྗེ་ཉི་མ་དགོད། དྲུག་པ་སྟེ་ཕཊ་ཧྃ་མཚོན་ཆ་ནི་དཔུང་པ་གཉིས་བརླ་གཉིས་དཔྲལ་བ་དང་ལྔར་བཀོད་ལ་རྟ་མཆོག་ཏུ་བྱའོ། ། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། བྱེ་བྲག་ཏུ་དཔའ་བོ་དྲུག་གི་ཆོ་གའི་སྔགས་བཏུ་བའི་ལེའུའོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས་ལེའུ་དྲུག་པའི་བཤད་པའོ།། །། དེ་ནས་དཔའ་མོ་དྲུག་གི་གོ་ཆ་བཏུ་བ་ནི་ལེའུ་བརྒྱད་པ་ལས་སྟོན་ཏེ། དེ་ཡང་ཨོཾ་ལ་སོགས་པ་མས་ཀྱིས་བཟློག་པ་དང༌། དེའི་རྩ་བའི་བྃ་ལ་སོགས་པ་དང་རིམ་པ་བཞིན་དུ་སྦྱར་ཏེ།
ཨོཾ་བྃ་རྡོ་རྗེ་ཕག་མོའི་ལྟེ་བར་དགོད། ཧྃ་ཡྃ་སྙིང་གར། ཧྲཱི་མྃ་ལྐོག་མར། ཧྲིཾ་ཧྲིཾ་དཔྲལ་བར། ཧཱུྃ་ཧཱུྃ་སྤྱི་བོར། ཕཊ་ཕཊ་ཡན་ལག་ལྔ་ལ་དགོད་དོ། ། དེ་དག་ཀྱང་རྣལ་འབྱོར་མ་ནི་དྲུག་ཏུ་གྲགས་ནི་རྡོ་རྗེ་ཕག་མོ་ལ་སོགས་པ་དྲུག་ཏུ་གྲགས་ཞེས་བྱའོ། ། དེ་ལྟར་ལེའུ་བཞི་རིན་ཆེན་བཞི་བསྟན་ནས། ད་ནི་རིན་ཆེན་བཞིའི་ཆེ་བ་བསྟན་པ་ནི། ས་སྟེང་ན་ནི་ཞེས་པ་ལ་སོགས་པ་སྨོས་ཏེ།
ས་སྟེང་སྟེ་ས་འདི་ན་རིན་ཆེན་ནི་རིན་པོ་ཆེ་དང་འདྲ་བར་དངོས་གྲུབ་ཐམས་ཅད་སྒྲུབ་པས་སོ། ། བཞི་ནི་བཅོམ་ལྡན་འདས་ཡབ་ཡུམ་གཉིས་ཀྱི་རྩ་བའི་སྔགས་གཉིས། སྙིང་པོ་གཉིས་ཉེ་བའི་སྙིང་པོ་གཉིས་གོ་ཆ་གཉིས་ཏེ་བཞིའོ། ། བཞི་པོ་དེ་ནི་ཕྲེང་བའི་སྔགས་ཐམས་ཅད་ཀྱི་ནང་ན་དམ་པའམ་མཆོག་ཡིན་ནོ། ། དེ་ཉིད་གང་གི་ཡིན་ཞེ་ན། མཁའ་འགྲོ་མའི་རིག་པ་ཆེ་ནི་བཅོམ་ལྡན་འདས་མའི་ཡིན་ལ། རིག་པའི་རྒྱལ་པོ་ཧེ་རུ་ཀ་ནི་བཅོམ་ལྡན་འདས་ཀྱི་སྔགས་ཡིན་ཞེས་པའི་དོན་ཏོ། ། དེ་ལྟར་རིན་ཆེན་བཞི་བྲིས་པའི་རྗེས་ལ་དེ་རྣམས་ལྷའི་རང་བཞིན་དུ་མོས་པ་བྱས་ལ། མཆོད་ཡོན་ལ་སོགས་པའི་མཆོད་པ་བདུན་དབུལ། སྔར་ཚོགས་ཀྱི་འཁོར་ལོ་ལ་ལོངས་མ་སྤྱད་ན་བར་འདིར་ཇི་ལྟ་བ་བཞིན་ལོངས་སྤྱད་པར་བྱའོ། །
དེ་ནས་སློབ་དཔོན་གྱིས་སློབ་མ་རྣམས་ལ་སྔགས་ཀྱི་རྗེས་སུ་གནང་བ་སྦྱིན་པ་ནི། སློབ་དཔོན་རང་ཉིད་བཅོམ་ལྡན་འདས་ཕྱག་བཅུ་གཉིས་པ་ཡབ་ཡུམ་གྱི་ང་རྒྱལ་གསལ་བར་བྱས་ལ། སློབ་དཔོན་དང་སློབ་མ་གཉིས་ཀས་བླ་མའི་དཔྲལ་བར་ཟླ་བའི་སྟེང་དུ་ཨོཾ་དཀར་པོ་ལ་ཡབ་ཀྱི་རྩ་བའི་སྔགས་ཚར་གསུམ་གྱིས་བསྐོར་བར་བསམ། སློབ་མ་རྣམས་ཀྱང་ཕྱག་བཅུ་གཉིས་པའི་ང་རྒྱལ་དུ་གསལ་བར་བྱས་པའི་དཔྲལ་བར་ཟླ་བའི་དཀྱིལ་འཁོར་རེ་རེ་བསམས་ལ། སློབ་དཔོན་གྱི་དཔྲལ་བའི་ཟླ་བའི་སྟེང་དུ་སྔགས་ཀྱི་ཕྲེང་བ་ལས། ཨོཾ་ལས་ཨོཾ་ཆད་པ་ལ་སོགས་པ་སྔགས་ཕྲེང་ཆད་ཅིང༌། སློབ་མའི་དཔྲལ་བའི་ཟླ་བ་ལ་ཐིམ་པར་སློབ་མ་ཐམས་ཅད་ཀྱིས་བསམ་ཞིང་རྩ་བའི་སྔགས་སློབ་དཔོན་གྱི་རྗེས་སུ་བཟླས་པ་ལན་གསུམ་བྱ་སྟེ། དེ་ཡང་ལན་གསུམ་ཀ་ལ་སློབ་དཔོན་གྱི་དཔྲལ་བའི་ཟླ་བའི་སྟེང་གི་ཕྲེང་སྔགས་ཆད་ནས་བྱུང་སྟེ། རང་རང་གི་དཔྲལ་བའི་ཟླ་བའི་སྟེང་གི་སྔགས་ལ་བསྟིམ་ལ་སུམ་བསྲེས་བྱའོ། ། དེ་ནས་སློབ་མ་རྣམས་ཀྱིས་རང་རང་གི་དཔྲལ་བའི་ཕྲེང་སྔགས་དཀར་པོ་དེ་ཉིད་ལ་དམིགས་ལ་རྩ་བའི་སྔགས་ལན་གསུམ་མམ་བདུན་བདུན་བཟླས་སོ། །
དེ་ནས་ཡང་སློབ་དཔོན་གྱིས་མགྲིན་པར་ཟླ་བའི་དཀྱིལ་འཁོར་གྱི་སྟེང་དུ་ཨཱཿདམར་པོ་ལ་ཡབ་ཡུམ་གྱི་སྙིང་པོ་གཉིས་དབྱེར་མེད་ཀྱི་བསྐོར་བར་སློབ་དཔོན་དང་སློབ་མ་ཐམས་ཅད་ཀྱིས་བསམ། སློབ་མ་རྣམས་ཀྱི་མགྲིན་པར་ཟླ་བའི་དཀྱིལ་འཁོར་རེ་རེ་བསམས་ཏེ། དེ་ནས་སློབ་དཔོན་གྱི་མགྲིན་པའི་ཨཱཿཆད་པ་དང༌། སྙིང་པོ་ལས་སྙིང་པོའི་སྔགས་ཕྲེང་ཆད་སློབ་མ་རྣམས་ཀྱི་མགྲིན་པའི་ཟླ་བའི་དཀྱིལ་འཁོར་ལ་ཐིམ་པར་སློབ་མ་རྣམས་ཀྱིས་བསམ་ཞིང༌། སྙིང་པོའི་རྗེས་ཟློས་ལན་གསུམ་བྱས་ལ་སྙིང་པོ་སུམ་བསྲེས་བྱ། དེ་ནས་སློབ་མ་རྣམས་ཀྱིས་རང་རང་གི་མགྲིན་པའི་སྙིང་པོའི་སྔགས་ཕྲེང་དམར་པོ་དེ་ཉིད་ལ་དམིགས་ལ་སྙིང་པོ་ལན་གསུམ་གསུམ་མམ་ཉི་ཤུ་རྩ་གཅིག་བཟླས་སོ། ། དེ་ནས་སློབ་དཔོན་གྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་ལ་ཡབ་ཡུམ་གྱི་ཉེ་སྙིང་དབྱེར་མེད་སྔོན་པོས་བསྐོར་བར་བསམས་ལ། དེ་ནས་སློབ་དཔོན་གྱི་ཐུགས་ཀའི་ཧཱུྃ་ལས་ཧཱུྃ་ཆད། ཉེ་སྙིང་ལས་ཉེ་སྙིང་ཆད་ཅིང་སློབ་མའི་སྙིང་གའི་ཟླ་བ་ལ་ཐིམ་པར་བསམ་ཞིང་རྗེས་ཟློས་ལན་གསུམ་བྱས་ལ་སུམ་བསྲེས་བྱ། དེ་ནས་སློབ་མ་རྣམས་ཀྱིས་རང་རང་གི་སྙིང་གའི་ཟླ་བའི་སྟེང་གི་སྔགས་ཕྲེང་སྔོན་པོ་ལ་དམིགས་ལ།
ཉེ་སྙིང་དབྱེར་མེད་ཉི་ཤུ་རྩ་རེ་རེའམ་བརྒྱ་རྩ་བརྒྱད་བཟླས་སོ། ། གོ་ཆའི་རྗེས་གནང་ལ་རང་རང་གི་གནས་སུ་དགོད་མི་དགོས་ཏེ། སློབ་དཔོན་གྱི་རྗེས་སུ་བཟླས་པ་ལན་གསུམ་བྱ་ཞིང་རང་རང་གི་ལུས་ཀྱི་བ་སྤུའི་བུ་ག་ཐམས་ཅད་ནས་ཚུར་གོ་ཆའི་སྔགས་ཞུགས་པར་བསམ་མོ། ། དེ་ནས་ཡང་མཆོད་པ་ལྔ་དབུལ། དེ་ནས་སློབ་མ་རྣམས་ཀྱི་ལག་ན་མེ་ཏོག་ཡིན་པ་དེ་སློབ་དཔོན་གྱི་ཕྱག་ཏུ་བླངས་ཏེ། སློབ་མ་རང་རང་གི་མགོ་བོར་རིམ་པ་བཞིན་འཇོག་ཅིང༌། བཅོམ་ལྡན་འདི་ལ་སྩལ་ལགས་ཀྱིས། ། འདི་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་བརྗོད་ལ་མེ་ཏོག་སྤྱི་བོ་ནས་ཕབ་སྟེ་ལག་པར་འཛིན་དུ་བཅུག་ལ། སློབ་མ་རྣམས་ཀྱིས་ཀྱང༌།
བཅོམ་ལྡན་བདག་ལ་སྩལ་ལགས་ཀྱིས། ། བདག་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་བླ་མའི་རྗེས་སུ་བཟླས་པ་བྱའོ། ། དེ་ནས་ལྷའི་འཁོར་ལོ་དང་ཐ་མི་དད་པའི་སྔགས་ཐམས་ཅད་སློབ་མ་རྣམས་ཀྱི་དཔྲལ་བ་ལ་སོགས་པར་རང་རང་གི་གནས་སུ་ཐིམ་པར་བསམ་སྟེ། མཎྜལ་གྱི་སྟེང་གི་སྔགས་སོ་སོ་ལ་ལག་པས་བྱུག་ཅིང་རང་རང་གི་དཔྲལ་བ་ལ་སོགས་པར་བྱུགས་ལ་སྔགས་སོ་སོ་ཚར་རེ་རེ་བཀླག་པར་བྱའོ། ། དེ་ནས་མཐར་བདུད་རྩིའི་ཆུས་ཡི་གེ་ཐམས་ཅད་བཀྲུས་ལ་རང་རང་གི་ལུས་ལ་བྱུག་ཅིང་ཁར་ཡང་བཏུང་བར་བྱའོ། ། དེ་ནས་འཇིག་རྟེན་ལས་འདས་པའི་གཏོར་མ་གཤེགས་སུ་གསོལ་ལ་རང་རང་གི་ཚོམ་ངམ་སྔགས་ཀྱིས་བསྲུང་བར་བྱ་སྟེ། སློབ་དཔོན་གྱི་སློབ་མ་ཐམས་ཅད་གོ་ཆ་གསུམ་གྱིས་བསྲུང་བར་བྱའོ། ། དེ་ནས་ལེའུའི་མཚན་བཤད་པ་ནི། ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་ལེའུ་འདིའི་བྱེ་བྲག་གི་མཚན་ནི་གོ་བཟློག་པའི་སྙིང་པོ་སྟེ།
བཅོམ་ལྡན་འདས་ཀྱི་སྙིང་པོ་ཡིན་ལ་རྣལ་འབྱོར་མ་དྲུག་གི་གོ་ཆའི་སྔགས་བཏུ་བའི་ཆོ་གའི་ལེའུ་སྟེ་བརྒྱད་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས་ལེའུ་བརྒྱད་པའི་བཤད་པའོ།། །། ད་ནི་དགུ་པ་སྟོན་པ་ལ་དང་པོ་ལེའུའི་འབྲེལ་ནི། དེ་ལྟར་ལེའུ་བཞིས་སྔགས་བཏུ་བ་བསྟན་པའི་སྒོ་ནས་འབྲས་བུའི་གསང་བ་ལ་འཇུག་པ་བསྟན་ནས། འབྲས་བུའི་གསང་བ་ལ་ལྷག་པར་མོས་པར་བྱ་བའི་དོན་དུ་ལེའུ་དགུ་པས་འབྲས་བུའི་གསང་བ་དངོས་བསྟན། དེ་ལ་མཆོག་དང་ཐུན་མོང་བ་གཉིས་ལས། མཆོག་སྒྲུབ་པ་ལ་འཇུག་པ་ཐུན་མོང་གི་དངོས་གྲུབ་སྟོན། དེ་ལ་ཡང་རིན་ཆེན་བཞི་ལས་སྒྲུབ་པ་ལས་བཅོམ་ལྡན་འདས་ཀྱི་རྩ་བའི་སྔགས་ལ་བརྟེན་པའི་ལས་ཚོགས་སྟོན་ཏོ། ། ལེའུ་མདོར་བསྟན་པ་དང་རྒྱས་པར་བཤད་པའི་འབྲེལ་ནི། ལེའུ་དང་པོ་ལས།
འདོད་པའི་དོན་ཀུན་སྒྲུབ་བྱེད་ལ། ། ཞེས་པ་དང༌། སྔགས་བཟླས་པ་དང་བསམ་གཏན་དང༌། ། ཞེས་པ་ལ་སོགས་པའི་རྒྱས་པར་བཤད་པ་སྟོན། དེ་ལ་ལེའུ་འདི་ལ་ལེའུའི་གཞུང་དང༌། ལེའུའི་མཚན་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས་དང་པོར་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིག་གསུམ་སྨོས་ཏེ། དེ་ནས་ནི་སྔགས་བཏུ་བའི་རྗེས་ལ་བཤད་པའོ། །
རྩ་བའི་སྔགས་ནི་བཅོམ་ལྡན་འདས་ཀྱི་རྩ་བའི་སྔགས་ཡིན་ལ། དེ་ལ་བསྙེན་པ་འབུམ་སྔོན་དུ་སོང་བས་ལས་ཚོགས་ནི། འོག་ནས་འབྱུང་བའི་ལྷ་ཐམས་ཅད་ཀྱི་སྐྱེ་གནས་དང༌། ཞེས་པ་ནས་མངལ་གང་དུ་འདོད་པ་དེར་འཕོ་བར་འགྱུར་རོ། ། ཞེས་པའི་བར་གྱིས་ལས་ཚོགས་སུམ་ཅུ་རྩ་བརྒྱད་པོ་རྣམས་གོ་རིམ་ཇི་ལྟ་བ་བཞིན་དུ་དེ་ནི་རྣམ་པར་བཤད་པར་བྱའོ། ། ད་ནི་བཤད་པ་དངོས་ལ་གསུམ་ལ་རྩ་བའི་སྔགས་ཀྱི་ལས་ཀྱི་ཆེ་བ་བསྟན་པ་ནི། འཇིག་རྟེན་གསུམ་ན་ལས་བསྒྲུབ་རྒྱུ་གང་ཞིག་ཡོད་པ་རྣམས་ཐམས་ཅད་རྩ་བའི་སྔགས་ཀྱིས་ཅིག་གིས་ཏེ་མྱུར་དུ་འགྲུབ་པར་འོག་གི་ལས་ཚོགས་རྣམས་ཐམས་ཅད་འགྲུབ་པར་བྱེད་པའོ། ། གཉིས་པ་ལས་ཀྱི་ཚོགས་དངོས་ལ་གཉིས་ལས་དང་པོ་འཇིག་རྟེན་པ་གནོན་པ་སྟོན་ཏེ། དེ་ཡང་གང་ཟག་དབང་པོ་རབ་ཀྱིས་བསམ་གཏན་ཙམ་མམ། འབྲིང་གིས་སྔགས་སམ་བསམ་གཏན་གཉིས་སམ།
ཐ་མས་འཁྲུལ་འཁོར་དང་གསུམ་མམ། དེ་བས་ཀྱང་ཐ་ཤལ་གྱིས་སྦྱིན་སྲེག་དང་བཞིས་སྒྲུབ་པར་བྱེད་པ་ནི་སྔར་གྱི་ལས་ཐམས་ཅད་ཅེས་པ་ཉིད་གང་ཞེ་ན། ལྷ་ཐམས་ཅད་ནི་སུམ་ཅུ་རྩ་གསུམ་པ་ལ་སོགས་པ་སྟེ། དེ་རྣམས་ཀྱི་སྐྱེ་གནས་སྐྲོད་ཅིང་གསོད་པར་བྱེད་པ་དང༌། དེ་བཞིན་དུ་ཀླུ་དང་གནོད་སྦྱིན་དང་དྲི་ཟ་ཐམས་ཅད་ཀྱང་ལྷའམ། རྩ་བའི་སྔགས་འདི་ཡིད་ལ་དྲན་པ་ཙམ་གྱིས་སྐྱེ་གནས་འཕོ་བ་དང་གསོད་པར་བྱེད་དོ། ། གཉིས་པ་ལས་ཀྱི་ཚོགས་བྱ་བ་ནི། འཁོར་ལོ་ལ་བརྟེན་པ་དང་འཁོར་ལོ་ལ་མི་བརྟེན་པའི་ལས་ཚོགས་སུམ་ཅུ་རྩ་བདུན་སྟོན་པ་ལས་ཆར་འབེབས་པར་བྱེད་དོ་ཞེས་པའི། དང་པོ་ཆར་དབབ་པ་འདི་ནི་འཁོར་ལོ་ལ་བརྟེན་པའི་ལས་ཚོགས་ཡིན་ཏེ། འདི་ལ་ཡང་རས་རིས་ལ་བརྟེན་པའམ།
འཁྲུལ་འཁོར་ལ་བརྟེན་པ་གཉིས་ལས། དང་པོ་རས་རིས་ལ་བརྟེན་པའི་དབང་དུ་བྱས་ན། དང་པོ་དུར་ཁྲོད་ཀྱི་རས་སོར་ཉི་ཤུ་རྩ་བཞི་པའམ། དེ་བས་ཆུང་བ་ལ་པདྨ་འདབ་མ་བརྒྱད་བྲིས་ལ། དེའི་འདབ་མ་བརྒྱད་ལ་ཀླུ་བརྒྱད་པོ་ཁ་དོག་སྔོན་པོར་བྲི་བའམ། ཡང་ན་རིགས་སོ་སོའི་ཁ་དོག་ཅན་མིའི་མགོ་བོ་ལ་སྦྲུལ་མགོ་བདུན་བདུན་ཡོད་པ་ཐལ་མོ་སྙིང་གར་སྦྱར་ཏེ། དབུས་ཀྱི་གཙོ་བོ་ཆུ་ལྷ་ལ་འདུད་པའི་ཚུལ་དུ་བྲི། པདྨའི་དབུས་ཀྱི་ལྟེ་བར་གཙོ་བོ་ཆུ་ལྷ་སྟེ་སྟེང་གི་བྱ་ཁྱུང་ལ་འདུད་པའི་ཚུལ་དུ་བྲི། ་་་་་ ཀླུ་བརྒྱད་ཀྱི་མཇུག་མ་དབུས་ཀྱི་ལྟེ་བར་ཆུ་ལྷའི་འོག་ཏུ་ཆུད་པར་བྱས་ཏེ་བྲི། དེའི་རྔ་མས་ཀླུ་བརྒྱད་པོའི་རྔ་མ་དབུས་སུ་བཅིངས་པར་བྲིས་ལ།
དེའི་སྟེང་དུ་རྡོ་རྗེ་བྱ་ཁྱུང་བྲི་བ་ནི། རྡོ་རྗེ་མཁའ་འགྲོ་དང་ངེས་བརྗོད་བླ་མ་ནས་བཤད་པ་གཉིས་ཡོད་པ་ལས་འདིར་རྡོ་རྗེ་མཁའ་འགྲོ་དང་མཐུན་པར་མཛད་དེ། རྩ་བའི་བྱ་ཁྱུང་གི་ཞལ་ནག་པོ་གཡས་དཀར་གཡོན་དམར་བ་རྡོ་རྗེའི་གཤོག་པ་ཅན་ཕྱག་གིས་སྦྲུལ་འཛིན་པ་བྲིས་ལ། ཀླུ་རྣམས་ཀྱི་སྙིང་གར་ཧཱུྃ་ནཾ་ཧཱུྃ་བ་རི་ཤ་ཡ་ཞེས་པ་ལ་སོགས་པས་སྤེལ་བའི་རྩ་བའི་སྔགས་བྲིས་ལ། དེ་ལ་རབ་ཏུ་གནས་པ་ཇི་ལྟ་བ་བཞིན་དུ་བྱས་ཏེ། དེ་ཀླུ་གནས་པའི་ས་རྫིང་བུའམ་ཆུ་མིག་ལ་སོགས་པའི་འགྲམ་དུ་དགྲམ་པའམ། ཡང་ན་བཅོས་མའི་རྫིང་བུ་ལ་སོགས་པ་བྱས་པའི་སར་བཀྲམ་ལ། མཆོད་པ་དང་གཏོར་མ་ལ་སོགས་པ་བཤམས་ཏེ། རང་བཅོམ་ལྡན་འདས་ཀྱི་ལྷའི་རྣལ་འབྱོར་རྫོགས་པར་སྒོམ་པ་དང་ལྡན་པས་རྩ་བའི་སྔགས་ཀྱི་གཤམ་ལ་ཧཱུྃ་ནྃ་ཧཱུྃ་ལ་སོགས་པ་བཅུག་སྟེ། འབུམ་ཕྲག་གཅིག་གམ་འབུམ་ཕྲག་བཞི་བཟླས་པའི་བསྙེན་པ་བྱས་ལ།
དེ་ནས་ལས་ལ་སྦྱོར་བའི་དུས་སུ་རྩ་བའི་སྔགས་སྤེལ་ཚིག་དང་བཅས་པ་ཁྲི་ཚོ་གཅིག་ལ་སོགས་པ་བཟླས་ན་ཀླུ་ཐམས་ཅད་ཀྱིས་ཆར་འབེབས་པར་བྱེད་དོ། ། དེ་དག་གིས་ཀྱང་མ་ཕེབས་ན་སྤེལ་ཚིག་དང་བཅས་པའི་སྔགས་མས་ཀྱིས་བཟློག་ནས་བཟླས་ན་ཆར་འབེབས་པར་བྱེད་དོ། ། ཡང་ན་འཁྲུལ་འཁོར་ལ་བརྟེན་ནས་ཆར་པ་འབེབས་ན་རྩ་བའི་སྔགས་བསྙེན་པ་འབུམ་ལ་སོགས་པ་སྔོན་དུ་སོང་ནས། དུར་ཁྲོད་ཀྱི་རས་ལ་སྣག་ཚ་དུག་དང༌། ལན་ཚྭ་དང་སྐེ་ཚེས་བདེ་བ་ཆེན་པོའི་འཁོར་ལོ་དང་ཐུགས་དང་གསུང་དང་སྐུའི་འཁོར་ལོ་རྣམས་ལྷའི་མཚན་མ་དང་བཅས་པ་བྲིས་ལ། དེའི་ཕྱི་རོལ་དུ་རྡོ་རྗེ་ཁ་དྲུག་པ་བྲིས་ཏེ་དེའི་ལྟེ་བ་ལ་ཨཱ་ལི་ཀཱ་ལི་རྣམས་བྲིས། ར་དྲུག་གི་དབུས་ཀྱི་ར་དྲུག་ལ་དཔའ་བོའི་གོ་ཆ་དྲུག་གི་སྔགས་དགོད། དེའི་ཕྱི་རོལ་དུ་པདྨ་འདབ་མ་བཅུ་དྲུག་པ་བྲིས་ལ། འདབ་མ་རྣམས་ལ་ཡི་གེ་བརྒྱ་པ་དུམ་བུ་བཅུ་དྲུག་ཏུ་བཅད་ལ་དགོད། དེའི་ཕྱི་རོལ་དུ་རྡོ་རྗེ་ཁ་བཞི་པ་བྲིས་ལ།
དེ་དག་གི་ཕྱོགས་མཚམས་སུ་སུམྦྷ་ནིའི་སྔགས་བཞི་ཕྱོགས་གཡོན་སྐོར་མཚམས་གཡས་སྐོར་དུ་ཁོར་གཉིས་བཀོད་པས་རྐང་པ་བརྒྱད་དུ་འགྱུར་རོ། ། དེའི་ཕྱི་རོལ་དུ་ཆར་དབབ་པའི་དུས་ཡིན་ན། ཀླུ་ནོར་རྒྱས་ཀྱི་བུའམ་རང་བཞིན་སྦྲུལ་ཅིག་གིས་དཀྲི་བ་ནི་རང་གི་སྐེ་ལ་ལན་གསུམ་མཇུག་མ་གཅུས་ལ་མགོ་བོ་དང་མདུད་པ་བྱའོ། ། ཆར་དབབ་པ་མ་གཏོགས་པ་གཞན་དུ་ནི་རྡོ་རྗེ་ཕྲེང་བས་བསྐོར་རོ། ། དེ་ལྟར་བྲིས་པའི་རྗེས་ལ་རབ་གནས་བྱ་བ་ནི་འཁོར་ལོའི་སྤྱིའི་རབ་ཏུ་གནས་པའི་ཆོ་གས་བྱེད་པ་ཡིན་ཏེ་དེ་ཡང་མཆོད་པའང་ལྔ་ཚར་གཉིས་བཤམ། གཏོར་མ་གཉིས་བཤམ། དེ་ནས་སྒྲུབ་པ་པོ་བཅོམ་ལྡན་འདས་ཕྱག་བཅུ་གཉིས་པའི་ལྷའི་རྣལ་འབྱོར་བྱས་ཏེ་བསྒོམ་ཞིང་བཟླས་པ་བྱས་ལ། དེ་ནས་འཁྲུལ་འཁོར་མདུན་ན་ཡོད་པ་དེ། ཨོཾ་སྭ་བྷཱ་ཝ་ཤུདྡྷ་སྶརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་བརྗོད་པས་སྟོང་པར་བསམ།
དེ་ནས་སྟོང་པའི་ངང་ལས་སྐད་ཅིག་གིས་འཁྲུལ་འཁོར་བྲིས་པ་ཇི་ལྟ་བ་བཞིན་བསྐྱེད་ལ། འཁྲུལ་འཁོར་གྱི་ཡི་གེ་དང་རང་གི་སྙིང་གའི་ས་བོན་ལས་འོད་འཕྲོས་ཏེ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀར་བཞུགས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་འཁོར་ལོ་དཔག་ཏུ་མེད་པ་བཀུག་ལ་དམ་ཚིག་གི་འཁོར་ལོ་དང་གཉིས་སུ་མེད་པར་བསྟིམ། དེ་ནས་སངས་རྒྱས་ལ་མཆོད་པ་ལྔ་ཚར་གཅིག་བྱ་དམ་ཚིག་ཅན་ལ་གཏོར་མ་ཅིག་བཏང༌། དེ་ནས་ཡི་གེ་བརྒྱ་པ་ལན་གསུམ་ལ་སོགས་པ་བཟླས་པས་བརྟན་པར་བྱ། དེ་ནས་ཡང་མཆོད་པ་ལྔ་ཚར་གཅིག་བྱ། ཡང་དམ་ཚིག་ཅན་ལ་གཏོར་མ་ཅིག་བྱིན་ལ། དེ་ནས་ལག་པ་གཡོན་པས་འཁྲུལ་འཁོར་ལ་རེག་པའམ་རྡོ་རྗེ་གཟུངས་ཐག་དང་བཅས་པས་རེག་ལ་འཁྲུལ་འཁོར་ལ་བཀོད་པའི་སྔགས་རྣམས་དང༌། ཨཱ་ལི་ཀཱ་ལི་རྣམས་ཉི་ཤུ་རྩ་རེ་རེ་བརྗོད་ལ་ཡང་ཡི་གེ་བརྒྱ་པས་ཀྱང་བརྟན་པར་བྱའོ། ། དེ་ནས་ཀླུ་གནས་པའི་ས་འགའ་ནས་ས་ནག་པོ་བླངས་ལ།
ཀླུ་ནོར་རྒྱས་ཀྱི་བུའི་གཟུགས་བརྙན་སྟོད་མི་ལ་སྦྲུལ་གྱི་གདེངས་ཀ་ཅན་སྨད་སྦྲུལ་དུ་ཡོད་པ་མཐོ་གང་བ་ཅིག་བྱས་ལ། དེའི་སྙིང་གར་སྔར་བྲིས་པའི་འཁྲུལ་འཁོར་ལ་ཀླུ་ནོར་རྒྱས་ཀྱི་བུའི་ཤེས་པ་དགུག་གཞུག་བྱས་པ་དེ་བཅུག་ལ། ཁམ་ཕོར་གསར་པ་སོ་མ་བཏང་བ་གཉིས་ཁ་སྦྱར་བའི་ནང་དུ་བཞག་སྟེ། ཁམ་ཕོར་གོང་མ་ལ་བུ་ག་ཆུང་ངུ་ཅིག་ཡོད་པར་བྱས་ལ། ཁམ་ཕོར་ལ་སྐུད་པ་སྔོན་པོ་བཅིངས་ལ། མདུན་གྱི་མཎྜལ་གྱི་སྟེང་དུ་མན་འཛི་ལ་སོགས་པའི་སྟེགས་ལ་བཞག ཁམ་ཕོར་དེའི་སྟེང་དུ་བུམ་པ་མཚན་ཉིད་དང་ལྡན་པ་ཅིག་འོ་མ་དང་རྩི་སྨན་གྱིས་བཀང་བ་ཅིག་གི་ཞབས་སུ་འོ་མ་འཛག་པའི་བུ་ག་ཆུང་ངུ་ཅིག་བཏོད་ལ། བུ་ག་དེར་རྩྭ་ཀུ་ཤ་ཅིག་བཅུག་སྟེ། དེ་ལ་འཁྲིལ་བའི་འོ་མ་ཁམ་ཕོར་སྟེང་མའི་བུ་ག་ནས་འཛག་པ་དེ་ཀླུ་ནོར་རྒྱས་ཀྱི་བུའི་སྤྱི་བོའི་སྟེང་དུ་འབབ་པར་བྱས་ལ། དེ་ནས་མཆོད་པ་དང་གཏོར་མ་ལ་སོགས་པ་བཤམས་ཏེ།
སྒྲུབ་པ་པོས་བཅོམ་ལྡན་འདས་ཀྱི་ལྷའི་རྣལ་འབྱོར་རྫོགས་པར་བྱས་ནས་འཇིག་རྟེན་ལས་འདས་པའི་དཀྱིལ་འཁོར་གྱི་ལྷ་ཚོགས་དང༌། དུར་ཁྲོད་ཀྱི་འཇིག་རྟེན་པ་དང་ཀླུ་རྣམས་ལ་གཏོར་མ་སྦྱིན་པ་སྔོན་དུ་འགྲོ་བས་བཟླས་པ་བྱེད་པའི་ཚེ་རྩ་སྔགས་ཀྱི་ཞབས་ལ་ཧཱུྃ་ནཾ་ཧཱུྃ་བ་རི་ཤ་ཡ་ཞེས་པ་སྤེལ་ཚིག་དང་བཅས་པ་ཁྲི་བཟླས་ན། ཀླུ་རྣམས་ཀྱིས་ཆར་གྱི་རྒྱུན་ཆེན་པོ་འབེབས་པར་འགྱུར་རོ། ། དེས་ཀྱང་གལ་ཏེ་ཆར་མི་འབེབས་ན་ཁམ་ཕོར་ཁ་སྦྱར་དེ་དུར་ཁྲོད་དུ་མནན་པ་བྱའོ། ། ཡང་ན་ཀླུའི་གཟུགས་བརྙན་དེ་མཚོན་རྣོན་པོས་གཏུབས་ལ་ཆུ་བོ་ཆེན་པོ་ལ་དོར་ན་ཆར་གྱི་རྒྱུན་ཆེན་པོ་འབེབས་པར་འགྱུར་རོ། ། གལ་ཏེ་ཆར་ཆེས་པ་གཅོད་པར་འདོད་ན་སྤྲིན་རྣམས་འཐོར་བར་བྱེད་པ་དང༌། ཞེས་པ་ནི་བསྙེན་པ་སྔོན་དུ་སོང་བས་དུར་ཁྲོད་ཀྱི་ཐལ་བ་ལ་རྩ་བའི་སྔགས་སྤེལ་ཚིག་དང་བཅས་པ་བཟླས་ཏེ་སྤྲིན་གྱི་ཕྱོགས་སུ་གཏོར་ན་སྤྲིན་ཐམས་ཅད་འཐོར་བར་འགྱུར་རོ། ། ཟློག་པར་བྱེད་དོ། ། ཞེས་པ་ནི་ཆར་འཆད་པར་འདོད་ན་གཟུགས་བརྙན་དེ་དུར་ཁྲོད་ནས་བཏོན་ལ་འོ་མས་བཀྲུ་ཞིང་ཆར་བཟློག་པའི་སྔགས་སྤེལ་ཚིག་དང་བཅས་པ་བཟླས་པས་ཆར་འཆད་པར་འགྱུར་རོ། ། བརྒྱ་ལམ་ན་འཁྲུལ་འཁོར་དེ་ཆུ་བོར་དོར་བས་གཟུགས་བརྙན་མེད་ན་ཡང་སྔ་མ་ལྟ་བུའི་འཁྲུལ་འཁོར་ཞིག་བརྩམས་ལ་དེ་འོ་མས་བཀྲུ་ཞིང་རྩ་བའི་སྔགས་ཀྱི་ཞབས་སུ་བ་རི་ཤ་ནི་བ་ར་ཡཱཏ་ཅེས་བྱ་བ་ལ་སོགས་པ་དྲག་ཏུ་བཟླས་ན་ཆར་བཟློག་པར་འགྱུར་རོ། །
རྒྱ་མཚོ་སྐེམས་པར་བྱེད་དོ། ། ཞེས་པ་ནི་སྔ་མ་བཞིན་བསྙེན་པ་སྔོན་དུ་སོང་བས་རྩ་བའི་སྔགས་ཀྱིས་འཁོར་ལོ་སྔ་མ་དེ་གྱོ་མོ་ལ་བྲིས་ལ་རབ་གནས་ལ་སོགས་པ་ཐམས་ཅད་སྔ་མ་བཞིན་བྱས་ནས་དེ་དུམ་བུར་གཅག་ཅིང་རྒྱ་མཚོའི་ནང་དུ་དོར་ཏེ་རྩ་བའི་སྔགས་ཀྱི་ཞབས་སུ་ས་མུ་དྲ་སོ་པ་ཡཏ་ཅེས་བྱ་བ་ལ་སོགས་པ་སྤེལ་ན་རྒྱ་མཚོ་སྐེམ་པར་འགྱུར་རོ། ། ཆུ་བོ་རྒྱུན་ཕྱོགས་ལས་བཟློག་པ་ནི་རྩ་བའི་སྔགས་ལ་བསྙེན་པ་སྔོན་དུ་སོང་བས་རྡོ་ཁབ་ལེན་སྣ་བདུན་ལས་གང་ཡང་རུང་བ་ཅིག་བླངས་ལ། དེ་བཞུ་བའི་ལྕགས་ལས་བཟོ་བོས་ཁ་ཊྭཱཾ་ག་རྩེ་གསུམ་པ་ཅིག་བྱས་ཏེ། དེའི་མགོ་བོའི་མིའི་དཔྲལ་བར་འཁོར་ལོ་སྔ་མ་བཞིན་གཟོང་རིས་བྱས་ལ། རབ་གནས་ལ་སོགས་པ་སྔ་མ་བཞིན་བྱས་ཏེ་ལྷའི་རྣལ་འབྱོར་སྔོན་དུ་འགྲོ་བས་རྩ་བའི་སྔགས་ཀྱི་ཞབས་སུ་ནི་དེ་ནི་བ་ར་ཡཱ་ཏ་ཞེས་བྱ་བའི་སྤེལ་ཚིག་དང་བཅས་པའི་སྔགས་བཟླས་ཤིང་ཁ་ཊྭཱཾ་གའི་རྩེ་མོ་ཐུར་དུ་བཟློག་ལ་ཆུ་བོ་ལ་བསྣུན་ན་ཆུ་བོ་གྱེན་ལ་བཟློག་སྟེ། འབབ་པར་འགྱུར་རོ། ། དབང་པོ་ཟློག་པར་བྱེད་དོ། ། ཞེས་པ་དབང་པོ་ནི་ཐོག་ཡིན་ཏེ། དེ་བཟློག་པར་འདོད་ན་བསྙེན་པ་སྔོན་དུ་སོང་བས་འཁོར་ལོ་སྔ་མ་དེ་ཉིད་བྲིས་ཏེ་རབ་གནས་བྱས་ནས་ལུས་ལ་བཏགས་པས་སམ།
ཡང་ན་ལག་པ་གཡོན་པ་ལ་འཁོར་ལོ་ཇི་ལྟ་བ་བཞིན་བྲིས་ལ། དེ་ལ་སྔགས་བཀོད་ཅིང་བསམས་ནས་ཨིནྡྲཱ་ཡ་ནི་བ་ར་ཡཱཏ་ཅེས་བྱ་བ་སྤེལ་ཚིག་དང་བཅས་པའི་རྩ་སྔགས་ཟློས་བཞིན་དུ་ལག་པ་ལ་བཀོད་ཅིང་བསམ་པའི་སྔགས་ནམ་མཁའ་ལ་བསྟན་ན་ཐོག་མི་འབབ་བོ། ། གསང་སྔགས་འདི་བཟླས་བརྗོད་འབུམ་བྱས་ནས་ཞེས་པ་ནི། བསྐལ་པ་རྫོགས་ལྡན་གྱི་དུས་ལ་དགོངས་པ་ཡིན་ལ་རྩོད་པའི་དུས་སུ་འབུམ་ཕྲག་བཞི་བསྙེན་པ་བྱས་ཏེ། དེ་ནས་ལག་པ་གཡོན་པ་ལ་འཁོར་ལོ་སྤེལ་ཚིག་དང་བཅས་པ་བྲིས་ལ། རབ་གནས་བྱས་ཏེ་ས་ལ་བརྡབས་ན་ས་ཐམས་ཅད་གཡོ་བར་བྱེད་དོ། ། ཤིང་ལ་འཛེགས་ཏེ་གང་དུ་འདོད་པ་དེར་འགྲོ་བ་ནི་བསྙེན་པ་སྔོན་དུ་སོང་བས་སྔར་གྱི་འཁོར་ལོ་དེ་ལུས་ལ་བཏགས་ཏེ་ཤིང་གི་རྩེ་མོ་ལ་འཛེགས་ལ། ཤིང་གིས་འཕུར་བའི་མཇུག་སྟེགས་འཕུར་བའི་ཚུལ་དུ་བྱས་ན་གང་དུ་འདོད་པའི་ཡུལ་དེར་འགྲོ་བར་བྱེད་དོ། ། ཡང་ན་བ་རུ་རའི་ཤིང་ལ་མཆིལ་ལྷྭམ་བྱས་ལ། ཏ་ལའི་ལོ་མ་ལ་འཁོར་ལོ་བྲིས་ནས་སྔགས་བཟླས་པ་ལ་སོགས་པས་ཇི་ལྟ་བ་བཞིན་དུ་སྒྲུབ་པ་དེ་ལྷྭམ་གྱི་ཞབས་སུ་བཅུག་ལ་དེ་གྱོན་བཞིན་དུ་ཤིང་ལ་འཛེགས་ལ་རང་གར་འགྲོ་བར་འདོད་པ་དེར་ནམ་མཁའ་ལ་འཕུར་ནས་འགྲོ་བར་བྱེད་དོ། །
སྔགས་ཐམས་ཅད་འཕྲོག་པར་བྱེད་པ་ནི་ཡང་འཁོར་ལོ་དེ་ཉིད་ལ། མནྟྲ་ཨ་པ་ར་ཡཱཏ་ཅེས་པའི་སྤེལ་ཚིག་དང་བཅས་པ་བྲིས་ཏེ། རབ་གནས་བྱས་ནས་ལུས་ལ་བཏགས་ན་གཞན་གྱི་བྱས་པའི་སྔགས་ཐམས་ཅད་ཕྱིར་ཟློག་པར་བྱེད་ཅིང་འཕྲོག་པར་ཡང་བྱེད་དོ། ། ཡང་འཁོར་ལོ་དང་ལྡན་པས་རྩ་བའི་སྔགས་སྤེལ་ཚིག་དང་བཅས་པ་བཟླས་ན་གཞན་གྱིས་ས་གཏེར་དང་རལ་གྲི་ལ་སོགས་པ་སྒྲུབ་པའི་དངོས་གྲུབ་ཐམས་ཅད་འཕྲོག་པར་བྱེད་ནི། ཕ་རོལ་པོས་མི་འཐོབ་པར་བྱེད་དོ་གསུང༌། ཁྲག་འདྲེན་པར་བྱེད་པ་ནི་བསྙེན་པ་སྔོན་དུ་སོང་བས་བྲི་བའི་གཞི་དཔའ་བོའི་ཐོད་པ་ལ་ཁྲག་ཆེན་དང༌། རང་གི་མཛུབ་མོ་གཡོན་པའི་ཁྲག་གིས་འཁོར་ལོ་ཇི་ལྟ་བ་བཞིན་བྲིས་ཏེ་རབ་གནས་བྱས་ལ། ལས་ལ་སྦྱོར་བའི་དུས་སུ་ཆེ་གེ་མོ་རུ་དྷི་ཨཱ་ཀརྵ་ཡ་ཛཿཞེས་པའི་སྤེལ་ཚིག་དང་བཅས་པ་བཟླས་པས་མདུན་གྱི་ཐོད་པའི་དྲུང་དུ་བསྒྲུབ་བྱ་བཀུག་ལ་རང་གི་མཛུབ་མོ་གཡས་པས་འཁོར་ལོ་དེ་མཉེ་ཞིང་བསྒྲུབ་བྱ་སློབ་དཔོན་ལ་སྨོད་པ་ལ་སོགས་པའི་ལས་བྱེད་པ་དེའི་ཁྲག་ཁ་ལ་སོགས་པ་བུ་ག་དགུ་ནས་ཐོད་པའི་ནང་དུ་དྲངས་པས་ཐོད་པ་དེ་ཁྲག་གིས་གང་བར་བསམས་ན་བསྒྲུབ་བྱ་དེ་ཁྲག་ཟད་ནས་འཆི་བར་འགྱུར་ཏེ་དེ་ནི་ཚར་བཅད་པའོ། ། དེ་ཉིད་སླར་རྗེས་སུ་གཟུང་བ་ནི་སླར་ཡང་གཏོང་བར་བྱེད་དོ་ཞེས་པ་ནི་གཡོན་པའི་སྲིན་ལག་གིས་འཁོར་ལོ་དེ་མཉེ་ཞིང༌། ཨ་མུ་ཀ་ཤྱ་རཱ་ག་ཏ་གྷ་ཚནྟུ་ཞེས་པའི་སྤེལ་ཚིག་དང་བཅས་པ་བཟླ་ཞིང༌།
ཁོའི་བུ་ག་དགུ་ནས་ཁྲག་སླར་ཁོ་རང་གི་ལུས་ལ་འཇུག་པར་བསམས་ན་སླར་སོས་པར་འགྱུར་རོ། ། གཟུགས་བརྒྱ་ཕྲག་སྟོང་དུ་མར་བྱེད་པ་ནི་བསྙེན་པ་སྔོན་དུ་སོང་བས་ཁྱི་ལ་སོགས་པའི་ཐོད་པ་སྣ་ཚོགས་པ་སོགས་ཏེ། དེ་དག་གི་ནང་དུ་དུར་ཁྲོད་ཀྱི་ས་བླུགས་ཏེ་ཆུས་བྲན་ལ་ཡུངས་ཀར་སོ་སོར་བསྐྱེད་ནས། དེ་སྨིན་པ་དང་ས་ལ་མ་ལྷུང་བར་བར་སྣང་ནས་བླངས་ལ་དེ་དག་མ་འདྲེས་པར་ཐུམ་པོ་སོ་སོར་གཏུམས་ཏེ་ཇི་ལྟ་བ་བཞིན་དུ་སྔགས་བཟླས་ལ། རང་ངམ་གཞན་སུ་ཡང་རུང་བའི་ལུས་ལ་བཏགས་ན་ཁྱི་ལ་སོགས་དེ་དག་གི་གཟུགས་སུ་འགྱུར་རོ། ། འདོད་ན་སྣང་བར་བྱེད་ཅིང་རྫས་དེ་ཉིད་བསམ་པའི་བྱེ་བྲག་གིས་གང་འདོད་པར་འགྲུབ་པ་སྟེ། རང་ཉིད་འདོད་ན་གང་འདོད་པ་དེའི་གཟུགས་སུ་སྣང་བར་བྱེད་ཅིང༌། ཡང་བསམ་པས་མི་འདོད་ན་སྔར་གྱི་ལུས་དེ་མི་སྣང་བར་བྱེད་དོ། ། ཁང་བཟང་དང་ཤིང་གི་རྩེ་མོ་ལ་སོགས་པ་ཕྱེ་མར་བྱེད་པ་ནི། ཡང་བསྙེན་པ་སྔོན་དུ་སོང་བས་འཁོར་ལོ་དེ་ཉིད་རྫས་རབ་ལ་བྲིས་ནས་རབ་གནས་བྱས་ཏེ།
ལས་སྦྱོར་དུས་སུ་ཕྱེ་མར་བཅག་ནས་ཁང་པ་བཟང་པོའམ། ཤིང་གི་རྩེ་མོ་ལ་བསྣུན་ན་གང་ལ་བསྣན་པ་དེ་ཕྱེ་མར་བྱེད་དོ། ། དུག་བདུད་རྩིར་བྱེད་པ་ནི་འཁོར་ལོ་དེ་ཉིད་ལག་པ་གཡོན་པའི་མཐིལ་ལ་ཙནྡན་དཀར་པོས་བྲིས་ལ་རབ་གནས་བྱས་ཏེ། འཁོར་ལོ་དེ་ལ་ལག་པས་རེག་ཅིང་རྩ་བའི་སྔགས་བཟླས་ན་དུག་དེ་བདུད་རྩིར་འགྱུར་རོ། ། བདུད་རྩི་དུག་ཏུ་བྱེད་པ་ནི་ཡང་ཁྲག་ལ་སོགས་པས་ལག་པ་གཡོན་པ་ལ་འཁོར་ལོ་བྲིས་ཏེ་རབ་གནས་བྱས་ལ། དེ་ལ་ལག་པས་རེག་སྟེ་སྔགས་བཟླས་ན་བདུད་རྩི་ཡང་དུག་ཏུ་བྱེད་དོ། ། ཟླ་བ་ནི་ཆང་ཡིན་ལ་དེ་ཆུར་བྱེད་པ་སྟེ། འོ་མར་བྱེད་པར་འདོད་ན་བསྙེན་པ་སྔོན་དུ་སོང་བས་ཨརྐ་དཀར་པོའི་ཤིང་གི་ཕྱེ་མ་ལ་རྩ་བའི་སྔགས་བཟླས་ཏེ། དེའི་ཐལ་བ་ཆང་དུ་བླུགས་ནས་འོ་མར་བྱེད་པའི་སྤེལ་ཚིག་དང་བཅས་པ་བཟླས་ན་ཟླ་བ་སྟེ་ཆང༌། ཆུ་སྟེ་ཆང་དེ་འོ་མར་འགྱུར་བའོ། །
ཡང་སྔགས་སྤེལ་ཚིག་དང་བཅས་པ་བཟླས་ན་ཆུ་སྟེ་འོ་མ་ཟླ་བ་ཆང་དུ་འགྱུར་བར་བྱེད་དོ། ། དྲི་རྣམས་འཕྲོག་པར་བྱེད་དོ། ། ཞེས་པ་ནི་ཡང་བསྙེན་པ་སྔོན་དུ་སོང་བས་ན་ག་རཾ་ཞེས་པ་ཤིང་ཐོག་སྐྱུར་པོ་དང༌། གུ་གུལ་དཀར་ནག་ལ་རྩ་བའི་སྔགས་བཟླས་ཤིང༌། རྫས་དེ་དུར་ཁྲོད་ཀྱི་མེ་ལ་བསྲེགས་པའི་དུ་བས་བདུགས་ན་དྲི་ཆེན་ལ་སོགས་པའི་དྲི་མི་ཞིམ་པ་རྣམས་འཕྲོག་པར་བྱེད་དོ། ། གང་དུ་འདོད་པ་དེར་འཕོ་བར་བྱེད་པ་ནི་ཡང་གོང་གི་རྫས་དེ་དག་དྲི་བཟང་པོ་ལ་བདུགས་ལ་འདུར་གན་དྷ་ཀུ་རུ་ཞེས་སྤེལ་ཚིག་དང་བཅས་པར་བཟླས་ན་དྲི་བཟང་པོ་ག་བུར་ལ་སོགས་པ་དེ་དྲི་ངན་པ་དྲི་ཆེན་ལ་སོགས་པ་གང་དུ་འདོད་པ་དེར་འཕོ་བར་བྱེད་དོ། ། ནམ་མཁའ་ལྡིང་གི་གདོང་དང་ཞེས་པ་ནི། ནམ་མཁའ་ལྡིང་གི་གདོང་དང་འདྲ་བའི་ཕྱིར་ནམ་མཁའ་ལྡིང་སྟེ། སྨན་གྱི་བྱེ་བྲག་ཤིང་གི་འབྲས་བུ་ཁྭའམ་ནམ་མཁའ་ལྡིང་གི་མཆུ་འདྲ་བ་ཞིག་ཡོད། དེ་དང་པོ་ཟོས་ལ་ཟླ་བ་འདུ་བ་ནི་དེ་ཞུ་ཚོད་ཙམ་ན།
ལྷ་མོ་སྟེ་མཚན་དང་ལྡན་པའི་ཕྱག་རྒྱ་དང་ཀུན་དུ་སྤྱོད་པ་ནི་དེ་དང་སྒྲུབ་པ་པོ་སྙོམས་འཇུག་བྱེད་པའི་ཚེ། པུས་མོ་བསྒྲེང་བའི་སྦྱོར་བ་པུས་མོ་གཉིས་གཤོག་པ་ལྟར་བརྐྱང་ལ་འཁྲིག་པ་སྤྱད་པས་བདེ་བ་མྱོང་བ་དེས། འགྲོ་བ་སྟེ་སྒྲུབ་པ་པོ་ལ་དཔལ་དང་བསོད་ནམས་འབྱིན་པར་བྱེད་པ་དང༌། མིའི་མཆོག་བརྒྱ་བྱིན་ལྟ་བུ་དེའི་ལག་མཐིལ་ན་ཡོད་པའི་དཔལ་དང་བསོད་ནམས་ཐོབ་ནས། གང་གིས་ཀྱང་མི་འཕྲོགས་པ་དང་སླར་འཕེལ་བར་འགྱུར་རོ། ། རྣམ་པ་དེ་ལྟ་བུ་དང་ལྡན་པའི་དངོས་གྲུབ་གང་འདོད་པ་ཐམས་ཅད་འབྲས་བུ་དང་བཅས་པ་སྟེ། མི་འགྲུབ་མི་སྲིད་པར་འགྱུར་རོ། ། དྲན་པ་ཙམ་གྱིས་ཀྱང་གསོད་པར་བྱེད་པ་ནི་སྔ་མ་དེ་ཉིད་ནུས་པ་བརྟན་པ་ཐོབ་སྟེ། གྲུབ་པ་བརྟན་པར་འགྱུར་བས་ཏིང་ངེ་འཛིན་དྲན་པ་ཙམ་གྱིས་ཀྱང་ཐམས་ཅད་གསོད་པར་བྱེད་པ་ཚར་གཅད་པ་དང༌། དེ་ཉིད་རྗེས་སུ་གཟུང་བ་སླར་གསོ་བར་ཡང་བྱེད་དོ། །
མེ་སྐྱེད་པར་བྱེད་ནི་དུར་ཁྲོད་ཀྱི་ཐལ་བ་དང་ཁྲག་བསྲེས་ནས། དེ་ལ་རྩ་བའི་སྔགས་བཟླས་ཏེ་ཕྱོགས་ཐམས་ཅད་དུ་གཏོར་ན་མེ་སྐྱེད་པར་བྱེད་དོ། ། ས་འོག་རྣམ་པར་འཇོམས་པར་བྱེད་པ་ནི་རྡོ་ཁབ་ལེན་གྱི་ལྕགས་ལས་རྡོ་རྗེ་རྩེ་གཅིག་པ་བྱས་ཏེ། དེ་ལ་སྔགས་བཟླ་ནས་ས་ལ་བསྣུན་ན་ས་འོག་འཇོམས་པ་ནི་ས་འོག་གི་ལམ་ཕལ་གྱིས་མཐོང་སྟེ། ས་འོག་གི་གཏེར་མཐོང་བ་དང་ལྷ་མ་ཡིན་ཐམས་ཅད་དབང་དུ་བྱ་བ་ལ་སོགས་པ་འགྲུབ་བོ། ། སེར་བ་འབེབས་པ་ནི་དུར་ཁྲོད་ཀྱི་ཐལ་ཆེན་དང༌། ཤ་ཆེན་བསྲེས་པ་བསྲེགས་ནས་སྔགས་བཟླས་ཏེ། རླུང་ཕྱོགས་དང་བསྟུན་ནས་རང་གང་འདོད་པའི་ཕྱོགས་སུ་གཏོར་ན་སེར་བ་འབེབས་པར་བྱེད་དོ། ། དྲན་པ་ཙམ་གྱིས་གློག་བསྐྱེད་པ་ནི་ཀ་ར་བཱི་ར་དམར་པོའི་ཕྱེ་མ་ལ་སྔགས་བཟླས་ནས་བར་སྣང་ལ་གཏོར་ན་གློག་སྐྱེད་པར་བྱེད་དོ། ། ལྷ་ཐམས་ཅད་ཀྱི་གཟུགས་བརྙན་གར་བྱེད་དུ་འཇུག་པ་ནི།
དུར་ཁྲོད་ཀྱི་མེ་ལ་གུ་གུལ་དང་ཤ་ཆེན་པོ་དང་རའི་ཡན་ལག་ལྔའི་ཤ་བསྲེག་ཅིང་བསྔགས་པའི་དུད་པས་བདུགས་ན་མུ་སྟེགས་པ་ལ་སོགས་པའི་ལྷའི་གཟུགས་བརྙན་ཐམས་ཅད་གར་བྱེད་པར་འགྱུར་ཏེ། དཔེར་ན་སློབ་དཔོན་བིརྺ་པས་བྱས་པ་ལྟ་བུའོ། ། གང་ཞིག་སྒྲུབ་པའི་མིང་ནས་བཟུང་སྟེ་ཞེས་པ་ལ་སོགས་པའི་དོན་ནི། བསྙེན་པ་འབུམ་ཕྲག་བཞི་སྔོན་དུ་སོང་བས་སྔར་བཤད་པ་ལྟ་བུའི་འཁྲུལ་འཁོར་བྲིས་ཏེ། སྔར་གྱི་ཧཱུྃ་ནཾ་ལ་སོགས་པའི་གནས་སུ་ཧཱུྃ་ཨ་མུ་ཀ་ཤྱ་མཱ་ར་ཡ་ཧཱུྃ་ཕཊ་ཅེས་བྱ་བ་བཅུག་ལ་བྲི། དེ་ནས་དགྲའི་རྐང་རྗེས་ཀྱི་ས་དང་དུར་ཁྲོད་ཀྱི་ས་ལས་བསྒྲུབ་བྱའི་གཟུགས་བརྙན་བྱས་ལ། དེའི་སྙིང་གར་འཁོར་ལོ་དེ་རབ་གནས་བྱས་ནས་བཅུག་ལ། ལས་ལ་སྦྱོར་བའི་དུས་སུ་སྔགས་ཁྲི་བཟླས་ཏེ་དུར་ཁྲོད་དུ་གཟུགས་བརྙན་དེ་སྦས་ཏེ། དེ་ནས་སྒྲུབ་པ་པོ་ཁྱིམ་དུ་ཕྱིན་ལ་བསྒྲུབ་བྱའི་མིང་དང་སྔགས་སྤེལ་ཏེ་ལན་ཅིག་བཟླས་ན་བསྒྲུབ་བྱ་དེ་དེའི་མོད་ལ་འཆི་བར་འགྱུར་ཏེ་དེ་ནི་ཚར་བཅད་པ་གསད་པའི་ལས་སོ། ། དེ་ཉིད་སླར་རྗེས་སུ་གཟུང་བ་ནི་འདོད་ན་སྡུད་པར་འགྱུར་རོ། །
ཞེས་པ་ཡར་བླངས་ལ་བསྒྲུབ་བྱའི་གཟུགས་བརྙན་གྱི་སྙིང་ནས་འཁོར་ལོ་དེ་བཏོན་ལ་འོ་མས་ཁྲུས་བྱས་ན་སྡུད་པ་སྟེ་སླར་གསོ་བར་འགྱུར་རོ། ། ས་མ་ལུས་པ་རྣམས་ལ་ལོངས་སྤྱོད་པ་ནི་སྔར་གྱི་སྦྱོར་བ་དེ་ཉིད་ལ་སྔགས་ཀྱི་སྤེལ་ཚིག་སྤོ་བ་དང༌། སའི་བདག་པོ་བྱ་བར་འདོད་པའི་བསམ་པས་ལས་ལ་སྦྱར་ན་ས་གསུམ་པོ་མ་ལུས་པ་རྣམས་ལ་ལོངས་སྤྱོད་པའི་བདག་པོར་འགྱུར་རོ། ། འོ་ན་རྒྱུད་འདིར་ལས་ཚོགས་སྒྲུབ་པ་ལ་ཉན་ཐོས་ལ་སོགས་པའི་བརྟུལ་ཞུགས་དང༌། བྱ་བའི་རྒྱུད་ལས་བཤད་པའི་བརྟུལ་ཞུགས་དགོས་སམ་ཞེ་ན། དེ་ནི་མི་དགོས་ཏེ་བཅོམ་ལྡན་འདས་ཞེས་བོས་ནས་གསུང༌། འདི་ལ་ནི་རྩ་བའི་སྔགས་ཀྱིས་ལས་སྒྲུབ་པ་འདི་ལ་ཉན་ཐོས་ཀྱི་མགོ་རེག་ལ་སོགས་པའི་བརྟུལ་ཞུགས་མི་དགོས། ལུས་ངག་གི་སྤྱོད་པ་དང་ཕྱི་དྲོའི་ཁ་ཟས་དགག་པ་ལ་སོགས་པའི་སྨྱུང་བ་མི་དགོས་ཏེ། རྩ་བའི་སྔགས་འདི་བཀླགས་པ་ཙམ་གྱིས་འགྲུབ་པ་ཡིན་པས་བསམ་གཏན་དང༌། བཟླས་པ་ལ་སོགས་པའི་ཆོ་ག་འདིས་སྒྲུབ་པ་པོ་ཅི་འདོད་པའི་ལས་རྣམས་བྱའོ། །
གལ་ཏེ་ཁྲོས་པས་ཞེས་པ་ལ་སོགས་པའི་དོན་ནི་བསྙེན་པ་སྔོན་དུ་སོང་བས་སྒྲུབ་པ་པོའི་སྣ་བུག་གཡས་པ་ནས་འོད་ཟེར་ནག་པོ་དུག་གི་རྣམ་པ་ལྟ་བུ་སྤྲོས་ཏེ། བསྒྲུབ་བྱའི་སྣ་བུག་གཡོན་པ་ནས་བཅུག་ལ་དེས་ཕ་རོལ་གྱི་སྡེ་ལ་སོགས་པ་གསད་པར་བསམ་ཞིང༌། སྒྲུབ་པ་པོའི་སེམས་ཁྲོས་པས་སྔགས་འདི་ལན་ཅིག་བཟླས་ན་ཕ་རོལ་གྱི་སྡེ་བྱེ་བ་ལ་སོགས་པ་གསོད་པར་བྱེད་དོ། ། ཞི་བས་བཟླས་ན་འཚོ་བར་བྱེད་ནི་སླར་རྗེས་སུ་གཟུང་བ་སྟེ། དེ་ཡང་བདག་གི་སྣ་བུག་གཡས་པ་ནས་འོད་དཀར་པོ་འཕྲོས། བསྒྲུབ་བྱའི་སྣ་བུག་གཡོན་པ་ནས་བཅུག་པས་དེའི་ལུས་ཐམས་ཅད་འོད་དཀར་པོས་བཀང་མས་སླར་འཚོ་བར་བསམས་ན་འཚོ་བར་འགྱུར་རོ། ། དུར་ཁྲོད་ཀྱི་སོལ་བ་ལ་ཞེས་པ་ལ་སོགས་པའི་དོན་ནི། བསྙེན་པ་སྔོན་དུ་སོང་བས་དུར་ཁྲོད་ཀྱི་སོལ་བས་རས་ལ་འབྱུང་པོའི་ཉིན་ཞག་ལ་འཁོར་ལོ་བྲིས་ཏེ་རབ་གནས་བྱས་ནས། དེ་ལ་དུར་ཁྲོད་ཀྱི་སོལ་བ་ལ་སྔགས་ལན་ཅིག་བཟླས་ཏེ་བརྡེག་པའམ། ཡང་ན་སྒྲུབ་བྱ་དངོས་ལ་བསྣུན་ན་སོལ་བ་གང་ལ་ཕོག་པ་དེ་དེའི་མོད་ལ་མཐོན་པོ་ནས་དམའ་བར་ལྟུང་བའམ་གསོད་པར་བྱེད་དོ། །
ཐལ་བ་ལ་ལན་ཅིག་བཟླས་ནི་ཁྱོ་ཤི་བ་དང་ཆུང་མ་ལྷན་ཅིག་བསྲེགས་པའི་ཐལ་བ་ལ་སྔགས་སྤེལ་ཚིག་དང་བཅས་པ་ལན་ཅིག་བཟླས་ཏེ་བསྒྲུབ་བྱ་དངོས་སམ། དེའི་གཟུགས་བརྙན་ལ་བསྣུན་པས་གང་ལ་ཕོག་པ་དེ་དེའི་མོད་ལ་ཤ་ཟས་བཟུང་བ་སྟེ་དེའི་མོད་ལ་འཆི་བར་འགྱུར་རོ། ། ཡང་དུར་ཁྲོད་ཀྱི་སོལ་བ་ཞེས་པ་ལ་སོགས་པའི་དོན་ནི་དུར་ཁྲོད་ཀྱི་སོལ་བ་ལ་སྔགས་བཟླས་ནས་སྤང་ལེབ་བམ། རྩིག་པའམ་མཚན་མ་སྟེ། གཟའ་མིག་དམར་ལ་སོགས་པའི་གཟུགས་བརྙན་ནམ། མཚན་མ་རལ་གྲི་ལ་སོགས་པའི་ལྟེ་བ་ལ་བསྒྲུབ་བྱ་གང་གི་མིང་འཁོར་ལོ་ལ་བྲིས་པ་ལ་རབ་གནས་བྱས་ཏེ། ལས་ཀྱི་དུས་སུ་ཆེ་གེ་མོ་གྲ་ཧ་གྲ་ཧེནྟུ་ཞེས་པའི་སྤེལ་ཚིག་དང་བཅས་པ་བཟླས་ན་བསྒྲུབ་བྱ་དེ་གདོན་ཆེན་པོས་གཟུང་བར་འགྱུར་རོ། ། ཨ་ཏི་མུཀྟའི་ལྕུག་མ་ལ་སོགས་པའི་དོན་ནི། ཤིང་ཨ་ཏི་མུཀྟ་བྱ་བ་ཁ་དོག་དམར་ཞིང་མེ་ཏོག་དམར་པོ་ཅན་ཁྲུ་ཕྱེད་དང་གསུམ་ཙམ་དུ་སྐྱེ་བ་ཅིག་ཡོད་པ་དེ་བླངས་ཏེ། དང་པོ་རླུང་གི་ཕྱོགས་སུ་བཞག་ལ།
དེ་བླངས་ནས་དྲིའི་ཆུ་ལ་ཉིན་ཞག་བདུན་དུ་སྦངས་ཏེ། དེ་ལ་སྔགས་སྤེལ་ཚིག་དང་བཅས་པ་བཟླས་ནས་བསྒྲུབ་བྱ་དགུག་པར་བྱ་བ་དངོས་སམ། དེའི་གཟུགས་བརྙན་གང་ལ་བསྣུན་ན་བསྒྲུབ་བྱ་དེ་དེའི་མོད་ལ་སྒྲུབ་པ་པོའི་དྲུང་དུ་རླུང་གི་ཤུགས་བཞིན་དུ་མྱུར་བར་འོང་བར་འགྱུར་རོ། ། གསེག་མ་ལ་ལན་ཅིག་བཟླས་ནི་གསེག་མ་སྟེ་རྫ་ལ་འཁོར་ལོ་བྲིས་རབ་གནས་བྱས་ནས། ལས་སྦྱོར་གྱི་དུས་སུ་དེ་དུམ་བུར་བཅག་ལ་དེ་ལ་སྔགས་བཟླས་ནས་བསྒྲུབ་བྱ་དངོས་སམ། དེའི་གཟུགས་བརྙན་གང་ལ་བརྡེག་པ་དེ་རེངས་པར་འགྱུར་རོ། ། ཡང་སྦར་བསྣུན་པའི་གསེག་མ་རྣམས་བསྡུས་ཏེ་བསྒྲུབ་བྱ་དེ་གར་འདོད་པ་དེར་འཕངས་ན། གང་དུ་འདོད་པའི་ཡུལ་དེར་བསྒྲུབ་བྱ་འགྲོ་བའམ་སྐྲོད་པར་འགྱུར་རོ། ། གུ་གུལ་གྱི་བདུག་པ་ལ་ཞེས་པ་ནི་གུ་གུལ་དང་རའི་ཡན་ལག་ལྔའི་ཤ་བསྲེས་ལ་དུར་ཁྲོད་ཀྱི་མེ་ལ་བསྲེགས་བཞིན་སྔགས་བཟླས་ན། སེམས་ཅན་ཐམས་ཅད་དེ་བསྒྲུབ་བྱ་ལ་འབེབས་པར་འགྱུར་བ་ནི་ལུས་ངག་ཡིད་གསུམ་ལ་འབེབས་པ་ལུས་འདར་བ་ལ་སོགས་པ་དང༌།
ངག་སྨྲ་ཅོལ་དང༌། སེམས་སྨྱོ་བ་ལ་སོགས་པར་འགྱུར་རོ། ། ལག་པ་ལ་ལན་ཅིག་བཟླས་ནི་རང་གི་ལག་པ་གཡོན་པ་ལ་ཙནྡན་དཀར་པོས་འཁོར་ལོ་བྲིས་ཏེ་རབ་གནས་བྱས་ལ། ལན་ཅིག་བཟླས་ནི་སྔགས་ཟློས་ཤིང་རང་གི་ལག་པ་གཡས་པས་གཡོན་པ་བཀབ་སྟེ། དེ་ནས་ལག་པས་བསྒྲུབ་བྱ་ལ་བྱ་བས་ན་དུག་གིས་ཟིན་པའི་དུག་སོས་པར་བྱེད་དོ། ། དེ་ནས་ལག་པའི་འཁོར་ལོ་དེ་ཆུ་གཙང་མས་བཀྲུས་ལ་དེའི་ཆུས་བསྒྲུབ་བྱ་ལ་བྲན་ན་བསྒྲུབ་བྱ་དེ་བག་ཡོད་པས་དུས་ཐམས་ཅད་དུ་དུག་ལས་གྲོལ་བར་འགྱུར་རོ། ། མཁའ་འགྲོ་མས་རྒྱས་བཏབ་པ་ནི་རྨོངས་ཏེ་སྨྲ་མི་ཤེས་པ་ལ་སོགས་པར་སོང་བ་ལ། ལན་ཅིག་བཟླས་པའི་ཆུ་ནི་རང་གི་ལག་པ་ལ་འཁོར་ལོ་བྲིས་རབ་གནས་བྱས་ནས། དེ་ཆུས་བཀྲུས་ཏེ་སྔགས་བཟླས་པའི་ཆུས་བསྒྲུབ་བྱའི་ལུས་ལ་གཏོར་ན་སྔར་རེངས་པ་ལས་གྲོལ་བར་བྱེད་དོ། ། ཡང་ན་འདི་ནི་སྔར་གྱི་འབེབས་པ་དེ་གསོ་བར་གསུངས་ཏེ་བཤད་པ་སྔ་མ་མཆོག་ཏུ་བཟུང་ངོ༌། །

ཀ་ར་བཱི་རའི་ལྕུག་མ་ནི་ཤིང་ཀ་ར་བཱི་རའི་ལྕུག་མ་དམར་པོ་ཁྲུ་ཕྱེད་དང་གསུམ་པ་ལ་ལན་ཅིག་བཟླས་ནི་ཆེ་གེ་མོའི་མངལ་འཕོ་བར་གྱུར་ཅིག་ཅེས་སྤེལ་ཚིག་དང་བཅས་པ་ལྕུག་མ་དེ་ལ་བཟླས་ན་ལྕུག་མ་དེས་བསྒྲུབ་བྱ་དངོས་སམ། དེའི་གཟུགས་བརྙན་ལ་བསྣུན་ན་ཟླ་བ་རྡིབ་སྟེ་མངལ་དེར་མི་གནས་པ་ཙམ་མམ། མངལ་གང་དུ་འདོད་པ་དེར་འཕོ་བ་ནི་མིའི་མངལ་ནས་ཁྱི་ལ་སོགས་པར་སྐྱེ་བར་འགྱུར་རོ། ། དེ་ལྟར་ལས་ཀྱི་ཚོགས་རྣམས་བསྟན་ནས། གསུམ་པ་ཕན་ཡོན་བསྟན་པ་ལ་གཉིས་ལས། དང་པོ་ལྡོག་པའི་སྒོ་ནས་རྩ་བའི་སྔགས་ཀྱི་ཕན་ཡོན་བསྟན་པ་ནི། དཔལ་ལྡན་ཁྲག་འཐུང་ཞེས་པ་ལ་སོགས་པའི་ཚིགས་སུ་བཅད་པ་ཕྱེད་དང་གསུམ་གསུངས་ཏེ། དཔལ་ལྡན་ཁྲག་འཐུང་གསང་སྔགས་ནི་བཅོམ་ལྡན་འདས་ཀྱི་རྩ་བའི་སྔགས་ཡིན་ལ། དེ་མི་ཤེས་པ་ནི་དང་པོ་བླ་མས་རྗེས་སུ་གནང་བ། དེ་ནས་སྔགས་བཏུ་བ། དེ་ནས་བཟླས་པའི་ཐབས་མི་ཤེས་པར་དངོས་གྲུབ་གཉིས་ཐོབ་པར་འདོད་པའི་སྒྲུབ་པ་པོ་རྨོངས་པ་དེས་འབྲས་བུ་མི་ཐོབ་སྟེ།
དཔེར་ན་ཕུབ་མ་བརྡུངས་པས་འབྲས་བུ་མི་འབྱུང་བ་དང་མཚུངས་ཏེ། དེ་ལྟ་བུའི་རྩ་བའི་གསང་སྔགས་འདི་ནི་མེད་པ་ཡིན་ན། ཚེ་ཕྱི་མའི་དངོས་གྲུབ་དང་ཚེ་འདིའི་བདེ་བའམ། ཡང་ན་དངོས་གྲུབ་སྟེ་ཐུན་མོང་གི་དངོས་གྲུབ་དང་བདེ་བ་སྟེ་མཆོག་གི་དངོས་གྲུབ་དག་མི་སྟེ་སྒྲུབ་པ་པོ་དེས་འཐོབ་པར་མི་འགྱུར་རོ། ། རྩ་བའི་སྔགས་ཀྱི་གསང་སྔགས་འདི་ནི་མི་ཤེས་པར་རྣལ་འབྱོར་པ་ནི་རྣལ་འབྱོར་པར་འདོད་ཅིང་ཁས་ལེན་པ་དེའི་བཟླས་བསྒོམ་ལ་སོགས་པའི་ངལ་བ་ཐམས་ཅད་དོན་མེད་དོ། ། དེས་འབྲས་བུའི་དངོས་གྲུབ་གཉིས་འཐོབ་པར་མི་འགྱུར་རོ། ། གཉིས་པ་རྗེས་སུ་འགྲོ་བའི་སྒོ་ནས་ཕན་ཡོན་བསྟན་པ་ནི། གསང་སྔགས་འདི་ནི་ཞེས་པ་ལ་སོགས་པ་སྟེ། རྩ་བའི་སྔགས་ཀྱི་གསང་སྔགས་འདི་ནི་ཇི་ལྟར་འདོད་པ་སྤྱོད་པའི་སྒྲུབ་པ་པོ་དེ་ལ་དངོས་གྲུབ་གཉིས་པོ་ཐམས་ཅད་སྦྱིན་པར་བྱེད་པ་ཡིན་ནོ། ། གཞན་ཡང་དེ་བཞིན་གཤེགས་པས་གསུངས་པའི་ཕྱག་རྒྱ་སྟེ་དཔའ་མོ་དང༌།
སྔགས་ནི་དཔའ་བོ་ཡིན་ལ། དེ་དག་བསྒྲུབ་པའི་སྒྲུབ་པ་པོ་དེས་འབྲས་ཁར་མ་ལོ་ལེགས་ན་རྩྭ་ཕུབ་ཞར་ལ་འབྱུང་བ་ལྟ་བུའི་འབྲས་བུ་བཟའ་བཏུང་གི་སྟོན་མོ་དང༌། གཞན་ཡང་བཅུད་ཀྱིས་ལེན་པ་ལ་སོགས་པའི་གྲུབ་པ་བརྒྱད་ཀྱི་དངོས་གྲུབ་ཀྱང་འགྲུབ་པར་འགྱུར་རོ། ། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། བྱེ་བྲག་གི་མཚན་བཅོམ་ལྡན་འདས་ཀྱི་རྩ་བའི་སྔགས་ཀྱིས་ལས་ཀྱི་ཚོགས་ཀྱི་ཆོ་ག་སྟོན་པའི་ལེའུ་སྟེ། དགུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་དགུ་པའི་བཤད་པའོ།། །། དེ་ལྟ་རྩ་བའི་སྔགས་ཀྱི་ལས་བསྟན་ནས། དེ་ནས་ལེའུ་བཅུ་པས་ཀྱང་འབྲས་བུའི་གསང་བ་སྟོན་ཏེ།
དེ་ཡང་འཇིག་རྟེན་ལས་འདས་པའི་འབྲས་བུ་སྐུ་གསུམ་དང༌། འཇིག་རྟེན་པའི་དངོས་གྲུབ་རིན་པོ་ཆེ་བཞི་ལས་བཅོམ་ལྡན་འདས་ཀྱི་སྙིང་པོའི་ལས་ཚོགས་སྟོན་ལ། ཡང་སྐུ་གསུམ་པོས་སྐུ་གསུམ་ལམ་དུ་བྱེད་པའི་ལམ་གྱི་གསང་བ་ལེའུ་དང་པོའི་གསང་བ་མཆོག་ལ་སོགས་པའི་རྒྱས་པར་བཤད་པ་ཡང་སྟོན་ཏོ། ། ལེའུ་འདི་ལ་ཡང་གཞུང་དང་ལེའུའི་མཚན་གཉིས་ལས་དང་པོ་ལེའུའི་གཞུང་སྟོན། དེ་ལ་གཉིས་ལས་དང་པོ་སྐུ་གསུམ་སྟོན། དེ་ལ་སྐུ་གསུམ་ལས་དང་པོ་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་ལེའུ་དགུ་པ་བཤད་པའི་རྗེས་ལའོ། ། ཧེ་རུ་ཀ་ཞེས་པའི་ཧེས་ཆོས་ཀྱི་སྐུ་བསྟན། རུས་ལོངས་སྐུ།
ཀས་སྤྲུལ་སྐུ་བསྟན་ལ། གཉིས་མེད་སྦྱོར་ནི་འབྲས་བུའི་དང༌། ། ལམ་གྱི་སྐུ་གསུམ་དབྱེར་མེད་དུ་སྦྱོར་བའི་སྐུ་གསུམ་ལམ་དུ་བྱེད་པ་དེ། སྒྲུབ་པ་པོ་གང་གིས་ཤེས་པ་ཙམ་གྱིས་དངོས་གྲུབ་གཉིས་ཐོབ་པར་ཐེ་ཚོམ་མེད་པའི་སྐུ་གསུམ་པོ་དེ་བཤད་པར་བྱའོ། ། བཤད་ཚུལ་གཉིས་པ་ནི། ཧེ་སྒྲུབ་པ་པོའི་སེམས། རུ་ངག ཀ་ལུས་ཏེ། དེ་གསུམ་དང་འབྲས་བུ་སྐུ་གསུམ་གཉིས་སུ་མེད་པར་སྦྱོར་བ་གང་གིས་ཤེས་པ་ཙམ་གྱིས་དངོས་གྲུབ་འགྲུབ་པར་ཐེ་ཚོམ་མེད་པའི་སྐུ་གསུམ་པོ་དེ་བཤད་པར་བྱའོ་ཞེས་པའི་དོན་ཏོ། ། ད་ནི་གཉིས་པ་སྐུ་གསུམ་གྱི་བཤད་པ་དངོས་སྟོན་པ་ལ།
འདི་ལ་བཤད་པ་གཉིས་སུ་གསུངས་ཏེ། རྟོགས་པ་ཡས་ཀྱིས་འཆར་བའི་འབྲས་བུའི་དབང་དུ་བྱས་པ་དང༌། སྒྲུབ་པ་པོས་ལམ་ཉམས་སུ་ལེན་པའི་དབང་དུ་བྱས་པའོ། ། དང་པོ་ནི་འབྲས་བུ་མངོན་དུ་བྱས་པའི་ཚེ། དང་པོ་ཆོས་སྐུ་མངོན་དུ་བྱེད་པས་དེ་ཚིག་གསུམ་གྱིས་སྟོན་པ་ནི། ཆོས་ཀྱི་སྐུའི་ཞེས་པ་ལ་སོགས་པས་སྟོན་ཏེ། དེ་ཡང་ཆོས་ཀྱི་སྐུ་ནི་སྟོང་པ་དང་སྙིང་རྗེ་དབྱེར་མེད་པ་ཡིན་ལ། ལུས་ཅན་ནི་དེའི་རང་བཞིན་ཅན་ནོ། ། དེ་ལྟ་བུའི་འབྲས་བུ་ཆོས་སྐུ་དེར་གང་གི་ཚེ་སྒྲུབ་པ་པོ་འགྱུར་བ་དེའི་ཚེ་ངས་དེ་ལ་ཆོས་ཀྱི་སྐུ་ཞེས་བཤད་དོ། ། ལོངས་སྤྱོད་རྫོགས་སྐུ་ནི།
ཆོས་སྐུ་དེའི་ཐུགས་རྗེ་ལས་བྱུང་བ་འོག་མིན་ན་བཞུགས་པ་ས་བཅུ་ལ་བཞུགས་པའི་བྱང་ཆུབ་སེམས་དཔའ་རྣམས་ལ་སྣང་བའོ། ། དེའི་ལུས་ཅན་ནི་མཚན་དང་དཔེ་བྱད་ཀྱིས་བརྒྱན་པ། ཁ་སྦྱོར་གྱི་ཡན་ལག་དང་ལྡན་པར་བཞུགས་པའོ། ། གང་གི་ཚེ་སྒྲུབ་པ་པོས་དེ་ཐོབ་པར་འགྱུར་བ་དེའི་ཚེ་ལོངས་སྤྱོད་རྫོགས་པའི་སྐུ་ཞེས་སྨྲའོ། ། སྤྲུལ་པའི་སྐུ་ནི་ཆོས་སྐུ་དང་ལོངས་སྐུ་གཉིས་ཀྱི་ཐུགས་རྗེ་ལས་བྱུང་བ་སྟེ། གཙོ་བོར་འཛམ་བུ་གླིང་གི་ཞིང་སྐྱེས་ལ་བྱ་ལ། དེའི་ལུས་ཅན་ནི་སྐུ་མི་འདྲ་བ་དུ་མར་སྤྲུལ་ནས་སེམས་ཅན་གྱི་དོན་བྱེད་པ་སྟེ། གང་གི་ཚེ་སྒྲུབ་པ་པོས་དེ་ཐོབ་པར་འགྱུར་བ་དེའི་ཚེ་སྤྲུལ་པའི་སྐུ་ཞེས་ངས་བཤད་དོ། ། གསུམ་པ་སྐུ་གསུམ་གྱི་མཇུག་བསྡུ་བ་ནི། ཆོས་ཏེ་ཆོས་ཀྱི་སྐུ་སྟོང་པ་དང་སྙིང་རྗེ་དབྱེར་མེད།
ལོངས་སྤྱོད་རྫོགས་པ་ནི་ལོངས་སྐུ་མཚན་དང་དཔེ་བྱད་འབར་བ། སྤྲུལ་པ་ནི་སྤྲུལ་སྐུ་སྐུ་མི་འདྲ་བ་སྣ་ཚོགས་སུ་སྤྲུལ་པ་སྟེ། དེ་ལྟ་བུའི་འབྲས་བུའི་སྐུ་གསུམ་ཡང་དག་ཐོབ་པར་གདོན་མི་ཟའོ། ། གཉིས་པ་སྒྲུབ་པ་པོས་ལམ་ཉམས་སུ་ལེན་པའི་དབང་དུ་བྱས་པའི་ལམ་གྱི་སྐུ་གསུམ་ལ་བསྐྱེད་པའི་རིམ་པ་ལ་སྦྱར་བ་དང༌། རྫོགས་པའི་རིམ་པ་ལ་སྦྱར་བ་གཉིས་ལས། དང་པོ་བསྐྱེད་པའི་རིམ་པ་དང་སྦྱར་བ་ལ་ལྔ་ལས། དང་པོ་མངོན་པར་རྟོགས་པ་རྫོགས་པ་ཅིག་ལ་སྐུ་གསུམ་དུ་སྦྱར་བའི་དབང་དུ་བྱས་ན་བསྐྱེད་ཚུལ་ལྷ་མངལ་སྐྱེས་དང༌། སྒོང་སྐྱེས་གང་ཡང་རུང་བ་ཅིག་གིས་སྐྱེད་པའི་དབང་དུ་བྱས་ནས་གཞུང་མས་བཟློག་ཏུ་སྦྱར་བར་བྱ་སྟེ། སྤྲུལ་པའི་སྐུའི་ལུས་ཅན་ནི་ཕྱིའི་དཀྱིལ་འཁོར་དག་པ་དང་བཅས་པ་སྤྲུལ་སྐུ་ལམ་དུ་བྱེད་པ་སྟེ། གང་གི་ཚེ་སྒྲུབ་པ་པོས་སྤྲུལ་སྐུ་བསྒོམ་པར་འགྱུར་བ་དེའི་ཚེ་སྤྲུལ་པའི་སྐུ་ཞེས་ངས་བཤད་དོ། །
དེ་ལྟར་ཡང་ཀུན་ཏུ་སྤྱོད་པའི་རྒྱུད་ལས། དེ་ལྟར་སྤྲུལ་པར་ཤེས་ནས་སུ། ། ཞེས་གསུངས་པས་སོ། ། དེ་ནས་ལུས་ཀྱི་དཀྱིལ་འཁོར་ལྷ་སུམ་ཅུ་རྩ་བདུན་བསྒོམ་པ་ནི། ལོངས་སྤྱོད་རྫོགས་པའི་སྐུའི་ལུས་ཅན་དུ་གང་གི་ཚེ། སྒྲུབ་པ་པོ་བསྒོམ་པར་འགྱུར་བ་དེའི་ཚེ། ལོངས་སྤྱོད་རྫོགས་པའི་སྐུ་བསྒོམ་པ་ཡིན་པར་སྨྲའོ། ། དེ་ལྟར་ཡང་ཀུན་ཏུ་སྤྱོད་པའི་རྒྱུད་ལས། ལོངས་སྤྱོད་རྫོགས་པར་བཤད་པ་ནི། ། ཡི་གེ་ཉི་ཤུ་རྩ་བཞི་ནི། །
ལོངས་སྤྱོད་རྫོགས་པར་ཤེས་བྱ་སྟེ། ། ཞེས་གསུངས་པས་སོ། ། དེ་ནས་རྫོགས་པའི་རིམ་པ་བསྒོམ་པ་ཆོས་ཀྱི་སྐུ་ཡིན་པས། ཆོས་ཀྱི་སྐུའི་ལུས་ཅན་ནི་རྫོགས་པའི་རིམ་པ་གང་ཡང་རུང་བ་ཅིག་བསྒོམ་པ་སྟེ། གང་གི་ཚེ་སྒྲུབ་པ་པོ་ཆོས་ཀྱི་སྐུ་བསྒོམ་པར་འགྱུར་བ་དེའི་ཚེ་ངས་ཆོས་སྐུར་བཤད་དོ། ། དེའི་གཞུང་བསྡུ་བ་ནི། སྤྲུལ་པ་སྟེ་ཕྱིའི་དཀྱིལ་འཁོར་བསྒོམ་པ། ལོངས་སྤྱོད་རྫོགས་པ་ལུས་ཀྱི་དཀྱིལ་འཁོར་བསྒོམ་པ། ཆོས་དང་ནི་རྫོགས་པའི་རིམ་པ་བསྒོམ་པ་སྟེ། དེ་ལྟར་ཡང་ཀུན་ཏུ་སྤྱོད་པའི་རྒྱུད་ལས།
ཆོས་དང་ལོངས་སྤྱོད་སྤྲུལ་པ་ཡི། ། སྐུ་གསུམ་དག་ནི་རྣམ་བསྒོམ་པ། ། ཞེས་གསུངས་པས། དེ་ཡང་ལམ་དུ་སྐུ་གསུམ་བསྒོམས་པས་འབྲས་བུ་སྐུ་གསུམ་ཡང་དག་པར་ཐོབ་པར་གདོན་མི་ཟ། ཞེས་པའི་དོན་ནོ། ། གཉིས་པ་དཀྱིལ་འཁོར་གྱི་འཁོར་ལོ་རྫོགས་པར་བསྒོམ་པ་ཅིག་ལ་སྐུ་གསུམ་དང་སྦྱར་ན་བདེ་བ་ཆེན་པོའི་འཁོར་ལོ་དང༌། ཐུགས་ཀྱི་འཁོར་ལོ། ཆོས་ཀྱི་སྐུའི་ཚིག་གསུམ་དང་སྦྱར། གསུང་གི་འཁོར་ལོ་ལོངས་སྤྱོད་རྫོགས་སྐུ་ལ་སོགས་པའི་ཚིག་གསུམ་གྱིས་བསྟན། སྐུའི་འཁོར་ལོ་དང་དམ་ཚིག་གི་འཁོར་ལོ་སྤྲུལ་པའི་སྐུ་ལ་སོགས་པ་ཚིག་གསུམ་གྱིས་བསྟན།
དེའི་གཞུང་བསྡུ་བ་ནི་ཆོས་དང་ཐུགས་ཀྱི་འཁོར་ལོ། ལོངས་སྤྱོད་རྫོགས་པ་གསུང་གི་འཁོར་ལོ། སྤྲུལ་པ་ནི་ཞེས་པ་ནི་སྐུའི་དམ་ཚིག་གི་འཁོར་ལོ་བསྟན་ཏོ། ། གསུམ་པ་སྒྲུབ་པ་པོའི་བློའི་སྤྱོད་ཡུལ་རྫོགས་པ་ཅིག་ལ་སྐུ་གསུམ་དུ་སྦྱར་ན། སྒྲུབ་པ་པོའི་བློ་ལ་སྣང་བའི་ཕྱིའི་དཀྱིལ་འཁོར་དང་ལུས་ཀྱི་དཀྱིལ་འཁོར་གཉིས་ཀ་སྔགས་སྐྱེས་ཡིན་ཏེ། དེ་ཡང་འཛམ་བུའི་གླིང་གི་སྤྲུལ་སྐུ་ཞིང་སྐྱེས་ལས་བྱུང་བས་སྤྲུལ་པའི་སྐུའི་ཚིག་གསུམ་དང་སྦྱར། ཞིང་སྐྱེས་སྤྲུལ་སྐུ་དེ་འོག་མིན་གྱི་ལྷན་སྐྱེས་ལས་བྱུང་ཞིང༌། ཞིང་སྐྱེས་དེ་ལྷན་སྐྱེས་ལོངས་སྐུ་དང་ཐ་མི་དད་དུ་ཞེན་པ་བྱེད་པས་ལོངས་སྤྱོད་རྫོགས་པའི་ཚིག་གསུམ་དང་སྦྱར། ལོངས་སྐུ་དེ་ཆོས་ཀྱི་སྐུ་སྟོང་པ་དང་སྙིང་རྗེ་དབྱེར་མེད་ལས་བྱུང་བ། ཆོས་ཀྱི་སྐུའི་ཚིག་གསུམ་དང་སྦྱར།
དེའི་གཞུང་བསྡུ་བ་ནི། ཆོས་དང་ལ་སོགས་པའི་ཚིག་གཉིས་ཀྱིས་བསྟན་ཏོ། ། སློབ་དཔོན་ཀཾ་པ་ལ་ལྟར་བཞི་པ་འཁོར་ལོ་གསུམ་གཙོ་བོ་འཕོ་བའི་དབང་དུ་བྱས་ནས་རེ་རེས་གཙོ་བོ་བྱས་ཏེ། གཉིས་པོ་ཕལ་པའི་ཚུལ་དུ་བྱས་པའི་དཀྱིལ་འཁོར་གསུམ་སྐུ་གསུམ་དང་སྦྱར་ན། དབུས་ཀྱི་གཙོ་བོས་སྐུ་མདོག་ནག་པོར་བྱས་ཏེ། ཐུགས་ཀྱི་འཁོར་ལོ་ནང་དུ་བྱུང་བའི་ཚེ། ཐུགས་ཀྱི་འཁོར་ལོ་གཙོ་བོ་གཉིས་པོ་ཕལ་ཕར་འགྲོ་བ་ཡིན་པས། དེ་ཆོས་ཀྱི་སྐུ་ལ་སོགས་པའི་ཚིག་གསུམ་དང་སྦྱར། དེའི་བར་ན་གནས་པའི་གསུང་གི་འཁོར་ལོ་ལོངས་སྐུ་དང་སྦྱར། ཕྱིའི་སྐུའི་འཁོར་ལོ་སྤྲུལ་སྐུ་དང་སྦྱར་རོ། །
ཡང་དབུས་ཀྱི་གཙོ་བོ་སྐུ་མདོག་དམར་པོ་བྱུང་ནས་གསུང་གི་འཁོར་ལོ་ནང་དུ་བྱུང་བའི་ཚེ་གསུང་གི་འཁོར་ལོ་ལོངས་སྐུ། ཐུགས་ཀྱི་འཁོར་ལོ་བར་དུ་འབྱུང་བས་ཆོས་སྐུ། སྐུའི་འཁོར་ལོ་ཕྱིར་འབྱུང་བས་སྤྲུལ་སྐུ་དང་སྦྱར་རོ། ། ཡང་གཙོ་བོ་སྐུ་མདོག་དཀར་པོ་བྱུང་སྟེ་སྐུའི་འཁོར་ལོ་ནང་དུ་བྱུང་བའི་ཚེ་སྤྲུལ་སྐུ། བར་གྱི་གསུང་གི་འཁོར་ལོ་ལོངས་སྐུ། ཕྱིའི་ཐུགས་ཀྱི་འཁོར་ལོ་ཆོས་སྐུ་དང་སྦྱར། དེ་དག་གི་གཞུང་བསྡུ་བ་ནི། ཆོས་དང་ལ་སོགས་པའི་ཚིག་གཉིས་དང་སྦྱར་རོ། ། ལྔ་པ་བཤད་པའི་རྒྱུད་ཨ་བྷི་དྷ་ན་ནས་བཤད་པ་ལྟར། གཙོ་བོའི་སྙིང་པོ་ཡི་གེ་ཉི་ཤུ་རྩ་གཉིས་པའི་སྒྲུབ་ཐབས་རང་ལ་ཆོ་ག་རྒྱས་བསྡུས་གསུམ་ལ་སྐུ་གསུམ་དུ་བཞག་པའང་ཡོད་དེ།
དེ་ནི་དེ་ཉིད་ལས་ཤེས་པར་བྱའོ། ། གཉིས་པ་རྫོགས་པའི་རིམ་པ་དང་སྦྱར་བ་ལ་གཉིས་ལས། དང་པོ་སཾ་པུ་ཊ་ནས་བཤད་པ་ལྟར། ཕྱག་རྒྱ་བཞིའི་རྫོགས་རིམ་ལ་སྐུ་གསུམ་དང་སྦྱར་ན། སྤྲུལ་པའི་སྐུའི་ཚིག་གསུམ་གྱིས་ལས་ཀྱི་ཕྱག་རྒྱའི་རྫོགས་རིམ་བསྟན། ལོངས་སྤྱོད་རྫོགས་པ་ལ་སོགས་པའི་ཚིག་གསུམ་གྱིས་ཆོས་ཀྱི་ཕྱག་རྒྱ་བསྒོམ་པ་བསྟན། ཆོས་ཀྱི་སྐུའི་ཚིག་གསུམ་གྱིས་ཕྱག་རྒྱ་ཆེན་པོ་རྟོགས་པར་བསྟན་ཏོ། ། ཏི་པ་ན་ནས་བཤད་པ་གཞན་དུ་ཡང་སྣང་སྟེ། དེ་ནི་སློབ་དཔོན་རྡོ་རྗེ་དྲིལ་བུ་པའི་རིམ་པ་ལྔ་པ་ནས་བཤད་པ་ལྟར་ཤེས་པར་བྱ་བའམ། སཾ་པུ་ཊ་ནས་བཤད་པ་ལྟར་ཤེས་པར་བྱའོ། །
གཉིས་པ་རྫོགས་པའི་རིམ་པ་རིམ་པ་བཞི་དང་སྦྱར་བ་ནི། སྤྱི་བོ་ནས་སྙིང་གའི་བར་གྱིས་དགའ་བ་དང༌། མཆོག་དགའི་ཉམས་མྱོང་སྐྱེས་པ་དེ་ལོངས་སྤྱོད་རྫོགས་པའི་ཚིག་གསུམ་དང་སྦྱར། སྙིང་ག་ནས་ལྟེ་བའི་བར་གྱི་དགའ་བྲལ་གྱི་ཉམས་སུ་མྱོང་བ་དང་སྤྲུལ་སྐུར་སྦྱར། ལུས་ཐམས་ཅད་བདེ་སྟོང་གིས་ཁྱབ་པ་ལྷན་ཅིག་སྐྱེས་པའི་ཡེ་ཤེས་ཀྱི་ཉམས་མྱོང་ཆོས་སྐུ་དང་སྦྱར། དེ་གཉིས་ཀའི་གཞུང་བསྡུ་བ་ཡང་སོ་སོའི་བཤད་པ་དང་སྦྱར་བར་ཤེས་པར་བྱ་སྟེ། ལམ་དང་སྦྱར་བ་ཐམས་ཅད་ཀྱི་སྤྱི་གཞུང་བསྡུ་བ་ནི། དེ་ལྟ་བུའི་སྐུ་གསུམ་ལམ་དུ་བྱེད་པས་འབྲས་བུ་ཧེ་རུ་ཀ་དངོས་གྲུབ་འགྲུབ་པར་འགྱུར་བ་འདི་ལ་ཐེ་ཚོམ་མེད་ཅེས་པའི་དོན་ཏོ། ། དེ་ལྟར་མཆོག་གི་དངོས་གྲུབ་སྐུ་གསུམ་སྒྲུབ་པ་བསྟན་ནས། ད་ནི་གཉིས་པ་བཅོམ་ལྡན་འདས་ཀྱི་སྙིང་པོའི་སྔགས་ལ་བརྟེན་ནས་ཐུན་མོང་གི་དངོས་གྲུབ་ཀྱི་འབྲས་བུའི་གསང་བ་སྒྲུབ་པ་བསྟན་པའི་ཕྱིར།
གསང་སྔགས་འདིའི་ཞེས་པ་ལ་སོགས་པ་སྨོས་ཏེ། དེ་ལ་ཡང་གཉིས་ལས། དང་པོ་བཤད་པར་དམ་བཅའ་བ་ནི་གསང་སྔགས་འདིའི་སྙིང་པོ་ནི་བཅོམ་ལྡན་འདས་ཀྱི་སྙིང་པོ་ཡི་གེ་ཉི་ཤུ་རྩ་གཉིས་པའོ། ། བཤད་ཀྱིས་ཞེས་པ་ནི་དེ་ལ་བརྟེན་ནས་ལས་ཀྱི་ཚོགས་ཀྱི་དངོས་གྲུབ་སྒྲུབ་པ་ངས་བཤད་ཀྱིས། མ་འོངས་པའི་བདེ་མཆོག་གི་སྒྲུབ་པ་པོ་རྣམས་རྩེ་གཅིག་པའི་ཡིད་ཀྱིས་ཉོན་ཅིག་ཅེས་གདམས་པ་མཛད་པའོ། ། དེ་ཉིད་གང་ཞེ་ན། སྙིང་པོ་བཟླས་པ་ལ་སོགས་པའི་དོན་ནི། དང་པོ་སྙིང་པོའི་སྔགས་ལ་བསྙེན་པ་འབུམ་ཚོ་བཞི་སྔོན་དུ་སོང་བས། འོག་ནས་འབྱུང་བ་བཞིན་སྐྱེ་བ་བདུན་པ་བཙལ་ལ། དེའི་གོ་རོ་ཙ་ན་བླངས་ཏེ་རང་གི་དཔྲལ་བར་ཐིག་ལེ་བྱས་ལ།
སྙིང་པོའི་སྔགས་བཟླས་པ་བྱས་པས་ནམ་མཁའ་ལ་དཔག་ཚད་བྱེ་བ་ལ་སོགས་པ་འཕགས་པར་འགྱུར་ཞིང༌། སུམ་ཅུ་རྩ་གསུམ་གྱི་གནས་ལ་སོགས་པར་འགྲོ་བ་དང༌། དེ་ནས་སླར་འོང་ནུས་པར་འགྱུར་རོ། ། གཟུགས་བརྒྱ་སྟོང་དུ་མར་བྱེད་པ་ནི་གོ་རོ་ཙ་ན་དེ་ཉིད་དང༌། བ་ལང་ལ་སོགས་པ་གང་གི་གཟུགས་འཛིན་པར་འདོད་པ་དེའི་གོ་རོ་ཙ་ན་གང་རྙེད་པ་དང་བསྲེས་ནས། དཔྲལ་བར་ཐིག་ལེ་བྱས་ན་གཟུགས་བརྒྱ་སྟོང་དུ་མར་སྟོན་པར་བྱེད་ནུས་པར་འགྱུར་རོ། ། གལ་ཏེ་མ་རྙེད་ན་ཐོད་པ་སྣ་ཚོགས་བཙལ་བའི་ནང་དུ་ས་བླུགས་པ་ལ་ཆུས་བྲན་ཏེ། ཡུངས་ཀར་བསྐྱེད་ལ་དེ་སྨིན་པ་དང་ས་ལ་མ་ལྷུང་བར་བླངས་ཏེ་མ་འདྲེས་པར་སྔར་གྱི་ཐོད་པ་སྣ་ཚོགས་ཀྱི་ནང་དུ་བཞག་ནས་སྙིང་པོའི་སྔགས་བཟླས་ན། གཟུགས་དུ་མར་སྟོན་པར་བྱེད་དོ། ། ཁང་བཟངས་དང༌།
ཤིང་དང༌། ཁྱིམ་ལ་འཛེགས་པ་ལ་སོགས་པ་ནི་འཁྲུལ་འཁོར་ལ་བརྟེན་པའི་ལས་ཚོགས་ཏེ། དེ་ཡང་བ་རུ་རའི་ཤིང་ལ་ཡི་གེ་ཉི་ཤུ་རྩ་གཉིས་པའི་འཁོར་ལོ་ཇི་ལྟ་བ་བཞིན་བྲིས་ལ་རབ་གནས་བྱས་ནས་རང་གི་ལུས་ལ་གྱོན་ཏེ། ཁང་བཟངས་དང་ཤིང་དང་ཁྱིམ་ལ་སོགས་པ་ལ་འཛེགས། དེ་ནས་རང་གང་ཡིད་ལ་འདོད་པའི་མིའི་བུ་མོ་ལ་སོགས་པའི་རྣལ་འབྱོར་མ་རྣམས་དང་ལྷན་ཅིག་དཔག་ཚད་བྱེ་བའི་བར་དུ་འགྲོ་བར་འགྱུར་བ་དང༌། ནམ་མཁའ་ལ་འགྲོ་ཞིང་སླར་འོང་ལ། དེ་ནི་དེ་ལྟར་འགྲུབ་ངེས་པ་ལས་གཞན་དུ་མི་འགྲུབ་པར་མི་འགྱུར་རོ། ། ཡང་རང་གི་དཔྲལ་བར་སྐྱེ་བ་བདུན་པ་ལ་སོགས་པའི་གོ་རོ་ཙ་ནའི་ཐིག་ལེ་བྱས་པས་རང་འདོད་ན་ལུས་སྣང་བར་འགྱུར་ཞིང༌། ཡང་རང་ཉིད་འདོད་ན་རང་གི་ལུས་མི་སྣང་བར་འགྱུར་རོ། ། ཡང་སེམས་ཅན་སྣ་ཚོགས་ཀྱི་གོ་རོ་ཙ་ནས་དཔྲལ་བར་ཐིག་ལེ་བྱས་པས།
རང་ཉིད་འདོད་ན་བྱིས་པ་ལ་སོགས་པ་གང་དང་གང་འདོད་པའི་གཟུགས་འཛིན་པར་འགྱུར་ཏེ། འདི་ནི་གཞན་དག་གསང་སྔགས་ཀྱི་ཐེག་པ་ལ་དད་ཅིང་གཞུག་པའི་དོན་དུ་བྱེད་པ་ཡིན་གསུང་ངོ༌། ། ཚིག་འཕྲོག་པ་ལ་སོགས་པ་ཡང་འཁྲུལ་འཁོར་ལ་བརྟེན་པའི་ལས་ཚོགས་ཡིན་ཏེ། དེ་ཡང་བྲི་བའི་གཞི་གྲོ་ག་ལ་སྣག་ཚ་ལན་ཚྭ་དང༌། སྐེ་ཚེ་ལ་སོགས་པས་དབུས་སུ་པདྨ་འདབ་བརྒྱད་དུ་བྲིས་ལ། དེ་ལ་མུ་ཁྱུད་ཀྱིས་བསྐོར་ལ། དེ་ལ་དབྱངས་ཡིག་གཡོན་སྐོར་དུ་དགོད། དེའི་ཕྱི་རོལ་དུ་འཁོར་ལོ་རྩིབས་བཅུ་དྲུག་པ་བྲིས་ལ། དེ་ལ་ཡང་མུ་ཁྱུད་ཀྱིས་བསྐོར་ཏེ། དེ་ལ་ཀཱ་ལི་གཡས་སྐོར་དུ་དགོད།
རྩིབས་བཅུ་དྲུག་པ་ལ་ཡི་གེ་ཉི་ཤུ་རྩ་གཉིས་ཀྱི་ཨོཾ་ཤྲཱི་ལ་སོགས་པ་ཡི་གེ་བཅུ་དྲུག་གཡོན་སྐོར་དུ་དགོད། ནང་གི་པདྨ་འདབ་བརྒྱད་ཀྱི་ཕྱོགས་བཞིའི་འདབ་མ་ལ་ཡི་གེ་བཞི་གཡོན་སྐོར་དུ་དགོད། མཚམས་བཞིར་བསྒྲུབ་བྱའི་མིང་དང་ཚིག་འཕྲོག་པ་ལ་སོགས་པ་གང་འདོད་པའི་ལས་སྤེལ་ལ་དགོད། དབུས་ཀྱི་ལྟེ་བ་ལ་སྭཱ་ཧཱ་གཉིས་དགོད། དེ་ནས་དེ་ལ་རབ་ཏུ་གནས་པ་བྱ་བ་སྔོན་དུ་འགྲོ་བས། བསྒྲུབ་བྱའི་གཟུགས་བརྙན་བྱས་པའི་སྙིང་གར་བཅུག་ལ་ཚིག་འཕྲོག་པར་འདོད་པ་དེའི་ལྕེ་ལ་མི་རུས་ཀྱི་ཚེར་མ་རྣོན་པོ་ཐམ་མེ་བཙུགས་ལ། ཨ་མུ་ཀ་སྱ་ཝཱ་ཀ་ཨ་བ་ཧ་ར་ཡེད་ཅེས་བྱ་བ་ལ་སོགས་པའི་སྤེལ་ཚིག་དང་བཅས་པའི་སྙིང་པོ་བཟླས་ན་ཕ་རོལ་པའི་ཚིག་འཕྲོག་པ་སྨྲ་མི་ཤེས་པར་རོ། ། དེ་བཞིན་དུ་མིག་ལ་སོགས་པ་ལ་ཚེར་མ་བཙུགས་ཏེ་སྤེལ་ཚིག་དང་བཅས་པའི་སྔགས་བཟླས་ན། མཐོང་བ་འཕྲོག་པ་མིག་གིས་གཟུགས་མི་མཐོང་བ་དང༌། རྣ་བ་འཕྲོག་པ་སྒྲ་མི་ཐོས་པ་དང༌།
སྣ་འཕྲོག་པ་དྲི་མི་ཚོར་བ་དང༌། ལྕེ་འཕྲོག་པ་རོ་མི་ཚོར་བར་བྱེད་དོ། ། གང་གི་འདོད་པའི་ཁྲག་འདྲེན་པར་བྱེད་པ་ནི་དེའི་སྦྱོར་བ་སྔར་ལེའུ་དགུ་པར་བཤད་པ་དང་འདྲ་ལ། སྔགས་ཁྱད་པར་དུ་འདིའི་སྙིང་པོས་བྱའོ། ། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། ལེའུ་འདིའི་བྱེ་བྲག་གི་མཚན་སྐུ་གསུམ་འགྲུབ་པ་ནི་ལེའུའི་སྟོད་ཀྱི་མཚན་ཡིན་ལ། སྙིང་པོའི་སྔགས་ཀྱི་ལས་ཚོགས་ཀྱི་ཆོ་གའི་ལེའུ་ནི་སྨད་ཀྱི་མཚན་ཏེ། བཅུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅུ་པའི་བཤད་པའོ།། །།
དེ་ལྟར་སྐུ་གསུམ་བསྒྲུབ་པའི་སྒོ་ནས་སྙིང་པོའི་ལས་ཚོགས་བསྟན་ནས། དེ་གྲུབ་ཀྱང་ལས་གཞན་བསྟན་པར་བྱ་བའི་ཕྱིར་ལེའུ་བཅུ་གཅིག་པ་སྟོན་ཏེ། དེ་ལ་ལེའུ་འདིས་སྙིང་པོའི་ལས་ཚོགས་ཐུན་མོང་གི་དངོས་གྲུབ་སྒྲུབ་པའི་ཐབས་སྐྱེ་བ་བདུན་པའི་མཚན་ཉིད་བརྟག་པ་བསྟན་པ་ལས། དེ་ཡང་ལེའུ་བཅུ་གཅིག་པ་འདིས་མཚན་ཉིད་བརྟག་པ་མདོར་བསྟན། འོག་གི་ལེའུ་བཞི་བཅུ་རྩ་དགུ་པས་མཚན་ཉིད་བརྟག་པ་རྒྱས་པར་བཤད། འོག་གི་ལེའུ་བཅུ་བཞི་པས་སྡེ་སྒྲུབ་པར་སྟོན་ཏེ། དེ་ལྟར་ལེའུ་གསུམ་གྱིས་སྟོན་ཏེ། ལེའུ་འདི་ལ་ཡང་ལེའུའི་གཞུང་དང༌། ལེའུའི་མཚན་གཉིས་ལས། དང་པོ་ལ་གསུམ་ལས།
དང་པོར་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་ལེའུ་བཅུ་པ་བཤད་པའི་རྗེས་ལའོ། ། གཞན་ཡང་ནི་སྔར་གྱི་ལེའུ་བཅུ་པའི་ལས་ལས་གཞན་དུ་གྱུར་པའོ། ། སྒྲུབ་པ་པོས་ནི་སྙིང་པོ་ལ་བརྟེན་ནས་གཙོ་བོར་སྒྲུབ་པའི་སྒྲུབ་པ་པོ་དེ་གང་ཞིག་ནི་སྔར་གྱི་འཁྲུལ་འཁོར་ལ་སོགས་པས་ལས་ཚོགས་མ་གྲུབ་ན། སྐྱེ་བ་བདུན་པའི་གོ་རོ་ཙ་ན་བསྟེན་པ་ཙམ་གྱིས་ནི་འདིས་དངོས་གྲུབ་མི་འགྲུབ་མི་སྲིད་པས་ན། དངོས་གྲུབ་ལ་མྱུར་དུ་འཇུག་པ་ཞེས་བྱའོ། ། དངོས་གྲུབ་ཐོབ་ཐབས་ནི་སྔར་མ་གྲུབ་ན། འདིས་སྤོགས་པའི་སྒོ་ནས་ཐོབ་པར་བྱེད་པའི་ཐབས་བཤད་པར་བྱའོ། ། གཉིས་པ་མིའི་སྐྱེ་བ་བདུན་པའི་མཚན་ཉིད་བསྟན་པ་ནི།
འདིར་མཚན་ཉིད་ལྔ་བསྟན་པ་ལས། དང་པོ་ནི་སྐྱེ་བ་བདུན་པའི་སྐྱེས་བུ་གང་གི་ལུས་ཀྱི་རྡུལ་གླ་རྩི་ལ་སོགས་པའི་དྲི་ཞིམ་པར་འགྱུར་བ་དང༌། གཉིས་པ་ཚིག་སྨྲ་བ་ཐམས་ཅད་བདེན་པར་སྨྲ་བ་དང༌། གསུམ་པ་གཞན་གྱི་མིག་འབྱེད་འཛུམས་བདུན་གྱི་བར་དུ་ཡུན་རིང་པོར་མིག་མི་འཛུམས་པ་དང༌། བཞི་པ་གཞན་ལ་ཁྲོ་བ་མེད་པར་འགྱུར་བ་དང༌། མཚན་ཉིད་ལྔ་པ་དེའི་ཁ་དང་སྣ་ནས་དབུགས་འབྱུང་བའི་ཚེ་ག་པུར་ལ་སོགས་པའི་དྲི་ཞིམ་པོར་བྱུང་བ་དེ་ནི་སྐྱེ་བ་བདུན་དུ་སྐྱེ་བ་གཞན་གྱིས་བར་མ་ཆོད་པར་མིར་འགྱུར་བ་ཡིན་ཏེ། དེ་ནི་སྐྱེ་བ་བདུན་པའི་མཚན་ཉིད་དོ། ། གསུམ་པ་དེའི་གོ་རོ་ཙ་ན་ལ་བརྟེན་ནས་ལས་བསྒྲུབ་པ་ཕན་ཡོན་དང་བཅས་པ་བསྟན་པ་ནི། དེ་ལ་སྒྲུབ་པ་པོའི་སྣས་མནམ་ན་དེའི་སྙིང་གའི་ནང་ལ་བརྟེན་པའི་གོ་རོ་ཙ་ན་ཡོད་དེ། དེ་བླངས་པ་ལ་ཞེས་པ་བླང་ཐབས་ནི།
པཎྜི་ཏ་བགྲེས་པོ་རྣམས་ཀྱི་བཞེད་པས་དེ་བྱང་ཆུབ་སེམས་དཔའ་ཡིན་པས་དེ་ལ་སྒྲུབ་པ་པོས་བསྙེན་བཀུར་བྱས་ཏེ་གསོལ་བ་བཏབ་པས། དེས་ལུས་སྟེར་བ་ཡིན་གསུངས་ལ། བླ་མ་བལ་པོ་ཀ་ན་ཀ་ཤྲཱི་ཆེན་པོའི་རྗེས་སུ་འབྲངས་ནས་དེ་བསྒྲལ་བའི་ཐབས་དགོས་པར་བཞེད་དོ། ། དེ་གཉིས་གང་གི་ལྟར་ཡིན་ཡང་དང་པོ་དེའི་གོ་རོ་ཙ་ན་བླངས་ལ། བསྙེན་པ་སྔོན་དུ་སོང་བས་དེ་ལ་དཔལ་ཧེ་རུ་ཀའི་སྙིང་པོའི་སྔགས་བརྒྱ་རྩ་བརྒྱད་བཟླས་ནས་རང་གི་དཔྲལ་བར་ཐིག་ལེ་བྱས་ནས། སྟེང་སྟེ་མཁའ་སྤྱོད་དུ་ལྡིང་བར་འགྱུར་ཞིང༌། དཔག་ཚད་བྱེ་བར་ཡང་སྐད་ཅིག་གིས་འགྲོ་བར་ནུས་པར་འགྱུར་རོ། ། དེའི་ཤ་སྒྲུབ་པ་པོས་ཟོས་པ་ཙམ་གྱིས་དུས་གསུམ་མཁྱེན་པའི་ཡེ་ཤེས་ཅན་ཏེ་མངོན་ཤེས་དང་ལྡན་པར་འགྱུར་རོ། ། དེ་ལས་རྐང་མགྱོགས་ཀྱི་དངོས་གྲུབ་འབྱུང་བ་ནི་དཔག་ཚད་ལྔ་བཅུར་སོང་ནས་ཉིན་མཚན་གཅིག་གིས་སླར་འོང་བར་འགྱུར་རོ། ། ལྷའི་ལུས་ནི་སྐྲ་དཀར་དང་གཉེར་མ་ལ་སོགས་པ་མེད་པའམ།
མངོན་ཤེས་དང་ལྡན་པའི་ལུས་ཀྱང་ཐོབ་པར་འགྱུར་རོ། ། དཔལ་ཧེ་རུ་ཀའི་སྙིང་པོ་ལ་བརྟེན་ནས་སྐྱེ་བ་བདུན་པ་སྒྲུབ་པ་གང་གིས་ཤེས་པ་དེ་རང་དངོས་གྲུབ་གང་དང་གང་འདོད་པ་དེ་དང་དེ་ཚེགས་མེད་པར་ཐོབ་པར་འགྱུར་རོ། ། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། ལེའུ་འདིའི་བྱེ་བྲག་གི་མཚན་ནི་མིའི་སྐྱེ་བ་བདུན་པའི་མཚན་ཉིད་དང༌། དེའི་གོ་རོ་ཙ་ན་ལ་བརྟེན་པའི་ཆོ་ག་དང་ཕན་ཡོན་གྱི་ལེའུ་སྟེ། བཅུ་གཅིག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅུ་གཅིག་པའི་བཤད་པའོ།། །། ལེའུ་བཅུ་གཉིས་པས་འབྲས་བུའི་གསང་བ་རིན་པོ་ཆེ་བཞི་ལས། བཅོམ་ལྡན་འདས་ཀྱི་ཉེ་བའི་སྙིང་པོ་ལ་བརྟེན་ནས་ལས་ཚོགས་ཉི་ཤུ་རྩ་དྲུག་སྒྲུབ་པ་སྟོན་ཏེ།
ལེའུ་འདི་ལ་ཡང་ལེའུའི་གཞུང་དང་ལེའུའི་མཚན་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས་དང་པོར་བཤད་པར་དམ་བཅའ་བ་སྔགས་ཀྱི་ཆེ་བ་དང་བཅས་ཏེ་བསྟན་པ་ནི་དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་ལེའུ་བཅུ་གཅིག་པའི་སྙིང་པོའི་ལས་བཤད་པའི་རྗེས་ལའོ། ། བཅོམ་ལྡན་འདས་ཀྱི་ཉེ་བའི་སྙིང་པོ་ནི་འདིས་ལས་ཚོགས་ཀྱི་དངོས་གྲུབ་ཐམས་ཅད་འགྲུབ་པར་བྱེད་ཅིང༌། འཇིག་རྟེན་གསུམ་ན་ལས་བསྒྲུབ་རྒྱུ་གང་ཅུང་ཟད་ཡོད་པ་དེ་ཐམས་ཅད་འདིས་མྱུར་དུ་འགྲུབ་པས་ན་སྐད་ཅིག་གིས་འགྲུབ་པར་བཤད་ཅེས་བྱའོ། ། གཉིས་པ་ནི་ལེའུའི་གཞུང་བཤད་པ་དངོས་ལ་གཉིས་ལས། དང་པོ་ཉེ་བའི་སྙིང་པོ་ཉིད་བཟློག་སྟེ། བསྟན་པ་ནི་པུ་སྟི་མཐོང་བས་ཤེས་པར་འདོད་པ་དགག་པའི་དོན་དུ་བསྟན་པའོ། ། ད་ནི་གཉིས་པ་ལས་ཀྱི་ཚོགས་ཀྱིས་དངོས་གྲུབ་སྒྲུབ་པ་དངོས་ལ་ཉི་ཤུ་རྩ་དྲུག་ཡོད་པ་ལས།
འདི་ཐམས་ཅད་ཕལ་ཆེར་འཁོར་ལོ་ལ་བརྟེན་ནས་ལས་སྒྲུབ་པ་ཡིན་པས། འཁོར་ལོ་རྣམས་ཀྱི་སྤྱི་དོན་རྣམ་པར་གཞག་པ་ནི། བླ་མ་བལ་པོ་བྷ་དནྟ་ཞི་བ་དང་དྲག་པོ་ལ་ཡི་གེའི་མགོ་ནང་དུ་སྟོན། རྒྱས་པ་དང་དབང་དང་དགུག་པ་ལ་སོགས་པ་ལ་ཡི་གེའི་མགོ་ཕྱིར་སྟོན་པར་བཞེད་དེ། པཎྜི་ཏ་བགྲེས་པོ་རྣམས་སྤྱིར་ཞི་བ་དང་དྲག་པོ་གཉིས་སུ་ཕྱེ་ནས་ཞི་བའི་ཁོངས་སུ་རྒྱས་པ་དང་དབང་དང་དགུག་པ་རྣམས་སྡུད། དྲག་པོའི་ཁོངས་སུ་བརྒྱལ་བ་དང་རེངས་པ་དང༌། དབྱེ་བ་དང་བསྐྲད་པ་ལ་སོགས་པ་སྡུད། ཡི་གེ་ཡང་ཞི་བའི་འཁོར་ལོ་ཐམས་ཅད་ཀྱི་ཡི་གེའི་མགོ་ནང་དུ་སྟོན། དྲག་པོ་རྣམས་ཕྱིར་སྟོན་པར་བཞེད་དོ། ། འཁོར་ལོ་བྲི་བའི་སྣག་ཚ་ནི་ཞི་བ་ལ་ཙནྡན་དང་ག་པུར་གྱིས་བྲི།
རྒྱས་པ་ལ་གུར་གུམ་གྱིས་བྲི། སྲུང་བ་ལ་གི་ཝང་དང་རང་གི་ཁྲག་གིས་བྲི། དབང་དང་དགུག་པ་ལ་ཁྲག་དང་རྒྱ་སྐྱེགས་ཀྱིས་བྲི། མངོན་སྤྱོད་ལ་དུག་དང་ལན་ཚྭ་སྐེ་ཚེས་བྲི་བར་བྱའོ། ། འཁོར་ལོ་ཐམས་ཅད་ཀྱི་སྤྱིའི་རབ་གནས་ནི། མདུན་གྱི་འཁོར་ལོ་དེ་སྟོང་པར་བསྒོམས་ལ། སྟོང་པའི་ངང་ལས་འཁོར་ལོ་སོ་སོའི་ལྟེ་བ་ལ་བཀོད་པའི་ཡི་གེ་ལ་འཁོར་ལོ་སོ་སོར་བྲིས་པ་ཁོ་ན་བཞིན་བསྐྱེད་ལ། དེ་ནས་རང་གི་སྙིང་གའི་ས་བོན་དང༌། འཁོར་ལོའི་ཡི་གེ་རྣམས་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་འཁོར་ལོ་དཔག་ཏུ་མེད་པ་སྤྱན་དྲངས་ཏེ། དམ་ཚིག་གི་འཁོར་ལོ་ལ་བསྟིམ་ལ་མཆོད་པ་ལྔ་དང་བསྟོད་པ་བྱས་ནས་འཁོར་ལོ་རྣམས་ཀྱི་ནང་དུ་བཀོད་པའི་སྔགས་ནས་བརྩམས་ཏེ།
སྔགས་ཐམས་ཅད་རིམ་པ་བཞིན་དུ་བརྒྱ་བརྒྱ་བཟླས་པས་རབ་ཏུ་གནས་པར་འགྱུར་རོ། ། དེ་ནི་རབ་གནས་བསྡུས་པའི་དབང་དུ་བྱས་པ་ཡིན་ལ། རབ་གནས་རྒྱས་པ་ནི་སྔར་ཡང་བཤད་ལ་ཕྱིས་ཀྱང་བཤད་པར་འགྱུར་རོ། ། ལས་ཚོགས་ཉི་ཤུ་རྩ་དྲུག་གི་དང་པོ་འཇིག་རྟེན་གསུམ་གཡོ་བར་བྱེད་པའི་ལས་ནི། དང་པོ་ཉེ་བའི་སྙིང་པོ་ལ་བསྙེན་པ་འབུམ་ཕྲག་བཞི་སྔོན་དུ་སོང་བས་ལས་སྦྱོར་གྱི་དུས་སུ་འཁྲུལ་འཁོར་བྲི་བ་ནི། ནང་དུ་པདྨ་འདབ་མ་དྲུག་པ་གེ་སར་དང་བཅས་པ་དེ་ལ་ཟླ་བས་ཉེ་བར་མཛེས་པར་བྱས་པ་བྲིས་ལ། དེའི་ཕྱི་ནང་གཉིས་ཀ་ལ་རྡོ་རྗེའི་ཕྲེང་བས་བསྐོར་བ་བྲི། འདི་ནི་སློབ་དཔོན་ཀཾ་པ་ལའི་ལུགས་ཡིན་ལ། བླ་མ་ནཱ་རོ་པ་ནི་ནང་མ་ལ་ཨཱ་ལི་ཕྱིའི་མུ་ཁྱུད་ལ་ཀཱ་ལིས་ཁ་སྐོར་བར་བཞེད་དོ། ། དེའི་ཕྱི་རོལ་ཏུ་འཁོར་ལོ་ཟླ་བའི་འོད་དང་ལྡན་པ་རྩིབས་དྲུག་པ་བྲི།
དེའི་ཕྱི་རོལ་དུ་ཡང་རྡོ་རྗེའི་ཕྲེང་བས་བསྐོར་བར་བྲིའོ། ། པདྨའི་འདབ་མ་དྲུག་ལ་ཨོཾ་ལ་སོགས་པའི་ཡི་གེ་དྲུག་གཡོན་སྐོར་དུ་དགོད། ཧཱུྃ་གཅིག་དབུས་སུ་དགོད་དོ། ། དེའི་ཕྱི་རོལ་གྱི་འཁོར་ལོའི་རྩིབས་དྲུག་པོ་ལ་རྣལ་འབྱོར་མ་དྲུག་གི་གོ་ཆའི་སྔགས་གཡོན་སྐོར་དུ་དགོད། དེ་ལྟར་ཡི་གེ་བཀོད་ཅིང་རབ་གནས་ལ་སོགས་པ་བྱས་པས་བསྲུང་བའམ་ཕྱིར་བཟློག་པར་ཡང་འགྱུར་ལ། འདིར་ཁྱད་པར་དུ་འཇིག་རྟེན་གསུམ་གཡོ་བར་འདོད་ན་འཁོར་ལོ་དེ་རང་གི་ལུས་ལ་བཏགས་ནས་སྔགས་འདི་འབུམ་བཟླས་པས་སམ། ཡང་ན་རང་གི་ལག་པ་གཡོན་པའི་མཐིལ་དུ་ཇི་ལྟ་བ་བཞིན་བྲིས་ནས་རབ་གནས་བྱས་ཏེ་རང་གི་ལག་པ་གཡོན་ས་ལ་བརྡབ་ཅིང༌། ཉེ་བའི་སྙིང་པོའི་སྔགས་འདི་ལན་འབུམ་བཟླས་པས་འཇིག་རྟེན་གསུམ་པོ་ཐམས་ཅད་གཡོ་བར་བྱེད་དོ། ། བླ་མ་ནཱ་རོ་པས་འདི་གྲུབ་པ་ཡིན་གསུང༌། དགུག་པའི་ལས་ནི་ཙནྡན་དམར་པོ་དུར་ཁྲོད་ཀྱི་སེན་རྩི་གོ་རོ་ཙ་ན་རང་གི་ཁུ་བ་དང་བཅས་པས་འཁོར་ལོ་སྔ་མ་བྲིས་ལ་རབ་གནས་བྱས་ཏེ་བཅངས་པས་སམ།
ཡང་ན་ཙནྡན་དམར་པོ་དང༌། སྐེ་ཚེ་ལན་ཚྭ་བསྒྲུབ་བྱའི་རྐང་རྗེས་ཀྱི་ས་ལས་དགྲའི་གཟུགས་བརྙན་བྱས་ལ་སྔ་མའི་འཁོར་ལོ་བྲིས་ནས་རབ་གནས་བྱས་ཏེ་དེའི་སྙིང་གར་བཅུག་ལ། བསྒྲུབ་བྱའི་མིང་ནས་སྨོས་པའི་སྔགས་སྤེལ་ཚིག་དང་བཅས་པ་བཟླས་ན་བསྒྲུབ་བྱ་ངེས་པར་འགུགས་པར་འགྱུར་ཏེ། དེ་ཡང་ལྷ་དང་ལྷ་མ་ཡིན་ཞེས་པ་ལ་སོགས་པ་ནི་གོ་བར་སླའོ། ། དེ་ནི་མཚོན་པ་སྟེ། དེ་ཡང༌། གྲུབ་པའི་སྦྱོར་བ་འདི་ཡིས་ནི། ། ས་ཡི་བདག་པོ་ཉིད་དང་ནི། ། ནོར་དང་སྐྱེ་བོ་དབང་དུ་འགྱུར། ། ཞེས་གསུངས་སོ། །
ཆུ་རེངས་ཤིང་སྐེམས་པར་བྱེད་པ་ནི། འཁོར་ལོ་སྔ་མ་བྲིས་ཏེ་རབ་གནས་བྱས་ནས་དུམ་བུར་བཅག་སྟེ། རྒྱ་མཚོ་ལ་སོགས་པར་དོར་ན་དེ་དག་སྐེམས་ཤིང་རེངས་པར་བྱེད་དོ། ། མཁའ་འགྲོ་མ་རྣམས་མངག་གཞུག་པར་སྒྲུབ་པ་ནི་ཟངས་ལ་སོགས་པའི་བྱང་བུ་ལ་སྔ་མའི་འཁོར་ལོ་ཇི་ལྟ་བ་བཞིན། གཟོང་བྲིས་བྱས་ལ་ཙནྡན་དམར་པོ་ལ་སོགས་པ་དང་རང་གི་སྲིན་ལག་གི་ཁྲག་གིས་རི་མོ་བཀང་ནས། རབ་གནས་ལ་སོགས་པ་བྱས་ཏེ། དེ་འཚང་ཞིང་སྔགས་བཟླས་ན། གནས་གང་དུ་ཉེ་བའི་སྙིང་པོ་ཟློས་པའི་གནས་དེར་མཁའ་འགྲོ་མ་དང༌། སྲུང་མ་མ་རུངས་པ་ཐམས་ཅད་སྒྲུབ་པ་པོ་གང་འདོད་པའི་ལས་སྒྲུབ་པའི་མངག་གཞུག་བྱེད་པར་འགྱུར་རོ། ། སྐྱེ་བ་བདུན་པར་ཤེས་པར་བྱེད་པ་ནི།
རང་གི་ལག་པ་གཡོན་པའི་མཐིལ་དུ་འཁོར་ལོ་སྔ་མ་ཙནྡན་དཀར་པོས་བྲིས་ཏེ་རབ་གནས་བྱས་ནས་དེ་ཆུ་གཙང་མས་བཀྲུས་ཏེ། ཆུ་ལ་ཡི་གེ་བདུན་པ་བཟླས་ནས་བདག་ཉིད་ཀྱི་མིག་བཀྲུས་ན་མིག་གསལ་བ་དང༌། སྐྱེ་བ་བདུན་པ་ཤེས་པར་ཡང་འགྱུར་རོ། ། ཡང་སྔར་གྱི་སྦྱོར་བ་དེ་ཉིད་ཀྱིས་གཞན་ཚེ་ཟད་ཅིང་འཆི་བ་ཉིད་དུ་ཤེས་པ་དང༌། ཚེ་རིང་བ་དང་སྲོག་དང་བཅས་པར་ཡང་ཤེས་པར་འགྱུར་རོ། ། ཡང་རང་གི་ལག་པ་ལ་ཡི་གེ་བདུན་པའི་འཁོར་ལོ་དང་ལྡན་པས་ཉེ་བའི་སྙིང་པོ་མིག་ལ་མངོན་པར་བསྔགས་ནས་སྟག་ལ་སོགས་པའི་གདུག་པ་ཅན་གང་ལ་མིག་མི་འཛུམས་པར་ཐད་ཀར་བལྟས་པས་དེ་རེངས་པར་འགྱུར་རོ། ། རི་ལུའི་དངོས་གྲུབ་ནི་མི་རོའི་རྐང་མཐིལ་གྱི་པགས་པ་བླངས་ནི། དཔའ་བོ་གཡུལ་དུ་བསད་པའི་པགས་པ་དང༌། མིའི་ཁྲག་ཆག་ཅིག ལིག་བུ་མིག་ནི་ཟངས་གླིང་ལ་སོགས་པ་གླིང་གཞན་ནས་འབྱུང་བའི་རྡོའི་བྱེ་བྲག་ཡིན་ཏེ་དེ་ཆ་གཅིག
ལྡོང་རོས་དང་གི་ཝང་དང་གུར་གུམ་གསུམ་ཁྲག་གིས་བསྲེས་ལ་ཆ་གསུམ། དེ་ལྟར་ཆ་ལྔ་པོ་དེ་ལས་རི་ལུའི་སྦྱོར་བ་བྱས་ལ་གྲིབ་མ་ལ་བསྐམས་ཏེ། དེ་ལ་ལྕགས་གསུམ་ནི་གསེར་དངུལ་ཟངས་གསུམ་གྱིས་དཀྲིས་ལ་ཟ་མ་ཏོག་ལ་སོགས་པའི་ནང་དུ་བཞག་སྟེ། ཡང་ལྷག་པར་གནས་པར་བྱས་ལ་ཞེས་པ་ནི། དང་པོར་རི་ལུ་སྟོང་པར་བྱས་ལ། དེ་ནས་སྟོང་པའི་ངང་ལས་རི་ལུ་རང་དུ་བསྐྱེད་ལ་ལྷའི་འཁོར་ལོ་སྤྱན་དྲངས་ཏེ་དེ་ལ་བསྟིམ་པའམ། ཡང་ན་འཁོར་ལོ་བདེ་མཆོག་གི་དཀྱིལ་འཁོར་ཆུ་རིས་བྱས་ལ་མཆོད་པ་ལ་སོགས་པ་ཡང་བྱས་ཏེ། དཀྱིལ་འཁོར་བསྒྲུབས་ནས་དཀྱིལ་འཁོར་དེའི་འགྲམ་དུ་རོ་སར་བ་མཚན་དང་ལྡན་པ་ཅིག་གཞག་ལ། སྐར་མ་རྒྱལ་ལ་བབ་པ་ན་བདག་གི་སྙིང་ག་ནས་ཡི་གེ་ཧཱུྃ་གཅིག་བཏོན་ཏེ་རོའི་སྙིང་གར་སྤྲོས་ལ། དེའི་འོད་ཟེར་གྱིས་ལྷ་སུམ་ཅུ་རྩ་བདུན་པོ་རྣམས་ཡི་གེ་བདུན་གྱི་རང་བཞིན་དུ་རོའི་སྙིང་གར་བཅུག་ནས་དཔལ་ཧེ་རུ་ཀ་སྟེ།
རི་ལུ་དེ་ཡང་རོའི་ཁ་ནས་རོའི་སྙིང་གར་བཅུག་ལ། རང་གི་ལག་པ་གཡོན་པས་རོའི་ཁ་བཀབ་སྟེ། ལས་སྦྱོར་དུས་སུ་ཡི་གེ་བདུན་པ་སྟོང་རྩ་བརྒྱད་བཟླས་པས། རོ་དེའི་ལྕེས་རི་ལུ་ཕྱིར་ཕུལ་བ་དེ་དཔལ་ཧེ་རུ་ཀའི་ཞལ་དུ་བཅུག་ལ་ནི། བདག་ཉིད་ཀྱི་ལྕེས་བླངས་ལ་ཁར་བཅུག་སྟེ་ཉེ་སྙིང་བརྒྱ་རྩ་བརྒྱད་ལ་སོགས་པ་བཟླས་པས་སྒྲུབ་པ་པོ་དེའི་ལུས་དེའི་མོད་ལ་མི་སྣང་བར་འགྱུར་ཞིང༌། རྒྱལ་པོའི་ཁྱིམ་ལ་སོགས་པར་ཕྱིན་ཀྱང་རང་གི་གྲིབ་མ་ཡང་གཞན་ལ་མི་སྣང་བར་འགྱུར་ཏེ། རང་གི་ལུས་སུམ་ཅུ་རྩ་གསུམ་ལ་སོགས་པའི་ལྷ་རྣམས་ཀྱིས་མཐོང་བར་མི་འགྱུར་ན་མི་རྣམས་ཀྱིས་མཐོང་བ་ལྟ་སྨོས་ཀྱང་ཅི་དགོས་ཏེ་མི་མཐོང་ངོ༌། ། ཡང་རི་ལུ་དེ་ཁ་ནས་ཕྱིར་བཏོན་ན་ནི་སླར་སྣང་བར་འགྱུར་རོ། ། དེ་ལྟ་བུའི་རི་ལུའི་དངོས་གྲུབ་དེ་བཅོམ་ལྡན་འདས་རང་གིས་གསུངས་པ་ཅི་ཡིན་སྙམ་ན། སྡུད་པ་པོས་མ་འོངས་པ་རྣམས་ཡིད་ཆེས་པ་བསྐྱེད་པའི་དོན་དུ་རྒྱུད་འདིར་མཁའ་སྤྱོད་སྒྲུབ་པའི་རི་ལུའི་དངོས་གྲུབ་གསུངས་པ་འདི།
སྡུད་པ་པོ་ཕྱག་ན་རྡོ་རྗེས་གསུངས་པ་ནི་མ་ཡིན་ལ། དཔའ་བོ་སྟེ་བཅོམ་ལྡན་འདས་བདེ་མཆོག་རང་ཉིད་ཀྱིས་གསུངས་པ་ཡིན་པས་འདི་ལ་ཐེ་ཚོམ་མི་བྱའོ། ། ཁྲག་འདྲེན་པ་འདིའི་སྦྱོར་བ་ནི་སྔར་ལེའུ་དགུ་པ་རྩ་བའི་སྔགས་ཀྱི་སྐབས་སུ་བཤད་པ་དང་འདྲ་ལ། འདིར་ཁྱད་པར་དུ་དཔལ་ཧེ་རུ་ཀའི་ཉེ་བའི་སྙིང་པོ་སྔགས་ཟློས་ཤིང༌། རང་གི་མཛུབ་མོ་གཡས་པའི་རྩེ་མོས་མགོ་བོའི་ཐོད་པ་ཤ་མེད་པའི་ནང་དུ་བསྒྲུབ་བྱའི་ཁྲག་དྲངས་པའི་བསམ་པས་མཉེས་ན་དེའི་ཁྲག་འདྲེན་པར་བྱེད་དོ། ། ཡང་མཛུབ་མོ་གཡོན་པས་ཡང་དང་ཡང་དུ་མཉེས་པས་སླར་ཁོ་རང་གི་ལུས་ལ་འཇུག་པར་བྱེད་དོ། ། མངོན་པར་བཟླས་ཏེ་ནི་ཡི་གེ་བདུན་པ་ལས་སྔོན་དུ་བསྙེན་པ་སོང་བས་དཔའ་བོ་ཤི་བའི་ཐོད་པ་ལ་སྒྲུབ་པ་པོའི་ཁུ་ཚུར་གྱིས་བསྣུན་ཅིང་བསྒྲུབ་བྱའི་མིང་ནས་སྨོས་ཏེ། སྔགས་བཟླས་ན་བསྒྲུབ་བྱ་དེའི་ཀླད་པ་ན་བར་འགྱུར་རོ། ། ཡང་དེ་གསོ་བའི་བསམ་པས་གསང་སྔགས་ཡིད་ལ་དྲན་པར་བྱས་ཏེ། དཔའ་བོའི་ཐོད་པ་འོ་མས་བཀང་ན་ཀླད་པ་ན་བ་དེ་ཉེ་བར་ཞི་བར་འགྱུར་རོ། །
ཡང་དུད་འགྲོ་ལ་སོགས་པ་གང་ཡང་རུང་བའི་གི་ཝང་ལ་སྔགས་བཟླས་ཏེ། རང་གི་དཔྲལ་བར་ཐིག་ལེ་བྱས་ནས་གང་ལ་བལྟས་པ་དེ་རྒྱས་བཏབ་པ་སྟེ་རེངས་པ་ལ་སོགས་པར་འགྱུར་རོ། ། ཡང་སྔར་གྱི་འཁོར་ལོ་དང་ལྡན་པས་མཛུབ་མོ་གཡོན་པ་ལ་ཉེ་བའི་སྙིང་པོ་བཟླས་ཏེ་གང་ལ་སྡིགས་མཛུབ་བྱས་པ་དེ་དེའི་མོད་ལ་ལྟུང་བར་འགྱུར་རོ། ། ཡང་སྔར་གྱི་འཁོར་ལོ་དང་ལྡན་པས་གསང་སྔགས་བཟླས་ཏེ་འཁོར་ལོ་དང་ལྡན་པའི་ལག་པ་དེ་ལ་སྟེ་བསྒྲུབ་བྱའི་གཟུགས་བརྙན་ལ་བསྣུན་ན། གང་གི་མིང་ནས་སྨོས་པ་དེ་དེའི་མོད་ལ་འཆི་བར་འགྱུར་རོ། ། ཡང་ཆུ་ལ་སྔགས་བཟླས་ཏེ། ས་ལ་ནི་དགྲའི་གཟུགས་བརྙན་ལ་གཏོར་ན་སླར་འཚོ་བར་འགྱུར་རོ། ། ཡང་འཁོར་ལོ་དང་ལྡན་པའི་སྔགས་ཟློས་ཤིང་མཛུབ་མོའི་རྩེ་མོས་ཕ་རོལ་གྱི་དམག་སྟོང་ལ་ཡང་སྡིགས་མཛུབ་བྱས་ན་ཡང་དེ་ཐམས་ཅད་གནོན་ཅིང་རེངས་པར་འགྱུར་རོ། ། ཡང་སྔགས་ཟློས་ཤིང་སོས་པར་གྱུར་ཅིག་པའི་སྨོན་ལམ་གྱི་ཚིག་གིས་གྲོལ་བར་འགྱུར་རོ། ། སྨེ་ཤ་ཅན་ཤན་པའི་རོ་བསྲེགས་པའི་ཐལ་བ་ལས་བསྒྲུབ་བྱའི་གཟུགས་བྱས་ལ།
གང་ཡིན་པའི་མིང་དང་ལྡན་པའི་འཁོར་ལོ་བྲིས་ནས་དེའི་སྙིང་གར་བཅུག་སྟེ། ལས་སྦྱོར་གྱི་དུས་སུ་དེ་ཉིད་ཀྱི་ཐལ་བ་ལ་སྔགས་བཟླས་བརྗོད་བརྒྱ་བྱས་ན་བསྒྲུབ་བྱ་སེམས་ཅན་གང་སྟེ་བྲམ་ཟེ་ལ་སོགས་པའི་རིགས་བཟང་པོ་གང་ཡང་རུང་བ་རྗེས་སུ་དྲན་པར་བྱས་ཏེ། དེའི་ལུས་ལ་ཐལ་བ་བསྣུན་ན་དེའི་རིགས་ངན་སྨེ་ཤ་ཅན་གྱི་གཟུགས་འཛིན་པར་འགྱུར་རོ། ། གཞན་ཡང་བསྒྲུབ་བྱ་ལ་རིམས་ཀྱིས་ཐེབས་པར་བྱ་བ་ལ་ནི་ཡི་དྭགས་ཀྱི་ཁར་གང་ཞིག་གི་མིང་དང་སྤེལ་ནས་འཁོར་ལོ་བྲིས་པ་དེ་རིམས་ཀྱིས་འཛིན་པར་འགྱུར་རོ། ། ལྟོ་བ་ན་བ་ལ་ནི་ཡི་དྭགས་ཀྱི་ཀླད་པ་ལའོ། ། བརྗེད་བྱེད་ལ་ནི་རླུང་དང་སྤྲིན་གྱི་དཀྱིལ་འཁོར་ལའོ། ། གཟེར་བ་ལ་ནི་མདུང་རྩེ་གསུམ་པའོ། ། དུག་དང་མཛེ་ནད་ལ་ནི་ལྟོ་བ་ལའོ། ། གཟའ་གང་དང་གང་ཡིན་པའི་མཚན་མའི་ནང་དུ་ཆུད་པར་བྲིས་ན་དེས་འཛིན་པར་འགྱུར་རོ། ། སྦྱིན་སྲེག་གི་མེའི་ཐལ་བ་ནི།
དྷ་དུ་ར་ལ་སོགས་པ་བསྲེགས་པའི་ཐལ་བ་ལས་བསྒྲུབ་བྱའི་གཟུགས་བརྙན་བྱས་ནས་སྙིང་གར་འཁོར་ལོ་བཅུག་པ་ལ། བཟླས་བརྗོད་བརྒྱ་བྱས་ཏེ་བསྒྲུབ་བྱའི་མིང་དང་སྔགས་སྤེལ་བ་ཟློས་ཤིང་ཐལ་བ་གཟུགས་བརྙན་ལ་བསྣུན་ན་བསྒྲུབ་བྱ་དེ་ལྷ་དེ་ཉིད་ཀྱིས་ཀྱང་མི་མཐོང་བར་འགྱུར་རོ། ། ཆུ་ལ་སྔགས་ལན་བདུན་བཟླས་ནས་གཟུགས་བརྙན་ལ་གཏོར་ན་སླར་སྣང་བར་འགྱུར་རོ། ། ཐོད་པའི་ཕྱག་རྒྱ་ནི་ལག་པའི་ནང་དུ་འཁོར་ལོ་བྲིས་ཏེ་ཁ་སྦྱར་བཅིངས་ལ་སྟེ། ཐལ་མོ་ཁོང་སྟོང་དུ་སྦྱར་ལ་རང་གི་དབུགས་མི་འབྱིན་པར་བསྒྲུབ་བྱ་གང་གི་མིང་ནས་སྨོས་ཏེ་སྔགས་བཟླས་ན་བསྒྲུབ་བྱ་སྨྱོ་བར་འགྱུར་བའམ། ཡང་ན་ལག་པ་གཉིས་བརྡབ་པའི་དབུས་སུ་ཐོད་པ་བཅུག་སྟེ་མགོ་ཡང་ཡང་བསྒྱུར་ཞེས་ཀྱང་གསུང༌། ཡང་ན་ཐོད་པའི་ཕྱག་རྒྱ་ཁ་སྦྱོར་ནི་སྨྱོ་བྱེད་ལྔ་ལས་མིང་དང་སྤེལ་བའི་འཁོར་ལོ་བྲིས་ལ། ཁྱི་སྨྱོན་པའི་ཐོད་པ་ཁ་སྦྱོར་གྱི་ནང་དུ་བཅུག་ལ། རང་གི་དབུགས་མི་འབྱིན་པར་བསྒྲུབ་བྱའི་མིང་ནས་སྨོས་ཏེ་སྔགས་ཟློས་ཤིང་དུར་ཁྲོད་དུ་ཐོད་པ་དེ་སྦས་ན་བསྒྲུབ་བྱ་དེ་སྨྱོ་བར་འགྱུར་རོ། ། གཞན་ཡང་སྐྱེ་བོ་སྟོང་ཡང་མྱོས་པར་འགྱུར་རོ། །
འཁྲུལ་འཁོར་བཏོན་ནས་འོ་མས་བཀྲུས་ཏེ། ཡང་ཡིད་ཀྱིས་གྲོལ་བར་གྱུར་ཅིག་ཅེས་སྨོན་ལམ་བཏབ་པ་ཙམ་གྱིས་གྲོལ་པར་འགྱུར་རོ། ། ཡང་འཁོར་ལོ་དང་ལྡན་པར་གང་གི་མིང་ནས་སྨོས་ནས་རང་གི་གཙུག་ཕུད་ལ་སྔགས་ལན་བདུན་བཟླས་ཏེ་མདུད་པ་བྱས་ན་མཁའ་འགྲོ་མ་བུད་མེད་ཐམས་ཅད་འོང་བར་འགྱུར་རོ། ། ཡང་འཁོར་ལོ་དང་ལྡན་པས་རྒྱལ་པོའི་དཀོར་ཁང་ལ་སོགས་པའི་ཁང་སྟོང་དུ་སོང་སྟེ་སྔགས་ལན་བརྒྱ་བཟླས་ཤིང་ལག་པ་གཉིས་ཀྱིས་སྐྲ་སྤྱི་བོར་བཅིངས་ལ་མིག་བགྲད་དེ་ཇི་སྲིད་དུ་སྔགས་བཟླས་པ་དེ་སྲིད་དུ་རང་མི་སྣང་བར་འགྱུར་རོ། ། གཙུག་ཕུད་བཀྲོལ་ན་སླར་སྣང་བར་འགྱུར་རོ། ། གཞན་བཅིངས་པའི་ལས་ནི་ཐོད་པའི་ནང་དུ་གསེག་མ་བླུགས་ལ་ནི་གྱོ་མོ་ལ་འཁོར་ལོ་བྲིས་ཏེ་རབ་གནས་བྱས་ནས་བཅག་སྟེ། དཔའ་བོའི་ཐོད་པའི་ནང་དུ་བླུགས་ལ་ཆིངས་ཤིག་པ་དང་སྤེལ་བའི་སྔགས་མངོན་པར་བཟླས་ནས་ཁང་པའི་སྟེང་ནས་སྟེང་དང་འོག་དང་ཕྱོགས་དང་ཕྱོགས་མཚམས་སུ་གཏོར་ན་ལྷ་ལ་སོགས་པ་ཐམས་ཅད་བཅིངས་ནི་གནོད་པར་མི་ནུས་པར་འགྱུར་རོ། ། ཡང་སྔར་གྱི་སྦྱོར་བ་དེ་ཉིད་ཀྱིས་མཁའ་འགྲོ་མའི་སྦྱོར་བ་སྟེ་གནོད་པ་དུ་མ་ཡང་འཕྲོག་པར་འགྱུར་རོ། ། སྐྱེས་པ་དང་བུད་མེད་མི་འབྱེ་བར་བྱེད་ན་ཅེ་སྤྱང་གི་མཇུག་མ་ལ་སྔགས་བཟླས་ཏེ་ཉལ་བའི་མལ་ཁྲིའི་འོག་ཏུ་སྦས་ནས་སྟན་དང་མལ་ཁྲི་ལ་སྐྱེས་པ་དང་བུད་མེད་འདུག་པ་ལ་བལྟས་ཏེ། སྔགས་ནི་ཉེ་སྙིང་ལན་བརྒྱ་བཟླས་ན་ཁྱི་ལྟར་མི་འབྱེ་བར་འགྱུར་རོ། །
ཡང་ཅེ་སྤྱང་གི་མཇུག་མ་རང་གི་རྐང་པ་གཡོན་པའི་འོག་ཏུ་མནན་ལ། རྐང་པ་གཡོན་པ་གཡས་པས་མནན་ཏེ་སྔགས་བཟླས་ན་མི་འབྱེ་བར་འགྱུར་རོ། ། ཡང་ཡིད་ཀྱིས་གྲོལ་བར་སྨོན་ལམ་བཏབ་ན་གྲོལ་བར་འགྱུར་རོ། ། ཆུ་བོ་གྱེན་ལ་བཟློག་པ་ནི་གྱོ་མོ་ལ་འཁོར་ལོ་བྲིས་ཏེ་རབ་གནས་བྱས་ནས་དུམ་བུར་བཅག་ནས། གསེག་མ་ལ་སྔགས་བཟླས་ཏེ་ཆུ་བོར་བཅུག་ན་ཆུ་རྒྱུན་ཕྱོགས་ལས་བཟློག་ཏེ་འབབ་པར་འགྱུར་རོ། ། གསེག་མ་དེ་ཉིད་ཀྱིས་གཏོར་བས་ཆུའི་རྦ་རླབས་ཀྱང་གནོན་པར་འགྱུར་རོ། ། ཡང་རང་ཁ་སྟེང་དུ་བལྟས་ཏེ་ཉེ་སྙིང་སྟོང་བཟླས་ན་ཆར་ཆེན་པོ་གཅོད་པར་འགྱུར་རོ། ། གཞན་གྱི་མཚོན་ཆ་བཟློག་པ་ནི་བསྙེན་པ་སྔོན་དུ་སོང་བས་ལྡོང་རོས་སམ་ཡུང་བས་ལག་པ་གཡོན་པའི་མཐིལ་ལ་འཁོར་ལོ་བྲིས་ལ་རབ་གནས་བྱས་ཏེ་ཉེ་བའི་སྙིང་པོ་སྟོང་བཟླས་ནས་ཁུ་ཚུར་བཅངས་ལ་གཡུལ་དུ་ཞུགས་ན་གཞན་གྱི་མཚོན་ཆས་གནོད་པར་མི་འགྱུར་རོ། ། ཡང་ན་རྡོ་རྗེ་མཁའ་འགྲོ་ནས་བཤད་པ་ལྟར་དགྲའི་མཚོན་ཆ་ལྔ་བཟློག་པའི་སྨན་ལྔའི་ཆུས་འཁོར་ལོ་བྲིས་པ་ཡིན་ཏེ། དེ་ལ་དགྲའི་མཚོན་ཆ་ལྔ་ནི།
འཁྲུལ་འཁོར་གྱིས་འཕེན་མི་འཕེན་དང༌། ། དེ་བཞིན་ལག་པས་འཕེན་པ་དང༌། ། འཕངས་ནས་བཟུང་བ་ཉིད་དང་ནི། ། ལག་པའི་མཚོན་ཆ་འགྱེད་དང་ལྔ། ། འཇིག་རྟེན་གསུམ་པོ་མ་ལུས་ན། ། མཚོན་ཆ་རྣམས་ནི་འདི་དག་གོ ། ཞེས་གསུངས་པས། འཁྲུལ་འཁོར་གྱིས་འཕེན་མདའ་ལ་སོགས། ། མི་འཕེན་རལ་གྲི་སོགས་གནས་པའོ། ། ལག་པས་འཕེན་པས་འཁོར་ལོ་བརྗོད། །
འཕངས་ནས་བཟུང་བ་ཞགས་སོགས་ཏེ། ། ལག་པའི་མཚོན་ཆ་སྟོབས་འགྱེད་པའོ། ། དེ་དག་བཟློག་པའི་སྨན་ལྔ་ནི། ། འཁོར་ལོ་ནི་ལེགས་མཐོང་གིས་སོ། ། མདའ་ལ་སོགས་པ་ནི་ཨ་ཀན་བི་ཏི་ཀས་སོ། ། ཞགས་པ་ལ་སོགས་པ་ནི་དབྱིག་པའི་ཨུཏྤ་ལས་སོ། ། ལག་པའི་མཚོན་ཆ་ནི་གཞན་གྱིས་མི་ཐུབ་པ་དཀར་པོས་སོ། ། རལ་གྲི་ལ་སོགས་པ་སྨྱོ་བྱེད་ཀྱིས་བཟློག་པས་སོ། ། སྨན་བཟང་པོ་ལྔ་པོ་དེ་རྣམས་ཉི་མ་བཟང་པོ་ལ་བླངས་ལ་བདུད་རྩི་ལྔར་བསྒོམས་ནས། སྨེ་ཤ་ཅན་གྱི་བུ་མོ་སྔོན་མོའི་རང་བྱུང་གི་མེ་ཏོག་གིས་བྱུགས་ལ།
མར་ངོའི་ཚེས་བརྒྱད་དམ་བཅུ་བཞི་ལ་བྲམ་ཟེའི་ཐོད་ཕོར་བསྲེགས་པའི་སས་བཀང་པར་བཙུགས་ལ། ཇི་ལྟར་བསྟན་པའི་ཆོ་ག་བཞིན་དུ་བླུགས་པ་དང༌། གཏོར་མ་སྦྱིན་པ་ལ་སོགས་པ་བྱས་ན་དེ་སྨིན་པའི་ལྕུག་མ་བཟང་པོ་སྐར་མ་རྒྱལ་དང་གཟའ་ཉི་མ་ལ་བླངས་ལ། རང་ལྷའི་སྐུ་ལ་མཉམ་པར་བཞག་པས་ས་ལ་མ་ལྷུང་བར་སྔགས་ཀྱི་རྒྱལ་པོས་ཤིན་ཏུ་བསྲུངས་ལ། དེ་དག་ཐམས་ཅད་ལྷན་ཅིག་ཏུ་གཡོན་སྐོར་གྱིས་སྒྲིལ་ཏེ་སྐུད་པ་བྱས་ནས་མགྲིན་པའམ། མགོར་བཅིངས་ན་གཞན་གྱི་མཚོན་ཆ་སླར་ལྡོག་ཅིང་མི་ཚུགས་པར་འགྱུར་རོ། ། ཞེས་སློབ་དཔོན་ཀཾ་པ་ལས་བཤད་ལ། བླ་མ་ནཱ་རོ་པ་ནི་སྨན་ལྔ་ལ་གྲོ་ཏ་ཀ་བྱ་བ་ཁ་དོག་དམར་པོ་རྡོག་པོ་ཆེ་བ་ཁ་ཚ་བ་ཞིག་ཡོད་དེ། འཕགས་པ་ཤིང་ཀུན་གྱི་རི་ལ་ཡོད་དེ། འདིས་ཞགས་པ་ལ་སོགས་པ་བཟློག་པ་ཡིན།
མོ་ཧ་ཏི་བྱ་བ་ད་དུ་ར་ཡིན་ཏེ། འདིས་རལ་གྲི་ལ་སོགས་པའི་བཟློག་པ་ཡིན། སུ་དར་པ་ཤན་བྱ་བའི་ཤིང་ཐོག་དཀྱིལ་དུ་བཅང་ན་འཁོར་ལོ་ལྟ་བུ་འོང་བ་ཞིག་ཡོད་དེ། འདིས་འཁོར་ལོ་ཟློག་པར་བྱེད། ཛ་ཡ་དནྟ་པ་ལ་བྱ་བ་མེ་ཏོག་ལུག་མིག་པ་ཡིན་ཏེ། འདིས་མདའ་ལ་སོགས་བཟློག་པར་བྱེད། ཨ་པ་རཱ་ཛི་ཏ་དཀར་པོའི་མེ་ཏོག་གིས་ལག་པའི་མཚོན་ཆ་ཟློག་པར་བྱེད་དོ། ། ལྔ་པོ་དེའི་ཁུ་བས་ལག་པ་གཡོན་པའི་ཐིལ་དུ་འཁོར་ལོ་སྔ་མ་བཞིན་དུ་བྲིས་ཏེ་རབ་གནས་བྱས་ནས། ལག་པའི་ཁུ་ཚུར་བཅངས་ཏེ་གཞན་གྱི་དཔུང་ལ་མངོན་པར་ཕྱོགས་ནས་ཉེ་བའི་སྙིང་པོའི་བཟླས་བརྗོད་བྱེད་ཅིང་གཡུལ་དུ་ཞུགས་ན་གཞན་གྱི་མཚོན་ཆ་བརྒྱས་བསྣན་ཀྱང་གནོད་པའི་ཚོར་བ་མི་འབྱུང་ཞིང༌། གཞན་གྱི་མཚོན་གྱིས་རང་གི་ལུས་ཆོད་པར་མི་འགྱུར་ཏེ།
རྡོ་རྗེའི་ལུས་ཅན་དུ་འགྱུར་རོ། ། ལེའུའི་མཚན་ནི་དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། ལེའུ་འདིའི་བྱེ་བྲག་གི་མཚན་ཉེ་བའི་སྙིང་པོའི་ལས་ཚོགས་ཀྱི་ཆོ་གའི་ལེའུ་སྟེ། བཅུ་གཉིས་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅུ་གཉིས་པའི་བཤད་པའོ།། །། དེ་ལྟར་བཅོམ་ལྡན་འདས་ཀྱི་རྩ་བའི་སྔགས་དང༌། སྙིང་པོ་དང༌། ཉེ་བའི་སྙིང་པོའི་ལས་ཀྱི་ཚོགས་རྣམས་བསྟན་ནས་ལེའུ་བཅུ་གསུམ་པ་འདིས་རིན་ཆེན་བཞི་ལས་དཔའ་བོ་དང་དཔའ་མོའི་གོ་ཆ་གཉིས་ཀྱིས་ལས་སྒྲུབ་པ་སྟོན་ཏེ། འདི་ཡང་ཕལ་ཆེར་འཁོར་ལོ་ལ་བརྟེན་པའི་ལས་ཚོགས་ཡིན་ནོ། །
ལེའུ་འདི་ལ་ཡང་ལེའུའི་གཞུང་དང་ལེའུའི་མཚན་གཉིས་ལས། དང་པོ་གཞུང་སྟོན། དེ་ལ་གཉིས་ལས། དང་པོ་སྔགས་ཀྱི་ཆེ་བ་བསྟན་པའི་སྒོ་ནས་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པ་ཚིགས་བཅད་གཅིག་སྨོས་ཏེ། དེ་ནས་ནི་རྩ་བའི་སྔགས་དང་སྙིང་པོ་དང༌། ཉེ་བའི་སྙིང་པོའི་ལས་བཤད་པའི་རྗེས་ལའོ། ། གོ་ཆ་ནི་དཔའ་བོ་དང་དཔའ་མོ་གཉིས་ཀའི་གོ་ཆ་ཡིན་ལ། དེའི་ལས་ཀྱི་ཚོགས་རྣམས་ཀྱིས་འཇིག་རྟེན་གསུམ་ན་ལས་བསྒྲུབ་རྒྱུ་གང་ཡོད་པ་སྒྲུབ་པ་པོ་ཡིད་ལ་འདོད་པའི་ལས་ཀུན་སྒྲུབ་པར་བྱེད་པ་དེའི་འོག་ནས་འབྱུང་བ་རྣམས་གོ་རིམ་བཞིན་དུ་བཤད་པར་བྱའོ། ། ད་ནི་གཉིས་པ་བཤད་པ་དངོས་ལ་ལེའུ་འདི་ནས་ལས་ཚོགས་བཅུ་གཉིས་སྟོན་པ་ནི་འཁོར་ལོ་ལ་བརྟེན་པའི་ལས་ཡིན་པས།
འཁོར་ལོ་བྲི་བའི་ཚུལ་ནི་ཟླ་བའི་དབུས་སུ་ཆུད་པའི་འཁོར་ལོ་དྲི་བ་ཡིན་ཏེ་དེ་ཡང་རས་ལ་སོགས་པའི་གཞི་ལ་སྣག་ཚ་གུར་གུམ་སེན་རྩི་དང༌། རང་གི་ཁྲག་གོ་རོ་ཙ་ན་དང་བཞིས་སྐར་མ་རྒྱལ་ལ་བབ་པ་ན་དབུས་སུ་པདྨ་འདབ་མ་ལྔ་པ་བྲིས་ལ། དབུས་ཀྱི་ལྟེ་བ་ལ་ཨོཾ་ཧ་བྲི། འདབ་མ་ལྔ་ལ་ན་མ་ཧི་ལ་སོགས་པ་ལ་གཡོན་སྐོར་དུ་བྲིའོ། ། དེའི་མུ་ཁྱུད་ཨཱ་ལིའི་ཕྲེང་བས་གཡོན་དུ་བསྐོར་བ་བྲི། དེའི་ཕྱི་རོལ་དུ་རྡོ་རྗེ་ཁ་དྲུག་པ་བྲིས་ལ་དེའི་རྭ་རྣམས་ལ་དཔའ་མོའི་གོ་ཆ་རྣམས་གཡོན་སྐོར་དུ་དགོད། དེའི་ཕྱི་རོལ་གྱི་མུ་ཁྱུད་ལ་ཀཱ་ལིའི་ཕྲེང་བ་དགོད། དེའི་ཕྱི་རོལ་དུ་ཟླ་བའི་དཀྱིལ་འཁོར་བྲི། ལྟེ་བ་ལ་ལས་གང་བྱེད་པའི་བསྒྲུབ་བྱའི་མིང་དང་སྤེལ་བ་བྲིས་ལ། རབ་ཏུ་གནས་པ་ཇི་ལྟ་བ་བཞིན་དུ་བྱས་ཏེ་རང་གང་འདོད་པའི་ལས་ལ་སྦྱར་བར་བྱའོ། །
དེ་ལ་དང་པོ་ལམ་གྱི་འཇིགས་པ་ལས་བསྲུང་བ་ནི། གོ་ཆའི་སྔགས་ལ་བསྙེན་པ་སྔོན་དུ་སོང་བས་སྔར་གྱི་འཁོར་ལོ་ཇི་ལྟ་བ་བཞིན་དུ་བྲིས་ལ་རབ་གནས་བྱས་ཏེ། འཁོར་ལོ་དེ་ལུས་ལ་བཅངས་ན་གོ་ཆའི་སྔགས་ཟློས་བཞིན་དུ་ལམ་དུ་ཞུགས་ན་རྐུན་མ་ལ་སོགས་པས་འཇིགས་པར་མི་འགྱུར་བའམ། དེ་དག་ལ་རང་གི་ལུས་མི་སྣང་བར་འགྱུར་རོ། ། ཡང་གློ་བུར་དུ་ལམ་དུ་ཞུགས་ནས་འགྲོ་ན་རང་གི་གོས་ཀྱི་མཐར་ཧ་ཞེས་བརྗོད་པའི་རྐྱེན་གྱིས་གོས་ལ་ཁ་རླངས་གོས་པ་དེ། གོ་ཆའི་སྔགས་སུ་གསལ་བར་འགྱུར་བར་བསམ་ཞིང་གོས་ཀྱི་མཐའ་མ་མདུད་ལ་སྔགས་ཟློས་ཤིང་ལམ་དུ་ཞུགས་ན་དེ་བཞིན་དུ་འགྱུར་རོ། ། ཡང་ན་གློ་བུར་པ་མ་ཡིན་པ་ལ་ཐོད་པའི་དུམ་བུ་ལ་འཁོར་ལོ་བྲིས་ལ་བྱིན་གྱིས་བརླབ་པ་ལ་སོགས་པ་བྱས་པས་ཀྱང་དེ་བཞིན་དུ་འགྱུར་རོ། ། ཡང་གོ་ཆའི་འཁོར་ལོ་དང་ལྡན་པས་གོ་ཆའི་སྔགས་ཟློས་བཞིན་དུ་རྒྱལ་པོའི་ཕོ་བྲང་གི་དཀོར་མཛོད་དང༌། བཙུན་མོའི་སླས་ཀྱི་ནང་དུ་ཞུགས་ན་ཡང་རང་གི་ལུས་མི་སྣང་བར་འགྱུར་ལ་རྫས་ལ་སོགས་པ་གང་འདོད་པ་དེ་བླངས་ནས་སླར་འགྲོ་བར་འགྱུར་རོ། ། རང་གི་ལུས་ལྷ་རྣམས་ཀྱིས་ཀྱང་མི་མཐོང་ངོ༌། །
ཡང་ལག་པ་གཉིས་ལ་གོ་ཆའི་འཁོར་ལོ་བྲིས་ཏེ། རབ་ཏུ་གནས་པ་བྱས་ནས་གོ་ཆའི་སྔགས་ལན་བརྒྱ་བཟླས་པའི་ལག་པས་གང་ལ་རེག་པ་དེའི་ལུས་མདུང་བཞིན་དུ་རེངས་པར་འགྱུར་ཏེ། རེངས་པ་དེ་སུམ་ཅུ་རྩ་གསུམ་པས་ཀྱང་གཡོ་བར་མི་ནུས་སོ། ། ཕ་རོལ་པོ་དེ་སླར་འགྲོ་བར་བྱ་བའི་དོན་དུ་ལག་པའི་འཁོར་ལོ་དེ་འོ་མའི་ཆུས་བཀྲུས་ནས། ཆུ་དེ་རེངས་པ་དེ་ལ་གཏོར་ཞིང་སྔགས་ཟློས་པས་རང་གི་རྐང་པས་རེངས་པ་དེའི་རྐང་པ་ལ་བསྣུན་ན་སླར་ཐར་བར་འགྱུར་རོ། ། མིའི་ཐོད་པར་རང་གི་མཛུབ་མོ་གཡོན་པའི་ཁྲག་མཉེས་ཏེ་དེས་རང་གི་དཔྲལ་བར་ཐིག་ལེ་བྱས་ལ། གོ་ཆའི་སྔགས་སྤེལ་ཚིག་དང་བཅས་པ་ལན་གསུམ་ལ་སོགས་པ་བཟླས་ན་གང་གིས་མི་མཐོང་ཞིང་གང་མཐོང་བ་ཐམས་ཅད་ཀྱི་ཁྲག་འདྲེན་པར་བྱེད་དོ། ། ཡང་ཟངས་ཀྱི་གླེགས་བུ་ལ་གོ་ཆའི་འཁོར་ལོ་གཟོང་རིས་བྱས་ཏེ། རབ་གནས་བྱས་ནས་དེ་ལུས་ལ་བཅངས་ལ་གང་གི་ཁྱིམ་དུ་ཁྲོ་བ་དང་བཅས་པས་གོ་ཆ་སྤེལ་ཚིག་དང་བཅས་པ་ལན་སྟོང་བཟླས་ན་དགྲ་བོ་ཐམས་ཅད་རིམས་ཀྱི་བཏབ་པར་འགྱུར་ལ། ཡང་འཁོར་ལོ་འོ་མས་བཀྲུས་པའི་ཆུ་ལ་སྔགས་ལན་ལྔ་བཟླས་ཏེ་བསྒྲུབ་བྱ་ལ་གཏོར་ན་སླར་འཚོ་བར་འགྱུར་རོ། །
ཡང་བདག་གི་སྣ་བུག་གཡས་ནས་འོད་ཟེར་གོ་ཆའི་སྔགས་ཀྱི་རང་བཞིན་རི་རབ་ཙམ་དུ་སྤྲོས་ལ། དེས་བསྒྲུབ་བྱའི་ལྕེ་མནན་པར་བསམ་ཞིང་བསྒྲུབ་བྱ་གང་གི་གདོང་ལ་བལྟས་ཏེ་སྔགས་བཟླས་ན་དེའི་ཚིག་འཕྲོག་པར་འགྱུར་རོ། ། ཆུ་ལ་མི་འབྱིང་བའི་ལས་ཚོགས་ནི། སོ་ན་ཀ་ཞེས་བྱ་བའི་ཤིང་འབྲས་བུ་རོ་སྐྱུར་པོ་ཞིག་ཡོད་པ་དེ་དང་སྲོག་ཆགས་པད་པའི་རོ་བསྲེགས་པ་དེ་གཉིས་ཞིབ་ཏུ་བཏགས་ནས་དེ་ལ་སྔགས་བཟླས་ཤིང་རང་གི་ལུས་ལ་བྱུགས་ནས་ཆུ་བོ་དང་རྫིང་བུར་གནས་ཏེ། གོ་ཆའི་སྔགས་ལན་སྟོང་བཟླས་ན་ཆུའི་སྟེང་དུ་འགྲོ་སྟེ། ཐང་ལ་ཇི་ལྟ་བ་བཞིན་དུ་ཆུ་ལ་ཡང་དེ་བཞིན་དུ་འགྲོ་བར་འགྱུར་རོ། ། ཡང་ན་རང་ཁྲོ་བོའི་རྒྱལ་པོར་རྣམ་པར་བསྒོམས་ལ། འདི་ལྟར་ཆུའི་རྡུལ་ཕྲ་རབ་ཐམས་ཅད་དཀྱིལ་འཁོར་པའི་ལྷར་བསྐྱེད་ནས་ཆུའི་སྟེང་དུ་བཅགས་ན་སྔ་མ་བཞིན་དུ་འགྱུར་རོ། ། ཡང་སྲོག་ཆགས་པད་པའི་རྐྱལ་བུའི་ཁ་ནས་ཉ་ལྕིབས་དང་སྦལ་ཞགས་པ་བཅུག་ལ། ཆུ་ལ་ཞུགས་ན་ནི་རང་འབབ་པའི་ཆུའི་སྟེང་དུ་སྡོད་པར་འདོད་ན་དེ་ལག་ཏུ་ཐོགས་ཏེ་ཆུའི་དཀྱིལ་འཁོར་དུ་བསྡད་ན་ཡང་ཆུ་ནང་དུ་མི་འཆི་བའམ།
ཡང་ན་འབབ་པའི་ཆུ་བོ་ཡང་རྒྱ་མཚོའི་ཆུ་བཞིན་དུ་མི་འགྲོའོ། ། ཡང་རྫས་དེ་པད་པའི་ཁར་བཏོན་ན་ཆུར་མི་འབྱིང་བར་ཆུའི་སྟེང་དུ་སྡོད་པར་འགྱུར་རོ། ། ཡང་ཁྲག་དང་རྒྱ་སྐྱེགས་གཉིས་ཀྱིས་ལག་པ་གཉིས་ཀྱི་མཐིལ་ལ་གོ་ཆའི་འཁོར་ལོ་བྲིས་ཏེ་རབ་གནས་བྱས་ལ། ལག་མཐིལ་དུ་ཉེད་བཞིན་དུ་གོ་ཆའི་སྔགས་ལན་སྟོང་བཟླས་ན་རྣལ་འབྱོར་མ་ཐམས་ཅད་དབང་དུ་འགྱུར་རོ། ། རྣལ་འབྱོར་མ་ཉིད་གང་ཞེ་ན་མཁའ་འགྲོ་མ་དང་ལཱ་མཱ་ལ་སོགས་པ་སྟེ་གོ་བར་ཟད་དོ། ། རས་བལ་གྱི་སྦྱོར་བས་མི་སྣང་བ་ལ་སོགས་པ་བསྒྲུབ་པ་ནི། སྦྲུལ་གྱི་རྒྱལ་པོ་བྱ་བ་པགས་པ་ལ་སོགས་པ་དཀར་ནག་ཁྲེའུར་ཡོད་པ་དེ་དཀར་ནག་མ་འདྲེས་པར་སོ་སོར་དུམ་བུར་གཏུབས་ལ་ཤ་དང་ཁྲག་དང་ཞག་ལ་སོགས་པ་སོ་སོར་བྱ་སྟེ། སྐར་མ་རྒྱལ་ལ་ཞེས་པ་ནི། རྒྱལ་གསུམ་ལ་རྒྱལ་དང་པོ་ལ་རབ་གནས་བྱས་ལ་ནི་ས་བོན་བཏབ་སྟེ། གཉིས་པ་ལ་རས་བལ་གྱི་ས་བོན་ཕྱིར་བླངས་ནས་དཀར་པོའི་ཟླ་བ་ལ་སྐར་མ་རྒྱལ་གྱི་ཉིན་པར་དུམ་བུ་དཀར་པོའི་ཁྲག་དང་ཞག་དང་ཤས་བསྒོས་ལ་ས་བོན་གདབ་སྟེ།
དེ་ཉིད་ཀྱི་ཞག་དང་ཤས་ཞིང་ས་ལ་སྦག་པར་བྱའོ། ། དེ་བཞིན་དུ་ནག་པོའི་དུམ་བུའི་ཁྲག་དང་ཞག་དང་ཤས་ཀྱང་རས་བལ་གྱི་ས་བོན་ལ་བསྒོ་ཞིང༌། ཟླ་བ་མར་ངོའི་རྒྱལ་གྱི་ཉིན་པར་དེ་ཉིད་ཀྱི་ཞག་དང་ཤས་ཞིང་ས་ལ་ཡང་སྦག་གོ ། དེ་ནས་རས་བལ་དེ་སྨིན་པ་དང་དཀར་པོ་དང་ནག་པོའི་ཆའི་བྱེ་བྲག་གིས་བསྐྱེད་པའི་རས་བལ་བླངས་ལ། རས་བྱས་ལ་ཞེས་པ་ནི་རྒྱལ་གྱི་ཉིན་པར་གཞན་གསུམ་པ་ལ་དཀར་པོའི་ཆས་བསྐྱེད་པའི་རས་བལ་རྣལ་འབྱོར་མ་སེར་སྐྱས་བཀལ་ལ་རྒྱལ་གྱི་ཉིན་པར་ཐག་པ་སེར་སྐྱས་བཏགས་སོ། ། དེ་བཞིན་དུ་ནག་པོའི་ཆས་སྐྱེད་པའི་རས་བལ་ཚེས་ནག་པོའི་སྐར་མ་རྒྱལ་ལ་རྣལ་འབྱོར་མ་སྔོན་མོས་བཀལ་ཞིང༌། དེ་ཉིད་ཀྱི་ཉི་མ་ལ་ཐ་ག་མ་སྔོན་མོས་ཇི་ལྟར་ལུས་ཡོགས་པར་གྱུར་པ་དེ་ལྟར་བཏགས་པར་བསལ། སྔོན་པོ་དང་དཀར་པོའི་ཆ་ཡིས་རྒྱལ་གྱི་ཉིན་པར་གཞན་ལ་བསྒྲུབ་པར་བྱ་སྟེ། དེ་གྱོན་པའི་ལུས་ཀྱི་ས་སྟོང་ཕྲག་བཅུ་བཟླས་ན་ཞེས་པ་ནི་རས་གཉིས་པོ་ལ་གོ་ཆའི་སྔགས་སྟོང་ཕྲག་སུམ་ཅུ་རྩ་དགུ་མངོན་པར་བསྔགས་ལ། སྔགས་བརྒྱད་བརྒྱ་ཟློས་ཤིང་དེ་ལ་བདུག་པར་བྱས་ཏེ།
དེ་ཡང་ཨ་ག་རུ་ནག་པོ་དང༌། དུམ་བུ་ནག་པོའི་ཤ་དང་རུས་པས་ནི་ཟླ་བ་མར་ངོ་ལ་བསྐྱེད་པའི་རས་ལ་བདུག་གོ ། དེ་བཞིན་དུ་ཟླ་བ་ཡར་ངོ་ལ་བསྐྱེད་པའི་རས་ལ་ནི་དུམ་བུ་དཀར་པོའི་ཤ་དང་རུས་པ་དང༌། ས་ག་པུཥྤ་དང་བཅས་པས་བདུག་པར་བྱའོ། ། དེ་ནས་གུས་པས་བླ་མ་དང་དཔའ་བོ་དང་རྣལ་འབྱོར་མ་ཐམས་ཅད་མཆོད་པ་རྒྱ་ཆེན་པོས་མཆོད་ལ། རང་ལྷའི་རྣལ་འབྱོར་དུ་དམིགས་ཏེ་རྒྱལ་ལ་བསྒྲུབས་པའི་རས་ཡུག་གཉིས་པོ་དེ་རས་དཀར་པོ་ཟླ་བ་དཀར་པོའི་ཕྱོགས་ལ་གྱོན། རས་ནག་པོ་ཟླ་བ་མར་ངོའི་ཕྱོགས་ལ་རྣལ་འབྱོར་མའི་བཀའ་ལུང་གིས་བགོ་བར་བྱའོ། ། དེ་གྱོན་པའི་ལུས་ཀྱིས་གོ་ཆའི་སྔགས་སྟོང་ཕྲག་བཅུ་བཟླས་ན་དེའི་འོག་ཏུ་འགྲུབ་པར་འགྱུར་རོ། ། དེ་ཡང་རང་གི་གྲིབ་མ་ཡང་མི་མཐོང་ཞིང་དེ་གྱོན་པའི་ལུས་དཔག་ཚད་སྟོང་གི་བར་དུ་ནམ་མཁའ་ལ་འགྲོ་ཞིང་འོང་བ་དང་ལུས་མི་སྣང་བར་ཡང་འགྱུར་རོ། ། རང་གི་ལུས་ལྷ་ཉིད་ཀྱིས་ཀྱང་མི་མཐོང་བར་ཡུལ་ཕྱོགས་གང་དུ་སྡོད་པ་དེ་ཐོགས་པ་མེད་པར་འགྲོ་ཞིང༌།
དེས་རྒྱ་མཚོའི་མཐར་ཐུག་པའི་ས་རྣམས་སུ་ཡང་ཐོགས་པ་མེད་པར་འགྲོ་བ་དང༌། སྟེང་གི་རྒྱུན་དེ་འོག་མིན་གྱི་མཐར་ཐུག་པར་ཡང་འགྲོ་བར་འགྱུར་རོ། ། ཡང་ན་སྦྲུལ་གྱི་རྒྱལ་པོ་ནང་དུ་ཆུད་པར་ལིག་བུ་མིག་བསྲེགས་པའི་ཐལ་བ་དུ་བ་དང་བཅས་པར་རང་བྱུང་གི་མེ་ཏོག་གིས་སྦྲུས་པ་ལ་གོ་ཆའི་སྔགས་སྟོང་ཕྲག་སུམ་ཅུ་རྩ་དགུ་མངོན་པར་བསྔགས་ནས་མིག་སྨན་དུ་བྱས་ན་ཡང་མི་མཐོང་བར་འགྱུར་རོ། ། ཡང་ན་མི་རོ་ཁམ་སའི་སྣོད་དུ་སྦྲུལ་གྱི་རྒྱལ་པོ་བཞག་སྟེ་རུལ་ནས་ཟགས་པའི་རུས་པ་བླངས་ལ། རྒྱ་མཚོར་འབབ་པའི་ཆུ་བོའི་འགྲམ་དུ་གནས་པ་དེའི་རུས་པའི་དུམ་བུ་ལ་སྔགས་སྟོང་ཕྲག་བཅུ་མངོན་པར་བཟླས་ནས་ཆུ་ལ་བདར་ཏེ་དཔྲལ་བར་ཐིག་ལེ་བྱས་ན་གྲིབ་མ་ཡང་མི་མངོན་པར་བྱེད་དོ། ། ཡང་ན་དེའི་ཐོད་པ་ལ་མངོན་པར་བསྔགས་ནས་དེ་ཆུ་ལ་བདར་བའི་ཐིག་ལེས་ཀྱང་གྲིབ་མ་མི་མངོན་པར་འགྱུར་རོ། ། དེ་ལྟར་དངོས་གྲུབ་འགྲུབ་པ་དེའི་དཔེ་བསྟན་པའི་ཕྱིར། དབང་པོ་གང་དང་ཞེས་པའི་ཚིགས་བཅད་གཅིག་སྨོས་ཏེ། མིག་ལ་སོགས་པ་དབང་པོ་དྲུག་པོ་གང་དང་གང་གི་ལམ་དུ་ཡུལ་གཟུགས་ལ་སོགས་པ་གསལ་བར་གྱུར་པ་གཟུགས་ལ་སོགས་པ་དེ་དང་དེའི་ངོ་བོར་གསལ་བར་བྱ་ཞིང་རོ་མྱང་བར་བྱ་བ་དེ་བཞིན་དུ་མཆོག་ཏུ་བསྐྱེད་རྫོགས་གཉིས་སམ། གཙོ་བོར་བསྐྱེད་པའི་རིམ་པ་ལ་མཉམ་པར་གཞག་པའི་སྦྱོར་བས་དངོས་པོ་ཐམས་ཅད་སངས་རྒྱས་ཀྱི་རང་བཞིན་ཏེ་དེ་ཁོ་ན་ཉིད་ཀྱི་ངོ་བོར་རྟོགས་པར་འགྱུར་རོ། །
ཤིང་ཡོངས་འདུའི་ཁུ་བཅུད་ནི་སྔར་ཇི་ལྟར་བསྟན་པའི་ཆོ་གས་རོའི་ཁར་བསྐྱེད་པའི་ཤིང་ཡོངས་འདུའི་མེ་ཏོག་སྔོན་པོ་ཡོད་པའི་ཆོས་གང་ལ་ཡང་འཛིན་པའི་རྩི་ཡོད་པ་དེའི་ཁུ་བཅུད་བླངས་ལ། གོ་ཆའི་སྔགས་ལན་སྟོང་བཟླས་པ་བྱས་ཏེ་གང་ལ་ཐིག་ལེ་བྱས་ཤིང་དེ་ཤིང་དུ་བསམས་ན་ཤིང་རང་དུ་འགྱུར་བའམ། ཡང་ན་ཤིང་ལྟར་རེངས་པར་འགྱུར་རོ། ། དེ་ཉིད་བཀྲུས་པའི་ཆུ་ལ་སྔགས་ལན་བདུན་བཟླས་ཏེ་གཏོར་ན་སླར་འཚོ་བར་འགྱུར་རོ། ། འདི་དག་སྟེ་སྔར་གྱི་ཆོ་ག་དེ་ཉིད་ཀྱིས་ཡུངས་ཀར་གྱི་ས་བོན་བསྐྱེད་པ་བླངས་ལ། ཡང་གླང་པོ་ཆེའི་ཐོད་པར་བཙུགས་ལ་བསྐྱེད་པའི་འབྲས་བུའི་ཕྱེ་མ་དང༌། གླང་པོ་ཆེའི་རྐང་རྗེས་དང༌། སྨྱིག་མའི་དུམ་བུ་དང་བསྒྲུབ་བྱའི་རྐང་རྗེས་ཀྱི་སའི་རྡུལ་བླངས་ཏེ། དེ་རྣམས་བསྲེས་པ་ལ་གོ་ཆའི་སྔགས་ལན་སྟོང་བཟླས་ནས་བསྒྲུབ་བྱ་གང་ལ་བསྣུན་པ་དེ་གླང་པོ་ཆེར་འགྱུར་རོ། ། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས།
ལེའུ་འདིའི་བྱེ་བྲག་གི་མཚན་ཡབ་ཡུམ་གྱི་གོ་ཆའི་སྔགས་ཀྱི་ལས་ཚོགས་ཀྱི་ཆོ་གའི་ལེའུ་སྟེ། བཅུ་གསུམ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅུ་གསུམ་པའི་བཤད་པའོ།། །། དེ་ལྟར་གོང་དུ་བསྟན་པའི་ལས་ཚོགས་ཀུན་མི་འགྲུབ་པའི་བགེགས་བསལ་ནས། སྔར་གྱི་ལས་ཀྱི་ཚོགས་ཀྱི་དངོས་གྲུབ་རྣམས་མྱུར་དུ་འགྲུབ་པར་བྱ་བའི་སྐྱེ་བ་བདུན་པ་སྒྲུབ་པའི་ཐབས་བོང་བུའི་རྣལ་འབྱོར་ལེའུ་བཅུ་བཞི་པས་སྟོན་ཏོ། ། ལེའུ་འདི་ལ་ཡང་ལེའུའི་གཞུང་དང༌། ལེའུའི་མཚན་གཉིས་ལས། དང་པོ་གཞུང་སྟོན། དེ་ལ་གཉིས་ལས་དང་པོར་བཤད་པར་དམ་བཅའ་བ་ནི།
དེ་ནས་ཞེས་པ་ལ་སོགས་པས་ཚིགས་བཅད་གཅིག་སྨོས་ཏེ། དེ་ནས་ནི་གོ་ཆའི་ལས་བཤད་པའི་རྗེས་ལའོ། ། སྐྱེ་བ་བདུན་པ་བསྒྲུབ་པའི་དོན་དུ་བོང་བུའི་རྣལ་འབྱོར་གྱི་བདག་ཉིད་བྱས་པས་ཡིད་ཀྱི་ཤུགས་ནི་འདིས་མྱུར་དུ་དངོས་གྲུབ་ཐམས་ཅད་འགྲུབ་པས་སོ། ། བཟློག་པའི་ཕྱིར་ནི་འདིས་དངོས་གྲུབ་མི་འགྲུབ་པ་ལས་བཟློག་ནས་མྱུར་དུ་འགྲུབ་པའི་ཕྱིར། ཐབས་གང་གིས་སྒྲུབ་པ་པོས་དངོས་གྲུབ་མྱུར་དུ་འགྲུབ་པའི་སྐྱེ་བ་བདུན་པའི་སྒྲུབ་པ་འདི་ནི་བཤད་པར་བྱའོ། ། བཤད་པ་དངོས་ལ་གཉིས་ལས། དང་པོ་བོང་བུའི་རྣལ་འབྱོར་གྱིས་སྒྲུབ་པ་དངོས་ནི། སྒྲུབ་པ་པོ་ནགས་ཀྱི་དབུས་ལ་སོགས་པའི་གནས་སུ་ཕྱིན་ལ། ངེས་བརྗོད་བླ་མ་ནས་བྱུང་བའི་གོ་ཆའི་སྒྲུབ་ཐབས་ལྟར་ལྷར་བསྐྱེད་དེ་སྔོན་དུ་བསྙེན་པ་ལ་རྟགས་ཕྱིན་པར་བྱས་ལ། དེ་ནས་སློབ་དཔོན་ཀཾ་པ་ལས་བཤད་པ་ལྟར་བདེ་མཆོག་གི་དཀྱིལ་འཁོར་རྫོགས་པར་ཆུ་རིས་བྱས་ལ།
སྙིང་པོའི་རྣལ་འབྱོར་མ་བཞི། རྣལ་འབྱོར་མ་ནི་ལཱ་མཱའི་གཟུགས་གཅིག དེ་བཞིན་དུ་མཁའ་འགྲོ་མ་ནི་གཉིས། ཁཎྜ་རོ་ཧཱ་དང་གསུམ། འདོད་གཟུགས་མ་དང་བཞི། འདིར་ཁྱད་པར་དུ་བོང་བུའི་རྣམ་པའི་གདོང་ཅན་ལ། ཁྲག་གི་གདོང་ནི་གདོང་ལ་ཁྲག་གིས་དམར་པོར་བྱུགས་པའམ། ཁ་ནས་ཁྲག་འཛག་པ་ཅན་ལ་དེ་དག་གི་ཕྱག་མཚན་ནི་མཁའ་འགྲོ་སྟེ་མཁའ་འགྲོ་མ་བཞིའི་ཕྱག་ན་རྩེ་གསུམ་ཐོགས་ནི། ཕྱག་དང་པོ་གཉིས་ཀྱིས་མདུང་རྩེ་གསུམ་སྟེང་དུ་འཛིན་པ། གཡས་ཀྱི་གཉིས་པ་ན་ཁ་ཊྭཱཾ་ག
གཡོན་གྱི་གཉིས་པ་ན་ཐོད་པ་བསྣམས་པ་ཕྱག་བཞི་པ་རོའི་གདན་ལ་བཞུགས་པ། སྤྱན་གསུམ་པ་སྐྲ་གྲོལ་ཞིང་གཅེར་བུར་བྲིའོ། ། འོན་ཀྱང་ཐུགས་ཀྱི་འཁོར་ལོའི་དཔའ་བོ་ཐམས་ཅད་ནམ་མཁའ་ལྡིང་གི་གདོང་པ་ཅན། གསུང་གི་འཁོར་ལོའི་དཔའ་བོ་རྨ་བྱའི་གདོང་པ་ཅན། སྐུའི་འཁོར་ལོའི་དཔའ་བོ་སེང་གེའི་གདོང་པ་ཅན་དུ་བྲི། ཁྭ་གདོང་མ་ལ་སོགས་པ་བཞི་རང་རང་གི་གདོང་པ་ཅན། ཡ་མི་ནཱི་ལ་སོགས་པ་མཚམས་མ་བཞི་ནི་མ་ཧེ་དང༌། ཀྲྀཥྞ་ས་ར་དང༌། སྟག་དང༌། དོམ་གྱི་གདོང་པ་ཅན་དུ་བྲིའོ། །
དཀྱིལ་འཁོར་པ་ཐམས་ཅད་ཀྱང་སྤྱན་གསུམ་པ་ལ། སྤྱན་དམར་ཞིང་སྙིང་རྗེ་ཆེན་པོས་ཡོངས་སུ་བཟུང་བ་ཆོས་བདག་མེད་པའི་རང་བཞིན་ཅན་ནོ། ། བྲིས་པའི་དཀྱིལ་འཁོར་དེའི་ལྷོ་ཕྱོགས་སུ་ཡང་འབྲས་ཕུབ་ལས་བྱས་པའི་མིའི་སྐྱེ་བ་བདུན་པ་ལ་སོགས་པ་གང་འདོད་ཀྱི་གཟུགས་བོང་བུའི་མགོ་བོ་ཅན་ཅིག་བྱས་ལ། དེའི་སྙིང་གར་ཡི་གེ་ཉི་ཤུ་རྩ་གཉིས་པའི་འཁོར་ལོ་རབ་གནས་བྱས་པ་བཅུག་ལ། དེ་ནས་དཀྱིལ་འཁོར་དེ་ཇི་ལྟ་བ་བཞིན་བསྒྲུབས་ཏེ་བོང་བུའི་གཟུགས་དེའི་མདུན་དུ་མེ་ལོང་གཡའ་དག་པ་ཅིག་ལ་ཡི་གེ་ཉི་ཤུ་རྩ་གཉིས་པའི་སྔགས་ཀྱིས་བསྔགས་པ་བཞག་ལ། བོང་བུའི་གཟུགས་དེ་མེ་ལོང་ལ་འཆར་བར་བྱས་ཏེ། རང་བོང་བུའི་གཟུགས་དེའི་ནང་དུ་ཞུགས་ནས་དེའི་ཁ་ནས་ཕར་མེ་ལོང་གི་ནང་དུ་བལྟས་ན། དེའི་ནང་དུ་སྐྱེ་བ་བདུན་པ་གང་དང་གང་འདོད་པའི་གཟུགས་མཐོང་བ་དང༌། གཞན་ཡང་ཚེ་ཟད་པའི་གཟུགས་ནག་པོར་མཐོང་བ་ལ་སོགས་པ་དགེ་མི་དགེ་ལ་སོགས་པ་གང་འདོད་པ་དེ་མཐོང་བར་འགྱུར་རོ། ། གཉིས་པ་དེའི་ཕན་ཡོན་བསྟན་པ་ནི་རང་གཞན་ཚེ་ཟད་པ་དང༌།
ཚེ་རིང་བར་སྣང་བ་མཐོང་བ་ཡིན་ལ། གཞན་ཡང་ཡིད་དུ་སྟེ་ཡིད་ལ་འདོད་པ་ཀུན་འགྲུབ་པར་འགྱུར་བ་ཡིན་ཏེ། དེ་ལྟ་བུ་འདི་ནི་བོང་བུའི་རྣལ་འབྱོར་པས། དེ་ཚེ་བོང་བུའི་གཟུགས་དེའི་ནང་ནས་མེ་ལོང་ལ་བལྟ་བར་བྱའོ། ། དེའི་ཚེ་མེ་ལོང་གི་ནང་དུ་གླང་པོ་ཆེའི་སྐྱེ་བ་བདུན་པ་མཐོང་བ་དང༌། གཞན་ཡང་མི་ལ་སོགས་པ་གང་དང་གང་གིས་སྐྱེ་བ་བདུན་པར་གྱུར་པ་དེ་ནི་མཐོང་བར་འགྱུར་རོ། ། གཞན་ཡང་སྒྲུབ་པ་པོ་དེ་ནི་དངོས་གྲུབ་ཅི་འདོད་པ་གྲུབ་པའི་སྐྱེས་བུར་འགྱུར་རོ། ། དེ་ལྟར་སྐྱེ་བ་བདུན་པ་རྙེད་པའི་རིམ་པས་དེའི་ཤས་མཁའ་འགྲོ་མ་རྣམས་ལ་གཏོར་མ་སྦྱིན་པར་བྱས་ན་སྒྲུབ་པ་པོ་དེས་ནི་དངོས་གྲུབ་ཐམས་ཅད་འགྲུབ་པར་འགྱུར་རོ། ། དེ་ཉིད་གང་ཞེ་ན་དཔག་ཚད་བརྒྱ་ཕྲག་སྟོང་གི་སྟེང་དུ་སྐད་ཅིག་གིས་འགྲོ་བ་མཁའ་སྤྱོད་ཀྱི་དངོས་གྲུབ་འགྲུབ་པར་འགྱུར་ཏེ། དེ་སྔགས་གང་ལ་བརྟེན་ནས་འགྲུབ་ཅེ་ན།
རྣལ་འབྱོར་སྔགས་མཆོག་དམ་པ་ནི་ཡི་གེ་ཉི་ཤུ་རྩ་གཉིས་པའི་སྔགས་ལ་སྔོན་དུ་བསྙེན་པ་སོང་བ་དང༌། མཁའ་འགྲོ་མའི་སྦྱོར་པས་གྲུབ་པར་བྱེད་དོ། ། རྣལ་འབྱོར་པ་བསྙེན་པ་ལ་མཚན་མ་ཐོབ་པས་སྙིང་པོའི་སྔགས་གང་ཟློས་པ་དེ་སྐྱེ་བ་བདུན་པ་གྲུབ་ན་ཟླ་བ་གཅིག་གིས་དངོས་གྲུབ་ཐམས་ཅད་གྲུབ་པར་འགྱུར་རོ། ། གསང་བའི་ནི་སྔགས་ཡི་གེ་ཉི་ཤུ་རྩ་གཉིས་པའི་སྙིང་པོ་འདི་ནི་སྐྱེ་བ་བདུན་པ་རྟོགས་པ་ལ་ཤིན་ཏུ་དགེ་ཞིང་ཁྱད་པར་དུ་ཤིས་པ་ཡིན་ནོ། ། སྒྲུབ་པ་པོ་གང་ཞིག་སྙིང་པོའི་སྔགས་དེ་ཉིད་ཤེས་པའི་རྣལ་འབྱོར་པ་དེ་ནི་རྒྱུད་འདིར་རྣལ་འབྱོར་པ་ཉིད་དུ་ཐེ་ཚོམ་མེད་དོ། ། དེ་ལྟ་བུའི་རྣལ་འབྱོར་པ་དེ་ཉིད་ནི་སྟོན་པ་བཅོམ་ལྡན་འདས་བདེ་མཆོག་ངས། སྐྱེ་བ་བདུན་པ་སྒྲུབ་པའི་ཐབས་དེ་རྣམས་བསྟན་པ་ནི། མཁའ་འགྲོ་དྲྭ་བའི་བདེ་མཆོག་དཔལ་ནམ་མཁའ་དང་མཉམ་པའི་རྒྱུད་དང་པོ་བསྟན་ལ། ཕྱིས་བདེ་མཆོག་ཉུང་ངུ་འདི་ཡང་བསྡུས་ནས་བསྟན་པ་ཡིན་ནོ། ། ལེའུའི་མཚན་ནི་དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས།
ལེའུ་འདིའི་བྱེ་བྲག་གི་མཚན་བཅོམ་ལྡན་འདས་ཧེ་རུ་ཀ་བོང་བུའི་རྣལ་འབྱོར་མཛད་པའི་ཆོ་གའི་ལེའུ་སྟེ། བཅུ་བཞི་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅུ་བཞི་པའི་རྣམ་པར་བཤད་པའོ།། །། དེ་ལྟར་འཇིག་རྟེན་པ་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་མྱུར་དུ་འགྲུབ་པར་བྱེད་པའི་རྒྱུ་སྐྱེ་བ་བདུན་པ་སྒྲུབ་པ་བསྟན་ནས། ད་ནི་ལེའུ་བཅོ་ལྔ་པ་ལ་སོགས་པའི་ལེའུ་བཅུས་ལམ་གྱི་གསང་བ་རྫོགས་པར་བྱེད་པའི་ཡན་ལག་རིགས་ལྡན་མ་མཆོད་པ་སྟོན་པ་ལས། དེ་ལ་དང་པོ་ལེའུའི་འབྲེལ་ནི། དེ་ལྟར་སྔར་བསྟན་པའི་ལམ་དང་འབྲས་བུའི་གསང་བ་དེ་ཡང་རིགས་ལྡན་མ་མཆོད་པ་ལས་འགྲུབ་ལ། རིགས་ལྡན་མ་མཆོད་པ་དང་བྲལ་ན་མི་འགྲུབ་པས་ལམ་དང་འབྲས་བུའི་གསང་བ་ལ་འཇུག་པའི་ཡན་ལག་རིགས་ལྡན་མ་མཆོད་པ་སྟོན། རིགས་ལྡན་མ་མཆོད་པ་ལ་ཡང་མཆོད་པའི་དོན་དུ་མཁའ་འགྲོ་མ་བཞུགས་པའི་གནས་ཡུལ་ཉི་ཤུ་རྩ་བཞི་དང༌།
གྲོང་སྟོང་ཕྲག་བཅུ་གཉིས་ལ་སོགས་པར་ཕྱིན་ནས་མཁའ་འགྲོ་མ་འཚོལ་བའི་ཚེ་དང་པོ་རིགས་ལྡན་མ་ངོ་ཤེས་དགོས་ལ། ངོ་ཤེས་པར་བྱེད་པ་ལ་མཁའ་འགྲོ་མ་དང་འཕྲད་པའི་དུས་སུ་མཁའ་འགྲོ་མ་ཡིན་མིན་བརྟག་དགོས། བརྟག་པ་ལ་བརྡ་མ་བྱས་ན་མཁའ་འགྲོ་མར་ངོ་མི་ཤེས་པས་ཤེས་པར་བྱེད་པ་ལ་བརྡ་བྱ་དགོས། བརྡ་བྱས་པས་མཁའ་འགྲོ་མས་རང་གཟུགས་སྟོན་དུ་འོང་བ་ཡིན་པས། ལེའུ་བཅོ་ལྔ་པ་འདིས་ངག་བརྡ་བསྟན་ཏེ། དེ་ཡང་ཡི་གེ་རེ་རེའི་བརྡས་སྤྱིར་རིགས་ལྡན་མའམ་རྣལ་འབྱོར་མ་ཙམ་དུ་ངོ་ཤེས་པར་བྱེད་པ་བསྟན་པ་ཡིན་ནོ། ། རིགས་ལྡན་མའི་རང་བཞིན་མི་ཤེས་པར་བརྟེན་ཅིང་མཆོད་པ་ལ་སོགས་པ་མི་རུང་བའི་ཕྱིར་དང༌། དེ་བཞིན་དུ་དམ་ཚིག་ཅན་རྣམས་ཀྱང་ཚོགས་ཀྱི་འཁོར་ལོ་ལ་སོགས་པའི་ནང་དུ་སྣོད་མ་ཡིན་པ་ལ་གསང་བའི་དོན་དུ་ཕན་ཚུན་བརྡའི་སྒོ་ནས་སྨྲ་བར་བྱའོ། ། ལེའུ་མདོར་བསྟན་པ་དང་རྒྱས་པར་བཤད་པའི་འབྲེལ་ནི། ལེའུ་དང་པོར།
ཕོ་ཉ་ལྷན་ཅིག་སྐྱེས་གྲུབ་ནི། ། ཞེས་པ་ལ་སོགས་པས་རིགས་ལྡན་མ་མཆོད་པ་མདོར་བསྟན་པ་དེ། ལེའུ་བཅོ་ལྔ་པ་ལ་སོགས་པའི་ལེའུ་བཅུས་རྒྱས་པར་བཤད་དོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལའང་གཉིས་ལས། དང་པོ་བརྡའི་དགོས་པ་བསྟན་པའི་སྒོ་ནས་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་ལེའུ་བཅུ་བཞི་པ་བསྟན་པའི་རྗེས་ལའོ། ། སྡོམ་པ་ཐམས་ཅད་ལ་སྟེ་རྩ་བའི་རྒྱུད་དཔལ་ནམ་མཁའ་དང་མཉམ་པ་དང༌།
དེ་ལས་བསྡུས་པ་བདེ་མཆོག་ཉུང་ངུ་དང༌། བཤད་པའི་རྒྱུད་མངོན་པར་བརྗོད་པ་རྒྱུད་བླ་མ་དང༌། ཧེ་རུ་ཀ་མངོན་འབྱུང་ལ་སོགས་པའི་རྒྱུད་ཐམས་ཅད་དུ་དངོས་གྲུབ་བསྒྲུབ་པ་ལ། སྒྲུབ་པ་པོ་གང་ཞིག་གིས་སྤྱིར་མཁའ་འགྲོ་མ་ཙམ་དུ་ངོ་ཤེས་པར་བྱེད་པ་ལ། ལུས་ངག་གི་བརྡ་ནི་ཤེས་པར་འགྱུར་བ་དེ་ཉིད་ཀྱིས་མཁའ་འགྲོ་མ་ཡིན་པར་ངོ་ཤེས་པ་དེ་འགྲུབ་པར་ནི་ཐེ་ཚོམ་མེད་པར་བཤད་པ་ཡིན་ནོ། ། གཉིས་པ་གཞུང་བཤད་པ་དངོས་ལ་གཉིས་ལས། དང་པོ་ཡི་གེ་རེ་རེའི་བརྡ་དངོས་བསྟན་པ་ནི་བརྡ་ཞེས་བྱ་བ་ལ་སོགས་པ་སྟེ། དེ་ཡང་བརྡ་འདི་རྣམས་ནི་གོང་མ་གོང་མ་བརྡ་ཡིན་ལ། འོག་མ་འོག་མ་ནི་བརྡའི་ལན་ཡིན་གྱི། བརྡ་ལ་སོགས་པ་ཡི་གེ་རེ་རེ་བརྗོད་པ་ཙམ་གྱིས་དོན་དེ་དང་དེ་ཡིན་པར་གོ་བར་བྱེད་པར་ཤེས་པར་བྱའོ། །
ཡི་གེའི་དོན་ནི་ཕལ་ཆེར་གཞུང་ཉིད་ན་གསལ་བ་ལས། འདིར་དོན་མ་ངེས་པ་རྣམས་བཤད་པ་ནི། མ་ནི་མ་དང་འདྲ་བར་ཡོན་ཏན་ཐམས་ཅད་བསྐྱེད་པས་སོ། ། ཆུང་མ་ནི་གྲོས་མཐུན་པའོ། ། སྲིང་མོ་ནི་ཡོན་ཏན་འབྱུང་བས་སོ། ། མཛའ་མོ་ནི་སྙིང་ཉེ་བའི་དོན་ཏོ། ། བུ་མོ་ནི་སྨྲ་བ་ཉན་པའོ། ། ཞིམ་པའི་བཏུང་བ་ནི་བྱིན་རླབས་བྱས་པའི་ཆང་ངོ༌། ། ཐུག་པ་ནི་འབྲས་ཀྱི་ཐུག་པའོ། ། ཤ་ནི་ཤ་ཆེན་པོ་མ་ཡིན་ཏེ།
ཐ་མལ་པའི་ཤ་ཉིད་དོ། ། ཕྲད་པ་ནི་དཔའ་བོ་དང་དཔའ་མོའོ། ། དེ་ཡང་གནས་གང་དུ་ཞེ་ན། དུར་ཁྲོད་དུ་འདུ་ཞེས་པའོ། ། རོ་ནི་མཆོག་ཏུ་གྱུར་པའི་རོའོ། ། རྣལ་འབྱོར་མ་ནི་ཕག་མོའོ། ། བྱིན་པ་གཉིས་ཐབས་ཤེས་རབ་འཁྱིལ་པའི་བརྡའོ། ། དཔུང་པ་ནི་བོལླཱི་བརྡ་ཡིན་གསུང༌། གསོང་པོར་སྨྲ་བ་ནི་བཀྲ་ཤིས་པའི་ཚིག་སྨྲ་བའོ། ། མི་ཤེས་བྱ་བ་ལ་སོགས་པའི་ཚིགས་བཅད་གཉིས་པོ་འདི་བླ་མ་བ་དན་ཏའི་རྒྱ་དཔེ་ལ་མི་འདུག་གསུང་ངོ༌། །
སྐལ་བཟང་མོ་ནི་དབང་རྣམས་ཇི་ལྟ་བ་བཞིན་ཐོབ་པའོ། ། སྐལ་ངན་མོ་ནི་དབང་མ་ཐོབ་པའི་བརྡ་བསྟན་པའོ། ། དེ་ལྟ་བུའི་ཡི་གེ་དེ་དག་ཀྱང་ཡི་གེ་རེ་རེས་དོན་གཉིས་སྟོན་པར་འདོམས་པའམ། ཡི་གེ་སོ་སོས་དོན་གཅིག་སྟོན་པར་འདོམས་པ་བྱུང་ཡང་བརྡ་དེས་དོན་རེ་རེ་སྟོན་པར་གོ་བས་ཆོག་གསུང་ངོ༌། ། གཉིས་པ་བརྡའི་དགོས་པ་བསྟན་པའི་སྣོད་དང་སྣོད་མ་ཡིན་པ་བསྟན་པ་ནི། འདི་དག་ནི་ཞེས་པ་ལ་སོགས་པ་སྟེ། དེ་ཡང་བརྡ་དེ་བྱས་པས་དངོས་གྲུབ་འདོད་པ་རྣམས་ཀྱིས་དཔའ་བོ་དང་སྲིང་མོར་ཤེས་ཏེ་ཕན་ཚུན་ཡིད་མཐུན་པར་གྱུར་ནས་མཉེས་པར་འགྱུར་རོ། ། ཞེས་པའི་དོན་ཏོ། ། དེ་ལྟ་བུའི་བརྡ་དེ་སྐྱེ་བོ་ཐམས་ཅད་ལ་བསྟན་ནམ་ཞེ་ན། དད་པ་དང་མི་ལྡན་པ་རྣམས་ལ་བརྡ་འདི་སྦྱིན་པར་མི་བྱའོ། །
འོ་ན་གང་ལ་བྱིན་ཞེ་ན་སྒྲུབ་པ་པོ་དམ་ཚིག་དང་ལྡན་ཞིང་དགོས་པ་དང་ལྡན་པ་སྟེ། རིགས་ལྡན་མ་མཆོད་པར་འདོད་པའི་སྒྲུབ་པ་པོ་རྣམས་ལ་སྦྱིན་པར་བྱའོ། ། ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། ལེའུ་འདིའི་བྱེ་བྲག་གི་མཚན་ནི་ཡི་གེ་རེ་རེའི་བརྡའི་ལེའུ་སྟེ། བཅོ་ལྔ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅོ་ལྔ་པའི་རྣམ་པར་བཤད་པའོ།། །། དེ་ལྟར་ཡི་གེ་རེ་རེའི་བརྡས་སྤྱིར་རྣལ་འབྱོར་མ་ཙམ་དུ་ཤེས་ཀྱང༌། ད་དུང་སོ་སོའི་རིགས་གང་ཡིན་མ་ཤེས་པས་བདག་ཉིད་གང་འདོད་ཀྱི་རིགས་དང་མཐུན་པར་ཤེས་པར་བྱ་བའི་ཕྱིར། ལེའུ་བཅུ་དྲུག་པ་འདིས་མཁའ་འགྲོ་མ་བདུན་པོ་སོ་སོའི་རིགས་ཀྱི་རྟགས་བསྟན་ཏོ། །
ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་ཡང་གཉིས་ལས། དང་པོ་བཤད་པར་དམ་བཅའ་བའི་སྒོ་ནས་བསྟན་པའི་སྣོད་བསྟན་པ་ནི། དེ་ནས་ཞེས་པ་ལ་སོགས་པའི་ཚིག་ལྔ་སྨོས་ཏེ། དེ་ནས་ནི་ལེའུ་བཅོ་ལྔ་པས་ཡི་གེ་རེ་རེའི་བརྡ་བསྟན་པའི་རྗེས་ལའོ། ། དངོས་གྲུབ་ཆེན་པོ་ནི་ཞར་ལ་ཐུན་མོང་དང༌། དངོས་སུ་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་སམ་རྒྱུ་རིགས་ལྡན་མ་མཆོད་པ་ཡིན་ལ། གསང་ཞེས་པ་ནི་རིགས་ལྡན་མའི་རྟགས་དང་མཚན་ཉིད་དེ་སྐལ་བ་མེད་པའི་སེམས་ཅན་རྣམས་ལ་མི་བསྟན་ཞེས་པའི་དོན་ཏོ། ། འོ་ན་གང་ལ་བསྟན་ཞེ་ན་འཁོར་ལོ་བདེ་མཆོག་གི་སྒྲུབ་པ་པོ་དམ་ཚིག་དང་ལྡན་པ་རྣམས་ལ་བཤད་པར་བྱའོ། །
དེ་ཉིད་གང་ཞེ་ན། དད་པ་རབ་དང་ལྡན་པ་ནི་སྒྲུབ་པ་པོ་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འདོད་པ་དང༌། མཆོག་ཏུ་དམ་ཚིག་བསྟེན་པ་ནི་རིགས་ལྡན་མ་བསྟེན་པའི་སྣོད་དུ་གྱུར་པ་དེ་ལ་བསྟན་པར་བྱའོ། ། བཤད་པ་དངོས་ལ་གཉིས་ལས། དང་པོ་སྤྱིར་བསྟན་པ་ནི། ཡིད་ནི་ཞེས་པ་ལ་སོགས་པའི་ཚིགས་བཅད་ཕྱེད་དང་གཉིས་སྨོས་ཏེ། རིགས་ལྡན་མའི་མཚན་ཉིད་བསྟན་པ་དེ་ཡང་སྒྲུབ་པ་པོ་ཡིད་དགའ་བ་དང་ལྡན་པས་གཞན་ལ་ཕན་པར་བྱེད་པའི་བློ་དང་ལྡན་པ། དད་པ་ཅན་རྣམས་ལ་རབ་ཏུ་སྦྱིན་པར་བྱའོ། ། རིགས་ལྡན་མའི་རྟགས་དང་མཚན་ཉིད་གང་ཞེ་ན། ཁ་དོག་ཅེས་པ་སོ་སོའི་ཁ་དོག་གི་རྟགས་དང༌།
དྲི་སྟེ་སོ་སོའི་དྲིའི་རྟགས་དང་སོགས་ཀྱིས་དབྱིབས་དང༌། གོས་དང༌། དགའ་བའི་ཡུལ་དང༌། སྤྱོད་ལམ་གྱི་རྟགས་ཀྱང་ཤེས་པར་བྱས་ཏེ། དེ་ལྟ་བུའི་རིགས་ལྡན་མ་དེ་དག་གཉིས་མེད་དཔའ་བོས་བསྟན་པར་བྱའོ། ། དེའི་ཕན་ཡོན་ནི་དེ་ཉིད་དེ། དེ་ལྟ་བུའི་རིགས་ལྡན་མའི་མཚན་ཉིད་ཤེས་པར་བྱས་ནས། ཚུལ་བཞིན་དུ་ཚོགས་ཀྱི་ལོངས་སྤྱོད་དང་སྙོམས་འཇུག་ལ་སོགས་པས་བསྟེན་པ་ཙམ་གྱིས་སྒྲུབ་པ་པོས་དངོས་གྲུབ་གཉིས་མྱུར་དུ་ཐོབ་པར་འགྱུར་རོ། ། ད་ནི་གཉིས་པ་རིགས་བདུན་པོ་སོ་སོའི་རྟགས་སྟོན་ཏེ། དེ་ཡང་རིགས་ལྡན་མ་དེ་དག་ནི་དབྱེ་གཞི་ལ་ཡང་སྤྱིར་གཉིས་ཏེ།
སོ་སོའི་རིགས་ཀྱི་སྒོ་ནས་དབྱེ་བ་དང༌། སྤྱོད་ལམ་གཙོ་བོར་བྱས་པའི་སྒོ་ནས་དབྱེ་བའོ། ། དེ་ལ་དང་པོ་སོ་སོའི་རིགས་ཀྱི་དབྱེ་བ་ནི་ལྔ་སྟེ། སོ་སོའི་ཁ་དོག་དང༌། དབྱིབས་དང༌། གོས་དང༌། དྲི་དང༌། དགའ་བའི་ཡུལ་རྣམས་སོ། ། རིགས་དེ་དག་ཀྱང༌། བྲམ་ཟེ་རྣམ་སྣང་བཤད་པ་སྟེ། །
རིན་ཆེན་ཙཎྜཱ་ལཱིར་ཤེས་བྱ། ། གར་མཁན་དཔག་མེད་མགོན་པོ་སྟེ། ། ཚོས་མ་དོན་ཡོད་རྡོ་རྗེ་ཅན། ། མི་བསྐྱོད་པ་ཡི་ཌོཾ་བི་སྟེ། ། དྲུག་པ་རྡོ་རྗེ་སེམས་དཔའ་ཡི། ། རྒྱལ་རིགས་སུ་ནི་ཤེས་པར་བྱ། ། བདུན་པ་ཧེ་རུ་ཀ་ཡིན་ཏེ། ། སྣ་ཚོགས་རིགས་བྱུང་དམངས་རིགས་སོ། ། ཞེས་པའི་དོན་གྱིས་གཞུང་རང་ན་རིགས་བདུན་དུ་གསལ་མོད་ཀྱང༌། རྡོ་རྗེ་སེམས་དཔའི་རིགས་དང་ཧེ་རུ་ཀའི་རིགས་གཉིས་གཅིག་ཏུ་བྱས་ཏེ།
རྡོ་རྗེ་སེམས་དཔའ་ནི་རྒྱུ་རྡོ་རྗེ་འཛིན་པ་ཡིན་ལ། ཧེ་རུ་ཀ་ནི་འབྲས་བུ་རྡོ་རྗེ་འཛིན་པ་ཡིན་པས་དེ་ཙམ་གྱི་ཁྱད་པར་ལས་མེད་པས་སོ་གསུང༌། སྤྱོད་ལམ་གཙོ་བོར་སྟོན་པའི་སྒོ་ནས་དབྱེ་བ་ནི་གཉིས་ཏེ། སྤྱི་དང་སོ་སོའི་བྱེ་བྲག་གོ ། སྤྱི་ནི་དྲུག་ཀ་ཡང་གཡོན་གྱི་ཀུན་སྤྱོད་དང་ལྡན་པ་ཡིན་ལ། བྱེ་བྲག་ནི་རིགས་དྲུག་ཁོ་ནའི་སོ་སོའི་སྤྱོད་ལམ་གྱི་བྱེ་བྲག་གིས་བསྟན་ཏོ། ། རིགས་དྲུག་པོ་སོ་སོའི་རྟགས་ཉིད་གང་ཞེ་ན། དྲུག་པ་རེ་རེའང་ལྔ་ལྔ་ཡོད་པ་ལས། དང་པོ་ཐ་མལ་པའི་རིགས་ཀྱི་དབང་དུ་བྱས་ན་རྒྱལ་རིགས་ཀྱི་བུ་མོ་འཇིག་རྟེན་ལས་འདས་པའི་ལྷའི་རིགས་ཀྱི་དབང་དུ་བྱས་ན་རིགས་ཀྱི་བདག་པོ་གཙོ་བོར་བྱས་པ་ལ་དགོངས་ནས། རྡོ་རྗེ་སེམས་དཔའི་རིགས་ལ་ཁ་དོག་གི་རྟགས་ལ་སོགས་པའི་དབྱེ་བ་ལ་ལྔ་ཡོད་པ་ལས།
དང་པོ་ཁ་དོག་གི་རྟགས་ཀྱི་དབང་དུ་བྱས་ན་བུད་མེད་གང་ཞིག་ཁ་དོག་པདྨ་དཀར་པོའི་རྩ་བ་ལྟར་ཁ་དོག་དཀར་བ་དང༌། གཉིས་པ་དབྱིབས་ནི་པདྨའི་འདབ་མ་ལྟར་དཀྱུས་རིང་བའི་མིག་ཡོད་པ་དང༌། གསུམ་པ་གོས་ཀྱི་རྟགས་ནི་རྟག་ཏུ་གོས་དཀར་པོ་གོན་པ་ལ་དགའ་བ་དང༌། བཞི་པ་དྲིའི་རྟགས་ནི་ཁའི་དྲི་དང་རྔུལ་ལ་སོགས་པ་ཙནྡན་སར་པའི་དྲི་དང་ལྡན་པ་དང༌། ལྔ་པ་དགའ་བའི་ཡུལ་ལམ་རང་གི་ཁྱད་པར་གྱི་སྤྱོད་ལམ་གྱི་རྟགས་ནི། བདེར་གཤེགས་འདུས་པ་ནི་སྐུ་གཟུགས་ལ་སོགས་པའི་རྟེན་མང་པོ་བཞུགས་པ་ཉིད་ལ་དགའ་ཞིང་དེ་ལ་མཆོད་པ་བྱེད་པའོ། ། དེ་ལྟ་བུའི་རྟགས་ལྔ་དང་ལྡན་པའི་མཁའ་འགྲོ་མའམ་བུད་མེད་དེ་ནི་འཇིག་རྟེན་ལས་འདས་པའི་ལྷའི་རིགས་རྡོ་རྗེ་སེམས་དཔའ་དང༌། ཕག་མོའི་རིགས་རྒྱུད་དེ་ལས་བྱུང་བའི་རིགས་ཡིན་པར་ཤེས་པར་བྱས་ཏེ། འོག་མ་ཀུན་ལ་ཡང་དེ་བཞིན་དུ་སྦྱར་བར་ཤེས་པར་བྱའོ། ། ཐ་མལ་པའི་མིའི་རིགས་གདོལ་པའི་བུ་མོ་འཇིག་རྟེན་ལས་འདས་པའི་ལྷའི་རིགས་རིན་ཆེན་འབྱུང་ལྡན་གྱི་རིགས་ཀྱི་མཁའ་འགྲོ་མའི་རྟགས་ལྔ་ནི།
བུད་མེད་གང་ཞིག་ཁ་དོག་བཙོ་མའི་གསེར་འདྲ་བ་ཁ་དོག་གི་རྟགས། ཁ་དོག་དམར་དང་སེར་བའི་གོས་ལ་དགའ་བ་གོས་ཀྱི་རྟགས། རྔུལ་ལ་སོགས་པ་ཛཱ་ཏི་དང་མེ་ཏོག་ཙམ་པ་ཀ་ལྟ་བུའི་དྲི་དང་ལྡན་པ་དྲིའི་རྟགས། དབྱིབས་དང་དགའ་བའི་ཡུལ་གཉིས་ནི་སྔ་མ་ལས་བསྒྲེས་ནས། འདིར་ཡང་ཤེས་པར་བྱ་སྟེ། གང་མེད་པ་དེ་སྔ་མ་ལ་ལྟོས་པར་འོག་མ་ཀུན་ལ་ཡང་ཤེས་པར་བྱའོ། ། དེ་ལྟ་བུའི་བུད་མེད་དེ་ཡང་དཔའ་བོ་སྟེ་རིན་པོ་ཆེའི་རིགས་ཀྱི་རྗེས་སུ་འགྲོ་བར་ཤེས་པར་བྱའོ། ། ཐ་མལ་པའི་མིའི་རིགས་ཀྱི་དབང་དུ་བྱས་ན། དམངས་རིགས་ཀྱི་བུ་མོ་འཇིག་རྟེན་ལས་འདས་པའི་ལྷའི་རིགས་ཀྱི་དབང་དུ་བྱས་ན་ཧེ་རུ་ཀའི་རིགས་ཀྱི་མཁའ་འགྲོ་མའི་རྟགས་ལྔ་ནི། བུད་མེད་གང་ཞིག་ལུས་ཐམས་ཅད་ཨུཏྤ་ལའི་འདབ་མ་ལྟར་ཁ་དོག་སྔོ་བསངས་སུ་ཡོད་པ་ཁ་དོག་གི་རྟགས།
དྲི་དང་གོས་ནི་སྔོ་བ་ལ་དགའ་བ་གོས་ཀྱི་རྟགས། ལུས་ལ་ཨུཏྤལ་སྔོན་པོའི་དྲི་ཡོད་པ་དྲིའི་རྟགས། ཡང་དབྱིབས་དང་དགའ་བའི་ཡུལ་གཉིས་སྔ་མའི་ཤུགས་ལས་ཤེས་ཏེ། བུད་མེད་དེ་ནི་དཔའ་བོ་བཟང་པོ་མི་བསྐྱོད་པ་སྒྲུབ་པ་པོའི་རྗེས་སུ་འགྲོ་བའི་མཁའ་འགྲོ་མ་ཡིན་ནོ། ། ཐ་མལ་པའི་མི་ལ་གར་མཁན་མའི་རིགས། འཇིག་རྟེན་ལས་འདས་པའི་ལྷ་ལ་པདྨ་གར་དབང་གི་རིགས་ཀྱི་མཁའ་འགྲོ་མའི་རྟགས་ལྔ་ནི་ཤིན་ཏུ་རྣམ་དག་བུད་མེད་གང་ཡིན་པ་དེ་ནི་ཁ་དོག་གི་རྟགས། པདྨ་དཀར་པོ་འདྲ་བའི་མདོག་གང་ཡིན་པ་དང༌།

རྟག་ཏུ་ལུས་ལ་པདྨའི་རྩ་བའི་དྲི་ཡོད་པ་དྲིའི་རྟགས། འདིའི་གོས་དང༌། དབྱིབས་དང༌། དགའ་བའི་ཡུལ་གསུམ་སྔ་མ་ལས་ཤེས་པར་བྱ་སྟེ། དེ་ཡང་དེ་བཞིན་དུ་དཔའ་བོའི་བློ་ནི་སྣང་བ་མཐའ་ཡས་ཀྱི་རིགས་ཀྱི་སྒྲུབ་པ་པོའི་མཁའ་འགྲོ་མ་ཡིན་ནོ། ། དམར་ཞིང་སེར་བའི་བུད་མེད་གང༌། ། ཞེས་པ་ལ་སོགས་པ་འདི་ཡང་རྡོ་རྗེ་སེམས་དཔའི་རིགས་གཡུང་མོའི་བུ་མོ་ལ་མཚན་ཉིད་བརྟག་གསུང༌། དེ་ཡང་དམར་ཞིང་སེར་བ་ནི་ཁ་དོག་གི་རྟགས་སོ། ། གཟུགས་བཟང་ཞིང་གོས་དམར་བ་ལ་དགའ་བ་ནི་གོས་ཀྱི་རྟགས་སོ། ། ལུས་ལ་མེ་ཏོག་མ་ལི་ཀ་དང་ཨུཏྤལ་གྱི་དྲི་ཡོད་པ་དྲིའི་རྟགས། ཡང་དབྱིབས་དང་དགའ་བའི་ཡུལ་གཉིས་ནི་སྔ་མ་ལས་ཤེས་པར་བྱའོ། །
བུད་མེད་དེ་ནི་རྡོ་རྗེའི་རིགས་བྱུང་བ་ནི་རྡོ་རྗེ་སེམས་དཔའ་དང་ཕག་མོའི་རིགས་ཏེ། འོ་ན་འདིར་སྔར་ཡང་བཤད་པས་ན་ཟློས་པའི་སྐྱོན་དུ་མི་འགྱུར་རམ་སྙམ་ན། མི་འགྱུར་ཏེ། སྔ་མ་ནི་རྒྱུ་རྡོ་རྗེ་འཛིན་པའི་རིགས་ཀྱི་དབང་དུ་བྱས་པ་ཡིན་ལ། འདི་ནི་འབྲས་བུ་རྡོ་རྗེ་འཛིན་པའི་རིགས་ཀྱི་དབང་དུ་བྱས་ཏེ། དེ་གཉིས་དོན་གཅིག་པ་ཡིན་པས་རིགས་གཅིག་ཏུ་འགྲོ་བ་ཡིན་གསུང་ངོ༌། ། ཐ་མལ་པའི་མི་ལས་ཚོས་མིའི་རིགས། འཇིག་རྟེན་ལས་འདས་པའི་ལྷའི་དབང་དུ་བྱས་ན། དོན་ཡོད་གྲུབ་པའི་རིགས་ཀྱི་མཁའ་འགྲོ་མའི་རྟགས་ལྔ་ནི་སེར་ཞིང་ལྗང་བ་ཁ་དོག་གི་རྟགས། གོས་ནི་དཀར་ལ་དགའ་བ་གོས་ཀྱི་རྟགས།
ཤིར་ཤའི་མེ་ཏོག་གི་དྲི་དང་ལྡན་པ་དྲིའི་རྟགས། དབྱིབས་དང་དགའ་བའི་ཡུལ་སྔ་མ་ལས་ཤེས་པར་བྱ་སྟེ། དེ་ལྟ་བུའི་བུད་མེད་དེ་དེ་བཞིན་གཤེགས་པའི་རིགས། རྗེས་འགྲོ་ཡིན་གྱི་དོན་ཡོད་གྲུབ་པའི་རིགས་ཀྱིས་མཁའ་འགྲོ་མའོ། ། ཐ་མལ་པའི་མི་ལས་བྲམ་ཟེའི་རིགས། འཇིག་རྟེན་ལས་འདས་པའི་ལྷ་ལས་རྣམ་སྣང་གི་རིགས་ཀྱི་མཁའ་འགྲོ་མའི་རྟགས་ལྔ་ནི། བུད་མེད་གང་ཞིག་ཁ་དོག་དམར་བ་ཁ་དོག་གི་རྟགས། དེའི་མདོག་ཅན་གྱི་གོས་འཆང་བ་ནི་གོས་ཀྱི་རྟགས། ལུས་ལ་རྟག་ཏུ་ག་པུར་གྱི་དྲི་དང་ལྡན་པ་ནི་དྲིའི་རྟགས། དབྱིབས་དང་དགའ་བའི་ཡུལ་གཉིས་ནི་སྔ་མ་ལས་ཤེས་པར་བྱ་སྟེ།
དེ་ལྟ་བུའི་བུད་མེད་དེ་རྣམ་སྣང་གི་རིགས་ཀྱི་རྗེས་སུ་འགྲོ་བའི་མཁའ་འགྲོ་མ་ཡིན་ནོ། ། དེ་དག་གི་གཞུང་བསྡུ་བ་ནི། མིའི་བུ་མོ་ལ་མཁའ་འགྲོ་མའི་མཚན་མས་བཏབ་པའི་རྣལ་འབྱོར་མའི་རིགས། དེ་རྣམས་ནི་དེ་ལྟར་སོ་སོར་དབྱེ་ན་བདུན། བསྡུ་ན་རིགས་དྲུག་ཏུ་ངེས་པར་བཤད་པ་ཡིན་ནོ། ། དེ་ཐམས་ཅད་ཀྱི་སྤྱིའི་སྤྱོད་ལམ་གྱི་མཚན་ཉིད་བསྟན་པ་ནི། བུད་མེད་དེ་དག་བྱ་བ་གང་བྱེད་པ་ཐམས་ཅད་ཀྱི་ཚེ་ལག་པ་དང་རྐང་པ་གཡོན་པས་བྱེད་པའི་གཡོན་གྱི་ཀུན་ཏུ་སྤྱོད་པ་ལ་རྟག་ཏུ་དགའ་བ་དང༌། སོ་སོའི་མཚན་ཉིད་ནི་མཁའ་འགྲོ་མ་འདི་དག་སོ་སོའི་རང་རང་གི་མདོག་གིས་ཁྱབ་པ་ལ་སོགས་པ་དང་ལྡན་པ་ཡིན་ནོ། ། རིགས་ཀྱི་རིག་པའི་ཞེས་པ་ལ་སོགས་པ་འདི་རྣམས་ཀྱིས་ནི་མཁའ་འགྲོ་མ་རིགས་དྲུག་ཏུ་བྱས་པའི་རྟགས་བསྟན་པ་ཡིན་ཏེ། དེ་ཡང་རྡོ་རྗེ་སེམས་དཔའི་རིགས་ལ་ནི་རིགས་དྲུག་པོ་ཐམས་ཅད་ཀྱི་རྟགས་སམ་མཚན་ཉིད་ཚང་བ་ཡིན་ལ།
ལྷག་མ་ལྔ་ལ་ནི་སོ་སོ་རང་རང་གི་ཁ་དོག་དང་ཕྱག་རྒྱ་བཅིང་བ་དང༌། སྔགས་ཟློས་པ་ལ་སོགས་པ་ལས་ཤེས་པར་བྱའོ། ། དེའི་ཡན་ལག་གི་དོན་ནི་རིགས་ཐམས་ཅད་ཀྱི་རིག་པའི་ཡི་གེ་དང་མཚན་མ་གཉིས་ཀ་ཡང་ཁ་དོག་སྟེ། ཝརྞ་ཞེས་པ་རིགས་ལའང་འགྲོ་བས་རིགས་དྲུག་ཏུ་གྱུར་པ་ཡིན་ནོ། ། དེ་ལ་སྤྱི་རྡོ་རྗེ་སེམས་དཔའི་རིགས་དེའི་བྱེ་བྲག་རིན་པོ་ཆེའི་རིགས་ཀྱི་མཁའ་འགྲོ་མ་དེ་ལུས་ཀྱི་རང་གི་རིགས་ཀྱི་ཕྱག་རྒྱ་རིན་པོ་ཆེ་ལྟ་བུ་འཆིང་བ་དང༌། ངག་ཏུ་རང་གི་རིག་སྔགས་ལས་བྱུང་བའི་སྔགས་ཡི་གེ་ཏྲཱཾ་ཞེས་པ་དང༌། རཏྣ་དྷྲྀ་ཀ་ཅེས་པ་ལ་སོགས་པའི་ཚིག་ཏུ་སྨྲ་བ་དང༌། ཕྱོགས་གཡོན་ནས་བསྐོར་ཏེ་འགྲོ་བའི་བུད་མེད་གང་ཡིན་པ་དེ་གཡོན་ནས་ལམ་གནོན་པར་བྱེད་པས་རྣལ་འབྱོར་པའི་ཡང་གཡོན་ལ་བརྟག་ཅེས་བྱའོ། ། བུད་མེད་དེ་ལག་པ་གཡོན་གྱི་བརྡས་ཐམས་ཅད་མཚོན་པ་དང༌། མིག་གཡོན་ནས་རྣམ་པར་ལྟ་བ་དང༌།
ལྷ་མོ་རྣམས་ཏེ་བུད་མེད་གང་དུ་འཚོགས་པའི་སར་དགའ་བས་གཏམ་མང་དུ་སྨྲ་བ་གང་ཡིན་པ་དེ་ནི་དམ་ཚིག་དང་ལྡན་པའི་མཁའ་འགྲོ་མ་ཡིན་པར་བཤད་དོ། ། རྡོ་རྗེ་སེམས་དཔའི་རིགས་ཀྱི་པདྨའི་རིགས་ཀྱི་མཁའ་འགྲོ་མའི་མཚན་ཉིད་ནི་བུད་མེད་གང་ཞིག་གུས་པར་བྱེད་པས་རང་གི་རིགས་ཀྱི་ས་བོན་ཡི་གེ་ཧྲཱིཿལ་སོགས་པ་རབ་ཏུ་སྨྲ་བར་སྟོན་ཅིང་རང་གི་པདྨའི་རིགས་ཀྱི་བྱ་བ་མི་འདོར་ལ། པདྨའི་རིགས་རང་གི་གཙུག་ལག་གི་ཚིག་ནི། པདྨའི་རིགས་ཀྱི་དོན་སྟོན་པའི་གཞུང་རྣམས་མི་སྤོང་བ་དང༌། རང་གི་རིག་པ་ཨ་རོ་ལིཀ་དང་ཧྲཱིཿལ་སོགས་པ་ཟློས་པར་བྱེད་པ་དེ་ནི་པདྨའི་རིགས་ཀྱི་དམ་ཚིག་དང་ལྡན་པའི་མཁའ་འགྲོ་མར་བསྟན་པ་ཡིན་ནོ། ། རྡོ་རྗེ་སེམས་དཔའི་རིགས་ཀྱི་མི་བསྐྱོད་པའི་རིགས་ཀྱི་མཁའ་འགྲོ་མ་ནི་ལུས་ཀྱི་ཕྱག་འཚལ་བའི་ཕྱག་རྒྱ་ཐལ་མོ་གཉིས་སྦྱར་ཏེ་སྤྱི་བོར་འཇོག་པ་དང༌། གཡོན་པའི་ལུས་སམ་ལག་པས་རྟག་ཏུ་འདུད་པ་བྱས་པ། ལྷ་མོ་བུད་མེད་འདུས་པ་རྣམས་དང་རྟག་ཏུ་གང་སྨྲ་བ་དེ་ནི་ངེས་པར་བདེན་པར་འགྲོ་ནི་སྒྲུབ་པ་པོ་ལ་དངོས་གྲུབ་སྟེར་བ་ཡིན་ནོ། ། རྡོ་རྗེ་སེམས་དཔའི་རིགས་ཀྱི་ལས་རིགས་ཀྱི་མཁའ་འགྲོ་མ་ནི་མཐེ་བོང་གཡོན་པས་ས་ལ་ནི་རྟག་པར་སྣ་ཚོགས་རྡོ་རྗེའམ། རལ་གྲིའི་རི་མོ་བྲི་བར་བྱེད་ཅིང༌།
སྐྱེས་པ་དང་ཕྲད་ན་མགོ་ནི་ཕྲུག་པར་བྱེད་པ་དང་མི་གཟུར་གྱིས་སྒྲུབ་པ་པོ་ལྟ་ཞིང་ལག་པ་སྟོན་པ་དེ་སྒྲུབ་པོའི་ཡུལ་ལ་ཕན་པ་ནི། རང་དངོས་གྲུབ་གང་འདོད་པ་མྱུར་དུ་སྐྱེད་པ་རང་དང་རྗེས་སུ་མཐུན་པའི་རིགས་ཏེ། དེའི་རང་བཞིན་སྒྲུབ་པ་པོས་དྲན་པར་བྱ་ཞིང་དེ་ནན་དུ་བསྟེན་པར་ཤེས་པར་བྱའོ། ། རྡོ་རྗེ་སེམས་དཔའི་རིགས་ཀྱི་རྣམ་སྣང་གི་རིགས་ཀྱི་མཁའ་འགྲོ་མ་ནི་རང་གི་མཁུར་བ་དང༌། ཀོ་ས་ཀོ་དང༌། རྣ་ལྟག་ཏུ་ལག་པ་གཡོན་པའི་སོར་མོས་རེག་ནས་སྟོན་ཅིང་སྐྱེས་པ་ལ་ཟུར་གྱིས་བལྟ་བ་དང༌། ལན་ཅིག་རང་གི་རིགས་ཀྱི་སྔགས་ཨོཾ་ཛི་ན་ཛིཀ་ལ་སོགས་པ་ཟློས་ཤིང༌། རིག་པ་དེ་སྒྲུབ་པ་པོ་ལ་རྟག་པར་ལྟ་བ་དང༌། བདེན་པ་ནི་དངོས་གྲུབ་སྟེར་བའི་རྒྱུར་འགྲོ་བའི་རྣལ་འབྱོར་མ་དེ་ནི་ངེས་པར་དམ་ཚིག་ཅན་ཡིན་ལ། མཚན་ཉིད་དེ་ལྟ་བུ་དང་ལྡན་པའི་རྣལ་འབྱོར་མ་དེ་སྒྲུབ་པ་པོ་ལ་དངོས་གྲུབ་སྟེར་བའི་ཡིད་ཆེས་པར་འགྱུར་བ་ཡིན་ནོ། །
ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས་ལེའུ་འདིའི་བྱེ་བྲག་གི་མཚན་ནི་རིགས་བདུན་གྱི་རྣལ་འབྱོར་མ་བདུན་གྱི་མཚན་ཉིད་ངེས་པར་བརྟག་པའི་ཆོ་གའི་ལེའུ་སྟེ། བཅུ་དྲུག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས་ལེའུ་བཅུ་དྲུག་པའི་རྣམ་པར་བཤད་པའོ། ། དེ་ལྟར་མཁའ་འགྲོ་མའི་རིགས་བདུན་ནམ་དྲུག་གི་དབྱེ་བ་དང་མཚན་ཉིད་བསྟན་ནས། ད་ནི་མཁའ་འགྲོ་མ་སུམ་ཅུ་རྩ་བདུན་པོ་རྣམས་འཇིག་རྟེན་དང་འཇིག་རྟེན་ལས་འདས་པའི་མིང་གི་རྣམ་གྲངས་ཀྱི་སྒོ་ནས་བདག་ཉིད་ལྷའི་བྱེ་བྲག་གང་འདོད་ལ་མཆོད་པའི་མཚན་ཉིད་ནི་ལེའུ་བཅུ་བདུན་པ་ལས་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོ་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིག་གསུམ་སྨོས་ཏེ།
དེ་ནས་ནི་མཁའ་འགྲོ་མ་རིགས་བདུན་གྱི་དབྱེ་བ་དང་མཚན་ཉིད་བསྟན་པའི་རྗེས་ལའོ། ། རྙེད་དཀའི་རྣལ་འབྱོར་མ་ནི་རྣལ་འབྱོར་མ་རྣམས་ཀྱི་འཇིག་རྟེན་དང་འཇིག་རྟེན་ལས་འདས་པའི་མིང་གི་རྣམ་གྲངས་འདི། འདོད་ཆགས་དང་བྲལ་བའི་རྟེན་གྱི་གང་ཟག་རྣམས་ཀྱིས་རྙེད་པར་དཀའ་བ་ཡིན་ནོ། ། དེ་བཞིན་དུ་མཁའ་འགྲོ་མ་སྟེ་བུད་མེད་དེ་རྣམས་རང་གི་རིགས་སུ་ངོ་ཤེས་པར་བྱས་ཏེ། བསྙེན་བཀུར་ཞིང་བསྟེན་པ་ལས་དེ་རྣམས་ཀྱི་ནང་གི་བདུད་རྩི་ལྔ་རྣམས་ཡང་དག་པར་འབྱུང་བ་དེ་སྒྲུབ་པ་པོས་དངོས་གྲུབ་ཀྱི་དོན་དུ་བསྟེན་པར་བྱའོ། ། གཉིས་པ་བཤད་པ་དངོས་ལ་གཉིས་ལས། དང་པོ་མཁའ་འགྲོ་མ་རྣམས་ཀྱི་མིང་གི་རྣམ་གྲངས་སྟོན་པ་ནི་གཉིས་ཏེ། འཇིག་རྟེན་པ་དང་འཇིག་རྟེན་ལས་འདས་པའི་མིང་གི་རྣམ་གྲངས་སོ། ། དེ་ཡང་འཇིག་རྟེན་ལས་འདས་པའི་མིང་གི་རྣམ་གྲངས་ནི་ཡ་མི་ནཱི་ལ་སོགས་པ་བརྒྱད་དེ། འདི་རྣམས་འཇིག་རྟེན་ལས་འདས་པ་ཁོ་ན་ལས་གྲགས་པ་དང་འཇིག་རྟེན་ལས་འདས་པའི་སྤྱོད་པ་དང་ལྡན་པས་སོ། །
གཟུགས་ཅན་མ་ལ་སོགས་པ་བདུན་ནི་འཇིག་རྟེན་པ་ལས་གྲགས་པའི་མིང་གི་རྣམ་གྲངས་ཏེ། དེ་ཡང་འདི་དག་འཇིག་རྟེན་པ་ཁོ་ན་ལ་གྲགས་ཤིང་འཇིག་རྟེན་པའི་སྤྱོད་པ་དང་ལྡན་པའི་ཕྱིར་རོ། ། དེ་ལ་དང་པོ་འཇིག་རྟེན་ལས་འདས་པའི་མིང་གི་རྣམ་གྲངས་ནི་བྲམ་ཟེའི་རིགས་ལ་སོགས་པའི་རིགས་ཅན་ཅིག་ལ་ཡང་མིང་གི་རྣམ་གྲངས་འདི་རྣམས་ཚང་བ་ཡིན་ཏེ། དེ་ཡང་ཡ་མི་ནཱི་དང་གཅིག སྐྲག་བྱེད་མ་དང་གཉིས། འདོད་ལྡན་མ་དང་གསུམ། འཇིགས་གཟུགས་མ་དང་བཞི། ཀུན་དུ་སྤྱོད་མ་དང་ལྔ། མཛེས་མ་དང་དྲུག བྷ་སུ་ར་དང་བདུན།
དེ་རྣམས་ཀྱིའང་སྡུད་བྱེད་ནི་སྡུད་པ་མོ་སྟེ། རྡོ་རྗེ་ཕག་མོ་ཡིན་པར་འདིར་བཤད་པར་བྱའོ། ། དེ་ཡང་རྣལ་འབྱོར་མ་སུམ་ཅུ་རྩ་བདུན་བསྡུ་བྱ། སྔར་གྱི་བདུན་པོ་སྡུད་བྱེད། ཡང་བདུན་པོ་རང་བསྡུ་བྱ། དེ་རྣམས་ཀྱི་ཡང་སྡུད་བྱེད་རྡོ་རྗེ་ཕག་མོ་ཡིན་པར་ཤེས་པར་བྱའོ། ། འཇིག་རྟེན་པ་ལ་གྲགས་པའི་མིང་གི་རྣམ་གྲངས་ནི་གཟུགས་ཅན་མ་ལ་སོགས་པ་སྟེ། འཇིག་རྟེན་ལས་འདས་པ་ལས་མ་གྲགས་པའི་མིང་ནི་འཇིག་རྟེན་ལས་འདས་པའི་མིང༌། ཡ་མི་ནཱི་ལ་འཇིག་རྟེན་པའི་གཟུགས་ཅན་མ་ཞེས་མིང་འདོགས་པ་ནི་བདུན་གྱི་དང་པོ་སྟེ། དེ་བཞིན་དུ་འོག་མ་ཐམས་ཅད་ལ་ཡང་སྦྱར་བར་བྱའོ། །
གཉིས་པ་ཙུམྦི་ཀ གསུམ་པ་ལཱ་མཱ། བཞི་པ་ཡོངས་སུ་གྱུར་མ། ལྔ་པ་བྱིས་བཅས་མོ། དྲུག་པ་མི་ལྡོག་མོ། བདུན་པ་ཨེ་ཧི་ཀ་ལྷ་མོ་སྟེ། དེ་ལྟར་འཇིག་རྟེན་པ་ལས་གྲགས་པའི་ལྷ་མོ་སྟེ་མཁའ་འགྲོ་མ་བདུན་དུ་བཤད་དོ། ། དེ་ནི་མདོར་བསྟན་པའོ། ། ད་ནི་བདུན་པོ་རེ་རེའི་རྟགས་སམ་མཚན་ཉིད་སོ་སོར་རྒྱས་པར་བཤད་པ་ནི་དང་པོ་གཟུགས་ཅན་མའི་རྟགས་སམ་མཚན་ཉིད་གང་ཞེ་ན། མངོན་པར་ཞེན་པའི་ཆགས་པས་སྒྲུབ་པ་པོ་ལ་བལྟ་བ་དང༌།
སྐྱེས་པ་མཐོང་ན་སྨིན་མ་གཡས་འདེགས་ཤིང༌། བུད་མེད་མཐོང་ན་གཡོན་འདེགས་པ་དང༌། སྔར་ཆགས་པ་སྐྱེས་པའི་ཚེ་སྔོན་གྱི་བཞིན་ཏེ། དང་པོའི་གཟུགས་མི་འཛིན་ཅིང་སྡུད་པ་དང༌། ཕྱིས་ཆགས་པ་མེད་པའི་ཚེ་སྔར་གྱི་གཟུགས་དེ་འཇོག་པར་བྱེད་པ་གང་ཡིན་པ་དེ་ནི་གཟུགས་ཅན་མ་ཡིན་པར་ཤེས་པར་བྱས་ལ། དཔའ་བོ་རྣལ་འབྱོར་དེས་རྣལ་འབྱོར་མ་དང་གཉིས་སྙོམས་འཇུག་གི་མཆོད་པས་གཉིས་སུ་མེད་པར་བསྟེན་པར་བྱའོ། གཉིས་པ་ཙུམྦཱི་ཀའི་མཚན་ཉིད་ནི། སྡུག་པ་དང་མི་སྡུག་པ་གང་ཡང་རུང་བའི་བྱིས་པ་མཐོང་ན་དེ་ལ་ལག་པས་འཁྱུད་ཅིང༌། ཙུམྦ་ན་སྟེ་འོ་བྱེད་པ་དེ་ནི་ཙུམྦི་ཀའམ་འོ་བྱེད་པའི་མཁའ་འགྲོ་མར་ཤེས་པར་བྱ་སྟེ། མཁའ་འགྲོ་མ་དེ་བསྟེན་པས་སྒྲུབ་པ་པོའི་རྒྱུད་ལ་ཡོད་པའི་སྡིག་པ་ཐམས་ཅད་ཟད་པར་བྱེད་པ་ཡིན་ཏེ།
དེ་བསྟེན་དུ་རུང་ངོ༌། ། གསུམ་པ་ལཱ་མཱའི་མཚན་ཉིད་ནི། ཟས་ཟ་བའི་ཚེ་ན་འཕྲོ་བཅད་ནས་ཟུར་དུ་བལྟ་བ་དང༌། བཞིན་ལ་ཁྲོ་གཉེར་དུ་ཡོད་པ་དང་གཡས་གཡོན་གྱི་སྨིན་མ་འགྱུར་ཞིང༌། ལག་པ་གཡོན་པས་སྡིགས་མཛུབ་བྱེད་པ་དང༌། མཁའ་འགྲོ་མ་འདི་ནི་སྔར་གྱི་གཟུགས་དེ་ཉིད་ལས། རྣམ་པ་གཞན་དུ་མི་འབྱིན་ཅིང་མི་འགྱུར་བ་དང༌། སྐྱེ་བོ་གཞན་དག་དེས་འཇིགས་པར་བྱེད་པ་གང་ཡིན་པ་དེ་ལཱ་མཱའི་མཚན་ཉིད་ཡིན་པར་བསྟན་ཏེ། འདི་མཆོད་དུ་ནི་རུང་ལ་བསྟེན་དུ་ནི་མི་རུང་ངོ༌། ། བཞི་པ་ནི་ཕག་ལ་སོགས་པ་མཐོང་ན་དེར་འཇིགས་པར་བྱེད་པ་ནི།
གསོད་པ་དང༌། སྐྲོད་པ་དང༌། སྐྲག་པར་བྱེད་པ་དེ་ནི་ཡོངས་གྱུར་མའི་མཚན་ཉིད་དུ་དེ་ལ་བཤད་དེ། དེས་མང་པོ་སྐྲག་ཅིང་སྒྱུར་བར་བྱེད་པས་དེ་ནི་བསྟེན་དུ་མི་རུང་ངོ༌། ། ལྔ་པ་ནི་སེམས་ཤིན་ཏུ་དགའ་བས་གད་མོ་ཆེར་དགོད་པ་དང༌། གར་སོང་བར་བསྡད་ནས་སླར་མི་ལྡོག་པས་བྱ་བ་གང་ཡང་བརྗེད་པ་ལྟ་བུས་གནས་པ་དང༌། སྒྲུབ་པ་པོ་ལ་རྗེས་སུ་ཆགས་ནས་དགོད་པ་དེ་ནི་བྱིས་པའི་སྤྱོད་པ་དང་ལྡན་པས་བྱིས་བཅས་མོའམ། ཁཎྜ་རོ་ཧཱ་ཞེས་པ་དེ་ལ་བཤད་དེ། དེ་ནི་མཆོད་ཅིང་བསྟེན་དུ་རུང་ངོ༌། ། དྲུག་པ་ནི་བུད་མེད་དེའི་གཟུགས་གང་གིས་མཐོང་བ་དེས་བལྟ་བར་མི་འདོད་ཅིང་ཡིད་ཀུན་ཏུ་སྐྱོ་བ་དང༌།
དེའི་རྐང་པ་ལ་སོགས་པས་གང་ལ་རེག་པ་དེ་འཚོ་བར་མི་འགྱུར་ཏེ་འཆི་བས། དེ་ནི་མི་ལྡོག་མར་ནི་ཤེས་པར་བྱས་ཏེ་དེ་བསྟེན་དུ་མི་རུང་ངོ༌། ། སྔར་གྱི་གྲོགས་དྲུག་པོ་མེད་པར་དེ་གཅིག་པུ་མཆོད་ཅིང་བསྟེན་དུ་མི་རུང་བས་སྒྲུབ་པ་པོས་བསྟེན་པ་མིན་པར་དེ་གྲགས་སོ། ། བདུན་པ་ནི་དགོད་དང་སྟེ་རང་གི་འཕྲོ་ལ་རྒྱུ་མཚན་མེད་པར་ངུ་ཞིང་ཁྲོ་བ་དེ་ནི། ཨེ་ཧི་ཀའི་ལྷ་མོའི་མཚན་ཉིད་ཡིན་པར་དྲན་པར་བྱ་ཞིང༌། དེ་ལྷ་མོ་སྟེ་བུད་མེད་རྣམས་དང་གསོང་པོར་སྨྲ་བ་ཡིན་ཏེ་བསྟེན་དུ་མི་རུང་ངོ༌། ། འདི་ནི་སྡུད་པ་མོའི་དོད་ཡིན་ཏེ། དེ་ཡང་སངས་རྒྱས་པ་དང་རྟག་ཏུ་ལྷན་ཅིག་སྨྲ་ནི་ནང་པ་སངས་རྒྱས་པ་གང་ན་ཡོད་པའི་སར་ཕྱིན་ཅིང་དེར་གཏམ་སྨྲ་བའམ། ཡང་ན་སངས་རྒྱས་པ་ནི་འཁོར་ལོ་བདེ་མཆོག་གི་སྒྲུབ་པ་པོ་གང་ན་ཡོད་པའི་སར་སོང་ཞིང་དེ་དག་དང་རྟག་ཏུ་གཏམ་སྨྲ་བ་ལ་དགའ་བ་དེ་ཉིད་རྡོ་རྗེའི་རིགས་ལས་བྱུང་བའི་མཁའ་འགྲོ་མ་ཡིན་ཏེ། འདི་བསྟེན་དུ་རུང་བ་ཡིན་གསུང་ངོ༌། །
གཉིས་པ་སྒྲུབ་པ་པོ་འབྱོར་པ་དང་མི་ལྡན་པས། མཁའ་འགྲོ་མ་བརྒྱད་པོའི་མཚན་མ་བྲིས་ཏེ་མཆོད་ནས་བསྟན་པ་ནི་མཁའ་འགྲོ་མའི་ཞེས་པ་ལ་སོགས་པ་ཚིག་བདུན་སྨོས་ཏེ། དེ་ཡང་འཁོར་ལོ་བདེ་མཆོག་གི་སྒྲུབ་པ་པོས་སྡུད་བྱེད་བརྒྱད་ཀྱིས་བསྡུས་པའི་མཁའ་འགྲོ་མ་སུམ་ཅུ་རྩ་བདུན་པོ་མཆོད་པ་ན་སྒྲུབ་པ་པོ་འབྱོར་པ་ཆུང་བས་རྟེན་བྲིས་སྐུ་ལ་སོགས་པ་མ་འབྱོར་ན་ཇི་ལྟར་བྱ་ཞེ་ན། མཁའ་འགྲོ་མ་བརྒྱད་པོའི་མཚན་མ་བརྒྱད་བྲིས་ཏེ་མཆོད་པ་བྱ་བར་བསྟན་པ་ནི། སྡུད་བྱེད་མཁའ་འགྲོ་མ་རིགས་བརྒྱད་ཀྱི་ཕྱག་རྒྱ་བརྒྱད་པོ་འདི་རྣམས་དཔའ་བོ་འཁོར་ལོ་བདེ་མཆོག་གི་སྒྲུབ་པ་པོས་མཁའ་འགྲོ་མ་རྣམས་ལ་བསྙེན་བཀུར་བྱ་བའི་ཕྱིར་མཁའ་འགྲོ་མ་རྣམས་ལ་དངོས་སུ་བསྙེན་བཀུར་བྱ་བར་མི་ནུས་པས་མཚན་མ་འདི་རྣམས་མཁའ་འགྲོ་མར་བལྟས་ལ་མཆོད་དོ། ། དེ་དག་ཉིད་གང་ཞེ་ན། ཐོད་པ་ལ་སོགས་པ་སྟེ་བུད་མེད་ཐམས་ཅད་ལ་མཚན་མ་བརྒྱད་པོ་འདིས་སྐྲ་མཚམས་སམ་སྲིན་ལག་གི་རྩ་བ་ལ་རྒྱས་མ་བཏབ་པ་མེད་དོ། ། དེ་ཡང་ཐོད་པ་དང་གཅིག དགྲ་སྟྭ་དང་གཉིས། མཆེ་བ་དང་གསུམ།
འཁོར་ལོ་དང་བཞི། རྒྱལ་མཚན་དང་ལྔ། རལ་གྲི་དང་དྲུག སྐྲག་བྱེད་རྡོ་རྗེ་དང་བདུན། དུང་དང་བརྒྱད་དེ། འདི་དག་རྩིག་པ་ལ་སོགས་པ་ལ་བྲིས་ལ། ཚེས་བཅུ་གཉིས་ལ་སོགས་པའི་དུས་སུ་མཆོད་པར་བྱའོ། ། དེ་བརྒྱད་ནི་དཔའ་བོ་སྟེ། ཉི་ཤུ་རྩ་ལྔ་པོ་ཡིན་ལ། དེ་དག་གི་དབང་ཕྱུག་ནི་མཁའ་འགྲོ་མ་སུམ་ཅུ་རྩ་བདུན་ཡིན་ལ།
དེ་ཐམས་ཅད་ཀྱི་རིགས་ཀྱི་ཕྱག་རྒྱ་ཐམས་ཅད་ཕྱག་མཚན་བརྒྱད་པོ་འདིར་བསྡུས་པ་ཡིན་པར་བཤད་དོ། ། འཇིག་རྟེན་ལས་འདས་པ་དང་འཇིག་རྟེན་པའི་མིང་གི་རྣམ་གྲངས་ཀྱིས་བསྟན་པའི་ལྷ་མོ་འདི་དག་སློབ་དཔོན་ཀཾ་པ་ལས་འཇིག་རྟེན་ལས་འདས་པའི་དཀྱིལ་འཁོར་དུ་འགོད་པའི་ཚེ་ལྷ་བཅུ་གསུམ་དུ་བསྒོམ་ན། དབུས་སུ་པདྨ་འདབ་མ་བཞི་ལྟེ་བ་དང་བཅས་པ་ལ་གཙོ་བོ་ཡབ་ཡུམ་དང་མཁའ་འགྲོ་མ་ལ་སོགས་པ་བཞི་སྟེ་ལྷ་ལྔ་དགོད། སྒོ་མཚམས་བརྒྱད་དུ་ཡ་མི་ནཱི་ལ་སོགས་པ་བརྒྱད་དགོད་པར་འདོད། ལྷ་ལྔ་བཅུ་རྩ་གཅིག་གི་དཀྱིལ་འཁོར་བསྒོམ་པའི་ཚེ། དབུས་སུ་པདྨ་འདབ་མ་བཞི་ལྟེ་བ་དང་བཅས་པ་ལ་གཙོ་བོ་ཡབ་ཡུམ་དེ་བཞིན་གཤེགས་པ་བཞི་སྟེ་ལྔ་དགོད། དེའི་ཕྱི་རོལ་དུ་འཁོར་ལོའི་རྩིབས་བརྒྱད་ལ་གཟུགས་ཅན་མ་ལ་སོགས་པ་བརྒྱད་དགོད། དེའི་ཕྱི་རོལ་དུ་ཐུགས་དང་གསུང་དང་སྐུ་དང་དམ་ཚིག་གི་འཁོར་ལོ་སྒོ་མ་བཞི་དང་བཅས་པ་བཀོད་ནས། ཐོད་པ་ལ་སོགས་པའི་མཚན་མ་བརྒྱད་པོ་འདི་ནི་གཟུགས་ཅན་མ་ལ་སོགས་པ་ལྷ་མོ་བརྒྱད་པོ་ཞལ་གཅིག་ཕྱག་གཉིས་པར་ཡོད་པའི་ཕྱག་གཡས་རྣམས་ན་ཡོད་པར་རིམ་པ་བཞིན་སྦྱོར་ལ། གཡོན་རྣམས་ན་ནི་གྲུ་མོ་ན་ཁ་ཊྭཱཾ་ག་དང་ཕྱག་གཉིས་ན་ཐོད་པ་ཁྲག་དང་ཁུ་བས་བཀང་བ་བསྣམས་པར་བཞེད་དོ། །
ཡང་གཟུགས་ཅན་མ་ལ་སོགས་པ་བརྒྱད་པོ་འདི་སྒྲ་ཇི་བཞིན་པར་བཤད་པའི་ཚེ། མིའི་བུ་མོ་ཕྱག་རྒྱ་རིགས་བརྒྱད་དང་སྦྱར་རོ། ། དེ་ཡང༌། དུང་ཅན་འོ་བྱེད་མར་གསུངས་ཏེ། ལཱ་མཱ་ཉིད་ནི་གླང་ཆེན་མ། ། ཡོངས་སུ་གྱུར་མ་པདྨ་ཅན། ། མི་ལྡོག་པི་ལ་བིར་ཤེས་བྱ། ། དྷི་པ་མོ་ན་ཕུར་བུ་མ། ། རེ་རེ་ཡང་ནི་གཉིས་གཉིས་སུ། ། སོ་སོ་ཡི་ནི་མཚན་ཉིད་འགྱུར། །
ཞེས་པས་ཕྱག་རྒྱ་པདྨ་ཅན་དང༌། གླང་པོ་ཅན་དང༌། དུང་ཅན་མ་དང༌། རི་མོ་ཅན་དང༌། བདེ་བ་ཅན་དང༌། པི་ལ་བི། ཕུར་བུ་མ། རི་དྭགས་ཅན་ཏེ། བརྒྱད་པོའི་སོ་སོའི་མཚན་ཉིད་བཤད་ནས་ཡོད་དེ། འདི་ཡང་རྒྱུད་ཀྱི་དགོངས་པ་ལ་ལེགས་པར་སེམས་སོ། །
དེ་ལྟར་སྔར་བསྟན་པའི་སྡུད་བྱེད་ལྷ་མོ་བརྒྱད་པོ་དེ་བསྡུ་བྱ་བདེ་མཆོག་གི་རྣལ་འབྱོར་མ་སུམ་ཅུ་རྩ་བདུན་བསྡུས་པའི་བསྡུ་བྱ་སྡུད་བྱེད་ཀྱི་རྣམ་གཞག་འོག་ལེའུ་བཞི་བཅུ་རྩ་གཅིག་པ་དང༌། ལེའུ་བཅུ་བདུན་པ་འདི་གཉིས་དགོངས་པ་གཅིག་ཏུ་རྒྱུད་ཀྱི་དོན་བསྡེབས་ནས་འདིར་བཤད་པ་མཛད་དོ། ། སྤྱིར་རིགས་ལྡན་མ་ལ་གསུམ། ཕྱིའི་ཕྱིའི་རིགས་ལྡན་མ་ཞེས་བྱ་བ་མཁའ་འགྲོ་མ་བུད་མེད་རྣམས་ཀྱི་རྟེན་ལ་རིགས་རྣམ་པ་ལྔའི་མཚན་མའམ། རྟགས་ཀྱིས་ཁྱབ་ཅིང་བྱིན་གྱིས་བརླབས་པ་དང༌། ཕྱིའི་ནང་གི་རིགས་ལྡན་མ་ཞེས་བྱ་བ་ལྷན་ཅིག་སྐྱེས་པའི་འོག་མིན་ན་བཞུགས་པ་དང༌། ཞིང་སྐྱེས་སྤྲུལ་སྐུ་མཆོག་འཛམ་བུ་གླིང་ན་བཞུགས་པ་དང༌། སྤྲུལ་སྐུ་མཆོག་མ་ཡིན་པ་སྒྲུབ་པ་པོའི་བློ་ལ་སྣང་བ་སྟེ་སྤྱིར་གསུམ་མོ། ། ནང་གི་རིགས་ལྡན་མ་ཞེས་བྱ་བ་ནི་རྫོགས་པའི་རིམ་པ་ལ། རང་གི་ལུས་ལ་རྩ་སུམ་ཅུ་རྩ་བདུན་ལ་སོགས་པའི་རྣམ་པར་གནས་པའོ། །
དེ་ལྟ་བུའི་ཕོ་ཉ་འདི་རྣམས་ལ་བསྡུ་བྱ་སྡུད་བྱེད་ཀྱི་རྣམ་པར་གཞག་པ་དངོས་ནི། སྔགས་སྐྱེས་དང་ཞིང་སྐྱེས་གཉིས་ལ་གཏན་ལ་ཕབ་པས་གཞན་རྣམས་ལ་ཡང་དེ་ཉིད་ཀྱིས་ཁོང་དུ་ཆུད་པར་ནུས་པ་ཡིན་ཏེ། དེ་ལས་སྡུད་བྱེད་ཅེས་བྱ་བ་ནི་གཙོ་མོའམ། བདག་མོའམ། སྤྲུལ་ནས་སྤྲུལ་པར་བྱེད་པའམ། བསྡུས་ནས་སྡུད་པར་བྱེད་པས་སྡུད་བྱེད་ཅེས་བྱའོ། ། བསྡུ་བྱ་ནི་ཕལ་པའམ་དེས་སྤྲུལ་པའམ་འཁོར་དུ་གྱུར་པ་ལ་བྱའོ། ། དེ་དག་ཀྱང་རིམ་གྱིས་བསྡུ་བྱ་དང་སྡུད་བྱེད་དུ་ལྟོས་ནས་བཞག་པ་ཡིན་ཏེ། འཛམ་བུ་གླིང་ན་སྤྲུལ་སྐུ་བྱེ་བ་ཕྲག་བདུན་ལ་སོགས་པ་བསྡུ་བྱ་འཁོར་གཙོ་བོ་སྡུད་བྱེད་སྟོང་ཕྲག་ཉི་ཤུ་རྩ་གཅིག ཡང་ལྟོས་ནས་མིང་ཐོབ་པ་ཡིན་པས་སྟོང་ཕྲག་ཉི་ཤུ་རྩ་གཅིག
བསྡུ་བྱ་འཁོར། གཙོ་མོ་སྡུད་བྱེད། རྣལ་འབྱོར་མ་སུམ་ཅུ་རྩ་བདུན་གྱིས་བསྡུས་པའོ། ། ཡང་ལྟོས་ནས་མིང་ཐོབ་པ་ཡིན་པས་སུམ་ཅུ་རྩ་བདུན་པོ་བསྡུ་བྱ་འཁོར། སྡུད་བྱེད་ཀྱི་གཙོ་མོ་ནི་གཟུགས་ཅན་མ་ལ་སོགས་པ་རྣལ་འབྱོར་མ་བརྒྱད་དོ། ། དེ་བཞིན་དུ་ལྟོས་ནས་རྣལ་འབྱོར་མ་བརྒྱད་བསྡུ་བྱ་འཁོར་དེ་དག་གི་སྡུད་བྱེད་གཙོ་མོ་ནི་ཕག་མོའི་ཁོ་ན་ཡིན་ནོ་ཞེས་བྱ་བར་ཤེས་པར་བྱའོ། ། སྡུད་བྱེད་འདི་ལ་ལུགས་གསུམ་ལས། དང་པོ་དཔལ་ནཱ་རོ་ཏ་པའི་སློབ་མ་པྲ་ཛྙཱ་རཀྵི་ཏས་གཉིས་ཀའི་བཤད་སྦྱང་ལས་འཇིག་རྟེན་ལས་འདས་པའི་མིང་གི་རྣམ་གྲངས་གཙོ་ཆེ་བའི་དབང་དུ་བྱས་ནས་སྡུད་བྱེད་ནི་གཤིན་རྗེ་མ་ལ་སོགས་པ་བཞིས་སྙིང་པོའི་རྣལ་འབྱོར་མ་བཞི་གོ་རིམ་བཞིན་དུ་བསྡུས་ལ། དེ་བཞིན་དུ་གཙོ་མོ་ཀུན་ཏུ་སྤྱོད་མ་ལ་སོགས་པ་བཞིས་འཁོར་ལོ་བཞི་བསྡུས་པར་བཞེད་དེ། འདི་ལྟར་གཙོ་མོ་ཀུན་ཏུ་སྤྱོད་མས་སྐུའི་འཁོར་ལོའི་རྣལ་འབྱོར་མ་བརྒྱད་བསྡུས།
མཛེས་མས་གསུང་གི་འཁོར་ལོའི་དཔའ་མོ་བརྒྱད་བསྡུས། བྷ་སུ་རས་ཐུགས་ཀྱི་འཁོར་ལོའི་རྣལ་འབྱོར་མ་བརྒྱད་བསྡུས། སྡུད་པ་མོས་དམ་ཚིག་གི་འཁོར་ལོའི་རྣལ་འབྱོར་མ་བརྒྱད་བསྡུས་པར་བཞེད་དེ། འདི་ནི་འོག་གི་ལེའུ་བཞི་བཅུ་རྩ་གཅིག་པ་དང་འགལ་བའི་ཕྱིར་དང༌། བཤད་པའི་རྒྱུད་རྡོ་རྗེ་མཁའ་འགྲོ་ལས་ཀྱང་ཚུལ་གཞན་དུ་རྣམ་པར་བཀྲོལ་བའི་ཕྱིར། དེས་དཔལ་ནཱ་རོ་ཏ་པའི་དགོངས་པ་སྐོང་བ་མ་ཡིན་ནོ། ། ཡང་གཉིས་པ་དཔལ་ནཱ་རོ་ཏ་པའི་དགོངས་པ་ཀ་ན་ཀ་ཤྲཱི་ཆེན་པོ་དང༌། པཎྜི་ཏ་སུ་མ་ཏི་ཀཱིརྟི་ལ་སོགས་པ་རྣམས་ཀྱིས་བསྐངས་ཏེ། འཇིག་རྟེན་པའི་མིང་གི་རྣམ་གྲངས་ཀྱི་དབང་དུ་བྱས་ན་གཟུགས་ཅན་མས་སྙིང་པོའི་རྣལ་འབྱོར་མ་ལྔ་བསྡུས་ལཱ་མཱས་སྐུའི་འཁོར་ལོའི་ཕྱོགས་བཞི་བསྡུས། ཡོངས་གྱུར་མས་གསུང་གི་འཁོར་ལོའི་ཕྱོགས་བཞི་བསྡུས།
བྱིས་བཅས་མོས་ཐུགས་ཀྱི་འཁོར་ལོའི་ཕྱོགས་བཞི་བསྡུས་ཏེ། དེ་ནི་གཙོ་མོ་དང་འཁོར་གྱི་དབང་དུ་བྱས་པའོ། ། དེ་ནས་མི་ལྡོག་མས་སྐུའི་འཁོར་ལོའི་མཚམས་བཞི་བསྡུས། ཨེ་ཧི་ཀས་གསུང་གི་འཁོར་ལོའི་མཚམས་བཞི་བསྡུས། ཙུམྦི་ཀས་ཐུགས་ཀྱི་འཁོར་ལོའི་མཚམས་བཞི་བསྡུས་ཏེ། དེ་དག་ཀྱང་བསྡུ་བྱ་སྡུད་བྱེད་དང་གཙོ་མོ་དང་འཁོར་གྱི་དབང་དུ་བྱས་པ་ཡིན་ནོ། ། ཞེས་བཞེད་པ་དེ་དག་གིས་ཀྱང་རྒྱུད་ཀྱི་བཞེད་པ་མ་བསྐངས་པ་ཡིན་ཞིང༌། ནཱ་རོ་པའི་དགོངས་པ་ཡང་སྐོང་བ་མ་ཡིན་ཏེ། འོག་ཏུ་ལེའུ་བཞི་བཅུ་རྩ་གཅིག་པར་བསྡུ་བྱ་ནི་སྐུའི་འཁོར་ལོའི་མཚམས་ནས་བཟུང་ལ། སྡུད་བྱེད་ལཱ་མཱས་བསྡུས་པར་བཤད་པའི་ཕྱིར་རྒྱུད་ཀྱི་དགོངས་པ་དང་འགལ་བ་ཡིན་ནོ། །
དེས་ན་བསྡུ་བྱ་སྡུད་བྱེད་དེ་དག་གཙོ་མོ་གང་གིས་འཁོར་གང་ཡིན་པ། བླ་མ་ཕམ་ཐིང་པ་དང་བླ་མ་དུས་ཀྱི་འཁོར་ལོ་པ་ལ་སོགས་པཎྜི་ཏ་བགྲེས་པོ་རྣམས་ཀྱི་བཞེད་པས་འོག་གི་ལེའུ་བཞི་བཅུ་རྩ་གཅིག་པ་དཔང་པོར་བྱས་ནས། དང་པོ་བསྡུ་བྱ་ཞིང་སྐྱེས་གཙོ་བོའི་དབང་དུ་བྱས་ཏེ་མཁའ་འགྲོ་མ་ཉི་ཤུ་བཞི་ཡིན་པ་ལ། སྡུད་བྱེད་གཙོ་མོ་ནི་མཁའ་འགྲོ་མ་བརྒྱད་ལས་ཙུམྦི་ཀ་དང་སྡུད་པ་མོ་གཉིས་བོར་བས་ལཱ་མཱ་ལ་སོགས་པ་དྲུག་གི་བསྡུས་པར་གསུངས་ཏེ། དེ་ཡང་བསྡུ་བར་བྱ་རྒྱུ་སྐུའི་འཁོར་ལོའི་མཚམས་མ། བརྩོན་འགྲུས་ཆེན་མོ་ནས་བཟུང་སྟེ། མས་རིམ་དུ་ཤིན་ཏུ་དཔའ་མོའི་བར་དུ་བཞི་པོ་དེ། སྡུད་བྱེད་ལཱ་མཱས་བསྡུས་པར་བཤད། སྐུའི་འཁོར་ལོའི་ཕྱོགས་བཞི་མས་རིམ་དུ་སྦྱར་ལ། འཁོར་ལོའི་གོ་ཆ་མ་ནས་བཟུང་སྟེ།
འཁོར་ལོའི་ཤུགས་ཅན་མའི་བར་དུ་བཞི་སྡུད་བྱེད་གཟུགས་ཅན་མས་བསྡུས་པར་བཤད་དོ། ། དེ་ནི་སྐུའི་འཁོར་ལོ་བསྡུ་བྱ་དང་སྡུད་བྱེད་དོ། ། དེ་ནས་བསྡུ་བྱ་གསུང་གི་འཁོར་ལོ་ལ་དང་པོ་མཚམས་ཀྱི་བཞི་ནི་ཁ་ག་ན་ནས་བཟུང་སྟེ། ཤྱཱ་མ་དེ་བའི་བར་དུ་རྣལ་འབྱོར་མ་བཞི་སྡུད་བྱེད། གཙོ་མོ་བརྟུལ་ཞུགས་འཛིན་མ་ཞེས་བྱ་བ་ཡོངས་གྱུར་མའི་མིང་གི་རྣམ་གྲངས་ཏེ་དེས་བསྡུས་པར་བཤད། གསུང་གི་འཁོར་ལོའི་ཕྱོགས་བཞི་ལས་ཆང་འཐུང་མ་ནས་བརྩམས་ཏེ། རླུང་གི་ཤུགས་ཅན་མའི་བར་དུ་བཞི་སྡུད་བྱེད་བྱིས་བཅས་མོས་བསྡུས་པར་བཤད་དེ། གསུང་གི་འཁོར་ལོའི་བསྡུ་བྱ་སྡུད་བྱེད་དོ། ། ཐུགས་ཀྱི་འཁོར་ལོ་ལ་རྣལ་འབྱོར་མ་བརྒྱད་བཞུགས་པ་ལས། ལེའུ་བཞི་བཅུ་རྩ་གཅིག་པའི་རྒྱུད་རང་ནས།
པུལླི་ར་མཱ་ལ་ཡ་དང༌། ཛཱ་ལན་དྷ་ར་ཞེས་པའི་ཡུལ་གཉིས་དང༌། དེ་གཉིས་ཀྱིས་མཁའ་འགྲོ་མ་ཤུགས་ཀྱིས་བསྟན་པ་ནི། རབ་ཏུ་གཏུམ་མོ་དང་གཏུམ་པའི་མིག་ཅན་མ་གཉིས་གསུངས་ཏེ། དེ་བས་ན་ཐུགས་ཀྱི་འཁོར་ལོའི་ཕྱོགས་ནས་མགོ་བཟུང་ནས་བསྟན་ཡང་རྒྱུད་ལ་རང་དགར་འཇུག་པ་རྣམས་བླ་མ་ལ་རག་ལས་སུ་གཞུག་པའི་ཕྱིར་ཡིན་ལ། དོན་ནི་མཚམས་ནས་བསྡུས་པར་ཤེས་པར་བྱ་སྟེ། དེ་ལ་ཤིང་གྲིབ་མ་ནས་བཟུང་བའི་རྣལ་འབྱོར་མ་བཞི་སྡུད་བྱེད་མི་ལྡོག་མས་བསྡུས། ཕྱོགས་བཞི་ལ་སྣ་ཆེ་མོ་ནས་བཟུང་སྟེ། རབ་ཏུ་གཏུམ་མོའི་བར་དུ་བཞི་སྡུད་བྱེད། ཨེ་ཧི་ཀའི་ལྷ་མོས་བསྡུས་པར་ཤེས་པར་བྱའོ། །
སྡུད་བྱེད་དྲུག་ཡོད་པ་ལས་འདིར་བཞི་སྨོས་ཀྱི་གཉིས་དངོས་སུ་མ་སྨོས་པ་ནི་དོན་གྱིས་བསྟན་པ་དེ་ལས་འོས་མེད་དོ་ཞེས་གསུང་ངོ༌། ། དེ་ལྟར་བསྡུ་བྱ་རྣལ་འབྱོར་མ་ཉི་ཤུ་རྩ་བཞི་སྡུད་བྱེད་དྲུག་གི་བསྡུས་པ་ཡིན་ལ། སྙིང་པོའི་རྣལ་འབྱོར་མ་བཞི་ནི་ཙུམྦི་ཀས་བསྡུས་པར་དོན་གྱིས་ཤེས་ཏེ། བསྡུ་བྱ་སྡུད་བྱེད་གཉིས་ཀ་འདིར་མ་སྨོས་ཀྱང་དོན་གྱིས་དེ་ལས་འོས་མེད་དོ། ། ཀཱ་ཀཱ་སྱ་ལ་སོགས་པ་རྣལ་འབྱོར་མ་བརྒྱད་ནི་སྡུད་བྱེད་སྡུད་པ་མོ་ཞེས་བྱ། པདྨའི་དྲྭ་བ་ཅན་ཞེས་བྱ། ཡུམ་རྡོ་རྗེ་ཕག་མོ་ཞེས་བྱ་བའི་མིང་གི་རྣམ་གྲངས་ཡིན་པས་དེས་བསྡུས་པ་ཡིན་ཏེ། རྒྱུད་འདི་ཉིད་ལས་དེ་ལས་ལྷག་པ་ཇི་སྙེད་པ་ཞེས་པ་ནས། དེའི་དཀྱིལ་འཁོར་གཙོ་མོ་ཡིན་ཞེས་བྱ་བའི་བར་གྱིས་བསྟན་པ་དང༌། ཡང་བཤད་པའི་རྒྱུད་རྡོ་རྗེ་མཁའ་འགྲོ་ལས་ཀྱང༌།
ཝ་གདོང་ལ་སོགས་བརྒྱད་པོ་ནི། ། སྡུད་པ་མོར་ནི་ངེས་པར་བརྗོད། ། ཅེས་གསུངས་པས་ཀྱང་ཤེས་ཏེ། དེ་ལྟར་ན་སྡུད་བྱེད་གཙོ་མོ་རྣལ་འབྱོར་མ་བརྒྱད་ཀྱིས་བསྡུ་བར་བྱ་བ་ཞིང་སྐྱེས་དང༌། སྔགས་སྐྱེས་གཙོ་བོའི་དབང་དུ་བྱས་ནས་བསྡུ་བྱ་རྣལ་འབྱོར་མ་སུམ་ཅུ་རྩ་བདུན་བསྡུས་པ་ཡིན་པར་ཁོང་དུ་ཆུད་པར་བྱའོ། ། དེ་དག་ལ་ནི་ལེའུ་བཅུ་བདུན་པ་འདི་དང་ལེའུ་བཞི་བཅུ་རྩ་གཅིག་པ་གཉིས་རྒྱུད་ཀྱི་དགོངས་པ་གཅིག་ཏུ་སྦྱར་ནས། བསྡུ་བར་བྱ་བ་དང་སྡུད་པར་བྱེད་པའི་མན་ངག་བསྟན་པ་ཡིན་ནོ། ། གཉིས་པ་ལེའུའི་མཚན་ནི་དཔལ་ཧེ་རུ་ཀ་མངོན་པར་བརྗོད་པ་ཞེས་བྱ་བ་ལས། ལེའུ་འདིའི་བྱེ་བྲག་གི་མཚན་ནི་ལེའུའི་སྟོད་ཀྱིས་མིང་བཏགས་པ་རྣལ་འབྱོར་མ་བརྒྱད་པོ་ཐམས་ཅད་ཀྱི་གཟུགས་སྔ་མ་ལས་ཕྱི་མར་ཡོངས་སུ་བརྗེ་བ་དང༌། ཕྱག་མཚན་བརྒྱད་ཀྱི་ཕྱག་རྒྱ་བསྟན་པའི་ཆོ་གའི་ལེའུ་སྨད་ཀྱི་མིང་སྟེ།
བཅུ་བདུན་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅུ་བདུན་པའི་རྣམ་པར་བཤད་པའོ།། །། དེ་ལྟར་འཇིག་རྟེན་དང་འཇིག་རྟེན་ལས་འདས་པའི་མིང་གིས་རྣམ་གྲངས་བསྟན་ནས། ལེའུ་བཅོ་བརྒྱད་པས་ནི། ཙུམྦི་ཀས་བསྡུས་པའི་མཁའ་འགྲོ་མ་ནང་ཚན་གྱིས་དབྱེ་བས་རིགས་དྲུག་ཏུ་དབྱེ་བ་བསྟན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་ཡང་གཉིས་ལས། དང་པོ་བཤད་པར་དམ་བཅའ་བ་ནི།
དེ་ནས་ཞེས་པ་ལ་སོགས་པའི་ཚིགས་བཅད་གཅིག་སྨོས་ཏེ། དེ་ནས་ནི་ལེའུ་བཅུ་བདུན་པས་མིང་གི་རྣམ་གྲངས་བཤད་པའི་རྗེས་ལའོ། ། མིང་གི་རྣམ་གྲངས་ལས་གཞན་ཡང་བཤད་པར་བྱ་བ་གང་བཤད་ཅེ་ན། མཁའ་འགྲོ་མ་ལ་ནང་ཚན་རིགས་དྲུག་ཏུ་དབྱེ་བ་རྣམས་ཀྱི་མཚན་ཉིད་ནི་སྒྲུབ་པ་པོ་གང་གིས་ཡང་དག་ཤེས་པ་དེ་ཡིས། མཁའ་འགྲོ་མའི་དམ་ཚིག་ནི་དཔའ་བོ་ཤེས་པར་བྱ་སྟེ་མཆོད་པས་སྒྲུབ་པ་པོ་ལ་དངོས་གྲུབ་སྩོལ་བ་ལས་མི་འདའ་བར་གནས་པ་དེ་བཤད་དོ། ། ད་ནི་བཤད་པ་དངོས་སྟོན་པ་ལས། ལེའུ་འདིར་ནི་སྔར་ལེའུ་བཅུ་དྲུག་པར་མཚན་ཉིད་དམ། རྟགས་བཤད་པ་དང་མི་འདྲ་བར་མཁའ་འགྲོ་མའི་ཁ་དོག་དང༌། དྲི་དང༌། ཤའི་གཉེར་མ་ལ་སོགས་པའི་རྟགས་ཀྱི་སྒོ་ནས་བསྟེན་པ་ཡིན་ནོ། །
མཁའ་འགྲོ་མའི་ནང་ཚན་གྱི་པདྨའི་རིགས་ཀྱི་མཁའ་འགྲོ་མའི་མཚན་ཉིད་ནི། ཁ་དོག་དམར་ཞིང་སེར་བའི་བུད་མེད་གང་ཡིན་པ་དེ་ཁ་དང་སྣ་ནས་པདྨའི་དྲི་གཏོང་བ་དང༌། ལྟ་སྟངས་ཞི་བས་ལྟ་བ་དང༌། སྐྱེས་པ་ལ་ཆགས་པས་ཞེན་པའི་ལྟ་བ་བྱེད་པ་དང༌། སོ་སོའི་ཁ་དོག་བུད་མེད་གང་གི་སེན་མོའི་ཁ་དོག་དམར་བ་དང༌། མིག་དམར་བ་དང༌། རང་གི་མཆོད་པའི་རྟེན་གྱི་རྟགས་རང་གི་ཁྱིམ་དུ་པདྨའི་རི་མོ་འདྲི་བ་དེ། པདྨ་གར་དབང་གི་རིགས་ལས་བྱུང་བའི་མཁའ་འགྲོ་མ་ཡིན་ནོ། ། རྡོ་རྗེ་རིགས་ཀྱི་མཁའ་འགྲོ་མའི་མཚན་ཉིད་ནི་བུད་མེད་གང་གིས་སྨིན་མའི་དབུས་ན་གཉེར་མ་རྩེ་གསུམ་པའི་རི་མོ་ཡོད་པ་དང༌། ལུས་ཀྱི་ཁ་དོག་སྔོ་བསངས་དང༌།
རྟག་ཏུ་རྡོ་རྗེ་རིགས་ཀྱི་ལྷ་སྒོམ་པ་མཆོད་པའི་རྟེན་གང་གི་ཁྱིམ་དུ་རྡོ་རྗེ་བྲི་ཞིང༌། དེ་ལ་རྟག་ཏུ་མཆོད་པ་བྱེད་པའི་མཁའ་འགྲོ་མ་དེ་དཔལ་ཧེ་རུ་ཀ་སྟེ། རྡོ་རྗེ་རིགས་ལས་བྱུང་བའི་མཁའ་འགྲོ་མ་ཡིན་ནོ། ། རིན་པོ་ཆེའི་རིགས་ཀྱི་མཁའ་འགྲོ་མའི་མཚན་ཉིད་ནི། བུད་མེད་གང་གི་དཔྲལ་བ་སྟེ་སྨིན་མ་བས་བག་ཙམ་མཐོ་བ་ན་རྡོ་རྗེ་རྩེ་གསུམ་པའམ་མདུང་གི་རི་མོ་ཡོད་པ། མིག་དམར་ཞིང་ཤའི་མདོག་དམར་སེར་དུ་ཡོད་པས། རྐང་པ་དང་ལག་པའི་མཐིལ་དམར་བ་དེ་རང་གི་ཁྱིམ་དུ་རྟེན་ར་སྐྱེས་དང་ཁྱིམ་བྱ་རྟག་ཏུ་བསྟེན་པ་ལ་དགའ་བ། དེའི་ཁྱིམ་དུ་མཆོད་པའི་རྟེན་རྡོ་རྗེའམ་མཚན་མ་བྲིས་ཏེ། དེས་ལ་རྟག་ཏུ་གང་ཞིག་མཆོད་པ་བྱེད་དེ་ཤྲཱི་ཧེ་རུ་ཀའི་རིགས་ནི་རིན་པོ་ཆེའི་རིགས་ལས་བྱུང་བའི་མཁའ་འགྲོ་མ་ཡིན་པར་གདོན་མི་ཟའོ། ། དེ་བཞིན་གཤེགས་པའི་རིགས་ཀྱི་མཁའ་འགྲོ་མའི་མཚན་ཉིད་ནི།
བུད་མེད་གང་གི་དཔྲལ་བ་དང་ལག་པའི་མཐིལ་ན་འཁོར་ལོའི་རི་མོ་ཡོད་པ་དང༌། ལུས་སྤྱིའི་ཁ་དོག་སྤྲིན་སྔོན་པོ་དག་དང་འདྲ་བ་དང༌། རྟག་ཏུ་དཔྲལ་བར་གོས་འཆང་ནི་ཐོད་དམ། སྟོད་གཡོགས་སམ་མགོ་བོ་གོས་ཀྱིས་གཡོགས་པར་བྱེད་པ་དང༌། བསོད་ནམས་སམ་བུ་ཁྱོ་བཟང་པོ་དང་བུ་མང་པོའི་སྐལ་པ་ཆེན་པོ་ཕུན་སུམ་ཚོགས་ཤིང༌། ངག་བདེན་པར་སྨྲ་བ་དང༌། རང་གི་ཁྱིམ་དུ་མཆོད་པའི་རྟེན་འཁོར་ལོ་བྲི་བར་བྱེད་ཅིང་རྟག་ཏུ་དེ་ལ་མཆོད་པར་བྱེད་པ་དེ་རྡོ་རྗེ་ཕག་མོ་སྟེ། དེ་བཞིན་གཤེགས་པའི་རིགས་ལས་བྱུང་བའི་མཁའ་འགྲོ་མ་ཡིན་ལ། དེ་ཡང་སྟོབས་ཀྱིས་དྲེགས་ནི་ཁྱད་པར་དུ་ང་རྒྱལ་ཆེ་བའོ། ། གང་ཞིག་མིག་སྨན་ཞེས་པ་ལ་སོགས་པ་འདི་ཡང་རྡོ་རྗེ་རིགས་ཀྱི་མཁའ་འགྲོ་མའི་མཚན་ཉིད་ཡིན་ཏེ།
དེ་ཡང་སྔ་མ་ནི་རྒྱུ་རྡོ་རྗེ་འཆང་གི་རིགས་ཀྱི་དབང་དུ་བྱས་པ་ཡིན་ལ། འདི་ནི་འབྲས་བུ་རྡོ་རྗེ་འཆང་གི་དབང་དུ་བྱས་པ་ཡིན་གསུང་ངོ༌། ། བུད་མེད་གང་ཞིག་སྤྱིའི་ཁ་དོག་མིག་སྨན་ནག་པོ་དང་འདྲ་ཞིང༌། ཁྱད་པར་དུ་སོ་དཀར་ཞིང་མཐོ་བ་སྟེ་རྟོས་པ་དང༌། རྟག་ཏུ་སེམས་གདུག་པ་ཞེ་སྡང་གི་རྒྱུན་རིང་བ་དང༌། སེམས་སྟོབས་དང་ལྡན་པ། རྟག་ཏུ་ཁྲུས་ལ་དགའ་བ། གཏམ་མང་དུ་སྨྲ་བར་མི་བྱེད་ཅིང་མཆོད་པའི་རྟེན་རང་ཁྱིམ་དུ་རྡོ་རྗེ་བྲི་ཞིང༌། དེ་ལ་རྟག་ཏུ་དགེ་བ་ལ་དགའ་བས་མཆོད་པ་བྱེད་པའི་བུད་མེད་གང་ཡིན་པ་དེ་རྡོ་རྗེ་ཕག་མོ་སྟེ། རྡོ་རྗེ་རིགས་ལས་བྱུང་བའི་མཁའ་འགྲོ་མ་ཡིན་ཏེ་དེ་ལ་འཁོར་སྟོང་ཕྲག་བཅོ་ལྔ་དང་ལྡན་པ་ཡིན་ནོ། །
ལས་ཀྱི་རིགས་ཀྱི་མཁའ་འགྲོ་མའི་མཚན་ཉིད་ནི། ཁ་དོག་སེར་ཞིང་གསེར་གྱི་མདོག་དང་འདྲ་བ་མིག་མི་གཡོ་བར་ཧ་རེ་ལྟ་བ་ལུས་ལ་བ་སྤུའི་ཚོགས་མང་ཞིང་བུད་མེད་གང་གི་དཔྲལ་བའམ་ལག་པ་ལ། རྡོ་རྗེ་རྩེ་གཅིག་པའི་རི་མོ་སྣང་བར་གྱུར་པ་གདུག་པ་སྟེ་གསོད་པའི་ལས་ལ་ངེས་པར་དགའ་བ། རྟག་ཏུ་རྒྱལ་སྲིད་དེ་འདོད་པའི་ལོངས་སྤྱོད་དག་ལ་དགའ་བས་གནས་པ། སྙེམས་པ་སྟེ་ང་རྒྱལ་ཆེ་ཞིང་བདེན་པར་སྨྲ་བ། ལུས་ལ་མེ་ཏོག་མ་ལི་ཀའི་དྲི་འབྱུང་ཞིང་བུད་མེད་གང་གི་ཁྱིམ་དུ་མཆོད་པའི་རྟེན་རྡོ་རྗེ་ནི་རྟག་པར་འདྲི་ཞིང༌། དེ་ལ་ཆེར་མཆོད་པ་བྱེད་པ་དེ་ཁཎྜ་རོ་ཧཱ་སྟེ་ལས་ཀྱི་རིགས་ལས་བྱུང་བའི་མཁའ་འགྲོ་མ་ཡིན་ནོ། ། རྣལ་འབྱོར་མ་ཡི་དབང་ཕྱུག་མཆོག ། ཅེས་པ་ལ་སོགས་པས་རྡོ་རྗེ་སེམས་དཔའི་རིགས་ཀྱི་མཁའ་འགྲོ་མ་བསྟན་པ་ཡིན་ཏེ། རྣལ་འབྱོར་མའི་དབང་ཕྱུག་མཆོག་གི་བུད་མེད་གང་ཞིག་རྟག་པར་ཤ་ལ་དགའ་བ།
ལུས་སྐེམས་ཤིང་མིག་སྨན་ནག་པོའི་མདོག་ནི། མདོག་ནག་པ། དཔྲལ་བ་ན་གཉེར་མའི་རི་མོ་མདུང་རྩེ་ལྟ་བུ་ཡོད་པ། གདུག་པའི་ལས་ཏེ་གསོད་པ་ལ་དགའ་བ་རྟག་ཏུ་གནས་དུར་ཁྲོད་དག་ཏུ་འགྲོ་བ་སེམས་གཞན་ལ་འཇིགས་པ་མེད་ཅིང༌། རོ་ལ་སོགས་པ་ལ་བག་མེད་པར་འཇུ་བས་གཙང་སྦྲ་མེད་པ། བུད་མེད་གང་གི་དཔྲལ་བར་ཙནྡན་དཀར་དམར་གྱི་ཐིག་ལེ་དང༌། ཁྱིམ་དུ་མཆོད་པའི་རྟེན་ཐོད་པ་བྲི་ཞིང་དེ་ལ་མཆོད་པ་བྱེད་པ་དེ་དཔལ་ཧེ་རུ་ཀའི་རིགས་ལས་བྱུང་བའི་མཁའ་འགྲོ་མ་ཡིན་ནོ། ། སྤྲིན་གྱི་མདོག་འདྲ་བ་ལ་སོགས་པ་འདིས་ཀྱང་རིན་པོ་ཆེའི་རིགས་ཀྱི་མཁའ་འགྲོ་མའི་མཚན་ཉིད་བསྟན་པ་ཡིན་ནོ། ། ལུས་ཀྱི་ཁ་དོག་སྤྲིན་ནག་པོའི་མདོག་དང་འདྲ་བའི་བུད་མེད་གང་ཡིན་པ་སོ་མི་མཉམ་པ་རིང་འཐུང་ཡོད་པ། རྟག་ཏུ་གདུག་པའི་ལས་གསོད་པ་ལ་དགའ་བ་གཡོན་པའི་མཆེ་བ་གཙིགས་པ་མཆོད་པའི་རྟེན་དེའི་ཁྱིམ་དུ་དགྲ་སྟྭ་ནི་བྲི་ཞིང༌།
རྟག་ཏུ་དེ་ལ་མཆོད་པ་བྱེད་པའི་མཁའ་འགྲོ་མ་གང་ཡིན་པ་དེ་རྣམ་པར་འདྲེན་པ་སྟེ་རིན་པོ་ཆེའི་རིགས་ལས་བྱུང་བའི་མཁའ་འགྲོ་མ་ཡིན་པར་ཐེ་ཚོམ་མེད་དོ། ། དེ་ལྟ་བུའི་མཁའ་འགྲོ་མའི་ཚོགས་དེ་ཐམས་ཅད་ཀྱང་དགོས་ཆེད་ཅིའི་ཕྱིར་བསྟན་ཞེ་ན། ཐམས་ཅད་ཧེ་རུ་ཀའི་རིགས་ལས་བྱུང་བ་འཁོར་ལོ་བདེ་མཆོག་གི་སྒྲུབ་པ་པོ་ལ་ཕན་པའི་ཕྱིར་སྣོད་མ་ཡིན་པ་ཉན་ཐོས་ལ་སོགས་པ་ལ་གསང་བའི་མཚན་ཉིད། རིགས་ལྡན་མ་མཆོད་པར་འདོད་པ་རྣམས་ལ་མཁའ་འགྲོ་མའི་མཚན་ཉིད་བཤད་པ་ཡིན་ནོ། ། གཉིས་པ་ལེའུའི་མཚན་ནི་ཧེ་རུ་ཀ་མངོན་པར་བརྗོད་པ་ཞེས་བྱ་བའི་རྒྱུད་ལས། ལེའུ་འདིའི་བྱེ་བྲག་གི་མཚན་སྤྱི་ཙུམྦི་ཀས་བསྡུས་པའི་རྣལ་འབྱོར་མ་ཐམས་ཅད་ཀྱི་ཁ་དོག་ལ་སོགས་པའི་མཚན་ཉིད་དང༌། རང་གི་ཁྱིམ་དུ་མཆོད་པའི་རྟེན་པདྨ་འདྲི་བ་ལ་སོགས་པ་མཚན་མའི་ཆོ་གའི་ལེའུ་སྟེ། བཅོ་བརྒྱད་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅོ་བརྒྱད་པའི་རྣམ་པར་བཤད་པའོ།། །།
དེ་ལྟར་ལེའུ་བཅོ་བརྒྱད་པ་ཙུམྦི་ཀས་བསྡུས་པའི་མཁའ་འགྲོ་མ་དེ་ཉིད་ཀྱང༌། ནང་ཚན་རིགས་དྲུག་གི་དབྱེ་བས་ཕྱེ་བ་བསྟན་ནས། ལེའུ་བཅུ་དགུ་པས་སྡུད་བྱེད་ཙུམྦི་ཀས་བསྡུས་པའི་བསྡུ་བྱ་ལཱ་མཱའི་ནང་ཚན་གྱི་དབྱེ་བ་རིགས་ལྔར་དབྱེ་བ་སྟོན་ཏོ། ། དེ་ལྟར་ན་གཉིས་པོ་དེ་མཚོན་པ་ཙམ་དུ་ཟད་ཀྱི། དོན་གྱིས་མཁའ་འགྲོ་མ་སུམ་ཅུ་རྩ་བདུན་པོ་ཐམས་ཅད་ཀྱང་རིགས་ལྔའམ་དྲུག་གི་དབྱེ་བས། གནས་པར་རྟོགས་པར་བྱ་སྟེ། དེ་ཡང་མཁའ་འགྲོ་རྒྱ་མཚོའི་རྒྱུད་ལ་སོགས་པར་བསྟན་གསུང་ངོ༌། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས།
དང་པོ་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིགས་བཅད་གཅིག་སྨོས་ཏེ། དེ་ནས་ནི་མཁའ་འགྲོ་མ་རིགས་ལྔའམ་དྲུག་གི་མདོག་དང་མཚན་མ་ལ་སོགས་པ་བཤད་པའི་རྗེས་ལའོ། ། དེ་ལས་གཞན་ཡང་བཤད་པར་བྱའོ། ། གང་བཤད་ཅེ་ན། སྒྲུབ་པ་པོའི་ཁྱད་པར་གྱི་སྡུད་བྱེད་ལཱ་མཱའི་མཚན་ཉིད་ཀྱི་ནང་ཚན་གྱི་ཁྱད་པར་ལྔས་དབྱེ་བ་དང༌། དེ་ཡང་ཡན་ལག་གི་དབྱེ་བའི་ཚོགས་ནི་ལྔར་ཤེས་པར་བྱའོ། གཉིས་པ་བཤད་པ་དངོས་ལ་རིན་པོ་ཆེའི་རིགས་ཀྱི་ལཱ་མཱའི་མཚན་ཉིད་ནི་བུད་མེད་གང་ཞིག་གི་བཞིན་གྱི་དཀྱིལ་འཁོར་ཟླུམ་པ་ཁ་ལ་རྟག་ཏུ་སྨ་ར་ཡོད་པ། བ་སྤུ་དང་སྨིན་མའི་སྤུ་རིང་བ། གོས་བཟང་ཞིང་གཙང་བ་ལ་དགའ་བ།
རྒྱུད་ཞི་བ་སྤྱོད་པ་མི་གཡོ་ཞིང་བདེན་པར་སྨྲ་བ། རྟག་ཏུ་དམ་པའི་ཆོས་ལ་དགའ་བའི་མཁའ་འགྲོ་མ་དེ་དཔའ་བོ་སྒྲུབ་པ་པོའི་སྲིང་མོར་དེ་ཤེས་པར་བྱའོ། ། དེ་མཐོང་ནས་པདྨའི་ཕྱག་རྒྱ་སྦྱིན་པར་བྱ་ནི། ལག་པ་གཉིས་པདྨར་བསྐོར་བའམ། ཡང་ན་ལག་པ་གཉིས་སྙིམ་པ་ཁ་ཕྱེ་བར་བྱས་ཏེ་མཛུབ་མོ་གཉིས་ཅུང་ཟད་བཀུག་པ་བསྟན་ཏོ། ། ཡང་ན་རུས་སྦལ་གྱི་ཕྱག་རྒྱ་ནི་ལག་པ་གཉིས་ཐལ་མོ་སྦྱར་བའམ། ཡང་ན་ལག་པ་གཡས་པ་ཁ་ཐུར་དུ་བསྟན་ཏེ་གུང་མོ་ཅུང་ཟད་བརྐྱང་ལ་ལྷག་མ་ཁུ་ཚུར་བྱས་ནས་ཆོས་གོས་གྱོན་པའི་ཚུལ་བསྟན་པར་བྱའོ། ། དེའི་ཕྱག་རྒྱའི་ལན་ནི། རྒྱལ་བའི་བུམ་པ་སྤྱི་བླུགས་ཏེ། ། ལག་པ་གཡས་པས་བུམ་པ་སྤྱི་བླུགས་འཛིན་པའི་ཚུལ་དུ་བྱ་བ་ནི།
ཕྱག་རྒྱའི་ལན་དུ་ཤེས་པར་བྱའོ། ། བུད་མེད་དེ་ནི་ཚེས་བཅུ་གཉིས་པོའི་རེས་འགའ་ལ་རང་གི་ཁྱིམ་དུ་མཆོད་པའི་རྟེན་པདྨ་འདྲི་བར་བྱེད་པ་དེ་རིན་པོ་ཆེའི་རིགས་ཀྱི་ལཱ་མཱའི་བུད་མེད་ཀྱི་མཚན་ཉིད་དོ། ། པདྨའི་རིགས་ཀྱི་ལཱ་མཱའི་མཚན་ཉིད་ནི། མཆུ་འཕྱང་ཞིང་མིག་གི་དཀྱུས་རིང་བ། མིག་དམར་ཞིང་སེར་སྐྱར་གནས་པ། ནོར་ཕྱུག་ཅིང་སྐལ་བཟང་དཔལ་ནི། ཁྱོ་བཟང་པོ་དང་བུ་མང་པོ་ཡོད་པ་ཁ་དོག་སེར་བ་དེ་མེ་ཏོག་ཙམ་པ་ཀ་ལྟ་བུར་ཡོད་པ། མཆེ་བ་རིང་མིན་ཐུང་བ་མིན་པ་དང༌། ཁ་དོག་སྣ་ཚོགས་པའི་གོས་ལ་དགའ་བ། དཔྲལ་བ་ན་རི་མོ་གསུམ་ཡོད་ཅིང་འཚམ་སྟེ་དཔྲལ་བའི་རི་མོ་གྱེན་དུ་བལྟས་པ།
དགོད་པ་ལ་དགའ་བ། སྐྱེས་པ་ལམ་དུ་འགྲོ་བ་དང་ཕྲད་ན་ལམ་རྣམ་པར་གནོན་ཅིང་བགེགས་པ། གཡུལ་དུ་འཆི་བའི་གཏམ་ཇི་ལྟར་འཐབ་པ་དང༌། ཇི་ལྟར་བསད་པ་ལ་སོགས་པའི་གཏམ་དག་ལ་རྟག་ཏུ་དགའ་བ། དེ་ལྟར་རབ་དྲེགས་ནི་ང་རྒྱལ་ཆེ་བ་སྟེ། དེ་མཐོང་ནས་ནི་མདུང་གི་ཕྱག་རྒྱ་ནི་ལག་པ་གཡས་པའམ་གཡོན་པའི་མཛུབ་མོ་མདུང་ལྟར་བྱས་པའི་ཕྱག་རྒྱ་བསྟན་པར་བྱའོ། ། རྐང་པ་གཡས་པ་བརྐྱང་པ་དང༌། གཡོན་པ་བསྐུམ་པའི་གར་ཉིད་ཀྱང་ཕར་བསྟན་པར་བྱའོ་གསུངས་ཏེ། སྒྲུབ་པ་པོ་ལ་ཚུར་སྟོན་པ་འདྲ། དེའི་ལན་སྒྲུབ་པ་པོས་ལག་པ་གཡོན་པ་དག་ནི་ཡོངས་སུ་བཟློག་པ་སྟེ།
ཕྱག་རྒྱའི་ལན་ནི་ཡིན་པར་བཤད་དོ། ། ཡར་ངོ་མར་ངོའི་ཚེས་བཅུ་བཞི་དང་ནི་ཚེས་བརྒྱད་ནི་དེའི་མཆོད་པའི་དུས་ཚིགས་ཡིན་ལ། དུས་དེས་མཆོད་པའི་རྟེན་གྱི་ཁྱིམ་དུ་མདུང་རྩེ་གསུམ་པ་བྲིས་ནས། དེ་ལ་རྟག་ཏུ་མཆོད་པ་བྱེད་པ་དེ་དང་འཇིག་རྟེན་དབང་ཕྱུག་སྟེ། པདྨ་རིགས་ཀྱི་ལཱ་མཱའི་རིགས་ཀྱི་ལཱ་མཱའི་མཚན་ཉིད་ཡིན་ནོ། ། དེ་བཞིན་གཤེགས་པའི་རིགས་ཀྱི་ལཱ་མཱའི་མཚན་ཉིད་ནི། བུད་མེད་གང་ཞིག་མཁུར་ཚོས་དག་ཏུ་ནི་ཅུང་ཟད་ཀྱོང་བའི་ཁུང་བུ་ཡོད་ཅིང༌། དེ་བཞིན་རྟག་ཏུ་གོས་ཁ་དོག་དམར་ཞིང་སེར་བ་ལ་དགའ་བ། མིག་ཀྱང་ལྗང་སེར་དུ་ཡོད་པ་སྐྲ་འཁྱིལ་བ། མགོ་བོ་དང་དཔྲལ་བ་ལ་རྟག་ཏུ་དར་འཆིང་བ།
དཔྲལ་བ་ན་གྱེན་དུ་འགྲེང་བའི་རི་མོ་གཅིག་གནས་པ། མགྲིན་པ་རིང་བ། རྟག་ཏུ་གོས་དམར་པོ་ལ་དགའ་བ། རྟག་ཏུ་དགོད་ཅིང་གླུ་ལེན་པ། ལན་འགའ་ཞིག་ན་ཁྲོ་བ་སེམས་རྣམ་པར་གཡོ་བ། རེས་གང་ལ་དགའ་རེས་གང་ལ་དགའ་བར་འོང་བ། རྟག་ཏུ་དགོད་པ་ལ་དགའ་བ་སྟེ། དེ་ལྟ་བུའི་བུད་མེད་དེ་མཐོང་ན་མདུང་གི་ཕྱག་རྒྱ་ནི། ལག་པ་གཉིས་མདུང་འཛིན་པའི་ཚུལ་དུ་བྱེད་པའམ། ཡང་ན་གཡས་པའི་མཛུབ་མོ་མདུང་ལྟར་བྱས་ཏེ་བསྟན་པར་བྱའོ། །
ཡང་ཕྱག་རྒྱ་གཉིས་པ་ཉིད་ནི་འབད་པ་ཡིས། དྲིལ་བུ་ཕྱག་རྒྱ་རབ་བསྟན་བྱ་ནི་ལག་པ་གཉིས་ཀྱི་སོར་མོ་རྣམས་ཐུར་ལ་དཔྱངས་ཏེ། སྨད་ཆེ་བའི་ཚུལ་དུ་བྱས་པས་བསྟན་པར་བྱའོ། ། དེའི་ལན་ནི་ལུས་གཡོན་གྱི་ཕྱོགས་སུ་ལྡོག་པ་ནི་ཕྱག་རྒྱའི་ལན་ཡིན་པར་བཤད་དོ། ། མི་བསྐྱོད་པའི་ལཱ་མཱའི་མཚན་ཉིད་བསྟན་པ་ནི། ལུས་ཐུང་ཞིང་བྱིན་པ་སྒོམ་པ་ལ་སོགས་པ་དང༌། ཕྲག་པ་གོས་འཕྱང་ནི་གོས་ཡོན་པོར་གྱོན་པ་སྟེ། དེ་ལྟ་བུའི་བུད་མེད་དེ་མཐོང་ན་འཁོར་ལོའི་ཕྱག་རྒྱ་བསྟན་པར་བྱ་ནི། ལག་པ་གཉིས་ཀྱི་སོར་མོ་ནང་དུ་ལྷོད་པར་བསྣོལ་ཏེ་ཚིགས་དབུས་མ་རྣམས་རོང་ངེ་བྱས་ལ་སྟེང་འོག་ཏུ་རྩིབས་བཞི་བཞི། འཁོར་ལོའི་རྩིབས་བརྒྱད་ཀྱི་ཚུལ་དུ་བྱས་ལ་བསྟན་ཏོ། །
འབད་པ་ཡིས་གཉིས་པ་ཡང་ནི་དུང་གི་ཕྱག་རྒྱ་བསྟན་པར་བྱ་བ་ནི། ལག་པ་གཡས་པའི་གུང་མཛུབ་གཉིས་བརྐྱང་སྟེ་མཐེ་བོས་སྲིན་ལག་དང་མཐེའུ་ཆུང་གི་སོར་མོ་མནན་ལ་གྱེན་ལ་བསྟན་ཏེ། དུང་ཆོས་ལྟར་བྱས་ལ་བསྟན་པར་བྱའོ། ། གཡོན་བཟློག་པ་ནི་དེའི་ལན་ནོ། ། ཚེས་བཅུ་བཞི་ནི་དེའི་མཆོད་པའི་དུས་ཡིན་ལ། དེའི་དུས་སུ་མཆོད་པའི་རྟེན་རང་གི་ཁྱིམ་དུ་རྡོ་རྗེ་འབྲི་བ་ནི། ཧེ་རུ་ཀ་མི་བསྐྱོད་པའི་ལཱ་མཱའི་མཚན་ཉིད་དོ། ། ལས་ཀྱི་རིགས་ཀྱི་ལཱ་མཱའི་མཚན་ཉིད་ནི། གཞན་རྒྱུད་ཉིད་ནས་གསལ་ལ་ལུས་སྦོམ་ཞིང་བཞིན་རྣམ་པར་འགྱུར་བ་བཞིན་འཕེལ་ཆེ་ཞིང་རྒྱས་པའོ། ། གདུལ་བྱའི་ངོ་བསྟན་པའི་འདི་འདྲའི་རབ་དྲེགས་ཀྱི་མཁའ་འགྲོ་མ་མཐོང་ན་དེ་ལ་ཀླུའི་ཕྱག་རྒྱ་རབ་བསྟན་བྱ་ནི།
ལག་པ་གཡས་པའི་སོར་མོ་རྣམས་སྦྲུལ་མགོའི་གདེངས་ཀ་བྱས་ལ་བསྟན་པར་བྱའོ། གཉིས་པ་མདུང་གི་ཕྱག་རྒྱ་ནི། ལག་པ་གཉིས་མདུང་འཛིན་པ་ལྟར་བྱས་ལ་བསྟན་པར་བྱའོ། ། གཡོན་པ་བཟློག་པ་ནི་དེའི་ལན་གྱི་ཕྱག་རྒྱའོ། ། དེའི་མཆོད་པའི་དུས་ནི་ཚེས་བཅུ་གཅིག་ཡིན་ལ། དེའི་དུས་སུ་མཆོད་པའི་རྟེན་རང་གི་ཁྱིམ་དུ་མཆེ་བ་བྲིས་ནས་མཆོད་པ་དེ་རྡོ་རྗེ་ཕག་མོ་སྟེ། ཙུམྦི་ཀས་བསྡུས་པའི་ལས་ཀྱི་རིགས་ཀྱི་ལཱ་མཱའི་མཚན་ཉིད་ཡིན་ནོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ཙུམྦི་ཀས་བསྡུས་པའི་རྣལ་འབྱོར་མ་ཐམས་ཅད་ཀྱི་ཕྱག་རྒྱ་དང༌། ཕྱག་རྒྱའི་ལན་བསྟན་པའི་ལེའུ་སྟེ།
བཅུ་དགུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་བཅུ་དགུའི་རྣམ་པར་བཤད་པའོ།། །། དེ་ལྟར་རིགས་ཀྱི་མཚན་མ་དང༌། ཁ་དོག་གི་མཚན་མ་ལ་སོགས་པ་སོ་སོར་རིགས་ཀྱི་སྒོ་ནས་ཁྱད་པར་དུ་བདག་ལ་བྱིན་གྱིས་རློབ་བྱེད་དུ་ངོ་ཤེས་པར་བྱས་ཀྱང༌། བརྡ་དང་བརྡའི་ལན་གྱིས་རྣལ་འབྱོར་མ་རྣམས་མཉེས་པར་མ་བྱས་ན་སྒྲུབ་པ་པོ་ལ་བྱིན་གྱིས་རློབ་པར་མི་འགྱུར་བས། དེ་དག་གིས་རྗེས་སུ་འཛིན་པར་བྱ་བའི་ཕྱིར་བརྡ་དང་བརྡའི་ལན་བྱས་པས་དཔའ་བོ་དང་སྲིང་མོར་ངོ་ཤེས་ཏེ། དེ་དག་མཉེས་པས་སེམས་གདུང་བའི་དབང་དུ་གྱུར་ནས་བྱིན་གྱིས་རློབ་པ་དང༌། རང་གིས་གང་བསྒོ་བ་ཐམས་ཅད་བྱེད་པར་འགྱུར་བས། ལེའུ་ཉི་ཤུ་པས་ལག་པའི་བརྡ་གཙོ་བོར་བྱས་ཏེ་སྟོན་ཏོ། །
ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོ་བཤད་པར་དམ་བཅའ་བའི་སྒོ་ནས་བརྡའི་དགོས་པ་བསྟན་པ་ནི། དེ་ནས་ཞེས་པ་ལ་སོགས་པ་ཚིགས་བཅད་གཅིག་སྨོས་ཏེ། དེ་ནས་ནི་ལེའུ་བཅུ་དགུ་པས་རིགས་ཀྱི་མཚན་མ་དང་ཁ་དོག་གི་མཚན་མ་ལ་སོགས་པ་བཤད་པའི་རྗེས་ལའོ། ། དེ་ལས་གཞན་ཡང་བཤད་པར་བྱའོ། ། དེ་ཡང་གང་བཤད་ཅེ་ན། མཁའ་འགྲོ་མ་མཉེས་པར་བྱེད་པའི་ལག་པའི་བརྡ་རྣམས་བཤད་པར་བྱ་སྟེ། དེའི་དགོས་པ་གང་ཞེ་ན།
ལག་པའི་བརྡ་བྱས་པ་གང་གིས་དཔའ་བོས་ཤེས་ན་སྤུན་དང༌། དཔའ་མོས་ཤེས་ན་སྲིང་མོར་ཡང་དག་པར་ཤེས་པས་མཁའ་འགྲོ་མ་རང་གི་གཟུགས་སྟོན་དུ་འོང་ལ། དེས་རྣལ་འབྱོར་པ་ལ་བྱིན་གྱིས་རློབ་པར་འགྱུར་བའོ། ། གཉིས་པ་བརྡ་དངོས་སྟོན་པ་ནི་གང་ཞིག་ཅེས་པ་ལ་སོགས་པས་སྟོན་ཏེ། མཁའ་འགྲོ་མ་གང་ཞིག་ལག་པ་གཡོན་པ་སྟོན་པ་ནི་གསོང་པོར་སྨྲ་བ་ཡིན་པར་གོ་བར་བྱེད་དོ། ། དེ་བཞིན་དུ་གང་ཞིག་ཅེས་པ་ཐམས་ཅད་མཁའ་འགྲོ་མ་ལ་སྦྱར་ཏེ་སྲིན་ལག་སྟོན་པ་ནི་གསོང་པོར་སྨྲ་བའི་ལན་ཏེ་དེ་ལྟར་ཡིན་ནོ། ། ཞེས་སྟོན་པའོ། ། ལྟོ་བ་ལ་ལག་པ་རེག་སྟེ་བརྡེབས་པ་ནི། བདག་བཀྲེས་པས་ཟས་སྦྱིན་དགོས་སོ་ཞེས་སྟོན་པ་ཡིན་ཏེ། བརྡ་དེ་ལྟར་སྟོན་ཀྱང་དོན་ལ་བཀྲེས་པ་ནི་མེད་དོ། །
དཔྲལ་བ་སྟོན་པ་ནི་སྤྲུལ་སྐུ་ནམ་མཁའ་ལ་འོངས་པ་དང༌། དེ་ཁོ་ན་ཉིད་རྟོགས་པའི་བརྡའོ། ། ཁར་སོར་མོ་བཅུག་པ་ནི་ངས་ཚོགས་ཟོས་ཟིན་ཞེས་པའི་བརྡའོ། ། ལྕེ་རིལ་རིལ་བསྐྱོད་པ་ནི་ངས་ཚོགས་ཟའོ་ཞེས་པའོ། ། པུས་མོ་ལ་ལག་པས་རེག་པ་ནི་སེམས་ཅན་གྱི་དོན་ལ་ངལ་ལོ་ཞེས་སྟོན་པའོ། ། ལག་པ་གཅིག་གི་མཛུབ་མོའི་སོར་མོས་མཛུབ་མོ་གཅིག་གི་རྩེ་མོ་ལ་རེག་པ་ནི་སེམས་ཅན་གྱི་དོན་བྱས་པ་ལས་ངལ་སོས་སོ་ཞེས་སྨྲ་བའོ། ། སོ་འཆའ་བ་ནི་ངས་ཤ་ཟའོ་ཞེས་པའི་བརྡའོ། ། པ་ཏི་ས་སྟེ་མགོ་ལ་ཐོད་འཆིང་བའི་ཚུལ་དུ་སྟོན་པ་ནི་གང་བྱེད་པ་དེ་ལ་མ་ཤོལ་བར་དེ་ལྟར་གྱིས་ཞེས་སྟོན་པ་སྟེ་ཚིག་དེ་གཉིས་ནི་དཔེ་ལ་ལ་ན་མེད་པའང་ཡོད་དོ། ། ཁྲོ་གཉེར་གྱི་བཞིན་སྟོན་པ་ནི་ཡན་ལག་བཅིངས་སོ་ཞེས་སྟོན་པའོ། ། ལག་པ་གཉིས་ནམ་མཁའ་ལྡིང་གི་གཤོག་པ་ལྟར་དེང་ངེ་བྱས་ནས་སྟོན་པ་ནི་འཁོར་བའི་འཆིང་བ་ལས་གྲོལ་ལོ་ཞེས་སྟོན་པ་ཡིན།
དེ་ཡན་ཆད་ནི་བརྡའི་དགོས་པ་ཡིན་གསུང་ངོ༌། ། གང་ཞིག་ཁུ་ཚུར་སྟོན་པ་ནི་ཞེས་པ་མན་ཆད་ལ་ཕལ་ཆེར་འདིའི་དོན་འདི་ཡིན་བྱ་བའི་བརྡའི་དོན་མེད་དེ། བརྡ་དང་བརྡའི་ལན་བྱེད་པ་རང་ཡིན་ལ། དེ་ཡང་མཁའ་འགྲོ་མ་གང་ཞིག་ལག་པའི་ཁུ་ཚུར་བཅངས་ནས་སྟོན་པ་དེ་ལ། བར་ལ་ལན་དུ་པ་ཏི་ས་སྟེ་ཐོད་པ་ལ་རེག་སྟེ་བསྟན་པར་བྱའོ། ། སྐྲ་སྟོན་པ་ལ་ཁ་ཊྭཱཾ་ག་ཕྱར་བའམ་འཛིན་པའི་ཚུལ་བསྟན་ཏོ། ། ཡན་ལག་གང་བསྐྱོད་པ་དེ་ལ་མཆེ་བ་གཉིས་བསྟན་ཏོ། ། གང་ཞིག་ལག་པས་ལག་པ་ལ་བརྡེབས་ཞེས་པ་ལ་སོགས་པ་ལ་ཡང་དོན་ཡོད་པ་ཡིན་ཏེ། ལག་པ་གཅིག་གིས་ལག་པ་གཅིག་ལ་བརྡེབས་ན་གཏོར་མ་ཟ་ཞེས་པའི་དོན་ཏོ། ། ལག་པ་གཡས་པ་སྟོན་ན་དེ་ལྟར་གྱིས་ཞེས་པའོ། །
ལག་པས་རྣ་བ་ལ་རེག་ན་ཁྱོད་དང་ང་གཉིས་གནས་གང་ཡང་རུང་བ་དེར་ལྷན་ཅིག་གནས་པར་བྱའོ་ཞེས་པའོ། ། ལག་པའི་སེན་མོས་ལག་པའི་སེན་མོ་ལ་རེག་ན་ཤི་བར་ངེས་ཞེས་པའི་བརྡའོ། ། མཐེ་བོ་གཡོན་པས་ས་ལ་རི་མོ་ཟླུམ་པོར་བྲི་ན་ཁྱོད་དང་ང་གཉིས་དཀྱིལ་འཁོར་འདི་རུ་འཚོགས་ཞེས་པའི་བརྡའོ། ། ཀོས་ཀོ་ལ་ལག་པས་རེག་ན་བདག་བུ་ཆེ་བས་བསྲུངས་སོ་ཞེས་པའོ། ། མཐེ་བོང་གཡོན་པས་ས་ལ་རི་མོ་བྲི་ན། བླ་མའི་སྐྱེ་བོས་བསྲུངས་ནི་ང་ལ་ཁྱོ་ཡོད་ཞེས་པའི་བརྡའོ། ། མིག་ཕྱེ་ནས་སྟོན་པ་ནི། དེ་ལྟར་བྱ་ཞེས་སྟོན་པའོ། ། ཡན་ལག་གི་ཚིགས་ལ་རེག་པ་ནི་ཁྱོད་དང་ང་གཉིས་བདེ་བར་ཉལ་ལོ་ཞེས་སྨྲ་བ་སྟེ། དོན་ལ་སྙོམས་འཇུག་བྱས་ལ་དངོས་གྲུབ་སྦྱིན་ནོ་ཞེས་པའི་དོན་ཏོ། །
ཕོ་ཉ་མོ་ནི་གང་ཡང་རུང་བ་དེ་དག་ཀུན་གྱི་བརྡ་དང་བརྡའི་ལན་ཡང་དག་པར་སྤྱད་པར་བྱའོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི། རྣལ་འབྱོར་མ་ཐམས་ཅད་ཀྱི་ལག་པའི་ཕྱག་རྒྱའི་བརྡ་དང་བརྡའི་ལན་གྱི་ཆོ་གའི་ལེའུ་སྟེ། ཉི་ཤུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་པའི་རྣམ་པར་བཤད་པའོ།། །། ལེའུ་ཉི་ཤུ་རྩ་གཅིག་པས་ནི། དེ་ལྟར་བསྟན་པའི་ལག་པའི་བརྡ་དེ་ཡང་གཞན་ལ་སྟོན་པ་གཙོ་བོར་བྱས་ནས་བསྟན་ཏོ། ། ལེའུ་འདི་ལ་ཡང་གཉིས་ལས།
དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོ་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིག་གཉིས་སྨོས་ཏེ། དེ་ནས་ནི་ལེའུ་ཉི་ཤུ་པས་ལག་པའི་བརྡ་བསྟན་པའི་རྗེས་ལའོ། ། དེ་ལྟ་བུའི་ཡན་ལག་གི་ཕྱག་རྒྱའི་བརྡ་དེ་དག་གཞན་ལ་བསྟན་པའི་མཚན་ཉིད་དེ་སྟོན་པ་རྡོ་རྗེ་འཆང་ངས་བཤད་པར་བྱའོ། ། གཉིས་པ་བཤད་པ་དངོས་ནི་བུད་མེད་གང་ཞིག་རང་གི་སྤྱི་གཙུག་ཏུ་ལག་པས་རེག་ནས་སྟོན་པས་དེ་ལ་ལན་དུ་མགོ་བོ་བསྟན་པར་བྱའོ། ། གང་ཞིག་དཔྲལ་བ་སྟོན་པ་ནི་ཞེས་པ་མན་ཆད་ནི་གཞུང་ཉིད་ན་གསལ་བས་བཤད་དུ་མེད་དེ་གཞུང་ཉིད་དུ་བལྟའོ། ། གསང་བའི་གནས་སྟོན་པ་དེ་ལ་སྒྲུབ་པ་པོའི་ལིངྒ་བསྟན་པར་བྱའོ། ། ནམ་མཁའ་སྟོན་པ་དེ་ལ་ཉི་མ་བསྟན་པར་བྱ་བ་ནི།
ཉི་མའི་དབྱིབས་ནམ་མཁའ་ལ་མཛུབ་མོས་ཟླུམ་པོར་དྲིས་ལ་བསྟན་པར་བྱའོ། ། བུད་མེད་གང་ཞིག་ལག་པ་གཉིས་ཀྱིས་གཡོན་ནས་གཡས་སུ་ཆུ་བོ་ལྟར་ན་ར་ར་སྟོན་པར་བྱེད་པ་དེ་རང་གི་ལག་པ་གཉིས་ཀྱིས་མདུན་དུ་རླབས་སྐྱོད་པ་ལྟར་བྱེད་པའི་རྒྱ་མཚོར་ལྟར་བསྟན་པར་བྱའོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི་ལག་པའི་ཕྱག་རྒྱའི་མཚན་ཉིད་གཞན་ལ་སྟོན་པ་གཙོ་བོར་བྱས་པའི་ཆོ་གའི་ལེའུ་སྟེ། ཉི་ཤུ་རྩ་གཅིག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་གཅིག་པའི་རྣམ་པར་བཤད་པའོ།། །། ལེའུ་ཉི་ཤུ་རྩ་གཉིས་པས་ནི་ལག་པའི་བརྡ་འབའ་ཞིག་ཏུ་མ་ཟད་དེ། ལྕེ་དང་སྤྱི་བོ་སྟོན་པ་ལ་སོགས་པ་ཡན་ལག་དུ་མའི་བརྡ་གཙོ་བོར་བྱས་པ་བསྟན་ཏེ། དེ་ལྟར་ལེའུ་གསུམ་གྱིས་ལག་པའི་བརྡ་ལ་སོགས་པ་བསྟན་པས་བརྡ་དང་བརྡའི་ལན་གྱི་སྒོ་ནས་མཁའ་འགྲོ་མ་རྣམས་མཉེས་པར་བྱས་པས་མཉེས་པའི་མཁའ་འགྲོ་མ་དེ་རྣམས་ཀྱིས་ང་ནི་ཞིང་སྐྱེས་མའོ་ཞེས་བྱ་བ་ལ་སོགས་པའི་རང་གི་རང་བཞིན་རང་གཟུགས་སྟོན་པར་འགྱུར་བ་ཡིན་ཏེ།
དེ་ཡང་བརྡ་བྱེད་པ་ལ་བྱིན་གྱིས་རློབ་པ་ནི་མཁའ་འགྲོ་མའི་དམ་ཚིག་ཡིན་པའི་ཕྱིར་རོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོར་བཤད་པར་དམ་བཅའ་བ་ནི། དེ་ནས་ཞེས་པ་ལ་སོགས་པའི་ཚིགས་བཅད་གཅིག་སྨོས་ཏེ། དེ་ནས་ནི་ལག་པའི་བརྡ་དེ་ཡང་གཞན་ལ་སྟོན་པ་གཙོ་བོར་བྱས་པ་བཤད་པའི་རྗེས་ལའོ། ། གཞན་ཡང་རབ་ཏུ་བཤད་པ་ནི། གང་བཤད་ཅེ་ན། ཡན་ལག་སྟེ་ཡན་ལག་སོ་སོའི་བརྡ་དུ་མ་བསྟན་པ་གསང་བ་ཆེན་པོའི་མཚན་ཉིད་ཇི་ལྟ་བ་བཞིན་གྱི་ཕྱག་རྒྱ་མཆོག་བཤད་པར་བྱའོ། །
དེའི་དགོས་པ་ནི་གང་ཞིག་གིས་བརྡ་ཤེས་པས་སྤུན་ནམ་སྲིང་མོར་ཐེ་ཚོམ་མེད་པར་ཤེས་པར་འགྱུར་རོ། ། གཉིས་པ་ཡན་ལག་དུ་མའི་བརྡ་དངོས་ནི། སོར་མོ་གཅིག་གི་སྟོན་པ་ཡིས། ། ཞེས་པ་ལ་སོགས་པ་སྟེ་སྒྲ་ཇི་བཞིན་པའོ། ། དེ་དག་གི་ཚིག་དོན་ནི་ཕལ་ཆེར་རྒྱུད་ཉིད་ན་གསལ་ལ། ལེགས་འོངས་ལན་ནི་སྨྲ་བ་ནི། ངས་སེམས་ཅན་ལ་ཕན་འདོགས་པ་ལ་ལེགས་པར་འདོད་པ་ཡིན་ནོ་ཞེས་སྨྲ་བའོ། ། ཡན་ལག་དུ་མའི་བརྡ་སྟོན་པའི་སྐབས་འདིར་ནི་རྣལ་འབྱོར་མ་སྟེ་མཁའ་འགྲོ་མ་ཀུན་གྱི་ཡན་ལག་དུ་མའི་ཕྱག་རྒྱའི་བརྡ་སོ་སོར་རབ་ཏུ་བཤད་དོ། ། དེ་ཡང་མཐེ་བོང་གཉིས་དང་མཛུབ་མོ་གཉིས་བཀུག་སྟེ་མིག་ལྟར་བྱས་པའི་ཕྱག་རྒྱ་སྔགས་པས་ཏེ། སྒྲུབ་པ་པོས་རྣལ་འབྱོར་མ་ལ་བསྟན་པ་དེའི་མོད་ལ་ཇི་སྲིད་འཚོའི་བར་ཁྱོད་ཀྱི་དབང་དུ་བདག་འགྱུར་རོ། །
ཞེས་གསང་ཞིང་གདམས་པར་ཐེ་ཚོམ་མེད་དོ། ། པ་ཏི་ས་སྟེ་ཐོད་པ་སྟོན་པ་དེ་ལ་ལག་པ་གཉིས་མདུང་འཕེན་པ་ལྟར་བྱེད་པ་བསྟན་པར་བྱའོ། ། སྤྱི་བོ་སྟོན་པ་ལ་སྐྲ་མཚམས་ཀྱི་མཐའ་བསྟན་པར་བྱའོ། ། ཁྲོ་གཉེར་སྟོན་པ་ལ་ཡང་སྐྲ་མཚམས་བསྟན་གསུང་ངོ༌། ། དེ་དག་གི་གཞུང་བསྡུ་བ་ནི། འདི་ནི་ལ་སོགས་པ་སྟེ་ཡན་ལག་གི་ཕྱག་རྒྱ་ལྔར་བསྟན་པ་འདི་དག་ནི་དཔའ་བོ་དང་རྣལ་འབྱོར་མའི་མིང་པོ་དང་སྲིང་མོར་གོ་བར་བྱེད་པའི་རྟགས་སུ་བསྟན་པ། ཉན་ཐོས་ལ་སོགས་པ་ལ་གསང་བ་ཡིན་ལ། ཡང་དག་ལྟ་བ་ནི་ཡན་ལག་གི་བརྡ་བྱས་པས་དཔའ་བོ་དང་རྣལ་འབྱོར་མར་ངོ་ཤེས་པར་འགྲོ་བ་ཡིན་ནོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི་ཡན་ལག་དུ་མའི་བརྡའི་ཁྱད་པར་གྱི་མཚན་ཉིད་ཆོ་ག་སྟོན་པའི་ལེའུ་སྟེ།
ཉི་ཤུ་རྩ་གཉིས་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་གཉིས་པའི་རྣམ་པར་བཤད་པའོ།། །། དེ་ལྟར་བརྡ་བྱས་པས་བྱིན་གྱིས་རློབ་བྱེད་ཀྱི་རྣལ་འབྱོར་མར་ངོ་ཤེས་ཤིང་སྒྲུབ་པ་པོ་ལ་མཉེས་ཀྱང་རྣལ་འབྱོར་མ་དང་ཆགས་པར་བྱས་ནས་མ་མཆོད་ན། སྒྲུབ་པ་པོ་ལ་བྱིན་གྱིས་མི་རློབ་ཅིང་དངོས་གྲུབ་མི་འབྱུང་བས་ངོ་ཤེས་པའི་རྣལ་འབྱོར་མ་རྣམས་དང་སྒྲུབ་པ་པོ་གཅིག་ལ་གཅིག་ཆགས་པའི་རྒྱུ་སོ་དང་སེན་མོས་འདེབས་པ་ལ་སོགས་པ་བྱ་བས་ཆགས་པའི་རྟགས་དངོས་རྣལ་འབྱོར་མ་དེ་སྔར་བས་བཞིན་འགྱུར་བ་ལ་སོགས་པ་ནི་ལེའུ་ཉི་ཤུ་རྩ་གསུམ་པས་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་ཡང་གཉིས་ལས། དང་པོ་ལ་བཤད་པར་དམ་བཅའ་བའི་སྒོ་ནས་ཆགས་པར་བྱ་བའི་དགོས་པ་བསྟན་པ་ནི། དེ་ནས་ཞེས་པ་ལ་སོགས་པའི་ཚིགས་བཅད་གཅིག་སྨོས་ཏེ།
དེ་ནས་ནི་བརྡ་བྱས་པས་རྣལ་འབྱོར་མ་རྣམས་ངོ་ཤེས་པར་བྱས་པའི་རྗེས་ལའོ། ། དེ་ལས་གཞན་ཡང་ཆགས་པར་བྱ་བ་དང་ཆགས་པའི་རྟགས་ལ་སོགས་པ་བཤད་པར་བྱའོ། ། དེ་ཉིད་གང་ཞེ་ན། མཁའ་འགྲོ་མ་ནི་བརྡའི་སྒོ་ནས་ངོ་ཤེས་པར་བྱས་པ་རྣམས་སོ། ། དེའི་རྣམ་རོལ་ནི་གཅིག་ལ་གཅིག་ཆགས་པའི་སྒོ་ནས་འདོད་པ་ལ་རོལ་བར་བྱས་ནས་འཁོར་ལོ་བདེ་མཆོག་ཏུ་དབང་རྫོགས་པར་ཐོབ་པའི་སྒྲུབ་པ་པོ་གང་གིས་ཡུལ་ཐག་རིང་པོ་ནས་མཁའ་འགྲོ་མས་བརྡ་བྱེད་པ་མཐོང་ན། དཔའ་བོས་དཔའ་མོ་དེ་བདག་ལ་ཆགས་ཤིང་བྱིན་གྱིས་རློབ་པའི་སྲིང་མོར་ཤེས་པར་འགྱུར་བའོ། ། བཤད་པ་དངོས་ལ་གཉིས་ལས། དང་པོ་ཕན་ཚུན་ཆགས་པར་བྱ་བ་དང་ཆགས་པའི་རྟགས་བསྟན་པ་ནི་དམ་ཚིག་ཅན་ཞེས་པ་ནས་རྟག་ཏུ་འགྱུར་ཞེས་པའི་བར་གྱིས་སྟོན་ཏེ། དམ་ཚིག་ཅན་ནི་རིགས་ལྡན་མ་དེ་ཡང་མ་ལྟ་བུ་ལ་སོགས་པའི་ཡོན་ཏན་ལྔ་ཀ་དང་ལྡན་པའམ། ཡང་ན་ཡོན་ཏན་ལྔ་པོ་གང་ཡང་རུང་བ་གཅིག་དང་ལྡན་པ་ལ།
སྒྲུབ་པ་པོས་རྗེས་སུ་ཆགས་པར་བྱས་པ་སྟེ། དཔའ་བོ་སྟེ་སྒྲུབ་པ་པོའི་ལོངས་སྤྱོད་ནི་སྒྲུབ་པ་པོའི་རྒྱུད་ལ་ཡོན་ཏན་ཁྱད་པར་ཅན་སྐྱེད་པར་བྱེད་པའི་རྒྱུར་ལོངས་སྤྱོད་ཅིང༌། བསྟེན་པ་ནི་དཔེར་ན་ས་གཞི་བཞིན་ཏེ། དེ་བསྟེན་པ་ལས་སྒྲུབ་པ་པོའི་རྒྱུད་ལ་ཡོན་ཏན་ཁྱད་པར་ཅན་མང་པོ་སྐྱེད་པར་བྱེད་པས་སོ། ། དེ་ཉིད་བཤད་པ་ནི་གཞིར་ཏེ་རྣལ་འབྱོར་མའི་ཆོས་འབྱུང་ངོ༌། ། དེ་ཉིད་སྒྲུབ་པ་པོའི་རྒྱུད་ལ་ཡོན་ཏན་བསྐྱེད་པའི་གཞི་ཡིན་པས་ན་ས་གཞིར་བྱས་ནས་ནི་ཞེས་བྱའོ། ། དེ་ལྟ་བུ་དེ་ལ་རྣལ་འབྱོར་པས་སྙོམས་པར་འཇུག་པའི་སྒོ་ནས་སྡོམ་པ་སྟེ་འཁོར་ལོ་བདེ་མཆོག་གི་དཀྱིལ་འཁོར་རོ། ། མཆོད་ཅེས་པ་ནི་ཆགས་པ་སྐྱེ་བའི་རྒྱུ། སོ་དང་སེན་མོ་གདབ་པ་དང་འཁྱུད་པ་དང་འོ་བྱ་བ་ལ་སོགས་སྔོན་དུ་འགྲོ་བས་མཆོད་དོ། ། དེ་ནི་ཆགས་པ་སྐྱེ་བའི་རྒྱུའི་སྒོ་ནས་རྣལ་འབྱོར་མ་དེ་སྒྲུབ་པ་པོ་མ་ཆགས་པར་བྱ་བ་བསྟན་པ་ཡིན་ལ།
རྣལ་འབྱོར་མ་དེ་སྒྲུབ་པ་པོ་ལ་ཚུར་ལ་ཆགས་པའི་རྟགས་དངོས་བསྟན་པ་ནི་གོ་བཟློག་པ་སྟེ། རྣལ་འབྱོར་མ་དེ་སྒྲུབ་པ་པོ་ལ་ཟུར་མིག་གིས་ལྟ་བ་དང༌། བཞིན་རྣམ་པར་འགྱུར་བ་ནི་སྔར་དཀར་བ་ལས་ཕྱིས་དམར་བ་དང་སེར་བར་འགྲོ་བ་དང་རྟག་ཏུ་བདེ་བ་སྟེ། བདེ་བ་སྐྱེ་བའི་རྒྱུ་ཆགས་པ་སྐྱེ་བས་སྨིན་མ་གཡོ་ཞིང་ཅུང་ཟད་ངོ་ཚ་བའི་ཕྱིར་དང༌། སེན་མོས་འདེབས་པ་ལ་སོགས་པ་ཕུལ་དུ་བྱུང་བའི་བདེ་བ་སྒྲུབ་པའི་སྤྱོད་ལམ་སྣ་ཚོགས་བྱེད་པ་དེ་མྱུར་དུ་ཆགས་པ་སྐྱེས་པར་བྱ་བ་ཡིན་ལ། དེ་བཞིན་དུ་མཁའ་འགྲོ་མ་ལས་ཆགས་པའི་རྟགས་བྱུང་བའི་ཚེ། རྣམ་འགྱུར་སྐོར་བ་ནི་ཁབ་ལྟ་བུ་དང༌། དཔྱང་ཐག་ལྟ་བུ་ལ་སོགས་པ་བདེ་བ་སྐྱེད་པའི་སྦྱོར་བ་བཞི་བྱ་བར་ཤེས་པར་བྱས་ཏེ། མཁའ་འགྲོ་མ་དེའི་ལྟེ་བའི་སྟེང་ན་རི་མོ་གསུམ་པོ་ཟླ་གམ་ལྟ་བུ་ཡོད་པ་ཡིན་ལ། དེ་ཉིད་ལ་ཡོངས་སུ་ཟླུམ་ཞེས་བྱའོ། །
དེ་ནི་མཁའ་འགྲོ་མར་ངེས་པར་ཤེས་པར་འགྲོ་བའི་དེའི་མཚན་མ་དེ་ལ་བརྟེན་ནས་བདེ་བའི་ཡེ་ཤེས་སྐྱེ་བར་ཤེས་པར་བྱ་སྟེ། དེ་ཡང་སྲོག་དང་རྩོལ་བ་སྡོམ་པའི་འཁྲུལ་འཁོར་གྱིས་ཡང་དག་པའི་ཕུལ་དུ་བྱུང་བའི་བདེ་བ་ཆེན་པོ་ལྟེ་བའི་དཀྱིལ་འཁོར་དུ་སྟོང་པའི་དབུས་སུ་འབར་བས་སྒྲུབ་པ་པོ་ལ་འཇིག་རྟེན་གསུམ་པོ་ཐམས་ཅད་ལྷན་ཅིག་ཏུ་འདྲེ་བ་ཡིན་ཏེ། དེ་ཡང༌། ས་དང་ཆུ་དང་རླུང་ཉིད་དང༌། ། མེ་དང་ནམ་མཁའ་དེ་བཞིན་ཏེ། ། བདག་དང་གཞན་དུ་རྟོག་པ་ནི། ། སྐད་ཅིག་དེ་ལ་ཀུན་མི་དམིགས། ། ཞེས་གསུངས་སོ། ། ཡང་མཁའ་འགྲོ་མ་དེ་ཆགས་པ་སྐྱེས་པའི་རྟགས་བསྟན་པ་ནི། གློ་བུར་དུ་ལྡོག་པ་སྟེ་ཆགས་པ་སྐྱེས་པས་སྔར་ལས་གཟུགས་དང་བཞིན་ལྡོག་པར་འགྱུར་བ་དང༌།
སྔར་བཤད་ཚིག་ཉམས་པ་ནི་སྔ་མ་ལས་ཕྱི་མར་འགྱུར་ཞིང་སྨྲ་བ་དང༌། དེའི་གདོང་འཇིགས་པ་ནི་གདོང་དམར་བ་དང༌། རྔུལ་འབྱུང་བ་དང༌། མཆུ་འགས་པ་ལ་སོགས་པར་འགྱུར་བའོ། ། དེ་ལྟ་བུའི་ཕོ་ཉ་དེ་བསྟེན་པ་ལ་བརྟེན་ནས་རྡོ་རྗེ་ལྟ་བུར་གསལ་བ་ཡིན་ཞེས་པ་ནི། རྣལ་འབྱོར་མ་རྣམས་དང་སྒྲུབ་པ་པོ་སྙོམས་པར་ཞུགས་པ་ལས་བདེ་བ་མི་རྟོག་པ་སྐྱེ་སྟེ། དེ་ཡང་དང་པོར་དཔེའི་ཡེ་ཤེས་རེག་བྱ་བདེ་བ་དང་བཅས་པ་སྐྱེ། དེ་ལས་མི་རྟོག་པའི་བདེ་བ་སྐྱེ། དེ་གོམས་པ་ལས་དོན་གྱི་ཡེ་ཤེས་ཆོས་ཀྱི་སྐུའི་རྟོགས་པ་སྐྱེ་ལ། དེ་ལས་ལོངས་སྐུ་དང་སྤྲུལ་སྐུ་གཉིས་འབྱུང་བ་ཡིན་པས་བདེ་བའི་ཡེ་ཤེས་ཀྱི་ཉམས་སུ་མྱོང་བ་དེ་ཐ་མལ་གྱི་རྣམ་རྟོག་གིས་མི་ཕྱེད་པར་གསལ་བར་སྐྱེས་པས་ན་རྡོ་རྗེ་ལྟ་བུར་གསལ་བ་ཡིན་ཞེས་བྱའོ། །
དེའི་ཚེ་རང་འབྱུང་གི་ཆགས་པའི་སྒྲ་ཧ་ཧ་ལ་སོགས་པ་སྨྲ་བ་དེ་སྒྲ་ནི་ཁུ་བྱུག་སྐད་ལྟ་བུ་ཞེས་བྱ་ལ། དེ་ལ་བརྟེན་ནས་དཔེའི་ཡེ་ཤེས་བདེ་ལ་མི་རྟོག་པ་ཉམས་སུ་མྱོང་བ་དེ་ནི་གསལ་བ་རུ་ནི་རྟག་ཏུ་འགྱུར་ཞེས་བྱའོ། ། གཉིས་པ་ནི་དང་པོ་ཕོ་ཉ་ལ་བརྟེན་ནས་དཔེ་ལས་མཚོན་པ་དེ་ཕྱིས་ཕྲ་མོ་དང་ཐིག་ལེ་ལས་མཚོན་ནས་བདེ་བར་མྱོང་བ་བསྒོམ་པ་བསྟན་པ་ནི། འདིའི་མཚན་མ་སྟེ་སྒྲུབ་པ་པོ་དང་རྣལ་འབྱོར་མའི་མཚན་མ་ཉིད་དོ། ཁྱིམ་དུ་ནི་ཞེས་པ་དཔའ་བོ་ཡིན་ན་རྡོ་རྗེ་ནོར་བུའི་ནང་དུ། རྣལ་འབྱོར་མ་ཡིན་ན་པདྨའི་ནང༌། མེ་ལོང་བཅས་ནི་དཔའ་བོས་ཉི་མའི་དཀྱིལ་འཁོར་ཁ་སྦྱོར་བསྒོམས་ལ། དེའི་ནང་དུ་རྡོ་རྗེ་ལྟ་བུ་ནི་རྡོ་རྗེ་རིགས་ཀྱི་སྒྲུབ་པ་པོ་དང་རྣལ་འབྱོར་མ་གཉིས་ཀྱི་རྡོ་རྗེ་སྔོན་པོ་ཕྲ་མོ་ནས་སམ། ཡུངས་ཀར་རམ། སྲན་མ་ཙ་ན་ཀ་ཙམ་བསྒོམ།
འོག་གི་སོགས་ཞེས་པའི་བསྡུ་བ་ནི། དེ་བཞིན་དུ་རིགས་སོ་སོའི་མཚན་མ་འཁོར་ལོ་དང༌། རིན་པོ་ཆེ་དང༌། པདྨ་བསྡུ་ལ། ལས་ཀྱི་རིགས་ཀྱི་མཚན་མ་རལ་གྲི་འདྲ་བ་སྟེ། རལ་གྲི་དང་སྣ་ཚོགས་རྡོ་རྗེ་ཡང་མེ་ལོང་བཅས་ནི་ཉི་མ་ཁ་སྦྱོར་གྱི་ནང་དུ་བསྒོམ་པ་དང༌། གཞན་ཡང་རྒྱལ་མཚན་དང༌། མདུང་ཐུང་རྣམས་ཀྱང་ཇི་ལྟ་བ་བཞིན་དུ་རྟག་ཏུ་འབྱུང་ལས་ཤེས་ནི་ཉི་མའི་བར་དུ་བསྒོམ་པར་བྱའོ། ། ཁ་སྦྱོར་སྦྱོར་བ་ལས་ཤེས་བྱ། ། ཞེས་པ་འདི་བླ་མ་ལོ་ཙཱ་བ་ལ་དྲིས་པས་སྔར་བཤད་པའི་ཐོད་པ་དང༌།
དགྲ་སྟྭ་ལ་སོགས་པ་ཉི་མའི་དཀྱིལ་འཁོར་ཁ་སྦྱོར་གྱི་བར་དུ་བསྒོམ་པར་རིགས་པ་ཡིན་ན་ཡང་འདིར་དེ་བཞིན་གཤེགས་པ་ལྔའི་མཚན་མ་ལ་སེམས་བཟུང་སྟེ་ཕྲ་མོ་ལ་བསླབ་པ་དང་པོའི་གདམས་པ་ཡིན་གསུང་ངོ༌། ། མཚན་མ་དང་ནི་གཟུགས་སུ་བྱ་ནི་རྡོ་རྗེ་ལ་སོགས་པའི་མཚན་མ་དང༌། དེ་ལྟ་བུའི་གཟུགས་སུ་བྱ་སྟེ། དེ་ཡང་རྡོ་རྗེ་དང༌། རྒྱལ་མཚན་དང༌། རལ་གྲི་དང༌། མདུང་ཐུང་ནི་ནས་ཀྱི་འབྲུ་ཚད་ཙམ་དུ་བསྒོམས་ལ། འཁོར་ལོ་དང༌། རིན་པོ་ཆེ་དང༌། པདྨ་དང༌།
སྣ་ཚོགས་རྡོ་རྗེ་རྣམས་ནི་ཡུངས་ཀར་རམ། སྲན་མ་ཙ་ན་ཀའི་ཚད་ཙམ་སྟེ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ལྔ་པོ་རིམ་པ་ཇི་ལྟ་བ་བཞིན་རང་རང་གི་མཚན་མ་ཁ་དོག་ལྔ་པོ་དེའི་ནང་དུ་དཀྱིལ་འཁོར་གྱི་འཁོར་ལོ་ཚུད་པར་བྱས་ཏེ། དེ་ལ་སེམས་བརྟན་པར་བྱས་པས་དང་པོ་རེག་བྱ་བདེ་བ་སྐྱེ། དེ་ནས་མི་རྟོག་པ་བདེ་བ་སྐྱེ། དེ་ནས་དཔེའི་ཡེ་ཤེས་སྐྱེ། དེ་གོམས་པ་ལ་དོན་གྱི་ཡེ་ཤེས་མཐར་ཆོས་སྐུ་ཐོབ་པ་ཡིན་ནོ། ། དེ་དག་གི་དོན་བསྡུ་བ་ནི་ཕྲ་མོ་བསྒོམ་པའི་མཚན་ཉིད་འདི་དག་དང་ལྡན་པ་དེ་ནི་མཁའ་འགྲོ་མ་རྣམས་ཀྱི་མཆོག་ནི་དང་པོ་དཔེའི་ཡེ་ཤེས་སྐྱེ། དེ་རིམ་གྱིས་གོམས་པ་ལས་མཐར་ཕྱག་རྒྱ་ཆེན་པོ་རྟོགས་པས་མཁའ་འགྲོ་མ་རྣམས་ཀྱི་ཡང་མཆོག་ཡིན་པར་ཤེས་པར་བྱའོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས།
ལེའུ་འདིའི་བྱེ་བྲག་གི་མཚན་ནི་རིགས་ལྔའི་མཚན་མའི་ཕྱག་རྒྱ་ལ་བརྟེན་ནས་དཔེའི་ཡེ་ཤེས་མཚོན་པའི་མཚན་ཉིད་ཀྱི་ཆོ་གའི་ལེའུ་སྟེ། ཉི་ཤུ་རྩ་གསུམ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་གསུམ་པའི་རྣམ་པར་བཤད་པའོ།། །། ལེའུ་ཉི་ཤུ་རྩ་བཞི་པས་ནི་ལེའུ་བཅོ་ལྔ་པར་ཡི་གེ་རེ་རེའི་བརྡ་བསྟན་པའི་འཕྲོའི་ཡི་གེ་འདུས་པའི་བརྡ་བསྟན་པ་ཡིན་ཏེ། དེ་ཡང་ལེའུ་ཐ་དད་དུ་དཀྲུགས་ནས་བསྟན་པ་ནི། རྟོག་གེ་བ་ལ་སོགས་པའི་སློབ་དཔོན་མེད་པར་རྒྱུད་ལ་རང་དགར་འཇུག་པ་དགག་པར་མཛད་པ་ལ་དགོངས་པ་ཡིན་ནོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས་དང་པོ་བཤད་པར་དམ་བཅའ་བའི་སྒོ་ནས།
བརྡའི་དགོས་པ་བསྟན་པ་ནི་དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་ལེའུ་ཉི་ཤུ་རྩ་གསུམ་པ་བཤད་པའི་རྗེས་ལའོ། ། ཚིག་གཞན་གྱིས་སྒྲུབ་པ་ནི་སྔར་བཤད་པའི་ལེའུ་བཅོ་ལྔ་པའི་ཡི་གེ་རེ་རེའི་བརྡ་ལས་གཞན་དུ་གྱུར་པའི་སྒྲུབ་པ་སྟེ་ཡུལ་སྣ་ཚོགས་ཀྱི་ཁྱད་པར་གྱི་སྐད་ཀླ་ཀློའི་སྐད་དེ། རྣལ་འབྱོར་མ་རྣམས་ཀྱི་དམ་ཚིག་གི་ཕྱག་རྒྱའི་བརྡ་ནི་རབ་ཏུ་བཤད་པར་བྱའོ། ། དེ་ཡང་དགོས་པ་གང་གི་ཕྱིར་ཞེ་ན། སྤུན་དང་སྲིང་མོར་ནི་ངེས་པར་དཔའ་བོ་དང་དཔའ་མོ་གང་གིས་ཤེས་པར་འགྱུར་བའོ། ། གཉིས་པ་བཤད་པ་དངོས་ལ་གཉིས་ལས། དང་པོ་ཡི་གེ་སོ་སོའི་བརྡ་དངོས་བསྟན་པ་ནི། བོ་ཏྭཾ་གི་ལ་སོགས་པ་སྟེ། འདི་དག་རང་གིས་ཕར་སྨྲ་བའམ།
ཕོ་ཉས་ཚུར་སྨྲ་བ་གཉིས་ཀ་ལ་ཤེས་པར་བྱ་བ་སྟེ། དེ་ཡང་ལག་པའི་གཤམ་ནས་བཟུང་སྟེ་བོ་ཏྭཾ་གི་ཞེས་སྨྲ་ན་གསོང་པོར་སྨྲ་བ་སྟེ་ཕྱག་འཚལ་བའི་དོན་ཏོ། ། ལག་པའི་གཤམ་ནས་བཟུང་བ་སྟེ་སྤྲུགས་ནས་པྲ་ཏི་བོ་ཏྭཾ་གི་ཞེས་སྨྲ་བ་ནི་གསོང་པོར་སྨྲ་བའི་ཕྱག་གི་ལན་ནོ། ། སྙིང་པོ་ནི་ཕོ་བོ། སྒྲ་ངན་ནི་འཆི་འཕོ་བའོ། ། གྷཎྜ་ནཾ་དྲིལ་བུའོ། ། བརྫུན་ནི་གྲལ་ལོ། ། ན་ར་ནི་དཔའ་བོ་དང་དཔའ་མོ་མཉམ་པར་འདུས་པའོ། ། ཕྱག་རྒྱས་བཏབ་པ་ནི་ང་ལ་བདག་པོ་ཁྱོ་ཡོད་ཅེས་པའི་དོན་ནོ། ། རྣམ་གྲངས་ནི་རྒྱལ་མཚན་གྱི་རྣམ་གྲངས་སོ། །
ཧོ་ནི་བཟའ་བའི་རྣམ་གྲངས་སོ། ། མེ་ཐུ་ནི་སྙོམས་འཇུག འོག་ན་མེད་པ་ནི་སྒྲུབ་པ་པོ་ཁྱོད་སྒྲུབ་པ་པོ་གཞན་གྱི་འོག་ན་མེད། ཅེས་པའི་དོན་ཏོ། ། གཉིས་པ་སྔ་མ་རྣམས་ཀྱི་གཞུང་བསྡུ་བ་ནི། ཕྱག་རྒྱ་ནི་སྔ་མ་སྔ་མ་ཡིན་ལ། ཕྱག་རྒྱའི་ལན་ནི་ཕྱི་མ་ཕྱི་མ། གསང་བའི་བརྡ་ཅན་ནི་འབྲེལ་པ་མེད་པ། བསྒྲིགས་པས་སྒྲ་ཇི་བཞིན་མ་ཡིན་པ་ཡིན་ལ། དཔའ་བོའི་བཙུན་མོ་ནི་རང་གི་རིགས་ཀྱི་མཚན་མས་རྒྱས་བཏབ་པའི་ཕོ་ཉ་མོའོ།
སྡེ་ཚན་བཞི་རྣམས་ནི་གཟུགས་དང་ཁ་དོག་སྟོན་པའི་སྡེ་ཚན་མཁའ་འགྲོ་མ་དང༌། ལཱ་མཱ་གཉིས་ཀྱི་མཚན་ཉིད་གཉིས་བསྟན་པ་དང༌། དེ་ནས་ལག་པའི་བརྡའི་སྡེ་ཚན་དང༌། ངག་གི་བརྡའི་སྡེ་ཚན་དང་བཞི་ཡིན་གསུང་ངོ༌། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི་སྡེ་ཚན་བཞིའི་མཚན་ཉིད་ཅན་གྱི་ངག་གི་བརྡའི་ཚིག་གི་བརྡར་བཏགས་པའི་ཆོ་གའི་ལེའུ་སྟེ། ཉི་ཤུ་རྩ་བཞི་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་བཞི་པའི་རྣམ་པར་བཤད་པའོ།། །། ལེའུ་ཉི་ཤུ་རྩ་ལྔ་པས་ནི་འབྲས་བུའི་གསང་བ་ལ་འཇུག་པ་དང༌།
དེའི་ཡན་ལག་ཏུ་ལེའུ་ལྔ་པས་རྩ་བའི་སྔགས་ཀྱི་ལུས་བཏུ་བ་བསྟན། ལེའུ་བདུན་པས་ཡན་ལག་བསྟན་པའི་འཕྲོས་འདིར་རྐང་པ་བརྒྱད་ཀྱི་ཧཱུྃ་ཕཊ་བརྒྱད་བཏུ་བ་དང༌། རྩ་བའི་སྔགས་རང་བསྟན་ཏེ་དེ་ལྟ་བུའི་རྩ་བའི་སྔགས་དེ་ཡང་ལེའུ་གསུམ་དུ་སོ་སོར་བསྟན་པ་ནི། སློབ་དཔོན་མེད་པར་རྒྱུད་ལ་རང་དགར་འཇུག་པ་དགག་པའི་ཕྱིར་རོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས་དང་པོ་རྐང་པ་བརྒྱད་ཀྱི་ཧཱུྃ་ཕཊ་བརྒྱད་བཏུ་བ་བསྟན་པ་ནི། དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་དེ་ལྟར་ལེའུ་བཅུས་རིགས་ལྡན་མ་མཆོད་པ་བསྟན་པའི་རྗེས་ལའོ། ། ཀུན་དོན་འདོད་པ་ནི་དངོས་གྲུབ་གཉིས་ཡིན་ལ།
དེ་སྒྲུབ་པར་བྱེད་པའི་སྔགས་རྩ་བའི་སྔགས་འདི་ཡིན་པས་དེའི་སྦ་བྱ་བརྒྱད་ནི་སྔར་མ་བཏུས་པའི་ཧཱུྃ་ཧཱུྃ་བརྒྱད་དང་ཕཊ་ཕཊ་བརྒྱད་དོ། ། མཐར་སྦྱར་བྱས་ནི་མཆོད་པའི་སྔགས་བྱེད་པའི་དུས་སུ་རྐང་པ་བརྒྱད་པོའི་རེ་རེའི་མཐར་ཧཱུྃ་ཕཊ་སྦྱར་བར་བྱས་ཏེ་སྔགས་ཀྱི་མཆོད་པ་བྱེད་པ་ཡིན་ལ། བཟླས་པ་བྱེད་པའི་དུས་སུ་ནི་མ་ཡིན་ནོ། ། དེ་ལྟ་བུའི་ཧཱུྃ་ཕཊ་བརྒྱད་པོ་སྔར་སྔགས་བཏུ་བའི་སྐབས་སུ་མི་སྟོན་པར་འདིར་སྟོན་པ་རང་ཅིའི་ཕྱྀར་ཞེ་ན། དེ་ནི་མོས་པ་དམན་པའི་སེམས་ཅན་བླ་མའི་གདམས་ངག་དང་བྲལ་བ་དག་རྨོངས་ཤིང་མི་ཤེས་པ་རྣམས་རང་དགར་འཇུག་པ་དགག་པའི་དོན་དུ་ལེའུ་འདིར་བསྟན་པ་ཡིན་ནོ། ། གཉིས་པ་རྩ་བའི་སྔགས་དངོས་བསྟན་པ་ནི། དེ་ལ་ཞེས་པ་ལ་སོགས་པ་སྟེ་སྔགས་རང་ནི་གཞུང་ཉིད་གསལ་བས་ན་བཤད་དུ་མེད་དོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི། རྩ་བའི་སྔགས་རྐང་པ་བརྒྱད་པ་ཐམས་ཅད་ཀྱི་ཧཱུྃ་ཕཊ་བརྒྱད་སྦས་པའི་ཆོ་གའི་ལེའུ་སྟེ།
ཉི་ཤུ་རྩ་ལྔ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་ལྔ་པའི་རྣམ་པར་བཤད་པའོ།། །། ལེའུ་ཉི་ཤུ་རྩ་དྲུག་པས་ནི་དེ་ལྟར་གོང་དུ་བསྟན་པའི་ཚུལ་གྱིས་ལམ་དང་འབྲས་བུའི་གསང་བ་རྣམས་སྒྲུབ་པའི་དོན་དུ་རིགས་ལྡན་མ་རྣམས་མཆོད་དགོས་པས་རིགས་ལྡན་མ་རྣམས་ངོ་ཤེས་པར་བྱ་བ་དང༌། དེ་དག་གི་བྱེ་བྲག་བསྟན་ཅིང་རྣལ་འབྱོར་པས་མཆོད་ཅིང་བསྟེན་པར་བྱ་བའི་རྣལ་འབྱོར་མ་རྣམས་རྗེས་སུ་ཆགས་ཤིང་བརྩེ་བ་དང་ལྡན་པའི་མཚན་མ་རྣམས་བསྟན་ཀྱང༌། རྣལ་འབྱོར་མ་དེ་རྣམས་ཚུལ་ཇི་ལྟར་བསྟེན་པར་བྱ་བའི་ཚུལ་སྔར་མ་བསྟན་པས་ཚུལ་ཇི་ལྟར་བསྟེན་པར་བྱ་བའི་ཚུལ་དང༌། ལམ་གྱི་གསང་བ་སྒྲུབ་པའི་ཡན་ལག་གམ། གྲོགས་འཁོར་ལོ་བདེ་མཆོག་གི་ཐུན་མོང་མ་ཡིན་པའི་བསྲུང་བའི་དམ་ཚིག་བརྒྱད་སྟོན་ཏེ། དེ་ཡང་ལེའུ་དང་པོར་དམ་ཚིག་ཉམས་པས་དཀྱིལ་འཁོར་དུ་ཞེས་པ་ལ་སོགས་པས་བསྲུང་བའི་དམ་ཚིག་གསུངས་པའི་རྒྱས་པར་བཤད་པ་སྟོན་ཏོ། ། ལེའུ་འདི་ལ་ཡང་གཉིས་ལས།
དང་པོ་ལེའུའི་གཞུང་སྟོན། དེ་ལ་ཡང་གཉིས་ལས། དང་པོ་བཤད་པར་དམ་བཅའ་བའི་སྒོ་ནས་རྒྱུད་འདིའི་སྔགས་ཀྱི་ཆེ་བ་བསྟན་པ་ནི། དེ་ནས་ཞེས་པ་ལ་སོགས་པའི་ཚིགས་བཅད་གཅིག་སྨོས་ཏེ། དེ་ནས་ལེའུ་ཉི་ཤུ་རྩ་ལྔ་པ་བཤད་པའི་རྗེས་ལའོ། ། གཞན་ཡང་འཇིག་རྟེན་གསུམ་པོ་དག་ན་རྒྱུད་འདིའི་སྔགས་རྣམས་ཤིན་ཏུ་རྙེད་པར་དཀའ་བས་འཇིག་རྟེན་གསུམ་པོ་ན་ཡོད་པ་མ་ཡིན་པའི་ཕྱིར། དཔལ་ཧེ་རུ་ཀའི་སྔགས་ཁྱད་པར་དུ་རྩ་བའི་སྔགས་སམ། འདིའི་ལྷ་ཤེས་པ་ཡིན་ན་རྒྱུད་གཞན་ནས་བཤད་པའི་སྔགས་དང༌། ལྷ་ཐམས་ཅད་རིང་བའི་རྒྱུ་ཡིན་པས་གསང་སྔགས་གཞན་དང་ལྷ་ཐམས་ཅད་ཡོངས་སུ་འདོར་བར་བྱའོ། ། གཉིས་པ་བཤད་པ་ལ་གསུམ་སྟེ།
ཕོ་ཉ་མོ་བསྟེན་པའི་ཚུལ་དང༌། ཐུན་མོང་མ་ཡིན་པའི་དམ་ཚིག་བསྟན་པ་དང༌། སྒྲུབ་པ་པོའི་དབྱེ་བ་བསྟན་པའོ། ། དང་པོ་ལ་བཞི་ལས། དང་པོ་ཕོ་ཉ་གསུམ་པོ་རང་བསྟན་པ་ནི། རིམ་དང་ལ་སོགས་པའི་ཚིགས་སུ་བཅད་པ་གཅིག་དང་ཚིག་རྐང་གཅིག་སྨོས་ཏེ། དེ་ཡང་སྔགས་སྐྱེས་ཀྱི་དབང་དུ་བྱས་ནས། རིམ་དང་ནི་རབ་ཏུ་གཏུམ་མོ་ནས་བཟུང་སྟེ་ལྷ་རྣམས་ཡས་རིམ་མམ་ཕྱོགས་གཡོན་སྐོར་དུ་བསྟན་པ་དང༌། རིམ་ལས་བཟློག་པ་ནི་བརྩོན་འགྲུས་ཆེན་མོ་ནས་མས་ཀྱི་བཟློག་པའམ་མཚམས་རྣམས་གཡས་སྐོར་དུ་དགོད་པའོ། ། ཡང་འདིས་སྔགས་དང་སྒོམ་པའི་གསང་བ་ལུགས་འབྱུང་དང་ལུགས་བཟློག་ཏུ་བསྟན་པ་ཡང་རྟོགས་པར་བྱའོ། །
དེ་ལྟར་བསྟན་པའི་ལྷ་རྣམས་རང་གང་ཞེ་ན། ཕོ་ཉ་མོ་རྣམས་ནི་སྔགས་སྐྱེས་ཀྱི་དཀྱིལ་འཁོར་བའི་ལྷ་རྣམས་སྒོམ་པར་ཡང་དག་པར་གནས་པའོ། ། དེ་ཙམ་ཁོ་ནའམ་ཞེ་ན་མ་ཡིན་ཏེ། འོག་ནི་ཕོ་ཉ་གཉིས་པ་འཛམ་བུ་གླིང་གི་ཞིང་སྐྱེས་ཡིན་ལ། སྟེང་དུ་ནི་ཕོ་ཉ་གསུམ་པ་འོག་མིན་གྱི་ལྷན་སྐྱེས་པ་སྟེ། དེ་ལྟ་བུའི་ཕོ་ཉ་གསུམ་པོ་དེས་སྒྲུབ་པ་པོ་རྣམས་ལ་རྟག་ཏུ་དངོས་གྲུབ་སྟེར་བར་བྱེད་དོ། ། དེའི་རྒྱུ་དངོས་ནི་བདག་གི་ཕོ་ཉ་མ་སྟེ་དངོས་སུ་སྔགས་སྐྱེས་མ་ཡིན་ལ། དེས་སྒྲུབ་པ་པོ་ལ་དངོས་གྲུབ་ཀུན་བསྐྱེད་པའི་རྒྱུར་འགྲོའོ། ། དེ་ཡང་ཇི་ལྟར་འགྲོ་ཞེ་ན། སྔགས་སྐྱེས་མ་བསྒོམས་པས་དེས་ཞིང་སྐྱེས་མ་བསྐུལ།
དེས་ལྷན་སྐྱེས་མ་བསྐུལ་ནས་ཕོ་ཉ་གསུམ་པོ་དེ་ཀུན་གྱིས་སྒྲུབ་པ་པོ་ལ་འབྲས་བུ་དངོས་གྲུབ་གསུམ་མམ་བཞི་སྟེར་བར་བྱེད་དོ། ། ཡང་ན་འོག་ནི་ས་འོག་གི་དངོས་གྲུབ་ལ་སོགས་པ་གང་ཅི་ཡོད་པའོ། ། སྟེང་ནི་སྟེང་གི་དངོས་གྲུབ་སྟེ་ཕྱག་རྒྱ་ཆེན་པོའི་དངོས་གྲུབ་བོ། ། དེ་གང་གིས་སྟེར་ཞེ་ན། སྔར་ཕོ་ཉ་རྣམས་ནི་ཡང་དག་གནས། ཞེས་པ་ནི་ཕོ་ཉ་དང་འདྲ་བར་གྱུར་པས་ནི་ཕོ་ཉ་སྟེ་བྱང་ཆུབ་ཀྱི་ཕུན་སུམ་ཚོགས་པ་ཐམས་ཅད་དུ་ངེས་ཤིང་ཐམས་ཅད་དུ་གཉིས་སུ་མེད་པའི་དགའ་བའི་རང་བཞིན་གྱིས་ལེགས་པར་གནས་པའོ། ། དེ་ཉིད་གང་ཞེ་ན་བདག་གི་ཕོ་ཉ་མ་ནི་ལྷན་ཅིག་སྤྱོད་པའོ། ། ཀུན་འགྲོ་སྟེ་སྐལ་བ་དང་ལྡན་པ་སེམས་ཅན་རྣམས་ཀྱི་དོན་བསྒྲུབ་པར་བྱ་བ་དང༌། རབ་ཏུ་འཁྱུད་པ་ལ་སོགས་པ་བྱས་པས་ཕོ་ཉ་མ་དེ་ཀུན་གྱིས་དངོས་གྲུབ་སྟེར་བའོ། ། འོ་ན་སྔར་གྱི་སྔགས་སྐྱེས་མ་དེ་ཚུལ་ཇི་ལྟར་བསྟེན་པར་བྱ་ཞེ་ན།
གཉིས་པ་སྔགས་སྐྱེས་ཀྱི་ཕོ་ཉ་བསྟན་པའི་ཚུལ་བསྟན་པ་ནི། མཐོང་དང་ཞེས་པ་ལ་སོགས་པས་སྟོན་ཏེ། དེ་ཡང་དང་པོ་གནས་དབེན་པར་ཟླ་བ་ཕྱེད་དུ་འཇམ་རླུང་སྦྱང་ཞིང་བསླབ་པར་བྱ་བ་ནི། མཐོང་བ་སྟེ་སྐར་ཁུངས་ལ་སོགས་པ་ནས་ཕྱག་རྒྱའི་གཟུགས་མཐོང་བ་ཙམ་གྱིས་བདེ་བ་སྐྱེ་བ་ལ་ཞག་གསུམ་དུ་བསླབ་ཅིང་རླུང་སྦྱང་ངོ༌། ། དེ་ནས་རེག་པ་ནི་ཕོ་ཉའི་ལུས་ལ་རེག་ཅིང་ཞག་གསུམ་དུ་རླུང་སྦྱང་ངོ༌། ། དེ་ནས་ཙུམྦ་ན་བྱ་བ་ནི་དེ་དང་འོ་བྱ་ཞིང་ཞག་གསུམ་དུ་རླུང་སྦྱང་ངོ༌། ། དེ་ནས་རྟག་པར་འཁྱུད་པ་ནི་ལུས་ཐམས་ཅད་ལ་འཁྱུད་ཅིང་བདེ་བ་ལ་བསླབ་པ་ལ་ཞག་གསུམ་ཏུ་རླུང་སྦྱང་ངོ༌། ། དེ་ནས་རྣལ་འབྱོར་གྱིས་གནས་ནི་རྡོ་རྗེ་དང་པདྨ་བསྲུབས་ཏེ་ཐིག་ལེ་ཕྱུང་ལ་ཡང་གྱེན་ལ་སོ་སོར་དྲངས་ཏེ་ལུས་ཐམས་ཅད་བདེ་བས་ཁྱབ་པར་མྱོང་བར་བྱ་ཞིང་ཞག་གསུམ་དུ་རླུང་ལ་བསླབ་པར་བྱ་སྟེ། དེས་བདེ་བས་བརྒྱལ་བ་འབྱུང༌། དེ་ནས་དཔེའི་ཡེ་ཤེས་ཉམས་སུ་མྱོང་བར་བྱས་པས་དེས་དོན་གྱི་ཡེ་ཤེས་བཞི་པ་རྟོགས་པར་འགྱུར་བ་ནི་ཁྱད་པར་ཉིད་ཅེས་པའོ། །
དེ་སྐད་དུ་ཡང༌། གནས་ནི་ས་རུ་རབ་ཏུ་བརྗོད། ། པདྨ་སྙིང་པོའང་གནས་སུ་གསུངས། ། གཉིས་མེད་དགའ་བའི་རང་བཞིན་རྒྱལ། ། བདེ་ཆེན་གང་དུ་གནས་པ་ན། ། དེ་ཕྱིར་མཆོག་གི་པདྨར་གནས། ། ཁུ་ཁྲག་འདྲེས་ཤིང་གང་བ་ནི། ། ཁྱད་པར་དུ་ནི་འོ་བྱས་ནས། ། ལྕེ་ཡིས་ཡང་ཡང་ཟིན་ནས་བླངས། ། ཆང་འཐུང་རབ་ཏུ་དགའ་བ་ཡིས། །
རྡོ་རྗེ་པདྨ་ཉམས་དགར་སྦྱར། ། ཞེས་གསུངས་སོ། ། གསུམ་པ་ཕོ་ཉ་བསྟེན་པའི་ཕན་ཡོན་དང༌། སྦྱིན་པའི་སྣོད་དང་སྣོད་མ་ཡིན་པ་བསྟན་པ་ནི། ཇི་སྲིད་ལ་སོགས་པ་སྟེ་ཇི་སྲིད་རྣལ་འབྱོར་མའི་ཚོགས་ནི་སྔར་བཤད་པ་དེ་ལྟ་བུའི་ཚུལ་གྱིས་དངོས་སུ་སྔགས་སྐྱེས་མ་བསྟེན་པས་གཅིག་གིས་གཅིག་བསྐུལ་ཏེ། སྔགས་སྐྱེས་དང་ཞིང་སྐྱེས་དང་ལྷན་སྐྱེས་ཀྱི་རྣལ་འབྱོར་མའི་ཚོགས་ཐམས་ཅད་ཀྱི་དངོས་གྲུབ་ནི། ཐུན་མོང་དང༌། མཆོག་དང༌། ཕྱག་རྒྱ་ཆེན་པོ་མཆོག་ཐམས་ཅད་སྟེར་བར་བྱེད་པར་བཤད་དོ། ། དེ་ལྟ་བུའི་ཕོ་ཉ་བསྟེན་པའི་ཐབས་དེ་ཐམས་ཅད་ལ་སྦྱིན་ནམ་ཞེ་ན་མ་ཡིན་ཏེ།
བདེ་ཅན་ཀུན་ལ་ནི་འཁོར་ལོ་བདེ་མཆོག་གི་རྣལ་འབྱོར་པ་དམ་ཚིག་ཅན་རྣམས་ལ་སྦྱིན་པར་བྱའི། གཞན་དུ་དམ་ཚིག་མེད་པ་རྣམས་ལ་དུས་ནམ་ཡང་སྦྱིན་པར་བྱ་བ་མ་ཡིན་ནོ། ། བཞི་པ་ཕོ་ཉ་མོའི་མཚན་ཉིད་སྦྱང་བའི་ཆོ་ག་དང་བཅས་པ་བསྟན་པ་ནི། མ་དང་ཞེས་པ་ལ་སོགས་པ་སྟེ་ཕོ་ཉ་མོ་བསྟེན་པ་འདི་ནི་ལས་དང་པོ་པས་སྤྲོས་བཅས་ཀྱི་སྤྱོད་པ་བྱེད་པའི་དུས་སུ་རང་གི་རིགས་གང་ཡིན་པའི་བཙུན་མོ་བྲམ་ཟེའི་རིགས་ལ་སོགས་པ་བཅུ་གཅིག་ལ།

ཡོན་ཏན་འདི་རྣམས་ཚང་བ་ཅིག་བསྟེན་དགོས་ལ། སྒྲུབ་པ་པོ་སེམས་བརྟན་པ་ཐོབ་པས་སྤྲོས་མེད་ཀྱི་སྤྱོད་པ་བྱེད་པའི་དུས་སུ་ཕོ་ཉ་མོ་འདི་ལྔ་ཀ་དངོས་སུ་བསྟེན་པ་ཡིན་ནོ། ། དེ་ཡང་མ་དང་ནི་རང་གི་རིགས་ཀྱི་ཕོ་ཉ་མོ་དེ་སྒྲུབ་པ་པོ་ལ་མ་དང་འདྲ་བར་ཕན་པར་བྱེད་པས་སོ། ། སྲིང་མོ་ནི་སྲིང་མོ་དང་འདྲ་བར་བརྩེ་བས་སོ། ། བུ་མོ་ནི་བུ་མོ་དང་འདྲ་བར་སྒྲུབ་པ་པོའི་ངག་ཉན་པས་སོ། ། ཆུང་མ་ནི་ཆུང་མ་དང་འདྲ་བར་བདེ་བ་སྐྱེད་པར་བྱེད་པས་སོ། ། ཕོ་ཉ་མ་ནི་རིགས་ལྡན་མ་དེས་རྣལ་འབྱོར་པའི་བྱ་བ་མྱུར་དུ་སྒྲུབ་པར་བྱེད་པས་ཕོ་ཉ་དང་འདྲ་བས་ལྔ་པོ་དེ་ཀུན་ལ་གནས་པའོ། ། དེ་ལྟར་ཕོ་ཉའི་མཚན་ཉིད་བསྟན་ནས། དེ་སྦྱང་བ་བསྟན་པ་ནི་དེ་ལྟར་བསྟེན་པར་བྱ་རྒྱུའི་ཕོ་ཉ་གང་ཞིག་རྟག་ཏུ་སྔགས་སྦྱིན་པ་ནི་འཁོར་ལོ་བདེ་མཆོག་གི་དཀྱིལ་འཁོར་དུ་དབང་བསྐུར་བ་དང་དམ་ཚིག་དང་བསྐྱེད་རྫོགས་ལ་གོམས་པར་བསླབ་པ་སྟེ། དེ་ལྟ་བུ་དེ་ནི་ཕོ་ཉ་མོ་དེ་བསྟེན་པའི་ཕོ་ཉ་མོའི་དེ་ཉིད་ཀྱི་ཆོ་གར་བཤད་དོ། ། གཉིས་པ་ཐུན་མོང་མ་ཡིན་པའི་དམ་ཚིག་བསྟན་པ་ལ་གསུམ་ལས།
དང་པོ་བཤད་པར་དམ་བཅའ་བ་ནི། དེ་ནས་ནི་ཕོ་ཉ་མོ་བསྟེན་པའི་ཚུལ་བཤད་པའི་རྗེས་ལའོ། ། རྣལ་འབྱོར་རྒྱུད་དེ་རྣལ་འབྱོར་མའི་རྒྱུད་དུ་ནི་རྙེད་པར་དཀའ་བའི་བསྲུང་བའི་དམ་ཚིག་ཐུན་མོང་མ་ཡིན་པ་བརྒྱད་པོ་སྟོན་པ་རྡོ་རྗེ་འཆང་ང་ཡིས་བསྟན་ཏེ་བཤད་དོ། ། གཉིས་པ་བསྲུང་བའི་དམ་ཚིག་དངོས་བསྟན་པ་ལ་གཉིས་ལས། དང་པོ་གཡོན་གྱི་ཀུན་སྤྱོད་གཙོ་བོར་བྱས་ཏེ་སྤྱིར་བསྟན་པ་ནི། འཁོར་ལོ་བདེ་མཆོག་གི་སྒྲུབ་པ་པོ་སྐྱེས་པ་དང་བུད་མེད་རྣམས་ཀྱིས་དུས་སྐབས་གང་དུ་ཅི་བྱེད་ཀྱང་གཡོན་ནས་འགྲོ་ནི། བྱ་བ་ཐམས་ཅད་ལུས་ཀྱི་གཡོན་པས་བྱེད་པའམ་ཡང་ན་འགྲོ་བའི་ཚེ་སྐྱེས་པ་དང་བུད་མེད་ཐམས་ཅད་གཡོན་ཕྱོགས་སུ་བཞག་ནས་འགྲོ་བ་དེ། ཀུན་རྫོབ་ཏུ་རྟེན་འབྲེལ་གྱི་ཆེ་བ་ཡིན་པས་དེས་སྒྲུབ་པ་པོ་དེ་ལ་འདོད་པའི་དོན་དངོས་གྲུབ་གསུམ་པོ་སྟེར་བར་བྱེད་དོ། ། གཞན་ཡང་གཡོན་གྱི་ཀུན་སྤྱོད་བྱེད་པའི་སྒྲུབ་པ་པོ་དེ་ལ་བཞུགས་པ་ཡུལ་ཉི་ཤུ་རྩ་བཞི་ལ་སོགས་པའི་ཁྱིམ་དང༌། ཡོན་ཏན་སྐྱེད་པས་ཞིང་དུ་རྣམ་པར་གནས་པའི་མཁའ་འགྲོ་མ་རྣམས་ཀྱིས་ཤིན་ཏུ་ཐག་རིང་ཡང་འཁོར་ལོ་བདེ་མཆོག་གི་རྣལ་འབྱོར་མ་དང༌།
རྣལ་འབྱོར་པར་ཤེས་པར་འགྱུར་རོ། ། ཧེ་རུ་ཀ་ལས་སྦྱོར་གཞན་མེད་ནི། རྣལ་འབྱོར་མར་ཤེས་ན་ཧེ་རུ་ཀའི་སྦྱོར་བ་ལས་གཞན་མེད་དེ། ཧེ་རུ་ཀ་རང་ཡང་དེ་རང་ཡིན་ཞེས་པའམ་ཡང་ན་གང་ཞིག་སྔར་བསྟན་པ་དེ་ཐམས་ཅད་རང་ཉིད་ཧེ་རུ་ཀའི་ང་རྒྱལ་དང་ལྡན་པའི་སྦྱོར་བས་བྱའི། གཞན་གྱིས་ནི་མ་ཡིན་ནོ་ཞེས་པའི་དོན་ཏོ། ། གཞན་ཡང་སློབ་དཔོན་ཡང༌། ཞིང་སྐྱེས་ལ་སོགས་པའི་རྣལ་འབྱོར་མ་དེ་ཉིད་རང་ཡིན་ལ། དེའི་ཕྱིར་ན་རྒྱུད་འདི་རུ་གཡོན་གྱིས་ཀུན་སྤྱོད་བྱེད་པ། དེས་སྤྱོད་ལམ་དེ་ལྟར་བྱ་ཞིང་རྣལ་འབྱོར་མ་བསྟེན་ན་ལེགས་པ་སྟེ་དངོས་གྲུབ་ཐམས་ཅད་འགྲུབ་པར་འགྱུར་པ་ཉིད་ཡིན་ཏེ། དེའི་ཕྱིར་ན་རྣལ་འབྱོར་མ་བུད་མེད་ཐམས་ཅད་ལ་བརྙས་པར་མི་བྱ་ཞིང༌།
ལུས་ངག་སེམས་གསུམ་གྱིས་སྤང་བར་ཡང་མི་བྱའོ། ། སླར་ཅི་ནུས་པས་མཆོད་པར་བྱ་སྟེ། དེ་ཅིའི་ཕྱིར་ཞེ་ན། གཞན་ཡང་ཁྭ་གདོང་ལ་སོགས་པ་བརྒྱད་པོས་མཚོན་ནས། དུད་འགྲོ་མོ་ལ་སོགས་པ་འདི་ཐམས་ཅད་ལ་ཡང་བརྙས་པ་དང་བརྡེག་པ་ལ་སོགས་པ་མི་བྱ་ཞིང༌། དེ་དག་ལ་སླར་མོས་པ་དང་དད་པ་འཕེལ་བར་བྱ་སྟེ། དེ་ལྟ་བུ་དེ་ནི་རྟག་པར་དངོས་གྲུབ་རྣམས་ཀྱི་རྒྱུ་ཡིན་པས་སྔར་བཤད་དང༌། ཕྱིར་འབྱུང་བའི་དམ་ཚིག་རྣམས་ཀྱང་མ་ཉམས་པར་བསྐྱང་བར་བྱའོ། ། དེ་ལྟར་གཡོན་གྱི་ཀུན་ཏུ་སྤྱོད་པ་གཙོ་བོར་བྱས་ཏེ་བསྲུང་བའི་དམ་ཚིག་རྣམས་སྤྱིར་བསྟན་ནས། ད་ནི་གཉིས་པ་བསྲུང་བའི་དམ་ཚིག་ཐུན་མོང་མ་ཡིན་པ་བརྒྱད་སོ་སོར་བསྟན་པ་ནི།
ལྷ་མོ་གཞན་དང་ཤེས་པ་ལ་སོགས་པས་སྟོན་ཏོ། ། དེ་ལ་བརྒྱད་པོ་ཉིད་གང་ཞེ་ན། བརྒྱད་ཀྱི་དང་པོ་ནི་ལྷ་མོ་གཞན་ཏེ་རང་གི་རིགས་སྔར་བརྟགས་ཤིང་དབང་ལ་སོགས་པས་རྒྱུད་སྦྱངས་པ་དེ་བོར་ནས། གཞན་རིགས་བཟང་བ་ལ་སོགས་པར་བརྟགས་ཏེ། བྲམ་ཟེ་མོ་ལ་སོགས་པ་རང་གིས་མ་བརྟགས་ཤིང་མ་སྦྱངས་པ་དང༌། ཀུན་ཏུ་སྦྱོར་བ་བྱེད་ན་དམ་ཚིག་ཉམས་པ་ཡིན་ཏེ། དེ་སྐད་དུ་ཡང༌། སྙིང་རྗེ་ཆེན་པོས་དགའ་བ་ཡི། ། རྣལ་འབྱོར་མཆོག་གི་ཐབས་སྤངས་ནས། ། འདོད་ལྷའི་དངོས་གྲུབ་སྒྲུབ་དོན་དུ། །
རྣལ་འབྱོར་གཞན་ལ་བརྟེན་བྱས་པས། ། གང་ཞིག་དངོས་གྲུབ་འདོད་གྱུར་པ། ། དམུས་ལོང་བཞིན་དུ་དེ་དག་རྨོངས། ། རྒྱལ་སྲིད་ལས་ཉམས་སྐྱེས་བུ་བཞིན། ། ངེས་པར་སྡུག་བསྔལ་གྱིས་གདུང་འགྱུར། ། ཞེས་གསུངས་སོ། ། གཉིས་པ་ནི་ཕོ་ཉ་མོ་བསྟེན་པའི་དུས་ཐ་མལ་པའི་འདོད་པ་ལ་ཆགས་པའི་བསམ་པས་བསྟེན་པར་འགྱུར་ཞིང༌། དེ་ལ་འགྲོ་བར་བྱེད་ན་དམ་ཚིག་ཉམས་སོ། ། གསུམ་པ་ནི་ཆོས་ཐམས་ཅད་མཉམ་པ་ཉིད་ལས་མི་གཡོ་བ། བདག་དང་གཞན་གཉིས་སུ་མེད་པར་ཤེས་པས།
ཆོས་ཐམས་ཅད་ཀྱི་དེ་ཁོ་ན་ཉིད་རྟོགས་པར་བྱ་བའི་བསམ་པས་མ་བསྟེན་ན་དམ་ཚིག་ཉམས་སོ། ། བཞི་པ་ནི་རིགས་ངན་པ་གཡུང་མོ་ལྟ་བུ་བོར་ནས། རིགས་བཟང་བ་ལ་བསམ་པས་དགའ་བར་མི་བྱེད་པའི་བཟང་ངན་ལ་གཉིས་སུ་མེད་པ་དང༌། བཟང་ངན་ལ་ཐོགས་པ་མེད་པའི་བསམ་པས་མ་བསྟེན་ན་དམ་ཚིག་ཉམས་སོ། ། དེ་ལྟར་ན་དང་པོ་དང་ཁྱད་པར་མེད་དེ་ཟློས་སོ་སྙམ་ན་མ་ཡིན་ཏེ་དང་པོ་དེ་ནི་བླང་དོར་དངོས་སུ་བྱས་པའི་དབང་དུ་བྱས་པ་ཡིན་ལ། འདི་ནི་བླང་དོར་གྱི་བསམ་པ་གཏོང་བ་ལ་བཞག་པ་ཡིན་པས་ཟློས་སྐྱོན་མེད་གསུང་ངོ༌། ། ལྔ་པ་ནི་དམ་ཚིག་སྟེ་དབང་བཞི་པ་ཡིན་ལ། སྤྱད་པའི་སྤྱོད་པ་སྟེ་དོན་གྱི་དབང་བཞི་པ་རྟོགས་པར་བྱ་བའི་བསམ་པ་དང་ལྡན་པས་སྤྱད་པར་བྱའི། དེ་དང་བྲལ་བས་བསྟེན་ན་དམ་ཚིག་ཉམས་པར་འགྱུར་བ་ཡིན་ཏེ། དེ་སྐད་དུ་ཡང༌།
སྤྱོད་པ་སྣ་ཚོགས་གསུངས་པ་སྟེ། ། རྣམ་པར་མི་རྟོག་སེམས་ཀྱིས་ནི། ། རིགས་རྣམས་ཐམས་ཅད་མཉམ་པར་སྤྱད། ། དབང་པོ་གཉིས་ནི་རབ་སྦྱོར་བས། ། ཉན་པ་ལ་སོགས་དབང་པོ་ཀུན། ། བསྲེ་ཞིང་བདེ་བར་བསྡུ་བར་བྱ། ། གཙོ་བོ་གང་དུ་སྤྱད་པ་ཡིས། ། ཚངས་སྤྱོད་སྟོང་པ་ཉིད་དུ་འགྱུར། ། བརྗེད་མེད་དྲན་པའི་སྦྱོར་བ་ཡིས། ། ཐོག་མ་ཐ་མའང་བདེར་འགྲོ་བ། །
རྫོགས་པའི་བྱང་ཆུབ་ལམ་དག་པའི། ། དེ་ཉིད་བླ་ན་མེད་པ་ཡི། ། དམ་ཚིག་སྤྱོད་པ་རབ་ཏུ་གསུངས། ། ཞེས་སོ། ། དྲུག་པ་ནི་བུད་མེད་དབང་ཕྱུག་སྟེ། སྐྱེས་པ་མང་པོའི་སྐྱོན་མེད་པ་ལ་སོགས་པའི་ཡོན་ཏན་དང་ལྡན་པ་ཡིན་ལ། ཤིན་ཏུ་སྦྱོར་བ་ནི་དེ་དང་སྤྱོད་པ་ལ་སོགས་པའི་དུས་སུ་སྦྱོར་བ་ཡིན་གྱི། དེ་མ་ཡིན་པ་ལ་སྦྱོར་ན་དམ་ཚིག་ཉམས་ཞེས་པའི་དོན་ཏོ། ། བདུན་པ་ནི་ཚངས་སྤྱོད་དེ། སྔར་བསྟན་པའི་མ་ལ་སོགས་པའི་ཡོན་ཏན་དང་ལྡན་པ་དང༌།
ཡོན་ཏན་གཞན་དང་ལྡན་པ་ལ་བྱང་ཆུབ་ཀྱི་སེམས་མི་འཆོར་བར་བཟུང་ནས་བསྟེན་པ་དེ་ལ་མི་ཚངས་པར་སྤྱོད་པ་མེད་པའི་ཕྱིར་དང༌། དེ་བཞིན་བསམ་གཏན་གནས་ནི་དཀྱིལ་འཁོར་གྱི་འཁོར་ལོ་སྒོམ་པའི་བསམ་གཏན་ལ་གནས་པས་བསྟེན་པར་བྱའོ། ། བླ་མ་སུ་མ་ཏི་ཀཱིརྟི་ནི་རིམ་པ་གཉིས་ལ་སེམས་གནས་པའི་རྟེན་གྱི་གང་ཟག་གིས་བསྟེན་པས་ན། བསམ་གཏན་ལ་གནས་པ་ཞེས་བྱ་ཞེས་ཀྱང་གསུང་ངོ༌། ། བརྒྱད་པ་ནི་ཁྲོ་མེད་རྒྱུན་གྱི་ཀུན་ཏུ་སྤྱོད་ཅེས་པ་རང་གི་རྒྱུད་ལ་ཁྲོ་བ་མེད་པར་རྒྱུན་དུ་སྤྱོད་པའི་ཀུན་ཏུ་སྤྱོད་པ་ལ་གནས་པ་ཡིན་ནོ། ། གསུམ་པ་བསྲུང་བའི་དམ་ཚིག་གཞུང་བསྡུས་ཏེ་བསྟན་པ་ནི། འདི་བརྒྱད་ཅེས་པ་ལ་སོགས་པ་སྟེ། དེ་ལྟར་སྔར་བཤད་པའི་དམ་ཚིག་བརྒྱད་པོ་འདི་འཁོར་ལོ་བདེ་མཆོག་གི་ཐུན་མོང་མ་ཡིན་པའི་བསྲུང་བའི་དམ་ཚིག་གི་ཀུན་ཏུ་སྤྱོད་པ་ཡིན་པའི་ཕྱིར། རྒྱུད་འདིའི་ལམ་གྱི་དངོས་གྲུབ་བསྒྲུབ་པ་ལ་གནས་པའི་སྒྲུབ་པ་པོ་དེ་ཡིས་རྟག་ཏུ་མི་ཉམས་པར་བསྲུང་བར་ཤེས་པར་བྱའོ། ། འོ་ན་བརྒྱད་པོ་དེ་ལས་གཞན་མི་སྲུང་ངམ་ཞེ་ན་མ་ཡིན་ཏེ།
ཐུན་མོང་གི་དམ་ཚིག་རྣམས་ཀྱང་སྲུང་བར་བསྟན་པའི་ཕྱིར། རྒྱུད་ཀུན་གྱི་ནི་ཞེས་པ་ལ་སོགས་པ་སྨོས་ཏེ། དེ་ཡང་རྒྱུད་ཀུན་ནི་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་མ་རྣམས་དང༌། རྣལ་འབྱོར་མའི་རྒྱུད་ཆེན་པོ་རྣམས་ཡིན་ལ། དེ་རྣམས་ཀྱི་དམ་ཚིག་ཐུན་མོང་སྟེ་ཞེས་པ་རྩ་བའི་ལྟུང་བ་བཅུ་བཞི། ཡན་ལག་གི་ཉེས་པ་བརྒྱད་དེ་ཉི་ཤུ་རྩ་གཉིས་པོ་རྣམས་ལ་བྱའོ། ། དེ་ལྟ་བུའི་ཐུན་མོང་དང་ཐུན་མོང་མ་ཡིན་པའི་དམ་ཚིག་སུམ་ཅུ་པོ་དེ་ཐམས་ཅད་དོན་མེད་པར་ཉམས་པར་མི་བྱ་སྟེ།
དེ་ཡང་གཏོང་བའི་རྒྱུའམ་དགོས་པ་ཁྱད་པར་ཅན་མེད་པས་ནི་གཏང་བ་མ་ཡིན་ནོ། ། ཞེས་འོག་མ་དང་སྦྱར་རོ། ། འོ་ན་ཇི་ལྟར་བསྲུང་ཞེ་ན། དད་པ་ཁྱད་པར་ཅན་ཉིད་ཀྱིས་རང་གི་རྒྱུད་ལ་བླང་བར་བྱ་ཞིང་བསྲུང་བར་བྱ་སྟེ། དེ་ཡང༌། ཆོས་རྣམས་དད་པས་གཟུང་བྱ་སྟེ། ། ཤེས་རབ་ལྡན་པས་དེ་ཉིད་རག ། ཅེས་གསུངས་པའོ། ། དམ་ཚིག་དེ་དག་ཀྱང་མིག་གིས་བལྟ་བ་དང༌། ལག་པས་བཟུང་དུ་ཡོད་པ་ལྟ་བུ་མ་ཡིན་ནོ་ཞེས་པའི་དོན་ཏོ། །
དེ་ལྟ་བུའི་གསང་བ་སྟེ་དམ་ཚིག་སུམ་ཅུ་ཐམ་པའོ། ། འདི་ནི་སྣོད་དང་མི་ལྡན་པ་རྣམས་ལ་མི་བསྟན་ཅིང་རབ་ཏུ་འབད་དེ་སྦ་བར་བྱའོ། ། དེ་ཡང༌། དམ་ཚིག་མི་སྤྱོད་ཤིན་ཏུ་སྦས། ། སྐལ་མེད་སེམས་ཅན་ལ་མི་བཤད། ། ཅེས་གསུངས་སོ། ། སྔར་བཤད་པའི་སྔགས་སྐྱེས་ཀྱི་ཕོ་ཉ་བསྟེན་པའི་དུས་སུ་བདེ་བ་སྐྱེ་བའི་རྒྱུ་སྔགས་སྐྱེས་ཀྱི་ཕོ་ཉའི་གསང་རྩ་རྒྱས་པའི་ཐབས་བསྟན་པ་ནི། བློ་ལྡན་ཏེ་སྒྲུབ་པ་པོ་ཤེས་རབ་དང་ལྡན་པས་ཕོ་ཉ་བསྟེན་པའི་དུས་སུ་མཐེའུ་ཆུང་སྟེ་ཕོ་ཉའི་རྩ་ཁ་ཁྭ་མུ་ཁ་བསྐྱོད་པ་ནི། མཛུབ་མོ་སེན་མོ་མེད་པས་བྲུད་པ་ཡིན་ལ། དེ་ལྟ་བུ་དེ་སྔགས་སྐྱེས་ཀྱི་ཕོ་ཉ་རྣམས་ཡང་དག་པར་བསྟེན་པ་ལ་གནས་པར་བྱའོ། །
བླ་མ་སུ་མ་ཏིའི་བཞེད་པས་མཐེའུ་ཆུང་ཞེས་པ་སྔགས་སྐྱེས་སྒྲུབ་པ་པོའི་སྤྱོད་ཡུལ་ཡིན་པས། སྔགས་སྐྱེས་ལ་སྤྱད་པ་མཚོན་པ་ཡིན་ལ། སོར་མོ་ལྷག་མ་རྣམས་ཀྱིས་ཞིང་སྐྱེས་དང་ལྷན་སྐྱེས་མཚོན་ནོ། ། ཞེས་གསུང་ཡང་སྐབས་འདིར་དེ་མི་དགོས་གསུང་ངོ༌། ། དེ་ལྟར་ཐུན་མོང་མ་ཡིན་པའི་བསྲུང་བའི་དམ་ཚིག་བསྟན་ནས། ངག་དང་ཞེས་པ་ལ་སོགས་པའི་ཚིགས་སུ་བཅད་པ་གཅིག་གིས་སྤྱི་དོན་གསུམ་པ། ཕོ་ཉ་བསྟེན་པ་དང་དམ་ཚིག་སྐྱོང་བའི་སྒྲུབ་པ་པོའི་དབྱེ་བ་དང་མཚན་ཉིད་སྟོན་ཏེ། དེ་ཡང་དག་པ་ནི་རྫོགས་པའི་རིམ་པ་བསྒོམ་པ་སྟེ། སྒྲུབ་པ་པོ་འབྲིང་པོ་བསྟན། མ་དག་པ་ནི་བསྐྱེད་རིམ་བསྒོམ་པ་སྟེ།
སྒྲུབ་པ་པོ་ཐ་མ་བསྟན། འདྲེས་པ་ནི་བསྐྱེད་རྫོགས་དབྱེར་མེད་དུ་བསྒོམ་པ་སྟེ་སྒྲུབ་པ་པོ་མཆོག་བསྟན་པ་ཡིན་ཏེ། དེ་ལྟར་ན་རྒྱུད་འདིའི་སྒྲུབ་པ་པོའི་དབྱེ་བ་སྤྱིར་གསུམ་དུ་གནས་ལ་དེ་ནི་མདོར་བསྟན་པའོ། ། དེ་ཉིད་རྒྱས་པར་བཤད་པ་ནི་སྔར་གྱི་དག་པའི་སྒྲུབ་པ་པོ་ཉིད་རྣམ་པར་དག་པ་སྟེ། རྫོགས་པའི་རིམ་པས་རང་གི་ལུས་ཀྱི་དཀྱིལ་འཁོར་གྱི་རྩ་རྣམས་མཉེས་པར་བྱེད་པའོ། ། སྔར་གྱི་མ་དག་པ་ནི་མཉེས་བྱེད་ཅེས་པ་སྟེ། བསྐྱེད་རིམ་བསྒོམས་པས་ལྷ་མཉེས་པར་བྱེད་པའོ། ། སྔར་གྱི་འདྲེས་པས་ཞེས་པ་དེ་བཤད་པ་ནི། གསལ་བྱེད་ཡོན་ཏན་ལྡན་པའི་མི་ནི་བསྐྱེད་རྫོགས་ཟུང་དུ་འབྲེལ་པར་བསྒོམ་པའི་སྒྲུབ་པ་པོས་དངོས་གྲུབ་གསུམ་པོ་ཐམས་ཅད་འགྲུབ་པས་འདི་ནི་སྒྲུབ་པ་པོ་ཐམས་ཅད་ཀྱི་མཆོག་ཡིན་ནོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས།
ལེའུ་འདིའི་བྱེ་བྲག་གི་མཚན་ནི་སློབ་མ་སྟེ་རྒྱུད་འདིའི་སྒྲུབ་པ་པོའི་དབྱེ་བ་དང་མཚན་ཉིད་མི་འདྲ་བ་གསུམ་དུ་ཡོངས་སུ་བརྟགས་པ་དང༌། སྡོམ་པ་སྟེ་ཐུན་མོང་མ་ཡིན་པའི་བསྲུང་བའི་དམ་ཚིག་བརྒྱད་སྟོན་པའི་ལེའུ་སྟེ་ཉི་ཤུ་རྩ་དྲུག་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་དྲུག་པའི་རྣམ་པར་བཤད་པའོ།། །། དེ་ལྟར་རྣལ་འབྱོར་མ་བསྟེན་ཅིང་དམ་ཚིག་སྐྱོང་བས་ཀྱང་སྤྱོད་པ་གསུམ་མམ་བཞི་ལ་གནས་ནས་དམ་ཚིག་བསྐྱང་བར་བསྟན་པའི་ཕྱིར། ལེའུ་ཉི་ཤུ་རྩ་བདུན་པས་སྤྱོད་པ་བསྟན་ལ། དེ་ལ་ཡང་སྤྱིར་བཞི་སྟེ། བསྐྱེད་རིམ་བརྟན་པར་བྱེད་པ་སྤྲོས་བཅས་དང༌། རྫོགས་རིམ་བརྟན་པར་བྱེད་པའི་གསང་སྤྱོད་སྤྲོས་མེད་དང༌། ཤིན་ཏུ་སྤྲོས་མེད་ཀྱི་སྤྱོད་པ་སྨྱོན་པའི་བརྟུལ་ཞུགས་ཏེ་གསུམ།
གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པ་བཞི་ཡོད་པ་ལས། ལེའུ་འདི་ནས་སྤྲོས་བཅས་ཀྱི་སྤྱོད་པ་སྟོན་ཏོ། ། ལེའུ་མདོར་བསྟན་དང་རྒྱས་པར་བཤད་པའི་འབྲེལ་ནི། ལེའུ་དང་པོ་ལས་བདེ་བས་ཀྱང་ནི་བསྒྲུབ་པར་བྱ་ཞེས་པ་དང༌། རྣལ་འབྱོར་པ་ཉིད་བསོད་ནམས་ཚོགས། ། ཞེས་གསུངས་པ་དེ་ལེའུ་བཞིས་རྒྱས་པར་འཆད་དོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་བཞི་སྟེ། ཕོ་ཉ་མོ་གཟུང་བ་དང༌།
སྤྱོད་པའི་དུས་ཀྱི་བསམ་པའི་ཁྱད་པར་ལ་སོགས་པ་བསྟན་པ་དང༌། སྤྱོད་པའི་ཕན་ཡོན་དང༌། གཏོར་མའི་ཆོ་ག་བསྟན་པའོ། ། དང་པོ་ལ་བཞི་ལས། དང་པོ་ཕོ་ཉ་མོ་བཙལ་བ་བསྟན་པ་ནི། དེ་ནས་ཞེས་པ་ལ་སོགས་པ་སྟེ། དེ་ནས་ནི་དམ་ཚིག་དང་སྡོམ་པ་བཤད་པའི་རྗེས་ལའོ། ། སྤྱོད་པ་ནི་སྤྲོས་བཅས་ཀྱི་སྤྱོད་པ་བརྟུལ་ཞུགས་ཏེ། དེའི་དུས་སུ་རུས་པའི་རྒྱན་དྲུག་ལ་སོགས་པ་དང་ལྡན་པའི་དཔའ་བོ་སྟེ་སྒྲུབ་པ་པོ་དེས། དང་པོ་སྤྱོད་པའི་གྲོགས་ཐ་མལ་པའི་ཕོ་ཉ་མོ་རྣམས་རབ་ཏུ་སྒྲུབ་པར་བྱེད་དོ། །
དེ་ཅིའི་ཕྱིར་ཞེ་ན། ཕོ་ཉ་མོ་བསྟེན་པས་མྱུར་དུ་དངོས་གྲུབ་བསྒྲུབ་པ་ལ་འཇུག་པར་འགྱུར་བའི་ཕྱིར་རོ། ། ཕོ་ཉ་དེ་ཡང་མཚན་ཉིད་ཇི་ལྟ་བུ་ཞིག་བསྟེན་ཅེ་ན། མཚན་ཉིད་ཐམས་ཅད་ནི་སྔར་བཤད་པའི་མཁའ་འགྲོ་མ་རིགས་དྲུག་ལ་སོགས་པ་མཚན་ཉིད་ཐམས་ཅད་དང་ལྡན་པ་བསྟེན་པར་ཤེས་པར་བྱའོ། ། དེ་ལྟ་བུའི་ཕོ་ཉ་དེ་བཙལ་བའི་དོན་དུ་ཡུལ་དང་ཡུལ་དུ་འགྲོ་བ་ནི། ཡུལ་ཉི་ཤུ་རྩ་བཞི་ལ་སོགས་པར་འགྲོ་བས་ཕོ་ཉའི་གཟུགས་ནི་མཚོན་ཅིང་བཙལ་བར་བྱ་བ་ཡིན་ཏེ། དཔེར་ན་སློབ་དཔོན་པདྨ་བཛྲས་བཤད་པ་ལྟ་བུའོ། ། གཉིས་པ་ཕོ་ཉ་དེ་བསྟེན་པར་དཀའ་བར་བསྟན་པ་ནི། ཕོ་ཉ་རལ་གྲིའི་སོ་འདྲ་ཞིང༌། ། ཞེས་སྨོས་ཏེ།
ཕོ་ཉ་མོ་ནི་སྤྱིར་གཉིས་ལས། ཐ་མལ་པའི་ཕོ་ཉ་མོ་མ་ཡིན་པ་གྲུབ་པའི་ཕོ་ཉ་མོ་ནི་དཔེ་རལ་གྲིའི་སོ་དང་འདྲ་སྟེ། དཔེར་ན་རལ་གྲིས་བསྐོར་ལེགས་ན་གཞན་གཅོད་ལ་བསྐོར་མ་ལེགས་ན་རང་གཅོད་པ་ལྟར། ཕོ་ཉ་མོས་ཀྱང་སྒྲུབ་པ་པོ་དམ་ཚིག་དང་ལྡན་པས་ཚུལ་བཞིན་དུ་མཉེས་པར་བྱས་ན་དངོས་གྲུབ་མྱུར་དུ་སྟེར་ལ། དམ་ཚིག་དང་མི་ལྡན་ཞིང་ཚུལ་བཞིན་དུ་མཉེས་པར་མ་བྱས་ན་སྒྲུབ་པ་པོ་རང་གསོད་པས་སོ། ། གསུམ་པ་ལ་མཚན་ཉིད་དང་ལྡན་པའི་ཕོ་ཉ་མོ་ཚུལ་བཞིན་དུ་བསྟེན་པའི་ཕན་ཡོན་ནི། དག་བྱེད་ཅེས་པ་ལ་སོགས་པའི་ཚིགས་ལྔས་སྟོན་ཏེ། ཕོ་ཉ་དེ་ཚུལ་བཞིན་དུ་བསྟེན་ཅིང་མཉེས་པར་བྱས་ན་སྒྲུབ་པ་པོའི་སྡིག་པ་ཐམས་ཅད་དག་པར་བྱེད་ཅིང༌། བསོད་ནམས་དངོས་གྲུབ་ཐམས་ཅད་འཕེལ་བར་བྱེད་པ་ཡིན་ནོ། ། དེ་ཡང་བསྟེན་ལུགས་ཇི་ལྟར་བསྟེན་ཅེ་ན།
དེ་བཞིན་ཕོ་ཉ་ལེགས་འདྲེས་པ་སྟེ། དེ་ཡང་དངོས་སུ་སྔགས་སྐྱེས་བསྟེན་པ་དེ་ལ་ཞིང་སྐྱེས་སུ་མོས་པ་བྱ་སྟེ། དེ་ལྷན་སྐྱེས་སུ་མོས་པ་བྱས་ཏེ། ཕོ་ཉ་གསུམ་སྒྲུབ་པ་པོའི་བློ་ལ་ལེགས་པར་འདྲེས་པར་བྱས་ནས་བསྟེན་ན་བསྟེན་པའི་སྒྲུབ་པ་པོས་དངོས་གྲུབ་ཐམས་ཅད་འཐོབ་བོ། ། སྔགས་སྐྱེས་མ་བསྟེན་པས་དཔེའི་ཡེ་ཤེས་དངོས་སུ་ཉམས་སུ་མྱོང་བ་དེས་དོན་གྱི་ཡེ་ཤེས་རྟོགས་པར་བྱས་ན་དེའི་ཕན་ཡོན་ནི། དེ་ལ་ཕྱིའི་བཟླས་བརྗོད་བསམ་གཏན་ཏེ། ལྷ་བསྒོམ་པ་ལ་སོགས་པ་མེད་པར་ཡང་མྱུར་བ་སྟེ་ཚེ་འདི་ཉིད་དུ་དངོས་གྲུབ་གསུམ་འགྲུབ་པར་འགྱུར་ཏེ། དེ་ཡང་ཕོ་ཉའི་ངེས་ཚིག་ནི་ཕོ་ཉ་དང་འདྲ་བར་དངོས་གྲུབ་འགྲུབ་པ་ལ་མགྱོགས་པ་ཡིན་པས་སོ། ། བཞི་པ་ཕོ་ཉ་མོ་ཚུལ་ཇི་ལྟར་བསྟེན་པ་ནི་སྔགས་དང་ཞེས་པ་ནས། ཡང་དག་པར་རྫོགས་ཀྱི་བར་གྱིས་བསྟེན་ཏེ།
དེ་ཡང་བསྟེན་ལུགས་ནི་སྔགས་ཏེ་སྒྲུབ་པ་པོ་དང་ཕྱག་རྒྱ་ནི་ཕོ་ཉ་མོ་ཡིན་ལ། དེ་དང་ལྷན་ཅིག་སྒྲུབ་པ་པོ་དེས་སྙོམས་པར་འཇུག་པའི་མཆོད་པ་ལ་རབ་ཏུ་འཇུག་པར་བྱ་བ་ཡིན་ལ། དེ་ལྟ་བུའི་ཚུལ་བཞིན་དུ་བསྟེན་པའི་ཕོ་ཉ་བསྟེན་པའི་ལམ་འདི་ལས་གཞན་མཆོག་ཏུ་གྱུར་པའི་ལམ་མེད་དེ། དེ་ནི་བསྟན་བཅོས་ཉིད་དུ་སྟེ་འཁོར་ལོ་བདེ་མཆོག་གི་རྒྱུད་འདི་ཉིད་དུ་ཕོ་ཉ་མོ་བསྟེན་པའི་ལམ་འདི་ཐེ་ཚོམ་མེད་པར་མཆོག་ཏུ་ངེས་པ་ཡིན་ནོ། ། ཡང་རྒྱུད་འདི་ལས་གཞན་པའི་རྒྱུད་མཆོག་ཏུ་གྱུར་པ་མེད་ཅེས་ཀྱང་གསུངས་ཏེ་སྔ་མ་མཆོག་ཏུ་བཟུང་ངོ༌། ། དེ་བས་ན་སྒྲུབ་པ་པོ་ཕོ་ཉའི་ལམ་ལ་དགའ་བ་དང༌། སྒྲུབ་པ་པོ་དངོས་གྲུབ་སྒྲུབ་པ་ལ་བརྩོན་པ་དེས་ཕོ་ཉ་བསྟེན་པའི་ཚེ་ཟས་ཀྱི་རྣལ་འབྱོར་བྱ་བ་ནི་རིགས་སྔགས་ནི་ཨོཾ་ཨཱཿཧཱུྃ་གསུམ་ཡིན་ལ། དེའི་ཕྱག་རྒྱར་ཡང་དག་ལྡན་ནི་མཐེ་བོང་དང་སྲིན་ལག་གཉིས་སྦྱར་ཏེ། མཐེ་བོང་ལ་ཟླ་བ་ལ་ཧཱུྃ་བསམས་ལ་གསེར་གྱི་ས་གཞིར་བསམ། མཛུབ་མོ་ལ་ཟླ་བ་ལ་སུྃ་བསམས་ལ་རི་རབ་ཏུ་བསམ།
ཆང་རྒྱ་མཚོར་བསམ་སྟེ་མཐེ་བོང་དང་མཛུབ་མོ་སྦྱར་ནས་རྒྱ་མཚོ་བསྲུབས་པས་བདུད་རྩིར་བསམས་ལ་ཟས་ལ་རྟག་ཏུ་ལོངས་སྤྱད་པར་བྱའོ། ། དེ་སྐད་དུ་ཡང༌། ཕྱག་རྒྱ་ཆེ་ལ་བཞུགས་པ་ནི། ། དེ་ཡི་མཛའ་བ་ཀུན་དུས་ཡིན། ། རིགས་ཀུན་ལ་ནི་ཀུན་སྤྱོད་པ། ། དེ་བཞིན་སྔགས་ཀྱིས་ཁ་ཟས་འགྲུབ། ། ཨོཾ་སརྦ་བཛྲ་ག་མི་ནི་སརྦ་བྷཀྵ་མ་ཤོ་དྷ་ཡ་གྷུ་ཧྱ་ཛ་བཛྲི་ནི་ཧཱུྃ་སྭཱ་ཧཱ། མི་འཆི་བཅུ་ཕྱེད་མར་དང་ནི། ། སྦྲང་རྩིར་ལྷན་ཅིག་ལྡན་བྱས་ལ། ། འཐུངས་ན་སྨན་གྱི་དམ་པ་སྟེ། །
རྒ་དང་འཆི་བ་རིང་དུ་སྤོང༌། ། གཞོན་ཞིང་ནད་མེད་དཔལ་དང་ལྡན། ། གཟུགས་བཟང་འདོད་ལྷ་འགྲོ་བའི་བདག ། ཅེས་གསུངས་སོ། ། དེའི་དུས་སུ་རྣལ་འབྱོར་ཀུན་གྱིས་ལྷ་སུམ་ཅུ་རྩ་བདུན་གྱི་དཀྱིལ་འཁོར་རྫོགས་པར་བསྒོམ་པ་ལ་འཇུག་པས་སྒྲུབ་པ་པོ་དཀྱིལ་འཁོར་གྱི་འཁོར་ལོ་རྫོགས་པར་བསྒོམས་པ་ལ་ལེགས་པར་མཉམ་པར་གཞག་པར་བྱའོ། ། སྤྲོས་མེད་ཀྱི་སྤྱོད་པ་བྱེད་པའི་དུས་སུ་གཡུང་མོ་དང་བྲམ་ཟེའི་རིགས་ལ་སོགས་པའི་རིགས་རྣམས་ཀུན་ལ། བཟང་ངན་གྱི་རྟོག་པ་མེད་པར་སྤྱད་པར་བྱ་ཞིང་བདུད་རྩི་ལྔ་དང་ཆང་ལ་སོགས་པ་ཐམས་ཅད་ལ་བཟའ་བྱ་དང༌། བཟའ་བྱ་མིན་པར་བཟང་ངན་དུ་མི་བརྟག་གོ ། དེ་ཅིའི་ཕྱིར་ཞེ་ན། ཆོས་ཐམས་ཅད་ཀྱི་དེ་ཁོ་ན་ཉིད་དུ་ནི།
དེ་སྟེ་རིགས་བཟང་ངན་ལ་སོགས་པ་ཐམས་ཅད་དབྱེར་མེད་པའི་ཕྱིར་རོ། ། དེ་ལྟ་བུའི་ཕོ་ཉ་མོ་བསྟེན་པའི་དུས་སུ་ཕོ་ཉ་མོའི་བསྒྲུབ་པ་གཉིས་ནི། ཞིང་སྐྱེས་མ་དང་ལྷན་སྐྱེས་མ་གཉིས་ཡིན་ལ། དེ་གཉིས་བསྒྲུབ་པ་ཡང་དང་པོ་སྔགས་སྐྱེས་མ་བསྐུལ་བས་འགྲུབ་ཅེས་པའོ། ། འོ་ན་སྒྲུབ་པ་པོ་ལས་དང་པོ་པས་ཕོ་ཉ་གང་བསྟེན་ཞེ་ན། དངོས་གྲུབ་མཆོག་ནི་སྔགས་སྐྱེས་མ་བསྟེན་པའི་དངོས་གྲུབ་སྒྲུབ་པའི་ཆོ་ག་ལ་སྤྱོད་པའི་ཚེ། ཕོ་ཉ་སྟེ་སྔགས་སྐྱེས་མ་གཅིག་པུ་བསྟེན་པ་ཡིན་ལ། རབ་དགའ་སྟེ་མཆོག་སྒྲུབ་པ་དང༌། དངོས་གྲུབ་ནི་ཐུན་མོང་གི་དངོས་གྲུབ་བོ། ། དེ་གང་གིས་བསྟེན་ན་ཡུལ་ཉི་ཤུ་རྩ་བཞི་ལ་སོགས་པའི་ཞིང་རྣམས་ཀྱི་གནས་སུ་གྲུབ་པའི་མཁའ་འགྲོ་མ་དག་རྣམ་པར་གནས་པས།
སྒྲུབ་པ་པོ་དེར་ཕྱིན་ཏེ་དེར་གནས་པའི་བཟླས་པ་ནི། སྔགས་སྐྱེས་མ་བསྟེན་ཅིང་བཟླས་པར་བྱའོ། ། དེར་ཟས་ཏེ་སྔགས་སྐྱེས་མ་དངོས་སུ་རྙེད་ནས་དེ་ལས་བདེ་བ་བརྙེད་པ་བསྟེན་ལུགས་གཉིས་པ་ཡིན་གསུང་ངོ༌། ། གཞུང་ནི་ཕོ་ཉའི་སྒྲུབ་པ་གཉིས་ནི་སྔགས་སྐྱེས་དང་ཞིང་སྐྱེས་གཉིས་ཡིན་ལ། དངོས་གྲུབ་ཆོ་ག་ལ་སོགས་པའི་ཚིག་གཉིས་ཀྱིས་ཐུན་མོང་གི་དངོས་གྲུབ་སྒྲུབ་པ་ལ་སྔགས་སྐྱེས་ཀྱི་ཕོ་ཉ་བསྟེན་པའི་ཕོ་ཉ་གཅིག་ཡིན་ལ། རང་དགའ་ཉིད་དང་དངོས་གྲུབ་ནི་མཆོག་གི་དངོས་གྲུབ་ཡིན་ཏེ། དེ་སྒྲུབ་པའི་ཚེ་ཞིང་རྣམས་ཞེས་པ་ལ་སོགས་པ་ཡུལ་ཉི་ཤུ་རྩ་བཞིར་ཕྱིན་ཏེ་ཞིང་སྐྱེས་བསྟེན་པ་འདྲའོ། ། ལས་དང་པོ་པས་སྔགས་སྐྱེས་བསྟེན་པའི་དབང་དུ་བྱས་ནས། དེར་ནི་སྔགས་སྐྱེས་མ་རྙེད་ནས་བསྟེན་པའི་སྐབས་དེར་ནི། ཕན་ཚུན་རོལ་པས་ཡང་དག་པར་གནས་པ་ཡིན་ན་སྒྲུབ་པ་པོ་དང༌།
དངོས་གྲུབ་ཉེ་བ་སྟེ་མྱུར་དུ་འགྲུབ་པ་ཡིན་ནོ། ། དེ་ཡང་ཇི་ལྟར་བསྟེན་ཅེ་ན། ཕོ་ཉ་རྣམས་ནི་ཡང་དག་བསྐུལ་ཏེ་སྔགས་སྐྱེས་དངོས་སུ་བསྟེན་པ་དེས་ཞིང་སྐྱེས་བསྐུལ། དེས་ལྷན་སྐྱེས་བསྐུལ་བས་མྱུར་དུ་འགྲུབ་པ་ཡིན་ནོ། ། དེ་ལྟར་སྔགས་སྐྱེས་མ་བསྟེན་པ་དེ་ཐབས་གང་གིས་བསྟེན་ཅེ་ན། བླ་མའི་གདམས་ངག་གི་བརྒྱུད་པའི་རིམ་པ་ཐོབ་པའི་སྒྲུབ་པ་པོས། དང་པོ་ཕོ་ཉ་དེ་དབང་བཞི་ཚུལ་བཞིན་དུ་བསྐུར་བ་དང༌། སྔགས་དེ་ལྷ་བསྒོམ་པ་དང་ལེགས་པར་ལྡན་པར་བྱས་ཏེ་བསྟེན་ཏོ། ། སྔགས་སྐྱེས་མ་ལ་ཅིའི་ཕྱིར་ཕོ་ཉ་ཞེས་བྱ་ཞེ་ན། ཕོ་ཉའི་ངེས་ཚིག་ནི་དངོས་གྲུབ་མྱུར་དུ་བསྒྲུབ་པས་ཕོ་ཉ་རྣམས་སུ་ཡང་བཤད་ཅེས་བཤད་དོ། །
སྔགས་སྐྱེས་ཀྱི་ཕོ་ཉ་མོ་དེའི་མཚན་ཉིད་བསྟན་པ་ནི། ཕྱག་རྒྱ་སྟེ་རི་དྭགས་ཀྱི་མིག་དང་གླང་པོའི་སྣ་ལ་སོགས་པའི་མཚན་ཉིད་དང་ལྡན་པའོ། ། དེ་དང་ལེགས་པར་སྦྱོར་བའི་ངང་ཚུལ་ནི་སྦྱོར་ལུགས་ཁབ་རྩེ་ལྟ་བུ་དང༌། དཔྱང་ཐག་ལྟ་བུ་དང༌། ངང་པའི་གཤོག་པ་ལྟ་བུ་དང༌། ཁྱོགས་ལྟ་བུའི་ཀ་ར་ན་བཞིས་བསྟེན་པའོ། ། གཞན་ཡང་ཕོ་ཉ་མོ་དེ་ལཱ་མཱའི་མཚན་ཉིད་ལ་སོགས་པ་བཞི་དང་ལྡན་པའི་སྟེང་དུ་མཚན་ཉིད་གཞན་ཡང་ཐ་མལ་པའི་ཆགས་པའི་བསམ་པ་མེད་ལ། རྫས་ལ་སོགས་པ་གཏོང་བར་ནུས་པ། རང་གི་རྩ་བ་དང་ཡན་ལག་གི་དམ་ཚིག་བསྲུངས་པ། ཚུལ་ཁྲིམས་དང་ལྡན་ལ།
ཡེ་ཤེས་རྒྱུ་སྐྱེས་ནི་དེ་ལ་དང་པོ་དཔེའི་ཡེ་ཤེས་སྐྱེ། དེ་ལས་དོན་གྱི་ཡེ་ཤེས་སྐྱེ་ལ། དེ་ལས་འབྲས་བུ་ཆོས་ཀྱི་སྐུའི་ཡེ་ཤེས་ཀྱི་སྐྱེ་བས་ཡང་དག་རྫོགས་ཞེས་བྱའོ། ། གཉིས་པ་སྤྱོད་པའི་དུས་ཀྱི་བསམ་པ་ལ་སོགས་པའི་ཁྱད་པར་ལ་དོན་བརྒྱད་ལས། དང་པོ་བསམ་པའི་ཁྱད་པར་ནི། བསམ་པའི་བདག་ཉིད་ནི་ནུབ་མོ་འོད་གསལ་སྟོང་པའི་ངང་ལ་ཉལ་བ་ཡིན་ལ། ནང་པར་ལངས་ཞེས་པའི་ཐོ་རངས་ཀྱི་དུས་སུ་རང་གཞན་གྱི་དོན་དུ་སྤྱོད་པ་བྱ་སྙམ་པའི་བསམ་པས་སྟོང་པའི་ངང་ལས་རང་གི་ལྷའི་ང་རྒྱལ་གྱིས་ལྡང་བའོ། ། གཉིས་པ་སྤྱོད་པའི་དུས་ཀྱི་ལུས་ཀྱི་ཀུན་སྤྱོད་བསྟན་པ་ནི། ལུས་ཀྱི་བྱ་བ་ཀུན་བྱ་སྟེ། དེ་ཉིད་གང་ཞེ་ན།
ཐ་མལ་པའི་ལུས་ཀྱི་ཡན་ལག་འདས་པའི་མཚོན་ཆ་སྟེ་ལྷའི་ང་རྒྱལ་དུ་བྱ་བའོ། ། དེ་ཉིད་བསྟན་པ་ནི་ལུས་ལ་ལྷ་རྫོགས་པར་དགོད་པ་ལ་སོགས་པ་ལུས་ལ་གནས་པ་ཀུན་དུ་དཔྱད་དེ། ལུས་ལྷར་བྱས་པ་དེ་ཉིད་ལ་དག་བྱེད་བྱས་པའི་ལུས་ཞེས་བྱའོ། ། གསུམ་པ་སྤྱོད་ལམ་གྱི་ཁྱད་པར་ནི་རྟག་ཏུ་སྔགས་བརྗོད་པ་ནི། ཨོཾ་ཨཱཿཧཱུྃ་སརྦ་བཱི་ར་ཡོ་གི་ནཱི་ལ་སོགས་པ་ལུས་ཀྱི་དཀྱིལ་འཁོར་བརྟན་པར་བྱེད་པའི་སྔགས་སམ། ཡང་ན་ངེས་བརྗོད་ནས་གསུངས་པ་ལྟར། ཨོཾ་ན་ན་ཡ་ས་མ་ཡ་ཤུདྡྷོ྅ཧཾ་དང༌། ཨོཾ་སརྦ་བི་ཤུདྡྷ་དང༌། ཨོཾ་ཤཱུ་ནྱ་ཏཱ་ཛྙཱ་ན་ལ་སོགས་པའི་སྔགས་གསུམ་བརྗོད་པར་བྱའོ། ། རྟག་ཏུ་སྔར་བསྟན་པའི་སྔགས་ནི་བརྗོད་ནས།
རྣལ་འབྱོར་གནས་རྣམས་ནི་པུ་ཙ་ལ་སོགས་པས་རྣལ་འབྱོར་པའི་ལུས་ཀྱི་གནས་ཉི་ཤུ་རྩ་བཞི་པོ་རྣམས་དེས་བསྟན་ཅིང་ནི་ལུས་ཀྱི་དཀྱིལ་འཁོར་བསྒོམ་པ་སྟེ། གཞན་ཡང་གོ་ཆ་ལ་སོགས་བར་ཆད་བསྲུང་བའི་མཚོན་ཆ་རྣམས་ནི་བསྒོམ་པར་མི་བྱའོ། ། བཞི་པ་དམ་ཚིག་གི་ཁྱད་པར་ནི་དམ་ཚིག་ཅན་གྱི་མི་དེ་སྒྲུབ་པ་པོ་རྣམས་ལ་ཁྲོ་བར་མི་བྱ། དབང་བསྐུར་བ་ནི་དབང་བཞི་པའི་དོན་རྟོགས་པར་བྱ་བ་ལས་འདའ་བར་མི་བྱ། བཞི་པའི་དོན་རྟོགས་པ་དེ་དང་ལྷན་ཅིག་བདེ་བར་བྱ་ནི་བཞི་པའི་དོན་རྒྱུད་ལ་བསྟེན་པར་བྱ་བའོ། ། ལྔ་པ་དགོས་པའི་ཁྱད་པར་ནི་གྲོལ་བའི་དོན་ནི་རང་དོན་ཡིན་ལ། དེ་དོན་དེ་གཞན་གྱི་དོན་དུའམ། ཡང་ན་གྲོལ་བ་ནི་མཆོག་གི་དངོས་གྲུབ་ཡིན་ལ། དེ་དོན་ནི་ཐུན་མོང་གི་དངོས་གྲུབ་ཐོབ་པའི་དོན་དུ་དམ་ཚིག་སྤྱོད་པ་སྟེ་ཕོ་ཉ་མོ་བསྟེན་པ་ཉིད་དུ་བྱའོ། ། དེའི་ཚེ་སྒྲུབ་པ་པོ་རྨོངས་པས་ཐ་མལ་པའི་འཁྲུལ་པ་ཐམས་ཅད་རྣམ་པར་སྤང་ངོ༌། །
ཡང་ཚེ་འདི་ལ་ཇི་ལྟར་འདོད་པར་ངེས་པར་འགྲོ་ཞེས་པ་དང༌། འདི་དང་ལྷན་ཅིག་སྤྱོད་བྱ་ཞེས་པའི་འགྱུར་ཡང་ཡོད་དོ། ། དྲུག་པ་ཁ་དོག་ལ་སོགས་པའི་ཁྱད་པར་མཚན་མོ་ཕོ་ཉ་མོ་མཆོད་པའི་དུས་སུ་རྟག་པར་ནམ་མཁའི་གོས་ནི་གཅེར་བུར་བྱའོ། ། གནག་དང་དམར་བར་རྟག་འགྱུར་བྱ་ནི་གོས་དམར་ནག་གྱོན་པར་བྱ་གསུངས་ལ། ཡང་ན་གནག་པ་ནི་རང་ཧེ་རུ་ཀའི་གཟུགས་སུ་བྱ་བ་ཡིན་ལ། དམར་བ་ནི་ཕོ་ཉ་མོ་རྡོ་རྗེ་ཕག་མོར་རྟག་ཏུ་གྱུར་པར་བྱ་བའོ། ། སྲོག་ཆགས་ལས་བྱུང་བའི་ཡན་ལག་ནི་སྤྱོད་པའི་དུས་སུ་སྟག་གི་པགས་པ་གྱོན་པའོ། ། དེའི་ཚེ་སྒྲུབ་པ་པོ་དེ་ཕྱག་རྒྱ་དང་བདེ་བ་ཅི་དགར་སྤྱོད་པས་རང་གི་རྒྱུད་ལ་བདེ་བ་ཐོབ་འགྱུར་ཞེས་བྱའོ། ། ཡང་ན་བདེ་བར་སྤྱོད་པའི་རང་ཉིད་ལ་ཇི་ལྟར་འཐོབ་པའི་བདེ་བ་སྟེ། བདེ་བ་དེ་ཉིད་ཀྱི་རང་བཞིན་གྱིས་ཕྱོགས་བཅུར་གསལ་བར་བྱེད་པ་འདི་ལྟ་བུའི་གཉིས་སུ་མེད་པའི་ཡེ་ཤེས་ཀྱི་མར་མེའི་སྣང་བ་ལ་ཤིན་ཏུ་ཆགས་པའི་དགའ་བ་དང་ལྡན་པའི་རྣལ་འབྱོར་པས་ལྷན་ཅིག་སྐྱེས་པའི་སྙིང་རྗེ་ཆེན་པོས་སྤྱད་པར་བྱའོ། །
བདུན་པ་སྤྱོད་པའི་དུས་སུ་བྱ་བ་མ་ཡིན་པ་དོར་བར་བསྟན་པ་ནི། སྤྲོས་བཅས་ཀྱི་སྤྱོད་པའི་དུས་སུ་འཇིག་རྟེན་པའི་ཐ་མལ་པའི་གསེར་ལ་སོགས་པ་ལས་བྱས་པའི་མཆོད་ཕྱིར་ཐོགས་ལུས་ལ་འདོགས་པ་ཡོངས་སུ་སྤངས་ལ། གཙང་ནི་རུས་པའི་རྒྱན་ཆ་བསྟེན་པར་བྱའོ། ། དེའི་ཚེ་རང་གི་ང་རྒྱལ་དཔལ་ཧེ་རུ་ཀ་ཕྱག་བཅུ་གཉིས་པའི་ང་རྒྱལ་དུ་བྱིན་གྱིས་བརླབས་ལ། ཕྱག་རྒྱ་ལྔ་ནི་རུས་པའི་འཁོར་ལོ་ལ་སོགས་པ་དང་ལྡན་པས་དུས་ཀུན་ཏུ་སྤྱད་པར་བྱའོ། ། ཕྱག་རྒྱ་ལྔ་ནི་གང་ཞེ་ན། མགུལ་རྒྱན་ཅེས་པ་ལ་སོགས་པ་སྟེ་རྒྱུད་ཉིད་ན་གསལ་ལོ། ། བརྒྱད་པ་ཞར་ལ་གསང་བར་བྱ་བའི་སྤྱོད་པ་དང༌། གཙང་སྦྲ་ལ་སོགས་པའི་ཁྱད་པར་སྟོན་པ་ལས། དང་པོ་གསང་བར་བྱ་བའི་སྤྱོད་པ་ནི།
སྤྱོད་པ་བྱེད་པའི་ཚེ་མཚན་མོའི་དུས་སུ་རུས་པའི་རྒྱན་ལ་སོགས་པ་དང་ལྡན་པས་སྤྱོད་པ་དང༌། བསྒོམ་པ་དང་བཟླས་པ་ལ་སོགས་པ་གསལ་བར་བྱ་ཞིང༌། ཉིན་པར་ནི་བྲམ་ཟེ་དང་དགེ་སློང་ལ་སོགས་པ་རང་གི་སྤྱོད་པ་བྱེད་པས་རྣལ་འབྱོར་གྱི་སྤྱོད་པ་གསང་བ་ཉིད་དུ་བྱ་སྟེ། འདི་ནི་བར་འདིར་ཞར་ལས་བྱུང་བ་ཡིན་གསུངས། བྱེད་པའི་ཡེ་ཤེས་ལ་སོགས་པའི་ཚིག་གཉིས་པོ་འདི་རྒྱ་དཔེ་ལ་མེད་པས་ན་འདིར་བཤད་པ་མི་མཛད་དོ། ། གཉིས་པ་གཙང་སྦྲ་བསྟན་པ་ལ་གཉིས་ལས། དང་པོ་གཙང་སྦྲ་གསུམ་མདོར་བསྟན་པ་ནི་སྤྱིར་གཙང་སྦྲ་གསུམ་དུ་ཤེས་པར་བྱ་ཞིང༌། ཞར་བྱུང་གི་སྤྱོད་པ་མ་བཅོས་པའི་རྣལ་མ་རང་གི་རྒྱུན་བཞིན་རྣམ་པར་གནས་པའོ། ། སྤྲོས་བཅས་ཀྱི་སྤྱོད་པ་བྱེད་པའི་དུས་སུ་རིགས་དང་ཕོ་ཉ་འདི་ནི་བྲམ་ཟེ་ལ་སོགས་པའི་རིགས་བཟང་པོ་ཡིན་ལ། རིགས་མིན་ཏེ་འདི་ནི་གཡུང་མོ་ལ་སོགས་པའི་རིགས་བཟང་པོ་མིན་པར་བཟུང་ནས།
གཉིས་པོ་དེ་ལ་བཟང་ངན་གྱི་ངོར་མི་ལྟ་བ་དང༌། གྲོང་མི་ཐ་མལ་ལྟར་སྐྲ་སྤྱི་གཙུག་ཏུ་བཅིང་བ་དང་སོགས་ཀྱིས་མེ་ཏོག་གི་ཕྲེང་བ་འཆིང་བ་ལ་སོགས་པ་ཡང་སྤང་ངོ༌། ། གཉིས་པ་གཙང་སྦྲ་རྒྱས་པར་བཤད་པ་ནི་སྔར་གྱི་གཙང་སྦྲ་གསུམ་ཞེས་པ་ཉིད་གང་ཞེ་ན། དེ་ཡང་གང་ཟག་དབང་པོ་རབ་ཀྱིས་རང་གི་རྒྱུད་ལ་དེ་ཁོ་ན་ཉིད་གོམས་པར་བྱེད་པའི་ཕོ་ཉ་བསྟེན་པ་དེ་གཙང་སྦྲ་དང་པོའོ། ། གཙང་སྦྲ་གཉིས་པ་ཟླ་བ་ནི་གང་ཟག་དབང་པོ་འབྲིང་གིས་བདུད་རྩི་ལྐོག་ཏུ་བསྟེན་ཅིང་དེ་ཁོ་ན་ཉིད་གོམས་པར་བྱེད་པའོ། ། གང་ཟག་དབང་པོ་ཐ་མས་ཚོགས་ཀྱི་འཁོར་ལོ་ལ་སོགས་པའི་དུས་སུ་བྱིན་བརླབས་བྱས་པའི་ཟས་ཐམས་ཅད་འབགས་པ་དང༌། བཙོག་པ་མེད་པར་ལྷན་ཅིག་ཏུ་ཟ་བ་དེ་གཙང་སྦྲ་གསུམ་པ་ཡིན་པར་བཤད་དོ། ། ད་ནི་སྤྱི་དོན་གསུམ་པ་སྤྱོད་པའི་ཕན་ཡོན་བསྟན་པ་ནི་སྤྲོས་བཅས་ཀྱི་སྤྱོད་པ་བྱེད་པའི་རྣལ་འབྱོར་པས་ནི་རྟག་པ་ཉིད་དུ་སྔར་གྱི་གཙང་སྦྲ་གསུམ་པོ་འདི་དག་རབ་ཏུ་བསྐྱངས་པས་གཙང་མ་དག་པའི་རིམ་པ་ནི་ཐུན་མོང་དང༌། མཆོག་དང༌། ཕྱག་རྒྱ་ཆེན་པོ་མཆོག་གི་དངོས་གྲུབ་གསུམ་རིམ་པས་ཐོབ་པར་འགྱུར་ཏེ།
དངོས་གྲུབ་གསུམ་པོ་གཙང་སྦྲ་གསུམ་པོ་འདི་ཁོ་ན་ལས་བྱུང་གི དེ་ལ་མ་ཡིན་པ་གཞན་གང་ལས་ཀྱང་འབྱུང་བར་མ་འགྱུར་རོ། ། དེ་ལྟ་བུའི་གཙང་སྦྲ་གསུམ་པོ་བསྟེན་པ་ལས་དངོས་གྲུབ་ཐམས་ཅད་འབྱུང་བ་དེ་འཁོར་ལོ་བདེ་མཆོག་གི་རྒྱུད་འདི་ཁོ་ན་ལས་བསྟེན་པས་ཞར་ལ་རྒྱུད་འདིའི་ཆེ་བ་བསྟན་པ་ནི། དེ་ཡང་དེ་ཁོ་ན་ཉིད་བསྡུས་པའི་རྒྱུད་དུ་བཟླས་པ་ལ་སོགས་པས་དངོས་གྲུབ་འགྲུབ་པར་གང་གསུངས་པ་དང༌། དེ་བཞིན་དུ་དཔལ་བདེ་མཆོག་གམ་ནམ་མཁའ་དང་མཉམ་པ་དང༌། གསང་བ་འདུས་པ་དང༌། ཐམས་ཅད་གསང་རྒྱུད་དང༌། དཔལ་མཆོག་དང་པོ་དང༌། རྡོ་རྗེ་འཇིགས་བྱེད་ནི་གཤིན་རྗེའི་རྒྱུད་རང་ངམ། ཡང་ན་འཁོར་ལོ་བདེ་མཆོག་གི་བཤད་རྒྱུད་ཡིན་ལ།
རྒྱུད་དེ་དག་ནས་གསུངས་པའི་སོ་སོའི་བཟླས་པ་དང༌། བརྟུལ་ཞུགས་ལ་སོགས་པས་དངོས་གྲུབ་འགྲུབ་པར་གསུངས་པ་དེ་ཐམས་ཅད་བདེ་མཆོག་ཉུང་ངུའི་རྒྱུད་འདིར་བསམ་གཏན་ནི། ཏིང་ངེ་འཛིན་ཙམ་གྱིས་སྐད་ཅིག་གིས་ཏེ་མྱུར་དུ་འགྲུབ་པར་འགྱུར་རོ། ། འོ་ན་སྒྲུབ་པ་པོ་ཕོ་ཉ་བསྟེན་པ་མ་ཡིན་པ། ཕག་མོ་ལ་སོགས་པ་ཡིད་ཀྱིས་སྤྲུལ་པའི་རིག་མ་བསྟེན་པ་རྣམས་ཀྱིས་གཙང་སྦྲ་གསུམ་པོ་དེ་མི་བྱའམ་ཞེ་ན། རྣལ་འབྱོར་གྱི་ལམ་ཡིད་ཀྱིས་རིག་མ་བསྟེན་པ་ལ་དགའ་བའི་གང་ཟག་རྣམས་ཀྱིས་ཀྱང༌། གཙང་སྦྲ་ཐ་མ་སྣོད་གཅིག་ཏུ་ཟས་ལ་ལོངས་སྤྱོད་པ་འདི་ཡང་དག་པར་སྤྱད་པར་བྱའོ། ། དེའི་དུས་སུ་གཙང་སྦྲ་ཐ་མ་བསྟེན་པའི་བསོད་ནམས་སམ། དངོས་གྲུབ་གཙང་སྦྲ་གསུམ་མམ་གཙང་སྦྲ་ཐ་མ་ལས་བྱུང་བ་གང་ཡིན་པ་ཚོགས་ཀྱི་འཁོར་ལོ་དང་གསང་བའི་མཆོད་པ་ལ་གནས་པའི་སྒྲུབ་པ་པོའི་ཡོན་ཏན་རྒྱ་ཆེན་པོ་དེའི་ཡོན་ཏན་བརྗོད་པ་ཡིན་ན། ། བརྟག་པའི་མཐའ་བཟུང་ན་སྟོང་ཕྲག་གཅིག་ཡོད་པའི་གདོང་པ་ལ།
རེ་རེ་ལ་ཡང་ལྕེ་བརྒྱ་བརྒྱ་ཡོད་པས་བརྗོད་པར་ནུས་པ་ཡིན། ཁ་གཅིག་དང་ལྕེ་གཅིག་གིས་ནི་བརྗོད་པར་མི་ནུས་སོ། ། ཡོན་ཏན་དེ་ཙམ་འབྱུང་བ་དེ་ཡང་གང་གི་མཐུ་ཡིན་ཞེ་ན། དཔལ་ལྡན་ཁྲག་འཐུང་ཡེ་ཤེས་ཆེན་པོའི་ང་རྒྱལ་གྱིས་ཕོ་ཉ་བསྟེན་པ་ལ་སོགས་པའི་མཚན་ཉིད་ཀུན་སྒྲུབ་པའི་ནུས་པའི་མཐུ་ཡིན་ནོ། ། གཙང་སྦྲ་ཐ་མ་ཚོགས་ཀྱི་འཁོར་ལོ་བྱས་པའི་ཕན་ཡོན་ནི། བདེ་བའི་བསོད་ནམས་ཆུ་འཐུང་བ་ནི་དེའི་དུས་སུ་བྱིན་བརླབས་བྱས་པའི་ཆང་འཐུང་བ་ཡིན་ཏེ། དེས་སྒྲུབ་པ་པོའི་སྒྲིབ་པ་དག་པར་བྱེད་ཅིང་སྡིག་པ་འཇིག་པར་བྱེད་པ་ཡིན་ནོ། ། རྣལ་འབྱོར་པ་ཉིད་དམ་ཡོན་བདག་ལ་ཕན་ཡོན་འབྱུང་བ་ལྟ་ཞོག་གི བྱིན་བརླབས་བྱས་པའི་ཚོགས་ཀྱི་ཡོ་བྱད་ལ་སུས་ལག་པས་རེག་པ་དང༌། དེའི་དུས་སུ་གཏམ་སྨྲ་བ་བྱས་པས་ཀྱང་མཚམས་མེད་པ་ལྔ་ལ་སོགས་པའི་སྡིག་པ་ཀུན་ལས་རྣམ་པར་གྲོལ་བར་འགྱུར་ཞིང༌།
སྒྲུབ་པ་པོ་ལས་དང་པོ་པས་མི་དགེ་བ་བཅུ་བསྡམས་ཏེ། ལུས་ངག་སེམས་གསུམ་སྐྱོན་མེད་པའི་གང་ཞིག་སྤྱོད་པ་བྱེད་པའི་མིའི་མཆོག་དེའི་སྡིག་པ་ཐམས་ཅད་རྣམ་པར་དག་ནས། སྒྲུབ་པ་པོ་བདག་ཉིད་བདེ་གཤེགས་ཀྱི་ས་རྣམས་ནི་ས་བཅུ་གསུམ་ཡིན་ལ། དེ་རིམ་གྱིས་བགྲོད་དེ་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱང་འགྲུབ་པར་འགྱུར་ཏེ། དེ་ཡང་ས་བཅུ་གསུམ་དུ་བཤད་པ་ནི་གདུལ་བྱ་བྲོད་པ་བསྐྱེད་པ་ལ་དགོངས་ནས་བསྟན་པ་ཡིན་གྱི། དངོས་སུ་བགྲོད་པར་བྱ་བའི་ས་རང་བཅུ་གཅིག་ལས་མེད་གསུང་ངོ༌། ། ཡང་གང་ཟག་ཁ་ཅིག་བརྩོན་འགྲུས་དམན་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་མ་གྱུར་ན་ཡང༌། དེ་མ་ཐོབ་ཀྱི་བར་དུ་སྐྱེ་ཞིང་སྐྱེ་བ་ཐམས་ཅད་དུ་བདེ་གཤེགས་ཀྱི་རིགས་སུ་གྱུར་པ་ནི། དཔེར་ན་སྤྲུལ་བཞིན་དུ་ཐ་མལ་གྱི་ལུས་འདི་ཡོངས་སུ་བཏང་ནས། གཙང་མའི་གནས་ལ་སོགས་པར་དེ་བཞིན་གཤེགས་པ་ལྟ་བུ།
བྱང་ཆུབ་སེམས་དཔའ་ལྟ་བུ། བྱང་ཆུབ་ཏུ་སེམས་བསྐྱེད་པ་དང༌། རིགས་ལ་གནས་པར་སྐྱེ་བར་འགྱུར་རོ། ། དེ་མ་ཐོབ་པའི་བར་དུ་མིའི་འཇིག་རྟེན་དུ་སྐྱེས་ནས་ཆོས་སྤྱོད་པ་དང་ལྡན་པའི་རྒྱལ་པོར་སྐྱེ་བར་འགྱུར་རོ། ། དོན་བཞི་པ་གཏོར་མའི་ཆོ་ག་བསྟན་པ་ནི། སྤྱིར་འཁོར་ལོ་བདེ་མཆོག་གི་སྒྲུབ་པ་པོའི་བྱ་བ་གཉིས་ལས། སངས་རྒྱས་ལ་མཆོད་པ་ཚོགས་ཀྱི་འཁོར་ལོས་མཆོད་པ་བསྟན་ནས། དམ་ཚིག་ཅན་ལ་གཏོར་མ་སྦྱིན་པ་སྟོན་པ་ལ་དྲུག་ལས། དང་པོ་གཏོར་མ་སྦྱིན་པའི་ཆོ་ག་བསྟན་པ་ནི། དེ་ལྟར་རྟག་ཏུ་སངས་རྒྱས་ལ་ཚོགས་ཀྱི་མཆོད་པ་བྱས་ནས་སྒྲུབ་པ་པོ་དད་པས་ནི་འཇིག་རྟེན་པ་ལ་གཏོར་མ་སྦྱིན་ནོ། །
དེ་ཡང་ཇི་ལྟར་སྦྱིན་ཞེ་ན། ཇི་ལྟ་བ་བཞིན་རྒྱུད་དུ་བཤད་པའི་བྱིན་གྱིས་བརླབ་པ་ལ་སོགས་པའི་ཆོ་གའི་སྦྱོར་བས་ཅི་འདོད་པའི་གཏོར་མ་སོ་སོའི་སྔགས་ཀྱིས་སྦྱིན་པར་བྱའོ། ། གཉིས་པ་དུས་ནི་ཟླ་བ་མར་གྱི་ངོའི་ཚེས་བཅུ་དང༌། ཡར་གྱི་ངོའི་ཚེས་བཅུ་ལ་འབད་པའི་སྒོ་ནས་གཏོར་མས་མཆོད་པར་བྱའོ། ། གསུམ་པ་གཏོར་མ་དབུལ་བའི་ཡུལ་ནི། རྡོ་རྗེ་ལྷ་མོ་སྟེ་དཔའ་མོ་དང་དཔའ་བོ་ལ་སོགས་པ་རྣམས་ལ། རྫས་ནི་མྱོས་བྱེད་དེ་ཆང་དང་ཤ་ལ་སོགས་པས་མཆོད་པར་བྱའོ། ། དེ་སྒྲུབ་པ་པོ་སུས་མཆོད་ཅེ་ན། སྐྱེ་བོ་དད་པ་སྟེ་སྒྲུབ་པ་པོ་དད་པ་དང་ལྡན་པ་རྣམས་ཀྱིས་མཆོད་པར་བྱའོ། ། བཞི་པ་དགོས་པའམ་ཕན་ཡོན་བསྟན་པ་ནི་གཏོར་མ་སྦྱིན་པས་ཧེ་རུ་ཀ་དཔལ་ལ་སོགས་པ་འཇིག་རྟེན་ལས་འདས་པ་དང༌།
འཇིག་རྟེན་པའི་མགྲོན་རྣམས་མངོན་པར་དགའ་ཞིང་མགུ་བའི་སེམས་མཆོག་ཏུ་གྱུར་པས་དེ་རྣམས་ཀྱིས་ལག་པའི་མཐིལ་ན་གནས་པའི་དཔལ་དང༌། དངོས་གྲུབ་མཆོག་ལ་སོགས་པ་སྒྲུབ་པ་པོ་ལ་སྟེར་བར་བྱེད་དོ། ། དེ་ཡང་དུས་གང་ལ་ཆ་ལུགས་ཇི་ལྟ་བུས་གཏོར་མ་སྦྱིན་ཞེ་ན། ལྔ་པ་ཉིན་མཚན་གྱི་དུས་ནི་མཚན་མོ་སྟེ་མཚན་ཕྱེད་ཀྱི་དུས་སུ་སྒྲུབ་པ་པོ་བརྟུལ་ཞུགས་ཅན་གྱིས་གཏོར་མ་སྦྱིན་ནོ། ། དྲུག་པ་ཆ་ལུགས་ནི་རྣལ་འབྱོར་མ་རྣམས་མཉེས་པར་འགྱུར་བས་ན། སྐྲ་གྲོལ་ཞིང་གཅེར་བུར་གྱུར་པས་སྦྱིན་ནོ། ། དེ་ལྟར་དཔལ་ཧེ་རུ་ཀའི་བདག་ཉིད་ཀྱི་ང་རྒྱལ་གྱིས་གཏོར་མ་སྦྱིན་པར་ཤེས་པར་བྱ་སྟེ། གཏོར་མ་སྦྱིན་པའི་སྦྱོར་བ་དེས་འཇིག་རྟེན་དང་འཇིག་རྟེན་ལས་འདས་པའི་མ་མོ་རྣམས་མཉེས་པར་འགྱུར་རོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི་ཕོ་ཉ་མོ་མ་དང་སྲིང་མོ་ལ་སོགས་པའི་ཡོན་ཏན་དང་ལྡན་པ་ལ་སྤྱོད་པའི་སྤྱོད་པ་དང༌།
སྤྱོད་པའི་དུས་སུ་རུས་པའི་རྒྱན་དྲུག་འདོགས་པའི་བརྟུལ་ཞུགས་དང༌། སངས་རྒྱས་ལ་ཚོགས་ཀྱི་མཆོད་པ་དང༌། དམ་ཚིག་ཅན་ལ་གཏོར་མ་སྦྱིན་པའི་ཆོ་གའི་ལེའུ་སྟེ་ཉི་ཤུ་རྩ་བདུན་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་བདུན་པའི་རྣམ་པར་བཤད་པའོ།། །། ལེའུ་ཉི་ཤུ་རྩ་བརྒྱད་པས་ནི་གོང་དུ་བསྟན་པའི་སྤྲོས་བཅས་ཀྱི་སྤྱོད་པ་བྱེད་པའི་རྟེན་གྱི་གང་ཟག་གི་བྱ་བ་དང༌། བྱ་བ་མ་ཡིན་པའི་བྱེ་བྲག་སྟོན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་དྲུག་ལས།
དང་པོ་བདག་དང་གཞན་གཉིས་ཀ་མཆོད་པའི་བྱེ་བྲག་བསྟན་པ་ནི། དེ་ནས་ཞེས་པ་ལ་སོགས་པ་སྨོས་ཏེ། དེ་ནས་ནི་སྤྲོས་བཅས་ཀྱི་སྤྱོད་པ་བཤད་པའི་རྗེས་ལའོ། ། མཆོད་པ་སྟེ་སྤྱོད་པ་བྱེད་པའི་དུས་སུ་ཚེས་བཅུ་གཉིས་ལ་སོགས་པ་ལ་རྫས་བཟའ་བ་དང༌། བཏུང་བ་ལ་སོགས་པས་མཆོད་པ་རྣམ་པར་དག་པའི་བདག་ཉིད་བྱས་ན། མཆོད་པའི་དགོས་པ་ནི་འབྲས་བུ་མྱ་ངན་ལས་འདས་པར་ངེས་པར་འགྱུར་བའི་དཔའ་བོ་འབྱུང་ཞེས་པའོ། ། ཡང་ན་མཆོད་པ་རྣམ་པར་དག་པའི་བདག་ཉིད་ནི། དངོས་པོ་ཐམས་ཅད་སོ་སོ་མ་ཡིན་པ་ཉིད་ཀྱིས་གཉིས་སུ་མེད་པའི་བདེ་བ་ཆེན་པོ་རང་བཞིན་གྱིས་འོད་གསལ་བ་སྟེ། དེ་ཉིད་ནི་སངས་རྒྱས་རྣམས་ཀྱི་ཆོས་ཀྱི་སྐུའོ། ། མྱ་ངན་ལས་འདས་ངེས་གྲོལ་དཔའ། །
ཞེས་བྱ་བ་ནི། སྲིད་པ་དང་ཞི་བ་དག་ལ་མི་གནས་པའི་ཕྱིར་ཏེ་ལོངས་སྤྱོད་རྫོགས་པའི་སྐུའོ། ། དེ་ཡང་ས་བཅུ་ལ་བཞུགས་པའི་བྱང་ཆུབ་སེམས་དཔའ་རྣམས་ཀྱི་རྗེས་སུ་སྤྱོད་པ་སྟེ། བསོད་ནམས་དང་ཡེ་ཤེས་ཀྱི་ཚོགས་མ་ལུས་པ་ལས་བྱུང་བའི་ཕྱིར་རོ། ། སངས་རྒྱས་ཀྱི་ཚོགས་འཕྲོས་ནས་སེམས་ཅན་གྱི་དོན་བྱེད་པའི་མཚན་ཉིད་ནི་སྤྲུལ་པའི་སྐུ་ཞེས་བྱ་བ་སྟེ། དེའི་ངོ་བོ་ཉིད་ཀྱི་བདག་ཉིད་མཆོད་པར་བྱ་བ་ནི་རང་གི་ལྷའི་སྦྱོར་བས་ཇི་ལྟར་འབྱོར་པས་མཆོད་དོ། ། མཆོད་པ་དེ་ཡང་ཡུལ་གང་ལ་མཆོད་ཅེ་ན། མཆོད་པའི་ཡུལ་དང་པོར་རང་ལ་མཆོད་པ་ནི། དེ་བཞིན་བདག་ཉིད་ནི་སྒྲུབ་པ་པོ་བདག་ཉིད་ཧེ་རུ་ཀ་ལ་སོགས་པའི་ལྷ་ཐམས་ཅད་དང་ཐ་མི་དད་པར་བྱས་ཏེ། ཁ་ཟས་ལ་སོགས་པས་མཆོད་པ་དང༌།
མཆོད་པའི་ཡུལ་གཉིས་པ་གཞན་མཆོད་པའི་དབང་དུ་བྱས་ནས་རིགས་ལྔའི་སངས་རྒྱས་ཀུན་དང༌། སོགས་ཀྱིས་བསྡུ་བ་ལྷ་མོ་ལ་སོགས་པ་དང༌། སྲས་བྱང་ཆུབ་སེམས་དཔའ་དང༌། རང་སངས་རྒྱས་དང༌། ཉན་ཐོས་ལ་སོགས་པ་དང༌། ཡུལ་གསུམ་པ་དམ་ཚིག་ཅན་གྱི་སྐྱེ་བོའི་དཔའ་བོ་ཀུན་དང༌། རྣལ་འབྱོར་མ་དང༌། གཞན་ཡང་བརྟེན་པ་གཞལ་ཡས་ཁང་དང༌། གཡོ་བ་བརྟེན་པ་ལྷ་དང་བཅས་པ་ཐམས་ཅད་མཆོད་དོ། ། དེ་ཡང་རྣལ་འབྱོར་མ་རྣམས་ཇི་ལྟར་མཆོད་ཅེ་ན།
ལེགས་གནས་ཟླ་བ་འདུས་པ་ཞེས་བྱ་སྟེ། དེ་ཡང་ལེགས་གནས་ཏེ་ཕྱག་རྒྱ་དང་ལྷན་ཅིག་ཏུའོ། ། ཟླ་བ་འདུས་པ་ནི་ཐབས་ཤེས་རབ་སྙོམས་པར་ཞུགས་པའི་བདེ་བས་མཆོད་པར་བྱ་སྟེ། དེ་ཅིའི་ཕྱིར་ཞེ་ན། གང་གི་ཕྱིར་དེ་རྣམས་མ་གཏོགས་པར་དངོས་གྲུབ་ཀྱི་ཕུན་སུམ་ཚོགས་པར་མི་འགྱུར་བའི་ཕྱིར་རོ། ། དམ་ཚིག་ཅན་གྱི་སྐྱེ་བོ་རྣམས་ལ་ཆོས་ཀྱི་སྦྱིན་པ་རྒྱུད་འདིའི་ཆེ་བ་དང༌། ཚོགས་ཀྱི་འཁོར་ལོས་ཀྱང་ཚིམ་པར་བྱའོ། ། ཡང་ཡུལ་བཞི་པ་ནི་འཇིག་རྟེན་པའི་འབྲེལ་པ་རང་གི་སྤུན་དང་སྡུག་པ་སྟེ། བུ་ལ་སོགས་པ་དེ་དག་ལ་བཟའ་བ་ལ་སོགས་པས་མཆོད་པར་བྱའོ། ། ཡང་ན་སྤུན་ནི་རང་དང་ལྷན་ཅིག་ཏུ་ཆོས་མཉན་པ་དང་བསམ་པ་དག་པ་དང་སྦྱོར་བ་གཅིག་ཏུ་བྱས་པ་སྟེ།
དེ་དག་ལ་ཡང་མཆོད་དོ། ། འོ་ན་འཇིག་རྟེན་པའི་འབྲེལ་པ་ལ་ཇི་ལྟར་བྱ་ཞེ་ན། དེ་ཡང་སྤུན་དང་བུ་ལ་སོགས་པ་ལ་ལྷན་ཅིག་ཏུ་བརྩེ་གདུང་གི་དབང་གིས་བྱང་ཆུབ་ཏུ་སེམས་བསྐྱེད་དེ། བདེ་བ་ནི་ཐུན་མོང་དུ་བཟའ་བ་ལ་སོགས་པའི་བདེ་བ་ལ་ལྷན་ཅིག་སྤྱད་པ་དང༌། སྡུག་བསྔལ་ཀུན་འབྱུང་བ་ཡང་དེ་དག་དང་ལྷན་ཅིག་ཏུ་སྤྱད་པར་བྱ་བ་ཡིན་ནོ། ། དེ་ལྟར་བྱ་བའི་ཆ་བསྟན་ནས་འོ་ན་དེ་དག་ལ་གང་མི་བྱ་ཞེ་ན། བྱ་བ་མ་ཡིན་པའི་ཆ་བསྟན་པ་ནི་ཨོཾ་ལ་སོགས་པའི་སྔགས་དང༌། འབར་བའི་ཕྱག་རྒྱ་འཆིང་བ་ལ་སོགས་པའི་ཕྱག་རྒྱ་དང༌། དཀྱིལ་འཁོར་དང༌། ཚོགས་ཀྱི་འཁོར་ལོ་བསྟན་པ་དང༌།
རྡོ་རྗེའི་གླུ་ལ་སོགས་པ་དང༌། ཡེ་ཤེས་ཏེ་རྫོགས་པའི་རིམ་པ་བཞི་ལ་སོགས་པ་རྣམས་འཇིག་རྟེན་པའི་འབྲེལ་པ་དེར་ནི་སྟེ་དེ་དག་ལ་བསྟན་པར་མི་བྱའོ། ། དེ་ཅིའི་ཕྱིར་ཞེ་ན། འཇིག་རྟེན་པའི་འབྲེལ་པ་དེ་དག་ཉེ་སྙེམས་པས། བླ་མ་ལ་མ་དད་པ་ཐམས་ཅད་བསྐྱེད་ཅིང་སྨོད་པ་དང༌། བླ་མ་དང་སེམས་ཅན་ཐམས་ཅད་སུན་འབྱིན་པར་བྱེད་དེ། རྒྱུ་དེས་ན་དེ་དག་ཀྱང་དམྱལ་བར་འགྲོ་བར་འགྱུར་ཞིང༌། དེའི་ཕྱིར་འདུས་པའི་སེམས་ཅན་གཞན་ཡང་བྱང་ཆུབ་ཀྱི་སེམས་དྲི་མ་ཅན་དུ་འགྱུར་རོ། ། འོན་ཀྱང་དེ་དག་ཡོངས་སུ་གཟུང་བའི་ཕྱིར་ཟས་ལ་སོགས་པ་ལ་ལྷན་ཅིག་ཏུ་སྤྱད་པར་བྱའོ། ། གཉིས་པ་དམ་ཚིག་གི་བྱེ་བྲག་བཟའ་བའི་དམ་ཚིག་བདུད་རྩི་ལྔ་ལ་ལོངས་སྤྱོད་པ་བསྟན་པ་ནི།
དག་བྱེད་ཟས་ཏེ་སྔར་ལེའུ་ཉི་ཤུ་རྩ་བདུན་པར་བཤད་པའི་གཙང་སྦྲ་གཉིས་པ་བྱིན་གྱིས་བརླབ་པའི་བདུད་རྩི་ལྔ་ཡིན་ལ། དེ་ལ་ལོངས་སྤྱོད་པ་ནི་རྟག་ཏུ་བཟའ་བའི་དམ་ཚིག་ལ་སྤྱད་པར་བྱས་པར་འགྱུར་རོ། ། ཡང་དག་བྱེད་ཀྱི་རྫས་བདུད་རྩི་ལྔ་པོ་འདི་རིགས་ལྔའི་ངོ་བོ་ཡིན་པས་འདི་དག་བསྟེན་པ། དེ་བསྲུང་བའི་དམ་ཚིག་ལ་གནས་པར་ཡང་འགྱུར་བ་ཡིན་གསུང་ངོ༌། ། གཞན་ཡང་སྔགས་ཏེ་རྒྱུད་འདིའི་རྩ་བའི་སྔགས་ལ་སོགས་པ་དམ་ཚིག་མ་ཐོབ་ཅིང༌། སེམས་ཅན་སྣོད་ཡོངས་སུ་མ་སྨིན་པ་སུ་ལ་ཡང་སྦྱིན་པར་མི་བྱ་ཞིང༌། དབང་བསྐུར་ཞིང་དམ་ཚིག་དང་ལྡན་པ་རྣམས་ལ་སྦྱིན་པར་བྱའོ། ། མན་ངག་ནི་དབང་བཞི་པའི་དེ་ཁོ་ན་ཉིད་ལ་སོགས་པ་ཡིན་ལ། དེ་རྣམ་པར་ཉམས་པར་མི་བྱ་ནི་དབང་མ་རྫོགས་པ་ལ་མི་བསྟན་པའོ། ། དམ་ཚིག་ལ་གནས་པ་དབང་རྫོགས་པ་ཐོབ་པ་རྣམས་ལ་ཇི་ལྟར་རིགས་པས།
བཞི་པའི་དེ་ཁོ་ན་ཉིད་ཀྱི་མན་ངག་རྣམས་སྦྱིན་པར་བྱའོ། ། གསུམ་པ་ཕོ་ཉའི་བྱེ་བྲག་བསྟན་པ་ནི་ཕོ་ཉ་སྟེ་རང་གིས་དབང་བསྐུར་ཞིང་དམ་ཚིག་ལ་སོགས་པ་བསླབས་པའི་ཕྱག་རྒྱ་མོ་ཌོམྦི་ནཱི་ལ་སོགས་པ་ཡིན་ལ། དེ་མ་གཏོགས་པ་ཐ་མལ་པའི་བུད་མེད་གཞན་དག་དབང་ལ་སོགས་པ་མ་ཐོབ་པ་ལ་འདོད་པ་ནི། ཐ་མལ་པའི་ཆགས་པ་ཡིན་ལ་རྨོངས་པ་ནི་དེ་ལ་ཆགས་པས་འགྲོ་ཞིང་བགྲོད་པས་བསྟེན་པར་མི་བྱེད་དོ། ། དེ་ཅིའི་ཕྱིར་ཞེ་ན། ཕོ་ཉ་བསྟེན་པའི་འཐད་པ་ནི་རང་གི་རྒྱུད་ཇི་ལྟ་བ་བཞིན་དུ་སྦྱངས་པའི་ཕོ་ཉ་མོ་དེས་རྟག་ཏུ་ཐར་པའི་འབྲས་བུ་སྟེར་བའི་ཕྱིར་དེ་ལྟ་བུ་འབད་པ་སྟེ། རྩོལ་བ་དྲག་པོས་ཀྱང་ལོངས་སྤྱོད་ཅིང་བསྟེན་པར་བྱའོ། ། དེ་ཡང་ཇི་ལྟར་ཞེ་ན། སྐྱེ་གནས་དམན་པ་གདོལ་བའི་བུ་མོ་ལྟ་བུ་ལ་ཆགས་པའི་སྒོ་ནས་བསྙེན་བཀུར་བ་དང་བསྟེན་པར་མི་གནང་ལ། བྲམ་ཟེ་མོ་ལ་སོགས་པ་རིགས་བཟང་བ་ལ་ཡང་ཆགས་པའི་སྒོ་ནས་བསྙེན་བཀུར་ཉིད་བྱ་བ་མ་ཡིན་ཏེ།
དེས་ནི་དོན་གྱིས་སྔར་གདོལ་པ་མོ་ལྟ་བུ་མཚན་ཉིད་དང་ལྡན་པ་བསྟེན་ན་དེ་ཉིད་ལ་བསྙེན་བཀུར་བྱའི། བྲམ་ཟེ་མོ་ལ་སོགས་པ་རིགས་བཟང་པོ་ཕྱིས་མི་གཟུང་བ་ཡིན་གསུང་ངོ༌། ། བསྟེན་པར་བྱ་བའི་ཕོ་ཉ་མོའི་མཚན་ཉིད་དང་ཡོན་ཏན་གྱི་བྱེ་བྲག་བསྟན་པ་ནི། མ་དང་ཞེས་པ་ལ་སོགས་པ་སྟེ་འདི་དག་གི་མཚན་ཉིད་སྔར་བཤད་ཟིན་ཏོ། ། ཕོ་ཉ་བསྟེན་པའི་སྒྲུབ་པ་པོ་རང་ཇི་ལྟ་བུ་ཞིག་གིས་བསྟེན་ཅེ་ན། རྟེན་གྱི་གང་ཟག་ལས་དང་པོ་པའི་དུས་སུ་བྲམ་ཟེའི་རིགས་ལ་སོགས་པའི་ཕོ་ཉ་མོ་གཅིག་གཅིག་ལ་ཡང་སྔ་མའི་ཡོན་ཏན་ལྔ་ཆར་དང་ལྡན་པ་བསྟེན་པའི་ཚེ། ལྷའི་ང་རྒྱལ་དང་ལྡན་པས་བསྟེན་པར་སྟོན་པ་ནི། འཁོར་ལོ་ནི་སྔོན་དུ་དཀྱིལ་འཁོར་གྱི་འཁོར་ལོ་བསྐྱེད་པའི་རིམ་པ་བསྒོམ་པ་སྔོན་དུ་སོང་བས། དེ་བཞིན་གྲུབ་པ་ནི་ལྷའི་ང་རྒྱལ་ལ་གནས་པས་བྱའི། གཞན་དུ་སྟེ་སྔོན་དུ་ལྷར་མ་བསྐྱེད་པས་བསྟེན་པར་བྱ་བ་མ་ཡིན་ནོ། །
ཡང་བཤད་པ་གཉིས་པ་ནི་སྤྲོས་མེད་ཀྱི་སྤྱོད་པ་བྱེད་པའི་དུས་སུ་སྔར་གྱི་ཕྱག་རྒྱ་མ་ལྔ་ཀ་དངོས་སུ་རང་བསྟེན་པ་དེ་ཡང་འཇིག་རྟེན་པའི་མདུན་དུ་བསྟེན་ན་ནུས་པ་ཐོབ་པ་གཅིག་གིས་བསྟེན་པར་བསྟན་པ་ནི། འཁོར་ལོས་དེ་བཞིན་གྲུབ་པ་སྟེ་གཞན་གྱི་མི་མོས་པ་བཟློག་པ་ལ་སོགས་པ་ནུས་པ་ཐོབ་པ་གཅིག་གིས་བསྟེན་པར་བྱའི། གཞན་དུ་སྟེ་ནུས་པ་མ་ཐོབ་ཅིང་ཐིག་ལེ་འཛིན་པར་མི་ནུས་པས་ནི་བསྟེན་པར་བྱ་བ་མ་ཡིན་ནོ། ། བཤད་པ་གསུམ་པ་ནི་འདི་ལ་བརྟེན་ནས་རྫོགས་པའི་རིམ་པ་འཁོར་ལོ་བསྐོར་བའི་མན་ངག་འཛིན་པ་ཡིན་ཏེ། དེ་ཡང་འཁོར་ལོས་དེ་བཞིན་དུ་གྲུབ་པའི་འཁོར་ལོ་བསྐོར་བའི་མན་ངག་གིས་ཐིག་ལེ་འཛིན་པ་ཡིན་ལ་གཞན་དུ་སྟེ། འཁོར་ལོ་བསྐོར་བའི་མན་ངག་མེད་པ་རྣམས་ཀྱིས་ནི་ཕོ་ཉ་དངོས་སུ་བསྟེན་པ་མ་ཡིན་ནོ། ། ལས་དང་པོ་པ་ནུས་པ་མ་ཐོབ་པའམ། འཁོར་ལོ་བསྐོར་བའི་མན་ངག་མེད་པས་དངོས་སུ་ཕོ་ཉ་བསྟེན་ན་སྐྱོན་ཅི་ཡོད་སྙམ་ན། དཀའ་ཐུབ་ངེས་པར་ཟད་པར་འགྱུར་ནི་རང་གི་དཀའ་ཐུབ་དང་སྡོམ་པ་ངེས་པར་ཟད་པར་འགྱུར་ཞིང་ཏིང་ངེ་འཛིན་ཉམས་པའི་རྒྱུར་འགྱུར་རོ། ། དེ་སྐད་དུ་ཡང༌།
དཀའ་ཐུབ་བདག་ཉིད་ཆེན་པོ་ཡིས། ། གང་ཞིག་རྟག་ཏུ་མཆོད་བྱེད་པ། ། བཤུང་ཞིང་དམན་པའི་སེམས་ཀྱིས་ནི། ། དཀའ་ཐུབ་ངེས་པར་ཟད་པར་འགྱུར། ། ཞེས་གསུངས་སོ། ། ནུས་པ་ཐོབ་པས་སྤྱོད་པའི་དུས་སུ་ཕོ་ཉ་བསྟེན་པ་ལ་ཕན་ཡོན་ཅི་ཡོད་ཅེ་ན། དེའི་ཕན་ཡོན་ནི་མཆོག་སྟེ་ལྷན་ཅིག་སྐྱེས་པ། དབུས་ཞིང་ལས་སྐྱེས་པ། ཐ་མ་ནི་སྔགས་སྐྱེས་མ་སྟེ། དེ་ཐམས་ཅད་ལྷན་ཅིག་འགུགས་ཏེ་གང་ཡང་གནས་ལ་སོགས་པར་སྔོན་གྲུབ་པ་རྣམས་ཀྱི་བྱིན་གྱིས་རློབ་པའི་གོ་འཕང་མཛད་པར་འགྱུར་རོ། །
དེ་ཡང་ཇི་ལྟར་བྱས་པས་ཤེ་ན། དེ་ལྟར་ཏེ་སྔགས་སྐྱེས་ལས་ཞིང་སྐྱེས་སུ་ཞེན་པ་བྱས་པ་ལ་སོགས་པས་ལྷན་ཅིག་སྐྱེས་མ་བསྐུལ་བས། མཐར་ཆོས་སྐུའི་རྟོགས་པ་འབྱུང་བ་ཡིན་ལ། དེ་ཡང་རྫས་ནི་ཞེས་པ་ནུས་པ་ཐོབ་པས་དངོས་སུ་སྔགས་སྐྱེས་བསྟེན་པས་དེས་རིམ་གྱིས་ཕོ་ཉ་གཉིས་པོ་བསྐུལ་བར་གསུངས་པ་དེ་རྣམ་པར་ངེས་པ་ཡིན་ནོ། ། བཞི་པ་སྤྱོད་པའི་དུས་སུ་སྤྱོད་ལམ་ཇི་ལྟར་བྱ་བའི་བྱེ་བྲག་བསྟན་པ་ནི། བྱ་བ་ཅི་བྱེད་ཐམས་ཅད་གཡོན་གྱི་ཀུན་ཏུ་སྤྱོད་པས་བྱའོ། ། ཞེས་བསྟན་པའི་ཕྱིར་འཇིག་རྟེན་ཞེས་པ་ལ་སོགས་པ་སྨོས་ཏེ། འཁོར་ལོ་བདེ་མཆོག་གི་སྒྲུབ་པ་པོ་དེས་འཇིག་རྟེན་ན་རྒྱུ་བའི་ཚེ། གང་དུ་འགྲོ་བ་ལ་སོགས་པ་བྱེད་ཀྱང་ཆོས་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་ཉིད་ལས་བྱུང་བར་མཚོན་པ་དང༌། འཇིག་རྟེན་པ་ལས་གོ་བཟློག་པའི་དོན་དུ་རྟག་ཏུ་གཡོན་ནས་བསྐྱོད་ཅིང་རྐང་པ་གཡོན་པ་སྔོན་ལ་འདོར་བ་དང༌།
ལག་པ་གཡོན་པ་སྔོན་ལ་སྐྱོད་པར་བྱེད་པ་དང༌། མཆོད་པ་བྱེད་པའི་ཚེ་ཡང་ལག་པ་གཡོན་པས་བྱེད་པ་དང༌། གོས་ལ་སོགས་པ་གྱོན་པ་ན་ཡང་ལུས་ཀྱི་གཡོན་ངོས་འཁྲི་བ་དང༌། ཟས་ལ་སྤྱོད་པའི་ཚེ་ཡང་ལག་པ་གཡོན་པས་ནི་ཚིམ་པར་བཟའ་བ་ཡིན་ཏེ། དེ་སྐད་དུ་ཡང༌། ཕྱག་རྒྱ་ཆེན་པོས་མཆོད་མེད་པར། ། གང་ཞིག་དེ་བཞིན་གཤེགས་པས་མཆོད། ། དེ་ཡི་ངལ་བ་དོན་མེད་དོ། ། འབྲས་བུ་ཐོབ་པར་མི་འགྱུར་རོ། ། ཞེས་གསུངས་སོ། །
དེ་ལྟ་བུའི་ལྷ་བསྒོམ་པ་དང༌། ཕོ་ཉ་བསྟེན་པ་དང༌། གཡོན་གྱི་ཀུན་སྤྱོད་ལ་སོགས་པ་བྱས་པས་བརྟུལ་ཞུགས་མ་ཉམས་ལ། བརྟུལ་ཞུགས་རྫོགས་ནི་དུས་ཀྱི་ངེས་པ་དང༌། སྦྱངས་པའི་ཡོན་ཏན་བཅུ་གཉིས་ལ་སོགས་པས་བསྐལ་པ་དུ་མས་བརྒྱ་ལམ་ན་འཚང་རྒྱ་བར་འགྱུར་བ་དེ་དག་ཐམས་ཅད་བརྟུལ་ཞུགས་སྔར་བཤད་པ་དེས་ཟིལ་གྱིས་གནོན་ཅིང་སྤོང་བ་སྟེ། བརྟུལ་ཞུགས་འདིས་ཚེ་འདི་ཉིད་ལ་འཚང་རྒྱ་བར་འགྱུར་བའི་ཕྱིར་རོ། ། དེ་ལྟར་བྱེད་པའི་སྒྲུབ་པ་པོ་དེ་འཁོར་ལོ་བདེ་མཆོག་གི་དམ་ཚིག་ལ་བརྩོན་པར་བྱེད་པ་ཡིན་ལ། གཞན་ཡང་སྤྱོད་པ་བྱེད་པའི་རྣལ་འབྱོར་པ་དེ་ལ་ཐ་མལ་པའི་རིགས་གཙོ་བོ་མིན་ཏེ། དམ་ཚིག་གི་རིགས་གཙོ་བོ་ཡིན་པས་དམ་ཚིག་ཅན་གྱི་རིགས་ཏེ། དེ་ལ་རིགས་སུ་བྱེད་པས་དམ་ཚིག་ཅན་གྱི་རིགས་ལ་སྤྱོད་པའི་སྒྲུབ་པ་པོ་དེས་རང་གི་ཐ་མལ་པའི་རིགས།
རྒྱལ་རིགས་ལ་སོགས་པ་ལ་རྒྱལ་རིགས་ཀྱི་ང་རྒྱལ་དུ་མི་བྱེད་པར་རིགས་བཟང་ངན་མེད་པར་ཐམས་ཅད་དང་ལྷན་ཅིག་ཏུ་ཟས་ལ་ལོངས་སྤྱད་པར་བྱེད་དོ། ། སྒྲུབ་པ་པོ་ནུས་པ་ཐོབ་པས་སྤྲོས་མེད་ཀྱི་སྤྱོད་པ་བྱེད་པའི་དུས་སུ་རིགས་ལྔ་ནི་རྒྱལ་རིགས། བྲམ་ཟེའི་རིགས། རྗེའུའི་རིགས། དམངས་རིགས། མཐར་སྐྱེས་སམ་གདོལ་པ་མོ་སྟེ་ཕོ་ཉའི་རིགས་ལྔ་ལ་ཀུན་སྤྱོད་པའི་ཚེ། རིགས་ནི་རྣམ་པ་བཞི་རུ་བསྒྲགས་ནི། མཐར་སྐྱེས་མ་གདོལ་པ་མོ་དང༌། དམངས་རིགས་གཅིག་ཏུ་བྱས་པས་རིགས་བཞིའོ། ། རིགས་གཅིག་ནི་དང་པོ་རྒྱལ་རིགས་དང༌།
བྲམ་ཟེའི་རིགས་གཅིག་ཏུ་བྱས་ཏེ་རིགས་གསུམ་དུ་བྱ། དེ་གསུམ་རང་ཡང་རྡོ་རྗེ་སེམས་དཔའི་རིགས་སུ་བྱས་པའི་རིགས་བརྒྱའི་མཐར་ཐུག་པ་ཡང་སེམས་ཀྱི་རིགས་སུ་གཅིག་པས། རིགས་གཅིག་སྟེ་དེ་ལ་ཀུན་ཏུ་སྤྱོད་པའི་རྣལ་འབྱོར་པ་དེས་དངོས་གྲུབ་འགྲུབ་པའི་དོན་དུ་དེ་དག་དང་སྙོམས་པར་ཞུགས་ཏེ། བདེ་བ་སྐྱེད་པས་རབ་ཏུ་མཆོད་དོ། ། དེ་སྐད་དུ་ཡང༌། དེ་དག་དཀྱིལ་འཁོར་དག་ཏུ་མཉམ། ། རྣམ་པར་མི་རྟོག་ཀུན་སྤྱོད་བྱ། ། འདུ་འཛི་ཡོངས་སུ་འཛིན་མེད་ཅིང༌། ། དོགས་པ་མེད་པར་གང་རྙེད་པའི། ། འདོད་པའི་ཡོན་ཏན་རྣམ་པ་ལྔ། །
སྐྱོན་མེད་པར་ནི་བསྟེན་པར་བྱ། ། ཞེས་གསུངས་སོ། ། ལྔ་པ་སྦྱིན་སྲེག་གི་བྱ་བ་བསྟན་པ་ནི་སྤྱིར་སྦྱིན་སྲེག་གསུམ་ལས། འདིར་དང་པོ་ཕྱིའི་སྦྱིན་སྲེག་སྟོན་པ་ལ་ཡང་བཞི་ལས་དྲག་པོའི་སྦྱིན་སྲེག་སྟོན་ཏེ། དེ་ཡང་འོག་ནས་དཀྱིལ་འཁོར་གྲུ་གསུམ་བྱས་ནས་ནི། ཞེས་པ་དྲག་པོའི་ཐབ་དཀྱིལ་འཁོར་གྲུ་གསུམ་པ་རྒྱར་སོར་ཉི་ཤུ་པ་ལ་སོགས་པ་བྱ་བ་དང༌། བསྲེག་རྫས་ལ་སོགས་པ་ཐམས་ཅད་སློབ་དཔོན་ཀཾ་པ་ལས་བཤད་པ་ལྟར་བྱས་ལ། མེ་ཐབ་ཏུ་མེའི་ནང་དུ་མེ་ལྷ་ཆོ་ག་ཇི་ལྟ་བའམ། སྐད་ཅིག་མས་བསྐྱེད་པ་ལ་མཆོད་པ་སྔོན་དུ་འགྲོ་བས་བསྲེག་རྫས་དབུལ་བའི་ཚེ། ཡི་གེ་བདུན་པའི་སྔགས་ལ་མཱ་ར་ཡ་ཕཊ་བཏགས་ཏེ་བ་ལང་གི་ཤ་ལ་སོགས་པ་དང༌།
ཁྱིམ་བྱ་ལ་སོགས་པ་བྱ་སྣ་ཚོགས་པའི་ཤས་དྲག་པོའི་སྦྱིན་སྲེག་བྱས་ན་སངས་རྒྱས་རྣམས་ཀྱང་ངེས་པར་འཇིགས་ཞེས་པ་ནི། ལ་འདོར་བའི་ཚིག་སྨོས་པར་ཟད་དོ། ། གཉིས་པ་ནི་ནང་གི་སྦྱིན་སྲེག་ཁ་ཟས་སམ་ཚོགས་ལ་ལོངས་སྤྱོད་པའི་ཚུལ་བསྟན་པ་ནི། ཕྱིའི་སྦྱིན་སྲེག་བཤད་པ་དེ་བཞིན་དུ་ནང་གི་སྦྱིན་སྲེག་གི་རྫས་དཔའ་བོ་དང་རྣལ་འབྱོར་མ་རྣམས་ཀྱི་ཟས་ཏེ་སྔར་བཤད་པའི་བ་ལང་གི་ཤ་ལ་སོགས་པའོ། ། དེ་དག་བྱིན་གྱིས་བརླབ་པ་ནི་སྔགས་ཨོཾ་ཨཱཿཧཱུྃ་ལ་སོགས་པ་དང༌། མཐེབ་སྲིན་སྦྱར་བའི་ཕྱག་རྒྱ་དང་ལྡན་པས་སྨན་ནི་རྫས་དེ་དག་བདུད་རྩིར་བྱིན་གྱིས་བརླབས་ལ། མེ་ལྷའི་དོད་ནི་བདག་དཔལ་ཧེ་རུ་ཀ་ཕྱག་བཅུ་གཉིས་པ་ཡབ་ཡུམ་དུ་བསམས་ལ། རང་གི་སྙིང་གར་ཟླ་བའི་སྟེང་དུ་དཀྱིལ་འཁོར་གྱི་ལྷ་སྤྲུལ་ནས་ཟས་ལ་ཉེ་བར་ལོངས་སྤྱོད་པ་འདི་ཕ་རོལ་ཏུ་ཕྱིན་པའི་བསྟན་བཅོས་ཀུན་ལས་སྤངས་ནི། དེ་དག་དུ་མ་གྲགས་ཤིང་མེད་དོ། ། དེ་སྐད་དུ་ཡང༌།
ཉོན་མོངས་ཐམས་ཅད་ཞི་བ་དང༌། ། ཏིང་ངེ་འཛིན་ནི་རྒྱས་པའི་ཕྱིར། ། སྲིད་གསུམ་སྙིང་པོའི་ཐབ་ཁུང་དུ། ། ལས་རྣམས་ཐམས་ཅད་རབ་བསྒྲུབ་བྱ། ། ཞེས་གསུངས་སོ། ། རྣལ་འབྱོར་རྟག་ཏུ་བསྲུང་བར་བྱ། ། ཞེས་པ་ནི་རྒྱུན་དུ་བྱ་བའི་རྣལ་འབྱོར་བཞི་སྟེ། མཉམ་པར་གཞག་པའི་རྣལ་འབྱོར་ལ་སོགས་པ་རྟག་ཏུ་བསྲུང་བར་བྱའོ། ། དེ་ལ་གནས་ན་ཞི་བ་ལ་སོགས་པའི་ལས་ཐམས་ཅད་འགྲུབ་པས་ན་ཞི་བ་ལ་སོགས་པའི་ལས་ཐམས་ཅད་ལ། ནང་གི་སྦྱིན་སྲེག་དང་ལྡན་པ་ལ་བར་ཆད་མི་འཇུག་པས་ན།
བགེགས་མེད་པར་ཇི་ལྟ་བ་བཞིན་འགྲུབ་པར་འགྱུར་བ་ཡིན་གྱི། འདིར་ནི་གཞན་དུ་འགྲུབ་པ་ཁོ་ན་ལས་མི་འགྲུབ་པར་གཏོགས་པ་མ་ཡིན་ནོ། ། དོན་གྲུབ་པ་ཕོ་ཉ་བསྟེན་པའི་ཕན་ཡོན་དཔེ་དོན་གྱིས་ལྷན་ཅིག་སྐྱེས་པའི་ཡེ་ཤེས་མངོན་དུ་འགྱུར་བར་བསྟན་པ་ནི། འདི་ནི་ཞེས་པ་ལ་སོགས་པ་སྨོས་ཏེ་འདིས་སྦྱིན་སྲེག་གསུམ་འབྲེལ་པ་ཅན་གྱི་དབང་དུ་བྱས་ན་བླ་ན་མེད་པའི་སྦྱིན་སྲེག་བསྟན་པ་ཡིན་ལ། དེ་ཡང་ལེའུ་དང་པོའི་མཆོད་བཞི་དཔའ་བོ་ཆེན་པོ་ནི། ཞེས་པས་ཕྱག་རྒྱ་བཞིའི་རྫོགས་པའི་རིམ་པ་སྟོན་པ་ལས། འདིར་ལས་ཀྱི་ཕྱག་རྒྱ་དང༌། ཡེ་ཤེས་ཀྱི་ཕྱག་རྒྱ་བསྒོམ་པ་ཡང་བསྟན་པ་ཡིན་གསུང་ངོ༌། ། དེ་ཡང་འདི་ནི་ཕོ་ཉ་མོ་མཆོག་བཟང་པོ་ནི་རང་གིས་དབང་བསྐུར་ཞིང་དམ་ཚིག་ལ་བསླབ་པའོ། ། སྒྲུབ་པ་པོས་དེ་བསྟེན་པ་ལ་བརྩོན་ཞིང་དེ་དང་ལྷན་ཅིག་ལྡན་པར་བྱ་བ་ཡིན་ནོ། །
དེ་ཇི་ལྟར་བསྟེན་ཞེ་ན། ཕོ་ཉ་དང་ཆགས་པ་སྟེ་དཔེའི་ཡེ་ཤེས་ཀྱི་བདེ་བ་ལ་དགའ་བའི་ལོངས་སྤྱོད་རྫོགས་པར་བྱའོ། ། དེ་ཉིད་གང་ཞེ་ན། རྣལ་འབྱོར་རྫས་ཀྱི་རྣམ་འབྱེད་ཉིད་ནི། དགའ་བ་གསུམ་གྱི་དབྱེ་བ་སྔོན་དུ་སོང་བས་ལྷན་ཅིག་སྐྱེས་པའི་ཡེ་ཤེས་རྟོགས་པར་བྱའོ། ། དེ་ཡང་གང་ལ་བརྟེན་ཞེ་ན། བླ་མའི་གདམས་ངག་ལ་བརྟེན་ནས་དོན་གྱི་བཞི་པའི་རྟོགས་པ་སྐྱེ་བས་ན། དེ་རྟོགས་པར་འདོད་པ་ལ་དགའ་ཞིང་དོན་གྱི་བཞི་པ་གོམས་པ་ལས་མཐར་ཐུག་ཆོས་སྐུ་རྟོགས་ལ། དེ་ལས་གཟུགས་ཀྱི་སྐུ་དུ་མས་གདུལ་བྱ་ཅི་དང་ཅི་འདོད་པ་ལ། དེ་དང་དེའི་རྣམ་པར་སྣང་བ་བྱུང་བས།
དེ་ནི་སྦྱིན་བདག་མཆོག་ཏུ་གསུངས་ཞེས་བྱ་སྟེ། དེས་ནི་ཕོ་ཉ་བསྟེན་པའི་དགོས་པའམ་ཕན་ཡོན་བསྟན་པ་ཡིན་ལ། དེ་ལྟར་བསྟན་པ་འདི་ཐམས་ཅད་ཀྱིས་ཀྱང་ལམ་གྱི་གསང་བ་བསྒྲུབ་པའི་ཡན་ལག་བསྟན་པ་ཡིན་པར་ཤེས་པར་བྱའོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི་ཕྱི་དང༌། ནང་དང༌། བླ་ན་མེད་པའི་སྦྱིན་སྲེག་དང༌། རིགས་ལྡན་མ་མཆོད་པའི་ཆོ་གའི་ལེའུ་སྟེ། ཉི་ཤུ་རྩ་བརྒྱད་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས།
ལེའུ་ཉི་ཤུ་རྩ་བརྒྱད་པའི་རྣམ་པར་བཤད་པའོ།། །། ལེའུ་ཉི་ཤུ་རྩ་དགུ་པས་ནི་སྔར་བསྟན་པའི་ཚུལ་གྱིས་ཕོ་ཉ་མོ་བསྟེན་པ་ལ་ལྷན་ཅིག་སྐྱེས་པའི་ཡེ་ཤེས་སྐྱེ་བས་དེའི་གྲོགས་སམ། ཡན་ལག་གམ་རྐྱེན་ཕོ་ཉ་མོའི་མཚན་ཉིད་བསྟན་ཏོ། ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གཉིས་ལས། དང་པོར་བཤད་པར་དམ་བཅའ་བའི་སྒོ་ནས་ཕོ་ཉའི་མཚན་ཉིད་མདོར་བསྟན་པ་ནི། དེ་ནས་ཞེས་པ་ལ་སོགས་པའི་ཚིགས་སུ་བཅད་པ་གཅིག་སྨོས་ཏེ། དེ་ནས་ནི་སྔར་བཤད་པའི་ཕོ་ཉ་མོའི་མཚན་ཉིད་བསྟེན་པའི་ཚུལ་ལས། གཞན་ཡང་སྔར་བཤད་པ་ལས་ཚུལ་གཞན་གྱིས་བསྟན་པ་ནི།
ཕོ་ཉའི་མཚན་ཉིད་སྔར་གྱི་ལེའུ་རྣམས་སུ་མ་གསུངས་ལ། ཕྱིས་ཀྱི་ལེའུ་རྣམས་སུ་ཡང་མི་འབྱུང་ལ་གོང་གི་ཐུན་མོང་དང་ཐུན་མོང་མ་ཡིན་པའི་མཚན་ཉིད་དམ་རྟགས་ལས་ལེའུ་འདིར། གཞན་ཡང་བ་ལང་ཅན་གསང་རྩ་ཁྱད་པར་ཅན་དང་ལྡན་པའི་ཁྱད་པར་གྱི་མཚན་ཉིད་ཤེས་པར་བྱའོ། ། དེ་ལྟ་བུའི་མཚན་ཉིད་འདིར་བསྟན་པའི་དགོས་པ་ནི་དབང་དང་དམ་ཚིག་ལ་གནས་པའི་མཁའ་འགྲོ་མ་རིགས་ཀྱི་རྟགས་དང༌། ལུས་ཀྱི་བརྡ་དང༌། ངག་གི་བརྡ་ལ་སོགས་པ་གང་གིས་ཡང་དག་པར་ཤེས་པར་འགྱུར་བ་དེ་བཤད་དོ། ། གཉིས་པ་བཤད་པ་དངོས་ལ་ལྔ་ལས། དང་པོ་ཕོ་ཉའི་མཚན་ཉིད་བསྟན་པ་ནི། ངོ་ཤེས་པ་ནི་རྣལ་འབྱོར་མ་དེ་རྣམས་ཀྱིས་སྒྲུབ་པ་པོ་མཐོང་བ་ན། འདི་ལྟར་བརྩེ་ཞིང་ཡིད་དུ་འོང་བ་མིང་པོ་དང༌།
ཕ་དང༌། བདག་པོ་སྟེ་ཁྱོ་ཉིད་དུ་སྐད་ཅིག་གིས་མཐོང་བར་འགྱུར་རོ། ། ཕོ་ཉ་མོའི་མཚན་ཉིད་དངོས་ནི། ལྕེ་སྦོམ་པ་ཞེས་པ་ལ་སོགས་པས་སྟོན་ཏེ། དེ་ཡང་མཚན་ཉིད་འདི་ནི་པཎྜི་ཏ་ནཱ་རོ་ཏ་པའི་དགོངས་པའི་སྤྱིར་གླང་པོ་ཅན། རི་དྭགས་ཅན། པདྨ་ཅན། དུང་ཅན་མ། སྣ་ཚོགས་ཅན་མ་དང་ལྔ་ལས་འདིར་གླང་པོ་ཅན་མ་ཞེས་བྱ་བ་ནི་རྣལ་འབྱོར་མའི་མཚན་ཉིད་དུ་བཞེད་ལ། ཕོ་ཉ་མོ་དེ་དང་རྗེས་སུ་མཐུན་པའི་སྦྱོར་བ་ཡང༌།
ཁབ་ལྟ་བུའི་སྦྱོར་བས་བསྟེན་པར་བྱས་ན་དགའ་བའམ་བདེ་བ་ཁྱད་པར་ཅན་སྐྱེས་བ་ཡིན་ལ། དེའི་སྦྱོར་ལུགས་ཇི་ལྟར་བྱ་བ་ནི་འདོད་པའི་བསྟན་བཅོས་ལས་བཤད་པ་དང་འདྲ་གསུང་ངོ༌། ། སློབ་དཔོན་ཀཾ་པ་ལས་ནི་ཕྱག་རྒྱ་ལྔ་ཀ་ལ་ཡང་བཤད་དེ། ཕྱག་རྒྱ་དེ་དག་དང༌། དགྱེས་པ་རྡོ་རྗེ་ལས་འབྱུང་བའི་བྱེ་བྲག་དང་བསྟུན་པར་བྱའོ། ། དེ་ཡང་ལྕེ་སྦོམ་ཞེས་པ་རྣལ་འབྱོར་མ་དེ་ལ་ལྕེ་སྦོམ་པ་དང༌། བཞིན་འཕེལ་ཆེ་བ་ལ་སོགས་པའི་མཚན་ཉིད་དང་ལྡན་པ་སྟེ། དེ་སྐད་དུ་ཡང༌། བཞིན་འཕེལ་ཆེ་ཞིང་བུ་རྒྱས་མ། ། བཞིན་ཡང་ཐུང་ཞིང་སྐྲ་ཡང་ཐུང༌། །
གླང་ཆེན་དྲི་བྲོ་མྱོས་པ་སྟེ། ། མདོར་བསྡུས་ནས་ནི་རབ་ཏུ་གྲགས། ། ཞེས་གསུངས་སོ། ། གཞན་ཡང་མིག་དམར་སེར་སྤུ་རྩུབ་ཅིང་སྤུ་དམར་སེར་དུ་ཡོད་པ་ཡིན་ལ། ཕོ་ཉ་མོ་འདི་ལ་བརྟེན་ནས་དཔེའི་ཡེ་ཤེས་སྐྱེ་བས་ན་འདི་ནི་དངོས་གྲུབ་གསུམ་པོ་ཀུན་གྱི་ཐུན་མོང་གི་རྒྱུར་འགྲོ་བ་ཡིན་ནོ། ། ཕོ་ཉ་མོ་དེའི་མཚན་ཉིད་གཞན་ཡང་རང་གི་ལྷའི་བཟླས་པ་དང༌། ལྷ་བསྒོམས་པ་ལ་སོགས་པའི་བརྟུལ་ཞུགས་ལ་སོགས་པ་ལ་རྟག་ཏུ་དགའ་བ། སྒྲུབ་པ་པོ་ལ་རྟག་ཏུ་མོས་པ་དང༌། མི་འབྲལ་བའི་དྲན་པ་དང་ཡང་དག་པར་ལྡན་པ། ཕོ་ཉ་མོ་ལ་སོགས་ནི་སྔགས་སྐྱེས་སམ་ཞིང་སྐྱེས་མ་ལ་སོགས་པ་གནས་ཉི་ཤུ་རྩ་བཞི་ན་བཞུགས་པ་དང་བཅས་པ་སྟེ།
དེ་ཉིད་གང་ཞེ་ན། མཁའ་འགྲོ་མ་མཆོག་ནི་རབ་ཏུ་གཏུམ་མོ་ལ་སོགས་པ་ཉི་ཤུ་རྩ་བཞི་པོ་རྣམས་ཀྱིས་མཁའ་འགྲོ་མ་མ་ལུས་པ་རྣམས་བསྡུས་པའོ། ། དངོས་སུ་སྔགས་སྐྱེས་མ་བསྟེན་པ་དེ་ཡང་ཞིང་སྐྱེས་སུ་ཞེན་པ་བྱས་ན་དེ་རྣམས་ཀྱིས་སྒྲུབ་པ་པོ་ལ་ལོངས་སྤྱོད་དང་སྟེ་ཐུན་མོང་གི་དངོས་གྲུབ། གྲོལ་བ་སྟེ་མཆོག་གི་དངོས་གྲུབ་ཀྱི་འབྲས་བུ་སྟེར་བ་ཡིན་ནོ། ། གཉིས་པ་ཕོ་ཉ་དེ་བསྟེན་པའི་ཚུལ་ནི། ལས་དང་པོ་པ་དབང་པོ་དམན་པས་ཅི་ནས་ཀྱང་ལས་ཀྱི་ཕྱག་རྒྱ་ལ་བརྟེན་ནས་དཔེའི་ཡེ་ཤེས་མྱོང་བར་བྱས་ལ། དེ་ལ་བརྟེན་ནས་དོན་གྱི་ཡེ་ཤེས་རྟོགས་པར་བྱ་བ་ནི། འདོད་པའི་དོན་ཀུན་ཅེས་པ་ལ་སོགས་པ་སྟེ། སྒྲུབ་པ་པོའི་འདོད་པའི་དོན་དངོས་གྲུབ་གསུམ་པོ་ཀུན་མཐུན་པར་གྲུབ་པར་བྱེད་པའི་ཐབས་རྩ་བའི་སྔགས། ཨོཾ་ན་མོ་བྷ་ག་ཝ་ཏེ་ལ་སོགས་པ་རྟག་ཏུ་བཟླས་པའམ།
ཡང་ན་རྩ་བའི་སྔགས་ནི་ཡིད་སྐྱོབ་པས་ལྷན་ཅིག་སྐྱེས་པའི་ཡེ་ཤེས་ཡིན་ལ། རྟག་ཏུ་བཟླས་ནི་ཕོ་ཉ་ལ་བརྟེན་ནས་ཡང་དང་ཡང་དུ་སློབ་པའོ། ། དེས་ཐ་མལ་པའི་བདུད་ཀུན་ནམ། ཡང་ན་ལྷན་ཅིག་སྐྱེས་པའི་ཡེ་ཤེས་བསྒོམ་པ་ལ་གནས་ན་བདུད་དེ། དེས་བར་ཆད་ཞི་བར་བྱེད་པ་དང༌། གཞན་ཡང་རྒྱུ་བ་སེམས་ཅན་གྱི་འཇིག་རྟེན། མི་རྒྱུ་བ་ནི་སྣོད་ཀྱི་འཇིག་རྟེན་ཏེ། དེ་ལྟ་བུའི་འཇིག་རྟེན་གསུམ་དུ་རྣལ་འབྱོར་པ་རྩ་བའི་སྔགས་དངོས་སམ་ལྷན་ཅིག་སྐྱེས་པའི་ཡེ་ཤེས་དངོས་ལ་རོལ་པ་དེ་ལ་འབྲས་བུ་ཐམས་ཅད་སྟེར་བར་འགྱུར་རོ། ། འབྲས་བུ་དེ་རྒྱུ་གང་ལས་བྱུང་ན་ཐ་མལ་པའི་སྔགས་དངོས་དང༌། ལྷན་ཅིག་སྐྱེས་པའི་ཡེ་ཤེས་ཀྱི་གསང་སྔགས་འདི་ལས་འབྲས་བུ་ཐམས་ཅད་འབྱུང་བ་ཡིན་པས་སོ། །
དེའི་ཕྱིར་སྔགས་དང་ནི་ཨོཾ་ཨཱཿཧཱུྃ་ལ་སོགས་པའམ། ཡང་ན་ལས་ཀྱི་ཕྱག་རྒྱའམ། ཕྱིས་བླ་མ་ལོ་ཙཱ་བ་ལ་དྲིས་པས་དཔའ་བོ་ཡིན་ཞེས་ཀྱང་གསུང་ངོ༌། ། ཕྱག་རྒྱ་ནི་ཆོས་ཀྱི་ཕྱག་རྒྱའོ། ། སྒྲུབ་བྱེད་སྒྲུབ་པ་རབ་བརྩོན་ཏེ། ། དང་པོ་ལས་ཀྱི་ཕྱག་རྒྱ་ལ་དཔེའི་ཡེ་ཤེས་རྟོགས་པར་བྱས་ཏེ། དོན་གྱི་ཡེ་ཤེས་རྟོགས་པར་བྱེད་པ་ཡིན་གསུང༌། ཕྱིས་དྲིས་པས་གང་ཟག་དབང་པོ་རབ་ཀྱིས་ཆོས་ཀྱི་ཕྱག་རྒྱ་ལ་ཡིད་གཞན་དུ་མ་ཡེངས་པ་དང་ཤིན་ཏུ་བརྩོན་པས་གོམས་པར་བྱེད་པ་དེ་སྒྲུབ་བྱེད་སྒྲུབ་ལ་རབ་བརྩོན་དང་བྱ་བ་ཡིན་གསུང་ངོ༌། ། གང་ཟག་ལས་དང་པོ་པ་དབང་པོ་ཐ་མས་ལས་ཀྱི་ཕྱག་རྒྱ་ལས་མ་མཚོན་ན། དཔེའི་ལྷན་ཅིག་སྐྱེས་པའི་ཡེ་ཤེས་དེ་རྟོགས་པར་མི་ནུས་པས་ན་གང་ཟག་དབང་པོ་ཐ་མས་ལས་ཀྱི་ཕྱག་རྒྱ་བསྟེན་པ་དང་བྲལ་བས།
གསང་སྔགས་ཏེ་སྒྲུབ་པ་པོའི་ཡིད་སྐྱོབ་པས་ན་ལྷན་ཅིག་སྐྱེས་པའི་ཡེ་ཤེས་ཡིན་ལ། ལུས་ཅན་ནི་སྒྲུབ་པ་པོ་དབང་པོ་དམན་པ་རྣམས་ལ་བྱིན་གྱིས་མི་རློབ་སྟེ། ལས་ཀྱི་ཕྱག་རྒྱ་ལ་མ་བརྟེན་པར་དཔེའི་ཡེ་ཤེས་རྟོགས་པའི་ཐབས་མེད་པའི་ཕྱིར་རོ། ། གསུམ་པ་ནུས་པ་ཐོབ་པའི་གང་ཟག་གིས་ཕྱོགས་ལས་རྣམ་པར་རྒྱལ་བའི་སྤྱོད་པ་ལ་སོགས་པ་བྱེད་པའི་དུས་སུ་མ་གསང་བར་བསྟེན་པར་བསྟན་པ་ནི། ཇི་ལྟར་དྲོ་བའི་བྱ་བ་དག་ནི་ཏིང་ངེ་འཛིན་གྱི་ནུས་པ་གཞན་མི་མོས་པ་ཐམས་ཅད་བཟློག་ནུས་པ་ཡིན་ལ། དེ་དང་པོར་མངོན་པར་འབད་པ་དྲག་པོས་རྟོགས་པར་བྱས་ནི་དེ་སྔོན་དུ་ཐོབ་པར་བྱས་ལ། དེ་ནས་ཏིང་ངེ་འཛིན་གྱི་དྲོད་དང་ནུས་པ་ཐོབ་པ་དེས་སྨྱོན་པའི་བརྟུལ་ཞུགས་ལ་སོགས་པའི་དུས་སུ་འཇིག་རྟེན་པའི་མངོན་སུམ་དུ་ཕོ་ཉ་བསྟེན་པར་བྱའོ། ། དེ་སྐད་དུ་ཡང༌། དང་པོ་ཤེས་རབ་དྲོ་བ་སྟེ། ། གཉིས་པ་དུ་བ་ལྡན་གྱུར་པ། །
གསུམ་པ་ལ་ནི་འོད་འཁྲུགས་འབྱུང༌། ། བཞི་པ་མར་མེ་འབར་བ་སྟེ། ། ལྔ་པ་རྟག་ཏུ་སྣང་བ་ནི། ། སྤྲིན་མེད་པ་ཡིན་ནམ་མཁའ་བཞིན། ། དོན་འདི་ཉིད་གསལ་བར་གསུངས་པ་ནི། ། སྣང་བ་ཅུང་ཟད་གསལ་བ་ནི། ། དྲོ་བར་གྱུར་པ་ཞེས་བྱའོ། ། གང་གི་ཚེ་ཕྱི་རོལ་གྱི་དོན་གསལ་ནས། ཡེ་ཤེས་ཀྱི་སྣང་བ་མཆེད་པར་རྣམ་པར་ཤེས་པའི་གནས་སྐབས་སུ་རྟོགས་པའི་ཚོགས་ལས་གྲོལ་བས། རྒྱུན་མི་འཆད་པར་འོད་གསལ་བ་དེ་ནི་བཟོད་པ་ཞེས་བྱའོ། །
འདི་ཉིད་དུ་སངས་རྒྱས་ཀྱི་ཆོས་རྣམས་མཆོག་ཏུ་གྱུར་པ་ནི་ཆོས་ཀྱི་མཆོག་ཅེས་བྱའོ། ། ཞེས་སློབ་དཔོན་ཀཾ་པ་ལས་བཤད་དོ། ། བཞི་པ་ནུས་པ་མ་ཐོབ་བར་ཕོ་ཉ་བསྟེན་ཅིང་འཇིག་རྟེན་པའི་སྔོན་དུ་སྤྱོད་པ་སྤྱད་པས་ན། འཇིག་རྟེན་པས་དཔྱས་པར་འགྱུར་བས་འཇིག་རྟེན་པ་དང་རྣལ་འབྱོར་པ་རང་ཉིད་ཁྱིའི་སྐྱེ་གནས་ལ་སོགས་པར་སྐྱེ་བར་བསྟན་པ་ནི། འདོད་པའི་དོན་དངོས་གྲུབ་གསུམ་པོ་ཀུན་སྒྲུབ་པར་བྱེད་པའི་རྣལ་འབྱོར་པ་ཆེན་པོ་ནུས་པ་མ་ཐོབ་པར་སྤྱོད་པ་བྱེད་པ། དེ་ལ་འཇིག་རྟེན་པ་རྣམས་མ་མོས་པ་སྐྱེས་ཏེ། གང་ཞིག་སྡང་ཞིང་སྨོད་པས་རྣལ་འབྱོར་པ་དང་སྨོད་པའི་འཇིག་རྟེན་པ་གཉིས་ཀ་ཡང་འདི་ནས་ཤི་འཕོས་ནས། ཁྱིའི་སྐྱེ་བ་བརྒྱར་བརྒྱུད་ནས་སྐྱེ་སྟེ། དེ་ནས་རིམ་གྱིས་སྨེ་ཤ་ཅན་ཏེ་ཤན་པའི་རིགས་སུ་སྐྱེ་བར་འགྱུར་རོ། ། དེ་ལྟ་བུའི་སྒྲུབ་པ་པོ་དེས་འབྲས་བུ་མི་འགྲུབ་པའི་དཔེ་བསྟན་པ་ནི།
ལས་དང་པོ་པས་གསང་སྟེ་མ་བསྟེན་པ་དང༌། ནུས་པ་མ་ཐོབ་པས་འཇིག་རྟེན་པའི་མདུན་དུ་བསྟེན་ན། དཔེར་ན་གང་ཟག་ལ་ལས་འབྲས་བུ་མར་འདོད་པས་བསྲུབ་པའི་འབད་པས་ཆུ་སྲུབ་པར་གྱུར་ཀྱང༌། འབྲས་བུ་མར་མི་འབྱུང་བར་སླར་རང་ཉིད་ལུས་ཉོན་མོངས་པར་ཟད་པ་ལྟར། དེ་བཞིན་དུ་ལས་དང་པོ་པས་ཕྱག་རྒྱ་གསང་སྟེ་བསྟེན་པ་དང་བྲལ་བའམ། ནུས་པ་མ་ཐོབ་པས་འཇིག་རྟེན་པའི་མངོན་དུ་ཕྱག་རྒྱ་བསྟེན་ན་འབད་པ་བྱས་ཀྱང་དངོས་གྲུབ་མི་འགྲུབ་ཅིང༌། དེ་ལྟ་བུའི་སྒྲུབ་པ་པོ་དེ་ནི་རྣལ་འབྱོར་མའི་རྟགས་དང༌། ཕྱག་རྒྱ་འཛིན་ཅིང་ཕོ་ཉ་མཆོད་པར་བྱེད་པ་ནི། འཇིག་རྟེན་པ་རྣམས་ཀྱིས་རྣལ་འབྱོར་པར་གོ་བས་ཟས་ལ་སོགས་པ་སྟེར་དུ་རེ་བའི་འཚོ་བའི་ཐབས་ཀྱི་རྒྱུ་ཁོ་ན་ཡིན་པའི་ཕྱིར་རོ། ། གཞན་ཡང་རྣལ་འབྱོར་གཞན་ཏེ་ལས་ཀྱི་ཕྱག་རྒྱ་ཙམ་ཁོ་ན་ལ་བརྟེན་པའི་སྒྲུབ་པ་པོ་དེ་ནི་བཟང་པོ་ཞེས་བོས་ནས།
གཞན་ཆོས་ཀྱི་མུ་ཏྲ་དང༌། དམ་ཚིག་དང༌། ཕྱག་རྒྱ་ཆེན་པོ་རྣམས་ཀྱང་དོན་མེད་པར་འགྱུར་བའི་ཕྱིར་རོ། ། ལྔ་པ་དཔལ་བདེ་མཆོག་འཁོར་ལོའི་རྣལ་འབྱོར་བཞི་ལ་གནས་པའི་རྣལ་འབྱོར་པ་ཆེན་པོ་དེའི་ཆེ་བ་བསྟན་པ་ནི། རྣལ་འབྱོར་ཆེ་མཆོག་སྟེ་རྒྱུད་འདིའི་རྣལ་འབྱོར་བཞི་བསྒོམ་པ་ལ་གནས་པ་དེའི་དཔའ་བོ་དེ་ནི་ཡུལ་ཕྱོགས་གང་ན་གནས་པར་གྱུར་པའི་ཡུལ་དེ་རིགས་ངན་ཀླ་ཀློའི་ཡུལ་ཡིན་ན་ཡང་ཡུལ་དེ་ན། འཁོར་ལོ་བདེ་མཆོག་གི་རྣལ་འབྱོར་པ་དེ་བཞུགས་པས་ན་བཀྲ་ཤིས་ཤིང་ཁྱད་པར་དུ་འཕགས་པའི་གནས་རྡོ་རྗེ་གདན་ལྟ་བུར་ཡོངས་སུ་བརྟགས་པ་ཡིན་ནོ། ། དེ་ཅིའི་ཕྱིར་ཞེ་ན། སྐལ་བ་དང་ལྡན་པའི་སེམས་ཅན་རྣམས་རྗེས་སུ་གཟུང་བའི་རྒྱུར། རྒྱུད་འདིའི་རྣལ་འབྱོར་བཞི་བསྒོམ་པའི་སྒྲུབ་པ་པོ་གང་ན་གནས་པ་དེ་རུ་དཔལ་འཁོར་ལོ་བདེ་མཆོག་ང་ནི་རྟག་པར་གནས་པའི་ཕྱིར་རོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས།
ལེའུ་འདིའི་བྱེ་བྲག་གི་མཚན་ནི་ཕོ་ཉ་མོ་གླང་པོ་ཅན་གྱི་ཁྱད་པར་གྱི་མཚན་ཉིད་དང༌། སྒྲུབ་པ་པོ་ནུས་པ་ཐོབ་པ་དང་མ་ཐོབ་པའི་གནས་སྐབས་ཀྱི་སྤྱོད་པའི་ཁྱད་པར་ཤེས་པར་བྱ་བའི་ཆོ་གའི་ལེའུ་སྟེ། ཉི་ཤུ་རྩ་དགུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་ཉི་ཤུ་རྩ་དགུ་པའི་རྣམ་པར་བཤད་པའོ།། །། ལེའུ་སུམ་ཅུ་པས་ནི་ལེའུ་ལྔ་པ་དང་བདུན་པ་ལ་སོགས་པར་བསྟན་པའི་རྩ་བའི་སྔགས་ལ་སོགས་པའི་དངོས་གྲུབ་ཐམས་ཅད་བར་ཆད་མེད་པར་མྱུར་དུ་འགྲུབ་པར་བྱ་བའི་དོན་དུ་གནོད་མཛེས་ཀྱི་སྔགས་བཏུ་བ་བསྟན་ཏེ། དེས་ན་སྔགས་འདི་དངོས་གྲུབ་ཀུན་གྱི་ཐུན་མོང་གི་གྲོགས་སུ་གྱུར་པ་ཡིན་པས་ན། སྔགས་བཏུ་བ་ཐམས་ཅད་ཀྱི་མཐར་སྔགས་འདི་བཏུ་བ་བསྟན་པ་ཡིན་ནོ། ། ལེའུ་འདི་ལ་ཡང་ལེའུའི་གཞུང་དང་མཚན་གཉིས་ལས། དང་པོ་གཞུང་སྟོན།
དེ་ལ་གཉིས་ལས། དང་པོར་བཤད་པར་དམ་བཅའ་བའི་སྒོ་ནས་སྔགས་ཀྱི་ཆེ་བ་བསྟན་པ་ནི། དེ་ནས་ཞེས་པ་ལ་སོགས་པ་སྨོས་ཏེ། དེ་ནས་ནི་ལེའུ་ཉི་ཤུ་རྩ་དགུ་པ་བཤད་པའི་རྗེས་ལའོ། ། གཞན་ཡང་ནི་སྔར་བཤད་པ་རྣམས་ལས་གཞན་ཡང་བཤད་པར་བྱའོ། ། གང་བཤད་ཅེ་ན། རྒྱུད་གཞན་དུ་རྙེད་པར་དཀའ་བའི་གནོད་མཛེས་ཀྱི་སྔགས་དགོད་པའོ། ། དེ་ཤེས་པ་ལ་དགོས་པ་ཅི་ཡོད་ཅེ་ན། གནོད་མཛེས་ཀྱི་སྒྲུབ་ཐབས་དང་སྔགས་ཀྱི་བཟླས་པ་སྒྲུབ་པ་པོ་གང་ཞིག་གིས་ཤེས་པ་ཙམ་གྱིས་ནི། བར་ཆད་མེད་པར་མྱུར་དུ་དངོས་གྲུབ་ཐམས་ཅད་འགྲུབ་པར་བྱེད་པའོ། །
བཤད་པ་དངོས་ལ་ལྔ་ལས། དང་པོ་སྔགས་བཏུ་བའི་སྔོན་དུ་འགྲོ་བའི་ཆོ་ག་བསྟན་པ་ནི། སྔགས་བཏུ་བའི་གནས་དེ་སའི་ཆ་ཐམས་ཅད་མཉམ་ཞིང་ཡིད་དུ་འོང་བར་བྱས་ལ། ཙནྡན་ལ་སོགས་པའི་དྲི་ཞིམ་པོས་བསྐུས་ཏེ། དྲི་བཟང་པོས་བསྐུས་པ་དང་ལྡན་པའི་ས་ལ་ནི་མེ་ཏོག་དྲི་ཞིམ་པོ་སྣ་ཚོགས་ཀྱི་སིལ་མ་གཅལ་དུ་བཀྲམ་ཞིང༌། གུ་གུལ་དང་ཨ་ག་རུ་ལ་སོགས་པའི་སྤོས་ཀྱི་དྲི་སྣ་ཚོགས་ཀྱིས་ཀྱང་ཉམས་དགའ་བར་བྱས་ལ། ཚོགས་ཀྱི་ཡོ་བྱད་ལ་སོགས་པ་ཐམས་ཅད་ཚུལ་ཇི་ལྟ་བ་བཞིན་བཤམས་ནས། བདག་གི་བྱ་བ་ཀུན་བྱས་ཤིང་ནི། བདག་ཉིད་སྐད་ཅིག་མའི་ལྷའི་རྣལ་འབྱོར་རམ་ཡང་ན་རང་ཉིད་སངས་རྒྱས་སུ་བསྐྱེད་པ་དང༌། དམ་ཚིག་ཅན་ལ་གཏོར་མ་སྦྱིན་པའི་བར་དུ་བྱས་ལ་ཇི་ལྟ་བ་བཞིན་ཚོགས་ཀྱི་འཁོར་ལོ་ལ་ལོངས་སྤྱད་དོ། །
ལྷག་མའི་གཏོར་མ་བཏང་ལ་ཡི་གེ་བརྒྱ་པ་གདོན། སྨོན་ལམ་གདབ། བཀྲ་ཤིས་ཀྱི་ཚིགས་སུ་བཅད་པ་བརྗོད་ལ་སློབ་དཔོན་གྱིས་ཚང་ངམ་སྔགས་ཀྱིས་བསྲུང་བ་བྱ་བའི་བར་དུ་བྱའོ། ། དེ་ནས་སྔགས་བཏུ་བའི་སྔོན་དུ་ཕྱོགས་བཅིང་བ་ནི་བྱས་ནས་སུ་ཞེས་ཞལ་བཞི་པའི་སྔགས་བརྗོད་པ་སྔོན་དུ་འགྲོ་བས་སྲུང་བའི་འཁོར་ལོ་བརྟན་པོར་བསྒོམ། གོ་ཆ་བརྟན་པར་བཅིངས་ཏེ། དེ་ནས་སྔགས་བཏུ་བའི་གཞི་དེ་ལ་བའི་རྣམ་ལྔ་དང༌། ཆང་བདུད་རྩི་དང་བཅས་པ་ཞལ་བཞི་པའི་སྔགས་བརྗོད་ཅིང་བྱུགས་པའི་མཐའ་མར་མེ་ཏོག་སིལ་མ་བཀྲམ། དེ་ནས་རྫ་རྔ་བཅིང་བྱ་སྟེ། ། ཞེས་པ་ནི་རྫ་རྔ་ཁ་བཞི་པ་བྱའོ། ། དེ་ཡང་ཇི་ལྟར་བྱ་ཞེ་ན།
ཁ་ཏྲི་ཀས་དང་པོ་ཕྱིའི་ཟླུམ་པོའི་རི་མོ་བྱས་ལ། དེའི་ནང་དུ་རྫ་རྔ་ཁ་བཞི་པ་བྲི། དེའི་ནང་དུ་རི་མོ་དགུ་བྱས་ནི་རེ་མིག་བཞི་བཅུ་རྩ་དགུ་བྲིས་ལ། དེའི་མཐར་རྫ་རྔའི་སྦྲེལ་ཐག་རི་མོ་བརྒྱད་བྲི། དེ་ཡང་གང་གིས་བྲི་ན་སྒྲུབ་པ་པོ་ཕྱག་བཅུ་གཉིས་པ་ཡབ་ཡུམ་གྱི་ང་རྒྱལ་ལ་སེམས་ཤིན་ཏུ་མཉམ་པར་བཞག་པས། རེ་མིག་བཞི་བཅུ་རྩ་དགུ་པོ་སོ་སོ་རུ་ཡི་གེའི་ཕྱི་མོ་དབྱངས་དང་གསལ་བྱེད་ཀྱི་ཡི་གེ་བཞི་བཅུ་རྩ་དགུ་པོ་རྣམས་དགོད་པར་བྱའོ། ། དེ་ནས་ཡི་གེ་དག་དང་ལྷ་ཐ་མི་དད་དུ་བསམས་ལ་མཆོད་པ་བདུན་འབུལ་ལོ། ། དེ་ལས་ལོགས་སུ་སྔགས་བཏུ་བའི་ཚེ་རེ་མིག་བཞི་བཅུ་རྩ་དགུ་པོ་དེར་གནས་ལ། དཔའ་བོ་སྟེ་གནོད་མཛེས་ཀྱི་སྔགས་བཏུ་བར་བྱའོ། ། ཞེས་སྦྱར་རོ། །
དེས་དགོས་པ་ཅི་ཞིག་སྒྲུབ་ཅེ་ན། སྔགས་འདིས་བར་ཆད་བསལ་བས་སྒྲུབ་པ་པོའི་འདོད་པའི་དོན་ཀུན་སྒྲུབ་པར་བྱེད་པའོ། ། དེ་ཡང་ཇི་ལྟར་བཏུ་ཞེ་ན། རིམ་བཞིན་འབྱུང་ནི་རེ་མིག་ལ་དབྱངས་ཡིག་གཡས་སྐོར་དུ་དགོད་པ་ཡིན་ལ། རིམ་པ་མིན་པ་ནི་གསལ་བྱེད་རྣམས་དབུས་ཀྱི་ཧ་ནས་གཡོན་སྐོར་དུ་དགོད་པའོ། ། དེ་ཉིད་གང་ཞེ་ན། དབྱངས་ཡིག་སྟེ་དབྱངས་ཡིག་བཅུ་དྲུག་ཡི་གེ་སྟེ་གསལ་བྱེད་སུམ་ཅུ་རྩ་གསུམ་པོ་རྣམས་སྒྲུབ་པ་པོས་ཐུབ་པ་སྟེ། ཐུབ་པ་བདུན་གྱི་མཚོན་པའི་ཀཱ་ལིའི་སྡེ་ཚན་ལྔར་རེའུ་མིག་ཏུ་བཀོད་པ་དེ་ལྟ་བུའི་གྲངས་སུ་གྱུར་པ་སྔར་བཀོད་པ་དེ་ལས། ཀཱ་ལི་ལས་ལུས་དང༌། ཨཱ་ལི་ལས་ཡན་ལག་གྲུབ་པའི་ཚུལ་གྱིས་ཞལ་བཞི་པའི་སྔགས་རྣམས་བཏུ་བར་བྱའོ། །
གཉིས་པ་སྔགས་བཏུ་བ་དངོས་ནི། དང་པོ་ཨོཾ་གྱི་གོ་ས་སྟོང་པར་བཞག་ལ། ཀ་ནས་བགྲངས་པའི་ཡི་གེ་རེའུ་མིག་སུམ་ཅུ་རྩ་གཉིས་པ་དབུས་ཀྱི་ཧའི་མདུན་གྱི་བླངས་ལ་ལོགས་སུ་བྲིའོ། ། དེ་ལ་དབྱངས་ཀྱི་ལྔ་པ་ཨུ་ཡིས་ཁྱད་པར་དུ་བྱས་པས་སུའོ། ། དེའི་སྟེང་དུ་བརྒྱའི་ཕྱེད་ལྔ་བཅུ། དེའི་ཕྱེད་ཉི་ཤུ་རྩ་ལྔ་པའི་མ་བླངས་ཏེ་སུའི་སྟེང་དུ་བཞག་པས་སུམ་དུ་འགྱུར་རོ། ། ཉི་ཤུ་རྩ་བཞི་པ་བྷ། ཨ་ནས་བགྲངས་པའི་རེའུ་མིག་སུམ་ཅུ་དྲུག་པ་ན་ཡོད་པའི་ན་བླང༌། དེ་ལ་དབྱངས་ཡིག་གསུམ་པ་ཨི་ཡིས་ཁྱད་པར་དབྱེ་བས་ནིའོ། ། ཡང་སུམ་ཅུ་གཉིས་པ་ས།
དེ་ལ་དབྱངས་ཡིག་ལྔ་པ་ཨུ་ཡིས་ཁྱད་པར་དུ་བྱས་པས་སུ། སྟེང་དུ་ཉི་ཤུ་རྩ་ལྔ་པ་མ་བཞག་པས་ཡང་སུཾ་དུ་འགྲོའོ། ། ཉི་ཤུ་བཞི་པ་བྷ། སུམ་ཅུ་གསུམ་པ་ཧ། དེའི་སྟེང་དུ་རེའུ་མིག་བཅོ་ལྔ་པ་ན་ཡོད་པའི་ཨཾ་བཞག་པས་ཧྃ། དེ་ལ་དབྱངས་ཡིག་ལྔ་པ་ཨུ་བཅུག་པས་ཧུཾ་སྟེ་འདི་རིང་པོར་མ་བཏུས་ཏེ་ཧུཾ་ཐུང་ངུ་ཡིན་ལ། ཧཱུྃ་གཅིག་གི་ཤུལ་སྟོང་པར་བཞག་ལ་འོག་ཏུ་གཞུག་པར་བྱའོ། ། སྔགས་དེའི་ཆེ་བ་མཛེས་པའི་ཆོ་ག་ཡིན་པར་འདོད་དོ། ། ཉི་ཤུ་རྩ་གཉིས་པ་ཕ། དེའི་ཚར་བཅུ་གཅིག་པ་ཊས་མཚན་པས་ཕཊའོ། །
དེ་ལྟ་བུ་དེ་ནི་རྐང་པ་བཞིའི་ཚིག་གིས་དང་པོ་ཡིན་པར་འདོད་ཅེས་བྱའོ། ། ཨ་ནས་བགྲངས་པའི་བཅུ་དགུ་པ་གའོ། ། དེ་ལ་ཉི་ཤུ་རྩ་བདུན་པ་མེའི་བུ་ར་དང་ལྡན་པས་གྲའོ། ། དེ་ལ་རེ་མིག་གསུམ་པའི་ཨི་བཞག་པས་གྲིའོ། ། ཡ་ནས་བགྲངས་པའི་བརྒྱད་པའི་ས་བོན་ཧ། དེ་ལ་ཨ་ནས་བགྲངས་པའི་སུམ་ཅུ་རྩ་དྲུག་པ་ན་དང་ལྡན་པས་ཧྣ། སླར་ཡང་ཡི་གེ་གྲིཧྣ། དེ་དག་ཉིད་བསྣན་པས་དེའི་ཆེ་བ་ནི་འདོད་པའི་དོན་ཀུན་སྒྲུབ་བྱེད་ཡིན་ནོ། ། དེ་ནས་རང་བྱུང་ཧ་བླངས་ནས་དེ་རེ་མིག་ལྔ་པའི་ཨུ་བཅུག་པས་ཧུ། དེའི་སྤྱི་བོར་ཏེ་སྟེང་དུ་ཟླ་ཚེས་དང་ཐིག་ལེ་སྦྱར་བས་ཧུྃ་ངོ༌། །
དེ་ནི་འདོད་པའི་དོན་ཀུན་སྒྲུབ་པ་ཞེས་བྱ་བའི་ཚིག་གཉིས་པ་ནི་རྐང་པ་གཉིས་པ་ཡིན་པར་བཤད་དོ། ། འདིར་ཕཊ་མ་བཏུས་ཀྱང་འོག་ཏུ་ཀུན་ལ་སྦྱར་བར་བཤད་པས་འདི་འབྲི་བའི་ཚེ་གོ་ས་སྟོང་པར་བཞག་གོ ། ཨ་ནས་བགྲངས་པའི་བཅུ་དགུ་པ་ག དེ་ལ་ཉི་ཤུ་རྩ་བདུན་པ་རས་ཕྱེ་བས་གྲ། དེ་ལ་དབྱངས་ཡིག་གསུམ་པ་ཨི་དང་ལྡན་པས་གྲི། སུམ་ཅུ་གསུམ་པ་ཧ། དེ་ལ་ཨ་ཐུང་ནས་བགྲངས་པའི་རེའུ་མིག་གཉིས་པའི་ཨཱ་རིང་པོ་སྦྱར་བས་ཧཱ། དེའི་ཞབས་སུ་ཉི་ཤུ་པ་ན་དང་ལྡན་པས་ཧྣཱའོ། ། དེའི་ཆེ་བ་ནི་མཛེས་པའི་མཆོག་ཡིན་པར་འདོད་དོ། ། ཉི་ཤུ་རྩ་གཅིག་པ་པ།
ཉི་ཤུ་རྩ་དྲུག་པ་ཡ། ལན་ཅིག་ནི་སྔར་གྱི་གྲིཧྣཱ་པ་ཡ། བཟླས་ནི་ཡང་བལྟབས་པ་ཡིན་ལ། དེ་སྒྲུབ་པ་པོ་ལྷའི་སྐུ་ལ་ཤིན་ཏུ་མཉམ་པར་བཞག་སྟེ་བཏུའོ། ། དེ་ནས་གོ་རིམ་བཟློག་པ་ནི། རེའུ་མིག་རྣམས་ལ་ཀཱ་ལི་དགོད་པའི་ཚེ། དབུས་ཀྱི་རེའུ་མིག་ནས་གཡོན་སྐོར་དུ་ཧ་ནས་མས་བཟློག་ཏུ་ནང་ནས་བཀོད་པས་ན་དབུས་ཀྱི་ཧ་དེ་ཉིད། རེའུ་མིག་ལས་ནི་དང་པོ་ཉིད་ནི་དབུས་ཀྱི་ཧ་ཉིད་དོ། ། དེ་ལ་དབྱངས་ཀྱི་བཞི་པའི་མཐའ་ཨུ་དང་ལྡན་པས་ཧུ། དེ་ལ་བཅོ་ལྔ་པ་མ་དང་བཅས་པ་ཧུྃ་ངོ༌། །
དེའི་ཆེ་བ་ནི་ཆོས་ཀྱི་དོན་ཏེ་ཐུན་མོང་གི་དངོས་གྲུབ། ཐར་པ་ནི་མཆོག་ཡིན་ལ། དེ་ནི་ཚིག་གསུམ་པའམ་རྐང་པ་གསུམ་པ་ཡིན་པར་བཤད་དོ། ། གཉིས་པ་ས་བོན་ཨཱ། ཨ་ནས་བགྲངས་པའི་སུམ་ཅུ་རྩ་དྲུག་པ་ན། ཉི་ཤུ་རྩ་དྲུག་པ་ཡ། སུམ་ཅུ་གསུམ་པ་ཧ། དེ་ལ་བཅུ་གསུམ་པ་ཨོ་དང་ལྡན་པས་ཧོའོ། ། དབུས་ཀྱི་ཧ་ནས་བགྲངས་པའི་བཅུ་པ་བྷ། དེ་ཡང་དབུས་ནས་གོ་རིམ་བཟློག་པས་སྒྲུབ་པ་པས་བླང་ངོ༌། །
ཨ་ནས་བགྲངས་པའི་བཅུ་དགུ་པ་ག ཉི་ཤུ་གསུམ་པ་བ། དེ་ལ་གཉིས་ལས་ཨཱ་དང་ལྡན་པས་བཱ།

དེའི་སྟེང་དུ་ཐིག་ལེ་བཞག་པས་བཱཾ་མོ། ། ཆུའི་ས་བོན་བ། བརྒྱད་པ་ཛ། དེ་ལ་མེའི་བུ་རས་འོག་ཏུ་ཁྱད་པར་དབྱེ་བས་བཛྲ་སྟེ། དེ་ནི་རྐང་པ་བཞི་པ་བཏུ་བའོ། ། དང་པོ་ཧཱུྃ་བཞི་པོ་བཏུ་བ་ནི་ཧཱུྃ་ནི་རྐང་པ་བཞི་པོ་ཐམས་ཅད་ཀྱི་མཐའ་རུ་སྦྱར་རོ། ། དེ་ལྟ་བུ་འདི་ནི་ཁྲོ་བོ་ཁམས་གསུམ་རྣམ་རྒྱལ་ཞེས་བྱ་བའི་སྔགས་རྐང་པ་བཞིས་རྣམ་པར་བརྒྱན་པའོ། ། ཨོཾ་ལ་སྔགས་བཏུ་བ་མེད་ཀྱང༌། སྔར་བཏུ་བའི་ཚེ་གོ་ས་སྟོང་པར་བཞག་པ་དེ། ཨོཾ་བཞི་བྲི་བ་ནི་ཨོཾ་ནི་ཀུན་ལ་གསལ་བྱེད་ཅེས་བྱའོ། ། ཧཱུྃ་དང་ཕཊ་ཀྱང་སྔར་གོ་ས་སྟོང་པར་བཞག་སྟེ།
ཕྱིས་ཀུན་གྱི་མཐར་སྦྱར་རོ། ། དེ་ལྟར་སྔགས་བྲི་བ་རྫོགས་པ་དང༌། དེ་ཡང་ལྷར་མོས་པ་བྱས་ཏེ་མཆོད་པ་བདུན་དབུལ། དེ་ནས་སློབ་མ་རྣམས་ཀྱིས་བླ་མའི་རྗེས་སུ་བཟླས་པ་ལན་གསུམ་བྱས་པ་ཙམ་གྱིས་རྗེས་སུ་གནང་བ་བྱིན་ལ། དེ་ནས་ཐམས་ཅད་ཀྱིས་དང་པོ་ཨཱ་ལི་ཀཱ་ལི་བརྗོད་ཅིང༌། ཨཱ་ལི་ཀཱ་ལི་ལ་ལག་པས་བྱུགས་ལ། དེ་ནས་ལག་པས་རང་གི་ལུས་ལ་བྱུགས་ཤིང་ཨཱ་ལི་ཀཱ་ལིའི་ཐམས་ཅད་རང་གི་ལུས་ལ་ཐིམ་པར་བསམ། དེ་ནས་ཞལ་བཞི་པའི་སྔགས་སོ་སོར་བརྗོད་ཅིང་བྲིས་པའི་སྔགས་ལ་ལག་པས་བྱུགས་ལ། བདག་ཉིད་ཀྱིས་ཞལ་བཞི་ལ་བྱུགས་པས་སོ་སོར་ཐིམ་པར་བསམ་མོ། ། དེ་ནས་སློབ་དཔོན་གྱིས་མེ་ཏོག་སློབ་མའི་མགོ་ལ་བཞག་སྟེ།
བཅོམ་ལྡན་འདི་ལ་སྩལ་ལགས་ཀྱིས། ། ལ་སོགས་པ་ལན་གསུམ་བརྗོད། སློབ་མས་ཀྱང་བཅོམ་ལྡན་བདག་ལ་སྩལ་ལགས་ཀྱིས། ། ལ་སོགས་པ་ལན་གསུམ་བརྗོད་དོ། ། དེ་ནས་གཏོར་མ་གཤེགས་སུ་གསོལ། གོ་ཆ་གསུམ་གྱིས་བསྲུངས་ཏེ་ཐམས་ཅད་ལྡན་པར་བྱའོ། ། གསུམ་པ་སྔགས་དེའི་ཆེ་བ་བསྟན་པ་ནི། རིག་པའི་རྒྱལ་པོ་འཁོར་ལོས་སྒྱུར་བ་གཙོ་བོའི་ཞལ་བཞི་པའི་སྔགས་བཏུ་བ་འདི་ནི་རྒྱུད་གཞན་དུ་སྔར་མ་བྱུང་ལ། ཕྱིས་ཀྱང་འབྱུང་བར་མི་འགྱུར་རོ། ། དེ་ཉིད་གང་ཞེ་ན།
དེ་ཉིད་བསྡུས་པ་ལ་སོགས་པའོ། ། བཞི་པ་སྲུང་བའི་འཁོར་ལོ་ཕན་ཡོན་དང་བཅས་པ་ནི་ཁྲོ་བོ་བཞི་སྟེ། སྲུང་བའི་འཁོར་ལོ་སྒོམ་པའི་དུས་སུ་ཞལ་བཞི་པའི་སྔགས་བརྗོད་པའོ། སྐུ་བརྒྱད་དང་ནི་བཅས་པ་རུ་ནི་འདིའི་སྒྲུབ་ཐབས་རྡོ་རྗེ་མཁའ་འགྲོ་དང༌། ངེས་བརྗོད་བླ་མ་གཉིས་ན་གསལ་ལ། སྐུ་བརྒྱད་ནི་ཡུམ་བཞི་པོ་སོ་སོར་བགྲངས་ནས་གསུངས་ཏེ། འདི་ནི་ཞལ་བཞི་པའི་སྔགས་བརྗོད་པའི་ཚེ་སྒོ་མཚམས་མ་བརྒྱད་དམ། གནོད་མཛེས་བརྒྱད་ཀྱི་སྐུ་སྤྲོས་ཏེ། བགེགས་ཐམས་ཅད་བསྐྲད་པར་བསམ་པའོ། ། དེ་དགོས་པ་གང་གི་དོན་དུ་ཞེ་ན།
མངོན་རྟོགས་ལ་འཇུག་པའི་ཚེ་དཀྱིལ་འཁོར་སྲུང་བའི་དོན་དུ་བརྒྱ་བྱིན་ལ་སོགས་པའི་གདུག་པའི་བགེགས་རྣམས་ཀུན་ལ་ཁྱད་པར་དུ་སྔགས་འདི་ནི་རྙེད་པ་ཙམ་གྱིས་ཀྱང་བརྟག་མི་དགོས་པར་བགེགས་ཐམས་ཅད་འཆིང་བར་འགྱུར་རོ། ། དེ་ལྟ་བུའི་སྲུང་བའི་འཁོར་ལོའི་སྦྱོར་བ་འདིར་བརྗོད་པ་ནི། རྒྱས་པར་རྡོ་རྗེ་མཁའ་འགྲོ་དང༌། མཁའ་འགྲོ་རྒྱ་མཚོ་ལ་སོགས་པའི་རྒྱུད་ལས་ཤེས་པར་བྱ་ལ། སྲུང་བའི་འཁོར་ལོའི་ཆོ་ག་དངོས་ནི། སློབ་དཔོན་ཀཾ་པ་ལས་འདིའི་ཐད་ཀར་ཤིན་ཏུ་རྒྱས་པར་བཤད་པས་ན་དེར་ཤེས་པར་བྱའོ། ། དེ་ལྟར་སྲུང་བའི་འཁོར་ལོ་བྱས་ཏེ་བར་ཆད་མེད་པས་དངོས་གྲུབ་ཀུན་གྱི་འབྲས་བུ་མྱུར་དུ་བསྐྱེད་ཅིང་འཐོབ་པར་འགྱུར་རོ། ། ལྔ་པ་བཏུས་པའི་སྔགས་དངོས་ནི་རྒྱུད་འདི་ཉིད་ལ་གསལ་བས་བཤད་དུ་མེད་དོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་འདིའི་བྱེ་བྲག་གི་མཚན་ནི་རྫ་རྔ་བཅིང་བའི་འཁོར་ལོ་ལས་སྔགས་བཏུ་བའི་ཆོ་གའི་ལེའུ་སྟེ།
སུམ་ཅུ་པ་ནི་གྲངས་ཀྱི་གནས་གཞན་ནོ། ། བདེ་མཆོག་ཉུང་ངུའི་ཊཱི་ཀ་མུ་ཏིག་ཕྲེང་བ་ལས། ལེའུ་སུམ་ཅུ་པའི་རྣམ་པར་བཤད་པའོ།། །། ལེའུ་སུམ་ཅུ་རྩ་གཅིག་པ། སུམ་ཅུ་རྩ་གཉིས་པ། སུམ་ཅུ་རྩ་གསུམ་པ་གསུམ་གྱིས་ནི། ལེའུ་དང་པོར་གསང་བསྒྲུབ་པ་བཤད་པའི་སྐབས་སུ། བར་མ་དབུགས་དབྱུང་མཆོག་དག་དང༌། ། ཞེས་པ་ལ་སོགས་པས་བཟའ་བའི་དམ་ཚིག་བསྟེན་པ་དང༌། ཡང༌།
སྦྲང་རྩི་མཚལ་དང་ག་པུར་བཅས། ། ཞེས་པ་ལ་སོགས་པས་བཟའ་བའི་དམ་ཚིག་བསྟེན་པར་བསྟན་པ་ནི་མདོར་བསྟན་པ་ཡིན་ལ། དེ་ལེའུ་སུམ་ཅུ་རྩ་གཅིག་པ་ལ་སོགས་པ་གསུམ་གྱིས་རྒྱས་པར་སྟོན་ཏེ། ལེའུ་འདི་ལ་ཡང་གཉིས་ལས། དང་པོ་ལེའུའི་གཞུང་སྟོན། དེ་ལ་གསུམ་ལས། དང་པོ་མཆོད་པའི་རྫས་བསྟན་པ་ལ་ནི། དེ་ནས་ཞེས་པ་ལ་སོགས་པ་སྨོས་ཏེ་དེ་ནས་ནི་ལེའུ་སུམ་ཅུ་པ་བཤད་པའི་རྗེས་ལའོ། ། ཤ་ཆེན་ཏེ་ཁ་ན་མ་ཐོ་བ་མེད་པའི་ཤ་ཆེན་གྱི་གཙོ་བོར་བྱས་པའི་ཤ་ལྔ་པོ་རང་གིས་བཟའ་བ་དང༌། སྦྱིན་སྲེག་དང་གཏོར་མར་བྱས་པའི་ནུས་པ་དག་གིས་ཀུན་ནི་རྡོ་རྗེ་སློབ་དཔོན་ལ་ཞེ་སྡང་ལ་སོགས་པའི་མི་མཐུན་པའི་ཕྱོགས་ཐམས་ཅད་འཇིག་པར་བྱེད་པ་དང༌།
བདུད་རྩི་ལྔ་གཙོ་ཆེ་བ་རང་གིས་བཟའ་བ་ལ་སོགས་པ་བྱས་པས། མཐུན་པའི་ཕྱོགས་རྣམས་འཕེལ་ཞིང་བརྟན་པར་བྱེད་པས་རྡོ་རྗེ་སྐྱེས་ཡིན་བཤད་ཅེས་བྱའོ། ། དེ་ཡང་ཇི་ལྟར་མི་མཐུན་པའི་ཕྱོགས་འཇིག་པར་བྱེད་པ་ཡིན་ཅེ་ན། འདི་ནི་ཏེ་ཤ་ཆེན་གཙོ་བོར་བྱས་ཏེ་སྟོན་པ་འདི་ནི་བླ་མ་ལ་ཞེ་སྡང་ལ་སོགས་པ་གདུག་པ་ཅན་ཐམས་ཅད་ཀྱི་སྡིག་པ་ཆེན་པོ་བྱེད་པ་བླ་ན་མེད་པའི་གནས་སུ་བསྒྲལ་བ་དང༌། བར་ཆད་ལ་སོགས་པ་འཇིག་པར་བྱེད་པ་ལ་མི་བཟད་པར་བཤད་དོ། ། ཤ་ཆེན་པོ་འབའ་ཞིག་ལས་ཡོན་ཏན་དེ་དག་འབྱུང་བར་མ་ཟད་དེ། དེ་བཞིན་དུ་ཁྱད་པར་གྱི་རྫས་དང༌། ཁྱི་དང༌། ཕག་དང༌། ཟངས་ཀྱི་གཙུག་ཕུད་ཅན་ཁྱིམ་བྱའི་ཤ་ལས་ཀྱང་དེ་བཞིན་དུ་འགྱུར་རོ། །
རྫས་དེ་དག་གིས་ཅི་ཞིག་བྱ་ཞེ་ན། དང་པོ་ཐམས་ཅད་བདུད་རྩིར་བྱས་ཏེ། དེ་ནས་བདག་ཉིད་ཀྱིས་ནང་གི་སྦྱིན་སྲེག་ཏུ་ཟ་བ་དང༌། ཕྱིའི་སྦྱིན་སྲེག་གི་རྫས་དང༌། འཇིག་རྟེན་དང་འཇིག་རྟེན་ལས་འདས་པ་མཆོད་པའི་གཏོར་མའི་རྫས་ཀྱང་རྣམ་པར་བྱའོ། ། དེ་ཡང་ཇི་ལྟར་བྱ་ཞེ་ན། དེ་དག་ལ་མི་གཙང་བ་ལ་སོགས་པར་རྣམ་པར་མ་དཔྱད་ཅིང༌། གཙང་མི་གཙང་གི་རྟོག་པ་མེད་པའི་སེམས་ཀྱིས་བྱའོ། ། གང་གི་ཕྱིར་རྫས་དེ་དག་ལ་མི་གཙང་བར་འཛིན་པའི་ཐེ་ཚོམ་མེད་པར་བྱས་ནས་བསྟེན་ན། དེའི་ཕན་ཡོན་ནི་འཇིག་རྟེན་གསུམ་པོ་མ་ལུས་ཤིང་ལུས་པ་མེད་པ་ཐམས་ཅད་ན་དངོས་གྲུབ་བསྒྲུབ་རྒྱུ་ཅི་ཡོད་པ་ཐམས་ཅད་འགྲུབ་ཅིང༌།
འཁོར་ལོས་སྒྱུར་བའི་རྒྱལ་སྲིད་ཀྱི་དངོས་གྲུབ་ཐམས་ཅད་ཀྱང་རབ་ཏུ་འགྲུབ་པར་འགྱུར་རོ། ། གཉིས་པ་བཟའ་བའི་སྣོད་ལ་སོགས་རྩོད་པ་སྤང་བ་ནི་དུང་དང་ཞེས་པ་ལ་སོགས་པ་སྟེ། དེ་ཡང་རྟོགས་པ་དང་ལྡན་པ་འགའ་ཞིག་བཟའ་བའི་སྣོད་ཐོད་པ་ལ་བྱེད་པ་དེ་ནི་མི་གཙང་བ་ཡིན་ནོ་སྙམ་དུ་སེམས་ན། དེ་ལྟར་ན་ཁྱེད་གཙང་བར་འདོད་པའི་དུང་དང༌། མུ་ཏིག་དང་ཉ་ཕྱིས་ཏེ། དེ་གསུམ་ཡང་མི་གཙང་བར་ཐལ་ལོ། ། དེ་ཅིའི་ཕྱིར་ཞེ་ན། ཐོད་པ་བཞིན་དུ་དེ་གསུམ་ཆར་ཡང་རྒྱུ་མཚན་ཏེ། རྒྱུ་མི་དགེ་བ་ལས་བྱུང་བའི་སྲོག་ཆགས་ལས་བྱུང་བ་ཡིན་ན། ཞེས་པ་ནི་བྱུང་བ་ཡིན་པའི་ཕྱིར་རོ། །
དེ་བས་ན་འགྲོ་བ་དྲུག་ལས་མིའི་འགྲོ་བ་བསོད་ནམས་ཀྱིས་ཁྱད་པར་དུ་འཕགས་པས་ན། དེའི་ཐོད་པ་མི་གཙང་བ་མ་ཡིན་པར་བསྟན་པ་ནི་ཆོས་ཀྱི་སྐུ་སྟེ། དགེ་བའི་ལས་ཀྱི་སྐྱེ་བ་འབྲས་བུ་དང་བཅས་པ་བསོད་ནམས་ཀྱི་ཚོགས་ཆེན་པོ་ལས་བྱུང་བ་རྙེད་པར་དཀའ་བའི་མིའི་ལུས་དེ་ཆོས་སྐུ་དངོས་ཡིན་པའམ། མིའི་ལུས་ལ་བརྟེན་ནས་ཡེ་ཤེས་དང་ཐར་པ་རབ་ཏུ་སྒྲུབ་པས་ན། ཆོས་སྐུའི་ཉེ་བའི་རྒྱུ་མིའི་ལུས་ཅན་གྱི་ཐོད་པ་ལ་མི་གཙང་བ་ཡིན་ནོ། ། ཞེས་སུ་ཞིག་སྨོད་དེ་སྨད་པར་མི་རིགས་ཏེ། དུད་འགྲོ་ཆོས་སྐུའི་རིང་བའི་རྒྱུ་ཡིན་པ་ལ་ཡང་ཁྱེད་དུང་ལ་སོགས་པ་ལ་གཙང་བ་དང་བཟང་བར་འཛིན་པའི་ཕྱིར་ན་ཞེས་པ་སྟེ། དེ་ནི་རིགས་པའི་ཚུལ་ཡིན་ནོ་གསུང་ངོ༌། ། གཞན་ཡང་ལུང་གི་ཚུལ་ནི་དཔའ་བོ་བཅོམ་ལྡན་འདས་འཁོར་ལོ་བདེ་མཆོག་ལ་ཐོད་པའི་ཕྲེང་བ་སྐུ་ལ་འཆང་བས་ཀྱང༌། ཐོད་པ་དེ་ནི་གཙང་སྦྲ་ཡིན་གྱི་མི་གཙང་བ་མ་ཡིན་ནོ། །
གཞན་ཡང་ཟླ་བ་ཕྱེད་པས་ཀྱང་དབུ་ལ་རྒྱན་དུ་བྱས་པ་དེ་ནི་དཔའ་བོའི་དབང་ཕྱུག་ཧེ་རུ་ཀ་ཡིན་པར་བཤད་དོ། ། སྔར་བསྟན་པའི་རྫས་རྣམས་ཀྱིས་ཚོགས་ཀྱི་མཆོད་པ་ལ་སོགས་པ་བྱེད་པའི་དུས་སུ། གསུམ་པ་ལག་པའི་མཆོད་པ་ཇི་ལྟར་བྱ་བ་སྟོན་པ་ནི། བརྡ་ནི་ཞེས་པ་ལ་སོགས་པ་སྟེ། བརྡ་ནི་སྟེ་ལག་པ་གཡོན་པའི་སོར་མོ་ལྔའི་བརྡ་ལྔ་པོ་བསྟན་པ་ནི། རིགས་ལྔ་པོ་བསྟན་པ་དག་སྒྲུབ་པ་པོའི་ལག་པ་གཡོན་གྱིས་ཤེས་རབ་མཚོན་པ་འདི་ནི་དཔའ་བོ་དང་རྣལ་འབྱོར་མ་རྣམས་ཀྱི་གནས་ཡིན་ཏེ། སོར་མོ་ལྔས་དེ་བཞིན་གཤེགས་པ་ལྔ་པོ་རྣམས་མཚོན་པའི་བརྡ་རྣམས་ལ་ནི་རབ་ཏུ་འཇུག་པའོ། ། འོ་ན་ལག་པ་གཡོན་པ་ཁོ་ན་དཔའ་བོ་དང་དཔའ་མོའི་གནས་ཡིན་པ་རང་ཅིའི་ཕྱིར་ཞེ་ན། དེ་ཡང་ཁམས་གསུམ་གྱི་རྒྱུ་བ་བཅུད་དང་མི་རྒྱུ་བ་སྣོད་ཀྱི་འགྲོ་བ་ཀུན་གཡོན་པ་ལས་བྱུང་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་ཉིད་ལས་བྱུང་བ་དེ་མཚོན་པ་ཡིན་པའི་ཕྱིར་རོ། ། འོ་ན་ལག་པའི་མཆོད་པ་རང་ཇི་ལྟར་བྱ་ཞེ་ན།
ལག་པ་བྱིན་གྱིས་བརླབ་པ་ལ་སོགས་པ་མཆོད་པའི་ཐབས་བསྟན་པ་ནི། དང་པོ་སོར་མོ་རྣམས་ལྷ་གང་དང་གང་ཡིན་པ་སྟོན་ཏེ། དང་པོ་ལག་པའི་སོར་མོ་རྣམས་ཆང་དང་བདུད་རྩིས་བྱུགས་ཏེ། སོར་མོ་རྣམས་ཕྱིས་ལ་རྡོ་རྗེ་སེམས་དཔའ་སྟེ་ཨོཾ་ཧ་མཐེ་བོང་གནས་ནི་མཐེ་བོའི་སེན་མོ་ལ་བཀོད་པ་ཡི་གེ་ལ་ལྷར་མོས་པ་བྱ་བའམ། ལྷ་རང་ཞལ་ཕྱག་ལ་སོགས་པའི་རྣམ་པ་ཅན་དུ་བསྒོམ་པ་གང་མོས་སུ་བྱས་ཏེ། དེས་འོག་མ་ཀུན་ལ་ཡང་ཤེས་པར་བྱའོ། ། དེ་བཞིན་དུ་མཛུབ་མོ་ལ་ན་མ་ཧི་ལས་རྣམ་སྣང༌། གུང་མོ་ལ་སྭཱ་ཧཱ་ཧཱུ་ལས་པདྨ་གར་དབང༌། སྲིན་ལག་ལ་བཽ་ཥ་ཊ་ཧེ་ལས་སྒྲུབ་པ་པོ་ལ་དངོས་གྲུབ་ཐམས་ཅད་སྩོལ་བའི་དཔལ་ཧེ་རུ་ཀ ཐ་མ་སྟེ་མཐེའུ་ཆུང་ལ་ཧཱུྃ་ཧཱུྃ་ཧོ་ལས་མཁའ་འགྲོ་སྙིང་པོ་རྡོ་རྗེ་ཉི་མ།
དེ་དག་སྔགས་སུ་བཀོད་དེ་ལྷར་མོས་པ་བྱས་པ་དེ་མི་བཟད་གཟུགས་དང་ལྡན་པ་ཡིན་ནོ། ། སོར་མོ་ལྔ་ཆར་གྱི་སེན་མོའི་ངོས་ལ་ཕཊ་ཧཾ་ལས་རྟ་མགྲིན་ཏེ་དོན་ཡོད་གྲུབ་པ་བཞུགས་པའི་གནས་སུ་བཤད་པ་ཡིན་པས་ན། ལག་པ་གཡོན་གྱི་སོར་མོ་ལྔ་པོ་འདི་དག་དཔའ་བོ་ཐམས་ཅད་ཀྱི་གནས་ཡིན་ལ་དེ་ཡང་ལག་པ་ལས་བྱུང་བའི་རྒྱུ་ཡིན་ནོ། ། ལག་པའི་མཐིལ་གྱི་པདྨ་འདབ་མ་ལྔ་པའི་ལྟེ་བ་ལ་ཨོཾ་བྃ་ལས་དཔལ་ཧེ་རུ་ཀ་དང་ཡུམ་རྡོ་རྗེ་ཕག་མོ་འདུས་པའི་གནས་ཡིན་ལ། འདབ་མ་ལྔ་ལ་ཧྃ་ཡོཾ་ལ་སོགས་པ་ལས་ཡ་མི་ནི་ལ་སོགས་པ་ལྔར་མོས་པ་བྱ། དགའ་བྱེད་ཡིན་ནི་དེ་དག་གོ་ཆའི་ཚུལ་དུ་བྱ་བ་ཡིན་གསུང༌། ལག་པ་གཡོན་པའི་རྒྱབ་ཏུ་རྡོ་རྗེ་མཁའ་འགྲོ་མ་སྟེ་རྡོ་རྗེ་ཕག་མོ་ལ་སོགས་ལྷ་སུམ་ཅུ་རྩ་བདུན་གྱི་དཀྱིལ་འཁོར་རྫོགས་པར་བསམ་པའོ། ། དེ་ལྟ་བུ་འདི་ནི་ལག་ཏུ་སྟེ་ལག་པ་གཡོན་པ་ལ་དཔའ་བོ་དང་དཔའ་མོ་རྣམས་དགོད་པ་སྟེ། མཛའ་བ་ཐམས་ཅད་ནི་ལྷ་སུམ་ཅུ་རྩ་བདུན་ཏེ་དེ་རྣམས་སྒྲུབ་པ་པོའི་ལག་པ་གཡོན་ལ་འདུས་པ་ཡིན་ལ། དེ་ལྟར་སོར་མོ་དང་ལག་མཐིལ་དུ་གོ་ཆའི་ལྷ་བཅུ་གཉིས་པོ་རྣམས་དང༌།
ལག་པའི་རྒྱབ་ཏུ་དཀྱིལ་འཁོར་གྱི་འཁོར་ལོ་རྫོགས་པར་དགོད་པའི་ཆོ་གའི་སྦྱོར་བས། ལག་པའི་དཔའ་བོ་དང་རྣལ་འབྱོར་མ་ཐམས་ཅད་ལ་སྔར་གྱི་རྫས་ཀྱིས་ཇི་ལྟ་བ་བཞིན་མཆོད་པར་བྱའོ། ། ལག་པ་ལ་གནས་པའི་འབྱུང་བ་བཞི་པོ་དེ་ངོ་བོའམ་རང་བཞིན་གྱིས་ལྷ་མོ་བཞི་ཡིན་པར་བསྟན་པ་ནི། ལག་པའི་འབྱུང་བ་ས་ནི་སངས་རྒྱས་སྤྱན་ཏེ་འདིར་མཁའ་འགྲོ་མ་ཡིན་པར་བཤད་དོ། ། དེ་བཞིན་དུ་ཆུ་མཱ་མ་ཀཱི་སྟེ་ལཱ་མཱ། མེ་གོས་དཀར་མོ་སྟེ་ཁཎྜ་རོ་ཧཱ། རླུང་སྒྲོལ་མ་སྟེ་གཟུགས་ཅན་མ། དེ་དག་གི་ཆོས་ཉིད་ནི་ཙུམྦི་ཀ་ནི། ཆོས་ཀྱི་དབྱིངས་སྟོང་པ་སྟེ་ཕག་མོ་ཡིན་ལ། དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པའང་ཡིན་ནོ། །
དབུས་སུ་སྟེ་ལག་པའི་རྒྱབ་དཔའ་བོ་ཀུན་ནི་ཉི་ཤུ་རྩ་བཞིའམ་དཀྱིལ་འཁོར་གྱི་ལྷ་རྫོགས་པ་ཀུན་གྱི་གནས་ཡིན་ལ། དེ་ནས་ལག་པའི་མཆོད་པ་ཟིན་པ་དང་ལག་པའི་ཐལ་མོ་རང་གི་སྤྱི་བོར་སྦྱར་ཏེ་ལྷ་རྣམས་སྤྱི་བོ་ནས་རང་གི་ལུས་ལ་ཐིམ་པར་གཤེགས་སུ་གསོལ་བ་ནི་མཁས་པ་སྟེ། སྒྲུབ་པ་པོ་ལག་པའི་མཆོད་པ་ལ་མཁས་པ་དེས། རྒྱབ་ཏུ་སྟེ་རང་གི་ལག་པའི་རྒྱབ་ལ་སོགས་པ་ན་བཞུགས་པའི་ལྷ་རྣམས་རང་གི་ལུས་ལ་གཤེགས་སུ་གསོལ་ལོ། ། དེ་ལྟ་བུ་དེ་ཐམས་ཅད་ལ་བསྟན་ནམ་ཞེ་ན། གསང་བ་ལག་པའི་མཆོད་པ་འདི་ནི། འཁོར་ལོ་བདེ་མཆོག་གི་སྒྲུབ་པ་པོ་མ་ཡིན་པ་གཞན་རྣམས་ལ་མི་བཤད་ཅིང༌། སྣོད་མ་ཡིན་པ་ལ་གསང་བ་ལ་རབ་ཏུ་འབད་པས་སྦ་བར་བྱའོ། ། དེ་ལྟར་ལག་པའི་སོར་མོའི་བརྡས་དཔའ་བོ་དང་རྣལ་འབྱོར་མ་རྣམས་ལྷན་ཅིག་ཟས་ལ་ལོངས་སྤྱོད་པ་རྩོམ་པ་དེ་དཔའ་བོ་དང་རྣལ་འབྱོར་མ་ཐམས་ཅད་དང་མཉམ་པར་སྦྱར་བའོ། ། དེ་ཡང་གང་དང་སྦྱོར་ཞེ་ན།
མཁའ་འགྲོ་དྲྭ་བ་དང་ཐམས་ཅད་གཉིས་སུ་མེད་པར་སྦྱོར་བའི་བདེ་མཆོག་ལ་མཆོད་པ་ཡིན་ནོ། ། གཉིས་པ་ལེའུའི་མཚན་ནི་དཔལ་འཁོར་ལོ་སྡོམ་པ་ལས། ལེའུ་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
