ས་སྐྱ་བཀའ་འབུམ།
པོད ༣༩༤
དབང་གོང་མ་གསུམ་གྱི་ལག་ལེན་ཚིགས་བཅད་མ།
༼པ༽ ༄༅། །དབང་གོང་མ་གསུམ་གྱི་ལག་ལེན་ཚིགས་བཅད་མ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། དཔལ་ཀྱེའི་རྡོ་རྗེ་ལ་ཕྱག་འཚལ་ལོ། ། མཚུངས་བྲལ་བླ་མ་དམ་པ་དང༌། ། སྒྱུ་མའི་ཚུལ་འཆང་སྤྲུལ་སྐུ་དང༌། ། བདེ་ཆེན་ཟག་མེད་ལོངས་སྐུ་དང༌། ། གཉིས་མེད་བྱང་སེམས་ཆོས་སྐུ་དང༌། ། སྤྲོས་བྲལ་ཁྱབ་བདག་ངོ་བོའི་སྐུར། །
ཕྱག་འཚལ་བྱིན་གྱིས་བརླབ་ཏུ་གསོལ། ། དེ་ནས་དེ་དག་བསྒྲུབ་དོན་དུ། ། དབང་ནི་རྣམ་པ་བཞི་པོ་ལས། ། བུམ་པའི་དབང་བསྐུར་བླ་མས་བསྟན། ། མཆོག་དབང་གསུམ་པོ་བྲི་བར་བྱ། ། ཇི་ལྟར་དེ་ཡི་ཆོ་ག་ནི། ། ཕྱག་དང་མཎྜལ་སྔོན་སོང་ནས། ། སྙིམ་པ་མེ་ཏོག་བཅས་ཐལ་མོས། ། གུས་པས་བཏུད་ནས་གསོལ་བ་གདབ། ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། །
ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ནི་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པས་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེའི་ཡིད་ཀྱིས་དགྱེས། ། ལན་གསུམ་བར་དུ་གསོལ་བ་གདབ། ། འབྲུ་གསུམ་བརྗོད་ཅིང་གདོང་གཡོགས་བཅིང༌། ། སློབ་དཔོན་རང་ཉིད་ཧེ་རུ་ཀ ། ཡུམ་དང་གཉིས་སུ་མེད་པར་བསྐྱེད། ། མཁའ་གསང་བྱིན་རླབས་སྙོམས་ཞུགས་པས། །
ཧ་ཧ་སི་སི་ཀུན་དུ་རུ། ། བཛྲ་དྷྲྀཀ་ཅེས་བྱ་བའི་སྒྲས། ། ཕྱོགས་བཅུའི་བདེ་གཤེགས་སྤྱན་དྲངས་ལ། ། ཞལ་དུ་ཞུགས་ནས་འོད་དུ་ཞུ། ། ཡུམ་གྱི་གསང་བར་ཐིག་ལེར་གྱུར། ། སློབ་མའི་ལྕེ་ལ་བཞག་པར་བསམ། ། སློབ་མས་ཀྱང་ནི་དྲིན་དུ་གཞུག ། དངོས་སུ་བདུད་རྩི་མྱང་བྱས་ལ། ། ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། །
བདག་གིས་གསང་བའི་དབང་གི་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། འབྲུ་གསུམ་བརྗོད་ནས་ལུས་ལ་བསྟིམ། ། རང་བཞིན་བརྒྱད་ཅུའི་རྣམ་རྟོག་འགགས། ། དེ་ཚེ་བླ་མ་ཡུམ་བཅས་པ། ། མགྲིན་པར་ཞུགས་པས་རྐྱེན་བྱས་ནས། ། གསུང་དག་དཔག་མེད་མགོན་དུ་གྱུར། ། འབྲུ་གསུམ་བརྗོད་ཅིང་བདུད་རྩི་ཡིས། ། སློབ་མ་དམ་པ་བསྲུང་བར་བྱ། ། གདོང་གཡོགས་ཕྱེ་ལ་བྷ་ག་ཡི། །
དཀྱིལ་འཁོར་མཐོང་བའི་བརྡ་ཞེས་བརྗོད། ། ལུང་བསྟན་གསང་བའི་མཐའ་རྟེན་ཏེ། ། ལོངས་སྐུའི་རྟེན་འབྲེལ་འགྲིགས་པ་ཡིན། ། དབང་བསྐུར་གསུམ་པ་ཐོབ་བྱའི་ཕྱིར། ། ཕྱག་དང་མཎྜལ་སྔོན་སོང་ནས། ། མེ་ཏོག་ཐལ་སྦྱར་གསོལ་བ་གདབ། ། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང༌། །
ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ལན་གསུམ་གསོལ་གདབ་གདོང་གཡོགས་བཅིང༌། ། འབྲུ་གསུམ་བརྗོད་ཅིང་བདུད་རྩི་གཏོར། ། སློབ་མ་ཀྱེ་ཡི་རྡོ་རྗེར་བསྐྱེད། ། མདུན་དུ་རྡོ་རྗེ་བདག་མེད་མ། ། སྐད་ཅིག་གིས་ནི་དྲན་དུ་གཞུག ། སློབ་དཔོན་གྱིས་ནི་འདི་སྐད་བརྗོད། །
ལྷ་མོ་དགའ་སྦྱིན་གནས་སྦྱིན་མ། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་རྟག་ཏུ་གྱིས། ། དེ་ལྟར་གཏད་ལ་ཚིག་འདིས་དྲི། ། བཤང་གཅི་དག་ནི་ཟ་བ་དང༌། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོའམ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨར་འོ་བྱེད་པ། །
བུ་ཁྱོད་ཅི་དགར་སྤྲོ་གྱུར་ཏམ། ། ཞེས་པས་སློབ་མར་བདག་མེད་མས། ། དྲིས་པར་བསམ་ཞིང་ལན་འདི་གདབ། ། བཤང་གཅི་དག་ནི་ཟ་བ་དང༌། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་ཅིས་མི་སྤྲོ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨར་འོ་བྱེད་པ། ། བདག་ནི་ཅི་དགར་སྤྲོ་གྱུར་ཏོ། ། སློབ་མས་དེ་སྐད་ལན་བཏབ་པས། །
དེ་མཉེས་དེ་ཡི་གོས་བྲལ་ནས། ། དྲི་མེད་པདྨ་ཁ་ཕྱེ་སྟེ། ། བྷ་གའི་དཀྱིལ་འཁོར་ལེགས་པར་བསྟན། ། དེ་ཡི་ཞལ་ནས་འདི་སྐད་གསུངས། ། ཨེ་མ་འོ་ང་ཡི་པདྨ་འདི། ། བདེ་བ་ཐམས་ཅད་ཀྱི་ནི་གནས། ། ཇི་ལྟར་ཆོ་ག་བཞིན་བསྟེན་ན། ། དེ་ཡི་མདུན་ན་ང་འདུག་སྟེ། ། སངས་རྒྱས་བསྙེན་པ་ལ་སོགས་པ། ། བྱ་བ་པདྨར་ཇི་བཞིན་བྱེད། །
བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་བཞུགས། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། ། དེ་སྐད་ཕན་ཡོན་ཉེས་དམིགས་དང༌། ། བཅས་པས་སྤྲོ་བ་བསྐྱེད་བྱས་ནས། ། སློབ་མའི་ཕྱག་རྒྱ་དང་བཅས་པ། ། སྐུ་གསུམ་དུ་ནི་བྱིན་བརླབས་ཏེ། ། དེ་ལྟར་སྐལ་བ་མཉམ་པར་བྱས། ། གལ་ཏེ་ཉོན་མོངས་ཤས་ཆེ་ན། །
འདུ་ཤེས་བྱིན་རླབས་དགོས་པ་དང༌། ། ཐབས་ལ་མཁས་པའི་ཁྱད་པར་ཏེ། ། ཆོས་བཞི་རྟོགས་པར་བྱས་ནས་སུ། ། ཚུལ་མིན་ཡིད་བྱེད་སྤང་བར་བྱ། ། དེ་ལྟའི་སྦྱོར་བ་ལ་མཁས་པས། ། སྙོམས་ཞུགས་དབང་གི་དྭངས་མ་རྣམས། ། དབུ་མའི་ལམ་ནས་རིགས་བདག་ཁར། ། བབས་ནས་ཡུམ་གྱི་རཀྟ་དང༌། ། བཅས་པ་འདྲེས་པས་གཟས་ཟིན་དུས། ། དེ་ཡི་རླུང་གི་ནུས་པ་ཡིས། །
བྱང་སེམས་རིམ་གྱིས་དབང་དུ་བསྡུ། ། གནད་གསུམ་མན་ངག་ཤིན་ཏུ་གཅེས། བདུད་རྩིས་བསྲུང་ཞིང་གདོང་གཡོགས་དབྱེ། ། ཀུན་རྫོབ་བྱང་ཆུབ་སེམས་ཀྱི་ནི། ། དཀྱིལ་འཁོར་མཐོང་བའི་བརྡ་ཞེས་བསྟན། ། དབུགས་དབྱུང་གསུམ་པའི་མཐའ་རྟེན་ཏེ། ། ཆོས་སྐུའི་རྟེན་འབྲེལ་འགྲིགས་པ་ཡིན། ། དབང་བསྐུར་བཞི་པ་བྱ་བའི་ཕྱིར། ། ཕྱག་སོགས་སྔོན་སོང་གསོལ་བ་གདབ། ། བདག་ཉིད་ཆེ་ཁྱོད་བཀའ་དྲིན་གྱིས། །
གཙོ་བོ་དབང་བསྐུར་རྣམ་གསུམ་ཐོབ། ། དེ་རིང་རིན་ཆེན་བཞི་པ་ཡང༌། ། བཀའ་དྲིན་གྱིས་ནི་བསྐྱབ་ཏུ་གསོལ། ། ལན་གསུམ་གསོལ་གདབ་གདོང་གཡོགས་བཅིང༌། ། འབྲུ་གསུམ་བརྗོད་ཅིང་བདུད་རྩིས་གཏོར། ། ལུས་ཀྱིས་འཁྲུལ་འཁོར་ལྡན་བྱས་ནས། ། དམ་པས་དེ་ལ་འདི་སྐད་བརྗོད། ། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་སྦྱིན་ཞི་བ་ཉིད། །
ཁྱོད་རང་ཡང་ནི་དེ་ཡི་ཕ། ། དེ་ཡང་རང་གི་སེམས་ཉིད་ཡིན། ། ཐོག་མཐའ་མེད་ཅིང་སྐྱེ་འགག་མེད། ། དངོས་པོ་ཀུན་གྱི་ཆོས་ཉིད་དེ། ། ལྷན་ཅིག་སྐྱེས་པའི་ཡེ་ཤེས་ཞེས། ། ངོ་སྤྲོད་ཚིག་གི་བཞི་པའོ། ། དེ་ཡི་ཡེ་ཤེས་སྐྱེ་བ་ནི། ། དོན་གྱི་བཞི་པ་ཕྱག་རྒྱ་དང༌། ། བཅས་པ་རྟེན་ཅན་དུས་ཀུན་ཏུ། ། གོམས་བྱེད་ལམ་གྱི་བཞི་པའོ། །
འགྲོས་བཞི་ཐིམ་ནས་གྲུབ་པ་གང༌། ། མངོན་དུ་བྱེད་པ་བཞི་པ་སྟེ། ། དེ་ལྟར་ཡེ་ཤེས་ངོ་སྤྲད་ནས། ། འབྲུ་གསུམ་བརྗོད་ཅིང་བདུད་རྩི་ཡིས། ། གཏོར་ནས་སློབ་མ་བསྲུང་བར་བྱ། ། གདོང་གཡོགས་ཕྱེ་ལ་དོན་དམ་པ། ། བྱང་ཆུབ་སེམས་ཀྱི་དཀྱིལ་འཁོར་ནི། ། མཐོང་ངོ་ཞེས་ནི་བརྗོད་པར་བྱ། ། གཟེངས་བསྟོད་བཞི་པའི་མཐའ་རྟེན་ཏེ། ། སྐུ་བཞིའི་རྟེན་འབྲེལ་བསྒྲིགས་པ་ཡིན། །
མཇུག་གི་ཆོ་ག་གཞན་དུ་གསལ། ། དེ་ལྟར་སྨིན་པར་བྱས་པ་ཡི། ། མཆོག་དབང་རྣམ་པ་གསུམ་པོ་འདི། ། བླ་མའི་ཕྱག་ལེན་ཇི་ལྟ་བར། ། བློ་དམན་གཞན་ལ་ཕན་པའི་ཕྱིར། ། ཉུང་ངུས་རྟོགས་བྱེད་ཁོ་བོས་བགྱིས། ། འདི་ལ་ཉེས་པ་མཆིས་གྱུར་ན། ། དཔལ་ལྡན་མཁའ་འགྲོའི་ཚོགས་རྣམས་ཀྱིས། ། བརྩེ་བས་བཟོད་པར་མཛད་དུ་གསོལ། ། དགེ་དེས་འགྲོ་བ་མ་ལུས་རྣམས། །
སྲིད་དང་མྱ་ངན་འདས་སྤངས་ནས། ། སྐུ་གསུམ་འབྲས་བུ་ཐོབ་པར་ཤོག ། དབང་གོང་མ་གསུམ་གྱི་ལག་ལེན་གྱི་རིམ་པ། བླ་མས་ཇི་ལྟར་མཛད་པ་བཞིན་དུ། རྡོ་རྗེ་འཛིན་པ་བློ་གྲོས་རྒྱལ་མཚན་དཔལ་བཟང་པོས་སྦྱར་བའོ། ། འདིས་བསྟན་པ་དང་སེམས་ཅན་ཐམས་ཅད་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
