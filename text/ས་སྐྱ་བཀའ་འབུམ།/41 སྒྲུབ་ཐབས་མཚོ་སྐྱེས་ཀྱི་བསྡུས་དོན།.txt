ས་སྐྱ་བཀའ་འབུམ།
པོད ༤༡
སྒྲུབ་ཐབས་མཚོ་སྐྱེས་ཀྱི་བསྡུས་དོན།
༼ཁ༽ ༄༅། །སྒྲུབ་ཐབས་མཚོ་སྐྱེས་ཀྱི་བསྡུས་དོན་བཞུགས།། ༄༅། །དཔལ་ཀྱེའི་རྡོ་རྗེ་ལ་ཕྱག་འཚལ་ལོ། ། སློབ་དཔོན་པདྨ་བཛྲས་མཛད་པའི་སྒྲུབ་ཐབས་ལ་དོན་གསུམ་སྟེ། ཕྱག་འཚལ་ཞིང་བཤད་པར་དམ་བཅའ་བ་དང༌། སྒྲུབ་ཐབས་ཀྱི་གཞུང་དང༌། མཇུག་ཁེངས་བསྐྱུང་ཞིང་དགེ་བའི་རྩ་བ་བསྔོ་བའོ། ། དང་པོ་ལ་གཉིས་ཏེ། ཕྱག་འཚལ་བ་དང༌། བཤད་པར་དམ་བཅའ་བའོ། །
སྤྱི་དོན་གཉིས་པ་གཞུང་གི་དོན་ལ་གཉིས་ཏེ། རྟེན་གྱི་གང་ཟག་གི་དབང་དུ་བྱས་ཏེ་སྒྲུབ་པ་པོ་རྟེན་གྱི་གང་ཟག་གི་ཁྱད་པར་རྣམ་པར་གཞག་པ་དང༌། དེས་ཉམས་སུ་བླངས་པའི་དབང་དུ་བྱས་ཏེ་རྣལ་འབྱོར་བསྒོམ་པའི་གོ་རིམ་བསྟན་པའོ། ། དེ་ལ་གཉིས་ཏེ། སྔོན་དུ་འགྲོ་བའི་ཆོ་ག་ཚོགས་གཉིས་བསག་པ་དང༌། དེ་ཁོ་ན་ཉིད་ཀྱི་རྣལ་འབྱོར་བསྒོམ་པའི་རིམ་པ་དངོས་སོ། ། དེའི་དང་པོ་ལ་གཉིས་ཏེ། བསོད་ནམས་ཀྱི་ཚོགས་བསག་པ་དང༌། ཡེ་ཤེས་ཀྱི་ཚོགས་བསག་པའོ། ། དང་པོ་ལ་གསུམ་སྟེ།
ཚོགས་བསག་པའི་ཞིང་མདུན་གྱི་ནམ་མཁར་སྤྱན་དྲངས་ཏེ་མཆོད་པ་དང༌། དེའི་སྤྱན་སྔར་སྡིག་པ་བཤགས་པ་ལ་སོགས་པ་རྒྱུན་བཤགས་བྱ་བ་དང༌། ཚད་མེད་པ་བཞི་བསྒོམ་པའོ། ། དེའི་དང་པོ་ལ་གཉིས་ཏེ། ཚོགས་བསག་པའི་ཞིང་མདུན་གྱི་ནམ་མཁར་སྤྱན་དྲང་བ་དང༌། མཆོད་པའོ། ། དེ་ལ་གཉིས་ཏེ། རྫོགས་པའི་རིམ་པ་ལ་བློ་གནས་པ་འབྲིང་གི་མཆོད་ལུགས་དང༌། རབ་དང་ཐ་མའི་མཆོད་ལུགས་བསྟན་པའོ། ། སྡིག་པ་བཤགས་པ་ལ་སོགས་པའི་རྒྱུན་བཤགས་བྱ་བ་ལ་ཡང་གཉིས།
མདོར་བསྟན་པ་དང༌། རྒྱས་པར་བཤད་པའོ། ། དེ་ལ་ལྔ། སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། བསྔོ་བ་བླ་ན་མེད་པ་དང༌། སྐྱབས་སུ་འགྲོ་བ་དང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། དེ་ཁོ་ན་ཉིད་བསྒོམ་པའི་རིམ་པ་ལ་གཉིས། ཕྱག་བཅུ་དྲུག་པ་བསྐྱེད་པ་དང༌།
ཕྱག་གཉིས་པ་ལ་སོགས་པ་གཞན་དེས་བསྒྲེ་བའོ། ། དང་པོ་ལ་གཉིས། མཉམ་པར་གཞག་པའི་རྣལ་འབྱོར་དང༌། མཉམ་ལངས་སོ། ། དང་པོ་ལ་གཉིས། རྟེན་གྱི་དཀྱིལ་འཁོར་བསྐྱེད་པ་དང༌། བརྟེན་པ་ལྷ་བསྐྱེད་པའོ། ། དང་པོ་ལ་གཉིས། སྲུང་བའི་འཁོར་ལོ་དང༌། གཞལ་ཡས་ཁང་བསྐྱེད་པའོ། །
དེ་ལ་བཞི། གཞིའི་ཡན་ལག་ཆོས་ཀྱི་འབྱུང་གནས་བསྒོམ་པ་དང༌། རྒྱུའི་ཡན་ལག་འབྱུང་བ་རིམ་བརྩེགས་བསྒོམ་པ་དང༌། རྐྱེན་གྱི་ཡན་ལག་རྣམ་པར་ཤེས་པ་ཞུགས་པ་དང༌། གཞལ་ཡས་ཁང་གནས་ཐབས་བསྟན་པ་དང་བཅས་པའོ། ། ལྷ་བསྐྱེད་པ་ལ་གཉིས། གནས་པ་གཞིའི་རིམ་པས་མངོན་པར་རྟོགས་པ་ཇི་ལྟར་བསྒོམ་པ་དང༌། ཐུན་བཞི་ལ་བསྒྲེ་བའི་སྒོ་ནས་གཞུང་བསྡུས་ཏེ་བསྟན་པའོ། ། དེའི་དང་པོ་ལ་བཞི། ཆོས་ཀྱི་སྐུའི་རྟེན་ལོངས་སྤྱོད་རྫོགས་པའི་སྐུའི་བདག་ཉིད་གོང་བུར་གནས་པ་བསྒོམ་པ་དང༌།
རྟེན་དེ་ལ་བརྟེན་པ་དབྱིངས་དང་ཡེ་ཤེས་གཉིས་སུ་མེད་པ་ཆོས་ཀྱི་སྐུའི་བདག་ཉིད་ཆུ་རུ་གནས་པ་དང༌། ཆོས་ཀྱི་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་འབྱུང་བ་སྤྲུལ་པའི་སྐུའི་བདག་ཉིད་གཟུགས་སུ་གནས་པ་དང༌། སྤྲུལ་པའི་སྐུ་དེ་ཉིད་ཀྱི་དགོངས་པ་ཡོངས་སུ་མྱ་ངན་ལས་འདས་པའི་ཚུལ་ངོ་བོ་ཉིད་ཀྱི་སྐུའི་བདག་ཉིད་གཟུགས་ལས་འདས་པར་གནས་པའོ། ། དེའི་དང་པོ་ལ་གསུམ། མངོན་པར་བྱང་ཆུབ་པ་ལྔའི་རིམ་པ་ལས་རྒྱུ་རྡོ་རྗེ་འཛིན་པ་བསྐྱེད་པ་དང༌། འཁོར་གྱི་ལྷ་མོ་དབྱུང་བར་བྱ་བའི་ཕྱིར་མཁའ་གསང་བྱིན་གྱིས་བརླབ་པ་དང༌། འཁོར་གྱི་ལྷ་མོ་དབྱུང་བའོ། ། དེ་ལ་བཞི། རྫོགས་པའི་རིམ་པ་ལ་བློ་གནས་པ་ཐ་མའི་དབྱུང་ལུགས་ཀྱི་དབང་དུ་བྱས་ནས་མདོར་བསྟན་པ་དང༌། འབྲིང་གི་དབྱུང་ལུགས་ཀྱི་དབང་དུ་བྱས་ནས་སྐུ་མདོག་ལ་སོགས་པའི་ཁྱད་པར་རྒྱས་པར་བཤད་པ་དང༌།
རབ་ཀྱི་དབྱུང་ལུགས་ཀྱི་དབང་དུ་བྱས་ནས་མཇུག་བསྡུས་ཏེ་བསྟན་པ་དང༌། དེ་དག་གི་ཐུན་མོང་གི་མཚན་ཉིད་བསྟན་པའོ། ། སྤྲུལ་པའི་སྐུ་གཟུགས་སུ་གནས་པ་ལ་བཞི། དམ་ཚིག་གི་དཀྱིལ་འཁོར་བསྐྱེད་པ་དང༌། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང༌། དབང་བསྐུར་ཞིང་རྒྱས་གདབ་པ་དང༌། གཞུང་བསྡུ་བའི་ཚུལ་གྱིས་ཐ་མའི་ཐ་མ་ལ་བློ་གནས་པར་བསྟན་པའོ། ། དང་པོ་ལ་གཉིས་ཏེ། འབྲས་བུ་རྡོ་རྗེ་འཛིན་པ་བཞེངས་པའི་ཕྱིར་ལྷ་མོ་བཞིས་གླུས་བསྐུལ་བ་དང༌། ཞུ་བ་ལས་འབྲས་བུ་རྡོ་རྗེ་འཛིན་པ་བཞེངས་པའོ། །
དེ་ལ་བཞི་སྟེ། རྫོགས་པའི་རིམ་པ་ལ་བློ་གནས་པ་ཐ་མའི་བཞེངས་ལུགས་དང༌། འབྲིང་གི་བཞེངས་ལུགས་བསྟན་པ་དང༌། རབ་ཀྱི་བཞེངས་ལུགས་བསྟན་པ་དང༌། དེ་དག་གི་ཐུན་མོང་གི་མཚན་ཉིད་བསྟན་པའོ། ། ཡེ་ཤེས་པ་གཞུག་པ་ལ་གཉིས་ཏེ། སྔོན་དུ་སྣོད་བཅུད་སྦྱང་བ་དང༌། ཡེ་ཤེས་འཁོར་ལོ་གཞུག་པ་དངོས་སོ། ། དབང་བསྐུར་ཞིང་རྒྱས་གདབ་པ་ལ་གསུམ། དབང་བསྐུར་གྱི་ལྷ་མདུན་དུ་སྤྱན་དྲངས་ཏེ་མཆོད་ཅིང་དབང་བསྐུར་བ་དངོས་དང༌།
དེའང་སྐད་ཅིག་མ་བཞི་ཐོབ་པའི་དུས་སུ་ཉམས་སུ་མྱོང་བའི་དགའ་བ་བཞི་མཚོན་པར་བྱེད་པ་རྒྱུད་བཞི་རྣམ་པར་དག་པའི་དབང་བཞི་བླང་བ་བསྟན་པ་དང༌། རིགས་ཀྱི་བདག་པོས་མཚན་པའོ། ། གཟུགས་ལས་འདས་པར་གནས་པ་ལ་དོན་དྲུག གཞལ་ཡས་ཁང་ལྷ་མོ་བརྒྱད་ལ་བསྡུ་ཞིང་ལྷ་མོ་བརྒྱད་ཀྱང་ཞལ་བརྒྱད་དུ་བསྡུ་བར་བསྟན་པ་དང༌། ལུས་ལ་འཁོར་ལོ་བཞིའི་རྒྱས་གདབ་པ་དང༌། ཕྱག་རྒྱ་དྲུག་གི་རྒྱས་གདབ་པའི་ཚུལ་གྱིས་གོ་ཆ་བྱ་བ་དང༌། སྐྱེ་མཆེད་དྲུག་བྱིན་གྱིས་བརླབ་པ་དང༌། འོག་ནས་འབྱུང་བའི་རྫོགས་པའི་རིམ་པ་ལ་ནུས་པའི་མཐུ་དང་ལྡན་པའི་ཕྱིར་བཟླས་པའི་རྣལ་འབྱོར་དང༌། མཐར་མར་མེའི་རྩེ་མོ་ལྟར་མི་དམིགས་པར་བསྒོམ་པ་དངོས་སོ། ། མཉམ་པར་མ་བཞག་པ་ལ་བཞི།
བཟླས་པའི་སྔགས་བསྟན་པ་དང༌། གཏོར་མའི་སྔགས་བསྟན་པ་དང༌། ལས་ཀྱི་ཚོགས་གྲོང་ཁྱེར་དཀྲུགས་པ་བསྟན་པ་དང༌། ཐུན་མཚམས་བྱིན་གྱིས་བརླབ་པ་རྡོ་རྗེའི་གླུ་བསྟན་པའོ། ། ཧེ་རུ་ཀ་ཕྱག་གཉིས་པ་ལ་སོགས་པའི་ཆོ་ག་གཞན་དེས་བསྒྲེ་བ་ལ་གཉིས། མཉམ་པར་གཞག་པ་དང༌། མཉམ་པར་མ་གཞག་པའོ། ། དེའི་དང་པོ་ལ་གཉིས། ཧེ་རུ་ཀ་གསུམ་བསྐྱེད་པ། ཐུན་མོང་གི་ཆོ་ག་དང༌།
སོ་སོའི་བྱེ་བྲག་གི་མཚན་ཉིད་དོ། ། དེ་ལ་གསུམ། སྐུ་རྡོ་རྗེའི་རྣལ་འབྱོར་པས་ཕྱག་གཉིས་པ་བསྒོམ་པ་དང༌། གསུང་རྡོ་རྗེའི་རྣལ་འབྱོར་པས་ཕྱག་བཞི་པ་བསྒོམ་པ་དང༌། ཐུགས་རྡོ་རྗེའི་རྣལ་འབྱོར་པས་ཕྱག་དྲུག་པ་བསྒོམ་པའོ། ། མཉམ་པར་མ་བཞག་པ་ལ་བཞི། བཟླས་པའི་སྔགས་བསྟན་པ་དང༌། སྤྱོད་ལམ་གྱི་རྣལ་འབྱོར་དང༌། དག་པ་རྗེས་སུ་དྲན་པ་དང༌། ལམ་འབྲས་བུ་དང་བཅས་པའི་ཕྱིར་སྨོན་ལམ་གདབ་པར་བསྟན་པའོ། །
མཇུག་གི་དོན་ལ་བཞི། རྣལ་འབྱོར་པ་མཆོག་ལ་བཟོད་པར་གསོལ་བ་དང༌། ཁེངས་བསྐྱུང་བ་དང༌། སློབ་དཔོན་བདག་ཉིད་ཅུང་ཟད་དྲོད་དམ་ནུས་པ་ཐོབ་པར་བསྟན་པས་གཞུང་རྩོམ་པའི་རྒྱུ་བསྟན་པ་དང༌། བརྩམས་པའི་དགེ་བའི་རྩ་བ་གཞན་དོན་དུ་བསྔོ་བའོ། ། ས་མཱཔྟ་མི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
