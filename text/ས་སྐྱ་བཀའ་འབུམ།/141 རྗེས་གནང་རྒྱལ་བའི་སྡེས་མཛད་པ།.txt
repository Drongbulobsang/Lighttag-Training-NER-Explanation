ས་སྐྱ་བཀའ་འབུམ།
པོད ༡༤༡
རྗེས་གནང་རྒྱལ་བའི་སྡེས་མཛད་པ།
༼ཉ༽ ༄། །རྗེས་གནང་རྒྱལ་བའི་སྡེས་མཛད་པ་བཞུགས།། ༄༅། །རྒྱ་གར་སྐད་དུ། བཻ་དྱཱ་དྷ་རཱི་ཀེ་ལི་བཛྲ་ཡོ་གི་ནཱི་ཨཱ་ཛྙ་བི་དྷིཿ བོད་སྐད་དུ། རིག་པ་འཛིན་མ་རྩེན་མ་རྡོ་རྗེ་རྣལ་འབྱོར་མའི་རྗེས་སུ་གནང་བའི་ཆོ་ག དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། ལྷན་སྐྱེས་བདག་ཉིད་སྐུ་ཅན་གྱིས། ། རྡོ་རྗེ་རྣལ་འབྱོར་མར་གུས་འདུད། ། བླ་མ་བརྒྱུད་པ་ལས་འོངས་པ། །
ཡང་དག་རབ་སྟེར་ཆོ་ག་བཤད། ། དཔལ་ཕྲེང་བའི་རིག་པ་འཛིན་པའི་རྡོ་རྗེ་རྣལ་འབྱོར་མའི་རིམ་པས་སློབ་མ་རྗེས་སུ་འཛིན་པར་འདོད་པར་རྣལ་འབྱོར་པས། ནག་པོའི་ཕྱོགས་ཀྱི་ཚེས་བཅུ་ལ། དབེན་པ་ཡིད་དགའ་བར་བདུད་རྩི་ལྔ་ལ་སོགས་པས་ཡོངས་སུ་གཏོར་བའི་གནས་སུ་བླ་རེ་ལ་སོགས་པས་ཉེ་བར་བརྒྱན་ཏེ། སིནྡྷཱུ་རའི་ཕྱེ་མས་གྲུ་བཞི་པའི་མཎྜལ་བྱས་ལ། དེའི་དབུས་སུ་ཆུ་སྐྱེས་འདབ་མ་བརྒྱད་པའོ། ། དེར་རྡོ་རྗེ་འཆང་གི་སྣོད་ཀྱི་སྟེང་དུ་སིནྡྷཱུ་ར་བཟང་པོའི་ཕྱེ་མས་ཡོངས་སུ་གང་བའི། དྲི་མ་མེད་པའི་མེ་ལོང་གི་སྟེང་དུ་གསེར་གྱི་ཐུར་མས་ལག་པ་གཡོན་པས། བཅོམ་ལྡན་འདས་མའི་གཟུགས་མངོན་པར་བྲི་བར་བྱའོ། ། འཁོར་ལོའི་ཕྱི་རོལ་ཏུ་ཡང་བདུད་རྩི་ལྔ་བསྲེས་པའི་ཆུ་ཀླུང་གིས་ཡོངས་སུ་གང་བའི་ཁར་ལོ་འདབ་ཀྱིས་བརྒྱན་པ།
མགྲིན་པ་གོས་ཀྱིས་དཀྲིས་པའི་བུམ་པ་ལྔའམ། ཡང་ན་ཀ་པཱ་ལ་བདུད་རྩིས་བཀང་བ་རྣམས་བཅོམ་ལྡན་འདས་མའི་སྔགས་ཀྱིས་མངོན་པར་བསྔགས་ནས་ཕྱོགས་བཞིར་གཞག་པར་བྱའོ། ། དེ་ནས་སྔོན་དུ་བསྙེན་པ་འབུམ་བྱས་པའི་རྣལ་འབྱོར་པ་ཁ་ནུབ་ཏུ་ཕྱོགས་ལ། བདུད་རྩི་ལྔའི་རི་ལུ་ཁར་བཅུག་ལ། ལག་པ་གཡོན་པ་གོང་གི་སྔགས་ཀྱིས་སྦྱངས་ལ་སྔོན་དུ་ཡི་གེ་གསུམ་བརྗོད་པས་བདུད་རྩིར་བྱས་པའི་ཆང་གིས་ཡན་ལག་ལྔ་བཀྲུས་པས། སྲིད་པའི་རྒྱ་མཚོ་ལས་འགྲོ་བ་མ་ལུས་པ་དྲང་བར་འདོད་པས་ལྷ་མོའི་རྣལ་འབྱོར་བསྒོམ་པར་བྱའོ། ། དེ་ནས་རང་གི་ས་བོན་གྱི་འོད་ཟེར་གྱིས་དྲངས་པའི་ཡེ་ཤེས་ཀྱི་ལྷ་མོ། མེ་ལོང་ལ་བྲིས་པའི་བཅོམ་ལྡན་འདས་མ་ལ་རབ་ཏུ་བཅུག་ནས། བཟའ་བ་དང༌། སྟོན་མོ་དང༌།
བཏུང་བ་དང༌། ཆང་དང༌། ཤ་དང༌། ཁུ་བའི་ཁྱད་པར་རྣམས་དང༌། རྣམ་པ་སྣ་ཚོགས་པའི་འབྲས་བུ་རྣམས་དང༌། ཆུ་ལས་སྐྱེས་པ་དང༌། ཐང་ལས་སྐྱེས་པའི་མེ་ཏོག་མང་པོ་རྣམས་དང༌། གཏོར་མ་དང་ལྷ་བཤོས་རྣམས་དང༌། མར་མེའི་ཕྲེང་བ་མང་པོས་ཀྱང་ཡང་དག་པར་མཆོད་དེ། བསྟོད་ནས།
རྐང་པ་བརྒྱད་པའི་སྔགས་བརྗོད་པས་བདུད་རྩིས་ཚིམ་པར་བྱས་ཏེ། རྣལ་འབྱོར་མའི་ཚུལ་གྱིས་མོས་པའི་སློབ་མ་འཇུག་པའི་དོན་དུ་བཅོམ་ལྡན་འདས་མ་ལ་གསོལ་བ་གདབ་པར་བྱ་སྟེ། བཅོམ་ལྡན་ཡེ་ཤེས་རྡོ་རྗེ་མཆོག ། རིག་འཛིན་རྒྱལ་མོ་ལ་ཕྱག་འཚལ། ། སྙིང་རྗེའི་བདག་ཉིད་དཀྱིལ་འཁོར་དུ། ། སློབ་མ་འཇུག་པར་འཚལ་ལགས་ན། ། ཇི་ལྟར་རྒྱལ་བ་ཀུན་གྱིས་ཁྱོད། ། ཡེ་ཤེས་རྒྱ་མཚོར་བྱིན་རླབས་པ། ། དེ་བཞིན་དུ་ནི་ཡེ་ཤེས་རོས། ། སེམས་ཅན་འདི་ལ་བྱིན་རླབས་རིགས། །
ཞེས་སོ། ། དེ་ནས་རྣལ་འབྱོར་པ་རྣལ་འབྱོར་མའི་གྲོགས་དང་ལྡན་པས། སློབ་མ་དཀྱིལ་འཁོར་གྱི་ཁང་བར་བཅུག་སྟེ། མཎྜལ་གསུམ་བྱེད་དུ་བཅུག་ནས་གསོལ་བ་གདབ་པར་བྱའོ། ། ཇི་ལྟར་རྡོ་རྗེ་སེམས་དཔའ་ཡིས། ། འགྲོ་བ་བྱང་ཆུབ་སྒྲུབ་པའི་ཐབས། ། ཡེ་ཤེས་དཔལ་ལྡན་རྣལ་འབྱོར་མར། ། ཐམས་ཅད་རིག་པ་རང་གིས་བྱིན། ། དེ་བཞིན་བདག་ལའང་མགོན་པོ་ཀྱེ། ། ད་ལྟ་ཉིད་དུ་སྦྱིན་པར་རིགས། །
ཞེས་བྱ་བ་ལན་གསུམ་བཀླག་པར་བྱའོ། ། དེ་ནས་ཕྱོགས་བཞིར་མཎྜལ་བྱེད་དུ་བཅུག་ལ། བཅོམ་ལྡན་འདས་མ་ལའང་སློབ་མས་གསོལ་བ་གདབ་པར་བྱ་སྟེ། ལྷ་མོ་ལུས་ངག་ཡིད་ཀྱིས་སུ། ། ཡེ་ཤེས་རྒྱ་མཚོ་ཁྱོད་ཕྱག་འཚལ། ། ཇི་ལྟར་སངས་རྒྱས་སྟོབས་ཆེན་གྱིས། ། ཐམས་ཅད་ཡེ་ཤེས་བྱིན་རླབས་པས། ། དེ་བཞིན་བདག་རྒྱུད་དག་ལ་ཡང༌། ། ཡེ་ཤེས་རྒྱུན་གྱིས་མཛད་དུ་གསོལ། ། ཞེས་བྱའོ། །
དེ་ནས་སློབ་མ་ལ་བུམ་པའི་ཆུས་མངོན་པར་གཏོར་ཏེ། ལྷ་མོའི་གཟུགས་སུ་རྣམ་པར་བསྒོམས་ནས་གོ་ཆའི་སྔགས་ཀྱིས་དངོས་སུ་བསྲུངས་ཏེ། སྐུ་གསུང་ཐུགས་བྱིན་གྱིས་བརླབས་ནས། མིག་ལ་སོགས་པ་བྱིན་གྱིས་བརླབ་པར་ཡང་བྱས་ལ། ཡང་དག་པར་མཆོད་དེ་ལྕགས་ཀྱུ་སྦྱིན་ཞིང་བདུད་རྩི་འཐུང་དུ་གཞུག་པར་བྱའོ། ། དེ་ནས་དཀྱིལ་འཁོར་གྱི་ནུབ་ཀྱི་ཆར་ཉེ་བར་འདུག་སྟེ། སློབ་མས་ལྷ་མོའི་གཟུགས་སུ་བསྒོམས་ནས། རྣལ་འབྱོར་མའི་ལག་པ་གཡོན་པར་མགོ་བོར་རྩ་བའི་སྔགས་ཀྱི་བྱིན་གྱིས་བརླབ་པར་བྱའོ། ། བླ་མས་ཀྱང་ཡེ་ཤེས་ཀྱི་ཆུས་ཡོངས་སུ་གཏོར་བ་དང༌། ལུས་བདེ་བ་ཆེན་པོས་ཡོངས་སུ་གང་བ་དང༌།
རྩ་བའི་སྔགས་བརྗོད་པ་སྔོན་དུ་སོང་བས་དྲིལ་བུ་དཀྲོལ་ཞིང་བླ་མའི་མན་ངག་གིས་ཡེ་ཤེས་བྱིན་གྱིས་བརླབ་པར་བྱའོ། ། དེ་ལྟར་བྱས་པས་མཚམས་མེད་པར་བྱེད་པའང་ཡེ་ཤེས་ཀྱིས་བྱིན་གྱིས་རློབ་པར་འགྱུར་ན་སླར་ཡང་བསོད་ནམས་དང་ལྡན་པ་ལྟ་ཅི་སྨོས། དེ་ནས་པུས་མོ་གཡས་པ་ས་ལ་བཙུགས་པས་གནས་ཏེ། ཡེ་ཤེས་ལྔའི་བདག་ཉིད་ཀྱི་རྡོ་རྗེ་ལག་པ་གཡས་པར་བྱིན་ནས། བདུད་རྩི་ལྔས་ཡོངས་སུ་གང་བའི་ཐོད་པ་ཡང་ལག་པ་གཡོན་པར་བྱིན་ཏེ། རྐང་པ་གཡོན་པ་ས་ལ་བརྡབས་པས་འགྲོ་བ་ཐམས་ཅད་ལ་བདེ་བ་ཆེན་པོ་བབས་པས་བདུད་རྩིར་གྱུར་ཏེ། དངུལ་ཆུ་ལྟ་བུ་ཐོད་པའི་ནང་དུ་རབ་ཏུ་ཞུགས་པར་རྣམ་པར་བསྒོམས་ནས། ཐོད་པར་གནས་པའི་བདུད་རྩི་འཐུང་དུ་གཞུག་པར་བྱའོ། ། དེ་ནས་བཅོམ་ལྡན་འདས་མའི་སྒྲུབ་ཐབས་བླ་མ་བརྒྱུད་པ་ལས་འོངས་པའི་མན་ངག་ཀྱང་བརྗོད་པར་བྱའོ། ། དེ་ནས་བཅོམ་ལྡན་འདས་མ་སིནྡྷཱུ་རར་སོན་པར་བྱའོ། །
དེ་ལས་སྤྲོས་པའི་མཁའ་འགྲོ་མ་ལྔའི་གཟུགས་ལ་ཡང་མཆོད་པ་དང༌། བསྟོད་པ་དང༌། བདུད་རྩི་མྱང་བས་མཉེས་པར་བྱ་སྟེ་གཏོར་མའི་པཱུ་ཛས་ཀྱང་མཉེས་པར་བྱའོ། ། བཟའ་བ་དང་སྟོན་མོ་དང༌། ཉའི་ཤ་ལ་སོགས་པས་ཡོངས་སུ་གང་བའི་གཏོར་མའི་སྣོད་ལ། ཡི་གེ་གསུམ་གྱི་བྱིན་གྱིས་བརླབས་པས་བདུད་རྩིར་གྱུར་པ་ལ་སྔགས་འདིས་དབུལ་ཏེ། ཨོཾ་བཛྲ་ཧེ་རུ་ཀ་མ་ཧཱ་བཛྲ་ཨཱ་ཀརྵ་ཡ། ཨཱ་ཀརྵ་ཡ། པྲ་བེ་ཤ་ཡ། པྲ་བེ་ཤ་ཡ།
ཏོ་ཥ་ཡ། ཏོ་ཥ་ཡ། སརྦ་ཌཱ་ཀི་ནཱི་ནཱཾ་ཧྲྀ་ད་ཡ་ཧཱུྃ་ཕཊ། ཨོཾ་སརྦ་བུདྡྷ་ཌཱ་ཀི་ནཱི་པྲ་ཏཱིཙྪེ་མཾ་བ་ལིཾ་ཧཱུྃ་ཨོཾ། ཨོཾ་བཛྲ་ཌཱ་ཀི་ནཱི་པྲ་ཏཱིཙྪེ་མཾ་བ་ལིཾ་ཧཱུྃ་ཧཱུྃ། ཨོཾ་རཏྣ་ཌཱ་ཀི་ནཱི་པྲ་ཏཱིཙྪེ་མཾ་བ་ལིཾ་ཧཱུྃ་ཏྲཱྃ། ཨོཾ་པདྨ་ཌཱ་ཀི་ནཱི་པྲ་ཏཱིཙྪེ་མཾ་བ་ལིཾ་ཧཱུྃ་ཧྲཱིཿ ཨོཾ་བི་ཤྭ་ཌཱ་ཀི་ནཱི་པྲ་ཏཱིཙྪེ་མཾ་བ་ལིཾ་ཧཱུྃ་ཨཿ ཨོཾ་སརྦ་ཡོ་གི་ནཱི་པྲ་ཏཱིཙྪེ་མཾ་བ་ལིཾ་ཧཱུྃ་ཧཱུྃ། ཧ་ཧ།
ཧི་ཧི། ཛཿཧཱུྃ་བྃ་ཧོཿ ཨོཾ་བཛྲ་ཡོ་གི་ནི་བྷྱཿས་མ་ཡ་སྟྭཾ་དྲྀ་ཤྱ་རཀྵ་རཀྵ་ཧོཿ ཞེས་བྱ་བས་སོ། ། དེ་ནས་ཡང་མཆོད་པ་དང༌། བསྟོད་པ་དང༌། བདུད་རྩི་མྱང་བ་བྱས་ནས་བཟོད་པར་གསོལ་ཏེ། ཡི་གེ་བརྒྱ་པའི་སྔགས་ཀྱིས་མཉེས་པར་བྱས་ནས་མངོན་པར་འདོད་པའི་དངོས་གྲུབ་བླངས་སྟེ། ཨོཾ་བཛྲ་མུཿ ཞེས་བྱ་བའི་སྔགས་ཀྱིས་གཤེགས་སུ་གསོལ་བ་ནི།
ཡེ་ཤེས་ཀྱི་ལྷ་མོ་བདག་ཉིད་ལ་གཞུག་པར་བྱའོ། ། དེ་ནས་ཇི་ལྟར་ནུས་པའི་ཚོགས་ཀྱི་འཁོར་ལོ་ལ་སོགས་པའི་དགའ་སྟོན་ཆེན་པོ་བྱའོ། ། གནང་སྦྱིན་ཆོ་ག་བྱས་པ་ལས། ། བསོད་ནམས་ཉེ་བར་བསགས་པ་གང༌། ། དེ་ཡིས་སྐྱེ་བོ་མ་ལུས་རྣམས། ། ལྷ་མོ་ཡེ་ཤེས་ལ་གཞོལ་ཤོག ། བླ་མ་བརྒྱུད་པའི་མན་ངག་གི་རིམ་པ། མཁས་པ་ཆེན་པོ་རྒྱལ་བའི་སྡེ། མིང་གཞན་གྱིས་ཁང་པ་གསར་པ་ཞེས་བྱ་བར་བརྗོད་པས་བྲིས་པའོ། ། ཕྲེང་བའི་རིག་པ་འཛིན་མའི་རིམ་པའི་རྗེས་སུ་གནང་བ་སྦྱིན་པའི་ཆོ་ག་རྫོགས་སོ། །
པཎྜི་ཏ་དེ་ཉིད་དང༌། བཙུན་པ་དར་མ་ཡོན་ཏན་གྱིས་བསྒྱུར་བའོ། ། སུམ་ལོའམ། ཀླེ་ལོའོ། ། མེ་ཏྲཱི་མཁའ་སྤྱོད་དོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
