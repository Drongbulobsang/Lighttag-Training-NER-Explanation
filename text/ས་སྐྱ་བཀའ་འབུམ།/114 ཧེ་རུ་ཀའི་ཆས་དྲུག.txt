ས་སྐྱ་བཀའ་འབུམ།
པོད ༡༡༤
ཧེ་རུ་ཀའི་ཆས་དྲུག
༼ཇ༽ ༄༅། །ཧེ་རུ་ཀའི་ཆས་དྲུག་བཞུགས།། ༄༅། །མ་བླ་རྗེ་བཙུན་ཐུགས་རྗེ་ཆེན་པོ་དང་ལྡན་པ་རྣམས་ཀྱི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། རྗེ་བཙུན་བླ་མ་མཆོག་ལ་ཕྱག་འཚལ་ཞིང༌། ། འཇིག་རྟེན་དྲེགས་པ་ཀུན་གྱི་བདག་པོ་ནི། ། འཇིགས་བྱེད་དྲག་པོ་ཞེས་བྱ་ཡུམ་དང་བཅས། ། འདུལ་མཛད་ཧེ་རུ་ཀ་དཔལ་བདག་ཕྱག་འཚལ། ། ལུས་རྒྱན་སྣོད་དང་ལག་ཆ་རོལ་མོ་དང༌། ། གོས་དང་སྟན་ཏེ་དེ་ལྟར་དྲུག་པོ་ནི། ། དྲག་པོ་འདུལ་བའི་ཆས་ཏེ་དེ་ཉིད་མཚོན། །
དེ་དག་འདིར་ནི་ཞིབ་ཏུ་བརྗོད་པར་བྱ། ། དེའང་སྔོན་བཅོམ་ལྡན་འདས་ཀྱིས་དྲག་པོ་དབང་ཕྱུག་ཆེན་པོ་འདུལ་བའི་ཕྱིར། དུར་ཁྲོད་ཀྱི་ཆས་དང་ལྡན་པས་གཙོ་བོ་དབང་ཕྱུག་ཆེན་པོ་ནི་བཅོམ་ལྡན་འདས་ཉིད་ཀྱིས་གདན་དུ་བཏིང༌། ཚངས་པ་ལ་སོགས་པའི་འཁོར་ཆེན་པོ་རྣམས་ནི་གཽ་རཱི་ལ་སོགས་པའི་གདན་དུ་བཏིང༌། དེ་དག་གི་ཆུང་མ་རྣམས་ནི་ཕྲིན་ལས་ཀྱི་ཕོ་ཉའི་ཚུལ་དུ་དུར་ཁྲོད་དུ་བཀྱེ་ནས་འཇིག་རྟེན་གྱི་དྲེགས་པ་ཅན་བཏུལ་བའི་ཆས་ཡིན་ནོ། ། དེའང་རྣལ་འབྱོར་གྱི་དབང་ཕྱུག་བིརྺ་པའི་གསུང་གི་མན་ངག་རྒྱུད་ཀྱི་ལུང་གིས་བསྟན་པར་བྱས་པ་རྗེ་བཙུན་བླ་མ་དམ་པ་རྣམས་ལས་བརྒྱུད་དེ་སྙན་བརྒྱུད་དུ་གསུངས་པ་འདིར་བྲི་བར་བྱའོ། ། དེ་ལ་དོན་དྲུག་གི་དང་པོ་ཧེ་རུ་ཀའི་ཆས་རུས་པའི་རྒྱན་གྱི་རྣམ་པར་བཤད་པ་ནི། ཀུན་ཏུ་སྤྱོད་པའི་ལེའུ་བཅུ་བདུན་པ་ལས། ཡན་ལག་ཅན་དང་ཚིག་ཅན་དང༌། ། སྡུད་དང་དེ་བཞིན་སྙིང་སྟོབས་ཅན། །
གར་གྱི་ཚུལ་ནི་བཞི་པོ་འདིས། ། དེ་ཉིད་མཐོང་བས་ཤེས་པར་བྱ། ། ཞེས་འབྱུང་སྟེ། དེ་ལ་ཡན་ལག་ཅན་ནི་ལུས་ཀྱི་རྣམ་འགྱུར་དུ་མའོ། ། ཚིག་ཅན་ནི་ངག་གི་འགྱུར་བ་དུ་མའོ། ། སྡུད་པ་ཞེས་པ་ནི་ལུས་ཀྱི་འགྱུར་བ་ཅུང་ཟད་བཤོལ་ཏེ་ལྷའི་ང་རྒྱལ་དང་ལྡན་པས་ངལ་བསོ་བའོ། ། སྙིང་སྟོབས་ཅན་ནི་ལྷའི་ང་རྒྱལ་དང་ལྡན་པས་བདུད་ཚར་གཅོད་པའི་ཕྱིར་ཁྲོ་བོའི་སྐུར་བསྒོམ་པའོ། ། དེ་དག་ཀྱང་ལག་ལེན་མཐོང་ནས་ཤེས་པས་དེ་ཉིད་མཐོང་བས་ཞེས་བྱའོ། ། དེ་ལྟར་གར་གྱི་བྱ་བ་ཀུན་ལའང་རྒྱན་དགོས་ཏེ། དེ་ཉིད་ལས།
གར་གྱི་གནས་སུ་གནས་པ་ཀུན། ། དེ་ཡི་རྒྱན་རྣམས་ཡིན་ཞེས་བྱ། ། ཞེས་འབྱུང་ངོ༌། ། དེས་ན་རྡོ་རྗེའི་གླུ་ལས་ཀྱང༌། ནི་རཾ་སུ་ཨཾ་གེ་ཙ་ཌ་ཝི་ཞེས་འབྱུང་བ་ཡིན་ནོ། ། ཡང་རྣལ་འབྱོར་པའི་ཉམས་བསྐྱང་བའི་སྐབས་སུའང་དགོས་ལ། རྟོགས་པ་ཅུང་ཟད་སྐྱེས་ནས་སྤྱོད་པ་ལ་བློ་སྦྱང་བའི་སྐབས་དང༌། ཀུན་ཏུ་བཟང་པོའི་སྤྱོད་པའི་དུས་སུའང་དགོས་པ་ཡིན་ནོ། ། དེ་དག་ཀྱང་གང་ཞེ་ན། བརྟག་པ་གཉིས་པའི་ལེའུ་དྲུག་པ་ལས།
སྒོམ་པ་པོ་ཡིས་རྣམ་འཛིན་པ། ། རྣ་བ་དག་ལ་རྣ་ཆ་བཟང༌། ། སྤྱི་བོར་འཁོར་ལོ་རྣམ་པར་འཛིན། ། ལག་པ་དག་ལ་ལག་གདུབ་ཉིད། ། རྐེད་པ་ལ་ཡང་སྐ་རགས་ཉིད། ། རྐང་པར་དེ་བཞིན་རྐང་གདུབ་བོ། ། ལག་པའི་རྩ་བར་དཔུང་རྒྱན་ཉིད། ། མགྲིན་པར་རུས་པའི་ཕྲེང་བ་སྟེ། ། ཞེས་པ་དང༌། རྐུན་མའི་སྐྲ་ལས་ཅོད་པན་བྱས། །
དེ་ལ་ཧཱུྃ་བྱུང་སྦྱར་བར་བྱ། ། སངས་རྒྱས་ལྔ་ཡི་ཐོད་པ་རྣམས། ། རྣལ་འབྱོར་སྤྱོད་པས་རྣམ་པར་འཛིན། ། ཐོད་པ་སོར་ལྔ་པ་ཡི་ཚད། ། བྱས་པས་ཅོད་པན་འཛིན་པར་བྱེད། ། ཅེས་བྱ་བ་དང༌། ཐལ་བ་སྐྲ་ཡི་མཆོད་ཕྱིར་ཐོགས། ། ཞེས་བྱ་བ་དང༌། དེ་ཉིད་ཀྱི་དོན་གསལ་བར་བྱ་བའི་ཕྱིར། ། ཀུན་ཏུ་སྤྱོད་པའི་ལེའུ་བཅུ་བདུན་པ་ལས།
ཀུན་ཏུ་མི་དབུག་བཅིང་བ་དང༌། ། གཞུང་དང་དེ་བཞིན་བསྐྱོད་པ་དང༌། ། འབེབས་པ་དང་ནི་འཁྱིལ་པའོ། ། དང་པོ་འདིར་ནི་བརྒྱན་པ་དང༌། ། རྣམ་པ་ཀུན་ཏུ་བཅིང་བ་དང༌། ། དཔུང་རྒྱན་དང་ནི་དེ་བཞིན་དུ། ། ལག་པའི་རྒྱན་ནི་ཉིད་དག་དང༌། ། རྐང་གདུབ་རབ་ཏུ་གཞུག་པའོ། ། འོག་པག་དག་ནི་བརྒྱད་པའོ། ། རོ་ལྡན་བཅུ་དྲུག་ཤེས་པར་བྱ། །
ཚངས་སྐུད་སྐུད་པ་གཅིག་ཏུ་གྱུར། ། ཕྲེང་བ་ཉི་ཤུ་རྩ་ལྔ་ཡིན། ། ཞེས་འབྱུང་ངོ༌། ། དེ་ལྟར་དེ་དག་གི་ཚིག་གི་དོན་ཡང༌། ཀུན་ཏུ་མི་དབུག་ནི་བུ་ག་མེད་པ་སྟེ། མགོ་རྒྱན་ཡིན་པས་མགོ་ལ་བསྐོན་པ་སྟེ། དང་པོ་འདིར་ནི་བརྒྱན་པ་དང༌། ། ཞེས་པའི་དོན་ཡིན་ནོ། ། བཅིང་བ་ནི་རྣ་རྒྱན་ཏེ། རྣམ་པ་ཀུན་ཏུ་བཅིང་བ་དང༌། །
ཞེས་པའི་དོན་ཡིན་ནོ། ། གཞུག་པ་ནི་གདུ་བུ་དྲུག་སྟེ། དཔུང་རྒྱན་དག་དང༌། ལ་སོགས་པའི་ཚིག་རྐང་གསུམ་གྱིས་བསྟན་ཏོ། ། དེ་བཞིན་བསྐྱོད་པ་ནི་སྐ་རགས་ཏེ། འོག་པག་དག་ནི་བརྒྱད་པ་ཡིན། ། ཞེས་པས་ཕྲེང་བ་རིམ་པ་བརྒྱད་ཡོད་དོ། ། འབེབས་པ་ནི་མགུལ་རྒྱན་ཏེ། ། མགྲིན་པ་ནས་སྒྲ་འབེབས་པ་ཡིན་ལ། དེ་ཉིད།
རོ་ལྡན་བཅུ་དྲུག་ཤེས་པར་བྱ། ། ཞེས་པ་སྟེ། རོ་ལྡན་ནི་མགྲིན་པ་ཡིན་ལ། དེར་ཕྲེང་བ་བརྒྱད་དང༌། དོ་ཤལ་བརྒྱད་དེ་བཅུ་དྲུག་ཡིན་ནོ། ། འདི་ལ་ཨ་བྷ་ཡ་ཀ་ར་ན་རེ། རོ་ལྡན་ནི་བུད་མེད་ཡིན་ལ། དེའི་སྐ་རགས་ནི་རིམ་པ་བཅུ་དྲུག་ཡིན་ནོ་ཞེས་ཀྱང་ཟེར་རོ། ། ཀུན་ཏུ་འཁྱིལ་པ་ནི་སེ་རལ་ཁ་རྒྱ་གྲམ་དུ་འཁྱིལ་པ་དང༌། ཐོད་པའི་དོ་ཤལ་ཡིན་ཏེ་དེའང་དང་པོ་ནི།
ཚངས་སྐུད་སྐུད་པ་གཅིག་ཏུ་འགྱུར། ། ཞེས་བྱ་བ་རྒྱ་གྲམ་དུ་འཁྱིལ་བ་ལ་སྲད་བུ་རེ་རེ་ལས་མེད་པ་བྱའོ། ། གཉིས་པ་དོ་ཤལ་ནི་ཕྲེང་བ་ཉི་ཤུ་རྩ་ལྔ་ཉིད་ཅེས་བྱ་བ་ཉི་ཤུ་ལྔ་ཉིད་དམ། ཉིས་ལྟབ་ཏུ་བྱས་ན་ལྔ་བཅུ་ཐམ་པ་ཡིན་ནོ། ། དེ་ལྟར་ལུང་དེ་དག་གི་དོན་བླ་མའི་གསུང་དང་མི་འགལ་བར་བརྗོད་ན་སྤྱི་དོན་བཞི་སྟེ། མཚན་ཉིད་དང༌། དག་པ་དང༌། དགོས་པ་དང༌། མིང་དོན་ནོ། ། དང་པོ་མཚན་ཉིད་བརྗོད་ན།
ཐོག་མར་མགོ་རྒྱན་ནི་སྤྱི་བོའི་རུས་པའི་འཁོར་ལོ་ལ་བུ་ག་བརྒྱད་ཕུག་སྟེ། རུས་པའི་ཕྲེང་བ་འཁོར་ལོའི་རྩིབས་ལྟ་བུར་གྱུར་པ་བརྒྱད་བྱ། དེ་ལ་རྒྱབ་ཀྱི་རྩིབས་གསུམ་མ་གཏོགས་པ་རྩིབས་ལྔའི་ཐད་ཀར་མིའི་ཐོད་པ་སོར་ལྔ་པའི་ཚད་མི་མགོའི་རི་མོ་བྲིས་པ་རེ་བཞག དེ་དག་གི་སྟེང་འོག་གཉིས་ན་ཕར་རུས་པའི་ཕྲེང་བ་ཐོད་པ་ལྟ་བུར་འཁོར་བ་རེ་བྱ། ཐོད་པའི་བར་མཚམས་བསྡམས་པའི་ཕྲེང་བ་ཐོད་པ་ལྟར་འཁོར་བ་གསུམ་བྱ། དཔྲལ་བའི་ཐད་ཀར་སོར་གསུམ་ཙམ་གྱི་ཐད་ཀར་དྲྭ་བ་དྲྭ་ཕྱེད་བྱ། གཞན་རྣམས་སུ་རྣ་བའི་ཕྱེད་ནོན་ཙམ་གྱི་དྲྭ་བ་དྲྭ་ཕྱེད་བྱ། འཁོར་ལོའི་རྒྱབ་ངོས་ཀྱི་ཐད་ཀར་སྣ་ཚོགས་རྡོ་རྗེ་དང་དེའི་གཡོན་ངོས་སུ་ཚེས་གཅིག་གི་ཟླ་བ་བྱས་ལ། སྐྲའི་ཐོར་ཚུགས་ཀྱི་ཅོད་པན་ལ་བརྟེན་པར་བྱ། སྐྲ་མེད་ན་བཅོས་མའི་སྐྲ་བྱས་ལ།
དེའི་ནང་དུ་རྡོ་རྗེའམ། བྲིས་སྐུའམ། གླེགས་བམ་བཅུག་ལ། སྤྱི་གཙུག་དབུ་རྒྱན་གྱི་ནང་ན་ཡར་བཏོན་ལ་ཐོར་ཚུགས་སུ་རྐུན་པོ་བསད་པའི་སྐྲ་ལ་བཅིངས་ཏེ། ཐག་པའི་མཐའ་མ་གཉིས་སུ་རེ་རེ་འཇོག་པ་ནི་ཅོད་པན་ཞེས་བྱ་བ་ཡིན་ནོ། ། རྣ་རྒྱན་ནི་རུས་པའི་འཁོར་ལོ་ལ་ཁུག་པ་གསུམ་དང༌། ཁུག་ཕྱེད་གཉིས་ཏེ་ལྔས་བརྒྱན་པ་ཡིན་ནོ། ། མགུལ་རྒྱན་ནི་གཞུང་གཡས་གཡོན་གཉིས་དབུས་དང་གསུམ་ལ་ཕྲེང་བ་བརྒྱད་ཀྱི་བར་བསྡམས་པ་དང༌། དེ་ལ་དོ་ཤལ་གྱི་ཚུལ་དུ་འཕྱང་བ་རུས་པའི་མདུང་རྩེ་དུ་མས་མཛེས་པར་བྱས་པ་བརྒྱད་དེ་བཅུ་དྲུག་ཡིན་ནོ། ། དཔུང་རྒྱན་གཉིས་དང་ལག་རྒྱན་གཉིས་དང་རྐང་རྒྱན་གཉིས་ཏེ་གདུ་བུ་དྲུག་ནི་ཕ་ད་ཚུ་ད་གཉིས་དབུས་དང་རུས་པའི་གཞུང་གསུམ་ལ་ཕྲེང་བ་ལྔ་ལྔས་བར་བསྡམས་པ་སྨད་ངོས་སུ་མདུང་རྩེ་དང་ཨེར་ཀ་དུ་མས་མཛེས་པར་བྱས་པ་ཡིན་ནོ། །
དེའང་དཔུང་རྒྱན་གཉིས་རིང༌། དེ་བས་རྐང་གདུབ་ཐུང༌། དེ་བས་ཀྱང་ལག་གདུབ་ཐུང་ངོ༌། ། སྐ་རགས་ཀྱི་གཞུང་གསུམ་ཕ་ད་ཚུ་ད་སྟེ་ལྔའི་བར་ཕྲེང་བ་བརྒྱད་རིམ་མམ། བཅུ་དྲུག་རིམ་གྱིས་བར་བསྡམས་པ་ལ་དེ་ལ་དྲྭ་བ་དྲྭ་ཕྱེད་ཨེར་ཀ་དང་རུས་པའི་མདུང་རྩེ་དུ་མས་མཛེས་པར་བྱས་པ། མཐེབ་སོར་བརྒྱད་ཀྱི་ཚད་དང་མཉམ་པ། དྲྭ་བ་ལྔ་དང༌། དྲྭ་ཕྱེད་བཅོ་བརྒྱད་ཀྱིས་མཛེས་པར་བྱས་པ་ཡིན་ལ། གཡས་གཡོན་གྱི་དྲྭ་ཕྱེད་གསུམ་གསུམ་ལ་གཉིས་ཀྱིས་ནི་པུས་མོའི་ཐད་ཀར་སླེབ། དབུས་མས་ནི་བྱིན་པའི་དཀྱིལ་ཙམ་དུ་སླེབ་པ་ཡིན་ཏེ།
དེ་དག་ལ་དྲིལ་བུ་ཆུང་ངུ་མཛེས་པ་རེ་གདགས་པར་བྱའོ། ། རུས་པའི་ཚངས་སྐུད་ནི་རུས་པའི་འཁོར་ལོ་གཉིས་ལ་བུ་ག་བརྒྱད་ཕུག་སྟེ་རྒྱ་གྲམ་དུ་བསྡམས་ལ། འཁོར་ལོ་མདུན་དང་རྒྱབ་ཏུ་འོང་བར་བྱས་ཏེ་རྒྱ་གྲམ་དུ་བཅིང་བར་བྱའོ། ། རུས་པའི་ཚངས་སྐུད་འདི་ཡོད་ཀྱང་རུང༌། མེད་ཀྱང་ཆོག་སྟེ། རྐུན་པོ་བསད་པའི་སྐྲ་ལས་སྐུད་པ་སུམ་བསྒྲིལ་བྱས་པ་དེའང་སྐོར་ལྔའམ་གསུམ་བྱས་ཏེ། རྡོ་རྗེའི་མདུད་པ་གསུམ་གྱིས་བར་མཚམས་མེད་པར་བསྡམས་ལ་དེ་ལྟ་བུ་སེ་རལ་ཁར་ལག་པ་གཡས་པ་བཏོན་ལ། གོན་པ་ནི་ཚངས་པའི་སྐུད་པ་དངོས་ཡིན་ནོ། ། དགུ་བསྒྲིལ་དུ་བྱས་པའི་སྐུད་པ་གཅིག་ལ་སྔ་མ་བཞིན་དུ་རྡོ་རྗེའི་མདུད་པ་བྱས་པས་ཀྱང་བཏུབ་བོ། ། ཐོད་པའི་ཚལ་བུ་སོར་ལྔའི་ཚད་དང་མཉམ་པ་བྱ་སྟེ།
དེའང་སྐྱེས་པ་ལ་གཞོན་ནུ་མའི་ཐོད་པ་ཡིན་ཞིང༌། བུད་མེད་ལ་སྐྱེས་པའི་ཡིན་ནོ། ། སྟག་གི་པགས་པའི་ཤམ་ཐབས་ཀྱི་སྟེང་དུ་རྐུན་མ་བསད་པའི་སྐྲ་ལས་བྱས་པའི་སྐ་རགས་ཉིས་སྐོར་གྱིས་བསྡམས་ལ། དེའི་སྟེང་དུ་རུས་རྒྱན་གྱི་སྐ་རགས་བཅིང་བར་བྱའོ། ། ཁ་ཅིག་ན་རེ། ཕོ་རྒྱན་མོ་རྒྱན་ཞེས་བྱ་བ་ཡོད་དོ་ཞེས་ཟེར་ན་ཨ་བྷ་ཡ་ཀ་རས་བྱས་པའི་སྐ་རགས་དང༌། མི་མགོའི་དོ་ཤལ་གཉིས་མིན་པ་ཁྱད་པར་མ་མཐོང་ལ། ལུས་ཀྱི་ཚད་དང་མཉམ་པར་བྱེད་ན་སྐྱེས་པ་རྣམས་ནི་མགོ་ཆེ་ལ། ཡན་ལན་གཞན་དང་རྐེད་པ་ཕྲ་བས་མགོ་རྒྱན་ཆེ་ལ་གཞན་ཕྲ་བར་བྱ། བུད་མེད་རྣམས་ནི་མགོ་ཆུང་ལ་ཡན་ལག་གཞན་སྦོམ་པས་མགོ་རྒྱན་ཆུང་ལ་གཞན་ཆེ་བར་བྱའོ། །
རྒྱན་དྲུག་གི་མཚན་ཉིད་དོ།། །། སྤྱི་དོན་གཉིས་པ་རྣམ་པར་དག་པ་བརྗོད་པར་བྱ་སྟེ། དེ་ལ་ལྔ་གྲངས་དང་ཚད་ཀྱི་རྣམ་པར་དག་པ་དང༌། ཕར་ཕྱིན་དྲུག་གི་དག་པ་དང༌། སྔགས་ཀྱི་དག་པ་དང༌། ལྷའི་དག་པ་དང༌། སྤྱིའི་དག་པའོ། ། དེ་ལ་དང་པོ་གྲངས་དང་ཚད་ཀྱི་དག་པ་ནི། སྣ་ཚོགས་རྡོ་རྗེ་ནི་སྤྲུལ་པའི་སྐུ་སྣ་ཚོགས་ཀྱིས་སེམས་ཅན་གྱི་དོན་མཛད་པའོ། ། གཡོན་ཕྱོགས་ཀྱི་ཚེས་གཅིག་གི་ཟླ་བ་ནི་ཡོན་ཏན་གྱི་ཚོགས་འཕེལ་བའོ། །
འཁོར་ལོ་རྩིབས་བརྒྱད་ནི་སངས་རྒྱས་ཀྱི་སའི་དབང་ཕྱུག་བརྒྱད་དེ། དེའང༌། སྐུ་ཡི་དབང་ཕྱུག་དང་ནི་གསུང་གི་དབང་ཕྱུག་དང༌། ། དེ་བཞིན་དུ་ནི་ཐུགས་ཀྱི་དབང་ཕྱུག་དང༌། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང༌། ། ཅི་འདོད་བསྐྱེད་དང་ཡོན་ཏན་བརྒྱད་པའོ། ། ཞེས་རྒྱུད་རྒྱས་པའི་ལུང་ཟླ་བ་གྲགས་པས་སྦྱར་བའི་སྒྲོན་གསལ་ལས་འབྱུང་ངོ༌། ། ཐོད་པ་སྐམ་པོ་ལྔ་ནི་རིགས་ལྔ་ཡིན་ལ། རེ་རེའང་སོར་ལྔའི་ཚད་ནི་ཡེ་ཤེས་ལྔ་ཡིན་ལ། བར་བསྡམས་པའི་ཕྲེང་བ་ཚར་ལྔ་ལྔ་ནི་ཡུམ་ལྔ་ཡེ་ཤེས་ལྔའི་རང་བཞིན་དུ་དག་པ་ཡིན་ནོ། །
དྲྭ་བ་དང་དྲྭ་བ་ཕྱེད་པ་ནི་སངས་རྒྱས་ཀྱི་མཛད་པ་རྒྱ་ཆེན་པོ་མཛད་པའོ། ། ཐོར་ཚུགས་བཅིང་བའི་རྐུན་མའི་སྐྲའི་ཅོད་པན་ནི། ཆོས་ཐམས་ཅད་བདག་མེད་པས་ཁྱབ་པ་མཚོན་ནོ། ། རྣ་རྒྱན་གྱི་རུས་པའི་འཁོར་ལོ་ནི་དབྱིངས་ཀྱི་རང་བཞིན། དྲྭ་བ་དང་དྲྭ་བ་ཕྱེད་པ་ནི་ཡེ་ཤེས་ཀྱི་རང་བཞིན་ནོ། ། མགུལ་རྒྱན་གྱི་གཞུང་གསུམ་པ་ནི་སྐུ་གསུམ་གྱི་རང་བཞིན། ཕྲེང་བ་བཅུ་དྲུག་ནི་སྟོང་ཉིད་བཅུ་དྲུག་གི་སྒྲ་སྒྲོགས་པའོ། ། སྐ་རགས་ཀྱི་གཞུང་ལྔ་ནི་ཡེ་ཤེས་ལྔའི་རང་བཞིན་ཡིན་ལ། བར་བསྡམས་པའི་ཕྲེང་བ་བརྒྱད་རིམ་མམ། བཅུ་དྲུག་རིམ་ནི་འཕགས་པའི་ལམ་ཡན་ལག་བརྒྱད་ཡིན་ལ།
བཅུ་དྲུག་རིམ་བྱེད་ན་དེའི་སྟེང་དུ་བདེན་པ་བཞི་དང༌། ཚད་མེད་པ་བཞི་བསྣན་པར་བྱའོ། ། དྲྭ་བ་དང་དྲྭ་བ་ཕྱེད་པ་ནི་སེམས་ཅན་གྱི་དོན་རྒྱ་ཆེན་པོ་བྱེད་པ་སྟེ། དེའང་མཉམ་པ་རྣམས་ཀྱིས་ནི་མཉམ་པ་ཉིད་ཀྱིས་སེམས་ཅན་གྱི་དོན་བྱེད་པ་ཡིན་ལ། གཡས་གཡོན་གྱི་རིང་བ་ཚན་གཉིས་ཀྱི་གསུམ་གསུམ་གྱིས་ནི་རྣམ་པར་ཐར་པའི་སྒོ་གསུམ་སྙིང་རྗེ་ཆེན་པོས་དབང་བྱས་ནས། སེམས་ཅན་གྱི་དོན་ལ་སྙེགས་པར་བྱེད་པའོ། ། ཐོད་པའི་ཚལ་བུ་ལྔ་བཅུ་ཐམ་པ་ནི་ཡི་གེ་ཨཱ་ལི་ཀཱ་ལི་ལྔ་བཅུ་དག་པས་ན་གསུང་དབྱངས་མ་ལུས་པས་སེམས་ཅན་གྱི་དོན་མཛད་པ་མཚོན་པ་ཡིན་ནོ། ། དེ་ལྟར་གྲངས་དང་ཚད་ཀྱི་རྣམ་པར་དག་པ་འདི་ནི་བཀའ་དང་བསྟན་བཅོས་དག་ལས་འདི་ལྟར་ཞིབ་ཏུ་གསུངས་པ་མ་མཐོང་མོད་ཀྱི། ཡང་དག་པའི་མན་ངག་བརྒྱུད་དེ་འོངས་པའི་བླ་མ་རྗེ་བཙུན་གྱི་གསུང་ཡིན་ནོ། ། གཉིས་པ་ཕ་རོལ་ཏུ་ཕྱིན་པ་དྲུག་གི་དག་པ་ནི།
བདེ་མཆོག་རྩ་བའི་རྒྱུད་ལས། ཕ་རོལ་ཕྱིན་པ་རྒྱན་དྲུག་སོགས། ། ཞེས་བྱ་བའི་དོན་ཏོ། ། གདུ་བུ་དྲུག་ནི་སྦྱིན་པའི་ཕ་རོལ་ཏུ་ཕྱིན་པ། སྐ་རགས་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ། རྣ་རྒྱན་ནི་བཟོད་པའི་ཕ་རོལ་ཏུ་ཕྱིན་པ། མགུལ་རྒྱན་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ། མགོ་རྒྱན་ནི་བསམ་གཏན་གྱི་ཕ་རོལ་ཏུ་ཕྱིན་པ། ཐལ་བ་དང་མཆོད་ཕྱིར་ཐོགས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། ། གསུམ་པ་སྔགས་ཀྱི་དག་པ་ནི།
ཀུན་ཏུ་སྤྱོད་པའི་ལེའུ་བཅོ་ལྔ་པ་ལས། རྩ་བའི་སྔགས་ཀྱི་དཔའ་བོ་ནི། ། མཆོད་ཕྱིར་ཐོགས་ལ་སོགས་པ་བརྟག ། ཅེས་བྱ་བ་རྒྱན་དྲུག་པོ་རེ་རེ་ཞིང་རྩ་བའི་སྔགས་རྐང་པ་བརྒྱད་པ་འཁོར་དང་བཅས་པ་ཡིན་ནོ། ། རྣམ་སྣང་མཛད་སྔགས་གང་ཡིན་པ། ། ཐོད་པ་མགོ་བོས་རྣམ་པར་བརྒྱན། ། ཞེས་བྱ་བ་སྟེ། མགོ་རྒྱན་ནི་ཡུམ་གྱི་སྙིང་པོའི་སྔགས་སོ། ། ཡི་གེ་བདུན་གྱི་གསང་སྔགས་ནི། ། རྣ་ཆ་བརྒྱད་པས་མཛེས་པ་ཡིན། །
ཞེས་བྱ་བ་རྣ་རྒྱན་ནི་ཡབ་ཀྱི་ཉེ་བའི་སྙིང་པོའོ། ། རྡོ་རྗེ་ཕག་མོའི་རྩ་སྔགས་གང༌། ། མགུར་ཆུས་མགྲིན་པ་མཛེས་པ་ཡིན། ། ཞེས་བྱ་བ་མགུལ་རྒྱན་ནི་ཡུམ་གྱི་རྩ་བའི་སྔགས་སོ། ། རྣལ་འབྱོར་མ་དྲུག་གསང་སྔགས་གང༌། སྐ་རགས་བྱས་པས་བརྒྱན་པ་ཡིན། ། ཞེས་སྐ་རགས་ནི་ཡུམ་གྱི་གོ་ཆའི་དཔའ་མོ་དྲུག་ཡིན་ནོ། ། དཔའ་བོའི་གོ་ཆ་དྲུག་གི་ནི། ། རྒྱན་འདིས་ལུས་ནི་མཛེས་པ་ཡིན། ། ཞེས་བྱ་བ་རྒྱན་དྲུག་དཔའ་བོའི་གོ་ཆ་དྲུག་གམ།
གདུ་བུ་དྲུག་དཔའ་བོའི་གོ་ཆ་དྲུག་ཡིན་ནོ། ། དཔའ་བོའི་སྙིང་པོའི་གསང་སྔགས་ནི། ། ཕྲེང་བ་བརྒྱ་ཡི་ཕྱེད་ཀྱིས་བརྒྱན། ། ཞེས་པ་མི་མགོ་ལྔ་བཅུ་ཐམ་པ་ནི། ། བཅོམ་ལྡན་འདས་ཀྱི་སྙིང་པོའི་སྔགས་ཡིན་ཏེ། ། རྒྱན་དྲུག་གི་དག་པའོ།། །། ཞར་ལས་བྱུང་བ་ནི། སངས་རྒྱས་ཀུན་གྱི་མཁའ་འགྲོ་མ། ། པགས་པའི་གོས་ནི་འཛིན་པར་བརྗོད། ། ཅེས་བྱ་བ་སྟག་གི་པགས་པ་དང༌།
མིའི་པགས་པ་དང༌། གླང་པོ་ཆེའི་པགས་པ་ལ་སོགས་པ་ཡུམ་གྱི་ཉེ་བའི་སྙིང་པོ་ཡིན་ནོ། ། འཁོར་ལོ་ཀུན་གྱི་རྣལ་འབྱོར་མའི། ། སྔགས་ནི་བཏུང་བའི་ཐོད་པ་ཡིན། ། ཞེས་བྱ་བ་ཕྱག་གི་ཐོད་པ་ནི་གཙོ་འཁོར་ཀུན་ཀྱི་ལྷ་མོའི་སྔགས་ཀྱི་ངོ་བོ་ཡིན་ནོ། ། ཁ་ཊྭཱཾ་ག་ནི་ལྷ་ཡི་སྐུ། ། ཤེས་རབ་ཌཱ་མ་རུ་ཡི་སྒྲ། ། ཞེས་པས་ཁ་ཊྭཱྃ་ག་ནི་ལྷའི་རང་བཞིན་ཐབས་ཀྱི་ངོ་བོ་ཡིན་ལ། ཌཱ་མ་རུ་ནི་ཤེས་རབ་ཀྱི་རང་བཞིན་སྟོང་པ་ཉིད་ཀྱི་སྒྲ་སྒྲོགས་པའོ། ། དེ་ལྟར་དེ་དག་འཁོར་ལོ་བདེ་མཆོག་འབའ་ཞིག་ལ་ཡོད་ཀྱི།
དཀྱིལ་འཁོར་གཞན་ལ་མེད་དམ་སྙམ་ན་འདྲ་སྟེ་གང་ཡང་རུང་བའི་ཡབ་ཡུམ་གྱི་རྩ་སྔགས་དང༌། སྙིང་པོ་དང་ཉེ་སྙིང་གསུམ་གྱི་གོང་མ་བཞིན་དུ་དེ་དག་གི་དོད་བྱེད་ལ། སྔགས་གཅིག་གམ་གཉིས་ལས་མེད་པའི་རིགས་ཀྱིས་ཀྱང་ཡབ་ཡུམ་སོ་སོའི་དེ་དག་ཉིད་ཀྱིས་དོད་བྱེད་དོ། ། གོ་ཆའི་སྔགས་མེད་པ་རྣམས་ལ་སྐྱེ་མཆེད་དྲུག་བྱིན་གྱིས་བརླབས་པའི་ས་བོན་དང༌། ཨོཾ་ཨཱཿཧཱུྃ་ཞེས་བྱ་བས་དོད་བྱེད་དེ་སྔགས་ཀྱི་དག་པའོ།། །། བཞི་པ་ལྷའི་དག་པ་ནི། ། བརྟག་པ་གཉིས་པའི་ལེའུ་དྲུག་པ་ལས། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག །
གདུ་བུ་རྣམ་པར་སྣང་མཛད་དེ། ། སྐ་རགས་ལ་ནི་དོན་ཡོད་གནས། ། ཁ་ཊྭཱྃ་ག་གཟུགས་ཤེས་རབ་སྟེ། ། ཐབས་ཀྱི་གཟུགས་ཀྱིས་ཅང་ཏེའུ་ཉིད། ། ཅེས་འབྱུང་ངོ༌། ། དེ་ལ་ཞབས་ཀྱི་ཚིག་རྐང་གཉིས་ཀུན་ཏུ་སྤྱོད་པ་དང་མི་འདྲ་བ་ཅིའི་ཕྱིར་ཞེ་ན། ལྷའི་རང་བཞིན་མེད་པར་བྱེད་པ་ནི་ཤེས་རབ་ཡིན་ལ། སྟོང་ཉིད་སྒྲའི་ཚུལ་དུ་སྒྲོགས་པ་ནི་ཐབས་ཡིན་ཏེ། དེ་ལྟར་ན་ཟུང་དུ་འཇུག་པར་བྱེད་དོ། ། སློབ་དཔོན་མཚོ་སྐྱེས་ཀྱིས་རྒྱུད་རྒྱས་པའི་ལུང༌།
ཡན་ལག་ཀུན་ལ་རྡོར་འཛིན་མགོན། ། ཞེས་པ་མཚོ་སྐྱེས་སུ་བསྣན་པས་ཐལ་བ་དང་མཆོད་ཕྱིར་ཐོགས་རྡོ་རྗེ་འཆང་ཆེན་པོའི་ངོ་བོ་སྟེ་ལྷའི་དག་པའོ། ། ལྔ་པ་སྤྱིའི་དག་པ་ནི་རུས་པ་བདག་མེད་པ་ཡིན་ལ། བདག་མེད་ལས་ལམ་དང་འབྲས་བུའི་ཆོས་ཐམས་ཅད་འབྱུང་ངོ་ཞེས་མཚོན་པ་ཡིན་ནོ། ། དག་པ་བསྟན་ཟིན་ཏོ།། །། སྤྱི་དོན་གསུམ་པ་རྒྱན་དྲུག་གི་དགོས་པ་ནི་དྲུག་སྟེ། ཚོགས་ཀྱི་འཁོར་ལོའི་དུས་སུ་དེ་བཞིན་གཤེགས་པ་ཐམས་ཅད་མཆོད་པའི་ཕྱིར་གར་བྱ་བའི་དུས་སུ་གདགས་པ་དང༌། ས་ཆོག་ལ་སོགས་པའི་སྐབས་སུ་ལྷའི་ང་རྒྱལ་དང་ལྡན་པས་བདུད་ཚར་གཅད་པ་དང༌། གནས་སྐབས་སུ་སྦྱང་གཞི་སྦྱོང་བྱེད་ངོ་སྤྲོད་པའི་ཕྱིར་རྒྱན་བཏགས་ལ་ཉམས་བསྐྱང་བ་དང༌། སྟོང་ཉིད་ཀྱི་ཉམས་འབྱམས་ན་ཟུང་འཇུག་ཏུ་བླང་བའི་ཕྱིར་དྲན་པ་གསོ་བའི་རྟགས་དང༌།
ཏིང་ངེ་འཛིན་བརྟན་མི་བརྟན་བརྟགས་པའི་དོན་དུ་མཚན་མོ་རྒྱན་བཏགས་ཏེ། བརྟུལ་ཞུགས་ཀྱི་སྤྱོད་པ་བྱ་བ་དང༌། བརྟན་པ་ཆེར་ཐོབ་ནས་ཀུན་ཏུ་བཟང་པོའི་སྤྱོད་པའི་དུས་སུ་རྒྱན་དྲུག་བཏགས་ཏེ། སྤྱོད་པ་སྤྱད་པའི་དགོས་པའོ། ། དེ་ལྟར་གཞན་རྣམས་ལ་དབྱེ་བ་མེད་ལ། སྟོང་ཉིད་ལ་འབྱམས་ན་ཟུང་འཇུག་ཏུ་བླངས་པའི་དོན་ནི། བརྟག་པ་གཉིས་པའི་ཕྱི་མའི་ལེའུ་དྲུག་པ་ལས། བླ་མ་སློབ་དཔོན་འདོད་ལྷ་ལ། ། ཕྱག་འཚལ་དོན་དུ་འཁོར་ལོ་འཛིན། ། བླ་མ་རྡོ་རྗེ་འཛིན་པ་ལ། །
སྨོད་ཚིག་མི་ཉན་པ་ཡི་ཕྱིར། ། རྣ་བ་དག་ལ་རྣ་ཆ་བཟང༌། ། སྔགས་ཀྱི་བཟླས་པ་མགུལ་རྒྱན་ཉིད། ། གདུ་བུ་སྲོག་ཆགས་གསོད་པ་སྤོང༌། ། ཕྱག་རྒྱ་བསྟེན་ཕྱིར་སྐ་རགས་ཉིད། ། སངས་རྒྱས་ལྔ་ཡི་ཕྱག་རྒྱས་ནི། ། རྟག་ཏུ་ལུས་ལ་ཕྱག་རྒྱས་གདབ། ། ཅེས་གསུངས་ཏེ་དགོས་པའོ། ། སྤྱི་དོན་བཞི་པ་མིང་དོན་ནི། ལུས་ལ་མཛེས་པ་བསྐྱེད་པས་ན་རྒྱན་ཡིན་ལ།
གྲངས་དྲུག་ཡོད་པས་ན་རྒྱན་དྲུག་ཡིན་ནོ། ། རྒྱན་དྲུག་གི་མཚན་ཉིད་དག་པ། དགོས་པ། མིང་དོན་དང་བཅས་པ་ཐམས་ཅད་བསྟན་ཟིན་ཏོ།། །། རྒྱན་གསུམ་པོ་འདི་སངས་རྒྱས་མཉམ་སྦྱོར་གྱི་རྟོག་པ་དགུ་པ་ལས། རྡོ་རྗེ་སེམས་དཔའ་དཔལ་སྦྱོར་བ། ། ཇི་ལྟའི་གཟུགས་དང་དབྱིབས་ལྡན་པ། ། དུར་ཁྲོད་ལྷ་ཡི་གནས་རྣམས་དང༌། ། མ་མོ་རྣམས་ཀྱི་ཐལ་བ་མཆོག ། ཐམས་ཅད་དཔྲལ་བའི་སྲུང་བ་ནི། །
ཐིག་ལེའམ་ཟོ་རིས་གསུམ་དུ་བྱ། ། ཕྱོགས་མཚམས་ནམ་མཁའ་ས་བཅིངས་ནས། ། སྲུང་བ་ཀུན་གྱི་བླ་མེད་ཡིན། ། ཞེས་འབྱུང་བའི་དོན་ལ་བཞི་སྟེ། མཚན་ཉིད་དང༌། དག་པ་དང༌། དགོས་པ་དང༌། མིང་དོན་ནོ། ། དང་པོ་བརྗོད་ན་སྨིན་མ་གཉིས་ཀྱི་སྟེང་གི་དཔྲལ་བར་ཞག་ཆེན་པོའི་རི་མོ་རེ་རེའམ་གསུམ་བྱ་བ་ནི་ཞག་གི་ཟོ་རིས་ཞེས་བྱ་བ་ཡིན་ནོ། ། དཔྲལ་བ་དང་ལུས་ལ་ཐལ་ཆེན་གྱི་རྒྱས་མཉེས་པའི་སྟེང་དུ་སྐྱེས་པའི་རུས་པའི་ཕྱེ་མ་ཞིབ་པར་བཏགས་ལ་སོར་མོ་ལྔས་བསྡུས་ནས།
ལུས་ཀྱི་གནས་ཅི་རིགས་པར་སོར་མོ་ལྔ་བསྡམས་ཏེ་རེག་པས་སྔར་བས་དཀར་བའི་མཚན་མ་ལྔ་བྱུང་སྟེ་ཐལ་ཆེན་གྱི་ཚོམ་བུ་ཞེས་བྱ་བ་ཡིན་ནོ། ། རང་བྱུང་གི་མེ་ཏོག་གིས་སྨིན་མཚམས་དང་དེ་མ་ཡིན་པ་ཅི་རིགས་པར་ཐིག་ལེ་རེ་བྱ་བ་ནི་རཀྟའི་ཐིག་ལེ་ཞེས་བྱ་བ་ཡིན་ནོ། ། གཉིས་པ་འདི་གསུམ་གྱི་དག་པ་ནི། ཟོ་རིས་ཀྱིས་ནི་གཏི་མུག་ཞི་བར་བྱེད། ཚོམ་བུས་ནི་ཞེ་སྡང་ཞི་བར་བྱེད། ཐིག་ལེས་ནི་འདོད་ཆགས་ཞི་བར་བྱེད་པ་ཡིན་ནོ། ། གསུམ་པ་དགོས་པ་ནི་དག་པ་དེ་དག་ཉིད་དྲན་པར་བྱ་བ་དང༌། བརྟུལ་ཞུགས་ཀྱི་སྒོ་ནས་དྲག་པོས་གདུལ་བར་བྱ་བའི་དགོས་པ་ཡིན་ཏེ། དེའང་ཟོ་རིས་ཀྱིས་སྲིན་པོ་ལ་སོགས་པ་དྲེགས་པ་ཅན་གཞན་འདུལ། ཚོམ་བུས་དྲེགས་པ་ཕོ་ཐམས་ཅད་འདུལ།
ཐིག་ལེས་དྲེགས་པ་མོ་ཐམས་ཅད་འདུལ་བར་བྱེད་པའོ། ། བཞི་པ་ངེས་པའི་ཚིག་ནི་གྲི་གུག་གི་དབྱིབས་སུ་འདུག་པས་ཟོ་རིས། ལྔ་ལྔ་ལྷན་ཅིག་ཏུ་འདོགས་པས་ཚོམ་བུ། ཟླུམ་པོར་བྲིས་པ་ཐིག་ལེའོ། ། འདི་ནི་མཉམ་སྦྱོར་མིན་ཡང་བཅོམ་ལྡན་འདས་འཇམ་དཔལ་གྱི་རྟོག་པ་བདུན་པ་དང༌། དེ་ཉིད་ཀྱི་བསྟན་བཅོས་ཟབ་མོ་ཞིག་ནས་ཀྱང་འབྱུང་ངོ༌། ། དེ་ལྟར་རྒྱན་དྲུག་གཅིག་ཏུ་བྱ་བ་དང༌། ཟོ་རིས་དང༌། ཚོམ་བུ་དང༌། ཐིག་ལེ་བཞི་ཧེ་རུ་ཀའི་ཆས་རྒྱན་ཞེས་བྱ་བ་ཡིན་ལ།
དེ་དག་བསྟན་ཟིན་ཏོ། ། ལུས་རྒྱན་བསྟན་པའི་ལེའུ་སྟེ་དང་པོའོ།། །། དོན་གཉིས་པ་སྣོད་བསྟན་པ་ལ་ལྔ་སྟེ། མཚན་ཉིད་དང༌། དག་པ་དང༌། བཅང་པའི་ཐབས་དང༌། དགོས་པ་དང༌། མིང་དོན་ནོ། ། དང་པོ་ལ་དབྱིབས་དང༌། ཁ་དོག་དང༌།
རྣམ་པ་དང༌། དུམ་བུ་དང༌། རི་མོ་དང༌། དྲི་སྟེ་དྲུག་ཡིན་ནོ། ། གཉིས་པ་དག་པ་ནི། དེ་ལྟར་དྲུག་པོ་དེ་དག་ལ་དེ་ཁོ་ན་ཉིད་ཀྱང་དྲུག་ཡོད་དོ། ། གསུམ་པ་བཅང་བའི་ཐབས་ནི། བཟང་པོ་ལ་དངོས་གྲུབ་འབྱུང་བའི་བཅང་ཐབས་དང༌། འབྲིང་པོ་ལ་ཕྲིན་ལས་འགྲུབ་པའི་བཅང་ཐབས་དང༌། ངན་པ་ལ་ཉེས་པ་མི་འབྱུང་བའི་བཅང་ཐབས་དང་གསུམ་མོ། །
བཞི་པ་དགོས་པ་ནི་དེ་ཁོ་ན་ཉིད་བསམ་པ། སྤྱོད་པ་ལ་བློ་སྦྱོང་བ། འཇིག་རྟེན་གྱི་དྲག་པོ་འདུལ་བ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་གྲུབ་པ་དང་བཞི་ཡིན་ནོ། ། ལྔ་པ་མིང་དོན་ནི། ཀ་པཱ་ལ་སྟེ། སུ་ཀ་ན་བདེ་བའམ། ཀཱ་ཡ་ན་ལུས། པཱ་ལ་ཤ་ན་སྐྱོང་བ་སྟེ་ལུས་སམ་བདེ་བ་ཆེན་པོ་སྐྱོང་བའི་དོན་ཏེ། མདོར་བསྟན་པ་ཙམ་ཡིན་ནོ། །
རྒྱས་པར་ནི་ཀྱེའི་རྡོ་རྗེའི་རྒྱུད་ཀྱི་དུམ་བུ། གསང་སྔགས་ཐམས་ཅད་ཀྱི་སྤྱོད་པ་མཆོག་ཏུ་གྱུར་པ་རྒྱ་མཚོའི་ལེའུ་གཅིག་དང༌། བདེ་མཆོག་སྡོམ་འབྱུང་གི་ལེའུ་གཅིག་དང༌། གཤིན་རྗེ་གཤེད་ཀྱི་རྒྱུད་ཕྱི་མ་གཞོན་ནུ་གདོང་དྲུག་པའི་ལེའུ་གཅིག་དང༌། འཇིག་རྟེན་ན་འཇིགས་བྱེད་ཀྱི་རྒྱུད་ཀྱི་དུམ་བུ་ལྷ་མོ་གནས་མཁར་དུ་གྲགས་པ་དང༌། མིང་དོན་ཅུང་ཟད་ཡེ་ཤེས་ཐིག་ལེའི་རྒྱུད་ལས་འབྱུང་བ་དང༌། བླ་མ་རྗེ་བཙུན་གྱི་ཡང་དག་པའི་མན་ངག་རྣམས་ལས་རྟོགས་པར་བྱའོ། ། གཞན་དུ་ན་བུམ་རིལ་ཐོད་མཁར་དང༌། རྐང་གཉིས་བྱ་འཕུར་དང༌། འཇིགས་བྱེད་ཀྱི་རྒྱུད་དཀར་མོ་སྤྱན་གཅིག་གིས་ཞུས་པ་ལ་སོགས་པ་རྣམས་ནི་རང་དགའ་བ་རྣམས་ཀྱིས་ངན་རྟོག་འབའ་ཞིག་བྲིས་པར་ཟད་དོ། །
དེ་བ་ཨ་ཀ་ར་ཙནྡྲས་ཐོད་པའི་མཚན་ཉིད་ཀྱི་བསྟན་བཅོས་ཤིག་བྲིས་པ་མཐོང་ན་དེ་ནི་ལྷ་མོ་གནས་མཁར་གྱི་དོན་འབའ་ཞིག་བྲིས་པ་ལས་གཞན་ཅི་ཡང་མི་སྣང་ངོ༌། ། སྣོད་བསྟན་པའི་ལེའུ་སྟེ་གཉིས་པའོ།། །། དོན་གསུམ་པ་ཁ་ཊྭཱཾ་ག་ལ་བཞི་སྟེ། མཚན་ཉིད་དང༌། དག་པ་དང༌། དགོས་པ་དང༌། མིང་དོན་ནོ། ། དང་པོ་ནི་ཁ་ཊྭཱཾ་གས་ནི་རྒྱུ་དང་ལམ་དང་འབྲས་བུའི་ཆོས་ཐམས་ཅད་མཚོན་པ་ཡིན་ནོ། ། དེའང་ཨ་བྷི་དྷ་ནའི་ལེའུ་དགུ་པ་ལས། རྡོ་རྗེ་ཁ་ཊྭཱཾ་གའི་སྟེང་དུ་རྩེ་མོ་ལྔ་པའི་རྡོ་རྗེ་རབ་ཏུ་འཇིགས་པ་དྲིལ་བུ་འཕྱང་ཞིང་སྣ་ཚོགས་པའི་བ་དན་རབ་ཏུ་དཔྱངས་པ།
དབུས་སུ་སྣ་ཚོགས་རྡོ་རྗེས་མཚན་པ། འོག་ཏུ་རྡོ་རྗེ་རྩེ་གཅིག་པ་ཞེས་འབྱུང་སྟེ་མཚན་ཉིད་དོ། ། གཉིས་པ་ཞར་ལས་མཚན་ཉིད་ཞིབ་ཏུ་བསྟན་པའི་དོན་འདི་ཡིན་ཏེ། རྭ་དབུས་མ་རིང་བས་ན་རྡོ་རྗེ་རྩེ་གཅིག་པ་ཡིན་ལ། དོན་གྱི་རྩེ་མོ་ལྔ་པའི་རྡོ་རྗེ་ཕྱེད་པ་ནི་བྱང་ཆུབ་ཀྱི་སེམས་མཚོན་པའོ། ། དེའི་སྟེང་དུ་མི་རྐང་ངམ་སྒལ་ཚིགས་ཀྱི་དབྱུག་པ་སྟེ། དེ་ནི་ཆོས་ཐམས་ཅད་བདག་མེད་པར་མཚོན་པ་ཡིན་ནོ། ། དེ་ལྟར་སྟོང་པ་དང་སྙིང་རྗེ་གཉིས་སུ་མེད་པའི་ལམ་ལས་སྐུ་གསུམ་གྱི་བདག་ཉིད་འབྱུང་བས་ན། དེའི་སྟེང་དུ་སྣ་ཚོགས་རྡོ་རྗེ་ནི་སྤྲུལ་པའི་སྐུ་མཚོན་ཏེ། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པའི་ཕྱིར་རོ། །
དེར་དྲིལ་བུ་དང༌། དར་དཔྱངས་དང༌། བ་དན་རྣམས་ཀྱང་གདགས་པར་བྱ་སྟེ། སེམས་ཅན་གྱི་དོན་རྒྱ་ཆེན་པོ་འབྱུང་བའི་ཕྱིར་རོ། ། དེའི་སྟེང་དུ་བུམ་པ་བདུད་རྩིས་བཀང་བས་ནི་ལོངས་སྤྱོད་རྫོགས་པའི་སྐུ་མཚོན་ནོ། ། དེའི་སྟེང་དུ་ཐོད་པ་སྐམ་པོ་སུམ་བརྩེགས་ནི་ཆོས་ཀྱི་སྐུ་མཚོན་ཏེ། རྣམ་པར་ཐར་པའི་སྒོ་གསུམ་མཚོན་པའོ། ། དེའི་སྟེང་དུ་རྡོ་རྗེ་རྩེ་ལྔ་པ་ནི་སྦྱང་གཞི་ཉོན་མོངས་པ་ལྔའམ་ཕུང་པོ་ལྔ་སྦྱངས་ནས་འབྲས་བུ་སྐུ་ལྔ་དང༌། ཡེ་ཤེས་ལྔ་དང༌། རིགས་ལྔ་སྒྲུབ་པར་བྱེད་པ་ལ་དགོངས་ཏེ་ཞིབ་ཏུ་ནི་རྡོ་རྗེའི་མཚན་ཉིད་ལྟར་ཤེས་པར་བྱའོ། །
དེ་ལྟར་ན་དབྱིབས་ཀྱི་དག་བྱེད་ལམ་དང་འབྲས་བུ་ལ་སྦྱར་བ་ཡིན་ནོ། ། འདིའི་རིང་ཐུང་གི་ཚད་ཀྱི་དག་བྱེད་སྦྱང་གཞི་སྦྱོང་བྱེད་ལ་སྦྱར་ན་འོག་གི་རྡོ་རྗེ་ཕྱེད་པ་ནི་སོར་ལྔ་པ་སྟེ། ཕུང་པོ་ལྔའི་གནས་ནས་ཡེ་ཤེས་ལྔར་འདྲེན་པ་མཚོན་ཏེ་ལུས་ཀྱི་རྐང་པའི་སོར་མོ་ལྔ་མཚོན་པའོ། ། བར་གྱི་དབྱུག་པ་ནི་ལོང་བུ་ནས་མགྲིན་པའི་མཚམས་མན་ཆད་ཀྱི་ལུས་འདི་མཚོན་པས་ན་ཁྲུ་གསུམ་པ་ཡིན་ལ། རྐང་མཚོན་པར་བྱེད་པ་ནི་སོར་ཉི་ཤུ་རྩ་བཞི་ཚད་ཡིན་ནོ། ། དེའང་ཁྲུ་གསུམ་པར་བྱེད་ན་རྣམ་པར་ཐ་ར་པའི་སྒོ་གསུམ་མཚོན་ལ། སོར་ཉི་ཤུ་རྩ་བཞིར་བྱེད་ན་ནང་གི་དབང་པོ་ཉི་ཤུ་གཉིས་ཀྱི་སྟེང་དུ་ཡུལ་ཆོས་ཅན་དང༌། ཆོས་ཉིད་བསྣན་པས་ཉི་ཤུ་རྩ་བཞི་སྟེ། དེའང་ནང་གི་བྱེད་པ་པོ་ཟུང་དུ་འཇུག་པའི་ཡེ་ཤེས་སྟོན་པར་ཤེས་པར་བྱའོ། ། ལག་པ་གཉིས་ནི་བ་དན་དང༌།
དྲིལ་བུ་སྟེ་སྤྲུལ་པའི་སྐུ་སེམས་ཅན་གྱི་དོན་རྒྱ་ཆེན་པོ་བྱེད་པའོ། ། སྣ་ཚོགས་རྡོ་རྗེ་དང་བུམ་པས་མགྲིན་པའི་གནས་རྣམས་མཚོན་ནོ། ། སྣ་ཚོགས་རྡོ་རྗེ་ལ་སོར་གཉིས་དང༌། བུམ་པ་ལ་སོར་བཞི་ཡིན་ནོ། ། དེའང་དང་པོ་སོར་གཉིས་ནི་སྤྲུལ་པའི་སྐུས་འཇིག་རྟེན་དང་འཇིག་རྟེན་ལས་འདས་པ་གཉིས་ཀའི་དོན་བྱེད་པར་མཚོན་ལ། སོར་བཞིས་ནི་ལོངས་སྤྱོད་རྫོགས་པས་དགའ་བ་བཞི་ལ་ལོངས་སྤྱོད་པ་མཚོན་ནོ། ། དེ་ནས་མགོ་བོའི་དང་པོས་ནི་སྦྱང་གཞི་དེ་ཉིད་སྦྱང་ལ། དེའང་སོར་བཅུ་གཉིས་ཀྱི་ཚད་ཡིན་ལ། རྟེན་འབྲེལ་བཅུ་གཉིས་མཚོན་པ་རྣམ་པར་ཐར་པའི་སྒོ་སྟོང་པ་ཉིད་དོ། ། དེ་ལྟར་དེ་མན་ཆད་ཀྱིས་ནི་སྦྱང་གཞི་འདོད་པའི་ཁམས་རྣམ་པར་དག་པ་ཡིན་ནོ། །
དེའི་སྟེང་ན་ཡར་མགོ་བོ་སྐམ་པོ་གཉིས་ནི་གཟུགས་དང་གཟུགས་མེད་པའི་ཁམས་གཉིས་རྣམ་པར་ཐར་པ་མཚན་མ་མེད་པ་དང་སྨོན་པ་མེད་པ་གཉིས་རྣམ་པར་དག་པའོ། ། དེའི་སྟེང་གི་རྡོ་རྗེ་ལ་འོག་ཏུ་བལྟས་པའི་རྩེ་མོ་ལྔ་ནི་ཁམས་གསུམ་གྱི་ཕུང་པོ་ལྔ་སྦྱོང་བ་ཡིན་ལ། ཡར་བལྟས་པའི་རྩེ་མོ་ལྔ་ནི་སངས་རྒྱས་ཀྱི་ཡེ་ཤེས་ལྔ་མཚོན་ནོ། ། དེ་ལྟར་རིང་བའི་ཚད་ནི་འདོམ་གང་ལས་ལྷག་པ་ཡིན་ལ། ཤིན་ཏུ་ཐུང་བའི་ཚད་ནི་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ལུགས་སུ་འབྱུང་བས་འཁོར་བ་དང༌། ལུགས་ལས་བཟློག་པས་མྱ་ངན་ལས་འདས་པ་མཚོན་པའི་ཕྱིར་སོར་བཅུ་གཉིས་པ་ཡང་བཏུབ་ལ། ལུས་ཀྱི་གྲུ་མོར་འཆང་བའི་ཕྱིར་ཇི་ལྟར་འཚམ་པ་ཡིན་ནོ། ། ཞེས་ཀྱང་བླ་མ་རྣམས་གསུང་ངོ༌། ། གསུམ་པ་དགོས་པ་ནི་དེས་ན་ཁ་ཊྭཱྃ་ག་འདིས་འཁོར་བ་དང་མྱ་ངན་ལས་འདས་པའི་ཆོས་སམ། ལུས་ཀྱི་རྐང་མཐིལ་ནས་སྤྱི་བོའི་བར་རམ།
ལམ་དང་འབྲས་བུའི་ཆོས་ཐམས་ཅད་མཚོན་པས་ན་དེའང་ཅི་ཤེས་པས་འཛིན་པར་བྱེད་པ་ནི་དགོས་པའོ། ། ཞར་ལས་བྱུང་བ་ཡང་འཇིག་རྟེན་པའི་མཁའ་འགྲོ་མ་སྟེ། ཡེ་ཤེས་པའི་བཀའ་ལ་རྟོགས་པའི་མཁའ་འགྲོ་མ་རྣམས་ཀྱིས་ཀྱང་འཆང་བ་ནི་ཀེང་རུས་ཙམ་ལས་མེད་པའི་སྟེང་དུ་རྡོ་རྗེ་ཕྱེད་པ་བཞག་པའམ། མིའི་རྐང་པ་ལ་མིའི་མགོ་བོ་བཞག་ནས་དེའི་སྤྱི་བོར་རྡོ་རྗེ་ཕྱེད་པ་བཞག་པ་ཡིན་ནོ། ། ཡེ་ཤེས་པའི་བཀའ་ལ་མ་རྟོགས་པའི་སྲིན་པོ་དང་ཌཱ་ཀི་ནཱི་རྣམས་ཀྱིས་འཛིན་པ་ནི་རྐང་པ་ནི་རྐང་གི་མགོ་བོར་མི་མགོ་སྐམ་པོ་བསྒར་ནས་རྡོ་རྗེ་ཕྱེད་པ་མེད་པ་ཡིན་ནོ། ། བཞི་པ་མིང་དོན་ནི། ཁ་ཞེས་བྱ་བ་ནམ་མཁའ་ཡིན་ལ། ཊྭཱཾ་ག་ཞེས་པ་ནི་ཀེང་རུས་སམ་དབྱུག་པ་སྟེ། ནམ་མཁའི་ཀེང་རུས་སམ། དབྱུག་པ་ཞེས་བྱ་བའི་ནི་སྒྲ་དོན་ནོ། །
གང་ལྟར་ཡང་དེ་དག་ཀུན་ལ་ཁ་ཊྭཱཾ་ག་ཞེས་བྱ་བའི་སྒྲ་འཇུག་ཅིང་རྩེ་གསུམ་པ་དང༌། ནམ་ཡང་འཁྲུལ་པར་མི་བྱའོ། ། ཁ་ཊྭཱྃ་གའི་རྣམ་པར་བཤད་པ་བསྟན་ཟིན་ཏོ།། །། གྲི་གུག་ནི་རྡོ་རྗེ་ཕྱེད་པ་ལས་ཡུ་བ་བྱས་པའི་སོར་བརྒྱད་དམ། བཅུ་གཉིས་པའི་སོར་གཉིས་པའི་གྲི་གུག་རྩེ་མོ་བསྣུར་བའི་ཕྱོགས་སུ་ཅུང་ཟད་གུག་པར་བྱས་པ་སྟེ། གྲི་གུག་གི་མཚན་ཉིད་དོ།། །། གཉིས་པ་རྣམ་པར་དག་པ་ལ་ཡུ་བ་ནི་རྡོ་རྗེའི་ཕྱེད་དང་དག་པ་མཚུངས་ལ། སོ་ནི་རྟེན་འབྲེལ་བཅུ་གཉིས་ལུགས་སུ་འབྱུང་བའམ། ལུགས་ལས་བཟློག་པ་ཐུགས་སུ་ཆུད་པའམ། སངས་རྒྱས་ཀྱི་དབང་ཕྱུག་བརྒྱད་ཐུགས་སུ་ཆུད་པ་སྟེ།
མདོར་ན་ཡེ་ཤེས་ཐམས་ཅད་ཡོངས་སུ་རྫོགས་པ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་རང་བཞིན་ཅན་ནོ། ། དེ་བཞིན་གཤེགས་པའི་ཕྱག་མཚན་རྣམས་ཀྱི་ནང་ནས་མཆོག་ཡིན་ནོ། ། ཞེས་དུས་ཀྱི་འཁོར་ལོའི་འགྲེལ་པ་དྲི་མ་མེད་པ་ལས་འབྱུང་ངོ༌། ། གསུམ་པ་དགོས་པ་ནི་དེ་ཁོ་ན་ཉིད་དྲན་པར་བྱ་བ་དང༌། འཇིག་རྟེན་གྱི་དྲག་པོ་འདུལ་བར་བྱ་བའི་ཕྱིར་ཞིང་སྤྲོ་བ་ལ་སོགས་པའི་བྱ་བ་བྱེད་པ་ཡིན་ནོ། ། བཞི་པ་མིང་དོན་ནི། ཉོན་མོངས་པ་གཅོད་པས་ན་གྲི་གུག་ཅེས་བྱ་བ་ཡིན་ནོ། ། ལག་ཆ་བསྟན་པའི་ལེའུ་སྟེ་གསུམ་པའོ།། །། དོན་བཞི་པ་རོལ་མོའི་ཆ་བྱད་ནི་གསུམ་སྟེ། དེ་རེ་རེ་ལའང་བཞི་བཞི་སྟེ།
མཚན་ཉིད་དང༌། དག་པ་དང༌། དགོས་པ་དང༌། མིང་དོན་ནོ། ། དེ་ལ་དང་པོ་ཌཱ་མ་རུའི་མཚན་ཉིད་ནི། རྡོ་རྗེའི་ཤིང་ངམ་སེང་ལྡེང་གི་ཤིང་ལ་སོགས་པ་དངོས་པོ་གང་ཡང་རུང་བ་ལས་བྱ་སྟེ། ཆུར་ཇི་ཙམ་ཡོད་པའི་ཕྱེད་ཁའི་ཞེང་ལ་བྱ། རྐེད་པ་ཇི་ཙམ་ཕྲ་བར་བྱ་སྟེ་ཚད་མེད་དོ། ། དེའང་སཾ་པུ་ཊའི་བརྟག་པ་དགུ་པ་དངོས་ལས་དེ་ནས་ཅང་ཏེའུའི་མཚན་ཉིད་བཤད། བཛྲི་ཤིར་ཤའི་རྩ་བ་དང༌། །
ཙནྡན་དམར་པོ་ལས་བྱུང་དང༌། ། གཞན་རྣམས་གང་རྣམས་དེ་རྣམས་ནི། ། ཡིད་ལ་འདོད་པ་རྣམས་ལ་བྱ། ། དེ་ཡི་ཚད་ནི་བཀའ་སྩལ་པ། ། བཅུ་གཉིས་པ་དང་བཅུ་པ་ཉིད། ། ཁ་ལ་སོར་ནི་དྲུག་དང་ལྔ། ། དགུ་པ་དང་ནི་བཅུ་གཅིག་དང༌། ། ཁ་ལ་དེ་ཡི་ཕྱེད་ཉིད་དོ། ། ཞེས་གསུངས་སོ། ། གཞན་ཐོད་པ་གཉིས་ལྟག་པ་སྤྲད་དེ་བར་ལེགས་པར་བསྡམས་ལ་བྱ་བ་ནི།
དེ་ཉིད་ལས། དེ་ལས་གཞན་པའི་རྔེའུ་ཆུང་ནི། ། ཐོད་པ་ལས་ནི་བསྐོར་བ་ཉིད། ། ཅེས་སོ། ། གང་ལྟར་ཡང་རུང་སྟེ་སྦ་ལ་སོགས་པ་ཤིང་བུ་མཉེན་པ་ཞིག་ལ་ཅང་ཏེའུའི་ཁ་ལས་མཐེབ་སོར་གང་ཙམ་ཕྱིར་བསྐྱེད་པའི་ཚད་ཟླུམ་པོའམ་ཐོད་པའི་དབྱིབས་ལྟར་བསྡམས་ལ། དེ་ལ་སྤྲེའུའི་པགས་པ་སྤུ་མེད་པས་གཡོགས་ནས་ལེགས་པར་བརྒྱངས་ཏེ་གར་སྤྱིན་ལ་སོགས་པས་ལེགས་པར་བསྡམས། དེའི་སྟེང་ངོས་ཀྱི་ནང་དུ་རང་བྱུང་གི་མེ་ཏོག་གིས་པདྨ་འདབ་བརྒྱད་བྲིས་ལ། དེ་ལ་ཀྱེའི་རྡོ་རྗེ་ལྷ་དགུའམ། ཙཀྲ་སཾ་བ་ར་ལྷ་ལྔའམ། བཅུ་གསུམ་མམ།
མ་ཧཱ་མཱ་ཡཱ་ལྷ་ལྔའམ། དེ་དག་ལ་སོགས་པ་ཡི་དམ་གྱི་ལྷ་གང་ཡིན་པའི་ས་བོན་ནམ་ཕྱག་མཚན་བྲི། འོག་མ་ངོས་སུ་པདྨ་འདབ་བརྒྱད་བྲིས་པའི་ལྟེ་བར་ནག་པོ་ཆེན་པོ་ལ་སོགས་པའི་ཕྱག་མཚན་གྲི་གུག་གམ་ཐོད་པ་བྲི། འདབ་མ་བརྒྱད་ལ་ཤར་ནས་བཟུང་སྟེ་གཡས་སྐོར་དུ་རྡོ་རྗེ། ཐོད་པ། དགྲ་སྟྭ། མཆེ་བ། འཁོར་ལོ། རྒྱལ་མཚན། རལ་གྲི་དང་མདུང་རྣམས་བྲིའོ། །
སྟེང་འོག་མི་འཁྲུལ་བར་བྱ་བའི་ཕྱིར་སྟེང་གི་ཕྱི་རོལ་དུ་པདྨའི་སྟེང་དུ་རྡོ་རྗེའམ་ཧཱུྃ་བྲི། འོག་གི་ཕྱི་རོལ་དུ་པདྨ་གཅིག་བྲི། དེའང་དགུ་པ་དངོས་ལས། སྤྲེའུའི་པགས་པས་གཡོགས་པའོ། ། དེ་བཞིན་ཁ་སྦྱོར་གཉིས་ལ་ནི། ། པདྨ་དག་ནི་བྲི་བར་བྱ། ། བུད་མེད་ཁྲག་གིས་མཛེས་པ་སྟེ། ། ཁྱིམ་གྱི་མེ་ཏོག་ཉིད་ཀྱིས་ནི། ། པདྨའི་ཟེ་འབྲུ་གཉིས་པ་ལ། ། དཀྱིལ་འཁོར་ཉིད་ནི་བྲི་བར་བྱ། །
ཞེས་གསུངས་སོ། ། དེ་ནས་རྐུན་པོ་བསད་པའི་སྐྲ་ལས་ཤིན་ཏུ་གྲིམས་པའི་སྐུད་པ་བྱས་ལ་ཅང་ཏེའུ་གཡོགས་པའི་པགས་པའི་ཤིང་བུ་ལ་བུ་ག་བཅུ་དྲུག་ཕུག་སྟེ་སྐྲའི་སྐུད་པས་འཁོར་ལོའི་རྩིབས་ལྟར་དམ་ལྷོད་རན་པར་བསྡམས། དེ་ནས་ནང་གི་ཤིང་བུ་ལ་བཏགས་པའི་མིའི་རྒྱུས་པའམ། སྐྲ་སྦྲེལ་བ་ལ་ཆུ་སྐྱར་གྱི་རྐང་པ་རློན་པ་ལེགས་པར་བསྒོངས་ལ། སྤྲ་ཚིལ་ལམ་དར་གྱིས་གཡོགས་ཏེ་ཅང་ཏེའུའི་དཀྱིལ་ཙམ་དུ་འོང་བར་ལེགས་པར་གདགས། དེ་ནས་མིའི་པགས་པ་ལེགས་པར་མཉེས་པའམ། གཞན་གྱི་ཡིན་ཡང་ཉེས་པ་མེད་དེ་སོར་གཅིག་ཙམ་གྱི་ཞེང་ཡོད་པའི་ནང་གི་ཤིང་བུ་ལ་བཏགས་ལ། དེས་འཛིན་པའི་ཐག་པ་བྱ། རྩེ་སོར་གཉིས་ཙམ་ཡོད་པའི་ཐག་པ་གཅིག་གིས་མིའི་སྐྲའི་རྒྱུས་པ་ལས་བྱས་པའི་ཐག་པའི་ཕྲན་ཕྲན་ཡོད་པའི་ཐག་པའི་སྟེང་ནས་དཀྲིས་ལ་བྱ་སྟེ། འདི་ལ་ནི་སྐད་དུ་མ་འོང་བའི་དགོས་པ་ཡོད་པ་ཡིན་ནོ། །
དེའང་དགུ་པ་དངོས་ལས། དུར་ཁྲོད་སྐྱེས་པའི་སྐྲ་ལས་ནི། ། བཀལ་ནས་རུས་པ་ཉིད་ནི་བཅིངས། ། ཞེས་པ་དང༌། ཆུ་སྐྱར་རྐང་པའི་རུས་པ་བརྡབས། ། ཞེས་འབྱུང་ངོ༌། ། དེ་ལྟ་བུའི་ཅང་ཏེའུ་དེ་འཇོག་པའི་དུས་སུ་སྟེང་འོག་མ་འཁྲུལ་པར་བཞག་པའམ། འཛིན་པའི་ཐག་པ་ནས་གཟེར་བུ་ལས་བླངས་ལ་གདགས་པར་བྱས་ཏེ་མཚན་ཉིད་དོ།། །། ད་ནི་གཉིས་པ་རྣམ་པར་དག་པ་བརྗོད་པར་བྱ་སྟེ། ཆོས་ཐམས་ཅད་ནི་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་འབྱུང་བ་བྲག་ཅ་ལྟ་བུ་དང༌།
རྟེན་ཅིང་འབྲེལ་པ་ལས་འབྱུང་བ་སྟེ། ཅང་ཏེའུ་ཁོག་པ་དང༌། པགས་པ་དང༌། རྒྱུད་དང༌། རྡུང་བྱེད་དང༌། སྐྱེས་བུའི་ལག་པའི་རྩོལ་བ་སྟེ། དེ་དག་གང་ཡང་རུང་བ་གཅིག་མེད་ཀྱང་མི་འབྱུང་སྟེ། ཚོགས་པ་ལས་འབྱུང་བའང་འདི་ལས་བྱུང་མེད་ལ། དེ་ནས་སྐྱེ་བ་མེད་ཅིང་འགག་པ་མེད་པས་རང་བཞིན་མེད་པར་ཤེས་པར་བྱའོ། ། གསུམ་པ་དགོས་པ་ནི་འཁྲོལ་བའི་དུས་སུ་ཁྱིམ་དུ་འཁྲོལ་ན་ནི་བླ་མ་དང༌།
སངས་རྒྱས་དང༌། བྱང་ཆུབ་སེམས་དཔའ་རྣམས་མཉེས་པར་བྱ་བ་དང༌། གསོལ་བ་གདབ་པར་བྱ་བའི་ཚུལ་དུ་རོལ་མོ་དབུལ་ཞིང༌། ཌཱ་མ་རུའི་དེ་ཁོ་ན་ཉིད་དྲན་པའི་ཚུལ་གྱིས་དཀྲོལ་ལོ། ། ཕྱི་རོལ་དུ་འཁྲོལ་ན་ནི་ཕྲིན་ལས་བཅོལ་བ་ཡིན་ནོ། ། ག་ཎ་ཙཀྲ་ཚར་བ་དང༌། ཕུད་དང་ལྷག་མ་བསྲེས་པའི་གཏོར་མ་ཁྱེར་ལ། ལམ་ཁའི་བཞི་མདོར་བཞག་སྟེ། རྐང་པ་གཡོན་པའི་མཐེ་བོས་གྲུ་བཞིར་བྲིས་ལ། མཚམས་སུ་རྡོ་རྗེ་ལྕགས་ཀྱུ་བྲི་ཞིང་དེའི་དབུས་སུ་བསྡད་ལ་གཡས་པས་ཅང་ཏེའུ་བཟུང་སྟེ་གཡོན་པའི་སྙིང་གའི་ཐད་ཀར་དཀྲོལ་ཞིང༌།
ལྷའི་ང་རྒྱལ་བརྟན་པོ་དང་ལྡན་པས་བྱིན་གྱིས་བརླབས་ཏེ། བདག་མཁའ་འགྲོའི་དབང་དུ་མི་གཏང་ཞིང་མཁའ་འགྲོ་བདག་གི་དབང་དུ་འདུ་བར་བྱ་བའི་ཕྱིར་ཕུད་དང་ལྷག་མ་བསྲེས་པའི་གཏོར་མ་ལ་འབར་བའི་ཕྱག་རྒྱ་ཁ་ལ་གཏད་པའི་ནང་ནས་ཁ་ཕྲུ་བཏབ་ལ། གཡོ་ལྡན་མ་ཕྲེཾ་ཧཱུྃ། མར་མེ་མ་ཕྲེཾ་ཧཱུྃ་ཞེས་བྱ་བ་ལ་སོགས་པའམ། རེ་མ་ཏི་ཕྲེཾ་ཧཱུྃ། ཙ་མུན་ཏི་ཕྲེཾ་ཧཱུྃ་ཞེས་རང་རང་གི་མིང་བརྗོད་པ་སྔོན་དུ་འགྲོ་བའི་ཕྲེཾ་ཧཱུྃ་གི་སྒྲས་བོས་ཏེ། མཁའ་འགྲོ་བྲན་གྱི་ཚུལ་དེ་དག་ལ་བདག་ཧེ་རུ་ཀའི་ང་རྒྱལ་བརྟན་པོས་བྱིན་ཏེ། ཇི་ལྟར་འདོད་པའི་ཕྲིན་ལས་བཅོལ་ཞིང༌། ཌཱ་མ་རུ་དཀྲོལ་ན་འཇིགས་ཤིང་འདར་བའི་ཚུལ་གྱིས་ཇི་ལྟར་བསྒོ་བའི་ལས་ཐམས་ཅད་བྱེད་དེ། མ་འོངས་ཤིང་ལས་མ་བྱས་ན་ཌ་ཀི་ནཱི་ཐམས་ཅད་འཆི་བར་འགྱུར་རོ། །
དེའང་དགུ་པ་དངོས་ལས། མཚན་མོ་བཞི་མདོ་དག་ཏུ་ནི། ། རྐང་པ་གཡོན་པའི་མཐེ་བོང་གིས། ། དཀྱིལ་འཁོར་གྲུ་བཞི་མཚམས་སུ་ནི། ། རྡོ་རྗེ་ལྕགས་ཀྱུ་བྲི་བར་བྱ། ། དེར་གནས་གཡོན་པའི་ངོས་སུ་ནི། ། ཇི་ལྟར་དང་པོའི་མིང་གཟུང་བ། ། ཕྲེཾ་ཧཱུྃ་ཞེས་ནི་བརྗོད་ནས་སུ། ། ཆུ་སྐྱར་རྐང་པའི་རུས་པས་གདབ། ། དེ་ལྟར་གཡོ་ལྡན་མ་ལ་སོགས། །
ཐམས་ཅད་འགུགས་པར་བྱེད་པར་འགྱུར། ། གལ་ཏེ་འོངས་པར་མ་གྱུར་ན། ། དེ་ཚེ་མཁའ་འགྲོ་མ་ཀུན་འཆི། ། ངེས་པ་ཉིད་དུ་འགྲུབ་འགྱུར་བས། ། ངས་གསུངས་པ་ལ་ཐེ་ཚོམ་མེད། ། གལ་ཏེ་ཁྲོས་པས་སློབ་དཔོན་གྱིས། ། ཅང་ཏེའུ་རྡུང་བར་བྱེད་པ་ན། ། དེ་ཚེ་མཆི་མ་འཛག་ཅིང་ངུ༌། ། ཞེས་འབྱུང་སྟེ་དེ་དག་ནི་དགོས་པའོ། ། བཞི་པ་ངེས་ཚིག་ནི་ཌཱ་མ་རུ་སྟེ།
ཟག་པ་མེད་པའི་སྒྲ་སྒྲོགས་པའོ། ། རོལ་མོ་དང་པོ་བསྟན་ཟིན་ཏོ། ། གཞན་ཡང་རོལ་མོའི་ཆ་བྱད་ནི། སྐྱེས་པ་དང་མ་ཕྲད་པའི་བུད་མེད་ཀྱི་འདོམ་ཀྱི་རུས་པ་རྐང་པ་གཉིས་དང༌། ཚིགས་པའི་རུས་པ་བྲེགས་ཏེ་ལེགས་པར་འཇམ་པོར་བྱས་ལ། དེ་ཉིད་ཀྱི་ཀླད་རྒྱས་གཡོགས་པ་སྟེ། ལེགས་པར་སྦྱར་བའམ། ཌཱ་མ་རུ་ལྟར་ཕྲན་ཕྲན་བྱེད་པ་གཉིས་གང་རུང་བྱ། སྐྱེས་པའི་སྲིན་ལག་གིས་ཅང་ཏེའུ་བརྡུང་བའི་རི་ལུ་གཉིས་སམ། རྔ་ལྡིང་ལྟ་བུར་བྱའོ། །
འདི་ནི་གསང་བའི་རྔེའུ་ཆུང་ཞེས་བྱ་བ་ཡིན་ནོ། ། འདིའི་དེ་ཁོ་ན་ཉིད་ནི་ཌཱ་མ་རུ་དང་མཚུངས་སོ། ། གཞན་ཡང་སྐྱེས་པའི་བརླའི་རྐང་གང་ཕྲ་བའི་ཕྱོགས་ནས་བུད་དུ་རུང་བར་མཐེབ་སོར་བཅུ་གཉིས་ཀྱི་ཚད་དུ་བྲེགས་ལ། ཕྱི་ནང་གཉིས་ལེགས་པར་ག་དར་བྱས་ལ་བུད་པར་བྱ་སྟེ། དུང་ཆེན་གྱི་གླིང་བུ་ཞེས་བྱ་བའི་མཚན་ཉིད་དོ། ། འདིའི་དག་པ་རོ་ནི་བདག་མེད་པ་ཡིན་ལ། སྒྲ་ཐམས་ཅད་ནི་སྐྱེ་བ་མེད་པ་ཡིན་པས་བདག་མེད་ཅིང་སྐྱེ་བ་མེད་པའི་སྒྲ་སྒྲོགས་པའོ་ཞེས་དྲན་པར་བྱ་ཞིང་བུད་དོ། ། རོལ་མོའི་ཆ་བྱད་ཕྱི་མ་འདི་གཉིས་ཀྱི་དགོས་པ་ནི་དེ་ཁོ་ན་ཉིད་དྲན་པའི་ཚུལ་གྱིས་འཇིག་རྟེན་གྱི་མཁའ་འགྲོ་མ་རྣམས་བོད་པ་དང༌། བསྐུལ་བའི་ལས་ལ་ཁྱད་པར་དུ་བསྔགས་པ་ཡིན་ནོ། ། བཞི་པ་མིང་དོན་ལ་བདག་ནི་སྦ་ཞིང་གསང་བའི་ཕྱིར་ན་གསང་བ་ཡིན་ལ།
དེ་ལས་སྒྲ་འབྱུང་བ་ནི་རྔེའུ་ཆུང་སྟེ། གསང་བའི་རྔེའུ་ཆུང་ཞེས་བྱ་བ་ཡིན་ནོ། ། མིའི་རུས་པ་ནི་དུང་ཆེན་པོ་ཡིན་ལ། དེ་ལས་སྒྲ་འབྱུང་བ་ནི་གླིང་བུ་ཡིན་ནོ་ཞེས་གསང་སྔགས་ཀྱི་སྤྱོད་པ་མཆོག་ཏུ་གྱུར་པ་གསང་བ་རྒྱ་མཚོའི་རྒྱུད་ལས་འབྱུང་ངོ་ཞེས་གསུངས་སོ། ། རྒྱུད་གཞན་ནས་ནི་མ་མཐོང་སྟེ། འཇིག་རྟེན་གྱི་མཁའ་འགྲོ་མ་འཁོར་བའི་རྒྱུད་དག་ནས་ནི་མཐོང་ངོ༌། ། རོལ་མོའི་ཆ་བྱད་གསུམ་བསྟན་ཟིན་ཏོ། ། རོལ་མོའི་ལེའུ་སྟེ་བཞི་པའོ།། །། དོན་ལྔ་པ་ཧེ་རུ་ཀའི་ཆས་ལ་གདིང་བ་སྟན་གྱི་དབང་དུ་བྱས་ན་བཞི་ལས། དང་པོ་མཚན་ཉིད་ནི་རོ་ལེགས་པར་སྐམ།
དེ་ནས་ཅུང་ཟད་སྦངས་ལ་དབྱུག་པ་ཆེན་པོས་ཕྱི་རོལ་ནས་ཡང་དང་ཡང་དུ་བརྡུང་བས་རུས་པ་ལ་སོགས་པ་དྲི་མའི་ལམ་ནས་འཐོན་འཐོན་བརྡུངས་ཏེ། ལེགས་པར་འཇམ་པོར་སོང་སོང་ག་དར་བྱས་པས་ཤིན་ཏུ་འཇམ་པའི་སྟན་དུ་འགྱུར་རོ། ། ཡང་ན་སྟག་གི་པགས་པ་མཉེན་པར་བྱས་པ་ཡང་རུང་ངོ༌། ། དེ་དག་མ་འབྱོར་ན་དུར་ཁྲོད་ཀྱི་རས་ལ་རོའི་གཟུགས་གཡོགས་པའི་སྟན་ནང་ཚངས་ཅན་བྱའོ། ། དེའང་བརྟག་པ་གཉིས་པའི་ཕྱི་མའི་ལེའུ་བདུན་པ་ལས། རོ་ཡི་གཟུགས་ཅན་དགུ་དང་ནི། ། ཡང་ན་སྟག་གི་པགས་པ་ཉིད། ། དུར་ཁྲོད་རས་ནི་དེ་བཞིན་ནོ། ། ཞེས་པའི་དོན་ཡིན་ཏེ། སྟན་གྱི་མཚན་ཉིད་དོ།། །།
དྲུག་པ་བགོ་བ་ནི་མིའི་པགས་པ་མཉེན་པར་བྱས་པའམ། སྟག་གི་པགས་པ་ཤིན་ཏུ་མཉེན་པས་སྨད་གཡོགས་ཏེ། བགོ་བ་སྟག་གི་པགས་པ་ཉིད། ། ཅེས་བྱ་བའི་དོན་ཏེ་བགོ་བའི་མཚན་ཉིད་དོ། ། གཉིས་པ་དེ་ལྟར་སྟན་དང་བགོ་བ་གཉིས་ཀྱི་དེ་ཁོ་ན་ཉིད་ནི། དོན་དུ་ན་རོ་ནི་བདག་མེད་པ་ཡིན་ཏེ། དེ་དྲན་པར་བྱ་བ་དང༌། སྟག་ནི་བྱཱ་གྷྲ་སྟེ། གྲ་ཧ་ཀ་ནི་འཛིན་པ། གྲ་ཧ་ཙ་ནི་གཟུང་བ།
གཟུང་འཛིན་གཉིས་ཀྱི་སྟོང་པའི་རང་བཞིན་ནོ་ཞེས་དྲན་པར་བྱའོ། ། གསུམ་པ་དགོས་པ་ནི་འཇིག་རྟེན་གྱི་མཁའ་འགྲོ་ཕོ་མོ་དྲེགས་པ་ཅན་དག་བདག་ལྷའི་ང་རྒྱལ་དང་ལྡན་པས་སྟན་ལ་བསྡད་ཅིང་བགོ་བ་གོན་ནས་སྔོན་བཅོམ་ལྡན་འདས་ཀྱིས་དྲག་པོ་དབང་ཕྱུག་ཆེན་པོ་བཏུལ་བའི་ཆ་ལུགས་ཡིན་པས་བདག་གིས་ཀྱང་དེ་དག་འདུལ་བར་འགྱུར་བ་ཡིན་ནོ་སྙམ་དུ་དྲན་པར་བྱས་ན་དེ་དག་ཐུལ་བར་འགྱུར་རོ། ། བཞི་པ་མིང་དོན་ནི་རྟོགས་པར་སླའོ། ། སྟན་དང་བགོ་བའི་མཚན་ཉིད་དང༌། དེ་ཁོ་ན་ཉིད་དང༌། དགོས་པ་དང༌། མིང་དོན་བསྟན་ཟིན་ཏོ། ། སྟན་དང་གོས་ཀྱི་ལེའུ་སྟེ་ལྔ་པ་དང་དྲུག་པའོ།། །། རྒྱན་ལ་བཞི་དང་བཏུང་བའི་སྣོད་ལ་ལྔ། ། ལག་ཆ་གཉིས་དང་རོལ་མོའི་ཆ་བྱད་གསུམ། །
སྟན་དང་གོས་ལ་གཉིས་གཉིས་དེ་ལྟར་ན། ། དྲུག་ལས་ཕྱེ་བའི་རྣམ་གྲངས་བཅུ་བཞིའོ། ། རྡོ་རྗེ་འཆང་བ་གྲགས་པ་རྒྱལ་མཚན་ལ། ། ཤཱཀྱ་གྲགས་ཀྱིས་མང་དུ་གསོལ་བཏབ་ནས། ། དཔལ་ལྡན་ས་སྐྱའི་དགོན་པར་བྲིས་པ་ཡི། ། དགེ་དེས་འགྲོ་ཀུན་ཧེ་རུ་ཀར་གྱུར་ཅིག ། དེ་ལྟར་ལམ་གྱི་ཡན་ལག་དཔལ་ཧེ་རུ་ཀའི་ཆས་དྲུག་པོ་རྒྱུད་ཀྱི་ལུང་དང་མི་འགལ་ཞིང་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པའི་གསུང་གི་མན་ངག་ལས་བརྒྱུད་དེ་འོངས་པས་མཛེས་པར་བརྒྱན་པ་འདི་ནི་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་རྡོ་རྗེ་འཛིན་པ་གྲགས་པ་རྒྱལ་མཚན་གྱིས་ཞིབ་ཏུ་ཉེ་བར་སྦྱར་བ་འདི་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
