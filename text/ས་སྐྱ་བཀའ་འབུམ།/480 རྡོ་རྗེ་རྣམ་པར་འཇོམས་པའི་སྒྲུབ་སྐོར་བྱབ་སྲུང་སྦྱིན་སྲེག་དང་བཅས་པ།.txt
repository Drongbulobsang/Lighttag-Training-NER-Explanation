ས་སྐྱ་བཀའ་འབུམ།
པོད ༤༨༠
རྡོ་རྗེ་རྣམ་པར་འཇོམས་པའི་སྒྲུབ་སྐོར་བྱབ་སྲུང་སྦྱིན་སྲེག་དང་བཅས་པ།
༼ཕ༽ ༄༅། །རྡོ་རྗེ་རྣམ་པར་འཇོམས་པའི་སྒྲུབ་སྐོར་བྱབ་སྲུང་སྦྱིན་སྲེག་དང་བཅས་པ་བཞུགས།། ༄༅། །དཔལ་རྡོ་རྗེ་རྣམ་པར་འཇོམས་པའི་སྒྲུབ་པའི་ཐབས། ། བླ་མ་དམ་པའི་ཞབས་ལ་ཕྱག་འཚལ་ལོ། ། གང་ཐུགས་གཉིས་སུ་མེད་པའི་ཡེ་ཤེས་ཀྱིས། ། རྡོ་རྗེ་རིན་ཆེན་ཀུན་ནས་འབར་བའི་མཐུས། ། བདུད་བཞིའི་སྟོབས་རྣམས་རྣམ་པར་འཇོམས་མཛད་པ། ། རྡོ་རྗེ་རྣམ་པར་འཇོམས་ལ་ཕྱག་འཚལ་ལོ། ། དེ་མཉེས་བྱེད་པའི་ཆོ་གའི་རིམ་པ་ནི། ། དོན་གཉེར་སྐྱེ་བོས་རབ་ཏུ་བསྐུལ་གྱུར་པས། །
དཔལ་ལྡན་རིན་ཆེན་གྲགས་པའི་རྗེས་འབྲངས་ཏེ། ། ཤིན་ཏུ་གསལ་བར་བདག་གིས་བཤད་པར་བྱ། ། དེ་ལ་བསྒོམ་བཟླས་དང༌། བུམ་པའི་ཆོ་ག་དང༌། གཏོར་མ་དང༌། སྦྱིན་སྲེག་དང་བཞིར་ཤེས་པར་བྱའོ། ། དང་པོ་ནི། ཁྲུས་དང་གཙང་སྦྲ་སྔོན་དུ་སོང་ནས་སྟན་བདེ་བ་ལ་འཁོད་ལ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ།
དེའི་དོན་དུ་རྡོ་རྗེ་རྣམ་པར་འཇོམས་པ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ་པར་བྱ། དེ་ནས་རང་གི་སྙིང་གི་ནང་དུ་པདྨ་དང་ཉི་མའི་དཀྱིལ་འཁོར་ལ་གནས་པའི་ཧཱུྃ་ལྗང་སྔོན་བསམས་ལ། དེ་ལས་འོད་འཕྲོས་པས་ལུས་ཐམས་ཅད་གང་བས་སྡིག་པ་དང་སྒྲིབ་པ་ཐམས་ཅད་སྦྱངས་ནས། སྣའི་བུ་ག་ནས་ཕྱིར་འཕྲོས་པས་རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བ་སྤྱན་དྲངས་ལ་ཡིད་ཀྱིས་ཕྱག་འཚལ་ཏེ་མཆོད་པ་ཐམས་ཅད་ཀྱིས་མཆོད་ལ། དཀོན་མཆོག་གསུམ་ལ་བདག་སྐྱབས་མཆི། ། ལ་སོགས་པའི་ཡན་ལག་བདུན་པ་ལན་གསུམ་བྱས་ནས་ཚད་མེད་པ་བཞི་བསྒོམ་པར་བྱ་སྟེ། བསོད་ནམས་ཀྱི་ཚོགས་བསགས་པའོ། ། དེ་ནས། སྭ་བྷཱ་ཝའི་སྔགས་བརྗོད་པས་ཆོས་ཐམས་ཅད་སྟོང་པར་བསྒོམས་པ་ནི་ཡེ་ཤེས་ཀྱི་ཚོགས་བསགས་པའོ། ། སྟོང་པའི་ངང་ལས་པྃ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་དམིགས་ནས།
དེ་ལས་འོད་འཕྲོས་པས་རྡོ་རྗེའི་ས་གཞི། རྭ་བ། དྲ་བ། གུར། བླ་རེ། ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོར་གྱུར་པར་བལྟའོ། ། དེའི་དབུས་སུ་པྃ་དང་རྃ་ལས་པདྨ་དང་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འཕྲོས་པས་སེམས་ཅན་གྱི་དོན་བྱས། སླར་འདུས་ནས་ཡོངས་སུ་གྱུར་པ་ལས་རང་ཉིད་རྡོ་རྗེ་རྣམ་པར་འཇོམས་པ་སྐུ་མདོག་ལྗང་སྔོན་ཞལ་གཅིག་ཕྱག་གཉིས་པ། གཡས་པས་སྣ་ཚོགས་རྡོ་རྗེ་ཐུགས་ཀར་འཛིན་ཞིང༌། གཡོན་པ་དེས་ཡུ་བ་བྱས་པའི་དྲིལ་བུ་དཀུར་འཛིན་པ།
སྐྱིལ་མོ་ཀྲུང་གིས་བཞུགས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། རབ་ཏུ་གདངས་པའི་སྤྱན་གསུམ་དང་ལྡན་པ། ཁྲོ་གཉེར་ཅུང་ཟད་བསྡུས་ཤིང་ཡིད་ཙམ་འཛུམ་པ། ཤིན་ཏུ་བརྗིད་ཅིང་སྤྲུལ་པ་དུ་མ་འཕྲོ་བ། སྣང་ལ་རང་བཞིན་མེད་པའི་སྐུར་བསམ་མོ། ། དེའི་དཔྲལ་བ། མགྲིན་པ། སྙིང་གར་ཨོཾ་ཨཱཿཧཱུྃ་བཀོད་ནས།
ཐུགས་ཀའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བ་སྤྱན་དྲངས་པ་ལ་མཆོད་པ་རྣམས་ཀྱིས་མཆོད་ནས། ཨོཾ་བཛྲ་བི་དཱ་ར་ཎ། ཞེས་ཀུན་ལ་སྦྱར་ལ། བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བྃ། བཛྲ་གྷཎྜེ་ཧོཿ ཞེས་བརྗོད་པས་རང་དང་གཉིས་སུ་མེད་པར་བསྟིམ་མོ། ། སླར་ཡང་ཧཱུྃ་ལས་འོད་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས་ནས། མཆོད་པ་རྣམས་ཀྱིས་མཆོད་ལ།
ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་སངས་རྒྱས་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བགྱིའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང༌། བུམ་པའི་ཆུས་སྤྱི་བོ་ནས་དབང་བསྐུར་བས། ལུས་ངག་ཡིད་གསུམ་གྱི་དྲི་མ་སྦྱངས་ནས།
ཆུ་ལྷག་མ་ཡར་ལུད་པས་རྡོ་རྗེ་སེམས་དཔས་དབུར་བརྒྱན་པར་བསམ་མོ། ། དེ་ནས་མཆོད་ཡོན་ལ་སོགས་པས་མཆོད་ནས། ཐུགས་ཀར་སྣ་ཚོགས་རྡོ་རྗེའི་ལྟེ་བའི་ནང་དུ་ཧཱུྃ་གི་མཐའ་མར་སྔགས་ཀྱི་ཕྲེང་བས་བསྐོར་བར་དམིགས་ལ་བཟླས་པ་བྱའོ། ། དེའང་འདི་སྐད་བདག་གིས་ཐོས་པ་ནས། རབ་ཏུ་སྨྲས་སོའི་བར་གྱིས་ལྷ་དང་སྔགས་ཀྱི་ཆེ་བ་དྲན་པར་བྱས་ནས། སྔགས་ཀྱི་དངོས་གཞི་ཅི་ནུས་པ་བཟླས་ལ། སྡིག་པ་ཐམས་ཅད་སྦྱང་བྱས་ནས། ། ཞེས་པ་ནས། ཁྲུས་གྱིས་ཤིག ཅེས་པའི་བར་གྱིས་ཆོ་ག་དང་ཕན་ཡོན་དྲན་པར་བྱ་ཞིང༌།
ལན་ཅིག་བརྗོད་དེ། དེ་ནས་རང་གི་ཡེ་ཤེས་པ་ཕྱེ་ནས། མཆོད་ཅིང་བཟོད་པར་གསོལ་ཏེ་གཤེགས་སུ་གསོལ་ལོ། ། མཐར་དགེ་བའི་རྩ་བ་རྫོགས་པའི་སངས་རྒྱས་སུ་བསྔོ་ཞིང༌། སྤྱོད་ལམ་ཐམས་ཅད་དམ་ཚིག་པའི་ང་རྒྱལ་གྱིས་སྤྱད་དོ། ། ཚུལ་འདིས་ཐུན་གཉིས་སམ་བཞི་ལ་སོགས་པར་བསྒོམ་བཟླས་བྱའོ། ། བསྙེན་པའི་ཚད་ནི་འབུམ་ཕྲག་བཞིའོ། ། གཉིས་པ་བུམ་པའི་ཆོ་ག་ནི། གསེར་རམ་དངུལ་ལས་བྱས་པའི་བུམ་པ་མཚན་ཉིད་དང་ལྡན་པའི་ནང་དུ་ཆུ་གཙང་མ་དང༌། ནོར་བུ་ཡུངས་ཀར་དཱུར་བ་དང༌། །
རིན་ཆེན་རྨ་མེད་ཙནྡན་བཅས། ། ཤེལ་དང་རྡོ་རྗེ་མེ་ཏོག་དང༌། ། ཞེས་འབྱུང་བའི་བཅུད་རྣམས་བཅུག་ནས་མཎྜལ་གྱི་སྟེང་དུ་པདྨ་འདབ་མ་བརྒྱད་བྲིས་པའི་དབུས་སུ་མེ་ཏོག་ཚོམ་བུ་བཀོད་པའི་སྟེང་དུ་གཞག་གོ ། དེའི་སྟེང་དུ་རྡོ་རྗེ་ལ་གཟུངས་ཐག་བཏགས་པ་བཞག་ནས། ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། དཀར་གཏོར་གསུམ་བཤམ་པར་བྱའོ། ། དེ་ནས་གོང་དུ་བསྟན་པ་བཞིན་བདག་བསྐྱེད་བསྒོམས་ལ་བཟླས་པ་དང་མཆོད་བསྟོད་བྱས་ནས། མདུན་གྱི་མཆོད་པ་རྣམས་བྱིན་གྱིས་བརླབས་ལ། བུམ་པ་ཡང་སྙིང་གི་སྔགས་ཀྱིས་བསངས་ཤིང༌། སྭ་བྷཱ་ཝས་སྦྱངས་ནས།
སྟོང་པའི་ངང་ལས་པདྨ་དང་ཟླ་བའི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ལྟོ་བ་ཡངས་ཤིང་མགྲིན་པ་ཕྲ་བ། དཔག་བསམ་གྱི་ཤིང་གིས་ཁ་བརྒྱན་པ། ལྷའི་གོས་ཀྱི་མགུལ་ཆིངས་དང་ལྡན་པར་གྱུར་པའི་ནང་དུ། པྃ་ལས་པདྨ་རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་རྣམ་པར་འཇོམས་པ་བསྐྱེད་ནས། སྐུ་གསུང་ཐུགས་བྱིན་གྱིས་བརླབས་ལ། རང་གི་སྙིང་གའི་ཧཱུྃ་ལས་འོད་འཕྲོས་པས་ཡེ་ཤེས་པ་སྤྱན་དྲངས་པར་བསམ་ཞིང༌། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། ལ་སོགས་པའི་མཐར། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ཎ་ས་པ་རི་ཝཱ་ར། ཨེ་ཧྱེ་ཧི།
ཞེས་བརྗོད་པས་མདུན་གྱི་གནས་སུ་བྱོན་པར་བསམ་མོ། ། དེ་ལ་མཆོད་པ་རྣམས་ཀྱིས་མཆོད་ནས། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ཎ་ས་པ་རི་ཝཱ་ར་བཛྲ་ཨཾ་ཀུ་ཤ་ཛཿ ལ་སོགས་པས་ཡེ་ཤེས་པ་དང་གཉིས་སུ་མེད་པར་བསྟིམ་པ་ལ་དབང་བསྐུར་ནས་རིགས་ཀྱི་བདག་པོའི་རྒྱས་གདབ་བོ། ། དེ་ནས་མདུན་དུ་བཤམས་པའི་མཆོད་པ་རྣམས་ཀྱིས་མཆོད་ནས། ཅི་ཤེས་པས་བསྟོད་ལ་འཆད་པར་འགྱུར་བའི་གཏོར་མ་དབུལ་ལོ། ། དེ་ནས་བུམ་པའི་ལྷའི་ཐུགས་ཀར་སྣ་ཚོགས་རྡོ་རྗེའི་ལྟེ་བ་སྟོང་པར་བསྒོམས་པའི་ནང་དུ་བསྒྲུབ་བྱ་དམིགས་ནས་རང་གི་ཐུགས་ཀ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ནས་སོང་བས། བུམ་པའི་ལྷའི་རྒྱུད་བསྐུལ་བས། ཐུགས་ཀ་ནས་ཡེ་ཤེས་ཀྱི་བདུད་རྩི་བབས་པས། སྣ་ཚོགས་རྡོ་རྗེའི་ནང་གི་བསྒྲུབ་བྱའི་ལུས་ལ་ཐིམ་པས་ནད་དང་སྡུག་བསྔལ་ཞི་ཞིང༌།
ཚེ་དང་འབྱོར་པ་དང་བསོད་ནམས་རྒྱས་པར་བྱས་ནས། བདུད་རྩིའི་ལྷག་མ་རྣམས་ཀྱིས་བུམ་པ་གང་བར་བསམས་ལ། ལྷ་དང་སྔགས་ཀྱི་ཆེ་བ་དྲན་པར་བསམ་ཞིང༌། ལག་ན་རྡོ་རྗེས་རབ་ཏུ་སྨྲས་སོའི་བར་ལན་ཅིག་བརྗོད་ལ། གཟུངས་བརྒྱ་རྩ་བརྒྱད་དམ་ཉི་ཤུ་རྩ་གཅིག ཡང་ན་གཟུངས་རྫོགས་པ་ཉི་ཤུ་རྩ་གཅིག ཡང་སྙིང་བརྒྱ་རྩ་བརྒྱད་བཟླས་པར་བྱའོ། ། དེ་ནས་རྒྱལ་པོ་རྟག་ཏུ་ཁྲུས་གྱིས་ཤིག ། ཅེས་པའི་བར་ལན་ཅིག་བརྗོད་ནས་བུམ་པའི་ལྷ་ལ་མཆོད་པ་དང༌། བསྟོད་པ་རྣམས་ཀྱིས་བསྟོད་ལ་བཟོད་པར་གསོལ་ཏེ།
ཡེ་ཤེས་པ་གཤེགས་སུ་གསོལ་ནས་དམ་ཚིག་པ་ཞུ་བ་བུམ་པའི་ཆུ་དང་གཉིས་སུ་མེད་པར་གྱུར་པར་བསམ་མོ། ། དེ་ནས་བུམ་པའི་ཆུ་དེས་བཀྲུ་བ་ལ་སོགས་པ་རང་གཞན་གྱི་དོན་དུ་བྱ་སྟེ། རང་ངམ་བསྒྲུབ་བྱའི་ལུས་དངོས་སམ་བྲིས་པ་ལ་སོགས་པ་རིམ་གྱིས་བཀྲུ་ཞིང༌། གཟུངས་ཚར་གཅིག་བརྗོད་པའི་རྗེས་སུ་ཡང་སྙིང་གི་མཐར། སརྦ་པཱ་པཾ་ཤཱིནྟཾ་ཀུ་རུ་སྭཱ་ཧཱ། ཞེས་པ་དང༌། དེ་བཞིན་དུ་སྦྱར་ཏེ། སརྦ་བིགྷྣཱན། སརྦ་རོ་ག སརྦ་དུཥྚཱ་ན།
སརྦ་ཛྭ་རེ། སརྦ་ཨུ་པ་དྲ་བེ། སརྦ་གྲ་ཧེ། སརྦ་ཨ་ཀཱ་ལ་མྲྀ་ཏྱུ། སརྦ་དུརྶཝ་པྣི། སརྦ་དུརྨི་ཏྟེ། སརྦ་ཙི་ཏ་ཀུ་ལེ་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་བརྗོད་ཅིང་བཀྲུའོ། ། དེ་ནས་རྡོ་རྗེ་རྨ་བྱའི་མཇུག་སྒྲོ་དང་བཅས་པས་བྱབ་ཅིང༌། ཡང་སྙིང་གི་མཐར།
སརྦ་པཱ་པཾ་ཨ་པ་ན་ཡ་སྭཱ་ཧཱ། དེ་བཞིན་དུ་སྦྱར་ཏེ། སརྦ་བིགྷྣཱན་ལ་སོགས་པ་གོང་དུ་བརྗོད་པའི་མཐར། ཨ་པ་ན་ཡེ་སྭཱ་ཧཱ། ཞེས་བརྗོད་ཅིང་བྱབ་བོ། ། དེ་ནས་སླར་བགེགས་མི་འཇུག་པར་བྱ་བའི་དོན་དུ་སྤྱི་བོར་རྡོ་རྗེ་བཞག་ལ། ཡང་སྙིང་གི་མཐར། སརྦ་བིགྷྲཱན་བྷྱ་རཀྵ་རཀྵ་ཞེས་བརྗོད། དེ་བཞིན་དུ་ཐམས་ཅད་ཀྱི་མཐར། རཀྵ་རཀྵ་ཞེས་སྦྱར་བ་བརྗོད་ཅིང་བསྲུང་བར་བྱའོ། །
དེ་ནས་གཟུངས་རྫོགས་པ་ཚར་གཅིག་བརྗོད་ལ། རྒྱལ་བ་སྲས་བཅས་བདེན་པའི་བྱིན་རླབས་དང༌། ། རྡོ་རྗེ་རྣམ་པར་འཇོམས་པའི་བྱིན་རླབས་གྱིས། ། འགྲོ་བ་འདི་ལ་བདག་གིས་བསྲུངས་ཟིན་གྱིས། ། འདི་ལ་སུས་ཀྱང་གནོད་པ་མ་བྱེད་ཅིག ། ཅེས་བརྗོད་ནས། མེ་ཏོག་གཏོར་ཞིང་རོལ་མོའི་སྒྲ་དང་བཅས་པས་བཀྲ་ཤིས་བརྗོད་དོ། ། འདི་ནི་སྡིག་པ་དང་གནས་སྐབས་ཀྱི་ཉེ་བར་འཚེ་བ་སྦྱང་བ་དང་བསྲུང་བའི་དབང་དུ་བྱས་པ་ཡིན་ལ། རྒྱས་པ་དང་དབང་དུ་བྱ་བའང་བུམ་པའི་ཆོ་ག་འདི་ཉིད་ཀྱིས་འགྲུབ་པར་འགྱུར་ཏེ། བསྒྲུབ་བྱའི་ལུས་དངོས་སམ་བྲིས་པ་ལ་སོགས་པ་དངོས་སུ་འམ་མེ་ལོང་ལ་ཤར་བ་ལ་བཀྲུ་ཞིང༌།
ཡང་སྙིང་གི་མཐར། ཨཱ་ཡུཿཔུཥྚིཾ་ཀུ་རུ་ཨོཾ། པུ་ཎྱ་པུཥྚིཾ་ཀུ་རུ་ཨོཾ། ལ་སོགས་པ་རྒྱས་པའི་ལས་དང་ཆེ་གེ་མོ་ཝ་ཤཾ་ཀུ་རུ་ཧོཿཞེས་པ་དབང་གི་ལས་དང་དྲག་པོའི་ལས་གཞན་ཡང་དེ་བཞིན་དུ་སྦྱར་བས་འགྲུབ་པར་འགྱུར་རོ། ། བུམ་པའི་ཆོ་གའོ། ། གསུམ་པ་གཏོར་མའི་ཆོ་ག་ལ། དཀར་གཏོར་གསུམ་བསངས་ཤིང་སྦྱངས་པའི་ཐོག་མ་བཅོམ་ལྡན་འདས་ལ་དབུལ་བར་བྱས་ཏེ། རང་ཉིད་ལྷའི་ང་རྒྱལ་དང་ལྡན་པས་རྡོ་རྗེ་གནོད་སྦྱིན་གྱི་ཕྱག་རྒྱ་དང༌། ཨོཾ་བཛྲ་ཡཀྵ་ཧཱུྃ་གིས་གཏོར་མའི་བགེགས་སྦྱོང༌། རྡོ་རྗེའི་མེའི་ཕྱག་རྒྱ་དང༌།
ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ་གྱིས་ཡེ་ཤེས་ཀྱི་མེ་སྦར་བས་མ་དག་པ་ཐམས་ཅད་བསྲེགས་ནས་རིན་པོ་ཆེའི་སྣོད་ཆེན་པོ་ཁ་དོག་དང་དྲི་དང་ནུས་པ་དང་བཅུད་ཕུན་སུམ་ཚོགས་པར་བསམས་ལ། རྡོ་རྗེ་བསྡམས་པའི་ཚུལ་དང༌། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ། ཨཱ་དྱ་ནུཏྤནྣ་ཏྭ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱས་འདོད་དགུ་འབྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བྱིན་གྱིས་བརླབ་བོ། ། དེ་ནས་མདུན་དུ་རྡོ་རྗེ་རྣམ་པར་འཇོམས་པ་བསྐྱེད་ལ། རང་གི་སྙིང་ག་ནས་འོད་འཕྲོས་པས་རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲངས་ལ་བསྟིམ་ནས། དེ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་བས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བཅས་ལ། ཡང་སྙིང་གི་མཐར། ཨ་ཀཱ་རོ་སྦྱར་བ་བདུན་ལ་སོགས་པས་ཕུལ་ལ།
མཆོད་ཡོན་ལ་སོགས་པས་མཆོད་ནས། དེ་བཞིན་གཤེགས་པ་ཐམས་ཅད་ཀྱི། ། མཐུ་སྟོབས་གཅིག་ཏུ་གྱུར་པ་ཡི། ། རྡོ་རྗེ་ཁྲོ་བོའི་སྐུར་སྟོན་པ། ། རྣམ་པར་འཇོམས་པ་ལ་ཕྱག་འཚལ། ། སྟོང་ཉིད་ཡེ་ཤེས་རྡོ་རྗེ་ཡི། ། མི་ཕྱེད་སྲུང་བའི་འཁོར་ལོ་ནི། ། ཀུན་ནས་འབར་བའི་མེ་དཔུང་གིས། ། བསྐོར་བའི་གནས་ལ་ཕྱག་འཚལ་ལོ། ། རྣམ་པར་རྒྱལ་པ་པདྨ་ཡི། །
སྙིང་པོར་ཉི་མའི་དཀྱིལ་འཁོར་ལ། ། བསྒྱིངས་པའི་ཚུལ་གྱིས་ལེགས་བཞུགས་པ། ། རྡོ་རྗེ་རྣམ་འཇོམས་དཔལ་ལ་འདུད། ། སྣ་ཚོགས་ཕྲིན་ལས་བསྒྲུབ་པའི་ཕྱིར། ། སྐུ་མདོག་མརྒད་ལྟར་གསལ་བ། ། རྒྱན་རྣམས་ཀུན་གྱིས་རྣམ་པར་སྤྲས། ། སྤྲུལ་པའི་འོད་ཟེར་འཕྲོ་ལ་འདུད། ། ཞལ་གཅིག་ཕྱག་གཉིས་སྤྱན་གསུམ་པ། ། ཞི་དང་ཁྲོ་དང་འཛུམ་པ་དང༌། ། དཔའ་དང་བརྩེ་བའི་ཉམས་དང་ལྡན། །
དབང་ཕྱུག་དམ་པ་ཁྱོད་ལ་འདུད། ། སྣ་ཚོགས་རྡོ་རྗེ་ཕྱག་གཡས་ཀྱིས། ། ཉིད་ཀྱི་ཐུགས་ཀར་བསྒྱིངས་ནས་བསྣམས། ། གཡོན་པས་དྲིལ་བུ་དཀུར་འཛིན་པ། ། རྣམ་རོལ་ཁྱོད་ལ་ཕྱག་འཚལ་ལོ། ། གསུང་གི་རིག་སྔགས་ང་རོའི་དབྱངས། ། འབྲུག་སྒྲ་སྟོང་བཞིན་རྣམ་སྒྲོགས་པས། ། བདུད་དཔུང་མ་ལུས་ཟིལ་གནོན་ཅིང༌། ། འདོད་དགུ་སྦྱིན་པར་མཛད་ལ་འདུད། ། ཁྱོད་ཐུགས་ཟབ་པས་ཉེར་ཞི་ཡང༌། །
རྒྱ་ཆེ་རོལ་པས་ཀུན་ཁྱབ་མཛད། ། མི་གཡོ་ཀུན་འགྲོ་རྟག་བརྟན་པ། ། ཡེ་ཤེས་དབང་ཕྱུག་ལ་ཕྱག་འཚལ། ། ཡོན་ཏན་ཕྲིན་ལས་རིན་ཆེན་གྱི། ། མི་བཟད་གཏེར་གྱུར་མགོན་ཁྱོད་ལ། ། རྟག་ཏུ་གུས་པས་གསོལ་འདེབས་ཀྱི། ། དངོས་གྲུབ་མ་ལུས་སྩལ་དུ་གསོལ། ། ཞེས་བསྟོད་ཅིང་གསོལ་བ་གདབ་པར་བྱའོ། ། གཏོར་མ་གཉིས་པ་ཕྱོགས་སྐྱོང་རྣམས་ལ་དབུལ་བར་བྱ་སྟེ། སྔ་མ་བཞིན་བྱིན་གྱིས་བརླབས་ནས།
ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་ཨི་ཧྱེ་ཧི། ཞེས་བརྗོད་ཅིང༌། སྙིང་ག་ནས་འཕྲོས་པས་འོད་ཀྱིས་ཕྱོགས་སྐྱོང་བཅུ་འཁོར་དང་བཅས་པ་སྤྱན་དྲངས་ལ། པདྨ་ཀ་མ་ལ་ཡ་སྟྭཾ་གྱིས་གདན་ཕུལ་ལ། ས་མ་ཡ་སྟྭཾ་ཞེས་པས་དམ་ཚིག་ལ་གནས་པར་བྱས་ཏེ། ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་ཨིནྡྲཱ་ཡ། ཨགྣཱ་ཡེ། ཡ་མཱ་ཡ། ནཻར་རྀ་ཏྱཱ་ཡ།
བ་རུ་ནཱ་ཡ། ཝཱ་ཡ་ཝེ། ཀུ་བེ་རཱ་ཡ། ཨཱི་ཤ་ནཱ་ཡ། ཨུརྡྷཾ་བྲཧྨ་ཎཱ་ཡ། སཱུརྻ་གྲ་ཧ་ཨ་དྷི་པ་ཏ་ཡེ། ཙནྡྲ་ནཀྵ་ཏྲ་ཨ་དྷི་པ་ཏ་ཡེ། ཨ་དྷིའ་པྲྀཐྭཱི་བྷྱཿ ཨ་སུ་རེ་བྷྱཿ ནཱ་གེ་བྷྱཿ
ན་མཿསརྦ་ཏ་ཐཱ་ག་ཏེ་བྷྱོ། བི་ཤུ་མུ་ཁེ་བྷྱཿ སརྦ་ཐཱ་ཁཾ་ཨུངྒ་ཏེ། སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏེ་སྭཱ་ཧཱ། ཞེས་བརྗོད་ཅིང་སེ་གོལ་བརྡབ་པ་གསུམ་མམ་བདུན་ལ་སོགས་པས་ཕུལ་ལ་མཆོད་པ་ལྔས་མཆོད་ནས་འདོད་པའི་དོན་གསོལ་བ་གདབ་བོ། ། གསུམ་པ་འབྱུང་པོ་རྣམས་ལ་དབུལ་བར་བྱ་སྟེ། སྔ་མ་ལྟར་བྱིན་གྱིས་བརླབས་ནས། ཨོཾ་སརྦ་བྷཱུ་ཏ་ཨེ་ཧྱེ་ཧི། ཞེས་བརྗོད་ཅིང་སྙིང་ག་ནས་འཕྲོས་པའི་འོད་ཀྱིས་འབྱུང་པོ་ཐམས་ཅད་བཀུག་པ་ལ། གདན་ཕུལ་ནས་དམ་ཚིག་ལ་གནས་པར་བྱས་ཏེ།
ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་དེ་ཝ། ནཱ་ག ཡཀྵ། གནྡྷརྦ། ཨ་སུ་ར། ག་རུ་ཌ། ཀིནྣ་ར། མ་ཧོ་ར་ག མ་ནུ་ཥྱ།
ཨ་མ་ནུ་ཥྱ། ན་མསྶརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ། ཨུངྒ་ཏེ། སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏེ་སྭཱ་ཧཱ། ཞེས་བརྗོད་ཅིང༌། སེ་གོལ་བརྡབ་པ་གསུམ་མམ་བདུན་གྱིས་ཕུལ་ནས། མཆོད་པ་ལྔས་མཆོད་དེ། འདོད་པའི་དོན་གསོལ་བ་གདབ་བོ། ། གཏོར་མ་འོག་མ་གཉིས་རྒྱས་པར་གཞན་དུ་ཤེས་པར་བྱའོ། །
དེ་ནས། ཨོཾ་བཛྲ་མུཿས་ཡེ་ཤེས་པ་དང༌། ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་གཙྪས་ཕྱོགས་སྐྱོང་རྣམས་དང༌། ཨོཾ་སརྦ་བྷཱུ་ཏ་གཙྪས་འབྱུང་པོའི་ཚོགས་གཤེགས་སུ་གསོལ་ལ་གཏོར་མ་རྣམས་གཏོང་ངོ༌། ། གཏོར་མའོ། ། བཞི་པ་སྦྱིན་སྲེག་ནི། གསང་སྔགས་མ་བཟླས་མི་འགྲུབ་ཅིང༌། ། སྦྱིན་སྲེག་མ་བྱས་འབྲས་མི་འབྱིན། ། བཟླས་བརྗོད་འབུམ་ཕྲག་གཅིག་ལ་ནི། ། སྦྱིན་སྲེག་ཁྲི་ཕྲག་བྱ་བར་བཤད། །
ཅེས་འབྱུང་བས་སྔགས་ཀྱི་ནུས་པ་དབྱུང་བ་དང༌། མཆོག་དང་ཐུན་མོང་གི་དངོས་གྲུབ་བསྒྲུབ་པའི་ཕྱིར། བསྙེན་པ་ཇི་ཙམ་སོང་བའི་བཅུ་ཆ་སྦྱིན་སྲེག་བྱ་སྟེ། ཆོ་ག་ནི་གཞན་དང་མཚུངས་པ་ཉིད་དོ། ། དེ་ལྟ་ནའང་ཁྱད་པར་ཅུང་ཟད་ཡོད་པ་ནི་འཆད་པ་པོའི་ངག་ལས་ཤེས་པར་བྱའོ། ། ལས་སོ་སོ་དང་འབྲེལ་པའི་སྦྱིན་སྲེག་ལ། ནང་གསེས་གྱིས་ཕྱེ་བའི་ལས་ཚོགས་མང་དུ་ཡོད་ཀྱང་རྩ་བའི་ལས་བཞིར་འདུ་བས་ཐབ་ཁུང་ཞི་བ་ལ་ཟླུམ་པོ་དཀར་པོ། རྒྱས་པ་ལ་གྲུ་བཞི་སེར་པོ། དབང་ལ་ཟླ་གམ་དམར་པོ། དྲག་པོ་ལ་གྲུ་གསུམ་ནག་པོ།
ཁྲུ་གང་ལ་སོགས་པ་ཇི་ཙམ་ཡོད་པའི་རྒྱའི་ཕྱེད་ཟབས་སུ་བྲུ་ཞིང༌། སོར་བཞི་པ་ལ་སོགས་པའི་ཁ་ཁྱེར་བསྐྱེད་ནས། དེ་ཉིད་ཀྱི་ཚད་ཀྱི་མུ་རན་བརྩིགས་པ་ལ་ཞི་བ་ལ་རྡོ་རྗེ། རྒྱས་པ་ལ་རིན་པོ་ཆེ། དབང་ལ་པདྨ། དྲག་པོ་ལ་རྡོ་རྗེ་གདེངས་པའི་མཚན་མ་དགོད་ཅིང༌། དབུས་སུ་པདྨ་འདབ་མ་བརྒྱད་པའི་ལྟེ་བ་ལ་སྣ་ཚོགས་རྡོ་རྗེ་བྲི་བར་བྱའོ། ། བུད་ཤིང་ནི་ཞི་བ་ལ་འོ་མ་ཅན། རྒྱས་པ་ལ་འབྲས་བུ་ཅན། དབང་ལ་མེ་ཏོག་དམར་པོ་ཅན།
དྲག་པོ་ལ་ཚེར་མ་ཅན། ཇི་ལྟར་རིགས་པ་བརྩིགས་ལ། རྒྱུ་དེ་དག་ལས་བྱས་པའི་ཡམ་ཤིང་དང༌། ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། གཏོར་མ་གཉིས་བཅས་ལ། ཞི་བ་ལ་ཏིལ། ཚེ་རྒྱས་པ་ལ་དཱུར་བའི་མྱུ་གུ། ལོངས་སྤྱོད་རྒྱས་པ་ལ་ཞོ་ལས་བྱས་པའི་ཟས་མཆོག ཁྱིམ་གྱི་འབྱོར་པ་རྒྱས་པ་ལ་འབྲུ་སྣ་ཚོགས། ཤེས་རབ་རྒྱས་པ་ལ་དྲི་བཟང་པོ་དང༌།
སྦྲང་རྩི་སྦྱར་བའི་རི་ལུ། དྲག་པོ་ལ་ཡུངས་ཀར་དང༌། དུག་སྣ་ཚོགས་དང༌། ཐུན་མོང་དུ་མར་གྱི་བསྲེག་རྫས་རྣམས་བསགས་ལ། འཇམ་པོ་གསུམ་ལ་བསྲེག་རྫས་གཡས། མཆོད་རྫས་གཡོན་དུ་བཤམས་ཤིང་དྲག་པོ་ལ་དེ་ལས་བཟློག་པར་བཤམ་མོ། ། དེ་ནས་ཞི་བ་ལ་ཤར། རྒྱས་པ་ལ་བྱང༌། དབང་ལ་ནུབ། དྲག་པོ་ལ་ལྷོར་ཕྱོགས་ནས་བདག་གི་རྣལ་འབྱོར་སྔོན་དུ་འགྲོ་བས་བཟླས་པ་ཅི་རིགས་པ་བྱས་ལ།
ལས་དང་རྗེས་སུ་མཐུན་པའི་མེའམ་ཁ་ན་མ་ཐོ་བ་མེད་པའི་མེ་སྦར་ནས། ཧཱུྃ་ལས་རྒྱ་དང་ཚད་མ་ཉམས་པའི་ཐབ་བུད་ཤིང་གི་རྩིག་པ་དྭངས་ཤིང་ཐོགས་པ་མེད་པ་དང་ལྡན་པར་བསྐྱེད་ལ། ཧཱུྃ་གི་སྔགས་ཀྱི་བྱིན་གྱིས་བརླབ་བོ། ། དེ་ནས་ཐབ་ཀྱི་དབུས་སུ་པདྨའི་གདན་ལ་རྃ་ལས་བྱུང་བའི་མེ་ལྷ་ལས་དང་རྗེས་སུ་མཐུན་པའི་མདོག་ཅན་ར་སྐྱེས་ལ་ཞོན་པ། ཞལ་གཅིག་ཕྱག་བཞི་པ། གཡས་པ་གཉིས་ཀྱིས་མཆོག་སྦྱིན་དང་བགྲང་ཕྲེང༌། གཡོན་པ་གཉིས་ཀྱིས་དབྱུ་གུ་གསུམ་པ་དང་རིལ་བ་སྤྱི་བླུགས་འཛིན་པ། དྲང་སྲོང་གི་ཆ་ལུགས་འཛིན་པ། བསྐྱེད་པའི་གནས་གསུམ་དུ། ཨོཾ་ཨཱཿཧཱུྃ་གི་བྱིན་གྱིས་བརླབས་ལ།
ཨོཾ་ཨགྣ་ཡེ་ས་པ་རི་ཝཱ་ར་ཨེ་ཧྱེ་ཧི། ཞེས་བརྗོད་ཅིང༌། སྙིང་ག་ནས་འཕྲོས་པའི་འོད་ཀྱིས་ཤར་ལྷོ་ནས་མེ་ལྷ་འཁོར་དང་བཅས་པ་སྤྱན་དྲངས་ལ། ཛཿཧཱུྃ་བྃ་ཧོཿས་དམ་ཚིག་པ་ལ་བསྟིམ་ནས། ཨོཾ་ཨགྣ་ཡེ་ཞེས་སྔོན་དུ་འགྲོ་བའི་ཨརྒྷཾ་ལ་སོགས་པས་མཆོད་ནས། འཇིག་རྟེན་དབང་ཕྱུག་ཚངས་དབང་མཆོག་གི་སྲས། ། མེ་ལྷའི་རྒྱལ་པོས་མཆོག་ཏུ་དབང་བསྐུར་ཞིང༌། ། ཤེས་རབ་མེ་ཡིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད་ལ།
ཡམ་ཤིང་དང༌། མར་དང༌། ལས་དང་རྗེས་སུ་འབྲེལ་པའི་བསྲེག་རྫས་རྣམས། ཨོཾ་ཨགྣ་ཡེ་སྭཱ་ཧཱ། ཞེས་པས་ཕུལ་ནས། ཤིན་ཏུ་མཉེས་པར་གྱུར་པར་བསམས་ནས། སླར་ཡང་མཆོད་ཅིང་བསྟོད་ལ། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས་མེ་ལྷ་འབར་བའི་དབུས་སུ་རྡོ་རྗེ་རྣམ་པར་འཇོམས་པ་བདག་བསྐྱེད་བཞིན་རྫོགས་པར་བསྐྱེད་པའི་མཐར། རྩ་བ་དང་བརྒྱུད་པར་བཅས་པའི་བླ་མ་རྣམས་དང༌།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་དམིགས་ལ། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ཎ། ས་པ་རི་ཝཱ་ར་ཞེས་སྔོན་དུ་འགྲོ་བས་ཨརྒྷཾ་པྲ་ཏཱིཙྪ་སྭཱ་ཧཱ། ལ་སོགས་པ་རྣམས་ཀྱིས་མཆོད་ནས་ཅི་ཤེས་པ་རྣམས་ཀྱིས་བསྟོད་ནས། སྔར་སྨོས་པའི་བསྲེག་རྫས་ཐམས་ཅད་ཡང་སྙིང་འབའ་ཞིག་གིས་དབུལ་ལོ། ། དེའང་ཞི་བ་ལ་སྡིག་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ་རྒྱས་པ་ལ་ཚེ་དང་བསོད་ནམས་པུཥྚིཾ་ཀུ་རུ་ཨོཾ་དང༌། དབང་དུ་བྱ་བ་ལ་ཆེ་གེ་མོ་ཝ་ཤཾ་ཀུ་རུ་ཧོཿདང༌། དྲག་པོ་ལ་ཆེ་གེ་མོ་མཱ་ར་ཡ་ཕཊ། ཅེས་སྤེལ་ཚིག་རྣམས་བརྗོད་པར་བྱའོ། །
འཇིག་རྟེན་པའི་མེ་ལྷའང་ཚུལ་འདི་བཞིན་དུ་སྦྱར་བར་བྱའོ། ། དེ་ནས་འཇིག་རྟེན་དང་འཇིག་རྟེན་ལས་འདས་པའི་མེ་ལྷ་ལ་སླར་ཡང་མཆོད་ཅིང་བསྟོད་ནས་འདོད་པའི་དོན་གསོལ་བ་བཏབ་ལ། ཡི་གེ་བརྒྱ་པས་ལྷག་ཆད་ཁ་བསྐངས་ནས། དགེ་བའི་རྩ་བ་བསྔོས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཨོཾ་བཛྲ་མུཿ ཞེས་པས་ཡེ་ཤེས་པ་གཤེགས་སུ་གསོལ།
དམ་ཚིག་པ་བདག་ལ་བསྡུ། སླར་ཡང་འབར་བ་མེ་ལྷའི་རྣམ་པར་གྱུར་པ་ལ་སྔ་མ་བཞིན་མཆོད་ཅིང་བསྟོད་ནས། འདོད་པའི་དོན་གསོལ་བ་བཏབ་ལ་ནོངས་པར་སྤྱད་པ་བཟོད་པར་གསོལ་ནས། ཨོཾ་ཨགྣ་ཡེ་ས་པ་རི་ཝཱ་ར་གཙྪ། ཞེས་བརྗོད་ནས། ཡེ་ཤེས་པ་རང་གི་གནས་སུ་གཤེགས་སུ་གསོལ་ལ། དམ་ཚིག་པ་བདག་ལ་བསྡུས་ནས། རང་གི་གནས་གསུམ་ཡི་གེ་གསུམ་གྱིས་བསྲུངས་ལ། ཐལ་བ་མི་འགོམ་པའི་སར་རོལ་མོ་དང་བཅས་པས་རྒྱ་མཚོར་འབབ་པའི་ཆུ་བོར་དོར་ཏེ། ལས་ཀྱི་རྗེས་མི་མངོན་པར་བྱས་ལ་དགའ་སྟོན་ལ་ལོངས་སྤྱད་པར་བྱའོ། །
སྦྱིན་སྲེག་གི་ཆོ་གའོ། ། གཞུང་གི་འབྲུ་གཉེར་བར་འདོད་ན། གཞན་དུ་ཤེས་པར་བྱའོ། ། བརྒྱུད་པའི་རིམ་པ་ནི། རྫོགས་སངས་རྒྱས་དང་ཕྱག་ན་རྡོ་རྗེ་དཔལ། ། ཛེ་ཏཱ་རི་དང་རྡོ་རྗེ་གདན་པ་དང༌། ། རྡོ་རྗེ་གདན་པ་གཉིས་པར་གྲགས་པ་དང༌། ། རྗེ་བཙུན་བ་རི་ཆོས་རྗེ་ས་སྐྱ་པ། ། དཔལ་ལྡན་རྩེ་མོའི་ཞབས་དང་རྒྱལ་མཚན་ཞབས། ། ཆོས་ཀྱི་བཟང་པོའི་ཞབས་ཀྱི་ཞལ་སྔ་ནས། །
བདག་གིས་གུས་པའི་ཡིད་ཀྱིས་ནོས་པའོ། ། དེ་ལྟར་བརྒྱུད་པའི་རིམ་པ་ལས་འོངས་པའི། ། སྒྲུབ་ཐབས་རིམ་པ་རབ་ཏུ་གསལ་བ་འདི། ། རྒྱལ་མཚན་དཔལ་ལ་སོགས་པས་གསོལ་བཏབ་ནས། ། སྔགས་འཆང་འཕགས་པ་ཞེས་བྱས་སྦྱར་བ་ཡིན། ། དེ་ལས་བྱུང་བའི་དགེ་བ་རྡོ་རྗེ་ཡིས། ། བདུད་ཀྱི་དཀྱིལ་འཁོར་མ་ལུས་རབ་བཅོམ་ནས། ། བདག་དང་གཞན་གྱིས་རྡོ་རྗེ་རྣམ་འཇོམས་པའི། ། གོ་འཕང་དམ་པ་ཉེ་བར་ཐོབ་པར་ཤོག ། བཅོམ་ལྡན་འདས་རྡོ་རྗེ་རྣམ་པར་འཇོམས་པའི་སྒྲུབ་ཐབས་ཀྱི་རིམ་པ་རྗེ་བཙུན་ཆེན་པོའི་ཞལ་སྔ་ནས་མཛད་དུ་ཟིན་ཡང༌།
ཤིན་ཏུ་གསལ་བར་ཕྱེ་བ་ལ་མོས་པ་རྣམས་ཀྱི་དོན་དུ་ཆུ་ཕོ་ཁྱིའི་ལོ་སྨལ་པོའི་ཟླ་བའི་ཡར་གྱི་ངོ་ལ་རྒྱལ་པོ་ཆེན་པོའི་ཕོ་བྲང་དུ་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
