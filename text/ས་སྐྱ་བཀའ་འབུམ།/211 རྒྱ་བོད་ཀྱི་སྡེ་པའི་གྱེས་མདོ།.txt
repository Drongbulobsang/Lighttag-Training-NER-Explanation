ས་སྐྱ་བཀའ་འབུམ།
པོད ༢༡༡
རྒྱ་བོད་ཀྱི་སྡེ་པའི་གྱེས་མདོ།
༼ཏ༽ ༄༅། རྒྱ་བོད་ཀྱི་སྡེ་པའི་གྱེས་མདོ་བཞུགས།། ༄༅། །ཐམས་ཅད་མཁྱེན་པ་ལ་ཕྱག་འཚལ་ལོ། ། གང་ཞིག་གང་ལ་བརྟེན་པ་ཡིས། ། སངས་རྒྱས་བསྟན་པ་འཕེལ་བའི་ཚུལ། ། དགེ་འདུན་སྡེ་ལ་རག་ལས་པས། ། དེ་ཡི་དབྱེ་བ་བརྩམ་པར་བྱ། ། སྤྱིར་སངས་རྒྱས་ཀྱི་བསྟན་པ་འཕེལ་བའི་ཚུལ་ལ་གཉིས་ཏེ། རྒྱ་དང་བོད་དོ། ། རྒྱ་ལ་བཞི་སྟེ།
ཕལ་ཆེན་པ་དང༌། ཐམས་ཅད་ཡོད་པར་སྨྲ་བ་དང༌། གནས་བརྟེན་པ་དང༌། མང་པོས་བཀུར་བའོ། ། ཕལ་ཆེན་གྱི་སྡེ་ལ་ལྔ་སྟེ། ཤར་གྱི་རི་བོའི་སྡེ་དང༌། ནུབ་ཀྱི་རི་བོའི་སྡེ་དང༌། གངས་རིར་གནས་པའི་སྡེ་དང༌། འཇིག་རྟེན་ལས་འདས་པར་སྨྲ་བའི་སྡེ་དང༌། བཏགས་པར་སྨྲ་བའི་སྡེའོ། །
དེ་ལ་ཡང་ཁ་ཅིག་བཟང་པོ་ལམ་པ་ཡང་ཟེར་རོ། ། ཐམས་ཅད་ཡོད་པར་སྨྲ་བ་ལ་བདུན་ཏེ། གཞི་ཐམས་ཅད་ཡོད་པར་སྨྲ་བའི་སྡེ་དང༌། འོད་སྲུང་བའི་སྡེ་དང༌། ས་སྟོན་པའི་སྡེ་དང༌། ཆོས་སྲུང་པའི་སྡེ་དང༌། མང་དུ་ཐོས་པའི་སྡེ་དང༌། གོས་དམར་ཅན་གྱི་སྡེ་དང༌། རྣམ་པར་ཕྱེ་སྟེ་སྨྲ་བའི་སྡེའོ། ། ཡང་ཁ་ཅིག་ན་མང་དུ་ཐོས་པ་ལ་ཡུལ་འཁོར་བཟང་པོ་ཡང་ཟེར་རོ། །
རྣམ་པར་ཕྱེ་སྟེ་སྨྲ་བ་ལ་རྒྱལ་སྲས་ལམ་པ་ཡང་ཟེར་རོ། ། གནས་བརྟན་པའི་སྡེ་ལ་གསུམ་སྟེ། རྒྱལ་བྱེད་ཚལ་ན་གནས་པའི་སྡེ་དང༌། འཇིགས་བྱེད་རི་ལ་གནས་པའི་སྡེ་དང༌། གཙུག་ལག་ཁང་ཆེན་ལ་གནས་པའི་སྡེའོ། ། མང་པོས་བཀུར་བ་ལ་གསུམ་སྟེ། ས་སྒྲོགས་རིགས་ཀྱི་སྡེ་དང༌། རྗེས་སུ་སྲུང་བའི་སྡེ་དང༌། གནས་མ་བུའི་སྡེ་སྟེ་བཅོ་བརྒྱད་དོ། ། དེ་ལྟར་སྡེ་པ་ཐ་དད་པར་ཀློག་པའི་འཁོར་ལོ་ནས།
ཡུལ་དོན་སློབ་དཔོན་གྱི་བྱེ་བྲག་གིས་ཐ་དད་རྣམ་པ་བཅོ་བརྒྱད་གྱེས། ཤཱཀྱ་སེང་གེའི་བསྟན་པ་ནི། དེ་ལྟར་རྣམ་པ་བཅོ་བརྒྱད་དུ། ། གྱུར་ཏེ་འགྲོ་བའི་བླ་མ་དེ། ། སྔོན་གྱི་ཕྲིན་ལས་དབང་གིས་ཡིན། ། ཞེས་གསུངས་སོ། ། དེ་ཐམས་ཅད་ཀྱང་གཉིས་སུ་འདུས་ཏེ། མདོ་སྡེ་པ་དང༌། བྲེ་བྲག་ཏུ་སྨྲ་བའོ། ། ཕལ་ཆེན་པ་ནི་དང་པོ་ཡིན་ལ།
དེ་ལས་གཞན་པ་ནི་ཕྱི་མ་ཡིན་ནོ། ། ཞེས་མཁས་པ་ཆེན་པོ་གསུང་ངོ༌། ། གཉིས་པ་བོད་ཀྱི་སྡེ་པ་རྣམས་ནི། ཐམས་ཅད་ཡོད་སྨྲའི་སྡེ་པ་རྣམས་ཀྱི་མཁན་པོའི་བྱེ་བྲག་གིས་སྡེ་རིགས་སོ་སོར་བསྟན་ཏོ། ། དབུས་ཀྱི་སྡེ་བཞི་ལ་ཀླུ་མེས་དང༌། སྦ་དང༌། རག་ཤ་དང༌། འབྲིང་ཚོའོ། ། ཀླུ་མེས་ལ་སྡེ་བཞི། རྒྱལ་ལྷ་ཁང་ནས་མཆེད་པ་ཞང་སྐོར་དང༌།
རྒྱལ་སར་ཁང་ནས་མཆེད་པ་ཀླན་སྐོར་དང༌། ཡེར་བ་བ་རིང་ནས་མཆེད་པ་སྡོག་སྐོར་དང༌། སོལ་ནག་ཐང་པོ་ཆེ་ནས་མཆེད་པ་ཀླུ་མེད་ཀྱི་སྐོར་རོ། ། སྦ་ལ་གཉིས་སུ་བྱུང་སྟེ། ཡུང་ང་གུར་ནས་གྱེས་པའི་སྦ་གཅེན་གྱི་རྒྱུད། ལན་པ་རྟ་བྲེས་ནས་གྱེས་པའི་རྒྱུད་སྦ་གཅུང་གི་རྒྱུད་དོ། ། རག་ཚོ་ལ་གཉིས་ཏེ། ལན་པ་སྤྱིལ་བུ་ནས་གྱེས་པའི་རག་ཤ་གཅེན་གྱི་རྒྱུད་དང༌། གོ་རོ་མཚར་རྣ་ནས་གྱེས་པའི་རག་ཤ་གཅུང་གི་རྒྱུད་དོ། ། ལྷས་ཀྱི་ཀླུ་མགོན་ནས་གྱེས་པའི་འབྲིང་ཚོ་སྟོད་པ་དང༌།
སྐར་ཆུང་ལྷ་ཁང་ནས་གྱེས་པའི་འབྲིང་ཚོ་བར་པ་དང༌། སྙེ་ཐང་བྲག་སྣ་ནས་གྱེས་པའི་འབྲིང་ཚོ་སྨད་པའོ། ། སྨད་ཚོ་ནི་སྦ་རག་གི་བྱེ་བྲག་ཡིན་པས་རྨ་ཤཱཀྱ་བྱང་ཆུབ་ཀྱིས་སྦ་དང་རག་ཤ་ལ་སྡོམ་པ་བླངས་ནས་འཕན་ཡུལ་འཇོག་པོའི་ཀླུ་གོང་བཟུང༌། དེ་ལ་དར་བྱང་ཆུབ་གསལ་བས་སྡོམ་པ་བླངས་ནས་རྡོལ་པོ་འོན་འཆང་རྡོ་རྗེ་བཟུང༌། རྨ་ཤཱཀྱ་བྱང་ཆུབ་ལ། ཞང་ཤཱཀྱ་སེང་གེས་སྡོམ་པ་བླངས་ནས་ཕོད་མོད་ལྷ་ཁང་བཟུང༌། དེ་ཚོ་ལས་མཆེད་པ་ལ་སྨད་ཚོ་ཟེར་རོ། ། ར་སྒྲེང་དང༌། འོར་དང༌། གསང་ཕུ་གསུམ་ཇོ་བོའི་གནས་གསུམ་ཟེར་ནས་སྨད་ཀྱི་སྡེ་རིགས་བཞི་པོ་གང་དུའང་མི་གཏོགས་མོད་ཀྱི།
ད་ལྟ་ནི་ར་སྒྲེང་སྦ་རག་སྒྲེལ། འོར་རྨ་ཚོ་དང་འབྲེལ་གསང་ཕུ་འབྲིང་ཚོ་དང་འབྲེལ་ལོ། ། གཙང་གི་སྡེ་གཉིས་ལ་ལོ་སྟོན་རྡོ་རྗེ་དབང་ཕྱུག་གི་སྐོར་ལ། སྟོད་སྨད་བར་གསུམ་བྱུང༌། ལོ་ཚོ་སྟོད་པ་ལ་གསུམ་སྟེ། སྟག་ལ་བྱང་ཆུབ་ཀྱི་སྟག་ཚོ་དང༌། རྒྱ་ཤཱཀྱའི་བནྡེའི་སྐོར་གྱི་རྒྱ་ཚོ་དང༌། སྐྱོ་ཤེས་རབ་རྡོ་རྗེའི་སྐོར་གྱི་སྐྱོ་དང༌། དེ་གསུམ་བསྡམས་ན་རྒྱ་ཚོ་སྟག་ཚོ་སྐྱོ་ཚོ་གསུམ་སྟེ། སྟོད་ཀྱི་ཁྲལ་ཚོ་གསུམ་ཡིན།
ཨ་མེ་ཞུ་གཅིག་མའི་སྐོར་དང༌། ལི་བློ་གྲོས་གཞོན་ནུའི་སྐོར་དང༌། འདར་རྡོ་རྗེ་རིན་ཆེན་གྱི་སྐོར་ལ། འདར་ཚོ་གསུམ་ཞེས་ཟེར་ཏེ། དེ་དག་ལ་ཞང་ཚོ་ལི་ཚོ་འདར་ཚོ་གསུམ་ཟེར་རོ། ། ལོ་ཚོ་སྨད་པ་ལ་ཁྲལ་ཚོ་ཕྱེད་དང་དྲུག་ཡོད་དེ། ཀྱི་ཞལ་གཉིས། བརླག་ཚོ་གླང་ཚོ་གཉིས། ན་ག་རྒྱན་གོང༌། རྒྱན་གོང་བ་མོ་སྐོར་རོ། །
དེ་ལ་ན་ག་རྒྱན་སྐོར་གསུམ་ཁྲལ་ཚོ་ཕྱེད་དུ་བྱེད་དེ། དེའི་སྐོར་ལ། པན་གྱི་བྱ་ཚ་དང༌། པ་ཚབ་ཀྱི་མ་ཇོ་ཕུག་ལྷ་ཁང་དང༌། མགུར་མོ་ལྷ་ཁང་དང༌། སྣ་བཞི་ལྷ་ཁང་རྣམས་ཡིན་མོད་ཀྱིས། ཞྭ་ལུའི་གསེབ་ཏུ་སོང་ནས་མེད་དོ། ། རྒྱན་ཚོ་ཝ་མོ་སྐོར་ལ་ཉིད་ཀྱིས་འོང་ཁ། སྣ་རིས་གོང་མ། ཤབ་ཀྱི་འདར་སྒང་དང༌།
སྲད་ཀྱི་ལྟང་ལྡང་དེ་ཚོ་ལས་མཆེད་པ་ནི། ཝ་མོ་སྐོར་ཞེས་བྱ་བ་ཡིན། མ་རལ་ཐད་ནས་མཆེད་པ་ནི་རྒྱ་ཚོ་ཡིན། དབྱེའི་ལྷ་ཁང་ནས་མཆེད་པ་སྐྱོ་ཚོ་ཡིན། སྐད་དེས་ལྷོ་བྲག་ཏུ་བྱོན་ནས་མཁན་པོ་བྱས་པ་ལ་རྩྭ་ཚོ་ཞེས་བྱས་ཏེ། གཉལ་ལྷོ་བྲག་གཡོ་རུ་སྟོང་པ་གསུམ་ལ་སྡེ་པ་གནམ་གྱི་སྐར་མ་ཙམ་ཞིག་ཡོད་དེ། སྟག་ལོ་ལྷ་ཁང་ནས་གྱེས་པ་ལ་སྟག་ཚོ་ཟེར། འཕྲང་བྲག་དམར་ལས་གྱེས་པ་ཚོ་ལ་ཞ་ཚོ་ཟེར། ལྷ་ཁང་རྨ་རུ་ནས་གྱེས་པ་ལ་ཞུ་ཚོ་ཟེར། འོལ་ཚལ་གྲགས་པ་དེ་དེ་ནས་མཆེད་པ་ཡིན།
ཤབ་ཀྱི་ན་རང་སྒོ་མཚོ་ནས་གྱེས་པ་ཚོ་ལ་འདར་ཚོ་ཟེར། ཀྱི་ཚོ་ལ་སྟོད་སྨད་བར་དང་གསུམ་སྟེ། སྟོད་པ་ལ་ཁྲལ་ཚོ་བཞི། གྲང་ཆུང་སྐོར་དང༌། རྒྱ་ཚོ་དང༌། བར་ཚོའོ། ། རྦ་གཙུག་ཆེན་གྱི་མཁན་པོ་བྱས་ནས་གྲང་ཆུང་ནས་གྱེས་པ་ཚོ་ལ་གྲང་ཆུང་སྐོར་ཟེར། རྒྱ་ཤཱཀྱ་བནྡེས་མཁན་པོ་བྱས་ནས་ཉི་རོང་ཁོང་བརྐྱང་བཟུང་ནས་དེ་ལས་མཆེད་པ་ཚོ་ལ་རྒྱ་ཚོ་ཟེར། ཀྱི་སྟོན་བརྩོན་འབར་གྱིས་མཁན་པོ་བྱས་ནས་དུག་ཆུང་བཟུང་ནས་དེ་ནས་མཆེད་པ་ཚོ་ལ་ཁྲི་ཚོ་ཟེར། ས་ཕུག་འཛིན་གྱིས་ས་རྦད་ཀྱིས་མཁན་པོ་བྱས་པ་ཚོ་ལ་སར་ཚོ་ཟེར།
ཀྱི་ཚོ་བར་པ་ལ་གཉིས་ཏེ། འཁྲིས་བྱ་བསྐྱུངས་སྐོར། ཀྱི་ཚོ་སྨད་པ་ལ་གཉིས་ཏེ། གྱེ་རེ་གླང་ར་ནས་མཆེད་པ་ལ་གླང་ར་སྐོར་ཟེར། མྱུག་གི་གནས་སར་ནས་མཆེད་པ་ལ་ཨུར་ཚོ་ཟེར། ལྕེ་ཤེས་རབ་རྡོ་རྗེས་མཁན་པོ་བྱས་ནས་ཞྭ་ལུ་ནས་མཆེད་པ་ལ་ཀ་བཞི་དང་གདུང་དྲུག་མགོ་རལ་པ་ཅན་དང་བདུན་བྱ་བ་བྱུང་སྟེ། ཀ་བཞི་ནི་གུར། དགའ་བ་གདོང་གཉིས། གཡུས་ནི་སེར་གཉིས་ཏེ་བཞིའོ། ། གདུང་དྲུག་ནི་ཁོ་རེ་ལྷ་ཁང་དང༌།
རེ་ལྷ་ཁང་དང༌། ཕོ་འགལ་དང༌། འདོལ་ཆུང་གཉིས། ཞ་ཕུ་དང་རྒྱ་ཐང་ངོ༌། ། མགོ་རལ་པ་ཅན་ནི་ཉང་སྟོད་བྱང་ཆད་དོ། ། དེ་ཚོ་ལ་ཞྭ་ལུ་སྐོར། གསུམ་པ་ཀླག་ཚོ་ལ་གསུམ་སྟེ། ཀླག་བྱང་ཆུབ་རྒྱལ་མཚན་གྱིས་མཁན་པོ་མཛད་ནས་ཆུ་མིག་བཟུང་སྟེ། དེ་ནས་མཆེད་པ་ལ་ཆུ་མིག་སྐོར་ཟེར། ཀླག་གི་གྲོགས་པོ་འགར་གྱིས་བསྙེམས་པ་བཟུང༌།
སྡོག་གིས་སྤུན་གསུམ་བཟུང་བ་ཡིན་མོད་ཀྱིས། སྡེ་པ་ཐ་དད་ཀྱི་མིང་མ་བྱུང༌། ཀླག་བྱང་ཆུབ་རྒྱལ་མཚན་གྱི་མཁན་བུ། ཀླག་ཤཱཀྱ་ཡེ་ཤེས་ཀྱི་མཁན་པོ་བྱས་པའི་རྐྱང་བཙུན་སྤྲ་མོས་བཟུང་བའི་གནས་སྐོར་ལ། རྐང་ཚོ་ཟེར། ཀླང་ཚོ་ལ་སྟོད་སྨད་གཉིས་བྱུང་སྟེ། ཀླང་བཙུན་བྱམས་པས་ཀྲི་གོང་བཟུང་ནས་དེ་ནས་མཆེད་པ་ལ་ཀླང་ཚོ་སྟོད་པ་ཟེར། དེས་གཡས་རུ་གཙང་འཕྲང་བཟུང་ནས་དེ་ལས་མཆེད་པ་ལ་སྨད་པ་ཟེར། གཉིས་པ་ཚོང་ཚོ་ལ་གསུམ་སྟེ། སྟོད་སྨད་བར་པའོ། །
སྟོད་པ་ལ་གཉིས། སྐལ་རྒྱན་སྐོར་རོ། ། བར་པ་ལ་གཉིས། གནས་རྙིང་པ་དང་གནས་གསར་སྐོར་རོ། ། ཚོང་བཙུན་གྱིས་ཤབ་ཀྱི་ལྷ་མོ་ལུང་བཟུང་ནས་དེ་ལས་མཆེད་པ་ལ། གནས་རྙིང་ཟེར་རོ། ། ལྕང་ར་ནས་མཆེད་པ་གནས་གསར་སྐོར་རོ། ། ཚོང་ཚོ་ལ་སྨད་པ་ལྔའོ། ། ཚོང་བཙུན་གྱིས་རྩིས་ཀྱི་ཡང་དབེན་བཟུང་ནས་རྩིས་ལྷ་ཁང་ཕུལ་བའི་ཚེ་ཁོ་རང་གི་ཉེ་གནས་ལྕང་བཙུན་ལ་གཏད། དེས་མཁན་པོ་མཛད་པ་ཚོ་ལ་ལྕང་སྐོར་ཟེར།
དེ་ལ་གསུམ་བྱུང་སྟེ། རྩིས་པ་སྐོར་ལ་ལྕང་ཚོ་སྨད་པ་ཟེར། ལྕེ་དང་བྱེ་མདའ་བ་ཚོ་ལ་བར་པ་ཟེར། སྐྱེགས་དང་ཟེ་ཐང་དང་ཤོང་ཁུར་སྐོར་ཚོ་ལ་སྟོད་པ་ཟེར། དེ་ནས་ཨ་མེ་ཚོང་བཙུན་ཡོ་ལྕགས་ཤ་རིས་ཉང་ཚོ་ཕུལ་ནས་བཟུང་བའི་ཚེ། ཁོང་གིས་མཁན་པོ་མཛད་ནས་ར་བློ་གྲོས་བཟང་པོ་དང་འཁམས་པ་རིན་ཆེན་བཟང་པོ་དང་གཉིས་རབ་ཏུ་བྱུང་བསྙེན་པ་རྫོགས་པར་མཛད་ནས། དེ་གཉིས་ལ་ཉང་ཚོ་གཏད། དེ་གཉིས་ཀྱིས་མཁན་པོ་བྱས་པ་ལ་ར་ཚོ་དང༌། ཁམས་ཚོ་བྱ་བ་བྱུང་སྟེ། ར་ལ་ཕྱུག་ཚང་དགྲ་བཅོམ་གྱིས་ངུར་སྨྲིག་ཕུལ་ནས་དེའི་སྐོར་ལ་ར་ཚོ་ཟེར།
འཁམས་པའི་མཁན་བུ་ཁྲོ་བ་འབར་བ་རྒྱལ་མཚན་གྱིས་ཚུལ་ཆེན་འོག་མ་དང༌། ཡུང་གིས་གནས་གསར་བཟུང་སྟེ། འཁམས་པའི་མཁན་བུ་གཅིག་གིས་རོང་གི་ལྕང་མཁར་བཟུང༌། དེ་ཚོ་འཁམས་ཚོའོ། ། དེ་གཉིས་ལ་ཉ་ཚོ་སྐོར་དུ་གྲགས་སོ། ། དེ་ནས་ཨ་མོ་ལ་བྱ་ཆོས་མཁར་པོ་ཆེ་ཕུལ་བའི་ཚེ། ཁོང་གིས་མཁན་བུ་རྒྱ་རྒྱལ་བུ་ཚུལ་ལེས་བྱ་ཆོས་ནས་བྲང་ཐང་བསྐྱེད་དོ། ། དེའི་མཁན་བུ་ཀཽ་ཡེས་འབྱུང་གིས་དམུ་བསྐྱེད། དེ་གཉིས་ལས་མཆེད་པ་ཚོ་ལ་བྱ་སྐོར། དེ་ཨ་མེས་མར་བྱོན་པའི་ཤུལ་དུ་ཡོན་བདག་མོ་གཉོས་མོས་སྨོན་གྲོ་ཕུལ།
དེའི་མཁན་བུ་མར་པ་ཡེ་ཤེས་རྡོ་རྗེ་ལ་གཏད། དེས་མཁན་པོ་མཛད་ནས་རྣལ་པོ་གྲགས་པ་རྒྱལ་མཚན་རབ་ཏུ་བྱུང་སྟེ། མཁན་ཕུག་བཟུང༌། མར་པའི་མཁན་བུ་གཅིག་གིས་རྐྱུས་ཐང་བཟུང༌། མར་པའི་མཁན་བུ་གཉི་བ་ཆེན་པོ་དོང་ཕུག་བཟུང༌། དེ་ནས་མཆེད་པ་ལ་དོང་ནག་སྐོར་ཟེར། ཚས་ཁ་ཐུང་བྲག་དམར་པོ་བཟུང༌། དེ་ནས་མཆེད་པ་ལ་ཁ་ཐུང་སྐོར་ཟེར། ཅོང་རོས་ནང་གོང་གི་མང་ར་བཟུང༌། དེ་ནས་མཆེད་པ་ལ་མང་ར་སྐོར།
ཚོ་བཙུན་གྱི་མཁན་བུ་ཞང་པ་ཚབ་ཁྲོད་པས་ར་སོགས་མཚར་ལ་བཟུང༌། དེས་མཁན་པོ་བྱས་པའི་དགེ་མཐོང་གིས་རོང་ས་དོ་དང༌། སྟག་ཚལ་མཁར་སར་དང་རྒྱན་མཁར་རྐྱང་ཐུར་ཚོ་བཟུང༌། ཞང་གིས་ཁྱིམ་སེར་གྱི་སྒང་ཁྲོད་དང༌། བྲག་གཤོང་དང༌། བཙན་མོ་ལྡིང་དང༌། རྩིས་ཀྱི་ཡང་དབེན་བཟུང་དེ་ཚོ་ལ་དེ་ཚོ་སྐོར་ཟེར། སྤྱིར་འཁམས་སུ་བཀའ་དྲིན་ཞུས་པ་ལ་དེ་ཚོ་དང་མཉམ་པོར་ཤངས་པ་སྡེ་པ་དབུ་དཀར་བ་དང༌། འོ་བརྒྱད་སྤུན་གཉིས་ཀྱིས་ཀྱང་ཕྱིན་པ་ཡིན་མོད་ཀྱི་སྡེ་པས་གྲུ་མོ་སྤངས་རྩ་བརྩིགས་ཏེ། ཚོང་ཚོའི་གསེབ་ཏུ་སོང༌།
འོ་བརྒྱད་སྤུན་གཉིས་ཀྱིས་སྡེ་གང་ཡང་མ་བཟུང༌། སྤྱིར་དེ་ལྟར་ཡིན་པ་ལ་འབྲེ་གཉིས་ཀྱི་བྱུང་ལུགས་ནི། འབྲོ་སྟོན་གཞོན་ནུ་ཚུལ་ཁྲིམས་ཀྱིས་རྟ་ནག་བྱེ་ཚང་བཟུང་ནས་མཁན་བུ་ཀྲོག་གེ་ཆུང་ལ་བརྟེན་ནས་ཡར་སྟག་སྡེ་ཆོས་ལུང་གི་སྐོར་ཚོ་མཆེད། བར་ཤངས་ཀྱི་བྱེ་ཕུག་ནས་ཤངས་ཀྱི་འབྲེ་ཚོ་མཆེད་དོ། ། འཇད་དུ་འབྲེ་ཚོ་བ་བཞི་ལ་ཉང་བཙུན་སྨོན་ལམ་རྒྱལ་མཚན་གྱིས་སྟོང་ཁྲོད་བཟུང་ནས་དེའི་སྐོར་ཚོ་མཆེད་དོ། ། ལྕང་བཙུན་དཀོན་མཆོག་རྒྱལ་མཚན་གྱིས་ཁྱེལ་གྱི་ལུག་ལམ་བཟུང་ནས་ལྕང་ཚོ་མཆེད་དོ། ། མི་བཙུན་རྡོ་རྗེ་རྒྱལ་མཚན་གྱིས་འཇད་ཀྱི་མར་སྟོང་བཟུང་ནས་མི་ཚོ་སྟོད་སྨད་དུ་གྱེས་སོ། ། གནས་བརྒྱད་པའི་མཁན་པོ་ལ་བརྟེན་ནས་དེ་དག་གི་སྡེ་སྐོར་གྱེས་སོ། ། ལམ་མོ་བྱེ་ཚང་ནས་རྟ་ནག་གི་འབྲེ་ཚོ་གྱེས། འོ་བསྐོལ་ཕྱའི་སྟོན་ཚང་མན་ཆད་ནས་དབུས་ཀྱི་རྟག་ཕྲུ་དགོན་པ་མན་ཆད་བྱེ་ཚང་ནས་ཆད་དོ། །
ཝ་ཞྭ་ཡེ་ཤེས་གཡུང་དྲུང་གིས་འོ་ཐུག་གི་ར་ཤ་བཟུང༌། དེ་ནས་སྣ་ནམ་འདྲེ་སྣ་བཟུང༌། ཕྱིས་སྟག་གིས་གནས་མོ་ཆེ་བཟུང༌། དེའི་ལམ་སྟེགས་སུ་ཁོ་ར་རེ་ཁང་འཁོར་བཟུང༌། དེ་ནས་ལྡན་གྱི་གྲེ་ཤོད་བཟུང༌། དེའི་མཁན་བུ་སོག་སྟོན་ཡོན་ཏན་ཚུལ་ཁྲིམས་ཀྱི་བླ་མས་ལྡན་གྱི་བ་སོ་ཐང་བཟུང༌། ཁོ་ར་གཉན་པ་གོང་དང༌། ཁུ་ལུང་ལྷ་གྲལ་དང་ཉང་སྨད་བུད་ཁ་བཟུང༌། འདྲེ་བརྡས་དང་འཚལ་ཞབས་དང་དཔག་ཚལ་བཟུང༌། སོག་གི་མཁན་བུ་ཡང་འདུལ་བ་འཛིན་པས་སྟག་གི་དཔེ་ཅན་བརྩིགས།
སོག་གི་མཁན་བུ་དགེ་བཤེས་ཞུས་ཀླས་པོ་ཆེ་བཟུང༌། དེ་ཐམས་ཅད་ལ་ཝ་ཚོ་ཟེར་བ་ཡིན། དེ་རྣམས་ནི་སྨད་ནས་ཡར་མཆེད་པའི་ལུགས་ཡིན་ནོ། ། སྟོད་ནས་མར་དར་བ་ལ། འཛིམ་པ་ཤེས་རབ་འོད་ཀྱིས་འཛིམ་གྱི་གཙུག་ལག་ཁང་བཞེངས། དེ་ནས་མཆེད་པ་ཚོལ་བུ་ཚོ་སྨད་པ་ལ་རྒྱལ་གྱི་ཐང་མར་རྩག་གི་དུར་ལུང་བཟུང༌། ས་སྐོར་གྱི་དེང་ལག་ཁ། མདོ་ཐང་གི་འགྱེས་ལུང༌། བཙན་འཁོར་གྱི་རི་ཆུང༌། རོང་གི་ཐི་ལུང་སྟེ།
གནས་དྲུག་པོ་མཆེད་དོ། ། བྱང་ཆུབ་སེམས་དཔའ་བྲག་ཆི་ལུང་བཟུང་ནས། ཡར་དམུ་རྫིང་བཟུང༌། མར་དགུན་ལྷས་བཟུང་སྟེ། དེ་ཚོ་བྱང་ཆུབ་སེམས་དཔའི་སྐོར་རོ། ། མོན་གྲོ་འདུལ་བ་འཛིན་པས་ཨརྠ་ཤལ་གྱི་མོན་མཁར་བཟུང་བའི་པུ་ཚོ་བར་པའོ། ། པུ་ཚོ་སྟོད་པ་ལ་ཐོ་ལིང་གསེར་ཁང༌། རྒྱ་ཞིང་གི་ལྷ་ཁང༌། ཁ་ཆར་གྱི་ལྷ་ཁང༌། སྙིང་པོའི་གཙུག་ལག་ཁང༌།
ན་མོའི་གཙུག་ལག་ཁང༌། ཉ་ཚོ་རིགས་དང༌། ཚ་ཚ་སྒང་ལ་སོགས་པ་པུ་ཚོ་སྟོད་པའོ། ། བློ་ལྡན་གང་གིས་སྡེ་པ་ཡི། ། དབྱེ་བ་རྣམ་དག་ཤེས་འདོད་ན། ། མཁས་པ་རྣམས་ཀྱིས་སྦྱར་བ་ཡི། ། ལེགས་པའི་གཏམ་འདི་ཤེས་པར་གྱིས། ། འདིས་བསྟན་པ་དང་སེམས་ཅན་ཐམས་ཅད་ལ་ཕན་པར་གྱུར་ཅིག། ཤུ་བྷཾ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
