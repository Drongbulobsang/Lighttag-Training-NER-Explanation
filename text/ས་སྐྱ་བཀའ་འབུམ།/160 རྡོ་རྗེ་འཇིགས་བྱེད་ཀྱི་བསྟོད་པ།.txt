ས་སྐྱ་བཀའ་འབུམ།
པོད ༡༦༠
རྡོ་རྗེ་འཇིགས་བྱེད་ཀྱི་བསྟོད་པ།
༼ཉ༽ ༄༅། །རྡོ་རྗེ་འཇིགས་བྱེད་ཀྱི་བསྟོད་པ་བཞུགས།། ༄༅། །ཧཱུྃ་མིའུ་ཐུང་ནག་པོ་སྤྲིན་ལྟའི་མདོག ། འོད་ཟེར་བྱེ་བ་འཕྲོ་བ་བཞེངས། ། མཚན་མ་བསྒྲེང་བ་མ་ཧེའི་ཞལ། ། གཉིས་མེད་སྦྱོར་བ་ཁྱོད་རྒྱལ་བསྟོད། ། ཟླ་བ་ལྟ་བུའི་ཞལ་དགུ་པ། ། ལྷ་དང་ལྷ་མིན་ཐམས་ཅད་ཀུན། ། མ་ལུས་པར་ནི་འཇིགས་པར་མཛད། ། གཡས་བསྐུམ་གཡོན་བརྐྱང་བརྗིད་པས་གནས། །
སྟོབས་ལྡན་ཁྱོད་ལ་ཕྱག་འཚལ་ལོ། ། ན་མོ་ཡ་མ་ཨ་རི། མིའུ་ཐུང་སྒེག་པོ་སྤྲིན་ལྟའི་མདོག་འོད་ཟེར་རྣམ་པར་འཕྲོས་པས་བཞེངས། ། མཚན་མ་ལེགས་པོ་མ་ཧེའི་ཞལ། ། འཇིག་མཛད་སྐུ་ལ་ཕྱག་འཚལ་བསྟོད། ། གཡས་ཀྱི་དང་པོས་གྲི་གུག་འཛིན། ། གཉིས་པས་མཚོན་རྩེ་གཅིག་པ་འཛིན། ། གསུམ་པའི་ཕྱག་གིས་གཏུན་ཤིང་འཛིན། ། བཞི་པས་ཆུ་གྲི་བཟང་པོ་འཛིན། ། ལྔ་པས་རྡོ་རྗེ་རྩེ་གཅིག་འཛིན། །
དྲུག་པ་ན་ནི་སྟ་རེ་འཛིན། ། བདུན་པའི་ཕྱག་གིས་མདུང་ཐུང་འཛིན། ། བརྒྱད་པ་ན་ནི་མདའ་འཛིན་ཞིང༌། ། དགུ་པའི་ཕྱག་གིས་ལྕགས་ཀྱུ་འཛིན། ། བཅུ་པའི་ཕྱག་གིས་དབྱུག་ཐོ་འཛིན། ། བཅུ་གཅིག་པ་ན་ཁ་ཊྭཾའ་ག ། བཅུ་གཉིས་པ་ན་འཁོར་ལོ་འཛིན། ། བཅུ་གསུམ་པ་ཡིས་རྡོ་རྗེ་འཛིན། ། བཅུ་བཞི་རྡུང་དོན་ཐོ་བ་བསྣམས། ། བཅོ་ལྔ་དགྲ་གསོད་རལ་གྲི་འཛིན། །
བཅུ་དྲུག་ཅང་ཏེའུ་གཉིས་མེད་འཛིན། ། དེ་ལྟར་འཛིན་ལ་ཕྱག་འཚལ་བསྟོད། ། གཡོན་གྱི་དང་པོས་ཐོད་ཁྲག་འཛིན། ། གཉིས་པས་ཚངས་པའི་མགོ་བོ་བསྣམས། ། གསུམ་པས་ཤེས་རབ་ཕུབ་འཛིན་ཏེ། ། བཞི་པས་བསྒྲུབ་བྱའི་རྐང་པ་འཛིན། ། ལྔ་པས་རྡོ་རྗེ་ཞགས་པ་འཛིན། ། དྲུག་པས་གཞུ་འཛིན་ཐབས་ཀྱི་དོན། ། བདུན་པས་ཉོན་མོངས་རྒྱུ་མ་འཛིན། ། བརྒྱད་པས་ཤེས་རབ་དྲིལ་བུ་འཁྲོལ། །
དགུ་པས་རྡེག་དོན་ལག་པ་འཛིན། ། བཅུ་པས་མཉེས་དོན་དུར་ཁྲོད་རས། ། སྐྱེས་བུ་གསལ་ཤིང་བཅུ་གཅིག་པ། ། བཅུ་གཉིས་སྲེག་དོན་མེ་ཐབ་འཛིན། ། བཅུ་གསུམ་ཡེ་ཤེས་ཐོད་ཚལ་འཛིན། ། བཅུ་བཞི་སྡིགས་མཛུབ་བསྡིགས་པར་མཛད། ། བཅོ་ལྔ་འཕན་བསྣམས་དུག་གསུམ་འཇོམས། ། བསྒྲུབ་བྱ་རླུང་བསྐུར་བཅུ་དྲུག་རས། ། ཡོན་ཏན་འཛིན་ལ་ཕྱག་འཚལ་ལོ། ། མི་དང་མ་ཧེ་གླང་བོང་བུ། །
རྔ་མོ་ཁྱི་ལུག་ཝ་དང་བརྒྱད། ། འདི་བརྒྱད་གཡས་པའི་ཞབས་བརྒྱད་ཀྱིས། ། བརྒྱ་བྱིན་ཚངས་པའི་སྟེང་ནས་གནོན། ། ནང་བརྒྱད་འཇོམས་ལ་ཕྱག་འཚལ་བསྟོད། ། བྱ་རྒོད་འུག་པ་ཁྭ་ནེ་ཚོ། ། ཁྲ་དང་ཁྱུང་ངང་རི་སྐེགས་བཞད། ། འདི་བརྒྱད་གཡོན་པའི་ཞབས་བརྒྱད་ཀྱིས། ། ཁྱབ་འཇུག་དྲག་པོའི་སྟེང་ནས་གནོན། ། གདོན་བརྒྱད་འཇོམས་ལ་ཕྱག་འཚལ་ལོ། ། དུར་ཁྲོད་ཆེན་པོའི་དཀྱིལ་འཁོར་ནས། །
སྣ་ཚོགས་པདྨ་ཉི་མའི་གདན། ། གཞལ་ཡས་མེ་དཔུང་དཀྱིལ་ན་བཞུགས། ། འཇིགས་མཛད་སྐུ་ལ་ཕྱག་འཚལ་ལོ། ། བརྒྱ་ཕྱེད་མགོ་བོའི་དོ་ཤལ་ཅན། ། དབུ་ལ་ཐོད་པ་ལྔ་ཡིས་བརྒྱན། ། དབུ་སྐྲ་སེར་པོ་གྱེན་དུ་འབར། ། ཞལ་དགུ་པ་ལ་ཕྱག་འཚལ་བསྟོད། ། སྤྱན་མིག་ཉི་ཤུ་རྩ་བདུན་དམར། ། ལྗགས་འདྲིལ་ཞལ་ནས་ཧ་ཧས་བཞད། ། མཚན་དང་དཔེ་བྱད་ཡང་དག་ལྡན། །
མ་ཧེའི་ཞལ་ལ་ཕྱག་འཚལ་བསྟོད། ། དཔལ་རྡོ་རྗེ་འཇིག་བྱེད་ཀྱི་བསྟོད་པ། ཨི་ཐི།།
༄༅། །བསྟོད་པ་བཞུགས།། ༄༅། །དཔལ་རྡོ་རྗེ་འཇིགས་བྱེད་ལ་བསྟོད་པ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། དངོས་པོ་ཀུན་གྱི་དེ་ཉིད་ཆོས་དབྱིངས་ཀུན་རྟོག་བྲལ། ། ཐོག་མ་དབུས་དང་ཐ་མ་ལས་གྲོལ་ནམ་མཁའི་དངོས། ། བློ་གྲོས་རྣམ་རྒྱལ་ཐུགས་རྗེས་ཁྱབ་པའི་ཐུགས་ལྡན་པས། ། རྣམ་པར་མཛེས་པ་ཧེ་རུ་ཀ་དཔལ་ཕྱག་འཚལ་ལོ། །
གཟུགས་ཅན་སྐུ་ཆེ་མདངས་གནག་ཚད་ཐུང་ལ། ། འཇིག་དུས་མེ་ཡི་འོད་མངའ་ཁམས་གསུམ་ཟ་ནུས་པ། ། བརྒྱ་བྱིན་ཚངས་པ་དབང་ཕྱུག་ཉི་མ་ཟླ། ། གཞོན་ནུ་ལ་སོགས་ལྷ་རྣམས་འཇིགས་པར་མཛད་ལ་འདུད། ། མཚན་མ་གྱེན་དུ་བསྒྲེང་ཞིང་མ་ཧེའི་ཞལ་དུ་བརྗིད། ། ཧ་ཧ་ཕཊ་ཕཊ་ཅེས་སྒྲ་སྒྲོགས་ཤིང་ལྗགས་འདྲིལ་བ། ། འཇིགས་པའི་ཁྲོ་གཉེར་སྨིན་མ་ཡོན་པོ་དང་བཅས་པའི། ། སྤྱན་གསུམ་བགྲད་པ་ཐོད་པའི་ཕྲེང་ཐོད་ཅན་ལ་བསྟོད། ། གཅེར་བུའི་ལུས་ལ་དུར་ཁྲོད་རྒྱན་གྱིས་བརྒྱན། ། སྦྲུལ་གྱི་མཆོད་ཕྱིར་ཐོགས་འཆང་གཡོན་བརྐྱང་གར། །
གསུས་ཁྱིམ་ཆེ་ལ་ཤ་ཁྲག་རྐང་ཚིལ་གསོལ། ། འཇིགས་བྱེད་ཆེན་པོའི་སྐུ་ལ་ཕྱག་འཚལ་བསྟོད། ། ཞལ་དགུ་ཉི་ཤུ་བདུན་གྱི་སྤྱན། ། སུམ་ཅུ་རྩ་བཞིའི་ཕྱག་མངའ་ཞིང༌། ། བཅུ་དྲུག་ཞབས་ཀྱིས་རབ་ཏུ་འགྱིངས། ། དུར་ཁྲོད་རོལ་ལ་ཕྱག་འཚལ་ལོ། ། རྩ་ཞལ་མ་ཧེ་གཡས་ཀྱི་རྭར་གནས་པའི། ། ཞལ་གསུམ་སྔོན་པོ་དམར་པོ་སེར་པོ་ནི། ། ཤིན་ཏུ་ཁྲོས་པ་དེ་བཞིན་གཡོན་གྱི་ཞལ། ། དཀར་པོ་དུད་ཁ་ནག་པོ་ཁྲོ་ཞིང་འགྱུར། །
རྭ་ཡི་དབུས་ཞལ་དམར་ཞིང་ཁྲག་འཛག་འཇིགས། ། སྟེང་ཞལ་གསེར་འོད་ཅུང་ཟད་ཁྲོས་པ་ལ། ། ཟུར་ཕུད་ལྔ་དང་བྱིས་རྒྱན་མེ་ཏོག་ཐོད། ། སྤྱན་གསུམ་མངའ་བའི་ཞལ་དགུ་ལ་ཕྱག་འཚལ། ། གྲི་གུག་རྩེ་གཅིག་གཏུན་ཤིང་ཆུ་གྲི་རྡོ་རྗེ་རྩེ་གཅིག་པ། ། སྟ་རེ་མདུད་དང་མདའ་དང་ལྕགས་ཀྱུ་དབྱུགས་ཐོ་ཁ་ཊྭཱཾ་ག ། འཁོར་ལོ་རྡོ་རྗེ་རྩེ་ལྔ་ཐོ་བ་རལ་གྲི་ཌཱ་མ་རུ། ། གཡས་ཀྱི་བཅུ་དྲུག་ན་འཛིན་ཐོད་པ་མགོ་བོ་ཕུབ་ཆུང་དང༌། ། རྐང་པ་ཞགས་པ་གཞུ་དང་རྒྱུ་མ་དྲིལ་བུ་ལག་པ་དང༌། ། དུར་ཁྲོད་རས་དང་སྐྱེས་བུ་གསལ་ཤིང་གིས་ཕུག་མེ་ཡི་ཐབ། །
བཏུང་སྣོད་སྡིགས་མཛུབ་བ་དན་རྩེ་གསུམ་རླུང་དར་གཡོན་པ་ཡི། ། བཅུ་དྲུག་ན་འཛིན་འོག་མས་གླང་པོའི་པགས་པ་བསྣམས་ལ་འདུད། ། དྲག་པོ་ལ་སོགས་དྲེགས་པ་ཆེན་པོའི་ཆེན་པོ་རྣམས། ། ཁྱེད་ཀྱི་ཞབས་ཟུང་ཁུམས་པས་སྐྲག་པས་བརྒྱལ་གྱུར་ནས། ། ཕྱོགས་བཅུར་ལང་ལོང་གྱུར་པས་ས་ལ་འགྱེལ་མཛད་ཅིང༌། ། དེ་དག་སྟེང་ན་ཞབས་ཀྱི་མདུན་གྱིས་བརྫིས་པ་ནི། ། མི་དང་མ་ཧེ་ཁྱུ་མཆོག་བོང་བུ་རྔ་མོ་དང༌། ། ཁྱི་དང་ལུག་དང་ཅེ་སྤྱང་གཡས་ཀྱི་ཞབས་ཀྱིས་བརྫིས། ། བྱ་རྒོད་འུག་པ་བྱ་རོག་ཁྭ་ཁྱུང་ཆེན། ། ཁྱིམ་བྱ་བཞད་མནན་གཡོན་བརྐྱང་གར་མཛད་ལ་ཕྱག་འཚལ། །
མགོན་པོ་ཁྱོད་ནི་ཁམས་གསུམ་བདག་ཉིད་ལ་སོགས་དང༌། ། དངོས་གྲུབ་བརྒྱད་སྩོལ་དེ་བཞིན་དབང་ཕྱུག་བརྒྱད་ཉིད་དང༌། ། ཉོན་མོངས་གཅོད་པ་ལ་སོགས་དེ་ཉིད་དོན་སྟོན་ཕྱིར། ། ཞལ་དང་ཞབས་དང་ཕྱག་མང་མངའ་བའི་སྐུ་ལ་ཕྱག་འཚལ་ལོ། ། གང་ཞིག་ལྷ་དང་ཀླུ་དང་ཕྱོགས་སྐྱོང་བ་རྣམས་དང༌། ། མཁའ་འགྲོ་མ་དང་འདྲེ་དང་རོ་ལངས་འབྱུང་པོ་དུ་མས་གང༌། ། བྱ་རོག་འུག་པ་ཅེ་སྤྱང་ཧཱུྃ་དང་ཕཊ་སྒྲ་སྒྲོགས། ། ཆུ་བོ་སྤྲིན་དང་མེ་དང་ཤིང་ཆེན་འཇིགས་པས་བརྒྱན། ། སྐྱེས་བུ་དཔྱངས་པ་དང་ནི་ཤིང་རྩེར་བཙུགས་དང་སྲེག་ལ་སོགས། ། རོ་རྣམས་རྒྱུ་མ་ནར་དང་ཀླད་པ་མཐོང་བ་དང༌། །
དུམ་བུར་གྱུར་དང་རུལ་དང་ཀེང་རུས་ཀྱིས་གང་བ། ། རྣལ་འབྱོར་རོལ་པ་དུར་ཁྲོད་འཇིགས་པ་ཚལ་ཆེན་དུ། ། མགོན་པོ་ཁྱོད་ནི་སེམས་ཅན་དོན་ཀུན་མཛད་པའི་ཕྱིར། ། སྙིང་རྗེ་ཁྲོས་པའི་དད་སྒྲོལ་ཉིད་ཀྱིས་ཧྲཱིཿཥྚྲཱི་ཡི། ། སྔགས་དང་གར་གྱིས་སྲིད་གསུམ་འཁྲུལ་པ་གཅོད་མཛད་ཅིང༌། ། བདེ་ཆེན་ངོ་བོས་རོལ་པ་མཛད་ལ་ཕྱག་འཚལ་ལོ། ། ལྷ་དགུའི་རང་བཞིན་ཉམས་དགུའི་ཞལ་ལྡན་ཞིང༌། ། བདུད་འཇོམས་སྟོང་ཉིད་དངོས་གྲུབ་བཅུ་དྲུག་ཞབས། ། བྱང་ཆུབ་ལྷ་ནི་ཕྱག་དང་གསང་བའི་གནས། ། རྒྱུད་གསུམ་གཉིས་མེད་ངོ་བོ་ཉིད་ལ་འདུད། །
ཐོས་ཤིང་མཐོང་བས་དད་པའི་རླབས་གཡོས་ནས། ། ཡུན་གྱི་དཔལ་དང་མགོན་དུ་བགྱི་བའི་ཕྱིར། ། འབད་རྩོལ་དཀའ་བས་ཁྱོད་ཀྱི་ཞབས་བསྟེན་ནས། ། ཐུགས་རྗེ་ཆེན་པོས་བདག་ལ་བྱིན་གྱིས་རློབས། ། དེ་ལྟར་བསྟོད་ཅིང་གསོལ་བ་བཏབ་པ་ལས། ། བྱུང་བའི་དགེ་བ་དྲི་མེད་གང་ཐོབ་དེས། ། ནམ་མཁའི་མཐའ་དང་མཉམ་པའི་སེམས་ཅན་གྱིས། ། འཇམ་དབྱངས་ཁྲོ་ཆེན་རྒྱལ་པོ་ཐོབ་པར་ཤོག ། རྗེ་བཙུན་བསོད་ནམས་མཐའ་ཡས་རྩེར་གྱུར་པས། ། འཇམ་དབྱངས་ཁྲོ་ཆེན་རྒྱལ་པོར་བསྟོད་མཛད་པ། །
མི་ཤེས་བཞིན་དུ་གྲགས་པ་རྒྱལ་མཚན་གྱིས། ། ཚིགས་སུ་བཅད་པ་བཞི་ཞིག་ཞབས་ཏོག་བགྱིས། ། དགེ་པར་གྱུར་ཅིག། །། མངྒ་ལཾ་བྷ་ཝ་ཏུ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
