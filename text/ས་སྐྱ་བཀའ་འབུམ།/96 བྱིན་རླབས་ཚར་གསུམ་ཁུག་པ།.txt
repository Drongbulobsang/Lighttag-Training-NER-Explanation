ས་སྐྱ་བཀའ་འབུམ།
པོད ༩༦
བྱིན་རླབས་ཚར་གསུམ་ཁུག་པ།
༼ཆ༽ ༄༅། །བྱིན་རླབས་ཚར་གསུམ་ཁུག་པ་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ག་ཡ་དྷ་ར་བོད་དུ་བྱོན་དུས་རྗེ་འབྲོག་མི་དང་མཇལ། དཔོན་སློབ་འབྲེལ་བརྟག་ཅིང་བཞུགས་པ་ན། ཐོག་མར་འདི་གནང་བས་འབྲོག་མི་ཐུགས་ཆེས་པ་ཡིན་གསུང་ངོ༌། ། བྱིན་རླབས་ཚར་གསུམ་ཁུག་པ། དེའི་ཡན་ལག་དྲུག་སྟེ་བདུན་གནང༌། དེ་ཡང་དབང་ཐོབ་ནས་ཉམས་སུ་བླངས་ན་རིག་འཛིན་གྱི་སྡོམ་པ་འཆོར་མེད་དུ་འོང་བ་ཡིན་གསུང༌། དེ་ཉམས་སུ་བླང་བ་ནི་སྟན་བདེ་བ་ལ་ཅི་བདེར་འདུག
སྐྱབས་འགྲོ་སེམས་བསྐྱེད་སྔོན་དུ་སོང་བས་རང་ཐུན་མཚམས་ཀྱི་ལྷ་ཞལ་གཅིག་ཕྱག་གཉིས་པར་བསྐྱེད་ལ། དེའི་མདུན་དུ་པད་ཟླ་ལ་རྩ་བའི་བླ་མ་ཕྱག་གཡས་འཇིགས་སྐྱོབ། ཕྱག་མཐིལ་ནས་དཀར་པོ་ཅན། གཡོན་མཉམ་གཞག ཞབས་སྐྱིལ་ཀྲུང༌། རྒྱན་ལ་སོགས་པ་ལོངས་སྐུའི་ཆ་བྱད་ཅན་ནོ། ། དེའི་ཐུགས་ཀར་ཟླ་སྟེང་དུ་ཧཱུྃ་དཀར་པོ། དེ་ལས་འོད་འཕྲོས་པས་ཆོས་འབྲེལ་ཡོད་ཚད་ཀྱི་རྩ་བརྒྱུད་ཀྱི་བླ་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ནས། དེའི་ཐུགས་ཀར་ཐིམ་པས་བླ་མ་དེ་གཟི་མདངས་ཕུན་སུམ་ཚོགས་པར་བསམ།
སངས་རྒྱས་ཀུན་གྱི་རང་བཞིན་སྐུ། ། བླ་མའི་སྐུ་ལ་ཕྱག་འཚལ་ལོ། ། གསུང་དང་ཐུགས་འགྲེའོ་ཞེས་པས་ཕྱག་བྱ། མཆོད་པ་ནི་དངོས་སུ་བཤམས་པའམ། བློས་སྤྲུལ་པ་ལ་བསང་སྦྱང་བྱས་ལ། ཨོཾ་གུ་རུ་བུདྡྷ་བོ་དྷི་སཏྭ་ཨརྒྷཾ་ཨཱཿཧཱུྃ་ཞེས་པས་ཡོན་ཆབ་དབུལ། དེ་བཞིན་དུ་པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ
གནྡྷ། ནཻ་ཝི་དྱེ། ཤཔྟ་ཨཱཿཧཱུྃ་ཞེས་པའོ། ། ནང་མཆོད་ནི། ཐུགས་ཀའི་ཧཱུྃ་ལས་ལྷ་མོ་གཡས་ཌཱ་མ་རུ། གཡོན་བདུད་རྩི་ལྔས་གང་བའི་ཐོད་པ་བསྣམས་པ་དུ་མ་སྤྲོས་ལ། ཨོཾ་གུ་རུ་བུདྡྷ་བོ་དྷི་སཏྭ་པཉྩ་ཨ་མྲྀ་ཏ་ཨཱཿཧཱུྃ་ཞེས་པ་དང༌། གསང་མཆོད་ནི། ལྷ་མོ་དེ་རྣམས་ཐུགས་ཀར་ཐིམ་པས་བྱང་ཆུབ་ཀྱི་སེམས་སུ་ཞུ་ནས་སྐུའི་ནང་ཐམས་ཅད་ཁེངས་པས་བདེ་ཆེན་གྱིས་རྒྱས་པར་བསམ་ཞིང༌། ཨོཾ་གུ་རུ་བུདྡྷ་བོ་དྷི་སཏྭ་བོ་དྷི་ཙིཏྟ་ཨཱཿཧཱུྃ་ཞེས་པ་དང༌།
དེ་ཁོ་ན་ཉིད་ཀྱི་མཆོད་པ་ནི། དེས་བདེ་སྟོང་སྐྱེ་མེད་ཀྱི་ཡེ་ཤེས་རྒྱས་པར་བསམ་ཞིང༌། ཨོཾ་གུ་རུ་བུདྡྷ་བོ་དྷི་སཏྭ་ཨུ་སུ་ཁ་ཨཱཿཧཱུྃ་ཞེས་པས་མཆོད་ལ། དེ་ནས་ཨོཾ་གུ་རུ་བུདྡྷ་བོ་དྷི་སཏྭ་ཨ་བྷི་ཥིཉྩ་མཱཾ་ཞེས་གསོལ་བ་བཏབ་པས། དེ་ནས་བླ་མའི་ཕྱག་མཐིལ་གྱི་ས་ལས་དཔྲལ་བར་ཨོཾ། མགྲིན་པར་ཨཱཿ། ཐུགས་ཀར་ཧཱུྃ། རང་ལ་ཡང་དེ་བཞིན་དུ་བསྒོམ་མོ། ། དེ་ནས་བླ་མའི་ཕྱག་དཔྲལ་བར་རེག་ཅིང༌། ཨོཾ་དཔྲལ་བར་ཐིམ་པས་ལུས་ཀྱི་དྲི་མ་གསུམ་དག
སངས་རྒྱས་ཐམས་ཅད་ཀྱི་སྐུའི་རང་བཞིན་ཡིན་སྙམ་དུ་ངེས་ཤེས་བསྐྱེད་ལ། དར་གཅིག་དེའི་ངང་ལ་གཞག་གོ ། དེ་བཞིན་དུ་མགྲིན་པ་དང་སྙིང་གར་རེག་ཅིང༌། ཨཱཿདང་ཧཱུྃ་ཐིམ་པས་ལུས་ངག་ཡིད་ཀྱི་དྲི་མ་དག སངས་རྒྱས་ཐམས་ཅད་ཀྱི་གསུང་དང་ཐུགས་ཀྱི་རང་བཞིན་ཡིན་ངེས་སྙམ་དུ་བསྒོམ། ཁུག་པ་ནི་གནས་གསུམ་དུ་རེག་ཅིང༌། བླ་མའི་འབྲུ་གསུམ་རང་གི་འབྲུ་གསུམ་ལ་ཐིམ་པས་སྒོ་གསུམ་གྱི་དྲི་མ་མ་ལུས་པ་དག སངས་རྒྱས་ཐམས་ཅད་ཀྱི་སྐུ་གསུང་ཐུགས་རང་བཞིན་གྱིས་རྣམ་པར་དག་པ་བདག་ཉིད་ལ་མངོན་དུ་གྱུར་པ་འདི་ཉིད་ཡིན་སྙམ་དུ་ངེས་ཤེས་བསྐྱེད་ལ། གོ་རིམ་བཞིན་དུ་སྣང༌། གསལ།
རིག བདེ་རང་སྟོང་ཕྱག་རྒྱ་ཆེན་པོའི་ངང་ལ་བཞག བླ་མས་ངོ་འཕྲོད་པ་གལ་ཆེའོ། ། དང་པོ་ཚོགས་གཏོར་སྔོན་དུ་འགྲོ་བས་མཎྜལ་ཕུལ་ཞིང་བླ་མ་ལས་ལུང་བླངས་ཏེ། མཐོང་བ་བརྒྱུད་པ་ལས་ཤེས་སོ། ། ཚར་གསུམ་ཁུག་པའོ། ། འདི་རབ་ཀྱིས་ཐུན་བཞི། འབྲིང་གིས་གཉིས། ཐ་མས་ཉིན་རེ་ལ་ལན་རེ་བླངས་ན་རྩ་བ་དང་ཡན་ལག་གི་ཉེས་ལྟུང་ཆགས་ཉམས་མི་འབྱུང་ཞིང༌། བྱུང་ནའང་སོར་ཆུད་པ་ཡིན་པས་ནན་ཏན་གྱིས་བསྒྲུབ་བོ། །
དེའི་ཡན་ལག་དྲུག་ནི། བསྐྱེད་རིམ་གྱི་མན་ངག རྫོགས་རིམ་གྱི་མན་ངག གཉིས་ཀ་དབྱེར་མེད་དུ་བསྒོམ་པའི་མན་ངག སྔགས་གཅིག་བཟླས་པས་ཉིན་ཞག་ཕྲུགས་གཅིག་གི་བཟླས་པར་འགྱུར་བའི་མན་ངག བསྲུང་བ་གཅིག་བྱས་པས་ཉིན་ཞག་ཕྲུགས་གཅིག་གི་བསྲུང་བར་འགྱུར་བའི་མན་ངག རྡོ་རྗེ་སེམས་དཔའི་བསྒོམ་བཟླས་ཀྱི་མན་ངག་གོ ། དང་པོ་ལ་གཉིས་ཏེ། ལྷ་བསྒོམ་པའི་མན་ངག་དང༌། སྔགས་བཟླས་པའི་མན་ངག་གོ །
དང་པོ་ནི་ལྷ་དང་བླ་མ་གང་བསྒོམ་ཡང་ལྡེར་སོ་འདྲ་བའི་འབིག་འབིག་པོ་མ་ཡིན། ཐང་སྐུ་འདྲ་བའི་ཅར་ཅར་པོ་མ་ཡིན། བནྡེ་དང་བཙུན་པ་ལ་སོགས་པའི་རྣམ་པ་མ་ཡིན་པ། འོད་ཀྱི་རང་བཞིན་གྱི་སྐུ། རྣམ་པ་གསལ་བ། ངོ་བོ་བདེ་བ། རང་བཞིན་སྟོང་པ་སྟེ་དབང་བཞིའི་དོན་ལྷའི་སྟེང་དུ་ཚང་བར་བསྒོམ་མོ། ། གཉིས་པ་ནི་བླ་མེད་ཀྱི་དགོངས་པས་བཟླས་ཚུལ་གསུམ་སྟེ། ཡེ་ཤེས་ཀྱི་བཟླས་པ་དང༌། དམ་ཚིག་གི་བཟླས་པ།
འཁོར་བའི་བཟླས་པའོ། ། ཡེ་ཤེས་ཀྱི་བཟླས་པ་ནི་ཡབ་ཀྱི་རྡོ་རྗེ་ནས་ཡུམ་གྱི་མཁར་བརྒྱུད། ཡུམ་གྱི་ཞལ་ནས་འོད་ཟེར་གྱི་རྣམ་པར་འཕྲོས་ན་ཕྱོགས་བཅུའི་སངས་རྒྱས་དང་དཔའ་བོ་རྣལ་འབྱོར་མའི་ཚོགས་རྣམས་མཆོད། དེ་དག་གི་ཐུགས་ཀར་ཐིམ། ཐུགས་གཉིས་སུ་མེད་པའི་ཡེ་ཤེས་དང་འདྲེས། ཚུར་འདུས་པས་རང་ལ་དེ་དག་གི་བྱིན་རླབས་འཇུག་པར་བསམ། མར་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཐམས་ཅད་ཀྱང་ལྷར་གྱུར་ནས་དེ་དག་ཐམས་ཅད་བདག་འདྲ་བར་བཟླས་པ་བྱེད་པར་བསམ་མོ། ། དམ་ཚིག་གི་བཟླས་པ་ཚུར་འཁོར་བ་དང༌། འཁོར་བའི་བཟླས་པ་ས་བོན་ལ་འཁོར་བ་དེའི་གནད་ཀྱིས་ཤེས་སོ། །
གཉིས་པ་རྫོགས་རིམ་གྱི་མན་ངག་ནི། རྩ་རླུང་ཐིག་ལེ་བསྒོམ་པ་ལྟ་ཞོག སྣང་སྲིད་ཀྱི་ཆོས་ཐམས་ཅད་སྣང༌། གསལ། རིག བདེ་བཞི་ལས་མ་འདས་ལ། དེ་ཐམས་ཅད་རང་སྟོང་དུ་གདོད་ནས་དག་པ་རྫོགས་པ་ཡིན་ལ། དེ་ལ་རིམ་གྱིས་གོམས་པར་བྱེད་པ་རིམ་པ་ཡིན་ནོ། ། གསུམ་པ་རིམ་པ་གཉིས་དབྱེར་མེད་དུ་བསྒོམ་པའི་མན་ངག་ནི། ཕྱིའི་ཡུལ་དཀྱིལ་འཁོར།
ནང་གི་རྩ་རླུང་དྭངས་མ་གསུམ་ལྷ་དང་ལྷ་མོ་ཡིན། དེ་གཉིས་སྣོད་བཅུད་གཉིས་ཀྱང་ཡིན་ལ། དེ་དང་རྫོགས་རིམ། རང་རྫོགས་བཞིའང་མཉམ་འབྱོངས་གཉིས་གཅིག་ཏུ་ཡོད་ལ། ཡོད་པ་བཞིན་དུ་བསྒོམ་པའོ། ། དེ་གཉིས་ཀ་ཡེ་ཤེས་བཞི། རྡོ་རྗེ་བཞི། ལྷ་བཞི། སྐུ་བཞིར་འགྲོ་སྟེ་བླ་མའི་ཞལ་ལས་ཤེས་པར་བྱའོ། ། བཞི་པ་སྔགས་གཅིག་བཟླས་པས་ཉིན་ཞག་ཕྲུགས་གཅིག་གི་བཟླས་པར་འགྱུར་བ་ནི།
ཐོ་རངས་ལྷ་མོ་བཞིའི་གླུས་བསྐུལ། རང་ཐུན་མཚམས་ཀྱི་ལྷར་ལངས་ཏེ། སྐྱབས་འགྲོ་སེམས་བསྐྱེད་བྱས་ཏེ། ཨོཾ་ཀ་ནས་ཨའི་བར་བརྗོད། སྭཱ་ཧཱ་བཞག་ལ་ལན་གསུམ་བརྗོད། གཉིད་དུ་འགྲོ་ཁར་ཨོཾ་བོར་སྭཱ་ཧཱ་བཏགས་པ་ལན་གསུམ་བརྗོད་དོ། ། དེས་ཅི་སྨྲས་པ་ཐམས་ཅད་སྔགས་སུ་འགྱུར་ཏེ། ཀཱ་ལི་ཐབས། ཨཱ་ལི་ཤེས་རབ་ཡིན་ལ། དེ་གཉིས་ལས་མ་གཏོགས་པའི་ངག་མི་སྲིད་པས་སོ། །
དེ་ཡང་རང་སྟོང་གི་གནད་ཀྱིས་སོ། ། ལྔ་པ་བསྲུང་བ་གཅིག་བྱས་པས་ཉིན་ཞག་ཕྲུགས་གཅིག་གི་བསྲུང་བར་འགྱུར་བ་ནི། སྐྱབས་འགྲོ་སེམས་བསྐྱེད་སྔོན་དུ་བཏང་ལ་རང་ཐུན་མཚམས་ཀྱི་ལྷར་གསལ་བས། ཨོཾ་ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ།
ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿརཀྵ་རཀྵ་སྭཱ་ཧཱ། ཞེས་སྤྱི་བོར་ཨོཾ་དཀར་པོའི་མཐའ་བསྐོར་བ་ལ་དམིགས་ཏེ་བཟླས་པས་འོད་ཟེར་དཀར་པོ་བྱུང་སྟེ། འོད་ཀྱི་ཐག་པས་སྤྱི་བོ་ནས་རྐང་མཐིལ་གྱི་བར་དུ་ཀཱ་ལི་གཡས་སྐོར།
ཨཱ་ལི་གཡོན་སྐོར་དུ་དཀྲིས་ལ། ནད་གདོན་སོགས་ཀྱིས་ཚུགས་པའི་ཐབས་མེད་པར་བསྒོམ་མོ། ། དེ་བཞིན་དུ་མགྲིན་པར་ཨཱཿདང་འོད་ཟེར་དམར་པོ། ཐུགས་ཀར་ཧཱུྃ་དང་འོད་ཟེར་སྔོན་པོ་འགྲེའོ། ། འདི་ཡང་ལུས་ངག་ཡིད་གསུམ་རྡོ་རྗེའི་གནད་ཀྱིས་སོ། ། དེ་ནས་ཡི་གེ་གསུམ་གསལ་བཏབ་ལ་འབྲུ་གསུམ་བརྗོད། གཉིད་དུ་འགྲོ་ཁར་ཡང་དེ་བཞིན་དུ་བྱའོ། ། དྲུག་པ་རྡོ་རྗེ་སེམས་དཔའི་བསྒོམ་བཟླས་ཀྱི་མན་ངག་ནི། ཤྲཱི་ཧེ་རུ་ཀ་རྡོ་རྗེ་སེམས་དཔའ་ཞེས་བྱ་བའི་དོན་ནོ། ། རྒྱུད་ཀྱིས་བཤད་པའི་དོན།
བཛྲ་སཏྭ་ཨ་ཞེས་པའི་དོན་གྱིས་གཟུངས་ཡང་སྙིང་དུ་བྱས་པ་ཡིན་པས་དེའི་དོན་ངེས་པར་བྱས་ནས་བརྒྱ་རྩ་རེ་ཙམ་བཟླས་ན་དུས་གསུམ་གྱི་སངས་རྒྱས་ཐམས་ཅད་ཀྱི་བཟླས་པ་བྱས་པར་འགྱུར་ཞིང༌། དེ་དག་གི་བྱིན་རླབས་ཀྱང་འཇུག་པ་ཡིན་ནོ། ། ཡི་གེ་བརྒྱ་པ་ནི་ཕྲིན་ལས་བསྐུལ་བའི་སྔགས་ཡིན་གྱི་གཟུངས་མ་ཡིན་གསུང་ངོ༌། ། འདིའི་བརྒྱུད་པ་ནི། རྡོ་རྗེ་འཆང༌། ཡེ་ཤེས་ཀྱི་མཁའ་འགྲོ་མ། བིརྺ་པ། ཀཧྞ་པ། ཌཱ་མ་རུ་པ། ཨ་ཝ་དྷཱུ་ཏཱི་པ།
ག་ཡ་དྷ་ར། འབྲོག་མི་ལོ་ཙཱ་བ། མངའ་རིས་པ། སྒྱི་ཆུ་བ། བླ་མ་ས་སྐྱ་པ་ཆེན་པོ། བདུན་པོ་འདི་ཟབ་ཆོས་ཡིན་པས་ཉམས་མྱོང་མེད་པ་ལ་མི་བསྟན་གསུང་ངོ༌། ། དགེ་བསྙེན་གྲགས་པ་རྒྱལ་མཚན་གྱིས་དབང་ཕྱུག་འོད་ཟེར་གྱི་ངོར་བཙོང་ཁ་དགོན་པར་བླ་མའི་གསུང་བཞིན་བྲིས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
