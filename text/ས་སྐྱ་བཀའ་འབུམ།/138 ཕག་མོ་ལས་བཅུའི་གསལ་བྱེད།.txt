ས་སྐྱ་བཀའ་འབུམ།
པོད ༡༣༨
ཕག་མོ་ལས་བཅུའི་གསལ་བྱེད།
༼ཉ༽ ༄༅། །ཕག་མོ་ལས་བཅུའི་གསལ་བྱེད་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་ཕྱག་འཚལ་ལོ། ། རྡོ་རྗེ་འཆང་མཚུངས་རྗེ་བཙུན་བླ་མ་དང༌། ། དཔལ་ལྡན་མཁའ་འགྲོ་བྱེ་བའི་གཙོ་མོ་མཆོག ། རྡོ་རྗེ་རྣལ་འབྱོར་མ་ལ་ཕྱག་འཚལ་ནས། ། དེ་མཉེས་བྱེད་པའི་ཆོ་ག་གསལ་པོར་བྲི། ། རྫེ་བཙུན་རྡོ་རྗེ་རྣལ་འབྱོར་མ་ལྷ་སུམ་ཅུ་སོ་བདུན་མའམ། ལྷ་བཅུ་གསུམ་མའམ།
ཞལ་གཉིས་མའམ། ཞལ་གཅིག་མ་ལ་སོགས་པ་གང་གི་སྒོར་ཞུགས་ཀྱང་རུང་སྟེ། རང་དང་གཞན་དང་གཉིས་ཀའི་དོན་བྱེད་པ་ལ། ལས་ཀྱི་ཡན་ལག་བཅུར་འདུ་བ་ཡིན་ནོ། ། དེ་ལ་ཐོག་མར་བསྙེན་པའི་ཆོ་ག་དང༌། གཞན་དོན་སློབ་མ་རྗེས་སུ་གཟུང་བའི་ཆོ་ག་དང༌། ཚེས་བཅུ་དང་འབྲེལ་པ་ཚོགས་ཀྱི་མཆོད་པ་དང༌། བདག་གཞན་གཉིས་ཀ་དང་འབྲེལ་པ་གཞོན་ནུ་མའི་མཆོད་པ་དང༌། གནས་སྐབས་ཐམས་ཅད་དང་འབྲེལ་པ་གཏོར་མའི་ཆོ་ག་དང༌། དམན་པའི་དངོས་གྲུབ་དང་འབྲེལ་པ་སྦྱིན་སྲེག་གི་ཆོ་ག་དང༌།
བུ་ཆུང་གསར་བུ་ལ་ཕན་གདགས་པ་སྲུང་བའི་འཁོར་ལོ་དང༌། ལས་རྩུབ་པའི་དབང་དུ་བྱས་ན་གདུག་པ་ཅན་ཚར་གཅོད་པ་ནི་སུམྦྷའི་ཆོ་ག་དང༌། བསྒོམས་པས་ཕྱིར་བཟློག་པ་དང༌། བྲིས་པས་ཕྱིར་བཟློག་པའི་ཆོ་ག་སྟེ་བཅུའོ། ། དང་པོ་བསྙེན་པ་ལ་གཉིས་ཏེ། བསྒོམ་བཟླས་འབའ་ཞིག་གི་བསྙེན་པ་དང༌། མདུན་བསྐྱེད་དང་འབྲེལ་པའི་བསྙེན་པའོ། ། དང་པོ་ནི་ཐོག་མར་མལ་ནས་བདག་ཉིད་ལངས་ནས། བདག་ཉིད་ལྷའི་ང་རྒྱལ་ཅུང་ཟད་དྲན་པས་ལུས་དག་པ་དང༌། ཤྲཱི་ཧེ་རུ་ཀ་ཞེས་བྱ་བ་ཡི་གེ་བཞི་པའི་དོན་དྲན་པས་ངག་དག་པ་དང༌།
སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་བྃ་བསྒོམས་ལ་ཡིད་དག་པར་བྱས་ལ། ཆང་བྱིན་གྱིས་བརླབ་པ་ནི་སུམྦྷ་ནི་ལ་སོགས་པ་ཟློས་ཤིང་བདག་དང༌། གནས་དང་རྣལ་འབྱོར་སྲུང་བ་དང༌། གོ་ཆ་བགོ་བ་དང༌། དག་པ་གསུམ་གྱི་སྔགས་བརྗོད་པ་དང༌། བདག་གི་རྣལ་འབྱོར་བསྐྱེད་རྫོགས་གཉིས་བསྒོམ་ཏེ། བཟླས་པ་བྱ་བ་ཡིན་ཏེ། མངོན་པར་རྟོགས་པ་ཞིབ་ཏུ། ཞལ་གཉིས་མ་ཆུང་ངུའི་ཞལ་གདམས་ལས་རྟོགས་པར་བྱའོ། ། གཉིས་པ་མདུན་བསྐྱེད་དང་འབྲེལ་པའི་བསྙེན་པ་ལ་མདུན་བསྐྱེད་རྒྱས་བསྡུས་གསུམ་ཡིན་ཏེ།
རྒྱས་པར་བྱེད་ན་མདུན་བསྐྱེད་འོག་སྟ་གོན་གྱི་སྐབས་བཞིན་དུ་རྡུལ་ཚོན་གྱི་དཀྱིལ་འཁོར་རྒྱས་པར་བྲི། འབྲིང་དུ་བྱེད་ན་མེ་ལོང་ལ་སིནྡྷུ་རའི་དཀྱིལ་འཁོར་འོག་ནས་འབྱུང་བ་བཞིན་བྲི། བསྡུས་ཏེ་བྱེད་ན་མེ་ལོང་ལ་ཆང་གིས་གྲུ་གསུམ་ཉིས་བརྩེགས་ཀྱི་དབུས་སུ་བྃ་ཡིག་བྲི། གང་ལྟར་ཡང་རུང་སྟེ། བདག་གི་རྣལ་འབྱོར་རྫོགས་པར་བསྒོམ་པ་དང༌། མདུན་གྱི་རྟེན་ལ་དམ་ཚིག་པ་བསྐྱེད། དེ་ལ་ཡེ་ཤེས་པ་གཞུག སྐུ་གསུང་ཐུགས་བྱིན་གྱིས་བརླབ་པ་དང་དབང་བསྐུར། དེ་ལ་མཆོད་པ་ཅི་འབྱོར་གྱིས་མཆོད། བསྟོད་པས་བསྟོད།
བཟོད་པར་གསོལ་ལ་བཟླས་པ་བྱ་སྟེ། བདག་དང་མདུན་གྱི་ལྷ་གཉིས་ཀའི་ལྟེ་བར་ཆོས་འབྱུང་གི་འཁོར་ལོའི་དབུས་སུ་བྃ་གཅིག་བསྒོམ། དེའི་མཐའ་མ་ན་ཕར་ལ་སྔགས་ཀྱི་ཕྲེང་བ་འོལ་མ་སེའི་ཕུང་པོ་ལྟར་འོད་ཟེར་དམར་པོ་འཕྲོ་བ་དམིགས་ལ་ཡིད་ཀྱི་བཟླས་པ་དང༌། ངག་གི་བཟླས་པ་བྱའོ། ། ཐུན་འཇོག་ཁར་སྲིན་ལག་གཡོན་པས་མདུན་བསྐྱེད་ཀྱི་དཀྱིལ་འཁོར་ལ་རེག་པ་དེ། བདག་གི་ལྟེ་བར་རེག་པས་མདུན་གྱི་ལྷ་རྣམས་བདག་གི་ལྟེ་བར་བསྡུ། ཡི་གེ་བརྒྱ་པ་བརྗོད། སྨོན་ལམ་གདབ། སུམྦྷ་ནིས་བསྲུངས་ལ་སྤྱོད་ལམ་ཅི་བདེ་བས་གནས་པར་བྱའོ། ། དེ་ལྟར་ཐུན་གསུམ་མམ་བཞིའི་རྣལ་འབྱོར་གྱིས་སྔོན་དུ་བསྙེན་པ་བྱ་སྟེ།
དེའང་མཚན་མའི་བསྙེན་པ་རབ་རྗེ་བཙུན་མས་གནང་བ་བྱིན་པའམ། འབྲིང་རྨི་ལམ་དུ་གནང་བ་ཐོབ་པ། ཐ་མ་གཞན་དོན་དུ་སྙིང་རྗེ་ཆེན་པོ་སྐྱེ་བའོ། ། དུས་ཀྱི་བསྙེན་པ་རབ་ཟླ་བ་གསུམ། འབྲིང་ཟླ་བ་གཉིས། ཐ་མ་ཟླ་བ་གཅིག་གོ ། གྲངས་ཀྱི་བསྙེན་པ་རབ་བཞི་འབུམ། འབྲིང་ཉིས་འབུམ། ཐ་མ་ཆིག་འབུམ། དེ་ལྟ་བུའི་ཚུལ་གྱིས་བསྙེན་པ་སྔོན་དུ་སོང་ནས་གཞན་དོན་བརྩམ་ན་བསྙེན་པ་གསོ་བའི་དོན་དུ་བཞི་ཁྲིའམ།
བཞི་སྟོང་བཟླས་ལ་གཞན་དོན་བརྩམ་པར་བྱའོ། ། དང་པོ་བསྙེན་པ་བྱ་བ་བསྟན་ཟིན་ཏོ།། །། དེ་ནས་སྤྱི་དོན་གཉིས་པ་སློབ་མ་རྗེས་སུ་གཟུང་བ་ལ་གཉིས། སྟ་གོན་དུ་གནས་པའི་ཆོ་ག་དང༌། བྱིན་གྱིས་བརླབ་པའི་ཆོ་ག་དངོས་སོ། ། དེ་ལྟར་དེ་གཉིས་ཀྱང་ནུབ་གཉིས་སུ་བྱེད་པའི་ཆོ་ག་དང༌། ནུབ་གཅིག་ལ་རྫོགས་པར་བྱེད་པའི་ཕྱག་ལེན་ལུགས་གཉིས་ཀ་མཛད། ནུབ་གཉིས་སུ་བྱེད་ན། ནུབ་དང་པོ་ལ་མཎྜལ་བྱུགས་ལ། མེ་ཏོག་ཚོམ་བུ་ཙམ་བཀྲམ་པའམ།
དཀྱིལ་འཁོར་བྲི། དེའི་སྟེང་དུ་བུམ་པ་བཅས་ལ་བཞག དེའི་སྟེང་དུ་སིནྡྷུ་རའི་མཎྜལ་བཞག ཡང་ན་མེ་ཏོག་ཚོམ་བུ་ཙམ་གྱིས་བཏུབ། གཏོར་མ་དང་མཆོད་པ་བཤམ། བདག་བསྐྱེད་དང་མདུན་བསྐྱེད་མཆོད། གཏོར་མ་བཏང༌། སློབ་མས་མཎྜལ་ཕུལ་ལ་གསོལ་བ་གདབ། སྡིག་པ་བཤགས་པ་སྔོན་དུ་འགྲོ་བས་སྐྱབས་སུ་འགྲོ་བ་དང་སེམས་བསྐྱེད་པ་བྱ། དེ་ནས་སློབ་མ་གནས་གཞན་དུ་ཇི་ལྟར་བདེ་བར་ཉལ་དུ་གཞུག
སློབ་དཔོན་འཁོར་དང་བཅས་པས་ཚོགས་ལ་ལོངས་སྤྱད་དོ། ། ཕྱིད་ཉིན་དཀྱིལ་འཁོར་བྲིས་ལ་བདག་བསྐྱེད་མདུན་བསྐྱེད་མཆོད་དེ། སློབ་མ་ལ་བྱིན་གྱིས་བརླབ་ཅིང་དབང་བསྐུར་བར་བྱའོ། ། ནུབ་གཅིག་ཏུ་བྱེད་ན། ཉིན་མོ་བུམ་པ་བཅས་ལ་ནུབ་མོ་བདག་བསྐྱེད་མདུན་བསྐྱེད་མཆོད་དེ། སློབ་མ་སྟ་གོན་བྱ། བྱིན་བརླབ་དབང་སྐུར་རྫོགས་པར་བྱས་ལ་ཚོགས་ལ་ལོངས་སྤྱད་པར་བྱའོ། ། གང་ལྟར་ཡང་རུང་སྟེ་ལག་ཏུ་བླང་བའི་རིམ་པ་ནི་འདི་ཡིན་ཏེ། ཚེས་བཅུ་ལ་སོགས་པ་དུས་ཁྱད་པར་ཅན་གྱི་དུས་སུ་ས་ཕྱོགས་ཕྱག་དར་བྱ། མཎྜལ་བ་བྱུང་ལྔ་ལ་སོགས་པ་དྲི་ཞིམ་པོ་དང་བཅས་པས་སྐྱང་ནུལ་བྱ།
ཙནྡན་དམར་པོའམ་ས་ཚོན་དམར་པོས་དཀྱིལ་འཁོར་གྲུ་གསུམ་ཉིས་བརྩེགས་བྲི། དེའི་ཕྱི་ཕྱོགས་མཚམས་བརྒྱད་དུ་སྒོ་མཚམས་མ་བརྒྱད་ཀྱི་ཚོམ་བུ་བརྒྱད་བྱ། རྩིབས་དྲུག་ལ་རྡུལ་ཚོན་དཀར་པོས་ཤར་གྱི་རྩིབས་ནས་བཟུང་སྟེ། ཡིག་མགོ་ཕྱིར་བསྟན་ལ་གཡོན་སྐོར་གྱི་རིམ་པས། ཨོཾ་བྃ། ཧྃ་ཡོཾ། ཧྲིཾ་མྃ། ཧྲེཾ་ཧྲིཾ། ཧཱུྃ་ཧཱུྃ། ཕཊ་ཕཊ།
ཅེས་པ་དྲུག་བྲིའོ། ། དེའི་དབུས་སུ་བྃ་བྲིའོ། ། དེའི་སྟེང་དུ་ཀ་པཱ་ལའི་སྟེང་དུ་ཆང་ལ་བདུད་རྩི་སྦྱར་བས་བཀང་ལ་དཔྲལ་བ་རང་ལ་བསྟན་ལ་བཞག དེའི་སྟེང་དུ་འཁར་བའི་མཎྜལ་དྲི་མ་མེད་པ་གུར་གུམ་མམ་ཆང་གིས་བསངས་ཏེ་ཕྱིས་ལ། སིནྡྷུ་རའི་ཕྱེ་མ་བཙགས་ལ་རྡུལ་ཚོན་གྱིས་བྲིས་པའི་དཀྱིལ་འཁོར་ལྟ་བུ་བྲི། ཟུར་བཞིར་དགའ་བ་འཁྱིལ་པ་བཞི་བྲིས་ལ། དེའི་ལྟེ་བར་བྃ་གྱི་ཐ་མར་ཨོཾ་གསུམ་མའི་སྔགས་བྲིས་ལ་ཐོད་པའི་སྟེང་དུ་བཞག་གོ ། དེ་ལ་དར་དམར་པོའམ། རས་དམར་པོའི་གུར་དབུབ་བོ། མཆོད་ཡོན་ཞབས་བསིལ་སྔོན་དུ་འགྲོ་བའི་མཆོད་པ་ཁོ་ར་ཁོར་ཡུག་ཏུ་བཤམ།
གཏོར་མ་བཤམ། དེ་ནས་བུམ་པ་གཙང་མ་རས་དམར་པོས་མགུལ་ཚིང་བྱ། ཁ་རྒྱན་གཟུགས། སུམྦྷ་ནི་བཟླས་ཤིང་ཁ་དང་ཞབས་གུ་གུལ་གྱིས་བདུག ནང་དུ་སྨན་ལྔ། འབྲུ་ལྔ། རིན་ཆེན་ལྔ། བདུད་རྩི་ལྔ། ཆུ་གཙང་མས་བཀང༌། དྲི་ཞིམ་པོ་སྦྱར་བའི་དུང་ཆོས་སྟེང་དུ་བཞག
རྡོ་རྗེ་ལ་གཟུངས་ཐག་བཏགས་ལ་སློབ་དཔོན་དང་ཉེ་བའི་གནས་འཚམ་པ་ཅིག་ཏུ་བཞག་གོ ། གནས་ཀྱི་ཉེ་འཁོར་དུ་ག་ཎ་ཙཀྲའི་ཡོ་བྱད་བཤམ་དུ་གཞུག དེ་ནས་རྡོ་རྗེ་སློབ་དཔོན་ཞལ་ནུབ་ཕྱོགས་སུ་བལྟས་ཏེ་བཞུགས། སློབ་མ་གཞན་གྲལ་ཅི་བདེར་བྱས་ལ་ལས་ཀྱི་རྡོ་རྗེ་སློབ་མས་མཎྜལ་དང་མེ་ཏོག་ཕུལ་ལ། ལྷའི་རྣལ་འབྱོར་ལ་གནས་པར་གསོལ་བ་གདབ། ཡི་གེ་བརྒྱ་པས་རྒྱུད་སྦྱང༌། དེ་ནས་བདག་གི་རྣལ་འབྱོར་གྱི་མངོན་རྟོགས་ཀྱི་རིགས་མང་པོ་ཡོད་ནའང༌། ཞལ་གཉིས་མ་ཆུང་ངུ་བཞིན་བསྒོམས་ལ། ཡིད་བཟླས་ངག་བཟླས་ཅུང་ཟད་ཙམ་བྱ། བདག་གི་རྣལ་འབྱོར་ལ་མཆོད་པ་དང༌།
བསྟོད་པ་དང༌། བདུད་རྩི་མྱང་བའི་བར་བྱ། དེ་ནས་མདུན་གྱི་ཐོད་པའི་ཆང་བྱིན་གྱིས་བརླབས། དེའི་སྟེང་གི་སིནྡྷུ་རའི་དཀྱིལ་འཁོར་སྟོང་པ་ཉིད་ཀྱི་ངང་ལས་རྡོ་རྗེ་རྣལ་འབྱོར་མར་བསྐྱེད་པའམ། བྲིས་པ་དང་རྗེས་སུ་མཐུན་པ་ཉིད་གསལ་བར་བསྐྱེད་ཀྱང་བཏུབ། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱ། ལྷར་བསྐྱེད་པ་ཡིན་ན། སྐུ་གསུང་ཐུགས་བྱིན་གྱིས་བརླབ་པ་དང༌། དབང་བསྐུར་ཞིང་མི་བསྐྱོད་པས་རྒྱས་བཏབ། ཡི་གེར་བསྐྱེད་ན་དེ་གཉིས་མི་དགོས།
དེ་ནས་མཆོད་པ་བསང་ཞིང་བྱིན་གྱིས་བརླབས་ལ། མཆོད་ཡོན་ཞབས་བསིལ་སྔོན་དུ་འགྲོ་བའི་མཆོད་པ་ལྔ་དང༌། བདུད་རྩིའི་མཆོད་པ་དང༌། རྡོ་རྗེ་དྲིལ་བུ་གསིལ་ཞིང༌། རྐང་པ་བརྒྱད་པ་ལ་སོགས་པའི་བསྟོད་པས་བསྟོད། འདོད་པའི་དོན་ལ་གསོལ་བ་གདབ། ཡི་གེ་བརྒྱ་པ་བརྗོད་ལ་བཟོད་པར་གསོལ་བར་བྱའོ། ། དེ་ནས་བུམ་པ་སུམྦྷ་ནིས་བསངས་ལ། སྭ་བྷཱ་ཝས་སྟོང་པར་བསྒོམ། བྷྲཱུྃ་ལས་རིན་པོ་ཆེའི་བུམ་པར་བསྒོམ།
དེའི་ནང་དུ་བྃ་ལས་རྡོ་རྗེ་རྣལ་འབྱོར་མ་དམ་ཚིག་པ་བསྐྱེད། ཡེ་ཤེས་པ་གཞུག སྐུ་གསུང་ཐུགས་བྱིན་གྱིས་བརླབ། དབང་བསྐུར་ལ་མི་བསྐྱོད་པས་རྒྱས་གདབ། དེ་ལ་མཆོད་པ་ལྔ་དང༌། བདུད་རྩིའི་མཆོད་པ་དང༌། རྐང་པ་བརྒྱད་པ་ལ་སོགས་པ་ཅི་ཤེས་པས་བསྟོད། གཟུངས་ཐག་ནས་བཟུང་ལ། ཨོཾ་གསུམ་མའི་གསང་སྔགས་བཟླས་པས་སྔགས་ཀྱི་འོད་ཟེར་བདག་གི་ཞལ་ནས་འཕྲོས་ཏེ། གཟུངས་ཐག་ལ་འཁྲིལ་ནས་བུམ་པའི་ནང་དུ་སོང་བས་རྡོ་རྗེ་རྣལ་འབྱོར་མའི་སྐུ་ལས་བདུད་རྩིའི་ཆུ་རྒྱུན་བྱུང་སྟེ།
བུམ་པའི་ནང་དུ་བདུད་རྩིའི་ཆུ་རྒྱུན་མེ་རེ་རེ་ཁེངས་པར་བསམ་ཞིང༌། སྔགས་བཟླས་སོ། ། སྔགས་བརྒྱ་རྩ་བརྒྱད་ཐོན་པ་དང༌། དུང་ཆོས་ཀྱི་ཆུ་བུམ་པའི་ནང་དུ་བླུགས་ལ། རྗེ་བཙུན་མ་འོད་དུ་ཞུ་བས་བུམ་པའི་ནང་ཁེངས་པར་བསམ་མོ། ། དེ་ནས་གཏོར་མ་བཏང༌། དེ་ཡན་ཆད་སྔོན་དུ་བྱ་བའི་ཆོ་ག་ཡིན་ནོ། ། དེ་ནས་སློབ་མ་རྣམས་ཉིན་མོ་ནས་བཟུང་ནས་གསོ་སྦྱོང་གི་སྡོམ་པ་ལེན་དུ་གཞུག དེ་ཉིད་ཀྱི་ཚེ་ཁྲུས་བྱ། གྲལ་ལ་རིམ་གྱིས་འཁོད་པ་དང༌།
མཎྜལ་འབུལ་དུ་གཞུག ལག་ཏུ་མེ་ཏོག་ཕྲེང་བ་བཟུང་ལ་བླ་མ་དང་ཡི་དམ་གྱི་ལྷ་ལ་གསོལ་བ་གདབ་པ་ནི། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། དཔལ་ལྡན་རྡོ་རྗེ་རྣལ་འབྱོར་མས། ། བདག་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་གསོལ་བ་གདབ། དེ་ནས་ཚིགས་སུ་བཅད་པ་འདིས་སྡིག་པ་བཤགས་པ་ནས་བཟུང་སྟེ། བྱང་ཆུབ་མཆོག་ཏུ་སེམས་བསྐྱེད་ནས་བསྔོ་བའི་བར་བྱེད་པ་ཡིན་ཏེ། འདི་སྐད་དུ།
དཀོན་མཆོག་གསུམ་ལ་སྐྱབས་སུ་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རངས། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། །
བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད་པས་སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། དོན་དམ་བྱང་ཆུབ་ཀྱི་སེམས་དང༌། སྐྱབས་སུ་འགྲོ་བ་དང༌། སྨོན་པ་དང༌། འཇུག་པ་དང༌། ཡོངས་སུ་བསྔོ་བར་བྱའོ། ། དེ་ཡན་ཆད་སྟ་གོན་གྱི་ནུབ་མོ་བྱས་ལ།
ཕྱིད་ནུབ་ཀྱང་བལྡབ་ནས་བྱེད་པའམ། ནུབ་གཅིག་པར་བྱེད་ན་དེ་ཡན་ཆད་སྔོན་དུ་འགྲོ་བའི་ཚུལ་ཡིན་ནོ། ། དེ་ནས་བྱིན་གྱིས་བརླབ་པ་དངོས་ནི། སློབ་མ་རྣམས་ལག་པ་སྦྲེལ་དུ་བཅུག་ལ། སློབ་མའི་གཙོ་བོའི་ལག་པ་བླ་མས་བཟུང་ལ་འདི་སྐད་ཅེས་བརྗོད་པར་བྱ་སྟེ། རྟོགས་པས་གཡོགས་པའི་སེམས་ཀྱིས་ནི། ། ལེགས་པའི་སངས་རྒྱས་ཕྱིར་བཟློག་ལྟར། ། དད་པའི་ཆུ་ཡིས་བཀྲུས་པའི་སེམས། ། ཕན་པའི་སེམས་ཀྱིས་འདིར་འཇུག་བྱ། ། དད་པ་མེད་པའི་སེམས་ཅན་ལ། །
དཀར་པོའི་ཆོས་རྣམས་མི་འབྱུང་སྟེ། ། ཇི་ལྟར་ས་བོན་ཚིག་པ་ལ། ། མྱུ་གུ་སྔོན་པོ་སྐྱེ་མི་སྲིད། ། ཅེས་བརྗོད་ལ། དེའི་དོན་ཡང་རྣམ་པར་རྟོག་པ་ཐམས་ཅད་སྤངས་ལ་ལྷ་དང་བླ་མ་ལ་གུས་འདུད་དྲག་པོ་སྐྱེད་ཅིག ཅེས་བརྗོད་ལ། སུམྦྷ་ནི་བཟླས་ཤིང་བུམ་ཆུས་བྲན། དར་དམར་པོས་གདོང་བཅིང༌། ཁ་ནུབ་ཕྱོགས་སམ་ཅི་རིགས་པར་བལྟར་བཅུག་ལ། སེ་གོལ་གྱི་སྒྲ་དང་སུམྦྷ་ནི་བཟླས་ཤིང་བསྲུང་བ་བྱ།
གུ་གུལ་གྱི་དུད་པས་བདུག རྐང་མཐིལ་གྱི་རླུང་གིས་སུམ་མདོའི་མེ་སྦར། བདག་གི་ཕུང་པོ་ཁམས་དང་སྐྱེ་མཆེད་ཐམས་ཅད་བསྲེགས་ཏེ་དག་པ་གསུམ་གྱི་སྔགས་བརྗོད་པས། སྒྱུ་མ་ལྟ་བུ་མི་དམིགས་པར་བསྒོམ། དེའི་སྐད་ཅིག་ལ་བདག་རང་རྡོ་རྗེ་རྣལ་འབྱོར་མ་ཞལ་གཉིས་མར་བསྐྱེད། ལྟེ་བར་བྲིས་པ་དང་འདྲ་བའི་འཁོར་ལོ་བསྒོམ། དེ་ལས་འོད་ཟེར་གཡས་རོ་མ་ནས་སོང་སྟེ། འོད་ཟེར་ཕྱོགས་བཅུར་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲང་སྟེ་སྤྱི་བོར་བསྟིམ། སྤྱི་གཙུག་གི་ཧྃ་ལས་བདུད་རྩིའི་ཆུ་རྒྱུན་རྩ་དབུ་མ་ནས་བྱུང་སྟེ།
ལྟེ་བར་ཕབ་པ་ལ་དམིགས་པ་གཏད་པ་ནི། དྲོད་སྐྱེད་པའི་མན་ངག་གོ ། ཡང་ལྟེ་བ་ནས་གཡས་རོ་མ་ནས་སོང་སྟེ། ཞལ་གཡས་པའི་ཕག་གདོང་གི་གཡུང་དྲུང་འཁྱིལ་པ་ལ་ཕོག་སྟེ། མྱུར་དུ་འཁོར་བ་ལ་དམིགས་པ་གཏད་པ་ནི་མི་རྟོག་པ་སྐྱེ་བའི་གདམས་ངག་གོ ། ལྟེ་བའི་འཁོར་ལོ་དེ་ཉིད་གསང་གནས་སུ་ཕབ་སྟེ། མྱུར་དུ་འཁོར་བ་ལ་དམིགས་པ་གཏད་པ་ནི། བདེ་བ་སྐྱེ་བའི་གདམས་ངག་གོ ། དེ་ལྟར་དམིགས་པ་གསུམ་པོ་ཅིག་ཆར་རམ་རིམ་གྱིས་དྲག་ཏུ་བསྒོམ་དུ་བཅུག་ལ། བླ་མས་བདུག་པས་བདུག་ཅིང༌།
ཨོཾ་གསུམ་མའི་སྔགས་སྒྲ་མི་ཆེ་བར་བཟླས་ཤིང༌། གསུང་ཌཱ་མ་རུའམ་དྲིལ་བུའི་སྒྲ་མི་ཆེ་བར་བརྡུངས་པས་སློབ་མའི་རྒྱུད་ལ་ཡེ་ཤེས་སྐྱེ་བ་ནི། ལུས་བ་སྤུ་ལྡང་བའམ། ངག་ཏུ་སྔགས་བརྗོད་པའམ། སེམས་ལ་མི་རྟོག་པ་སྐྱེ་བ་ལ་སོགས་པ་འབྱུང་བར་འགྱུར་རོ། ། དེ་ནས་སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཨོཾ་ཏིཥྛ་བཛྲ། ཞེས་བྱ་བ་དང༌། ཡེ་ཤེས་བརྟན་པར་གྱུར་ཅིག་ཅེས་བརྗོད་པར་བྱའོ། ། དེ་ནས་གདོང་གཡོགས་ཕྱེ་ལ་དཀྱིལ་འཁོར་བསྟན་ཏེ་བྱིན་རླབས་ཀྱི་རིམ་པའོ། །
དེ་ནས་དབང་གི་དོན་དུ་གསོལ་བ་གདབ་པ་ནི། བྱང་ཆུབ་རྡོ་རྗེས་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་འདྲང་བའི་དོན་གྱི་ཕྱིར། ། ནམ་མཁའི་རྡོ་རྗེ་བདག་ལ་སྩོལ། ། ཞེས་བརྗོད་ལ། དེ་ནས་བླ་མས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་སྤྱི་བོ་ནས་དབང་བསྐུར་བར་སྒོམས་ཤིག ཅེས་བརྗོད་ལ། བཀྲ་ཤིས་ཀྱི་ཚིགས་སུ་བཅད་པ་བརྗོད་ཅིང༌། དངོས་སུ་བུམ་པའི་ཆུས་སྤྱི་བོ་ན་མར་དབང་བསྐུར་ཞིང་ཚེ་ཐོག་མ་མེད་པ་ནས་བསགས་པས་སྡིག་སྒྲིབ་ཐམས་ཅད་སྦྱངས་ནས།
ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསྒོམས་ལ། བུམ་པའི་དབང་ཐོབ་པ་ཡིན་ནོ་ཞེས་ངོ་སྤྲད་དོ། ། དེ་ནས་སིནྡྷཱུ་རའི་འོག་གི་ཐོད་པ་ནས་བདུད་རྩི་བླངས་ལ་ཡི་གེ་གསུམ་དང་གསང་སྔགས་ཟློས་ཤིང་སློབ་མ་ལ་འཐུང་དུ་བཅུག་གོ ། གསང་དབང་ཐོབ་པ་ཡིན་ནོ་ཞེས་ངོ་སྤྲད་དོ། ། དེ་ནས་ཡང་སིནྡྷཱུ་རའི་དཀྱིལ་འཁོར་གྱི་སྔགས་ཕྲེང་རྣམས་བླ་མའི་སྲིན་ལག་གཡོན་པས་བླངས་པའི་སིནྡྷཱུ་ར་ལྟེ་བར་བྱུགས་ཤིང༌། གསང་སྔགས་ལན་ཅིག་བཟླས་ལ་སྔགས་རྣམས་ལྟེ་བར་ཐིམ་པར་བསྒོམ། ཡང་གཡུང་དྲུང་འཁྱིལ་པའི་སིནྡྷཱུ་ར་རྣམས་བླངས་ལ་སྔགས་ཟློས་ཤིང་དཔྲལ་བར་བྱུགས་པས་དགའ་བ་འཁྱིལ་བ་རྣམས་སྨིན་མཚམས་སུ་ཐིམ་པར་བསྒོམ། ཡང་གོ་ཆའི་ལྷ་མོའི་སིནྡྷཱུ་ར་རྣམས་བླངས་ལ། གོ་ཆའི་སྔགས་ཟློས་ཤིང་སྤྱི་གཙུག་ཏུ་རེག་པས། གོ་ཆའི་སྔགས་རྣམས་སྤྱི་གཙུག་ཏུ་ཐིམ་པར་བསྒོམ་པ་ནི་ཤེས་རབ་ཡེ་ཤེས་ཀྱི་དབང་ཐོབ་པ་ཡིན་ནོ་ཞེས་ངོ་སྤྲད་དོ། །
དེ་ནས་སྔར་གྱི་བྱིན་རླབས་ཀྱི་རྒྱུན་གང་བྱུང་བ་ཅིག་བསྒོམ་དུ་བཅུག་ལ། དབང་བཞི་པ་ཐོབ་པ་ཡིན་ནོ་ཞེས་ངོ་སྤྲད་དོ། ། དེ་ནས་ཞལ་གཉིས་མ་ཆུང་བ་ནས་འབྱུང་བའི་མངོན་རྟོགས་དང་དམ་ཚིག་དང༌། སྤྱོད་ལམ་ཅི་རིགས་པ་ཅིག་བསྟན་ལ། རེ་ཞིག་གི་དོན་གྲུབ་པ་ཡིན་ནོ། ། ཞེས་ངོ་སྤྲད་དོ། ། དེ་ནས་སློབ་མ་རྣམས་ཀྱིས་ཀྱང་བླ་མའི་ཞབས་ལ་ཕྱག་འཚལ་ཏེ། ཡོན་ཕུལ་ལ་གྲལ་རིམ་གྱིས་འཁོད་པར་བྱའོ། ། དེ་ནས་ཚོགས་ཀྱི་འཁོར་ལོའི་ཡོ་བྱད་བྱིན་གྱིས་བརླབས་ཏེ་ལོངས་སྤྱད་ལ། མཇུག་ཏུ་སིནྡྷཱུ་རའི་དཀྱིལ་འཁོར་ལ་མཆོད་དེ།
འདོད་པའི་དོན་ལ་གསོལ་བ་བཏབ་ལ། བཟོད་པར་གསོལ་ཏེ་ཡེ་ཤེས་པ་གཤེགས་པ་དང༌། དམ་ཚིག་པ་བདག་ལ་བསྡུ་བ་དང༌། སིནྡྷཱུ་རའི་དམན་མ་སྲུང་བ་དོན་དུ་གཉེར་བ་རྣམས་ལ་བྱིན་ཏེ། དེ་དག་གིས་ཀྱང་སྲུང་བའི་དོན་དུ་མགོའམ་དཔུང་པ་ལ་གདགས་པར་བྱའོ། ། སིནྡྷཱུ་ར་རྙིང་པ་དེ་དག་སིནྡྷཱུ་ར་སོ་མ་དང་བསྲེས་ནས་ཕྱིས་དཀྱིལ་འཁོར་བྲིས་ན་སིནྡྷཱུ་ར་དེ་ཤིན་ཏུ་བྱིན་རླབས་ཆེ་བ་ཡིན་གསུང་ངོ༌། ། དེ་ནས་སྨོན་ལམ་དང༌། བཀྲ་ཤིས་དང༌། ཡི་གེ་བརྒྱ་པ་བརྗོད་པ་དང༌། ལས་ཀྱི་རྗེས་བསྡུ་བ་རྣམས་བྱའོ། །
གཉིས་པ་གཞན་དོན་སློབ་མ་རྗེས་སུ་གཟུང་བའི་ཆོ་ག་རྣམས་བསྟན་ཟིན་ཏོ།། །། གསུམ་པ་ཚོགས་ཀྱི་འཁོར་ལོའི་ཆོ་ག་ལ་ལྔ། དད་པ་མེད་པས་མི་བྱ་བ་དང༌། གནས་ཁང་བརྒྱན་པར་བྱ་བ་དང༌། དགོས་པ་དང༌། སྙན་གསན་དབབ་པ་དང༌། ཆོ་གའོ། ། དེ་ལ་བཞི། ཆ་དང་པོ་གྲལ་རིམ་གྱིས་འཁོད་དེ། ལྷའི་རྣལ་འབྱོར་ལ་གནས་པར་ཞུ་བ་ཕུལ་ལ།
བདག་གི་རྣལ་འབྱོར་གྱི་བསྒོམ་བཟླས་དང༌། གཏོར་མ་བཏང་བའོ། ། ཆ་གཉིས་པ་ནི་ལྷའི་རྣལ་འབྱོར་དང་ལྡན་པ་རྣམས་ལ་ལས་ཀྱི་རྡོ་རྗེས་མཆོད་པ་བྱ་བའོ། ། ཆ་གསུམ་པ་ནི་ཚོགས་ཀྱི་ཡོ་བྱད་བཏེག་ལ་བྱིན་རླབས་བྱས་ཏེ། ལས་ཀྱི་རྡོ་རྗེས་ཕུད་བླ་མ་དང༌། དཀྱིལ་འཁོར་དང༌། གཏོར་མ་ལ་ཕུལ་ནས། རིམ་པ་བཞིན་དུ་ཚོགས་ཀྱི་ལོངས་སྤྱོད་རྣམས་དྲངས་ཏེ། ལོངས་སྤྱོད་པའི་ཚེ། སྙིང་གའི་བྃ་ཡིག་དང༌།
ལྷ་ཚིམ་པར་བྱ་བ་དང༌། བདག་དང་ཡོན་བདག་གི་སྡིག་པ་ཞི་བར་བྱ་བ་དང༌། བསོད་ནམས་རྒྱས་པ་ལ་སོགས་པ་གང་འདོད་པའི་བསམ་པས་ལོངས་སྤྱད་ན། ཕན་ཡོན་དེ་དག་འབྱུང་བར་འགྱུར་རོ། ། དེ་དུས་ཀྱི་འདྲེན་པ་དང༌། ལེན་པའི་ཚིགས་བཅད་དང༌། བྱིན་གྱིས་རློབ་པའི་སྔགས་དང༌། གསོལ་བ་གདབ་པ་དང༌། ཕྱག་འཚལ་བའི་ཚིགས་སུ་བཅད་པ་རྣམས་ནི་གཞུང་ཉིད་དུ་རྟོགས་པར་བྱའོ། ། གཞན་ཡང་ཁ་ཟས་ཀྱིས་ཚིམ་པ་དང༌།
རྡོ་རྗེའི་གླུ་བླང་བ་དང༌། གར་བྱ་བས་ཀྱང་ཚིམ་པ་ཡིན་ནོ། ། ཆ་བཞི་པ་ནི་ཡོན་བདག་གིས་རྟ་ལ་སོགས་པའི་ཡོན་ཕུལ་ལ། བཟོད་པར་གསོལ་བ་དང༌། ལྷག་མ་བསྡུས་ལ་འབར་བའི་ཕྱག་རྒྱས་ཁ་ཕྲུ་བཏབ་ལ། ཡི་གེ་གསུམ་གྱིས་བྱིན་གྱིས་བརླབས་ལ། ཨོཾ་སརྦ་བྷཀྵ་ལ་སོགས་གསུམ་བརྗོད་ལ་སེ་གོལ་གཏོགས་ལ་ཕྱི་རོལ་དུ་བཏང་ངོ༌། ། དེ་ནས་བཀྲ་ཤིས་ཀྱི་ཚིགས་བཅད་དང༌། སྨོན་ལམ་བཏབ་ལ་ལས་ཀྱི་རྗེས་བསྡུ་བར་བྱའོ། ། ཚོགས་ཀྱི་བྱ་བ་བསྟན་ཟིན་ཏོ།། །།
དོན་བཞི་པ་གཞོན་ནུ་མའི་མཆོད་པ་བྱེད་པར་འདོད་ན་དོན་དྲུག་སྟེ། དུས་དང༌། གྲོགས་དང༌། གནས་དང༌། ཡོ་བྱད་དང༌། ཆོ་ག་དང༌། དགོས་པའོ། ། དེ་ལ་དང་པོ་དུས་ནི། གྲུབ་ན་ཟླ་བ་རེ་ལ་ཡར་ངོ༌། མར་ངོའི་ཚེས་བཅུ་གཉིས་སོ། །
དེ་ནས་གྲུབ་ན་ཟླ་བ་རེ་ལ་ཁོར་རེའོ། ། དེའང་མ་གྲུབ་ན་ལོ་གཅིག་གི་དགུན་ཟླ་འབྲིང་པོ་སྟེ། རྒྱལ་གྱི་ཉ་བའི་ཟླ་བའི་བསོད་ནམས་བསོག་པར་འདོད་ན་ཡར་གྱི་ཚེས་བཅུ། སྒྲིབ་པ་ཟད་པར་འདོད་ན་མར་གྱི་ཚེས་བཅུ་སྟེ། དགུན་གྱིས་དུས་ཡིན་ནོ། ། ཁྱད་པར་དུས་ནི། སློབ་མ་རྗེས་སུ་གཟུང་བའི་དུས་སུ་གྲུབ་ན་བྱ་སྟེ། དེའང་ཉིན་མོར་གཞོན་ནུ་མའི་མཆོད་པ་བྱ་སྟེ། ནུབ་མོར་སློབ་མའི་བྱ་བའམ། མཚན་མོར་སྔོན་དུ་གཞོན་ནུ་མའི་མཆོད་པ་བྱས་ནས།
དེ་ནས་སློབ་མའི་བྱ་བ་བྱས་ཀྱང་བཏུབ་བོ། ། ཡང་ན་ཟླ་བ་གཅིག་གི་གོང་ངམ། ཉི་མ་འགའ་འམ། སྔར་ཉིན་ཙམ་གཞོན་ནུ་མའི་མཆོད་པ་བྱས་ཀྱང་ཉེས་པ་མེད་དེ། མཆོག་ཏུ་ལེགས་སོ། ། གྲོགས་གཞོན་ནུ་མ་གཅིག་ནས་བཟུང་སྟེ། སུམ་ཅུ་སོ་བདུན་གྱི་བར། ལྷའི་གྲངས་དང་མཐུན་པར་གྲོང་པའི་ཆོས་ཀྱིས་མ་ཕོག་པ་བཅུའམ། བཅུ་གཉིས་ཡན་ཆད་ཡིན། མང་པོ་སོགས་པར་འདོད་ཅིང་དེ་ལྟ་བུ་མ་རྙེད་ན།
དམ་ཚིག་དང་ལྡན་པ་ཅུང་ཟད་རྒན་པ་འགའ་ཡང་བསོད་ནམས་ཀྱི་ཁ་བསྐང་དུ་ཉེས་པ་མེད་དོ། ། གསུམ་པ་གནས་ནི་གཞོན་ནུ་མ་དེ་རྣམས་ཀུན་དམ་ཚིག་ཐོབ་ན་དཀྱིལ་འཁོར་གྱི་ཁང་པར་འཁོད་ལ། དམ་ཚིག་མ་ཐོབ་ན་གནས་ཁང་གཙང་མར་བྱས་ལ། གཞན་ནམ་ཁང་པ་ཡངས་ན་གནས་དེ་ཉིད་དུ་ཡོལ་བས་བར་དུ་བཅད་ལ་གཞོན་ནུ་མ་རྣམས་ཀྱིས་ནི་དཀྱིལ་འཁོར་གྱི་རྫས་རྣམས་མི་མཐོང༌། སློབ་དཔོན་གྱིས་ནི་མཐོང་བའི་སར་བཞག་པ་ཡིན་ནོ། ། ཡོ་བྱད་ནི་གཞོན་ནུ་མ་ལ་དགོས་པ་རྣམས་ཉེ་འཁོར་དུ་ཚགས་བྱ་བ་ཡིན་ནོ། ། ཆོ་ག་ལ་དོན་བཅུ་གཉིས་སུ་གནས་པ་ལས། སྙན་གསན་དབབ་པ་དང༌། ཁྲུས་བྱ་བ་དང༌། ནང་དུ་བོད་པ་དང༌།
ཀུ་ཤ་ལ་སོགས་པའི་གདན་ལ་བཞག་པ་དང༌། སུམྦྷ་ནི་ལ་སོགས་པ་སྔགས་ཀྱིས་བགེགས་བསྲུང་བ་དང༌། སློབ་དཔོན་བདག་ཉིད་ལྷའི་རྣལ་འབྱོར་དང་ལྡན་པས་བཟླས་བརྗོད་བྱ་བ་དང༌། དྲུག་ནི་རྟོགས་སླའོ། ། བདུན་པ་བརྟེན་པ་ལྷ་བསྐྱེད་པ་ནི། གཞོན་ནུ་མ་གཅིག་ལས་མེད་ན་རྡོ་རྗེ་རྣལ་འབྱོར་མར་བསྐྱེད་དོ། ། ལྔ་ཡོད་ན་སྙིང་པོའི་རྣལ་འབྱོར་མ་བཞི་དང་ལྔར་བསྐྱེད། དྲུག་ཡོད་ན་གོ་ཆའི་རྣལ་འབྱོར་མ་དྲུག་ཏུ་བསྐྱེད། བདུན་ཡོད་ན་འདི་ནི་ཤིན་ཏུ་བྱིན་རླབས་ཆེ་སྟེ། གོ་ཆའི་རྣལ་འབྱོར་མ་དྲུག་དང༌།
རྡོ་རྗེ་ཕག་མོ་དང་བདུན་དུ་བསྐྱེད། ཡང་ན་ཡ་མི་ནི་ལ་སོགས་པ་བདུན་ནམ། གཟུགས་ཅན་མ་ལ་སོགས་པ་བདུན་དུ་བསྐྱེད། བརྒྱད་ཡོད་ན་མི་ནི་ལ་སོགས་པ་བདུན། རྡོ་རྗེ་ཕག་མོ་དང་བརྒྱད་དུ་བསྐྱེད། བཅུ་གསུམ་ཡོད་ན་ལྷ་བཅུ་གསུམ་མར་བསྐྱེད། ཉི་ཤུ་རྩ་བཞི་ཡོད་ན་འཁོར་ལོ་གསུམ་གྱི་རྣལ་འབྱོར་མར་བསྐྱེད། སུམ་ཅུ་སོ་བདུན་ཡོད་ན་རྣལ་འབྱོར་མ་སུམ་ཅུ་སོ་བདུན་དུ་བསྐྱེད་ལ། རང་བཞིན་གྱི་རྣལ་འབྱོར་མ་ཐམས་ཅད་སྤྱན་དྲངས་ལ་དེ་ལ་གཞུག་པར་བསམ། གཞོན་ནུ་མ་ལ་བསྟིམ་པ་ནི་མ་ཡིན་ནོ། །
དོན་བརྒྱད་པ་མཆོད་པ་ནི། དེ་རྣམས་ལ་མཆོད་ཡོན། ཞབས་བསིལ་སྔོན་དུ་འགྲོ་བའི་མཆོད་པ་ལྔ་དང༌། གླ་རྩི་ག་པུར་ལ་སོགས་པའི་དྲི་སྦྱར་བས་ལུས་ལ་བྱུག སིནྡྷཱུ་ར་དཔྲལ་པར་བསྐུ། ལིག་བུ་མིག་ལ་སོགས་པ་མིག་ལ་བསྐུ། དར་ལ་སོགས་པའི་ན་བཟའ་དམར་པོ་དབུལ། མེ་ཏོག་དམར་པོའི་ཕྲེང་བ་དབུ་ལ་དབུལ། བདུག་སྤོས་ཀྱི་མཆོད་པས་མཆོད། ཤ་ཆང་ལ་སོགས་པའི་སྟོན་མོས་ཚིམ་པར་བྱས།
དེ་ནས་གཏོར་མ་རྒྱ་ཆེན་པོས་མཆོད་པར་བྱའོ། ། དགུ་པ་ལྟས་བརྟག་པ་ནི། དང་པོ་གྲལ་བྱས་མ་ཐག་དང༌། ཟས་ལ་ལོངས་སྤྱོད་ཁ་དང༌། འགྱེས་པའི་དུས་དང་གསུམ་དུ་འབྱུང༌། དགེ་བ་ལ་ལུས་གར་བྱེད་པ། ངག་སྔགས་བརྗོད་པ། ལུང་སྟོན་པ། བཀྲ་ཤིས་བརྗོད་པའོ། ། མི་ཤིས་པ་ལ་ངུ་བ་དང༌།
རྩོད་པ་དྲག་པོ་འབྱུང་བ་དང༌། ངག་ལ་བཀྲ་མི་ཤིས་པའི་ལུང་སྟོན་པ་དང༌། གྲོགས་དང་བླ་མའི་མཚང་འདྲུ་བ་དང༌། བཀྲ་མི་ཤིས་པར་ལུང་སྟོན་པ་ལ་སོགས་པ་ངན་པའི་རྟགས་དུས་རྣམ་པ་གསུམ་དུ་བྱུང་ན། སྲུང་བ་རྣམ་པ་གསུམ་གཅེས་ཏེ། དེ་ནས་གཞོན་ནུ་མའི་མཆོད་པ་བསྐྱར་ལ་བྱའོ། ། སྲུང་བ་གསུམ་ནི། དཔའ་བོའི་གོ་ཆ་དང༌། དཔའ་མོའི་གོ་ཆ་དང༌། སུམྦྷ་ནིའི་སྔགས་བཟླས་སོ། །
བཅུ་པ་བཟོད་པར་གསོལ་ཞིང་སྨོན་ལམ་རྒྱ་ཆེན་པོ་གདབ་པའོ། ། བཅུ་གཅིག་པ་ཡོན་དབུལ་ལ་གཤེགས་སུ་གསོལ་བའོ། ། བཅུ་གཉིས་པ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་འབྱུང་བའི་ཕན་ཡོན་བསྟན་པ་སྟེ། སྤྱི་དོན་དྲུག་པ་དགོས་པ་ཡང་ཐུན་མོང་དུ་བསྟན་པ་ཡིན་ནོ། ། གཞོན་ནུ་མའི་མཆོད་པ་བསྟན་ཟིན་ཏོ།། །། ལྔ་པ་གནས་སྐབས་ཐམས་ཅད་དང་འབྲེལ་པ་གཏོར་མའི་ཆོ་ག་ནི། ཤ་ལ་སོགས་པས་ཉེ་བར་བཀང་བའི་རྫས་མདུན་དུ་ཉེ་བར་བཞག་པ་ལ་ཆང་ལ་སོགས་པས་སྦྱང་སྟེ། སུམྦྷ་ནིའི་སྔགས་ཀྱིས་བགེགས་སྦྱང༌། སྭ་བྷཱ་ཝའི་སྔགས་ཀྱིས་སྟོང་པར་བསྒོམ། ཡྃ་ལས་རླུང༌།
རྃ་ལས་མེ། ཀྃ་ལས་ཐོད་པ་གསུམ་གྱི་སྒྱེད་པུའི་སྟེང་དུ། ཨཱཿདམར་པོ་ལས་ཐོད་པ་དཀར་པོའི་ནང་དུ། ཤར་དུ་ཨོཾ་ལས་དྲི་ཆེན། ལྷོར་ཏྲཱྃ་ལས་རཀྟ། ནུབ་ཏུ་ཨཱྃ་ལས་བྱང་སེམས། བྱང་དུ་ཁྃ་ལས་ཀླད་པའམ་གཞུངས་པ། དབུས་སུ་ཧཱུྃ་ལས་དྲི་ཆུ། བྱང་ཤར་དུ་ལ་ལས་ཁྱི་ཤ། ཤར་ལྷོར་མྃ་ལས་བ་ལང་གི་ཤ།
ལྷོ་ནུབ་ཏུ་པྃ་ལས་རྟའི་ཤ། ནུབ་བྱང་དུ་ཏྲཱྃ་ལས་གླང་པོ་ཆེའི་ཤ། དབུས་སུ་ཧཱུྃ་ལས་མིའི་ཤའོ། ། དེའི་སྟེང་དུ་ཟླ་བ། དེའི་སྟེང་དུ་ཧཱུྃ་ལས་ཁ་ཊྭཱཾ་ག་རྩེ་མོ་ཐུར་ལ་བལྟ་བ་ཧཱུྃ་གིས་མཚན་པའོ། ། དེའི་ཡང་སྟེང་དུ་ཨོཾ། དེའི་སྟེང་དུ་ཨཱཿ དེའི་སྟེང་དུ་ཧཱུྃ་བསམ་པར་བྱའོ། ། དེ་ནས་རླུང་གིས་མེ་སྦར། མེས་ཐོད་པ་བསྲོས།
ཐོད་པའི་ནང་གི་རྫས་རྣམས་ཉི་མ་གཞོན་ནུའི་འོད་ལྟར་དམར་སེར་དུ་བསམ་པར་བྱའོ། ། དེ་ནས་ཡི་གེ་གསུམ་ལས་སྐུ་གསུང་ཐུགས་ཀྱི་ལྷའི་འཁོར་ལོ་འོད་ཟེར་དུ་འཕྲོས་ནས་སེམས་ཅན་གྱི་དོན་བྱས་ནས་ཚུར་འདུས་ནས། ཡི་གེ་དེ་དག་ཉིད་ལ་ཞུགས་པར་བསམ་པར་བྱའོ། ། དེ་ནས་ཡི་གེ་གསུམ་པོ་ཐོད་པའི་ནང་དུ་ལྷུང་སྟེ་ཞུ་བས། ཨོཾ་གྱིས་ཁ་དོག་ཕུན་སུམ་ཚོགས་པ་དང་ལྡན་པར་གྱུར་པར་བསམ། ཨཱཿཡིས་དྲི་ཕུན་སུམ་ཚོགས་པ་དང་ལྡན་པར་གྱུར་པར་བསམ། ཧཱུྃ་གིས་རོ་བཅུད་ཕུན་སུམ་ཚོགས་པ་དང་ལྡན་པར་གྱུར་པར་བསམ། ཁ་ཊྭཱཾ་ག་ལས་བདུད་རྩིའི་རྒྱུན་བབས་པས། ཁ་ཊྭཱཾ་ག་ཡང་ཞུ་ཞིང་ལྷུང་བས་ནུས་པའི་མཐུ་ཕུན་སུམ་ཚོགས་པ་དང་ལྡན་པར་བསམ་ཞིང་ངག་ཏུ། ཨོཾ་ཨཱཿཧཱུྃ།
ཞེས་ལན་གསུམ་བརྗོད་པར་བྱའོ། ། དེ་ནས་འབར་བའི་ཕྱག་རྒྱ་དང༌། ཨོཾ་ཨ་རལླིའི་སྔགས་ཀྱིས་རྗེ་བཙུན་རྡོ་རྗེ་རྣལ་འབྱོར་མ་དུར་ཁྲོད་བརྒྱད་འཁོར་དང་བཅས་པ་སྤྱན་དྲངས་ལ། མདུན་དུ་བཞུགས་སུ་གསོལ་ཏེ། མཆོད་པ་ལྔ་དང༌། བདུད་རྩིའི་མཆོད་པས་ཀྱང་མཆོད་ལ། འདོད་པའི་དོན་ལ་གསོལ་བ་བཏབ་ནས། ལྷ་མོ་ཚད་མ་སོགས་ཀྱིས་སྨོན་ལམ་བཏབ། ཆོས་ཐམས་ཅད་བདག་མེད་པར་དྲན་པར་བྱས་ལ། ལག་པ་རྡོ་རྗེ་ཐལ་མོ་ཁ་ཕྱེ་ལ།
ཡིད་ཀྱིས་བདུད་རྩི་རྣམས་ཕྱག་ཏུ་བཞག་པས། ལྗགས་རྡོ་རྗེའི་འོད་ཀྱི་སྦུ་གུས་གསོལ་བར་བསམ་ཞིང༌། ཨོཾ་གསུམ་མའི་སྔགས་ལ་བཛྲ་ཨ་རལླིའི་སྔགས་བཏགས་ལ། ཡེ་ཤེས་པ་རྣམས་མཉེས་པར་བྱའོ། ། དེ་ནས་ཡང་གཏོར་མ་གཉིས་པ་ཡོད་ཀྱང་རུང༌། དེ་ཉིད་ལ་ཡང་རུང་སྟེ། དུར་ཁྲོད་ཆེན་པོ་བརྒྱད་ལ་གནས་པའི་ཕྱོགས་སྐྱོང་རྣམས་ལ། ཨོཾ་ཁ་ཁ། ཁཱ་ཧི་ཁཱ་ཧི། ལ་སོགས་པའི་སྔགས་ཀྱིས་ཕྱོགས་རྣམས་ལ་གཡོན་སྐོར།
མཚམས་རྣམས་ལ་གཡས་སྐོར་དུ་ཕུལ་བས། དེ་རྣམས་ཀྱིས་བདུད་རྩི་མྱངས་པས་བདེ་བ་ཆེན་པོ་ཐོབ་པར་བསམས་ལ་འབུལ། དེ་ནས་མཆོད་པ་ལ་སོགས་པས་མཆོད་ལ། རྗེ་བཙུན་མའི་སྔགས། རྐང་པ་བརྒྱད་པའི་སྔགས་ཀྱིས་བསྟོད་ལ། མངོན་པར་འདོད་པའི་དོན་ལ་གསོལ་བ་གདབ་བོ། ། ལྷག་ཆད་ཁ་བསྐང་བའི་དོན་དུ། ཡི་གེ་བརྒྱ་པ་ལན་གསུམ་བརྗོད་དོ། ། དེའི་རྗེས་ལ་ཨོཾ་བཛྲ་མུཿ ཞེས་བརྗོད་པས།
པད་ཀོར་གྱི་ཕྱག་རྒྱ་བསྐོར་བས་དགྱེས་པར་བྱས་ལ། ལྷ་མོའི་མགྲོན་མི་དམིགས་པར་བྱའོ། ། དེ་ནས་ཚོགས་ཀྱི་ཆོ་ག་དང་འབྲེལ་ན་ལྷག་མ་རྣམས་བསྡུས་ལ་བྱ། ལྷག་མ་མེད་ན་ཡང་ཆང་གིས་ཁ་བཀང་ལ་འབར་བའི་ཕྱག་རྒྱ་བྱས་ལ། ཨོཾ་ཕཻཾ་ཞེས་བྱ་བའི་ཁ་ཕྲུས་གཏོར་མ་དེ་ཉིད་སྣོད་གཅིག་ཏུ་བཏབ་ལ། ཨོཾ་སརྦ་བྷཀྵ། ཞེས་པའི་སྔགས་ཀྱིས་བཏབ་ལ། ལྷག་མ་ལ་དགའ་བ་རྣམས་ཚིམ་པར་བྱས་ཏེ་སེ་གོལ་གཏོགས་ལ་རང་གི་གནས་སུ་གཏང་བར་བྱའོ། ། གཏོར་མའི་ཆོ་ག་བསྟན་ཟིན་ཏོ།། །། དྲུག་པ་སྦྱིན་སྲེག་ལ་གཉིས།
ནང་གི་ནང་དང་ཕྱིའིའོ། ། དང་པོ་ནི་ཁ་ཟས་བདུད་རྩིར་བྱིན་གྱིས་བརླབས་ནས། རྡོ་རྗེ་རྣལ་འབྱོར་མར་བསྒོམ་སྟེ། སྙིང་གའི་བྃ་ཡིག་ལས་མེ་འབར་བའི་དབུས་ན་བཞུགས་པ་ཚིམ་པའི་བསམ་པས་ཟ་བ་སྟེ། འདི་ནི་ཚོགས་དང་ཁ་ཟས་དང་འབྲེལ་པ་ཡིན་ནོ། ། ཕྱིའི་སྦྱིན་སྲེག་ནི་ལས་བཞི་དང་འབྲེལ་པ་སྟེ། སྒྲུབ་པ་པོ་ཆོས་གོས་དང་ལྡན་པས་ཐབ་བྱ་བ་ནི་ལས་བཞི་ཀའི་ཐབ་ཁུང་གཅིག་སྟེ། ཆོས་ཀྱི་འབྱུང་གནས་ཀྱི་དབྱིབས་ཅན། རྩེ་མོ་བདག་ལ་བསྟན་པ། རྒྱར་ཁྲུ་གང་ཟབས་སུ་ཁྲུ་ཕྱེད་པ་ཁ་དོག་དམར་པོས་བྱུགས་པའི་ལྟེ་བར་རྡོ་རྗེ་དམར་པོར་བྲི།
སོར་གསུམ་ཕྱིར་དོར་བ་ལ་གྲི་གུག་གི་ཕྲེང་བ་བྲི། སོར་གསུམ་དཔངས་སུ་བརྩིགས་པ་ལ་རྡོ་རྗེ་ཕྲེང་བ་བྲི། ལས་དང་རྗེས་སུ་མཐུན་པའི་ཤིང་བརྩིག སུམྦྷ་ནིའི་སྔགས་ཀྱིས་བསྲུང་ཞིང་རྡོ་རྗེའི་རྭ་བ་དང་གུར་ལ་སོགས་པ་སྐད་ཅིག་གིས་བསམ། ཨརྒྷཾ་ལ་སོགས་པ་མཆོད་པའི་རྫས་དང༌། སུམྦྷ་ནིའི་སྔགས་བཟླས་པའི་བུམ་པ་གཡས་སུ་བཤམ། བསྲེགས་རྫས་དང་གཏོར་མ་གཡོན་དུ་བཤམ། རྡོ་རྗེ་དྲིལ་བུ་དང༌། དགང་གཟར། བླུགས་གཟར།
ཐོད་པར་ཆང་ལ་བདུད་རྩི་སྦྱར་བ་རྣམས་མདུན་དུ་བཞག བདག་གི་རྣལ་འབྱོར་རྫོགས་པར་བསྒོམས་ལ་མཆོད། དེ་ནས་བཟླས་པ་ཅུང་ཞིག་བྱ། ཐབ་ཏུ་མེ་སྦར་ལ། སུམྦྷ་ནིས་བགེགས་བསང༌། སྭ་བྷཱ་ཝས་སྟོང་པར་བསྒོམ། སྐད་ཅིག་མས་བྲིས་པ་དང་རྗེས་སུ་མཐུན་པའི་ཐབ་བསྐྱེད། ཐབ་ཀྱི་དབུས་སུ་རྃ་ལས་བགྲང་ཕྲེང་རྃ་གྱིས་མཚན་པ་ལས། འཇིག་རྟེན་པའི་མེ་ལྷ་དམ་ཚིག་པ་བསྐྱེད་པར་བྱ་སྟེ། དེ་ལ་དམ་ཚིག་པ་བསྐྱེད་པ་དང༌།
ཡེ་ཤེས་པ་དགུག་པ་དང༌། མཆོད་པས་མཆོད་པ་དང༌། བསྲེག་རྫས་འབུལ་བ་དང༌། མཆོད་ཅིང་བསྟོད་པ་དང༌། དེ་ལ་དངོས་གྲུབ་བླང་བ་དང༌། གཏོར་མ་བཏང་བའོ། ། འཇིག་རྟེན་ལས་འདས་པའི་མེ་ལྷ། འཇིག་རྟེན་པའི་མེ་ལྷའི་ཐུགས་ཀར་ཆོ་ག་རྫོགས་པར་བསྐྱེད་པ་དང༌། དེ་ལ་མཆོད་ཅིང་བསྲེག་རྫས་འབུལ་བ་དང༌། ཡང་མཆོད་ཅིང་བསྟོད་དེ་བཟོད་པར་གསོལ་བ་དང༌།
གཏོར་མ་བཏང་ནས་ཡང་ཡང་གསོལ་བ་བཏབ་སྟེ་གཤེགས་སུ་གསོལ། ཡང་འཇིག་རྟེན་པའི་མེ་ལྷ་ལྷག་མས་མཆོད་ཅིང་འདོད་པའི་དོན་བླངས་ནས། བཟོད་པར་གསོལ་ཏེ་གཤེགས་སུ་གསོལ་བ་དང༌། ལྷག་ཆད་ཁ་བསྐང་བའི་དོན་དུ་ཡི་གེ་བརྒྱ་པ་བརྗོད་པ་རྣམས་ནི་གཞུང་ཉིད་དུ་ཤིན་ཏུ་གསལ་ལོ། ། འདིར་ཡང་སྦྱིན་སྲེག་འདི་ཆ་དྲུག་པ་ཞེས་གསུངས་ཏེ། ཆ་དང་པོ་སྒྲུབ་པའི་ཆས་གོས་དང༌། གཉིས་པ་ཐབ་དང་འབྲེལ་པ། གསུམ་པ་འཇིག་རྟེན་པའི་མེ་ལྷ་མཆོད་པ་དང༌། བཞི་པ་འདས་པའི་མེ་ལྷ་མཆོད་པ་དང༌། ལྔ་པ་གཏོར་མ་བཏང་བ་དང༌།
དྲུག་པ་འཇིག་རྟེན་པ་མཆོད་པས་མཆོད་པའོ། ། སྦྱིན་སྲེག་བསྟན་ཟིན་ཏོ།། །། བདུན་པ་སྲུང་བའི་འཁོར་ལོ་བྲི་བ་ནི་དཔེ་ཆུང་དང༌། གཞུང་ཉིད་ན་ཤིན་ཏུ་གསལ་ལོ། ། འཁོར་ལོ་རབ་ཏུ་གནས་པར་བྱེད་པར་འདོད་ན། འཁོར་ལོ་གཞི་གཙང་མར་བཞག གཏོར་མ་དང་མཆོད་པ་ཅི་འབྱོར་བཤམ། བདག་གི་རྣལ་འབྱོར་བསྒོམ་བཟླས་བྱ། དེ་ནས་ཙཀྲ་མི་དམིགས་ཏེ། སྟོང་པ་ལས་པད་ཟླའི་སྟེང་དུ་བྃ་ཡིག་དཀར་པོ།
དེ་ལས་འཁོར་ལོ་ཇི་ལྟ་བ་བཞིན་བསྐྱེད་ལ། དེ་ལས་ཡེ་ཤེས་ཀྱི་འཁོར་ལོ་དཀར་པོ། དེ་འདྲ་བ་ཅིག་སྤྱན་དྲང་ལ་བསྟིམ། མཆོད་པ་ཅི་འབྱོར་གྱིས་མཆོད། གཏོར་མ་ཆོས་སྐྱོང་ལ་ཕུལ་ལ་བར་ཆད་ཞི་བར་གསོལ་བ་གདབ་བོ། ། དེ་ནས་ལུས་ལ་བཅང་བ་དང༌། གནས་དབེན་པར་བཞག་སྟེ། མཆོད་པ་བྱ་སྟེ་བཅང་པའི་ལུགས་གཉིས་ནི་གཞུང་ཉིད་དུ་གསལ་ལོ། ། སྲུང་བའི་འཁོར་ལོ་བསྟན་ཟིན་ཏོ།། །། བརྒྱད་པ་སུམྦྷ་ནིའི་ཆོ་ག་ནི།
བསྙེན་པ་སྔོན་དུ་སོང་བ་ཅིག་གིས་འགྲུབ་པར་འགྱུར་རོ། ། དེ་ནས་འཁོར་ལོ་བྲི་བ་ནི། དཔེ་ཆུང་དང་གཞུང་ཉིད་དུ་གསལ་ལོ། ། དེ་ལྟར་བྲིས་པའི་འཁོར་ལོ་དེ། ལ་ཅའི་རི་ལུའི་ནང་དུ་བཅུག་པ་བདུན་བྱའོ། ། སྒྲུབ་པ་ཚར་བ་དང་ལས་སྦྱོར་གྱི་དུས་སུ་མེའི་འཁོར་ལོ་ཞེས་བྱ་བ་གཡོས་རྒྱུན་མ་ཆད་པའི་སྒྱེད་པུའི་འོག་ཏུ་བཅུག་ཀྱང་ལོ་གཅིག་ལ་སོགས་པའི་འོག་ཏུ་མ་ཤི་ན་སྤོགས་ཆོག་ནི། ཀླུ་གནས་པའི་ཆུ་མིག་གི་ངོས། སློབ་དཔོན་འདིའི་བཞེད་པ་ཀླུའི་ཆོས་འབྱུང་དུ་བཞེད་པས། དེའི་ནང་དུ་ཕུར་བུ་བཏབ་ལ། དེར་རང་ལྷའི་ང་རྒྱལ་དང་ལྡན་པས་ཟླ་བ་རེ་ལ་རི་ལུ་རེ་བསྐྱུར་ན།
ཟླ་བ་བདུན་གྱིས་དགྲ་རྣམས་ངེས་པར་འཆི་བར་འགྱུར་རོ། ། སུམྦྷའི་ཆོ་ག་བསྟན་ཟིན་ཏོ།། །། དེ་ནས་དགུ་པ་བསྒོམས་པས་ཕྱིར་བཟློག་པ་ནི། གནས་དབེན་པར་སྟན་བདེ་བ་ལ་འདུག་ལ། བྱང་ཆུབ་ཀྱི་སེམས་ཡུན་རིང་དུ་བསྒོམ། རང་རྡོ་རྗེ་རྣལ་འབྱོར་མར་བསྒོམ། སྙིང་གའི་བྃ་ལས་འོད་འཕྲོས་པས། རང་གི་ཕྱི་རོལ་དུ་རྩིབས་བཅུ་པའི་འཁོར་ལོ། དེའི་དབུས་སུ་རྩིབས་དྲུག་པའི་ལྟེ་བ་ན་རང་རྡོ་རྗེ་རྣལ་འབྱོར་མར་བསྒོམ། རྩིབས་དྲུག་ལ་གོ་ཆའི་རྣལ་འབྱོར་མ་དྲུག་བསྐྱེད།
ཕྱིའི་རྩིབས་བརྒྱད་ལ་སྒོ་མཚམས་མ་བརྒྱད། དེ་རྣམས་ནི་གཞུང་གཞན་དང་མཐུན་པ་བཞིན་བསྐྱེད། སྟེང་འོག་གཉིས་སུ་མཁའ་སྤྱོད་དང་ས་སྤྱོད་གཉིས་ནི་སྐུ་མདོག་ནག་མོ་གྲི་གུག་དང་ཐོད་པ་འཛིན་པའོ། ། དེ་ལྟར་བསྐྱེད་ལ་ཡེ་ཤེས་པ་གཞུག་པ་དང༌། མཆོད་བསྟོད་བདུད་རྩི་མྱང་བ་བྱ་སྟེ། སྔགས་བཟླས་པ་དང༌། ལྷ་རྣམས་ཞལ་ཕྱིར་གཟིགས་ཤིང༌། འཁོར་ལོ་གཡོན་དུ་འཁོར་བས་གནོད་བྱེད་རྣམས་ཚར་གཅོད་པར་བསྒོམ་པ་འདི་ནི། བསྒོམས་པས་ཕྱིར་བཟློག་པའི་ཆོ་ག་བསྟན་ཟིན་ཏོ།། །། བཅུ་པ་བྲིས་པས་ཕྱིར་བཟློག་པ་ནི།
བསྒོམས་པ་ལ་གོ་ཆ་གྱོན་པ་ལ་སོགས་པའི་རྨི་ལམ་བཟང་པོ་བྱུང་ན་བྲི་བར་བྱ་སྟེ། བྲི་གཞི་རས་སམ་ཤོག་བུ་ལ། གུར་གུམ་གྱིས་སམ། གི་ཝང་གིས་བསྒོམས་པ་དང་རྗེས་སུ་མཐུན་པའི་དཀྱིལ་འཁོར་བྲིས་ལ། ལྟེ་བ་ལ་ཨོཾ་གསུམ་མ་ལ་རཀྵཿསྤེལ་བ་བྲི། རྩིབས་རྣམས་ལ་རང་རང་གི་སྔགས་ལ་རཀྵཿསྤེལ་ལ་བྲི། མུ་ཁྱུད་ལ་ཕྱིར་བཟློག་གི་སྔགས་ལ་རཀྵཿསྤེལ་བ་བྲིས་ལ། རབ་གནས་བསྲུང་བའི་གནས་སྐབས་སུ་བསྟན་པ་བཞིན་བྱ་སྟེ། ལུས་ལ་བཅངས་ན་བར་དུ་གཅོད་པ་ཐམས་ཅད་ཀྱིས་མི་ཚུགས་པར་འགྱུར་རོ། ། བྲིས་པས་ཕྱིར་བཟློག་པ་བསྟན་ཟིན་ཏོ།། །།
ལས་བཅུ་པོ་འདི་ནི་རྡོ་རྗེ་རྣལ་འབྱོར་མ་ཐམས་ཅད་ཀྱི་ལག་ལེན། མ་ཚང་བ་རྣམས་ཚང་བར་བྱེད་པ་ཡིན་མོད་ཀྱི། གཙོར་ཞལ་གཉིས་མ་ཆུང་བར་གྲགས་པ་དང༌། སྔགས་ཀྱི་དེ་ཉིད་གྲུབ་པའི་ལག་ལེན་ཡིན་ནོ། ། དེས་ན་འདི་གསུམ་ནི་ཨིནྡྲ་བྷཱུ་ཏིའི་ཆོས་གསུམ་ཞེས་བྱ་བ་ཡིན་ནོ། ། འདིའི་བརྒྱུད་པ་ནི། རྡོ་རྗེ་རྣལ་འབྱོར་མའི་སྲས་སམ་སློབ་མ་ནི་ལྭ་བ་པ་ཡིན་ལ། དེའི་སློབ་མ་ཨིནྡྲ་བྷཱུ་ཏི། དེས་ལྕམ་ལེགས་སྨིན་ལ། དེས་རྗེ་བཙུན་བིརྺ་པ་ལ།
དེས་ཨ་བི་ཛུ་ཀ་ཏ་བྱ་བ་ལ། རྡོ་རྗེ་རྣལ་འབྱོར་མའི་ཆོས་ཐམས་ཅད་ཧ་དུ་དཀར་པོས་གསན་སྐད། ཡང་བིརྺ་པ་ལས་ཤ་བ་རི་པས། དེས་མེ་ཏྲཱི་པ་ལ། དེས་རྒྱ་གར་ཕྱག་ན་རྡོ་རྗེ་ལ། དེ་ལ་བླ་མ་ཧ་དུ་དཀར་པོས་གསན་གསུང་སྐད། ཕྱིས་བླ་མ་ཧ་དུ་དཀར་པོས་རྡོ་རྗེ་རྣལ་འབྱོར་མ་ཐམས་ཅད་ཀྱི་རྒྱུད་ཀྱི་མན་ངག་དང་བཅས་པ་རྡོ་རྗེ་རྣལ་འབྱོར་མ་ཉིད་ལས་གསན་གསུང་སྐད། བླ་མ་ཧ་དུ་དཀར་པོ་ལས་བལ་པོ་ལོ་ཙཱ་བ་ཡེ་ཤེས་རྡོ་རྗེས་གསན། དེ་ལ་རྗེ་བཙུན་ས་སྐྱ་པ་ཆེན་པོས་གསན་ནོ། ། རྗེའི་ཞལ་ནས་རྡོ་རྗེ་རྣལ་འབྱོར་མ་མང་དུ་ཐོས་ནའང་ཨིནྡྲ་བྷཱུ་ཏིའི་ཆོས་གསུམ་པོ་འདི་ཀ་ལེགས་པར་འདུག་གསུང༌།
དེའང་ཞལ་གཉིས་མ་ཆུང་བ་དང༌། སྔགས་ཀྱི་དེ་ཉིད་གྲུབ་པ་སྟེ་ཆོས་གཉིས་ནི་མི་དབང་ཉིད་ཀྱིས་མཛད་ལ། ལས་བཅུ་འདི་ནི་གདམས་ངག་སྙན་བརྒྱུད་རྣམས། བླ་མ་བྷ་རེནྡྲ་རུ་ཙིས་གཞུང་དུ་བཀོད་པ་ཡིན་ནོ། ། མི་ཉག་འགའ་ཡི་ཡུལ་དུ་སྐྱེས་པ་ཡི། ། ཙིང་ངེ་སྟོན་པ་དགེ་སློང་ཤེས་རབ་གྲགས། ། དེ་ཡིས་གསོལ་བ་བཏབ་ནས་ལས་བཅུ་ཡི། ། གསལ་བྱེད་དཔལ་ལྡན་ས་སྐྱར་འབད་དེ་སྦྱར། ། དགེ་བ་དེས་ནི་ནམ་མཁའི་མཐས་གཏུགས་པའི། ། འགྲོ་ཀུན་ལོག་པའི་ལམ་དང་བྲལ་གྱུར་ནས། །
ཟབ་མོའི་ལམ་དང་ཕྲད་པར་གྱུར་ནས་ནི། ། བྱང་ཆུབ་དམ་པ་མྱུར་དུ་ཐོབ་འགྱུར་ཤོག ། ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་ཞལ་གདམས་ཡི་གེར་བཀོད་པ་རྫོགས་སོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
