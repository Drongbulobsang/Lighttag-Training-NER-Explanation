ས་སྐྱ་བཀའ་འབུམ།
པོད ༤༢༦
རིམ་ལྔའི་ཁྲིད་ཡིག
༼ཕ༽ ༄༅། །རིམ་ལྔའི་ཁྲིད་ཡིག་བཞུགས།། ༄༅། །དཔལ་འཁོར་ལོ་སྡོམ་པའི་རིམ་པ་ལྔ་པའི་མན་ངག་ཅེས་བྱ་བ། དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། ། གང་གི་དྲིན་གྱིས་སྐད་ཅིག་ལ། ། གཉིས་མེད་ཡེ་ཤེས་ཉེར་འཆར་བ། ། བླ་མའི་ཞབས་ལ་ཕྱག་འཚལ་ནས། ། བསྒོམ་པའི་རིམ་པ་འདིར་བཤད་བྱ། ། དེ་ལ་ཡང་དག་པའི་བླ་མ་ལས། ཕྱི་དང་ནང་གི་བདག་ཉིད་ཀྱི་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་བ་དང༌།
འདི་ཉིད་ཀྱི་བྱིན་གྱི་བརླབས་ཀྱིས་ཡོངས་སུ་སྨིན་པར་བྱས་ཤིང༌། གདམས་པ་དང་རྗེས་སུ་བསྟན་པ་ཉེ་བར་ནོས་པ། བསྐྱེད་པའི་རིམ་པ་ལ་དམིགས་པ་ཅུང་ཟད་བརྟན་པ། རྫོགས་པའི་རིམ་པ་བསྒོམ་པར་འདོད་པའི་གང་ཟག་གིས་ཐོ་རངས་ལ་སོགས་པའི་དུས་སུ་སྟན་བདེ་བ་ལ་སྐྱིལ་མོ་ཀྲུང་གིས་འདུག་ལ། འདི་ཉིད་ཀྱི་བསྐྱེད་པའི་རིམ་པ་བསྒོམ་པ་སྔོན་དུ་སོང་ནས། རང་གི་སྙིང་གའི་ཧཱུྃ་ལས་འོད་འཕྲོས་པས་ཕྱིའི་སྣོད་བཅུད་ཐམས་ཅད་རང་གི་ལུས་ལ་བསྡུ། ཡུམ་ཡང་སྣ་སྒོ་ནས་རང་གི་ཐུགས་གར་བསྡུ། རང་ཉིད་ཕྱག་གཉིས་པར་བསྡུས་པའི་སྤྱི་བོར་བླ་མ་བསྒོམས་ལ། མོས་གུས་དྲག་ཏུ་བསྒོམ་ཞིང༌། བདག་གི་རྒྱུད་ལ་ཡང་དག་པའི་ཏིང་ངེ་འཛིན་བསྐྱེད་དུ་གསོལ་ཞེས་གསོལ་བ་གདབ་བོ། །
དེ་ནས་སྙིང་གི་ནང་དུ་ཨ་ལས་ཟླ་བའི་དཀྱིལ་འཁོར་སྲན་མ་ཕྱེད་ཚལ་ཙམ་གྱི་སྟེང་དུ་རང་གི་ཤེས་པ་ཐིག་ལེ་དཀར་དམར་ཡུངས་ཀར་ཙམ་ཞིག་བསམ་ལ་དེ་ལ་སེམས་བཟུང་རིམ་གྱིས་རླུང་ཁ་སྦྱར་འཇམ་པོ་བྱ། གོམས་ནས་སེམས་ཟིན་པ་དང་ཡིད་གཞན་དུ་མི་འཕྲོ་ཞིང་རྩེ་གཅིག་ཏུ་གནས་པ་དང༌། བདེ་གསལ་གྱི་ཏིང་ངེ་འཛིན་ཡང་སྐྱེའོ། ། དེ་ལ་བརྟེན་པ་དང་དབང་པོ་གཞན་ལའང་སྤྲོ་སྟེ། སྔོན་འགྲོ་སྔ་མ་ལྟར་བྱས་ལ་དངོས་གཞིའི་ཚེ་མིག་གི་འབྲས་བུ་གཉིས་ཀྱི་ནང་དུ་ཟླ་བ་ལ་གནས་པའི་ཐིག་ལེ་དཀར་པོ་ཤིན་ཏུ་ཕྲ་བ་རེ་བསྒོམས་ལ་མིག་བཙུམས་ལ་ཡིད་བཟུང༌། ཅུང་ཟད་ཟིན་པ་དང་གཟུགས་སྣ་ཚོགས་ལ་བལྟ་ཞིང༌། ཐིག་ལེ་ལ་ཡིད་གཏད་དེ། གཞན་དུ་སེམས་མི་འཕྲོར་གཞུག དེ་གོམས་པས་ཐིག་ལེའི་རྣམ་པ་གསལ་ཞིང་གཟུགས་གང་མཐོང་བའི་སྟེང་དུ་ཏིང་ངེ་འཛིན་སྐྱེའོ། ། དེ་ལ་བརྟན་པ་ཅུང་ཟད་ཐོབ་པ་དང༌།
ཐིག་ལེ་དེ་སྙིང་གར་བསྡུས་ལ་སྙིང་གའི་ཐིག་ལེ་དེ་སྔར་བས་ཀྱང་གསལ་ཞིང་འབར་བར་བསྒོམས་ལ་མཉམ་པར་གཞག་པས་ཏིང་ངེ་འཛིན་མཆོག་སྐྱེའོ། ། དེའི་རྗེས་ལ་རྣ་བར་སྤྲོ་སྟེ་སྔོན་འགྲོ་སྔ་མ་ལྟར་བསྒོམས་ལ། དངོས་གཞི་ལ་རྣ་བ་གཉིས་ཀྱི་ནང་དུ་ཟླ་བ་ལ་གནས་པའི་ཐིག་ལེ་སྔོན་པོ་གཉིས་བསྒོམས་ལ། སྒྲ་མེད་པའི་ས་ཕྱོགས་སུ་ཡིད་བཟུང༌། ཅུང་ཟད་ཟིན་པ་དང་སྒྲ་སྣ་ཚོགས་མཉན་ཞིང་ཐིག་ལེ་ལ་ཡིད་གཏད་དེ་གཞན་དུ་སེམས་མི་འཕྲོར་གཞུག དེ་གོམས་པས་ཐིག་ལེའི་དམིགས་པ་གསལ་ཞིང་སྒྲ་གང་ཐོས་པའི་སྟེང་དུ་ཏིང་ངེ་འཛིན་སྐྱེའོ། ། དེ་ལ་བརྟན་པ་ཅུང་ཟད་ཐོབ་པ་དང༌། ཐིག་ལེ་དེ་སྙིང་གའི་ཐིག་ལེ་ལ་བསྡུས་ལ་སྙིང་གའི་ཐིག་ལེ་དེ་སྔར་བས་ཀྱང་གསལ་ཞིང་འབར་བར་བསྒོམས་ལ་མཉམ་པར་གཞག་པས་ཏིང་ངེ་འཛིན་མཆོག་སྐྱེའོ། ། དེའི་རྗེས་ལ་སྣར་སྤྲོ་སྟེ་སྔོན་འགྲོ་སྔར་ལྟར་བསྒོམས་ལ། དངོས་གཞི་ལ་སྣ་བུག་སོ་སོའམ།
སྣའི་བུ་གའི་འདོམ་སོར་ཟླ་བའི་སྟེང་དུ་ཐིག་ལེ་སེར་པོ་བསྒོམས་ལ་དྲི་མི་བྲོ་བའི་སར་ཡིད་བཟུང་ཅུང་ཟད་ཟིན་པ་དང་དྲི་སྣ་ཚོགས་བསྣམས་ཤིང་ཐིག་ལེ་ལ་ཡིད་གཏད་དེ་གཞན་དུ་སེམས་མི་འཕྲོར་གཞུག དེ་གོམས་པ་ལས་ཐིག་ལེའི་དམིགས་པ་གསལ་ཞིང་དྲི་གང་ཚོར་བའི་སྟེང་དུ་ཏིང་ངེ་འཛིན་སྐྱེའོ། ། དེ་ལ་བརྟན་པ་ཅུང་ཟད་ཐོབ་པ་དང༌། ཐིག་ལེ་དེ་སྙིང་གའི་ཐིག་ལེ་ལ་བསྡུས་ལ་ཐིག་ལེ་དེ་སྔར་བས་ཀྱང་གསལ་ཞིང་འབར་བར་བསྒོམས་ལ་མཉམ་པར་གཞག་པས་ཏིང་ངེ་འཛིན་མཆོག་སྐྱེའོ། ། དེའི་རྗེས་ལ་ལྕེར་སྤྲོ་སྟེ་སྔོན་འགྲོ་སྔར་ལྟར་བསྒོམས་ལ། དངོས་གཞི་ལ་ལྕེའི་རྩ་བར་ཟླ་བའི་སྟེང་དུ་ཐིག་ལེ་དམར་པོ་བསྒོམས་ལ་རོ་མི་མྱང་བའི་སར་ཡིད་བཟུང༌། ཅུང་ཟད་ཟིན་པ་དང་རོ་སྣ་ཚོགས་མྱང་ཞིང་ཐིག་ལེ་ལ་ཡིད་གཏད་དེ་གཞན་དུ་སེམས་མི་འཕྲོར་གཞུག དེ་གོམས་པས་ཐིག་ལེའི་དམིགས་པ་གསལ་ཞིང་རོ་གང་མྱང་བའི་སྟེང་དུ་ཏིང་ངེ་འཛིན་མཆོག་སྐྱེའོ། ། དེ་ལ་བརྟན་པ་ཅུང་ཟད་ཐོབ་པ་དང༌། ཐིག་ལེ་དེ་སྙིང་གའི་ཐིག་ལེ་ལ་བསྡུས་ལ་ཐིག་ལེ་དེ་སྔར་བས་ཀྱང་གསལ་ཞིང་འབར་བར་བསྒོམས་ལ་མཉམ་པར་གཞག་པས་ཏིང་ངེ་འཛིན་མཆོག་སྐྱེའོ། །
དེའི་རྗེས་ལ་ལུས་ལ་སྤྲོས་ཏེ་སྔོན་འགྲོ་སྔར་ལྟར་བསྒོམས་ལ། དངོས་གཞི་ལ་གསང་གནས་ཀྱི་རྩ་བའི་ནང་ངམ། དཔྲལ་བར་ཟླ་བའི་སྟེང་དུ་ཐིག་ལེ་ལྗང་གུ་བསྒོམས་ལ། རེག་བྱ་གང་ལའང་མི་རེག་པར་ཡིད་བཟུང༌། ཅུང་ཟད་ཟིན་པ་དང༌། རེག་བྱ་སྣ་ཚོགས་ལ་རེག་ཅིང་མྱངས་ལ་ཐིག་ལེ་ལ་ཡིད་གཏད་དེ་གཞན་དུ་སེམས་མི་འཕྲོར་གཞུག དེ་ལ་གོམས་པས་ཐིག་ལེའི་དམིགས་པ་གསལ་ཞིང་རེག་བྱ་གང་ལ་རེག་པའི་སྟེང་དུ་ཏིང་ངེ་འཛིན་མཆོག་སྐྱེའོ། ། དེ་ལ་བརྟན་པ་ཅུང་ཟད་ཐོབ་པ་དང༌། ཐིག་ལེ་དེ་སྙིང་གའི་ཐིག་ལེ་ལ་བསྡུས་ལ་ཐིག་ལེ་དེ་སྔར་བས་ཀྱང་གསལ་ཞིང་འབར་བར་བསྒོམས་ལ་མཉམ་པར་གཞག་པས་ཏིང་ངེ་འཛིན་མཆོག་སྐྱེའོ། ། དེའི་རྗེས་ལ་ཀུན་ཏུ་གཡོ་བའི་ཡིད་ལ་དམིགས་ཤིང་བསྒོམས་ཏེ།
སྔོན་འགྲོ་སྔར་ལྟར་བསྒོམས་ལ། དངོས་གཞི་ལ་སྙིང་གའི་ཐིག་ལེ་དཀར་དམར་གྱི་སྟེང་དུ་དེ་བས་ཕྲ་བའི་ཐིག་ལེ་དམར་སྐྱ་གཅིག་བསྒོམས་ལ་ཤིན་ཏུ་དབེན་པའི་གནས་སུ་ཡིད་བཟུང་ངོ༌། ། ཅུང་ཟད་ཟིན་པ་དང༌། འདུ་འཛི་དང་བཅས་པའི་གནས་སུ་བསྒོམ་ཞིང་གང་ལ་ཡིད་འཕྲོ་བའི་ཡུལ་དང༌། རྣམ་རྟོག་དེ་ཉིད་ཐིག་ལེ་དམར་སྐྱ་དེ་ལ་བསྟིམ་ཞིང་ཡིད་བཟུང་ངོ༌། ། དེ་ལ་གོམས་པས་ཐིག་ལེའི་དམིགས་པ་གསལ་ཞིང་རྟོག་པ་མི་སྐྱེ་བའམ། ཅུང་ཟད་སྐྱེས་ཀྱང་རང་ཡལ་དུ་འགྱུར་རོ། ། དེ་ལ་བརྟན་པ་ཅུང་ཟད་ཐོབ་པ་དང༌། ཐིག་ལེ་དེ་འོག་གི་ཐིག་ལེ་དཀར་དམར་ལ་ཐིམ་པས་ཐིག་ལེ་གཅིག་སྔར་བས་ཀྱང་གསལ་ཞིང་འབར་བར་གྱུར་པར་བསྒོམས་ལ་མཉམ་པར་གཞག་པས་ཞི་གནས་ཀྱི་ཏིང་ངེ་འཛིན་མཆོག་སྐྱེའོ། ། དེའི་རྗེས་ལ་ཉོན་མོངས་པ་དང་བཅས་པའི་ཡིད་ལ་དམིགས་ཤིང་བསྒོམས་ཏེ།
སྔོན་འགྲོ་སྔར་ལྟར་བསྒོམས་ལ། དངོས་གཞི་ལ་སྙིང་གའི་ཐིག་ལེ་དཀར་དམར་གྱི་སྟེང་དུ་ཐིག་ལེ་དམར་སྐྱ་དེའི་སྟེང་དུ་སྔོན་པོ་གཅིག་བསྒོམས་ལ་ཤིན་ཏུ་དབེན་པའི་གནས་སུ་ཡིད་གཟུང་ངོ༌། ། ཅུང་ཟད་ཟིན་པ་དང༌། ཉོན་མོངས་པ་སྣ་ཚོགས་སྐྱེ་བའི་ཡུལ་དང་བཅས་པའི་གནས་སུ་བསྒོམ་ཞིང༌། འདོད་ཆགས་ལ་སོགས་པའི་ཉོན་མོངས་པ་གང་སྐྱེས་པའི་ཡུལ་དང༌། ཉོན་མོངས་པ་ཀུན་ཏུ་རྒྱུ་བ་ཉིད་ཐིག་ལེ་སྔོན་པོ་ལ་བསྟིམ་ཞིང་ཡིད་བཟུང་ངོ༌། ། དེ་གོམས་པས་ཐིག་ལེའི་ནུས་པ་དམིགས་པ་གསལ་ཞིང་ཉོན་མོངས་པ་མི་སྐྱེ་བའམ། ཅུང་ཟད་སྐྱེས་ཀྱང་རང་ཡལ་དུ་འགྱུར་རོ། ། དེ་ལ་བརྟན་པ་ཅུང་ཟད་ཐོབ་པ་དང༌། ཐིག་ལེ་དེ་འོག་གི་ཐིག་ལེ་དམར་སྐྱ་ལ་ཐིམ།
དེའང་ཐིག་ལེ་དཀར་དམར་ལ་ཐིམ། དེའང་ཟླ་བ་ལ་ཐིམ། ཟླ་བའང་ནམ་མཁའ་ལ་སྤྲིན་ཡལ་བ་ལྟར་ཡལ་ནས་སྟོང་པ་ལ་མཉམ་པར་གཞག་པས་ཞི་གནས་ཀྱི་ཏིང་ངེ་འཛིན་མཆོག་སྐྱེའོ། ། མཐར་མཉམ་གཞག་ལས་ལྡང་བའི་ཚེ་སྐད་ཅིག་གིས་ཟླ་བ་དང་ཐིག་ལེ་རྣམས་རིམ་གྱིས་གྲུབ་པར་བལྟ་ཞིང༌། རང་ཉིད་ཧེ་རུ་ཀ་དང༌། ཕྱིའི་ཆོས་རྣམས་ཀྱང་སྣང་ལ་རང་བཞིན་མེད་པར་བལྟས་ལ་ལྡང་ངོ༌། ། དེ་ལྟར་སོ་སོའི་རྟགས་མ་བྱུང་གི་བར་དུ་བསྒོམ་ཞིང་མཐར་ཕྱིན་པས་ནི་སྟོང་པ་ཞི་གནས་དང༌། བདེ་གསལ་ལྷག་མཐོང་གི་ཏིང་ངེ་འཛིན་སྐྱེས་ནས། ཏིང་ངེ་འཛིན་གྱི་རྒྱུན་དེས་མཐོང་ལམ་གྱི་ཡེ་ཤེས་སྐྱེ་བས་སངས་རྒྱས་ཉིད་འགྲུབ་པར་འགྱུར་རོ། ། ཞེས་གསུངས་སོ། །
ས་བོན་དང་བཅས་པའི་བདག་བྱིན་གྱིས་བརླབ་པའི་རིམ་པའོ། ། གཞན་ཡང་འདི་ཉིད་ཀྱི་ཚུལ་གཉིས་པ་ནི། བསྐྱེད་པའི་རིམ་པ་ནས་བླ་མ་ལ་གསོལ་བ་གདབ་པའི་བར་སྔ་མ་ལྟར་བསྒོམས་ལ་རྩོལ་བ་མེད་པར་སྣའི་སྒོ་ནས་རླུང་ཞི་བའི་ཚུལ་གྱིས་རྒྱུར་གཞུག་གོ ། དེ་ནས་རླུང་ཕྱིར་རྒྱུ་བའི་ཚེ་རྟོག་བཅས་ཀྱི་ཡིད་འོད་ཁ་དོག་དམར་སྨུག་གི་ཚུལ་དུ་སྙིང་ག་ནས་རླུང་དང་འགྲོགས་ཏེ་རླུང་གང་ནས་རྒྱུ་བའི་སྣ་བུག་གི་སྒོ་ནས་ཕྱིར་འབུད་པར་འཁྱིལ་འཁྱིལ་པར་བསམ། ནང་དུ་འཇུག་པའི་ཚེ་རླུང་དང་འགྲོགས་ནས་སྙིང་གི་བར་དུ་སླེབ། གནས་པའི་ཚེ་སྙིང་གི་ནང་དུ་ཐིམ་ནས་མི་གཡོ་བར་བསམ་མོ། ། དེ་ལྟར་གྲངས་མི་བཟུང་ཞིང་སེམས་རྣམ་པར་མི་གཡེངས་པར་རྒྱུན་ཏུ་བསྒོམས་པས་རླུང་ནང་དུ་འཇུག་པ་དང༌། གནས་པ་ཤས་ཆེ་བར་འགྱུར་ཞིང༌། དེའི་ཚེ་མི་རྟོག་པའི་ཏིང་ངེ་འཛིན་ཡང་སྐྱེ་བར་འགྱུར་རོ། ། དེ་ལ་བརྟེན་ནས་དབང་པོ་རྣམས་ལ་སྤོ་བར་བྱ་སྟེ།
ཚུལ་དེ་ཉིད་ཀྱིས་སྣ་སྒོ་ནས་རླུང་ཕྱིར་འགྲོ་ནང་དུ་འཇུག་གནས་པ་དང་བསྟུན་ནས། མིག་ནས་འོད་དཀར་པོ་དང༌། རྣ་བ་ནས་ནག་པོ་དང༌། སྣ་ནས་སེར་པོ་དང༌། ལྕེ་ནས་དམར་པོ་དང༌། གསང་གནས་ནས་ལྗང་གུ་འབྱུང་བ་དང༌། འཇུག་པ་དང༌། དེ་ཉིད་དུ་གནས་པར་ཡུན་རིང་དུ་བསྒོམས་པས་ནང་དུ་འཇུག་པ་དང༌། གནས་པ་ཤས་ཆེ་བར་འགྱུར་ཞིང༌། དེའི་ཚེ་ཡུལ་སོ་སོའི་སྟེང་དུ་མི་རྟོག་པ་སྐྱེས་པ་དང༌།
གོང་གི་ཚུལ་བཞིན་དབང་པོ་ལྔའི་འོད་རྣམས་རིམ་པས་སྙིང་གར་བསྟིམས་ནས་མཉམ་པར་གཞག་པས་མི་རྟོག་པའི་ཏིང་ངེ་འཛིན་མཆོག་སྐྱེ་བར་འགྱུར་རོ། ། མཉམ་གཞག་ལས་ལྡང་བའི་ཚུལ་ཡང་སྔ་མ་དང་མཚུངས་པ་ཉིད་དོ། ། དེ་ལྟར་རྣལ་འབྱོར་གཉིས་ཀ་ལ་གོམས་པས་གནས་སྐབས་སུ་ཡུལ་དུས་ཀྱིས་བསྐལ་པའི་ཡུལ་རྣམས་མཐོང་བ་ལ་སོགས་པའི་མངོན་པར་ཤེས་པ་རྣམས་འབྱུང་ཞིང་མཆོག་གི་དངོས་གྲུབ་ཀྱང་ཐོབ་པར་འགྱུར་རོ། ། ས་བོན་མེད་པའི་བདག་བྱིན་གྱིས་བརླབ་པའི་རིམ་པ་སྟེ། བདག་བྱིན་གྱིས་བརླབ་པའི་རིམ་པ་དང་པོའོ།། །། དེ་ནས་འདིའི་རིམ་པ་གཉིས་པ་བསྒོམ་པའི་ཚུལ་ནི། སྔོན་འགྲོ་སྔ་མ་ལྟར་བསྒོམས་ལ། ལུས་ཀྱང་འཁྲུལ་འཁོར་དང་ལྡན་པས་སྣ་བུག་གང་ནས་རླུང་རྒྱུ་བ་ནས་ལྡང་འཇུག་གནས་པ་གསུམ་ཅི་བདེར་ལན་འགར་རྒྱུར་བཅུག་ནས། མཐར་འཇུག་པའི་ཚེ་རླུང་འོད་ཀྱི་ཚུལ་དུ་རྔུབས་ནས་སྟེང་འོག་གི་རླུང་ཁ་སྦྱར་བས་ལུས་ཐམས་ཅད་གསལ་བར་བྱས་པའི་མཐུས། སྤྱི་བོའི་མཐོ་གང་ཙམ་གྱི་སྟེང་དུ་ཧཱུྃ་སྔོ་སྐྱ་ལས་བྱུང་བའི་སྣ་ཚོགས་རྡོ་རྗེ།
ཤར་དཀར། ལྷོ་སེར། ནུབ་དམར། བྱང་ལྗང༌། ལྟེ་བ་སྔོན་པོར་བསྐྱེད་པའི་ནང་དུ་ཆོས་འབྱུང་དམར་སྐྱ། སྟེང་དུ་ཟུར་གསུམ་དང༌། འོག་ཏུ་ཟུར་གཅིག་པའི་ནང་དུ་རྡོ་རྗེ་དམར་པོ་རྩེ་ལྔ་པའི་སྟེང་གི་རྩེ་མོར་ཟླ་བ་ལ་གནས་པའི་ཧཱུྃ་དཀར་དམར་བསམས་པའི་སྟེང་གི་ཐིག་ལེ་ཤིན་ཏུ་ཕྲ་བ་ལ་ཡིད་གཏད་དོ། ། རླུང་མ་ཐུབ་ན་རིམ་གྱིས་བཏང་ལ་ཡང་སྔར་བཞིན་རླུང་ཁ་སྦྱར་ལ་བསྒོམ་མོ། ། གལ་ཏེ་སེམས་གཡེངས་ན་ཐིག་ལེ་ལས་འོད་ཟེར་དཀར་དམར་འོག་ཏུ་འཕྲོས་པས། སྤྱི་གཙུག་ཚངས་པའི་བུ་ག་ནས་མར་ཞུགས་ཤིང་རིམ་གྱིས་ལུས་ཐམས་ཅད་འོད་ཟེར་དཀར་དམར་གྱིས་གང་བས་ལུས་བདེ་བ་དང་སེམས་མི་རྟོག་པར་འགྱུར་བར་བསམ་ཞིང༌།
རླུང་ཁ་སྦྱར་ཡང་ཡང་བསྒོམས་པས་སེམས་མི་གཡེངས་པར་འགྱུར་རོ། ། བརྟན་ཞིང་གོམས་པས་བདེ་བ་དང༌། མི་རྟོག་པའི་ཏིང་ངེ་འཛིན་རྒྱུན་མི་འཆད་པ་དང༌། མཉམ་པར་འཇོག་པ་དང༌། ལྡང་བའང་འདོད་པ་ཙམ་ལས་རག་ལས་པར་འགྱུར་རོ། ། དེ་ནས་གཞན་ལ་སྤྲོ་བ་ནི་སྔོན་འགྲོ་སྔར་བཞིན་བསྒོམས་ལ་སྤྱི་བོའི་སྣ་ཚོགས་རྡོ་རྗེ་དང་ཆོས་འབྱུང་དང་རྡོ་རྗེ་དང་བཅས་པའི་མིག་གི་འབྲས་བུ་གཉིས་ཀྱི་ནང་དུ་བསྒོམ་ཞིང༌། རླུང་གི་རྣལ་འབྱོར་དང་སེམས་གཡེངས་ན་ལུས་ཀྱི་ནང་ན་མར་སྤྲོ་བ་སྔ་མ་ལྟར་བསྒོམས་པས་གཟུགས་ཀྱིས་མི་གཡེང་ཞིང༌། གཟུགས་ཀྱི་སྟེང་དུ་ཏིང་ངེ་འཛིན་སྐྱེ་བ་དང༌། ལྷའི་མིག་གི་མངོན་པར་ཤེས་པ་འཆར་བར་འགྱུར་རོ། ། དེ་ལ་བརྟན་པ་དང༌།
རྣ་བ་གཉིས་ཀྱི་ནང་དུ་དམིགས་ནས་སྒྲས་མི་གཡེང་ཞིང་སྒྲའི་སྟེང་དུ་ཏིང་ངེ་འཛིན་སྐྱེ་བ་དང༌། ལྷའི་རྣ་བའི་མངོན་པར་ཤེས་པ་སྐྱེས་ཀྱི་བར་དུ་བསྒོམ་མོ། ། དེ་ལ་བརྟན་པ་དང༌། སྣའི་བུ་ག་གཉིས་སུ་དམིགས་ནས་དྲིས་མི་གཡེང་ཞིང་དྲིའི་སྟེང་དུ་ཏིང་ངེ་འཛིན་སྐྱེ་བ་དང༌། སྣའི་མངོན་པར་ཤེས་པ་སྐྱེས་ཀྱི་བར་དུ་བསྒོམ་མོ། ། དེ་ལ་བརྟན་པ་དང༌། ལྕེའི་སྟེང་དུ་དམིགས་ནས་རོས་མི་གཡེང་ཞིང༌། རོའི་སྟེང་དུ་ཏིང་ངེ་འཛིན་སྐྱེ་བ་དང༌། ལྕེའི་མངོན་པར་ཤེས་པ་སྐྱེས་ཀྱི་བར་དུ་བསྒོམ་མོ། ། དེ་ལ་བརྟན་པ་དང༌།
རྡོ་རྗེའི་རྩེ་མོ་དང༌། སྨིན་མཚམས་གཉིས་ཀྱི་བར་དུ་རེས་འཇོག་ཏུ་དམིགས་ནས། རེག་བྱས་མི་གཡེང་ཞིང༌། རེག་བྱའི་སྟེང་དུ་ཏིང་ངེ་འཛིན་སྐྱེ་བ་དང༌། ལུས་ཀྱི་མངོན་པར་ཤེས་པ་སྐྱེས་ཀྱི་བར་དུ་བསྒོམ་མོ། ། དེ་ལ་བརྟན་པ་དང༌། སྙིང་གི་ནང་དུ་དམིགས་ནས་ཕྱི་ནང་གི་ཆོས་ཀྱི་རྣམ་པ་ཡིད་ལ་བྱེད་པས་མི་གཡེང་ཞིང༌། ཆོས་ཀྱི་ཁམས་ཀྱི་སྟེང་དུ་ཏིང་ངེ་འཛིན་སྐྱེ་བ་དང༌། ཕ་རོལ་ཀྱི་སེམས་ཤེས་པའི་མངོན་པར་ཤེས་པ་སྐྱེས་ཀྱི་བར་དུ་བསྒོམ་མོ། ། དེ་ནས་སྙིང་ག་ཆོས་ཀྱི་འཁོར་ལོའི་ལྟེ་བའི་ཧཱུྃ་དང་འདབ་མ་རྣམས་ལ་གནས་པའི་ཡི་གེའི་ཐིག་ལེ་རྣམས་ལ་རིམ་པ་བཞིན་སེམས་བཟུང་ཞིང་འོད་སྤྲོ་བ་དང༌།
རླུང་ཁ་སྦྱར་གྱི་བསྒོམ་པ་གོམས་པའི་རྣལ་འབྱོར་གྱིས་ཟག་པ་ཟད་པའི་མངོན་པར་ཤེས་པའང་འཆར་བར་འགྱུར་རོ། ། དེ་ནས་སྤྱི་བོ་བདེ་བ་ཆེན་པོའི་འཁོར་ལོའི་ལྟེ་བའི་ཧྃ་དང༌། རྩ་འདབ་ཀྱི་ཡི་གེ་རྣམས་ལ་ཐིག་ལེ་བཀོད་པ་ལ་རིམ་པ་བཞིན་སེམས་བཟུང་ཞིང་འོད་སྤྲོ་བ་དང༌། རླུང་ཁ་སྦྱར་གྱི་བསྒོམ་པ་གོམས་པའི་རྣལ་འབྱོར་གྱིས་གནས་རིས་གོང་མའི་ལྷའི་ཚོགས་མཐོང་བ་དང་བདེ་བ་ཆེན་པོའི་ཏིང་ངེ་འཛིན་སྐྱེ་བར་འགྱུར་རོ། ། དེ་ནས་མགྲིན་པ་ལོངས་སྤྱོད་ཀྱི་འཁོར་ལོའི་སྟེ་བའི་ཨོཾ་དང༌། འདབ་མའི་ཡི་གེ་རྣམས་ལ་ཐིག་ལེ་བཀོད་པ་ལ་རིམ་པ་བཞིན་སེམས་བཟུང་ཞིང་འོད་སྤྲོ་བ་དང༌། རླུང་ཁ་སྦྱར་གྱི་བསྒོམ་པ་གོམས་པའི་རྣལ་འབྱོར་གྱིས་བསྟན་བཅོས་ཐམས་ཅད་ཤེས་པ་དང༌། ཚིག་གི་མཆོག་འགྲུབ་པར་འགྱུར་རོ། ། དེ་ནས་ལྟེ་བ་སྤྲུལ་པའི་འཁོར་ལོའི་ལྟེ་བའི་ཨ་དང༌། རྩ་འདབ་ཀྱི་ཡི་གེ་རྣམས་ལ་ཐིག་ལེ་བཀོད་པ་ལ་རིམ་པ་བཞིན་སེམས་བཟུང་ཞིང་འོད་སྤྲོ་བ་དང༌།
རླུང་ཁ་སྦྱར་གྱི་བསྒོམ་པ་གོམས་པའི་རྣལ་འབྱོར་གྱིས་ལྷའི་མཆོག་ལས་སྐྱེས་པའི་བུ་མོ་རྣམས་ལ་ལོངས་སྤྱོད་པ་དང་སྤྲུལ་པ་དང་ཡོངས་སུ་བསྒྱུར་བའི་རྫུ་འཕྲུལ་ཡང་ཐོབ་པར་འགྱུར་རོ། ། རྣམ་པ་སྣ་ཚོགས་པའི་སྣ་ཚོགས་རྡོ་རྗེའི་རིམ་པའོ། ། གཞན་ཡང་འདི་ཉིད་ཀྱི་ཚུལ་གཉིས་པ་ནི་སྔོན་དུ་འགྲོ་བ་སྔ་མ་དང་མཚུངས་ཤིང༌། དངོས་གཞི་ལ་སྣའི་སྒོ་གང་ནས་རླུང་རྒྱུ་བ་བལྟས་ལ། གཡས་ནས་རྒྱུ་ན་ཕྱིར་འགྲོ་བའི་ཚེ་མཛོད་སྤུར་ཉི་མའི་དཀྱིལ་འཁོར་སེན་མོ་ཟླུམ་པ་ཙམ་ཞིག་བསྒོམས་པ་ལ་རླུང་རྣམས་ཐིམ་པར་བསམ། ཡང་ཕྱིར་རྒྱུ་བའི་ཚེ་ཉི་མའི་སྟེང་དུ་ཟླ་བའི་དཀྱིལ་འཁོར་ཉི་མའི་ཚད་དང་མཉམ་པ་གཅིག་བསམས་པ་ལ་རླུང་བསྟིམ། ཡང་གསུམ་པ་རྒྱུ་བའི་ཚེ་ཟླ་བའི་སྟེང་དུ་སྐར་མ་ལྟ་བུའི་ཐིག་ལེ་ལྔ་བསམ་པར་བྱ་སྟེ། དབུས་སུ་སྔོན་པོ། ཤར་དཀར། ལྷོ་སེར།
ནུབ་དམར། བྱང་ལྗང་བར་དམིགས་པ་ལ་རླུང་བསྟིམ། གལ་ཏེ་སྣ་བུག་གཡོན་ནས་རྒྱུ་ན་ཐོག་མར་ཟླ་བ་བསྒོམ་ཞིང༌། དེའི་སྟེང་དུ་ཉི་མ་བསྒོམས་ལ་གཞན་སྔ་མ་དང་འདྲ། དེ་ལྟར་རླུང་ཕྱིར་རྒྱུ་བའི་ཚེ་ཉི་ཟླ་ཐིག་ལེ་དང་བཅས་པ་ལ་རླུང་བསྟིམ། འཇུག་པ་དང་གནས་པའི་ཚེ་གང་ཡང་ཡིད་ལ་མི་བྱ། ཚུལ་དེ་ལྟར་ཡུན་རིང་དུ་བསྒོམས་པས་ཉི་ཟླ་ཐིག་ལེ་དང་བཅས་པ་མངོན་སུམ་དུ་མཐོང་བ་ལྟར་གསལ་བར་གྱུར་པའི་ཚེ་མཐའ་མའི་ཐིག་ལེ་བཞི་དབུས་ཀྱི་ཐིག་ལེ་སྔོན་པོ་ལ་ཐིམ། དབུས་ཀྱི་ཐིག་ལེའང་ཉི་ཟླ་སྟེང་མ་ལ་ཐིམ། དེའང་འོག་མ་ལ་ཐིམ། དེའང་ནམ་མཁའ་ལ་སྤྲིན་ཡལ་བ་ལྟར་མི་དམིགས་པར་གྱུར་པར་བསྒོམ་ཞིང༌།
དེའི་ཚེ་ཕྱི་ནང་གི་ཆོས་ཐམས་ཅད་ཀྱང་མི་དམིགས་པར་བསམ་པའི་ངང་ལ་མཉམ་པར་གཞག་པས་མི་རྟོག་པའི་ཡེ་ཤེས་སྐྱེ་བར་འགྱུར་རོ། ། དེ་ཉིད་ཐབས་ཀྱི་ཆ་དང་མ་བྲལ་བར་བསྒོམས་པས། མཐོང་བའི་ལམ་གྱི་ཡེ་ཤེས་སྐྱེ་བར་འགྱུར་རོ། ། ས་བོན་མེད་པའི་སྣ་ཚོགས་རྡོ་རྗེའི་རིམ་པ་སྟེ། སྣ་ཚོགས་རྡོ་རྗེའི་རིམ་པ་གཉིས་པའོ།། །། དེ་ནས་རིམ་པ་གསུམ་བསྒོམ་པའི་ཚུལ་ནི། བསྐྱེད་པའི་རིམ་པ་བསྒོམས་ནས་བླ་མ་ལ་གསོལ་བ་གདབ་པའི་བར་སྔར་བཞིན་བྱས་ལ། དངོས་གཞི་ལ་དངོས་དང་ཡེ་ཤེས་ཀྱི་རིག་མ་ལ་བརྟེན་པ་གཉིས་ཡོད་པ་ལ། འདིར་ཡེ་ཤེས་ཀྱི་རིག་མ་ལ་བརྟེན་པའི་ཚུལ་བརྗོད་པར་བྱའོ། ། དེའང་རང་ཉིད་ཧེ་རུ་ཀ་ཕྱག་གཉིས་པར་བསྡུས་པའི་མདུན་དུ་དབང་གིས་ཡོངས་སུ་སྨིན་པའི་མིའི་བུ་མོ་མཚན་དང་ལྡན་པ་ཅིག་དམིགས་ལ།
དེ་སྐད་ཅིག་གིས་རྡོ་རྗེ་ཕག་མོར་བསྐྱེད་ནས། གསལ་བར་བལྟ་བ་ནི་བདག་དང་ཕྱག་རྒྱ་ལྷར་བསྐྱེད་པའོ། ། དེ་ནས་རང་གི་གསང་གནས་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་རྩེ་མོ་ལྔ་པ་ལྟེ་བར་ཧཱུྃ་གིས་མཚན་པ། བྷྱྃ་ལས་རྡོ་རྗེ་ནོར་བུ་དམར་པོ་བུ་གར་བྷྱྃ་གིས་མཚན་པར་བསྐྱེད་ལ། ཡབ་ཀྱི་ལྟེ་བར་ཡུམ་གྱི་སྙིང་པོ། སྙིང་གར་ཡུམ་གྱི་ཉེ་སྙིང༌། མགྲིན་པར་ཡབ་ཀྱི་སྙིང་པོ། དཔྲལ་བར་ཡབ་ཀྱི་ཉེ་སྙིང་བཀོད། ཡུམ་གྱི་བྷ་ག་མི་དམིགས་ཏེ་སྟོང་པའི་ངང་ལས་ཨ་ལས་པདྨ་དམར་པོ་འདབ་མ་གསུམ་པ་ཨས་མཚན་པ། དྱྃ་ལས་ཟེའུ་འབྲུ་སེར་པོ་བུ་གའི་ནང་དུ་དྱྃ་གིས་མཚན་པར་བསྐྱེད།
ཡུམ་གྱི་ལྟེ་བར་ཡབ་ཀྱི་སྙིང་པོ། སྙིང་གར་ཡབ་ཀྱི་ཉེ་སྙིང༌། མགྲིན་པར་ཡུམ་གྱི་སྙིང་པོ་དང་དཔྲལ་བར་ཡུམ་གྱི་ཉེ་སྙིང་དགོད་པ་ནི་གསང་སྔགས་ཀྱིས་དག་པར་བྱ་བའོ། ། དེ་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་སྙམ་པའི་ཆོས་ཀྱི་ཡེ་ཤེས་དང་ལྡན་པས། ཐོག་མར་ཡུམ་གྱི་གཟུགས་ལ་བལྟ་བ་དང༌། དེ་ནས་གླུ་དབྱངས་ལ་སོགས་པའི་སྒྲ་ལ་མཉན་པ་དང༌། དྲི་ལ་བསྣམས་པ་དང༌། རེག་པ་དང༌། འཁྱུད་པ་དང༌། ཙུམྦ་ལ་སོགས་པ་བྱས་པས་དགའ་བའི་བདེ་བ་སྐྱེ་ལ།
དེ་དག་ཀྱང་རང་གི་ངོ་བོ་སྟོང་པའི་རྒྱས་བཏབ་ནས་ཟུང་འཇུག་བསྒོམ་པ་ལ་བསླབ་བོ། ། དེ་ནས་དབང་པོ་གཉིས་སྦྱར་བས་མཆོག་ཏུ་དགའ་བ་དང༌། བསྲུབ་པ་དང་སྲུབ་པའི་སྦྱོར་བས་དགའ་བྲལ་གྱི་དགའ་བ་དང༌། ཁམས་གཉིས་རང་གི་དབང་གི་གནས་སུ་འདུས་པས་ལྷན་ཅིག་སྐྱེས་པའི་ཡེ་ཤེས་སྐྱེ་བར་བསྒོམ་ཞིང་བདེ་སྟོང་གི་ཉམས་བསྐྱང་ངོ༌། ། གལ་ཏེ་ཏིང་ངེ་འཛིན་གསལ་ཞིང༌། བདེ་བ་ཆེར་འཕེལ་བས་ཁམས་ཉམས་ཀྱིས་དོགས་ན་རྡོ་རྗེ་ཁུ་ཚུར་སྙིང་གར་བསྣོལ་ཞིང་བསྡམས་ནས་མིག་སྟེང་དུ་བགྲད་པ་དང༌། སྲིན་པོའི་ཞལ་ཀློད་ཅིང༌། ཧཱུྃ་དྲག་ལ་རིང་བ་ཉི་ཤུ་རྩ་གཅིག་ཙམ་བརྗོད་པས་བཟློག་གོ ། དེ་ལྟར་ཡུན་རིང་དུ་གོམས་པས་ལྷན་ཅིག་སྐྱེས་པའི་ཡེ་ཤེས་སྐྱེ་ཞིང༌། རྗེས་ཐོབ་ལའང་དྲན་པའི་རྣལ་འབྱོར་རྒྱུན་མི་ཆད་པར་བྱའོ། །
ལག་པས་མཚོན་པའི་ཕྱག་རྒྱའི་སྒོ་ནས་བསླབ་པ་དང༌། དངོས་ཀྱི་ཕྱག་རྒྱ་ལ་བརྟེན་པའི་དབང་གསུམ་པའི་ཡེ་ཤེས་རྗེས་སུ་དྲན་པའི་སྒོ་ནས། ཏིང་ངེ་འཛིན་བསྐྱེད་པར་གསུང་བ་ནི་བསྒོམ་པའི་ཚུལ་གཞན་ཡིན་ཏེ། འདིར་སྔ་མ་ཉིད་ཀྱིས་ཆོག་པར་སེམས་སོ། ། དེ་ལས་དོན་གྱི་ཡེ་ཤེས་སྐྱེས་པ་སྐྱོང་བ་ནི་ནོར་བུ་འགེངས་པའི་རིམ་པ་ཡིན་ཏེ། བསྒོམ་པའི་རྣལ་འབྱོར་གཞན་མེད་པ་ཉིད་དོ། ། ནོར་བུ་འགེངས་པའི་རིམ་པ་གསུམ་པའོ།། །། དེ་ནས་འདིའི་རིམ་པ་བཞི་པ་བསྒོམ་པའི་ཚུལ་ནི། བསྐྱེད་པའི་རིམ་པ་བསྒོམས་ནས་ལུས་ཀྱི་ལྷ་རྣམས་རང་རང་གི་གནས་སུ་ཐིམ། ཡུམ་ཡང་འོད་ཀྱི་ཚུལ་གྱིས་སྣ་བུག་གཡོན་གྱི་ལམ་ནས་སྙིང་གར་ཐིམ།
ལྟེ་བ་མན་ཆད་ཀྱི་འདོམ་གྲུ་གསུམ་གྱི་ནང་ཆོས་འབྱུང་དམར་སྐྱ་གདེངས་ཁ་གྱེན་དུ་ཕྱོགས་པའི་དཀྱིལ་དུ་ཡེ་ཤེས་ལྔའི་ངོ་བོ། དབུས་སུ་ཐིག་ལེ་དཀར་པོ་ཤར་དུ་སྔོན་པོ། ལྷོར་སེར་པོ། ནུབ་ཏུ་དམར་པོ། བྱང་དུ་ལྗང་གུ་བསྒོམས་ལ་སྟེང་འོག་གི་རླུང་ནང་དུ་དྲངས་ཏེ་དབུས་ཀྱི་ཐིག་ལེ་ལ་ཐིམ་པ་ལས་ཐིག་ལེ་རྣམས་ཤིན་ཏུ་གསལ་བར་གྱུར་པ་ལ་དམིགས་ཤིང་རླུང་ཁ་སྦྱར་བསྒོམ་པར་བྱའོ། ། ཡུན་རིང་དུ་བསྒོམས་པས་ལྟེ་བའི་གནས་སུ་དྲོད་འབར་བར་གྱུར་པའི་ཚེ། ཐིག་ལེ་ལྔ་ལས་མེ་ཁ་དོག་ལྔ་གྱེན་དུ་འབར་བ་རོ་མའི་ནང་ནས་སོང་བ་སྣ་བུག་གཡས་ནས་འཐོན་ཏེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཤངས་བུག་གཡས་ནས་ཞུགས་ནས་གཏུམ་མོའི་མེ་དང་འདྲེས་ཏེ་གྱེན་དུ་སོང་བས། དེ་བཞིན་གཤེགས་པ་རྣམས་ཀྱི་སྤྱི་བོ་ནས་བྱང་ཆུབ་ཀྱི་སེམས་ཀྱི་རྒྱུན་བབས་པ་ཤངས་བུག་གཡོན་ནས་དྲངས་པ། བདག་གི་སྤྱི་གཙག་ཛཱ་ལནྡྷ་རའི་བུ་ག་ནས་ཞུགས་ནས།
རྩ་དབུ་མ་ནས་ལྟེ་བར་བབས་ཤིང་འཁྱིལ་པ་ཐིག་ལེ་ལྔའི་འོད་ཀྱིས་གསལ་བར་བྱས་པས་བདེ་བ་དང༌། དྲོད་འཕེལ་བར་བསམ་ཞིང༌། རླུང་ཁ་སྦྱར་ཡང་ནས་ཡང་དུ་བསྒོམས་པས་ལྟེ་བའི་དཀྱིལ་འཁོར་དངུལ་གྱི་མེ་ལོང་ལྟར་དཀར་ཞིང་སྲ་ལ། འཇམ་པ་དང༌། དྲོད་དང༌། བདེ་བ་རྒྱས་པར་འགྱུར་བ་དང༌། བྱང་ཆུབ་ཀྱི་སེམས་སྙིང་གར་འཁྱིལ་པ་སྔ་མ་ལྟར་བསྒོམས་པས་བརྟན་པ་དང་མངོན་པར་ཤེས་པ་ལྔ་འཆར་བར་འགྱུར་རོ། ། དེ་ནས་མགྲིན་པར་འཁྱིལ་པ་ལ་དམིགས་ཏེ་བསྒོམས་པས་འཇིག་རྟེན་གྱི་ཁམས་ཀྱི་རོ་ཐམས་ཅད་ལ་ལོངས་སྤྱོད་པ་དང༌། ཚངས་པའི་དབྱངས་དང༌། ལྕེས་བཞིན་གྱི་དཀྱིལ་འཁོར་ཁེབས་པར་འགྱུར་ལ།
མགྲིན་པ་ནས་འཕྲོས་ནས་དཔུང་པ་ལ་སོགས་པའི་ཚིགས་དང༌། ཡན་ལག་རྣམས་སུ་འཁྱིལ་པ་ལ་དམིགས་པ་བརྟན་པས་སྲེད་མེད་ཀྱི་བུའི་སྟོབས་དང་མཉམ་པ་དང༌། རྫུ་འཕྲུལ་དུ་མ་སྟོན་ནུས་པར་འགྱུར་རོ། ། དེ་ནས་སྤྱི་བོ་བདེ་ཆེན་དུ་འཁྱིལ་པ་ལ་དམིགས་པ་བརྟན་པས། མི་རྟོག་པའི་ཏིང་ངེ་འཛིན་དང༌། གཙུག་ཏོར་གྱི་གཞིའང་འགྲུབ་པར་འགྱུར་རོ། ། ཛཱ་ལནྡྷ་རའི་རིམ་པ་བཞི་པའོ།། །། དེ་ནས་རིམ་པ་ལྔ་པ་བསྒོམ་པའི་ཚུལ་ནི། བསྐྱེད་པའི་རིམ་པ་བསྒོམ་པའི་མཐར་སྙིང་གི་ནང་དུ་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་དམར་སྐྱ་བསྒོམས་པ་ལས་འོད་འཕྲོས་པས་ཁམས་གསུམ་སྣོད་བཅུད་ཐམས་ཅད་ལ་ཕོག་ཅིང༌།
དེ་ཐམས་ཅད་རང་གི་ལུས་ལ་བསྡུ། ཡུམ་ཡབ་ལ་ཐིམ། ཡབ་ཐུགས་ཀའི་ཧཱུྃ་ལ་ཐིམ། ཧཱུྃ་གི་ཞབས་ཀྱུ་ཁོག་པ། ཁོག་པ་མགོ་བོ། ། མགོ་བོ་ཟླ་ཚེས། ཟླ་ཚེས་ཐིག་ལེ། ཐིག་ལེ་ནཱ་ད། ནཱ་ད་ཡལ་ནས་སྟོང་པར་གྱུར་ཏེ། མི་དམིགས་པའི་ངང་ལ་མཉམ་པར་གཞག་གོ །
གོམས་ན་མི་དམིགས་པའི་ཏིང་ངེ་འཛིན་ཇི་ཙམ་འདོད་པ་འབྱུང་བར་འགྱུར་རོ། ། དེ་ནས་ལྡང་བའི་ཚེ་སྐད་ཅིག་གིས་རང་ཉིད་ཧེ་རུ་ཀར་བཞེངས་ལ་ཧཱུྃ་ཞེས་བརྗོད་པས་ཡུམ་དང༌། ལུས་ཀྱི་དཀྱིལ་འཁོར་ལྷ་དང་བཅས་པ་སྣོད་བཅུད་ཐམས་ཅད་གསལ་བར་དམིགས་ལ། ཐམས་ཅད་ཀྱང་རང་གི་སེམས་ཀྱི་རྣམ་པར་འཕྲུལ་པ་རྨི་ལམ་ལྟ་བུའོ། ། སྙམ་དུ་བསམས་ནས་རྣལ་འབྱོར་གཞན་ལ་འཇུག་པར་བྱའོ། ། དེ་ལྟར་རྒྱུན་དུ་རྣལ་འབྱོར་དུ་བྱས་པས། འཇིག་རྟེན་གྱི་ཆོས་བརྒྱད་ལ་སོགས་པ་འགྲོ་བའི་རྟོག་པ་དང༌། དེས་ཀུན་ནས་བསླངས་པའི་སྤྱོད་པ་འཇིག་པར་འགྱུར་རོ། ། བསམ་གྱིས་མི་ཁྱབ་པའི་རིམ་པ་ལྔ་པའོ།། །། དེ་ལྟར་བསྐྱེད་པའི་རིམ་པ་དང༌།
རྫོགས་པའི་རིམ་པ་ལྔ་སྟེ། རིམ་གཉིས་ཟུང་འཇུག་ཏུ་བསྒོམས་པས་ཏིང་ངེ་འཛིན་བརྟན་ཞིང༌། དུ་བ་ལ་སོགས་པའི་རྟགས་རྣམས་ངེས་པར་མཐོང་བའི་ཚེ། ཇི་སྐད་བཤད་པའི་སྤྱོད་པ་རྣམས་སྤྱད་པས་འཇིག་རྟེན་ལས་འདས་པའི་ཡེ་ཤེས་སྐྱེས་ནས་ས་དང་ལམ་ཐམས་ཅད་བགྲོད་དེ། རིང་པོར་མི་ཐོགས་པར་དཔལ་རྡོ་རྗེ་འཆང་ཆེན་པོར་འགྱུར་བ་ཉིད་དོ། ། རིམ་པ་ལྔ་ཡི་བསྒོམ་ཚུལ་རབ་གསལ་བ། ། རྗེ་བཙུན་བླ་མས་མཛད་ཀྱང་ཉུང་བ་དང༌། ། གསལ་བའི་ཚུལ་ལ་སྤྲོ་བས་བསྐུལ་བའི་ངོར། ། བདག་གིས་བསྡེབས་པའི་ནོངས་པ་བཟོད་པར་གསོལ། ། དགེ་བས་བདག་དང་སེམས་ཅན་མ་ལུས་པ། །
ལམ་ཚུལ་འདི་ལ་ཞུགས་ནས་སྲིད་ཞིའི་མཐའ། ། རྣམ་པར་སྤངས་ནས་དོན་གཉིས་འབྱོར་གྱུར་པའི། ། ཧེ་རུ་ཀ་དཔལ་ཉིད་དུ་འགྱུར་པར་ཤོག། །། རྒྱལ་བུ་ཇི་བིག་དེ་མུར་ཞེས་བྱ་བས་དགོངས་བཞིན། དུ་གལ་དུར་མིས་ཀྱིས་ཆེད་ཆེར་དོན་དུ་གཉེར་ཏེ་རྒྱང་རིང་པོ་ནས་བསྐུལ་བའི་དོན་དུ་དགེ་སློང་སྔགས་འཆང་འཕགས་པ་ཞེས་བྱ་བས། ས་ཕོ་སྟག་གི་ལོ་དབྱར་ཟླ་ར་བའི་ཚེས་ཉི་ཤུ་ལྔ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
