ས་སྐྱ་བཀའ་འབུམ།
པོད ༣༡
སྒྲོལ་མ་ལྷ་བཅུ་བདུན་མའི་དཀྱིལ་ཆོག
༼ཁ༽ ༄༅། །སྒྲོལ་མ་ལྷ་བཅུ་བདུན་མའི་དཀྱིལ་ཆོག་བཞུགས།། རྗེ་བཙུན་འཕགས་མ་སྒྲོལ་མ་ལ་ཕྱག་འཚལ་ལོ། ། དང་པོ་མཚན་ཉིད་དང་ལྡན་པའི་བླ་མ་ལ། སློབ་མ་ཡོན་ཏན་རྣམ་པ་བཞི་དང་ལྡན་པ་གཅིག་གིས། དང་པོ་བླ་མའི་འོས་སུ་བློས་བརྟགས་ནས། དེ་ནས་མཎྜལ་སྔོན་དུ་འགྲོ་བའི་ཅི་འབྱོར་བའི་ཡོ་བྱད་ཕུན་སུམ་ཚོགས་པས་བླ་མ་མཉེས་པར་བྱས་ལ། དེ་ནས་རང་གི་བླ་མར་གསོལ་བ་གདབ་པ་ནི། རྡོ་རྗེ་སློབ་དཔོན་དགོངས་སུ་གསོལ་ཞེས་བྱ་བ་ལ་སོགས་པ་ལན་གསུམ་གྱིས་གསོལ་བ་གདབ་བོ། ། དེ་ནི་སློབ་མའི་བྱ་བ་དང་པོའོ། །
དེ་ནས་བླ་མས་སློབ་མ་དེ་ཐེག་པ་ཆེན་པོའི་བློ་དང་ལྡན་པས་སེམས་ཅན་ཐམས་ཅད་སྲིད་པའི་སྡུག་བསྔལ་ལས་བསྒྲལ་བའི་བློ་གྲོས་ཡོད་དམ་དྲི་བ་ནི། མ་བསྒྲལ་བ་རྣམས་བསྒྲལ་བ་དང༌། ། ཞེས་པ་ལ་སོགས་པ་རྐང་པ་ལྔས་ལན་ཅིག་གིས་དྲི་བར་བྱའོ། ། ཆོ་ག་གཉིས་པོ་བླ་མའི་བྱ་བའོ། ། དེ་ནས་ཐེག་པ་ཆེན་པོའི་བློ་གྲོས་ཅན་དེ་རང་གི་སློབ་མར་ཡོངས་སུ་བཟུང་ཞིང་དེའི་བར་ཆད་ཀྱི་བགེགས་བསལ་བར་བྱ་བ་ནི། རྗེ་བཙུན་མ་ལ་སོགས་པའི་དཀོན་མཆོག་གསུམ་གྱི་རྟེན་ཡོད་པའི་སྤྱན་སྔར་མཎྜལ་དང་ཅི་འབྱོར་པའི་ཡོ་བྱད་དང༌། མཆོད་པ་བཤམས་ལ། དེ་ནས་སློབ་མ་དྲི་ཞིམ་པོའི་ཆུས་ཁྲུས་བྱས་ལ། བླ་མ་དང་དཀོན་མཆོག་ལ་མཎྜལ་དབུལ། པཱུ་ཛ་སྔོན་དུ་འགྲོ་བའི་བདུན་རྣམ་དག་བྱ།
སྐྱབས་སུ་འགྲོ་བ་དང༌། སེམས་བསྐྱེད་པ་བྱས་ལ། དེ་ཡང་དང་པོའི་དོན་དྲན་པར་བྱེད་དུ་གཞུག དེ་ནས་དཀོན་མཆོག་གསུམ་ལ་སྐྱབས་སུ་མཆི། ། ཞེས་པ་ལ་སོགས་པ་ནས། འགྲོ་ལ་ཕན་ཕྱིར་སངས་རྒྱས་ཐོབ་པར་ཤོག ། ཅེས་པའི་བར་དུ་ལན་གསུམ་བརྗོད་དེ། སློབ་མ་ཡོངས་སུ་གཟུང་བའི་ཆོ་ག་དངོས་སོ། ། དེ་ནས་བདག་ཉིད་རྗེ་བཙུན་མ་སྒྲོལ་མ་ཡན་ལག་བཞི་རྫོགས་སུ་བསྒོམས་པའི་སྙིང་གའི་ས་བོན་དང༌། སྔགས་ཕྲེང་གི་འོད་ཀྱིས་སློབ་མའི་ལུས་ངག་ཡིད་གསུམ་ལ་གནས་པའི་བགེགས་བསྐྲད་པར་བསམ་ཞིང༌།
བདུད་རྩི་འཁྱིལ་བའི་སྔགས་བཟླས་ཏེ། ཨོཾ་ཨཿབིགྷཱན་ཏ་ཀྲྀ་ཏ་ཧཱུྃ་ཕཊ། ཅེས་བཟླས་ཤིང་ཡུངས་ཀར་བརྡེག་གོ ། དེ་ཉིད་བགེགས་མཐར་བྱེད་ཀྱི་སྔགས་ཏེ། དེ་ཉིད་ལུང་ཕོག་ལ་ཟློས་སུ་ཡང་གཞུག་གོ ། དེ་དག་ནི་བསྙེན་པ་སྔོན་དུ་བྱ་བའི་ཆོ་ག་གསུམ་པའོ། ། དེ་ནས་སློབ་དཔོན་གནས་དབེན་པར་སོང་སྟེ། སྤྱིའི་སྒྲུབ་ཐབས་ཇི་ལྟ་བ་བཞིན་དུ་བསྒོམ་ཞིང༌། སྙིང་པོ་ཡི་གེ་བཅུ་པ་ལ་འབུམ་ཕྲག་གཅིག་ནས་བཞིའི་བར་དུ་ཚང་བར་བཟླས་པ་སྟེ་འདི་ནི་བླ་མའི་ཞལ་ལས་ཤེས་པར་བྱ་བ་ཡིན་ནོ།། །། ད་ནི་དཀྱིལ་འཁོར་གྱི་དུས་སུ་བྱ་བའི་ཆོ་ག་ལས།
དང་པོ་སའི་ཆོ་ག་ལ་ས་བསླང་བ། བརྟག་པ། སྦྱང་བ། བྱིན་གྱིས་བརླབ་ཅིང་ཡོངས་སུ་གཟུང་བ། ས་བསྲུང་བ་སྟེ་ལྔ་ཡོད་ཀྱང༌། བསླང་བ་དང་བརྟག་པ་གཉིས་སྦྱང་བར་བསྡུ། བསྲུང་བ་ཡོངས་སུ་གཟུང་བར་བསྡུ་ལ། སའི་ཆོ་ག་གཉིས་སུ་བསྡུ་གསུང༌། དེའི་དང་པོ་ས་བསླང་བ་ལ་གཉིས། སྣང་བ་ལས་བསླང་བ་དང༌།
མི་སྣང་བ་ལས་བསླང་བའོ། ། དང་པོ་ལ་ཡང་གཞུང་ལས། སྣང་དང་མི་སྣང་ས་བདག་ལ་གསོལ་བ་གདབ། ཅེས་པས་བསྟན་ཏེ། རྒྱལ་པོ་ལ་སོགས་པ་ས་དེའི་བདག་པོ་ལ། བདག་ས་ཕྱོགས་འདིར་དཀྱིལ་འཁོར་གྱི་ལས་ཅུང་ཟད་ཙམ་ཞིག་རྩོམ་པས་ཁྱོད་ཀྱིས་གནང་བའི་སྐབས་ཕྱེ་ཞིག་ཅེས་པ་ལ་སོགས་པས་གསོལ་བ་གདབ་བོ། ། འདིས་ཀྱང་ད་ལྟར་གྱི་བར་ཆད་སེལ་བར་བྱེད་པ་ཡིན་ནོ། ། གཉིས་པ་མི་སྣང་བ་ལས་བསླང་བ་ནི། ཆོ་གའི་གོ་རིམ་ནི་ཅུང་ཟད་འོག་ཏུ་འབྱུང་སྟེ། ས་ཕྱོགས་དེ་གྲོང་ཁྱེར་ཆེན་པོ་ལ་སོགས་པའི་ཤར་དང་བྱང་དུ་གཞོལ་བ་ཁ་དོག་དཀར་ཞིང་འཚེར་བའམ་སྣུམ་པ།
དབྱིབས་ཀྱང་གྲུ་བཞི་པ་ལ་སོགས་པར་འདུག་པ་དེར་བྱ་བའི་ས་བརྟག་པའམ་དེ་ལས་བཟློག་པ་ནི་སྤང་བའི་ཆར་བརྟག་པའོ། ། དེ་ནས་མི་སྣང་བ་ལས་བསླང་སྟེ། དཀྱིལ་འཁོར་གྱི་ཚད་ཙམ་ལ་རི་མོ་བྲིས་ཏེ། སའི་ཕྱོགས་དེར་མཎྜལ་བྱ་ཞིང་བྱུག མཆོད་པ་ཅི་འབྱོར་པ་བཤམ། བདག་ཉིད་རྗེ་བཙུན་ཏཱ་རཱའི་ཏིང་འཛིན་རྫོགས་པར་བྱའོ། ། དེ་ནས་མཎྜལ་གྱི་སྟེང་དུ་དྲིའི་ཐིག་ལེ་མེ་ཏོག་གི་ཚོམ་བུ་གཅིག་བཞག་ལ། དེར་སའི་ལྷ་མོ་གསེར་གྱི་མདོག་ཅན་སྐད་ཅིག་གིས་དམིགས་ལ། དེ་ནས་མཆོད་པ་རྣམས་ཀྱང་བྱིན་གྱིས་བརླབས་ལ། ལྷ་མོ་ལ་མཆོད་པ་རྣམས་ཀྱིས་མཆོད།
ཨ་ཀཱ་རོས་གཏོར་མ་དབུལ། དེ་ནས་ས་བསླང་བའི་ཕྱིར་གསོལ་བ་གདབ་སྟེ། སྐྱོབ་པ་སངས་རྒྱས་ཐམས་ཅད་ཀྱི། ། ཞེས་པ་ལ་སོགས་འོག་ནས་འབྱུང་བའི་ཚིགས་སུ་བཅད་པ་གཉིས་ཀྱིས་ལན་གསུམ་དུ་གསོལ་བ་བཏབ་ལ། དེ་ནས་སའི་ལྷ་མོས་དེ་ཉིད་ལ་ཐིམ་པར་བསམ་མོ། ། དེ་ཡང་ཆོ་གའི་གཞུང་ལས། བླ་མ་ལྷ་ཡི་སྦྱོར་ལྡན་པས། ། ཞེས་བྱ་བ་ལ་སོགས་པ་རྐང་པ་གསུམ་གྱིས་ས་བསླང་བ་ཇི་ལྟ་བ་བཞིན་ནོ། ། དེ་ལྟར་ཆོ་ག་གསུམ་སྔོན་དུ་སོང་ནས་སྦྱང་བ་ནི་གཞུང་ལས། མེ་ལོང་དབྱིབས་ཅན་དཀྱིལ་འཁོར་ནི། །
ཞེས་བྱ་བ་ལས་མ་གསུངས་ཀྱང༌། སའི་ཆ་རྐོ་ཞིང་ཅི་རིགས་པའི་སྐྱོན་བསལ་ལ། དྲི་ཞིམ་པོའི་ཆུ་དང་བསྲེས་ཏེ། དཀྱིལ་འཁོར་དེར་དོར་ཞིང་འཐས་པར་བཅག་པར་བྱའོ། ། འདི་ས་ཡོངས་སུ་གཟུང་བའི་ཆོ་གའོ།། །། དེ་ནས་བྱིན་གྱིས་བརླབ་ཅིང་དངོས་སུ་གཟུང་བ་ནི། སྔར་བསྙེན་པའི་དུས་སུ་བུམ་པ་ཇི་ལྟར་བཤམས་པ་མཎྜལ་གྱི་སྟེང་དུ་བཞག་ནས། བསྙེན་པ་རྫོགས་ཀྱི་བར་དུ་བུམ་པ་ལ་སྔགས་བཟླས་པའི་ཆུ་དེ་ནས་ཅུང་ཟད་ཙམ་ཞིང་བླངས་ལ། ཀུ་ཤའི་ཆུན་པོས་དཀྱིལ་འཁོར་གྱི་ས་དེར་གཏོར་ཞིང་ཡི་གེ་བཅུ་པའི་སྔགས་ཅུང་ཟད་ཙམ་བཟླས་ལ། ས་ཕྱོགས་དེ་ཐམས་ཅད་སྣ་ཚོགས་རྡོ་རྗེའི་རང་བཞིན་གྱི་རྡུལ་ཕྲ་རབ་ཏུ་བསམ་མོ། །
དེ་ཙམ་གྱིས་ནི་བྱིན་གྱིས་བརླབས་ནས་ས་དེ་བདག་གིར་ཡོངས་སུ་གཟུང་བར་ཡང་འགྱུར་རོ། ། སྐབས་འདིར་གཞུང་ལས། འདབ་མ་བཞི་ལྡན་པདྨའི་སྟེང༌། ། ཞེས་བྱ་བ་ནས་བཟུང་སྟེ། མཆོད་དང་གཏོར་མ་ཅི་རིགས་བྱ། ། ཞེས་བྱ་བའི་བར་གྱིས་བུམ་པའི་ཆོ་ག་རྒྱས་པར་གསུངས་པ་འདིས་ནི་སྔོན་དུ་བསྙེན་པའི་སྐབས་སུ་བུམ་པ་བཅའ་བ་གཙོར་བསྟན་ལ། དེ་ཉིད་ཀྱི་ཆུས་ས་བྱིན་གྱིས་བརླབ་པར་བྱ་བ་དང༌། དེ་ཉིད་ཀྱིས་བུམ་པ་སྟ་གོན་དུ་གནས་པའི་ཆོ་ག་ཡང་ཤེས་པར་བྱ་སྟེ་ཕྱོགས་གཅིག་ཏུ་བསྟན་པ་ནི་རྟོགས་སླ་བའི་ཕྱིར་རོ། ། བུམ་པར་ལྷ་བསྐྱེད་པ་ལ་སོགས་པའི་ཆོ་ག་ནི་གཞུང་ན་གསལ་བས་འདིར་མ་བྲིས་སོ། ། འདི་བསྙེན་པའི་སྐབས་ཀྱི་བུམ་པ་ཡིན་པར་ཅིས་ཤེས་ན།
འབུམ་ཕྲག་གཅིག་གིས་བསྙེན་པ་བྱ། ། གསང་སྔགས་ཡེ་ཤེས་ཆུ་རྒྱུན་གྱིས། ། ཞེས་པས་ཤེས་སོ། ། དེ་ནས་ཡོངས་སུ་གཟུང་བ་དངོས་ནི་སློབ་དཔོན་རྒྱན་ཐམས་ཅད་ཀྱིས་བརྒྱན་པ་དཀྱིལ་འཁོར་གྱི་དབུས་སུ་གནས་ནས། ཐམས་ཅད་དོན་ཡོད་གྲུབ་པའི་ང་རྒྱལ་བརྟན་པོ་བསྒོམ། ཕྱོགས་བཞིར་རྣམ་སྣང་ལ་སོགས་པ་རིགས་བཞིའི་ང་རྒྱལ་འཛིན་པའི་སློབ་མ་བཞི་བཞག་ལ། དེ་ནས་བཞི་པོས་ཕྱོགས་བཞི་ནས་ཏིང་ངེ་འཛིན་ལས་བཞེངས་པར་གསོལ་བ་བཏབ་པ་དང༌། སློབ་དཔོན་གྱིས་ཏིང་ངེ་འཛིན་གྱི་དཀྱིལ་འཁོར་ནམ་མཁའ་ལ་བཏེག་སྟེ། མིག་རྐང་བྱིན་གྱིས་བརླབས་ལ། ཨོཾ་བཛྲ་ཨུཙྪིཥྚ་ཧཱུྃ་ཕཊ་ཅེས་ཀྱང་བརྗོད་དོ། །
དེ་ནས་འོག་ནས་འབྱུང་བ་དང་སྦྱར་ལ། སྟེགས་བུའི་སྟེང་དུ་གནས་པ་དང༌། ། ཕྱོགས་བཞི་ནས་ནི་གསོལ་བ་བཏབ། ། ཅེས་བྱ་བ་ལ་སོགས་པ་དང་ལ་བླངས་ལ། སྐད་ཅིག་མའི་ཏིང་ངེ་འཛིན་གྱི་ཞེས་བྱ་བ་ནས་སྔགས་ཀྱི་བར་དང་སྦྱར་ཏེ་ས་ཡོངས་སུ་གཟུང་བ་དངོས་སོ། ། ས་བསྲུང་བ་ནི། བགེགས་ཐམས་ཅད་ལ་བཀའ་བསྒོ་བ་དང༌། དཀྱིལ་འཁོར་བསྐོར་ཏེ་རྡོ་རྗེ་རྭ་བ་ལ་སོགས་པ་བརྟན་པར་བསྒོམ་པ་ཡིན་ཏེ། དེ་ཡང་སློབ་དཔོན་གྱིས་དབུས་སུ་གནས་ལ་བྱ་བར་གསུངས་སོ། ། གཞུང་ལས་ནི།
དེ་ནས་ཁྲོ་རྒྱལ་བདུད་རྩི་འཁྱིལ། ། ཞེས་བྱ་བ་ལ་སོགས་པ་གསལ་བར་གསུངས་ཏེ། སའི་ཆོ་གའོ། ། སྟ་གོན་ལ་གསུམ་ལས། ལྷ་སྟ་གོན་ལ་གཉིས། ཐོག་མར་སའི་ལྷ་མོ་མཁྱེན་པར་གསོལ་བ་དང༌། ལྷ་སྟ་གོན་དངོས་སོ། ། དེ་ནས་ཆོ་གའི་གོ་རིམ་ནི་འདི་ཡིན་ཏེ། བུམ་པ་དང་པོ་ལ་སའི་ཆོ་ག་སྔོན་དུ་སོང་ནས། ནུབ་གཉིས་པ་ལ་ལྷ་སྟ་གོན་ལ་ཉེ་བར་མཁོ་བ་ཐམས་ཅད་ཚོགས་པར་བྱས་ལ།
དཀྱིལ་འཁོར་གྱི་ས་དེ་ལ་བའི་རྣམ་ལྔ་དང་དྲི་ཞིམ་པོས་བྱུག པཱུ་ཛ་ཅི་འབྱོར་པ་རྣམས་ཀྱིས་དཀྱིལ་འཁོར་གྱི་མཐའ་མ་བསྐོར་ལ་བཤམ། གཏོར་མ་ཕྱོགས་མཚམས་བརྒྱད་དུ་བརྒྱད་སའི་ལྷ་མོ་དང་དགུ་བཤམ་པའམ་ཡང་ན་ཕྱོགས་བཞིར་བཞི་སའི་ལྷ་མོ་དང་ལྔ་བཤམ། དྲིའི་ལྡེ་གུ་ཡང་བདུན་བཤམས་ལ་བུམ་པ་དང་སློབ་མ་ལྷག་གནས་ཀྱི་ཡོ་བྱད་ཀྱང་ཉིན་མོ་ནས་བཤམས་ལ། དགོངས་ཐུན་ལ་བླ་མ་ཁྲུས་བྱས་རྒྱན་བཏགས་ཏེ། སྤྱིའི་སྒྲུབ་ཐབས་ལྟར་རམ་བཅོམ་ལྡན་འདས་དོན་ཡོད་གྲུབ་པའི་རྣལ་འབྱོར་རྫོགས་པར་བསྒོམས་ལ་ཅུང་ཞིག་བཟླས་པར་བྱ། པཱུ་ཛ་བསང་ཞིང་བྱིན་གྱིས་བརླབ། དེ་ནས་སའི་ལྷ་མོ་མཁྱེན་པར་གསོལ་བ་ནི། དཀྱིལ་འཁོར་གྱི་དབུས་སུ་དྲིའི་ཐིག་ལེ་ལ་མེ་ཏོག་གི་ཚོམ་བུ་བཀོད་ལ། སའི་ལྷ་མོ་སྔར་ས་བསླང་བའི་སྐབས་སུ་གསུངས་པ་ཅི་འདྲ་བ་ཅིག་བློས་བཀུག་ལ།
མཆོད་ཡོན་བཟུང་ལ་གཏོར་མའི་བར་དུ་མཆོད། དེ་ནས་སྐྱོབ་པ་སངས་རྒྱས་ཐམས་ཅད་ཀྱི། ། ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་ཀྱིས་ལན་གསུམ་དུ་སྙན་གསན་ཕབ་ལ་མཁྱེན་པར་གསོལ་ཏེ། དེས་བར་ཆད་མེད་པར་ཞལ་གྱིས་བཞེས་པར་བསམས་ལ། ས་དེ་ཉིད་དུ་ཐིམ་པའམ། ནམ་མཁའ་ལ་དཔང་པོའི་ཚུལ་དུ་བཞུགས་པར་བསམ་མོ། ། ཚིག་འདིས་ས་བསླང་བ་དང་སའི་ལྷ་མོ་སྟ་གོན་དུ་གནས་པ་གཉིས་ཀ་ཟིན་པ་ཡིན་ནོ། ། སའི་ལྷ་མོ་སྟ་གོན་ནོ།། །། ལྷ་སྟ་གོན་དངོས་ནི། སྔར་གྱི་མེ་ཏོག་བསལ་ལ།
དྲིའི་ཐིག་ལེ་བཅུ་བདུན་དང་མེ་ཏོག་བཅུ་བདུན་བྱ། གདན་གྱི་སྟེང་དུ་ལྷ་བཅུ་བདུན་ས་བོན་ཙམ་ལས་བསྐྱེད། གཞུང་ནས་བྱིན་གྱིས་བརླབ་ཅེས་པའི་གཞུང་ལ་བརྟེན་ནས་ཡན་ལག་བཞི་རྫོགས་པར་བྱ་སྟེ། འོག་ནས་དཀྱིལ་འཁོར་བསྒྲུབ་པའི་བྱིན་རླབས་བཞིན་འདིར་ཡང་བྱ་དགོས་གསུང༌། དེ་ནས་པཱུ་ཛ་ཅི་འབྱོར་པས་མཆོད་དེ། མེ་ཏོག་ལ་སོགས་པའི་པཱུ་ཛ་དང༌། ན་བཟའི་པཱུ་ཛ་དང༌། བདུད་རྩིའི་པཱུ་ཛ་དང༌། འདོད་ཡོན་ལ་སོགས་པའི་ཡིད་ལས་བྱུང་བའི་པཱུ་ཛས་ཀྱང་མཆོད། ཕྱག་འཚལ་ཉི་ཤུ་རྩ་གཅིག་གིས་ཀྱང་བསྟོད།
དེ་ནས་སྤོས་ཁང་ལག་པ་གཡས་པར་ཐོགས་ཏེ་དྲིལ་བུ་གསིལ་ཞིང་རྗེ་བཙུན་མའི་དཀྱིལ་འཁོར་དངོས་སུ་བསྐྱེད་པ་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཞུགས་པ་ལ་སྙན་གསན་དབབ་པ་སྟེ། མ་ལུས་ཕྱོགས་ན་བཞུགས་པ་ཡི། ། ཞེས་བྱ་བ་ལ་སོགས་པའི་ཚིག་རྣམས་ལན་གསུམ་བརྗོད་དེ། དེ་ཙམ་གྱིས་ལྷ་སྟ་གོན་དུ་གནས་པའོ། ། གཉིས་པ་བུམ་པ་སྟ་གོན་རྒྱས་པར་བྱེད་ན་བུམ་པ་བཅུ་བདུན་ལས་ཐམས་ཅད་པ་དང་བཅོ་བརྒྱད་དོ། ། ཡང་ན་རིགས་ལྔའི་བུམ་པ་ལས་ཐམས་ཅད་པའི་བུམ་པ་དང་དྲུག་གོ ། ཡང་ན་བུམ་པ་གཉིས་སུ་ཡང་བསྡུ་སྟེ། སྔར་བསྙེན་པའི་སྐབས་སུ་བུམ་པ་བཅས་པ་དེ་ཉིད་ཐམས་ཅད་པའི་བུམ་པ་ཡིན་པས་བུམ་པ་དེ་དང༌། ལས་ཐམས་ཅད་པའི་བུམ་པ་སྣ་ཚོགས་རྡོ་རྗེས་མཚན་པ་གཅིག་དང་གཉིས་སུ་བསྡུའོ། །
རྒྱས་པར་བྱེད་ན་བུམ་པ་ཐམས་ཅད་ལ་ལྷ་སོ་སོའི་མཚན་མ་དགོད། མགུལ་ཆིངས་དབུལ། གུ་གུལ་གྱི་དུད་པ་དང༌། ཨོཾ་ཨཱཿབིགྷཱན་གྱིས་བགེགས་བསལ། བཅུད་ཐམས་ཅད་གཞུག ཁ་རྒྱན་དབུལ། དེ་ནས་དྲི་ཞིམ་པོའི་ཆུས་གང་བར་བྱས་ཏེ། ལྷའི་གནས་ཀྱི་དྲིའི་ཐིག་ལེ་རྣམས་ཀྱི་གནས་སུ་གཞག་པར་བྱའོ། ། ལས་ཐམས་ཅད་པ་ནི་བདག་ཉིད་ཀྱི་གཡས་དང་ཉེ་བར་རོ། ། དེ་ནས་དབུས་ཀྱི་བུམ་པའི་སྟེང་དུ་དུང་ཆོས་སམ་ཉ་ཕྱིས་ལ་སོགས་པར་དྲི་ཞིམ་པོའི་ཆུ་བླུགས་ལ།
རྡོ་རྗེ་ལ་ཚོན་སྐུད་བཏགས་ཏེ་རྣམ་རྒྱལ་བུམ་པའི་སྟེང་དུ་བཞག བུམ་པ་རྣམས་ཀྱི་ནང་དུ་བསྙེན་པའི་སྐབས་ཀྱི་བུམ་པ་ལྟར་ལྷར་བསྐྱེད། ལས་ཐམས་ཅད་པའི་བུམ་པར་བགེགས་མཐར་བྱེད་དམ་དོན་ཡོད་གྲུབ་པ་བསྐྱེད། མཆོད་པས་མཆོད། དེ་ནས་ཡི་གེ་བཅུ་པ་ཉིད། བརྒྱ་རྩ་བརྒྱད་ལ་སོགས་པ་བཟླས་སོ། ། དེ་ནས་ལྷ་དེ་རྣམས་ཉིད་འོད་དུ་ཞུ་སྟེ། ཡེ་ཤེས་ཀྱི་བདུད་རྩིའི་ཆུའི་ངོ་བོ་ཉིད་དུ་བསམས་ལ། བུམ་པའི་སྟེང་གི་ཆུ་དེ་ཡང་བུམ་པ་ཐམས་ཅད་དུ་བགོས་ལ་དབུལ་ལོ། ། དེ་ཡང་གཞུང་ལས་བུམ་པའི་ལྷ་རྣམས་རྫོགས་པར་བྱ། །
ཞེས་རྐང་པ་གསུམ་གྱིས་བསྟན་ཏོ། ། དེ་ཡང་སློབ་མ་སྟ་གོན་དུ་གནས་པ་ནི། གཞུང་ལས། ཡོལ་བས་བཅད་དེ་བདག་ཉིད་ནང༌། ། ཞེས་བྱ་བ་ལ་སོགས་པས་བསྟན་ཏེ། དེ་ཡང་སློབ་མ་རྣམས་ཁྲུས་ལེགས་པར་བྱེད་དུ་བཅུག་ལ། གོས་དང་རྒྱན་བཟང་པོས་བརྒྱན་ཏེ་རིམ་པས་བཀོད་ལ། དེ་ནས་སློབ་དཔོན་ཡོལ་བའི་ནང་ནས་ཕྱིར་བྱུང་ལ་མཎྜལ་དབུལ། མེ་ཏོག་གི་ཕྲེང་བ་ལ་སོགས་པ་དབུལ། དགའ་ཆེན་ཁྱོད་ལ་བདག་དགའ་ཞེས་བྱ་བ་ལ་སོགས་པས་ཆོ་ག་བཅུ་ཐམ་པས་མ་ཚང་བ་མེད་པར་སློབ་མ་བྱིན་གྱིས་བརླབས་ཏེ།
ཆོ་གའི་རྣམ་པར་གཞག་པ་དང་སྔ་ཕྱིའི་གོ་རིམ་དཀྱིལ་འཁོར་གྱི་ཆོ་ག་གཞན་དང་མི་མཐུན་པ་སྣང་བ་རྣམས་ནི་ཐེ་ཚོམ་ཟ་བར་མི་བྱ་སྟེ། འདི་ནི་རང་གཞུང་གི་ཆོ་ག་ཡིན་པས་སོ། ། འདི་ནི་གཞུང་ན་གསལ་བས་འདིར་མ་བཀོད་དོ། ། དེ་ནས་སློབ་མའི་ཚོགས་རྣམས་ལ་ཉལ་སྟངས་དང་རྨི་ལམ་བསྒོ་བར་བྱས་ཏེ་གནས་དབེན་པར་བཏང་ངོ༌། ། དེ་ནས་ཡང་བླ་མས་སྟ་གོན་གྱི་ལྷ་དང་བུམ་པ་རྣམས་ལ་ཅི་འབྱོར་པས་མཆོད་དེ། རང་གི་ཆོ་ག་ལྷག་མ་དང་མ་ཚང་བ་བཟོད་པར་གསོལ་ལ། སྟ་གོན་གྱི་ལྷ་རྣམས་བློས་ནམ་མཁའ་ལ་བཏེག་གོ ། དེ་ནས་བདག་དང་སློབ་མ་བསྲུང་བའི་ཕྱིར་ཡི་གེ་བཅུ་པ་ཅུང་ཞིག་བཟླས་པ་བྱ། དེ་ཙམ་གྱིས་སྟ་གོན་གྱི་ཆོ་གའོ། ། ཉིན་ཞག་གསུམ་པ་དཀྱིལ་འཁོར་ཞག་ལ།
རྡོ་རྗེ་སློབ་དཔོན་བདག་ཉིད་ཐོ་རངས་ལངས་ཏེ། ལྷའི་ང་རྒྱལ་གསལ་བཏབ་ལ་མིག་གཉིས་བྱིན་གྱིས་བརླབས་ཏེ། མིག་སྟེང་དུ་ལྟ་ཞིང་ངག་ཏུ་བཛྲོ་ཏིཥྛ་ཞེས་ཀྱང་བརྗོད་ལ། དཀྱིལ་འཁོར་གྱི་ལྷ་ནམ་མཁའ་ལ་གདེག་གོ ། སྲོད་ཀྱི་དུས་སུ་བཏེག་ན་ནི། ། ཐོ་རངས་གདེག་མི་དགོས་སོ། ། དེ་ནས་མེ་ཏོག་དང་མཆོད་པ་རྙིང་པ་ལ་སོགས་པ་ཐམས་ཅད་བསལ་ལ། དཀྱིལ་འཁོར་གྱི་སར་སྐྱང་ནུལ་ལེགས་པར་བྱས་ལ། དེ་ནས་ཡང་མཆོད་པ་ཅི་འབྱོར་པ་ཅིག་བཤམས་ལ། ཚོན་སྣ་ལྔའི་སྐུད་པ་དབུས་སུ་སྔོན་པོ་བཞག་ལ་གཞན་རྣམས་ཕྱོགས་རིམ་གྱིས་དྲི་ཞིམ་པོས་བྱུགས་པའི་སྣོད་དུ་བཞག་སྟེ།
ཧཱུྃ་ཨོཾ་ཏྲཱཾ་ཧྲཱིཿཨཱཿཞེས་བྱ་བའི་ཡིག་འབྲུ་རྣམས་ཚོན་སྐུད་ཀྱི་སྟེང་དུ་རིམ་པ་བཞིན་བསམས་ལ། དེ་དག་ལས་དེ་བཞིན་གཤེགས་པ་ལྔ་བསྐྱེད་ལ། པཱུ་ཛས་མཆོད་པ་ཙམ་གྱིས་རིགས་ལྔ་འོད་དུ་ཞུ་སྟེ། སྐུད་པ་དང་རོ་གཅིག་པར་གྱུར་པར་བསམ་མོ། ། དེ་ནས་བདག་དོན་ཡོད་གྲུབ་པའམ། སྒྲོལ་མའི་ང་རྒྱལ་དང་ལྡན་པས་སློབ་མ་བགེགས་མཐར་བྱེད་ཀྱི་ང་རྒྱལ་དང་ལྡན་པའི་ལག་ཏུ་ཚོན་སྐུད་སྔོན་པོ་ནས་བཟུང་ནས། ལྗང་གུའི་བར་དུ་ཛྫཿབརྗོད་ཅིང་གཏད། སློབ་མས་ཡིག་འབྲུ་ལྔ་བརྗོད་ཅིང་བླང༌། དེ་ནས་ཡིག་འབྲུ་ལྔ་བརྗོད་ཅིང་བསྒྲིལ་ལོ། ། དེ་ནས་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཐིག་སྐུད་ཀྱི་སྒྲས་བསྐུལ་ནས་སེམས་ཅན་གྱི་དོན་དུ་དཀྱིལ་འཁོར་གྱི་འཁོར་ལོ་ནམ་མཁའ་ལ་བྱོན་པར་བསམས་ལ།
ཡེ་ཤེས་ཀྱི་ཐིག་ཆེན་པོ་བརྒྱད་ནམ་མཁའ་ལ་གདབ་བོ། ། དེས་སའི་ཆ་དེ་བྱིན་གྱིས་བརླབས་པར་འགྱུར་རོ། ། དེ་ནས་ལས་ཀྱི་ཐིག་གིས་སའི་ཆ་རྣམ་པར་བགོ་བར་བྱ་སྟེ། སྐབས་འདིར་ནི་གཞུང་གསལ་པོར་མ་གསུངས་ཀྱང་གྲུ་བཞི་སྒོ་བཞི་ལ་སོགས་པ་དང༌། ནང་གི་དཀྱིལ་འཁོར་པདྨ་འདབ་བརྒྱད་ལྟེ་བ་དང་དགུ། དེའི་ཕྱི་རོལ་དུ་ལྷ་སྣམ་སྟེ། འཕར་མ་གཉིས་སུ་ཐིག་གདབ། ཕོ་བྲང་གི་ཕྱི་རོལ་དུ་འདོད་ཡོན་དང་ཕ་གུ་དང་དྲྭ་ཕྱེད་དང༌། རྟ་བབས་རྣམས་ཀྱི་བར་ཐིག་གདབ་སྟེ། འདི་ཚོན་དགྱེ་བའི་སྐབས་ཉིད་ལས་ཁོང་དུ་ཆུད་པར་བྱ་བར་ནུས་སོ། །
ཚོན་བྱིན་གྱིས་བརླབས་པ་ནི་ཡེ་ཤེས་ཀྱི་སྐུད་པ་བཞིན་བྱིན་གྱིས་བརླབ་བོ། ། དེ་ནས་ཚོན་ཇི་ལྟར་དགྱེ་བ་དང་མཚན་མ་དགོད་པ་དང༌། དེར་བུམ་པ་དབུལ་ཞིང་དཀྱིལ་འཁོར་གྱི་རྒྱན་དང༌། པཱུ་ཛ་དང་གཏོར་མ་བཤམས་པ་རྣམས་ནི་གཞུང་ཉིད་དུ་གསལ་བས་འདིར་མ་བཀོད་དོ། ། དེ་ནས་དཀྱིལ་འཁོར་བྱིན་གྱིས་བརླབ་ཅིང་བསྒྲུབ་པ་ནི། དང་པོར་བདག་ཉིད་འབྱུང་བ་རིམ་བརྩེགས། དེའི་སྟེང་དུ་སྣ་ཚོགས་རྡོ་རྗེའི་ལྟེ་བར་བྷྲཱུྃ་ལས་གཞལ་ཡས་ཁང་སྣ་ཚོགས་པདྨ་དང་ཕྱིའི་སྲུང་བའི་འཁོར་ལོ་དང་བཅས་པ་བདག་མདུན་གཉིས་ཅིག་ཆར་དུ་བསྐྱེད་པས་ཆོག དེ་ནས་བདག་ཉིད་དོན་ཡོད་གྲུབ་པའམ། སྒྲོལ་མའི་ང་རྒྱལ་དུ་གསལ་བཏབ་ལ། ཕྱོགས་བཞིའི་སྒོ་ཕྱེ་བར་བསམས་ཏེ་སྔགས་ཀྱང་བརྗོད་དོ། །
དེ་ཡང་སྒྲུབ་ཐབས་ལས་གསུངས་པས་བསྐྱེད་པའི་རིམ་པ་རྫོགས་བྱས་ནས། ། ཞེས་གསུངས་པས་ཤེས་སོ། ། མཆོད་པ་བྱིན་གྱིས་བརླབ་པ་སྐབས་འདིར་བྱ་བའམ། བདག་བསྐྱེད་ཀྱི་སྐབས་སུ་བྱའོ། ། དེ་ཡང་པཱུ་ཛ་ཅི་འབྱོར་པས་མཆོད་དེ། མེ་ཏོག་ལ་སོགས་པ་ཕྱིའི་མཆོད་པ་དང༌། ན་བཟའི་མཆོད་པ་དང༌། བདུད་རྩི་བྱིན་གྱིས་བརླབས་པའི་མཆོད་པ་དང༌། འདོད་ཡོན་ལྔའི་མཆོད་པ་རྣམས་ཀྱིས་མཆོད་ལ། དེ་ནས་བསྟོད་པ་ཉི་ཤུ་རྩ་གཅིག་པས་བསྟོད་དོ། །
དེ་ནས་གཏོར་མ་རྣམས་ནི་དཀྱིལ་འཁོར་གྱི་ཁང་པའི་ཕྱི་རོལ་དུ་རྡོ་རྗེ་སློབ་དཔོན་དང༌། སློབ་མ་བསྲུང་བ་དང་དཀྱིལ་འཁོར་གྱི་ལས་ཀྱི་བྱ་བ་མཐར་མ་ཕྱིན་གྱི་བར་དུ་ཆོ་གའི་བྱ་བ་ལ་བར་ཆད་མེད་པར་སྲུངས་ཤིག་ཅེས་བསྒོ་ལ་གཏོར་མ་གཤེགས་སུ་གསོལ་ལོ། ། དེ་ནས་ནང་དུ་ཞུགས་ཏེ་དངོས་སམ་ཡིད་ཀྱིས་བསྐོར་བ་ལན་གསུམ་བྱ། དེ་ནས་བར་འདིར་སློབ་དཔོན་བདག་ཉིད་སློབ་མ་ཇི་ལྟར་འཇུག་པའི་ཆོ་གས་འཇུག་པར་བྱ་སྟེ། བུམ་པའི་དབང་ཙམ་མམ་དབང་བཞི་ཀ་རྫོགས་ཀྱི་བར་དུ་སློབ་མ་ལ་ཇི་ཙམ་བསྐུར་བ་བླང་བར་བྱའོ། ། དེ་ནས་ཆོས་རྣམས་གཟུགས་བརྙན་ལྟ་བུ་སྟེ། ། ཞེས་བྱ་བ་ལ་སོགས་པ་ཚིག་ལན་གསུམ་གྱིས་བདེན་པའི་སྟོབས་བརྗོད་པར་བྱའོ། ། དེ་ཙམ་གྱིས་སློབ་དཔོན་བདག་ཉིད་འཇུག་པའོ། ། དེ་ནས་སྦྱོང་མཛེས་ཁྲུས་བྱས་ལ་སོགས་པས་སློབ་མ་ལ་འཇུག་པ་བསྟན་ཏེ། དེ་ནས་འོག་ནས་འབྱུང་བའི་ཆོ་གའི་དོན་ཡར་དྲངས་ལ།
དང་པོར་བླ་མ་ལ་མཎྜལ་འཇུག་པའི་ཡོན་དབུལ། དེ་ནས་ཨོཾ་ཨ་ཁཾ་བཱི་ར་ཧཱུྃ་ཞེས་བརྗོད་ཅིང་གདོང་གཡོགས་བཅིང༌། མེ་ཏོག་ཕྲེང་བ་ལག་ཏུ་གཏད། ལས་ཐམས་ཅད་པའི་བུམ་པ་ལག་ཏུ་བླངས་ལ་བགེགས་མཐར་བྱེད་ཀྱི་སྔགས་ཀྱིས་བགེགས་བསལ། དེ་ནས་སློབ་མ་དེ་ཉིད་ཀྱང་བགེགས་མཐར་བྱེད་དམ་སྒྲོལ་མའི་ང་རྒྱལ་དུ་བྱེད་དུ་གཞུག དེ་ནས་གསང་བ་གཉེར་གཏད་པའི་ཚིག་བསྒྲགས་ཏེ། དམ་ལ་བཞག་བདུད་རྩི་འབྲུ་གསུམ་གྱི་བྱིན་གྱིས་བརླབས་ཏེ་བླུད་ཅིང༌། མནའ་བསྒགས་ཏེ་དམ་ལ་བཞག དེ་ནས་བླ་མས་སློབ་མའི་དྲུང་དུ་རྡོ་རྗེ་དྲིལ་བུ་གཉིས་ཁྱེར་ཏེ་ཕྱིན་ལ་ལག་པས་འཛིན་དུ་བཅུག་ལ། སློབ་མ་ཧ་ཧ་ཧེ་ཧེ་ཞེས་བརྗོད་དུ་བཅུག་ལ།
ཡོལ་བའི་ནང་དུ་དྲངས་ཏེ། དཀྱིལ་འཁོར་གྱི་ཤར་སྒོ་ནས་ཞུགས་ཏེ། སྒོ་ཁང་དེ་ཉིད་དུ་འདུག་པར་བསམ་དུ་གཞུག་པར་བྱའོ། ། དེ་ཙམ་ནི་ཕྱིའི་འཇུག་པའི་ཆོ་གའོ། ། དེ་ནས་ཡེ་ཤེས་དབབ་པར་བྱ་སྟེ། རྫས་དང༌། སྔགས་དང༌། ཏིང་ངེ་འཛིན་གྱིས་སོ། ། དེ་ལ་རྫས་ནི་གུ་གུལ་གྱི་དུད་པ་དང༌། སྔགས་ནི་གཞུང་ཉིད་ན་གསལ་ལོ། །
ཏིང་ངེ་འཛིན་ནི་སློབ་དཔོན་གྱི་ཐུགས་ཀ་ནས་ཨ་དམར་པོ་དཔག་ཏུ་མེད་པ་འཕྲོས་ཏེ། སློབ་མའི་སྙིང་གར་ཐིམ་པར་བསམ་པ་དང༌། སློབ་མའི་སྤྱི་བོར་སྣ་ཚོགས་རྡོ་རྗེ་བསྒོམས་ལ། དེ་ནས་ཡང་ཕྱོགས་བཅུ་ནས་རྗེ་བཙུན་ཏཱ་རཱའི་སྐུ་དཔག་ཏུ་མེད་པ་བྱོན་ཏེ། སྣ་ཚོགས་རྡོ་རྗེ་ལ་ཐིམ། དེ་ཉིད་འོད་དུ་ཞུ་སྟེ་ཚངས་པའི་བུ་ག་ནས་ཞུགས་ཏེ། སྙིང་གར་ཐིམ་པར་བསམས་ལ། སློབ་དཔོན་དང་སློབ་མ་གཉིས་ཀས་བསམས་པའོ། ། དྲིལ་བུའི་སྒྲ་ཅུང་ཟད་ཙམ་བྱ། འཕྲལ་དུ་ཡེ་ཤེས་དབབ་བོ། །
འདི་ལ་བརྟན་པར་བྱ་བ་མི་དགོས་གསུང༌། དེ་ནས་ཡེ་ཤེས་དབབ་པ་དང༌། དམ་ཚིག་གཉིས་དབོག་སྟེ། བདག་གི་ཡེ་ཤེས་ཕབ་པའི་ཆོ་ག་གཞན་ལ་མི་སྨྲ་བའི་དམ་ཚིག་དང༌། བླ་མ་ལ་མི་བརྙས་པའི་དམ་ཚིག་གཞུང་ལྟར་ཚིགས་བཅད་དབོག དེ་ནས་སྔར་བསྟན་པའི་མེ་ཏོག་ཕྲེང་བ་སྐབས་འདིར་དོར་དུ་གཞུག སླར་བླངས་ཏེ་མགོ་ལ་བཅིང༌། གདོང་གཡོགས་ཕྱེ་སྟེ་མེ་ཏོག་ཕོག་པའི་ལྷ་ཉིད་དང་དཀྱིལ་འཁོར་གྱི་ལྷ་གཞན་ཡང་མིང་བརྗོད་པ་སྔོན་དུ་འགྲོ་བས་བསྟན། དེ་ནས་དེ་ལྟ་བུའི་དཀྱིལ་འཁོར་ཐམས་ཅད་རང་རང་གི་ཕུང་པོ་ལ་སོགས་པ་ལ་གནས་པ་ཡིན་ནོ། ། ཞེས་ལུས་ལ་ལྷ་རྣམས་གནས་པར་བསྟན་ཏེ་དེ་ཙམ་གྱིས་ནི་འཇུག་པའི་ཆོ་གའི་གོ་རིམ་བསྟན་པའོ། །
དེ་ལྟར་སློབ་མ་འཇུག་པ་སྔོན་དུ་སོང་ནས་དབང་བསྐུར་བ་ལས། དེ་ཡང་བུམ་པའི་དབང༌། དེ་ལ་སློབ་མའི་དབང་དང༌། སློབ་དཔོན་གྱི་ཁྱད་པར་གཉིས། དང་པོར་བླ་མ་ལ་མཎྜལ་དང་ཅི་འབྱོར་པའི་ཡོན་ཕུལ་ལ། བསམ་གྱིས་མི་ཁྱབ་བཅས་བྱ་བ་ལ་སོགས་པས་གསོལ་བ་གདབ། དེ་ནས་དཀོན་མཆོག་གསུམ་ལ་སྐྱབས་སུ་འགྲོ་བ་སྦྱིན། ཇི་ལྟར་དུས་གསུམ་མགོན་པོ་རྣམས། ། ཞེས་པ་ནས་བཟུང་སྟེ། སེམས་ཅན་མྱ་ངན་འདས་ལ་དགོད། །
ཅེས་པ་ལ་སོགས་པའི་བར་ལན་གསུམ་བསྐྱེད། སྡོམ་པ་འཛིན་དུ་གཞུག དེ་ནས་སློབ་མ་དབང་སྟེགས་ལ་རྒྱན་གྱིས་བརྒྱན་ཏེ་བཞག་པ་དེ་ན་ཆུ་ལ་སོགས་པ་རིག་པའི་དབང་ལྔ་སྦྱིན་ཏེ། དེ་ཡང་བླ་མ་དོན་ཡོད་གྲུབ་པའི་ང་རྒྱལ་དང་ལྡན་པས་ཆུ་བསྡུས་པའི་རྣམ་རྒྱལ་བུམ་པ། ཅོད་པན། རྡོ་རྗེ། དྲིལ་བུ། གཉིས་ཀ་སྟེ་དམ་རྫས་ལྔ་མི་དམིགས་ཏེ་སྟོང་པ་ལས། ཧཱུྃ་ཨཱྃ་ཛཱིཾ་ཁྃ་ཨོཾ་རྣམས་ལས་རྡོ་རྗེ་དང་རིན་པོ་ཆེ་པདྨ་དང་སྣ་ཚོགས་རྡོ་རྗེ་དང་འཁོར་ལོ་ལྔ་བསྐྱེད་ལ། ད་ཡང་ས་བོན་སོ་སོར་མཚོན་དེ་དག་ལ་རིགས་ལྔ་སོ་སོར་བསྐྱེད་དེ།
ས་བོན་སྐུ་མདོག་ཕྱག་མཚན་རྫོགས་པ་ཆོ་ག་གསུམ་གྱིས་བསྐྱེད་པ་ཡིན། དེ་ནས་མི་བསྐྱོད་པ་ལ་སོགས་པའི་ལྷ་རྣམས་འོད་དུ་ཞུ་བ་ལས་བུམ་པའི་ཆུ་ལ་སོགས་པ་སོ་སོའི་དབང་རྫས་སུ་གྱུར་པར་བསམས་ཏེ། རྫས་བྱིན་གྱིས་བརླབ་པའོ། ། དེ་ནས་མི་བསྐྱོད་པ་ལ་སོགས་པའི་ལྷའི་ང་རྒྱལ་འཛིན་དུ་གཞུག་གོ ། དེ་ནས་པཱུ་ཛ་ལྔས་མཆོད་ལ། ཕུང་པོ་དང་ཉོན་མོངས་པའི་དྲི་མ་གང་དག་པ་སྟེ། ཡེ་ཤེས་དང་དེ་བཞིན་གཤེགས་པ་གང་གི་ངོ་བོར་བྱིན་གྱིས་བརླབས་པ་བསྟན་པ་སྟེ། དེ་དག་ནི་རིག་པའི་དབང་ལྔ་བསྐུར་བའོ། ། ཆོ་ག་འདིའི་ལུགས་ཀྱིས་བརྟུལ་ཞུགས་སྦྱིན་པར་བྱ་བ་མི་བཞེད། རིག་པའི་དབང་གི་མཐའ་རྟེན་གསུམ་དུ་བཞེད་དེ།
གསང་སྔགས་ཡི་གེ་བཅུ་པའི་ལུང་སྦྱིན་ཅིང་རིག་སྔགས་གཏད་པ་དང་ལུང་བསྟན་པ་དང༌། དབུགས་དབྱུང་བ་སྦྱིན་པའོ། ། དེ་ལ་དང་པོ་ཆོ་གའི་གོ་རིམ་འདི་ཡིན་ཏེ། སློབ་མས་མེ་ཏོག་ཕྲེང་བ་ལག་ཏུ་བཟུང་སྟེ། ཡི་གེ་བཅུ་པ་ལན་གསུམ་བླ་མའི་རྗེས་སུ་བཟླས་པ་བྱས་ལ། དེ་ནས་མེ་ཏོག་ཕུལ་ཏེ་བླ་མས་ཚིགས་སུ་བཅད་པ་དང་བཅས་པས་སློབ་མའི་མགོར་བཞག་ལ། བྱིན་རླབས་བསྒོའོ། ། སློབ་མས་ཀྱང་ཚུལ་བཞིན་དུ་བསྒྲུབ་པར་ཁས་བླང་ངོ༌། ། དེ་ནས་གསང་སྔགས་གཏད་པའི་ཆོ་ག་དངོས་ནི་བླ་མས་དབུ་རྒྱན་དང་སྟོད་གཡོགས་སྨད་གཡོགས་ལ་སོགས་པ་རྒྱན་ཐམས་ཅད་སྦྱིན་ཏེ། ཨོཾ་བཛྲ་ས་མ་ཡ་སྟྭཾ།
ཨ་བྷི་ཥིཉྩ་མཱཾ། ཞེས་བརྗོད་པར་བྱའོ། ། དེ་ནས་ཨོཾ་རཀྵ་ཞེས་བྱ་བ་ལ་སོགས་པས་སློབ་མ་བསྲུངས་ལ། བུ་ཁྱོད་ལ་རིག་སྔགས་འདི་རྗེས་སུ་གཏད་ཀྱིས་ཁྱོད་ཀྱིས་རྫོགས་པའི་བྱང་ཆུབ་མ་ཐོབ་བར་དུ་རིག་སྔགས་འདིའི་གཟི་བརྗིད་དང་བྱིན་རླབས་ཉམས་པར་མ་བྱེད་ཅེས་བསྒོའོ། ། དེ་ནས་གསང་མཚན་ནས་ལུང་བསྟན་ཅིང་བདུད་བཞི་ལས་རྒྱལ་བར་འགྱུར་ཏེ་དེ་དག་སློབ་མའི་དབང་ངོ༌། ། དབང་དེ་དག་ཐོབ་པའི་སྟེང་དུ་རྡོ་རྗེ་སློབ་དཔོན་གྱི་དབང་ཐོབ་པར་འདོད་ན། བླ་མ་ལ་མཎྜལ་དང་ཡོན་ཕུལ་ལ། ཚིགས་སུ་བཅད་པ་གཅིག་གིས་གསོལ་བ་གདབ། དབང་སྟེགས་ཀྱི་སྟེང་དུ་རིན་པོ་ཆེའི་ཁྲི་བརྩིགས། དེར་སློབ་མ་རྒྱན་ཐམས་ཅད་ཀྱིས་བརྒྱན་ལ་བཞག
ལས་ཐམས་ཅད་པའི་བུམ་པའི་ཆུས་ཅུང་ཞིག་བསང༌། སྔར་སློབ་མའི་དབང་དང་དུས་བར་ཆོད་པ་ཡིན་ན་རིག་པའི་དབང་ལྔ་སྔ་མ་བཞིན་དུ་བསྐུར། འབྲེལ་པ་ཅན་ཡིན་ན་མི་དགོས། དེ་ནས་རྒྱུད་སྡེ་གཞན་དང་འདྲ་བར་དམ་ཚིག་གསུམ་སྦྱིན། དོན་ཡོད་གྲུབ་པའི་ང་རྒྱལ་འཛིན་དུ་གཞུག ཡང་ཆུའི་དབང་རང་གིས་ཀྱང་བསྐུར། དེ་ནས་རྡོ་རྗེ་སློབ་དཔོན་གྱི་དབང་གི་མཐའ་རྟེན་དུ་གླེགས་བམ་བྱིན་ཏེ། ཆོས་ཀྱི་འཁོར་ལོ་བསྐོར་བར་རྗེས་སུ་གནང་བ་སྦྱིན། དེ་ནས་ལྷ་མཆོད་པའི་རྗེས་སུ་གནང་བའི་ཕྱིར། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྒྲོལ་མ་དང་དོན་ཡོད་གྲུབ་པའི་རྣམ་པར་སྤྱན་དྲངས་ལ།
སློབ་མའི་སྤྱི་གཙུག་ནས་བསྟིམ། དེ་ནས་བུམ་ཆུས་དབང་བསྐུར་བས་རིགས་ལྔའི་དབུ་རྒྱན་བསམ། དེ་འདོད་ཡོན་ལྔས་བདག་ཉིད་ལ་མཆོད་པར་གནང་བ་སྦྱིན། དེ་ནས་ཞེན་པ་མེད་པའི་ཚུལ་གྱིས་སེམས་ཅན་གྱི་དོན་བྱེད་པའི་རྗེས་སུ་གནང་བ་སྦྱིན་ཏེ། དེ་ཙམ་གྱིས་ནི་སློབ་དཔོན་གྱི་དབང་ངོ༌། ། འདི་ནི་རྡུལ་ཚོན་གྱི་དཀྱིལ་འཁོར་དུ་ཞུགས་ཤིང་དེར་བུམ་པའི་དབང་ཚུལ་བཞིན་དུ་ཐོབ་ནས། ཉོན་མོངས་པའི་སྒྲིབ་པ་བག་ཆགས་བསྲབས་ཏེ་ས་དང་པོ་ནས་བརྒྱད་པའི་བར་ཐོབ་པར་བྱས་ཤིང༌། ལས་དང་པོའི་དུས་སུ་ནི་ངན་སོང་དུ་མི་ལྡོག་ལ། ས་དང་པོ་ནས་ས་བརྒྱད་པའི་བར་ཡང་འདིས་ཐོབ་ན་ཐེག་པ་འོག་མར་མི་ལྡོག་སྟེ། ཞེས་ཕན་ཡོན་ཡང་བཤད་དོ། །
དབང་དང་པོའོ།། །། དེ་ནས་གསང་དབང་ནི། མཎྜལ་དང་ཡོན་དབུལ་ཞིང་དུས་སྔ་མ་ནས་ཡང་དང་ཡང་དུ་གསང་དབང་ནོད་པར་ཞུ་བ་དབུལ། དེ་ནས་རྡོ་རྗེ་སློབ་དཔོན་གྱི་དབང་གི་རྗེས་ཉིད་ལ་ཡང་མཎྜལ་དང་ཡོན་དབུལ་ཏེ། ཚོགས་ཀྱི་ལོངས་སྤྱོད་དང་བཅས་པ་ལེགས་པར་བརྟགས་པའི་རིག་མ་ཡང་བླ་མ་ལ་ཕུལ་ལ། དེ་ནས་གསོལ་བ་གདབ་པ་ནི། སློབ་དཔོན་ཁྱོད་ནི་དགོངས་སུ་གསོལ། ། ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་ལན་གསུམ་གསོལ་བ་གདབ་སྟེ། ཆོ་ག་དང་པོའོ། ། གསང་སྤྱོད་ཐབས་དང་ལྡན་ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་རྟོག་པ་མེད་པར་གསང་བའི་དབང་ནོད་ནུས་སམ་ཞེས་ལན་གསུམ་གྱིས་དྲི་སྟེ།
ཆོ་ག་གཉིས་པའོ། ། དེ་ནས་སློབ་དཔོན་གྱིས་ཁྱོད་ཅེས་པ་ལ་སོགས་པའི་ཚིགས་སུ་བཅད་པ་ཕྱེད་དང་གཉིས་ཀྱིས་གསང་བའི་དབང་བསྐུར་དུ་གསོལ། ཞེས་སློབ་མས་གསོལ་བ་གདབ་སྟེ། ཆོ་ག་གསུམ་པའོ། ། དེ་ནས་གསང་བའི་རྫས་བསྒྲུབ་པར་བྱ་སྟེ། བླ་མ་དང་ཕྱག་རྒྱ་འདུ་ཤེས་སུམ་ལྡན་གྱི་བྱིན་གྱིས་བརླབས་ལ་སྙོམས་པར་ཞུགས་པ་ལས། ཏིང་ངེ་འཛིན་གྱིས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ། ཚངས་སྒོ་ནས་ཞུགས་ཏེ་འོད་དུ་ཞུ་བའི་བྱང་སེམས་ཡུམ་གྱི་བྷ་གར་དབབ་པའོ། ། དེ་ནས་གཞན་ཡང་དབུས་སུ་ཞེས་བྱ་བས། ཕབ་ནས་མཚན་ལྡན་བླུགས་པར་བྱ། །
ཞེས་བྱ་བའི་བར་གྱིས་བསྟན་པ་སྟེ། ཆོ་ག་བཞི་པའོ། ། དེ་ནས་སློབ་མའི་གདོང་གཡོགས་བཅིང་ཞིང༌། འོད་དཔག་ཏུ་མེད་པར་སྐད་ཅིག་གིས་བསམས་ལ། ཡུམ་གྱི་མཁའ་ནས་བྱང་ཆུབ་ཀྱི་སེམས་ལྕེ་ལ་བྱིན་ལ། དཔའ་བོ་རྣལ་འབྱོར་མ་རྣམས་ཀུན། ། ཞེས་པའི་ཚིགས་སུ་བཅད་པ་གཅིག་བརྗོད་ཅིང་བྱང་སེམས་དེ་ཉ་ཕྱིས་ལ་སོགས་པར་བཞག་ལ། མཐེབ་སྲིན་གྱིས་སྦྱིན་པའམ། ཡང་ན་ལྕེ་ཉིད་ཀྱིས་བླང་བར་བྱའོ། ། རྫས་སྦྱིན་པ་སྟེ་ཆོ་ག་ལྔ་པའོ། །
དེ་ནས་གསང་དབང་མཆོག་ནོད་ཅིང་ཐོབ་པར་བསྟན་པ་ནི། སློབ་མས་ཨ་ཧོ་སུ་ཁ་ཞེས་བརྗོད་དེ། ཡང་བླ་མ་ལ་གསོལ་བ་བཏབ་ནས། དེ་ནས་བླ་མས། འདས་པའི་རྡོ་རྗེ་འཆང་སོགས་ཀྱིས། ། ཞེས་བྱ་བའི་ཚིགས་སུ་བཅད་པ་གཅིག་གིས་གསང་དབང་ཐོབ་པའི་ངེས་པའི་ཤེས་པ་བསྐྱེད་དོ། ། དེ་ནས་བླ་མས་གདོང་གཡོགས་ཕྱེ་སྟེ། དབང་འདིས་ནི་གཟུང་འཛིན་གྱི་རྣམ་པར་རྟོག་པ་རགས་རིམ་ཐམས་ཅད་འགགས་ཤིང༌། རླུང་བཅུ་ལ་ཡང་དབང་ཐོབ་ཅིང་ས་བཅུ་ཐོབ་པ་དང་བཅུ་གཅིག་པ་ཐོབ་པའི་བག་ཆགས་བཞག་གོ ། ཞེས་ཕན་ཡོན་བསྟན་ཏེ།
ཆོ་ག་དྲུག་པའོ། ། དེ་ནས་སློབ་མས་བླ་མ་ལ་ཕྱག་བྱ་བ་ལ་སོགས་པས་རྗེས་ཀྱི་བྱ་བ་ཡང་ཤེས་པར་བྱའོ། ། གསང་དབང་ངོ༌། ། དེ་ནས་ཤེས་རབ་ཡེ་ཤེས་ནི། ཡང་བླ་མ་ལ་མཎྜལ་སྔོན་དུ་འགྲོ་བའི་ཡོན་ཕུལ་ལ་སྔར་གསང་དབང་སྐབས་སུ་བརྗོད་པའི་ཚིགས་བཅད་གཅིག་གིས་ལན་གསུམ་དུ་གསོལ་བ་གདབ་བོ། ། སློབ་མའི་ཆོ་གའི་བྱ་བ་དང་པོའོ། ། དེ་ནས་བླ་མས་སྔར་གསང་དབང་གི་རིག་མ་དེ་ཉིད་ནི་དྲི་ཞིམ་པོའི་ཆུས་ལེགས་པར་ཁྲུས་བྱས་བདུད་རྩི་ལྔས་བྱུགས་ཏེ། རྒྱན་ཐམས་ཅད་ཀྱིས་བརྒྱན་ལ། ལྷ་མོ་འདི་ནི་ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་རིག་མའི་ལག་པ་གཡོན་པ་སློབ་མའི་ལག་པ་གཡས་པར་གཏད་དེ། བླ་མའི་བྱ་བ་ཤེས་རབ་གཏད་པའི་དབང་སྟེ་ཆོ་ག་གཉིས་པའོ། །
དེ་ནས་རིག་མ་དེས་སློབ་མ་ལ་དམ་ཚིག་དང་སྡོམ་པ་བསྲུང་ནུས་སམ་ཞེས་དྲི་ཞིང་སློབ་མས་ལན་བྱ་བ་ཐབས་དང་ཤེས་རབ་ཀྱི་ཆོ་ག་སྟེ་གསུམ་པའོ། ། དེ་ནས་བླ་མས་གཉིས་ཀ་ལ་འདུ་ཤེས་གསུམ་བྱིན་གྱིས་བརླབས་ལ་སོ་སོར་ཡང་བྱེད་དུ་གཞུག དེ་ནས་རླུང་སྦྱང་བ་སྔོན་དུ་སོང་བས་སྐད་ཅིག་གིས་ཐབས་ཤེས་རབ་སྙོམས་པར་ཞུགས་པ་ལས་དེ་བཞིན་གཤེགས་པ་ཐམས་ཅད་ཚངས་སྒོ་ནས་ཞུགས་ཏེ། དེ་འོད་དུ་ཞུ་ནས་རིམ་གྱིས་ཕབ་ཅིང༌། ཐབས་ཤེས་རབ་ལ་འཁྱུད་པ་ལ་སོགས་པ་ལ་ཡུན་རིང་དུ་བདེ་བ་མྱོང་བར་བྱའོ། ། དེ་ནས་ཡུམ་གྱི་རྩ་བཙལ་ཞིང་སྙོམས་པར་འཇུག་གི་རྩ་དྲུད་པས་བདེ་བ་ཆེན་པོའི་ཏིང་ངེ་འཛིན་སྐྱེད་ཅིང༌། ཐིག་ལེ་གནས་དམའ་མོར་ཕབ་ལ་སྥ་ར་ཎ་ཕཊ་ཅེས་ངག་ཏུ་བརྗོད་ཅིང་ཡུམ་གྱི་མཁར་ཐིག་ལེ་འཕང་ངོ༌། ། དེ་ནས་རྡོ་རྗེའི་ལྟེ་བར་སི་ཞེས་པའི་སྒྲ་གྲགས་པར་བསམ་ཞིང་ཐིག་ལེ་དྲང་ངོ༌། ། དེ་དག་ནི་ཡུན་རིང་པོར་གོམས་པར་བྱ་ཞིང་ཐིག་ལེ་དང་བདེ་བ་ལ་དབང་ཐོབ་པར་བྱ་བ་གཅེས་ཏེ། ཡེ་ཤེས་བདེ་བ་ཆེན་པོའི་དབང་ངོ༌། །
དེ་ཡང་གཞུང་ལས། ཐབས་དང་ཤེས་རབ་གཡས་དང་གཡོན། ། ཞེས་བྱ་བ་ནས། གཉིས་མེད་ཡེ་ཤེས་གསལ་བར་འགྱུར། ། ཞེས་བྱ་བའི་བར་གྱིས་བསྟན་ཏེ་ཉམས་མྱོང་སྐྱེད་པའི་ཆོ་ག་བཞི་པའོ། ། དེ་ནས་དབང་དེ་རྗེས་སུ་མཐུན་པའི་གནང་བ་སྦྱིན་ཏེ། ཤེས་རབ་མ་ཡི་རྐང་གཡོན་ཞེས་བྱ་བ་ནས། རྟག་ཏུ་རྨི་ལམ་བཞིན་དུ་བྱོས། ། ཞེས་བྱ་བའི་བར་གྱིས་བསྟན་ཏེ་ཆོ་ག་ལྔ་པའོ། ། དེ་ནས་བླ་མས་དེ་ནི་ཤེས་རབ་ཀྱི་དབང་ཡིན་ཞིང་དེས་ཤེས་བྱའི་སྒྲིབ་པ་སྤོང་བ་དང༌།
ས་བཅུ་གཅིག་པའི་སྐུ་གསུམ་གྱི་འབྲས་བུ་ཐོབ་པ་ཡིན་ཞེས་ཕན་ཡོན་བསྟན་ཏོ། ། ཆོ་གའི་ལུགས་གཅིག་གིས་ནི་སྐབས་འདིར་ལུང་བསྟན་པ་དང༌། ཁྱད་པར་གྱི་རྗེས་གནང་བྱ་བ་དང་ཚུལ་གཅིག་ཡིན་ནོ། ། འདི་ཤེས་རབ་ཡེ་ཤེས་ཀྱི་བྱ་བ་ལ་སོགས་པས་བསྟན་ཏེ་ཆོ་ག་དྲུག་པའོ། ། ཤེས་རབ་ཡེ་ཤེས་སོ། ། དེ་ནས་བཞི་པ་ནི་མཎྜལ་དང་ཡོན་དབུལ་བ་དང༌། གསོལ་བ་གདབ་པ་གསུམ་ལ་ལྟོས་པ་མི་དགོས་གསུང༌། བཞི་པ་དངོས་ནི་བདེ་བའི་རྒྱུན་སྒོམ་པ་རླུང་དང་ཐིག་ལེ་བཟུང་བའི་མན་ངག་ཀྱང་བསྟན་ཅིང༌། ཡེ་ཤེས་འདི་ནི་ཆེས་ཕྲ་ཞིང༌། ། ཞེས་པ་ལ་སོགས་པའི་ཚིགས་སུ་བཅད་པ་བརྗོད་ཅིང༌།
གསུམ་པའི་ཉམས་སུ་མྱོང་བ་དེ་ཉིད་ཆོས་ཀྱི་སྐུ་དང་ཡང་དབྱེར་མེད་པ་ཡིན་པས། ཁྱོད་ཀྱིས་རྟག་ཏུ་སྐྱོངས་ཤིག་ཅེས་པ་ནི་བཞི་པའོ། ། དེ་ཡང༌། བཞི་པ་དེ་ཉིད་ཀྱི་ནི་དབང༌། ། བླ་མའི་ཞལ་ལས་ཤེས་པར་འགྱུར། ། ཞེས་བྱ་བས་བསྟན་ཏེ། ཆོ་ག་དང་པོའོ། ། དེ་ནས་རྗེས་ཀྱི་བྱ་བ་ནི་དཀྱིལ་འཁོར་མཆོད་པ་དང༌། ལས་ཀྱི་ལྷག་ཆད་བསྐངས་ཤིང་ཡི་གེ་བརྒྱ་པ་བརྗོད་པ་དང༌། དཔའ་བོ་དང་རྣལ་འབྱོར་མ་རྣམས་ལ་ཚོགས་ཀྱིས་མཉེས་པར་བྱ་བ་དང༌།
ཆོས་སྐྱོང་རྣམས་གཏོར་མས་ཚིམ་པར་བྱས་ལ། བླ་མའི་ཞབས་ལ་ཕྱག་འཚལ་བ་ཡང་བསྟན་ཏེ། ཆོ་ག་གཉིས་པའོ། ། འདི་ཡང་གཞུང་ལས་རྗེས་ཀྱི་བྱ་བའི་ཆོ་ག་ནི་ཞེས་བྱ་བ་ལ་སོགས་པ་ཡིན་ནོ། ། དེ་ནས་བླ་མས་དབང་བཞི་པ་འདིས་ཀྱང་དྲི་མ་གང་དག་པ་དང༌། འབྲས་བུ་གང་ཐོབ་པ་ཡང་དབང་གསུམ་པ་དང་འདྲའོ་ཞེས་བྱ་བས་བསྟན་ཅིང༌། ཁྱོད་ཀྱིས་སྲོག་ཆགས་གསད་པར་བྱ། ། ཞེས་པ་ལ་སོགས་པ་རྒྱལ་བས་དགོངས་ཏེ་གསུངས་པའི་དམ་ཚིག་བཞི་ཡང་ཐུན་མོང་དུ་བསྟན་ཏེ། ཆོ་ག་གསུམ་པའོ། ། དེ་ནས་གཞན་དུ་གསུངས་པའི་དམ་ཚིག་རྣམས་ལ་ཡང་བསླབ་པར་བྱ་ཞེས་པས་བསྟན་ཏོ། །
དེ་ནས་སྔར་གྱི་རྡུལ་ཚོན་གྱི་ཡེ་ཤེས་པ་གཤེགས། དམ་ཚིག་པ་བདག་ཉིད་ལ་བསྡུ། རྡུལ་ཚོན་གྱི་དམན་པ་རྣམས་བསྡུས་ལ་མཆོད་པ་བྱས་ལ། ལས་ཀྱི་རྗེས་མི་མངོན་པར་བྱའོ། ། དེ་ནས་དམན་མ་རྣམས་ཆུ་བོར་གཤེགས་སུ་གསོལ་ཏེ་ཆོ་ག་བཞི་པའོ། ། འདི་ནི་བླ་མའི་ཞལ་ལས་ཤེས་པར་བྱ་བ་ཡིན་པས་གཞུང་ལས་ནི་གྲུབ་པ་མེད་དོ། ། དབང་གི་ཆོ་གའི་ཐོ་ཙམ་ཕྱོགས་གཅིག་ཏུ་བསྡབས་ནས་བསྟན་པ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
