ས་སྐྱ་བཀའ་འབུམ།
པོད ༥༩༤
ལྡན་ཡུལ་དུ་སྐྱེས་པ་སྟོན་པ་བརྩོན་འགྲུས་ཀྱི་དྲིས་ལན།
༼བ༽ ༄༅། །ལྡན་ཡུལ་དུ་སྐྱེས་པ་སྟོན་པ་བརྩོན་འགྲུས་ཀྱི་དྲིས་ལན་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། འདིར་དྲིས་པའི་ལན་ཅུང་ཟད་གདབ་པར་བྱ་སྟེ། དེ་ལ་གང་ཟག་གཅིག་གི་རྒྱུད་ལ་སྡོམ་པ་གསུམ་དང་ལྡན་པས། ནང་འགལ་བར་སྣང་བ་བྱུང་ན། དགག་བྱ་དང༌། དགོས་པ་བལྟས་ལ། གང་དགག་བྱ་ཤས་ཆེ་བ་དེ་མི་སྤྱད་པར། དགོས་པ་ཤས་ཆེ་བ་དེ་སྤྱད་པར་བྱ།
དགག་དགོས་ཆ་མཉམ་ན། འོག་མ་འོག་མ་བཏང་སྙོམས་སུ་བཞག་ཅིང༌། གོང་མ་གོང་མ་གཙོ་བོར་སྤྱད་དེ། སྤྱོད་འཇུག་ལས། ཆུང་ངུའི་དོན་དུ་ཆེ་མི་གཏང༌། ། ཞེས་པ་དང༌། སྦྱིན་པའི་ཕ་རོལ་ཕྱིན་ལ་སོགས། ། གང་ནས་གོང་དུ་ཁྱད་ཞུགས་སྤྱད། ། ཅེས་པ་དང༌། རྣལ་འབྱོར་པ་ཡང་བློ་ཁྱད་ཀྱིས། །
གོང་མ་གོང་མ་རྣམས་ཀྱིས་གནོད། ། ཅེས་གསུངས་པའི་ཕྱིར་རོ། ། དྲི་བ་གཉིས་པའི་ལན་ལ། ཉན་ཐོས་དང་རང་སངས་རྒྱས་ཀྱི་ལམ་ལ་བསྐལ་པ་གྲངས་མེད་པ་འདས་ཀྱང༌། སངས་རྒྱས་པའི་ལམ་གྱི་གྲོགས་སུ་མི་འགྱུར་ཏེ། བྱམས་པའི་ཞལ་ནས། མདོ་སྡེ་རྒྱན་ལས། མ་ཚང་བ་དང་འགལ་བ་དང༌། ། ཐབས་མིན་དེ་ལྟར་མ་བསྟན་ཕྱིར། ། ཉན་ཐོས་ཀྱི་ནི་ཐེག་པ་དེ། །
ཐེག་ཆེན་ཆོས་ཞེས་བྱ་བ་མིན། ། ཞེས་པ་དང༌། རྒྱུད་སྡེ་དག་ལས། དམྱལ་བར་འགྲོ་བ་བྱང་ཆུབ་ཀྱི། ། གཏན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་སངས་རྒྱས། ། བྱང་ཆུབ་ཀྱི་ནི་གཏན་གྱི་གེགས། ། ཞེས་བྱ་བ་གསུངས་པའི་ཕྱིར། ། འོན་ཀྱང་ཉན་རང་གི་ལམ་ལ་འབད་པས། ཉན་རང་གི་འབྲས་བུ་གྲུབ་པའི་མཐར།
སངས་རྒྱས་ཀྱི་ཐུགས་རྗེས་བསྐུལ་ཏེ། བྱང་ཆུབ་ཀྱི་མཆོག་ཏུ་སེམས་བསྐྱེད་ནས། སངས་རྒྱས་པར་གསུངས་པ་ནི། ངེས་པའི་དོན་ཡིན་ཏེ། དམ་པའི་ཆོས་པདྨ་དཀར་པོ་དང༌། ལང་ཀར་གཤེགས་པ་དང༌། དཔལ་ཕྲེང་སེང་གེ་སྒྲའི་མདོ་ལ་སོགས་པ་ལས་རྒྱ་ཆེར་ཤེས་པར་བྱའོ། ། དྲི་བ་གསུམ་པའི་ལན་ལ། སོ་སོར་ཐར་པའི་རིགས་བདུན་གྱི་དབྱེ་བ་ནི། དགེ་བསྙེན།
དགེ་ཚུལ། དགེ་སློང་གསུམ་ལ། སྐྱེས་པ་དང༌། བུད་མེད་ཀྱི་རྟེན་གྱི་དབྱེ་བས་ཕྱེ་བ་དྲུག་དང༌། བུད་མེད་ཀྱི་ཕྱོགས་ལ། དགེ་ཚུལ་མ་དང༌། དགེ་སློང་མའི་བར་དང༌། བར་སློབ་ལ་ལོ་གསུམ་སློབ་དགོས་ལ། སྐྱེས་པའི་ཕྱོགས་ལ། དེའི་དོད་མི་དགོས་པས།
དེ་ལྟར་ན་རིགས་དང་གང་ཟག་གི་དབྱེ་བས་བདུན་དུ་འགྱུར་རོ། ། དྲི་བ་བཞི་པའི་ལན། ཕ་རོལ་དུ་ཕྱིན་པའི་ལམ་གྱིས་ས་ལམ་ཐོབ་པས། གསང་སྔགས་ནས་བཤད་པའི་ནང་གི་རྟགས་ཐམས་ཅད་ནང་དུ་ཤུགས་ཀྱིས་འབྱུང་ཞིང༌། གསང་སྔགས་ཀྱི་བརྟེན་འབྲེལ་གྱི་ས་ལམ་ཐོབ་པ་ལའང༌། ཕ་རོལ་ཏུ་ཕྱིན་པ་ནས་བཤད་པའི་ཕྱིའི་རྟགས་རྣམས་རིམ་པས་འབྱུང་བ་ཡིན་ཏེ། སྒྲུབ་བྱེད་ཀྱི་ཐབས་ཀྱི་ཁྱད་མ་གཏོགས་པ་བསྒྲུབ་བྱའི་འབྲས་བུ་ལ་ཁྱད་པར་མེད་པའི་ཕྱིར་རོ། ། འོན་ཀྱང་ཐམས་ཅད་ལ་ཁྱད་མེད་པ་མ་ཡིན་ཏེ། ཕ་རོལ་ཏུ་ཕྱིན་པའི་ལུགས་ལ་ས་བཅུ་གཉིས་པ་ཕྱིན་ཆད་ཀྱི་སྒྲུབ་བྱེད་ཀྱི་ཐབས་མ་གསུངས་པས་འབྲས་བུའང་མེད་ལ། གསང་སྔགས་ལ་ནི་ཐབས་དང་འབྲས་བུ་གཉིས་ཀ་གསུངས་སོ། །
དྲི་བ་ལྔ་པའི་ལན། རྣལ་འབྱོར་བླ་ན་མེད་པའི་རྒྱུད་ཀྱི་དཀྱིལ་འཁོར་མཆོག་སྒྲུབ་པའི་དཀྱིལ་འཁོར་རྣམས་ལ། ཟབ་མི་ཟབ་ཀྱི་ཁྱད་མེད་ཀྱང༌། བསྒྲུབ་ཐག་རིང་ཐུང་བྱུང་བ་ནི། སྔོན་གྱི་ལས་འཕྲོ་ཡོད་མེད་ཀྱི་དབང་གིས་འབྱུང་བ་ཡིན། དྲི་བ་དྲུག་པ་ལ། ཐུན་མོང་གི་དངོས་གྲུབ་བསྒྲུབ་པའང༌། ལས་འཕྲོའི་ཁྱད་པར་ཡོད་མོད། འོན་ཀྱང་རྗེ་བཙུན་མ་སྒྲོལ་མ་བསྒྲུབ་ཐག་ཉེ་བ་ཡིན་ཞེས། རྒྱ་གར་དང་བོད་ཀྱི་ཆེན་པོ་རྣམས་ཞལ་མཐུན་པར་གསུངས་པར་འདུག
དྲི་བ་བདུན་པ་ལ། རྒྱུད་སྡེ་འོག་མའི་ཐབས་ཀྱི་མཐར་ཐུག་གི་འབྲས་བུ་གྲུབ་པའི་དུས་ནམ་ཡིན་ཟེར་བ་ནི། སྤྱིར་རྣལ་འབྱོར་བླ་ན་མེད་པ་ལ་ཡེ་མ་བརྟེན་པའི་རྒྱུད་སྡེ་འོག་མ་རྐྱང་པས་རྡོ་རྗེ་འཆང་གི་གོ་འཕང་ཐོབ་མི་སྲིད་དེ། བརྟག་གཉིས་ལས། ཐམས་ཅད་རིག་བྱེད་གྲུབ་མཐའ་དང༌། ། དེ་བཞིན་ལས་རྒྱས་ལ་སོགས་པས། ། སྲིད་པ་དག་འགྱུར་དངོས་གྲུབ་མིན། ། ཡང་ནི་སྲིད་མཐར་སྐྱེ་བར་འགྱུར། ། ཞེས་གསུངས་པའི་ཕྱིར། ལས་རྒྱས་ནི།
ཕྲིན་ལས་རྒྱས་པ་གཙོར་སྟོན་པ། རྣལ་འབྱོར་གྱི་རྒྱུད་མན་ཆད་ལ་ཟེར་བ་ཡིན། འོག་མ་འོག་མ་ལ་གོམས་པས། གོང་མ་གོང་མའི་སྣོད་དུ་གྱུར་ནས། རིང་པོར་མི་ཐོགས་པར་རྣལ་འབྱོར་ཆེན་པོ་ཉིད་ཀྱིས། སངས་རྒྱས་པའི་འབྲས་བུ་མངོན་དུ་བྱེད་ལ་འབྲས་བུ་ནམ་འགྲུབ་ཀྱི་དུས་ཀྱི་དབྱེ་བ་མ་གསུངས། དེས་ན་སྔ་ཕྱི་ཡོད་ཀྱང༌། ཕ་རོལ་ཏུ་ཕྱིན་པ་དང༌། གསང་སྔགས་བླ་མེད་ལྟར་ཁྱད་པར་ཆེན་པོ་མེད་དོ། ། འདིར་སྨྲས་པ།
སོ་སོར་ཐར་པས་ལུས་ངག་གི ། ཉེས་པའི་ཆུ་ལོན་ཉིད་བྱས་ཏེ། ། བྱང་ཆུབ་སེམས་ལ་གཞི་བྱས་ནས། ། རིག་འཛིན་སྙིང་པོའི་ཚུལ་དུ་སྤྱད། ། གང་ཟག་ཅིག་གི་ནད་རིགས་ལའང༌། ། སྨན་དཔྱད་འགལ་བར་སྣང་བ་ལྟར། ། ཐེག་པའི་རིམ་པའང་གནས་སྐབས་ཀྱིས། ། བྱེད་པས་འགལ་བ་ལྟར་སྣང་ཡང༌། ། གནས་སྐབས་དབྱེ་བ་ཤེས་པ་ཡིས། ། རྣལ་འབྱོར་པ་ལ་འགལ་བ་མེད། །
ནང་དང་ཕྱི་ཡི་དགག་དགོས་དང༌། ། སྦྱར་ནས་སྤྱོད་པ་མཁས་པ་ཡིན། ། སྡོམ་པ་ཕྲ་མོའང་གཅེས་པར་བསྲུང༌། ། བདག་པས་གཞན་གཅེས་བློ་དང་ནི། ། བླ་མ་དང་ནི་དཀོན་མཆོག་གསུམ། ། རང་དང་གཉིས་སུ་མེད་མཐོང་བ། ། དེ་ཚེ་སྔགས་དང་ཕར་ཕྱིན་གྱི། ། སྡོམ་དང་དམ་ཚིག་ལྷུན་གྲུབ་ཡིན། ། དེ་ལྟར་ཁྱོད་ཀྱིས་ཤེས་བྱས་ལ། ། སྡོམ་པ་གསུམ་པོ་ཚུལ་བཞིན་བསྲུང༌། །
རིང་པོར་མི་ཐོགས་རྒྱལ་བ་ཡི། ། ཡེ་ཤེས་རྒྱ་མཚོར་འཇུག་པར་འགྱུར། ། ལྡན་གྱི་ཡུལ་དུ་སྐྱེས་པའི་སྟོན་པ་བརྩོན་འགྲུས་ཞེས་བྱས་བས་དྲིས་པའི་ལན། འཕགས་པའི་ཤིང་མོ་ཕག་གི་ལོ། གདུ་བུའི་ཟླ་བའི་ཚེས་ཉི་ཤུ་ལྔའི་ཉིན་པར་གདམས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
