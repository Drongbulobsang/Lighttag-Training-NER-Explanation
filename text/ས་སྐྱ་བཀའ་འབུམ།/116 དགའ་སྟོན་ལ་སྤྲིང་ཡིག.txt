ས་སྐྱ་བཀའ་འབུམ།
པོད ༡༡༦
དགའ་སྟོན་ལ་སྤྲིང་ཡིག
༼ཇ༽ ༄༅། །དགའ་སྟོན་ལ་སྤྲིང་ཡིག་བཞུགས།། ༄༅། །ཨོཾ་སྭ་སྟི་སིདྡྷཾ། དཔལ་ལྡན་ས་སྐྱའི་དགོན་པ་ནས་ནུབ་ཕྱོགས་སུ་དཔག་ཚད་དྲུག་བགྲོད་པའི་གནས་ལོ་ཧི་ཏའི་བྱང་ཕྱོགས་རྗེ་བླ་མ་བདེ་བ་ཅན་དུ་གཤེགས་པའི་ས་ནས་ལྷོ་ཕྱོགས་སུ་རྒྱང་གྲགས་གསུམ་བགྲོད་པའི་ས་ཉི་ལུང་དགོན་པ་ནས། ཤཱཀྱའི་དགེ་བསྙེན་རྡོ་རྗེ་འཛིན་པ་གྲགས་པ་རྒྱལ་མཚན་གྱི་བུའི་མཆོག་དགེ་སློང་རྡོ་རྗེ་འཛིན་པ་དགའ་སྟོན་རྡོ་རྗེ་གྲགས་ལ་སྤྲིང་བ། སྔར་བར་ཆད་མེད་པར་དགེ་སྦྱོར་འཕེལ་ཞིང་ཆོས་དང་མཐུན་པའི་སྤྱོད་པས་དུས་འདའ་བ་ཐོས། གློ་བ་སྤྲོ་ཞིང་རྗེས་སུ་ཡི་རང༌། སླད་ཀྱི་སྙུན་ཤོག་བུ་ལ་ཞུ་དོན། ཉིད་ཀྱིས་སྔ་ཕྱིར་བསྐུར་བའི་འབུལ་བ་ཐམས་ཅད་དང༌། ཡི་གེ་ཐམས་ཅད་བར་ཆད་མེད་པར་ཁོ་བོའི་ལག་ཏུ་ཕྱིན།
ད་རེས་ཀྱང་ཡི་གེ་དམ་ཁ་ཅན་ཁྱེར་ནས་གཉེན་ཚ་གཡས་རུར་འོངས་པས་ལག་ཏུ་ཕྱིན། འབུལ་བ་རྣམས་ཀྱང་ས་སྐྱར་སླེབ། ཆ་བྱད་བཟང༌། རྗེས་སུ་ཡི་རང༌། དགེ་བའི་རྩ་བ་བྱང་ཆུབ་ཆེན་པོར་བསྔོ་ཞིང༌། ཚེ་འདི་ལ་ཡང་བར་དུ་གཅོད་པ་ཐམས་ཅད་ཞི་བ་དང༌། བསམ་པ་ཐམས་ཅད་ཆོས་དང་མཐུན་པར་འགྲུབ་པར་སྨོན། སྤྱིར་མདོ་སྡེ་དང་རྒྱུད་སྡེ་ཐམས་ཅད་ཀྱི་དགོངས་པ། རྣལ་འབྱོར་གྱི་དབང་ཕྱུག་ཆེན་པོའི་དགོངས་པ། ལམ་ཟབ་མོ་བླ་མའི་ལམ་ཞེས་བྱ་བ།
བླ་མའི་མོས་གུས་ཁོ་ནས་གྲོལ་བར་འདོད་པ་ཡིན། གང་ཟག་འབྲིང་དམ་ཚིག་དང་སྡོམ་པའི་ལམ་ཞེས་བྱ་བ་བླ་མའི་མོས་གུས་ཀྱི་སྟེང་དུ་རྩ་བ་དང་ཡན་ལག་གི་དམ་ཚིག་དང་སྡོམ་པ་འཁོར་དང་བཅས་པ་བསྲུངས་པས་གྲོལ་བ་ཡིན་ནོ། ། གང་ཟག་ཐ་མ་ལུས་སོ་སོར་བརྟགས་པས་འགོག་པ་རྟེན་འབྲེལ་ལྔ་ཞེས་བྱ་བ་མོས་གུས་དང་དམ་ཚིག་གི་སྟེང་དུ་ཡང་ལམ་ལ་འབད་རྩོལ་བྱས་པས་གྲོལ་བར་འདོད་པ་ཡིན་ནོ། ། དེ་གསུམ་ཀ་ལ་ཡང་ཐོག་མར་རྒྱུ་དུས་སུ་བླ་མ་ལ་དབང་ཐོབ་པ་དགོས་ཏེ། དེ་ཉིད་ཀྱིས་ལེགས་པར་ཐོབ། དབང་གི་དུས་སུ་ཡོ་བྱད་བཏང་རྒྱུ་ཡོད་ནས་མ་བཏང་ན་ཉེས་པ་ཡོད་མོད་ཀྱི། མེད་པ་ལ་ནི་ཉེས་པ་མེད་དེ། མཉམ་པར་བཞག་པས་བླ་མ་ལ། ། ཅི་འབྱོར་པ་ཡིས་མཆོད་བྱས་ཏེ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། །
དེ་ལྟར་དབང་དང་དམ་ཚིག་དང་སྡོམ་པ་ཐོབ་ནས་ལམ་ལ་ནན་ཏན་བྱེད་པ་ཡིན་ཏེ། དེ་ཡང་སློབ་དཔོན་བིརྺ་པའི་བཞེད་པས་བརྩོན་འགྲུས་དང་བསྟུན་ནས་རབ་གདམས་ངག་དང་གེགས་སེལ་ལ་ཀློང་དུ་གྱུར་པ་ལ་དགོངས་ནས་ཁམས་འདུས་པ་དང་པོ་ལ་གཏུམ་མོ་རླུང་དང་དྲོད་རྟགས་ཀྱི་ལམ་ཁྲིད། ཁམས་འདུས་པ་བར་པ་ལ་ཐིག་ལེ་བདེ་སྟོང་གི་ལམ་ཁྲིད། ཁམས་འདུས་པ་ཐ་མ་ལ་སྐྱོན་མེད་གཉུག་མ་ཡེ་ཤེས་ཀྱི་ལམ་ཁྲིད་ཅེས་བྱ་བ་ཡིན། ལུས་སྦྱོང་ཡུན་རིང་དུ་བྱས། སྲོག་རྩོལ་རྟགས་ཐོན་ཐོན་བསྒོམ། རླུང་གི་སྦྱོར་བ་ལྷག་མ་དྲུག་པོ་རྟགས་ཐོན་ཐོན་བསྒོམ། དེ་ནས་ངག་འདྲེན་པ་རྟགས་ཐོན་ཐོན་བསྒོམས་ནས་ཏིང་ངེ་འཛིན་སེམས་ཀྱི་རྦ་རླབས་ལ་ཞུགས་ལ། ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བ་ཡིན་མོད་ཀྱི། ཉིད་གདམས་ངག་དང་གེགས་སེལ་ལ་ཀློང་དུ་གྱུར་པ་ཡང་མ་ཡིན།
བླ་མའི་དྲུང་ན་ཡོད་པ་ཡང་མ་ཡིན་པས་གེགས་ཕྲ་མོ་བག་རེ་ཙམ་བྱུང་ཡང་བློ་མི་བདེ་བ་སྐྱེ་བས་ན་ལམ་བསྐྱེད་རྫོགས་སྦྲེལ་མར་བསྒོམས་པའི་ལུགས་འདི་རང་ཉིད་ལ་ཁེ་ཆེ་བར་ཡོང༌། ཡང་གང་ཟག་བརྩོན་འགྲུས་འབྲིང་ལ་དགོངས་ནས་ལམ་གྱི་ཐུན་བཞི་ལ་དབང་བཞི་བསྒོམས་པས་ལུས་ལ་བརྟེན་ནས་བདེ་ཆེན་གྱིས་སྒྲིབ་པ་འགག་ཅིང་འཚང་རྒྱ་བར་གསལ་བས། བཤད་རྒྱུད་ཅེས་གསུངས་པས། འདི་ལག་ཏུ་བླང་བའི་རིམ་པ་གཙོ་བོར་བྱ་སྟེ། དེའི་རིམ་པ་ནི་སྟན་བདེ་བ་ལ་བསྡད་ནས། ཚོགས་ཀྱི་ཞིང་མདུན་གྱི་ནམ་མཁའི་གནས་སུ་སྤྱན་དྲངས། གཽ་རཱི་ལ་སོགས་པ་ལྷ་མོ་བརྒྱད་ཀྱིས་མཆོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་བྱ་བ་ལ་སོགས་པ་ལན་གསུམ་བརྗོད་པས་སྨོན་འཇུག་གི་བྱང་ཆུབ་ཏུ་སེམས་བསྐྱེད། སྲས་བཅས་སངས་རྒྱས་ཐམས་ཅད་དང༌། །
དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། ལ་སོགས་པ་ལན་གསུམ་བརྗོད་ལ། རིགས་ལྔའི་སྡོམ་པ་གཟུང༌། ཚད་མེད་པ་བཞི་བསྒོམ། དེ་ནི་ཕ་རོལ་ཏུ་ཕྱིན་པའི་ཐེག་པ་དང༌། ཐུན་མོང་གི་དབང་དུ་བྱས་པའི་བསྐལ་པ་གྲངས་མེད་གསུམ་དུ་ཚོགས་བསགས་པའི་དོད་ཡིན། རྡོ་རྗེ་འབྱུང་བ་ནས་ཀྱང་ཚོགས་གཉིས་བསགས་པ་རྫོགས་ནས་བསྐལ་པ་གྲངས་མེད་པ་གསུམ་དུ་ཚོགས་བསགས་པའི་ངེས་པ་བྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་དང་མཉམ་པ་ཡིན་ནོ་ཞེས་འབྱུང༌། རྡོ་རྗེ་ཐེག་པའི་རྒྱུ་དུས་ཀྱི་སྟ་གོན་དང༌། ཡོལ་བའི་ཕྱི་འཇུག་དང༌།
ནང་དུ་འཇུག་པ་ཐམས་ཅད་ཀྱི་སྡོམ་པའང་དེས་སོར་ཆུད་པ་ཡིན། དེ་ནས་སྲུང་བའི་འཁོར་ལོ་རྒྱས་པ་བརྟན་པར་བསྒོམ་སྟེ། དེ་ནི་བྱང་ཆུབ་ཀྱི་སྙིང་པོར་སྲོད་ལ་བདུད་བཏུལ་བ་དང་ཆ་མཐུན་ལ། ཚེ་འདིའི་བར་དུ་གཅོད་པ་ཡང་བསྲུང་བ་ཡིན་ནོ། ། དེའི་ཕྱི་རོལ་དུ་དུར་ཁྲོད་ཆེན་པོ་བརྒྱད་བསྒོམས་པ་ནི། མ་དག་པ་འཁོར་བའི་འཇིག་རྟེན་མཚོན་པ་ཡིན་ལ། སྲུང་བའི་འཁོར་ལོའི་ནང་དུ་དུར་ཁྲོད་བརྒྱད་བསྒོམས་ཀྱང་ཉེས་པ་མེད་དེ་འཁོར་འདས་དབྱེར་མེད་ཡིན་པའི་ཕྱིར་རོ། ། དེའི་ནང་དུ་ཆོས་ཀྱི་འབྱུང་གནས་བསྒོམས་པ་ནི་རྣམ་ཐར་སྒོ་གསུམ་གྱིས་ཆོས་ཐམས་ཅད་བསྡུས་པ་མཚོན། དེ་ནས་འབྱུང་བ་རིམ་བརྩེགས་ལས་གཞལ་ཡས་ཁང་དུ་གྱུར་པ་ནི་མ་དག་པའི་སྣོད་བཅུད་རྣམས་དག་པ་སངས་རྒྱས་ཀྱི་ཞིང་ཁམས་སུ་སྒྲུབ་པ་མཚོན། དེ་ནས་མངོན་བྱང་ལྔ་ལས་ལྷར་བསྐྱེད་པ་ནི།
ཉི་ཟླ་ནི་ཁུ་ཁྲག་གམ་དྲོད་གཤེར་མཚོན། འདྲེས་པའི་ཐིག་ལེས་སྒོང་སྐྱེས་མཚོན། དེ་ལས་ཡིད་ཀྱི་ལུས་ལྷར་གྱུར་པ་ནི་བརྫུས་སྐྱེས་མཚོན། འཁོར་གྱི་ལྷ་མངལ་ནས་སྤྲོས་པས་མངལ་སྐྱེས་མཚོན་པ་ན་མ་དག་པའི་སྐྱེ་གནས་བཞི་དག་པའི་ཡེ་ཤེས་ལྔར་བྱིན་གྱིས་བརླབས་པས་སླར་མ་དག་པའི་སྐྱེ་གནས་བཞིར་མི་སྐྱེ་སྟེ། དག་པའི་སྐུར་སྒྲུབ་པའི་རྟེན་འབྲེལ་ཡིན་ནོ། ། དེ་ལྟར་དམ་ཚིག་སེམས་དཔའ་བསྐྱེད་པ་ནི་སངས་རྒྱས་ཀྱི་སྐུར་གྲུབ་པ་མཚོན། དེ་ནས་སྣོད་བཅུད་སྦྱངས་ཏེ་སེམས་ཅན་ཐམས་ཅད་སངས་རྒྱས་ཀྱི་རང་བཞིན་དུ་སྒྲུབ་པ་ཡིན་ནོ། ། དེ་ནས་ཡེ་ཤེས་པ་སྤྱན་དྲངས་ལ། དེ་དང་བསྟུན་ནས་ལུས་ཀྱི་དཀྱིལ་འཁོར་གསལ་གདབ། འདི་ནི་སངས་རྒྱས་ལ་བསྟེན་པར་བྱེད་པའི་དོད་ཡིན་ནོ། །
རྒྱུ་དུས་ཀྱི་དབང་གི་འཇུག་པ་བརྟན་པར་བྱེད་པའི་རྒྱུ་ཡང་འདི་ཡིན་ནོ། ། དེ་ནས་གདན་གསུམ་ཚང་བའི་དབང་བསྐུར་གྱི་ལྷ་མདུན་གྱི་ནམ་མཁར་སྤྱན་དྲངས། ལྷ་མོ་བརྒྱད་ཀྱིས་མཆོད། བསྟོད་པ་བསྡུས་པས་བསྟོད། དབང་གི་དོན་དུ་གསོལ་བ་གདབ། དེ་དག་གི་མདུན་དུ་དབང་རྫས་བུམ་པ་དང་དབུ་རྒྱན་དང་རྡོ་རྗེ་དང་དྲིལ་བུ་བསམ། དེ་རྣམས་སྟོང་པའི་ངང་ལས་ས་བོན་དང་ཕྱག་མཚན་དུ་གྱུར་པ་ལས་ཕོ་བྲང་ལྔའི་གཙོ་བོ་དང་མཐུན་པར་ཞལ་གཅིག་ཕྱག་གཉིས་པ་ཡབ་ཡུམ་དུ་བསྐྱེད། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས། ཡེ་ཤེས་པ་གཞུག དབང་བསྐུར་ནས་སྤྱི་བོར་རིགས་ཀྱི་བདག་པོའི་རྒྱས་གདབ།
དེ་དག་ཞུ་བ་ལས་བྱུང་བའི་བུམ་པ་ལ་སོགས་པར་བསམ། དེ་ནས་གཙོ་བོ་ཕྱིའི་ཧེ་རུ་ཀ་བདག་སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་གྱུར་པ་ལས་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཡུམ་མཱ་མ་ཀཱི་དང་གཉིས་སུ་མེད་པར་བསྐྱེད། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས། ཡེ་ཤེས་པ་གཞུག བུམ་པའི་ཆུས་དབང་བསྐུར་ཏེ། དེའི་དུས་སུ་སྨིན་མཚམས་ཡན་ཆད་གང་བས་བུམ་པའི་དབང་ཐོབ། མགྲིན་པ་ཡན་ཆད་གང་བས་གསང་བའི་དབང་ཐོབ། སྙིང་ག་ཡན་ཆད་གང་བས་ཤེས་རབ་ཡེ་ཤེས་ཀྱི་དབང་ཐོབ།
ལུས་ཐམས་ཅད་གང་བས་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་དག་པ་བརྟན་པར་བྱས་སྙམ་དུ་བསམ། ཆུ་ལྷག་མ་ཡར་ལུད་པ་ལས་རིགས་ཀྱི་བདག་པོའི་རྒྱས་གདབ། འོག་མ་རྣམས་ཀྱི་བུམ་པའི་ཆུའི་དུས་སུའང་དེ་བཞིན་དྲན་པར་བྱ། དེའི་དུས་སུ་རིག་མས་རྡོ་རྗེའི་གླུ་ལེན། བྱང་ཆུབ་སེམས་དཔས་བཀྲ་ཤིས་ཀྱི་ཚིགས་སུ་བཅད་པ་བརྗོད། ལྷ་མོ་རྣམས་ཀྱིས་མཆོད་པ་བྱེད། ཁྲོ་བོ་རྣམས་ཀྱིས་བགེགས་སྐྲོད་པར་བྱེད། དེ་ནས་གཙོ་བོའི་ཞལ་ནས་ཁྱོད་ལ་དབང་བསྐུར་བ་ལྔ་ལས་བུམ་པའི་དབང་ཐོབ་བྱ་བ་ལ་སོགས་པའི་ལྔ་ཚན་ལྔའི་བཤད་པའང་བྱས་པར་བསྒོམ། དེ་བཞིན་བསྒྲེས་ལ་རིག་པའི་དབང་ལྔ་དང༌།
རྡོ་རྗེའི་བརྟུལ་ཞུགས་དང༌། རྡོ་རྗེ་སློབ་དཔོན་གྱི་དབང་དང༌། དེ་ནས་གསང་བའི་དབང་དང༌། ཤེས་རབ་ཡེ་ཤེས་དང༌། བཞི་པའང་བླང་ངོ༌། ། མངོན་པར་རྟོགས་པ་འབྲིང་དུ་བསྒོམ་པ་ཡིན་ན་མཆོད་བསྟོད་བདུད་རྩི་མྱང་བ་བྱས་ལ། བུམ་དབང་གི་ལྟ་བ་ཟུང་འཇུག་ངོ་བོ་ཉིད་བསྒོམ་ཡང་བཏུབ། རྒྱུ་དུས་ཀྱི་འཁོར་འདས་དབྱེར་མེད་བསྒོམ་ཡང་བཏུབ། བཞི་པའི་ལྟ་བ་ནམ་མཁའ་དང་བསྲེར་ཡང་བཏུབ། དེའང་ནམ་མཁའ་ལ་སེམས་བསྲེ་ན་ཆོས་ཐམས་ཅད་རང་གི་སེམས་ཡིན་ཏེ།
དེའང་སྒྱུ་མ་ཡིན། ངོ་བོ་ཉིད་མེད་པ་ནམ་མཁའ་ལྟ་བུ་ཡིན་ཏེ། མཐའ་དག་དབུས་མེད་པ་ནམ་མཁའ་ལྟ་བུ། ཐོག་མ་དང་ཐ་མ་མེད་པ་ནམ་མཁའ་ལྟ་བུ། སྐྱེ་བ་དང་འཇིག་པ་མེད་པ་ནམ་མཁའ་ལྟ་བུ། འགྲོ་བ་དང་འོང་བ་མེད་པ་ནམ་མཁའ་ལྟ་བུ། དེ་ཉིད་གསལ་བ་དང་མ་བྲལ་བ་ཡིན། དེ་འདྲའི་གསལ་སྟོང་དབྱེར་མེད་དེ་ཉིད་ལ་ཟུང་འཇུག་ཅེས་བྱ། འཁོར་འདས་དབྱེར་མེད་ཅེས་བྱའོ། ། དེའི་ངང་ལ་བློ་གནས་ཚད་ཀྱིས་གཞག
བཟླས་པ་མི་བྱ། བྱེད་ན་ཡང་བཟླས་པའི་དམིགས་པ་གཞན་མི་བྱ་བར་ལྟ་བ་དེ་ཉིད་ཀྱི་ངང་ལ་བྱའོ། ། ཐུན་གཏོང་བར་འདོད་ན་དག་པ་རྗེས་སུ་དྲན་པར་བྱ་སྟེ། སྙིང་རྗེའི་སྤྱན་ནི་དམར་པོ་ལ། ། ཞེས་བྱ་བ་ལ་སོགས་པ་བཅོམ་ལྡན་འདས་ཀྱི་དག་པ་དང༌། གཟུགས་ཕུང་རྡོ་རྗེ་མ་ཡིན་ཏེ། ། ཞེས་པ་ལ་སོགས་པ་ཕུང་པོ་ཁམས་དང་སྐྱེ་མཆེད་ཀྱི་དག་པ་དྲན་པར་བྱས་ཏེ། དཀྱིལ་འཁོར་གྱི་འཁོར་ལོ་བསྡུས་ལ། སྤྱོད་ལམ་གྱི་རྣལ་འབྱོར་གྱིས་གནས་པར་བྱའོ། ། འདི་ལྟ་བུའི་ཐུན་བཞིར་བསྒོམ་ན་ཐོག་མར་ཡུན་རིང་པོ་འགོར་བ་སྙམ་བྱེད་ཀྱང་བྱང་ན་ཡུན་ཅང་མི་འགོར།
འདི་མ་ཆག་པར་བསྒོམས་ན་མྱུར་དུ་ཕྱག་རྒྱ་ཆེན་པོ་འགྲུབ་པ་ཡིན་ནོ། ། དབང་བསྐུར་ཡང་གཞན་ལ་ནོད་མི་དགོས། རྡུལ་ཚོན་དང་བྲིས་སྐུ་ལ་བརྟེན་ནས་བུམ་པ་བཅས་ཏེ་སྒྲུབ་མཆོད་བདག་འཇུག་ཀྱང་གུད་དུ་བྱ་མི་དགོས་ཏེ་འདི་ཉིད་ལ་ཐམས་ཅད་ཚང་བ་ཡིན། དེས་ན་རྣལ་འབྱོར་ནང་ལ་མཆོག་ཏུ་གཞོལ་པས་དཀྱིལ་འཁོར་ཏིང་ངེ་འཛིན་གྱི་དཀྱིལ་འཁོར། རབ་གནས་ནི་བདག་ལ་ཡེ་ཤེས་སེམས་དཔའ་སྤྱན་འདྲེན་ནས་བསྟིམ། སྦྱིན་སྲེག་ནི་ཁ་ཟས་ཀྱི་རྣལ་འབྱོར་བསྟེན་པ། དེ་ཉིད་ཀྱི་ཕྱི་རོལ་གཏོར་མའང་འདུ། དེས་ན་རྡོ་རྗེ་གུར་ལས། རྟག་ཏུ་དཀྱིལ་འཁོར་བཞེངས་པར་བྱ། ། རྟག་ཏུ་བདེ་གཤེགས་རབ་གནས་བྱ། །
རྟག་ཏུ་སྦྱིན་སྲེག་དགང་བར་བྱ། ། འབྱུང་པོ་ཆེ་ལ་གཏོར་མ་སྦྱིན། ། ཞེས་བྱ་བ་ལ་སོགས་པའི་དོན་ཡང་འདི་ཡིན་ནོ། ། དེས་ན་ཐུན་བཞིའི་རྣལ་འབྱོར་དང༌། ཁ་ཟས་ཀྱི་རྣལ་འབྱོར་ལ་ནན་ཏན་མཛོད། བསྐྱེད་པའི་རིམ་པ་ལ་སྦྱང་གཞི་དང༌། སྦྱོང་བྱེད་ངོ་སྤྲད་ཅིང་བསྒོམ་པ་གལ་ཆེ། དེ་ལྟར་བསྒོམ་ཞིང་བསྡད་ན་རང་ཁེ་ཆེ་བར་ཡོང༌། དེ་ཡར་ཡོང་བའི་བློ་ཐག་བཅད་ནས་བསྒོམ་ཞིང་བསྡད་ན་རང་ཁེ་ཆེ་བསམ། རྣམ་རྟོག་གང་སྐྱེས་ཡི་གེར་བྲིས་ཤིང་བསྐུར་བས་ཆོག
རིང་ན་དུག་པོ་གྱོན་པའི་མི་ལྷོ་ལམ་བརྒྱུད་དེ་བཏང་བས་ཆོག བླ་མའི་རྣལ་འབྱོར་བསྒོམས་པས་དུས་རྟག་ཏུ་བླ་མ་དང་མ་བྲལ་བ་ཡིན། དབང་གི་དུས་སུ་དཀྱིལ་འཁོར་གྱི་གཙོ་བོ་ཉིད་བླ་མར་བསྒོམས་ནས་དབང་བླངས་པས་བླ་མས་ལས་དབང་བླངས་པར་འགྲོ་བ་ཡིན། གཙོ་བོའི་རྣམ་པར་བསྒོམས་ན་གཙོ་བོ་དང་བླ་མ་དབྱེར་མེད་པ་ཡིན། ཆོས་ཐམས་ཅད་རང་གི་སེམས་ཀྱི་རྣམ་འཕྲུལ་ཡིན་མོད། ད་རླུང་བསྒོམ་པ་ལ་སོགས་པ་རང་བས་ལམ་གྱི་ཐུན་བཞི་ལ་དབང་བཞི་བླངས་ནས་ལྟ་བ་བསྐྱང་བ་ཉིད་ཁེ་ཆེ། དེའང་བསྐྱེད་པའི་རིམ་པ་ལས་དང་པོ་པས་མྱུར་བ་གནད་དུ་ཆེ་བ་ཞེས་བྱ་བ་རྣམ་རྟོག་གཞན་གྱིས་བར་མ་ཆོད་པར་གསལ་རུང་མི་གསལ་རུང་བསམ་མནོ་གཏོང་བ་བཞིན་མྱུར་བ་ཁྲི་ལེར་བསྒོམ་པ་ཡིན། དེ་ལྟ་བུ་ལ་བློ་བྱང་ན་དེ་ནས་བློ་གང་དུའང་མ་ཆགས་པར་སྐྱོང་ཞིང་གསལ་བ་གནད་དུ་ཆེ་བར་བྱ་དགོས། སྤྱིར་སྦྱང་གཞི་སྦྱོང་བྱེད་ལེགས་པར་ངོ་འཕྲོད་ཅིང་གོ་ན་བསྒོམ་པ་ལ་བརྩོན་རུང་མི་བརྩོན་རུང༌། འཁོར་བའི་རྒྱ་མཚོ་ལས་བདག་གྲོལ་ཞིང་གཞན་སྒྲོལ་བའི་ནུས་པ་དང་ལྡན་པར་གྱུར་པ་ཡིན་ནོ། །
ད་བསྒོམ་པའི་དུས་སུ་བྱ་བ་གཞན་ཚོ་ཐམས་ཅད་བློ་ཐག་ཆོད་ལ་ལམ་གྱི་ཐུན་བཞི་ལ་དབང་བཞི་བླངས་ལ་དག་བྱ་དག་བྱེད་ངོ་སྤྲད་ཅིང་ལྟ་བ་སྐྱོང་བ་ལ་ནན་ཏན་མཛད་པར་ཞུ། བྱ་བ་ཐམས་ཅད་བཏང༌། སྤྲོས་པ་ཐམས་ཅད་བཅད། རྣམ་རྟོག་ཐམས་ཅད་སྤང༌། སེམས་ཁོང་ཀློད་ནས་སྒྲུབ་པ་ལ་ནན་ཏན་མཛོད། འབུལ་བ་ལ་སོགས་པ་འགྲུབ་པ་བྱས་ཀྱང་མི་འགལ་མོད་ཀྱི། དགེ་སྦྱོར་གྱི་བར་ཆད་དུ་འགྲོ། དེ་བས་དགེ་སྦྱོར་ཉིད་ཞབས་ཏོག་ཆེ་བ་ཡིན་པས་དགེ་སྦྱོར་ཉིད་མཛད་པ་ཞུ། ཕྱོགས་ཐམས་ཅད་ནས་སེམས་ཀློད་ལ་ཤིག་གེ་བཞག་པར་ཞུ། སྐབས་སུ་མཚམས་བཏོན་ཞིང་ཡུལ་སྣ་ཚོགས་ཀྱི་བདུད་རྩི་བསྟན་པའི་སྒོ་ནས་བྱང་སེམས་ཀློད་ལ་བཞག
གང་གི་སྒོ་ནས་ཀྱང་སེམས་བྲེལ་དུ་མི་གཞུག ཞལ་ཏའི་དངོས་གཞི་དེ་ཡིན་ནོ། ། ཉིད་ལ་མེད་ཐབས་མེད་པའི་མན་ངག་གི་ཡི་གེ་བསྐུར་རྒྱུ་སྔར་བསྐུར་བ་དེ་རྣམས་ཡིན། སླད་མ་ཁ་ཆ་གཞན་མེད། ཡི་གེ་འདི་དང་མཇལ་ནས་ཐུགས་དགོངས་ཐམས་ཅད་འགྲུབ་པར་སྨོན། བྱི་བའི་ལོ་ནག་པ་ཟླ་བའི་ཚེས་བཅུའི་ཡི་གེའོ། ། འདི་དག་ཞར་ལས་བྲི་བ་དང༌། དངོས་ལའང་གནང་བར་ཞུ། ཞེས་པ་ལྡེ་སྟོན་གྱིས་བགྱིས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
