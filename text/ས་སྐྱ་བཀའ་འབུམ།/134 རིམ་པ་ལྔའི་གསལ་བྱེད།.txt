ས་སྐྱ་བཀའ་འབུམ།
པོད ༡༣༤
རིམ་པ་ལྔའི་གསལ་བྱེད།
༼ཇ༽ ༄༅། །རིམ་པ་ལྔའི་གསལ་བྱེད་བཞུགས།། ༄༅། །ཨོཾ་སྭ་སྟི་སིདྡྷིཾ། དཔལ་ལྡན་བླ་མ་ཧེ་རུ་ཀ་དཔལ་གྱི། ། ཞབས་པད་དྲི་མེད་སྤྱི་བོས་བླང་བྱས་ནས། ། བྱིན་རླབས་ལམ་གྱི་རིམ་པ་དྲིལ་བུ་པས། ། རྒྱུད་ཀྱི་སྙིང་པོ་བསྡུས་པའི་གསལ་བྱེད་བྲི། ། སློབ་དཔོན་རྡོ་རྗེ་དྲིལ་བུ་པས་མཛད་པའི་རིམ་པ་ལྔའི་གཞུང་གི་དོན་ལ་གཉིས་ཏེ། བཤད་པར་དམ་བཅའ་བ་དང༌། གཞུང་གི་དོན་དངོས་སོ། །
དེ་ལ་གཉིས། ཕན་ཡོན་བསྟན་པ་དང༌། ཉམས་སུ་བླང་བའི་མངོན་པར་རྟོགས་པ་བསྟན་པའོ། ། དང་པོ་ལ་གསུམ་སྟེ། མཁའ་འགྲོ་མའི་ཞེས་བྱ་བའི་ཚིག་རྐང་པ་གཉིས་ཀྱིས་ཟློས་པའི་སྐྱོན་སྤང་བའི་སྒོ་ནས་ཕན་ཡོན་མདོར་བསྟན་པ་དང༌། བགྲང་ཕྲེང་བཟླས་པ་ཞེས་བྱ་བ་ལ་སོགས་པ་ཚིག་རྐང་པ་ལྔས་ཕྱི་རོལ་གྱི་བྱ་བ་སྤང་བའི་སྒོ་ནས་ཕན་ཡོན་རྒྱས་པར་བསྟན་པ་དང༌། རྣམ་པར་རྟོག་མེད་འཇིགས་བྲལ་བའི། ། ཞེས་བྱ་བ་ལ་སོགས་པ་ནས་ད་ལྟར་བྱུང་བ་ཞེས་པའོ་ཞེས་བྱ་བའི་བར་གྱིས་ཏིང་ངེ་འཛིན་དང་འབྲས་བུ་སྐྱེ་བའི་རིམ་པའི་སྒོ་ནས་ཕན་ཡོན་ཤིན་ཏུ་རྒྱས་པར་བསྟན་པའོ། ། ཉམས་སུ་བླང་བའི་མངོན་པར་རྟོགས་པ་ལ་གཉིས་ཏེ། བྱིན་རླབས་ཀྱི་རིམ་པ་དང༌།
ཉམས་སུ་བླང་བའི་རིམ་པ་དངོས་སོ། ། དང་པོ་ལ་གཉིས་ཏེ། མངོན་པར་ཞེན་པ་བཟློག་པ་དང༌། བྱིན་གྱིས་བརླབ་པ་དངོས་སོ། ། ཉམས་སུ་བླང་བའི་རིམ་པ་ལ་ལྔ་སྟེ། བདག་བྱིན་གྱིས་བརླབ་པའི་རིམ་པ་དང༌། སྣ་ཚོགས་རྡོ་རྗེའི་རིམ་པ་དང༌། ནོར་བུ་འགེངས་པའི་རིམ་པ་དང༌། ཛཱ་ལནྡྷ་རའི་རིམ་པ་དང༌། བསམ་གྱིས་མི་ཁྱབ་པའི་རིམ་པའོ། །
རིམ་པ་དང་པོ་ལ་གཉིས་ཏེ། ཉམས་སུ་བླང་བ་དང༌། དེའི་ཕན་ཡོན་ནོ། ། དང་པོ་ལ་གཉིས་ཏེ། ས་བོན་དང་བཅས་པ་དང༌། ས་བོན་མེད་པའི་བདག་བྱིན་གྱིས་བརླབ་པའི་རིམ་པའོ། ། རིམ་པ་གཉིས་པ་སྣ་ཚོགས་རྡོ་རྗེའི་རིམ་པ་ལའང་གཉིས་ཏེ། ས་བོན་དང་བཅས་པ་དང༌། ས་བོན་མེད་པའོ། ། རིམ་པ་གསུམ་པ་ནོར་བུ་འགེངས་པའི་རིམ་པ་ལ་བཞི་སྟེ།
དམ་ཚིག་གི་ཕྱག་རྒྱ་དང༌། ལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང༌། ཕྱག་རྒྱ་ཆེན་པོའོ། ། རིམ་པ་བཞི་པ་ལ་གཉིས་ཏེ། བསྒོམ་པའི་རིམ་པ་དང༌། དེའི་ཕན་ཡོན་རྟགས་དང་བཅས་ཏེ་བསྟན་པའོ། ། རིམ་པ་ལྔ་པ་ལ་གཉིས་ཏེ། བསྒོམ་པའི་རིམ་པ་དང༌། དེའི་ཕན་ཡོན་བསྟན་པའོ། །
བསྡུ་པའི་དོན་བསྟན་ཟིན་ཏོ།། །། དེ་ལ་དང་པོ་བཤད་པར་དམ་བཅའ་བའི་དོན་ནི་འདི་ཡིན་ཏེ། བླ་མའི་བྱིན་རླབས་ལ་བརྟེན་ནས་སློབ་མའི་རྒྱུད་ལ་སྐད་ཅིག་ཙམ་ལ་ཡེ་ཤེས་སྐྱེ་བར་འགྱུར་བ་འཁོར་ལོ་བདེ་མཆོག་གི་རྩ་བ་དང་བཤད་པའི་རྒྱུད་ཐམས་ཅད་ན་སྦས་པ་དེ་བདག་གིས་འདིར་བཤད་པར་བྱའོ། ། ཞེས་བྱ་བའི་དོན་ཏོ། ། གཞུང་གི་དོན་གཉིས་ཀྱི་དང་པོ་ཕན་ཡོན་ལ་གསུམ་ཡོད་པ་ལས་དང་པོ་མདོར་བསྟན་པ་ནི། ཕྱི་རོལ་གྱི་དཔའ་བོ་དང་རྣལ་འབྱོར་མ་ཐམས་ཅད་ལུས་ཀྱི་རྩ་དང་རླུང་དང་བྱང་ཆུབ་ཀྱི་སེམས་ལ་འདུས་པའི་སྙིང་པོ་ལྟ་བུའི་དོན་ནི་བླ་མའི་བྱིན་རླབས་ཀྱིས་བསྐྱེད་པ་ཡིན་ནོ་ཞེས་མོས་པ་བྱའོ། ། ཕན་ཡོན་གཉིས་པ་ནི་ཕྱི་རོལ་ལ་དམིགས་པའི་བགྲང་ཕྲེང་དང༌། བཟླས་བརྗོད་དང༌། བསམ་གཏན་དང༌། ལྷ་མཆོད་པ་དང༌།
ཚེས་གྲངས་དང༌། ཁྲུས་དང༌། ཕྱི་དྲོའི་ཁ་ཟས་སྤང་བ་ལ་སོགས་པའི་ཉེས་པ་དང༌། སྦྱིན་སྲེག་དང༌། དཀྱིལ་འཁོར་ལ་ལྷ་གནས་པའི་ངེས་པ་དང༌། གླེགས་བམ་ཀློག་པ་དང༌། ངག་གི་ཁ་ཏོན་ལ་སོགས་པ་ཐམས་ཅད་འདིར་མེད་པས་མི་དགོས་ཏེ། བླ་མའི་བྱིན་རླབས་ལ་བརྟེན་ནས་ཏིང་ངེ་འཛིན་སྐྱེ་བ་ཡིན་ནོ་ཞེས་སྟོན་པ་ཡིན་ནོ། ། ཕན་ཡོན་གསུམ་པ་ནི་སློབ་མའི་རྒྱུད་ལ་ཡེ་ཤེས་སྐྱེས་ནས་དེ་བརྟན་པར་བྱ་བའི་ཕྱིར་བསྒོམ་པ་ལ་འབད་ན་དགའ་བ་ཁྱད་པར་ཅན་དང་ལྡན་པ་དང༌། མངོན་པར་ཤེས་པ་ལྔ་ཐོབ་པ་དང༌།
ས་བཅུ་ཐོབ་པ་དང༌། ནམ་མཁའ་ལ་འགྲོ་བ་ལ་སོགས་པའི་རྫུ་འཕྲུལ་བསམ་གྱིས་མི་ཁྱབ་པ་འབྱུང་བ་དང༌། སྐྱེ་བ་དྲན་པ་དང༌། ཁམས་གསུམ་པོ་ཐམས་ཅད་ཀྱི་སེམས་ཀྱི་གནས་ལུགས་ཤེས་པ་དང༌། འདས་པ་དང༌། མ་འོངས་པ་དང༌། ད་ལྟར་བྱུང་བའི་དུས་གསུམ་པོ་ཐམས་ཅད་ཇི་ལྟ་བ་བཞིན་དུ་ཤེས་པ་སྟེ། མདོར་ན་རྡོ་རྗེ་འཆང་ཉིད་འགྲུབ་བོ་ཞེས་པའི་དོན་ཏོ། ། ཕན་ཡོན་བསྟན་ཟིན་ཏོ།། །། བྱིན་གྱིས་བརླབ་པའི་རིམ་པ་ནི་ཐོག་མར་སྔོན་དུ་བསྙེན་པ་བྱ་དགོས་ཏེ།
དེའང་གྲུབ་ན་བུམ་པ་གཅིག་ལེགས་པར་བཅས་ལ་བཅུད་བཅུག་སྟེ། བུམ་པ་དེ་ལ་བསམ་རྒྱུ་ནི་ཅི་ཡང་མེད་དོ། ། དེའི་སྟེང་དུ་ཐོད་པ་མཚན་དང་ལྡན་པའམ། དུང་ཆོས་སམ། རིན་པོ་ཆེའི་སྣོད་དུ་ཆང་ལ་བདུད་རྩི་སྦྱར་བ་བླུགས་ལ་གཞག བུམ་པ་བཅའ་བ་མ་གྲུབ་ཀྱང་ཉེས་པ་མེད་དོ། ། དེ་ནས་གྲུབ་ན་ཚོགས་ཀྱི་འཁོར་ལོའི་ཡོ་བྱད་ལ་སོགས་པ་དང༌། དཔའ་བོ་དང་རྣལ་འབྱོར་མ་ལྔ་ཡན་ཆད་སྤྱན་དྲངས་ལ་ཚོགས་ཀྱི་འཁོར་ལོ་བྱ་སྟེ་བསྙེན་པ་བརྩམ། བསྙེན་པའི་སྐབས་འདིར་ཚོགས་ཀྱི་འཁོར་ལོ་མ་གྲུབ་ཀྱང་ཉེས་པ་མེད་དོ། ། དེའང་བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་བྱས་ནས་མདུན་དུ་བུམ་པའི་སྟེང་དུ་དུང་ཆོས་སམ་ཐོད་པར་བདུད་རྩི་བཤམས་པ་དེ་བདུད་རྩིས་མཆོད་པའི་སྐབས་བཞིན་དུ་བྱིན་གྱིས་བརླབ།
དེ་ལ་གཟུངས་ཐག་བཏགས་པའམ་ལག་པ་གཡོན་པས་རེག་ལ་བཟླས་བརྗོད་བྱ་སྟེ། རབ་ནི་སྒྲའམ་འོད་བྱུང་བྱུང་དུ་བསྙེན་པ་བྱེད་པ་ཡིན། འབྲིང་ཞག་བདུན་བྱ། ཐ་མ་ནི་གཙོ་བོ་ཡབ་ཡུམ་གྱི་སྙིང་པོའམ། ཉེ་བའི་སྙིང་པོ་གཉིས་གང་བཟླས་ཀྱང་འདྲ་ཞེས་གསུང་ནའང་ཡི་གེ་བདུན་པ་འབའ་ཞིག་ལ་ཁྲི་ཕྲག་བདུན་བཟླས་ལ་བསྙེན་པ་བྱའོ། ། དེ་ནས་བསྙེན་པ་ཚར་ནས་གནས་ཁང་དབེན་པར་ཚོགས་ཀྱི་འཁོར་ལོའི་ཡོ་བྱད་བཤམ། དཔའ་བོ་དང་རྣལ་འབྱོར་ལ་ལྔ་ཡན་ཆད་སྤྱན་དྲངས། མཎྜལ་ཕུལ་ལ་ཏིང་ངེ་འཛིན་ལ་གནས་པར་གསོལ་བ་གདབ། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་བྱ། དམ་ཚིག་ཅན་ལ་གཏོར་མ་སྦྱིན།
ཚོགས་ཀྱི་འཁོར་ལོའི་ཡོ་བྱད་བྱིན་གྱིས་བརླབས་ཏེ་ཕུད་བླ་མ་དང་གཏོར་མ་ལ་ཕུལ་ལ་ལོངས་སྤྱད། ཚོགས་ཀྱི་ཁ་ཟས་ཀྱིས་ཚིམ་པ་དང་ལྷག་མའི་གཏོར་མ་བསྡུ་བ་ལ་སོགས་པ་ཚོགས་ཀྱི་མཇུག་གི་ཆོ་ག་རྣམས་བྱ། འཇིག་རྟེན་ལས་འདས་པའི་གཏོར་མ་བསྲུང་བའི་དོན་དུ་གཞག ཀུན་གྱི་དཔའ་བོའི་གོ་ཆ་དང༌། དཔའ་མོའི་གོ་ཆ་དང༌། ཐ་མ་སྔགས་ཀྱིས་བསྲུང་བ་རྣམས་བྱ། སྔར་བྱིན་རླབས་འདི་མ་ཐོབ་པའི་ཚོགས་པ་རྣམས་གཞན་དུ་བཏང༌། སློབ་མ་མཚན་ཉིད་དང་མི་ལྡན་ཞིང་ལུས་ཀྱི་དཀྱིལ་འཁོར་དུ་དབང་མ་ཐོབ་པ་ལ་ནི་བྱིན་རླབས་མི་བྱེད་ལ། མཚན་ཉིད་དང་ལྡན་ཞིང་ལུས་ཀྱི་དཀྱིལ་འཁོར་དུ་དབང་ཐོབ་པ་ལ་ནི་སློབ་མ་རྣམས་གྲལ་ལ་རིམ་གྱིས་འཁོད་དུ་གཞུག བླ་མ་ལ་མཎྜལ་ཕུལ་ལ་ངག་ཏུ།
བླ་མ་རིན་པོ་ཆེ་བདག་ལ་བྱིན་གྱིས་བརླབ་པའི་རིམ་པས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ་གྱི་བར་དུ་གསོལ་བ་གདབ། དེ་ནས་སློབ་མ་རྣམས་ཞལ་བཞི་ཕྱག་བཅུ་གཉིས་པར་སྐད་ཅིག་ཙམ་གྱིས་བསྒོམ། སྤྲོས་པ་ལ་དགའ་ན་ལུས་ལ་ལྷ་སུམ་ཅུ་སོ་བདུན་ཡང་བསམ། དེ་ནས་སྔར་གྱི་བདུད་རྩི་རིལ་བུ་ཆང་དང་སྦྱར་བ་བསྙེན་པའི་སྐབས་སུ་བཅས་པ་དེ་ལ་སྟེང་དུ་ཡི་གེ་ཧཱུྃ་དམར་པོ་ཅིག་བསམས་ལ། དེ་ཞུ་བའི་སྟོབས་ཀྱིས་བདུད་རྩི་ཐམས་ཅད་དམར་མེར་སོང་བར་བསམས་ལ་ལག་པ་གཡོན་པས་བཀབ་སྟེ། ཡི་གེ་བདུན་པ་བརྒྱ་རྩ་བརྒྱད་བཟླས་ལ་སློབ་མ་ལ་ཧུབ་རེ་བླུད། ལག་པ་གཡོན་པའི་མཐེབ་སྲིན་གྱི་ཐོར་མས་སློབ་མའི་ལུས་ཐམས་ཅད་ལ་གཏོར་བར་བྱའོ། ། དེ་ནས་བླ་མས། མགལ་མེ་བསྐྱོད་པའི་རྣམ་པ་ཅན། །
སེམས་ནི་ཡུལ་ལ་རབ་ཏུ་རྒྱུག ། དེ་ནི་དེ་ལས་རྣམ་བཟློག་ནས། ། མཚོན་དུ་མེད་པ་མཚོན་པར་བྱ། ། ཞེས་བརྗོད་ལ་དེའི་དོན་ཡང་བཤད་པར་བྱ་སྟེ། མགལ་མེ་བསྐྱོད་པ་བཞིན་དུ་སེམས་ཡུལ་ཐམས་ཅད་ལ་དུས་ཀུན་ཏུ་རྒྱུག་པ་ཡིན་པས་ན་དེ་ཡུལ་ལས་མ་བཟློག་ན་ཏིང་ངེ་འཛིན་མི་སྐྱེ་སྟེ། དེའི་ཕྱིར་ཡུལ་དེ་ལ་མངོན་ཞེན་གཏོང་བར་བྱ་དགོས་པས་ན་བུ་ཁྱེད་རྣམས་གང་ལ་མངོན་པར་ཞེན་པ་སྐྱེ་བར་འདུག་སོམས་ཤིག ཅེས་བརྗོད་ལ། དེ་ནས་ཡང་བཤད་པ། གཟུགས་རྣམས་ནི་མེ་ལོང་གི་གཟུགས་བརྙན་ལྟ་བུ་སྟེ། དེ་ལ་མངོན་པར་ཞེན་པ་བྱར་མེད་པ་དེ་བཞིན་དུ་སྒྲ་རྣམས་ནི་བྲག་ཅ་ལྟ་བུའོ། །
ཚོར་བ་ནི་ཆུའི་ཆུ་བུར་ལྟ་བུའོ། ། འདུ་ཤེས་ནི་སྨིག་རྒྱུ་ལྟ་བུའོ། ། འདུ་བྱེད་ནི་ཆུ་ཤིང་ལྟ་བུའོ། ། རྣམ་པར་ཤེས་པ་ནི་སྒྱུ་མ་ལྟ་བུ་སྟེ། མདོར་ན་ཆོས་ཐམས་ཅད་ནི་སེམས་ཀྱི་སྣང་བ་ཙམ་ཡིན་ལ། སེམས་དེའང་རང་བཞིན་མེད་པ་ཙམ་ཡིན་པའི་ཕྱིར་མཚོན་བྱ་ནི་འདི་ཡིན་ལ། མཚོན་པར་བྱེད་པ་ནི་འདིས་མཚོན་པར་བྱེད་དོ། ། ཞེས་བརྗོད་དུ་མེད་པས་ན་བརྗོད་པའི་མཐའ་ཐམས་ཅད་དང་བྲལ་བ་ཡིན་མོད་ཀྱི། བརྗོད་དུ་མེད་པ་དེ་ཉིད་བློའི་ཡུལ་དུ་ཅུང་ཟད་སྐྱེས་པ་དེ་ནི་མཚོན་དུ་མེད་པ་མཚོན་པར་བྱ། ཞེས་བྱ་བའི་དོན་ཏོ། །
ཞེས་བརྗོད་ལ་བདག་མེད་པ་ལ་བློ་ཅུང་ཞིག་འཇོག་ཏུ་གཞུག་གོ ། དེ་ལྟར་དེའི་སེམས་ཡུལ་ལས་བཟློག་ནས་བྱིན་གྱིས་བརླབ་པ་དངོས་ནི་སློབ་དཔོན་བདག་ཉིད་རྣལ་འབྱོར་བརྟན་པར་དྲན་པར་བྱས་ལ། བདག་གི་སྙིང་གའི་ཧཱུྃ་ལས་ཧཱུྃ་གཅིག་ཆད་དེ་སྣ་བུག་གཡས་ནས་ཕྱུང་ལ་སློབ་མའི་སྣ་བུག་གཡོན་པ་ནས་བཅུག དེའི་སྙིང་གར་ཟླ་བའི་སྟེང་དུ་གཞག་པར་བྱའོ། ། ཧཱུྃ་དེའི་འོད་ཟེར་གྱིས་དེའི་ལུས་ཐམས་ཅད་དཀར་བའམ་དམར་བས་མེར་གྱིས་ཁེངས་པར་བསམས་ཏེ། དེའང་སློབ་དཔོན་འབའ་ཞིག་གིས་བསྒོམ་པའམ། ཡང་ན་སློབ་མ་དང་གཉིས་ཀས་བསྒོམ་པར་བྱའོ། ། དེའི་དུས་སུ་སློབ་དཔོན་གྱིས་ཡི་གེ་བདུན་པ་བཟླས་ཤིང་དྲིལ་བུའམ། ཌཱ་མ་རུའི་སྒྲ་ཅུང་ཟད་བྱ་ཞིང་སྔར་གྱི་བདུད་རྩིས་ཀྱང་གཏོར། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བྱིན་རླབས་ཀྱང་ཞུགས་པར་བསམ་པར་བྱའོ། །
དེ་ལ་བྱིན་རླབས་ཀྱི་རྟགས་གང་ཟག་གི་རིམ་པས་ལྔ་འབྱུང་བར་འགྱུར་ཏེ། ལུས་འཕར་བའམ། འདར་བའམ། བདེ་བ་དང་གསུམ་ནི་ལུས་ལ་འབྱུང་བའི་རྟགས་སོ། ། ངག་སྨྲ་བ་དང༌། དགོད་པ་ལ་སོགས་པ་ནི་ངག་གི་རྟགས་སོ། ། སེམས་ལ་མི་རྟོག་པ་སྐྱེས་པ་ནི་སེམས་ཀྱི་རྟགས་སོ། ། དེ་ལ་རྟགས་དང་པོ་བྱུང་ན་ནི་གང་ཟག་དམན་པ་ཞེས་བྱའོ། ། གཉིས་པ་ལ་ནི་ཐ་མ་ཞེས་བྱའོ། ། གསུམ་པ་ལ་ནི་འབྲིང་པོ་ཞེས་བྱའོ། །
བཞི་པ་ལ་ནི་རབ་ཅེས་བྱའོ། ། ལྔ་པ་ལ་ནི་ཡང་རབ་ཅེས་བྱའོ། ། ཡང་ན་ཐ་མ་ལུས་ལ་ཕེབས་པའི་རྟགས་ནི་འདར་བ་དང་འཕར་བ། འབྲིང་ངག་ལ་ཕེབས་པའི་རྟགས་ནི་སྨྲ་བ་དང་དགོད་པ། རབ་ལ་བདེ་བའི་རང་བཞིན་དུ་བྱུང་བ། ཡང་རབ་ལ་བདེ་སྟོང་གི་རང་བཞིན་དུ་བྱུང་བའོ་ཞེས་ཀྱང་གསུངས་ཏེ། འདི་ནི་རིམ་པ་ལྔའི་བསྒོམ་ཁྲིགས་དང་བག་ཙམ་མི་མཐུན་ནོ། ། དེ་ནས་བྱིན་རླབས་ཀྱི་རྒྱུན་དེའི་དམིགས་པ་བག་ཙམ་ཞིག་གཏོད་དུ་བཅུག་ལ་བླ་མ་ལ་ཡོན་དབུལ་ཞིང་ཞབས་ལ་ཕྱག་བྱ། ལས་ཀྱི་རྗེས་རྣམས་བསྡུ་བར་བྱའོ། ། བྱིན་རླབས་ཀྱི་རིམ་པ་བསྟན་ཟིན་ཏོ།། །།
དེ་ནས་ལམ་གྱི་རིམ་པ་ལྔའི་དང་པོར་བདག་བྱིན་གྱིས་བརླབ་པའི་རིམ་པ་ནི་གཉིས་ཏེ། ས་བོན་དང་བཅས་པ་དང༌། ས་བོན་མེད་པའོ། ། དང་པོ་ནི་སླར་ཡང་རང་བྱིན་གྱིས་བརླབ་པའི་རིམ་པ་གཉིས་པ་བརྗོད་པ་ཞེས་བྱ་བ་ལ་སོགས་པ་སྟེ། གཉིས་པ་ཞེས་བྱ་བ་ནི་བྱིན་རླབས་ཀྱི་རིམ་པ་ལ་ལྟོས་ནས་འདི་གཉིས་པ་ཡིན་ནོ། ། དེ་ལ་ཉམས་སུ་བླང་བའི་རིམ་པ་ནི་འདི་ཡིན་ཏེ། བླ་མ་ལས་བྱིན་རླབས་ཐོབ་ནས་བྱིན་བརླབ་ཀྱི་རྒྱུན་བསྒོམ་པར་འདོད་པའི་རྣལ་འབྱོར་པས་ནང་པར་གཉིད་སད་ནས་བྱིན་རླབས་ཀྱི་རྒྱུན་བསྒོམ་པར་བྱ་སྟེ། དེའང་བྱིན་རླབས་ཀྱི་དུས་སུ་འཕར་གཡོ་ལྟ་བུ་བྱུང་ན་སེམས་གཟུང་བ་དཀའ་བ་སྟེ། རིམ་པ་དང་པོ་འདི་ཉིད་ནས་བསྒོམ་པ་ནི། སྔོན་དུ་བསྐྱེད་པའི་རིམ་པ་བསྒོམ་པའམ།
ལྷའི་རྣམ་པ་དྲན་པ་ཙམ་ལ་ཡང་རུང་སྟེ། དེ་ཡང་ཡུམ་འོད་ཀྱི་རང་བཞིན་དུ་བྱས་ཏེ་སྣ་བུག་གཡོན་པ་ནས་བཅུག་སྟེ་སྙིང་གར་བསྟིམ། དེ་ནས་བླ་མ་སྤྱི་བོར་བསྒོམས་ལ་མོས་གུས་དྲག་ཏུ་བྱའོ། ། དེ་ནས་སྙིང་གར་ཨ་ལས་ཟླ་བའི་དཀྱིལ་འཁོར་སྲན་མ་ཕྱེད་བཀས་པ་ཙམ་ཞིག་ལ་ཐིག་ལེ་ཁ་དོག་དམར་སྐྱ་ཡུངས་ཀར་འབྲིང་པོའི་ཚད་ཙམ་ཞིག་བསམས་ལ་དེ་ལ་སེམས་གཟུང༌། དེ་ལ་དམིགས་པ་བརྟན་པ་དང་དབང་པོ་གཞན་ལའང་སྤྲོས་ཏེ་མིག་གཉིས་ལ་ཐིག་ལེ་དཀར་པོ་གཉིས། རྣ་བ་གཉིས་ལ་ནག་པོ་གཉིས། སྣའི་བུ་ག་གཉིས་ཀྱི་འདོམ་སོར་ཐིག་ལེ་སེར་པོ་གཉིས། ལྕེའི་རྩ་བར་དམར་པོ། མཚན་མའི་རྩེ་ལ་ལྗང་གུ། ཡང་སྙིང་གའི་སྔར་གྱི་ཐིག་ལེ་དམར་སྐྱའི་སྟེང་དུ་ཐིག་ལེ་སྔོན་པོ་ཞིག་བསྒོམས་ཏེ།
དེ་ཐམས་ཅད་ཀྱང་གདན་ཟླ་བའི་སྟེང་དུ་བསྒོམ་པ་ཡིན་ནོ། ། ཐིག་ལེ་དེ་རྣམས་ཀྱི་རང་བཞིན་ཡང་མིག་ནས་བཟུང་སྟེ་མཚན་མའི་རྩེ་མོའི་བར་གྱིས་ནི་སྒོ་ལྔའི་རྣམ་ཤེས་བསྟན་ལ། སྙིང་གའི་ཟླ་བས་ནི་ཀུན་གཞི་བསྟན་ཅིང༌། དེའི་སྟེང་ན་གནས་པའི་ཐིག་ལེ་དམར་སྐྱས་ནི་ཡིད་ཀྱི་རྣམ་ཤེས་དང༌། དེའི་ཡང་སྟེང་གི་ཐིག་ལེ་སྔོན་པོས་ཉོན་མོངས་པ་ཅན་གྱི་ཡིད་བསྟན། དེ་རྣམས་བསྒོམ་པའི་རིམ་པ་ཡང་དང་པོ་འཇུག་པའི་རླུང་དང་དུས་གཅིག་ཏུ་སྙིང་གའི་ཐིག་ལེར་བསྟིམ། ཐིག་ལེ་དམར་སྐྱ་དེ་འབར་ཞིང་གསལ་བའི་རྣམ་པར་དམིགས་ལ་བསྒོམ་མོ། ། དེ་ལ་སེམས་རྣམ་པར་གཡེངས་པར་གྱུར་ན་དབང་པོ་རྣམས་ཀྱི་ཐིག་ལེ་ལ་སྤྲོས་སྟེ། དེ་ཡང་གཟུགས་ལྟ་བུ་ཞིག་ལ་འཕྲོས་པར་གྱུར་ན་སྙིང་གའི་ཐིག་ལེ་ལ་དམིགས་པ་བོར་ལ། མིག་གཉིས་སུ་བསྒོམས་པའི་ཐིག་ལེ་དཀར་པོ་ལ་སེམས་བསྡུ་ཞིང་བསྒོམ་མོ། །
དེས་སེམས་གཟུགས་ལ་མི་འཆོར་ན་མིག་གི་ཐིག་ལེ་ལ་ཡང་སྙིང་གའི་ཐིག་ལེ་ལ་བསྟིམ་ལ་བསྒོམ་མོ། ། དེ་བཞིན་དུ་སྒྲ་ལ་ཡང་སེམས་གཡེངས་པར་གྱུར་ན་རྣ་བ་གཉིས་ཀྱི་ཐིག་ལེ་ནག་པོ་ལ་སེམས་བསྡུ་ཞིང་བསྒོམས་ལ། དེས་སེམས་སྒྲ་ལ་མི་འཆོར་ན་རྣ་བའི་ཐིག་ལེ་ནག་པོ་གཉིས་ཀྱང་སྙིང་གའི་ཐིག་ལེ་ལ་བསྟིམ་ལ་བསྒོམ་མོ། ། དེ་བཞིན་དུ་དྲི་ལ་སོགས་པ་གང་ལ་སེམས་གཡེངས་པར་གྱུར་པ་དེའི་སྣའི་འདོམ་སོ་ལ་སོགས་པའི་ཐིག་ལེ་ལ་སེམས་བསྡུ་ཞིང་བསྒོམ། དེས་སེམས་དྲི་ལ་སོགས་པ་ལ་མི་འཆོར་ན་སྣའི་འདོམ་སོ་ལ་སོགས་པའི་ཐིག་ལེ་རྣམས་སྙིང་གའི་ཐིག་ལེ་ལ་བསྟིམ་ལ་བསྒོམ་པ་སྟེ། སེམས་གཡེངས་ན་དེ་རྣམས་ལས་བཟློག་པའི་སྦྱོར་བས་སྔ་མ་བཞིན་དུ་ཤེས་པར་བྱ་ཞིང་སྙིང་གའི་ཐིག་ལེ་དེ་ཉིད་ལ་གཏད་ཅིང་བསྒོམ་མོ། ། དེ་ལྟར་བསྒོམས་པའི་ཐིག་ལེ་དེ་ཉིད་ལ་བརྟེན་ནས་སྤྲོས་དང་བྲལ་བའི་བདེ་བ་ཉམས་སུ་མྱོང༌། དེའང་གོང་ནས་གོང་དུ་བསྒོམས་པའི་སྟོབས་ཀྱིས་གསལ་བ་མཐར་ཐུག་པ་ལས་སངས་རྒྱས་ཉིད་དུའང་འགྲུབ་པར་འགྱུར་རོ། ། དེ་དག་ཀྱང་གཞུང་ལས། རྟག་ཏུ་སྙིང་ལ་གནས་པ་ཡི། །
ཞེས་བྱ་བ་ལ་སོགས་པས་བསྟན་ཏོ། ། ས་བོན་དང་བཅས་པའི་རིམ་པ་བསྟན་ཟིན་ཏོ། ། ད་ནི་ས་བོན་མེད་པའི་རིམ་པ་ཞེས་བྱ་བ་ནི། རྩོལ་བ་མི་དྲག་པ་དང༌། དམིགས་པ་རྒྱ་ཆུང་བའི་ཕྱིར་ས་བོན་མེད་པ་ཞེས་བྱའོ། ། དེ་བསྒོམ་པར་འདོད་ན་བླ་མ་སྤྱི་བོར་བསྒོམ་པའི་བར་དུ་སྔོན་དུ་འགྲོ་བ་སྔ་མ་བཞིན་བྱས་ལ། སྣ་བུག་གཡས་པ་ནས་ཉི་མའི་རླུང་རྒྱུ་བའི་དུས་སམ། གཡོན་ནས་ཟླ་བའི་རླུང་རྒྱུ་བའི་དུས་སམ། གཉིས་ཀ་ནས་ཉི་མ་ཟླ་བ་མཉམ་པར་རྒྱུ་བའི་དུས་ཀྱང་རུང་སྟེ། དེའི་དུས་སུ་སྣ་བུག་གཉིས་ཀྱི་སྣའི་རྩེ་མོ་དང་བཅས་པ་སྟོང་པར་བསྒོམ་པའམ།
སྣ་གཉིས་ཀྱི་འདོམ་སོའི་ཕྱི་རོལ་དུའང་རུང་སྟེ། རླུང་ཕྱིར་རྒྱུ་བའི་དུས་སུ་སྣ་ལས་ཕྱི་རོལ་དུ་རིང་དུ་འགྲོ་བར་རི་སྣ་ལ་སྨུགས་པ་ཆགས་པ་ལྟ་བུའི་ཚུལ་གྱིས་རླུང་གི་འོད་ཟེར་ཁ་དོག་སྨུག་པོའི་ཚུལ་གྱིས་གནས་པར་བསྒོམ། རླུང་ནང་དུ་འཇུག་པའི་དུས་སུ་རླུང་དང་ལྷན་ཅིག་ཏུ་འོད་དེ་ཐུར་དུ་སྤྲོས་ལ། དེས་ལུས་ཐམས་ཅད་ལ་ཁྱབ་པས་བདེ་སྟོང་གི་ཏིང་ངེ་འཛིན་སྐྱེ་བར་བསམ། དེ་ནས་ཡང་དབུགས་ཕྱིར་རྒྱུ་བའི་དུས་སུ་སྔར་བཞིན་འོད་ཀྱི་ཕུང་པོ་སྣ་བུག་ཏུ་འོང་བར་བསམ་ཞིང་བསྒོམ་པར་བྱའོ། ། དེ་བཞིན་དུ་རླུང་སྲོག་རྩོལ་ལ་བརྟེན་ནས་རྒྱུན་མི་འཆད་པར་ཡང་ནས་ཡང་དུ་བསྒོམ་པའི་ཚུལ་གྱིས་སེམས་གཟུང་བར་བྱའོ། ། སེམས་གཟུང་བའི་རིམ་པའོ། ། དེ་ནས་སྤྲོ་བར་འདོད་ན་སྔར་གྱི་སྣ་སྒོའི་ཐིག་ལེ་དམར་སྨུག་དེ་ཉིད་མིག་གི་སྒོར་བསམས་ལ། རླུང་ལྡང་མཇུག་གི་དམིགས་པ་སྔ་མ་བཞིན་བྱས་པ་ལ་བརྟེན་ནས་ལྷའི་མིག་གི་མངོན་པར་ཤེས་པ་འགྲུབ་པ་ནས་བཟུང་སྟེ། སྙིང་གའི་སྒོར་བསྒོམས་པ་ལས་ཇི་ལྟ་བ་དང་ཇི་སྙེད་པ་མཁྱེན་པའི་བར་དུ་འབྱུང་བས་དབང་པོའི་སྒོ་རྣམས་ལ་སྤོ་ཞིང་བསྒོམ་པར་བྱའོ། །
ཡང་ན་འདིར་སེམས་གཟུང་བའི་རིམ་པ་ཅིག་པུ་ལས་དབང་པོའི་སྒོ་དྲུག་པོ་ལ་སྤོ་བར་མ་བསྒོམས་ཀྱང་སྔ་མའི་ཡོན་ཏན་རྣམས་འབྱུང་བར་འགྱུར་རོ། ། དེ་ཡང་སེམས་ཀྱི་ཞོན་པ་རླུང་བཟུང་བས་སེམས་ཀྱང་གཟུང་བར་འགྱུར་ལ། ཤེས་རབ་སྟེ་བློ་རྟོག་བཅས་དང༌། ཐབས་ཏེ་སེམས་ཀྱི་རང་བཞིན་རྟོག་མེད་དུ་གྱུར་ནས་གཉིས་སུ་མེད་པའི་རང་བཞིན་རྡོ་རྗེ་འཆང་བ་ཉིད་འགྲུབ་པར་བྱེད་དོ། ། ས་བོན་མེད་པའི་བདག་བྱིན་གྱིས་བརླབ་པའི་རིམ་པ་བསྟན་ཟིན་ཏེ། རང་བྱིན་གྱིས་བརླབ་པའི་རིམ་པ་དང་པོ་བསྟན་ཟིན་ཏོ།། །། དེ་ནས་རིམ་པ་གཉིས་པ་སྣ་ཚོགས་རྡོ་རྗེའི་རིམ་པ་བརྗོད་པར་བྱ་སྟེ། དེའང་གང་ཟག་ཁ་ཅིག་ལ་འདར་བ་ལྟ་བུའི་ཏིང་ངེ་འཛིན་བྱུང་ན་རིམ་པ་གཉིས་པ་ནས་བསླབ་པར་བྱའོ། ། དེ་ཡང་ལུས་སྐྱིལ་ཀྲུང་བཅས་ལག་པ་མཉམ་གཞག་གི་ཕྱག་རྒྱས་ལྟེ་བ་ནས་དྲག་ཏུ་བཙིར། སྤྱི་བོར་བླ་མ་བསྒོམ་པའི་བར་དུ་སྔོན་དུ་འགྲོ་བ་རྣམས་སྔ་མ་བཞིན་དུ་བྱས་ལ།
སྣ་བུག་གཉིས་ཀྱི་རླུང་ལྡང་འཇུག་ཅི་བདེ་བ་ལན་གསུམ་ཙམ་བྱས་ལ། དེ་ནས་ནང་དུ་འཇུག་པའི་རླུང་འོད་ཀྱི་རང་བཞིན་ཅན་ནང་དུ་རྔུབས་ཏེ་རླུང་བུམ་པ་ཅན་གྱི་ཚུལ་དུ་ཁ་སྦྱར་ལ། དེའི་འོད་ཀྱིས་ལུས་ཀྱི་ནང་ཐམས་ཅད་གསལ་བར་བྱས། དེའི་སྟོབས་ཀྱིས་བདག་གི་སྤྱི་བོའི་སྟེང་དུ་མཐོ་གང་ཙམ་དུ་ཧཱུྃ་སྔོ་སྐྱ་ལས་སྣ་ཚོགས་རྡོ་རྗེ་ཤར་དཀར་ལྷོ་སེར་ནུབ་དམར་བྱང་ལྗང་བ་བསྐྱེད་ལ། དེའི་ལྟེ་བའི་ནང་ངམ་སྟེང་དུ་ཆོས་འབྱུང་གྲུ་གསུམ་དམར་སྐྱ་ཞིག་བསམ། དེའི་ནང་དུ་ཧཱུྃ་ལས་སྣ་ཚོགས་རྡོ་རྗེ་དམར་སྐྱ་རྩེ་ལྔ་པ་དེའི་ལྟེ་བར་ཟླ་བ་ལ་གནས་པའི་ཧཱུྃ་དཀར་དམར་བསམས་ལ། རླུང་ནང་དུ་བསྡམས་ཤིག་ཧཱུྃ་དེའི་ཐིག་ལེ་དཀར་ལ་ཕྲ་ཞིང་ཕྲ་བ་ལ་སེམས་གཏད་དོ། ། དེ་ལས་སེམས་གཡེངས་པར་གྱུར་ན་ཐིག་ལེའི་འོད་ཟེར་དེ་འོག་ནས་འོག་ཏུ་འཕྲོས་པས་བདག་གི་སྤྱི་གཙུག་ནས་མར་ཞུགས་ཤིང་ལུས་ཐམས་ཅད་ལ་ཁྱབ་པས་ལུས་ཐམས་ཅད་ལ་བདེ་བ་སྐྱེས་པར་བསམ་ཞིང༌། དེས་སེམས་མི་གཡེངས་ན་ཡང་སྔ་མའི་ཐིག་ལེ་ལ་སེམས་གཏད་དོ། ། དེ་ལ་བརྟན་པ་ཐོབ་པ་ལ་བདེ་བ་དང་མི་རྟོག་པ་གཉིས་སུ་མེད་པ་རྟོགས་པར་འགྱུར་ཞིང་སངས་རྒྱས་ཉིད་དུའང་འགྱུར་རོ། །
དེ་ནི་བརྟན་པར་བྱ་བའོ། ། དེ་ནས་སྤྲོ་བ་ནི། གཞན་ཡང་དེ་ལྟ་བུའི་བརྟན་པ་ཐོབ་པའི་ཐིག་ལེ་སྣ་ཚོགས་རྡོ་རྗེ་ཅན་དེ་ཉིད་མིག་དང༌། རྣ་བ་དང༌། སྣ་དང༌། ལྕེ་དང༌། མཚན་མའི་རྩེ་མོའི་མཐར་ཐུག་པར་སྦྱར་ཞིང་འཁོར་ལོ་བཞིའི་ཡི་གེ་རྣམས་ཀྱི་ཐིག་ལེ་ལ་སྦྱར་ཏེ། ཐོག་མར་སྙིང་ག་ཆོས་ཀྱི་འཁོར་ལོ་ལ་བསླབ། དེ་ནས་སྤྱི་བོ་བདེ་བ་ཆེན་པོའི་འཁོར་ལོ་ལ་བསླབ། དེ་ནས་མགྲིན་པ་ལོངས་སྤྱོད་ཀྱི་འཁོར་ལོ་ལ་བསླབ།
དེ་ནས་ལྟེ་བ་སྤྲུལ་པའི་འཁོར་ལོ་ལ་བསླབས་ན་གཞུང་ནས་འབྱུང་བ་བཞིན་ཡོན་ཏན་གྱི་མཆོག་ཐམས་ཅད་སྐྱེ་བར་འགྱུར་རོ། ། རྣམ་པ་སྣ་ཚོགས་པའི་སྣ་ཚོགས་རྡོ་རྗེའི་རིམ་པའོ། ། ཡང་ས་བོན་མེད་པའི་སྣ་ཚོགས་རྡོ་རྗེའི་རིམ་པ་ནི་སྔོན་དུ་འགྲོ་བ་ཐམས་ཅད་སྔ་མ་བཞིན་བྱས་ལ། སྣ་གཉིས་ཀྱི་རླུང་གང་ནས་རྒྱུ་བ་བརྟགས་ཏེ་གཡས་ནས་རྒྱུ་ན་ཕྱིར་རྒྱུ་བའི་དུས་སུ་མཛོད་སྤུར་བསྟིམ་ལ་ཉི་མའི་དཀྱིལ་འཁོར་ཞིག་བསམ། ཡང་གཡོན་ནས་རྒྱུ་བར་བསམས་ལ། དེའི་སྟེང་དུ་ཟླ་བའི་དཀྱིལ་འཁོར་ཞིག་བསམ། སྤྱི་རླུང་གཡོན་ནས་རྒྱུ་ན་སྔོན་ལ་ཟླ་བའི་དཀྱིལ་འཁོར་བཀོད་ལ། དེ་ནས་ཉི་མའི་དཀྱིལ་འཁོར་བསམ། གང་ལྟར་ཡང་རླུང་གསུམ་པ་ཕྱིར་འགྲོ་བའི་ཚེ་དེ་གཉིས་ཀྱི་སྟེང་དུ་སྐར་མའི་གཟུགས་ལྔ་བསམས་ཏེ། དབུས་སུ་སྔོན་པོ།
ཤར་དུ་དཀར་པོ། ལྷོར་སེར་པོ། ནུབ་ཏུ་དམར་པོ། བྱང་དུ་ལྗང་བའི་ཐིག་ལེ་དེ་བཞིན་གཤེགས་པ་ལྔའི་རང་བཞིན་དུ་བསམས་ལ། དེ་ལ་ཡང་ནས་ཡང་དུ་སེམས་གཏད་ནས་བསྒོམས་པས་ཇི་ཞིག་ལྟར་ན་མི་དམིགས་པའི་རང་བཞིན་གྱི་བསམ་གཏན་ཐོབ་པར་འགྱུར་ཏེ། དེའང་དཔེར་ན་ལག་པའི་རི་མོ་ལྟ་བུ་ཞིག་ལ་མིག་གཏད་ཅིང་མི་འཛུམས་པར་བརྟགས་པས། ཇི་ཞིག་ལྟར་ན་མིག་སྦྲིད་ནས་རི་མོ་དེ་རྣམས་མི་དམིགས་པར་གཏད་ཡལ་དུ་འགྲོ་བ་བཞིན་ནོ། ། དེ་བཞིན་དུ་ཆོས་ཐམས་ཅད་སྣང་ལ་རང་བཞིན་མེད་པར་རྟོགས་པར་འགྱུར་ཏེ། བརྟན་པས་སངས་རྒྱས་ཉིད་དུ་འགྲུབ་པར་འགྱུར་རོ། ། ས་བོན་མེད་པའི་སྣ་ཚོགས་རྡོ་རྗེའི་རིམ་པ་བསྟན་ཟིན་ཏེ།
རིམ་པ་གཉིས་པ་སྣ་ཚོགས་རྡོ་རྗེའི་རིམ་པ་བསྟན་ཟིན་ཏོ།། །། ད་ནི་དབང་པོ་འབྲིང་པོ་བྱིན་རླབས་ཀྱི་དུས་སུ་བདེ་བ་ཆེན་པོའི་ཏིང་ངེ་འཛིན་སྐྱེས་པ་རྣམས་ལ་རིམ་པ་གསུམ་པ་ནོར་བུ་འགེངས་པའི་རིམ་པ་བརྗོད་པར་བྱའོ། ། དེ་ལ་བཞི་སྟེ། དམ་ཚིག་གི་ཕྱག་རྒྱ་དང༌། ལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང༌། ཕྱག་རྒྱ་ཆེན་པོའོ། ། དང་པོ་དམ་ཚིག་གི་ཕྱག་རྒྱ་ནི། སྔོན་དུ་འགྲོ་བ་ཐམས་ཅད་སྔ་མ་བཞིན་བྱས་ནས། འོད་ཀྱི་ཕྱག་རྒྱ་ལ་བརྟེན་ནས་དེ་ཁོ་ན་ཉིད་ཀྱི་མཆོད་པ་བྱ་བ་བཞིན་དུ་དེ་ལ་གནས་ལྔར་བྱིན་གྱིས་བརླབ་པར་བྱ་སྟེ།
དེ་ལ་གནས་ལྔ་ནི་གསང་གནས་དང༌། ལྟེ་བ་དང༌། སྙིང་ག་དང༌། མགྲིན་པ་དང༌། དཔྲལ་བ་རྣམས་ཡིན་ཏེ། དེ་དག་བྱིན་གྱིས་བརླབ་པ་ནི། ཧཱུྃ་ལས་རྡོ་རྗེ། བྷྱྃ་ལས་རྡོ་རྗེའི་ནོར་བུ་དམར་པོ། བྷྱྃ་ལས་རྡོ་རྗེའི་རྩེ་མོ་སེར་པོ་བུ་གར་བྷྱྃ་གིས་མཚན་པ་བསྒོམ། ཡབ་ཀྱི་ལྟེ་བར་ཡུམ་གྱི་སྙིང་པོ་དང༌།
མགྲིན་པར་ཡུམ་གྱི་སྙིང་པོ་དང༌། ལྐོག་མར་ཡབ་ཀྱི་སྙིང་པོ་དང༌། དཔྲལ་བར་ཡབ་ཀྱི་ཉེ་སྙིང་བཀོད་དེ་ཡབ་ཀྱི་གནས་ལྔའོ། ། ཡུམ་གྱི་མཁར་ཨ་ལས་པདྨ་དམར་པོ་འདབ་མ་གསུམ་པ། བྷྱྃ་ལས་ཟེའུ་འབྲུ་དཀར་པོ་ཟེའུ་འབྲུའི་རྩེ་མོ་སེར་པོའི་བུ་གར་བྷྱྃ་གིས་མཚན་པ། སྔ་མ་བཞིན་དུ་ཡུམ་གྱི་ལྟེ་བ་དང༌། སྙིང་གར་ཡབ་ཀྱི་སྙིང་པོ་དང་ཉེ་སྙིང༌། མགྲིན་པ་དང་དཔྲལ་བར་ཡུམ་ཉིད་ཀྱི་སྙིང་པོ་དང་ཉེ་སྙིང་དགོད་དོ། ། སྔགས་རྣམས་ཀྱང་ཕན་ཚུན་སྙོམས་པར་འཇུག་པར་བསམ་མོ། ། དེ་ལྟར་རང་གི་འོད་ཀྱི་རིག་མ་དང༌།
རྡོ་རྗེ་དང་པདྨ་སྙོམས་པར་འཇུག་པ་དང༌། ལྟེ་བ་ལ་སོགས་པའི་གནས་བཞིར་སྔགས་ཀྱི་སྙོམས་འཇུག་གི་བྱང་སེམས་ཀྱིས་ནོར་བུ་བཀང་བ་ན་དེ་ལ་བདེ་སྟོང་གི་ཏིང་ངེ་འཛིན་སྐྱེ་ལ། དེ་ཉིད་ཉེ་བར་བརྟག་ཅིང་བརྟན་པར་བྱའོ། ། གལ་ཏེ་བདེ་བ་ཆེར་སྐྱེས་དྲགས་ན་འཛག་པའི་ཉེན་ཡོད་པས་ལག་པ་རྡོ་རྗེ་ཁུ་ཚུར་སྙིང་གར་བསྣོལ་ཏེ། མིག་དང་ཁ་སྟེང་དུ་བལྟས་ཏེ་བགྲད་ལ་ཧཱུྃ་ཞེས་དྲག་པོ་བཅུ་བདུན་ནམ་བཅུ་དགུ་ཙམ་རེ་བརྗོད་པར་བྱ་སྟེ། དེ་ལས་མང་དུ་མི་བྱའོ། ། དེ་ལྟར་བསྒོམས་ན་དཔྱད་པ་མེད་པར་རྡོ་རྗེ་འཆང་བ་ཉིད་འགྲུབ་པར་འགྱུར་རོ། ། དམ་ཚིག་གི་ཕྱག་རྒྱའོ། ། གཉིས་པ་ལས་ཀྱི་ཕྱག་རྒྱ་ནི། དམ་ཚིག་གི་ཕྱག་རྒྱ་ལ་སེམས་བརྟན་པ་ཐོབ་པའི་རྣལ་འབྱོར་པས་རྟེན་མིའི་བུ་མོ་ལོ་བཅུ་གཉིས་མ་ནས་ཉི་ཤུ་རྩ་ལྔའི་བར་གཟུགས་མཛེས་ཤིང་རྩ་མཆོག་ཏུ་གྱུར་པ་ཡོད་པ།
དབང་ཡོངས་སུ་རྫོགས་ཤིང་དམ་ཚིག་དང༌། ཐོས་བསམ་དང༌། ལམ་རིམ་པ་གཉིས་བསྒོམ་པའི་ཚུལ་གྱིས་རྒྱུད་ཡོངས་སུ་སྦྱངས་པའི་ཕྱག་རྒྱ་ཉེ་བར་བཟུང་ལ། བདག་དང་ཕྱག་རྒྱ་བྱིན་གྱིས་བརླབ་པའི་ཚུལ་དམ་ཚིག་གི་ཕྱག་རྒྱ་ལྟར་བྱས་ཏེ། ཕྱག་རྒྱ་དེའི་གཟུགས་ལ་བལྟ་བ་དང༌། སྒྲ་ལ་ཉན་པ་དང༌། སོ་དང་སེན་མོས་འདེབས་པ་དང༌། འཁྱུད་པ་དང་འོ་ལ་སོགས་པའི་ཚུལ་གྱིས་སྐད་ཅིག་དང་པོ་ལ་དགའ་བའི་ཡེ་ཤེས། རྡོ་རྗེ་དང་པདྨ་མཉམ་པར་སྦྱོར་བ་སྐད་ཅིག་གཉིས་པ་ལ་མཆོག་ཏུ་དགའ་བའི་ཡེ་ཤེས། བསྲུབ་པ་དང་སྲུབ་པའི་སྦྱོར་བའི་ཚུལ་གྱིས་སྐད་ཅིག་གསུམ་པ་ལ་དགའ་བྲལ་གྱི་དགའ་བའི་ཡེ་ཤེས།
དེ་ནས་ཀུན་རྫོབ་བྱང་ཆུབ་ཀྱི་སེམས་དབང་གི་གནས་སུ་མངོན་དུ་བྱ་བ་ལ་བརྟེན་ནས་སྐད་ཅིག་བཞི་པ་ལ་དོན་དམ་པ་བྱང་ཆུབ་ཀྱི་སེམས་བདེ་སྟོང་བརྗོད་བྲལ་གྱི་ཏིང་ངེ་འཛིན་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེད་ལ། གལ་ཏེ་བྱང་ཆུབ་ཀྱི་སེམས་ཉམས་ཀྱིས་དོགས་ན་དམ་ཚིག་གི་ཕྱག་རྒྱ་བསྟེན་པའི་སྐབས་བཞིན་ཧྲིཾ་གི་སྒྲ་བརྗོད་པས་ལུས་ཐམས་ཅད་ལ་བདེ་སྟོང་གི་ཏིང་ངེ་འཛིན་གྱིས་ཁྱབ་པར་བྱས་ཤིང་བྱང་ཆུབ་ཀྱི་སེམས་མི་ཉམས་པར་བསྲུང་བ་ཤིན་ཏུ་གཅེས་སོ། ། དེ་ལྟར་མཚོན་ཅིང་བསྒོམས་པ་ལ་བརྟེན་ནས་རྡོ་རྗེ་འཆང་བ་ཉིད་འགྲུབ་པར་འགྱུར་རོ། ། ལས་ཀྱི་ཕྱག་རྒྱའོ། ། གསུམ་པ་ཆོས་ཀྱི་ཕྱག་རྒྱ་ནི། སྔར་དབང་གསུམ་པ་རྟེན་ཅན་ནམ། ལས་ཀྱི་ཕྱག་རྒྱ་ལ་བརྟེན་པའི་བདེ་སྟོང་གི་ཉམས་སུ་མྱོང་བ་དྲན་པར་བྱས་ལ། དེ་ནས་བདག་ཉིད་ཀྱི་རྡོ་རྗེ་ནོར་བུའི་དབུས་སུ་ཧཱུྃ་ཁ་དོག་དམར་སྐྱ་ཞིག་བསམས་ཏེ། ཡིད་ཀྱི་ཕྱག་རྒྱ་དང་སྙོམས་པར་ཞུགས་པས་བདེ་སྟོང་གི་ཏིང་ངེ་འཛིན་དྲན་པར་བྱས་ལ། དེ་ནས་ཡིད་ཀྱི་ཕྱག་རྒྱ་དེ་ལུས་ལ་བསྟིམ་ནས་རྡོ་རྗེ་ནོར་བུའི་ཧཱུྃ་ལ་དམིགས་པ་གཏད་ཅིང་བསྒོམ།
དེར་བདེ་བ་མི་བཟོད་ན་ཧཱུྃ་དེ་ཉིད་གསང་གནས་ཀྱི་རྩ་བར་སྤོ། དེར་ཡང་མི་བཟོད་ན་ལྟེ་བར་སྤོ། དེར་ཡང་མི་བཟོད་ན་སྙིང་གར། དེར་ཡང་མི་བཟོད་ན་མགྲིན་པར། དེར་ཡང་མི་བཟོད་ན་སྤྱི་བོར་སྤོ། དེ་ནས་ལུས་ཐམས་ཅད་ལ་ཁྱབ་པར་བསམ་པ་བརྟན་པར་བསྒོམས་ན་རྡོ་རྗེ་འཆང་བ་ཉིད་རྙེད་པར་འགྱུར་རོ། ། ཆོས་ཀྱི་ཕྱག་རྒྱའོ། ། བཞི་པ་ཕྱག་རྒྱ་ཆེན་པོ་བསྒོམ་པའི་བསམ་གཏན་ནི། སྔ་མ་ལྟ་བུར་འོད་ཀྱི་རིག་མ་དང༌། དངོས་ཀྱི་རིག་མ་དང༌།
ཡི་གེ་ཧཱུྃ་གི་བདེ་བ་ལ་དམིགས་པ་ལྟ་བུ་ནི་མ་ཡིན་ཏེ། དེ་རྣམས་ཐམས་ཅད་དང་བྲལ་བ་རྩ་ཐམས་ཅད་འདུས་པའི་བདེ་བ་ཆེན་པོའི་རང་བཞིན་རྩ་དབུ་མའི་གནས་སུ་འདུས་ལ། དེ་ཉིད་རྡོ་རྗེ་ནོར་བུར་བདེ་བ་ཆེན་པོའི་རང་བཞིན་དུ་བསམས་ལ། དེ་ལྟ་བུའི་བདེ་སྟོང་གི་ཏིང་ངེ་འཛིན་ལ་རེ་ཞིག་ངོས་བཟུང་སྟེ། དེ་ལུས་ཐམས་ཅད་ལ་ཁྱབ་པར་བྱས་ལ། དེ་ལ་སྔར་གྱི་འོད་ཀྱི་རིག་མ་ལ་སོགས་པ་གསུམ་གྱི་རྟེན་ཐམས་ཅད་དང་བྲལ་བ། བརྟན་པ་དང་གཡོ་བ་མཐའ་དག་གི་རང་བཞིན་དུ་གྱུར་པའི་སེམས། ཁམས་གསུམ་ཐམས་ཅད་ལ་ཁྱབ་པའི་སྟོང་པ་ཉིད་ཀྱི་བདག་ཉིད་ཕྱག་རྒྱ་ཆེན་པོ་དང་གཉིས་སུ་མེད་པར་འཁྱུད་པས་བསམ་གྱིས་མི་ཁྱབ་པའི་རང་བཞིན་དུ་ཡིད་བརྟན་པར་བྱས་པས་རྡོ་རྗེ་འཆང་བ་ཉིད་འགྲུབ་པར་བྱེད་དོ། ། ཕྱག་རྒྱ་ཆེན་པོའི་རིམ་པ་བསྟན་ཟིན་ཏོ། ། ནོར་བུ་འགེངས་པ་ཞེས་བྱ་བའི་རིམ་པ་གསུམ་པ་བསྟན་ཟིན་ཏོ།། །།
ད་ནི་ཛཱ་ལནྡྷ་རའི་རིམ་པ་བརྗོད་པར་བྱ་སྟེ། དེའང་བྱིན་རླབས་ཀྱི་དུས་སུ་སྨྲ་བ་དང་དགོད་པ་ལ་སོགས་པའི་རྟགས་བྱུང་བའི་གང་ཟག་གིས་འདི་བསྒོམ་པར་བྱ་སྟེ། དེའི་བསྒོམ་ཚུལ་ནི་བསྐྱེད་པའི་རིམ་པའི་ལུས་ཀྱི་ལྷ་རྣམས་རང་གི་གནས་སུ་ཐིམ་ནས། ཡུམ་འོད་ཀྱི་གོང་བུར་བྱས་ཏེ་སྣ་བུག་གཡོན་པ་ནས་ལུས་ལ་ཞུགས་པས། དེའི་འོད་ཀྱིས་ལྟེ་བའི་འོག་སུམ་མདོར་ཆུ་སོ་མན་ཆད་ཀྱི་འདོམ་གྲུ་གསུམ་གྱི་གནས་འདིར་ཆོས་འབྱུང་ཁ་དོག་དམར་སྐྱ། དབྱིབས་གྲུ་གསུམ་སྟེ་ཁ་རྒྱས་པ་ཞབས་ཞུམ་པ་གཏིང་རིང་བ་ཅིག་བསམ། དེའི་ནང་དུ་ཐིག་ལེ་ཁ་དོག་རྣམ་པ་ལྔ་སངས་རྒྱས་ལྔའི་རང་བཞིན། དབུས་སུ་དཀར་པོ། ཤར་སྔོ། ལྷོ་སེར།
ནུབ་དམར། བྱང་ལྗང་བ་རྣམས་གསལ་བར་བལྟས་ལ། དེ་ནས་རླུང་ནང་དུ་འཇུག་པ་དང་བསྟུན་ཏེ། རླུང་ཐིག་ལེ་དབུ་མ་ལ་བསྟིམ་ལ། རླུང་ཁ་སྦྱར་གྱི་བསམ་གཏན་བུམ་པ་ཅན་ཞེས་བྱ་བ་བསྒོམས་པས་གཏུམ་མོའི་མེ་གྲུབ་པར་འགྱུར་རོ། ། དེ་ནས་གཏུམ་མོའི་མེའི་ནུས་པ་གྲུབ་ནས་ལུས་དྲོད་ཀྱི་རང་བཞིན་ཅན་དུ་བརྟན་པར་གྱུར་པ་དེའི་ཚེ་གཡས་རོ་མ་ནས་གཏུམ་མོའི་མེ་སྦར་ཏེ། སྣ་བུག་གཡས་པ་ནས་འཐོན་ཏེ་འཇིག་རྟེན་གྱི་ཁམས་ཐམས་ཅད་ཀྱི་རྡོ་རྗེ་འཛིན་པ་ཐམས་ཅད་མཆོད་ནས་དེ་བཞིན་གཤེགས་པ་ཐམས་ཅད་ཤངས་ཀྱི་བུ་ག་གཡས་པར་ཞུགས་ཏེ་དེ་བཞིན་གཤེགས་པ་ཐམས་ཅད་ཀྱི་འཁོར་ལོ་བཞི་བསྲེགས་ནས། དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཤངས་ཀྱི་བུ་ག་གཡོན་པ་ནས་དྲངས་ནས་བདག་གི་སྣ་བུག་གཡོན་པར་ཞུགས་ཏེ། སྤྱི་གཙུག་ཛཱ་ལནྡྷ་ར་ན་མར་ལ་རྩ་དབུ་མའི་ལམ་ནས་ཞུགས་ཏེ་ལྟེ་བའི་དཀྱིལ་འཁོར་དུ་བརྟན་པར་བྱས་པས་ལུས་བདེ་སྟོང་གི་ཏིང་ངེ་འཛིན་རྒྱས་པར་འགྱུར་ཞིང༌། ལྟེ་བའི་དཀྱིལ་འཁོར་དཀར་ལ་སྲབ་ཅིང་སྲ་ཞིང་བརྟན་པར་གྱུར་པ་ནི།
གང་ཚེ་བསྒོམ་པ་བརྟན་གྱུར་པ། ། ཞེས་པའི་དོན་ཡིན་ནོ། ། སྙིང་གར་བརྟན་ཙམ་ན་མངོན་པར་ཤེས་པ་ལྔ་ཐོབ་པ་ནི། སྣང་བ་དངོས་སུ་མཐོང་བར་འགྱུར། ། ཞེས་པའི་དོན་ཡིན་ནོ། ། མགྲིན་པར་བརྟན་ཙམ་ན་ཁམས་གསུམ་གྱི་རོ་ལ་ལོངས་སྤྱོད་ཅིང་ཚིག་གི་མཆོག་གྲུབ་པ་ནི་ལྕེས་གདོང་གི་དཀྱིལ་འཁོར་ཁེབས་པ་སྟེ། འབར་བ་བརྟན་པར་འགྱུར་བ་ནི། ། ཞེས་པའི་ཚིག་རྐང་བཞིས་བསྟན་ཏོ། ། དཔུང་པར་བརྟན་པས་དཔུང་པ་འཕེལ་བའི་སྟོབས་ཀྱིས་ལུས་རྒྱས་ཤིང་སྟོབས་ཚད་མེད་པར་གྱུར་པ་ནི། དཔུང་པའི་རྩ་བར་སོན་པའི་རླུང༌། །
ཞེས་པའི་རྐང་པ་གཉིས་ཀྱིས་བསྟན་ཏོ། ། སྤྱི་གཙུག་ཏུ་བརྟན་པར་གྱུར་པས་ཆོས་ཀྱི་སྐུ་རྡོ་རྗེ་འཆང་བ་ཉིད་མངོན་དུ་བྱས་ནས་སེམས་ཅན་གྱི་དོན་བྱེད་པ་ནི། ཁམས་གསུམ་པོ་ནི་ཐམས་ཅད་དུ། ། ཞེས་པའི་རྐང་པ་གཉིས་ཀྱིས་བསྟན་ཏོ། ། ཛཱ་ལནྡྷ་ར་ཞེས་བྱ་བའི་རིམ་པ་བཞི་པ་བསྟན་ཟིན་ཏོ།། །། ད་ནི་གང་ཟག་དབང་པོ་ཡང་རབ་བྱིན་རླབས་ཀྱི་དུས་སུ་སེམས་ལ་མི་རྟོག་པ་སྐྱེས་པ་ལ་བསམ་གྱིས་མི་ཁྱབ་པ་ཞེས་བྱ་བའི་རིམ་པ་ལྔ་པ་བརྗོད་པར་བྱ་སྟེ། བསྐྱེད་པའི་རིམ་པའི་རྣལ་འབྱོར་གོ་ཆ་ཆེན་པོའི་ཚུལ་གྱིས་ལུས་ལ་བསྡུས་ལ། བླ་མ་སྤྱི་བོར་བསྒོམས་ཏེ་མོས་གུས་བྱས་ནས། སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དམར་སྐྱ་ཞིག་བསམ། དེ་ནས་འདི་ལྟར་ཕྱི་དང་ནང་གིས་བསྡུས་པའི་ཆོས་ཐམས་ཅད་རང་གི་སེམས་ཡིན་པའི་ཕྱིར་གཟུགས་ལ་སོགས་པ་རྣམས་ཀྱིས་དྲངས་པ་ཕྱི་རོལ་གྱི་དོན་ངོ་བོ་ཉིད་ཀྱིས་གང་གཡོ་བ་འདི་རྣམས་ནི་རྣམ་པར་རྟོག་པ་ཡིན་པའི་ཕྱིར་བདག་གི་འཛིན་པ་མེད་པའི་ཡེ་ཤེས་མངོན་དུ་བྱའོ་སྙམ་དུ་བསམས་ལ།
ཡི་གེ་ཧཱུྃ་དེ་ལས་འོད་ཟེར་སྤྲོས་ཏེ་ཁམས་གསུམ་ཐམས་ཅད་ཁྱབ་པར་བྱས་ནས་འོད་ཟེར་གྱི་རང་བཞིན་དུ་གྱུར་པའི་ཁམས་གསུམ་རང་གི་ལུས་ལ་བསྡུ། དེ་བཞིན་དུ་ཡུམ་ཡབ་ལ། ཡབ་སྙིང་གའི་ཧཱུྃ་ལ། ཟླ་བ་ཧཱུྃ་གི་ཞབས་ཀྱུ་ལ། ཞབས་ཀྱུ་ཡང་ཁོག་པ་ལ། ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ་བསྡུ། ཐིག་ལེ་ནཱ་དའི་རང་བཞིན་དུ་བྱ། ནཱ་ད་ཡང་མི་དམིགས་པར་བྱས་ལ།
དེའི་ངོ་བོ་ནི་འདི་ཡིན་ཏེ། གཟུང་བ་དང་འཛིན་པ་ཐམས་ཅད་ཀྱིས་སྟོང་པ། དམིགས་པ་ཐམས་ཅད་དང་བྲལ་བ། བསམ་གྱིས་མི་ཁྱབ་པའི་རང་བཞིན་དེར་ཅི་ཡང་མི་བསམ་པའི་ཚུལ་གྱིས་བསྒོམ་པར་བྱ་སྟེ། དེའང་གཟུང་འཛིན་དང་ནི་བྲལ་བས་ན། ། ཞེས་བྱ་བའི་ཚིགས་སུ་བཅད་པ་གཅིག་གིས་བསྟན་ཏོ། ། དེའི་གནས་སྐབས་ཀྱི་སེམས་ནི་སྣང་བའི་རང་བཞིན་ཡིན་ལ། དེ་མི་དམིགས་པའི་ངོ་བོར་བྱེད་པས་ན། སེམས་ནི་སྟོང་ཉིད་ལ་གཞུག་ཅིང༌། ། ཞེས་བྱ་བ་ཡིན་ནོ། །
སྟོང་པ་ཉིད་ཀྱི་རང་བཞིན་དེ་ཉིད་ངོ་བོ་ཉིད་དུ་འདོད་ན་གནས་ལུགས་དང་མི་མཐུན་པའི་ཕྱིར་ནཱ་ད་དང་ཡི་གེ་ཧཱུྃ་དང་ཧེ་རུ་ཀ་ཡབ་ཡུམ་ནས་ཁམས་གསུམ་གྱི་བར་དུ་སྣང་བར་ལྡང་བར་བྱ་བ་ནི། སྟོང་པ་སེམས་སུ་གཞུག་པར་བྱ། ། ཞེས་བྱ་བའི་དོན་ཡིན་ནོ། ། དེ་ནས་དབྱེར་མེད་དམ། ཟུང་འཇུག་གམ་བརྗོད་བྲལ་ཞེས་བྱ་བའི་རང་བཞིན་དུ་བསྟན་པ་ནི། སྟོང་དང་སྟོང་མིན་ལ་སོགས་པ། ། ཞེས་བྱ་བ་ཤློ་ཀ་ཕྱེད་དང་གཉིས་ཀྱིས་བསྟན་པ་ཡིན་ནོ། ། དེ་ལྟར་ཆོས་ཐམས་ཅད་སྟོང་པ་ཉིད་བརྗོད་བྲལ་གྱི་རང་བཞིན་ཡིན་པའི་རྒྱུ་མཚན་ནི། ཤིང་དང་ཚེར་མ་ལྕུག་མ་སོགས། ། ཞེས་པ་ལ་སོགས་པ་རྐང་པ་དྲུག་གིས་བསྟན་པ་ཡིན་ནོ། །
དེ་ལྟར་རྣལ་འབྱོར་པས་མཉམ་གཞག་གི་དུས་སུ་སྣང་བ་ལ་ཞེན་ན་སྟོང་པར་ལྡང་ཞིང༌། སྟོང་པ་ལ་ཞེན་ན་སྣང་བར་ལྡང་བའི་ཚུལ་གྱིས་བསམ་གྱིས་མི་ཁྱབ་པའི་རང་བཞིན་ངེས་པར་བྱས་ལ། རྗེས་ལ་ཉམས་ཅི་སྐྱེས་པ་སྐྱོང་བའི་ཚུལ་གྱིས་སྤྱོད་ལམ་གྱི་རྣལ་འབྱོར་བྱའོ། ། དེ་ལྟར་བསྒོམས་ན་འབྲས་བུ་ཐམས་ཅད་མཁྱེན་པའི་སངས་རྒྱས་འགྲུབ་པ་ནི། གལ་ཏེ་དེ་ནི་ཀུན་རྟོགས་ན། ། ཞེས་པའི་ཚིག་རྐང་པ་དྲུག་གིས་བསྟན་ཏོ། ། དེའང་ཡོད་པ་དང་མེད་པ་གཉིས་ཀ་དང༌། གཉིས་ཀ་མ་ཡིན་པའི་མཐའ་བཞི་ལས་གྲོལ་བའི་བསམ་གཏན་རང་བཞིན་ལྷུན་གྱིས་གྲུབ་པའི་གནས་ལུགས་དུས་གསུམ་སངས་རྒྱས་ཐམས་ཅད་ཀྱི་ལམ་འདི་བསྒོམས་ན་མྱུར་དུ་སངས་རྒྱས་འགྲུབ་པ་ནི། མཐའ་བཞི་ལས་ནི་རྣམ་གྲོལ་བ། ། ཞེས་བྱ་བའི་ཚིགས་སུ་བཅད་པ་གཅིག་གིས་བསྟན་ཏོ། །
བསམ་གྱིས་མི་ཁྱབ་པ་ཞེས་བྱ་བའི་རིམ་པ་ལྔ་པ་བསྟན་ཟིན་ཏོ།། །། ད་ནི་རིམ་པ་ལྔ་པོ་དེ་དག་གི་དོན་བསྡུས་ཏེ་བསྟན་ན། སྤྱིར་རིམ་པ་བཞི་ནི་བདེ་བ་སྔོན་དུ་འགྲོ་བའི་སྟོང་པ་བསྒོམ་པ་ཞེས་བྱ་བ་ཡིན་ལ། ཛཱ་ལནྡྷ་རའི་རིམ་པ་ནི་རླུང་འགོག་པའི་སྒོ་ནས་སྟོང་པ་སྔོན་དུ་སོང་བའི་བདེ་བ་བསྒོམ་པ་ཞེས་བྱ་བ་ཡིན་ཞིང༌། གོང་ལྟར་ཡང་ཟུང་དུ་འཇུག་པའི་བསམ་གྱིས་མི་ཁྱབ་པ་ཞེས་བྱ་བའི་རིམ་པས་མཐར་ཕྱིན་པ་ཡིན་ནོ། ། དེ་ཡང་ཐོག་མར་བྱིན་རླབས་ཀྱི་རིམ་པས་སློབ་མའི་རྒྱུད་བྱིན་གྱིས་བརླབས་ནས། སློབ་མའི་རྒྱུད་བརྟགས་ཏེ་རིམ་པ་ལྔ་གང་ཡང་རུང་བ་ནས་ཅིག་ཅར་དུ་སྟོན་པའམ། རིམ་པ་དང་པོ་ནས་རིམ་གྱིས་བསླབ་ཀྱང་རུང་ངོ༌། ། དང་པོ་ཅིག་ཅར་དུ་སློབ་ན་བྱིན་རླབས་ཀྱི་དུས་སུ་ལུས་ལ་འཕར་གཡོ་བྱུང་ན་རིམ་པ་དང་པོ་ནས་སློབ། འདར་བ་དང་སྤྲུགས་པ་བྱུང་ན་རིམ་པ་གཉིས་པ་མན་ཆད་ལ་སློབ།
བདེ་བ་བྱུང་ན་རིམ་པ་གསུམ་པ་མན་ཆད་ལ་སློབ། ངག་སྨྲ་བ་ལ་སོགས་པ་བྱུང་ན་རིམ་པ་བཞི་པ་མན་ཆད་ལ་སློབ། སེམས་ལ་མི་རྟོག་པ་ལ་སོགས་པ་སྐྱེས་ན་རིམ་པ་ལྔ་པ་འབའ་ཞིག་ལ་སློབ་བོ་ཞེས་གསུང་ངོ༌། ། ཁྲིད་ཀྱི་དུས་སུ་ནི་བྱིན་རླབས་ཀྱི་དུས་སུ་རྟགས་གང་བྱུང་ཡང་རུང་སྟེ། རིམ་པ་དང་པོ་ཉིད་ནས་བཟུང་སྟེ་རིམ་གྱིས་སློབ་པ་ཞེས་བྱ་བ་རིམ་པ་ལྔའི་བར་དུ་དམིགས་པ་ཐམས་ཅད་ཚང་བར་སྟོན་པ་ལ་ཕྱག་ལེན་མཛད་དོ། ། གཞུང་གི་ཐད་སོ་ན་ནི་གང་ལ་མོས་པའི་རིམ་པ་རེ་རེས་ཀྱང་ལམ་མཐར་ཕྱིན་པར་འགྱུར་བར་མངོན་ཏེ། རིམ་པ་རེ་རེའི་གཤམ་ནའང་འདིས་རྡོ་རྗེ་འཆང་བ་ཉིད་མངོན་དུ་བྱེད་དོ་ཞེས་འབྱུང་བ་ཡིན་ནོ། ། དེ་ལ་གཞུང་འདིར་རིམ་པ་དང་དམིགས་པའི་རྣམ་པ་དུ་ཞིག་འབྱུང་ཞེ་ན། རིམ་པ་ནི་ལྔ་སྟེ། བདག་བྱིན་གྱིས་བརླབ་པའི་རིམ་པ་དང༌།
སྣ་ཚོགས་རྡོ་རྗེའི་རིམ་པ་དང༌། ནོར་བུ་འགེངས་པའི་རིམ་པ་དང༌། ཛཱ་ལནྡྷ་རའི་རིམ་པ་དང༌། བསམ་གྱིས་མི་ཁྱབ་པའི་རིམ་པ་སྟེ་ལྔའོ། ། རིམ་པ་དང་པོ་ལ་སེམས་གཟུང་བའི་རིམ་པ་བསྟན་པའི་ཡན་ལག་ནི། ས་བོན་དང་བཅས་པ་དང༌། ས་བོན་མེད་པ་གཉིས་སོ། ། དེ་རེ་རེ་ལའང་སྤྲོ་བའི་ཡན་ལག་ཏུ་དྲུག་དྲུག་སྟེ། མིག་ལ་སོགས་པ་དབང་པོའི་སྒོ་རྣམས་ལ་སྤྲོས་ཤིང་བསྒོམ་པའོ། ། རིམ་པ་གཉིས་པ་སྣ་ཚོགས་རྡོ་རྗེའི་རིམ་པའང་གཉིས་ཏེ།
ས་བོན་དང་བཅས་པ་དང༌། ས་བོན་མེད་པའོ། ། ས་བོན་དང་བཅས་པ་སྤྲོ་བའི་ཡན་ལག་ནི། དབང་པོ་ལྔ་དང༌། འཁོར་ལོ་བཞི་སྟེ་དམིགས་པ་དགུ་ཡིན་ནོ། ། རིམ་པ་གསུམ་པ་ནོར་བུ་འགེངས་པའི་རིམ་པ་ནི། དམིགས་པ་བཞི་སྟེ། དམ་ཚིག་གི་ཕྱག་རྒྱ་སྟེ་འོད་ཀྱི་རིག་མ་དང༌། ལས་ཀྱི་ཕྱག་རྒྱ་སྟེ་དངོས་ཀྱི་རིག་མ་དང༌། ཆོས་ཀྱི་ཕྱག་རྒྱ་སྟེ་བདེ་བ་དྲན་པ་དང༌།
ཕྱག་རྒྱ་ཆེན་པོ་སྟེ་བདེ་སྟོང་རྒྱུད་ལ་སྐྱེས་པའོ། ། དེ་ལྟར་ན་རིམ་པ་ལྔ། དམིགས་པའི་གཙོ་བོར་རིམ་པ་དང་པོ་ལ་གཉིས། གཉིས་པ་ལ་གཉིས། གསུམ་པ་ལ་བཞི། བཞི་པ་དང་ལྔ་པ་དང་གཉིས་པ་ལ་རེ་རེ་སྟེ་བཅུ་ཐམ་པའམ། དམིགས་པ་སྤྲོ་བ་དང༌། རིམ་པ་དང་པོ་ལ་དྲུག་པ་ཚན་གཉིས། རིམ་པ་གཉིས་པ་ལ་དགུ་སྟེ་ཉེར་གཅིག་ཡིན་ནོ། ། དེ་ལྟར་ན་བྱིན་རླབས་ཀྱི་རིམ་པ་མ་ཡིན་པ་ལམ་གྱི་རིམ་པ་ནི་ལྔ།
དམིགས་པའི་གཙོ་བོ་ནི་བཅུ། སྤྲོ་བ་ན་ཉེར་གཅིག་སྟེ། སེམས་གཟུང་བའི་ཐབས་ཕྲ་མོ་སུམ་ཅུ་སོ་གཅིག་ཡོད་ལ། ཛཱ་ལནྡྷ་རའི་གཤམ་ན་ལྕེ་འཕེལ་བ་ལ་སོགས་པ་ནི་རྟགས་ཀྱི་ཁྱད་པར་ཡིན་ནོ། ། དོན་བསྡུས་པ་བསྟན་ཟིན་ཏོ། ། གསོལ་བ་འདེབས་པ་དག་ནི་གཙོར་བྱས་ཏེ། ། གང་ཟག་གཞན་ལའང་ཕན་པར་འགྱུར་བསམས་ནས། ། རིམ་པ་ལྔ་ཡི་ཤིན་ཏུ་གསལ་བྱེད་འདི། ། བགྱིས་པའི་དགེ་བས་འགྲོ་ཀུན་རྒྱལ་གྱུར་ཅིག ། སློབ་དཔོན་རྡོ་རྗེ་དྲིལ་བུ་པའི་རིམ་པ་ལྔའི་གསལ་བྱེད་འདི་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །།
༄༅། །ཚེས་བཅུའི་དུས་ཀྱི་མཆོད་པ་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། ཚེས་བཅུའི་མཆོད་པ་ནི། བསོད་ནམས་བསོག་པར་འདོད་པས་ཡར་གྱི་ཚེས་བཅུ། སྡིག་པ་དག་པར་འདོད་པས་མར་གྱི་ཚེས་བཅུ་ལ་བྱ། ཡོ་བྱད་ནི་ཅི་འབྱོར་པ་ཡིན་ན་ཡང༌། མེད་དུ་མི་རུང་བ་ཤ་དང་ཆང༌། གནས་ནི་མདོར་བསྡུ་ན་དབེན་པར། གྲོགས་དམ་ཚིག་ཐོབ་ལ་མ་ཉམས་པའི་དཔའ་བོ་དང་རྣལ་འབྱོར་མ། ཆོ་ག་ལ་གསུམ།
སྦྱོར་བ་དང༌། དངོས་གཞི་དང༌། རྗེས་ཀྱི་བྱ་བའོ། ། སྦྱོར་བ་ནི་གནས་ཁང་ཕྱག་དར་བྱ། རྟེན་དགྲམ། མཆོད་ཡོན་ཞབས་བསིལ་སྔོན་དུ་འགྲོ་བའི་མཆོད་པ་དང༌། གཏོར་མ་ཇི་ལྟར་འབྱོར་པ་དང༌། ནང་བདུད་རྩིའི་མཆོད་པ་བཤམ། ཕྱི་མཆོད་དང་འབྲེལ་བར་བྱེད་ན་ཕྱི་མཆོད་ཀྱི་སྐབས་ནས་འབྱུང་བ་བཞིན་བཤམ། གྲལ་ལ་རིམ་གྱིས་འཁོད་དེ།
ལྷའི་རྣལ་འབྱོར་ལ་གནས་པར་གསོལ་བ་གདབ། ཡི་གེ་བརྒྱ་པས་རྒྱུད་སྦྱངས་ཏེ་སྦྱོར་བའོ། ། དངོས་གཞི་ནི། མངོན་པར་རྟོགས་པ་རྒྱས་འབྲིང་བསྡུས་གསུམ་གང་རུང་བསྒོམ། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་བྱ། དམ་ཚིག་ཅན་ལ་གཏོར་མ་གཏང༌། ཕྱི་མཆོད་དང་འབྲེལ་ན་གཏོར་མའི་གོང་དུ་ཕྱི་མཆོད་རྒྱས་པར་བྱས་ལ། དེ་ནས་གཏོར་མ་གཏང༌། ཚོགས་ཀྱི་ཡོ་བྱད་འོངས་པ་དང༌། གཏོར་མ་བཞིན་བྱིན་གྱིས་བརླབས་ལ།
ཕུད་བླ་མ་དང་དཀྱིལ་འཁོར་གྱི་འཁོར་ལོ་དང་གཏོར་མ་ལ་དབུལ། དེ་ནས་ཚོགས་མཆོད་བྱེད་སྙིང་འདོད་ན་ཕུད་ལ་ལག་མཆོད་ཀྱི་སྐབས་བཞིན་རྒྱས་པར་བྱ། ཡང་འཇིག་རྟེན་ན་རྒྱལ་པོའི་ཕྱག་ཚང་བ་མཉེས་པར་བྱས་ནས་རྒྱལ་པོ་མཉེས་པར་བྱེད་པ་བཞིན་ཐོག་མར་བདག་ཉིད་སངས་རྒྱས་སུ་བསྐྱེད་པ་ལ་མཆོད་ནས། ལག་མཆོད་བྱས་ཏེ་ལག་པ་མཆོད་པ་དང་བཅས་པ་དེས་ཕྱི་མཆོད་བྱེད་པ་ཡིན་ནོ་ཞེས་ཀྱང་གསུང་ངོ༌། ། གང་ལྟར་ཡང་ཚོགས་ལ་ལོངས་སྤྱད་པའི་དུས་སུ་ཚིགས་སུ་བཅད་པ་བརྗོད་ཅིང་ཕྱག་རྒྱ་དང་བཅས་པས་མ་ད་ན་དང༌། ཚོགས་ཀྱི་ཁ་ཟས་དང༌། གླུ་གར་གྱིས་ཀྱང་ཚིམ་པར་བྱ་སྟེ་དངོས་གཞིའོ། ། དེ་ནས་ལྷག་མ་བསྡུས་ཏེ་འབར་བའི་ཕྱག་རྒྱས་ཁ་ཕྲུ་བཏབ་སྟེ་ལྷག་མ་བཏང༌། ཐུན་མོང་གི་བཤད་པའི་རྒྱུད་སཾ་པུ་ཊ་ལས་འབྱུང་བའི་རྡོ་རྗེའི་གླུ་བླངས། བཀྲ་ཤིས་ཀྱི་ཚིགས་བཅད་བརྗོད།
སྨོན་ལམ་གདབ། དཔའ་བོ་དང༌། དཔའ་མོ་དང༌། གོ་ཆ་ཆེན་པོས་བསྲུངས་ཏེ་གཏོར་མ་གཏང་བ་ལ་སོགས་པ་ལས་ཀྱི་རྗེས་མི་མངོན་པར་བྱའོ། ། རྗེས་ཀྱི་བྱ་བའོ། ། དབང་བསྐུར་དང་འབྲེལ་ན་བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་ཡན་ཆད་སྔ་མ་བཞིན་བྱས་ལ། སྟ་གོན་གྱི་ནུབ་མོ་སའི་ལྷ་མོ་སྟ་གོན་དང༌། ལྷ་སྟ་གོན་བྱས་ལ་གཏོར་མ་གཏང༌། དངོས་གཞིའི་དུས་སུ་དཀྱིལ་འཁོར་སྒྲུབ་མཆོད་དང༌། བྱིན་གྱིས་བརླབ་པ་དང༌།
མཆོད་པ་ཡན་ཆད་བྱས་ལ་གཏོར་མ་གཏང༌། དེ་ནས་ཚོགས་བྱིན་གྱིས་བརླབ་པ་མན་ཆད་ལ་ལས་ཀྱི་རྗེས་མི་མངོན་པར་བྱ་བ་མ་གཏོགས་པ་ཐམས་ཅད་སྔ་མ་བཞིན་བྱས་ལ། དེ་ནས་སློབ་མའི་བྱ་བ་རྣམས་བྱས། སློབ་མའི་བྱ་བ་རྣམས་ཚར་བ་དང༌། ནམ་ལངས་ཁར་འཇིག་རྟེན་ལས་འདས་པའི་གཏོར་མ་མདང་བཞག་པ་དེ་བཏང་སྟེ་ལས་ཀྱི་རྗེས་མི་མངོན་པར་བྱའོ། ། དགོས་པ་ནི་འཇིག་རྟེན་དང༌། འཇིག་རྟེན་ལས་འདས་པའི་དངོས་གྲུབ་མཐའ་དག་འགྲུབ་པར་འགྱུར་རོ། ། ཚེས་བཅུ་ལ་སོགས་པ་དུས་ཀྱི་མཆོད་པའི་ཡི་གེ་རྣལ་འབྱོར་གྱི་དབང་ཕྱུག་གྲགས་པ་རྒྱལ་མཚན་གྱིས་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
