ས་སྐྱ་བཀའ་འབུམ།
པོད ༡༥༥
བཤད་ཐབས་ཀྱི་མན་ངག་ཀུན་ཏུ་སྤྱོད་པའི་བསྡུས་དོན།
༼ཉ༽ ༄༅། །བཤད་ཐབས་ཀྱི་མན་ངག་ཀུན་ཏུ་སྤྱོད་པའི་བསྡུས་དོན་བཞུགས།། ༄༅། །བླ་མ་རྗེ་བཙུན་རིན་ཆེན་ལྟ་བུ་དང༌། ། ཆོས་སྐུའི་སྣང་བ་རྣམ་གསུམ་མཁའ་འགྲོ་དང༌། ། ཀུན་སྤྱོད་གསུམ་སྟོན་གཞུང་གི་ཚོགས་རྣམས་ལ། ། གུས་པས་བཏུད་ནས་རྒྱུད་དོན་ཅུང་ཟད་བྲི། ། དེ་ལ་དཔལ་བདེ་མཆོག་ནམ་མཁའ་དང་མཉམ་པ་སྙིགས་མ་ལྔ་ལྡན་གྱི་སེམས་ཅན་ལ་མཁོ་བའི་ཡན་ལག་ཏུ་མ་གྱུར་པས་བདེ་མཆོག་ཉུང་དུ་གསུངས་ལ། དོན་དེ་ཡང་དོན་རྒྱས་པར་གཞུང་ཉུང་བས་དཀའ་བའི་གནས་ལ་བཤད་པའི་རྒྱུད་ལྔ་གསུངས་པ་ལས་འདིར་ཆོ་གའི་ཡན་ལག་གཙོར་སྟོན་པའི་རྒྱུད་དོ། ། དེ་ལ་ཡང་རྟོག་པ་དྲུག་ཅུ་རྩ་བཞི་བཞུགས་པ་ལས། རྟོག་པ་ཉི་ཤུ་རྩ་གཅིག་པས་འཁོར་ལོ་གསུམ་བཀོད་པའི་རྟོག་པ་འདི་སློབ་དཔོན་ལཱུ་ཧི་པའི་མངོན་པར་རྟོགས་པ་ལུང་བསྟན་པའི་ཕྱིར་སྟོན་པའོ། །
དེ་ལ་ཕྱག་འཚལ་བ་ནི་དེ་འདོན་པའི་དུས་སུ་བླ་མ་དངོས་སུ་བཞུགས་ན་གནང་བ་ཞུ་བ་ལས། མི་བཞུགས་ཀྱང་ཕྱག་བཙལ་ནས་གནང་བ་ཞུས་ནས་སྟོན་པའོ། ། རྒྱུད་ཀྱི་དོན་ལ་གསུམ་སྟེ། མཚམས་སྦྱར་བའི་སྒོ་ནས་དགོས་འབྲེལ་བསྟན་པ་དང༌། ལུས་རྣམ་པར་གཞག་པ་དང༌། ཡན་ལག་རྒྱས་པར་བཤད་པའོ། ། དང་པོ་མཚམས་སྦྱར་བ་ནི། དེ་ནས་ཞེས་པ་རྟོག་པ་ཉི་ཤུ་པ་རིག་འཛིན་གྲུབ་པའི་རྟོག་པ་སོང་བ་དེ་ནས་སོ། ། གཞན་ཡང་བཤད་པ་ན་འཁོར་ལོ་གསུམ་བཀོད་པའི་རྟོག་པའོ། ། ཀུན་ཏུ་སྤྱོད་པ་ནི།
ཕྱི་དང་ལུས་དང་རྫོགས་པའི་ཀུན་ཏུ་སྤྱོད་པ་གསུམ་སྟེ་བརྗོད་བྱའོ། ། དེ་རྟོགས་པའི་དགོས་པ་འབྲེལ་པ་ནི་མ་བཤད་ན་མི་རྟོགས་ལ་བཤད་ན་རྟོག་པར་འབྲེལ་ལོ། ། འཁོར་ལོ་གསུམ་བདག་འདིས་སྒྲོལ་བྱེད། དགོས་པའི་དགོས་པ་སྟེ། དེ་ཡང་སྒྲོལ་བྱེད་ཀྱི་གཙོ་བོ་ཡིན་པས་འཁོར་ལོ་གསུམ་སྨོས་ཀྱི་དོན་གྱིས་ན་ཀུན་སྤྱོད་གསུམ་ཀས་ཀྱང་སྒྲོལ་ལོ། ། སྒྲོལ་བྱེད་ཀྱི་ལམ་བཤད་པ་ནི། རྣལ་འབྱོར་ལམ་ཞེས་པ་ཀུན་སྤྱོད་གསུམ་གྱིས་སོ། ། ལུས་རྣམ་པར་གཞག་པ་ལ་གསུམ། རྒྱུད་ཇི་ལྟར་གནས་པ་བསྟན་པའི་སྒོ་ནས་ཐུན་མོང་མ་ཡིན་པའི་ཀུན་སྤྱོད་བསྟན་པ་དང༌། དེའི་འབྲས་བུ་ཐུན་མོང་གི་ཀུན་སྤྱོད་བསྟན་པའོ། །
དེ་ལ་དང་པོ་ནི། ལུགས་འབྱུང་སྟེ་ལྷ་གཡས་སྐོར། ལུགས་བཟློག་སྟེ་གཡོན་སྐོར་དུ་གནས་པ་དང༌། ཡང་ཉུང་ངུའི་དབང་དུ་བྱས་ནས་ལྷ་དང་སྔགས་དང་མངོན་པར་རྟོགས་པ་ལ་སོགས་པ་ལུགས་འབྱུང་དང་ལུགས་བཟློག་ཏུ་གནས་པ་ལ། བཤད་པའི་རྒྱུད་འདིར་ཀུན་སྤྱོད་ལ་སོགས་པ་གསུམ་ལ་བསྟན་བཤད་སོ་སོར་བཤད་པ་གསུམ་བརྡས་བསྟན་ནས་གནས་པའོ། ། ཐུན་མོང་མ་ཡིན་པའི་ལམ་འདིར་ལམ་རྫོགས་པར་བྱེད་པའི་ཡན་ལག་ཀྱང་ཤུགས་ལ་བསྟན་ཏོ། ། ཐུན་མོང་གི་ཀུན་སྤྱོད་ནི་ལམ་ལ་ཐེ་ཚོམ་ཟ་བའམ། ལམ་ལོག་པར་ཞེན་པ་སྤང་བ་དང༌། ལྷ་ལ་ཞེན་པ་སྤང་བ་དང༌། རྩ་དབུ་མའི་ཉམས་མྱོང་ལ་བརྩི་བ་དང་གསུམ་མོ། །
ཡན་ལག་རྒྱས་པར་བཤད་པ་ནི། རྒྱུད་རྣམས་ཀྱི་དོན་གྱིས་མངོན་པར་རྟོགས་པ་བསྡུ་བ་ནི། བླ་མ་དམ་པའི་དོན་བསྡུས་ཀྱི་ཡིག་ཆུང་ལས་གསལ་བར་གསུངས་པ་དེ་ལ་དང་པོ་དེ་ནས་ཞེས་པ་ནས་བཟུང་ནས་ལེའུ་དང་པོ་རྫོགས་པའི་བར་གྱིས་ཀུན་སྤྱོད་གསུམ་གྱི་སྔོན་དུ་འགྲོ་བའི་ཡན་ལག་ཕུང་པོ་ཁམས་དང་སྐྱེ་མཆེད་ལྷར་བསྒོམ་པ་བསྟན་ཏེ། རྣལ་འབྱོར་གྱི་དབང་ཕྱུག་ཅེས་པས་རྟེན་གྱི་གང་ཟག་ཀྱང་བསྟན་ལ། དེ་ནས་ཚད་མེད་བཞི་ཨ་བྷི་དྷ་ནར་གསུངས་པས་དེ་ལ་ལྟོས་ལ། ཕུང་པོ་ལ་སོགས་པ་ལྷར་བྱས་པའི་དགོས་པ་ལཱུ་ཧི་པའི་བཞིན་འདིར་ཡང་གསུངས་སོ། ། དེ་ལ་ཚད་ལེའུ་གཉིས་པས་ནི་བྱང་ཆུབ་ཀྱི་ཕྱོགས་སུམ་ཅུ་རྩ་བདུན་བསྟན། དགོས་པ་གསུམ་གྱིས་ཀུན་སྤྱོད་གསུམ་ཀ་རྫོགས་པར་བྱེད་པའི་ཡན་ལག་གོ ། ལེའུ་གསུམ་པས་དེ་ཉིད་ལྷ་དང་སྦྱར་བ་སྟེ་དགོས་པ་གསུམ་གྱི་ཕྱི་ལུས་ཀྱི་ཀུན་སྤྱོད་ཀྱི་ཡན་ལག་གོ ། ལེའུ་བཞི་པས་ཁམས་ཀྱི་དག་པ་བསྟན་ཏེ་རྫོགས་པ་བསྒོམས་ནས་ཀྱང་དཀྱིལ་འཁོར་ད་ལྟ་ནས་རིམ་གྱིས་གསལ་བཏབ་པའི་རྗེས་ལ་བྱེད་པས་གསུམ་ཀའི་ཡན་ལག་ཡིན་ལ།
མ་བསྒོམས་ན་དཀྱིལ་འཁོར་མ་བསྡུས་པར་བྱེད་པར་བཞེད་དོ། ། དཱ་རི་ཀ་པ་ནི་མཉམ་གཞག་རང་དུ་བཞེད་དོ། ། ལེའུ་ལྔ་པས་ནི་ཕྱིའི་ཀུན་སྤྱོད་དངོས་རྟེན་དང་བརྟེན་པར་བཅས་པ་བསྐྱེད་པ་བསྟན། ལེའུ་དྲུག་པས་ཕྱིའི་ཀུན་སྤྱོད་དང་ལུས་ཀྱི་ཀུན་སྤྱོད་གཉིས་ཀྱི་སྤྱིར་འགོ་བའི་སྐུ་མདོག་དང་ཕྱག་མཚན་གསལ་བར་བསྟན་པ་དང༌། ལུས་ཀྱི་ཀུན་སྤྱོད་ཅུང་ཟད་མདོར་བསྟན་པ་དང༌། བསྐྱེད་རིམ་བསྒོམ་པའི་ཕན་ཡོན་བསྟན། ལེའུ་བདུན་པས་ཀུན་སྤྱོད་གཉིས་ཀྱི་ཡན་ལག་གོ་ཆ་བཅིང་བ་བསྟན། ལེའུ་བརྒྱད་པའི་སྟོད་ཀྱིས་ཀུན་སྤྱོད་གཉིས་ཀྱི་ཡན་ལག་ཡེ་ཤེས་གཞུག་པ་བསྟན་ཏེ་གོ་སླའོ། ། དེ་ནས་ཀུན་སྤྱོད་གསུམ་རྫོགས་པར་བྱེད་པའི་ཡན་ལག་སངས་རྒྱས་ལ་མཆོད་པར་འགྲོ་བས་གསང་བའི་མཆོད་པ་བསྟན་པ་དང༌། རྫོགས་པ་ལྟར་ན་ཡེ་ཤེས་ཀྱི་ཕྱག་རྒྱ་བསྟེན་པར་འགྲོ་གསུང་ངོ༌། །
དེ་ལས་དང་པོ་ལྟར་ན་མངོན་རྟོགས་ནས་གསང་སྔགས་བདུད་རྩི་མཉེས་མཆོད་གསུམ་གྱིས་མཆོད་པའི་རྗེས་ལ་ཡུམ་གྱི་མཁའ་ཨ་ལས་པདྨ་དམར་པོ་འདབ་མ་གསུམ་པར་བསྐྱེད། བྷྲཱུྃ་སེར་པོ་ལས་གེ་སར་གྱི་སྟེང་དུ་བྷྱྃ་སེར་པོས་མཚན་པ། ཡབ་ཀྱི་རྡོ་རྗེ་མི་དམིགས་པ་ལས་རྡོ་རྗེ། བྷྱྃ་ལས་ནོར་བུ་དམར་སྐྱ་བུ་གར་ཡང་བྷྱྃ་སེར་པོས་མཚན་པའོ། ། ཡུམ་གྱི་ལྟེ་བར་ཡབ་ཀྱི་སྙིང་པོ་དང་སྙིང་གར་ཉེ་སྙིང༌། མགྲིན་པར་ཡུམ་གྱི་སྙིང་པོ་དང༌། དཔྲལ་བར་ཉེ་སྙིང༌། ཡབ་ཀྱི་ལྟེ་བར་ཡུམ་གྱི་སྙིང་པོ་དང་སྙིང་གར་ཉེ་སྙིང༌། མགྲིན་པར་ཡབ་ཀྱི་སྙིང་པོ་དང་དཔྲལ་བར་ཉེ་སྙིང༌། ཡབ་ཀྱི་སྤྱི་བོར་ཨོཾ།
མགྲིན་པར་ཨཱཿ སྙིང་གར་ཧཱུྃ། ལྟེ་བར་སྭཱ། བརླ་གཉིས་ལ་ཧྭ་དགོད། ཡུམ་གྱི་གནས་ལྔར་ཡང་རིམ་པ་བཞིན། ལྃ་མྃ་པྃ་ཏཱྃ་ཧྃ་རྣམས་བཀོད་ལ་དེ་རྣམས་སོ་སོ་ཁ་སྦྱོར་དུ་འགྱུར་ཞིང༌། འོད་ཟེར་ཕན་ཚུན་དུ་འཕྲོ་བར་བསམ་ཞིང་སྙོམས་པར་ཞུགས་པས་བདག་ལ་བདེ་བ་སྐྱེས་ཞིང་དཀྱིལ་འཁོར་གྱི་ལྷ་ཐམས་ཅད་ལ་བདེ་བ་སྐྱེས་པར་བསམ་མོ། ། རྫོགས་པ་ལ་ཡང་གནས་ལྔ་བྱིན་གྱིས་བརླབས་པ་ལ་སོགས་པ་ཐམས་ཅད་ཚུལ་དང་མཐུན་ལ་དགའ་བ་བཞི་སྐྱེ་བའོ། ། དེ་ཡང་གཟུགས་ལ་བལྟ་བ་ནས་འཁྱུད་པའི་བར་དུ་སྐྱེ་ལ། དེ་བདེ་བའི་ཉམས་ཆུང་བས་བྱ་བ་མང་བས་དཔལ་བོ་དང་ཆོས་མཐུན།
རྡོ་རྗེ་དང་པདྨ་མཉམ་པར་སྦྱར་ཞིང་དྷྱྃ་དང་བྷྱྃ་འཐབ་པར་དྲན་པའི་དུས་སུ་བདེ་བའི་ཉམས་ཆེ་བས་མཆོག་དགའ། ཚོར་བ་བདེ་བ་རགས་པ་སྐྱེ་བས་རེག་པ་བདེ་བའོ། ། བྱ་བ་ཉུང་བས་བུད་མེད་དང་ཆོས་མཐུན། ཅུང་ཟད་དྲུད་པར་དྲན་ཞིང་བྷྱྃ་གིས་དྷྱྃ་ཕུལ་བ་དྲན་པའི་དུས་སུ་བདེ་བ་ཅུང་ཟད་མི་རྟོག་པ་དང་བཅས་པས་རབ་ཏུ་དགའ་བ་མི་རྟོག་པ་བདེ་བ། དེ་ནས་ཐིག་ལེ་དཀར་དམར་གཉིས་ཀླད་ཀོར་གཉིས་སུ་ཕེབས་པར་དྲན་པའི་དཔེའི་ཡེ་ཤེས་ཏེ་དེ་བདེ་བའི་ཐབས་ནི་ཀུན་རིག་པའོ་ཞེས་པས་བསྟན་ནོ། ། དེ་གོམས་པ་ལས་དོན་དུ་འགྱུར་བ་ནི་ལྷ་ཡུལ་ཅེས་པ་རྐང་པ་གསུམ་གྱིས་བསྟན་ལ། དེས་བསྐྱེད་པ་ལྟར་ན་ལུས་ཀྱི་དཀྱིལ་འཁོར་ཡང་བསྟན་ཏོ། ། ལེའུ་དགུ་པས་སྤྲུལ་སྐུ་དང་ལོངས་སྐུ་མཚམས་སྦྱར་བ་བསྟན་པ་དང༌། ལོངས་སྐུ་ལམ་དུ་བྱེད་པ་ལུས་ཀྱི་ཀུན་སྤྱོད་བསྟན་པ་དང༌། ཆོས་སྐུ་ལམ་དུ་བྱེད་པ་རྫོགས་པའི་ཀུན་སྤྱོད་ཅུང་ཟད་ཙམ་བསྟན་པ་དང་གསུམ་མོ། །
དེ་ཡང་ལུས་ཀྱི་ཀུན་སྤྱོད་དང་རྫོགས་པའི་ཀུན་སྤྱོད་གཉིས་ཀ་འདིར་མདོར་བསྟན་པའི་ཚུལ་ཡིན་ལ། ལོངས་སྐུ་ལམ་དུ་བྱེད་པ་ལུས་ཀྱི་ཀུན་སྤྱོད་ཀྱི་ལྷའི་གནས་ལེའུ་བཅུ་གསུམ་པར་བསྟན་ལ། བཅུ་བདུན་པ་ནས་གནས་རྣམས་སུ་ལྷ་དགོད་པ་བཤད་དོ། ། ཆོས་སྐུ་བསྒོམ་པ་རྒྱས་པར་བཤད་པ་ནི་བཅུ་གཉིས་པ་ལས་གསུངས་སོ། ། ལེའུ་བཅུ་པས་ནི། དམ་ཚིག་ཅན་ལ་གཏོར་མ་སྦྱིན་པ་དང༌། སངས་རྒྱས་ལ་མཆོད་པའི་ཚོགས་དང༌། ལག་མཆོད་དང༌། ཚེས་བཅུའི་བྱ་བ་དང༌། དེ་ལྟར་བྱས་པའི་ཕན་ཡོན་བསྟན་ཏེ།
ཀུན་སྤྱོད་གསུམ་རྫོགས་པར་བྱེད་པའི་ཡན་ལག་གོ ། ལེའུ་བཅུ་གཅིག་པས་ནི་ཀུན་སྤྱོད་གསུམ་ཀས་རྫོགས་པར་བྱེད་པའི་ཡན་ལག་རྗེས་སྤྱོད་ལ་དག་པ་དྲན་པ་དང༌། སྤྲོས་བཅས་ཀྱི་སྤྱོད་པ་འདོད་པའི་ཡོན་ཏན་ལས་གྲོལ་བར་བསྟན་པ་དང༌། གང་ཟག་གི་ཁྱད་པར་དང༌། བསྒྲུབས་པའི་ཕན་ཡོན་ལ་སོགས་པ་བསྟན་ཏོ། ། གང་ཟག་གི་ཁྱད་པར་ལ་གཉིས། ཀུན་སྤྱོད་གསུམ་བསྟན་དུ་མི་རུང་བའི་གང་ཟག་དགག་པའི་སྒོ་ནས་བསྟན་པ་དང༌། ཉམས་སུ་ལེན་པའི་གང་ཟག་སྒྲུབ་པའི་སྒོ་ནས་བསྟན་པའོ། ། ལེའུ་བཅུ་གཉིས་པའི་དོན་ལྔར་གནས་ཏེ། རྫོགས་པའི་ཀུན་སྤྱོད་ཆོས་སྐུ་བསྒོམ་པ་རང་གི་སེམས་ཉིད་དུ་ཆོས་ཐམས་ཅད་འཇུག་པར་བསྟན་པ་དང༌།
རྫོགས་པའི་ཀུན་སྤྱོད་ཀྱི་སྔོན་དུ་ལྷ་སྐད་ཅིག་གིས་བསྐྱེད་པ་བསྟན་ལ། ལུས་ཀྱི་ཀུན་སྤྱོད་ཀྱི་སྐད་ཅིག་གིས་བསྐྱེད་པར་འགྲོ་བ་དང་གཉིས། དབུགས་དབྱུང་གི་ཁྱད་པར་གྱིས་རྒྱུད་འདི་ཁྱད་པར་དུ་འཕགས་པར་བསྟན་པ་དང་གསུམ། ཨཱ་ལི་ཀཱ་ལིའི་ཆེ་བ་དང་བཞི། རྫོགས་པ་བསྒོམ་པ་དངོས་བསྟན་པའོ། ། བཅུ་གསུམ་པ་ལ་དོན་དྲུག་ཏུ་གནས་ཏེ། ལེའུ་དགུ་པར་ལུས་ཀྱི་ཀུན་སྤྱོད་བསྒོམ་པའི་གནས་རྒྱས་པར་བཤད་པའི་ཚུལ་གྱིས་བསྟན་པ་དང༌། བསྟན་བཤད་ཀྱི་ཚུལ་གྱིས་བསྟན་པ་དང༌། བསྟན་བཤད་ཀྱི་ཚུལ་གྱིས་ཀུན་སྤྱོད་གསུམ་སྒོམ་པ་སྐུ་གསུམ་ལམ་དུ་བྱེད་པར་བཤད་པ་དང༌། སྐུ་གསུམ་གྱི་རྒྱུ་ཚོགས་གཉིས་བཤད་པ་དང༌།
ཀུན་སྤྱོད་གསུམ་བསྟན་པའི་སྣོད་དང་སྣོད་མ་ཡིན་པའི་གང་ཟག་བཤད་པ་དང༌། རྒྱུད་ཀྱི་ཆེ་བ་བསྟན་པ་དང༌། ལས་ཀྱི་ཚོགས་ཀྱི་གནང་བཀག་བསྟན་པའོ། ། བཅུ་བཞི་པས་ཕྱིའི་མཆོད་པ་དང༌། ལག་པའི་མཆོད་པ་བསྟན་ཏེ། འདི་གཉིས་སངས་རྒྱས་ལ་མཆོད་པ་དང༌། དམ་ཚིག་དང་སྡོམ་པ་སྤྱད་པ་གསུམ་ཀར་དུ་འགྲོ་སྟེ། ཀུན་སྤྱོད་གསུམ་ཀ་རྫོགས་པར་བྱེད་པའི་ཡན་ལག་གོ ། བཅོ་ལྔ་པས་ཀྱང་ཀུན་སྤྱོད་གསུམ་ཀ་རྫོགས་པར་བྱེད་པའི་ཡན་ལག་ཐུན་མཚམས་ཀྱི་བྱ་བ་དག་པ་དྲན་པ་དང་སྤྱོད་པ་གཉིས་ཀ་སྟོན་ལ། སྤྱོད་པ་ལ་རང་དོན་གྱི་སྤྱོད་པ་དང༌།
གཞན་དོན་གྱི་སྤྱོད་པ་གཉིས་ཡིན་ལ། རང་དོན་གྱི་སྤྱོད་པ་ལ་གསུམ། སྤྲོས་བཅས། སྤྲོས་མེད། ཤིན་ཏུ་སྤྲོས་མེད་དོ། ། སྤྲོས་བཅས་ལ་གསུམ། ཚོགས་བསག་པར་བྱ་བའི་ཕྱིར་སྤྲོས་བཅས་ཏེ་ཕྱི་མཆོད་ལག་མཆོད་ཚོགས་ཀུན་ཡིན་ཏེ་གོང་དུ་སོང༌། བསྐྱེད་པ་བརྟན་པར་བྱེད་པའི་སྤྲོས་བཅས་ཐུན་མཚམས་སུ་ཨཾ་ག་རག་སྔོན་པོ་གྱོན་རྒྱན་དྲུག་བཏགས་ནས་ལྷའི་རྣལ་འབྱོར་གསལ་འདེབས་པར་བྱེད་པ་ཡིན་ལ། ནུས་པའི་སྤྲོས་བཅས་ཞེས་པ་རིམས་ནད་གཅད་པ་དང༌། ཆར་དབབ་པ་དང༌།
བཅད་པ་ལ་སོགས་པའི་དོན་དུ་རྒྱལ་པོ་ལ་སོགས་པས་གསོལ་བ་བཏབ་ནས་བསྙེན་པ་སྔོན་དུ་སོང་བས་ཚོགས་ཀྱི་ཁང་པ་སུམ་རིམ་བྱས་ནས་དམ་ཚིག་དང་ལྡན་པའི་རྣལ་འབྱོར་ཕོ་མོ་དྲུག་ཅུ་རྩ་གཉིས་དཀྱིལ་འཁོར་གྱི་འཁོར་ལོའི་རྣམ་པའི་འདྲ་འབག་དུ་ཞུགས། ཚོགས་ཁང་དང་པོར་ཞུགས་ནས་ཆོ་ག་མཛད་པ་ཚོགས་ཁང་བར་མར་རོལ་མོའི་བྱེ་བྲག་ལ་སོགས་པའི་མཆོད་པ་ཐ་མར་ཁ་ཟས་ཀྱི་བྱ་བའི་གཡོས་པ་རྣམས་བཞག་ནས་ཚོགས་བྱས་པའི་སྒོ་ནས་ཕྲིན་ལས་སྒྲུབ་པའོ། ། རྫོགས་པ་བརྟན་པར་བྱེད་པའི་སྤྱོད་པ་ལ་གཉིས་ལས། སྤྲོས་མེད་ནི་ཕྱག་རྒྱ་རྣམ་པ་ལྔ་ལ་བླང་དོར་མེད་པར་ལོངས་སྤྱད་པ་ཡིན་ལ། ཤིན་ཏུ་སྤྲོས་མེད་རྣམ་པར་རྟོག་པ་ཐམས་ཅད་དང་བྲལ་བས་འདོད་པའི་ཡོན་ཏན་ལྔ་ལ་ཉམ་ང་བག་ཙམ་མེད་པར་ལོངས་སྤྱད་པའོ། ། ཕྱོགས་ལས་རྣམ་པར་རྒྱལ་བ་ནི་གཞན་དོན་དུ་བྱེད་པ་སྟེ། ཉི་ཟླ་རྟིང་པར་འཛིན་པ་དང༌། ཆུ་བོ་གྱེན་ལ་བཟློག་པ་དང༌། ལྷ་དགས་པ་ལ་སོགས་པ་ནུས་པའི་རྡོ་རྗེ་ཐེག་པ་ལ་འཛུད་པ་ལ་སོགས་པ་བྱེད་པའོ། ། ལེའུ་བཅུ་དྲུག་པ་བྱ་བའི་རྒྱུད་ལ་སོགས་པ་ཕྱིའི་བྱ་བ་རྣམས་ཀྱིས་མི་འགྲུབ་ཅིང་རྫོགས་པ་བསྒོམས་ན་མཆོག་ཐུན་མོང་གཉིས་ཀའི་དངོས་འགྲུབ་པར་བསྟན་པ་དང༌།
མདོ་ལ་སོགས་པ་ཕ་རོལ་ཏུ་ཕྱིན་པ་དང༌། བྱ་སྤྱོད་ཀྱི་རྒྱུད་ལ་སོགས་པ་ལམ་རིང་ཞིང༌། བླ་ན་མེད་པའི་ལམ་ཉེ་བར་བསྟན་པ་དང༌། རྣལ་འབྱོར་མའི་མཚན་པ་ཞེས་པ་ལ་སོགས་པས་སྒྲུབ་པ་པོ་ལ་རྣལ་འབྱོར་མ་བར་ཆད་ཀྱི་ཉམས་སད་པ་བྱུང་ན་གཡོན་ནས་བསྐོར་བ་སྔོན་དུ་འགྲོ་བས་བརྡ་བྱས་ལ་ངོ་ཤེས་པར་བྱ་བ་བསྟན། ཇི་ལྟར་སྔགས་ལ་སོགས་པས་བོང་བུའི་རྣལ་འབྱོར་ལ་བརྟེན་ནས་ཐུན་མོང་གི་དངོས་གྲུབ་ལས་བཞི་དང༌། སྐྱེ་བ་བདུན་པ་བརྟག་པ་བསྟན་ཏོ། ། དེ་ཡང་ལྷ་སོ་བདུན་གྱི་རྣལ་འབྱོར་དང་ལྡན་པས་ཡི་གེ་ཉི་ཤུ་རྩ་གཉིས་པ་ལ་བསྙེན་པ་བྱས་ཏེ། དེ་ནས་ལས་ལ་སྦྱོར་བ་ལ་ཞི་བ་ལ་གྲོ་གའམ་ཤིང་ཤུན་ལ་ལྷ་སོ་བདུན་གྱི་འཁོར་ལོ་ཙནྡན་དཀར་པོའི་ཁུ་བས་ཇི་ལྟ་བ་བཞིན་བྲིས་ལ་ཤར་གྱི་པདྨའི་འདབ་མར་མཁའ་འགྲོ་མ་བོང་བུའི་གདོང་ཅན་བྲི། གཙོ་བོའི་གནས་སུ་སྙིང་པོ་གཉིས་སུ་མེད་པའི་མཐར་ཧཱུྃ་ཕཊ་གྱི་གོང་དུ་ཤཱིནྟིཾ་ཀུ་རུ་བཅུག་པ་བྲི། གནས་གཞན་རྣམས་སུ་རང་རང་གི་སྔགས་གཉིས་སུ་མེད་པ་བྲི།
དེ་ནས་རབ་གནས་བྱས་ལ་དེ་འབྲས་ཕུབ་ལས་བྱས་པའི་མཁའ་འགྲོ་མའི་སྙིང་གར་བཅུག་ལ་དེ་ཁམ་ཕོར་ཁ་སྦྱར་དུ་བཅུག་ལ་སྐུད་པ་དཀར་པོས་རྒྱ་གྲམ་དུ་དཀྲིས་ལ་བཞག ཞག་བདུན་དུ་མཆོད་པ་བྱས་ལ། མཆོད་རྟེན་ནམ། དགེ་སློང་གི་ཁང་པའམ། བྲམ་ཟེ་ཐ་མལ་པའི་ཐེམ་པའི་འོག་ཏུ་གཞུག་གོ ། དེ་ལྟར་བྱས་ན་གང་ཞི་བར་འདོད་པ་དེ་ཞི་བར་འགྱུར་རོ། ། རྒྱས་པ་ལ་གི་ཧྃ་ངམ། གུར་གུམ་གྱིས། དབང་ལ་རྒྱ་སྐྱེགས། དྲག་པོ་ལ་རོ་རས་ལ་ཁྲག་དུག་ལ་སོགས་པས།
རྒྱས་པ་ལ་བྱང་དུ་ལཱ་མཱ་བོང་བུའི་གདོང་པ་ཅན། དབང་ལ་ནུབ་ཏུ་དུམ་སྐྱེས་མ། དྲག་པོ་ལ་ལྷོར་གཟུགས་ཅན་མ། འབྲས་ཕུབ་ཀྱི་གཟུགས་དེ་བཞིན་དུ་བསྒྱུར་ལ། སྤེལ་ཚིག་ཀྱང་པུཥྚིཾ་ཀུ་རུ། བ་ཤཾ་ཀུ་རུ། མཱ་ར་ཡ་གཞུག རྒྱས་པ་ལ་ཕྱུགས་ལྷས་དང༌། རྒྱལ་པོ་བསོད་ནམས་ཅན་གྱི་ཁྱིམ་ལ་སོགས་པར། དབང་ལ་ལམ་གྱི་བཞི་མདོ།
མངོན་སྤྱོད་ལ་ཤན་པའི་ཁྱིམ་དུ་སྦའོ། ། གཞན་ཐམས་ཅད་འགྲེའོ། ། སྐྱེ་བ་བདུན་པ་རྟོགས་ན་གཟུགས་བརྙན་ལ་མཁའ་འགྲོ་མ་བྱ། སྣག་ཚས་བྲིས་པས་ཆོག སྤེལ་ཚིག་སྐྱེ་བ་བདུན་པ་སྟོན་ཅིག་ཅེས་པ་བྲི། འབྲས་ཕུབ་ཀྱི་གཟུགས་དེ་ཁ་ནས་འཕོངས་སུ་བུ་ག་ཟང་ངེ་བ་བྱས་ལ་མཁའ་འགྲོ་མ་བོང་བུའི་གདོང་པ་ཅན་དེ་དང་བདག་ཐ་མི་དད་པར་བྱས་ལ་བུ་གའི་ནང་ནས་ཁྲོམ་ཆེན་པོ་ལ་བལྟས་ན་གང་སྐྱེ་བ་བདུན་པ་ཡིན་པ་དེ་ལ་གྲིབ་མ་བདུན་འོང་ངོ༌། ། དེ་ལ་བརྟེན་ནས་མཁའ་སྤྱོད་ལ་སོགས་པ་གང་འདོད་པའོ། ། ལེའུ་བཅུ་བདུན་པ་དུམ་བུ་བརྒྱད་དུ་གནས་ཏེ། སེམས་ཅན་དོན་ལ་བརྩོན་པར་མཛད། ། ཅེས་པའི་བར་གྱིས་དཀྱིལ་འཁོར་གྱི་འཁོར་ལོ་བྱུང་ཚུལ་བསྟན་ཏེ།
ཆོས་ཀྱི་སྐུ་དབྱིངས་དང་ཡེ་ཤེས་གཉིས་སུ་མེད་པ་ལས། དབྱིངས་ཀྱི་ཆ་ལས་ཡུམ་དུ་སྣང་ལ། ཡེ་ཤེས་ཀྱི་ཆ་ལས་ཡབ་ཧེ་རུ་ཀར་སྣང༌། དེ་ལས་དཔའ་བོ་རྣམས། ཡུམ་ཕག་མོ་ལས་དཔའ་མོ་རྣམས་འཕྲུལ་ཏེ། འོག་མིན་ན་བཞུགས་པ་ལོངས་སྐུའི་དབང་དུ་བྱས་པའོ། ། དེ་ལས་ཞིང་སྐྱེས་དཔའ་བོ་དང་རྣལ་འབྱོར་མར་སྤྲུལ། དེ་ལས་བློ་སྣང་འབྱུང་སྟེ། ཉི་མ་དང་འོད་ཟེར་དེས་ཕན་འདོགས་པ་ལྟར་རྟོགས་པ་ཡས་འཆར་བར་བསྟན་ཏོ། ། ལམ་དུ་བྱེད་པ་ན་མས་བསྲེས་ནས་ལམ་དུ་བྱེད་དོ། །
རབ་ཏུ་འབད་དེ་ནས་མི་འགྱུར་བའི་བར་གྱི་གསང་བར་བྱ་བའི་དམ་ཚིག་ཕན་ཡོན་དང་བཅས་པ་བསྟན། འཁོར་བ་ལས་ནི་ཤླཽ་ཀ་གཅིག་གིས་རྒྱུ་ཡིན་པར་བསྟན། སེམས་གནས་གྱུར་ཅེས་པ་ལ་སོགས་པས་འབྲས་བུའི་ཀུན་སྤྱོད་བསྟན་ཏེ། དེ་ལ་ཡང་གསུམ་སྟེ། དེ་ཡང་དམན་པ་ཡི་ནི་མཚན་ཉིད་ཀྱི་བར་གྱིས་མཐར་ཐུག་གི་འབྲས་བུ་མཆོག་གི་དངོས་གྲུབ་འགྲུབ་པར་བསྟན། གང་ཞིག་ལ་སོགས་པས་གནས་སྐབས་ཀྱི་འབྲས་བུ་མཐོ་རིས་ལ་སོགས་པ་འབྱུང་བར་བསྟན། རྣལ་འབྱོར་ནས་ས་སྟེངས་དཀོན་གྱི་བར་གྱིས་མཁའ་སྤྱོད་ཀྱི་དངོས་གྲུབ་འགྲུབ་པར་བསྟན་ཏོ། ། ཇི་ལྟར་ས་ནས་ལམ་བརྟག ། ཅེས་བྱ་བའི་བར་གྱིས་ཕ་རོལ་ཏུ་ཕྱིན་པའི་ཐེག་པ་དང༌། གསང་སྔགས་ཀྱི་ཕྱི་པ་རྣམས་ལམ་རིང་བར་བསྟན།
དེ་ནས་ཞེས་པ་ལ་སོགས་པས་ལུས་ཀྱི་ཀུན་སྤྱོད་ལེའུ་དགུ་པ་མདོར་བསྟན། བཅུ་གསུམ་པ་ལུས་ཀྱི་ལྷའི་གནས་རྣམས་སུ་རྒྱས་པར་བཤད་པ་དེར་ལྷ་རྣམས་དགོད་པར་བཤད་དོ། ། གསང་བའི་སྔགས་ལ་ནས་ཡེ་ཤེས་ཅན་དུ་འགྱུར་གྱིས་སྦ་བར་བྱ་བའི་དམ་ཚིག་བསྲུངས་བའི་ཕན་ཡོན་དང་བཅས་པ་བསྟན་ཏེ་གོང་གི་བསྲུང་བའི་འཕྲོས་ཡིན་གསུང་ངོ༌། ། མགུར་ཆུ་ལ་སོགས་པ་བཅུ་གཅིག་པ་དང༌། བཅོ་ལྔ་པར་བསྟན་པའི་སྤྲོས་བཅས་ཀྱི་སྤྱོད་པའི་རྒྱན་བསྟན་ཏོ། ། སྤྲོས་བཅས་ཀྱི་སྤྱོད་པའི་ཚུལ་བཞི་ནི་ཡན་ལག་ཅན་ལུས་བརྡ། ཚིག་ཅན་ངག་བརྡ། སྡུད་པ་བསྐྱེད་རིམ་བསྒོམ་པ། སྙིང་སྟོབས་རྒྱན་དྲུག་འདོགས་པའོ། ། སྡུད་པའི་ཚུལ་བཤད་པ་ནི།
སྡུད་པའི་ཚུལ་ཞེས་པ་ཤླཽ་ཀ་གཅིག་གོ ། སྙིང་སྟོབས་ཀྱི་གར་གྱི་གནས་ཞེས་པ་ལ་སོགས་པས་བསྟན་ཏོ། ། དེ་ཉིད་རྒྱས་པར་བཤད་པ་ལ་བཞི་སྟེ། མི་དབུག་པ་ལ་སོགས་པའོ། ། མི་དབུག་པ་རྒྱས་པར་བཤད་པ་ནི་འབེབས་པ་སྟེ། སྤྱི་བོར་འཁོར་ལོ་ལ་དྲྭ་བ་ཚར་ཚར་བྱུང་བའོ། ། བཅིང་བ་རྒྱས་པར་བཤད་པ་འཁྱིལ་པ་སྟེ། འཁོར་ལོ་ལ་དྲྭ་བ་འཕྱང་བའོ། ། གཞུག་པ་ཞེས་པ་བཤད་པ་དང་པོར་བརྒྱན་ཅེས་པ་སྟེ། སྤྱི་བོའི་འཁོར་ལོ་གསུམ་རྣམས་གཅིག་ཀྱང༌།
དེ་བཤད་པ་ནི་ཚངས་སྐུད་དོ། ། བསྐྱེད་པ་རྒྱས་པར་བཤད་པ་ནི་རྐང་གདུབ་རྐང་པ་གཉིས་སོ། ། སྲོག་ཤིང་ལ་སོགས་པས་རྒྱན་བརྒྱུད་པའི་སྐུད་པ་བསྟན་ཏེ། སྲོག་ཤིང་སྐུད་པ་གཅིག་སྟེ་ཚངས་སྐུད་དོ། ། འོག་པགས་བརྒྱད་ནི་སྐ་རགས་སྐུད་པ་བརྒྱད་དོ། ། བཅུ་དྲུག་ཅེས་པ་མགུལ་རྒྱན་དང་རྐང་གདུབ་ཀྱི་རྐང་པ་བཅུ་དྲུག་གོ ། ཕྲེང་བ་ཉི་ཤུ་རྩ་ལྔ་ནི་ཉིས་ལྡབ་ཏུ་བྱས་པ་ཐོད་པ་ལྔ་བཅུའི་དོ་ཤལ་ལོ།། ༄༅། །དཔལ་བདེ་མཆོག་འཁོར་ལོ་ལ་ཕྱག་འཚལ་ལོ། ། རྣལ་འབྱོར་མ་ཀུན་ཏུ་སྤྱོད་པ་རྟོག་པ་ཉི་ཤུ་རྩ་གཅིག་པ་ཙཀྲ་གསུམ་བཀོད་པའི་རྟོག་པ་ཆོ་གའི་རྒྱུད་ཆུང་འདི་ལ་དཔལ་ནཱ་རོ་པའི་དགོངས་པ་ལེའུ་བཅུ་བདུན་གྱི་དོན་བསྡུ་ན། གསུམ་དུ་བསྡུ་བ་དང༌།
བཞིར་བསྡུ་བ་དང༌། མདོར་བསྡུ་ན་དབུགས་དབྱུང་གཉིས་སུ་བསྡུ་བ་གསུམ་དུ་གསུངས། དེ་ལ་དང་པོའི་དབང་དུ་བྱས་ན། ལམ་གྱི་ཀུན་ཏུ་སྤྱོད་པ་དེ་རྫོགས་པར་བྱེད་པའི་ཡན་ལག་འབྲས་བུའི་ཀུན་ཏུ་སྤྱོད་པ་སྟེ་གསུམ་མོ། ། བཞིར་བྱེད་ན་གསུམ་པོ་དེའི་སྟེང་དུ་ཉམས་སུ་ལེན་པའི་གང་ཟག་གི་ཁྱད་པར་བསྣན་པས་བཞིའོ། ། གཉིས་སུ་བསྡུ་ན། དེ་བཞིན་གཤེགས་པའི་དབུགས་དབྱུང་དང༌། རྡོ་རྗེ་འཆང་གི་དབུགས་དབྱུང་ངོ༌། ། དེ་དག་ནི་རྒྱུད་བཤད་ཐབས་ཀྱི་མན་ངག་བཞི་དགོད་པ་ཙམ་ནི། དེ་ལ་དོན་བཞིར་བསྡུས་པའི་དབང་དུ་བྱས་པས་ཐམས་ཅད་ཤེས་པ་ཡིན་ནོ། །
དང་པོ་རྟེན་གྱི་གང་ཟག་ལ་གཉིས། ཀུན་སྤྱོད་ཉམས་སུ་བླང་དུ་མི་རུང་བའི་གང་ཟག་གི་མཚན་ཉིད་དགག་པའི་སྒོ་ནས་བསྟན་པ་དང༌། ཉམས་སུ་ལེན་པའི་གང་ཟག་གི་མཚན་ཉིད་སྒྲུབ་པའི་སྒོ་ནས་བསྟན་པའོ། ། དེ་ལ་གསུམ། མ་དག་པ། དག་པ། འདྲེས་པའོ། ། ལམ་གྱི་ཀུན་ཏུ་སྤྱོད་པ་ལ་གསུམ། ཕྱིའི་ཀུན་སྤྱོད་རྟེན་དང་བརྟེན་པར་བཅས་པ་བསྐྱེད་པ་སྤྲུལ་པའི་སྐུ་ལམ་དུ་བྱེད་པ་དང༌། ལུས་ཀྱི་ཀུན་ཏུ་སྤྱོད་པའི་ཡི་གེ་ཉི་ཤུ་རྩ་བཞི་གཙོ་བོར་གྱུར་པའི་ལུས་ལ་ལྷ་སུམ་ཅུ་རྩ་བདུན་རྫོགས་པར་དགོད་པ་ལོངས་སྐུ་ལམ་དུ་བྱེད་པ་དང༌།
རྫོགས་པའི་ཀུན་ཏུ་སྤྱོད་པ་རྫོགས་པའི་རིམ་པ་བསམ་གྱིས་མི་ཁྱབ་པའི་དབྱིངས་ཞི་གནས་དང་ལྷག་མཐོང་ཟུང་དུ་འཇུག་པ་སྒོམ་པ་ཆོས་ཀྱི་སྐུ་ལམ་དུ་བྱེད་པའོ། ། དེ་རྫོགས་པར་བྱེད་པའི་ཡན་ལག་ལ་གཉིས། ཀུན་ཏུ་སྤྱོད་པ་དང་པོ་གཉིས་རྫོགས་པར་བྱེད་པའི་ཡན་ལག་གོ ། དང་པོ་ལ་བཞི། ཕུང་པོ་ཁམས་དང་སྐྱེ་མཆེད་ལྷའི་ང་རྒྱལ་དུ་བསྒོམ་པ་དང༌། ཚོགས་བསག་པ། གོ་ཆ་བཅིང་ཞིང་ཡེ་ཤེས་པ་གཞུག་པ། དབང་བསྐུར་ཞིང་བརྟན་པར་བྱ་བའོ། ། གསུམ་ཀ་རྫོགས་པར་བྱེད་པའི་ཡན་ལག་ལ་དྲུག་སྟེ། སངས་རྒྱས་ལ་མཆོད་པ།
དམ་ཚིག་ཅན་ལ་གཏོར་མ་སྦྱིན་པ། བརྟུལ་ཞུགས་ཀྱི་སྤྱོད་པ། དམ་ཚིག་དང་སྡོམ་པའི་ཁྱད་པར། ཐུན་མོང་གི་ཀུན་ཏུ་སྤྱོད་པ། དག་པ་དྲན་པར་བྱའོ། ། དང་པོ་ལ་གསུམ། སྔགས་ཀྱི་མཆོད་པ། གསང་བའི་མཆོད་པ། བདུད་རྩི་ལྔ་དང༌། འདོད་ཡོན་གྱི་མཆོད་པའོ། །
གཉིས་པ་ལ་དབྱེ་བ་མེད། གསུམ་པ་ལ་སྤྱོད་པ་ལ་གཉིས། རང་དོན་གྱི་སྤྱོད་པ་དང༌། གཞན་དོན་ཕྱོགས་ལས་རྣམ་པར་རྒྱལ་བའོ། ། དང་པོ་ལ་གསུམ། བསྐྱེད་རིམ་བརྟན་པར་བྱེད་པའི་སྤྲོས་བཅས་དང༌། རྫོགས་པ་བརྟན་པར་བྱེད་པའི་སྤྲོས་མེད་དང༌། ཤིན་ཏུ་སྤྲོས་མེད་དོ། ། བཞི་པ་དམ་ཚིག་དང་སྡོམ་པ་ལ་གཉིས། བཟའ་བ་དང༌།
བསྲུང་བ་དང༌། ཡང་གཉིས་རྒྱུན་གྱི་བྱ་བ་གཡོན་གྱི་ཀུན་ཏུ་སྤྱོད་པ་ལ་སོགས་པ་དང༌། དུས་ཁྱད་པར་ཅན་ཚེས་བཅུའི་མཆོད་པ་སྟེ། མདོར་ན་ཕྱིའི་མཆོད་པ། ལག་པའི་མཆོད་པ། ཚོགས་ལོངས་སྤྱོད་པ་གསུམ་མོ། ། འདི་ནི་སངས་རྒྱས་ལ་མཆོད་པའི་ཕྱོགས་སུ་ཡང་བསྡུའོ། ། ལྔ་བ་ཐུན་མོང་གི་ཀུན་ཏུ་སྤྱོད་པ་བྱང་ཆུབ་ཀྱི་ཕྱོགས་ནི། དགོས་པ་གསུམ་གྱི་ཀུན་སྤྱོད་གསུམ་སྐུ་གསུམ་ལམ་དུ་བྱེད་པའི་གསུམ་ཀ་དང་འབྲེལ་པ་ཡིན་ནོ། ། དྲུག་པ་ཐུན་མཚམས་ཀྱི་བྱ་བ་ནི།
དག་པ་རྗེས་སུ་དྲན་པ་ཚོམ་ངམ་སྔགས་ཀྱིས་བསྲུང་བ། སྤྱོད་ལམ་ལྷའི་རྒྱལ་གྱིས་ཡུལ་ལོངས་སྤྱད་ལ། ཟས་ཀྱི་རྣལ་འབྱོར། ཉལ་བ་དང་ལྡང་བའི་རྣལ་འབྱོར་ཡང་ཤེས་པར་བྱའོ། ། སྤྱི་དོན་བཞི་པ་འབྲས་བུའི་ཕན་ཡོན་ནི། མཆོག་གི་ཐུན་མོང་གི་འབྲས་བུ་གཉིས་སམ། ཐུན་མོང༌། མཆོག ཕྱག་རྒྱ་ཆེན་པོ་མཆོག་ཅེས་བྱ་བ་གསུམ་དུ་ཤེས་པར་བྱའོ། ། དེ་དག་གིས་ནི་དོན་མ་ལུས་པར་གཏན་ལ་ཕབ་བོ། །
ལེའུ་གང་ནས་གང་འབྱུང་བ་ནི་འདི་ཉིད་ཀྱིས་ཤེས་པའི་ཕྱིར་ཞིབ་ཏུ་མ་བྲིས་སོ། ། བཤད་ཐབས་ཀྱི་མན་ངག་ཀུན་ཏུ་སྤྱོད་པའི་བསྡུས་དོན། རྗེ་བཙུན་གྲགས་པ་རྒྱལ་མཚན་གྱིས་མཛད་པ་རྫོགས་སོ།། །། མངྒ་ལཾ། བྷ་ཝནྟུ།། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
