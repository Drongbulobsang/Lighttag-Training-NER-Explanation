ས་སྐྱ་བཀའ་འབུམ།
པོད ༡༧༠
སྒྲོལ་མ་ལུས་དཀྱིལ་གྱི་སྒྲུབ་ཐབས།a
༼ཉ༽ ༄༅། །སྒྲོལ་མ་ལུས་དཀྱིལ་གྱི་སྒྲུབ་ཐབས་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། དཔལ་ས་སྐྱའི་དགོན་པ་ནས། རིགས་དང་ཡོན་ཏན་ཕུན་སུམ་ཚོགས་པ་ཡོངས་ཀྱི་དགེ་བའི་བཤེས་གཉེན་མཆིམས་ཇོ་སྲས་ཆོས་ཀྱི་སེང་གེའི་ཕྱག་ཏུ་སྤྲིང་བ། རྗེ་བཙུན་སྒྲོལ་མ་ཞི་མ་འམ་ཁྲོ་མོ་གང་རུང་ཡན་ལག་བཞི་ཡོངས་སུ་རྫོགས་པར་བསྒོམས་པའི་རྗེས་ལ། ཡང་བླ་མ་དང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མདུན་གྱི་ནམ་མཁའི་གནས་སུ་སྤྱན་དྲངས། ཡིད་མཆོད་ཅི་འབྱོར་པ་ཙམ་གྱིས་མཆོད། མོས་གུས་དྲག་པོ་བྱས་ཏེ་སྤྱི་བོ་ནས་མར་བསྟིམ། དེས་རྐྱེན་བྱས་ནས་བདག་གི་གནས་ཀྱི་ལྷ་རྣམས་གསལ་གདབ་པར་བྱ་སྟེ།
སྤྱི་བོ་པུལླཱི་ར་མཱ་ལ་ཡར་མྱུར་ཞིང་དཔའ་མོ་གསལ་གདབ། དེ་བཞིན་དུ་སྤྱི་གཙུག་ཛཱ་ལནྡྷ་རར་སྟོན་ཀའི་ཟླ་བ་ལྟར་དཀར་བ། རྣ་བ་གཡས་ཨཽ་རྒྱན་དུ་གསེར་གྱི་མདོག་ཅན་མ། ལྟག་པ་ཨརྦུ་ཏར་གཙུག་ཏོར་རྣམ་པར་རྒྱལ་མ། རྣ་བ་གཡོན་གོ་དཱ་ཝ་རཱིར་ཧཱུྃ་གི་སྒྲ་སྒྲོགས་མ། སྨིན་མའི་དབུས་རཱ་མེ་ཤྭ་རཱིར་སྐུའི་སྒྲོལ་མ་དཀར་མོ་འཁོར་ལོ་དང་དྲིལ་བུ་འཛིན་པ། མིག་གཉིས་དེ་ཝཱི་ཀོ་ཊར་འཇིག་རྟེན་གསུམ་ལས་རྣམ་པར་རྒྱལ་མ། དཔུང་པ་གཉིས་མཱ་ལ་ཝར་གཞན་འཇོམས་མ། མཆན་ཁུང་ཀཱ་མ་རཱུ་པར་བདུད་ཐམས་ཅད་འཇོམས་ཤིང་དབང་མཆོག་སྟེར་མ། ནུ་མ་ཨོ་ཏྲེར་འཁོར་ལོས་སྒྱུར་བ་འདོད་པ་རབ་ཏུ་སྦྱིན་མ།
ལྟེ་བ་ཏྲི་ཤ་ཀུ་ནེར་མྱ་ངན་ཐམས་ཅད་སེལ་བར་བྱེད་མ། སྣ་རྩེ་ཀོས་ལར་འགྲོ་བ་ཐམས་ཅད་འགུགས་ཤིང་ཕོངས་པ་སེལ་མ། ཁ་ཀ་ལིངྒཱར་བཀྲ་ཤིས་ཐམས་ཅད་སྦྱིན་མ། མགྲིན་པ་ལཾ་པཱ་ཀཱར་གསུང་གི་སྒྲོལ་མ་དམར་མོ་པདྨ་དང་དྲིལ་བུ་འཛིན་པ། སྙིང་ཀཱཉྩིར་ཐུགས་ཀྱི་སྒྲོལ་མ་སྐུ་མདོག་ནག་མོ་རྡོ་རྗེ་དང་དྲིལ་བུ་འཛིན་པ། འདོམ་པར་ཧི་མཱ་ལ་ཡར་ཡོངས་སུ་སྨིན་བྱེད་མ། རྟགས་ཀྱི་རྩེ་མོ་པྲེ་ཏ་པུ་རིར་འགུགས་པའི་ཁྲོ་མོ། བཤང་ལམ་གྲ་ཧ་དེ་ཝར་ཞི་བ་ཆེན་མོ། བརླ་གཉིས་སཽ་རཱཥྚར་ཆགས་པ་འཇོམས་མ། བྱིན་པ་གཉིས་སུ་ཝརྞ་དྭཱི་པར་བདེ་བ་ཐམས་ཅད་སྒྲུབ་མ།
སོར་མོ་བཅུ་དྲུག་ན་ག་རར་རྣམ་པར་རྒྱལ་མ་བཅུ་དྲུག་སྟེ་སྐད་ཅིག་གིས་གསལ་གདབ། གཞན་རྣམས་དྲན་པ་ཙམ་བྱ། བོལ་གཉིས་སིནྡྷུར་སྡུག་བསྔལ་ཐམས་ཅད་སྲེག་མ། རྐང་ལག་གི་མཐེ་བོང་བཞི་མ་རོར་དངོས་གྲུབ་ཐམས་ཅད་འབྱུང་མ། པུས་མོ་ཀུ་ལུནྟར་ཡོངས་སུ་རྫོགས་པར་བྱེད་མ་སྟེ་དེ་རྣམས་གསལ་བཏབ་ནས། དེ་ལྟར་ལྷ་མོ་ཉི་ཤུ་རྩ་གཅིག་གི་སྟེང་དུ་སྐུ་གསུང་ཐུགས་ཀྱི་ལྷ་མོ་རྣམས་ཀྱི་བསྣན་པས་ཉི་ཤུ་རྩ་བཞིའོ། ། དེ་རྣམས་ལ་ཡུལ་ཉེར་བཞི། དེ་དག་ལ་ཡུལ་ཉི་ཤུ་རྩ་བཞི། སོར་མོ་སོ་སོར་ཕྱེ་ན་ལྔ་བཅུ་ཐམ་པར་འགྲོ། དེ་རྣམས་སུ་ལྷ་ལྔ་བཅུ་ཐམ་པ་བསྒོམ།
དེའང་ཡུལ་མང་བ་རྣམས་ནི་ལྷ་རེ་རེ་གསལ་བཏབ་ལ། གཞན་རྣམས་ནི་དྲན་པ་ཙམ་བྱ། ཡང་ཡིད་ཀྱིས་ཡེ་ཤེས་པ་ཅིག་སྤྱན་དྲངས་ལ་བསྟིམ། དེ་བཞིན་གཤེགས་པ་ཐམས་ཅད་ཀྱིས་དབང་བསྐུར། རིགས་ཀྱི་བདག་པོའི་རྒྱས་གདབ་པ་དྲན་པ་ཙམ་བྱ། ཡིད་མཆོད་ཅི་འབྱོར་པས་མཆོད་ལ་བསྟོད་པ་འདོན་པ་དང༌། ཁྲོ་མོའམ་ཞི་བའི་སྔགས་བཟླ་བར་བྱའོ། ། དེ་ལྟ་བུའི་བསྙེན་པ་རྫོགས་ནས་ལས་ཐམས་ཅད་འདི་ཁོ་ནས་འགྲུབ་བོ། ། རྗེ་བཙུན་མ་ཐམས་ཅད་ཀྱི་སྤྱི་སྒྲུབ་ལུས་ཀྱི་དཀྱིལ་འཁོར་དང་བཅས་པ་བསྟན་ཟིན་ཏོ། ། དཔལ་ས་སྐྱ་ནས་ཐེག་པ་མཆོག་གི་རྣལ་འབྱོར་པ་དགེ་བསྙེན་གྲགས་པ་རྒྱལ་མཚན་གྱིས།
མཆིམས་ཇོ་སྲས་རིགས་གཟུགས་ཡོན་ཏན་ཕུན་སུམ་ཚོགས་པ་ཆོས་ཀྱི་སེང་གེ་ལ་སྤྲིང་བའོ། ། ཧ་ལ་ས་ཏི་ཧི་ལ་སོགས་པ་དང༌། ཧོ་རི་ཧ་ཤ་ལ་སོགས་པ་དང༌། སོ་ཤད་ཀྱི་སློབ་མ་རྒན་པོ་རྣམས་ཀྱི་བརྗེད་བྱང་ལྟ་བུའི་ཟིན་རིས་མཆན་དུ་བཅུག་པ་ཡིན་པས། དེ་དག་ལ་དགོས་པ་མ་མཆིས། རབ་གནས་ཀྱི་ལྷ་མོའི་ས་བོན་ལགས། སྤྱིར་འདི་རྣམས་ཀྱི་ས་བོན་ལུགས་གསུམ་སྟེ། རང་རང་གི་ཡིག་སྣའམ། མཆན་བཞིན་བྱ་བའམ། ཡི་གེ་བཅུ་པ་ལན་གཉིས་ལྡབས་ནས་ཐ་མ་ཉི་ཤུ་རྩ་གཅིག་གི་ས་བོན་ཨོཾ་གྱིས་བྱེད།
མདོར་ན་ཡི་གེ་ཉི་ཤུ་རྩ་གཅིག་གིས་བྱེད་དེ། དེ་ལྟར་ལུགས་གཉིས་ལས་ཕྱི་མ་འདི་གཙོ་བོ་ཡིན་ནོ། ། སླད་མར་ད་དུང་དགོས་པ་བདོག་ན་ཡི་གེ་བྲིས་ཤིང་སྐུར་མཛོད། ཐུགས་དགོངས་ལེགས་པར་བསྐང་ལགས། གཞུང་གི་སྔགས་མཆན་མེད་པ་ཀུ་རུ་ཀུལླེ་ཧྲཱིཿ ཞེས་པ་ལ་སོགས་པ་ལྟ་བུ་གཟུངས་ཀྱི་ཚིག་ཅེས་བྱ་བ་ལས། བཤད་ན་མཐའ་ཡས་པར་འགྱུར་མོད། བོད་སྐད་ཐད་སོར་བསྒྱུར་དུ་མི་བཏུབ་ལགས། མཆན་མེད་པ་རྣམས་ཀྱི་ཐད་སོར་དེ་སྐད་གསུང་བར་ཞུ། སརྦཱརྠ་སིདྡྷི་བྷ་ཝནྟུ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
