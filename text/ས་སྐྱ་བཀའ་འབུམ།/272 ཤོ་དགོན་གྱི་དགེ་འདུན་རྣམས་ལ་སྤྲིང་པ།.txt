ས་སྐྱ་བཀའ་འབུམ།
པོད ༢༧༢
ཤོ་དགོན་གྱི་དགེ་འདུན་རྣམས་ལ་སྤྲིང་པ།
༼ན༽ ༄༅། །ཤོ་དགོན་གྱི་དགེ་འདུན་རྣམས་ལ་སྤྲིང་པ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། བསོད་ནམས་ཆུ་གཏེར་ཡོན་ཏན་པདྨོའི་ཚལ། ། ཕན་བདེའི་དྲི་བཟངས་དགེ་འདུན་བུང་བས་བསྟེན། ། ཏིང་འཛིན་སྦྲང་རྩིས་སྐྱེ་དགུའི་གདུངས་སེལ་བ། ། འགྲོ་བའི་བླ་མ་རྟག་ཏུ་རྒྱལ་གྱུར་ཅིག ། དམ་པ་དམ་པའི་སྐྱེ་བོ་འདུ་བའི་གནས། ། བདེ་གཤེགས་བདེ་བར་གཤེགས་པའི་བསྟན་འཛིན་པ། །
དབེན་གནས་དབེན་ལ་དགའ་བ་འདུ་བའི་གཞི། ། དགོན་པའི་དམ་པ་ཤོ་དགོན་ཞེས་སུ་གྲགས། ། དེར་གནས་དགེ་འདུན་རྣམས་ལ་དོན་འདི་སྤྲིང༌། ། སྡོམ་བརྩོན་དམ་པ་ཏིང་འཛིན་མཆོག་བརྙེས་པ། ། ཡང་དག་ལམ་སྟོན་འགྲོ་ལ་བུ་བཞིན་བརྩེ། ། བསྟན་པའི་མཛོད་འཛིན་བླ་མ་དམ་པ་དེ། ། ཞི་བར་གཤེགས་ཞེས་བདག་གི་རིང་ནས་ཁུམས། ། དེ་ལ་གཤེགས་དང་བཞུགས་པ་ཡོངས་མི་མངའ། ། གཤེགས་དང་བཞུགས་པ་འཇིག་རྟེན་བླུན་པོས་བཏགས། ། དམ་པའི་དོན་དུ་ཆོས་རྣམས་ཉེ་བར་ཞི། །
བརྩོན་ལྡན་ཁྱེད་ཀྱིས་དོན་འདི་ལེགས་མཁྱེན་མོད། ། འོན་ཀྱང་སྙིགས་དུས་བསོད་ནམས་ཞན་པ་དང༌། ། རྩོད་པའི་དུས་ཀྱིས་འགྲོ་བ་བླུན་པས་ན། ། དམ་པའི་དོན་ལ་དཔྱོད་པ་ཞན་པའི་ཕྱིར། ། འདས་པ་ཡིན་ཞེས་གདུང་བ་མི་བཟད་སྐྱེ། ། འཁྲུལ་པའི་སྣང་དོར་བདེ་གཤེགས་བསྟན་པ་ཡང༌། ། སྟོན་ཀའི་ཆར་བཞིན་ཀུན་ནས་འབྲི་བ་མཐོང༌། ། སྐྱེ་བོ་དམ་པའི་འབྲས་བུ་ཕལ་ཆེར་ཡང༌། ། དུས་ཀྱི་ཤུགས་ཀྱིས་རྣམ་པར་ལྟུང་བར་སྣང༌། ། དེ་ཡི་སླད་དུ་དགེ་འདུན་རྣམས། །
དངོས་པོའི་ཆོས་ཉིད་མཁྱེན་པས་ན། ། རྣམ་པ་ཀུན་དུ་ཐུགས་གཏོད་ཅེས། ། རིང་ནས་གནས་པ་བདག་གསོལ་འདེབས། ། དཔལ་ལྡན་ས་སྐྱ་པཎྜི་ཏས། ། ཤར་ཕྱོགས་ཀྱི་སའི་ཆ་གནམ་འཕང་མཐོ་ཞིང་རྒྱར་ཡངས་ལ་ཡིད་དུ་འོང་བ། རི་བོ་ཆེན་པོ་རིན་པོ་ཆེ་འབར་བ་ལྟ་བུའི་ངོགས། རྩི་ཤིང་དང་ནགས་ཚལ་ཕུན་སུམ་ཚོགས་པ། མཛེས་པའི་མེ་ཏོག་སྣ་ཚོགས་དང༌། སྒྲ་སྙན་པའི་བྱ་དུ་མས་གང་བ། གྲུབ་པ་ཐོབ་པའི་སྐྱེས་བུ་རྣམས་ཀྱིས་བསྟེན་པའི་གནས།
དཔལ་གྱི་ཤོ་དགོན་ན་བཞུགས་པའི་རིན་ཆེན་གདན་ས་པས་དབུ་མཛད་དགེ་འདུན་རྣམས་ཀྱི་ཕྱག་ཏུ་སྤྲིང་བ། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་གཅིག་ཏུ་གཞོལ་བ། འགྲོ་བ་ཐམས་ཅད་ལ་བུ་གཅིག་པ་ལྟར་བརྩེ་བའི་ངང་ཚུལ་ཅན་བླ་མ་དམ་པ་དེ་ལ་འདས་གྲོངས་མི་མངའ་ཡང༌། སྐྱེ་བོ་རྟག་འཛིན་ཅན་རྣམས་དྲང་བའི་ཕྱིར། བདེ་བ་ནས་བདེ་བར་གཤེགས་པ་དེ། སངས་རྒྱས་ཀྱི་བསྟན་པ་ཉམས་དམས་ཤིང༌། སེམས་ཅན་རྣམས་མགོན་དང་བྲལ་བ་ཡིན་མོད་ཀྱི། འོན་ཀྱང་ཡང་དག་པའི་དོན་ལ་དགོངས་ལ་ཐུགས་ཁྲལ་མི་མཛད་པར་ཞུ།། །། རྫས་དང་བཀུར་སྟི་ལ་སོགས་པའང༌། ། མཆོད་པའི་ཁྱད་པར་ཡིན་མོད་ཀྱི། །
ཡང་དག་བླ་མ་དམ་པ་ལ། ། བསྒྲུབ་པའི་མཆོད་པ་དེ་བས་ལྷག ། དེ་སླད་ཚུལ་ཁྲིམས་ཏིང་འཛིན་དང༌། ། རྣམ་གྲོལ་ཡེ་ཤེས་འཕེལ་བའི་ཕྱིར། ། སྡོམ་བརྩོན་དགེ་འདུན་ཁྱེད་རྣམས་ཀྱིས། ། སངས་རྒྱས་བསྟན་པ་རྒྱས་པ་དང༌། ། བླ་མ་དམ་པ་མཉེས་བྱའི་ཕྱིར། ། ཡང་དག་བརྟུལ་ཞུགས་བརྟན་པ་ཡིས། ། རྣམ་པ་ཀུན་དུ་བརྩོན་མཛད་ན། ། བླ་མ་ཐུབ་པ་མཉེས་པར་འགྱུར། །
སྤྲིང་ཡིག་ཚ་ཟེར་བྱེད་བའི་དཀྱིལ་འཁོར་གྱིས། ། འགྲོ་བའི་སྡུག་བསྔལ་མུན་པའི་ཚོགས་བསལ་ཏེ། ། དགེ་འདུན་པདྨོའི་ཚོགས་རྣམས་རྒྱས་བྱེད་ཅིང༌། ། བདེ་གཤེགས་བསྟན་པ་ཡུན་རིང་གསལ་གྱུར་ཅིག ། བྱང་ཆུབ་སྙིང་པོ་དམ་པར་བྱང་ཆུབ་པ། ། མཉམ་མེད་དེ་ནི་ཆོས་ཀྱི་དགའ་སྟོན་འགྱེད། ། ལོག་ལྟུང་མགོན་མེད་ཕོངས་པའི་སྐྱབས་གྱུར་པ། ། ཀུན་མཁྱེན་འགྲོ་མགོན་དེ་ཡི་ཞབས་ལ་འདུད། ། ཡོན་ཏན་དཔག་མེད་ཆབ་ཀྱིས་ལེགས་གང་ཞིང༌། ། ལུང་རིགས་མན་ངག་རིན་ཆེན་གཏེར་གྱིས་ཕྱུག །
ཡིད་བཞིན་མཚོ་འདྲ་དཔལ་ལྡན་ས་སྐྱ་ནས། ། མཁས་པ་རྣམས་ལས་སྡེ་སྣོད་མང་ཐོས་ཤིང༌། ། བླང་དོར་ལེགས་པར་ཕྱེད་པའི་ཤེས་རབ་ལྡན། ། ཚུལ་ཁྲིམས་ལེགས་བསྲུངས་ལྟ་བ་དག་པ་ཅན། ། སྡེ་སྣོད་འཛིན་པ་དེ་ཡི་སྤྲིང་ཡིག་འདི། ། བྱམས་པའི་ཐུགས་དགོངས་ཕན་བདེའི་འཕྲིན་ལས་ཅན། ། ཤར་ཕྱོགས་སྨར་ཁམས་ཞིང་ན་ལེགས་བཞུགས་པ། ། སྡེ་དགོན་ཡོན་མཆོད་རྣམས་ཀྱི་ཕྱག་ཏུ་ཕུལ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
