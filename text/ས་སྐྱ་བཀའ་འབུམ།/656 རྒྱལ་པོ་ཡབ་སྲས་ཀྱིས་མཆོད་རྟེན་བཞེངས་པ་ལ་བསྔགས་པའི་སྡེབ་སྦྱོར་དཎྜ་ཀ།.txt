ས་སྐྱ་བཀའ་འབུམ།
པོད ༦༥༦
རྒྱལ་པོ་ཡབ་སྲས་ཀྱིས་མཆོད་རྟེན་བཞེངས་པ་ལ་བསྔགས་པའི་སྡེབ་སྦྱོར་དཎྜ་ཀ།
༼བ༽ ༄༅། །རྒྱལ་པོ་ཡབ་སྲས་ཀྱིས་མཆོད་རྟེན་བཞེངས་པ་ལ་བསྔགས་པའི་སྡེབ་སྦྱོར་དཎྜ་ཀ་བཞུགས་སོ།། ༄༅། །ཨོཾ་སྭ་སྟི་སིདྡྷཾ། ན་མོ་གུ་རུ་རཏྣ་ཏྲ་ཡཱ་ཡ། དཔལ་དང་ལྡན་ཞིང་ཡོན་ཏན་ཕུན་ཚོགས་ཕྲིན་ལས་ལྷུན་གྲུབ་དཀོན་མཆོག་གསུམ་ལ་སྤྱི་བོས་བཏུད་ནས་རྨད་བྱུང་དོན་གང་ཉེ་བར་བསྔགས་འདི་བློ་གསལ་རྣམས་ཀྱི་མཉན་བྱ་ཉིད་ཡིན་གང་སྔོན་བྱུང་བ་ཤཱཀྱའི་རྒྱལ་པོས་ཆོས་ཀྱི་རྒྱལ་ཐབས་སྲིད་ནི་ལེགས་མཛད་དེ་ཡི་རྗེས་བྱུང་དགེ་བ་སྤྱད་པའི་རྒྱུ་ལས་ལེགས་བསྐྲུན་རྒྱལ་སྲིད་སྐྱོང་བའི་རྒྱལ་པོའི་ཚོགས་ནི་ཆེས་མང་བྱུང་ཡང་དེ་དག་ཀུན་བས་མཐུ་སྟོབས་ཐོགས་མེད་རྒྱལ་སྲིད་རབ་ཡངས་གང་ཡིན་དེ་ནི་ཧོར་གྱི་རིགས་ཀྱི་མཛེས་མའི་རྫིང་བུར་ལྷ་ཡི་ས་བོན་རྣམ་པར་བཏབ་ལས་མི་ཡི་གཙོ་བོའི་ཆུ་སྐྱེས་བསྐྲུན་པའི་རིགས་ཀྱི་རྒྱུད་ལས་ཉེ་བར་འཁྲུངས་གང་དེ་བཞིན་གཤེགས་པ་ཞི་བར་གཤེགས་ནས་སུམ་སྟོང་ཉིས་བརྒྱ་དགུ་བཅུ་ལྷག་པའི་ལོ་ཡི་རྗེས་བྱུང་གང་ཡིན་དེ་ནི་ཇིང་གིར་གན་ཞེས་འགྲོ་ལ་རབ་གྲགས་ལྷ་ཡི་དབང་པོས་མི་ཡི་དབང་པོར་དབང་རབ་བསྐུར་བའི་དབང་པོ་དེ་ནི་གཞན་སྡེ་འཇོམས་ལ་གཅིག་ཏུ་དཔའ་བས་རྣམ་པར་བསྒྱིངས་པའི་སེང་གེ་བཞིན་དེ་རང་སྲིད་སྐྱོང་ལ་རེ་བ་སྐོང་བས་འདོད་དགུ་སྦྱིན་པའི་རིན་ཆེན་དང་འདྲ་གྲགས་པ་གསལ་བས་ཉི་ཟླའི་འོད་མཚུངས་འཇིག་རྟེན་ལུགས་ཀྱི་གཙུག་ལག་དག་ཀྱང་རང་གི་མཐུ་ཡིས་རྣམ་པར་བཀོད་ཕྱིར་གཞུང་ལུགས་འབྱེད་པའི་སྟོན་པ་ལྟར་གྱུར་མཐོ་རིས་བདེ་ལ་ཡུན་རིངས་སྤྱད་བྱས་ལྷ་དེའི་སྲས་མཆོག་ག་གན་ཞེས་བྱ་རང་གི་ཡབ་ཀྱི་རྗེས་སུ་གནང་ཞིང་རྒྱལ་རིགས་ཀུན་གྱིས་མཐུན་པར་རབ་བསྔགས་རྒྱལ་སྲིད་ཀུན་གྱི་ལྷ་གཅིག་ཉིད་གྱུར་དཔལ་གྱི་གཟི་ཡིས་གཞན་སྡེ་ཟིལ་གནོན་ཉིན་མོར་བྱེད་ལྟར་ཀུན་ནས་ལྷམ་པས་སྲིད་འབངས་ཀུན་ཀྱང་དགའ་མགུར་སྤྱོད་པའི་རྩ་ལག་གཅིག་པུར་ངང་གིས་གྱུར་ན་རང་ཉིད་བདེ་ལ་དགྱེས་དགུར་སྤྱོད་པ་སྨོས་ཅི་འཚལ་ཏེ་ལྷ་དབང་ཉིད་མཚུངས་དེ་ཡི་གཅུང་གྱུར་མི་དབང་དེ་ཡང་གཟུགས་དང་ངང་ཚུལ་ཀུན་ནས་བཟང་བས་ཕན་ཚུན་འགྲན་ནས་བཀོད་པ་བཞིན་ཏེ་གཉི་ག་བརྒྱན་ཕྱིར་རྣམ་དཔྱོད་རྒྱན་མཚུངས་རང་རིགས་འཛིན་པའི་མིག་དང་འདྲ་ཞིང་རྒྱལ་སྲིད་སྐྱོང་བའི་བཀོད་པ་འགོད་ལ་ལག་པ་ལྟ་བུར་ཀུན་ནས་རབ་རྩེན་ཀུན་ལ་ཕན་སླད་གཅེན་གྱི་དོན་དུ་སྲོག་ཀྱང་གཏོང་བར་རྣམ་པར་སྨོན་པས་འཇིག་རྟེན་གཞན་གྱི་རྒྱལ་པོར་གཤེགས་གྱུར་དེ་ཡི་དཔལ་མོ་ཟོ་རོག་ཏ་ཞེས་གྲགས་པ་གསལ་ལྡན་མཛེས་མ་དེ་ཡི་བུ་སྐྱེད་ཕྱིར་ནི་བུད་མེད་ཡིན་ཡང་དཔལ་སྐྱེད་སླད་དུ་འདོད་ལྷ་ཉིད་དེ་རྒྱལ་སྲིད་སྐྱོང་བས་རྒྱལ་པོ་ཉིད་མཚུངས་དེ་ཡི་མཐུ་ཡིས་རྒྱལ་སྲིད་དག་ཀྱང་བརྟན་པར་བྱས་ཞེས་རྣམ་པར་གྲགས་གྱུར་ས་བདག་གཉིས་པའི་སྲས་པོ་གང་ཞིག་གོ་ཡུག་གན་ཞེས་རྣམ་པར་གྲགས་དེའང་ཤིན་ཏུ་དཔའ་ཞིང་སྤོབས་པ་མཆོག་ལྡན་རྒྱལ་པོའི་གོ་འཕང་རྣམ་པར་ཐོབ་གྱུར་དེ་ཡི་རྗེས་བྱུང་ཡེ་ག་རྒྱལ་པོ་དཔལ་མོར་བཅས་པའི་སྲས་ཀྱི་ཐུ་བོ་མོ་གོ་གན་ནི་བསོད་ནམས་དབང་གིས་དབང་ཕྱུག་ཕུན་ཚོགས་འགྲན་ཟླའི་གཟི་བརྗིད་རྣམ་པར་འཕྲོག་བྱེད་གཏོང་བ་རྒྱ་ཆེན་སློང་བའི་དཔལ་གྱུར་ས་བདག་དེས་ཀྱང་རྒྱལ་ཐབས་རབ་མཛད་དེ་ཡི་གཅུང་གྱུར་དེས་པ་འདི་ནི་ཤེས་རབ་གསལ་བ་ཉི་མ་བཞིན་ཏེ་མཛད་སྤྱོད་དགེ་བ་ཟླ་བ་ལྟར་མཛེས་ལུགས་ཀྱི་རྗེས་འབྲང་ཆུ་བོའི་རྒྱུན་དང་འབྱོར་པས་གང་བ་རྒྱ་མཚོ་དང་མཚུངས་དྲང་པོའི་ཚུལ་འཛིན་དྲང་སྲོང་ཉིད་དེ་ཕན་པར་དགོངས་པ་ཚངས་པ་དང་འདྲ་དེ་ཡི་མིང་ནི་གོ་པེ་ལ་ཡིན་གོ་ནི་ཡོན་ཏན་པེ་ལས་སྣ་ཚོགས་ལ་ཡི་ཡི་གེ་ལེན་པ་ཉིད་དེ་འདི་ཡི་ངང་ཚུལ་དེ་ཉིད་ཡིན་ཞིང་བསོད་ནམས་དཔལ་དང་བདེན་པའི་དབང་གིས་ཕྱོགས་ལས་རྒྱལ་བའི་རྒྱལ་ཆེན་ཉིད་གྱུར་དེ་ཡི་བཙུན་མོ་ཆའུ་ཞེས་གྲགས་རིགས་གཟུགས་དགེ་མཚན་ཚངས་མ་དང་འདྲ་དཔལ་ཕྲེང་འཛིན་པས་དཔལ་མོ་ཉིད་ལ་དད་དང་བརྩེ་བའི་ངང་ཚུལ་ཉིད་དེ་སྣ་ཚོགས་འགོད་པའི་བཀོད་པ་འགོད་ལ་སྣ་ཚོགས་བྱེད་བཞིན་བཀོད་པར་འགོད་མཁས་མཛེས་མ་དེ་ཡང་འགྲོ་བའི་གསོས་གྱུར་དེ་དག་ཟུང་གི་སྲས་ཀྱི་མཆོག་གྱུར་ཇིམ་གྱིམ་ཞེས་བྱ་བརྟན་པའི་བློ་ཅན་བསོད་ནམས་ལྷུན་སྟུག་བློ་གྲོས་རབ་གསལ་ཕྱོགས་ལས་རྒྱལ་བའི་མཚན་མ་བཟང་པོའི་རྒྱལ་མཚན་བསྒྲེང་བས་ཕྱོགས་ཀུན་ཟིལ་གནོན་དེ་ཡི་གཅུང་གྱུར་གཞོན་ནུ་རྣམས་ནི་དབང་པོ་གསལ་ཞིང་གསལ་བའི་ངང་ཚུལ་ཚུལ་གཉིས་འཛིན་པས་ལུགས་གཉིས་རྗེས་སྐྱོང་མངྒ་ལ་དང་ནོ་མོ་གན་སོགས་འགྲོ་བརྒྱའི་ནང་ན་ཀུན་ནས་རབ་མཛེས་ཁྱུ་མཆོག་སྐྱོང་སོགས་སྲས་གཞན་རྣམས་དང་རིགས་གཟུགས་དཔལ་ལྡན་བཙུན་མོ་གཞན་དང་དཔའ་མཛངས་གུས་ལྡན་བློན་པོའི་ཚོགས་བཅས་རྒྱལ་སྲིད་དཀྱིལ་འཁོར་ཡངས་པའི་དཀྱིལ་ན་དྲི་མེད་ལོངས་སྤྱོད་ཚུལ་གཉིས་དག་ལ་དགྱེས་དགུར་སྤྱོད་ཅིང་རྣམ་པར་རོལ་མཛད་ཚར་གཅོད་པ་དང་རྗེས་སུ་སྐྱོང་བའི་ཕྲིན་ལས་རྒྱ་ཆེན་ཕ་མཐའ་ཡས་པས་དེ་མཐའ་གཞལ་བར་མི་དཔོགས་ཕྱིར་ན་དེ་སྙེད་བརྗོད་པར་སུ་ཞིག་གིས་སྤོ་བས་དེ་ལྟ་ན་ཡང་མཛད་པ་རྨད་བྱུང་རྣམ་པར་རྒྱལ་བའི་ཁང་བཟངས་ཉིད་བཞིན་ཕོ་བྲང་གཞལ་མེད་རྣམ་པར་བཀྲ་བའི་ངོས་བཞི་དག་ན་རྣམ་པར་བཀྲམ་པའི་གྲོང་ཁྱེར་རྒྱ་ཆེན་ལྷ་ཡི་གྲོང་ཁྱེར་བལྟ་ན་སྡུག་ལྟར་ཀུན་ནས་དཀྲིགས་པ་རྣམ་པར་འཁྲིགས་པས་ས་ཡི་དཀྱིལ་འཁོར་རྒྱས་པར་ཁྱབ་གྱུར་དེ་དང་རྗེས་འབྲེལ་དགེ་འདུན་འདུན་ས་རྣམ་པར་བཀྲམ་དབུས་རྣམ་པར་བརྩེགས་པའི་ཀུན་དགའ་རྭ་བར་ཚོགས་གཉིས་རང་བཞིན་ལྷུན་པོ་བརྩེགས་སྟེང་དག་གསལ་ངོ་བོ་པད་ཟླའི་གདན་ལ་བསྡུ་དངོས་རང་བཞིན་སྒོ་བཞིས་ཉེར་མཛེས་རྟོགས་པའི་བུམ་བཟང་བུམ་པའི་ངང་ཚུལ་ཡོན་ཏན་སྣ་ཚོགས་རིམ་བཞིན་བརྩེགས་པའི་བྲེ་དང་གདུགས་བཅས་ཐུགས་རྗེའི་ཆར་སྐྱོབ་ཏོག་གིས་རབ་མཛེས་མཛེས་པའི་རྟེན་ལ་བརྟེན་པ་གང་ཞིག་ཡེ་ཤེས་རྡོ་རྗེ་རྡོ་རྗེའི་རང་བཞིན་རྡོ་རྗེའི་དབྱིངས་ལས་རྡོ་རྗེར་བསྒྲུབ་པའི་རྡོ་རྗེ་དབྱིངས་ཀྱི་ལྷ་ཡི་ཚོགས་ནི་ཁྲོ་རྒྱལ་ཆོས་སྐྱོང་ནོར་སྦྱིན་བཅས་དང་བླ་ན་མེད་པའི་བླ་མ་དམ་པ་བླ་མའི་བླ་མ་བླ་མ་བརྒྱུད་པའི་ཚོགས་དང་བཅས་རྣམས་རྒྱལ་བའི་རིང་བསྲེལ་སྙིང་པོ་ཅན་གྱུར་མཆོད་སྤྲིན་དང་བཅས་ཀུན་ནས་གནས་པའི་མཆོད་རྟེན་རིན་ཆེན་བཟོ་བོའི་མཆོག་གྱུར་བལ་པོའི་རིགས་བྱུང་མ་གུ་ཞེས་བྱ་རྒྱ་ཡི་བཟོ་བོའི་ཚོགས་དང་བཅས་ཤིང་མོང་སུ་དང་ནི་ཅེ་འུ་ཞོ་སོགས་རྐྱེན་གྱིས་ལེགས་བསྒྲུབས་བརྩེགས་པའི་ཁང་པར་རི་མོའི་རང་བཞིན་ཐུབ་དབང་འཇམ་དབྱངས་བླ་མ་མཆོག་དང་ཆོས་དབྱིངས་ངག་དབང་རྡོ་རྗེ་དབྱིངས་དང་ཁམས་གསུམ་རྣམ་རྒྱལ་འགྲོ་བ་འདུལ་བ་དོན་ཀུན་གྲུབ་པ་ཚེ་དཔག་མེད་དང་གཙུག་ཏོར་དགུར་བཅས་ངན་སོང་སྦྱོང་བའི་འཁོར་ལོའི་ཚོགས་ནི་བླ་མའི་རིམ་པས་རིམ་པར་མཛེས་བྱས་དགེ་འདུན་ཞེས་བྱ་གྲོགས་དང་བཅས་པས་ཀུན་ནས་ལེགས་བྲིས་རྒྱ་ཆེན་བཀོད་པ་དེ་དག་མཆོད་དང་བསྟན་པ་འཛིན་བྱེད་ཚོགས་ཀྱི་གཙོ་བོ་སྡོམ་བརྩོན་ཚོགས་བཅས་སྣ་ཚོགས་རིག་བྱེད་རིག་པའི་ཚོགས་དང་སྣ་ཚོགས་གཞུང་ལུགས་སྨྲ་བའི་ཚོགས་རྣམས་བཀུར་སྟིའི་ཚོགས་ཀྱིས་བཀུར་བས་བྱས་དང་སྣ་ཚོགས་ཡུལ་དང་སྐད་ཀྱིས་ཕྱེ་བའི་སྐྱེ་དགུ་སྣ་ཚོགས་རྣམ་པར་འདྲེས་པས་འདྲེས་པའི་ཚལ་བཞིན་རྣམ་པར་བཀྲ་ཞིང་འབྱོར་པ་གཉིས་ཀྱིས་ཀུན་ནས་ལེགས་འབྱོར་ཉིད་ཀྱི་དཔལ་ལས་རྣམ་པར་བྱུང་བའི་དཔལ་འབྱོར་འདི་འདྲ་སྲིད་པ་ཇི་སྲིད་བརྟན་པར་གྱུར་ཞེས་སྨོན་པའི་ཡིད་ཀྱིས་སྨོན་ལམ་བདག་འདེབས་རྟེན་མཆོག་དེ་དག་བཀོད་པར་འགོད་དང་སྡེབ་སྦྱོར་འདི་ཡང་སྦྱོར་བར་བྱེད་དེ་གངས་རིའི་ཕྲེང་བས་རྣམ་པར་བསྐོར་བའི་བོད་ཀྱི་ཡུལ་བྱུང་གནས་ལྔ་དག་ལ་མཁྱེན་པ་རབ་རྒྱས་ཆོས་ཀྱི་རྒྱལ་པོ་ས་སྐྱ་པ་ཞེས་གྲགས་པ་གསལ་ལྡན་བླ་མ་དེ་ཡི་གཅུང་གི་བུར་གྱུར་སྐྱོབ་པ་དེ་ཡི་ལེགས་བཤད་ཟེར་གྱིས་བློ་གྲོས་གསལ་བའི་འཕགས་པ་ཞེས་བྱས་མི་དབང་ཉིད་ཀྱི་བཀའ་ལུང་ཐོབ་ནས་ཤིང་གླང་དབྱར་འབྲིང་བཅུ་བཞིའི་ཉིན་པར་དཔལ་ལྡན་ས་སྐྱར་སྦྱར་བ་དགེ། །། འདི་ཡི་མིང་ནི་དཎྜ་ཀ་ཞེས་བགྱི། ། ཡི་གེ་ཆིག་སྟོང་སུམ་བརྒྱ་དོན་དགུ་མཆིས། ། བརྗོད་བྱ་འདི་དོན་གཞན་ན་མ་མཆིས་པས། ། རྗོད་བྱེད་འདི་ཡང་དེ་འདྲར་མཁྱེན་པར་མཛོད།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
