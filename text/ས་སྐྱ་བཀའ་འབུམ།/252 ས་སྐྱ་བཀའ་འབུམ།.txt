ས་སྐྱ་བཀའ་འབུམ།
པོད ༢༥༢
The Text
འབྱུང་བསྐྱེད་ཕྱིར་དཔེར་མི་རུང༌། ། མཆོངས་པ་ནི་ལུས་ཀྱི་སྟོབས་ཡིན་པས་ཚད་ཅན་ཡིན་ཏེ། བད་ཀན་ལ་སོགས་པ་ལྕི་བའི་ཆོས་དག་ནི་རང་ལ་གཉུག་མར་གནས་པའི་སྟོབས་ཉིད་དུ་མཐར་ཐུག་ནས་གནས་སོ། ། དེས་ན་མཆོངས་པ་ལས་མཆོངས་པ་གཞན་མི་སྐྱེ་བའི་ཕྱིར་མཐར་ཐུག་པ་མེད་པའི་མཆོངས་པ་མི་སྲིད་དོ། ། བརྩེ་བ་དང་ཤེས་རབ་ལ་སོགས་པ་ནི་སེམས་ཀྱི་ཆོས་ཡིན་པས་ཚད་མེད་པར་བསྐྱེད་ནུས་ཏེ། བརྩེ་སོགས་སྔ་མ་ལས་ཕྱི་མ་ཁྱད་པར་དུ་འཕེལ་བའི་ཕྱིར་ཤིང་དང་མེའམ་དངུལ་ཆུ་དང་གསེར་རམ་ས་བོན་ལས་ས་བོན་དཔག་ཏུ་མེད་པ་འཕེལ་བ་བཞིན་ནོ། ། རྣམ་འགྲེལ་ལས། དེ་ནི་དང་པོ་ཕྱིས་བཞིན་དུ། ། མཆོངས་མིན་ལུས་མི་མཐུན་པའི་ཕྱིར། ། རྩོལ་བས་རིམ་གྱིས་མི་མཐུན་པ། །
བསལ་ན་རང་སྟོབས་ཉིད་དུ་གནས། ། ཞེས་བྱ་བ་དང༌། སེམས་ལ་བརྩེ་སོགས་གོམས་སྐྱེ་བ། ། རང་གི་ངང་གིས་འཇུག་འགྱུར་ཏེ། ། མེ་ལ་སོགས་ལ་ཤིང་དག་དང༌། ། དངུལ་ཆུ་དང་ནི་གསེར་སོགས་བཞིན། ། ཞེས་གསུངས་པ་ལྟར་རོ། ། ཡང་ཆུ་བསྲོས་ཀྱང་མེར་མི་འགྱུར་བའང་དཔེ་མ་ཡིན་ཏེ། འབར་བའི་སྔོན་དུ་རྟེན་མི་བརྟེན་པར་སྐམ་པའི་ཕྱིར་དང༌། མེར་འབར་བའི་རང་བཞིན་མ་ཡིན་པའི་ཕྱིར་ཏེ།
ནས་ལ་འབད་ཀྱང་སཱ་ལུའི་མྱུ་གུའི་མི་འབྱུང་བ་བཞིན་ནོ། ། སེམས་ནི་བརྩེ་བ་ལ་སོགས་པའི་རང་བཞིན་དུ་འགྱུར་ཏེ་བུད་ཤིང་བསྲེགས་པས་མེར་འགྱུར་བ་བཞིན་ནོ། ། དེའང་རྣམ་འགྲེལ་ལས། རང་བཞིན་དེ་འདྲའང་མ་ཡིན་ཏེ། ། དེ་ལ་ཕན་འདོགས་ནུས་པ་རྣམས། ། ཁྱད་པར་ཕྱི་མ་དག་ལ་ནི། ། བསྒྲུབ་པའི་ནུས་པ་མེད་ཕྱིར་དང༌། ། རྟག་ཏུ་རྟེན་གནས་མ་ཡིན་ཕྱིར། ། ཞེས་བྱ་བ་ལ་སོགས་པ་ལྟར་རོ། ། ཡང་གསེར་གྱི་སྲ་བ་ལྡོག་པ་ཡང་དཔེ་མ་ཡིན།
སྤྱིར་ནད་གསོ་བ་ལྟར་གཉེན་པོའི་རིགས་གཉིས་ཏེ་སླར་ལྡོག་པ་དང་མི་ལྡོག་པའོ། ། དེ་ལ་དང་པོ་ནི། པད་ཀན་ལས་སེའུ་འབྲུའི་སྦྱོར་བ་དང༌། ཞེ་སྡང་ལ་བྱམས་པ་ལ་སོགས་པ་དང༌། གསེར་ལ་མེ་ལ་སོགས་པ་སླར་ལྡོག་པའི་གཉེན་པོ་ཡིན་ལ། བད་ཀན་ལ་འཁྲུ་སྐྱུག་དང༌། ཉོན་མོངས་པའི་གཉེན་པོར་སྟོང་ཉིད་དང༌། ཤིང་མེས་བསྲེག་པ་ལ་སོགས་པ་ནི་སླར་མི་ལྡོག་པ་ཡིན་ཏེ། རྣམ་འགྲེལ་ལས། སླར་མི་འབྱུང་བ་འགའ་ཞིག་ནི། །
ལ་ལར་འགྱུར་བ་སྐྱེད་པར་བྱེད། ། འགའ་ཞིག་ལྡོག་པ་ཡིན་ཕྱིར་དཔེར། ། ཤིང་དང་གསེར་ལ་མེ་བཞིན་ནོ། ། ཞེས་བྱ་བ་དང༌། ཉེས་པ་རྣམ་པར་འགགས་པ་ནི། ། སྲ་བཞིན་སླར་ཡང་སྐྱེ་མེད་དེ། ། དེ་བདག་ཉིད་ཀྱིས་འབྲལ་མེད་དེ། ། ཐལ་བ་བཞིན་དུ་མ་ངེས་ཕྱིར། ། ཞེས་བྱ་བ་དང༌། འཚེ་བ་མེད་དང་ཡང་དག་དོན། །
ངོ་བོ་ཉིད་ལ་ཕྱིར་ལོག་གིས། ། འབད་དུ་ཟིན་ཀྱང་མི་ཟློགས་ཏེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་གསུངས་པ་ལྟར་རོ། ། གཉིས་པ་ཐམས་ཅད་མཁྱེན་པ་མི་སྲིད་པ་སྤང་བ་ལ་གཉིས་ལས། རྩོད་པ་དགོད་ན། སྟོང་ཉིད་སྙིང་རྗེ་གོམས་པ་ལས། ། དེ་ཡི་ངང་དུ་འགྱུར་སྲིད་མོད། ། ཤེས་བྱ་ཀུན་ལ་མཐའ་མེད་ཕྱིར། ། ཀུན་མཁྱེན་བསྒྲུབ་པ་དཀའ་ཞེས་ཟེར། །
མུ་སྟེགས་འགའ་ཞིག་སྟོང་ཉིད་མཐོང་བས་འཁོར་བར་མི་སྐྱེ་བ་དང༌། སྙིང་རྗེ་གོམས་པས་གཞན་དོན་ལ་འཇུག་པ་དངོས་པོ་སྟོབས་ཞུགས་ཀྱིས་འགྲུབ་ཀྱང་ཡུལ་དུས་རྣམ་པ་མཐའ་ཡས་ཤེས་བྱ་ཉིད་མ་ཡིན་ཏེ། ནམ་མཁའི་མཐའ་དང་སེམས་ཅན་གྱི་གྲངས་བཞིན་ནོ། ། དེ་མི་ཤེས་ན་ཐམས་ཅད་མཁྱེན་པར་མི་འགྱུར་ལ་ཤེས་ན་ལོག་ཤེས་ཅན་དུ་འགྱུར་ཏེ་ཤེས་བྱ་མ་ཡིན་པ་ཤེས་པའི་ཕྱིར་རི་བོང་གི་རྭ་མཐོང་བ་བཞིན་ནོ་ཞེ་ན། འདིའི་ལན་ལ་དགོས་པའི་དོན་ཀུན་ཤེས་པའི་ཐམས་ཅད་མཁྱེན་པ་དང༌། ཤེས་བྱའི་དོན་ཀུན་ཤེས་པའི་ཐམས་ཅད་མཁྱེན་པ་གཉིས་ལས། དང་པོ་ནི། གཙོ་བོའི་དོན་ལ་མི་བསླུ་བ། ། ཀུན་མཁྱེན་ཡིན་ཏེ་ཀུན་ཚོགས་བཞིན། ། འཁོར་བ་འཇུག་ལྡོག་གི་རྒྱུ་འབྲས་བདེན་པ་བཞི་ལ་མི་བསླུ་བར་ཚད་མས་འགྲུབ་པས་དགོས་པའི་དོན་ཀུན་མཁྱེན་པའི་ཐམས་ཅད་མཁྱེན་པར་གྲུབ་སྟེ།
མི་ཀུན་ཚོགས་སྨན་ཀུན་ཚང་ཞེས་བརྗོད་པ་བཞིན་ནོ། ། རྣམ་འགྲེལ་ལས། བླང་དང་དོར་བྱའི་དེ་ཉིད་ནི། ། ཐབས་དང་བཅས་པ་རིག་མཛད་པ། ། གང་དེ་ཚད་མ་ཉིད་འདོད་ཀྱི། ། ཐམས་ཅད་རིག་མཛད་མ་ཡིན་ནོ། ། རིང་པོ་མཐོང་ངམ་ཡིན་ཡང་རུང༌། ། འདོད་པའི་དེ་ཉིད་མཐོང་བ་ཡིན། ། གལ་ཏེ་རིང་མཐོང་ཚད་ཡིན་ན། ། ཚུར་ཤོག་བྱ་རྒོད་བསྟེན་པར་གྱིས། །
ཞེས་གསུངས་པས་སོ། ། རྒྱན་མཛད་པས་ཀྱང༌། མཐོ་རིས་དང་ནི་བྱང་གྲོལ་ལམ། ། ཇི་བཞིན་དུ་ནི་མཁྱེན་པས་ན། ། སྐྱེས་བུའི་དོན་མཁྱེན་ཙམ་གྱིས་ནི། ། སྟོན་པ་ཡོངས་སུ་རྫོགས་པར་འདོད། ། ཅེས་བཤད་པའང་དེ་ཡིན་ནོ། ། དགོས་པའི་དོན་ཀུན་ཤེས་པ་ལ། ། མཁས་རྣམས་ཐམས་ཅད་མཁྱེན་ཞེས་ཟེར། ། ཐམས་ཅད་འདུས་ནས་ཉན་པ་ལ། །
བ་ལང་མེད་ཀྱང་སྐྱོན་མ་ཡིན། ། བར་སྐབས་ཀྱི་ཚིགས་སུ་བཅད་པའོ། ། དེ་ནས་འཁོར་བ་ལས་གྲོལ་བར་འདོད་པས་དེའི་ཐབས་ཀུན་མཁྱེན་པས་ཆོག་མོད། ཉེ་བར་མི་མཁོ་བ་སྲིན་བུའི་གྲངས་དང་རྡུལ་ཕྲན་གྱི་གྲངས་ལ་སོགས་པ་མཁྱེན་ཡང་ཅི་དགོས། ནད་གསོ་བ་ལ་སྨན་ཀུན་ཤེས་པས་ཆོག་མོད། བ་ལང་གི་སོ་མི་ཤེས་ཀྱང་སུ་ཞིག་སྤོང༌། རྣམ་འགྲེལ་ལས། དེ་ཕྱིར་དེ་ཡི་བསྒྲུབ་བྱ་རུ། ། གྱུར་པའི་ཡེ་ཤེས་རྣམ་དཔྱད་བྱའི། ། འདི་ཡིས་སྲིན་བུའི་གྲངས་མཁྱེན་པ། །
དེ་ལ་འགར་ཡང་ཉེར་མཁོ་མེད། ། ཅེས་གསུངས་པ་ལྟར་རོ། ། འོ་ན་ཤེས་བྱ་ཀུན་མཁྱེན་པའི་ཐམས་ཅད་མཁྱེན་པ་འགོག་གམ་ཞེ་ན་མ་ཡིན་ཏེ། ཉེ་བར་མཁོ་བའི་དོན་ཤེས་པས་ཆོག་གི མི་མཁོ་བ་རྡུལ་ཕྲན་གྱི་གྲངས་མཁྱེན་ཡང་ལེགས་མ་མཁྱེན་ཡང་བླ་ཞེས་བཏང་སྙོམས་སུ་འཇོག་སྟེ། ནད་གསོ་བ་ལ་སྨན་ཤེས་པས་ཆོག་གི་གཞན་བཏང་སྙོམས་སུ་འཇོག་པ་བཞིན་ནོ། ། རྒྱན་མཛད་པས། ཐམས་ཅད་རིག་པར་མཛད་པ་ཡི། ། ཐམས་ཅད་མཁྱེན་པ་འགོག་པ་མིན། ། ངེད་ཀྱིས་ཤེས་པར་མི་ནུས་པས། །
ཆོག་ཤེས་པར་ནི་འདོད་པ་ཡིན། ། ཞེས་གསུངས་པའང་དེ་ཡིན་ནོ། ། གཉིས་པ་ནི། ཡང་ན་རྗེས་སུ་དཔག་པ་ཡིས། ། ཐམས་ཅད་མཁྱེན་པ་གྲུབ་པ་ཡིན། ། ཡང་ན་ཤེས་བྱ་ཀུན་མཁྱེན་པ་ཉིད་ཀྱང་རྗེས་དཔག་གིས་འགྲུབ་སྟེ། གང་ཕྲ་ཞིང་དཀའ་བ་མཐོང་བ་དེས་ཡིད་གཏད་ན་རགས་ཤིང་སླ་བ་མཐོང་སྟེ། ཉི་ཟེར་གྱི་རྡུལ་མཐོང་བ་དེས་ཡིད་གཏད་ན་བུམ་པ་མཐོང་བ་བཞིན། ཐམས་ཅད་མཁྱེན་པས་ཀྱང་ཕྲ་ཞིང་དཀའ་བ་བདེན་པ་བཞིའི་དོན་གཟིགས་སོ་ཞེས་བྱ་བའི་རྟགས་ཀྱིས་འགྲུབ་སྟེ། རྣམ་འགྲེལ་ལས།
བླང་དང་དོར་བྱའི་དེ་ཉིད་ནི། ། ཐབས་བཅས་རབ་ཏུ་ངེས་པ་ཡིས། ། གཙོ་བོའི་དོན་ལ་མི་བསླུའི་ཕྱིར། ། གཞན་ལ་རྗེས་སུ་དཔག་པ་ཡིན། ། ཞེས་གསུངས་པ་ལྟར་རོ། ། ཤེས་བྱ་གཞན་ལ་ཉེ་བར་མི་མཁོ་བའི་ཕྱིར། ཐུགས་མི་གཏོད་པ་མ་ཡིན་ནམ་ཞེ་ན། མ་ཡིན་ཏེ། འགའ་ཞིག་ཏུ་ཐམས་ཅད་ཉེ་བར་མཁོ་བའི་ཕྱིར་རོ། ། ཞེས་གསུངས་པས་གང་རུང་གཅིག་མ་མཁྱེན་ཡང་དེ་དང་འཚམ་པའི་སེམས་ཅན་གྱི་དོན་མི་ནུས་པས་ཐམས་ཅད་མཁོ་བའི་ཕྱིར་ཐུགས་མི་གཏོད་པ་མི་སྲིད་དོ། །
འོ་ན་ཐམས་ཅད་མཁོ་རྒྱུ་མེད་པར་བཤད་པ་དང་འགལ་ལོ་ཞེ་ན། རང་དོན་ལ་མི་མཁོ་ལ་གཞན་དོན་ལ་མཁོ་བ་ལ་དགོངས་པས་མི་འགལ་ལོ། ། དེ་ལྟ་ན་ཐམས་ཅད་འཁྲུལ་པ་ཡིན་པས་འཁྲུལ་སྣང་ཅན་དུ་མི་འགྱུར་རམ་ཞེ་ན། གནས་མ་གྱུར་པར་ཤེས་ན་འཁྲུལ་པ་ཡིན་ཡང༌། གྱུར་པ་ན་ཏིང་ངེ་འཛིན་གྱི་རྣམ་པར་འཕྲུལ་པ་ཡིན་པས་བསམ་གྱིས་མི་ཁྱབ་བོ་ཞེས་བཤད་ཟིན་ཏོ། ། བསྐལ་པའི་བར་དུ་བརྗོད་རྒྱུ་ཡང༌། ། མེ་ལོང་ནང་དུ་ཅིག་ཅར་འཆར། ། དེ་བཞིན་ཤེས་བྱ་མཐའ་མེད་པ། ། མཁྱེན་པའི་སྐད་ཅིག་གཅིག་གིས་མཁྱེན། ། བར་སྐབས་ཀྱི་ཚིགས་སུ་བཅད་པའོ། །
གཉིས་པ་བཟློག་ཕྱོགས་མངོན་སུམ་ལྟར་སྣང་ལ་གཉིས་ལས་དང་པོ་མཚན་ཉིད་ནི། འཁྲུལ་པའི་ཤེས་པ་ཐམས་ཅད་ནི། ། མངོན་སུམ་ལྟར་སྣང་ཉིད་དུ་འདོད། ། མངོན་སུམ་ལྟར་སྣང་གི་མཚན་ཉིད་ནི། ཤེས་པ་འཁྲུལ་པ་ལ་སྣང་བའོ། ། གཉིས་པ་དབྱེ་ན། དེ་ལ་རྟོག་པ་རྟོག་མེད་གཉིས། ། རྟོག་མེད་ལ་ཡང་ཡིད་དབང་གཉིས། ། རྟོག་པ་གསུམ་ཡིན་དྲུག་བཤད་པ། ། ལོག་རྟོག་བཟློག་ཕྱིར་ཕྱེ་སྟེ་གསུངས། །
རྟོག་མེད་གཉིས་ནི་ཟླ་བ་གཉིས་སྣང་ལ་སོགས་པ་དབང་ཤེས་འཁྲུལ་པ་དང༌། རྨི་ལམ་གསལ་བ་ལ་སོགས་པ་ཡིད་ཤེས་འཁྲུལ་པའོ། ། རྟོག་པ་གསུམ་ནི་ཀུན་ལས་བཏུས་ལས། འཁྲུལ་དང་ཀུན་རྫོབ་ཤེས་པ་དང༌། ། རྗེས་དཔག་རྗེས་སུ་དཔག་ལས་བྱུང༌། ། དྲན་དང་མངོན་འདོད་ཅེས་བྱའོ། ། ཞེས་དྲུག་ཏུ་ཕྱེ་བ་ལ་སྨིག་རྒྱུ་ལ་ཆུར་འཛིན་པའི་འཁྲུལ་པ་དང༌། བ་ལང་ཉིད་ལ་སོགས་པ་ལྡོག་པ་འཛིན་པའི་ཀུན་རྫོབ་གཉིས་ཕྱི་རོལ་པས་དབང་ཤེས་སུ་འདོད་པས་དགག་པའི་ཕྱིར་ཕྱོགས་གཅིག་ཏུ་གསུངས་ལ། རྗེས་དཔག་དང་རྗེས་སུ་དཔག་པ་ལས་བྱུང་བའི་རྟོག་པ་གཉིས་རྟགས་ལ་རྟེན་པ་ཡིན་ལ། དྲན་དང་མངོན་པར་འདོད་པའི་རྟོག་པ་གཉིས་མངོན་སུམ་དང༌།
རྟགས་གཉིས་ག་ལ་མ་ལྟོས་པ་ཡིན་ནོ། ། དེའང་རྣམ་འགྲེལ་ལས། མངོན་སུམ་ལྟར་སྣང་རྣམ་པ་བཞི། ། རྟོག་པའི་ཤེས་པ་རྣམ་གསུམ་དང༌། ། རྟེན་བསླད་པ་ལས་བྱུང་བ་ཅན། ། རྟོག་པ་མེད་པ་ཅིག་ཡིན་ནོ། ། ཞེས་གསུངས་པ་ལྟར་རོ། ། གསུམ་པ་ཚད་མའི་འབྲས་བུ་དཔྱད་པ་ལ་གཉིས་ཏེ། མངོན་སུམ་དང་རྗེས་དཔག་གི་ཚད་འབྲས་སོ། ། དང་པོ་ལ་གསུམ་ལས་གཞན་ལུགས་དགག་ན།
ལྟ་དང་ངེས་པ་ཚད་འབྲས་དང༌། ། མུ་སྟེགས་དཔྱོད་པ་བ་དོན་ལ་ལྟ་བ་ཞེས་བྱ་བ་ཐོག་མར་དོན་སྣང་བའི་ཤེས་པ་རྟོག་མེད་ཚད་མ། དེའི་འོག་ཏུ་དོན་གྱི་ངོ་བོ་དང་ཁྱད་པར་ངེས་པའི་རྟོག་པ་ཚད་འབྲས་བུ་འདོད་དོ། ། ཇི་སྐད་དུ། དང་པོ་ཡོད་པའི་ལྟ་བ་པོ། ། ཤེས་པ་རྟོག་པ་མེད་པ་ཅན། ། བྱིས་དང་ལྐུགས་སོགས་བློ་འདྲ་བ། ། དག་པ་དངོས་ལས་སྐྱེས་པ་ནི། ། དེ་ནི་ཚད་མ་ཉིད་དུ་འདོད། ། དེ་ཡི་འོག་ཏུ་བློ་གང་གིས། །
དངོས་ཆོས་རིགས་ལ་སོགས་རྣམས་སུ། ། བློ་ནི་ཞེན་པར་བྱེད་པ་གང༌། ། དེ་ནི་འབྲས་བུ་ཉིད་དུ་འདོད། ། ཅེས་ཟེར་རོ། ། དེ་མི་འཐད་དེ། དོན་དང་མི་འདྲ་ན་དོན་ལ་ལྟ་བར་མི་འགྲུབ་པའི་ཕྱིར་རོ། ། ཕྲད་དང་དོན་རྟོགས་ཚད་འབྲས་འདོད། ། རིག་པ་ཅན་དབང་པོ་དང་དོན་ཕྲད་པ་ཚད་མ་དེ་ལས་དོན་རྟོགས་པ་འབྲས་བུར་འདོད་དེ། ཇི་སྐད་དུ། དབང་པོ་དང་དོན་ཕྲད་པ་ལས་སྐྱེས་པའི་འཕྲོད་པ་འདུ་བ་ཅན་ཚད་མའི་འབྲས་བུ་ཡིན་ནོ་ཞེས་ཟེར་བའང་མི་འཐད་དེ།
དབང་པོ་དོན་གྱི་བདག་ཉིད་ཀུན་དང་ཕྲད་པས་ཀུན་རྟོགས་པར་ཐལ་བའི་ཕྱིར་རོ། ། ཁྱད་པར་ཁྱད་པར་ཅན་དེ་སྨྲ། ། བྱེ་བྲག་པ་ཚིག་གི་དོན་དྲུག་ལས་ཡོན་ཏན་ལ་སོགས་པ་ཁྱད་པར་འཛིན་པ་ཚད་མ། ཁྱད་པར་ཅན་གྱི་ཤེས་པ་ཞེས་བྱ་བ་རྫས་རྟོག་པ་འབྲས་བུར་འདོད་དེ་ཇི་སྐད་དུ། ཡོན་ཏན་མཐོང་བ་ལ་རྫས་རྟོགས་པར་འགྱུར་རོ་ཞེས་ཟེར་བའང་མི་འཐད་དེ། ཚད་འབྲས་གཉིས་ཡུལ་ཐ་དད་ན་ཡོན་ཏན་གཞལ་བས་རྫས་རྟོགས་པར་མི་འཐད་དེ། སྔོན་པོ་གཞལ་བས་སེར་པོ་བཞིན་ནོ། ། ལ་ལ་དབང་ཤེས་ཚད་མར་འདོད། ། ཉན་ཐོས་བྱེ་བྲག་ཏུ་སྨྲ་བ་ནི། དབང་པོ་ཉིད་ཡུལ་རྣམ་འཇོག་གི་ཚད་མ་དེ་ལས་བྱུང་བའི་ཤེས་པ་འབྲས་བུར་འདོད་དེ།
ཇི་སྐད་དུ། མིག་གིས་གཟུགས་རྣམས་མཐོང་རྟེན་བཅས། ། དེ་ལ་རྟེན་པའི་རྣམ་ཤེས་མིན། ། གང་ཕྱིར་བར་དུ་ཆོད་པ་ཡི། ། གཟུགས་རྣམས་མཐོང་བ་མིན་ཕྱིར་རོ། ། ཞེས་ཟེར་བའང་མི་འཐད་དེ། དབང་པོ་ཙམ་དོན་སོ་སོར་རྟོག་པ་ལ་ཉེ་རིང་མེད་ཅིང་བེམས་པོས་ཡུལ་རིག་པ་མི་འཐད་པའི་ཕྱིར་རོ། ། གཉིས་པ་རང་གི་ཚད་འབྲས་ངོས་གཟུང་བ་ནི། དེས་ན་རྣམ་པར་གཞག་འཇོག་གི ། རྒྱུ་འབྲས་གཉིས་ལ་ཚད་འབྲས་བཞེད། །
ཚད་འབྲས་གཉིས་བསྐྱེད་བྱ་སྐྱེད་བྱེད་མ་ཡིན་ཏེ། དེ་ཡང་དེ་ཡི་བདག་ཉིད་ཡིན། ། དེས་ན་འབྲས་བུ་དོན་གཞག་མིན། ། ཞེས་གསུངས་པས་སོ། ། རྣམ་པར་གཞག་འཇོག་ཅན་ཡིན་པར། ། རང་ཉིད་བྱེད་པ་མིན་ན་ཡང༌། ། དེ་ཡི་དབང་གིས་དེར་བཞག་ཕྱིར། ། ཞེས་གསུངས་པས་སོ། ། གསུམ་པ་དེ་གྲུབ་མཐའ་བཞི་དང་སྦྱར་ན། དེ་ལ་རང་རིག་ཚད་འབྲས་ནི།
རྣམ་གཞག་གྲུབ་མཐའ་ཕལ་ཆེར་མཐུན། ། བྱེ་བྲག་ཏུ་སྨྲ་བ་རང་རིག་མི་འདོད་མོད། ། རང་རིག་འདོད་པའི་སྡེ་པ་ཐམས་ཅད་མཐུན་ན། རང་གཞལ་བྱ་མྱོང་བར་སྐྱེས་པ་ཚད་མ་རང་རིག་མཚན་ཉིད་པའི་ཐ་སྙད་འབྲས་བུ་ཡིན་ཏེ། དཔེར་ན་འདོད་ཆགས་སོགས་ཚོར་བཞིན། ། དེར་བདག་ཡུལ་དུ་བཞག་པ་ན། ། གཞལ་བྱ་འཇལ་བྱེད་འབྲས་གནས་པ། ། འདི་ནི་ཀུན་ལ་སྦྱར་བར་བྱ། ། ཞེས་གསུངས་པས་སོ། ། འོན་ཀྱང་དོན་རིག་གི་ཚད་འབྲས་མི་མཚུངས་ཏེ།
དོན་རིག་སྨྲ་བས་རང་རང་གི ། གྲུབ་མཐའི་སྟོབས་ཀྱིས་ཚད་འབྲས་འཇོག ། བྱེ་བྲག་ཏུ་སྨྲ་བ་གཟུགས་ལ་སོགས་པ་ཐུག་ཕྲད་སྣང་བའི་དོན་དངོས་གཞལ་བྱ། དོན་མཐོང་བ་ཚད་མ། དོན་རྟོགས་མཚན་ཉིད་པའི་ཐ་སྙད་འབྲས་བུར་སྨྲ་བས་གཞལ་བྱ་དང་ཚད་འབྲས་གཉིས་རྫས་ཐ་དད་དུས་མཉམ་པར་འདོད་དེ། མདོ་སྡེ་པས་དོན་ལྐོག་ན་མོ་གཞལ་བྱ་དོན་དང་འདྲ་བར་སྐྱེས་པའི་ཤེས་པ་ཚད་མ། དོན་རྟོགས་བརྟག་པའི་ཐ་སྙད་འབྲས་བུར་འདོད་པས་གཞལ་བྱ་དང་ཚད་འབྲས་གཉིས་དུས་དང་ངོ་བོ་ཐ་དད་ཡིན་ནོ། ། སེམས་ཙམ་པའི་ལྟར་ན། གཟུང་བ་འཛིན་པ་རིག་པ་དག ། ཡོད་པ་མིན་ཡང་གཞལ་བྱ་དང༌། །
འཇལ་བྱེད་འབྲས་བུར་གནས་པ་འདི། ། ཇི་ལྟར་སྣང་བ་བཞིན་དུ་བྱས། ། ཞེས་གསུངས་པ་ལྟར་རོ། ། རྣམ་བཅས་པ་དག་གཟུང་བར་སྣང་བའི་རང་རིག་གཞལ་བྱ། དེ་འཛིན་པར་སྣང་བ་ཚད་མ། རང་རིག་མཚན་ཉིད་པ་འབྲས་བུར་འདོད་པས་གཞལ་བྱ་དང་ཚད་འབྲས་བདེ་སྡུག་མྱོང་བ་ལྟར་དུས་དང་ངོ་བོ་གཅིག་ཏུ་འདོད་དོ། ། རྣམ་རྫུན་པ་དོན་དུ་སྣང་བའི་སྒྲོ་བཏགས་གཞལ་བྱ་དེ་འཛིན་པའི་ཤེས་པ་ཚད་མ། རང་རིག་བཏགས་པ་པའི་ཐ་སྙད་འབྲས་བུར་འདོད་པས་གཞལ་བྱ་དང་ཚད་འབྲས་གཉིས་སྐྲ་སོགས་སྣང་བ་ལྟར་གཅིག་པ་བཀག་པར་འདོད་དོ། ། དེ་ལྟར་གྲུབ་མཐའ་བཞི་ལས་སློབ་དཔོན་ནི་ཕྱི་རོལ་གྱི་དོན་ཁས་ལེན་པ་ན་མདོ་སྡེ་པ་ལྟར་མཛད་ལ། ཤེས་བྱ་ནང་ལ་འཇུག་པ་ན་རྣམ་མེད་ཞལ་གྱིས་བཞེས་སོ། །
གཉིས་ཀ་ལྟར་ཡང༌། དོན་དམ་པར་རང་རིག་ཚད་འབྲས་ཡིན་ཏེ། རྣམ་འགྲེལ་ལས། རང་གི་ངོ་བོ་དཔྱོད་པ་ན། ། རང་རིག་འབྲས་བུ་ཡིན་པར་བཤད། ། ཅེས་གསུངས་པས་སོ། ། ཐ་སྙད་ཀུན་རྫོབ་ཏུ་མདོ་སྡེ་པ་ལྟར་ན། དོན་རིག་ཚད་འབྲས་ཡིན་ཏེ། དོན་འཇོག་དེ་ཡི་བདག་ཉིད་ཕྱིར། ། རང་རིག་ཡིན་ཡང་དོན་རིག་འདོད། །
ཅེས་གསུངས་ལ། གང་ལྟར་ཡང་བློ་ཚུལ་གཉིས་པ་ཡིན་ཏེ། དོན་རིག་ལྟར་ན་ཡང༌། ཕྱི་རོལ་དོན་ལ་བརྟེན་ནས་ནི། ། ཚུལ་གཉིས་བརྗོད་ཡིན། ། ཞེས་གསུངས་པས། དོན་ཤེས་པ་དང་བློ་ཤེས་པའི་ཚུལ་གཉིས་ཡིན་ལ། རྣམ་རིག་ལྟར་ན། ཕྱི་རོལ་དོན་ལྟོས་མ་ཡིན་ནོ། ། དེ་ཕྱིར་གཅིག་ལ་ཚུལ་གཉིས་ཡོད་ཅེས་གསུངས་པས།
བློ་གཅིག་ལ་མ་རིག་པས་བསླད་པས་ཡུལ་དང་ཤེས་པའི་ཚུལ་གཉིས་སོ། ། ཁོ་བོ་ཅག་ཀྱང་ཆོས་ཀྱི་གྲགས་པའི་ཚུལ་འདིའི་རྗེས་སུ་འབྲང་ངོ༌། ། བོད་ཕལ་ཆེར་བྱེ་བྲག་ཏུ་སྨྲ་བའི་རྗེས་སུ་འབྲང་མོད། དེ་ནི་དངོས་པོ་སྟོབས་ཞུགས་ཀྱི་རིགས་པ་མ་ཤེས་པར་ཟད་དོ། ། ད་ནི་བཤད་པའི་སྐབས་བདེ་བས་རྗེས་སུ་དཔག་པའི་ཚད་འབྲས་བཤད་ན། གཉིས་ལས་དང་པོ་དོན་རིག་པའི་ལུགས་ནི། མེ་ཡི་རང་མཚན་གཞལ་བྱ་ལ། ། དུ་བ་ལས་བྱུང་གཞན་སེལ་བློ། ། ཚད་མ་ཉིད་ཡིན་དེ་རྟོགས་པ། ། འབྲས་བུ་ཡིན་ཞེས་མཁས་རྣམས་བཞེད། །
གཞན་སེལ་ལ་དོན་རང་མཚན་གྱི་མེར་འཁྲུལ་པ་གཞལ་བྱ། དུ་བའི་རྟགས་ལས་དེ་རྟོགས་པའི་བློ་ཚད་མ། དེ་ལས་མེའི་རང་མཚན་རྟོགས་པའི་རྗེས་དཔག་གི་ཐ་སྙད་ཚད་མའི་འབྲས་བུ་ཡིན་ནོ། ། གཉིས་པ་རྣམ་རིག་པའི་ལུགས་ལ་ཁ་ཅིག་འབྲས་བུའི་རྟགས་མི་སྲིད་དེ། ལ་ལ་དུ་བ་མཐོང་བའི་ཚེ་ལ་རྒྱབ་ན་མེ་ཡོད་ན་ཤེས་པ་མེད་པའི་ཡུལ་ཡིན་པས་བེམས་པོར་འགྱུར་ལ། མེ་མེད་ན་རྟགས་ལ་ལྟོས་པ་ལོག་ཤེས་སུ་འགྱུར་རོ། ། གལ་ཏེ་ད་ལྟར་མེ་མེད་ཀྱང་དུ་བར་སྣང་བའི་ཤེས་པ་ལ་ཕྱིས་སྐྱེས་བུས་ཕྱིན་པ་ན་མེར་སྣང་བ་སྐྱེ་བ་ནི་དུ་བ་རྒྱུ་དང་མེ་འབྲས་བུར་འགྱུར་བས་རྒྱུ་འབྲས་གོ་བཟློག་པ་མི་སྲིད་ལ། དེས་ན་སེམས་ཙམ་པའི་འབྲས་རྟགས་ལ་ཚད་འབྲས་མི་སྲིད་དོ་ཞེ་ན། མེར་སྣང་བག་ཆགས་སྙིང་པོ་ལས། ། དུ་བར་སྣང་བའི་བག་ཆགས་སྐྱེ། །
དེས་ན་སྐྱེས་བུ་མི་བསླུ་བ། ། རྗེས་དཔག་ཡིན་ཞེས་མཁས་རྣམས་བཞེད། ། དུ་བར་སྣང་བའི་བློའི་རྒྱུ་མེད་སྣང་བའི་བག་ཆགས་ཀྱི་སྙིང་པོ་ཅན་དེ་དང་རྗེས་སུ་འབྲེལ་པ་སྐད་ཅིག་མ་གཞན་ཡོངས་སུ་གྱུར་པས་བག་ཆགས་གསལ་བར་སད་པ་ཅན་སྲེག་པའི་དོན་བྱེད་ནུས་པའི་མེར་སྣང་བའི་ཤེས་པ་བསྐྱེད་པར་ནུས་པ་དཔོག་ལ། དེས་སྐྱེས་བུ་མི་བསླུ་བས་རྣལ་འབྱོར་སྤྱོད་པའི་རྗེས་དཔག་གྲུབ་བོ། ། སློབ་དཔོན་ཤཱཀྱ་བློ་ལ་སོགས་པ་ནི་ཕྱི་རོལ་གྱི་མེ་དཔོག་པ་ན་ད་ལྟར་བ་ཡིན་ལ་སེམས་ཀྱི་མེ་དཔོག་པ་ན་མ་འོངས་པ་ཡིན་ཅིང༌། གགས་མེད་ན་མི་བསླུ་བ་གཉིས་ཀ་མཚུངས་སོ། ། དེས་ན་མེར་སྣང་བའི་བློ་སྐྱེད་ནུས་པའི་ཤེས་པ་ལས་སྐྱེ་བས་དུ་བར་སྣང་བའི་བློ་མེ་ལས་སྐྱེ་ཞེས་བརྗོད་ཀྱི་མེ་དངོས་ལས་མ་ཡིན་ནོ། ། དེས་ན་རྒྱུའི་ཆོས་དཔོག་པའི་འབྲས་རྟགས་ཡིན་ནོ་ཞེས་གསུང་ངོ༌། ། ནང་གི་ལུགས་འདི་རྣམ་འགྲེལ་ལས། དེ་ལའང་དུ་བར་སྣང་བའི་བློས། །
བག་ཆགས་གསལ་བར་སད་པ་ཅན། ། མེར་སྣང་བ་ཡི་བློ་ཉིད་ནི། ། རྟོགས་འགྱུར་མེ་ཉིད་མ་ཡིན་ནོ། ། སེམས་རྒྱུད་དེར་རུང་བག་ཆགས་ཀྱི། ། སྙིང་པོ་ཅན་ཉིད་དུ་བར་ནི། ། སྣང་བའི་བློ་ནི་གསལ་བྱེད་པ། ། དེས་ན་མེ་ལས་དུ་བ་ཡིན། ། མཁས་པ་རྣམས་ལ་བརྩད་འདི་ཡོད། ། ཅེས་གསུངས་པ་ལྟར་རོ། ། ཚད་མ་རིགས་པའི་གཏེར་ལས།
མངོན་སུམ་བརྟགས་པའི་རབ་ཏུ་བྱེད་པ་སྟེ་དགུ་པའོ།། །། གཉིས་པ་རྗེས་དཔག་བཤད་ན། རྗེས་དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན། ། རྗེས་དཔག་རྣམ་པ་གཉིས་ཏེ། རང་གི་དོན་དང་གཞན་གྱི་དོན་ཏོ། ། དེ་ལ་རང་དོན་ནི་རྗེས་དཔག་མཚན་ཉིད་པའོ། ། དེ་གཏན་ལ་དབབ་པ་ལ་མཚན་ཉིད་དང༌། དེའི་རང་བཞིན་ངེས་པར་བྱ་བ་གཉིས་ལས། དང་པོ་ནི་ཚུལ་གསུམ་པའི་རྟགས་ལས་གཞལ་བྱ་རྟོགས་པའོ། །
རྗེས་དཔག་ཚད་མ་ལ་མཚན་ཉིད་ལོག་པ་མི་དགོས་ཏེ། རྣམ་གཅད་མེད་པའི་ཕྱིར་རོ། ། གཉིས་པ་ལ་གཉིས་ཏེ། གང་གིས་རྟོགས་པའི་རྟགས་དང༌། དེས་རྟོགས་པའི་བསྒྲུབ་བྱའོ། ། དང་པོ་ལ་གཉིས། རྟགས་ཀྱི་ལྟོས་གཞི་ངོས་གཟུང་བ། དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བའོ། ། ལྟོས་གཞི་ལའང༌། ཚུལ་དང་པོའི་ལྟོས་གཞི་ཕྱོགས་དང༌།
རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་མི་མཐུན་ཕྱོགས་དང༌། དེ་དག་ལྟོས་གཞིར་འཇོག་པའི་འཐད་པ་སྟེ་གསུམ་ལས། དང་པོ་ལའང་གཉིས་ཏེ། རྗེས་སུ་དཔག་བྱའི་སྒྲ་དོན་སྤྱིར་བསམ་པ་དང༌། སྐབས་སུ་བབ་པའི་དོན་གྱི་ཁྱད་པར་ངེས་པར་བྱའོ། ། དང་པོ་ལ་གསུམ་སྟེ། རྗེས་སུ་དཔག་པའི་སྒྲ་འཇུག་པའི་ཡུལ་ངོས་གཟུང་བ། གང་དུ་འཇུག་པའི་གནས་སྐབས་ཀྱི་ངེས་པ། ཇི་ལྟར་འཇུག་པའི་སྒྲའི་མཚན་ཉིད་དོ། ། དང་པོ་ནི།
ཕྱོགས་ནི་ཆོས་དང་ཆོས་ཅན་གྱི། ། ཚོགས་དང་བརྗོད་ལ་དངོས་མིང་ཡིན། ། དེ་ཡི་ཕྱོགས་རེས་ཟིན་པའི་ཕྱིར། ། ཡ་གྱལ་གཉིས་ལ་བཏགས་ནས་འཇུག ། རྟོག་གེའི་གཞུང་ལས་ཕྱོགས་དང་བསྒྲུབ་བྱ་དང༌། རྗེས་སུ་དཔག་བྱ་ཞེས་གང་འབྱུང་བ་ཐམས་ཅད་རྣམ་གྲངས་ཀྱི་སྒྲ་ཡིན་ལ་དེ་དག་འཇུག་པའི་ཡུལ་ཡང་གསུམ་སྟེ། ཤེས་འདོད་ཆོས་ཅན་དང་བསྒྲུབ་བྱའི་ཆོས་གཉིས་ལ། བཏགས་མིང་དུ་འཇུག་ལ། དེ་དག་གི་ཚོགས་དོན་ལ་དངོས་མིང་དུ་འཇུག་སྟེ། ཕྱོགས་ཀྱི་གླང་པོས།
རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཆོས་དང་ཆོས་ཅན་དག ། གཙོ་བོ་མིན་ཡང་ཕྱོགས་གཅིག་ཕྱིར། ། བསྒྲུབ་བྱ་ཉིད་དུ་འདོགས་པ་ཡིན། ། ཞེས་གསུངས་པས་སོ། ། ཤེས་འདོད་ཆོས་ཅན་ལ་འཇུག་པར་སློབ་དཔོན་གྱིས། ཕྱོགས་ནི་ཆོས་ཅན་ནོ་ཞེས་བྱ་བ་དང༌། རྗེས་སུ་དཔག་པར་བྱ་བ་ནི། འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ཞེས་བྱ་བ་དང༌། བསྒྲུབ་པར་བྱ་བ་དང༌།
རིས་མཐུན་པ་ལ་ཡོད་པ་ཞེས་གསུངས་པས་སོ། ། ཆོས་ལའང་འཇུག་པར། གཏན་ཚིགས་བསྒྲུབ་བྱའི་རྗེས་འགྲོ་བ། ། བསྒྲུབ་བྱ་མེད་ན་མེད་པ་ཉིད། ། ཅེས་གསུངས་ལ། ཚོགས་དོན་ལའང༌། བསྒྲུབ་བྱ་བརྗོད་ཕྱིར་ཕྱོགས་ཀྱི་ཚིག ། བརྒྱུད་པ་ཡིས་ཀྱང་ནུས་པ་མེད། ། ཅེས་གསུངས་པས་སོ། ། དེ་དག་ལས་གཞན་ལས་མི་འཇུག་སྟེ།
སྒྲའི་དོན་ངེས་པ་ལ་གྲགས་པ་ཚད་མ་ཡིན་པའི་ཕྱིར་རོ། ། གཉིས་པ་ནི། འོ་ན་ཕྱོགས་ཆོས་ཞེས་བརྗོད་པ་ན་ཆོས་ཅན་གྱི་ཆོས་སམ། ཆོས་ཀྱི་ཆོས་སམ། ཚོགས་དོན་གྱི་ཆོས་ཡིན་ཞེས་འཇུག་པ་འཆོལ་པར་འགྱུར་རོ་ཞེ་ན་མི་འགྱུར་ཏེ། སྒྲ་ཐམས་ཅད་སྐབས་ཀྱི་སྟོབས་ཀྱིས་གོ་བའི་ཕྱིར་རོ། ། དེའང་རྗེས་སུ་དཔག་བྱ་ལ་སོགས་པ་སྒྲའི་འཇུག་པའི་སྐབས་གསུམ་ལས་གཏན་ཚིགས་ཀྱི་མཚན་ཉིད་གཏན་ལ་འབེབས་པ་ལ་ཤེས་འདོད་ལ་འཇུག་ལ། ཁྱབ་པའི་སྐབས་སུ་ཆོས་ལ་འཇུག་ཅིང་བསྒྲུབ་བྱའི་སྐབས་སུ་ཚོགས་དོན་ལ་འཇུག་པས་མི་འཁྲུལ་ཏེ། སེན་དྷ་པའི་སྒྲ་བཞིན་ནོ། ། དེ་ལ་གཏན་ཚིགས་ཀྱི་མཚན་ཉིད་གཏན་ལ་འབེབས་པའི་སྐབས་ཞེས་བྱ་བ།
ཁ་ཅིག་རྟགས་སྤྱིའི་མཚན་ཉིད་ཚུལ་གསུམ་དང༌། མཚོན་བྱ་གཏན་ཚིགས་ཀྱི་འབྲེལ་པ་ངེས་པར་བྱེད་པ་ལ་ཟེར་གྱི་ཚུལ་དང་པོ་གཏན་ལ་འབེབས་པ་ལ་མ་ཡིན་ཏེ། རྟགས་ཀྱི་སྒྲ་ཚུལ་དང་པོ་ཁོ་ན་ལ་ཉེ་རྒྱུ་མེད་པའི་ཕྱིར་རོ་ཞེས་གསུངས་པ་མི་འཐད་དེ། ཁྱབ་པའི་མཚན་ཉིད་ཀྱང་གཏན་ཚིགས་ཀྱི་སྐབས་ཡིན་པས་འཇུག་པ་འཆོལ་བར་འགྱུར་རོ། ། དེས་ན་གཏན་ཚིགས་ཀྱི་མཚན་ཉིད་གཏན་ལ་འབེབས་པའི་སྐབས་ཚུལ་དང་པོ་ཉིད་ཡིན་ཏེ། དེ་གྲུབ་ན་གཏན་ཚིགས་གྲུབ་པ་དང༌། མ་གྲུབ་ན་མ་གྲུབ་ཅེས་ཟེར་བས་གྲགས་པས་ཉེ་བ་དང༌། འདིར་དང་པོ་གཏན་ལ་འབེབས་པ་ཡིན་པས། སྐབས་ཀྱི་ཉེ་བ་ཡིན་ནོ། ། དེ་དག་གསུམ་པོར་རེ་རེ་ལའང་སྐབས་གསུམ་གསུམ་སྟེ།
མཚན་ཉིད་དང༌། མཚོན་བྱའི་འབྲེལ་པ་གཏན་ལ་འབེབས་པ་དང༌། མཚན་ཉིད་ཀྱི་དངོས་པོ་རིག་པ་དང༌། མཚན་ཉིད་ཀྱིས་མཚོན་བྱ་ཐ་སྙད་དུ་བྱེད་པའི་སྐབས་སོ། ། དེ་དག་དཔེར་བརྗོད་པ་ཤེས་པར་སླའོ། ། དེ་ལྟར་དགུ་ཕྲུགས་ཡོད་པའི་བཏགས་པ་བ་གཉིས་ཀྱི་སྐབས་དང་པོ་ལ་བརྙས་མིང་འཇུག་ལ། སྐབས་ཕྱི་མ་གཉིས་ལ་རང་མིང་གིས་བརྗོད་དེ། སྔར་བརྡ་བཏགས་པ་དྲན་པར་བྱེད་ཅིང་གསར་དུ་བཏགས་པ་ལ་མི་ལྟོས་པའི་ཕྱིར་རོ། ། ཞེས་ཟེར་བའང་དེ་ལྟར་མ་ངེས་ཏེ། གྲགས་པའི་སྟོབས་ཀྱིས་སྐབས་ཡིན་ན་གང་ལྟར་ཡང་གོ་བས་བསྟན་བཅོས་ཆེན་པོ་རྣམས་ལས་ཅི་རིགས་སུ་བཤད་པའི་ཕྱིར་རོ། །
གསུམ་པ་ཇི་ལྟར་འཇུག་པའི་སྒྲའི་མཚན་ཉིད་ལ་གཉིས་ཏེ། དངོས་མིང་བཏགས་མིང་གི་ཁྱད་པར་དང་དངོས་དང་བཏགས་པའི་ཆོས་བསམ་པའོ། ། དང་པོ་ནི། བརྗོད་པར་འདོད་པས་སྔོན་སྦྱར་བ། ། དེ་ཉིད་གོ་བ་དངོས་མིང་ཡིན། ། དེ་བརྟེན་རྒྱུ་མཚན་འགའ་ལས་གཞན། ། རྟོགས་པ་བཏགས་པའི་མིང་དུ་འདོད། ། དོན་ལ་ངོ་བོས་གྲུབ་པའི་མིང་གང་ཡང་མེད་མོད་ཀྱི། འོན་ཀྱང་དགོས་པ་དང་རྒྱུ་མཚན་གཞན་ལ་མ་ལྟོས་པར་འདོད་རྒྱལ་བས་ཐོག་མར་སྦྱར་བས་དངོས་མིང་ཡིན་ཞིང༌། དེས་དོན་གོ་བ་ན་ཡང་དེ་ཉིད་ཀྱི་རྣམ་པ་འཆར་ལ།
གཞན་ལ་གྲགས་པའི་མིང་དགོས་པ་དང༌། རྒྱུ་མཚན་ལ་ལྟོས་ནས་གཞན་ལ་སྦྱར་བ་བཏགས་མིང་ཡིན་ཞིང་དེས་དོན་གོ་བ་ཡང་གཞན་ལ་ལྟོས་ནས་རྣམ་པར་འཆར་ཏེ། དཔེར་ན་ནོག་ལྐོག་ཤལ་ཅན་ལ་བ་ལང་དུ་བཏགས་པ་དངོས་མིང་དང༌། མི་བླུན་པོ་ལ་བཏགས་མིང་དུ་འགྱུར་བ་བཞིན་ནོ། ། དེས་ན་དེ་དག་ལ་བརྡ་འདོགས་པ་དང་དོན་གོ་བའི་ཁྱད་པར་གཉིས་ཀ་ཚང་སྟེ། རྣམ་འགྲེལ་ལས། འཁྲུལ་མེད་ཅན་ཤེས་དང་པོ་ཡི། ། བརྡ་ཡི་སྤྱོད་ཡུལ་གང་ཡིན་དངོས། ། ཞེས་བྱ་བ་དང༌། འཁྲུལ་རྟོགས་ཅན་གཞན་ཕལ་པ་ཡིན། །
ཞེས་གསུངས་པ་ལྟར་རོ། ། བྷར་ཏྲི་ཧ་རས་ཀྱང༌། བླུན་པོ་ལ་ནི་བ་ལང་ཞེས། ། རྗེས་འབྲེལ་རྒྱུ་མཚན་འགའ་ལས་འདོད། ། དོན་ཙམ་ཕྱིན་ཅི་ལོག་འགྱུར་ཏེ། ། སྒྲ་ནི་རང་གི་དོན་ལ་གནས། ། ཞེས་བཤད་པ་ལྟར་རོ། ། གཉིས་པ་དངོས་དང་བཏགས་ཆོས་བསམ་པ་ལ་གཉིས་ལས། ཚོགས་དོན་ལ་དངོས་ཆོས་བསམ་པ་ནི། ཚོགས་དོན་ལ་ནི་ཕྱོགས་ཀྱི་སྒྲ། །
མཁས་པ་རྣམས་ལ་གདོད་ནས་གྲུབ། ། ཚོགས་དོན་ལ་ཕྱོགས་ཀྱི་སྒྲ་གདོད་མ་ནས་མུ་སྟེགས་ཚུན་ཅད་ལ་གྲུབ་པས་དངོས་མིང་དུ་འགྱུར་བ་ཤེས་པར་སླའོ། ། གཉིས་པ་ཡ་གྱལ་གཉིས་ལ་བཏགས་ཆོས་བསམ་པ་ལ་གསུམ་ལས་འདོགས་པའི་རྒྱུ་མཚན་ནི། བཏགས་པ་ལ་ནི་འདྲ་བ་དང༌། ། འབྲེལ་པའི་རྒྱུ་མཚན་གཞན་ལ་ལྟོས། ། བཏགས་མིང་ལ་འདྲ་བ་རྒྱུ་མཚན་དུ་བྱས་པ་སྨན་བྱ་རོག་རྐང་ངམ། སྐྱེས་བུ་སེང་གེ་ལྟ་བུའོ། ། འབྲེལ་བ་རྒྱུ་མཚན་དུ་བྱས་པའང་གཉིས་ལས། རྒྱུ་འབྲས་ཀྱི་འབྲེལ་པ་ལ་ནི། རྒྱུ་མིང་འབྲས་བུ་ལ་བཏགས་པ་ཉི་མའི་འོད་ཟེར་ལ་ཉི་མ་ཞེས་བརྗོད་པ་དང༌།
འབྲས་མིང་རྒྱུ་ལ་བཏགས་པ་ཆང་ལ་མྱོས་པ་ཞེས་གྲགས་པ་ལྟ་བུའོ། ། ཚོགས་པའི་འབྲེལ་པའང་སྤྱིར་རྒྱུ་འབྲས་ལས་མ་འདས་མོད་ཀྱི། འོན་ཀྱང་ཐུན་མོང་བ་ཟེར་བ་ལྟར་དཔེར་བརྗོད་ན། རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག་ཅེས་བརྗོད་པ་ལྟ་བུ་ཚོགས་པའི་མིང་ཡ་གྱལ་ལ་བཏགས་པ་དང༌། རྔའི་སྒྲ་འམ་དབང་པོའི་ཤེས་པ་ཞེས་བརྗོད་པ་ལྟ་བུ་ཡ་གྱལ་གྱི་སྒྲ་ཚོགས་པ་ལ་བཏགས་པ་ལྟ་བུའོ། ། འདིར་ཆོས་དང་ཆོས་ཅན་རྐྱང་པ་གཉིས་ལ་རྗེས་སུ་དཔག་བྱའི་མིང་བཏགས་པ་ནི་རྗེས་སུ་དཔག་བྱའི་ཕྱོགས་རེ་ཡིན་པའི་རྒྱུ་མཚན་གྱིས་ཏེ། རས་ཡུག་གི་ཕྱོགས་གཅིག་ལ་རས་ཡུག་དུ་འདོགས་པ་བཞིན་ནོ། ། གཉིས་པ་བཏགས་པའི་དགོས་པ་ནི། སྒྲ་པ་དག་གིས། དགོས་པ་མེད་པར་གཙོ་བོ་ཡི། །
སྒྲ་དོན་ལས་འདས་འདོད་མ་ཡིན། ། ཞེས་པས་དགོས་པ་མེད་པར་གཞན་གྱི་མིང་གཞན་ལ་འདོགས་པ་མི་འཐད་དོ་ཞེ་ན། འདི་ལ་གཉིས་ལས། དང་པོ་ཆོས་ལ་བསྒྲུབ་བྱར་བཏགས་པའི་དགོས་པ་ནི། ཆོས་ལ་བསྒྲུབ་བྱར་མིང་བཏགས་པ། ། འགལ་བའི་གཏན་ཚིགས་ཡང་དག་ཏུ། ། ལོག་པར་རྟོག་པ་སྤང་ཕྱིར་རམ། ། སྡེབ་སྦྱོར་ངོར་བྱས་བཏགས་པ་ཡིན། ། དེའང་གཏན་ཚིགས་ཆོས་ཀྱི་རྗེས་འགྲོ་བ། ། ཞེས་བརྗོད་ན་འགལ་བའི་ཆོས་ལའང་རྗེས་སུ་འགྲོ་བ་ཡོད་དམ་སྙམ་པའི་ལོག་རྟོག་སྲིད་པས་དེ་སྤང་བའི་ཕྱིར་གཏན་ཚིགས་བསྒྲུབ་བྱའི་རྗེས་འགྲོ་བ་ཞེས་གསུངས་ལ།
འགའ་ཞིག་དུ་སྡེབ་སྦྱོར་གྱི་ངོར་བརྗོད་པ་ཡིན་ནོ། ། གཉིས་པ་ཆོས་ཅན་ལ་བཏགས་པའི་དགོས་པ་ནི་བཏགས་པའི་དགོས་པ་དངོས་དང༌། མ་བཏགས་པའི་ཕྱོགས་དང་མཚུངས་པ་སྤང་བ་གཉིས་ལས་དང་པོ་ནི། ཆོས་ཅན་བརྗོད་ན་འཁྲུལ་གཞི་ཡོད། ། མཐའ་རྣམས་བཀག་ན་ཡུན་རིང་འགོར། ། དངོས་མིང་བརྗོད་ན་སྡེབ་སྦྱོར་ཉམས། ། བདེ་བླག་རྟོག་ཕྱིར་ཕྱོགས་ཞེས་གསུངས། ། ཆོས་ཅན་གྱི་ཆོས་ཞེས་བརྗོད་ན་ཚུལ་དང་པོ་ལ་མི་གོ་བར་མཐུན་དཔེ་ཆོས་ཅན་ནམ་མི་མཐུན་དཔེ་ཆོས་ཅན་ལ་ཡོད་པའང་ཚུལ་དང་པོ་ཡིན་ནམ་སྙམ་པའི་ལོག་རྟོག་སྐྱེ་ལ་སྒྲ་ཆོས་ཅན་མི་རྟག་སྟེ་མིག་གིས་གཟུང་བར་བྱ་བ་ཡིན་པའི་ཕྱིར་ཞེས་བྱ་བ་ལྟ་བུ་མ་གྲུབ་པའི་གཏན་ཚིགས་ལའང་རྟགས་མཐུན་དཔེ་ཆོས་ཅན་ལ་ཡོད་པའི་ཚུལ་དང་པོ་དང༌། རྗེས་སུ་འགྲོ་ལྡོག་གཉིས་ཀ་ཚང་བས་ཡང་དག་པའི་གཏན་ཚིགས་ཡིན་ནམ་སྙམ་པའི་ལོག་རྟོག་སྐྱེ་ལ་དེ་བསལ་བའི་ཕྱིར་ཤེས་འདོད་ལ་ཡོད་པའི་ཚུལ་དང་པོ་ལ་ཕྱོགས་ཆོས་ཞེས་བཏགས་སོ། ། ཇི་སྐད་དུ། །
ཕྱོགས་ནི་ཆོས་ཅན་ནོ། ། དགོས་པ་མེད་པའི་ཕྱིར་ཉེ་བར་གདགས་པར་མི་བྱའོ་ཞེ་ན། མ་ཡིན་ཏེ། ཆོས་ཅན་ཐམས་ཅད་ཀྱི་ཆོས་དགག་པའི་དོན་ཀྱི་ཕྱིར་རོ། ། ཞེས་གསུངས་པས་སོ། ། དེ་ལ་ཁ་ཅིག་ཆོས་ཅན་ལ་ཡོད་པ་ཚུལ་དང་པོ་ཞེས་བརྗོད་ཀྱང་མཐུན་དཔེ་ལ་མི་གོ་སྟེ། མཐུན་ཕྱོགས་ལ་ཡོད་ཅེས་བྱ་བའམ་དེའི་ཆས་ཁྱབ་པ་ཞེས་བརྗོད་པས་མཐུན་དཔེ་ལ་ཡོད་པར་བསྟན་པའི་ཕྱིར། ཆོས་ཅན་གྱི་ཆོས་ཞེས་བརྗོད་ན་ཚུལ་དང་པོ་ཉིད་གོ་བར་འགྱུར་རོ་ཞེ་ན། མི་འཐད་དེ། མཐའ་དེ་ལྟར་འགོག་ན་རྩོད་པ་བརྒྱུད་པས་ཡུན་རིང་དུ་འགོར་ཏེ།
ཆོས་ཅན་གྱི་སྒྲ་ཤེས་འདོད་ཆོས་ཅན་ལ་ཟེར་རོ་ཞེས་བཤད་དགོས་པས་སོ། ། དེ་ལྟ་མ་ཡིན་ན་གྲུབ་བཞིན་དུ་བསྣན་པ་ཡིན་ནམ་སྙམ་དུ་དོགས་པའི་ཕྱིར་རོ། ། གལ་ཏེ་ཆོས་ཅན་གྱི་སྒྲ་རྩོད་གཞི་ཡིན་ནོ་ཞེས་ལན་གཉིས་པ་བཤད་པ་ན་ཚུལ་དང་པོ་ལ་གོ་བ་མ་ཡིན་ནམ་ཞེ་ན། དེ་ལྟར་བཤད་ན་གོ་ཡང་ལན་གཅིག་གིས་གོ་བ་ལ་གཉིས་བརྗོད་པ་ཉིད་མི་མཁས་པ་ཡིན་ཏེ། སེན་མོས་ཆོད་པ་ལ་སྟ་རེ་ལེན་པ་བཞིན་ནོ། ། གལ་ཏེ་ཆོས་ཅན་གྱི་ཆོས་ཞེས་བརྗོད་ན་དེ་ལྟར་འགྱུར་བ་བདེན་ལ་ཕྱོགས་ཆོས་བརྗོད་ན་བརྙས་མིང་དུ་འགྱུར་བས། གཉིས་ཀ་ལྟར་མི་བརྗོད་པར་ཤེས་འདོད་ཆོས་ཅན་གྱི་ཆོས་ཞེས་རང་མིང་ནས་སྨོན་ན་གོ་བདེ་མོད། ཁར་ཟན་འཇུད་པ་ལ་ལྟག་པ་བསྐོར་ཅི་དགོས་སྙམ་ན། དངོས་མིང་དེ་ལྟར་བརྗོད་ན། མི་འགྲུབ་པ་ཅི་ཡང་མེད་མོད་ཀྱི་འོན་ཀྱང་ཤེས་འདོད་ཆོས་ཅན་གྱི་ཆོས་རྗེས་འགྲོ་ལྡོག་པ་ཞེས་ཚུལ་གསུམ་བརྗོད་པའི་ཡི་གེ་མི་མཉམ་པས་མི་བདེ་བ་དང༌།
ཕྱོགས་ཆོས་མཐུན་ཕྱོགས་ཡོད་མེད་དང༌། ཞེས་བྱ་བ་ལ་སོགས་པའི་ཚིག་ལེའུར་བྱས་པ་མི་འགྲིགས་པས་མཁས་པ་རྣམས་ཀྱིས་བཏང་སྙོམས་སུ་མཛད་དེ། གཏན་ཚིགས་ཐིགས་པ་ལས། ཤུགས་ཀྱིས་དོན་གོ་ཡང་ཉེ་བར་བཏགས་པ་ཙམ་ཡི་གེ་མཉམ་པས་བསྒྲུབ་དཀའ་བ་ཡོངས་སུ་སྤངས་པ་ཡིན་ནོ། ། ཞེས་གསུངས་ལ། སྡེབ་སྦྱོར་གྱི་བསྟན་བཅོས་ལས། ཡི་གེ་ཉམས་པ་བླའི། ། སྡེབ་སྦྱོར་ཉམས་པ་དེ་ལྟ་མ་ཡིན་ནོ། ། ཞེས་གསུངས་པས་སོ། ། དེས་ན་ལོག་རྟོག་སྐྱེ་ཞིང་བརྗོད་དཀའ་བ་དེ་དག་དོར་ནས་ལོག་རྟོག་མེད་ཅིང་བརྗོད་སླ་བའི་ཕྱིར་ཕྱོགས་ཆོས་ཞེས་བརྙས་མིང་གིས་གསུངས་སོ། །
གསུམ་པ་བཏགས་པ་ལ་མ་བཏགས་པའི་ཕྱོགས་དང་མཚུངས་པའི་རྩོད་པ་སྤང་བ་ནི། ཕྱོགས་དང་ཆོས་ཅན་མཚུངས་ཤེ་ན། ། གྲགས་པའི་སྒོ་ནས་ཁྱད་པར་ཡོད། ། ཁ་ཅིག་ཚིག་བརྗོད་བདེ་མོད། དོན་ལ་ལོག་རྟོག་མི་ཁེགས་ཏེ། ཕྱོགས་ཀྱི་སྒྲ་ཤེས་འདོད་དང་ཆོས་དང་ཚོགས་དོན་གསུམ་ཀ་ལ་འཇུག་པས་ཕྱོགས་ཆོས་དང་ཚོགས་དོན་ཕྱོགས་ལ་རྟགས་ཡོད་པའང་ཚུལ་དང་པོ་ཡིན་ནམ་སྙམ་པའི་ལོག་རྟོག་སྐྱེ་ཞིང༌། དེ་སྐྱེས་ན་མིག་གིས་གཟུང་བྱས་སྒྲ་མི་རྟག་པར་བསྒྲུབ་པའང་རྟགས་ཆོས་རྗེས་སུ་དཔག་བྱ་ལ་ཡོད་པའི་ཚུལ་དང་པོ་དང༌། རྗེས་སུ་འགྲོ་ལྡོག་གཉི་ག་ཚང་བས་ཡང་དག་པའི་རྟགས་ཡིན་ནམ་སྙམ་པའི་ལོག་རྟོག་སྔ་མ་བཞིན་དུ་སྐྱེའོ། ། ཞེ་ན་མི་མཚུངས་ཏེ། ཕྱོགས་ཞེས་བྱ་བ་སྤྱི་སྒྲ་ཡིན་པ་བདེན་ཡང་ཆོས་ཞེས་བྱ་བའི་ཚིག་དང་འབྲེལ་པ་ན།
སྤྱི་ལ་མི་འཇུག་པར་བྱེ་བྲག་གིས་ཐོབ་སྟེ། དཔེར་ན་ལག་པ་ཞེས་བྱ་བའི་སྒྲ་མི་དང་རྟ་ལ་སོགས་པའི་སྤྱི་ལ་འཇུག་ཀྱང་ལྡན་པ་ཞེས་བྱ་བའི་ཚིག་དང་འབྲེལ་པ་ན་གཞན་ལག་པ་དང་ལྡན་ཡང་ལག་ལྡན་གྱི་སྒྲ་མི་འཇུག་གི་གླང་པོ་ཆེ་ལ་འཇུག་པ་བཞིན་ནོ། ། ཆོས་ཅན་གྱི་སྒྲ་དེ་དང་མི་མཚུངས་ཏེ་ཆོས་ཅན་ཞེས་བྱ་བ་སྤྱི་སྒྲ་ཡིན་པ་སྔ་མ་དང་འདྲ་ལ། ཆོས་ཞེས་བྱ་བའི་སྒྲ་དང་འབྲེལ་ཡང་ཚུལ་དང་པོ་ཁོ་ན་ལ་མི་འཇུག་གི་མཐུན་དཔེ་དང་མི་མཐུན་དཔེ་གཉི་ག་ལའང་ཆོས་ཅན་གྱི་ཆོས་ཞེས་འཇུག་སྟེ། དཔེར་ན་མགོ་བོའི་སྤྱི་སྒྲ་དེ་ལྡན་པ་ཞེས་བྱ་བའི་ཚིག་དང་འབྲེལ་ཡང་བྱེ་བྲག་གླང་པོ་ཆེ་ལྟ་བུ་གཅིག་ལ་མི་འཇུག་གི་མགོ་ཡོད་པ་ཐམས་ཅད་ལ་མགོ་ལྡན་ཞེས་འཇུག་སྟེ་ཐམས་ཅད་དེ་ལྟར་གྲགས་པའི་ཕྱིར་རོ། ། དེས་ན་སྒྲའི་དོན་ངེས་པ་ལ་གྲགས་པ་ཉིད་ཚད་མ་ཡིན་པས་ཆོས་ཅན་གྱི་ཆོས་ཞེས་བརྗོད་ན་གསུམ་ཀ་ལ་གྲགས་པས་ཐེ་ཚོམ་ཟ་ལ། ཕྱོགས་ཆོས་ཞེས་བརྗོད་ན་མུ་སྟེགས་ཚུན་ཅད་ལ་ཚུལ་དང་པོ་ཁོ་ན་ལ་གྲགས་ཀྱི་གཉིས་པོ་ལ་མ་གྲགས་པས་ཐེ་ཚོམ་མི་སྲིད་དེ། སྒྲའི་བསྟན་བཅོས་ལས། མཚོ་ལྡུམ་ལ་ནི་མཚོ་སྐྱེས་ཞེས། ། རྒྱུ་མཚན་སྒོ་ནས་འདིར་མི་བརྩད། །
དོན་གྱི་རྒྱུ་མཚན་མཚུངས་ན་ཡང༌། ། གྲགས་པའི་སྒོ་ནས་མཚུངས་མ་ཡིན། ། ཞེས་བཤད་ལ། རྣམ་འགྲེལ་ལས། འགྲོ་བའི་ཕྱིར་དང་ལག་ལྡན་ཕྱིར། ། རྭ་ཅན་གླང་པོ་རྗེས་དཔོག་བྱེད། ། འདི་ཡི་སྒྲ་ཡི་བརྗོད་བྱ་ནི། ། གྲགས་པས་ཡིན་གྱི་བརྗོད་འདོད་མིན། ། ཞེས་གསུངས་པ་དང་གནད་གཅིག་གོ ། དེ་བཞིན་དུ་རྟགས་རྗེས་སུ་དཔག་བྱ་ལ་ཡོད་པ་ཚུལ་དང་པོ་ཞེས་བརྗོད་པ་ལའང་ཤེས་པར་བྱའོ། །
ཆོས་དང་འབྲེལ་པའི་ཕྱོགས་ཀྱི་སྒྲ། ། རྩོད་གཞི་ཉིད་ཡིན་ལག་ལྡན་བཞིན། ། ཆོས་དང་འབྲེལ་ཡང་ཆོས་ཅན་སྒྲས། ། ངེས་པར་མི་ནུས་མགོ་ལྡན་བཞིན། ། བསྡུ་བའི་ཚིགས་སུ་བཅད་པའོ། ། འདི་ལས་གཞན་པའི་ལན་འདེབས་པ་མང་པོ་ཡོད་མོད་ཀྱི། གྲགས་པའི་སྒྲ་ལ་དངོས་པོ་སྟོབས་ཞུགས་སུ་རྩོད་པ། དཔེར་ན་ལག་པ་དང་ལྡན་པའི་ཕྱིར་མིའང་ལག་ལྡན་དུ་ཐལ་ལག་པ་དང་ལྡན་ཡང་མ་ཡིན་ན་གླང་པོ་ཆེའང་ལག་ལྡན་མ་ཡིན་པར་ཐལ། ཞེས་རྩོད་པ་དང་མཚུངས་པས་ལྷ་རྣམས་དགའ་བར་བྱེད་པའི་རྟོག་དཔྱོད་ཁོ་བོས་མ་བཀོད་དོ། ། དེས་ན་འདིར་ཕྱོགས་ཀྱི་སྒྲ་ཤེས་འདོད་ཆོས་ཅན་ཉིད་ཡིན་ནོ། །
གསུམ་པ་དངོས་ལ་གནོད་བྱེད་ནི། ། ཆོས་དང་ཆོས་ཅན་བསྒྲུབ་བྱ་ཉིད། ། མ་ཡིན་མཚན་ཉིད་མེད་ཕྱིར་རོ། ། བསྒྲུབ་བྱའི་མཚན་ཉིད་གྲུབ་བསལ་མེད་ལ་དཔག་བྱར་བཟུང་བ་ཡིན་ལ། དེ་ཡ་གྱལ་གཉིས་ལ་མེད་པའི་ཕྱིར་རོ། ། གཉིས་པ་སྐབས་སུ་བབ་པ་དོན་གྱི་ཁྱད་པར་ངེས་པར་བྱ་བ་ནི། འདོད་པའི་སྒྲ་ལས་བྱེད་པོ་བྱ་བ་གསུམ་ལ་འཇུག་པ་ལས་ལས་སུ་གྱུར་པའི་ཡུལ་བསྒྲུབ་བྱའི་ཆོས་དང་ལྡན་པ་མ་ཡིན་ཏེ། ཡང་དག་པའི་མཐུན་དཔེ་ལ་ཁྱབ་ཆེས་ལ་འགལ་བའི་རྩོད་གཞི་ལ་མ་ཁྱབ་པའི་ཕྱིར་རོ། ། བྱེད་པ་པོའམ་བྱ་བར་གྱུར་པ་འདོད་བཞིན་པའི་བློའང་མ་ཡིན་ཏེ་གློ་བུར་པའི་རྗེས་དཔག་གམ་ལོག་རྟོག་དང་བློ་ཁ་མ་ཕྱོགས་པའི་གཞི་ལ་མ་ཁྱབ་པའི་ཕྱིར་རོ། ། ཁ་ཅིག་བསྒྲུབ་བྱའི་ཆོས་ལ་ཚད་མས་གྲུབ་བསལ་མེད་པའི་གཞི་ཡིན་ནོ་ཞེས་ཟེར་བའང་སྒྲ་མི་སྙན་གྱི་ཁང་བཟང་ལ་སོགས་པ་སྐབས་སུ་མ་བབ་པའང་ཁྱབ་ཆེས་པས་མ་ཡིན་ནོ། །
དེས་ན། དཔག་གཞིར་བཟུང་བ་ཤེས་འདོད་ཡིན། ། ཤེས་འདོད་ཀྱི་མཚན་ཉིད་ཚད་མས་གྲུབ་བསལ་མེད་ལ། དཔག་གཞིར་བཟུང་བ་ཞེས་བྱ་བ་ཡིན་ལ། བྱེ་བྲག་ཏུ་རང་དོན་གྱི་ཤེས་འདོད་ནི་རྒོལ་བས་བཟུང་བ་ཡིན་ཞིང༌། གཞན་དོན་ནི་ཕྱིར་རྒོལ་གྱིས་བཟུང་བ་ཡིན་ནོ། ། དེའང་སྒྲ་རྟག་གམ་མི་རྟག་དཔྱོད་པ་ན་མ་རྟོགས་ལོག་རྟོག་ཐེ་ཚོམ་དང་ལྡན་པ་ལ་འཇུག་ལ། རྗེས་དཔག་གིས་སྒྲོ་འདོགས་གཅོད་པ་ནི་མ་རྟོགས་པ་འགའ་ཞིག་ལོག་རྟོག་ཉིད་དུ་རྣམ་འགྲེལ་ལས་བཤད་དོ། ། དེ་ལ་གྲུབ་པ་ཕྱོགས་ཆོས་སོ། ། ཤེས་འདོད་ལ་རྟགས་མངོན་སུམ་མམ་རྗེས་སུ་དཔག་པས་གྲུབ་པ་ནི་ཚུལ་དང་པོ་ཕྱོགས་ཆོས་ཞེས་བྱ་བ་ཡིན་ནོ། །
གཉིས་པ་རྗེས་སུ་འགྲོ་ལྡོག་གཉིས་ཀྱི་ལྟོས་གཞི་མཐུན་ཕྱོགས་མི་མཐུན་ཕྱོགས་ལ་གསུམ་སྟེ། གཞན་ལུགས་དགག རང་ལུགས་དགོད། དེ་དག་ལ་རྩོད་པ་སྤང་བའོ། ། དང་པོ་ལ་གསུམ་ལས་ཕྱོགས་སྔ་མ་བརྗོད་ན། བསྒྲུབ་བྱའི་ཆོས་ལྡན་མི་ལྡན་ལ། ། མཐུན་ཕྱོགས་མི་མཐུན་ཕྱོགས་ཞེས་ཟེར། ། ཁ་ཅིག་སློབ་དཔོན་ཤཱནྟི་པའི་རྗེས་སུ་འབྲངས་ནས་བསྒྲུབ་བྱའི་ཆོས་དང་ལྡན་པ་མཐུན་ཕྱོགས། མི་ལྡན་པ་མི་མཐུན་ཕྱོགས་ཞེས་ཟེར་ལ། བསྒྲུབ་བྱའི་ཆོས་ཀྱང་རྟགས་ཀྱིས་བསྒྲུབ་ནུས་ཙམ་མ་ཡིན་གྱི།
ཤེས་འདོད་ལ་དཔག་བྱར་བཟུང་བའི་སྤྱི་རིགས་མེའམ་མི་རྟག་པ་ལ་སོགས་པ་ཡིན་ལ། ལྡན་པའི་དོན་ཡང་ཤེས་འདོད་ལ་ཇི་ལྟར་བསྒྲུབ་ལུགས་ལྟར་ལྡན་པ་སྟེ། དུ་བས་མེ་བསྒྲུབ་པ་ན་ཚོགས་པ་གཅིག་པ་དང༌། རང་བཞིན་གྱི་རྟགས་ངོ་བོ་དབྱེར་མེད་དང༌། ལྡོག་པ་ལ་བརྟེན་པ་ན་རང་ལྡོག་ལ་བརྟེན་པར་ལྡན་ནོ་ཞེས་ཟེར་རོ། ། ཁ་ཅིག་བསྒྲུབ་བྱའི་ཆོས་ཀྱིས་སྟོང་མི་སྟོང་ལ་འདོད་ནའང་དེ་ཉིད་ལས་མ་འདས་སོ། ། ཕྱོགས་གཉིས་དངོས་འགལ་དུ་བསམས་ནས། ཕུང་གསུམ་བྱུང་བར་དགོས་པ་ལ། ། ཕྱོགས་གཉིས་པོ་དངོས་འགལ་དུ་རློམ་ནས་ཤེས་བྱ་ཐམས་ཅད་ཕྱོགས་གཉིས་སུ་རྫས་ལ་ཁ་ཚོན་ཆོད་དམ། ལྡོག་པ་ལ་ཁ་ཚོན་ཆོད།
དང་པོ་ལྟར་ན་སྟོང་ཉིད་མེད་དགག་ཏུ་བསྒྲུབ་པའི་ཚེ། བུམ་པའི་རྫས་མཐུན་ཕྱོགས་ཡིན་ན་བུམ་པའི་བྱས་པ་དང་མི་རྟག་པའང་མེད་དགག་ཏུ་འགྱུར་ལ། མི་མཐུན་ཕྱོགས་ཡིན་ན་བུམ་པའི་བདེན་དངོས་དང་རྟག་དངོས་ཀྱིས་སྟོང་པ་ལ་སོགས་པ་རྣམས་ཀྱང་མེད་དགག་གི་ཐ་སྙད་དང་མི་ལྡན་པར་འགྱུར་བས་གཉིས་ཀ་མི་འཐད་དེ། གལ་ཏེ་བུམ་པའི་རྫས་གཉིས་གང་ཡིན་པ་དང་མ་ཡིན་པའི་ཕུང་པོ་གསུམ་པར་འགྱུར་ན་གང་རུང་དུ་ཁ་ཚོན་དུ་ཆོད་པ་ཉམས་སོ། ། ཡང་ལྡོག་པ་ལ་ཁ་ཚོན་ཆོད་ན་བྱས་པས་མི་རྟག་པ་བསྒྲུབ་པའི་ཚེ་ཤེས་བྱ་ཙམ་ལྡོག་མཐུན་ཕྱོགས་ཡིན་ན་རྟག་པ་ཤེས་བྱ་ལ་མི་སྲིད་ལ། མི་མཐུན་ཕྱོགས་ཡིན་ན་མི་རྟག་པ་མི་སྲིད་པར་འགྱུར་རོ། ། ཡང་དེའི་ཚེ་ཤེས་བྱ་ཙམ་ལྡོག་གཉི་ག་ཡིན་པའམ་མ་ཡིན་པར་འགྱུར་ན་ལྡོག་པ་ལ་ཁ་ཚོན་ཆོད་པ་ཉམས་སོ། ། དེས་ན་གང་ལྟར་ཡང་མི་འཐད་དོ། ། ཞེས་དགོངས་པ་ལ། ཚད་མའི་ཡུལ་མི་ཤེས་པ་འགའ། །
རྫས་ལྡོག་རྣམས་པར་ཕྱེ་སྟེ་སྨྲ། ། ཚད་མའི་ཡུལ་མི་ཤེས་པའི་བོད་འགའ་ཞིག་མེ་དང་མི་རྟག་པ་ལ་སོགས་པ་རྫས་ལ་བརྟེན་པའི་ཆོས་བསྒྲུབ་པ་རྫས་ལ་ཁ་ཚོན་ཆོད། ལྡོག་པ་ལ་ཕུང་པོ་གསུམ་པ་སྲིད་ཀྱང་མི་སྐྱོན་ཏེ་ལྡོག་པ་ལ་དགག་སྒྲུབ་མི་བྱེད་པའི་ཕྱིར་རོ། ། གཏན་ཚིགས་དང་མེད་དགག་གི་ཐ་སྙད་ལ་སོགས་པ་ལྡོག་པ་ལ་བརྟེན་པའི་ཆོས་བསྒྲུབ་པའི་ཚེ་ལྡོག་པ་ལ་ཁ་ཚོན་ཆོད། རྫས་ལ་ཕུང་པོ་གསུམ་པ་སྲིད་ཀྱང་མི་སྐྱོན་ཏེ། རྫས་ལ་དགག་སྒྲུབ་མི་བྱེད་པའི་ཕྱིར་རོ། ། བསྒྲུབ་པའི་ཚུལ་ཡང༌། རྫས་ཆོས་གཅིག་དང་ཐ་དད་ལྡན། ། ལྡོག་ཆོས་རང་ལྡོག་རྟེན་ཅེས་ཟེར། ། རྫས་ངོ་བོ་དབྱེར་མེད་དང་ཐ་དད་ལྡན་པར་བསྒྲུབ་པ་གཉིས་དང་ལྡོག་པའི་ཆོས་རང་ལྡོག་ལ་བརྟེན་པ་སྟེ་གསུམ་ཡིན་ཏེ།
དཔེར་ན་བྱས་པས་མི་རྟག་པ་བསྒྲུབ་པ་ངོ་བོ་དབྱེར་མེད་དང༌། དུ་བས་མེ་བསྒྲུབ་པ་ཐ་དད་ལྡན་པ་དང༌། བྱས་པའི་རང་ལྡོག་ཚུལ་གསུམ་ཚང་བས་གཏན་ཚིགས་སུ་བསྒྲུབ་པ་ལ་སོགས་པ་རང་ལྡོག་ལ་བརྟེན་པར་བསྒྲུབ་པའོ། ། དེ་དག་གི་སྦྱོར་བའི་དོན་གསུམ་ཉིད་ཀྱང༌། བསྒྲུབ་བྱའི་ཆོས་ཐམས་ཅད་དུ་མཐུན་ཕྱོགས་ཆོས་ཅན་དང་རྟགས་གཉིས་ཡང་དག་གི་སྐབས་སུ་མཐུན་ཕྱོགས། འགལ་བ་ལ་མི་མཐུན་ཕྱོགས་མ་ངེས་པ་ལ་ཅི་རིགས་པར་འགྱུར་རོ། ། ཞེས་ཟེར་རོ། ། གཉིས་པ་དེ་དག་དགག་པ་ལ་གསུམ་སྟེ། ཕྱོགས་གཉིས་སུ་ཁ་ཚོན་ཆོད་པ་མི་འཐད། རྫས་ལྡོག་ཕྱེ་སྟེ་བསྒྲུབ་པ་མི་འཐད།
བྱེ་བྲག་ཏུ་རང་ལྡོག་ལ་བརྟེན་ཏེ་བསྒྲུབ་པ་མི་འཐད་པའོ། ། དང་པོ་ལ་གཉིས་ལས། ཕྱོགས་གཉིས་སུ་ཁ་ཚོན་མི་ཆོད་པ་ནི། རྫས་ལྡོག་ཇི་ལྟར་ཕྱེ་ན་ཡང༌། ། ཕྱོགས་གཉིས་ཉིད་དུ་ངེས་མི་ནུས། ། གཉིས་ལ་འཇུག་པའི་རྫས་ལྡོག་ཀྱང༌། ། མཁས་པ་རྣམས་ལ་གྲུབ་པར་མཐོང༌། ། རྫས་ལ་བརྟེན་པའི་ཆོས་བསྒྲུབ་པ་ན་རྫས་ལ་ཁ་ཚོན་ཆོད་ན། ལ་མེ་ལྡན་དུ་བསྒྲུབ་པ་ན་སྐྱ་བོའི་རྫས་རྟགས་སུ་བཀོད་པའི་ཚེ། སྐྱ་བོའི་རྫས་མཐུན་ཕྱོགས་ཡིན་ན་རླངས་པའང་མེ་ལྡན་དུ་འགྱུར་ལ་མི་མཐུན་ཕྱོགས་ཡིན་ན་དུ་བའང་མེ་མེད་དུ་འགྱུར་རོ། །
སྐྱ་བོའི་རྫས་ལ་གཉིས་ཀ་སྲིད་ན་གཉིས་སུ་ཁ་ཚོན་ཆོད་པ་ཉམས་སོ། ། དེ་བཞིན་དུ་སྒྲ་རྩོལ་བྱུང་དུ་བསྒྲུབ་པ་ལ་དོན་བྱེད་ནུས་པ་རྟགས་སུ་བཀོད་པའི་ཚེ་དོན་བྱེད་ནུས་པ་མཐུན་ཕྱོགས་ཡིན་ནོ། ། གློག་དང་ནགས་ཀྱི་མེ་ཏོག་ཀྱང་རྩོད་བྱུང་དང་ལྡན་པར་འགྱུར་ལ། མི་མཐུན་ཕྱོགས་ཡིན་ན་བུམ་པ་དང་རྔ་སྒྲའང་རྩོལ་བྱུང་དང་མི་ལྡན་པར་འགྱུར་རོ། ། གཉིས་ཀ་ཡིན་ན་ཕྱོགས་གཉིས་སུ་ཁ་ཚོན་ཆོད་པ་ཉམས་སོ། ། གཞན་ཡང་ལྡོག་པ་ལ་ཁ་ཚོན་ཆོད་ན་བྱས་ལྡོག་གཏན་ཚིགས་ཀྱི་ཐ་སྙད་དུ་བསྒྲུབ་པ་ལ་ཚུལ་གསུམ་ཚང་བ་བཀོད་པའི་ཚེ་ཤེས་བྱ་ཙམ་ལྡོག་མཐུན་ཕྱོགས་ཡིན་ན་ཤེས་བྱ་ཙམ་གྱི་རང་ལྡོག་ལ་སྒྲ་མི་རྟག་བསྒྲུབ་ཀྱི་ཚུལ་གསུམ་རྟེན་པར་ཐལ་ལ་མི་མཐུན་ཕྱོགས་ཡིན་ན་མི་མཐུན་ཕྱོགས་ཤེས་བྱས་ཚུལ་གསུམ་ལ་ཁྱབ་ན་འགལ་བའི་རྟགས་སུ་འགྱུར་ཞིང་མ་ཁྱབ་ན་ཚུལ་གསུམ་ཤེས་བྱ་མ་ཡིན་པར་འགྱུར་རོ། ། འདི་ལ་ཁ་ཅིག་དེའི་ཚེ་ཤེས་བྱ་ཙམ་ལྡོག་མི་མཐུན་ཕྱོགས་ཡིན་ནོ་འོན་ཀྱང༌། འགལ་བར་མི་འགྱུར་ཏེ་དེ་གཉིས་ལྡོག་པ་ཐ་དད་པའི་ཕྱིར་དཔེར་ན་སྔོན་པོ་ལ་སྐད་ཅིག་མས་ཁྱབ་ཀྱང་ལྐོག་གྱུར་གྱིས་ཁྱབ་པར་མི་འགྱུར་ཏེ། དེ་གཉིས་ལྡོག་པ་ཐ་དད་བཞིན་ནོ་སྙམ་ན། སྔོན་པོ་དང་སྐད་ཅིག་མ་རྫས་ལ་ཁྱབ་ཀྱང་གཞན་སེལ་ལ་མ་ཁྱབ་པས་དཔེར་མི་མཚུངས་ཤིང༌།
ལྡོག་པ་ཐ་དད་པས་མི་མཐུན་ཕྱོགས་ཀྱིས་ཁྱབ་པར་མི་འགྱུར་ན་འགལ་བའི་གཏན་ཚིགས་གཏན་མི་སྲིད་པར་འགྱུར་རོ། ། ཡང་ཁ་ཅིག་བྱས་ལྡོག་སྒྲ་མི་རྟག་པར་བསྒྲུབ་པའི་གཏན་ཚིགས་ཀྱི་ཐ་སྙད་བསྒྲུབ་པའི་སྐབས་སུ་མཐུན་ཕྱོགས་ཡིན་ཏེ་ཤེས་བྱ་རྟགས་སུ་བཀོད་ནས་སྒྲས་དངོས་སུ་བརྗོད་རུང་ལ་སོགས་པ་དཔོག་པ་ན། ཤེས་བྱ་ཙམ་རྟགས་ཀྱི་ཐ་སྙད་དུ་བྱར་རུང་དང་ལྡན་པའི་ཕྱིར་རོ། ། རྟགས་ཙམ་གྱི་ཐ་སྙད་དུ་བསྒྲུབ་པ་ན་ཤེས་བྱ་ཙམ་གྱི་རང་ལྡོག་ལ་སྒྲ་མི་རྟག་པར་བསྒྲུབ་པའི་རྟགས་ཀྱི་ཐ་སྙད་དང་མི་ལྡན་པས་མི་མཐུན་ཕྱོགས་ཡིན་ནོ་ཞེས་གསུངས་པའང་ཇི་ལྟར་བསྒྲུབ་ཀྱང་རུང་སྟེ་ཤེས་བྱ་མི་མཐུན་ཕྱོགས་ཉིད་ཡིན་པའི་ཚེ་ཤེས་བྱས་མ་ཁྱབ་ན་ཤེས་བྱ་མ་ཡིན་པར་འགྱུར་ཞིང་ཁྱབ་ན་འགལ་བར་འགྱུར་ལ། མཐུན་ཕྱོགས་ལའང་འཇུག་ན་མ་ངེས་པར་འགྱུར་རོ། ། གལ་ཏེ་རྫས་ཀྱིས་ཁྱབ་པས་ཤེས་བྱ་མ་ཡིན་པར་མི་འགྱུར་ལ་ལྡོག་པས་མ་ཁྱབ་པས་འགལ་བར་མི་འགྱུར་རོ། ། སྙམ་ནའང་རྫས་ལྡོག་བསྲེས་པར་སོང་གི་ལྡོག་ཆོས་རྐྱང་པར་ག་ལ་འགྱུར། དེས་ན་ལྡོག་པའང་ཤེས་བྱ་དང་གཞལ་བྱ་ལ་སོགས་པ་ཕུང་པོ་གསུམ་པ་ཉིད་ཡིན་ནོ། ། གཉིས་པ་དཔྱད་ན། རྣམ་གཞག་འཇིག་པ་ལ་བཞི་ལས།
བརྟགས་ན་མི་འཐད་པ་ནི། དོན་ལ་དགག་སྒྲུབ་བྱེད་ན་ནི། ། ཚད་མའི་ཡུལ་མི་ཤེས་པར་འགྱུར། ། བློ་ངོར་དགག་སྒྲུབ་བྱེད་ན་ནི། ། ཡོད་མེད་མ་ངེས་གསུམ་དུ་འགྱུར། ། དོན་ལ་དགག་སྒྲུབ་བྱེད་ན་ཚད་མའི་ཡུལ་མི་ཤེས་པར་འགྱུར་བ་དང༌། ཕྱི་རོལ་བརྟེན་མི་སྒྲ་དོན་ལ། ། བརྟེན་ནས་ཞེས་གསུངས་པ་དང་འགལ་ལ་བློ་ངོར་བྱེད་ན་ཡོད་པ་ངེས་པའི་མཐུན་ཕྱོགས་མེད་པར་ངེས་པའི་མི་མཐུན་ཕྱོགས། གཉིས་ཀར་མ་ངེས་པའི་ཕྱོགས་རྐྱང་པ་སྟེ་ཕུང་པོ་གསུམ་ཅི་སྟེ་མེད། གཉིས་པ་ཧ་ཅང་ཐལ་བ་ནི།
ཤེས་འདོད་ཕྱོགས་སུ་མི་འདོད་ཕྱིར། ། ལྟོས་གཞི་དང་པོ་མེད་པར་འགྱུར། ། ལྟོས་གཞི་དང་པོ་མི་འདོད་པ། ། འདི་ལ་ཕྱོགས་ཆོས་མཚན་ཉིད་དཀའ། ། བསྒྲུབ་བྱའི་ཆོས་དང་ལྡན་མི་ལྡན་ལ་མཐུན་ཕྱོགས་མི་མཐུན་ཕྱོགས་སུ་འདོད་ན་བར་དེར་ཚུལ་དང་པོའི་ལྟོས་གཞི་ཕྱོགས་ཞེས་བྱ་བ་ཉིད་མི་རྙེད་དེ། ཡང་དག་ལ་རྩོད་གཞི་མཐུན་ཕྱོགས་སུ་འགྱུར་ཞིང་འགལ་བ་ལ་མི་མཐུན་ཕྱོགས་སུ་འགྱུར་བའི་ཕྱིར་རོ། ། དེས་ན་ཕྱོགས་ཆོས་ཀྱི་མཚན་ཉིད་ཅི་ཡིན་ཞེས་དྲིས་པ་ན། ཁྱེད་ལྟར་ན་ཕྱོགས་མེད་པས་ཕྱོགས་ཆོས་ཞེས་མི་བརྗོད་ཀྱི། འོན་ཀྱང་ཡང་དག་པའི་ཚུལ་དང་པོའི་མཚན་ཉིད་ཤེས་འདོད་མཐུན་ཕྱོགས་ལ་ཇི་ལྟར་དགོད་བྱ་ལྟར་གྲུབ་པ་ཞེས་བྱ་བ་དང༌། འགལ་བའི་སྐབས་སུ་ཤེས་འདོད་མི་མཐུན་ཕྱོགས་ལ་ཇི་ལྟར་དགོད་བྱ་ལྟར་གྲུབ་པ་ཞེས་བརྗོད་དགོས་པས་ཕྱོགས་ཆོས་ག་ལ་རྙེད།
ལྟོས་གཞི་དང་པོ་ཕྱོགས་གཉིས་སུ། ། ངེས་ན་ལྟོས་གཞི་གཞན་གཉིས་ཀྱི། ། ཡོད་མེད་ངེས་པའི་འགྲོ་ལྡོག་ཀྱང༌། ། བརྗོད་པ་རབ་ཏུ་དཀའ་བ་ཡིན། ། རྩོད་གཞི་ཕྱོགས་གཉིས་སུ་ཁ་ཚོན་ཆོད་ན་མཐུན་དཔེ་ལ། མཐུན་ཕྱོགས་ཞེས་བརྗོད་མི་ནུས་ཏེ། རྩོད་གཞིའང་མཐུན་ཕྱོགས་ཡིན་པའི་ཕྱིར་རོ། ། དེས་ན་མཐུན་དཔེའི་མཐུན་ཕྱོགས་ལ་ཡོད་པ་རྗེས་འགྲོ་ཞེས་དགོས་སོ། ། ཡང་མི་མཐུན་ཕྱོགས་ལ་མེད་པ་ལྡོག་པ་ཞེས་བརྗོད་མི་ནུས་ཏེ། འགལ་བའི་རྩོད་གཞི་མི་མཐུན་ཕྱོགས་ཡིན་པས་རྩོད་གཞི་མི་མཐུན་ཕྱོགས་ལ་འཇུག་པར་དོགས་པས་མི་མཐུན་དཔེའི་མི་མཐུན་ཕྱོགས་ལ་མེད་པ་ལྡོག་པ་ཞེས་བརྗོད་དགོས་ཏེ།
གཞན་དུ་ན་ཚུལ་གསུམ་འཇུག་པ་འཆོལ་བར་འགྱུར་རོ། ། དེ་ལྟར་བརྗོད་ན་རྣམ་གཞག་ཐམས་ཅད་འཇིག་གོ ། གཞན་ཡང་ཕྱོགས་ཆོས་དང་ནི་ཕྱོགས་གཉིས་པོ། ། གཅིག་ལ་ལྡོག་པས་འབྱེད་ན་ནི། ། རྟགས་ཀུན་ཕྱོགས་སུ་ལྷུང་གྱུར་པའི། ། གཏན་ཚིགས་མ་ངེས་ག་ལ་སྲིད། ། ཡང་རྟགས་ཤེས་འདོད་ལ་ཇི་ལྟར་དགོད་བྱ་ལྟར་གྲུབ་པས་ཕྱོགས་ཆོས་ཀྱང་ཡིན་ལ། དེ་ཉིད་ཡང་དག་གི་སྐབས་སུ་བསྒྲུབ་བྱའི་ཆོས་དང་ལྡན་པས་མཐུན་ཕྱོགས་ཡིན་ཞིང་འགལ་བའི་སྐབས་སུ་བསྒྲུབ་བྱའི་ཆོས་དང་མི་ལྡན་པས་མི་མཐུན་ཕྱོགས་ཡིན་པས་གཞི་མཐུན་སྲིད་དོ་ཞེ་ན། དེ་ལྟ་ན་རྟགས་ཐམས་ཅད་ཕྱོགས་གཉིས་སུ་རྒྱ་ཆད་པས་མ་ངེས་པའི་རྟགས་ལྟར་སྣང་མི་སྲིད་པར་འགྱུར་རོ། ། དེའང་ཐོག་མར་ཐུན་མོང་མ་ཡིན་པའི་མ་ངེས་པ་མི་སྲིད་དེ།
སྒྲ་མི་རྟག་པའམ་རྟག་པར་བསྒྲུབ་པ་ལ། མཉན་བྱ་བཀོད་ན་ཡང་དག་གམ་འགལ་བར་འགྱུར་ཏེ། ཕྱོགས་ཆོས་གྲུབ་ཅིང་མཐུན་ཕྱོགས་སམ་མི་མཐུན་ཕྱོགས་ལ་རྗེས་སུ་འགྲོ་བའམ་ལྡོག་པ་ཚང་བའི་ཕྱིར་རོ། ། ཐུན་མོང་གི་མ་ངེས་པ་མི་སྲིད་དེ། སྒྲ་རྟག་པའམ་མི་རྟག་པར་བསྒྲུབ་པ་ན་ཤེས་བྱ་རྟགས་སུ་བཀོད་པ་ན་ཡང་དག་གམ་འགལ་བར་འགྱུར་ཏེ། རྟག་པའམ་མི་རྟག་པའི་ཤེས་བྱ་མཐུན་ཕྱོགས་དང་མི་མཐུན་ཕྱོགས་སུ་གནས་པའི་ཕྱིར་རོ། ། གལ་ཏེ་ཤེས་བྱ་གཉི་ག་ཡིན་ན། ཕྱོགས་གཉིས་སུ་ཁ་ཚོན་མ་ཆོད་པ་དེ་ཉིད་ཡིན་ནོ། ། ཡང་བསྒྲུབ་བྱའི་ཆོས་མི་མཐུན་ཕྱོགས་སུ་འགྱུར་ཏེ་རང་ཉིད་རང་ལ་ལྡན་པ་མི་སྲིད་པའི་ཕྱིར་རོ། ། དེ་ལ་ཁ་ཅིག
ཚོགས་དོན་མཐུན་ཕྱོགས་ཉིད་ཡིན་ན། ། དེ་ཡི་ཡན་ལག་དེ་ལྡན་ཉིད། ། ཅེས་ཟེར་བ་ལྟར་ཚོགས་དོན་མཐུན་ཕྱོགས་ཡིན་པས་དེའི་ཡན་ལག་བསྒྲུབ་བྱའི་ཆོས་ཀྱང་མཐུན་ཕྱོགས་སུ་འདུའོ་ཞེ་ན་དེ་ལྟ་ན་དབྱུག་པ་གྲུབ་པས་དབྱུག་པ་ཅན་འགྲུབ་པར་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། ། གསུམ་པ་རྣམ་གཞག་འགལ་བ་ནི། ། ཤེས་བྱ་ཕྱོགས་གཉིས་ངེས་པ་དང༌། ། ལྟོས་གཞི་གསུམ་དུ་འདོད་པ་འགལ། ། ཤེས་བྱ་ཐམས་ཅད་མཐུན་ཕྱོགས་དང་མི་མཐུན་ཕྱོགས་གཉིས་སུ་ཁ་ཚོན་ཆོད་པ་དང༌། ཚུལ་དང་པོའི་ལྟོས་གཞི། ཕྱོགས་དང་རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་མི་མཐུན་ཕྱོགས་གཉིས་ཏེ་ལྟོས་གཞི་གསུམ་དུ་འདོད་པར་གཉིས་འགལ་ལོ། ། ཡང་དག་པར་ན་ལྟོས་གཞིའང་གཉིས་ཉིད་དོ་ཞེ་ན།
ལྟོས་གཞི་གཉིས་སུ་འདོད་ན་ནི། ། དེ་ལྟོས་རྟགས་ཀྱང་ཚུལ་གཉིས་འགྱུར། ། ཚུལ་དང་པོའི་ལྟོས་གཞི་ཤེས་འདོད་ཕྱོགས་ཀྱང་ཕྱོགས་གཉིས་སུ་ཁ་ཚོན་ཆོད་ན། རྟགས་ཕྱོགས་ཀྱི་ཆོས་སུ་གྲུབ་པ་ཚུལ་དང་པོ་ཞེས་བརྗོད་ཅི་དགོས། ཡང་དག་ལ་མཐུན་ཕྱོགས་ལ་ཡོད་པ་ཚུལ་དང་པོ་མི་མཐུན་ཕྱོགས་ལ་ལྡོག་པ་ཚུལ་གཉིས་པ། འགལ་བ་ལ་དེ་ལས་བཟློག་པ། མ་ངེས་པ་ལ་གཉི་ག་སྟེ་ཚུལ་གཉིས་པར་ཇི་སྟེ་མི་བརྗོད། གལ་ཏེ་དེ་ལྟར་བརྗོད་ན་ཚུལ་བར་པའི་ལྟོས་གཞི་མི་འགྲུབ་བོ་ཞེ་ན། འོ་ན་ལྟོས་གཞི་གཉིས་སུ་འདོད་ཀྱང་གསུམ་དུ་འགྱུར་རོ། ། བཞི་པ་སློབ་དཔོན་གྱི་དགོངས་པ་མ་ཡིན་ཏེ།
མཐུན་ཕྱོགས་མི་མཐུན་ཕྱོགས་གཉིས་སུ་ངེས་པ་སློབ་དཔོན་མི་བཞེད་དོ། ། རྣམ་ངེས་ལས། ཕྱོགས་ཆོས་མཐུན་ཕྱོགས་ཡོད་མེད་དང༌། ། ཞེས་བྱ་བ་ལ་སོགས་པ་ཕྱོགས་ཆོས་དང་ལྡན་པ་དགུའི་བར་དུ་དབྱེ་བ་མི་རུང་བ་དང༌། གཞན་ཡང་གཉི་གར་ཡང་སྲིད་པ་མི་འགལ་ན་དེ་དེ་ལྟར་འགྱུར་གྱི། དེ་ལྟ་མ་ཡིན་ན་ནི་དེ་སྒྲ་ལ་མ་གྲུབ་པ་ཉིད་དོ། ། དེ་ལྟར་རྣམ་པ་དེ་ལྟ་བུའི་སྒྲ་དེ་ནི་ཕྱོགས་ཉིད་ཡིན་གྱི་ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ནི་མ་ཡིན་ཏེ། རྣམ་པར་བརྟག་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར་རོ། ། ཞེས་བྱ་བ་དང༌། དེ་དང་མཚུངས་པ་ཉིད་ལ་ངེས་ཞེས་ངེས་པར་གཟུང་བའི་ཕྱིར་ཆོས་ཅན་ལ་མེད་པར་འགྱུར་རོ་ཞེ་ན།
མ་ཡིན་ཏེ་གཞན་དགག་པའི་དོན་གྱི་ཕྱིར་རོ། ། དེ་ལ་ཡོད་པར་གྲུབ་པ་སྡུད་པའི་ངེས་པར་གཟུང་བས་ནི། གཞན་རྣམ་པར་གཅོད་པ་ཡིན་ཏེ། དཔེར་ན། དང་པོ་རང་ལས་བུ་གཉིས་སྐྱེ་འགྱུར་ཏེ། ། ན་ར་དང་ནི་སྲེད་མེད་བུ་ཉིད་དོ། ། ཞེས་གསུངས་པ་དང་འགལ་ལོ། ། དེས་ན་ཚུལ་གསུམ་གྱི་ལྟོས་གཞི་ཡིན་པས་བློ་ངོར་ཕུང་པོ་གསུམ་དུ་གནས་སོ། ། གཉིས་པ་རྫས་ལྡོག་ཕྱེ་སྟེ་བསྒྲུབ་པ་མི་འཐད་པ་ནི། རྫས་ལྡོག་སོ་སོར་ཕྱེ་བ་ཡི། །
རྗེས་སུ་འཇུག་ན་ཐ་སྙད་འཇིག ། རྫས་ཆོས་ལྡོག་ཆོས་སོ་སོར་ཕྱེ་ནས་འཇུག་ན། དོན་རང་མཚན་རྟོག་པའི་ཡུལ་མ་ཡིན་ལ་རྟོག་པའི་ཡུལ་གཞན་སེལ་ལ་ཐོབ་པ་མེད་པས་འཇིག་རྟེན་གྱི་ཐ་སྙད་ཐམས་ཅད་ནུབ་པར་འགྱུར་རོ། ། གལ་ཏེ་རྫས་ནི་བློ་ལ་མི་ལྟོགས་པར་དོན་ལ་གྲུབ་པ་ཡིན་ལ་ལྡོག་པ་ནི་བློ་ལ་ལྟོས་ནས་བསྒྲུབ་པས་གཉིས་སུ་བསྒྲུབ་པ་མི་འགལ་ལོ་ཞེ་ན། དེ་ལྟ་ན་རྫས་ལ་བརྟེན་ནས་རྫས་བསྒྲུབ་བམ། ། རྫས་ལ་བརྟེན་ནས་ལྡོག་པ་བསྒྲུབ། ། དེ་བཞིན་དུ་ལྡོག་པ་ལ་བརྟེན་ནས་ལྡོག་པ་བསྒྲུབ་པའམ་ལྡོག་པ་ལ་བརྟེན་ནས་རྫས་བསྒྲུབ་པ་བརྟག་གྲང༌། དང་པོ་བསྒྲུབ་པར་མི་ནུས་ཏེ་རྫས་ལ་རྗེས་འགྲོ་མེད་པའི་ཕྱིར་རོ། ། གཉིས་པའང་མི་ནུས་ཏེ། རྫས་ལ་རྗེས་འགྲོ་མེད་ཅིང་ལྡོག་པ་རྐྱང་པ་ལ་དགོས་ནུས་མེད་པའི་ཕྱིར་རོ། །
གསུམ་པའང་མི་འཐད་དེ་ལྡོག་པ་ལ་བརྟེན་ནས་ལྡོག་རྐྱང་འགྲུབ་ཀྱང་འབྲས་བུ་མེད་པའི་ཕྱིར་རོ། ། བཞི་པ་འཐད་མོད་ཀྱི། དེ་ནི་རྫས་ལྡོག་སོ་སོར་མ་ཕྱེ་བར་ལྡོག་པ་ལ་དངོས་པོར་ཞེན་ནས་གཅིག་ཏུ་འཁྲུལ་པའི་སྒོ་ནས་འཇུག་པ་ཡིན་ནོ། ། དེས་ན་གྲངས་ཅན་པ་ལྟར་གངས་ཅན་པས་ཀྱང་ཚད་མའི་ཡུལ་མི་ཤེས་པར་ཟད་དོ། ། གསུམ་པ་རང་ལྡོག་ལ་བརྟེན་ཏེ་བསྒྲུབ་པ་མི་འཐད་པ་ནི། རང་ལྡོག་བརྟེན་ནས་བསྒྲུབ་པ་ཡི། ། ཚུལ་འདི་བརྟགས་ན་སྙིང་པོ་མེད། ། ལྡོག་པ་ལ་བརྟེན་པའི་ཆོས་རང་ལྡོག་ལ་བརྟེན་པ་ཞེས་བྱ་བ་འདི་ཅི། ངོ་བོ་དབྱེར་མེད་དམ། ཐ་དད་ལྡན་པའམ།
དེ་གཉི་ག་མ་ཡིན་པར་བརྟན་པ་གཅིག་ཡིན། དང་པོ་གཉིས་ནི་རང་བཞིན་དང་འབྲས་བུ་ཉིད་ཡིན་ཞིང༌། གསུམ་པ་མི་སྲིད་དེ་དངོས་པོ་ལ་གཅིག་དང་ཐ་དད་གཉིས་ལས་མི་འདའ་ལ། དངོས་མེད་ཡིན་ན་བརྟེན་པར་ཡང་མི་འཐད་པའི་ཕྱིར་རོ། ། གཉི་ག་ལྟར་མ་ཡིན་གྱི་བློས་རང་ལྡོག་ལ་བརྟེན་པར་བཟུང་བ་ཙམ་ཡིན་ནོ་སྙམ་ན་དེ་ལྟར་ན་ཡང་བློས་ངོ་བོ་དབྱེར་མེད་དམ་ཐ་དད་ལྡན་པའི་ཚུལ་གྱིས་བརྟེན་པར་འཛིན་དགོས་ལ། དེ་ལྟ་མ་ཡིན་ན་རྟགས་ཀྱི་གྲངས་ངེས་འཇིག་པར་འགྱུར་རོ། ། གསུམ་པ་བཀག་པ་ལ་མི་འཐད་སྤང་བ་ནི། ཕྱོགས་གཉིས་དངོས་འགལ་མ་ཡིན་ཕྱིར། ། དགག་སྒྲུབ་རྣམ་གཞག་འཇིག་ཅེ་ན། ། གལ་ཏེ་མཐུན་ཕྱོགས་མི་མཐུན་ཕྱོགས་གཉིས་སུ་ཁ་ཚོན་མ་ཆོད་ན་དགག་བྱ་ཁེགས་པས་བསྒྲུབ་བྱ་འགྲུབ་པ་དང༌།
བསྒྲུབ་བྱ་གྲུབ་པས་དགག་བྱ་ཁེགས་པའི་རྣམ་གཞག་མི་རུང་ངོ་སྙམ་ན། དགག་གྲུབ་ཕྱོགས་ཀྱི་བྱེད་པ་མིན། ། ཚད་མའི་འགལ་འབྲེལ་ངེས་པས་འགྲུབ། ། དགག་བྱ་ཁེགས་པ་དང་བསྒྲུབ་བྱ་བསྒྲུབ་པའི་གནད་ནི། ཕྱོགས་གཉིས་ཀྱིས་བྱེད་པ་མ་ཡིན་གྱི། ཚད་མའི་སྟོབས་ལས་བྱུང་བའི་འགལ་འབྲེལ་ངེས་པས་བསྒྲུབ་པ་ཡིན་ནོ། ། དཔེར་ན་ལ་མེ་ལྡན་དུ་བསྒྲུབས་པ་ན་མཐུན་དཔེ་ཚང་མང་དུ་མེ་དུད་ཀྱི་འགྲེལ་པ་ཚད་མས་འགྲུབ་པས་གང་དུ་བ་ཡོད་པ་ན་མེ་གྲུབ་པའི་ཚེ་མི་མཐུན་དཔེ་ལས་གཞི་ཡོད་ཀྱང་རུང་མེད་ཀྱང་རུང༌། མེ་ལོག་པས་དུ་བ་ལྡོག་པར་ངེས་པ་དེ་ཙམ་གྱིས་ཆོག་མོད། ལྷས་བྱིན་གྱི་ཁང་པ་མཐུན་ཕྱོགས་ཡིན་ཡང་བླ། མ་ཡིན་ཡང་བླ་ཞེས་བཏང་སྙོམས་པ་ཡིན་ནོ། །
དེ་ལ་ཁ་ཅིག་ལྷས་བྱིན་གྱི་ཁང་པར་མེ་ཡོད་ན་མཐུན་ཕྱོགས་ཡིན་ལ་མེད་ན་མི་མཐུན་ཕྱོགས་ཡིན་པས་བཏང་སྙོམས་སུ་ག་ལ་རུང་ཞེ་ན། མེ་ཡོད་པ་ལ་སྒྲུབ་བྱེད་དང་མེད་པ་ལ་གནོད་བྱེད་མེད་པས་དེའི་ཚེ་ཐེ་ཚོམ་ཡིན་ལ། ཕྱོགས་གཉི་གར་མི་ངེས་པར་ཕྱིར་བློ་ལ་ལྟོས་ནས་གཉི་ག་མ་ཡིན་པའི་ཕུང་པོ་གསུམ་པ་ཉིད་ཡིན་ནོ། ། དེ་བཞིན་དུ་སྒྲ་མི་རྟག་པར་བསྒྲུབ་པ་ནའང་མི་རྟག་པ་དང་ལྡན་པར་ངེས་པ་མཐུན་ཕྱོགས་མི་ལྡན་པར་ངེས་པ་མི་མཐུན་ཕྱོགས་གཉི་གར་མ་ངེས་པ་བཏང་སྙོམས་པ་ཡིན་ཏེ། ཇི་སྐད་དུ། གཅིག་བསྒྲུབ་པ་ན་དེ་རྟེན་དང༌། ། གཞན་རྣམས་བཏང་སྙོམས་ལྟ་བུ་དང༌། ། ཞེས་གསུངས་པ་དང་གནད་གཅིག་གོ ། དེས་ན་སྦྱོར་བ་སྐོར་གཅིག་ལ་ལྟོས་ནས་ཕྱོགས་གཉིས་སུ་ཁ་ཚོན་ཆོད་པ་ལུང་དང་རིགས་པ་དང་འགལ་བས་རྣམ་པར་འཁྱམས་པ་ཡིན་ནོ། ། གཉིས་པ་རང་གི་ལུགས་ལ་གཉིས་ལས་དང་པོ་གང་ལྟོས་པའི་རྗེས་སུ་འགྲོ་ལྡོག་ནི།
རྟགས་དང་བསྒྲུབ་བྱ་འབྲེལ་སྟོབས་ཀྱིས། ། ཡོད་མེད་ངེས་པ་རྗེས་འགྲོ་ལྡོག ། རྟགས་དང་བསྒྲུབ་བྱའི་འབྲེལ་པ་ཚད་མས་ངེས་ནས་རྟགས་ཀྱི་རྗེས་སུ་བསྒྲུབ་བྱ་འགྲོ་བ་རྗེས་འགྲོ་དང༌། བསྒྲུབ་བྱ་ལོག་ན་རྟགས་ལྡོག་པ་ནི་ལྡོག་པའི་ཚུལ་ལོ། ། དེ་དག་ཤེས་འདོད་ཀྱི་སྟེང་དུ་ངེས་མི་ནུས་པས་དཔེའི་སྟེང་དུ་ངེས་པར་བྱེད་དོ། ། གཉིས་པ་གང་ལ་ལྟོས་པའི་ལྟོས་གཞི་ངོས་གཟུང་བ་ལ་གསུམ་སྟེ། མཐུན་ཕྱོགས་མི་མཐུན་ཕྱོགས་དཔྱད་པ་དང༌། རྟགས་ཀྱི་དགག་སྒྲུབ་ཀྱི་ཡུལ་ངོས་གཟུང་བ་དང༌། གཞན་སེལ་གྱི་དགག་སྒྲུབ་ཀྱི་རབ་ཏུ་དབྱེ་བའོ། ། དང་པོ་ལའང་གསུམ་ལས་མཚན་ཉིད་ནི།
ཕྱོགས་དང་བསྒྲུབ་བྱའི་ཆོས་ཀྱི་སྤྱིས། ། མཚུངས་དང་མི་མཚུངས་ཕྱོགས་གཉིས་ཡིན། ། འདིའང་རྣམ་ངེས་ལས། མཐུན་ཕྱོགས་ནི་བསྒྲུབ་བྱའི་ཆོས་ཀྱི་སྤྱིས་དོན་མཐུན་པའོ། ། དེ་མེད་པ་ནི་མི་མཐུན་ཕྱོགས་སོ་ཞེས་གསུངས་པས་སོ། ། དེ་ཉིད་ས་པཀྵ་ཞེས་བྱ་བ་དང༌། ཨ་ས་པཀྵ་ཞེས་བྱ་བའི་སྒྲ་དོན་ཡང་ཡིན་ནོ། ། གཉིས་པ་མཐུན་ཡུལ་ངོས་གཟུང་བ་ནི། མཐུན་ཡུལ་ཕྱོགས་ཀྱང་བཏགས་པ་ཡི། ། གཞན་སེལ་ཉིད་ཡིན་གཉིས་པོ་མིན། །
འོ་ན་མཐུན་ཡུལ་ཕྱོགས་དེ་བཏགས་པ་བ་ཤེས་འདོད་དང་མཐུན་པ་ཡིན་ནམ། མཚན་ཉིད་པ་ཚོགས་དོན་དང་མཐུན་པའམ། གཉི་གའི་སྒྲ་དོན་དང་མཐུན་པ་ལ་ཟེར་ཞེ་ན། རང་མཚན་དང་སྒྲ་དོན་སོ་སོར་ལན་འདེབས་པ་ནི་རྟོག་གེའི་གསང་ཚིག་གི་གནད་གཞན་སེལ་གྱི་འཇུག་པ་མ་ཤེས་པར་ཟད་ལ། འོན་ཀྱང་ཚོགས་དོན་དང་མཐུན་པ་མཐུན་ཕྱོགས་ཡིན་ན་ལ་མེ་ལྡན་དང་མཐུན་ཞེས་བརྗོད་ན་ནི་ཆོས་ཀྱིས་ཁྱད་པར་དུ་བྱས་པའི་ཤེས་འདོད་མཐུན་ཡུལ་དུ་སོང་གི་ཚོགས་དོན་མཐུན་ཡུལ་དུ་མ་སོང་སྟེ། དཔེར་ན་དབྱུག་པ་ཅན་དང་མཐུན་ཞེས་བརྗོད་ན་ཁྱད་པར་བྱས་ཆོས་སྐྱེས་བུ་མཐུན་ཡུལ་དུ་འགྲོ་བ་བཞིན་ནོ། ། ཡང་ལ་མེ་ལྡན་དང་མཐུན་ཇི་ལྟར་མཐུན་ན་དུ་བའི་རྒྱུ་ཚོགས་པ་ལ་སོགས་པ་ཆོས་གཞན་དང་མཐུན་ཞེས་ཟེར་དགོས་པས་སྐབས་ཀྱི་བསྒྲུབ་བྱའི་ཆོས་དང་ལྡན་པ་མི་འགྲུབ་བོ། ། སློབ་དཔོན་གྱིས་ཀྱང་མཐུན་ཡུལ་ཆོས་ཅན་ལ་གསུངས་པ་དང་འགལ་བར་འགྱུར་རོ། ། དེས་ན་རང་གི་ལུགས་ནི་ཕྱོགས་བཏགས་པ་བའི་སེལ་བ་ཉིད་ཡིན་ནོ། ། གསུམ་པ་རྩོད་པ་སྤང་བ་ནི།
འདི་ལ་གཞན་གྱི་ཀླན་ཀ་མེད། ། གཞུང་གི་དགོངས་པའང་འདི་ཉིད་ཡིན། ། འདིར་གཞན་གྱི་ཀླན་ཀ་གསུམ་སྤང་བ་ལས་ཁ་ཅིག་ན་རེ། ཁྱབ་པ་བསྒྲུབ་པའི་དུས་སུ་བསྒྲུབ་བྱ་གྲུབ་པར་འགྱུར་ཏེ། འདི་ལྟར་རྟགས་མཐུན་ཕྱོགས་ཉིད་ལ་ཡོད་པའི་རྗེས་འགྲོའི་ཁྱབ་པ་ངེས་པ་ལ་ཡོད་པ་མཐུན་ཕྱོགས་ངེས་པ་ལ་ལྟོས་ལ། དེ་གྲུབ་པ་ལ་ཕྱོགས་བཏགས་པ་བ་དང་བསྒྲུབ་བྱའི་ཆོས་ཡོད་དུ་མཐུན་པ་ལ་ལྟོས་ཤིང་དེའང་བསྒྲུབ་བྱའི་ཆོས་ཡོད་གྲུབ་པ་ལ་ལྟོས་པའི་ཕྱིར་རོ་ཞེ་ན། དེ་ནི་བསྒྲུབ་བྱའི་ཆོས་ལྡན་ལའང་མཚུངས་སོ། ། འདིར་ལན་དངོས་ནི། ཚང་མང་དུ་དུ་བ་མེ་དང་འབྲེལ་བར་ངེས་ནས་ལ་ལའང་དུ་བས་མེ་གྲུབ་ན་མཐུན་དཔེ་མཐུན་ཕྱོགས་ཀྱི་ཐ་སྙད་དུ་འཇོག་གོ ། དེས་ན་དུ་བ་དང་མེའི་འབྲེལ་པ་གྲུབ་པའི་ཚང་མང་འདི་དང་ལ་གཉིས་མེ་དང་ལྡན་པར་མཐུན་ནོ། །
ཞེས་རྒོལ་བས་བསྒྲུབས་ནས་ཕྱིར་རྒོལ་ལ་སྟོན་པའི་ཕྱིར་འགལ་བ་མེད་དོ། ། སློབ་དཔོན་ཤཱནྟི་བའང་བསྒྲུབ་བྱའི་ཆོས་ལྡན་དུ་མཐུན་པའི་ཕྱོགས་གཞན་ལ་དགོངས་ནས་ཚིགས་སུ་བཅད་པའི་ངོར་དེ་ལྟར་གསུངས་པ་ཡིན་ནོ། ། གཉིས་པ་ཐུན་མོང་གི་མ་ངེས་པ་འགལ་བར་ཐལ་བ་སྤང་བ་ནི། སྒྲ་ཆོས་ཅན་རྟག་སྟེ། གཞལ་བྱ་ཡིན་པའི་ཕྱིར་ཅེས་བཀོད་པའི་ཚེ་ཕྱོགས་བཏགས་པ་བ་སྒྲ་དང་རྟག་པའི་ཆོས་ཡོད་དུ་མཐུན་པ་མི་སྲིད་པའི་ཕྱིར་དང༌། མི་མཐུན་ཕྱོགས་ཉིད་ལ་འཇུག་པའི་ཕྱིར་འགལ་བར་འགྱུར་རོ་ཞེ་ན། རྟག་པའི་རང་མཚན་མི་སྲིད་ཀྱང་གཞན་སེལ་སྲིད་ཅིང་དེ་དང་མཐུན་པ་ནམ་མཁའ་ལ་སོགས་པ་སྲིད་པས་དེ་དང་བུམ་པ་ལ་སོགས་པ་གཉིས་ཀ་ལ་ཤེས་བྱས་ཁྱབ་པའི་ཕྱིར་མ་ངེས་པ་ཡིན་གྱི་འགལ་བར་ག་ལ་འགྱུར། གསུམ་པ་ཡང་དག་གི་རྩོད་གཞི་མི་མཐུན་ཕྱོགས་སུ་ཐལ་བ་སྤང་བ་ནི། ཡང་དག་གི་རྩོད་གཞི་རང་ཉིད་རང་དང་མི་འདྲ་བའི་ཕྱིར་མི་མཐུན་ཕྱོགས་སུ་འགྱུར་ལ། འདོད་ན་དེ་ལ་རྟགས་ཞུགས་པས་རྟག་ལྡོག་པ་མ་གྲུབ་པར་འགྱུར་རོ་ཞེ་ན།
རྩོད་གཞི་མཐུན་ཡུལ་ཡིན་པས་མི་མཐུན་ཕྱོགས་སུ་ག་ལ་འགྱུར། སློབ་དཔོན་གྱིས་ཀྱང་མཐུན་ཕྱོགས་ཉིད་ལ་ཡོད་པའི་ངེས་གཟུང་གིས་མི་མཐུན་ཕྱོགས་ལའང་ཡོད་པ་འགོག་གི ཆོས་ཅན་ལ་ཡོད་པ་མི་འགོག་པར་གསུངས་པའི་དགོངས་པའང་དེ་ཡིན་ནོ། ། གཉིས་པ་རྟགས་ཀྱི་དགག་སྒྲུབ་ཀྱི་ཡུལ་ངོས་བཟུང་ན། རྫས་ནི་དངོས་པོ་ལས་གཞན་མིན། ། གཞན་སེལ་ལས་གཞན་ལྡོག་པ་མེད། ། དེས་ན་རྫས་ལྡོག་གཅིག་ཉིད་དུ། ། འཁྲུལ་པ་ཉིད་ལ་དགག་སྒྲུབ་བྱེད། ། རྫས་ཞེས་བྱ་བ་ཆོས་དུ་མ་གཅིག་ཏུ་འདུས་པ་མུ་སྟེགས་བྱེད་ལ་གྲགས་པ་དེ་ལྟ་བུ་མི་སྲིད་ལ། དོན་རང་མཚན་ཉིད་ལ་རྫས་སུ་འདོད་ན་མིང་དུ་འདོགས་པ་ལ་རག་གོ །
ལྡོག་པ་ནི་གཞན་སེལ་ཡིན་ལ་དེ་ལ་རྟོག་པས་སྒྲོ་བཏགས་པ་མ་གཏོགས་པ་ངོ་བོར་གྲུབ་པ་མེད་པས་དངོས་མེད་ཉིད་ཡིན་ནོ། ། དེས་ན་སྒྲ་དོན་ལ་དགག་སྒྲུབ་བྱས་པས་རང་མཚན་ལ་གོ་བའི་འཐད་པ་དང༌། དངོས་པོ་དང་ལྡོག་པ་གཉིས་པོ་དེའང་འཆད་པའི་ཚེ་སོ་སོར་འབྱེད་ལ་ཐ་སྙད་ཀྱི་ཚེ་གཅིག་ཏུ་འཁྲུལ་ནས་འཇུག་ཡུལ་གོ་བའི་འཐད་པ་གཞན་སེལ་གྱི་ལེ་འུར་བཤད་པ་བཞིན་ནོ། ། གསུམ་པ་གཞན་སེལ་གྱི་དགག་སྒྲུབ་ཀྱི་རབ་ཏུ་དབྱེ་བ་ནི། ཡོད་མེད་གཉི་ག་ལ་བརྟེན་ནས། ། སྒྲ་དོན་གསུམ་གྱིས་ཆོས་གཉིས་བསྒྲུབ། ། ཡོད་པའི་ཆོས་དངོས་པོའི་ཉེར་ལེན་ཅན་བུམ་པ་ལ་སོགས་པ་དང༌། མེད་པའི་ཆོས་དངོས་པོའི་ཉེར་ལེན་ཅན་མ་ཡིན་པ་རི་བོང་གི་རྭ་ལ་སོགས་པ་དང༌། གཉི་གའི་ཆོས་གཉིས་ཀར་གཞན་སེལ་གྱི་སྒྲོ་གདགས་སུ་རུང་བ་ཤེས་བྱ་ལ་སོགས་པའོ། ། དེ་སྐད་དུའང༌།
ཐོག་མེད་བག་ཆགས་ལས་བྱུང་བའི། ། རྣམ་པར་རྟོག་པས་ཡོངས་བསྒྲུབ་པ། ། ཡོད་མེད་གཉིས་ཀ་ལ་བརྟེན་པའི། ། སྒྲ་དོན་ཆོས་ནི་རྣམ་པ་གསུམ། ། ཞེས་གསུངས་པ་ལྟར་རོ། ། གསུམ་པ་དེའང་ཕྱི་རོལ་དུ་ཞེན་ནས་ཡུལ་དུ་འཇོག་ལ་དེ་ལྟ་བུའི་ཡུལ་གསུམ་གྱི་སྒྲ་དོན་ལ་བརྟེན་ནས་ཆོས་གཉིས་བསྒྲུབ་པ་ནི་དོན་དང་ཐ་སྙད་ཡིན་ཞིང༌། དེ་དག་ལའང༌། དོན་ཡོད་པ་དང་མེད་པ་གཉིས་དང༌། ཐ་སྙད་ཡོད་པ་དང་མེད་པ་བསྒྲུབ་པ་གཉིས་གཉིས་བཞི་ཡིན་ནོ། ། དེའང་རྟགས་གསུམ་པོའི་དོན་ལ་དགག་སྒྲུབ་བྱེད་ན་དོན་དང་ཐ་སྙད་ལ་དགག་སྒྲུབ་བྱེད་ན་ཐ་སྙད་བསྒྲུབ་ཡིན་ནོ། །
འདི་དེའི་བདག་ཉིད་ཀྱི་འབྲེལ་པ་ལ་བརྟེན་པས་རང་བཞིན་གྱི་རྟགས་ཡིན་ཡང་དགག་བྱ་འགོགས་པའི་ཚེ་མི་དམིགས་པའི་བྱེ་བྲག་ཏུའང་འགྱུར་རོ། ། གསུམ་པ་རྩོད་པ་སྤང་བ་ལ་གཉིས་ཏེ། རིགས་པས་མི་འཐད་པ་དང༌། ལུང་དང་འགལ་བ་སྤང་བའོ། ། དང་པོ་ལ་གཉིས་ལས་ཐོག་མར་ཕྱོགས་གཉིས་སུ་དཔྱད་ན་མི་འཐད་པ་སྤང་བ་ནི། དུ་བའི་རྟགས་ལས་སྐྱ་བོའི་རྫས། ། ཚུལ་གསུམ་རྟགས་ལ་ཤེས་བྱ་ཙམ། ། མཐུན་ཕྱོགས་མི་མཐུན་ཕྱོགས་གཉིས་སུ། ། དཔྱོད་ན་ཚད་མ་འཇིག་ཅེ་ན། ། རྫས་ལྡོག་མ་ཕྱེ་བར་བསྒྲུབ་པ་ལྟར་ན་དུ་བས་མེ་བསྒྲུབ་པའི་ཚེ་སྐྱ་བོའི་རྫས་ཙམ་ཕྱོགས་གར་འདུ།
དེ་བཞིན་དུ་བྱས་ལྡོག་རྟགས་སུ་བསྒྲུབ་པ་ལ་ཚུལ་གསུམ་བཀོད་པའི་ཚེ་ཤེས་བྱ་ཙམ་ལྡོག་ཕྱོགས་གང་འདུ་བརྟག་ན་མི་འཐད་ཅེ་ན། དུ་བ་དང་ནི་ཚུལ་གསུམ་གྱི། ། གཞན་སེལ་གཉིས་པོ་སྐྱ་བོ་དང༌། ། ཤེས་བྱ་གཉིས་ཀྱི་ལོག་པ་དང༌། ། ལྡོག་པ་གཉིས་ལ་འབྲེལ་ཕྱིར་འཐད། ། ཁོ་བོ་ལ་བློ་ངོར་ཕུང་པོ་གསུམ་པ་མི་སྐྱོན་པས་དུ་བས་མེ་བསྒྲུབ་པ་ནི་དུ་བའི་སྐྱ་བོ་མཐུན་ཕྱོགས། དུ་མིན་གྱི་སྐྱ་བོ་མི་མཐུན་ཕྱོགས། གཉིས་ཀས་ཁྱད་པར་དུ་མ་བྱས་པའི་སྐྱ་བོའི་གཞན་སེལ་ནི་གཉི་གའི་ཆོས་སོ། ། དེ་བཞིན་དུ་བྱས་ལྡོག་གཏན་ཚིགས་ཀྱི་ཐ་སྙད་དུ་བསྒྲུབ་པ་ན་ཤེས་བྱ་ཙམ་ལྡོག་ཀྱང་ཚུལ་གསུམ་ཚང་བའི་ཤེས་བྱ་མཐུན་ཕྱོགས་ཡིན་པས་ཚུལ་གསུམ་ཤེས་བྱ་མ་ཡིན་པའི་སྐྱོན་ལས་གྲོལ་ལ། མ་ཚང་བའི་ཤེས་བྱ་མི་མཐུན་པའི་ཕྱོགས་ཡིན་པས་ཤེས་བྱའི་ལྡོག་པ་ལ་ཚུལ་གསུམ་ཚང་བར་ཐལ་བའི་སྐྱོན་ལས་གྲོལ་ཞིང༌།
གཉི་གས་ཁྱད་པར་དུ་མ་བྱས་པའི་ཤེས་བྱའི་གཞན་སེལ་ནི་གཉི་གའི་ཆོས་ཡིན་ནོ། ། དེ་ལྟ་ན་ཁྱེད་རང་ལའང་ཤེས་བྱ་ལ་དངོས་པོ་དངོས་མེད་གཉིས་སུ་ཁ་ཚོན་མ་ཆོད་པར་ཐལ། ཤེས་བྱ་ཙམ་ལྡོག་ཕུང་པོ་གསུམ་པར་ཡོད་པའི་ཕྱིར་རོ་ཞེ་ན། དོན་ལ་ཕུང་གསུམ་མེད་ཀྱང་བློ་ངོར་ཤེས་བྱ་ཙམ་ལྡོག་ཕུང་གསུམ་དུ་རྟོགས་པ་འགལ་བ་མེད་དོ། ། གཉིས་པ་རྟགས་དང་དགག་བྱ་ལ་བརྟག་ན་མི་འཐད་པ་སྤང་བ་ལ་གཉིས་ལས། དང་པོ་རྩོད་པ་བཞི་ལས། གཞན་གྱི་ལན་དགག་པ་ནི། ལྡོག་འགོག་ཆོས་རྟགས་ཕྱོགས་གཉིས་ཀྱི། ། རྩོད་པ་བཞི་ཡི་གཞན་ལན་འཁྲུལ། ། དང་པོ་རྟགས་དགག་བྱའི་ཆོས་ལྡན་ལས་ལྡོག་ན་སྟོང་ཉིད་མེད་དགག་ཏུ་བསྒྲུབ་པའི་ཚེ།
དགག་བྱ་བཀག་ནས་ཆོས་གཞན་མི་འཕེན་པ། བཀོད་པ་ན་འདི་བསྒྲུབ་བྱའི་ཆོས་མེད་དགག་གི་ཐ་སྙད་ལས་ལྡོག་པར་ཐལ་ཏེ། ཆོས་མེད་དགག་གི་ཐ་སྙད་དེ་ཉིད་དགག་བྱའི་ཆོས་མེད་དགག་གི་ཐ་སྙད་ཀྱིས་སྟོང་པ་དང་ལྡན་པའི་ཕྱིར་རོ། ། འདོད་ན་རྟགས་ལ་རྗེས་འགྲོ་མེད་དེ་རྟགས་བསྒྲུབ་བྱའི་ཆོས་ལ་མི་འཇུག་པའི་ཕྱིར་རོ། ། གལ་ཏེ་རྟགས་དགག་བྱའི་ཆོས་ལས་ལྡོག་ན་མེད་དགག་གི་ཐ་སྙད་མེད་དགག་གིས་ཐ་སྙད་ཀྱིས་སྟོང་པར་བསྒྲུབ་པ་ལ་དགག་བྱ་བཀག་ནས་ཆོས་གཞན་འཕེན་པ་བཀོད་པ་རང་གི་ཆོས་ཅན་ལས་ལྡོག་པར་ཐལ་ཏེ། ཆོས་ཅན་མེད་དགག་གི་ཐ་སྙད་དེ་ཉིད་དགག་བྱའི་ཆོས་ཡིན་པས་སོ། ། འདོད་ན་ཕྱོགས་ཆོས་མ་གྲུབ་པར་འགྱུར་ཏེ། རྟགས་ཆོས་ཅན་ལ་མི་འཇུག་པའི་ཕྱིར་རོ། ། འགལ་ཞིག་ན་རེ་ཆོས་ལྡན་ལས་ལྡོག་ལ་འོན་ཀྱང་རྗེས་འགྲོ་མེད་པར་མི་འགྱུར་ཏེ། རྗེས་འགྲོ་ནི་རྟགས་ཤེས་འདོད་ལ་ཇི་ལྟར་འགོག་བྱ་ལྟར་བསྒྲུབ་བྱའི་ཆོས་ལྡན་ལ་འཇུག་པས་སོ། །
ཞེས་ཟེར་བ་མི་འཐད་དེ། བསྒྲུབ་བྱའི་ཆོས་ངོ་བོ་དབྱེར་མེད་དུ་ཞུགས་ན་མེད་དགག་ཉིད་འགྱུར་ལ་ཐ་དད་ལྡན་པར་ཞུགས་ཀྱང་རང་བཞིན་གྱི་རྟགས་ཀྱི་རྗེས་འགྲོ་མི་འགྲུབ་པའི་ཕྱིར་རོ། ། གཉིས་པ་རྟགས་དགག་བྱ་འགོག་པའི་ཚེ་དགག་བྱའི་ཆོས་ལྡན་འགོག་ན་སྔར་གྱི་རང་བཞིན་གྱི་རྟགས་དེས་བསྒྲུབ་བྱའི་ཆོས་མེད་དགག་གི་ཐ་སྙད་ཉིད་འགོག་པར་ཐལ་ལ་འདོད་ན་ཆོས་འགོག་པའི་འགལ་བར་འགྱུར་རོ། ། ཡང་དགག་བྱའི་ཆོས་འགོག་ན་འགལ་ཁྱབ་དམིགས་པའི་རྟགས་དེས་རང་གི་ཆོས་ཅན་ཉིད་འགོག་པར་ཐལ་ཏེ། ཆོས་ཅན་མེད་དགག་གི་ཐ་སྙད་དེ་ཉིད་དགག་བྱའི་ཆོས་ཡིན་པའི་ཕྱིར་རོ། ། འདོད་ན་ཆོས་ཅན་འགོག་པའི་འགལ་བར་འགྱུར་རོ་ཞེས་ཟེར་བ་ལ་སྔ་མ་ལྟར་ལན་འདེབས་མོད་ཀྱི་གཞན་སེལ་མ་མཁྱེན་པར་ཟད་དོ། ། གསུམ་པ་སྟོང་ཉིད་མེད་དགག་ཏུ་བསྒྲུབ་པ་ན། བསྒྲུབ་བྱའི་ཆོས་མེད་དགག་གི་ཐ་སྙད་མཐུན་ཕྱོགས་ཡིན་ན་མེད་དགག་གི་ཐ་སྙད་ཀྱི་རང་ལྡོག་ལ་བསྒྲུབ་ཆོས་དོར་བའི་རྟེན་པར་ཐལ་ལ། མི་མཐུན་ཕྱོགས་ཡིན་ན་དེ་ལ་རྟགས་ཞུགས་ན་ལྡོག་པ་མ་གྲུབ་པར་འགྱུར་ཞིང་མ་ཞུགས་ན་རྟགས་རྗེས་འགྲོ་མེད་པར་འགྱུར་རོ་ཞེ་ན། ཁ་ཅིག་མེད་དགག་གི་ཐ་སྙད་མི་མཐུན་ཕྱོགས་ཡིན་ལ་རྟགས་བསྒྲུབ་ཆོས་དོར་བ་མི་འཇུག་མོད་ཀྱི་རྗེས་འགྲོ་མེད་པར་མི་འགྱུར་ཏེ།
ཆོས་ལྡན་གྱི་གཞི་ལ་འཇུག་པའི་ཕྱིར་རོ། ། ཞེས་གསུངས་པའང་གཞན་སེལ་གྱི་རྣམ་གཞག་མ་མཁྱེན་པར་ཟད་དོ། ། བཞི་པ་ཚུལ་གསུམ་ཚང་བས་བྱས་པ་གཏན་ཚིགས་སུ་བསྒྲུབ་པ་ན་གཏན་ཚིགས་ཚུལ་གསུམ་དེ་ཉིད་མཐུན་ཕྱོགས་ཡིན་ན་ཚུལ་གསུམ་དེ་ཉིད་ལ་སྒྲ་མི་རྟག་པར་བསྒྲུབ་པའི་ཚུལ་གསུམ་ཡང་ཚང་བར་ཐལ་ལ་མི་མཐུན་ཕྱོགས་ཡིན་ན་མཚན་ཉིད་ལ་མཚོན་བྱ་མི་སྲིད་པར་འགྱུར་རོ་ཞེ་ན། འདི་ལ་ཁ་ཅིག་བྱས་པ་གཏན་ཚིགས་ཙམ་གྱི་ཐ་སྙད་དུ་བསྒྲུབ་པ་ན་ཚུལ་གསུམ་ཡང་མཐུན་ཕྱོགས་ཡིན་ལ་སྒྲ་མི་རྟག་པར་བསྒྲུབ་པ་ན་མི་མཐུན་ཕྱོགས་ཡིན་ཏེ། ཚུལ་གསུམ་ཀ་ལ་སྒྲ་མི་རྟག་པར་བསྒྲུབ་པའི་གཏན་ཚིགས་ཀྱི་ཐ་སྙད་དང་མི་ལྡན་པའི་ཕྱིར་རོ་ཞེས་གསུངས་པའང༌། སྐབས་ཕྱེ་ནས་ལན་འདེབས་པ་ཉིད་ཀྱིས་ཚུལ་གསུམ་གྱི་རང་ལྡོག་ཕུང་པོ་གསུམ་པར་འགྱུར་བ་ཡིན་ནོ། ། གཉིས་པ་རང་གི་ལན་ནི། མེད་དགག་ཐ་སྙད་མེད་དགག་དང༌། ། སྤྱི་ལྡོག་ཕུང་གསུམ་ཡིན་ཕྱིར་འཐད། ། རྩོད་པ་སྔ་མ་གསུམ་པོ་མེད་དགག་གི་ཐ་སྙད་མ་ཡིན་དགག་ཏུ་རློམས་ནས་རྩོད་པར་ཟད་དོ། །
གལ་ཏེ་མེད་དགག་གི་ཐ་སྙད་མ་ཡིན་དགག་ཡིན་ན་དགག་སྒྲུབ་ངོ་བོ་གཅིག་ཏུ་འགྱུར་ལ། འདོད་ན་མཐར་དངོས་པོ་དངོས་མེད་ངོ་བོ་གཅིག་ཏུ་འགྱུར་རོ། ། དེས་ན་འདི་མེད་པ་གཞན་སེལ་ཡིན་པས་ཅི་ཡང་མེད་པ་ལ་མེད་དགག་གི་བརྡ་བཏགས་པ་ཡིན་ནོ། ། དེའི་ཕྱིར་རྟགས་དགག་བྱ་ལས་ལྡོག་གམ་འགོག་ཀྱང་རུང་སྟེ་དགག་གཞི་ལ་དགག་བྱའི་ཆོས་ལྡོག་པའམ་འགོག་པ་ཡིན་ནོ། ། ཡང་ན་སྟོང་ཉིད་མེད་དགག་གི་ཐ་སྙད་དུ་བསྒྲུབ་པ་ན། མེད་དགག་གི་ཐ་སྙད་ཀྱིས་སྟོང་པ་དགག་གཞི་སྟོང་ཉིད་ལ་འགོག་པ་ག་ལ་འགལ། ཡང་མེད་དགག་གི་ཐ་སྙད་ཀྱིས་སྟོང་པའང་མེད་དགག་གི་ཐ་སྙད་ལ་ལྡན་པར་ཁོ་བོ་མི་འདོད་དོ། ། བཞི་པ་བྱས་པ་རྟགས་སུ་བསྒྲུབ་པའི་ཚུལ་གསུམ་ཡང་ལྡོག་པས་ཕྱེ་ན་ཕྱོགས་གསུམ་ཀར་འགྲོ་བ་མི་འགལ་བས་སྐྱོན་ཐམས་ཅད་ལས་རང་གྲོལ་ལོ། ། དེ་བཞིན་དུ་ནོག་ལྐོག་ཤལ་མཚན་ཉིད་དུ་འགྲོ་བ་ལ་སོགས་པ་ཐམས་ཅད་ལའང་ཤེས་པར་བྱའོ། ། གཉིས་པ་ལུང་དང་འགལ་བ་སྤང་བ་ནི།
རྣམ་ངེས་ལས། དེ་ལྟ་ན་བསྒྲུབ་པར་བྱ་བའི་ཆོས་ལ་ཐེ་ཚོམ་ཟ་བ་ཡང་མི་མཐུན་པའི་ཕྱོགས་མ་ཡིན་པར་འགྱུར་ཏེ། ཞེས་བྱ་བ་ལ་སོགས་པ་དང་འགལ་ལོ་སྙམ་ན། དེ་ནི་མུ་སྟེགས་པ་འགའ་ཞིག་དགག་སྒྲུབ་དོན་ལ་བྱེད་ལ་བསྒྲུབ་བྱའི་ཆོས་ཀྱིས་སྟོང་མི་སྟོང་དོན་ལ་དངོས་འགལ་དུ་འདོད་པ་དང༌། བློ་ངོར་ཐེ་ཚོམ་ཟ་བ་དོན་ལ་མི་མཐུན་ཕྱོགས་སུ་འདོད་པས་དེ་དག་འགལ་བར་དགོངས་ནས་ཐལ་བར་བརྗོད་པ་མི་འགལ་ལོ། ། དེས་ན་དོན་ཕུང་གསུམ་སེལ་བར་གནས་པ་དང༌། བློས་ཕྱོགས་ཀྱི་རྣམ་གཞག་བྱེད་པའི་ངོར་ཕུང་གསུམ་མི་སེལ་བ་ལ་དགོངས་ནས་དེའི་ཕྱིར་ཆོས་རྣམས་ཀྱིས་འཇུག་པ་དང་ལྡོག་པ་ཕྱོགས་རྣམ་པར་གཞག་པ་ལ་མི་ལྟོས་པ་དེ་དག་ནི། ཕན་ཚུན་སྤངས་ཏེ་གནས་པའི་མཚན་ཉིད་ཡིན་པས་ཕུང་པོ་གསུམ་པ་ལྡོག་པར་བྱེད་པ་ཡིན་ནོ། ། ཞེས་གསུངས་པ་ལྟར་རོ། ། གསུམ་པ་དེ་དག་ལྟོས་གཞིར་འཇོག་པའི་འཐད་པ་ནི།
ཇི་སྙེད་རྟགས་སུ་བཀོད་གྱུར་པ། ། དེ་སྙེད་ཕྱོགས་གསུམ་ལ་ལྟོས་པ། ། དངོས་སུ་གང་རུང་མ་ཚང་ཡང༌། ། ལྟོས་གཞི་ཉིད་དུ་འདོད་པ་ཡིན། ། ཕྱོགས་གསུམ་པོ་དེ་སྤྱི་རྟགས་སུ་བཀོད་ཚད་ཀྱི་སྐྱོན་ཡོན་བརྩི་བའི་གཞི་ཡིན་པའི་ཕྱིར་དང༌། བྱེ་བྲག་ཡང་དག་གི་སྐབས་སུ་ཕྱོགས་དང་མཐུན་ཕྱོགས་གྲུབ་དགོས་ལ་མི་མཐུན་ཕྱོགས་མ་གྲུབ་ཀྱང་སྐྱོན་མེད་དོ། ། དགག་སྒྲུབ་སེལ་བས་བྱེད་འདི་ལ། ། རྫས་ལྡོག་ཕྱེ་ནས་ཕྱོགས་གཉིས་སུ། ། རྩོད་པའི་ཉེས་པས་མི་གནོད་དེ། ། ཚད་མའི་ཡུལ་ལ་མཁས་ཕྱིར་རོ། །
བར་སྐབས་ཀྱི་ཚིགས་སུ་བཅད་པའོ། ། གཉིས་པ་དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བ་ལ་གསུམ་སྟེ། ཡང་དག་དང༌། ལྟར་སྣང་དང༌། དེ་དག་གི་ངེས་པའོ། ། དང་པོ་ལ་གསུམ་སྟེ། གཏན་ཚིགས་ཀྱི་མཚན་ཉིད་དང༌། མཚན་གཞི་ངོས་གཟུང་བ་དང༌། མཚོན་བྱའི་རབ་ཏུ་དབྱེ་བའོ། དང་པོ་ལ་གཉིས་ཏེ།
མཚན་ཉིད་ངོས་གཟུང་བ་དང༌། དེ་མཚན་ཉིད་དུ་ཇི་ལྟར་འགྲོ་བའི་ཚུལ་ལོ། ། དང་པོ་ལ་གསུམ་ལས་གཞན་གྱི་ལུགས་དགག་ན། ཚུལ་གཅིག་ནས་ནི་དྲུག་གི་བར། ། ཉི་ཚེའི་ཚུལ་གཞན་འདོད་པ་འཁྲུལ། ། སྣོད་ཀྱི་རྗེས་གཞན་དུ་མི་འཐད་པའི་ཡན་ལག་ཅེས་བྱ་བའི་ཚུལ་གཅིག་ཉིད་དོ་ཞེས་ཟེར་རོ། ། འདི་མི་འཐད་དེ། ཆོས་ཅན་ལས་གཞན་དུ་མི་འཐད་ན་ཐུན་མོང་མ་ཡིན་པར་འགྱུར་ལ། ཆོས་ལས་གཞན་དུ་མི་འཐད་ན། མིག་གི་གཟུང་བྱས་སྒྲ་མི་རྟག་པར་བསྒྲུབ་པ་ཡང་དག་ཏུ་འགྱུར་ཞིང་ཚོགས་པ་ལས་གཞན་དུ་མི་འཐད་ན་བསྒྲུབ་བྱ་ལ་ལྟོས་པར་འགྱུར་ལ་གོ་བྱེད་ལས་གཞན་དུ་མི་འཐད་ན་ཚུལ་གསུམ་ཉིད་ལས་མི་འདའོ། །
ཡང་ཁ་ཅིག་ཕྱོགས་ཆོས་རྗེས་འགྲོའམ་ཕྱོགས་ཆོས་དང་ལྡོག་པ་གང་ཡང་རུང་བའི་ཚུལ་གཉིས་པར་འདོད་པ་མི་རིགས་ཏེ་རྗེས་འགྲོ་ཁྱད་པར་ཅན་དུ་ལྡོག་པ་འདུས་པས་ཚུལ་གསུམ་ཉིད་ཡིན་ལ་ཕྱོགས་གཉིས་ལ་མཐོང་མ་མཐོང་ཙམ་གྱི་རྗེས་སུ་འགྲོ་ལྡོག་འཁྲུལ་པའི་ཕྱིར་རོ། ། ཡང་རིགས་པ་ཅན་འགའ་ཞིག་ཆོས་ཅན་ལ་གྲུབ་པ་སྔ་མ་ཅན་མཐུན་ཕྱོགས་ལ་ཡོད་པ་ལྷག་མ་ཅན། མི་མཐུན་ཕྱོགས་ལ་མེད་པ་སྤྱི་ལ་མ་མཐོང་ལ་མངོན་སུམ་དང་ལུང་གཉིས་ཀྱིས་མི་གནོད་པ་འགལ་བ་མེད་པ་སྟེ། ཚུལ་བཞིར་འདོད་པའང་ཚུལ་གསུམ་མ་ཤེས་པའི་རྣམ་འགྱུར་ཏེ། ཚུལ་གསུམ་གྲུབ་ན་འགལ་བ་མེད་ལ་འགལ་ན་ཚུལ་གསུམ་མི་སྲིད་པའི་ཕྱིར་རོ། ། ཡང་ཁ་ཅིག་ཚུལ་གསུམ་དང་དེ་ཤེས་པ་སྟེ་ཚུལ་བཞིར་འདོད་པ་དང༌། ཡང་ཚུལ་གསུམ་དང་གྲངས་སོ་སོར་ངེས་པ་དང༌། གནོད་པ་མེད་པའི་ཡུལ་ཅན་དང་ལྔར་འདོད་པའང་ཚུལ་གསུམ་མ་ཤེས་པའི་རྣམ་འགྱུར་ཡིན་པས་མི་འཐད་པར་གོ་སླའོ། ། ཡང་ཁ་ཅིག་ཚུལ་གསུམ་གྱི་སྟེང་དུ་བསྒྲུབ་བྱ་ལ་གནོད་པ་འབབ་པའི་རྟགས་གཅོད་པ་ལ་གནོད་པ་མེད་པའི་ཡུལ་ཅན། འགལ་བ་ལ་མི་འཁྲུལ་པ་གཅོད་པ་ལ་རྗོད་པར་འདོད་པའི་གྲངས་གཅིག་པ།
ཚུལ་གསུམ་བློས་མ་ངེས་པ། གཅོད་པ་ལ་ངེས་པ་ཉིད་ཅེས་བྱ་བའི་ཚུལ་དྲུག་ཡིན་ནོ་ཞེས་ཟེར་རོ། ། དེའི་ཚུལ་ཕྱི་མ་གསུམ་པོ་མི་འཐད་པ་ལ་རེ་ཞིག་གནོད་པ་མེད་པའི་ཡུལ་ཅན་ནི་བསྒྲུབ་བྱ་ལ་དངོས་སུ་གནོད་པ་ནི་བསལ་བ་ཡིན་ལ། དེ་ནི་བསལ་བ་མེད་པའི་ཕྱོགས་ཉིད་ཀྱིས་གཅོད་ཅིང༌། གནོད་པ་དོགས་པ་མེད་པ་ལ་བསྒྲུབ་བྱ་ཉིད་གྲུབ་དགོས་ལ་དེ་གྲུབ་ན་རྟགས་མི་དགོས་པས་གནོད་པར་དོགས་པ་ནི་སྐྱོན་མ་ཡིན་པས་གཅད་མི་དགོས་སོ། ། ཡང་བརྗོད་པར་འདོད་པའི་གྲངས་གཅིག་པ་ཅན་ཡང་ཚུལ་གསུམ་ཚད་མས་གྲུབ་པ་ལ་འགལ་བ་ལ་མི་འཁྲུལ་པ་མི་སྲིད་པའི་ཕྱིར་རོ། ། འདི་ལྟར་ཕྱོགས་ཆོས་གྲུབ་པའི་གཞི་ལ་བསྒྲུབ་བྱ་མེད་ན་མི་འཁྲུལ་པ་མེད་ལ་ཡོད་ན་དེ་དང་འགལ་བ་མི་སྲིད་དོ། ། ཡང་ངེས་པ་ཉིད་ཅེས་བྱ་བ་ཡང་ཚུལ་གསུམ་ཉིད་ངེས་པ་ལ་ཟེར་ན་ཚུལ་གཞན་དུ་འགྱུར་བ་མེད་ལ། དེ་ལས་གཞན་མི་དགོས་ཏེ་རྣམ་གཅད་མེད་པའི་ཕྱིར་རོ། ། གཉིས་པ་རང་གི་ལུགས་ནི། །
ཕྱོགས་ཆོས་གྲུབ་ཅིང་འབྲེལ་པ་ངེས། ། གཏན་ཚིགས་མཚན་ཉིད་སྐྱོན་མེད་ཡིན། ། ཕྱོགས་ཆོས་གྲུབ་པ་ཚུལ་དང་པོ། ། ཡོད་ན་ཡོད་པའི་རྗེས་འགྲོ་དང༌། ། ལྡོག་ན་ལྡོག་པའི་ལྡོག་པ་ཚང་ན་འབྲེལ་པ་གྲུབ་པས་ཚུལ་གསུམ་གྱི་དགོངས་པ་དེ་ཡིན་ནོ། ། གསུམ་པ་རྩོད་པ་སྤང་བ་ནི། ཚུལ་གཉིས་པ་དང་རྗེས་འགྲོ་ཡིས། ། ལྡོག་པ་འཕེན་པའི་སྐྱོན་གཉིས་མེད། ། ཁ་ཅིག་ཕྱོགས་ཆོས་དང་རྗེས་འགྲོ་ཁྱད་པར་ཅན་མ་ལྡོག་པ་ཁྱད་པར་ཅན་གཉིས་སམ། ཕྱོགས་ཆོས་དང་འབྲེལ་པ་གྲུབ་པ་གཉིས་སུ་འདུས་པས་རྟགས་ཚུལ་གཉིས་པར་འགྱུར་རོ། །
ཞེས་ཟེར་བའི་སྐྱོན་མེད་དེ། མཐུན་ཕྱོགས་ལ་བསྒྲུབ་མི་མཐུན་ཕྱོགས་ལ་འགོག་བྱེད་ཀྱི་ཚད་མ་གཉིས་མེད་ན་འབྲེལ་པ་མི་འགྲུབ་ཅིང་འབྲེལ་པ་གྲུབ་ན་རྗེས་སུ་འགྲོ་ལྡོག་གི་ཚུལ་གཉིས་གྲུབ་པས་ཚུལ་གསུམ་གྲུབ་པ་ཉིད་ཡིན་ནོ། ། ཡང་རྗེས་འགྲོ་ཙམ་པོ་འཁྲུལ་ཞིང་ཁྱད་པར་ཅན་དུ་ལྡོག་པ་འདུས་ན་རྗེས་འགྲོས་ལྡོག་པ་འཕེན་པ་མི་འཐད་དོ་ཞེ་ན། ཡོད་ན་ཡོད་པའི་རྗེས་འགྲོ་དེ་ཉིད་ལོག་ན་ལྡོག་པའི་ལྡོག་པ་ལ་མི་འཁྲུལ་པ་ཡིན་པས་མི་འགལ་ལོ། ། དེས་ན་ཕྱོགས་ཆོས་དེ་ཆས་ཁྱབ་པ་དང༌། ཕྱོགས་ཆོས་དེ་འབྲེལ་པ་གྲུབ་པ་དང༌། ཚུལ་གསུམ་ངེས་པ་རྣམས་དོན་གཅིག་གོ ། གཉིས་པ་དེ་མཚན་ཉིད་དུ་ཇི་ལྟར་འགྲོ་བའི་ཚུལ་ནི། ཡང་དག་གི་རྟགས་ཚུལ་གསུམ་ངེས་པའམ། ངེས་སུ་རུང་བ་ཙམ་ཡིན་ཞེ་ན།
འདི་ལ་གསུམ་ལས་གཞན་གྱི་ལུགས་དགག་ན། ངེས་རུང་རྟགས་མིན་ཐེ་ཚོམ་ཕྱིར། ། ངེས་རུང་ནི་མ་ངེས་པས་ཐེ་ཚོམ་ཡིན་ལ། ། ཐེ་ཚོམ་ཟ་བའི་དུ་བ་ལ་སོགས་པ་བཀོད་ན་མ་གྲུབ་པ་ཡིན་ཏེ།

རྣམ་ངེས་ལས། རང་ཉིད་དམ་དེའི་གཞི་ལ་ཐེ་ཚོམ་ཟ་བ་ན་རྟགས་མ་གྲུབ་པ་ཡིན་ཏེ། དཔེར་ན་མེ་བསྒྲུབ་པ་ལ་རླངས་པ་ལ་སོགས་པའི་དངོས་པོར་ཐེ་ཚོམ་ཟ་བའི་འབྱུང་བ་འདུས་པ་ལྟ་བུ་དང༌། ཞེས་བྱ་བ་དང་གཟུགས་ལ་སྒྲོན་མ་བཞིན་དུ་རང་གི་ངོ་བོས་རྟོགས་པར་བྱེད་པ་མ་ཡིན་པའི་ཕྱིར་རོ། ། ཞེས་དང༌། ཁྱབ་པའམ་ཆོས་ཅན་ལ་བརྟེན་པ་མ་ངེས་ན་ནི་དེའི་རང་བཞིན་གྱིས་གོ་བར་བྱེད་པ་ཉིད་མ་ཡིན་པར་འགྱུར་ཏེ། ཞེས་བྱ་བ་དང༌། ངེས་པའི་གཏན་ཚིགས་ལ་ཡང་སྤོབས་པ་མེད་པའི་ཕྱིར་ཐེ་ཚོམ་དུ་འགྱུར་ན་ཞེས་བྱ་བ་དང༌། ཚུལ་གསུམ་མ་གྲུབ་ཐེ་ཚོམ་ཟ། ། རྟོགས་པ་པོ་ཡི་སྒྲུབ་བྱེད་མིན། ། ཞེས་གསུངས་པས་སོ། །
གཉིས་པ་རང་གི་ལུགས་བརྗོད་ན། ངེས་པ་རྟགས་ཡིན་གོ་བྱེད་ཕྱིར། ། ཕྱི་རོལ་གྱི་དོན་ལ་དགག་སྒྲུབ་མི་བྱེད་ཀྱི་གཞན་སེལ་གྱི་སྒོ་ནས་བྱེད་ལ་སེལ་བའི་ངོར་ཚུལ་གསུམ་ཙམ་གྲུབ་པ་ལྷག་ལྡན་ལའང་ཡོད་ཅིང་གོ་བྱེད་དུ་འགྲོ་བ་ལ་མ་ངེས་པ་མི་སྲེད་དེ་ངེས་པ་མེད་ན་འབྲེལ་པ་མི་འགྲུབ་པའི་ཕྱིར་རོ། ། དེས་ན་ཕྱོགས་ཀྱི་གླང་པོས་འབྲེལ་པ་ལ་དགོངས་ནས་ངེས་པ་གསུངས་པ་ཡིན་ནོ། ། ངེས་རུང་ཙམ་ཞིག་མངོན་སུམ་གྱི་ཡུལ་གྱི་དོན་རང་མཚན་འགའ་ཞིག་ལའང་ཡོད་མོད་ཀྱི་དེ་རྟགས་མ་ཡིན་ཏེ། ཕྱི་རོལ་རྟེན་མི་སྒྲ་དོན་ལ། ། བརྟེན་ནས་འདིར་ནི་བསྒྲུབ་པ་དང༌། ། ཞེས་བྱ་བ་དང༌། རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་ནི་ཤེས་པ་ལ་གྲུབ་པའི་ཐ་དད་པ་ལ་བརྟེན་ནས་འཇོག་པ་ཡིན་ནོ་ཞེས་བྱ་བ་དང༌། ཐ་མར་སྨོས་པའི་ངེས་པ་ཉིད་ནི་ཚུལ་གསུམ་ཀ་ལ་བལྟ་བར་བྱའོ། །
ཞེས་གསུངས་པས་སོ། ། དེས་ན་འདི་དབང་ཤེས་ཀྱི་སྒྲ་ཡུལ་འཛིན་ནུས་ལ་མི་ཟེར་བར་འཛིན་པ་ལ་ཟེར་བ་ལྟར། རྟགས་ཀྱི་སྒྲའང་གོ་ནུས་ལ་མི་ཟེར་བར་གོ་བྱེད་ཉིད་ལ་གསུངས་པ་ཉིད་ཡིན་ནོ། ། གསུམ་པ་རྩོད་པ་སྤང་བ་ནི། འདི་ལ་གཞན་གྱི་ཀླན་ཀ་མེད། ། དེ་ལ་གསུམ་ལས་དང་པོ་ནི་ཁ་ཅིག་ངེས་པ་ལ་རྣམ་གཅད་མེད་དེ་མ་ངེས་ཀྱང་རྟགས་ཡིན་པའི་ཕྱིར་རོ། ། དེ་ལྟ་མ་ཡིན་ན་སྒྲོམ་གྱི་ས་བོན་ཡང་ས་བོན་མ་ཡིན་ནོ། ། ཞེས་བསྒྲེ་ན། ཐེ་ཚོམ་ཟ་བའི་དུ་བ་ལ་སོགས་པ་གཅོད་ལ་སྒྲོམ་གྱི་ས་བོན་ཀྱང་རྐྱེན་དང་མ་ཕྲད་ན་བྱེད་རྒྱུར་མི་འདོད་ཅིང༌། རྟགས་ཀྱང་མི་ངེས་ན་གོ་བྱེད་ཀྱི་རྒྱུ་ཉིད་མ་ཡིན་ནོ། །
གཉིས་ལ་དོན་གྱི་ཆོས་སུ་མི་འཐད་པ་ནི་ཚུལ་གསུམ་ངེས་པར་བྱས་པ་དེ་ངེས་བྱེད་ཀྱི་བློ་ལ་ལྟོས་ན་དུ་བ་དང་བྱས་པ་ལ་སོགས་པ་དོན་ཆོས་མ་ཡིན་པར་འགྱུར་ལ་མི་ལྟོས་ན་ཐེ་ཚོམ་ཟ་བའི་དུས་ནའང་ངེས་པར་བྱས་པ་ཡོད་པས་ཐེ་ཚོམ་ཟ་བའི་རྟགས་ལྟར་སྣང་གཅོད་མི་ནུས་པར་ཐལ་ལོ་ཞེ་ན། བློ་ལ་ལྟོས་ཀྱང་དུ་བ་དང་བྱས་པ་ལ་སོགས་པ་དོན་ཆོས་མ་ཡིན་པར་མི་འགྱུར་ཏེ། སྣང་བརྟགས་གཅིག་ཏུ་འཛིན་པའི་ཕྱིར་རོ། ། གསུམ་པ་ཧ་ཅང་ཐལ་བ་ལ་ལྔ་ལས། དང་པོ་སྐྱེ་བུ་ཀུན་གྱིས་ངེས་བྱར་ཐལ་བ་ནི། བཻ་ཌཱུརྻའི་སྔོན་པོ་དོན་ཆོས་ཡིན་པས་སྐྱེས་བུ་ཀུན་ལ་ལྟོས་ན་སྔོན་པོར་གནས་པ་བཞིན་དུ་རྟགས་ཐམས་ཅད་ཀྱིས་ངེས་པར་འགྱུར་རོ་ཞེ་ན། ཁོ་བོ་ཅག་བློའི་ཆོས་དོན་དུ་འཛིན་པ་ཡིན་པས་སྐྱོན་མེད་དོ། ། གཉིས་པ་རྟགས་ལས་རྟགས་འཛིན་མི་སྐྱེ་བར་ཐལ་བ་ནི་ཚུལ་གསུམ་མ་ངེས་པའི་སྔར་རྟགས་མ་ཡིན་པས་དེ་ལས་རྟགས་འཛིན་སྐྱེས་པ་དེ་རྟགས་མ་ཡིན་པ་ལ་རྟགས་འཛིན་སྐྱེས་པར་འགྱུར་རོ། ། འདོད་ན། འདི་ལྟར་དངོས་གང་ཅི་འདྲ་བ། །
དེ་ནི་དེ་འདྲའི་རྟགས་སེམས་ཀྱི། ། རྒྱུ་ཡིན་དེ་ལས་དེ་ལྟ་ཡི། ། དངོས་ལས་དེ་བསྐྱེད་རྟགས་ཅན་བློ། ། ཞེས་གསུངས་པ་དང་འགལ་ལོ་ཞེ་ན། ཁོ་བོ་ཅག་རྟགས་སུ་དགོད་བྱའི་ངོ་བོ་དུ་བ་དང་བྱས་པ་ལ་སོགས་པ་ལས་རྟགས་འཛིན་སྐྱེ་བར་འདོད་ཀྱི་རྟགས་ཀྱི་མཚན་ཉིད་ཚུལ་གསུམ་ངེས་པ་ལས་སྐྱེ་བར་མི་འདོད་དོ། ། གསུམ་པ་ཡུལ་ཡུལ་ཅན་རྒྱུ་འབྲས་ཕྱིན་ཅི་ལོག་ཏུ་ཐལ་བ་ནི། ཚུལ་གསུམ་ངེས་པ་བློ་ལ་ལྟོས་ན་བློ་ཐ་དད་ཀྱི་ལྟོས་པར་སོང་བས་རྒྱུར་འགྱུར་ལ། ཡུལ་ཐ་དད་ཀྱི་ལྟོས་ཆོས་སུ་སོང་བས་འབྲས་བུར་འགྱུར་རོ་ཞེ་ན། ངེས་པ་ལས་ཡུལ་སྐྱེ་བར་མི་འདོད་ཀྱི་ངེས་པ་ཉིད་ཡུལ་གྱི་ཆོས་སུ་གཞན་སེལ་གྱིས་བཟུང་བས་མི་འགལ་ལོ། ། བཞི་པ་དགག་རྟགས་མི་རྟག་པར་ཐལ་བ་ནི།
དོན་བྱེད་པས་སྟོང་པ་ལ་སོགས་པ་མི་རྟག་པར་འགྱུར་ཏེ་སྔར་མ་ངེས་པ་ན་རྟགས་མ་ཡིན་ལ་ངེས་པ་ན་རྟགས་སུ་འགྱུར་བའི་ཕྱིར་རོ། ། འདོད་ན་དངོས་པོར་ཐལ་ལོ་ཞེ་ན། དོན་ལ་སྐད་ཅིག་གིས་འཇིག་ན་མི་རྟག་པར་འགྱུར་གྱི་བློས་རེས་འཇོག་ཏུ་བཟུང་བས་དོན་མི་རྟག་པར་འགྱུར་ན་ཧ་ཅང་ཐལ་ལོ། དེ་སྐྱོན་དུ་འགྱུར་ན། ངེས་རུང་བ་ལའང་མཚུངས་སོ། ། ལྔ་པ་མཚན་ཉིད་དང་མཚུངས་པར་ཐལ་བ་ནི། གཏན་ཚིགས་ལ་ངེས་པ་དགོས་པ་ན་མཚན་ཉིད་ལའང་ངེས་པ་དགོས་སོ་ཞེ་ན། འདོད་པ་ཡིན་ཏེ། དགག་སྒྲུབ་ཐམས་ཅད་དོན་ལ་མི་རྟེན་པར་སྒྲ་དོན་ལ་བྱེད་པས་མཚོན་བྱ་ངེས་པ་ལ་མཚན་ཉིད་ངེས་དགོས་པ་ཉིད་ཡིན་ནོ། ། གཞན་སེལ་གྱི་ཡུལ་མ་རྟོགས་པར་དོན་ལ་ནི་མཚན་མཚོན་གྱི་རྣམ་པར་གཞག་པ་ཅུང་ཟད་ཀྱང་མེད་དོ། །
འདི་ལ་ཁ་ཅིག་རྟགས་ཀྱི་སྒྲ་དོན་བསྒྲུབ་བྱ་གོ་བྱེད་ཡིན་ལ། དེའང་དངོས་སུ་གོ་ན་ངེས་པ་དགོས་ལ་བརྒྱུད་ནས་གོ་ན་ངེས་རུང་གིས་ཆོག་གོ་ཞེས་ཟེར་ནས་ངེས་པ་བ་རྣམས་ཀྱི་བརྗོད་པའི་སྐྱོན་སྤོང་བ་ནི་གཞུང་གི་དགོངས་པ་མ་ཡིན་ཞིང་དགག་སྒྲུབ་ཀྱི་རྣམ་གཞག་མ་མཁྱེན་པར་ཟད་དོ། ། དེས་ན་འདི་ལྟ་བུའི་རྟོག་དཔྱོད་མཐའ་དག་གཞན་སེལ་ལ་བློ་ཁ་མ་ཕྱོགས་པའི་རྣམ་གཞག་ཡིན་ནོ། ། གཉིས་པ་མཚན་གཞི་ངོས་བཟུང་བ་ལ་གསུམ་ལས། དང་པོ་གཞན་གྱི་ལུགས་དགག་ན། ཁ་ཅིག་རྩོད་གཞིས་ཁྱད་པར་དུ། ། བྱས་པ་རྟགས་ཀྱི་མཚན་གཞིར་འདོད། ། རྗེས་སུ་འགྲོ་བའི་སྤྱི་ཁྱབ་ངེས་པ་དང་གཞི་ལ་བཀག་པའི་ལྡོག་ཁྱབ་ངེས་པས་འགྲུབ་པ་དང༌། དེ་དག་གིས་མི་འགྲུབ་ན་ཧ་ཅང་ཐལ་བའི་སྒོ་ནས་བསྒྲུབ་སྟེ་རྟགས་ལའི་དུ་བ་ཉིད་དཔེ་ལ་རྗེས་སུ་མི་འགྲོ་ཡང་མཚན་ཉིད་ངེས་པའི་ཚད་མས་དུ་ཙམ་གྱི་སྤྱི་ལ་མེས་ཁྱབ་པ་གྲུབ་ན་ཡུལ་དུས་རྣམ་པའི་བྱེ་བྲག་གི་དུ་བ་ཡིན་ནའང་མེས་མ་ཁྱབ་པའི་དོགས་པ་ཆོད་པས་འགྲུབ་བོ། ། གལ་ཏེ་སྤྱི་ཁྱབ་གྲུབ་ཀྱང་བྱེ་བྲག་ལ་མི་འགྲུབ་ན་དངོས་པོ་ཙམ་གྱི་སྤྱི་ལ་གཅིག་དང་དུ་མས་ཁྱབ་པ་གྲུབ་ཀྱང་ཡང་དག་གི་དངོས་པོ་ལ་ཡང་དག་གི་གཅིག་དང་དུ་མས་ཁྱབ་པ་མི་འགྲུབ་སྟེ་ཁྱབ་བྱ་ཡང་དག་གི་དངོས་པོ་ཉིད་མ་གྲུབ་པའི་ཕྱིར་རོ། །
འདོད་ན་གཅིག་དང་དུ་བྲལ་གྱི་བཟློག་ཁྱབ་མི་འགྲུབ་བོ། ། གལ་ཏེ་ཡང་དག་གི་ཡོད་པ་མ་གྲུབ་ཀྱང་སྤྱིར་དངོས་པོ་ཙམ་ལ་གཅིག་དང་དུ་མས་ཁྱབ་པ་གྲུབ་པས་ཡོད་པ་ཙམ་པོ་དེ་ཉིད་ཡང་དག་གི་ཡོད་པ་ཡིན་ན་ཡང་དག་གི་གཅིག་དང་དུ་མས་མ་ཁྱབ་པ་བམ་སྙམ་པའི་དོགས་པ་ཆོད་པས་ཁྱབ་པ་འགྲུབ་བོ་ཞེ་ན། འདིར་ཡང་ཁྱབ་བྱ་ལའི་དུ་བ་ཉིད་ལ་ཚད་མས་མ་གྲུབ་ཀྱང་སྤྱི་དུ་བ་ཙམ་ལ་མེ་ཙམ་གྱིས་ཁྱབ་པ་གྲུབ་པས་དུ་བ་ཙམ་ལའི་ཡིན་ནའང་དེ་ལ་མེས་མ་ཁྱབ་པ་མ་སྙམ་པའི་དོགས་པ་ཆོད་པས་ཁྱབ་པ་ཅི་སྟེ་མི་འགྲུབ། གཉིས་པ་དུ་ཙམ་མེ་མེད་ལ་འཇུག་པ་ཁེགས་ལ་བྱེ་བྲག་ལའི་དུ་བའང་མེ་མེད་ལ་འཇུག་པ་ཁེགས་པས་ལའི་དུ་བ་ལ་མེས་ཁྱབ་པ་འགྲུབ་སྟེ། གནོད་པ་ཅན་གྱིས་བྱས་པ་རྟག་པ་ལ་ཁེགས་པས་བྱས་པ་ལ་མི་རྟག་པས་ཁྱབ་པ་གྲུབ་པ་བཞིན་ནོ། ། གསུམ་པ་དེ་དག་གིས་ཁྱབ་པ་མི་འགྲུབ་ན་ཧ་ཅང་ཐལ་བ་ནི། དབུ་མ་པའི་གྲུབ་མཐས་དངོས་པོར་སྨྲ་བ་མི་སེལ་བར་ཐལ་བ་དང༌། ལྡོག་པ་ཕྱོགས་གཅིག་ལ་ཐེ་ཚོམ་ཟ་བ་རྟགས་ཀྱི་སྐྱོན་མ་ཡིན་པར་ཐལ་བ་ལ་སོགས་པ་སྤྲོས་ནས་གསུང་ངོ༌། ། འདི་མི་འཐད་དེ། མི་ལྡན་གཅོད་པ་རྩོད་གཞི་ཡིས། །
ཡིན་ན་ཡུ་བུ་རྩོད་པ་མེད། ། གཞན་ལྡན་གཅོད་ན་རྗེས་འགྲོ་མེད། ། ཆོས་དང་བསྒྲུབ་བྱ་དེ་དང་འདྲ། ། ལའི་དུ་བ་ལ་སོགས་པ་རྩོད་གཞིས་ཁྱད་པར་དུ་བྱས་པ་རྟགས་ཀྱི་མཚན་གཞིར་འདོད་པ་དེ་མི་ལྡན་རྣམས་གཅོད་དུ་སྦྱོར་ན་ཁོ་བོ་ཅག་ཀྱང་འདོད་ལ་གཞན་ལྡན་རྣམ་གཅོད་དུ་སྦྱོར་ན་རྗེས་འགྲོ་མེད་དོ། ། རྗེས་སུ་འགྲོ་བའི་སྤྱི་ཁྱབ་ངེས་པར་འགྲུབ་པར་འདོད་པ་ལ་སོགས་པ་ནི་རྩོད་གཞིའི་ཆོས་མི་ལྡན་རྣམས་གཅོད་དུ་སྦྱོར་ཞེས་ངག་སྡུད་མ་ཤེས་པར་ཟད་དོ། ། གཉིས་པ་རང་གི་ལུགས་ནི་རྟགས་ཀྱི་མཚན་གཞི་གཞན་སེལ་བ་ཡིན། ཡུལ་དུས་རྣམ་པས་ཁྱད་པར་དུ་མ་བྱས་པའི་དུ་བ་དང་བྱས་པ་ལ་སོགས་པ་སྤྱི་ལྡོག་རྟགས་ཀྱི་མཚན་གཞིའོ། ། དེ་ལ་རྩོད་གཞི་ལ་མི་ལྡན་རྣམ་གཅོད་དུ་གྲུབ་པ་ཕྱོགས་ཆོས་རྟགས་ཀྱི་རྗེས་སུ་འགྲུབ་བྱ་འགྲོ་བ་རྗེས་འགྲོ་བསྒྲུབ་བྱའི་ཆོས་ལྡོག་སྟོབས་ཀྱིས་རྟགས་ལྡོག་པ་ནི་ལྡོག་པའོ། ། དེ་བཞིན་དུ་བསྒྲུབ་བྱའི་ཆོས་ཀྱང་མི་ལྡན་རྣམ་གཅོད་དུ་སྦྱོར་རོ། ། གསུམ་པ་རྩོད་པ་སྤང་བ་ནི།
འདི་ལ་གཞན་གྱི་ཀླན་ཀ་མེད། ཁ་ཅིག་རྟགས་ཀྱི་སྤྱི་མི་སྲིད་དོ་ཞེ་ན། རྫས་ཀྱི་སྤྱི་མེད་ཀྱང་གཞན་སེལ་གྱི་སྤྱི་མི་འགལ་ལོ། ། ཡང་སྤྱི་གཅིག་པ་དེ་ལ་ཚུལ་གཉིས་མི་འཐད་དོ་ཞེ་ན། སེལ་བའི་སྤྱི་དེ་ཉིད་ཕྱོགས་དང་མཐུན་ཕྱོགས་གཉིས་དང་འབྲེལ་པས་མི་འགལ་ལོ། ། ཡང་ཚུལ་གསུམ་ཅིག་ཅར་ངེས་དགོས་ན་ཕྱོགས་ཆོས་གྲུབ་པ་ན་བསྒྲུབ་བྱ་གྲུབ་པར་འགྱུར་ལ། རིམ་ཅན་དུ་ངེས་པས་ཆོག་ན་མཉན་བྱའང་ཡང་དག་ཏུ་འགྱུར་རོ་ཞེ་ན། སྤྱིར་རྟོག་གཉིས་ཅིག་ཅར་མི་འཇུག་པས་རིམ་གྱིས་ངེས་ལ། འོན་ཀྱང་སྐབས་འགར་ཅིག་ཅར་ངེས་པར་གོ་བ་ནི་ཚུལ་གསུམ་གོམས་པ་གསལ་བས་ཕྱོགས་ཆོས་གྲུབ་པ་ཉིད་ན་བསྒྲུབ་བྱ་གྲུབ་པར་རྟོགས་པ་ཡིན་ནོ། ། ཡང་སྤྱི་བསྒྲུབ་བྱ་ཡིན་ན་གྲུབ་པ་ལ་བསྒྲུབ་པར་ཐལ་ལོ་ཞེ་ན།
སྐྱོན་མེད་དེ། ཆོས་ཅན་ལ་མི་ལྡན་རྣམ་གཅོད་དུ་བསྒྲུབ་པའི་ཕྱིར་རོ། ། ཚུལ་འདི་རྟོགས་ན་ཁྱད་པར་ལ་རྗེས་འགྲོ་མེད་པའི་རྩོད་པ་ལ་སོགས་པ་རང་གྲོལ་དུ་འགྱུར་རོ། ། གསུམ་པ་མཚོན་བྱའི་རབ་ཏུ་དབྱེ་བ་ལ་གསུམ་སྟེ། ཇི་ལྟར་འབྱེད་པའི་ཚུལ་དང༌། ཕྱེ་བའི་རང་བཞིན་ངེས་པར་བྱ་བ་དང༌། དེ་དག་གི་འབྲེལ་པ་ལ་ལོག་རྟོག་དགག་པའོ། ། དང་པོ་ལ་གསུམ་ལས། ཐོག་མར་དངོས་པོའི་སྒོ་ནས་དབྱེ་བ་ནི། ། མཚན་ཉིད་དེ་དང་ལྡན་པ་ཡི། །
གཏན་ཚིགས་དབྱེ་སྒོས་དུ་མར་འགྱུར། ། ཚུལ་གསུམ་པ་དེའང་རྟགས་སུ་དགོད་བྱའི་སྒོ་ནས་དབྱེ་ན་མེད་དགག་རྟགས་སུ་དགོད་པ་དང༌། མ་ཡིན་དགག་རྟགས་སུ་བཀོད་པ་གཉིས་དང༌། བསྒྲུབ་བྱའི་ཆོས་ཀྱིས་དབྱེ་ན་མེད་དགག་སྒྲུབ་པ་དང༌། མ་ཡིན་དགག་སྒྲུབ་པ་གཉིས་དང༌། འབྲེལ་པའི་དབང་གིས་དབྱེ་ན་བདག་གཅིག་པ་དང་དེ་ལས་བྱུང་བ་གཉིས་དང༌། དེ་ལའང་དངོས་འབྲེལ་བརྒྱུད་འབྲེལ་གཉིས་དང༌། བསྒྲུབ་ཚུལ་གྱིས་དབྱེ་ན། དོན་བསྒྲུབ་དང་ཐ་སྙད་བསྒྲུབ་གཉིས་དང༌། སྒྲུབ་བྱེད་ཀྱིས་དབྱེ་ན།
གྲགས་པ་དང་དངོས་པོ་སྟོབས་ཞུགས་གཉིས་སོ། ། གཉིས་པ་སྦྱོར་བའི་སྒོ་ནས་དབྱེ་ན་མི་དམིགས་པ་དང༌། རང་བཞིན་དང༌། འབྲས་བུའི་རྟགས་གསུམ་མོ། ། གསུམ་པ་དེ་ལ་རྩོད་པ་སྤང་བ་ནི། ཁ་ཅིག་སྒྲུབ་རྟགས་གཉིས་སུ་དབྱེ་ན་དགག་རྟགས་ཀྱང་གཉིས་སུ་དབྱེ་བས་བཞིར་འགྱུར་ལ། དགག་པ་གཅིག་ཏུ་སྡུད་ན་སྒྲུབ་པའང་གཅིག་ཏུ་འདུ་བས་ཡང་ན་བཞིའམ་མིན་ན་གཉིས་སུ་ངེས་སོ། ། ཞེ་ན་འདིའི་ལན་ལ་གཞན་དག་རྟགས་གསུམ་དུ་བསྒྲུབ་པ་ལ་གཉིས་དང་བཞིའི་གྲངས་ངེས་བྱེད་པ་ནི་མ་འབྲེལ་པ་ཡིན་ནོ། ། རིགས་པའི་དོན་འདི་ཡིན་ཏེ། ཆོས་ཀྱི་གྲགས་པས་སྦྱོར་བ་ཡི། །
སྒོ་ནས་གསུམ་དུ་ངེས་པ་མཛད། ། དགག་རྟགས་མཐའ་དག་སྣང་རུང་མི་དམིགས་པར་འདུ་བའི་ཕྱིར་དཔེ་གཅིག་གི་སྟེང་དུ་གཏན་ལ་དབབ་ཏུ་རུང་བས་གཅིག་ཏུ་འདུས་ལ་སྒྲུབ་རྟགས་ཀྱི་སྦྱོར་བ་དཔེ་གཅིག་གི་སྟེང་དུ་སྦྱར་དུ་མི་རུང་བའི་ཕྱིར། གཉིས་སུ་ཕྱེ་བས་སྦྱོར་བའི་སྒོ་ནས་རྟགས་གསུམ་དུ་གྲངས་ངེས་པ་ཡིན་ནོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། མི་དམིགས་པ་དང༌། རང་བཞིན་དང༌། འབྲས་བུའོ། ། དང་པོ་ལ་གསུམ་ལས་མཚན་ཉིད་ནི། དགག་བྱ་འགོག་ལ་ཚུལ་གསུམ་ཚང༌། ། ཞེས་བྱ་བ་ཡིན་ནོ། །
གཉིས་པ་རབ་ཏུ་དབྱེ་བ་ལ་གཉིས་ལས། དང་པོ་ངོ་བོ་མི་དམིགས་པ་ལ་བཞི་ས་ཕྱོགས་སུ་བུམ་པ་སྣང་རུང་མི་དམིགས་པས་མེད་པའི་ཐ་སྙད་བསྒྲུབ་པ་ལྟ་བུ་རང་བཞིན་མི་དམིགས་པ་པ་དང༌། མེ་བཀག་ནས་དུ་བ་འགོག་པ་ལ་སོགས་པ་རྒྱུ་མི་དམིགས་པ་དང༌། ཤིང་བཀག་པས་ཤ་པ་འགོག་པ་ལྟ་བུ་ཁྱབ་བྱེད་མི་དམིགས་པ་དང༌། དུ་བ་བཀག་པས་དུ་རྒྱུ་ནུས་པ་ཐོགས་མེད་འགོག་པ་ལ་སོགས་པ་འབྲས་བུ་མི་དམིགས་པའོ། ། དེ་དག་འབྲེལ་ཡུལ་བཀག་པས་འབྲེལ་ཆོས་འགོག་པ་མི་དམིགས་པ་བཞིའོ། ། གཉིས་པ་ནི། འགལ་བ་དམིགས་པ་རྣམ་པ་གཉིས། ། དེ་ཡང་ལྷན་ཅིག་མི་གནས་དང༌། ། ཕན་ཚུན་སྤངས་འགལ་དམིགས་པའོ། །
དང་པོ་ལའང་གཉིས་ལས། གཞན་གྱི་གྲངས་དགག་ན། ཚ་རེག་སྐོར་བཞིས་གྲང་རེག་བཞི། ། བཀག་པས་སྦྱོར་བ་བཅུ་དྲུག་ཟེར། ། མེ་དང་མེའི་རྒྱུ་ནུས་པ་ཐོགས་མེད། མེའི་འབྲས་བུ་དུ་བ། མེའི་ཁྱབ་བྱ་ཙནྡན་གྱི་མེ་སྟེ་བཞིའོ། ། གྲང་རེག་ལའང་གྲང་རེག གྲང་རེག་གི་རྒྱུ་ནུས་པ་ཐོགས་མེད། དེའི་འབྲས་བུ་སྤུ་ལོང༌།
དེའི་ཁྱབ་བྱ་བ་མོའི་རེག་པ་སྟེ་བཞིའོ། ། དེའང་གྲང་རེག་ལ་སོགས་པ་བཞི་པོ་སྣང་དུ་མི་རུང་བའི་གཞི་ལ་མེས་འགོག་ན་རང་བཞིན་འགལ་བ་དམིགས་པ་ལ་སོགས་པ་བཞིའོ། ། ཙནྡན་གྱི་མེས་བཞི་པོ་འགོག་ན་རང་བཞིན་འགལ་བའི་ཁྱབ་བྱ་དམིགས་པ་ལ་སོགས་པ་བཞིའོ། ། དུ་བས་བཞི་པོ་འགོག་ན་རང་བཞིན་འགལ་བའི་འབྲས་བུ་དམིགས་པ་ལ་སོགས་པ་བཞིའོ། ། མེ་རྒྱུ་ནུས་པ་ཐོགས་མེད་ཀྱིས་བཞི་པོ་འགོག་ན་རང་བཞིན་འགལ་བའི་རྒྱུ་དམིགས་པ་ལ་སོགས་པ་བཞི་སྟེ་བཅུ་དྲུག་འདོད་པ་ལ་ཕྱི་མ་འགལ་བའི་རྒྱུ་དམིགས་བཞི་མི་འཐད་དེ། ནུས་པ་ཐོགས་མེད་མེ་མིན་ཞིང༌། ། རྒྱུན་མེད་ཕྱིར་ན་འགོག་མི་ནུས། ། རྒྱུ་ཙམ་འཁྲུལ་པས་ནུས་པ་ཐོགས་མེད་རྟགས་སུ་མི་རུང་བར་གསུངས་པའི་ཕྱིར་རོ། ། བསྒྲུབ་བྱ་བསྒྲུབ་པ་ལ་མི་རུང་ཡང༌། དགག་བྱ་འགོག་པ་ལ་རུང་ངོ་སྙམ་པའང་མི་འཐད་དེ།
ནུས་པ་ཐོགས་མེད་སྐད་ཅིག་གཉིས་པ་ལ་མེ་སྐྱེད་པའི་བུད་ཤིང་ཉིད་ཡིན་པས་མེ་མ་ཡིན་པ་དེས་གྲང་རེག་མི་ཁེགས་ལ། ཐོགས་མེད་མེས་ཁྱད་པར་དུ་བྱེད་ན་མེ་ཉིད་ཀྱིས་ཁེགས་པས་རྒྱུའི་རྟགས་མི་དགོས་ཤིང་ནུས་པ་ཐོགས་མེད་དུ་འཇོག་པ་སྐད་ཅིག་གིས་ལྡོག་པ་ཡིན་ལ་མེར་འཇོག་པ་རྒྱུན་ལ་བྱེད་ན། སྐད་ཅིག་གིས་མེས་གྲང་རེག་མི་ཁེགས་པས་ནུས་པ་ཐོགས་མེད་རྟགས་མ་ཡིན་ནོ། ། འོ་ན་འགལ་བའི་ཁྱབ་བྱ་དམིགས་པའང་ཙནྡན་གྱི་མེ་མེས་ཁྱད་པར་དུ་བྱས་ན་རང་བཞིན་འགལ་དམིགས་སུ་འགྱུར་བས་དེ་གཉིས་མཚུངས་སོ་ཞེ་ན། མི་མཚུངས་ཏེ། ཙནྡན་གྱི་མེ་མེ་ཉིད་ཡིན་པས་གྲང་རེག་དང་འགལ་ལ། ཁྱད་པར་སྤྱི་ཆོས་ཐ་དད་ཕྱིར། ། ཞེས་གསུངས་པས་རྟགས་སུའང་རུང༌། དེ་ལྟ་མ་ཡིན་ན་མུན་པ་འགོག་པ་ལ་མར་མེ་དང༌། རྟག་པ་འགོག་པ་ལ་རྩོལ་བྱུང་བཀོད་པ་དང༌།
ཉིང་མཚམས་སྦྱོར་བ་འགོག་པ་ལ་དགྲ་བཅོམ་པ་ལ་སོགས་པ་ལུང་རིགས་ལས་བྱེ་བྲག་བཀོད་པ་ཐམས་ཅད་ནུབ་པར་འགྱུར་ཏེ། དེ་དག་ཀྱང་མཐར་སྣང་བ་དང་བྱས་པ་དང༌། མྱ་ངན་ལས་འདས་པ་ལ་ཐུག་པའི་ཕྱིར་རོ། ། གཉིས་པ་རང་གི་ལུགས་ནི། གཞུང་ལས་རྣམ་གཞག་མང་བཤད་ཀྱང༌། ། འགོག་ནུས་སྔ་མ་བཅུ་གཉིས་ཡིན། ། སློབ་དཔོན་གྱིས་གཞུང་ལས་གསུམ་དང་བཞི་ལ་སོགས་པ་ཅི་རིགས་སུ་གསུངས་པས་ཀྱང༌། ཛེ་ཏཱ་རིའི་རྗེས་སུ་འབྲངས་ནས་སྔར་གྱི་བཅུ་གཉིས་པོ་དེ་ཙམ་སྐབས་སུ་བབ་པར་མངོན་ནོ། ། གཉིས་པ་ཕན་ཚུན་སྤངས་འགལ་བཤད་ན། ཕན་ཚུན་སྤངས་པ་དངོས་ལ་ནི། །
རྟགས་དང་རྟགས་ཅན་ཡོད་མ་ཡིན། ། ཕན་ཚུན་སྤངས་འགལ་དངོས་ནི་རྣམ་གཅད་ཡོངས་གཅོད་ཡིན་པས་རྟགས་དང་རྟགས་ཅན་མེད་དེ། ། ཇི་སྐད་དུ། ཡང་ན་ཕན་ཚུན་སྤངས་ཏེ། གནས་པའི་མཚན་ཉིད་ཀྱིས་འགལ་བ་ཡིན་ཏེ་རྟག་པ་དང་མི་རྟག་པ་བཞིན་ནོ། ། ཞེས་གསུངས་པས་སོ། ། དེ་ཡིས་ཁྱད་པར་བྱས་པ་ནི། ། ཁྱབ་བྱེད་འགལ་བ་དམིགས་པ་ཡིན། ། དཔེར་ན་སྒྲ་ཆོས་ཅན་རྟག་པའི་དངོས་པོས་སྟོང་སྟེ། བྱས་པའི་ཕྱིར་རོ། །
ཞེས་བྱས་པ་ལ་དགག་བྱ་རྟག་པའི་དངོས་པོ་དེ་ལ་མ་བྱས་པས་ཁྱབ་པ་དེ་དང་འགལ་བ་བྱས་པ་དམིགས་པ་ཁྱབ་བྱེད་འགལ་བ་དམིགས་པ་ཡིན་ནོ། ། ཚད་མས་གནོད་པའི་འགལ་བ་ཡང༌། ། ཁྱབ་བྱེད་འགལ་བ་དམིགས་པར་འདུས། ། ཚད་མས་གནོད་པའི་འགལ་བ་ལྟོས་པས་ངེས་པ་འགོག་པ་དང༌། ལྟོས་མེད་ཀྱི་མ་ངེས་པ་འགོག་པ་ལྟ་བུ་སྟེ་དཔེར་ན་གང་ལྟོས་པ་དང་བཅས་པ་དེ་མ་ངེས་པ་ཡིན་ཏེ་གོས་ལ་ཚོན་བཞིན། འཇིག་པའང་རྒྱུ་གཞན་ལ་ལྟོས་སོ་ཞེས་བྱ་བ་ལྟ་བུ་ངེས་པ་དང་འགལ་བ་མ་ངེས་པའི་ཁྱབ་བྱ་ལྟོས་བཅས་བཀོད་ནས་ངེས་པ་འགོག་པའོ། ། གཉིས་པའང་གང་ཡོད་པ་རྒྱུ་གཞན་ལ་མི་ལྟོས་པ་དེ་དེའི་ངོ་བོར་ངེས་པ་ཡིན་ཏེ། རྒྱུ་ཚོགས་པ་ཐ་མ་འབྲས་བུ་སྐྱེད་པར་ངེས་པ་བཞིན་བུམ་པ་འཇིག་པའང་དེ་ལ་ཡོད་ཅིང་གཞན་ལ་མི་ལྟོས་སོ་ཞེས་མ་ངེས་པ་དང༌། འགལ་བ་ངེས་པའི་ཁྱབ་བྱ་ལྟོས་མེད་བཀོད་པ་ལྟ་བུ་སྟེ། འགལ་ཁྱབ་དམིགས་པར་འདུའོ། །
ཁ་ཅིག་ཐ་དད་ཙམ་ལ་ཕན་ཚུན་སྤངས་འགལ་དུ་འདོད་པ་དེ་དག་ནི་སྔར་བཀག་ཟིན་ལ་ཅི་ནས་འདོད་ན་སྔོན་པོ་སྐོར་བཞི་སེར་པོ་སྐོར་བཞི་འགོག་པ་ལའང༌། ལྷན་ཅིག་མི་གནས་པའི་སྦྱོར་བ་བཞིན་ཁས་ལེན་དགོས་པས། ཕན་ཚུན་སྤངས་འགལ་གསུམ་དུ་འདུས་པ་ལ་སོགས་པ་ནི་རང་གི་འཇུག་པ་ལ་ཙོ་འདྲི་བ་ཡིན་ནོ། ། དེས་ན་ཡ་གྱལ་སྣང་དུ་མི་རུང་ཞིང་ཡིན་པར་དོགས་པ་ལ་འགལ་བའི་སྒོ་ནས་འགོག་པས་ཕན་ཚུན་སྤངས་འགལ་གྱི་སྦྱོར་བ་འཇུག་ལ། གཉི་ག་སྣང་རུང་ཕན་ཚུན་ཡིན་པ་འགོག་པ་ནི་མངོན་སུམ་གྱིས་འགྲུབ་པས་འགལ་བའི་རྟགས་ལ་མི་ལྟོས་སོ། ། གསུམ་པ་དགག་རྟགས་ཀྱི་འབྲེལ་པ་ངེས་པའི་ཚུལ་ལ་གཉིས་ལས་གཞན་ལུགས་དགག་ན། དངོས་འབྲེལ་བཀག་ཟིན་ལྷན་ཅིག་ནི། ། མི་གནས་ཚོགས་པས་སྐྱེད་པ་འཁྲུལ། ། དགག་སྒྲུབ་གཉི་ག་ལ་དངོས་པོའི་འབྲེལ་པ་འདོད་པ་ནི་བཀག་ཟིན་ལ་ཁ་ཅིག་ལྷན་ཅིག་མི་གནས་པའི་འགལ་དམིགས་བཟློག་པ་དེ་ལས་བྱུང་བ་ལ་བརྟེན་པར་འདོད་དེ། དགག་བྱ་གྲང་རེག་སྐོར་བཞི་པོ་རྟགས་མེ་སྟོབས་ལྡན་ལ་སོགས་པ་བཞི་པོ་མེད་པའི་ཚོགས་པ་ལས་སྐྱེ་བོ་ཞེས་ཟེར་བ་མི་འཐད་དེ།
རེག་བྱ་བཏང་སྙོམས་པ་སྲིད་པའི་ཕྱིར་དང༌། ཧ་ཅང་ཐལ་བའི་ཕྱིར་རོ། ། གཉིས་པ་རང་གི་ལུགས་ནི། འབྲེལ་ཡུལ་ལོག་པས་འབྲེལ་ཆོས་ཉིད། ། ལྡོག་པས་བཟློག་འབྲེལ་བློ་ངོར་འགྲུབ། ། ངོ་བོ་མི་དམིགས་པ་ནི། བསྒྲུབ་པའི་རྟགས་ཀྱི་འབྲེལ་ཡུལ་བཀག་པས་འབྲེལ་ཆོས་ཁེགས་པ་ཉིད་ཀྱིས་བཟློག་འབྲེལ་ངེས་ཏེ། རྒྱུ་མི་དམིགས་པ་དང་འབྲས་བུ་མི་དམིགས་པ་ནི་དེ་བྱུང་གི་འབྲེལ་པ་བཟློག་པ་ཡིན་ལ་རང་བཞིན་མི་དམིགས་པ་དང༌། ཁྱབ་བྱེད་མི་དམིགས་པ་ཕན་ཚུན་སྤངས་འགལ་རྣམས་ནི་བདག་གཅིག་པ་བཟློག་པ་ཡིན་ནོ། ། དེས་ན་འབྲེལ་པ་བསྒྲུབ་པ་ལ།
མཐུན་དཔེའི་སྟེང་དུ་རྟགས་ལ་བསྒྲུབ་བྱའི་ཆོས་ཀྱིས་ཁྱབ་པ་ཚད་མས་བསྒྲུབས་ནས་མི་མཐུན་ཕྱོགས་ལ་དཔེ་གྲུབ་བམ། མ་གྲུབ་ཀྱང་རུང་སྟེ། གནོད་པ་ཅན་གྱིས་རྒྱུ་དང་ཁྱབ་བྱེད་བཀག་པ་ན་འབྲས་བུ་དང་ཁྱབ་བྱ་ཁེགས་པས་འབྲེལ་པ་བློ་ངོར་འགྲུབ་སྟེ། དེ་ཕྱིར་ཆོས་མི་མཐུན་དཔེ་ལ། ། ངེས་པར་འདི་ལག་ཞི་མི་འདོད། ། ཅེས་གསུངས་པ་ལྟར་རོ། ། འགལ་བ་དམིགས་པ་ནི། འགལ་ཟླ་གྲུབ་ན་ཅིག་ཤོས་ལ། ། གནོད་པས་ཁེགས་ཀྱི་འབྲེལ་ཟླ་འགོག་པ་ལ་མི་ལྟོས་པས་བཟློག་འབྲེལ་དཔྱད་མི་དགོས་སོ། ། གཉིས་པ་རང་བཞིན་གྱི་རྟགས་ལ།
གསུམ་ལས་དང་པོ་མཚན་ཉིད་ནི། ཡིན་པ་བསྒྲུབ་ལ་ཚུལ་གསུམ་ཚང༌། ། ཞེས་བྱ་བ་ཡིན་ནོ། ། གཉིས་པ་དབྱེ་བ་ལ་གཉིས་ལས། རྟགས་དངོས་ནི། ངོ་བོ་དབྱེར་མེད་རང་བཞིན་རྟགས། ། དེ་ལའང་རྟགས་ཀྱིས་དབྱེ་བ་དང༌། བསྒྲུབ་བྱས་དབྱེ་བ་གཉིས་ལས། དང་པོ་ལའང༌། ཁྱད་པར་ལ་མ་ལྟོས་པ་དང་ལྟོས་པ་གཉིས་སོ། །
དང་པོ་ནི་མི་རྟག་པ་བསྒྲུབ་པ་ལ། ཡོད་པ་རྟགས་སུ་བཀོད་པ་ལྟ་བུ་དག་པ་བ་དང༌། གཉིས་པ་ལའང་རང་གི་ཆོས་ཀྱི་བྱེ་བྲག་ལ་ལྟོས་པ་དང༌། འབྲེལ་པ་གཞན་གྱི་ཆོས་ལ་ལྟོས་པ་གཉིས་ལས། དང་པོ་ལའང་གཉིས་ཏེ། ལྟོས་པ་ཁོ་ན་ཡོད་པས་བྱས་པ་བཀོད་པ་ལྟ་བུ་དང༌། ལྟོས་པ་དངོས་སུ་བརྗོད་པ་རྐྱེན་གྱི་བྱེ་བྲག་གིས་ཐ་དད་པ་བཀོད་པ་ལྟ་བུའོ། ། གཉིས་པ་འབྲེལ་པ་གཞན་ལ་ལྟོས་པ་སྐྱེ་བ་དང༌། ལྡན་པ་བཀོད་པ་ལྟ་བུ་སྐྱེ་བས་ཁྱད་པར་དུ་བྱས་པའི་ངོ་བོ་དབྱེར་མེད་བཀོད་པ་ལྟ་བུའོ། ། འདིས་མཚོན་ནས་བསྒྲུབ་བྱ་དང་ངོ་བོ་གཅིག་པའི་ཆོས་གང་བཀོད་དོ་ཅོག་ལ་ཚུལ་གསུམ་ཚང་བ་ཐམས་ཅད་རང་བཞིན་གྱི་རྟགས་ཡིན་ནོ། །
བསྒྲུབ་བྱའི་དབང་གིས་དབྱེ་ན། དོན་བསྒྲུབ་དང་ཐ་སྙད་བསྒྲུབ་གཉིས་སོ། ། གཉིས་པ་ཁོངས་སུ་འདུ་བ་ནི། དེ་ཡི་ཆ་མཐུན་ཁོངས་སུ་བསྡུ། ། མུ་སྟེགས་བྱེད་རྟགས་ལོག་པར་འདོད་པ་རྒྱུ་ཚོགས་པ་ཚང་བ་ལས་འབྲས་བུ་སྐྱེ་རུང་དཔོག་པ་དང༌། དུ་རྒྱུ་ནུས་པ་ཐོགས་མེད་ཀྱིས་འདུ་བྱས་ཀྱི་དུ་བ་བསྒྲུབ་པ་ལ་སོགས་པ་དོན་གཞན་བསྒྲུབ་པར་འདོད་པ་ཐམས་ཅད་དོན་གཞན་ལ་མི་ལྟོས་པའི་ཕྱིར་རང་བཞིན་གྱིས་ཁོངས་སུ་འདུའོ། ། གསུམ་པ་རྩོད་པ་སྤང་བ་ནི། གཅིག་ཕྱིར་ཐ་དད་སྐྱོན་མི་འགོ ། གལ་ཏེ་དེའི་བདག་ཉིད་ཀྱི་འབྲེལ་པ་དགོས་ན་དུ་རྒྱུ་ནུས་པ་ཐོགས་མེད་ཀྱིས་མི་རྟག་པའི་དུ་བ་བསྒྲུབ་པ་ལྟ་བུ་ལ་མ་ཁྱབ་སྟེ་རྫས་ཐ་དད་པའི་ཕྱིར་རོ། ། ཞེ་ན།
དུ་རྒྱུ་ནུས་པ་ཐོགས་མེད་དང་མི་རྟག་པའི་དུ་བ་གཉིས་རྫས་མི་གཅིག་ཀྱང་དུ་རྒྱུ་ནུས་པ་ཐོགས་མེད་དུ་འཇོག་པ་དུ་བ་སྐྱེ་བཞིན་པ་མཐོང་བ་ལ་ལྟོས་པས་དོན་དུ་ན་དུ་བ་སྐྱེ་བཞིན་པ་དང་མི་རྟག་པའི་དུ་བ་བདག་གཅིག་པ་ཡིན་ནོ། ། དེ་ལྟ་མ་ཡིན་པར་རྒྱུ་ཉིད་ལ་སེམས་ན་རང་བཞིན་གྱི་རྟགས་མ་ཡིན་ནོ། ། གསུམ་པ་འབྲས་བུའི་རྟགས་ལ་གསུམ་ལས་དང་པོ་མཚན་ཉིད་ནི། ཡོད་པ་བསྒྲུབ་ལ་ཚུལ་གསུམ་ཚང༌། ། ཞེས་བྱ་བ་ཡིན་ནོ། ། གཉིས་པ་དབྱེ་བ་ལ་གཉིས་ལས་འབྲས་བུའི་རྟགས་དངོས་ནི། དེས་བྱུང་བ་ལ་འབྲས་བུའི་རྟགས་དེའང་སྤྱིར་འབྲས་བུ་ཐམས་ཅད་རྒྱུ་སྔོན་དུ་སོང་བ་ཡིན་མོད་ཀྱི། འོན་ཀྱང་དུ་བས་མེ་ཙམ་བསྒྲུབ་ན་རྒྱུའི་ལྡོག་པ་བསྒྲུབ་པའི་འབྲས་རྟགས་དང༌། ཚིག་ཙམ་ལས་སྐྱེས་བུས་བྱས་པ་དང༌། ནམ་མཁའི་དུ་བས་མེ་སྔོན་དུ་སོང་བ་ལ་སོགས་པ་སྔོན་དུ་སོང་བ་བསྒྲུབ་པ་དང༌།
སྨྲ་བའི་རྟགས་ལས་བརྗོད་པར་འདོད་པའི་དོན་དཔོག་པ་དང༌། དུ་བས་བུད་ཤིང་གི་འགྱུར་བ་དང༌། དུ་བ་ཁྱད་པར་བས་མེ་ད་ལྟར་བ་སྒྲུབ་པ་དང༌། མཚན་མོ་ནགས་མེར་འབར་བ་ལས་དུ་བ་དཔོག་པ་དང༌། རོ་ལས་གཟུགས་དཔོག་པ་ལ་སོགས་པ་རྒྱུའི་ཆོས་དཔོག་པའི་འབྲས་རྟགས་སོ། ། གཉིས་པ་ཁོངས་སུ་འདུ་བ་ནི། དེ་དང་ཆ་མཐུན་ཁོངས་སུ་བསྡུ། མུ་སྟེགས་བྱེད་རྟགས་ལོག་པར་འདོད་པ་ཆུ་སྐྱར་ལས་ཆུ་དང༌། ཆུ་མི་གཡོ་བ་དང༌། རྒྱ་ཤུག་གནས་པ་ལས་རྟེན་བརྟེན་པ་དཔོག་པ་ལ་སོགས་པ་ནི་དོན་གཞན་གྱིས་ཕན་འདོགས་ནུས་པའི་ཕྱིར་འབྲས་བུའི་ཁོངས་སུ་འདུའོ། །
གསུམ་པ་རྩོད་པ་སྤང་བ་ནི། ཐ་དད་བསྒྲུབ་ཕྱིར་སྐྱོན་ལས་གྲོལ། ། འབྲས་རྟགས་ཀྱང་དེ་ལས་བྱུང་བ་དགོས་ན་ནམ་མཁའི་དུ་བ་ལོང་ལོང་པོ་ཆོས་ཅན་མེ་སྔོན་དུ་སོང་བ་ཅན་ཡིན་ཏེ་དུ་བ་ཙམ་ཡིན་པའི་ཕྱིར། ཞེས་བཀོད་པ་འབྲས་བུ་ཆོས་ཅན་དུ་བཞག་པའི་འབྲས་རྟགས་ལ་མ་ཁྱབ་སྟེ། མེ་སྔོན་དུ་སོང་བ་ཅན་དང་དུ་ཙམ་གཉིས་རྫས་གཅིག་པའི་ཕྱིར་རོ་ཞེ་ན། རྫས་གཅིག་པའི་ཆ་བསྒྲུབ་ན་འབྲས་རྟགས་མ་ཡིན་པ་བདེན་ཡང༌། སྔར་གྱི་མེ་དེ་ལས་ད་ལྟར་གྱི་དུ་བ་སྐྱེས་པའི་སྒོ་ནས། རྒྱུ་སྔོན་དུ་སོང་བ་བསྒྲུབ་པས་མི་འགལ་ཏེ་ད་ལྟར་གྱི་ལུས་ལས་སྔ་མའི་ལས་དཔོག་པ་བཞིན་ནོ། ། ཡང་བུམ་པའི་ངག་ལས་བུམ་པའི་སྤྱི་རྟོག་པ་ལ་ཤར་བ་དཔོག་པ་ལ་མ་ཁྱབ་སྟེ། སྤྱི་དངོས་མེད་ལས་ངག་དངོས་པོ་མི་སྐྱེ་བའི་ཕྱིར་རོ། །
ཞེ་ན། སྤྱི་ཤར་བའི་བརྗོད་འདོད་ཀྱིས་ཉེར་ལེན་བྱས། རྐན་དང་བྱེད་པ་ཕྲད་པས་ལྷན་ཅིག་བྱེད་པའི་རྐྱེན་བྱས་པ་ལས་ངག་འབྱུང་བས་རྒྱུའི་ཆོས་དཔོག་པ་མི་འགལ་ལོ། ། དེ་ལྟར་སྒྲུབ་རྟགས་གཉིས་པོ་འདིའི་སྤྱིའི་མཚན་ཉིད་ནི། བསྒྲུབ་བྱ་བསྒྲུབ་པ་ལ་ཚུལ་གསུམ་ཚང་བ་ཡིན་ལ་གཉིས་སུ་འབྱེད་པའི་རྒྱུ་ནི། ཡོད་པ་གང་མི་འབྱུང་བའམ། ། རང་བདག་རྣམས་དབྱེར་མེད་ཅན་གང༌། ། དེ་ནི་དེ་ལས་འཁྲུལ་མི་འགྱུར། ། ཞེས་བྱ་བའི་དོན་དུ་དེ་རབ་ཕྱེ་ཞེས་གསུངས་པ་ལྟར་རོ། ། དེ་ལྟར་རྟགས་གསུམ་པོ་དེའང་གཉིས་ནི་དངོས་པོ་བསྒྲུབ་པ་ཡིན་ལ་གཅིག་ནི་དགག་པའི་གཏན་ཚིགས་སོ། །
ཞེས་གསུངས་པ་ལ་བརྟེན་ནས་ཕྱེ་བ་ཡིན་ནོ། ། གསུམ་པ་དེ་དག་གི་འབྲེལ་པ་ལ་ལོག་རྟོག་དགག་པ་ལ་གཉིས་ལས་ཕྱོགས་སྔ་མ་བརྗོད་ན། ཁ་ཅིག་འབྲེལ་པ་མུ་དགུ་ལ། ། གོ་བྱེད་འབྲེལ་པ་བཞི་ཡོད་ལོ། ། རྟགས་ཐམས་ཅད་འབྲེལ་པ་ལ་བརྟེན་ན་དངོས་འབྲེལ་ལམ་བཟློག་འབྲེལ་གང་ཡིན་ཡང་རུང་སྟེ། འབྲེལ་ཆོས་དངོས་དང་འབྲེལ་ཡུལ་དངོས་འབྲེལ་དགོས་ན་ངག་ལ་སྤྱི་ཤར་བ་དང་དུ་རྒྱུ་ནུས་པ་ཐོགས་མེད་ཀྱིས་མི་རྟག་པའི་དུ་བ་བསྒྲུབ་པ་ལ་སོགས་པའི་རྟགས་ལ་མ་ཁྱབ་ལ་རྒྱུ་འབྲས་ཀྱི་ཁྱད་པར་བྱས་ཆོས་དང་བྱེད་ཆོས་འབྲེལ་པ་ཙམ་གྱིས་འགྲུབ་ན། དུ་བས་ཙནྡན་གྱི་མི་བསྒྲུབ་པ་དང༌། གཟུགས་ཅན་གྱི་བྱས་པས་གཟུགས་མེད་ཀྱི་མི་རྟག་པ་བསྒྲུབ་པའང་རྟགས་སུ་འགྱུར་ཏེ། དུ་བ་དང་བྱས་པ་མེ་དང་མི་རྟག་པ་ལ་འབྲེལ་པའི་ཕྱིར་རོ་ཞེ་ན། སྤྱིར་འབྲེལ་པའི་ཚུལ་དགུར་འགྱུར་ཏེ།
འབྲེལ་ཆོས་ལ་འབྲེལ་ཆོས་དངོས་དང་དེས་ཁྱད་པར་དུ་བྱེད་ཆོས་དང༌། དེས་ཁྱད་པར་དུ་བྱས་ཆོས་གསུམ་དང༌། འབྲེལ་ཡུལ་ལའང་དེ་ལྟར་གསུམ་ཡོད་པ་ལས། འབྲེལ་ཆོས་དངོས་འབྲེལ་ཡུལ་གསུམ་ལ་འབྲེལ་པ་དང༌། འབྲེལ་ཆོས་ཀྱི་ཁྱད་པར་དུ་བྱེད་ཆོས་དང༌། འབྲེལ་ཆོས་ཀྱི་ཁྱད་པར་བྱས་ཆོས་གཉིས་པོའང་འབྲེལ་ཡུལ་གསུམ་ལ་སོ་སོར་འབྲེལ་པ་སྟེ་དགུ་ཡོད་པ་ལས། འབྲེལ་ཆོས་ནི་འབྲེལ་ཆོས་དངོས་དང༌། དེ་ཁྱད་པར་དུ་བྱེད་ཆོས་གཉིས་འབྲེལ་པས་ཕན་གྱི། ཁྱད་པར་དུ་བྱས་ཆོས་འབྲེལ་པས་མི་ཕན་ཏེ་བྱས་ཆོས་ལ་ཁྱབ་པས་བྱེད་ཆོས་ལ་ཁྱབ་པ་མི་འགྲུབ་པའི་ཕྱིར་རོ། ། འབྲེལ་ཡུལ་ནི་དངོས་དང༌།
ཁྱད་པར་དུ་བྱས་ཆོས་གཉིས་ལ་འབྲེལ་པས་ཕན་གྱི་ཁྱད་པར་དུ་བྱེད་ཆོས་ལ་འབྲེལ་པས་མི་ཕན་ཏེ། ཁྱད་པར་དུ་བྱེད་ཆོས་ཡོད་པ་ན་བྱས་ཆོས་ཡོད་པར་མ་ངེས་པའི་ཕྱིར་རོ། ། དེ་ལྟར་ན་འབྲེལ་ཡུལ་གྱི་ངོ་བོའམ་ཁྱད་པར་དུ་བྱས་ཆོས་གཉིས་ལ་འབྲེལ་ཆོས་ཀྱི་ངོ་བོའམ་ཁྱད་པར་དུ་བྱེད་ཆོས་གཉིས་འབྲེལ་པ་སྟེ། བཞིས་ཕན་ལ་ལྷག་མ་ལྔས་མི་ཕན་ནོ་ཞེས་གསུངས་སོ། ། གཉིས་པ་དེ་དགག་ན། འདི་ནི་རྣམ་གཞག་འགལ་བ་དང༌། ། གཞུང་གི་དགོངས་པར་འཐད་མ་ཡིན། ། སྔོན་དུ་སོང་བའི་ཁྱད་པར་བྱེད་ཆོས་མེ་དང་དུ་བ་དེ་བྱུང་གི་འབྲེལ་པ་གོ་ཆོད་པར་འདོད་པ་དང༌། འདིར་འབྲེལ་ཡུལ་གྱི་ཁྱད་པར་བྱེད་ཆོས་ལ་འབྲེལ་པས་གོ་མི་ཆོད་པར་འདོད་པ་ལ་སོགས་པ་རྣམ་གཞག་འགལ་བ་དང༌། རྒྱུའི་ཆོས་ལ་ཁྱད་པར་བྱ་བྱེད་ཀྱི་འབྲེལ་པར་འདོགས་ན།
རྒྱུ་ཆོས་དཔོག་པར་འདུས་པའི་ཕྱིར་མུ་དགུ་ལ་སོགས་པ་ལ་དགོངས་པ་མ་ཡིན་ཞིང་ཁྱད་པར་བྱ་བྱེད་ཀྱི་འབྲེལ་པས་གོ་ཆོད་ན་ཧ་ཅང་ཐལ་ལོ། ། ཁྱད་པར་བྱ་བྱེད་དུ་གྲགས་པས་འགའ་ཞིག་གོ་བྱེད་དུ་འགྲོ་ན་དེ་ལས་བྱུང་བར་འདུའོ། ། ཞེས་བཤད་ཟིན་པའི་ཕྱིར་དང༌། སློབ་དཔོན་གྱིས་ཀྱང་འབྲེལ་པ་གཉིས་ལས། གཞན་ཐམས་ཅད་བཀག་པའི་ཕྱིར་རོ། ། ཁྱད་པར་བྱ་བྱེད་འབྲེལ་པ་ཡི། ། སྟོབས་ཀྱིས་བསྒྲུབ་བྱ་གོ་བ་མིན། ། དེ་ཡི་ངོ་བོའམ་དོན་གཞན་གྱི། ། འབྲེལ་པའི་སྟོབས་ཀྱིས་རྟོགས་པར་ཟད། ། བར་སྐབས་ཀྱི་ཚིགས་བཅད་དོ། །
གཉིས་པ་ལྟར་སྣང་ལ་གཉིས་ལས། དང་པོ་མཚན་ཉིད་ནི། རྟགས་གང་ཚུལ་གསུམ་མ་གྲུབ་པ། ། ཞེས་བྱ་བའོ། ། གཉིས་པ་དབྱེ་བ་ལ་གསུམ་སྟེ། མ་གྲུབ་པ་དང༌། མ་ངེས་པ་དང༌། འགལ་བའོ། ། དང་པོ་ལ་གསུམ་ལས་མཚན་ཉིད་ནི། ། ཕྱོགས་དང་རྟགས་མེད་མ་གྲུབ་པ། །
མ་གྲུབ་པ་ནི་རྟགས་ཕྱོགས་ཆོས་བཀོད་པ་ལྟར་མི་གནས་པའོ། ། གཉིས་པ་དབྱེ་བ་ལ་གསུམ་སྟེ། དོན་ལ་མ་གྲུབ་པ་དང༌། བློ་ངོར་མ་གྲུབ་པ་དང༌། རྒོལ་བ་ལ་ལྟོས་ཏེ་མ་གྲུབ་པའོ། ། དང་པོ་ལ་གསུམ་སྟེ། ཆོས་ཅན་གྱི་ངོ་བོ་མ་གྲུབ་པ། རྟགས་ཀྱི་ངོ་བོ་མ་གྲུབ་པ། དེ་དག་ཕྱོགས་རེ་ལས་མ་གྲུབ་པའོ། ། དང་པོ་ལའང་གཉིས་ལས།
ཐོག་མར་ཆོས་ཅན་གྱི་ངོ་བོ་མི་སྲིད་ནས་མ་གྲུབ་པ་དཔེར་ན་བདག་ཐམས་ཅད་ན་ཁྱབ་པ་ཡིན་ཏེ་ཞེའམ། དོན་དམ་པའི་སྒྲ་མི་རྟག་སྟེ་ཞེས་བཀོད་པ་ལྟ་བུའོ། ། གཉིས་པ་སྲིད་ཀྱང་རྩོད་གཞིར་མ་གྲུབ་པ་སྒྲ་མཉན་བྱའམ་མཉན་བྱ་མ་ཡིན་ཏེ། ཞེས་པ་ལྟ་བུའོ། ། གཉིས་པ་རྟགས་ཀྱི་ངོ་བོ་མ་གྲུབ་པ་ལ་གཉིས་ལས་དང་པོ་མི་སྲིད་ནས་མ་གྲུབ་པ་སྐྱེས་བུ་འདི་བདག་དང་བཅས་པ་ཡིན་ཏེ་བདག་གི་ཡོན་ཏན་དང་ལྡན་པའི་ཕྱིར་ཞེའམ། རི་བོང་གི་རྭས་ཕུག་པའི་ཕྱིར་རོ་ཞེས་བྱ་བ་ལྟ་བུའོ། ། གཉིས་པ་སྲིད་ཀྱང་ཤེས་འདོད་དང་འབྲེལ་པར་མ་གྲུབ་པ་ལ་གཉིས་ཀྱི་དང་པོ་ངོ་བོ་མ་ཡིན་ནས་མ་གྲུབ་པ་སྒྲ་མིག་གི་གཟུང་བྱ་ཡིན་པའི་ཕྱིར་ཞེས་བྱ་བ་ལྟ་བུའོ། ། གཉིས་པ་ལྡོག་པ་ཐ་དད་མེད་ནས་མ་གྲུབ་པ་ལ་གཉིས་ལས་གཞི་རྟགས་ཐ་དད་མེད་པ་སྒྲ་སྒྲ་ཡིན་པའི་ཕྱིར་ཞེས་བཀོད་པ་ལྟ་བུ་དང༌། ཆོས་རྟགས་ཐ་དད་མེད་པ་མི་རྟག་པས་མི་རྟག་པ་བསྒྲུབ་པ་ལྟ་བུའོ། ། འདི་གཉིས་ནི་དམ་བཅའ་བའི་དོན་གྱི་ཕྱིར་ཕྱོགས་གཅིག་མ་གྲུབ་པ་ཞེས་གསུངས་སོ། །
འདི་ལ་ཁ་ཅིག་རྟགས་ཀྱི་ངོ་བོ་མ་གྲུབ་པ་ནི་མ་གྲུབ་པར་མཚོན་མི་ནུས་ཏེ་མཚན་གཞི་མི་སྲིད་པའི་ཕྱིར་རོ། ། ཞེས་གསུངས་པ་ནི་མེད་པ་གཞན་སེལ་གྱི་རྣམ་གཞག་མ་མཁྱེན་པར་ཟད་དོ། ། དེ་ལྟ་མ་ཡིན་ན་སྒྲ་མཉན་བྱ་མ་ཡིན་པར་དམ་བཅས་པ་ལ་མཉན་བྱས་བསལ་བའང་བསལ་བའི་བྱེ་བྲག་ཏུ་མཚོན་མི་ནུས་པར་འགྱུར་རོ། ། གསུམ་པ་དེ་དག་གི་ཕྱོགས་རེ་ལ་མ་གྲུབ་པ་ལ་གཉིས་ཏེ། རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་པ་དང༌། རྟགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པའོ། ། དང་པོ་ལའང་རིགས་ཀྱི་སྤྱི་དང་ཚོགས་པའི་སྤྱི་ཆོས་ཅན་དུ་གཞག་པ་གཉིས་ལས་དང་པོ་ནི། ཟད་བྱེད་པས་ཤིང་རྣམས་སེམས་པ་དང་བཅས་ཏེ་ཉལ་བའི་ཕྱིར་ཞེས་འཁུམས་པ་ལ་ཉལ་བར་བརྗོད་ལ་དེ་ཤིང་གི་ཕྱོགས་གཅིག་ལ་མ་གྲུབ་པའམ། ཉལ་བ་གཉིད་ལོག་པ་ལ་ཟེར་ན་རྟགས་ཀྱི་ངོ་བོ་མ་གྲུབ་པའམ། གྲུབ་མཐའ་ལ་ལྟོས་ནས་ཕྱིར་གྲོལ་ལ་མ་གྲུབ་པ་ཉིད་དོ། །
རྩོལ་བྱུང་གིས་སྒྲ་མི་རྟག་པར་བསྒྲུབ་པ་ན་སྒྲའི་ཕྱོགས་གཅིག་ཆུ་སྒྲ་ལ་མེད་པ་ལྟ་བུའོ། ། འདི་ནི་ཆོས་ཅན་གྱི་ཕྱོགས་གཅིག་ལ་མ་གྲུབ་ཀྱང་སྐྱོན་མེད་ཡིན་ནོ། ། ཚོགས་པའི་སྤྱི་ཆོས་ཅན་དུ་བྱས་པ་དཔེར་ན་ཚུལ་གསུམ་རྟགས་སུ་མཚོན་པ་ལ་འདིས་མཚོན་ནུས་བཀོད་པ་ན་ཡ་གྱལ་ལ་མ་གྲུབ་པ་ལྟ་བུ་སྟེ། འདི་ཕྱོགས་ཆོས་ཀྱི་སྐྱོན་མ་ཡིན་ནོ། ། གཉིས་པ་རྟགས་ཀྱི་ཕྱོགས་གཅིག་ཆོས་ཅན་མ་གྲུབ་པ་ལ། རིགས་ཀྱི་སྤྱི་གཞི་རྟགས་སུ་བྱས་པ་དང༌། ཚོགས་པའི་སྤྱི་གཞི་རྟགས་སུ་བྱས་པའི་ཚེ་མཚུངས་པ་གཉིས་ལས་དང་པོ་ལའང་གྲུབ་མ་གྲུབ་མཚུངས་པ་ནི། སྒྲ་ཙམ་གྱི་སྤྱི་ལ་རྟག་པ་རྟགས་སུ་བཀོད་ན་མ་གྲུབ་པ་བཞིན་རྟག་པ་ལ་བྱས་པ་བཀོད་ནའང་མ་གྲུབ་པ་ཡིན་ནོ། ། གྲུབ་པར་མཚུངས་པའང་སྒྲ་ལ་བྱས་པ་རྟགས་སུ་བཀོད་ན། སྒྲའི་བྱས་པ་གྲུབ་སྒྲ་མ་ཡིན་གྱི་མ་གྲུབ་ཀྱང་བྱས་ཙམ་གྲུབ་པ་མི་སྐྱོན་པ་བཞིན།
སྒྲ་ཙམ་གྱི་ཕྱོགས་གཅིག་ལ་རྩོལ་བྱུང་གྲུབ་ལ། ཕྱོགས་གཅིག་ལ་མ་གྲུབ་པ་མཚུངས་པ་ཡིན་ནོ། ། གཉིས་པ་ནི་ཟླ་བ་གཉིས་སྣང་གི་ཤེས་པ་ལ་རྟོག་བྲལ་མ་འཁྲུལ་བ་རྟགས་སུ་བཀོད་པ་ན། ཡ་གྱལ་རྟོག་བྲལ་གྲུབ་ཀྱང་མ་འཁྲུལ་བ་མ་གྲུབ་པས་རྟོག་བྲལ་མ་འཁྲུལ་བའི་ཚོགས་པ་མ་གྲུབ་པ་བཞིན་ཚོགས་པའི་སྤྱི་ཚུལ་གསུམ་ཚོགས་པ་ཆོས་ཅན་དུ་བཞག་ན། འདི་ཙམ་གྱི་རྟགས་སུ་མཚོན་ནུས་བཀོད་པ་ན་རྟགས་དེ་ཚོགས་པའི་ཕྱོགས་གཅིག་ཕྱོགས་ཆོས་རྐྱང་པ་ལ་མ་གྲུབ་པས་ཚོགས་པའི་ངོ་བོ་མ་གྲུབ་པར་མཚུངས་སོ། ། གཞན་སྤྲོས་པ་རྣམས་རང་གིས་ཤེས་པར་ཟད་པས་མ་བྲིས་སོ། ། གཉིས་པ་བློ་ངོར་མ་གྲུབ་པ་ལ་གསུམ་སྟེ། ཆོས་ཅན་དང༌། རྟགས་དང༌། དེ་གཉིས་ཀྱི་འབྲེལ་པ་ལ་ཐེ་ཚོམ་ཟ་བའི་མ་གྲུབ་པའོ། །
དང་པོ་ལ་གཉིས་ལས། ངེས་རུང་མེད་ནས། ཐེ་ཚོམ་ཟ་བ་ཤ་ཟའི་བུམ་པ་ལྟ་བུ་ཆོས་ཅན་བསྐལ་བ་དང༌། གཉིས་པ་ངེས་རུང་ཡོད་ཀྱང་ཐེ་ཚོམ་ཟ་བ་ནོར་བུའམ་སྒྲོན་མར་མ་ངེས་པ་ན་ནོར་བུ་ཆོས་ཅན་དུ་བཞག་པ་ལྟ་བུའོ། ། གཉིས་པ་རྟགས་ལའང་གཉིས་ལས། ངེས་རུང་མེད་ནས་ཐེ་ཚོམ་ཟ་བ་འདོད་ཆགས་དང་བྲལ་བས་བྱས་པའི་ཕྱིར་ལྟ་བུ། གཉིས་པ་ངེས་རུང་ཡོད་ཀྱང་ཐེ་ཚོམ་ཟ་བ་དུ་བའམ་རླངས་པར་ཐེ་ཚོམ་ཟ་བ་ན་དུ་བ་རྟགས་སུ་བཀོད་པ་ལྟ་བུའོ། ། གསུམ་པ་འབྲེལ་པ་ལའང་གཉིས་ལས། ངེས་རུང་མེད་ནས་ཐེ་ཚོམ་ཟ་བ་ད་ལྟའི་དགེ་བས་སྔ་མའི་དགེ་བ་བསྒྲུབ་པ་ལྟ་བུ་དང༌། གཉིས་པ་ངེས་རུང་ཡོད་ཀྱང་ཐེ་ཚོམ་ཟ་བ་རྨ་བྱའི་སྒྲ་གྲགས་པས་རི་སུལ་དབུ་མར་རྨ་བྱ་བསྒྲུབ་པ་ལྟ་བུའོ། །
གསུམ་པ་རྒོལ་བ་ལ་ལྟོས་པའི་མ་གྲུབ་པ་ལ་གཉིས་ལས། དང་པོ་རྒོལ་བ་རང་ཉིད་ལ་མ་གྲུབ་པ་གྲངས་ཅན་པས་བློ་དང་བདེ་བ་སེམས་པ་མེད་པ་ཡིན་ཏེ། སྐྱེ་བ་ཅན་ནམ་མི་རྟག་པ་ཡིན་པའི་ཕྱིར་རོ་ཞེས་བཀོད་པ་ན་རང་ཉིད་མངོན་པར་གསལ་བ་ན་ཉེ་བར་ཞི་བ་ལ་འདོད་ཀྱི་སྐྱེ་འཇིག་ཏུ་མི་འདོད་པ་ལྟའོ། ། འདིའང་གྲུབ་མཐའ་ལ་གྲགས་པའི་བློ་དང་བདེ་བ་ཆོས་ཅན་དུ་མ་གྲུབ་པ་ཡིན་མོད་ཀྱི་བློ་དང་བདེ་བ་གྲུབ་ཚོད་ལ་བསམས་ནས་རྟགས་རྒོལ་བ་ལ་མ་གྲུབ་པ་ཞེས་བཏགས་ལ། ཡང་དག་པར་ན་ཆོས་ཅན་ལ་གྲུབ་ན་ཁྱབ་པའི་སྐྱོན་ཡོན་གྱི་ཕྱོགས་ཆོས་སྐྱོན་མེད་ཡིན་མོད་ཀྱི། གྲུབ་མཐའ་ཁས་བླངས་པ་ལ་ལྟོས་ནས་དེ་ལྟར་བཏགས་སོ། ། གཉིས་པ་ཕྱིར་རྒོལ་བ་ལ་མ་གྲུབ་པ་ནི་འཛེམ་མེད་པས་ཤུན་པ་བཤུས་ན་འཆི་བས། ཤིང་སེམས་པ་ཅན་དུ་བསྒྲུབ་པ་ནི་ཤིང་སྐམས་པ་ཡིན་གྱི་འཆི་བའི་ངོ་བོ་མ་གྲུབ་པ་ཡིན་ཀྱང་སངས་རྒྱས་པའི་གྲུབ་མཐའ་ལ་ལྟོས་ནས་ཕྱིར་རྒོལ་ལ་མ་གྲུབ་པ་ཞེས་བསྙད་པར་ཟད་དོ། ། དེས་ན་དངོས་པོ་ལ་གྲུབ་ན་རྒོལ་བ་གཉིས་ལ་སྒྲ་མ་གྲུབ་ཀྱང་རྟགས་ཡིན་ལ། དངོས་པོ་ལ་མ་གྲུབ་ན་རྒོལ་བ་གཉིས་ཀ་སྒྲ་འདོད་ཀྱང་རྟགས་མ་ཡིན་ནོ། །
དེ་ལྟར་ན་དོན་ལ་མ་གྲུབ་པ་ལ་ཆོས་ཅན་དང༌། རྟགས་ཀྱི་ངོ་བོ་མ་གྲུབ་པ་གཉིས་ལས་ཕྱེ་བའི་དྲུག བློ་ངོར་མ་གྲུབ་པ་ལས་གསུམ་ལས་ཕྱེ་བའི་དྲུག་སྟེ། ཕྱེ་ན་བཅུ་གཉིས་ཡིན་ལ། ཆོས་དང་ཆོས་ཅན་གྱི་ཕྱོགས་རེ་ལ་མ་གྲུབ་པ་ལས་ཕྱེ་བའི་སྐྱོན་དུ་འགྲོ་བའི་ཆ་རྣམས་ནི་རྟགས་ཀྱི་ངོ་བོ་མ་གྲུབ་པར་འདུ་ལ། གཞན་ནི་ཕྱོགས་ཆོས་སྐྱོན་མེད་ཡིན་ཞིང་གྲུབ་མཐའ་ལ་ལྟོས་པའི་སྐྱོན་ནི་གྲུབ་མཐའ་ཁས་བླངས་པ་ལ་དགོངས་ཀྱི། ཡང་དག་པར་ན་ཆོས་ཅན་ནམ་རྟགས་ཀྱི་ངོ་བོ་མ་གྲུབ་པ་ཉིད་ཡིན་ནོ། ། ཕྱོགས་ཆོས་དོན་ནི་བློ་ངོ་ལ། ། མི་གནས་མ་གྲུབ་པ་ཉིད་ཡིན། ། ཕྱོགས་རེའམ་རྒོལ་བ་རྣམས་གཉིས་ལ། །
མ་གྲུབ་རྣམ་པར་ཕྱེ་སྟེ་བཤད། ། བསྡུ་བའི་ཚིགས་སུ་བཅད་པའོ། ། གཉིས་པ་མ་ངེས་པ་ལ་གསུམ་ལས། དང་པོ་མཚན་ཉིད་ནི། མ་ངེས་ཐེ་ཚོམ་བསྐྱེད་པའི་རྟགས། ། མ་ངེས་པའི་མཚན་ཉིད་ཕྱོགས་ཆོས་གྲུབ་ཅིང་བཟློག་པ་མི་ཆོད་པའོ། ། གཉིས་པ་མཚོན་བྱའི་དབྱེ་བ་ལ་གསུམ་སྟེ། གཉིས་སུ་འབྱེད་པའི་ཚུལ་དང༌། དེའི་རྒྱུ་མཚན་ལ་རྩོད་པ་སྤང་བ་དང༌། དེ་ལ་དཔེ་དང་རྩོད་གཞིར་འགྱུར་བའི་ཚུལ་ལོ། །
དང་པོ་ནི་ཆོས་ཅན་ལས་གཞན་དུ་མི་འཇུག་ན་ཐུན་མོང་མ་ཡིན་པ་ཡིན་ལ། འཇུག་ན་ཐུན་མོང་བ་ཡིན་ནོ། ། གཉིས་པ་ནི་གལ་ཏེ་ཆོས་ཅན་ལས་གཞན་ཞེས་བྱ་བ་ལྡོག་པ་གཞན་ཡིན་ན་མཉན་བྱས་མི་རྟག་པ་བསྒྲུབ་པའང་ཐུན་མོང་དུ་འགྱུར་ཏེ། སྒྲ་ལས་ལྡོག་པ་གཞན་རྔ་སྒྲ་ལ་སོགས་པ་ལ་འཇུག་པས་སོ། ། རྫས་གཞན་ཡིན་ན་སྐད་ཅིག་གིས་སྟོང་པ་ཆོས་ཅན་དོན་བྱེད་པས་སྟོང་སྟེ་བྱས་ཡོད་ཀྱིས་སྟོང་པའི་ཕྱིར་ཅེས་བཀོད་པའང་ཐུན་མོང་མ་ཡིན་པར་འགྱུར་ཏེ། རྫས་གཞན་ལ་མི་འཇུག་པའི་ཕྱིར་རོ་ཞེ་ན། གཉི་ག་ལ་ལྟར་མ་ཡིན་གྱི། ཤེས་འདོད་ལས་གཞན་མཐུན་ཕྱོགས་མི་མཐུན་ཕྱོགས་ལ་ངེས་པར་ནུས་མི་ནུས་ལ་ཐུན་མོང་དང་ཐུན་མོང་མ་ཡིན་པར་འཇོག་གོ ། གསུམ་པ་ལ་གཉིས་ཏེ། ངོ་བོ་ཐ་དད་ཀྱིས་དཔེ་དང་རྩོད་གཞིར་འགྱུར་བ་དང༌།
ངོ་བོ་གཅིག་ལའང་གཞན་སེལ་འཇུག་ཚུལ་གྱིས་འགྱུར་བའོ། ། དང་པོ་ནི་མེ་དང་མི་རྟག་པ་བསྒྲུབ་པ་ན་ལ་དང་སྒྲ་ཤེས་འདོད་དང༌། ཚང་མང་དང་བུམ་པ་དཔེར་འགྱུར་བ་ལྟ་བུའོ། ། གཉིས་པ་ལའང་གཉིས་ལས། ཐ་སྙད་གྲུབ་མ་གྲུབ་ཀྱི་འགྱུར་བ་བུམ་ལྡོག་ཆོས་ཅན་གཞན་སེལ་གྱི་ཐ་སྙད་དུ་བྱར་རུང་སྟེ། དངོས་འགལ་བཅད་ནས་འཇུག་པའི་ཕྱིར་མི་རྟག་པའི་ལྡོག་པ་བཞིན་ཞེས་བྱ་བ་ལྟ་བུའོ། ། ཁ་ཅིག་ངོ་བོ་གཅིག་ལ་མངོན་གྱུར་ལྐོག་གྱུར་གྱིས་དཔེ་དང་རྩོད་གཞིར་འགྱུར་བ་ཞེས་ཟེར་བ་ནི་ངོ་བོ་གཅིག་ལ་མངོན་ལྐོག་གཉིས་མི་སྲིད་མོད། འོན་ཀྱང་ངེས་པ་དཀའ་སླ་ལ་མངོན་གྱུར་ལྐོག་གྱུར་དུ་འདོགས་པར་ཟད་དོ། ། གཉིས་པ་སྤྱི་དང་བྱེ་བྲག་གིས་འགྱུར་བ་ལའང་གཉིས་ལས། ཁྱབ་ཆེ་ཆུང་ནི་ཤེས་བྱ་ཙམ་གཅིག་དང་དུ་བྲལ་གྱིས་རང་བཞིན་མེད་པར་བསྒྲུབ་པ་ན་དངོས་མེད་ཀྱི་ཤེས་བྱ་དཔེ་དང་ཤེས་བྱ་ཙམ་ཤེས་འདོད་དུ་འགྱུར་བ་ཡིན་ནོ། །
གལ་ཏེ་སྤྱི་དང་བྱེ་བྲག་རྩོད་གཞི་དང་དཔེར་རུང་ན་མཉན་བྱས་མི་རྟག་པ་བསྒྲུབ་པ་ནའང་སྒྲ་ཙམ་དང་རྔ་སྒྲ་དེ་ལྟར་འགྱུར་ཞེ་ན། དེའི་རྒྱུ་མཚན་ཅི་ཡིན། འདི་ཡང་འདྲི་ན་དཔེ་དངོས་མེད་ཀྱི་ཤེས་བྱ་ལ་རྟགས་གཅིག་དང་དུ་བྲལ་ལ་སྟོང་ཉིད་ཀྱིས་ཁྱབ་པ་གྲུབ་ཀྱང་ཤེས་བྱ་ཙམ་ལ་མི་འགྲུབ་སྟེ། གཅིག་དང་དུ་བྲལ་གྱིས་མ་ཁྱབ་པའི་ཤེས་བྱ་འགའ་ཞིག་འདོགས་པའི་ཕྱིར་རོ། ། འདིར་ཡང་རྔ་སྒྲའི་སྟེང་དུ་མཉན་བྱ་ལ་མི་རྟག་པས་ཁྱབ་པ་གྲུབ་ཀྱང་སྒྲ་ཙམ་ལ་མི་འགྲུབ་སྟེ། གཏན་ཚིགས་མཉན་བྱས་མ་ཁྱབ་པའི་སྒྲ་ཙམ་དགོས་པའི་ཕྱིར་རོ་ཞེ་ན། དེ་ལྟ་ན་སྒྲ་ཙམ་འཛིན་པའི་ཚད་མས་མཉན་བྱ་མི་འགྲུབ་པར་འགྱུར་ལ། འདིར་ཤེས་བྱ་ཙམ་འཛིན་པའི་ཚད་མའང་གཅིག་དང་དུ་བྲལ་དུ་མི་འགྲུབ་པར་འགྱུར་བ་འདོད་པས་ག་ལ་མཚུངས། དེ་བཞིན་དུ་སྒྲ་མི་རྟག་སྟེ་སྒྲའི་བྱས་པ་ཡིན་པའི་ཕྱིར་རྔ་སྒྲ་བཞིན་ཞེས་བསྒྲུབ་པ་ན་བྱེ་བྲག་དཔེར་འགྱུར་བ་ལ་སོགས་པ་རྒྱས་པར་ཤེས་པར་བྱའོ། ། གཉིས་པ་ཁྱབ་མཉམ་ནི་མངོན་སུམ་ཙམ་ཆོས་ཅན་ཤེས་པ་ཡིན་ཏེ།
བེམས་པོ་ལས་ལོག་པའི་ཕྱིར་རང་རིག་མངོན་སུམ་བཞིན་ཞེས་བཀོད་པ་ན་མངོན་སུམ་དང་རང་རིག་ཁྱབ་མཉམ་ཡང་དཔེ་དང་ཤེས་འདོད་དུ་འགྱུར་བ་བཞིན་ནོ། ། དེས་ན་གཞན་སེལ་གྱི་སྒོ་ནས་བློ་ངོར་གྲུབ་མ་གྲུབ་ཀྱི་ཁྱད་པར་ཡོད་ན་རྫས་དང་ལྡོག་པའམ་སྤྱི་དང་བྱེ་བྲག་གམ་མཚན་ཉིད་དམ་མཚོན་བྱ་གང་ཡིན་ཡང་རུང་སྟེ་གང་བློ་ངོར་བསྒྲུབ་སླ་བ་དཔེར་བྱས་ཏེ། དཀའ་བ་རྩོད་གཞིར་འགྱུར་བ་ཐམས་ཅད་ལ་དེ་ལྟར་ཤེས་པར་བྱའོ། ། གསུམ་པ་མཚན་གཞི་སོ་སོའི་དོན་ལ་གཉིས་ཏེ། ཐུན་མོང་མ་ཡིན་པ་དང༌། ཐུན་མོང་གི་མ་ངེས་པའོ། ། དང་པོ་ལ་གཉིས་ལས་མཚན་ཉིད་ནི། ཕྱོགས་མིན་གཞན་ལ་མ་གྲུབ་པ། ། ཐུན་མོང་མ་ཡིན་དེའི་མཚན་ཉིད་ཕྱོགས་ཆོས་གྲུབ་ཕྱོགས་གཉིས་ཀ་ལ་མ་མཐོང་ནས་བཟློག་པ་མི་ཆོད་པའོ། ། གཉིས་པ་དབྱེ་ན་བཞི།
དེ་ལ་རྟགས་གཉིས་ཀ་ལ་མེད་ནས་མ་མཐོང་བ། དཔེར་ན་སྒྲ་མི་རྟག་སྟེ་མཉན་བྱ་ཡིན་པའི་ཕྱིར་ཞེས་པ་ལྟ་བུའོ། ། ཡོད་ཀྱང་མ་མཐོང་བ་སྐྱེས་བུ་འདི་ལྷ་ལས་ཚེ་འཕོས་ཏེ་མིག་དང་ལྡན་པའི་ཕྱིར་རོ་ལྟ་བུའོ། ། མཐུན་ཕྱོགས་ལ་ཡོད་ཀྱང་མ་མཐོང་བ་སྒྲ་མི་རྟག་སྟེ། བྱས་པའི་ཕྱིར་རིག་བྱེད་ཀྱི་སྒྲ་བཞིན་ལྟ་བུའོ། ། མི་མཐུན་ཕྱོགས་ལ་ཡོད་ཀྱང་མ་མཐོང་བ་གང་བྱས་པ་མི་རྟག་སྟེ་རིག་བྱེད་བཞིན་ནམ་མཁའ་ནི་མ་བྱས་སོ་ཞེས་བཀོད་པ་ལྟ་བུའོ། ། གཉིས་པ་ཐུན་མོང་བ་ལའང་གཉིས་ལས་མཚན་ཉིད་ནི། ཕྱོགས་ལས་གཞན་ལ་འཇུག་ཐུན་མོང༌། ། དེའི་མཚན་ཉིད་ཕྱོགས་ཆོས་གྲུབ་མཐུན་ཕྱོགས་མི་མཐུན་ཕྱོགས་གཉི་ག་ལ་འཇུག་པའོ། ། གཉིས་པ་དབྱེ་ན་དངོས་དང་ལྷག་ལྡན་གཉིས།
དངོས་ཀྱི་མ་ངེས་པ་དང་ལྷག་ལྡན་གཉིས་སོ། ། དང་པོ་ལའང་གཉིས་ལས་མཚན་ཉིད་ནི། གཉིས་ཀ་ལ་མཐོང་བཟློག་མི་ཆོད། ཕྱོགས་ཆོས་གྲུབ་ཕྱོགས་གཉི་ག་ལ་མཐོང་ཡང་བཟློག་པ་མི་ཆོད་པའོ། ། གཉིས་པ་དབྱེ་ན་བཞི་སྟེ། གཉི་ག་ལ་ཁྱབ་པར་མཐོང་བ་སྒྲ་མི་རྟག་པ་ལ་གཞལ་བྱ་བཀོད་པ་ལྟ་བུ། མཐུན་ཕྱོགས་ལ་ཁྱབ་པར་མཐོང་བ་སྒྲ་རྩོལ་བ་ལས་བྱུང་བ་ལ་མི་རྟག་པ་བཀོད་པ་ལྟ་བུའོ། ། མི་མཐུན་ཕྱོགས་ལ་ཁྱབ་པ་སྒྲ་རྩོལ་མ་བྱུང་ལ་མི་རྟག་པ་བཀོད་པ་ལྟ་བུའོ། ། གཉི་གའི་ཕྱོགས་རེ་ལ་མཐོང་བ་སྒྲ་རྟག་པ་ལ་ལུས་ཅན་མ་ཡིན་པ་བཀོད་པ་ལྟ་བུའོ། ། གཉིས་པ་ལྷག་ལྡན་ལ་གཉིས་ཏེ།
ཡང་དག་དང་འགལ་བའི་ལྷག་ལྡན་ནོ། ། དང་པོ་ལའང་གཉིས་ལས་མཚན་ཉིད་ནི། ཡང་དག་ལྷག་ལྡན་མཐུན་ཕྱོགས་མཐོང༌། ། མི་མཐུན་ཕྱོགས་ལ་མ་མཐོང་བའོ། ། ཕྱོགས་ཆོས་གྲུབ་མཐུན་ཕྱོགས་ལ་མཐོང༌། ། མི་མཐུན་ཕྱོགས་ལ་མ་མཐོང་ཡང་བཟློག་པ་མི་ཆོད་པའོ། ། གཉིས་པ་དབྱེ་ན་གསུམ་སྟེ་དེའང་རྟགས་མི་མཐུན་ཕྱོགས་ལ་ཡོད་ཀྱང་མ་མཐོང་བ་དཔེར་ན་ཐམས་ཅད་མཁྱེན་པ་མ་ཡིན་ཏེ་སྨྲ་བའི་ཕྱིར་ལྟ་བུ། མེད་ཀྱང་མི་འགལ་བ་སྔོ་བསངས་མ་ཡིན་ཏེ་ལྷས་བྱིན་གྱི་བུ་ཡིན་པའི་ཕྱིར་ལྟ་བུ། འགལ་ཡང་མ་ངེས་པ་བྱས་པ་རྟག་པ་དང་འགལ་བར་མ་ཤེས་པ་ལ་མི་རྟག་སྟེ་བྱས་པའི་ཕྱིར་ལྟ་བུའོ། ། འདི་འགལ་བར་ངེས་ན་ཡང་དག་ཉིད་དོ། །
མི་མཐུན་ཕྱོགས་མཐོང་མཐུན་ཕྱོགས་ལ། ། མ་མཐོང་འགལ་བའི་ལྷག་ལྡན་ཡིན། ། དེ་ལ་གཉིས་ལས་དང་པོ་མཚན་ཉིད་ནི། ཕྱོགས་ཆོས་གྲུབ་མི་མཐུན་ཕྱོགས་ལ་མཐོང༌། མཐུན་ཕྱོགས་ལ་མ་མཐོང་ཡང་བཟློག་པ་མི་ཆོད་པའོ། ། གཉིས་པ་དབྱེ་ན་གསུམ་སྟེ། རྟགས་མཐུན་ཕྱོགས་ལ་ཡོད་ཀྱང་མ་མཐོང་བ་དཔེར་ན་ཐམས་ཅད་མཁྱེན་པ་ཡིན་ཏེ་སྨྲ་བའི་ཕྱིར་ལྟ་བུ། མེད་ཀྱང་མི་འགལ་བ་སྔོ་བསངས་ཡིན་ཏེ་ལྷས་བྱིན་གྱི་བུ་ཡིན་པའི་ཕྱིར་ལྟ་བུ། འགལ་ཡང་མ་ངེས་པ་བྱས་པ་རྟག་པ་དང་འགལ་བར་མ་ཤེས་པ་ལ་རྟག་སྟེ་བྱས་པའི་ཕྱིར་ལྟ་བུའོ། ། འགལ་བར་ཤེས་ན་འགལ་བའི་རྟགས་ཉིད་དོ། །
འདི་གཉིས་བྱེ་བྲག་པའི་འདོད་པའི་ལྷག་ལྡན་ལྟ་བུ་མ་ཡིན་གྱི་རིམ་པ་བཞིན་མི་མཐུན་ཕྱོགས་དང་མཐུན་ཕྱོགས་གཉིས་ལས་ལྡོག་པ་ངེས་ན་ཡང་དག་དང་འགལ་བར་འགྲོ་བ་ལས་ཐེ་ཚོམ་གྱི་ལྷག་མ་ཡོད་པས་ལྷག་ལྡན་ཞེས་བྱའོ། གསུམ་པ་འགལ་བ་ལ་གསུམ་ལས་མཚན་ཉིད་ནི། རྟགས་གྲུབ་བཟློག་པས་ཁྱབ་ན་འགལ། ། དེའི་མཚན་ཉིད་ནི་ཕྱོགས་ཆོས་གྲུབ་ཅིང་བཟློག་པས་ཁྱབ་པའོ། ། གཉིས་པ་རབ་ཏུ་དབྱེ་བ་ལ་གསུམ་སྟེ། དངོས་པོའི་སྒོ་ནས་དབྱེ་བ་དང༌། བརྗོད་འདོད་ཀྱི་སྒོ་ནས་དབྱེ་བ་དང༌། དབྱེ་བ་གཞན་དུ་འདོད་པ་དགག་པའོ། ། དང་པོ་ལ་གཉིས་ཏེ། འབྲེལ་པའི་དབང་གིས་གཉིས་སུ་དབྱེ་བ་དང༌།
སྦྱོར་བ་ལ་ལྟོས་ནས་གསུམ་དུ་དབྱེ་བའོ། ། དང་པོ་ལ་གཉིས་ལས་གཉིས་སུ་འགྲོ་བའི་ཚུལ་ནི། མི་དམིགས་རང་བཞིན་གཏན་ཚིགས་སུ། ། བསྡུས་པས་འགལ་བ་གཉིས་ཉིད་ཡིན། ། མི་དམིགས་པ་ཐམས་ཅད་དཔེ་ལ་སྣང་རུང་མི་དམིགས་པར་འདུ་ལ་དེ་བདག་གཅིག་པའི་འབྲེལ་པ་ལ་བརྟེན་པས་རང་བཞིན་གྱིས་རྟགས་ཡིན་ཅིང་དེ་དག་བཟློག་པས་མི་དམིགས་པའི་འགལ་བའང་རང་བཞིན་འགལ་བའི་ལྟར་སྣང་དུ་འདུ་བས་འགལ་བའང་གཉིས་ཉིད་དེ། རང་བཞིན་འགལ་བ་སྒྲ་རྟག་སྟེ་བྱས་པའི་ཕྱིར་ལྟ་བུ་དང༌། འབྲས་བུ་འགལ་བ་སྒྲ་རྟག་སྟེ། བཙལ་མ་ཐག་ཏུ་འབྱུང་བའི་ཕྱིར་ལྟ་བུའོ། ། དེ་སྐད་དུ། རང་བཞིན་འབྲས་བུ་བསྒྲུབ་དོན་དུ། །
གཏན་ཚིགས་གཉིས་དང་བཟློག་པ་གཉིས། ། རྩོད་ཕྱིར་ཁྱད་པར་སྤྱི་དག་སྟེ། ། ལྷག་མ་ལྡོག་པའི་སྒྲུབ་བྱེད་ཡིན། ། ཞེས་གསུངས་པ་ལྟར་རོ། ། གཉིས་པ་འབྲས་བུ་འགལ་བ་རྩོད་པ་སྤང་བ་ལ་གཉིས་ཏེ། རྩོད་པ་དགོད་པ་དང༌། ལན་གདབ་པའོ། ། དང་པོ་ནི་རྟགས་དེ་འགལ་བ་མ་ཡིན་ཏེ། རྩོལ་བྱུང་རྟག་པའི་འབྲས་བུ་ཡིན་པའི་ཕྱིར་རོ་ཞེའོ། ། གཉིས་པ་ལན་ལ་བཞི་ལས།
དང་པོ་ཉན་ཤེས་སྒྲ་མི་རྟག་པའི་འབྲས་བུར་བསྒྲུབ་ན། བཙལ་མ་ཐག་བྱུང་མི་རྟག་འབྲས། ། ཉན་པའི་ཤེས་པ་ཆོས་ཅན་སྒྲ་མི་རྟག་པའི་འབྲས་བུ་ཡིན་ཏེ་བཙལ་མ་ཐག་ཏུ་བྱུང་བའི་ཕྱིར་རོ། ། གསུམ་པ་དེ་རྟག་པའི་འབྲས་བུར་མི་འཐད་པ་ནི། རྟགས་ལ་འགྱུར་བ་མེད་ཕྱིར་འགལ། ། གལ་ཏེ་རྟག་པའི་འབྲས་བུ་ཡིན་ན་བཙལ་བའི་སྔ་རོལ་དུའང་ཐོས་པར་འགྱུར་ཏེ་རྟག་པའི་ཕྱིར་རོ། ། བསྒྲིབས་པས་མི་ཐོས་སོ་ཞེ་ན། སྒྲིབ་བྱེད་དེས་ཡུལ་ལ་ཕན་གནོད་བྱས་སམ་དབང་པོ་ལ་བྱས། དང་པོ་ལྟར་ན་ཡུལ་ལ་ཁྱད་པར་བསྐྱེད་ན་མི་རྟག་པར་འགྱུར་ལ། མ་བསྐྱེད་ན་བསྒྲིབས་པར་འགལ་ལོ། །
གཉིས་པ་དབང་པོ་ལ་བསྐྱེད་པས་སྒྲའི་ལྷན་ཅིག་བྱེད་པར་འགྱུར་རོ་ཞེ་ན། དེ་ལྟ་ནའང་ལྷན་ཅིག་བྱེད་པ་དེས་སྒྲ་རྟག་པ་འགྱུར་རམ་མི་འགྱུར་ཞེས་བརྟག་པ་སྔར་དང་མཚུངས་སོ། ། གསུམ་པ་རང་ལ་མཚུངས་པ་སྤང་བ་ནི། མི་རྟག་འགྱུར་ཕྱིར་འདི་མི་མཚུངས། འོ་ན་ཁྱེད་རང་ལྟར་ཡང་བུམ་འཛིན་གྱི་རྣམ་ཤེས་ལ་རྩིག་པ་ལ་སོགས་པས་བསྒྲིབས་པ་འགལ་ལོ་ཞེ་ན། བུམ་པ་རྟག་པ་བསྒྲིབས་པར་འདོད་ན་བདེན་ཡང་མི་རྟག་ལ་དེའི་སྐད་ཅིག་ཐམས་ཅད་རྣམ་ཤེས་ཀྱི་རྒྱུར་མི་འདོད་ཀྱི། རྐྱེན་གསུམ་ཚོགས་པའི་སྐད་ཅིག་ཁྱད་པར་ཅན་གཞན་རྒྱུར་འདོད་པའི་ཕྱིར་རོ། ། བཞི་པ་འགྱུར་མེད་ལ་དེ་མི་མཚུངས་པ་ནི། ངེད་ཀྱང་དེ་ལྟར་འདོད་དོ་ཞེ་ན། དེ་འདྲ་འགྱུར་མེད་ལ་མི་འཐད། །
ཁྱེད་ཀྱི་རྟག་པ་ལ་རྐྱེན་གྱིས་ཁྱད་པར་དུ་བྱར་མེད་པའི་ཕྱིར་རང་གི་ངོ་བོ་ལས་མ་གྱུར་པས་རྟག་ཏུ་དམིགས་པའམ་མི་དམིགས་པར་འགྱུར་རོ། ། དེའི་ཕྱིར། བཙལ་མ་ཐག་ཏུ་བྱུང་བའི་ཕྱིར། ཤེས་པ་སྒྲ་མི་རྟག་པའི་འབྲས་བུར་འགྲུབ་སྟེ། སྔར་ཡོད་པའི་ཤེས་པ་ནི། བཙལ་མ་ཐག་འབྱུང་ངེས་མིན་ཏེ། ། སྒྲིབ་བྱེད་དབང་པོ་སྒྲ་དག་ལ། ། རྣམ་ཀུན་ཉེར་སྦྱོར་མེད་ཕྱིར་རོ། ། ལྟོས་པ་མེད་པར་རེས་འགའི་ཚེ། ། འབྲས་བུ་མི་བྱེད་འགལ་བའི་ཕྱིར། །
ཤེས་པ་དེ་འདྲ་རེས་འགའ་བའི། ། འབྲས་བུར་གྲུབ་པ་དེ་རྟགས་ཡིན། ། ཞེས་གསུངས་པ་ལྟར་རོ། ། གཉིས་པ་སྦྱོར་བ་ལ་ལྟོས་ནས་གསུམ་དུ་དབྱེ་ན། མི་དམིགས་གསུམ་པར་འབྱེད་ན་ནི། ། དེ་བཟློག་འགལ་བའང་གསུམ་དུ་འགྱུར། ། སྦྱོར་བའི་དབྱེ་བས་ཡང་དག་གི་རྟགས་གསུམ་དུ་འབྱེད་ན། དེ་དག་བཟློག་པ་ཉིད་འགལ་བ་ཡིན་པས་འགལ་བའང་གསུམ་ཉིད་དེ། སྣང་རུང་གི་བུམ་པ་ཡོད་དེ་མི་སྣང་བའི་ཕྱིར་ལྟ་བུའོ། ། གཉིས་པ་བརྗོད་འདོད་ཀྱི་སྒོ་ནས་དབྱེ་ན་གསུམ་ལས།
གཞན་གྱི་ལུགས་དགག་པ་ནི། འགའ་ཞིག་ཆོས་དང་ཆོས་ཅན་གྱི། ། དབྱེ་བས་འགལ་བ་བཞི་ཞེས་ཟེར། ། རྟོག་གེ་བ་འགའ་ཞིག་སློབ་དཔོན་གྱིས་དེ་ནི་རེས་འགའ་ཆོས་ཀྱི་སྒོ་ནས་སམ། ཆོས་ཅན་གྱི་སྒོ་ནས་སམ། དེའི་ཁྱད་པར་གྱི་སྒོ་ནས་བྱེད་པའི་ཕྱིར་དེས་ཐ་སྙད་དུ་བྱེད་དོ། ། ཞེས་གསུངས་པ་ལ་བརྟེན་ནས་ཆོས་དང་ཆོས་ཅན་གྱི་ངོ་བོ་དང་ཁྱད་པར་གཉིས་འགོག་པའི་འགལ་བ་བཞི་ཡིན་ནོ་ཞེས་ཟེར་རོ། ། དེ་ལ་ཆོས་ཅན་གྱི་ངོ་བོ་འགོག་པའི་མཚན་ཉིད་ལ། ཁ་ཅིག་ན་རེ་ཆོས་ཅན་གྱི་ཁྱད་པར་ལ་ཕྱོགས་ཆོས་གྲུབ་ཅིང་ངོ་བོ་དང་འགལ་བས་ཚོགས་དོན་གྱི་སྤྱི་ཕྱིན་ཅི་ལོག་ཏུ་བྱེད་པའོ། ། མཚན་གཞི་དཔེར་བརྗོད་ན་དངོས་པོར་གྱུར་པའི་ནམ་མཁའ་ཆོས་ཅན།
རྟག་སྟེ་མ་བྱས་པའི་ཕྱིར་ཅེས་བཀོད་པ་ན། ཆོས་ཅན་གྱི་ཁྱད་པར་ནམ་མཁའ་སྣང་ཙམ་ལ་ཕྱོགས་ཆོས་གྲུབ་ཅིང༌། ཆོས་ཅན་གྱི་ངོ་བོ་དངོས་པོར་གྱུར་པའི་ནམ་མཁའ་དང་མ་བྱས་པ་འགལ་བས་ཆོས་ཅན་གྱི་ངོ་བོ་འགོག་པའི་འགལ་བ་ཡིན་ནོ་ཞེས་ཟེར་བ་ནི་ཕྱོགས་ཆོས་མི་འགྲུབ་སྟེ། དོན་དམ་པའི་སྒྲ་ཆོས་ཅན་དུ་བཞག་པ་དང་མཚུངས་པས་སོ། ། འདི་ལ་ཆོས་མཆོག་ན་རེ། ནམ་མཁའ་མ་བྱས་ཤིང་ཡོད་པར་འདོད་པ་འགའ་ཞིག་ལ་ནམ་མཁའ་ཆོས་ཅན་རྟག་སྟེ་མ་བྱས་པའི་ཕྱིར། རི་བོང་གི་རྭ་བཞིན་ཞེས་བཀོད་པ་ན། རི་བོང་གི་རྭ་དང་མཚུངས་ན་ནམ་མཁའ་ཡོད་པར་འདོད་ཀྱང་མེད་པར་བསྒྲུབས་པ་ཡིན་ནོ། ། ཞེས་གསུངས་མོད་ཀྱི་འདི་ཆོས་ཅན་གྱི་ངོ་བོ་འགོག་ན་ཕྱོགས་ཆོས་མི་འགྲུབ་ལ། ཕྱོགས་ཆོས་གྲུབ་ན་ཆོས་ཅན་མི་ཁེགས་ཤིང༌།
བསྒྲུབ་བྱ་ནམ་མཁའ་དངོས་པོ་ཡོད་པ་ལ་བྱེད་ན་ཆོས་ཀྱི་ངོ་བོ་འགོག་པར་འགྱུར་བས་རིགས་པས་མི་འཐད་ཅིང་སློབ་དཔོན་གྱི་དགོངས་པ་མ་མཁྱེན་པར་ཟད་དོ། ། ཡང་ཆོས་ཀྱི་ངོ་བོ་འགོག་པ་ནི་སྒྲ་རྟག་སྟེ་བྱས་པའི་ཕྱིར་ནམ་མཁའ་བཞིན་ནོ། ། ཆོས་ཅན་གྱི་ཁྱད་པར་འགོག་པའི་འགལ་བ་འདུས་པ་མ་ཡིན་པའི་དོན་གཞན་གྱི་དོན་དུ་འགྱུར་བ་ཡིན་ནོ། ། ཆོས་ཀྱི་ཁྱད་པར་འགོག་པ་འདུས་པ་མ་ཡིན་པའི་ཡུལ་ཅན་གཞན་གྱི་དོན་བྱེད་པ་ཡིན་ནོ་ཞེས་དོན་ཉིད་ལ་དབྱེ་བ་བྱེད་པ་ནི་རིགས་པ་དང་གཞུང་མི་འཕྲོད་པས་ལེགས་པ་མ་ཡིན་ནོ། ། གཉིས་པ་རང་གི་ལུགས་ནི། དངོས་ཤུགས་ཆོས་དང་ཆོས་ཅན་གྱི། ། འགལ་བ་བརྗོད་འདོད་བས་ཀྱིས་ཡིས། ། ལ་ལ་དངོས་སུ་འགལ་བ་བརྗོད་པ་དང༌། ལ་ལ་བརྗོད་པའི་ཤུགས་ཀྱིས་འགལ་བར་གྱུར་པ་དང༌། ལ་ལ་ཆོས་བརྗོད་པ་དང་ཆོས་ཅན་བརྗོད་པའི་སྒོ་ནས་ཕྱེ་བར་ཟད་ཀྱི།
དོན་གྱི་སྦྱོར་བ་ཐ་དད་པས་ཕྱེ་བ་མ་ཡིན་ནོ། ། དངོས་སུ་འགལ་བ་བརྗོད་པ་མི་རྟག་པའི་སྒྲ་རྟག་ཅེས་བརྗོད་པ་ལྟ་བུའོ། ། བརྗོད་པའི་ཤུགས་ཀྱིས་འགལ་བ་རྟག་པ་བྱེད་པ་པོ་ཡིན་ཞེས་བརྗོད་པ་ལྟ་བུའོ། ། ཆོས་དང་ཆོས་ཅན་གྱི་འགལ་བ་ལ་ཡེ་ཤེས་དཔལ་ལ་སོགས་པ་ཟེར་བ་ལྟར། ཆོས་ཀྱི་ཁྱད་པར་གྱི་སྒོ་ནས་བརྗོད་པ་དཔེར་ན་མིག་ལ་སོགས་པ་གཞན་གྱི་དོན་བྱེད་ཅེས་བརྗོད་པ་ལྟ་བུའོ། ། དེ་ལས་ཕྱིན་ཅི་ལོག་ཏུ་གྱུར་ན། ཆོས་ཀྱི་ཁྱད་པར་འགོག་པ་ཞེས་བྱའོ། ། གཞན་གྱི་དོན་མིག་ལ་སོགས་པ་ཞེས་བརྗོད་ན་ཆོས་ཅན་གྱི་སྒོ་ནས་བརྗོད་པ་ཡིན་ལ། དེའི་འགལ་བའང་ཆོས་ཅན་གྱི་ཁྱད་པར་འགོག་པ་ཞེས་ཟེར་ལ་འདོད་པ་ལ་ཕྱིན་ཅི་ལོག་ཏུ་ནི་གཉི་ག་མཚུངས་སོ། ། དེ་བཞིན་དུ་གཏན་ཚིགས་ལའང༌། །
སྒྲ་མི་རྟག་ཅེས་བྱ་བ་དང༌། མི་རྟག་པའི་སྒྲ་ཞེས་བརྗོད་པའང་ཐ་སྙད་ཁྱད་པར་ཡོད་ཀྱི་མི་རྟག་པ་ཉིད་དུ་གཅིག་གོ ། དེ་བཞིན་དུ་མི་རྟག་པའི་སྒྲའི་སྒྲ་ཞེས་བྱ་བའང་ཆོས་ཀྱིས་ཆོས་ཅན་ཁྱད་པར་དུ་བྱས་པའི་སྒོ་ནས་བརྗོད་པ་སྟེ། རྟག་པའི་སྒྲ་ལས་སྒྲ་ཁྱད་པར་དུ་བྱས་པའོ། ། སྒྲའི་མི་རྟག་པ་ཉིད་དང་ལྡན་པ་ཞེས་བྱ་བ་ཆོས་ཅན་སྒྲས་མི་རྟག་པ་ཁྱད་པར་དུ་བྱས་པ་བརྗོད་པ་སྟེ། སྒྲ་མ་ཡིན་གྱི་མི་རྟག་པ་ལས་སྒྲ་ཁྱད་པར་དུ་བྱས་པའོ། ། དེ་གཉིས་ཀའང་སྒྲ་མི་རྟག་པ་ཉིད་དུ་རྟོགས་པར་འདོད་པས་དོན་ལ་ཁྱད་པར་མེད་དོ། ། དེ་དག་བྱས་པའི་རྟགས་ཀྱིས་རྟོགས་པར་ནུས་པས་ཡང་དག་ཡིན་ལ་འདུས་ཤིང་བསགས་པའི་ཕྱིར་ཞེས་བྱ་བ་ལ་སོགས་པས་རྟོགས་པར་མི་ནུས་པའི་ཕྱིར་འགལ་བ་ཡིན་ནོ། ། འདི་དག་ནི་དོན་གྱི་སྐྱོན་ཡོན་རང་དོན་གྱི་བརྗོད་བྱ་ཡིན་ལ། སྒྲ་བློའི་སྐྱོན་ཡོན་གཞན་དོན་གྱི་ཡིན་མོད་ཀྱི་ཟོར་ཡང་བར་བྱ་བའི་ཕྱིར་ཕྱོགས་གཅིག་ཏུ་བཤད་དོ། །
གསུམ་པ་རྩོད་པ་སྤང་བ་ནི། ཡང་དག་ལ་ཡང་མཚུངས་ཤེ་ན། ། བྱེད་པ་ཆུང་ཕྱིར་བཏང་སྙོམས་མཛད། ། འོ་ན་ཡང་དག་ལའང་དེ་ལྟར་ཅི་སྟེ་མི་འབྱེད་ཅེ་ན། ཕྱེ་ནའང་སྐྱོན་མེད་མོད་བྱེད་པ་ཆུང་བས་མ་ཕྱེ་སྟེ། རྣམ་ངེས་ལས། འགལ་བ་བཞིན་དུ་གཏན་ཚིགས་ཀྱང༌། ། ཅི་སྟེ་ཐ་མི་དད་ཅེ་ན། ། རྣམ་པར་དབྱེ་བ་ལ་སུས་འགོག ། ཅེས་གསུངས་པ་ལྟར་རོ། །
གསུམ་པ་དབྱེ་བ་གཞན་དུ་འདོད་པ་འགལ་བ་ནི། ཞེ་འདོད་དང་ནི་སྨྲས་པ་གཉིས། ། བསྒྲུབ་བྱ་ཉིད་དུ་མཚུངས་པའི་ཕྱིར། ། གཞན་དོན་བསྒྲུབ་པའི་འགལ་བ་སོགས། ། འགལ་བ་གསུམ་པ་འདིར་མི་བཞེད། ། གྲངས་ཅན་ནི་མིག་ལ་སོགས་པ་ཆོས་ཅན་གཞན་གྱི་དོན་ཡིན་ཏེ། འདུས་པ་ཡིན་པའི་ཕྱིར་མལ་ཆ་དང་སྟན་ལ་སོགས་པའི་ཡན་ལག་བཞིན་ཞེས་ཟེར་བའི་རྟགས་དེ་ཞེ་འདོད་འདུས་པ་མ་ཡིན་པ་གཞན་གྱི་དོན་བྱེད་པ་མིག་ལ་སོགས་པའི་སྟེང་དུ་བཟློག་པ་བསྒྲུབས་པས་འགལ་བ་གསུམ་པའང་ཡོད་དོ་ཞེ་ན། ངག་ཏུ་བརྗོད་པ་དང་ཞི་བས་འདོད་པ་གཉིས་བསྒྲུབ་བྱར་ཁྱད་མེད་པས་སྔ་མའི་ཁོངས་སུ་འདུས་པ་ཉིད་དོ། ། གསུམ་པ་རྟགས་དེ་དག་གི་ངེས་པ་ལ་གཉིས་ཏེ། མཐའ་འགོག་གི་ངེས་པ་དང༌།
དེ་དག་གི་ནུས་པ་ངེས་པའོ། ། དང་པོ་ནི། མཐའ་གཞན་འགོག་པའི་ངེས་པ་ཡིས། ། རྟགས་སུ་བཀོད་པ་བཞི་རུ་ངེས། ། རྟགས་ཕྱོགས་ཀྱི་ཆོས་སུ་གྲུབ་མ་གྲུབ་གཉིས་ལས། མ་གྲུབ་ན་མ་གྲུབ་པའི་རྟགས་ལྟར་སྣང་ངོ༌། ། གྲུབ་པ་ལ་བསྒྲུབ་བྱ་བསྒྲུབ་ངེས། འགོག་ངེས། གཉིས་ཀར་མི་ངེས་པ་གསུམ་ལས། དང་པོ་ཡང་དག
གཉིས་པ་འགལ། གསུམ་པ་མ་ངེས་པའོ། ། གཉིས་པ་ལའང་གཉིས་ལས་ཇི་ལྟར་ནུས་པའི་ཚུལ་ནི། རྟགས་སུ་བཀོད་པ་བཞི་པོ་ལ། ། ནུས་པ་དེ་ཡང་རྣམ་བཞི་ཡོད། མ་གྲུབ་པས་ཆོས་ཅན་གྱི་སྟེང་དུ་ཐེ་ཚོམ་ཡང་བསྐྱེད་མི་ནུས་སོ། ། མ་ངེས་པས་ཐེ་ཚོམ་ཙམ་བསྐྱེད་ཅིང་འགལ་བས་མི་འདོད་པའི་ངེས་པ་དང༌། ཡང་དག་གིས་འདོད་པའི་ངེས་པ་བསྐྱེད་པ་ཡིན་ཏེ། མཁས་པ་རྣམས་ཀྱི་གཙུག་གི་ནོར་བུས། ཕྱོགས་ལ་མཐུ་མེད་སོམ་ཉི་དང༌། །
མི་འདོད་འདོད་པའི་ངེས་འགྲུབ་བྱེད། ། ཅེས་གསུངས་པ་ལྟར་རོ། ། གཉིས་པ་དེ་ལ་རྩོད་པ་སྤང་པ་ལ་གཉིས་ལས་དང་པོ་མ་གྲུབ་པ་ལ་སྤང་བ་ནི། གལ་ཏེ་ཕྱོགས་ལ་ཆོས་མ་གྲུབ་པར་ཤེས་ན་མི་འགོད་ཅིང༌། མ་ཤེས་པར་བཀོད་ན་རྟོག་པ་འགའ་ཞིག་མི་བསྐྱེད་པ་འགལ་ལོ་སྙམ་ན། མ་གྲུབ་པར་ཤེས་ཀྱང་རྟགས་དེ་ལྟར་བཀོད་ན་ཞེས་བརྟགས་པ་མཐའ་གཟུང་བའམ་རྟོག་པ་འགའ་ཞིག་སྐྱེས་ཀྱང་རྟགས་ལ་མ་ལྟོས་པས་སྐྱོན་མེད་དོ། ། གཉིས་པ་འགལ་བ་ལ་སྤང་བ་ནི། ཕྱོགས་ཆོས་དང་བཟློག་པས་ཁྱབ་པ་མ་ངེས་ན། འགལ་བ་ལ་ནུས་པ་མེད་ལ། ངེས་ན་འགལ་བ་ལ་དཔོག་འདོད་མི་སྲིད་དོ་ཞེ་ན།
དེས་ཀྱང་དེ་ལྟར་འདོད་ན་ཞེའམ་བབ་ཅོལ་དུ་བཀོད་པ་ལ་ཕྱིས་ངེས་པའི་ཚེ་དེ་ལྟར་འགྱུར་རོ། ། ཞེས་སྟོན་པས་མི་འགལ་ལོ། ། གཉིས་པ་རྟགས་དེས་རྟོགས་པའི་བསྒྲུབ་བྱ་ལ་གསུམ་སྟེ། མཚན་ཉིད་དགོད་པ་དང༌། མཚན་གཞི་ངོས་གཟུང་བ་དང༌། ཕྱོགས་ལ་གནོད་པའི་བསལ་བ་བརྗོད་པའོ། ། དང་པོ་ལ་གསུམ་སྟེ། མཚན་ཉིད་ཀྱི་རྣམ་གཅད་ལ་ལྟོས་ཏེ་ལྔར་བསྟན་པ་དང༌། ཡོངས་གཅོད་ལ་ལྟོས་ཏེ་གཅིག་ཏུ་བསྒྲུབ་པ། དེ་དག་ལ་རྩོད་པ་སྤང་བའོ། །
དང་པོ་ནི་མདོ་ལས། མཚན་ཉིད་ལྔ་ལྡན་གསུངས། ཇི་སྐད་དུ། ངོ་བོ་ཁོ་ན་བསྟན་བྱ་བ། ། བདག་ཉིད་འདོད་དང་མ་བསལ་བ། ། ཞེས་ཆོས་ལྔ་ལྡན་དུ་གསུངས་ལ། དེ་དག་ལས་ངོ་བོ་ནི། བསྒྲུབ་བྱར་བཟུང་བ་ན་ཚད་མས་གྲུབ་པ་དྲན་རུང་མེད་པའོ། ། དེའི་རྣམ་གཅོད་ནི། དམ་བཅས་ཙམ་ཉིད་ཚད་མས་གྲུབ་ཟིན་གཅོད་པའོ། །
འདོད་པ་ནི་ངག་ཏུ་མ་བརྗོད་ཀྱང་ཞེ་བས་བསྒྲུབ་བྱར་འདོད་པའོ། ། དེའི་རྣམ་གཅོད་ནི། མུ་སྟེགས་བྱེད་དག་རྒོལ་བས་མ་བརྗོད་ཅིང་ཕྱིར་རྒོལ་གྱིས་དངོས་སུ་མ་ཐོས་ན་བསྒྲུབ་བྱ་མ་ཡིན་པར་བསམས་ནས་མིག་ལ་སོགས་པ་ཆོས་ཅན་འདུས་པ་མ་ཡིན་པ་གཞན་གྱི་དོན་བྱེད་དེ་འདུས་ཤིང་བསགས་པའི་ཕྱིར། མལ་ཆ་དང་སྟན་ལ་སོགས་པ་བཞིན་ཞེས་བཀོད་པ་ན་གཞན་དོན་དུ་བརྟགས་ནས་རང་དོན་བསྒྲུབ་པ་སྒྱུ་ཐབས་ཀྱིས་སྦྱོར་བ་ལ་ཞེ་འདོད་མ་ཡིན་པ་བསྒྲུབ་བྱར་འདོད་པ་གཅོད་དོ། ། གལ་ཏེ་སྨྲས་པ་ལ་རྗེས་འགྲོ་མེད་ན་སྐྱོན་ཡིན་གྱི་ཞེ་འདོད་ལ་མེད་ཀྱང་སྐྱོན་མ་ཡིན་ནོ་ཞེ་ན། མ་ཡིན་ཏེ་སྨྲས་མ་སྨྲས་གཉིས་ཀ་ལ་རྟགས་ཀྱི་བསྒྲུབ་བྱ་ཁྱད་པར་མེད་པའི་ཕྱིར་རོ། ། དེས་ན་བདག་ཉིད་ལ་གཞན་གྱི་སྒྲས་བརྗོད་ན་དཔེ་ལ་རྗེས་འགྲོ་མེད་དེ་སློབ་དཔོན་དབྱིག་གཉེན་གྱིས། བདག་གཞན་ཞེ་ན་དེ་མ་གྲུབ། ། ཅེས་གསུངས་པ་ལྟར་རོ། ། དེ་བཞིན་དུ་གཉིས་བཅས་གྱི་སྦྱོར་བ་ལའང་རྗེས་འགྲོ་མེད་དེ།
བུམ་པ་ཆོས་ཅན་མངོན་པར་གསལ་བའི་སེམས་པ་ཅན་ལུས་ཀྱི་མཚན་ཉིད་ཀྱི་སྐྱེས་བུ་དང་བུམ་པ་གང་ཡང་རུང་བས་གཉིས་པ་དང་བཅས་པ་ཡིན་ཏེ། ཨུཏྤ་ལ་མ་ཡིན་པའི་ཕྱིར་རྩིག་པ་བཞིན་ཞེས་བྱ་བ་ལ་མངོན་པར་གསལ་བའི་སྐྱེས་བུ་དཔེ་རྩིག་པ་ལ་རྗེས་འགྲོ་མེད་དོ། ། དེ་ཉིད་ཀྱིས་ཕྱོགས་དང་མཐུན་ཕྱོགས་ལ་གང་ཡང་རུང་བ་ཡིན་པའི་ཕྱིར་ཞེས་བྱ་བ་ལ་བསལ་ཏེ། ཚོགས་པའི་སྤྱི་བཀོད་ན་ཕྱོགས་ཆོས་དང་རྗེས་འགྲོ་གཉིས་ཀ་མེད་ཅིང་རྟག་པའི་སྤྱི་འགོད་ན་གང་རུང་མེད་པའི་ཕྱིར་རོ། ། བདག་ཉིད་ནི་བསྟན་བཅོས་ལས་བཤད་པ་མ་ཡིན་གྱི་རྒོལ་བ་རང་འདོད་པའོ། ། དེའི་རྣམ་གཅོད་ནི་ཁ་ཅིག་བསྟན་བཅོས་ལས་མཐོང་བ་ཐམས་ཅད་བསྒྲུབ་བྱ་ཡིན་པས་དེ་ལ་གནོད་ནའང་གཏན་ཚིགས་དང་དམ་བཅའི་སྐྱོན་ཡིན་ཏེ། དཔེར་ན་སྒྲ་མི་རྟག་པར་བསྒྲུབ་པ་ལ་བསྟན་བཅོས་ནས། ནམ་མཁའི་ཡོན་ཏན་དུ་བཤད་པ་དང་འགལ་ལོ། ། ཞེས་ཟེར་བ་གཅོད་དོ། ། དེ་ལའང་དངོས་པོ་སྟོབས་ཞུགས་ཀྱི་རིགས་པ་ལུང་ལ་མི་ལྟོས་ལ།
གནས་གསུམ་པར་འཕོ་བ་ན་རིགས་པ་དང་མི་འགལ་བའི་ལུང་ལེན་པའི་ཕྱིར་རོ། ། ཁོ་ནའི་ངེས་བཟུང་ནི། བསྒྲུབ་བྱ་སྒྲུབ་བྱེད་གཉི་ག་མ་ཡིན་གྱི་བསྒྲུབ་བྱ་ཁོ་ནར་འདོད་པའོ། ། དེའི་རྣམ་གཅོད་ནི། རྣམ་འགྲེལ་ལས། རང་ཉིད་འདོད་པ་བརྗོད་པ་ཡིས། ། ངེས་བཟུང་དོན་ནི་རྟོགས་ན་ཡང༌། ། བྱེད་པའི་མཐའ་དང་འབྲེལ་པའི་ཕྱིར། ། དུས་གཞན་གཅད་ཕྱིར་གསུངས་པ་ཡིན། ། ཞེས་གསུངས་པ་ལྟར་བསྟན་བྱའི་སྒྲ་དུས་གསུམ་ཀ་ལ་འཇུག་ལ་འདིར་བསྟན་བྱའི་སྒྲ་གཙོ་བོ་ཡིན་ཞིང་རང་ཉིད་དང་འདོད་པ་གཉིས་དེའི་ཁྱད་པར་ཡིན་པས་གཙོ་བོའི་ཞར་ལས་གཉིས་པོ་འབྱུང་བར་འགྱུར་བ་ལ་འཇུག་ལ།
དེ་ལྟ་ན་དེ་མ་གྲུབ་པའི་གཏན་ཚིགས་དང་མ་གྲུབ་པའི་དཔེ་བརྗོད་པ་གཉིས་ལ་ཁྱབ་ཆེས་བས་དེ་གཉིས་ཀྱང་དམ་བཅའ་བར་འགྱུར་རོ། ། གལ་ཏེ་ཀྟའི་རྐྱེན་ད་ལྟར་བ་ལ་འཇུག་པས་འདོད་པའི་སྒྲའང་ད་ལྟར་བར་འགྱུར་ལ། དེ་ལྟ་ན་གཏན་ཚིགས་དང་དཔེ་མ་གྲུབ་པ་གཉིས་པོ་དེ་ལྟར་བསྒྲུབ་བྱར་མི་འདོད་ལ་སྒྲུབ་བྱེད་དུ་འདོད་པས་ཁྱབ་ཆེས་པ་མེད་དོ་ཞེ་ན། ཕྱོགས་ཀྱི་མཚན་ཉིད་ཀྱི་སྐབས་འདིར་འདོད་པའི་བྱིངས་ཨེ་ཥ་བྱ་བ་ཡིན་ལ་དེ་ལ་ནེཥྚ་ཡན་ལག་མ་ཡིན་པས་མ་འོངས་པ་ན་བསྟན་བྱ་གཅོད་མི་ནུས་སོ། ། ཁོ་ནའི་སྒྲ་ཡོད་ན་གཏན་ཚིགས་དང་དཔེ་གཉིས་བསྒྲུབ་བྱ་ཁོ་ནར་བསྟན་པར་བྱ་བར་འདོད་པ་མེད་དེ། སྒྲུབ་བྱེད་དུ་འདོད་པའི་ཕྱིར་རོ། ། འོ་ན་རིག་པའི་སྒོར་ཡང་ཁོ་ནའི་སྒྲ་དགོས་ཏེ་བསྒྲུབ་བྱར་འདོད་པ་ནི་ཕྱོགས་ཡིན་ནོ། ། ཞེས་བྱ་བ་ལའང་བྱེད་ལྡན་གྱི་མཐའ་ཅན་བསྒྲུབ་བྱའི་སྒྲ་ཡོད་པའི་ཕྱིར་རོ་སྙམ་ན། འདོད་པའི་ཚིག་ལ་ནེཥྚ་ཡན་ལག་ཡིན་ལ་འབྱུང་བར་འགྱུར་བ། མ་འོངས་པ་གཅོད་ནུས་པས་གཏན་ཚིགས་དང་དཔེ་ལ་མ་གྲུབ་པ་འགོག་སྟེ།
དཔེར་ན་སྒྲ་མི་རྟག་སྟེ་བྱས་པའི་ཕྱིར་བུམ་པ་བཞིན་ཞེས་བྱ་ལ་བྱས་པ་དཔྱོད་པ་ལ་མ་གྲུབ་ཀྱང་རྒོལ་བ་བསྒྲུབ་བྱར་མི་འདོད་ལ། གྲངས་ཅན་ལ་དཔེ་མ་གྲུབ་ཀྱང་བསྒྲུབ་བྱར་མི་འདོད་པའི་ཕྱིར་དེ་དག་བརྗོད་པ་ཕྱོགས་མ་ཡིན་པ་བཞིན་ནོ། ། རྣམ་འགྲེལ་ལས། འདོད་རྐྱེན་འདིར་ནི་ཡན་ལག་མིན། ། འདོད་པར་འགྱུར་བའི་ཚིག་དག་ལ། ། ཡན་ལག་ཉིད་ཡིན་དེ་ཡིས་ནི། ། གཏན་ཚིག་མ་གྲུབ་ལ་སོགས་འགོག ། ཅེས་གསུངས་པ་ལྟར་རོ། ། གལ་ཏེ་ཕྱོགས་ཀྱི་ཚིག་སྒྲུབ་བྱེད་མ་ཡིན་པས་བསྟན་པར་བྱ་བ་མི་འཐད་དོ་ཞེ་ན། མི་འགལ་ཏེ་ཁྱེད་བསྒྲུབ་བྱ་ཁ་དོག་ཏུ་འབྱིན་པར་འདོད་པ་ལྟར་ནའང་བསལ་བ་བཞི་མ་ཞུགས་པ་ཅིག་བསྟན་པར་བྱ་བ་ཡིན་ནོ། །
ཞེས་དགོངས་ཏེ་རྣམ་ངེས་ལས། གལ་ཏེ་བསྟན་པར་བྱ་བ་ཡིན་དུ་ཆུག་ན་ཞེས་གསུངས་པ་ལྟར་རོ། ། ཡང་ན་རྟགས་ཀྱི་བསྟན་བྱ་བ་ཞེས་ཚིགས་སྡུད་པས་མི་འགལ་ལོ། ། མ་བསལ་བ་ནི་བསལ་བ་བཞི་མ་ཞུགས་པའོ། ། དེའི་རྣམ་གཅད་ནི་བསལ་བ་བཞི་ཞུགས་པ་བསྒྲུབ་བྱར་ཁས་བླང་དུ་མི་རུང་བས་དེ་གཅོད་པའོ། ། གཉིས་པ་ཡོངས་གཅོད་ལ་ལྟོས་ཏེ་གཅིག་ཏུ་བསྒྲུབ་ན། བསྒྲུབ་བྱར་འདོད་པ་རིགས་པའི་སྒོར། ། རིགས་པའི་སྒོར་བསྒྲུབ་བྱར་འདོད་པ་ཕྱོགས་ཡིན་ནོ་ཞེས་གསུངས་པའི་རྗེས་སུ་འབྲངས་ནས་ཕྱོགས་ཀྱི་མཚན་ཉིད་བསྒྲུབ་བྱར་ཁས་བླངས་པ་ཉིད་ཡིན་ལ། དེ་ཡང་དངོས་སམ་ཤུགས་ཀྱིས་ཁས་བླངས་པའོ། ། གསུམ་པ་རྩོད་པ་སྤང་བ་ནི།
འདི་ལ་མ་ཁྱབ་ཁྱབ་ཆེས་དང༌། ། རྟགས་ལ་མཚུངས་པའི་བརྩད་པ་མེད། ། འདི་ལ་གསུམ་ལས་དང་པོ་མ་ཁྱབ་པ་སྤང་བ་ནི། གློ་བུར་བའི་རྗེས་དཔག་ལ་མ་ཁྱབ་སྟེ་ཁས་བླངས་པ་མེད་པའི་ཕྱིར་རོ་ཞེ་ན། འདི་ལ་ཁ་ཅིག་གློ་བུར་བའི་བསྒྲུབ་བྱ་དེ་མཚན་ཉིད་པ་མ་ཡིན་པར་འདོད་ལ། འོན་ཀྱང་བསྒྲུབ་བྱའི་མཚན་གཞིར་རུང་བའི་ཚོགས་དོན་རྟོགས་པས་བསྒྲུབ་བྱ་རྟོགས་པར་བརྗོད་དོ། ། ཡང་དེའི་ཚེ་དངོས་སུ་ཁས་བླངས་པ་མེད་ཀྱང༌། སྒྲུབ་བྱེད་གློ་བུར་པ་ཡིན་པས་བསྒྲུབ་བྱའང་གློ་བུར་དུ་འདོད་པ་ཉིད་ཡིན་ཏེ་དུ་བ་གློ་བུར་པ་མཐོང་བས་བསྒྲུབ་བྱ་མེ་ཁས་ལེན་པ་བཞིན་ནོ། ། གཉིས་པ་ཁྱབ་ཆེས་པ་སྤང་བ་ནི། སྐབས་སུ་མ་བབ་པ་དམ་བཅས་པ་ལ་ཁྱབ་ཆེས་ཏེ།
དཔེར་ན་སྒྲ་རྟག་མི་རྟག་དྲིས་པ་ན་ཐ་དད་པ་དབང་པོས་གཟུང་བར་བྱ་བའི་སྒྲ་ཉིད་ཀྱི་སྤྱི་དང་དོན་གཅིག་ལ་འདུ་བ་ཅན་གྱི་མི་རྟག་པ་ཉིད་དང་སྒྲ་ལྡན་ནོ་ཞེའམ། ལ་མེ་དང་ལྡན་ནོ་ཞེས་དམ་འཆའ་བ་ལ་སོགས་པའང་བསྒྲུབ་བྱར་ཐལ་ལ། འདོད་ན་དེ་ཚར་གཅད་པ་མ་ཡིན་པར་འགྱུར་རོ། ། ཞེ་ན། བསྒྲུབ་བྱར་ཁས་བླངས་ན་བསྒྲུབ་བྱ་ཡིན་མོད་ཀྱི་ཆ་གཞན་གྱི་སྒོ་ནས་ཚར་གཅད་དུ་འགྱུར་བ་མི་འགལ་ལོ། ། གསུམ་པ་རྟགས་ལ་མཚུངས་པ་སྤང་བ་ནི་བསྒྲུབ་བྱ་ལ་ཁས་བླངས་པ་དགོས་པ་ལྟར། རྟགས་ལའང་ཁས་བླངས་པ་ཅི་སྟེ་མི་དགོས་ཤེ་ན། མི་མཚུངས་ཏེ། ཚུལ་གསུམ་གྲུབ་ན་ཁས་མ་བླངས་ཀྱང་རྟགས་སུ་འགྱུར་ལ། མ་གྲུབ་ན་ཁས་བླངས་ཀྱང་མི་འགྱུར་ཞིང་བསྒྲུབ་བྱ་ལ་དངོས་སམ།
སྐབས་ཀྱིས་ཁས་བླངས་ནས་རྟགས་ཀྱིས་བསྒྲུབ་པའི་ཕྱིར་རོ། ། འོ་ན་བསྒྲུབ་བྱ་འདི་རྒོལ་ཕྱིར་རྒོལ་གང་ལ་ལྟོས་ནས་འཇོག་ཅེ་ན་གཉིས་ཀ་ལ་ལྟོས་ཏེ། སྐབས་སུ་བབ་པའི་བསྒྲུབ་བྱར་འོས་པ་ཞིག་ལ་ཕྱིར་རྒོལ་གྱིས་རྣ་གཏད་པར་འོས་ལ། དེ་ལས་གཞན་དུ་ཚར་གཅད་པར་འགྱུར་བའི་ཕྱིར་རོ། ། གཉིས་པ་མཚན་གཞི་ངོས་གཟུང་བ་ལ་གསུམ་ལས། དང་པོ་གཞན་ལུགས་དགག་ན། བསྒྲུབ་བྱའི་མཚན་ཉིད་དངོས་པོའམ། ། བརྟགས་པར་ཕྱེ་སྟེ་བསྒྲུབ་པ་འཁྲུལ། ། བསྒྲུབ་བྱའི་མཚན་གཞི་དངོས་པོའི་ཚོགས་དོན་ནམ། བརྟག་པའི་ཚོགས་དོན་ཡིན་ཞེ་ན།
འདི་ལ་ཁ་ཅིག་བརྟགས་པ་ཁོ་ན་ཡིན་ཏེ་གྲུབ་བསལ་མེད་པ་ཞིག་བསྒྲུབ་བྱར་ཁས་བླངས་ན་སྒྲ་རྟག་པར་དམ་བཅས་པའང་སྐྱོན་མེད་དུ་འགྱུར་བའི་ཕྱིར་རོ་ཞེས་ཟེར་བ་མི་འཐད་དེ། སྒྲ་དོན་བསྒྲུབ་པས་རང་མཚན་མི་འགྲུབ་བོ་ཞེས་བཤད་ཟིན་ཏོ། ། ཡང་ཁ་ཅིག་ཚོགས་དོན་དངོས་པོ་ལ་གནས་པ་ཡིན་གྱི། སྒྲ་རྟག་པ་ལ་སོགས་པ་བསྒྲུབ་བྱ་མ་ཡིན་ཏེ་ཚད་མས་བསལ་བ་འཇུག་སྲིད་པའི་ཕྱིར་དང༌། རྟགས་ཀྱི་ནུས་ཡུལ་མ་ཡིན་པའི་ཕྱིར་ཞེའོ། ། འདིའང་མི་འཐད་དེ། བསལ་བའི་དོན་དམ་བཅས་ཙམ་ཉིད་ན་བསལ་བ་དྲན་རུང་ལ་བརྗོད་པའི་ཕྱིར་དང༌། རྟགས་ཀྱི་ནུས་ཡུལ་མ་ཡིན་པས་བསྒྲུབ་བྱ་མ་ཡིན་ན། གཙོ་བོ་བདག་གི་དོན་བྱེད་པ་དང༌། བུམ་པ་སྐྱེས་བུས་གཉིས་བཅས་ལ་སོགས་པ་བསྒྲུབ་བྱར་མི་འགྱུར་བའི་ཕྱིར་དང༌།
སློབ་དཔོན་གྱི་དགོངས་པའང་སྒྲ་དོན་ལ་དགག་སྒྲུབ་བྱེད་པར་གསུངས་པའི་ཕྱིར་རོ། ། ཡང་ཁ་ཅིག་རྟགས་ཀྱི་ནུས་ཡུལ་གྱི་བསྒྲུབ་བྱ་ནི་དངོས་པོ་བ་ཡིན་ལ། སྐྱོན་ཡོན་བརྩི་བ་ནི་བཏགས་པ་བ་ཡིན་ཏེ་དེ་དག་གི་མཚན་ཉིད་རིམ་པ་ལྟར་རྟགས་ཀྱིས་གོར་རུང་དང༌། ཐེ་ཚོམ་དང་ལྡན་པའི་དོན་ལ་འདོད་པས་ཡུལ་དུ་བྱས་པའོ། ། ཞེས་ཟེར་བའང་མི་འཐད་དེ། སྔར་གྱི་སྐྱོན་གཉིས་ལས་མི་འདའ་བའི་ཕྱིར་དང༌། དགོངས་པར་མི་རུང་བའི་ཕྱིར་རོ། ། གཉིས་པ་རང་འདོད་པ་ནི། སྒྲ་ཡི་དོན་ལ་རང་མཚན་དུ། ། འཁྲུལ་པ་བསྒྲུབ་བྱའི་མཚན་གཞི་ཡིན། །
སྒྲ་དོན་དང་རང་མཚན་སོ་སོར་མ་ཕྱེ་བར་ཚོགས་དོན་བསྒྲུབ་བྱའོ། ། ཞེས་བརྗོད་པས་དགག་སྒྲུབ་སྒྲ་དོན་ལ་བྱས་ཀྱང་རང་མཚན་གོ་བ་ཡིན་ཏེ། དེ་ཕྱིར་དངོས་དངོས་མེད་རྟེན་ཅན། ། ཕྱི་རོལ་རྟེན་མིན་ཞེས་བྱ་བ་དང༌། ཡོད་མེད་གཉིས་ཀ་ལ་བརྟེན་པའི་ཞེས་བྱ་བ་ལ་སོགས་པ་འཐད་པ་དང་བཅས་པ་བཤད་ཟིན་ཏོ། ། དེའང་སྒྲ་མི་རྟག་པ་དང༌། ལ་མེ་ལྡན་པ་ལ་སོགས་པ་ཚོགས་པ་དངོས་པོ་དང༌། སྒྲ་རྟག་པ་དང་གཙོ་བོ་དངོས་པོ་ལ་སོགས་པ་ཚོགས་པ་དངོས་པོར་མེད་པ་དང༌། ནམ་མཁའི་མེ་ཏོག་མེད་པ་ལ་སོགས་པ་དགག་པ་རྐྱང་པ་རྣམས་ལ་གཞལ་བྱ་རང་གི་མཚན་ཉིད་ཡོད་པ་དང༌། མེད་པ་གཞལ་བ་ན་གཞན་སེལ་གྱི་སྒོ་ནས་དངོས་པོའི་ཆ་ཁས་ལེན་མི་ལེན་གྱིས་མ་ཡིན་དགག་དང་མེད་དགག་གི་འཇུག་ཚུལ་དུ་འགྱུར་རོ། །
གསུམ་པ་རྩོད་པ་སྤང་བ་ནི། འདི་ལ་དངོས་པོ་དངོས་མེད་དུ། ། བསྒྲུབ་ལ་རྩོད་པའི་གོ་སྐབས་མེད། ། ཁ་ཅིག་སྒྲ་མི་རྟག་པའི་ཚོགས་པ་བསྒྲུབ་བྱར་མཚོན་པའི་ཚུལ་མི་འཐད་དོ། ། ཚོགས་པ་མི་འགྲུབ་པའི་ཚེ་མཚོན་རྒྱུ་མེད་ཅིང༌། གྲུབ་པའི་ཚེ་མཚན་ཉིད་མེད་པའི་ཕྱིར་རོ་ཞེ་ན། རྒོལ་བ་གཉིས་ལ་ལྟོས་ནས་དུས་ཅིག་ཅར་རང་ལ་གྲུབ་བསལ་བྱུང་ཡང་ཕྱིར་རྒོལ་མ་བྱུང་བ་ལ་བསྒྲུབ་པ་མི་འགལ་ལོ། ། ཡང་སྒྲ་རྟག་པར་དམ་བཅས་པ་ལྟ་བུ་བསྒྲུབ་བྱར་ཇི་ལྟར་མཚོན་ཏེ་སྒྲ་དང་རྟག་པ་སོ་སོ་བསྒྲུབ་བྱ་མ་ཡིན་ཞིང་ཚོགས་པ་མི་སྲིད་པའི་ཕྱིར་རོ་ཞེ་ན། མི་འགལ་ཏེ་སྒྲ་མི་རྟག་པའམ་རྟག་པའི་གཞན་སེལ་བློས་བཟུང་བ་དེ་དངོས་པོའམ་དངོས་མེད་ཀྱི་ཉེར་ལེན་ཅན་བསྒྲུབ་པའི་ཕྱིར་རོ། ། དེ་བཞིན་དུ་བསལ་བ་ཕྱོགས་མ་ཡིན་པར་བསྒྲུབ་པའི་ཆོས་ཅན་ལ་སོགས་པ་མི་སྲིད་པར་སྣང་བ་ཐམས་ཅད་གཞན་སེལ་གྱི་རྣམ་གཞག་ཤེས་ན་རྩོད་པ་ལས་གྲོལ་ལོ། །
གསུམ་པ་ཕྱོགས་ལ་གནོད་པའི་བསལ་བ་ལ་གཉིས་ཏེ། སྤྱིའི་རྣམ་བཞག་དང་སོ་སོའི་རང་བཞིན་ནོ། ། དང་པོ་ལའང་གསུམ་ལས་མཚན་ཉིད་ནི། བསལ་བ་ཕྱོགས་དང་འགལ་བ་གྲུབ། ། དེའི་མཚན་ཉིད་དམ་བཅས་ཙམ་ཉིད་ན་དེ་སེལ་ནུས་ཀྱི་འགལ་བ་གྲུབ་པའོ། ། གཉིས་པ་དབྱེ་བསྡུ་ནི། ལྔ་པོ་བཞི་རུ་བསྡུས་ཏེ་བཤད། ། བསལ་བའི་རབ་ཏུ་དབྱེ་བ་རིགས་པའི་སྒོར་ལྔར་གསུངས་ལ། ཀུན་ལས་བཏུས་སུ་བཞིར་གསུངས་པ་དེ་སློབ་དཔོན་གྱིས་ཕྱི་མའི་དགོངས་པ་རྣམ་འགྲེལ་ལས། ཡང་དག་ངེས་ལྡན་བརྗོད་འདོད་པ། །
བདག་གཞན་ཡིད་ཆེས་མཚུངས་པ་ཡི། ། ཕྱིར་ན་རང་གི་ཚིག་དང་ནི། ། བསྟན་བཅོས་གཅིག་ཏུ་བཤད་པ་ཡིན། ། ཞེས་གསུངས་པ་ལྟར་འདིར་ཡང་དེ་བཤད་དེ། ཡུལ་གྱི་སྒོ་ནས་རྗེས་དཔག་ལ། ། ཕྱེ་སྟེ་གསལ་བ་བཞི་རུ་གསུངས། ། རྗེས་དཔག་ལ་རྟགས་ཀྱི་ཁྱབ་པ་ཁས་བླངས་དང་དངོས་པོ་སྟོབས་ཞུགས་གཉིས་སོ། ། དང་པོ་ལའང་རང་གི་ཁས་བླངས་དང༌། ཐམས་ཅད་ཀྱིས་ཁས་བླངས་པ་གཉིས་སུ་ཕྱེ་བས་སོ། ། དེ་སྐད་དུ།
རྗེས་སུ་དཔག་པའི་དབྱེ་བ་ཡིས། ། གནོད་པ་དེ་ནི་རྣམ་བཞིར་བཤད། ། ཅེས་བྱ་བ་དང༌། དེ་ལ་ཁས་བླངས་འབྲས་རྟགས་ཏེ། ། འགྲོ་ལ་གྲགས་པ་རང་བཞིན་རྟགས། ། ཞེས་གསུངས་པས་སོ། ། མངོན་སུམ་རྗེས་དཔག་དངོས་སྟོབས་ཀྱི། ། ཚད་ཡིན་ཁས་བླངས་གྲགས་པ་གཉིས། ། སྒྲོ་བཏགས་ཡིན་ཕྱིར་ཁོངས་སུ་བསྡུ། ། མངོན་སུམ་དང་རྗེས་དཔག་གཉིས་དངོས་པོ་སྟོབས་ཞུགས་ཀྱིས་བསལ་བ་ཡིན་ལ།
ཁས་བླངས་དང་གྲགས་པ་གཉིས་ནི་རང་གི་ཁས་བླངས་པ་ཙམ་དང༌། ཐམས་ཅད་ཀྱིས་ཁས་བླངས་པ་ཙམ་གྱིས་དེ་ལས་བྱུང་བ་དང་དེའི་བདག་ཉིད་དུ་སྒྲོ་བཏགས་ནས་བསལ་བ་གཉིས་སུ་གསུངས་ལ། བྱེ་བྲག་ཏུ་ཁས་བླངས་ནི། གཞི་དེ་ལ་ཡོད་པར་མི་འགལ་བའི་ཕྱིར་གེགས་བྱེད་དང་སྒྲ་སྐྱོན་ཡིན་ལ་སྔ་མ་གསུམ་ནི། གནོད་བྱེད་དང་དོན་སྐྱོན་ཡིན་ནོ། ། ཁ་ཅིག་ཕྱི་མ་གཉིས་ཀྱང་དངོས་པོ་སྟོབས་ཞུགས་ཡིན་ནོ་ཞེ་ན། དེ་ལྟ་ན་སྒྲ་བརྗོད་འདོད་ཀྱིས་ཕར་མ་སྦྱར་བར་དོན་གྱིས་ཚུར་བཞག་པར་འགྱུར་ལ་རྗེས་དཔག་ཉིད་ཡིན་པས། ཁོངས་སུ་བསྡུ་བར་གསུངས་པའང་མི་འཐད་པར་འགྱུར་རོ། ། གསུམ་པ་རྩོད་པ་སྤང་བ་ལ་གཉིས་ལས། དང་པོ་མཚན་ཉིད་ལ་རྩོད་པ་སྤང་བ་ནི།
དམ་བཅའ་དང་བསལ་བ་དུས་མི་གཅིག་ན་ཉིན་མཚན་གྱི་སྣང་མུན་ལྟར་བསལ་བྱ་སེལ་བྱེད་དུ་མི་འཐད་ལ། གཅིག་ན་བདེན་ཞེན་གྱིས་ཁས་ལེན་པ་མི་འཐད་དོ་ཞེ་ན། དམ་བཅས་དུས་ཉིད་ན་བསལ་རུང་ཡོད་ཀྱང༌། གཞི་དེ་ཉིད་ལ་མ་དྲན་པས་ཁས་ལེན་པ་འཐད་ལ། ཁས་བླངས་པའི་རྒྱུན་ལ་བསལ་བ་འཇུག་པའང་འཐད་པ་ཡིན་ནོ། ། གཉིས་པ་དབྱེ་བསྡུ་ལ་རྩོད་པ་སྤང་བ་ལ་གཉིས་ཏེ། རྗེས་དཔག་ཏུ་མི་འདུ་བ་དང༌། མངོན་སུམ་ལ་མཚུངས་པ་སྤང་བའོ། ། དང་པོ་ལ་གཉིས་ལས། ཁས་བླངས་རྗེས་དཔག་ཏུ་མི་འདུ་བ་སྤང་བ་ནི།
བུད་མེད་འདི་མ་ཡིན་ཏེ་མ་ཞེས་བརྗོད་པའི་ཕྱིར་ཞེས་བྱ་བ་ལ་ཤེས་འདོད་ཀྱི་གཞི་ལ་ཕྱོགས་ཆོས་མེད་དོ་ཞེ་ན། འདི་ལ་ཁ་ཅིག་སྒྲ་ལས་བྱུང་བའི་ཚད་མ་ཡིན་ཡང་དེའི་མིང་མི་འདོད་པས་ཞེས་ཟེར་པ་ནི་མ་ཕྱེད་པ་ཡིན་ཏེ། སྒྲ་ལས་བྱུང་བ་ནི་བརྗོད་བྱ་རྗོད་བྱེད་ཀྱི་འབྲེལ་པ་དོན་རང་མཚན་ལ་འདོད་པས་འཁྲུལ་ལ། འདིར་ནི་མངོན་པར་འདོད་པའི་དོན་སྣང་བ་དང༌། དེ་ལས་བྱུང་བའི་སྒྲ་རྒྱུ་འབྲས་སུ་འབྲེལ་པས་འབྲས་རྟགས་ཡིན་ནོ། ། གཉིས་པ་གྲགས་པ་རྗེས་དཔག་ཏུ་མི་འདུ་བ་སྤང་བ་ནི། འཇིག་རྟེན་ལ་གྲགས་པ་ཙམ་ལ་བྱེད་ན། བདག་དང་རྟག་པ་ལ་སོགས་པ་གྲགས་སོ་ཞེ་ན། དེ་དག་གྲགས་ཀྱང་གནོད་བྱེད་ཡོད་ལ་བརྗོད་རུང་གི་གྲགས་པ་ལ་གནོད་བྱེད་མེད་པས་རུང་བ་དང་དོན་གཅིག་ཏུ་འཛིན་པས་རང་བཞིན་གྱི་རྟགས་ཡིན་ནོ། ། གཉིས་པ་མངོན་སུམ་ལ་མཚུངས་པ་སྤང་བ་ནི།
རྗེས་དཔག་བཞིན་དུ་མངོན་སུམ་ལའང༌། ། བསལ་བ་གཉིས་པོ་འཇུག་ཅེ་ན། ། རྗེས་དཔག་ལྟར་མངོན་སུམ་ལའང་ཟླ་བ་གཉིས་མེད་དོ་ཞེས་ཟེར་བ་ལའང་གཉིས་སྣང་མངོན་སུམ་དུ་ཁས་བླངས་པས་བསལ་བ་དང༌། སྒྲས་བརྗོད་རུང་དུ་འཛིན་པ་ལྟ་བུ་གྲགས་པའི་མངོན་སུམ་གྱི་བསལ་བ་ཡང་ཡོད་པས་དྲུག་ཏུ་འགྱུར་རོ་ཞེ་ན། ཁས་བླངས་འབྲས་རྟགས་ལས་གཞན་མིན། ། རུང་བ་མངོན་སུམ་གྱིས་མི་འགྲུབ། ། ཟླ་བ་གཉིས་སྣང་མངོན་སུམ་མ་ཡིན་པ་ལ་མངོན་སུམ་དུ་ཁས་བླངས་པས་སེལ་བ་ནི། ཟླ་བ་གཉིས་སྣང་མངོན་སུམ་དུ་བརྗོད་པའི་ཕྱིར་མངོན་སུམ་ཡིན་ཞེས་ཚིག་ལས་དོན་དཔག་པའི་རྗེས་དཔག་ལས་མ་འདས་ཏེ། མ་ཡིན་པར་བརྗོད་པའི་ཚིག་ལས་དོན་དཔག་ཀྱང་རྗེས་དཔག་ལས་མ་འདས་པ་བཞིན་ནོ། ། དེ་ཉིད་ཀྱིས་ཕྱོགས་ཆོས་ཁས་བླངས་ཀྱི་རྗེས་དཔག་ཀྱང་ལོགས་སུ་མི་འཐད་དེ།
ཕྱོགས་ཆོས་ཚིག་ལ་དོན་གྱིས་ཁྱབ་པ་ཁས་བླངས་ཀྱང་རྟགས་ལས་གྲུབ་པས་མཐར་ཚིག་ལ་དོན་གྱིས་ཁྱབ་པ་ཁས་བླངས་ཀྱི་མཐར་ཐུག་པའི་ཕྱིར་རོ། ། ཡང་གྲགས་པའི་མངོན་སུམ་གྱི་བསལ་བ་ཡང་མི་འཐད་དེ། སྒྲས་བརྗོད་རུང་མངོན་སུམ་གྱིས་མི་འགྲུབ་ཅིང་རང་རིག་གིས་གྲུབ་པ་ནི་མངོན་སུམ་ཉིད་ཡིན་པའི་ཕྱིར་རོ། ། དེས་ན་བསྒྲུབ་བྱར་དམ་བཅས་པ་ཉིད་ན་དོན་དང་སྒྲའི་སྐྱོན་གྱིས་རྒོལ་བ་ཚར་གཅོད་པའི་ཕྱིར་བསལ་བ་ཕྱོགས་སུ་མི་རུང་བ་ཡིན་ནོ། ། གཉིས་པ་སོ་སོའི་རང་བཞིན་ལ་བཞི་ལས་ཐོག་མར་མངོན་སུམ་གྱི་བསལ་བ་བཤད་དོ། ། དེ་ལ་གཉིས་ལས་མཚན་ཉིད་ནི། དམ་བཅས་ཉིད་ན་མྱོང་བ་དང༌། ། འགལ་བ་མངོན་སུམ་བསལ་བ་ཡིན། ། དེའི་མཚན་ཉིད་ནི། དམ་བཅས་ཙམ་ཉིད་ན་མྱོང་སྟོབས་ཀྱིས་འགལ་བ་གྲུབ་པ་སྟེ།
དཔེར་ན་སྒྲ་མཉན་བྱ་མ་ཡིན་ཞེས་དམ་བཅས་པ་ལྟ་བུའོ། ། གཉིས་པ་རྩོད་པ་སྤང་བ་ནི། གལ་ཏེ་སྒྲ་གྲུབ་ན་མཉན་བྱ་མ་ཡིན་པ་ལ་བདེན་ཞེན་མེད་ལ། རྨོངས་པས་ཐ་སྙད་ལ་ལོག་པར་ཞེན་ན་ཐ་སྙད་བསྒྲུབ་ཏུ་འགྱུར་བས་མངོན་སུམ་གྱི་བསལ་བ་མི་འཐད་ཅིང་སྒྲ་མ་གྲུབ་ན་མཉན་བྱར་ཡང་མ་གྲུབ་པས་སེལ་བ་མི་འཐད་དོ་ཞེ་ན། སྔར་གྲུབ་པ་མ་དྲན་པས་དམ་བཅས་པ་ན་དྲན་པ་ལ་སྦྱོར་བས་མི་འགལ་ལོ། ། གཉིས་པ་རྗེས་དཔག་གི་བསལ་བ་ལའང་གཉིས་ལས་དང་པོ་མཚན་ཉིད་ནི། ཚུལ་གསུམ་དངོས་པོ་སྟོབས་ཞུགས་དང༌། ། དམ་བཅས་འགལ་ན་རྟགས་བསལ་ཡིན། ། དེའི་མཚན་ཉིད་ནི། དམ་བཅས་ཙམ་ཉིད་ན་ཚུལ་གསུམ་དངོས་པོ་སྟོབས་ཞུགས་ཀྱི་འགལ་བ་འགྲུབ་པ་ནི།
དཔེར་ན་སྒྲ་རྟག་གོ་ཞེས་དམ་བཅས་པ་ལྟ་བུའོ། ། གཉིས་པ་དེ་ལ་རྩོད་པ་སྤང་བ་ནི། གྲངས་ཅན་ན་རེ། སྒྲ་རྟག་ཀྱང་སྐྱེ་འཇིག་ཏུ་སྣང་བ་ནི་མངོན་པར་བསལ་བ་དང༌། ཉེ་བར་ཞ་བ་ཙམ་ཡིན་གྱི་སངས་རྒྱས་པ་ལྟར་མེད་པ་གསར་དུ་སྐྱེ་བ་དང༌། ཡོད་པ་གཏན་ནས་འཇིག་པ་མ་ཡིན་ནོ་ཞེ་ན། ཉེ་བར་ཞ་བའི་གནས་སྐབས་ན་མངོན་པར་བསལ་བ་ཞིག་ན་མི་རྟག་པ་ཡིན་ལ།

མ་ཞིག་ན་ཉེ་བར་ཞ་བ་ཉིད་འགལ་ལོ། ། དེས་ན་མི་སྣང་ཡང་ཡོད་པར་འདོད་པ་དང༌། གནས་སྐབས་འགྱུར་ཡང་རྟག་པར་འདོད་པ་དང༌། གཙོ་བོ་དང་སྐྱེས་བུ་ཐ་དད་དུ་འདོད་པ་དང༌། རང་བཞིན་དང་རྣམ་འགྱུར་གཉིས་གཅིག་ཏུ་འདོད་པ་ལ་གནོད་དོ། ། གསུམ་པ་ཡིད་ཆེས་པའི་བསལ་བ་ལ་གསུམ་ལས། དང་པོ་མཚན་ཉིད་ནི། ཡིད་ཆེས་ཚིག་དང་དམ་བཅའ་བ། ། འགལ་བ་ཁས་བླངས་བསལ་བ་ཡིན། ། དེའི་མཚན་ཉིད་ནི། དམ་བཅས་ཙམ་ཉིད་ན་ཡིད་ཆེས་པའི་ཚིག་དང་འགལ་བར་གྲུབ་པའོ། །
གཉིས་པ་དབྱེ་ན། དེ་ལ་ཁས་བླངས་རང་ཚིག་གཉིས། རིགས་པའི་སྒོར་གསུངས་པ་ལྟར་ཁས་བླངས་ཀྱི་བསལ་བ་དང༌། རང་ཚིག་གི་བསལ་བ་གཉིས་སོ། ། གསུམ་པ་དེ་དག་གི་དོན་དཔྱད་པ་ལ་གསུམ་སྟེ། ལུང་དང་རང་ཚིག་གི་ཁྱད་པར། དེ་འགལ་ན་དམ་བཅས་འཇིག་ལ་དེས་ན་གཞན་དོན་ལ་སྒྲ་སྐྱོན་དུ་འགྱུར་བའོ། ། དང་པོ་ལའང་གསུམ་ལས། སྔ་རབས་པ་ཡི་ལུགས་དཔྱད་ན། ། གཞན་དག་ལུང་དང་རང་ཚིག་ཟེར། །
དེ་གཉིས་ཀྱི་ཁྱད་པར་སྔ་རབས་པ་དག་ཡིད་ཆེས་པའི་ལུང་དང་འགལ་བ་དང༌། རྒོལ་བ་རང་གི་ངག་དང་འགལ་བ་ཡིན་ནོ་ཞེས་ཟེར་རོ། ། གཉིས་པ་སློབ་དཔོན་གྱི་དགོངས་པ་བརྗོད་པ་ལ་གཉིས་ལས། དང་པོ་ངག་གི་དབྱེ་བར་འགྱུར་བའི་ཚུལ་ནི། སློབ་དཔོན་ངག་གི་དབྱེ་བར་བཞེད། ། ངག་གི་དབྱེ་བ་སྟེ་ཞེས་པས་ཁས་བླངས་པ་ནི་སྔར་དམ་བཅས་པ་དང་ཕྱིས་བརྗོད་པ་གཉིས་འགལ་བ་སྟེ། དཔེར་ན་སྔར་མར་དམ་བཅས་ནས་ཕྱིས་མོ་གཤམ་དུ་བརྗོད་པ་བཞིན་ནོ། ། རང་ཚིག་ནི་དམ་བཅས་པའི་དོན་དེ་ཉིད་ལ་དཔགས་ན་འགལ་བ་སྟེ། དཔེར་ན་རྗེས་དཔག་ཚད་མ་མ་ཡིན་ཞེས་བརྗོད་པ་ལྟ་བུའོ། ། དེ་ནི་སྤྱི་གཞལ་བྱ་བདེན་པ་བཀག་ནས་བྱེ་བྲག་རང་གི་ཚིག་གིས་གཞལ་བྱ་ཁས་ལེན་པས་རང་ཚིག་གི་བསལ་བའོ། །
ཀུན་ལས་བཏུས་སུ་གཉིས་ཀའང་དཔེ་གཅིག་གིས་བསྟན། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་ཁས་བླངས་དང་རང་ཚིག་གཉིས་ཀ་དཔེ་གཅིག་གིས་གསུངས་ལ། རིགས་པའི་སྒོར་ལུང་ལ་དཔེར་བརྗོད་གཞན་དུ་གསུངས། དེའི་དགོངས་པ་ཆོས་ཀྱི་གྲགས་པས་ཆོས་ནི་འཕོས་ནས་བདེ་བ་སྟེར་བར་བྱེད་པ་མ་ཡིན་ནོ། ། ཞེས་གསལ་བར་གསུངས་སོ། ། གཉིས་པ་ལུང་དང་འགལ་བ་བྱེ་བྲག་ཏུ་དཔྱད་པ་ལ་གཉིས་ཏེ། ལུང་ཁྱད་པར་བ་རྗེས་དཔག་ཏུ་འདུ་བ་དང༌། ལུང་ཕལ་པ་རང་གི་ཚིག་དང་མཚུངས་པའོ། ། དང་པོ་ནི། གཞལ་བྱ་གཉིས་ལ་ཚད་མ་གཉིས། །
བསྐལ་བའི་དོན་ལ་རང་ཚིག་གིས། ། མི་གནོད་གསུང་རབ་ངེད་ཀྱི་ལུང༌། ། རྗེས་སུ་དཔག་པར་བསྡུས་ཏེ་གསུངས། ། མངོན་གྱུར་ལ་མངོན་སུམ་དང༌། ། ལྐོག་གྱུར་ལ་རྗེས་དཔག་དང༌། ། ཤིན་ཏུ་ལྐོག་གྱུར་ལ་ལུང་གི་ཚིག་ཕན་ཚུན་ནང་མི་འགལ་བའི་གསུང་རབ་ངེད་ཀྱི་ལུང་ཡིན་ལ་དེ་ལྟ་བུའི་ལུང་དེ་ཕྱོགས་ཀྱི་གླང་པོས་རྗེས་སུ་དཔག་པར་བསྡུས་པས་ཚད་མ་གསུམ་པར་མི་བཞེད་ཅིང༌། གནོད་བྱེད་ཉིད་ཡིན་ཏེ་རྣམ་འགྲེལ་ལས། ཡིད་ཆེས་ཚིག་ནི་མི་བསླུ་བའི། ། སྤྱི་ལས་འདི་ཡུལ་ལྐོག་གྱུར་ནའང༌། ། གོ་སྐབས་མེད་པའི་ཕྱིར་བློ་ནི། །
རྗེས་སུ་དཔག་པའི་ཚད་མར་བཞེད། ། ཅེས་གསུངས་པ་ལྟར་རོ། ། གཉིས་པ་ནི། དེས་ན་རིགས་པས་གྲུབ་པའི་ལུང༌། ། ཚད་མ་ཉིད་ཡིན་མ་གྲུབ་ན། ། རང་གི་ཚིག་དང་མཚུངས་པའི་ཕྱིར། ། དགག་བྱེད་ཉིད་དུ་བཞེད་པ་ཡིན། ། དངོས་པོ་སྟོབས་ཞུགས་ཀྱིས་གྲུབ་པའི་ལུང་རྣམས་ནི་རྗེས་དཔག་ཚད་མ་ཉིད་ཡིན་ལ། དེ་དང་མི་ལྡན་པའི་ལུང་རྣམས་ནི། རང་ཚིག་དང་ཁྱད་པར་མེད་པས་དེ་ཁས་བླངས་ནས་འགལ་ཡང་རང་ཚིག་དང་འགལ་བ་དང༌།
ཕན་ཚུན་སྟོབས་མཚུངས་པས་གནོད་བྱེད་མ་ཡིན་གྱི་གགས་བྱེད་ཉིད་ཡིན་ནོ། ། ལུང་དུ་གྲགས་ཚད་ཚད་མ་མིན། ། ཚད་མས་གྲུབ་པ་དེ་ལུང་ཡིན། ། ཁས་བླངས་ནས་ནི་དཔྱོད་པ་བླུན། ། དཔྱོད་ནས་ཁས་བླངས་མཛངས་པའི་ལུགས། ། བར་སྐབས་ཀྱི་ཚིགས་བཅད་དོ། ། རྣམ་འགྲེལ་ལས་ཀྱང༌། མཐོང་དང་མ་མཐོང་དོན་དག་ལ། ། རིགས་པས་གྲུབ་དང་རང་ཚིག་གིས། ། གནོད་མེད་བསྟན་བཅོས་གང་ཡིན་དེ། །
གཟུང་བར་བྱ་ཕྱིར་དཔྱོད་འཇུག་འགྱུར། ། ཞེས་གསུངས་པ་ལྟར་རོ། ། གསུམ་པ་རྩོད་པ་སྤང་བ་ལ་གཉིས་ལས། དང་པོ་གཞན་གྱི་ལུང་དང་མཚུངས་པ་སྤང་བ་ནི། ལུང་གཞན་འགལ་བའང་དེར་འགྱུར་ལ། འོ་ན་རིག་བྱེད་ལས་ཁྲུས་ཀྱི་སྡིག་པ་འདག་པར་བཤད་པ་དང་འགལ་བའང་ལུང་དང་འགལ་བར་འགྱུར་རོ་ཞེ་ན། ཆགས་སོགས་ཆོས་མིན་ཆགས་བྲལ་སོགས། ། ཆོས་སུ་ཆད་ལྟ་མིན་རྣམས་འཆད། ། ཆགས་སྡང་རྨོངས་པ་ཆོས་མ་ཡིན་པ་དང༌། དེ་རྣམས་མེད་པ་ཆོས་ཡིན་པར་རྒྱང་འཕེན་པ་ལས་གཞན་པའི་གྲུབ་མཐའ་ཐམས་ཅད་འདོད་དོ། །
ཁྲུས་དང་ཆགས་སོགས་རྒྱུ་མི་འགལ། ། དེ་ལྟའི་གཞུང་རྣམས་ལུང་མ་ཡིན། ། ཆོས་ཡིན་མི་མཐུན་བཞིན་དུ་ཆོས་མ་ཡིན་པའི་རྒྱུ་ལ་མི་གནོད་པའི་ཁྲུས་གྱིས་སྡིག་པ་འཇོམས་པར་འདོད་པ་དེ་རང་ཚིག་དང་ཡང་འགལ་ཏེ། རྒྱུ་ལ་མི་གནོད་པའི་སྨན་གྱིས་ནད་སེལ་བར་ཁས་བླངས་ན་བཞད་གད་དུ་འགྱུར་བ་བཞིན་ནོ། ། དེ་འདྲའི་རིགས་པ་དང་འགལ་བའི་གཞུང་མཐའ་དག་ལུང་དུ་མི་འདོད་དོ། ། གཉིས་པ་གགས་བྱེད་བསྒྲུབ་བྱའི་སྐྱོན་དུ་མི་འགྱུར་བའི་རྩོད་པ་སྤང་བ་ནི། གལ་ཏེ་རང་ཚིག་བསྟན་བཅོས་ཀྱི། ། གགས་ལས་ཐེ་ཚོམ་ཙམ་ཡིན་ལ། ། དེ་ནི་བསྒྲུབ་བྱ་སྐྱོན་མེད་ཉིད། ། ཡིན་ཕྱིར་ཕྱོགས་སྐྱོན་མིན་ཞེ་ན། །
རང་གི་ཚིག་དང་བསྟན་བཅོས་དང་འགལ་བས་གགས་བྱས་ནས་ཐེ་ཚོམ་སྐྱེ་མོད། དེ་ནི་བསྒྲུབ་བྱ་སྐྱོན་མེད་ཡིན་པས་བསྒྲུབ་བྱ་ལ་གནོད་པར་ག་ལ་འགྱུར་ཞེ་ན། གགས་ཀྱི་ཐེ་ཚོམ་བསྐྱེད་པ་ཡི། ། སྒོ་ནས་སྐྱོན་དུ་སོང་བ་མིན། ། ཚིག་དེས་བསྒྲུབ་བྱ་མི་འགྲུབ་པའི། ། སྒོ་ནས་སྐྱོན་དུ་འཇོག་པ་ཡིན། ། ཚིག་ཕན་ཚུན་གྱི་གགས་ལས་ཐེ་ཚོམ་སྐྱེས་པའི་སྒོ་ནས་སྐྱོན་དུ་མི་བགྲང་གི གགས་ཀྱི་སྒོ་ནས་བསྒྲུབ་བྱ་དེ་མི་བསྒྲུབ་པས་སྐྱོན་དུ་འཇོག་པ་ཡིན་ནོ། ། གཉིས་པ་དེ་འགལ་ན་དམ་བཅའ་འཇིག་པ་ནི། དམ་བཅས་རང་གི་བསམ་པ་སྟོན། །
འགལ་བ་འདུས་ན་དམ་བཅའ་འཇིག ། དམ་བཅས་རང་གི་བསམ་པ་ཡོད་པར་སྟོན་ལ། རང་ཚིག་དང་བསྟན་བཅོས་ཀྱི་འགལ་བ་གཞི་གཅིག་ལ་བསྡུས་ན་རྩི་ངན་པའི་ཞོ་ལྟར་ངང་གིས་འདོད་པ་འཇིག་པ་ཡིན་ནོ། ། གསུམ་པ་དེས་ན་གཞན་དོན་ལ་སྒྲ་སྐྱོན་དུ་འགྱུར་བ་ནི། དེས་ན་བརྗོད་པ་སྐྱོན་ཅན་གྱིས། ། རྩོད་པའི་སྐབས་སུ་ཕམ་པ་བསྐྱེད། ། ཚིག་སྐྱོན་ཅན་བརྗོད་པ་ཉིད་ཀྱིས་གཞན་དོན་རྗེས་དཔག་ལ་ཀླན་ཀར་འགྱུར་བར་གསུངས་པ་ཡིན་ནོ། ། བཞི་པ་གྲགས་པས་བསལ་བའང་གཉིས་ལས་དང་པོ་མཚན་ཉིད་ནི། དམ་བཅས་ཉིད་ན་འཇིག་རྟེན་དང༌། ། འགལ་བ་གྲགས་པས་བསལ་བ་ཡིན། །
དེའི་མཚན་ཉིད་ནི། དམ་བཅས་ཙམ་ཉིད་ན་འཇིག་རྟེན་གྱི་ཚུལ་དང་འགལ་བ་གྲུབ་པའོ། ། གཉིས་པ་དེའི་རང་བཞིན་ངེས་པར་བྱ་བ་ལ་གཉིས་ལས་དང་པོ་བསྡུས་ཏེ་བཤད་ན། བརྡ་སྤྲོད་པ་དག་སྒྲ་དོན་ལ། ། དངོས་འབྲེལ་འདོད་པ་སྔར་བཀག་ཅིང༌། ། མུ་སྟེགས་བརྡ་སྤྲོད་པ་བ་དག་སྒྲ་དོན་ལ་དངོས་པོའི་འབྲེལ་པ་ཡོད་པར་བསམས་ནས་གང་ལ་བརྗོད་བྱ་རྗོད་བྱེད་ཀྱི་འབྲེལ་པ་ཡོད་པ་དེས་བརྗོད་དུ་རུང་གི དེ་མེད་པས་བརྗོད་ན་སྒྲ་སྐྱོན་ཅན་ཡིན་ནོ་ཞེས་ཟེར་རོ། ། དངོས་འབྲེལ་འདོད་པ་བརྗོད་བྱ་བརྟག་པའི་བར་དུ་བྱེད་བར་བཀག་ཟིན་ཏོ། ། བརྗོད་འདོད་དབང་གིས་འཇུག་པ་ཡང༌། ། བསྒྲུབས་ཟིན་དེས་ན་གྲགས་པའང་འགྲུབ། །
གཞན་སེལ་གྱི་སྐབས་སུ་སྒྲ་ཐམས་ཅད་བརྗོད་འདོད་ཀྱིས་སྦྱར་བ་གྲུབ་ལ། དེ་གྲུབ་ན་གྲགས་པའང་གྲུབ་ཟིན་ཏོ། ། གཉིས་པ་ཕྱེ་སྟེ་བཤད་པ་ལ་གཉིས་ཏེ། ཐོག་མར་མདོའི་ཚིག་དགོད་ན། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་བསལ་བ་དེའང་ཕྱོགས་མ་ཡིན་ནོ། ། ཞེས་གསུངས་སོ། ། གཉིས་པ་དེའི་དོན་གཏན་ལ་དབབ་པ་ལ་གསུམ་སྟེ། བཤད་ཚུལ་དང་པོ་དང༌། གཉིས་པ་དང༌། དེ་དག་གི་དགོངས་པའོ། །
དང་པོ་ལ་གཉིས་ཏེ། གཞན་གྱིས་བརྟགས་པ་དགག་པ་དང༌། རང་གིས་འཐད་པ་བརྗོད་པའོ། ། དང་པོ་ལ་གཉིས་ལས། ཕྱོགས་སྔ་མ་བརྗོད་ན། ཡོད་པའི་རྟགས་ཀྱིས་རི་བོང་ཅན། ། ཟླ་བ་ཡིན་པ་འགོག་པ་ལ། ། བརྡ་སྤྲོད་པ་བ་དག་རི་བོང་ཅན་ཆོས་ཅན་ཟླ་བའི་སྒྲས་བརྗོད་མི་རུང་སྟེ། ཡོད་པའི་ཕྱིར་རོ་ཞེས་ཟེར་རོ། ། གཉིས་པ་དེ་དགག་པ་ལ་གཉིས་ལས།
དང་པོ་ཐུན་མོང་མ་ཡིན་པར་འགྱུར་བ་ནི། འདི་ལ་དཔེ་མེད་ཡོད་རྣམས་ལ། ། སྒྲ་ཀུན་བརྗོད་དུ་རུང་ཕྱིར་རོ། ། ཡོད་པའི་རྟགས་ལ་དཔེ་མེད་པས་ཐུན་མོང་མ་ཡིན་པ་ཡིན་ཏེ། དཔེར་གང་བཞག་པའི་ཆོས་དེ་ལའང་ཟླ་བའི་སྒྲས་བརྗོད་དུ་རུང་བའི་ཕྱིར་རོ། ། དེས་ན་རྟགས་ཀྱི་གཙོ་བོ་ཡོད་པ་ལའང་རྗེས་འགྲོ་མེད་ན་རྟགས་ཕལ་པ་དེ་ལས་གཞན་བཀོད་ཀྱང་རྗེས་འགྲོ་མེད་པས་ཐུན་མོང་མིན་པ་འགྱུར་བ་སྨོས་ཅི་དགོས། ཡོད་པ་དཔེར་བརྗོད་པའི་འབྲས་བུ་འདི་ཡིན་ནོ། ། གཉིས་པ་འགལ་བར་འགྱུར་བ་ནི། སྒྲ་ཡི་དོན་གྱི་ཡོད་པ་ལ། ། ཟླ་བར་རུང་ཕྱིར་འགལ་བ་ཡིན། །
རྣམ་པར་རྟོག་པ་ལ་སྣང་བའི་ཡོད་པ་ནི་འགལ་བ་ཡིན་ཏེ། ཡོད་པ་ཐམས་ཅད་ཟླ་བར་རུང་བའི་ཕྱིར་རོ། ། གཉིས་པ་འཐད་པ་བརྗོད་པ་ལ་གཉིས་ཏེ། བརྗོད་དུ་རུང་བའི་གྲགས་པ་དང༌། སྒྲ་ལས་བྱུང་བའི་གྲགས་པའོ། ། དང་པོ་ལ་གསུམ་ལས་བརྗོད་རུང་གི་གྲགས་པ་ངོས་བཟུང་ན། འཇིག་རྟེན་དཔྱོད་པའི་སྒྲ་ལས་བྱུང༌། ། དེ་ཉིད་གྲགས་པ་ཡིན་པར་བཞེད། ། འཇིག་རྟེན་ཡུལ་ལུགས་ཀྱི་སྤྱོད་པ་ལས་བྱུང་བའི་སྒྲ་ཉིད་ལ་སློབ་དཔོན་གྱིས་གྲགས་པའི་བརྡར་མཛད་དེ། ཐ་སྙད་ལས་ནི་སྐྱེས་པ་ཡི། །
ཆོས་དང་གྲགས་པའི་སྒྲ་ཡིས་བརྗོད། ། ཅེས་གསུངས་པས་སོ། ། གཉིས་པ་དེ་ཐམས་ཅད་ལ་ཁྱབ་པར་བསྒྲུབ་པ་ནི། དེ་ཡང་ཤེས་བྱ་ཐམས་ཅད་ལ། ། རུང་ཕྱིར་གྲགས་པས་ཀུན་ལ་ཁྱབ། ། ཡུལ་དུས་རྣམ་པ་གང་ཡིན་ཡང་རུང༌། སྔར་བརྡ་བྱས་སམ་མ་བྱས་ཀྱང་རུང༌། ཐུན་མོང་དུ་གྲགས་སམ་མ་གྲགས་ཀྱང་རུང་སྟེ། སྒྲས་བརྗོད་རུང་ཐམས་ཅད་ལ་གྲུབ་པས་གྲགས་པའང་ཐམས་ཅད་ལ་གྲུབ་པའི་ཕྱིར་ཐུན་མོང་བར་དགོངས་ཏེ། དེ་ལ་བརྟེན་ནས་འབྱུང་བ་ཅན། །
འདོད་པས་འཇུག་ཕྱིར་དགག་མེད་པ། ། བྱས་དང་མ་བྱས་ཐམས་ཅད་དུ། ། སྣ་ཚོགས་རང་བཞིན་ཉིད་ཀྱིས་རུང༌། ། ཞེས་གསུངས་པ་ལྟར་རོ། ། གསུམ་པ་དེ་ལ་རྩོད་པ་སྤང་བ་ནི། མ་གྲགས་པ་ལ་གྲགས་པའི་སྒྲ། ། འཇིག་རྟེན་པ་དང་འགལ་ཞེ་ན། ། རུང་བ་ཙམ་ཡོད་མོད་སྔར་མ་གྲགས་པ་ལ་གྲགས་པར་མིང་འདོགས་པ་འཇིག་རྟེན་དང་འགལ་ལོ་ཞེ་ན། ཤེས་བྱ་ཀུན་དང་རུང་བ་ལ། ། གྲགས་པའི་སྒྲ་མཛད་འཚེད་པ་བཞིན། །
དངོས་སུ་མེད་ཀྱང་ནུས་པ་ཡོད་པས་དེར་བརྡ་མཛད་དེ་འཚེད་པའི་ནུས་པ་ཡོད་པ་ལ་འཚེད་པ་དང༌། བཏུང་ཏུ་རུང་བ་ལ་བཏུང་བ་ཞེས་བརྗོད་པ་བཞིན་ནོ། ། རྣམ་འགྲེལ་ལས། གྲགས་པ་མེད་ཀྱང་དངོས་པོ་ལ། ། རུང་ཉིད་དེ་ཡི་སྟོབས་ཉིད་ལས། ། དེ་ལ་སྒྲ་ཀུན་འབྲེལ་དེས་ན། ། དེ་ལ་དེ་ནི་གྲུབ་པ་ཡིན། ། ཞེས་གསུངས་པས་སོ། ། གཉིས་པ་སྒྲ་ལས་བྱུང་བའི་གྲགས་པ་ལ་གཉིས་ལས། དང་པོ་སྒྲ་བྱུང་གི་གྲགས་པ་ངོས་བཟུང་ན།
སྒྲ་ལས་བྱུང་བའི་གྲགས་པ་དང༌། ། ཞེས་གསུངས་པའི་དགོངས་པ་ཡང༌། གྲགས་རུང་དོན་ལ་གྲུབ་ན་ཡང༌། ། བརྡ་དང་བརྗོད་འདོད་ལ་བརྟེན་པའི། ། སྒྲ་གྲུབ་ན་ནི་གྲུབ་བོ་ཞེས། ། བསྟན་ཕྱིར་སྒྲ་བྱུང་གྲགས་པ་གསུངས། ། སྒྲ་ཐམས་ཅད་ཀྱི་རུང་བ་དོན་ཐམས་ཅད་ལ་གྲུབ་མོད་ཀྱི། སྒྲ་བརྡ་དང་བརྡ་བརྗོད་འདོད་ལ་བརྟེན་ནས་གྲུབ་ནའང་གྲགས་པ་གྲུབ་བོ་ཞེས་བསྟན་པའི་ཕྱིར་སྒྲ་ལས་བྱུང་བའི་ཞེས་གསུངས་ཏེ། སྒྲ་ནི་བརྡ་ལ་བརྟེན་པ་ཡིན། ། དེ་ཡང་འདོད་ཙམ་བརྟེན་པ་ཡིན། །
སྒྲ་ཡིས་གྲུབ་པ་མི་འགྲུབ་མིན། ། དེ་ལྟར་སྒྲ་བྱུང་གྲགས་པ་གསུངས། ། ཞེས་བཤད་པ་ལྟར་རོ། ། གཉིས་པ་དེ་རྗེས་དཔག་ཏུ་འདུ་བ་ནི། གྲགས་པའི་རྗེས་དཔག་གིས་འགྲུབ་པས། ། འགལ་བ་མི་འཁྲུལ་མི་སྲིད་དོ། ། གྲགས་པས་འགྲུབ་པས་རྗེས་དཔག་ཡིན་པས་རྗེས་སུ་དཔག་པའི་ཡུལ་ལ་འགལ་བ་ལ་མི་འཁྲུལ་པ་མི་སྲིད་ཅིང༌། བརྗོད་པར་འདོད་པའི་གྲངས་གཅིག་པ་ཅན་ཡང་མི་དགོས་པར་བཤད་ཟིན་པས་འདིར་ཡང་མི་དགོས་སོ། ། གཉིས་པ་བཤད་ཚུལ་གཉིས་པ་ལ་གསུམ་ལས། དང་པོ་རྗེས་དཔག་ལས་གྲགས་པ་ཡུལ་ཐ་དད་པར་བསྒྲུབ་པ་ནི།
ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་ཞེས་བྱ་བའི་དོན། རི་བོང་ཅན་ཟླ་བ་མ་ཡིན་ཞེས་ཟེར་བའི་འཇིག་རྟེན་གྱི་བརྗོད་པ་ལ་རྗེས་སུ་དཔག་པ་མེད་པར་སྟོན་ཏེ། དངོས་པོ་སྟོབས་ཞུགས་ཀྱི་རྗེས་དཔག་ལས་གྲགས་པ་ཡུལ་ཐ་དད་པར་གསུངས་སོ། ། ཇི་ལྟར་ཡུལ་མི་གཅིག་ཅེ་ན། ། གྲགས་པ་དངོས་པོས་བསྐྱེད་ན་ནི། ། རྗེས་དཔག་བཞིན་དུ་ཡུལ་ངེས་འགྱུར། ། བརྗོད་འདོད་དབང་གིས་སྦྱར་བ་ལ། སྒྲ་རྣམས་གང་ལའང་མི་འཇུག་མེད། ། གྲགས་པ་དངོས་པོས་བསྐྱེད་ན་བྱས་པ་དང་མི་རྟག་པའམ། མེ་དང་དུ་བ་ལྟར་རང་རང་གི་ཡུལ་ལ་ངེས་པ་ཞིག་ན།
བརྗོད་འདོད་ཀྱིས་ཕར་སྦྱར་བས་ཡུལ་ཐམས་ཅད་ལ་སྒྲ་ཐམས་ཅད་འཇུག་པ་སུས་ཁེགས། རྣམ་འགྲེལ་ལས། དེས་ནི་དངོས་རྣམས་ཡོད་མེད་པའི། ། རྗེས་སུ་འཇུག་ཅན་རྗེས་དཔག་ལས། ། ཐ་དད་དེ་དབང་མི་འཇུག་པ། ། དེ་འདོད་ལས་སྐྱེས་ཡིན་ཞེས་བསྟན། ། ཞེས་གསུངས་པས་སོ། ། གཉིས་པ་དེ་ལ་གཞན་གྱིས་བརྟགས་པ་དགག་པ་ལ་གཉིས་ལས། དང་པོ་བརྡ་སྤྲོད་པའི་རྟགས་ཐུན་མོང་མ་ཡིན་པར་འགྱུར་བ་ནི། དེས་ན་ཀུན་ལ་འཇུག་པའི་ཕྱིར། །
གྲགས་པ་ཡུལ་ལ་མི་འཇུག་ཅེས། ། བརྗོད་པའི་དཔེ་གཞན་རྙེད་དཀའ་བས། ། ཐུན་མོང་ཉིད་མིན་མཉན་བྱ་བཞིན། ། རི་བོང་ཅན་ཟླ་བའི་སྒྲས་བརྗོད་དུ་མི་རུང་སྟེ་ཡོད་པའི་ཕྱིར་ཞེས་བརྗོད་པ་དེ་ལ། ཡོད་པ་ལ་སོགས་པའི་རྟགས་གང་ལའང་ཟླ་བའི་སྒྲས་བརྗོད་དུ་མི་རུང་བའི་དཔེ་མེད་པས་མཉན་བྱའི་རྟགས་བཞིན་དུ་ཐུན་མོང་མ་ཡིན་པར་གསུངས་པ་ཡིན་ནོ། ། གཉིས་པ་རང་གི་སྡེ་པའི་འཆད་ཚུལ་མི་འཐད་པ་ནི། སྤྱི་མཚན་འཆད་པའི་སྐབས་ཡིན་པས། རི་བོང་ཅན་ལ་དཔེར་མཛད་ནས། ། ཤེས་བྱ་ཀུན་ལ་ཁྱབ་པས་བསྟན། ། ད་ཏྲིག་ཤིང་མེན་སོགས་ལའང་མཚུངས། །
ཊཱི་ཀ་བྱེད་པ་དག་རི་བོང་ཅན་ཟླ་བའི་སྒྲས་བརྗོད་རུང་དཔོག་པའི་གྲགས་པ་ཉིད་ལ་དཔེ་མེད་པས་གང་ལ་ཐུན་མོང་མ་ཡིན་པའི་ཕྱིར་ཞེས་གསུངས་སོ། ། ཞེས་ཟེར་བ་ནི་མ་ཡིན་ཏེ་དེ་ལ་དཔེ་མེད་དུ་ཆུག་ཀྱང་ད་ཏྲིག་ཤིང་མ་ཡིན་ནོ་ཞེས་བྱ་བ་ལའང་གནོད་པས་སོ། ། གསུམ་པ་སློབ་དཔོན་གྱི་དགོངས་པས་བཤད་པ་ལ་གསུམ་ལས་དང་པོ་ཟླ་བའི་སྒྲ་ཐུན་མོང་བར་སྒྲུབ་པ་ནི། ག་པུར་དང་ནི་དངུལ་སོགས་ལ། ། ཟླ་བའི་སྒྲ་ནི་གཞན་དུ་གྲགས། ། དེ་ཉིད་དཔེར་བྱས་བསིལ་ཟེར་ཅན། ། ཟླ་བར་བསྒྲུབ་པ་ཐུན་མོང་རྟགས། ། སྤོས་སྦྱོར་ལས་ག་པུར་དང༌། བཅུད་ལེན་ལས་དངུལ་ཆུ་ལ་སོགས་པ་ལ་ཟླ་བའི་སྒྲ་མཐོང་ལ་དེ་དཔེར་བྱས་ནས་བསིལ་ཟེར་ཅན་ལའང་ཟླ་བར་བརྗོད་པས་ཐུན་མོང་མ་ཡིན་པའི་རྟགས་སུ་ག་ལ་འགྱུར། གཉིས་པ་དེ་དངོས་པོ་སྟོབས་ཞུགས་སུ་འགྱུར་བ་ནི།
བརྡ་ལ་འཇུག་རྣམས་ཐུན་མོང་པ། ། གཅིག་ལ་གྲུབ་ན་ཀུན་ལ་གྲུབ། ། འདི་ནི་དངོས་པོ་སྟོབས་ཞུགས་ཡིན། ། གྲགས་པ་འགོག་ན་ཁྱེད་ཀྱིའང་འཇིག ། བརྗོད་འདོད་ཀྱི་བརྡ་ཐམས་ཅད་ལ་འཇུག་པས་དེ་ལ་ཐུན་མོང་མ་ཡིན་པ་མི་སྲིད་དོ། ། གང་ཡང་རུང་བ་ཅིག་ཏུ་བརྡ་འགྲུབ་ན། དེ་དཔེར་བྱས་ནས་ཐམས་ཅད་ལ་གྲུབ་པར་དངོས་པོ་སྟོབས་ཞུགས་ཀྱིས་འཇུག་པ་ཡིན་ནོ། ། བརྗོད་འདོད་ཀྱི་གྲགས་པ་ཁས་མི་ལེན་ན་ཁྱེད་རང་ཁས་ལེན་པའི་རི་བོང་ཅན་ལ་སོགས་པར་འདོད་པའང་འཇིག་པས་ཐ་སྙད་ཐམས་ཅད་འཇིག་པར་འགྱུར་རོ། ། གསུམ་པ་བརྗོད་རུང་འགོག་ན་གྲགས་པ་དང་འགལ་བ་ནི། དེས་ན་འདོད་པས་སྦྱོར་བའི་བརྡ། །
ཀུན་ལ་འཇུག་ཏུ་རུང་བཞིན་དུ། ། འགོག་ན་འཇིག་རྟེན་གྱིས་གནོད་པས། ། གྲགས་པ་དག་དང་འགལ་བར་དགོངས། ། སྤྱིར་རྒྱུ་མཚན་ཅན་དང་བརྗོད་འདོད་ཀྱི་བརྡ་གཉིས་ལས། དང་པོ་བསིལ་ཟེར་ཅན་ནམ་འཚེད་པ་ལ་སོགས་པ་དཔྱད་ན་ཐམས་ཅད་ལ་མི་འཇུག་པ་སྲིད་ཀྱང་གཉིས་པ་འདོད་པ་ཙམ་གྱིས་གྲུབ་བཞིན་དུ་རི་བོང་ཅན་ལ་ཟླ་བ་ལ་སོགས་པ་འགོག་པ་ནི་འཇིག་རྟེན་གྱི་ལུགས་ཀྱིས་གནོད་པའི་ཕྱིར་གྲགས་པ་དང་འགལ་བ་ཞེས་དགོངས་སོ། ། གསུམ་པ་དེ་དག་གི་དགོངས་པ་དཔྱད་པ་ལ་གཉིས་ཏེ། གཞན་གྱི་ལུགས་དགག་པ་དང༌། རང་གི་འདོད་པ་བརྗོད་པའོ། ། དང་པོ་ལ་གསུམ་ལས། ཐོག་མར་བརྡ་དང་ཐ་སྙད་དུ་འབྱེད་པ་དགག་ན། །
ལ་ལ་བརྡ་དང་ཐ་སྙད་ཀྱི། ། གྲགས་པ་གཉིས་སུ་འབྱེད་པ་ཡོད། ། བྱང་ཕྱོགས་པ་བོད་དག་མིང་གི་རྣམ་པ་ཙམ་གྱིས་ཞེན་རུང་བརྡའི་གྲགས་པ་ཡིན་ལ་དོན་ལྡོག་ངེས་པ་ལ་སྒྲ་བློས་ཞེན་རུང་ཐ་སྙད་ཀྱི་གྲགས་པ་ཞེས་ཟེར་རོ། ། འདི་མི་འཐད་དེ། ཐ་སྙད་འདི་ཡི་སྐབས་དོན་མིན། ། མཚན་ཉིད་དེ་འདྲ་སྔར་བཀག་ཟིན། ། ཐ་སྙད་ཀྱི་མཚན་ཉིད་དོན་ལྡོག་ལ་སྒྲ་བློ་མ་འཁྲུལ་པ་ལ་འདོད་པ་སྔར་བཀག་ཟིན་ལ། མཚོན་བྱ་ལ་ཐ་སྙད་དུ་བྱེད་ན་འདིའི་སྐབས་དོན་མ་ཡིན་ཞིང༌། འཇིག་རྟེན་སྤྱོད་པའི་ལུགས་ལ་བྱེད་ན་ལུས་ངག་ཡིད་གསུམ་གྱི་བྱ་བ་ལ་འཇུག་པ་འགའ་ཞིག་ཡིན་ལ་འགའ་ཞིག་མ་ཡིན་ནོ། ། གཉིས་པ་བརྡ་ལ་དངོས་དང་ཞེན་པར་འབྱེད་པ་དགག་ན།
དངོས་དང་ཞེན་པའི་བརྗོད་རུང་གི ། བརྡའི་གྲགས་པའང་གཉིས་ཞེས་ཟེར། ། བོད་རྣམས་བརྡའི་གྲགས་པ་ལ་དངོས་སུ་བརྗོད་རུང་དང་ཞེན་པའི་བརྗོད་རུང་གཉིས་སུ་ཕྱེ་ནས་དངོས་ཀྱི་བརྗོད་རུང་དོན་སྤྱི་ཡིན་ལ། ཞེན་པའི་བརྗོད་རུང་དོན་དངོས་པོར་བྱས་ནས་རི་བོང་ཅན་གྱི་རྣམ་པའམ་རང་མཚན་ཆོས་ཅན་ཟླ་བའི་སྒྲས་དངོས་སམ་ཞེན་ནས་རྗེས་སུ་རུང་སྟེ་རྟོག་པའི་སྣང་ངོར་ཡོད་པའམ་རང་མཚན་དུ་ཡོད་པའི་ཕྱིར་བུམ་པའི་སྤྱིའམ། རང་མཚན་བཞིན་ཞེས་བྱ་བའི་སྦྱོར་བ་གཉིས་འགོད་པར་བྱེད་དོ། ། འཆད་ན་གཉིས་སུ་ཡོད་མོད་ཀྱི། ། འཇུག་པའི་ཚེ་ན་རྣམ་དབྱེ་མེད། ། འཆད་ན་སྤྱི་དང་རང་མཚན་དུ་འབྱེད་མོད་ཀྱི། འཇུག་ན་དངོས་ཀྱི་བརྗོད་བྱ་དང་ཞེན་བྱར་མི་འབྱེད་དོ། ། ཞེས་བརྗོད་བྱ་བརྟག་པར་བཤད་ཟིན་ཏོ། །
གསུམ་པ་དེས་ན་བཤད་ཚུལ་གཉིས་ལ་སྦྱར་བ་འཁྲུལ་པ་ནི། དེས་ན་བཤད་ཚུལ་རྣམ་པ་གཉིས། ། དངོས་དང་ཞེན་པར་འཆད་པ་འཁྲུལ། ། མདོའི་བཤད་ཚུལ་དང་པོས་ཞེན་པའི་བརྗོད་རུང་གི་གྲགས་པ་དང༌། ཕྱི་མ་དངོས་ཀྱི་བརྗོད་རུང་གི་གྲགས་པར་འཆད་པ་དགོངས་པ་མ་ཡིན་ནོ། ། གཉིས་པ་རང་གི་འདོད་པ་བརྗོད་ན། སྔ་མས་སྒྲ་བྱུང་གྲགས་པ་ལ། ། རྗེས་དཔག་མེད་ཕྱིར་མི་ཁེགས་པའམ། ། ཡང་ན་དེ་ལ་འགལ་ཟླ་མེད། ། དེས་ན་ངེས་ཕྱིར་གནོད་བྱེད་ཡིན། །
སྒྲ་ལས་བྱུང་བའི་གྲགས་པ་དང་འགལ་བ་ལ་དཔྱད་ཚུལ་གཉིས་ལས་དང་པོ་ནི་སྒྲ་ལས་བྱུང་བའི་གྲགས་པའི་ཆོས་ནི་རྗེས་དཔག་མེད་པར་དགག་པར་མི་ནུས་སོ། ། ཞེས་སྟོན་པའི་ཕྱིར་རམ། ཡང་ན་རྗེས་དཔག་ལ་འགལ་བ་ལ་མི་འཁྲུལ་པ་མེད་པའི་ཕྱིར་ངེས་པ་ཡིན་པས་སྒྲ་ལས་བྱུང་བའི་རྗེས་དཔག་གནོད་བྱེད་ཡིན་པར་བསྟན་ཏེ། རྣམ་འགྲེལ་ལས། གྲགས་པར་རྗེས་དཔག་ཕྱིར་དེ་ལྟར། ། རྗེས་སུ་དཔག་པས་གྲུབ་པ་ལ། ། འགལ་བ་འཁྲུལ་པ་མེད་པ་ཅན། ། མེད་པར་སྟོན་པར་བྱེད་པ་ཡིན། ། ཞེས་གསུངས་པ་ལྟར་རོ། ། ཕྱི་མ་གྲགས་པའི་རྗེས་དཔག་ལ། །
ཡུལ་གྱི་དབྱེ་བ་བསྟན་པ་ཡིན། ། གང་ལ་ཐུན་མོང་མ་ཡིན་ཕྱིར། ། ཞེས་བྱ་བ་དེས་འཇིག་རྟེན་གྱི་བརྗོད་པའི་སྒྲས་བརྗོད་པ་ན་རྗེས་དཔག་མེད་པར་དགོངས་ཏེ། རྗེས་དཔག་གི་ཡུལ་དངོས་པོ་ཡིན་ལ་འདིའི་ཡུལ་སྒྲོ་བཏགས་ཡིན་པའི་ཕྱིར་རོ་སྙམ་དུ་དགོངས་སོ། ། དེ་ལྟར་ཤེས་ན་གྲགས་པ་ཡི། ། བསལ་བ་མཁས་པའི་དགོངས་པས་འགྲུབ། ། གཞན་སེལ་གྱི་སྒོ་ནས་བརྗོད་བྱ་རྗོད་བྱེད་ཤེས་ན་གྲགས་བསལ་གྱི་དགོངས་པ་ལེགས་པར་ཤེས་སོ། ། ཚད་མ་རིགས་པའི་གཏེར་ལས་རང་དོན་རྗེས་དཔག་བསྟན་པའི་རབ་ཏུ་བྱེད་པ་སྟེ་བཅུ་པའོ།། །། གཉིས་པ་གཞན་དོན་རྗེས་དཔག་ལ་གསུམ་ལས་དང་པོ་མཚན་ཉིད་ནི། གཞན་དོན་རྗེས་དཔག་རང་ཉིད་ཀྱིས། །
མཐོང་བ་གཞན་ལ་སྟོན་པའི་ངག ། གཞན་དོན་གྱི་མཚན་ཉིད་ནི་རང་གིས་མཐོང་བའི་རྟགས་གཞན་ལ་སྟོན་པའི་ངག་གོ ། འདིར་རྗེས་དཔག་ཤེས་པ་ཡིན་ལ་འདི་ངག་ཡིན་པས་རྗེས་དཔག་དངོས་མ་ཡིན་ཡང་རང་གིས་རྟོགས་པའི་འབྲས་བུ་གཞན་གྱིས་རྟོགས་པའི་རྒྱུ་ལ་བཏགས་ནས་རྗེས་དཔག་ཏུ་གསུངས་སོ། ། གཉིས་པ་སྨྲ་བ་པོ་གང་ཟག་ལ་གསུམ་སྟེ། སོ་སོའི་མཚན་ཉིད་དང༌། དེ་དག་ཕམ་རྒྱལ་གྱི་རྣམ་གཞག་དང༌། དེ་ལ་དཔང་པོས་ཇི་ལྟར་བསྒྲུབ་པའི་ཚུལ་ལོ། ། དང་པོ་ནི། རྒོལ་དང་ཕྱིར་རྒོལ་དཔང་པོ་གསུམ། ། བསྒྲུབ་དང་སུན་འབྱིན་བརྡ་སྤྲོད་པའོ། །
སྒྲུབ་བྱེད་བརྗོད་པར་ཁས་ལེན་པ་རྒོལ་བ། སུན་འབྱིན་བརྗོད་པར་ཁས་ལེན་པ་ཕྱིར་རྒོལ། དེ་གཉིས་ཕམ་རྒྱལ་བརྗོད་པར་ཁས་ལེན་པ་དཔང་པོའོ། ། དེའང་རྩོད་པའི་རིགས་པ་ལས། སྒྲུབ་བྱེད་ཡང་དག་པར་བརྗོད་པའམ། སྐྱོན་ཡང་དག་པར་བརྗོད་པའི་སྒོ་ནས་རིགས་པའི་རྗེས་སུ་འཇུག་པར་འགྱུར་ཏེ། དཔང་པོས་དངོས་སུ་གོ་བར་བྱ་བའི་ཕྱིར་རོ། ། དེ་ལྟར་ན་དམ་པའི་རིགས་པའི་རྗེས་སུ་འབྲང་བའི་རྩོད་པའོ་ཞེས་གསུངས་པ་ལྟར་རོ། ། དེའང་རྩོད་པ་ཆེན་པོ་ལ་དཔང་པོས་གཉི་གའི་ངག་རྗེས་སུ་བརྗོད་ན་མི་འཁྲུག་ཅིང་གྲུབ་མཐའི་གནད་ཡི་གེར་བྲིས་ན་བསྙོན་མི་ནུས་སོ། ། ཞེས་མཁས་པ་དག་ཟེར་རོ། །
གཉིས་པ་དེ་དག་ཕམ་རྒྱལ་གྱི་རྣམ་གཞག་ནི། རྒོལ་བ་གཉིས་ལ་སྐྱོན་ཡོན་གྱིས། ། ཚར་གཅད་པ་དང་རྗེས་འཛིན་འཇུག ། རྒོལ་ཕྱིར་རྒོལ་གཉིས་པོ་གང་སྐྱོན་ཅན་བརྗོད་པ་ཚར་གཅད་པའི་གནས་དང༌། སྐྱོན་མེད་བརྗོད་པ་དེ་རྗེས་སུ་གཟུང་བའི་གནས་སོ། ། དེ་ལྟར་སྟོན་ན་རྒྱལ་ཕམ་ཡོད། ། མིན་ན་གཉིས་ཀ་མེད་པར་གསུངས། ། རྒོལ་བས་སྒྲུབ་བྱེད་ཡང་དག་པ་བཀོད་པ་ལ་ཕྱིར་རྒོལ་གྱིས་སྐྱོན་མ་བརྗོད་ན་ཕྱིར་རྒོལ་ཕམ་ལ། རྒོལ་བས་སྒྲུབ་བྱེད་ལྟར་སྣང་བཀོད་པ་ལ་ཕྱིར་རྒོལ་ཀྱིས་སྐྱོན་ཡང་དག་པར་བརྗོད་ན་རྒོལ་བ་ཕམ་ཞིང༌། དེས་སྒྲུབ་བྱེད་ལྟར་སྣང་བཀོད་ཀྱང་ཕྱིར་རྒོལ་སྐྱོན་མི་བརྗོད་པའམ།
སྐྱོན་ལྟར་སྣང་བ་ཅིག་བརྗོད་ཀྱང་རྒོལ་བས་ཚེར་མ་འབྱིན་མ་ཤེས་ན་དེ་གཉིས་ཀ་ལ་ཕམ་རྒྱལ་མེད་དེ། སྐྱོན་ཅན་ཡིན་ཡང་བསྒྲུབ་པ་དང་སུན་འབྱིན་མ་ཤེས་པའི་ཕྱིར་དང་རྒྱལ་ཕམ་གྱི་རྣམ་གཞག་རྒོལ་བ་གཉིས་ཀྱི་སྤོབས་པ་འཇོམས་ནུས་མ་ནུས་ལ་རག་ལས་པའི་ཕྱིར་རོ། ། དེའང་རྩོད་རིགས་ལས། ཕྱིར་རྒོལ་བས་དེའི་དངོས་པོ་གོ་བར་བྱས་ན་འགྱུར་གྱི་གཞན་དུ་ན་གཉིས་པོ་གཅིག་ཀྱང་རྒྱལ་བ་དང་ཕམ་པར་མི་འགྱུར་རོ། ། ཞེས་བྱ་བ་དང༌། རྒོལ་བས་སྒྲུབ་པར་བྱེད་པ་སྐྱོན་ཅན་བརྗོད་ནའང་ཕྱིར་རྒོལ་བས་སྐྱོན་མ་བསྟན་ན་ཕམ་པའི་རྣམ་པར་གཞག་པའང་རིགས་པ་མ་ཡིན་ཏེ། དེ་དག་ཉིད་ཀྱི་ཕན་ཚུན་ནུས་པ་ཉེ་བར་འཇོམས་པ་ལ་ལྟོས་ནས་རྒྱལ་བ་དང་ཕམ་པར་རྣམ་པར་འཇོག་པའི་ཕྱིར་རོ། ། ཞེས་གསུངས་པ་ལྟར་རོ། ། རྫུན་དང་གཡོ་སྒྱུས་ཚར་གཅད་ཀྱང༌། ། དེ་ལ་རྒྱལ་ཕམ་མི་བཞེད་དོ། །
བརྫུན་དང་གཡོ་དང་ཚིག་དོར་གྱིས་བསླུས་ཀྱང་གྲུབ་མཐའ་བསྲུང་མི་ནུས་པས་ཕམ་རྒྱལ་མེད་དེ། རྩོད་རིགས་ལས། དེ་ཁོ་ན་ཉིད་བསྲུང་བའི་དོན་དུ་དམ་པ་རྣམས་ཀྱང་རྒྱལ་བར་འདོད་པས་གཡོ་སྒྱུ་ལ་སོགས་པ་དག་གིས་ཚར་གཅད་པར་བྱ་བ་ཡིན་ནོ་ཞེ་ན། མ་ཡིན་ཏེ། ཁུ་ཚུར་དང༌། ཐལ་ལྕག་དང༌། མཚོན་བསྣུན་པ་དང༌། མེ་ལ་སོགས་པས་ཀྱང་ཞེས་བརྗོད་པར་བྱ་ན། འདི་དེ་ཁོ་ན་ཉིད་བསྲུང་བའི་ཐབས་དམ་པ་མ་ཡིན་ཏེ། ཞེས་གསུངས་པས་སོ། །
གསུམ་པ་དེ་ལ་དཔང་པོས་ཇི་ལྟར་བསྒྲུབ་པའི་ཚུལ་ལ་གཉིས་ལས། སྤྱིར་ཚར་གཅད་པ་དང་རྗེས་སུ་གཟུང་བའི་ཚུལ་ནི། ཕྲོག་དང་སྦྱིན་པས་འཇིག་རྟེན་པ། ། ཚར་གཅད་པ་དང་རྗེས་འཛིན་འདོད། ། འཇིག་རྟེན་ན་སྲོག་དང་ནོར་ལ་སོགས་པ་ཕྲོག་པ་དང༌། གདོང་ཐལ་བས་བྱུགས་པ་ལ་སོགས་པས་ཚར་གཅོད་ལ། གོ་འཕང་སྦྱིན་པ་ལ་སོགས་པས་རྗེས་སུ་འཛིན་ཏོ། ། གྲུབ་མཐའ་བླང་དོར་བྱེད་པ་ལ། ། དམ་པའི་ཚར་གཅད་རྗེས་འཛིན་འདོད། ། མཁས་པའི་གྲར་ནོར་པ་འདོར་བ་དང༌།
བདེན་པ་ལེན་པ་དང༌། དེ་ལྟར་སྒྲོགས་པ་ཉིད་དོ། ། ཐམས་ཅད་སྐྱོང་བའི་རྒྱལ་པོ་དག་ཚུལ་གཉིས་ཀ་བྱེད་དོ་ཞེས་གྲག་གོ ། གཉིས་པ་བྱེ་བྲག་ཏུ་ཚར་གཅད་པའི་གནས་གཏན་ལ་དབབ་པ་ལ་གཉིས་ཏེ། འཐད་པ་བརྗོད་པ་དང་འཁྲུལ་པ་དགག་པའོ། ། དང་པོ་ནི། ཚར་གཅད་གཉིས་ལས་ཕྱེ་བའི་བཞི། ། རིགས་པ་མཁྱེན་པའི་དགོངས་པ་ཡིན། ། རྒོལ་བས་བསྒྲུབ་པའི་ཡན་ལག་མི་བརྗོད་པ་དང༌། ཡན་ལག་མ་ཡིན་པ་བརྗོད་པ་གཉིས་དང༌།
ཕྱིར་རྒོལ་སྐྱོན་མི་བརྗོད་པ་དང༌། སྐྱོན་མིན་བརྗོད་པ་གཉིས་སོ། ། དེ་ལྟར་ཡང༌། བསྒྲུབ་པའི་ཡན་ལག་མི་བརྗོད་ཅིང༌། ། སྐྱོན་མིན་བརྗོད་པ་གཉིས་པོ་དག ། ཚར་གཅད་པ་ཡི་གནས་ཡིན་ཏེ། ། གཞན་ནི་མི་རིགས་ཕྱིར་མི་འདོད། ། ཅེས་གསུངས་པ་ལྟར་རོ། ། གཉིས་པ་འཁྲུལ་པ་དགག་པ་ལ་གཉིས་ལས། གངས་ཅན་པའི་ལུགས་ནི།
རྒོལ་བ་ལ་ནི་གསུམ་གཉིས་དྲུག ། ཕྱིར་རྒོལ་ལ་ཡང་གསུམ་གཉིས་དྲུག ། དཔང་པོ་ལ་གསུམ་ཀུན་ལ་གཅིག ། གངས་ཅན་པ་རྣམ་བཅུ་དྲུག་འདོད། ། རྒོལ་བ་དྲིས་པའི་ལན་མི་བརྗོད་པ་སྐྱོན་ཅན་བརྗོད་པ་མ་དྲིས་པ་བརྗོད་པ་སྟེ་གསུམ་དང༌། སྐྱོན་སྤོང་བའི་ཚེ། སྐྱོན་མི་སྤང་བ། ལན་ལྟར་སྣང་བ། སྐབས་སུ་མ་བབ་པའི་ལན་བརྗོད་པ་སྟེ་དྲུག་གོ ། ཕྱིར་རྒོལ་འདྲི་བའི་ཚེ་མི་འདྲི་བ།
མི་འོས་པ་འདྲི་བ། མ་འབྲེལ་པ་འདྲི་བ་དང་གསུམ། སྐྱོན་བརྗོད་པའི་ཚེ། སྐྱོན་མི་བརྗོད་པ། སྐྱོན་ལྟར་སྣང་བརྗོད་པ། སྐབས་སུ་མ་བབ་པའི་སྐྱོན་བརྗོད་པ་སྟེ་དྲུག་གོ ། དཔང་པོ་ལ་ཤན་མི་འབྱེད་པ། ཕྱིན་ཅི་ལོག་ཏུ་འབྱེད་པ། སྐབས་མ་ཡིན་པར་འབྱེད་པ་སྟེ་གསུམ་མོ། ། ཐུན་མོང་དུ་རྣ་མི་གཏོད་པ་དང་བཅུ་དྲུག་གོ་ཞེས་ཟེར་རོ། །
འདི་མི་འཐད་དེ། ཚར་གཅད་ཡིན་ན་སྔར་མ་འདུས། ། མིན་ན་ཚར་གཅད་ཉིད་མ་ཡིན། ། དཔང་པོ་ལ་ནི་ཚར་གཅད་མེད། ། ཅི་ནས་འབྱེད་ན་ཧ་ཅང་ཐལ། ། ལན་མི་བརྗོད་པ་དང༌། སྐྱོན་ཅན་བརྗོད་པ་དང༌། སྐྱོན་མི་སྤོང་བ་དང༌། ལན་ལྟར་སྣང་བ་བརྗོད་པ་ནི། རྒོལ་བས་སྒྲུབ་བྱེད་མི་བརྗོད་པའམ།
མ་ཡིན་པ་བརྗོད་པར་འདུ་ལ། མ་དྲིས་པ་བརྗོད་པ་ནི་སྐབས་སུ་མཁོ་ན་སྐྱོན་མེད་ཡིན་ཞིང༌། མི་མཁོ་ན་ཡན་ལག་མ་ཡིན་པ་ཉིད་ཡིན་ནོ། ། ཕྱིར་རྒོལ་ཁས་བླངས་ནས་མི་འདྲི་བ་དང༌། མི་འོས་པ་འདྲི་བ་ནི་སྤོབས་པ་མེད་པ་ཉིད་ཡིན་ལ། མ་འབྲེལ་པའི་འདྲི་བ་ཡང་བསམ་པ་འགའ་ཞིག་གིས་འདྲི་ན་མ་འབྲེལ་པ་ཉིད་མ་ཡིན་ཞིང༌། བླུན་ནས་མ་འབྲེལ་ན་སྤོབས་པ་མེད་པ་ཉིད་ཡིན་ནོ། ། སྤོབས་པ་མེད་པ་ནི་སློབ་དཔོན་གྱིས་བསྒྲུབ་པའི་ཡན་ལག་མི་བརྗོད་པའམ་སྐྱོན་མི་བརྗོད་པར་བསྡུ་སྟེ། རྩོད་རིགས་ལས། གང་གི་ཚེ་རྩོད་པ་ཁས་བླངས་ནས་ཞུམ་པ་ཉིད་ཀྱིས་ཅུང་ཟད་མི་སྨྲ་བའམ།
གཞན་ཅུང་ཞིག་སྨྲ་བར་བྱེད་པ་དེའི་ཚེ་ཇི་ལྟར་གཏན་ཚིགས་ལྟར་སྣང་བའི་ནང་དུ་འདུས་པར་འགྱུར་ཞེས་དྲིས་པའི་མཐར་སྒྲུབ་པར་བྱེད་པ་ནི་མ་རྟོགས་པ་རྟོགས་པར་བྱེད་པའི་མཚན་ཉིད་ཀྱི་ཡུལ་ཅན་ཉིད་ཡིན་པའི་ཕྱིར་སྒྲུབ་པར་བྱེད་པའི་ཡན་ལག་མ་བརྗོད་པ་ཞེས་བྱ་བའི་ཚར་གཅད་པའི་གནས་ཉིད་ཡིན་ནོ་ཞེས་གསུངས་པས་སོ། ། དེ་དག་ལས་གཞན་ནི་ཚར་གཅད་པ་མ་ཡིན་ཏེ། ཇི་སྐད་དུ། གཞན་ཡང་ཕྱོགས་སྔ་མ་དང་ཕྱི་མའི་རྒོལ་བ་དག་གཏན་ཚིགས་ལྟར་སྣང་བ་དང་སྤོབས་པ་མེད་པ་དག་ལས་གཞན་ཚར་གཅད་པའི་གནས་ཡིན་པ་ལ་རིགས་པ་ཡོད་པ་མ་ཡིན་ནོ། ། གཉིས་ཀའི་ཚིག་ཉིད་ཀྱིས་ཐམས་ཅད་བསྟན་པའི་ཕྱིར་དེ་གཉིས་ཀ་འདུས་པའི་རབ་ཏུ་དབྱེ་བ་ཡོད་ན་ཡོན་ཏན་གྱི་ཁྱད་པར་མེད་པའི་ཚིག་ལས་ཤིན་ཏུ་ཐལ་བར་འགྱུར་བའི་ཕྱིར་རབ་ཏུ་སྤྲོས་པ་དོན་མེད་པ་ཡིན་ནོ། ། ཞེས་གསུངས་པས་སོ། ། དཔང་པོ་ལ་ཚར་གཅོད་ཀྱི་གནས་དགོངས་པ་མ་ཡིན་ཏེ། གཉིས་པོ་དག ཚར་གཅད་པའི་གནས་ཡིན་ཏེ་ཞེས་གསུངས་ལ། གཞུང་གི་ཆ་འགར་ཡང་དེ་མ་གསུངས་པས་སོ། །
གཉིས་པ་རྐང་མིག་གི་ལུགས་དགག་ན། དམ་བཅས་ལ་གནོད་དམ་བཅའ་གཞན། ། དམ་བཅའ་འགལ་དང་དམ་བཅའ་སེལ། ། གཏན་ཚིགས་གཞན་དང་དོན་གཞན་དང༌། ། དོན་མེད་པ་དང་དོན་མི་ཤེས། ། དོན་བྲེལ་དུས་ལ་མ་བབ་པ། ། མ་ཚང་ལྷག་དང་ཡང་བརྗོད་དང༌། ། རྗེས་སུ་མི་སྨྲ་མི་ཤེས་དང༌། ། སྤོབས་པ་མེད་དང་རྣམ་གཡེང་དང༌། ། འདོད་པ་ཁས་ལེན་བརྒལ་བརྟག་འདོད། །
རྗེས་སུ་སྦྱོར་མེད་ལ་སྦྱོར་དང༌། ། གྲུབ་མཐའ་ཉམས་དང་རྟགས་ལྟར་སྣང༌། ། ཐུབ་པ་རྐང་མིག་གིས་བཤད་པའི། ། ཚད་གཅད་ཉི་ཤུ་རྩ་གཉིས་ཡིན། ། དེ་ལ་དཔལ་ལྡན་གྲགས་པ་ཡི། ། འགའ་ཞིག་ཚར་གཅད་མིན་པར་བཤད། ། ཚར་གཅད་ཡིན་ན་གཉིས་པོར་སྡུད། ། དེ་དག་ཕྱེ་སྟེ་བཤད་ན། དམ་བཅའ་ལ་གནོད་ཚར་གཅད་ནི། ། བསྒྲུབ་པའི་ཡན་ལག་མིན་བརྗོད་ཡིན། །
མི་མཐུན་པའི་ཕྱོགས་རང་གི་དཔེ་ལ་ཁས་ལེན་ན་དམ་བཅའ་ལ་གནོད་པའོ། ། དཔེར་ན་སྒྲ་མི་རྟག་སྟེ་དབང་པོས་གཟུང་བར་བྱ་བའི་ཕྱིར། ཅེས་བརྗོད་པ་ལ་ཕྱིར་རྒོལ་གྱིས་སྤྱིའི་སྒོ་ནས་བཟློག་སྟེ། དབང་པོས་གཟུང་བར་བྱ་བའི་ཕྱིར་སྒྲ་རྟག་ཅེས་བརྗོད་ན་སྔར་གྱི་དམ་བཅས་པ་ལ་གནོད་པས་སོ་ཞེས་ཟེར་རོ། ། ཕྱིར་རྒོལ་གྱིས་བཟློག་པས་རྒོལ་བའི་དམ་བཅའ་གཏོང་བའི་ངེས་པ་སུས་བྱས། ཁོ་ཡི་ལུགས་ཀྱིས་སྤྱི་རྟག་པ་དབང་པོས་གཟུང་བྱར་འདོད་པ་ལ་སྒྲ་དབང་པོས་གཟུང་བྱས་མི་རྟག་པར་བརྗོད་པས་ཐེ་ཚོམ་དུ་འགྱུར་གྱི། དམ་བཅའ་ལ་གནོད་པ་མ་བྱས་སོ། ། རྨོངས་པ་ལ་དེ་ལྟར་འགྱུར་རོ་ཞེ་ན། རྨོངས་པ་ལ་སྤྱིའི་རྟགས་ཅི་དགོས་ཏེ། རྟག་པར་ཟུང་ཤིག་ཅེས་བརྗོད་པས་ཆོག་སྟེ་དེ་ལ་དཔྱོད་པ་མེད་པའི་ཕྱིར་རོ། །
དེས་ན་མི་མཐུན་ཁས་བླངས་པས་ཚར་གཅད་མ་ཡིན་གྱི་སྒྲུབ་པར་བྱེད་པའི་ཡན་ལག་མ་ཡིན་པར་བརྗོད་པས་ཚར་གཅད་ཡིན་ནོ། ། དམ་བཅའ་གཞན་པའི་ཚར་གཅད་ནི། ། སུན་འབྱིན་ཤེས་ན་མ་ངེས་འདུས། ། དམ་བཅས་པ་བཀག་པ་ལ་ཆོས་རྣམ་པར་བརྟགས་ནས་དེའི་དོན་སྟོན་པ་ནི་དམ་བཅའ་གཞན་ནོ། ། དཔེར་ན་སྒྲ་མི་རྟག་པར་དམ་བཅས་པ་ལ་དབང་པོས་གཟུང་བྱ་ཉིད་ཀྱི་རྟགས་བཀོད་པའི་ཚེ་རྟགས་དེ་མ་ངེས་པར་བསྟན་ཏེ་བཀག་པ་ལ། ཆོས་ཀྱི་བྱེ་བྲག་སྤྱི་དང་བུམ་པ་གཉིས་ཐམས་ཅད་དུ་འགྲོ་བ་མ་ཡིན་པར་བརྟགས་ནས་བུམ་པ་ཐམས་ཅད་དུ་འགྲོ་བ་མ་ཡིན་པ་ལྟར་སྒྲ་ཡང་ཐམས་ཅད་དུ་འགྲོ་བ་མ་ཡིན་ཞེས་དམ་བཅའ་གཉིས་པ་སྟོན་པ་ནི་དམ་བཅའ་གཞན་ཞེས་བྱ་བ་ཚར་གཅད་པའི་གནས་སོ། དེའང་དམ་བཅའ་དང་དམ་བཅའ་གཞན་གྱིས་བསྒྲུབ་མི་ནུས་པས་སྐྱོན་ཡིན་ནོ་ཞེས་ཟེར་བ་ལ། དེ་ནི་དམ་བཅའ་གཞན་དམ་བཅའ་གཞན་གྱིས་བསྒྲུབ་པ་མ་ཡིན་གྱི། དབང་པོས་གཟུང་བྱ་སྤྱི་ལ་འཇུག་པས་མ་ངེས་པའོ། ། ཞེས་བརྗོད་པ་ལ་ཐམས་ཅད་དུ་འགྲོ་བ་མ་ཡིན་པ་ཉིད་ནི་དབང་པོས་གཟུང་བྱ་ཡིན་པའི་ཕྱིར་ཞེས་གཏན་ཚིགས་ཁྱད་པར་དུ་བྱས་པ་ཡིན་ནོ། །
དེས་ན་སྔར་གྱི་དམ་བཅའ་ལས་དམ་བཅའ་གཞན་བསྟན་ན་བདེན་ཡང་འདི་ནི་སྒྲུབ་བྱེད་བསྟན་གྱི་བསྒྲུབ་བྱ་བསྟན་པ་མ་ཡིན་ནོ། ། དེས་ན་འདིས་རྒོལ་བ་ཚར་གཅོད་ཤེས་ནམ་ངེས་པ་བརྗོད་པས་ཚར་གཅད་ཡིན་ནོ། ། དམ་བཅའ་རྟགས་སོགས་འགལ་བ་ནི། ། དམ་བཅས་བརྗོད་ན་ལྷག་པའི་སྐྱོན། ། མ་བརྗོད་རྟགས་ཀྱི་སྐྱོན་གསུམ་འགྱུར། ། རྟགས་ལ་སྐྱོན་མེད་ཚར་གཅད་མིན། ། དམ་བཅའ་དང་རྟགས་འགལ་ན། དམ་བཅའ་དང་འགལ་བའོ། ། དཔེར་ན་ཡོན་ཏན་ལས་མ་གཏོགས་པའི་རྫས་ཞེས་དམ་བཅས་ནས་གཟུགས་ལ་སོགས་པ་ལས་དོན་གཞན་མི་དམིགས་པའི་ཕྱིར་ཞེས་རྟགས་སུ་བཀོད་པ་ལྟ་བུའོ། ། དམ་བཅའ་དང་དཔེ་འགལ་བ་དཔེར་ན་སྒྲ་རྟག་སྟེ་བུམ་པ་བཞིན་ཞེས་བྱ་བ་ལྟ་བུ་དང༌།
དམ་བཅའ་དང་རང་ཚིག་འགལ་བ་དཔེར་ན་དགེ་སྦྱོང་མ་སྦྲུམ་མའམ་བདག་མེད་དོ་ཞེས་བྱ་བ་ལྟ་བུའོ། ། ཡང་རང་ལ་གྲུབ་པའི་བ་ལང་ཉིད་ལ་སོགས་པའང་གཞན་ལ་མ་ངེས་པར་སྟོན་ན་འགལ་བ་དང༌། རང་གི་ཕྱོགས་ལའང་མ་ལྟོས་པའི་དབང་པོས་གཟུང་བར་བྱ་བ་ཡིན་པའི་ཕྱིར་ལ་སོགས་པ་གཞན་ལ་གྲུབ་པའི་བ་ལང་ཉིད་ལ་སོགས་པ་མི་རྟག་པ་དང་འགལ་བས་འགལ་བ་ཡིན་ཞིང༌། གཉིས་ཀས་ཁས་བླངས་ན་མ་ངེས་པ་ཡིན་ནོ་ཞེས་ཟེར་རོ། ། དེ་དག་མི་འཐད་དེ། རྟགས་ཀྱི་སྦྱོར་བ་ལ་དམ་བཅའ་བརྗོད་པ་ཉིད་ཀྱིས་ཚར་གཅད་དུ་འགྱུར་བས་དམ་བཅའ་ལ་བརྟེན་པ་ཐམས་ཅད་གཞི་མ་གྲུབ་པའི་ཁྱད་པར་དཔྱོད་པར་ཟད་དོ། ། གལ་ཏེ་དམ་བཅའ་ཁར་མ་ཕྱུང་ཡང་ཞེ་འདོད་དང་རྟགས་འགལ་ན་འགལ་བར་འགྱུར་མིན་ནམ་ཞེ་ན། ཡིན་མོད་ཀྱི་འོན་ཀྱང་དམ་བཅའི་སྒོ་ནས་མ་ཡིན་གྱི་རྟགས་འགལ་བ་ཚར་གཅད་པ་ཡིན་ནོ། ། དམ་བཅའ་ཁར་ཕྱུང་ན་མི་དགོས་པ་བརྗོད་པས་ཚར་ཆོད་ཀྱི། འགལ་བ་བརྗོད་པ་དོན་མེད་དེ་ཕམ་པ་ལ་འཕམ་པ་བསྐྱེད་མི་དགོས་པའི་ཕྱིར་མགོ་བཅད་པ་ལ་ཡན་ལག་ཐུབ་པ་བཞིན་ནོ། །
བསྒྲུབ་བྱ་གཅིག་ལ་རྟགས་མང་པོའང་མི་འཇུག་སྟེ། ཕྱི་མ་རྣམས་དོན་མེད་པའི་ཕྱིར་རོ། ། བདག་མེད་པའང་དམ་བཅའ་དང་འགལ་བ་མེད་དེ་དངོས་པོའི་ཉེར་ལེན་ཅན་འགོག་གི་སྒྲ་དོན་མི་འགོག་པའི་ཕྱིར་རོ། ། ཡང་གཏན་ཚིགས་དང་དམ་བཅའ་འགལ་བ་དཔེར་ན་ཐམས་ཅད་ཐ་དད་པ་ཡིན་ཏེ་ཚོགས་པ་ལ་དངོས་པོའི་སྒྲ་སྦྱོར་བའི་ཕྱིར་རོ། ། ཞེས་བྱ་བ་ལའང་འདི་ལ་དམ་བཅའ་དང་རྟགས་ཀྱི་སྦྱོར་བ་གཉིས་ཀ་མེད་ཀྱི་བསྟན་པའི་དོན་ཉེ་བར་བཤད་པའི་སྒོ་ནས་ཉེ་བར་སྡུད་པའི་ཚིག་གམ། ཡང་ན་དཔེ་སྟོན་པ་ཡིན་ཏེ་སྒྲ་མི་རྟག་སྟེ་བྱས་པ་ཉིད་མི་རྟག་པའི་ཕྱིར་རོ་ཞེས་བྱ་བ་ལྟ་བུ་སྟེ། མདོ་ལས། དེ་ལ་ལྔ་པ་དཔེ་ཡིན་ཏེ། གཏན་ཚིགས་ཉེ་བར་སྦྱོར་བ་ལས། ། ཞེས་གསུངས་པ་ལྟར་རོ། །
དེས་ན་གཅིག་མི་འདོད་པ་ལ་དེ་བསྡུས་པའི་ཚོགས་པ་གཅིག་མི་འདོད་པས་འགལ་བར་འགྱུར་བའི་སྐབས་མེད་དོ། ། དྲུག་གི་ཅིག་ཅར་སྦྱར་བའང་ཚོགས་པ་གཅིག་བསྒྲུབ་པ་མ་ཡིན་ཏེ་དངོས་པོའི་རང་བཞིན་མེད་པ་ལ་གཅིག་དང་དུ་མ་འགོག་པ་ཡིན་ནོ། ། དེས་ན་འདི་ལྟ་བུ་དག་ཀྱང་མ་གྲུབ་པའམ་འགལ་བའི་སྒོ་ནས་སྐྱོན་དུ་འགྱུར་གྱི་ལོགས་པ་མ་ཡིན་ནོ། ། ཡང་རྟགས་དང་དཔེ་འགལ་བ་དུ་བས་མེ་བསྒྲུབ་པ་ལ་ཆུ་རླུང་དཔེར་བཀོད་པ་བཞིན་ནོ། ། ཞེས་ཟེར་བའང་མཐུན་ཕྱོགས་ལ་རྗེས་འགྲོ་མེད་པས་མ་ངེས་པའི་སྐྱོན་ཡིན་གྱི་རྟགས་དང་དཔེ་འགལ་བའི་སྒོ་ནས་སྐྱོན་མ་ཡིན་ནོ། ། སྐྱོན་གཉིས་ཀ་ཡིན་པ་ཅི་འགལ་ཞེ་ན། མ་ཡིན་ཏེ་བསྒྲུབ་པའི་ངག་ལ་སྔར་གཏན་ཚིགས་ཀྱི་སྐྱོན་བརྗོད་པས་ཕམ་པ་ལ། ཕྱིས་དཔེ་དང་འགལ་བའི་དཔྱོད་པ་མི་འཇུག་པའི་ཕྱིར་རོ། ། རྟགས་དང་ཚད་མ་འགལ་བ་དཔེར་ན་མེ་སྲེག་བྱེད་མ་ཡིན་ཏེ་གྲང་བའི་ཕྱིར་རོ་ཞེས་བྱ་བའང་མ་གྲུབ་པའི་རྟགས་ལྟར་སྣང་བ་ཡིན་པས་ལོགས་སུ་མི་འཐད་དོ། ། ཡང་ལན་འགལ་བ་གཞན་གྱི་ཕྱོགས་ལ་བ་ལང་ཉིད་ལ་སོགས་པ་རུང་ལ་གྲུབ་པའི་སྒོ་ནས་གཞན་ལ་མ་ངེས་པར་སྟོན་པའོ། །
ཞེས་ཟེར་བ་མི་འཐད་དེ། བ་ལང་ཉིད་ཡོད་པའམ་མེད་པའང་རུང་སྟེ་དེ་དག་གི་སྒྲུབ་བྱེད་མ་བརྗོད་ན་ཐེ་ཚོམ་གྱི་རྒྱུ་ཡིན་པས་མ་ངེས་པ་ཡིན་ལ། སྒྲུབ་བྱེད་བརྗོད་ན་བ་ལང་ཉིད་ལ་རྟགས་མི་འཇུག་པར་ངེས་པས་ཐེ་ཚོམ་མེད་དོ། ། གཉིས་ཀའི་ཕྱོགས་ལ་ཁས་ལེན་པའི་སྒོ་ནས་དངོས་སུ་མ་ངེས་པ་ཡིན་ནོ་ཞེས་ཟེར་བའང་ལོགས་པའི་མི་འཐད་དེ་རྟགས་ལ་ཐེ་ཚོམ་ཟ་བའི་མ་ངེས་པར་འདུ་བའི་ཕྱིར་རོ། ། ཡང་དཔེ་སྐྱོན་ཅན་གྱི་སྒོ་ནས་ཚར་གཅད་ཀྱང་ལོགས་སུ་མེད་དེ། དཔེ་རྟགས་ཀྱི་ནང་དུ་འདུས་པའི་ཕྱིར་རོ། ། དེས་ན་རྒོལ་བའི་ཕྱོགས་སྔ་མ་རྟགས་ལྟར་སྣང་དང་མ་འབྲེལ་ན་ཚར་གཅད་མ་ཡིན་ལ། དེ་དང་འབྲེལ་ན་ལྟར་སྣང་བརྗོད་པའི་ཚར་གཅད་ཉིད་ཡིན་ནོ། ། དེའི་རིགས་ཅན་ཐམས་ཅད་ཚར་གཅད་གཞན་མ་ཡིན་ནོ། ། དམ་བཅའ་སེལ་བ་མ་ངེས་འདུས། །
ཚར་གཅད་གཉིས་པ་དོན་མེད་ཡིན། ། ཕྱོགས་ལ་དམ་བཅའ་བའི་དོན་སེལ་བ་ནི། དམ་བཅའ་སེལ་བ་སྟེ། དཔེར་ན་སྒྲ་མི་རྟག་པར་དམ་བཅས་པ་ལ་དབང་པོས་གཟུང་བར་བྱ་བའི་ཕྱིར་ཞེས་བཀོད་པ་ན། རྟགས་སྤྱི་ལའང་འཇུག་པས་མ་ངེས་སོ། ། ཞེས་བཀག་པའི་ཚེ་སྒྲ་མི་རྟག་པར་སུ་སྨྲ་ཞེས་སྔར་གྱི་དམ་བཅའ་འདོར་ན་དམ་བཅའ་སེལ་བའི་ཚར་གཅད་ཡིན་ནོ་ཞེའོ། ། འདིའང་མི་འཐད་དེ། སྔ་མ་ངེས་པ་བརྗོད་པས་ཚར་གཅད་པའི་ཕྱིར་ཕྱིས་ཀྱི་དམ་བཅའ་བ་སེལ་བའི་ཕྱིར་ཚར་གཅད་དོན་མེད་དོ། ། དེ་ལྟར་ཡང་ཚར་གཅོད་དོ་ཞེ་ན། ཧ་ཅང་ཐལ་ཏེ།
ཕྱོགས་བཀག་པ་ལ་མི་སྨྲ་ན་མི་སྨྲ་བ་ཞེས་བྱ་བ་དང༌། འབྲོས་ན་འབྲོས་པ་ལ་སོགས་པའི་ཚར་གཅད་གཞན་ཡང་ཐོབ་པའི་ཕྱིར་རོ། ། གཏན་ཚིགས་གཞན་པ་ངག་རྫོགས་ན། ། མ་ངེས་མ་རྫོགས་ཚར་གཅད་མིན། ། རྟགས་ཁྱད་པར་མེད་པ་བཀག་ནས་ཁྱད་པར་འདོད་པ་གཏན་ཚིགས་གཞན་པ་ཡིན་ཏེ། དཔེར་ན་གསལ་བ་འདི་དག་རང་བཞིན་གཅིག་ཡིན་ཏེ། ཚད་ཡོད་པའི་ཕྱིར་ཞེས་བཀོད་པ་ན། འཇིམ་པའི་རང་བཞིན་གྱིས་ཁམ་ཕོར་ལ་སོགས་པའི་ཚད་མཐོང་བའི་ཕྱིར་རོ། ། བདེ་སྡུག་མ་རིག་པ་དང་འབྲེལ་པའི་གསལ་བ་འདི་དག་ཚད་དང་ལྡན་པར་འཛིན་པར་འགྱུར་རོ། ། དེའི་རང་བཞིན་གཅིག་དང་དུ་མ་ལ་ཚད་མ་མཐོང་བས་གཅིག་དང་འབྲེལ་པ་མ་ངེས་པའི་རྟགས་སོ། །
ཞེས་སུན་ཕྱུང་ནས་དེའི་ངོ་བོ་དང་མ་འབྲེལ་པའི་རང་བཞིན་གཅིག་ཡིན་ནོ་ཞེས་སྨྲས་ན་རྟགས་ཁྱད་པར་མེད་པར་བཀག་ནས་བསྟན་ཏེ། ཁྱད་པར་འདོད་པས་རྟགས་གཞན་ཡིན་ནོ། ། དེ་ལ་རྟགས་གཞན་ཡོད་ན་རྟགས་སྔ་མ་སྒྲུབ་བྱེད་མ་ཡིན་པས་ཚར་གཅད་ཡིན་ནོ་ཞེས་ཟེར་རོ། ། འདིའང་མི་འཐད་དེ། སྔ་མའི་ངག་རྫོགས་ན་མ་ངེས་པའི་སྐྱོན་ཡིན་པས་གཉིས་པ་དཔྱད་ཅི་དགོས། ངག་མ་རྫོགས་ཤིང་ལན་གྱི་གོ་སྐབས་མི་སྟེར་ན་ངག་མ་རྫོགས་པས་ཚར་གཅད་ཉིད་མ་ཡིན་ནོ། ། དོན་གཞན་རྒོལ་བ་མ་ངེས་པས། ། ཚར་གཅད་ཕྱིར་རྒོལ་སྐྱོན་མིན་པ། ། བརྗོད་པའི་སྒོ་ནས་ཚར་གཅད་ཀྱི། ། དེ་ལས་གཞན་པའི་ཚར་གཅད་མིན། །
རྣལ་མའི་དོན་དང་མ་འབྲེལ་པ་ནི་དོན་ཅན་གཞན་ཞེས་བྱ་བ་ཡིན་ཏེ། དཔེར་ན་སྒྲ་རྟག་སྟེ་རེག་པར་བྱ་བ་མ་ཡིན་པའི་ཕྱིར་རོ། ། ཞེས་བཀོད་པ་ལ་རྟགས་ཀྱི་སྒྲ་དོན་ཅི། གཏན་ཚིགས་ཀྱི་སྐད་ཀྱི་བྱིངས་ནི་ཧི་ནོ་ཏའི་སྒྲའི་རྐྱེན་བྱས་པའི་མཐའ་ཅན་གྱི་ཚིག་གོ ། དེ་ལ་མིང་དང་ཨཀྵ་ར་དང་ཉེར་བསྒྱུར་ལ་སོགས་པ་སྐབས་མ་ཡིན་པ་འཆད་པ་ནི་དོན་གཞན་ཞེས་བྱ་བའི་ཚར་གཅད་ཡིན་ནོ། ། ཞེས་ཟེར་བའང་ལོགས་པ་ཡིན་ཏེ་རྒོལ་ཕྱིར་རྒོལ་གཉིས་ཀ་བསྒྲུབ་པའི་ཡན་ལག་དང་སྐྱོན་མི་བརྗོད་པར་འདུས་པའི་ཕྱིར་རོ། ། དོན་མེད་པ་ནི་བསྒྲུབ་པ་ཡི། ། ཡན་ལག་མིན་བརྗོད་ལས་གཞན་མིན། ། ཡི་གེའི་གོ་རིམ་སྟོན་པ་དང་འདྲ་བ་ནི་དོན་མེད་པའོ། ། དཔེར་ན་སྒྲ་རྟག་སྟེ་ཛ་བ་ག་ཌ་ད་ཉིད་ཀྱི་ཕྱིར།
ཛྷ་བྷ་གྷ་ཌྷ་དྷ་བཞིན་ནོ་ཞེས་བྱ་བ་ལྟ་བུ་སྒྲུབ་བྱེད་མ་བསྟེན་པ་ཚར་གཅད་ཡིན་ནོ། ། ཞེས་ཟེར་རོ། ། འདིའང་མི་འཐད་དེ། ཡི་གེའི་གོ་རིམ་བསྟན་པ་དང༌། བསྒྲུབ་པའི་ཡན་ལག་མ་ཡིན་པ་གཞན་བརྗོད་པ་ལ་དོན་མེད་པ་བརྗོད་པར་ཁྱད་པར་མེད་དེ། བསྒྲུབ་བྱ་མི་བསྒྲུབ་པའི་བརྗོད་པ་ཡིན་པའི་ཕྱིར་རོ། ། དེས་ན་ཁྱད་པར་མེད་བཞིན་དུ་དབྱེ་བ་བྱེད་པ་མ་འབྲེལ་ལོ། ། འདྲ་ཞེས་བརྗོད་པས་སྐྱོན་མེད་དོ་ཞེ་ན། དེ་ལྟ་ན་དོན་གཞན་པ་མི་དགོས་ཏེ་དོན་མེད་པ་དང་འདྲ་བའི་ཕྱིར་རོ། ། མི་འདྲ་སྟེ་དོན་མེད་པ་ནི་དོན་ཅིའང་མེད་པ་ཡིན་ལ།
གཞན་ནི་གཞན་དུ་འགྱུར་བ་ཡིན་ནོ་ཞེ་ན། རྒོལ་བ་མ་ཡིན་པ་འགའ་ཞིག་དོན་མེད་བརྗོད་པའང་ཚར་གཅད་དུ་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། མ་ཡིན་ཏེ་སྐབས་མ་ཡིན་པའི་ཕྱིར་རོ་ཞེ་ན། འོ་ན་སྐབས་འདིར་དོན་མེད་པ་སྨྲ་བ་ཞེས་བརྗོད་དགོས་སོ། ། དེ་ལྟར་ན་དེ་བསྒྲུབ་པའི་ཡན་ལག་མི་བརྗོད་པས་ཚར་གཅད་དུ་འགྱུར་རོ། ། ཡི་གེའི་གོ་རིམ་ཀྱང་དོན་ཡེ་མེད་པ་མ་ཡིན་ཏེ་སྐབས་འགར་དོན་ཡོད་པའི་ཕྱིར་རོ། ། དེ་ལྟ་ནའང་ཚར་གཅད་གཞན་དུ་བྱེད་ན་ཧ་ཅང་ཐལ་ཏེ། མཁུར་ཚོས་ལ་རྡེག་པ་དང་མཆན་ཁུང་འཚིར་བ་ལ་སོགས་པའང་གཞན་དུ་འགྱུར་རོ། ། དོན་མི་ཤེས་པ་དོན་མིན་སྒྲ། །
གྲུབ་པའི་ཡན་ལག་མིན་པར་འདུས། ། དོན་ལྡན་གསུམ་བརྗོད་ཕྱིར་རྒོལ་གྱིས། ། མི་རྟོགས་རྒོལ་བ་ཚར་གཅད་མིན། ། ཚོགས་པ་དང་ཕྱིར་རྒོལ་བ་ལ་ལན་གསུམ་བརྗོད་ཀྱང་མི་གོ་ན་དོན་མི་ཤེས་པའོ། ། འདི་ལྟར་ཚོགས་པ་དང་ཕྱིར་རྒོལ་ལ་ལན་གསུམ་བརྗོད་ཀྱང་མི་ཤེས་པ་དང༌། དྲི་མ་ཅན་གྱི་སྒྲ་དང༌། མ་གྲགས་པ་དང༌། མྱུར་ཆེས་པས་བརྗོད་པ་ལ་སོགས་པའི་རྒྱུས་དོན་མི་ཤེས་པས་བསྒྲུབ་པར་འདོད་ན་ཚར་གཅད་པ་ཞེས་ཟེར་རོ། ། འདི་ལའང་དྲི་མ་ཅན་ལ་སོགས་པ་ནི་དོན་མེད་པ་ཉིད་དང་ཁྱད་པར་མེད་ལ། ཇི་ལྟ་བ་བཞིན་ལན་གསུམ་བརྗོད་ཀྱང་མ་གོ་ན་ཕ་རོལ་པོ་བླུན་པས་ཚུ་རོལ་ཚར་གཅད་པ་ག་ལ་རིགས།
དེའི་ཚེ་ཕྱིར་རྒོལ་ཉིད་ཚར་ཅིའི་ཕྱིར་མི་གཅོད། བླུན་པོས་མ་གོ་ན་མཁས་པ་མ་རྒྱལ་མོད། ཚར་གཅད་པ་ག་ལ་འོས། འབྲེལ་མེད་ཀྱི་དོན་བརྗོད་པའང་དོན་མེད་པ་ཉིད་ཡིན་པས་དོན་མི་ཤེས་པ་ལས་ལོགས་པ་མ་ཡིན་ནོ། ། དོན་བྲལ་བསྙོན་ཚིགས་མ་འབྲེལ་བ། ། བསྒྲུབ་པའི་ཡན་ལག་མིན་པར་འདུས། ། སྔ་ཕྱི་མ་འབྲེལ་པ་ནི་དོན་དང་བྲལ་བའོ། ། དཔེར་ན་ས་བཅུ་ལ་སོགས་པ་སྔ་ཕྱིའི་ཚིག་མ་འབྲེལ་པ་ལྟ་བུ་སྟེ། དེས་ན་ཡི་གེ་མ་འབྲེལ་པའང་དོན་མེད་པ་ལས་ལོགས་སུ་སྨྲའོ། ། དེ་ལྟ་ན་འབྲེལ་མེད་ཀྱི་ངག་ཀྱང་དོན་དང་བྲལ་བ་ལས་ལོགས་སུ་བརྗོད་དགོས་ལ་དེ་ལྟར་ཕྱེ་ན་ཧ་ཅང་ཐལ་ལོ། །
དེས་ན་ཕྱེ་བ་ལས་ཡོན་ཏན་ནམ་བསྡུས་པ་ལ་སྐྱོན་མ་མཐོང་བས་དེ་ལྟ་བུ་ཅི་ཡང་མ་ཡིན་ནོ། ། དེའི་ཕྱིར་འདིའང་བསྒྲུབ་པའི་ཡན་ལག་མ་ཡིན་པ་བརྗོད་པའི་ནང་དུ་འདུས་སོ། ། དུས་ལ་མ་བབ་གོ་རིམ་བཟློག ། དེ་ལས་གོ་ན་ཚར་གཅད་མིན། ། དོན་མི་གོ་ན་བསྒྲུབ་པ་ཡི། ། ཡན་ལག་མིན་པ་བརྗོད་པར་འདུས། ། ཡན་ལག་གོ་བཟློག་ནས་བརྗོད་ན་དུས་ལ་མ་བབ་པའོ། ། འདི་ལྟར་དམ་བཅའ་བ་ལ་སོགས་པའི་ཡན་ལག་གོ་ན་ཚར་གཅད་དོ། ། གོ་བཟློག་ཀྱང་དོན་གོའོ་ཞེ་ན། གོའང་སྒྲ་སྐྱོན་ཅན་ཡིན་ཏེ།
སྒྲ་སྦྱོར་བ་དང་བྲལ་བར་མཚུངས་པའི་ཕྱིར་དཔེར་ན་སྒྲ་ཟུར་ཆག་པ་ལས་ལེགས་པར་སྦྱར་བ་གོ་ལ། དེ་ལས་དོན་རྟོགས་པ་བཞིན་དུ་དམ་བཅའ་ལ་སོགས་པའི་ཡན་ལག་ལས་གོ་རིམ་དང་དེ་ལས་དོན་རྟོགས་པར་འགྱུར་རོ། ། འཇིག་རྟེན་ནའང་ལས་དང་བྱེད་པ་ལ་སོགས་པ་དེ་ལྟར་འཇུག་གོ ། ཞེས་ཟེར་རོ། ། འདི་མི་འཐད་དེ། སྒྲ་ཟུར་ཆག་གིས་སྒྲ་ཉིད་རྟོགས་ན་དེ་ཉིད་ཀྱིས་དོན་རྟོགས་པར་བྱ་མོད། བརྒྱུད་པ་ཅི་དགོས། ཟུར་ཆག་གིས་སྒྲ་གོ་བའི་བརྡ་སྦྱར་བས་དེ་ཉིད་གོའོ་ཞེ་ན། བརྡ་ལས་གོ་ན་ཟུར་ཆག་ཉིད་ཀྱིས་དོན་ལ་བརྡ་སྦྱར་བས་གོ་མོད། བརྡ་མི་ཤེས་ཀྱང་འཕྲལ་སྐད་ལས་དོན་གོ་བ་མཐོང་བས་སྒྲའི་རྗེས་སུ་འཆད་པ་དོན་མེད་དོ། །
མ་ཡིན་ཏེ་ལེགས་པར་སྦྱར་བས་བརྗོད་ན། མཐོ་རིས་སུ་འགྲོའོ་ཞེ་ན། འོ་ན་ལེགས་པར་སྦྱར་བ་འཆད་མཁན་གྱི་མགོ་ཆོད་ཅེས་ལེགས་པར་སྦྱར་བས་བརྗོད་ནའང་མཐོ་རིས་སུ་འགྲོ་བར་འགྱུར་རམ། རིག་བྱེད་སྲུང་བ་ལ་སྒྲ་དགོས་སོ་ཞེ་ན། ངེད་ལ་རིག་བྱེད་སྲུང་བ་མི་དགོས་སོ། ། དེས་ན་དོན་ཆུང་ལ་དཀའ་བའི་སྒྲ་སྦྱར་མི་དགོས་ཏེ། ཡུལ་ཐ་དད་ཀྱི་སྐད་ཀྱིས་ཀྱང་དོན་གོ་ལ་རང་རང་གི་གོམས་པས། སྒྲ་དང་སྒྲ་ཉམས་ཤེས་པ་ལྟར་ལེགས་པར་སྦྱར་བའང་དེ་ལྟར་ཤེས་སོ། ། དེས་ན་སྒྲའི་མཚན་ཉིད་ཀྱི་སྒོ་ནས་འཇུག་པ་ནི་རྨོངས་པའི་འཇུག་པའོ། ། དོན་གོ་ན་གོ་རིམ་བཟློག་མ་བཟློག་མཚུངས་ཏེ།
ཨུཏྤ་ལ་སྔོན་པོའམ་སྔོན་པོ་ཨུཏྤ་ལ་བཞིན་ནོ། ། དེས་ན་སྒྲའི་གོ་རིམ་ཡང་མི་དགོས་ལ་དོན་ལའང་དམ་བཅའ་ལ་སོགས་པ་མེད་ཀྱང་དོན་གོ་བས་གོ་རིམ་བསྒྲིག་ཅི་དགོས། དོན་གོའང་བརྗོད་དགོས་ན་ཧ་ཅང་ཐལ་བས་དེའང་འདྲ་བ་ཉིད་ཚར་གཅད་ཡིན་ནོ། ། གོ་བ་མེད་པའི་ངག་སྦྲེལ་བ་ནི་དོན་མེད་པའི་ནང་དུ་འདུས་པའི་ཕྱིར་ཚར་གཅད་ལོགས་པ་མ་ཡིན་ནོ། ། མ་ཚང་ཡན་ལག་གཉིས་པའི་སྐྱོན། ། དམ་བཅའ་མེད་སོགས་ཚར་གཅད་མིན། ། ཡན་ལག་གང་ཡང་རུང་བ་མེད་ན་མ་ཚང་བའོ། ། ཡན་ལག་ལྔ་ལས་གང་ཡང་རུང་བ་གཅིག་མ་བརྗོད་ན་མ་ཚང་བ་བརྗོད་པས་ཚར་གཅད་དོ་ཞེས་ཟེར་རོ། ། མ་ཡིན་ཏེ་དམ་བཅའ་མེད་ཀྱང་གོ་བའི་ཕྱིར་རོ། ། དོན་གོའང་ངག་མ་ཚང་ངོ་ཞེ་ན།
གོ་བཞིན་དུ་དོན་མེད་སྦྱོར་བ་ཚར་གཅད་པར་འོས་པ་ཡིན་ནོ། ། ངེད་ཀྱི་ཡན་ལག་གཉིས་པའི་ངག་མ་ཚང་ན་བསྒྲུབ་པའི་ཡན་ལག་མ་བརྗོད་པར་འདུས་སོ། ། ལྷག་བརྗོད་སྒྲུབ་བྱེད་མིན་པར་འདུས། ། ཁྱེད་ཀྱི་ལུགས་ལ་ཚར་གཅད་མིན། ། རྟགས་དང་དཔེ་ལྷག་པ་བརྗོད་ན་སྔ་མས་གྲུབ་པ་ལ་ཕྱིས་བསྣན་པས་ལྷག་པ་བརྗོད་པས་ཚར་གཅད་དོ་ཞེས་ཟེར་རོ། ། འདིའང་བསྒྲུབ་པའི་ངག་ངེས་པ་ཅན་དུ་ཁས་ལེན་པ་ཁོ་བོ་ཅག་གི་ཕྱོགས་ལ་སྐྱོན་ཡིན་གྱི། ཁྱེད་གཏམ་རྒྱུད་སྣ་ཚོགས་པ་ཅན་ལ་སྐྱོན་མེད་དེ། མི་དགོས་པ་བརྗོད་པ་སྐྱོན་དུ་མི་བརྩི་བའི་ཕྱིར་རོ། ། ཡང་བརྗོད་སྒྲ་ཟློས་སྐྱོན་མ་ཡིན། ། དོན་ཟློས་སྒྲུབ་བྱེད་མིན་པར་འདུས། །
དེ་ཡང་བསྒྲུབ་པའི་ངག་ལ་མིན། ། གཏམ་རྒྱུད་རྒྱས་ལ་འདི་སྐྱོན་མིན། ། རྗེས་སུ་སྨྲ་བ་ལས་གཞན་སྒྲ་དང་དོན་དག་ཟློས་པ་ནི་ཡང་བརྗོད་པ་སྟེ། དཔེར་ན་སྒྲ་ཟློས་པ་སྒྲ་མི་རྟག་མི་རྟག་ཅེས་བརྗོད་པ་ལྟ་བུའོ། ། དོན་ཟློས་པ་སྒྲ་མི་རྟག་སྒྲ་འགོག་པའི་ཆོས་ཅན་ཡིན་ཞེས་བརྗོད་པ་ལྟ་བུའོ། ། ཞེས་ཟེར་རོ། ། འདིར་སྒྲ་ཟློས་པ་ལོགས་སུ་བརྗོད་མི་དགོས་ཏེ་དོན་ཟློས་པར་འདུས་པའི་ཕྱིར་རོ། ། དོན་མི་ཟློས་ན་སྒྲ་ཟློས་ཀྱང་སྐྱོན་མེད་དེ། ཁྱོད་དགའ་ན་ང་དགའ། ལྟ་ན་ལྟ།
ཟ་ན་ཟ་ཞེས་བརྗོད་པའམ། གང་གང་ཡོད་ན་ཡོད་པར་འགྱུར་ཞིང་མེད་ན་མེད་པར་འགྱུར་བ་དེ་ནི་དེའི་རྒྱུ་ཡིན་ལ། གཞན་ནི་འབྲས་བུ་ཡིན་ནོ་ཞེས་བརྗོད་པ་ལྟ་བུའོ། ། དོན་ཟློས་ན་ནི་དམ་བཅའ་བརྗོད་པ་ལྟར་སྐྱོན་ཡིན་ནོ། ། འདིའང་བསྒྲུབ་པའང་ངག་དགོད་པ་ན་སྐྱོན་ཡིན་གྱི། གཏམ་རྒྱུད་རྒྱས་པའི་ཚེ། སྐྱོན་མ་ཡིན་ཏེ་ཕ་རོལ་པོས་མ་གོ་བར་དོགས་པའི་ཚེ་དཔང་པོ་ལ་སོགས་པ་ལ་ཡང་ནས་ཡང་བརྗོད་ཀྱང་སྐྱོན་མ་ཡིན་ནོ། ། གལ་ཏེ་སློབ་མ་ཡིན་ན་བདེན་མོད། ཕྱིར་རྒོལ་དང་དཔང་པོ་སློབ་མ་མ་ཡིན་པ་ལ་ཡང་ནས་ཡང་བརྗོད་པ་ཉིད་ཚར་གཅད་པའོ། ། ཞེ་ན།
དཔང་པོས་གོར་གཞུག་པ་དང༌། མ་གོ་ན་སྐྱོན་ཡོན་མི་ཕྱེད་ལ་བསྟན་བྱ་ཡིན་པས་སློབ་མ་དང་ཁྱད་མེད་ཅིང་རྒྱལ་བར་འདོད་པའི་རྩོད་པ་དགག་བྱ་ཡིན་ལ་ཁྱད་རང་ལྟར་ནའང་ལན་གསུམ་དུ་བརྗོད་དུ་ཡོད་ཅིང༌། གཏམ་རྒྱུད་རྒྱས་པ་ལ་ལྷག་ཆད་ཀྱི་བརྡ་ངེས་པ་མེད་པའི་ཕྱིར། ཡང་ཡང་བཟླས་པ་སྐྱོན་མ་ཡིན་པ་རྩོད་པའི་རིགས་པར་གསུངས་པ་ལྟར་རོ། ། བསྒྲུབ་པའི་ངག་ལ་ནི་ལྷག་པ་བརྗོད་པའི་ནང་དུ་འདུས་པས་སྐྱོན་ལོགས་པར་མི་བགྲང་ངོ༌། ། དེས་ན་ལྷག་པར་བརྗོད་པ་དང༌། ། ཡང་བརྗོད་པ་ཐ་དད་དུ་ཧ་ཅང་ཐལ་བས་བླུན་པོའི་དབྱེ་བ་ཡིན་ནོ། ། དོན་གཅིག་ཡང་བརྗོད་ན་སྐྱོན་ཡིན་གྱི། ཉན་པ་པོ་བསྒྲུབ་བྱ་དུ་མ་ལ་སྒྲུབ་བྱེད་དུ་མ་འདོད་པའི་ཚེ་རྟགས་ཡང་བརྗོད་ཀྱང་སྐྱོན་མེད་དེ་མི་འདྲ་བ་བསྒྲུབ་པའི་ཕྱིར་རོ། ། རྗེས་སུ་མི་སྨྲ་ཕྱིར་རྒོལ་གྱིས། །
རྒོལ་བའི་ངག་ཀུན་མ་བརྗོད་པ། ། སྐྱོན་མིན་དགོས་པ་མ་བརྗོད་ན། ། སྤོབས་པ་མེད་པའི་ནང་དུ་འདུས། ། ཚོགས་པ་ལ་རྒོལ་བས་ལན་གསུམ་བརྗོད་པས་ངག་གོའང་ཕྱིར་རྒོལ་གྱིས་རྗེས་སུ་མི་བརྗོད་ན་རྗེས་སུ་སྨྲ་བ་མེད་པའི་ཚར་གཅོད་པའོ་ཞེས་ཟེར་རོ། ། འདིའང་མི་འཐད་དེ། དང་པོར་ཐམས་ཅད་རྗེས་སུ་བརྗོད་ལ་ཕྱི་ནས་ལན་གདབ་བོ་ཞེས་སུས་དམ་བཅས། རྗེས་སུ་བརྗོད་རུང་མ་བརྗོད་རུང་ལན་ཕྱིན་ཅི་མ་ལོག་པ་བརྗོད་པས་ཆོག་མོད། ལན་མི་བརྗོད་ན་སྤོབས་པ་མེད་པས་ཚར་གཅད་ཡིན་ནོ། ། རྒོལ་བས་བསྒྲུབ་བྱའི་ཞར་ལ་སྒྱུ་ཐབས་ཀྱིས་སྐབས་སུ་མ་བབ་པ་ཅི་རུང་རུང་ཁས་བླངས་པའི་ངག་རྒྱས་པས་རྗེས་སུ་བརྗོད་པ་ལ་དགོས་ནུས་མེད་དོ། ། དེས་ན་བསྒྲུབ་པ་ལ་ཚུལ་གསུམ་མི་བརྗོད་པ་དང༌།
སུན་འབྱིན་པ་ལ་སྐྱོན་ཡང་དག་པ་མ་བརྗོད་ན་སྐྱོན་ཡིན་གྱི་རྗེས་སུ་མ་བརྗོད་པ་སྐྱོན་མ་ཡིན་ནོ། ། ཡང་སྔར་རྗེས་སུ་བརྗོད་ནས་ཕྱིས་སུན་འབྱིན་ནའང་ལན་གཉིས་བརྗོད་པས་མི་དགོས་པ་བརྗོད་པས་ཚར་གཅད་དུ་འགྱུར་རོ། ། ཕྱོགས་སྔ་མང་པོ་ཞིག་སུན་འབྱིན་ནའང་སྐབས་སུ་བབ་པ་དེ་རྗེས་སུ་བརྗོད་པ་སུན་དབྱུང་གི་གཞན་རྗེས་སུ་བརྗོད་པ་ནི་སྐབས་དེར་མི་དགོས་པའི་ཕྱིར་རོ། ། མི་དགོས་པ་བརྗོད་པ་དེའང་བསྒྲུབ་པའི་ཡན་ལག་མི་བརྗོད་པའམ་སྐྱོན་མི་བརྗོད་པར་འདུ་བས་ཚར་གཅད་ལོགས་སུ་མི་བརྗོད་དོ། ། ཡང་ལན་གསུམ་བརྗོད་དགོས་པའི་ངེས་པའང་གསོག་ཡིན་ཏེ་ཕ་རོལ་གྱི་གོ་བའི་དོན་དུ་བརྗོད་ན་ནམ་གོ་བའི་བར་དུ་བརྗོད་དགོས་ལ། གོ་བར་མི་འདོད་ན་ལན་གཅིག་ཀྱང་བརྗོད་ཅི་དགོས། ཕ་རོལ་གདུང་བ་བསྐྱེད་པའི་ཕྱིར་བརྗོད་ལ་མ་གོ་བས་སྐབས་དོན་འགྲུབ་བོ་སྙམ་ན། དེ་ལའང་ལན་གསུམ་ཅི་དགོས། དབང་པོའི་རྣ་བར་བཤུབ་པ་དང༌། ངག་མྱུར་བ་དང༌།
ཚིག་བསྡུས་པ་དང༌། མ་གྲགས་པ་བརྗོད་པ་དང༌། ངམ་པ་དང༌། སྨོད་པ་དང༌། ཀུས་འདེབས་ཤིང་བརྗོད་ནའང་དེར་འགྱུར་ཏེ་མ་གོ་བ་ལ་ལན་སུས་ཤེས་མི་སྨྲ་བ་ལས་འོས་ཅི། ཞེས་བསྲེགས་ཏེ་མི་སྨྲ་བར་འདུག་ན་སྐབས་དོན་གྲུབ་བོ་སྙམ་ན། ཀླ་ཀློའི་སྐད་དང༌། མ་འབྲེལ་པའི་སྦྱོར་བ་དང༌། མྱུར་བ་མྱུར་བར་ལྡབ་ལྡིབ་པོ་ལན་གསུམ་བརྗོད་ན་ཁྱེད་ཀྱང་ཚར་གཅོད་དེར་འགྱུར་མོད། རྩོད་རིགས་ལས།
དེ་ཕྱིར་ཇི་སྲིད་མ་བཟུང་བ་དེ་སྲིད་དུ་བརྗོད་པར་བྱ་བ་ཡིན་གྱི་ལན་གསུམ་ནི་མ་ཡིན་ཏེ་ཞེས་བྱ་བ་དང༌། གཞན་གདུང་བར་བྱ་བའི་ཕྱིར་དམ་པ་འཇུག་པའམ། བསྟན་བཅོས་བྱེད་པར་མི་འགྱུར་རོ། ། ཞེས་གསུངས་ལ། དབྱིག་གཉེན་གྱིས་ཀྱང༌། གང་ཞིག་རྒྱལ་འདོད་འབའ་ཞིག་གིས། ། རྩོད་པ་སྨྲ་བ་དམ་པ་མིན། ། ཞེས་གསུངས་སོ། ། དོན་མི་ཤེས་པ་ཕྱིར་རྒོལ་ནི། ། སྤོངས་པ་མེད་ལས་གཞན་དུ་མིན། །
དཔང་པོས་གོ་ཡང་ཕྱིར་རྒོལ་གྱིས་མ་གོ་ན་དོན་མི་ཤེས་པ་ཞེས་བྱ་བའི་ཚར་གཅད་པའོ། ། ཞེས་ཟེར་རོ། ། འདིའང་རྗེས་སུ་མི་སྨྲ་བ་དང་འདྲ་བར་སྤོབས་པ་མེད་པ་ཉིད་དུ་འདུའོ། ། འདི་ལྟར་རྗེས་སུ་སྨྲ་བ་མེད་པ་ནི་ཡུལ་མི་ཤེས་པ་ཡིན་ལ། ཡུལ་མི་ཤེས་ན་ལན་ཤེས་པ་ག་ལ་སྲིད། ལན་མི་ཤེས་ན་རྗེས་སུ་སྨྲ་ཤེས་ཀྱང་དོན་མེད་དོ། ། མི་ཤེས་པའང་ལན་མི་ཤེས་པ་ཡིན་ནོ། ། དེ་གཉིས་ཀ་སྤོབས་པ་མེད་པ་ལན་མི་ཤེས་པས་ཚར་གཅད་པར་འགྱུར་རོ། ། དེ་དག་ལ་ཡུལ་གྱི་ཁྱད་པར་ཅུང་ཟད་ཡོད་པས་ཡུལ་མི་ཤེས་པ་དང༌། ལན་མི་ཤེས་པ་ཐ་དད་དུ་འཇོག་ན།
འོ་ན་མི་ཤེས་པ་ལའང་ཐམས་ཅད་མི་ཤེས་པ་དང་ཕྱེད་མི་ཤེས་པ་ལ་སོགས་པའི་ཚར་གཅད་གཞན་ཡང་དགོས་པས་ཧ་ཅང་ཐལ་ལོ། ། མི་སྤོབས་ཡན་ལག་མི་བརྗོད་པའམ། ། སྐྱོན་མི་བརྗོད་པའི་ཁོངས་སུ་འདུ། ། ལན་རྟོགས་པ་མེད་པ་ནི་སྤོབས་པ་མེད་པ་སྟེ། ཕ་རོལ་འགོག་པ་ལ་ལན་མི་ཤེས་ན་ཚར་གཅད་པའོ། ། དཔེར་ན་ཕ་རོལ་པོས་ངག་བརྗོད་པའི་རྗེས་ལ་དེའི་ལན་མི་འདེབས་པར་དོན་མེད་པ་དང༌། དེ་ཉིད་གོ་རིམ་གཞན་དུ་སྨྲ་བ་དང༌། ཚིགས་སུ་བཅད་པ་ལ་སོགས་པ་འཆད་པས་དུས་འདའ་བར་བྱེད་ཅིང་སྐབས་དོན་མི་བརྗོད་པའོ་ཞེས་ཟེར་བ་ནི་རྒོལ་བ་ལ་བསྒྲུབ་པའི་ཡན་ལག་མི་བརྗོད་པའམ་ཕྱིར་རྒོལ་ལ་སྐྱོན་མི་བརྗོད་པར་འདུས་སོ། ། རྣམ་གཡེང་དྲང་པོ་ཚར་གཅད་མིན། ། གཡོ་ཅན་སྤོབས་པ་མེད་པར་འདུས། །
བྱ་བ་ལ་ཆགས་ནས་རྩོད་པ་འདོར་བ་ནི་རྣམ་པར་གཡེང་བའོ། ། དཔེར་ན་ཕ་རོལ་གྱིས་ངག་བཀོད་པ་ན་སྔོན་ལ་བྱ་བ་འདི་བྱས་ལ་ཕྱིས་བརྩད་ཀྱིས་ཤེའམ། ད་ལྟ་བདག་ནའོ་ཞེས་བྱ་བ་ལ་སོགས་པས་རྩོད་པའི་སྐབས་གཅོད་ན་རྣམ་པར་གཡེང་བ་ཞེས་བྱ་བའི་ཚར་གཅད་པའོ། ། ཞེས་ཟེར་རོ། ། འདིའང་སྲོག་དང་སྡོམ་པ་ལ་སོགས་པའི་ཕྱིར་མི་བྱར་རུང་བའི་བྱ་བ་ལ་འཇུག་གམ། སྨྲ་མི་ནུས་པའི་ནད་ལ་སོགས་པ་བདེན་ན་ཚར་གཅད་པའང་ག་ལ་ཡིན། ལན་མི་ཤེས་པའི་སྒྱུ་ཐབས་སུ་སྙད་འདོགས་ན་སྤོབས་པ་མེད་པར་འདུའོ། ། གལ་ཏེ་རྩོད་པ་ཐམས་ཅད་རྒོལ་ཕྱིར་རྒོལ་གྱི་བསྒྲུབ་པ་དང་སུན་འབྱིན་པའི་སྒོ་ནས་འཇུག་ན་རྟགས་ལྟར་སྣང་དང་སྤོབས་པ་མེད་པ་གཉིས་སུ་ཚར་གཅད་ཐམས་ཅད་འདུ་བ་བདེན་མོད་ཀྱི། འབྲེལ་མེད་ཀྱི་རྩོད་པ་གཞན་སྣ་ཚོགས་ཡོད་པས་དེ་ལ་ཚར་གཅད་གཞན་ཡོད་དོ་སྙམ་ན་མི་སྲིད་དོ། ། རྟེན་གཅིག་ལ་འགལ་བ་ཁས་མི་ལེན་ན་རྩོད་པ་མེད་ཀྱི་ཁས་ལེན་ན་རྩོད་པ་མ་འཁྲུལ་ན་ཡང་དག་པ་ཡིན་ལ།
འཁྲུལ་པ་སྨྲ་བའམ། མི་སྨྲ་བར་འདུག་གམ། འབྲེལ་མེད་དམ། རྫབ་རྫུབ་བམ་བཞད་གད་ལ་སོགས་པ་ཅི་བྱེད་ཀྱང་རྟགས་ལྟར་སྣང་སྦོབས་པ་མེད་པ་གཉིས་ལས་མ་འདས་སོ། ། འོ་ན་རྩོད་པ་ཁས་བླངས་ནས་ཞུམ་སྟེ་ཅང་མི་སྨྲ་བའམ། འབྲེལ་མེད་གཞན་སྨྲ་ན་རྟགས་ལྟར་སྣང་གང་དུ་འདུ་ཞེ་ན། བསྒྲུབ་པའི་ཡན་ལག་མི་བརྗོད་པ་ཉིད་ཀྱིས་ཚར་གཅད་པའི་གནས་ཡིན་ནོ། ། འདོད་པ་ཁས་ལེན་ཤེས་མི་ཤེས། ། རིམ་བཞིན་མ་ངེས་སྐྱོན་མི་བརྗོད། ། རང་གི་ཕྱོགས་ཀྱི་སྐྱོན་ཁས་བླངས་ནས་གཞན་གྱི་ཕྱོགས་ཀྱི་སྐྱོན་ཞར་ལ་འཇུག་པར་བྱེད་པ་འདོད་པ་ཁས་ལེན་པ་སྟེ།
དཔེར་ན་ཁྱེད་རྐུན་མ་ཡིན་ཏེ་སྐྱེས་བུ་ཉིད་ཡིན་པའི་ཕྱིར་རོ། ། ཞེས་བརྗོད་པ་ལ་དེས་ཁྱེད་ཀྱང་ངོ་ཞེས་ཕྱིར་སྨྲ་བ་ལྟ་བུའོ། ། ཞེས་ཟེར་རོ། ། འདིའང་བརྟགས་སྟེ་སྐྱེས་བུ་ཡིན་ཡང་རྐུན་མར་འགྱུར་རོ་ཞེ་ན་ཁྱོད་ཀྱང་འགྱུར་ལ། ཁྱེད་རང་དེར་མི་འདོད་པའི་ཕྱིར་སྐྱེས་བུ་རྐུན་མ་ལ་རྟགས་མ་ཡིན་ནོ། ། ཞེས་བརྗོད་ན་སྐྱོན་མེད་དེ་རང་རྐུན་མར་མི་འདོད་པས་རྟགས་མ་ངེས་པར་སྟོན་པའི་ཕྱིར་རོ། ། སྐྱེས་བུའི་རྟགས་ལྟར་སྣང་དུ་མ་ཤེས་པས་ཡང་དག་ཏུ་བཟུང་ནས་རང་དེར་ཁས་བླངས་ཏེ་གཞན་ལ་དགོད་ན། འདོད་པ་ཁས་ལེན་པའི་ཚར་གཅོད་ཅི་སྟེ་མིན་ཞེ་ན། དེའི་ཚེ་རང་གི་སྐྱོན་གཞན་ལ་སྦྱོར་བས་ཚར་གཅད་མ་ཡིན་གྱི་འོན་ཀྱང་རྟགས་སྐྱོན་ཅན་ལ་སྐྱོན་དུ་མ་ཤེས་པས་སྐྱོན་མི་བརྗོད་པ་ཚར་གཅད་ཉིད་ཡིན་ནོ། ། བརྒལ་བརྟགས་འདོར་བ་རྒོལ་བ་གཉིས། །
སྤོབས་པ་མེད་པའི་ནང་དུ་འདུས། ། ཚར་གཅད་ཐོབ་པ་ལ་མི་གཅོད་པས་ནི་བརྒལ་བརྟགས་འདོར་བ་སྟེ། རྒོལ་བའི་སྒྲུབ་བྱེད་སྐྱོན་ཅན་ནི་བརྒལ་ཞིང་བརྟག་པ་ཡིན་ལ་དེ་ཚར་མི་གཅོད་པ་ནི་འདོར་བ་སྟེ་ཚར་གཅད་པའོ། ། ཞེས་ཟེར་རོ། ། འདི་ཡང་རྒོལ་བའི་ངག་སྐྱོན་ཅན་སུན་འབྱིན་མ་ཤེས་པས་སྤོབས་པ་མེད་པ་ཡིན་གྱི་ཚར་གཅད་གཞན་མ་ཡིན་ནོ། ། དེ་ལྟ་ཡིན་ཡང་གཉི་ག་ལ་རྒྱལ་བ་དང་འཕམ་པའི་ཐ་སྙད་མི་འཇུག་གོ ། རྩོད་རིགས་ལས། རིགས་པས་དཔྱད་ན་གཉིས་ལས་གཅིག་ལའང་རྒྱལ་བ་དང་འཕམ་པ་དག་ཡོད་པ་མ་ཡིན་ཏེ། སྒྲུབ་བྱེད་ལྟར་སྣང་བརྗོད་པའི་ཕྱིར་དང༌། ཡང་དག་པའི་སྐྱོན་བརྗོད་པ་མེད་པའི་ཕྱིར་རོ། །
ཞེས་གསུངས་སོ། ། རྗེས་སུ་སྦྱོར་མེད་ལ་སྦྱོར་བའང༌། ། སྤོབས་པ་མེད་པ་ལས་གཞན་མིན། ། གཞན་ཚར་གཅད་པའི་གནས་མ་ཡིན་པ་ལ་དེར་སྦྱོར་བ་ནི་རྗེས་སུ་སྦྱོར་བ་མེད་པ་ལ་རྗེས་སུ་སྦྱོར་བ་ཞེས་བྱ་བའི་ཚར་གཅོད་དོ་ཞེས་ཟེར་རོ། ། འདིའང་བརྟག་སྟེ། རྒོལ་བས་ཡང་དག་བརྗོད་པ་ལ་ཕྱིར་རྒོལ་གྱིས་ལྟར་སྣང་གི་སྐྱོན་བརྗོད་པ་སྤོབས་པ་མེད་པ་ཉིད་དུ་འདུ་བས་ལོགས་པ་མེད་པ་ལ་ཡང་ན་ཕྱིར་རྒོལ་གྱིས་སྐྱོན་ཡང་དག་བརྗོད་པ་ལ་རྒོལ་བ་སྐྱོན་ལྟར་སྣང་དུ་སྒྲོ་བཏགས་ནས་ཚར་གཅོད་ན་རྟགས་ལྟར་སྣང་བརྗོད་པར་འདུ་བས་ཚར་གཅད་ལོགས་པ་མེད་དོ། ། གྲུབ་མཐའ་ཉམས་པ་བསྒྲུབ་པ་ཡི། ། ཡན་ལག་མི་བརྗོད་པ་ཉིད་ཡིན། ། གྲུབ་མཐའ་ཁས་བླངས་ནས་ངེས་པ་མེད་པའི་ཕྱིར་ན་ཚིག་ཞར་ལ་འོངས་པ་ནི་གྲུབ་མཐའ་ཉམས་པའོ། ། དཔེར་ན་གྲངས་ཅན་གྱིས་ཡོད་པ་མི་འཇིག་མེད་པ་མི་སྐྱེ་ཞེས་བྱ་བའི་གྲུབ་མཐའ་ཁས་བླངས་ནས་དེ་བསྒྲུབ་པའི་ཕྱིར།
རང་བཞིན་གཅིག་གིས་གསལ་བ་འདི། ། འགྱུར་བའི་རྗེས་འགྲོ་མཐོང་བའི་ཕྱིར། ། ཞེས་བྱ་བ་ལ། གཙོ་བོའི་རང་བཞིན་གཅིག་ལ་རྣམ་འགྱུར་དུ་མ་མཐོང་བར་བརྗོད་པ་ན། མེད་པ་མི་སྐྱེ་ཡོད་པ་མི་འཇིག་པའི་དམ་བཅས་མ་ངེས་པ་སྟེ། ཡོད་པ་དང་མེད་པ་མངོན་པ་དང་མི་མངོན་པར་འདོད་པ་ན། ཡོད་པ་འཇིག་པ་དང༌། མེད་པ་ཐོབ་པར་ཁས་བླངས་པས་གྲུབ་མཐའ་ཉམས་པའོ། ། དེ་ཁས་མི་ལེན་ཕྱོགས་མི་འགྲུབ་བོ་ཞེས་ཟེར་རོ། ། འདིའང་བསྒྲུབ་པའི་ཡན་ལག་མི་བརྗོད་པས་ཚར་གཅད་པ་ཡིན་གྱི་ངེས་པ་མེད་པའི་ཕྱིར་ཚིག་ཞར་ལ་འོངས་པས་ཚར་གཅད་པ་མ་ཡིན་ནོ། །
གཏན་ཚིགས་ལྟར་སྣང་ཚར་གཅད་གནས། ། དཔེར་ན་ལྟག་ཆོད་བརྗོད་པ་བཞིན། ། དེ་ཡང་མཁས་པ་རྣམས་ཀྱི་གཙུག་གི་ནོར་བུ་ཕྱོགས་ཀྱི་གླང་པོས་མུ་སྟེགས་བྱེད་ཀྱི་ལྟག་ཆོད་སུན་ཕྱུང་བ་དེའི་ཚུལ་མདོ་ཙམ་ཞིག་བཤད་དོ། ། ཕྲད་དང་མ་ཕྲད་གཏན་ཚིགས་དང༌། ། རྟག་དང་མ་སྨྲས་མ་སྐྱེས་དང༌། ། འབྲས་བུ་ཆོས་མཐུན་མི་མཐུན་དང༌། ། རྣམ་རྟོག་ཁྱད་མེད་དམིགས་པ་དང༌། ། ཐེ་ཚོམ་དོན་གོ་ཐལ་འགྱུར་རྣམས། ། ཀུན་ལས་བཏུས་ཡིན་རིགས་བརྟགས་ལས། ། འཕེལ་འགྲིབ་བརྗོད་དང་མ་བརྗོད་དང༌། །
རིགས་པ་དང་ནི་སོ་སོའི་དཔེ། ། བསྒྲུབ་བྱ་མི་རྟག་རབ་བྱེད་དང༌། ། འདུས་འདས་མཚུངས་པའི་ལྟག་ཆོད་ནི། ། ཉི་ཤུ་རྩ་བཞི་ཕྱོགས་གླང་གིས། ། བཀག་ཕྱིར་གྲངས་པས་བཏང་སྙོམས་མཛད། ། ཕྲད་པ་དང་མ་ཕྲད་པ་སོ་སོར་ཕྱེ་ན་ཉི་ཤུ་རྩ་ལྔ་ཡོད་མོད་ཀྱི་གཅིག་ཏུ་འདུ་བས་སོ། ། མཚུངས་པའི་ལྟག་ཆོད་ཅེས་ཚིག་རེ་རེ་ལ་སྦྱར་བར་བྱ་སྟེ། ཕྲད་པ་མཚུངས་པའི་ལྟག་ཆོད་ཅེས་བྱ་བ་ལ་སོགས་པར་རོ། ། ཕྱོགས་ཀྱི་གླང་པོས་ཀུན་ལས་བཏུས་སུ་བསྡུས་ཏེ་གསུངས་ལ། རིགས་པ་བརྟག་པར་རྒྱས་པར་གསུངས་སོ། །
ཆོས་ཀྱི་གྲགས་པས་ནི་ཕྱོགས་ཀྱི་གླང་པོས་བཀག་ཟིན་པ་དང༌། ལྟག་ཆོད་དེ་དག་སྤྲོས་ན་ཉུང་ལ། བསྡུས་ན་མང་པར་དགོངས་ནས་བཏང་སྙོམས་སུ་མཛད་དེ་རྩོད་རིགས་ལས། ཅི་དེ་དག་ཇི་སྐད་དུ་མཚོན་པའི་རབ་ཏུ་དབྱེ་བ་དེ་ལྟ་བུ་ཉིད་དམ་འོན་ཏེ་རྣམ་པ་གཞན་ཡང་ཡིན་ཞེས་དེ་དཔྱད་པར་བྱ་བ་ཡིན་ནའང་འདིར་ཤིན་ཏུ་ཐལ་བར་འགྱུར་བའི་ཕྱིར་མ་སྨོས་ཏེ། ཇི་ལྟར་རིགས་པས་གཏན་ཚིགས་ལྟར་སྣང་བ་ཚར་གཅད་པའི་གནས་ཡིན་ནོ། ། ཞེས་བྱ་བ་དེ་ཙམ་འདིར་འདོད་པར་བྱ་བ་ཡིན་ནོ། ། ཞེས་གསུངས་པ་ལྟར་རོ། ། འདིར་ཕྱོགས་ཀྱི་གླང་པོའི་གཞུང་གཉིས་ལ་བརྟེན་ཏེ་བཤད་ན། ཕྲད་པ་མཚུངས་པ་དཔེར་ན། སྒྲ་མི་རྟག་སྟེ་རྩོལ་བ་ལས་བྱུང་བའི་ཕྱིར་བུམ་པ་བཞིན་ཞེས་བཀོད་པ་ན།
ཕྱིར་རྒོལ་ན་རེ་རྟགས་དང་བསྒྲུབ་བྱ་ཕྲད་ན་རྒྱ་མཚོ་དང་ཕྲད་པའི་ཆུ་ལྟར་གཅིག་ཏུ་འགྱུར་ལ་མ་ཕྲད་ན་སྒྲ་ལ་མིག་གིས་གཟུང་བྱ་ལྟར་བསྒྲུབ་མི་ནུས་སོ་ཞེས་ཟེར་རོ། ། གཏན་ཚིགས་མཚུངས་པ་དཔེ་སྔ་མ་ལྟ་བུ་ལ་རྟགས་སྔ་ན་བསྒྲུབ་བྱ་མེད་པས་མི་ནུས་ལ་འཕྱི་ན་གྲུབ་ཟིན་པས་མི་དགོས་ཤིང་དུས་མཉམ་ན་གླང་གི་རྭ་ལྟར་རྟགས་དང་རྟགས་ཅན་མེད་དོ་ཞེས་ཟེར་རོ། ། འདི་གཉིས་ཀ་རྟགས་སྤྱི་ལ་སྐུར་བ་འདེབས་པ་ཡིན་མོད་ཀྱང་ཚུལ་གསུམ་མ་ཤེས་པའི་རྣམ་འགྱུར་ཡིན་པས་སྐྱོན་མ་ཡིན་པ་སྐྱོན་དུ་བརྗོད་པ་ཚུལ་གསུམ་མ་ཚང་བ་ལྟར་སྣང་ཡིན་ནོ། ། མདོ་ལས། ཕྲད་དང་མ་ཕྲད་དུས་གསུམ་ལའང༌། ། གཏན་ཚིགས་མི་འདོད་རྗོད་བྱེད་པ། ། དེ་དག་ཕྲད་མ་ཕྲད་གཏན་ཚིགས། ། བརྗོད་པ་གཏན་ཚིགས་མ་ཚང་མཚུངས། ། ཞེས་གསུངས་པ་ལྟར་རོ། ། རྟག་པ་མཚུངས་པ་ནི།
དཔེར་ན་སྒྲ་མི་རྟག་ཅེས་བརྗོད་པ་ན། འོ་ན་མི་རྟག་པ་དང་ལྡན་པའི་ཕྱིར་རྟག་པར་འགྱུར་ཏེ་ཆོས་རྣམས་མི་འཕོ་བའི་རང་བཞིན་ཡིན་པའི་ཕྱིར་རོ་ཞེས་ཟེར་རོ། ། འདིའང་དམ་བཅའི་སྐྱོན་ལྟར་སྣང་བ་ཡིན་ཏེ་དངོས་པོ་མ་བྱུང་བ་ལས་བྱུང་ཞིང་བྱུང་ནས་མེད་པར་འགྱུར་བ་ཉིད་མི་རྟག་པར་འདོད་ཀྱི་མི་རྟག་པ་དང་ལྡན་པར་མི་འདོད་པའི་ཕྱིར་རོ། ། མདོ་ལས། མི་རྟག་འབྲེལ་ཕྱིར་རྟག་པར་འདོད། ། རྟགས་ཉིད་ཐལ་ཏེ་འདི་ལ་ཡང༌། ། ཕྱོགས་ཀྱི་སྐྱོན་ལྟར་སྣང་བ་ཡིན། ། ཞེས་གསུངས་པ་ལྟར་རོ། ། མ་སྨྲས་པ་མཚུངས་པ་ནི། དཔེ་སྔ་མ་ཉིད་ལ།
གལ་ཏེ་མི་རྟག་པར་བརྗོད་པ་ལ་སྔར་རྟགས་འདི་མེད་པས་རྟག་པར་ཐལ་ཞེས་ཟེར་རོ། ། འདིའང་མ་གྲུབ་པ་ལྟར་སྣང་ཡིན་ཏེ། མདོ་ལས། བརྗོད་པ་ལས་སྔར་རྟགས་མེད་པས། ། བསྒྲུབ་བྱ་མེད་པར་ཐལ་འགྱུར་བ། ། མ་སྨྲས་མཚུངས་འགྱུར་སྒྲོ་བཏགས་ནས། ། སྨྲ་བོའི་ངག་གིས་སྒྲུབ་བྱེད་པ། ། མ་གྲུབ་ལྟར་སྣང་ཞེས་གསུངས་པ་ལྟར་རོ། ། ཡང་ན་འདི་མ་ཚང་བ་ལྟར་སྣང་ཡིན་ཏེ། ཉུང་བ་ལྟར་སྣང་བརྗོད་པ་ལས་སྔར་སྒྲུབ་བྱེད་པ། །
ཞེས་གསུངས་པ་ལྟར་རོ། ། མ་སྐྱེས་པ་མཚུངས་པ་ནི། དཔེ་སྔ་མ་ལ། གལ་ཏེ་སྐྱེ་བ་ལས་སྔར་སྒྲ་རྩོལ་བ་ལས་བྱུང་བའི་ཕྱིར་མི་རྟག་པར་འགྱུར་ལ། རྩོལ་བ་ལས་མ་བྱུང་བའི་ཕྱིར་རྟག་པར་ཡང་འགྱུར་རོ། ། ཞེས་ཟེར་རོ། ། འདི་ལ་དཔྱད་ན་རྟགས་གཉིས་སུ་འགྱུར་ཏེ་སྐྱེ་བ་ལས་སྔར་སྒྲུབ་བྱེད་དུ་སྒྲོ་བཏགས་ན། མ་གྲུབ་པ་ལྟར་སྣང་དུ་འགྱུར་ཞིང་སྒྲ་སྐྱེས་ན་རྩོལ་བྱུང་གིས་མི་རྟག་པར་བསྒྲུབ་པ་ཡིན་ལ། རྩོལ་བ་ལས་མ་བྱུང་བའི་ཕྱིར་ཤུགས་ཀྱིས་རྟག་པར་སྒྲོ་འདོགས་ན་དེའི་ཚེ། མ་ངེས་པ་ལྟར་སྣང་ཡིན་ནོ། །
མདོ་ལས། སྐྱེ་བ་ལས་སྔར་རྟགས་མིན་ཕྱིར། ། མ་གྲུབ་བཟློག་པའི་ངག་དག་ནི། ། མ་སྐྱེས་མཚུངས་ཕྱིར་གཉིས་དག་ཏུ། ། སྒྲོ་བཏགས་པ་ལས་གཉིས་སུ་འདོད། ། ཅེས་གསུངས་པ་ལྟར་རོ། ། འབྲས་བུ་མཚུངས་པ་ནི་དཔེར་ན། སྒྲ་མི་རྟག་སྟེ་བུམ་པ་བཞིན་ཞེས་བརྗོད་པ་ན་སྒྲའི་བྱས་པས་སྒྲ་མི་རྟག་པར་མི་འགྲུབ། བུམ་པའི་བྱས་པ་སྒྲ་ལ་མེད། ། ཅེས་བརྗོད་པ་ལྟ་བུའོ། །
འདི་སྨྲ་བ་པོའི་བརྗོད་འདོད་ཀྱིས་གསུམ་དུ་འགྱུར་ཏེ། བུམ་པའི་འབྲས་བུ་ཉིད་སྒྲ་ལ་མེད་དོ། ། ཞེས་ཟེར་ན་མ་གྲུབ་པ་ལྟར་སྣང་ངོ༌། ། སྒྲའི་འབྲས་བུ་ཉིད་བུམ་པ་ལ་སོགས་པའི་མི་རྟག་པ་རྣམས་ལ་མེད་དོ་ཞེས་ཟེར་ན་འགལ་བ་ལྟར་སྣང་ངོ༌། ། དེ་ཉིད་རྟག་པའམ་མི་རྟག་པ་ལ་མེད་དོ། ། ཞེས་ཟེར་ན་ཐུན་མོང་མ་ཡིན་པའི་དཔེའི་སྐྱོན་ལྟར་སྣང་བ་ཡིན་ཏེ། ཆོས་མཐུན་པས་དཔེར་བྱས་པའི་ཕྱིར་རོ། ། དེའི་རྒྱུ་མཚན་ནི་རྗེས་དཔག་སྤྱི་ལ་འཇུག་གི་ཁྱད་པར་ལ་མི་འཇུག་ལ་འདིར་དོན་སོ་སོར་ངེས་པས་རྗེས་དཔག་མི་འཇུག་པའི་ཕྱིར་རོ། ། མདོ་ལས། འབྲས་ཉིད་གཞན་གྱི་ཆ་ལས་ནི། །
བསྒྲུབ་བྱ་མ་གྲུབ་པར་མཐོང་གང༌། ། དེ་ནི་འབྲས་མཚུངས་འདི་ཡང་ནི། ། སྨྲ་བོའི་བསམ་པས་རྣམ་གསུམ་མོ། ། ཞེས་གསུངས་པ་ལྟར་རོ། ། ཆོས་མཐུན་པ་དང་མཚུངས་པ་ནི། ཆོས་མཐུན་པ་དང་མི་མཐུན་པའི་དཔེས་ཆོས་མཐུན་པས་བཟློག་པ་གྲུབ་པ་སྟེ། དཔེར་ན་སྒྲ་མི་རྟག་སྟེ་རྩོལ་བ་ལས་བྱུང་བའི་ཕྱིར་ཞེས་བཀོད་པའི་ཚེ་ནམ་མཁའ་ཆོས་མི་མཐུན་དཔེར་བྱས་པ་ནི་ཕྱིར་རྒོལ་གྱིས་ནམ་མཁའ་ཆོས་མཐུན་པའི་དཔེར་བྱས་ནས་ལུས་ཅན་མ་ཡིན་པ་ལ་སོགས་པས། རྟག་པར་སྒྲུབ་པར་བྱེད་པ་དང༌། དེ་བཞིན་དུ་གཏན་ཚིགས་དེ་ཉིད་ལ་བུམ་པ་ཆོས་མཐུན་པར་བྱས་ནས་དེའི་མི་མཐུན་ཕྱོགས་ནམ་མཁའ་དང་ཆོས་མཐུན་པར་བརྗོད་པ་ལྟ་བུའོ། ། ཆོས་མི་མཐུན་པ་དང་མཚུངས་པ་ནི།
དཔེ་སྔ་མ་ལས་བཟློག་སྟེ། དཔེ་གཉིས་པོ་ལ་བུམ་པ་ཆོས་མི་མཐུན་དཔེར་སྦྱར་བར་བྱའོ། ། འདི་གཉི་ག་མ་ངེས་པ་ལྟར་སྣང་ཡིན་ལ། རྗེས་སུ་འགྲོ་ལྡོག་དཔེ་ལ་མ་བསྟན་པས་དཔེ་ལྟར་སྣང་བ་ཡིན་ནོ། ། མདོ་ལས། དཔེ་དང་མི་མཐུན་ཕྱོགས་དག་ནི། ། ཆོས་མཐུན་པ་ཡི་གཞན་བསྒྲུབ་པ། ། ཆོས་མཐུན་མཚུངས་ཡིན་གཞན་ཡང་ནི། ། ཆོས་མི་མཐུན་པས་མཚུངས་པའི་ཕྱིར། ། ཞེས་བཀོད་ནས།
གཞན་ལ་མ་གྲུབ་བསྟན་པའི་ཕྱིར། ། གཉིས་ནི་ཐུན་མོང་བར་སྣང་བ། ། ཞེས་བྱ་བ་དང༌། འདི་ལ་རྗེས་འགྲོ་མེད་ཕྱིར་དཔེའི། ། སྐྱོན་ལྟར་སྣང་བ་བརྗོད་པ་ཡིན། ། ཞེས་གསུངས་པ་ལྟར་རོ། ། རྣམ་རྟོག་མཚུངས་པ་ནི་དཔེ་སྔ་མ་ལ་བུམ་པ་དང་ཆོས་མཐུན་པས་མི་རྟག་པར་བསྒྲུབ་པ་ལ་བུམ་པ་ནི་ཚོས་པ་ཉིད་དང་མིག་གིས་གཟུང་བྱ་ལ་སོགས་པའི་སྒོ་ནས་མི་རྟག་པར་འགྱུར་གྱི། མ་ཚོས་པ་དང་མཉན་བྱ་ལ་སོགས་པའི་སྒོ་ནས་སྒྲ་རྟག་གོ་ཞེས་བསྒྲུབ་བྱ་ལས་ཕྱིན་ཅི་ལོག་ཏུ་རྟོགས་ཏེ། དེ་བཞིན་དུ་དཔེ་གཞན་ལའང་སྦྱོར། ཞེས་ཟེར་རོ། །
འདིའང་བརྟག་སྟེ། ཁྱེད་ཀྱི་རྟགས་འདི་སྒྲུབ་བྱེད་དུ་འགོད་ན་འགལ་བའང་མ་ངེས་པ་ལྟར་སྣང་དུ་འགྱུར་རོ། ། སུན་འབྱིན་དུ་འགོད་ན། ཐུན་མོང་དང་ཐུན་མོང་མ་ཡིན་པའི་མ་ངེས་པ་ལྟར་སྣང་དུ་འགྱུར་རོ། ། མདོ་ལས། ཆོས་མཐུན་པ་ཡང་ཁྱད་པར་བརྗོད། ། རྣམ་རྟོག་མཚུངས་ཡིན་གཞན་ལ་ཡང༌། ། ཁྱད་པར་གྱིས་ནི་འཁྲུལ་པ་དང༌། ། རྟག་པར་ཐལ་ཕྱིར་དེར་སྣང་ཉིད། ། སྤྱི་ཡིས་ཀྱང་ཡིན། །
ཞེས་གསུངས་པ་ལྟར་རོ། ། ཁྱད་པར་མེད་པར་མཚུངས་པ་ནི། ། སྦྱོར་བའི་དབྱེ་བས་གསུམ་སྟེ། འདི་ལྟར་སྒྲ་མི་རྟག་པར་བསྒྲུབ་ན་བུམ་པ་དཔེར་བྱས་པའི་ཚེ་བུམ་པའི་ཆོས་ཚོས་པ་ལ་སོགས་པ་ཐམས་ཅད་ཀྱང་སྒྲ་ལ་ཐོབ་ལ། སྒྲའི་ཆོས་མཉན་བྱ་ལ་སོགས་པའང་བུམ་པ་ལ་ཐོབ་པས་ད་ལྟ་ན་ཕན་ཚུན་ཐམས་ཅད་གཅིག་ཏུ་འགྱུར་རོ། ། ཞེས་ཟེར་རོ། ། འདི་རྣམ་རྟོག་མཚུངས་པ་དང་འདྲ་བར་མ་ངེས་པ་ལྟར་སྣང་ཡིན་པས་ལོགས་སུ་མ་མཛད་དེ། མདོ་ལས། གཅིག་ཉིད་དུ། ། ཐལ་ཕྱིར་ཁྱད་པར་དུ་མ་བྱས། །
ཞེས་གསུངས་པ་ལྟར་རོ། ། བསྒྲུབ་བྱ་དང་རྟགས་ཁྱད་པར་མེད་པས་དཔེར་ན་སྒྲ་མི་རྟག་སྟེ་ཡོད་པ་མ་ཡིན་པའི་ཕྱིར་ཞེས་བསྒྲུབ་པ་ལ་བསྒྲུབ་བྱ་དང་རྟགས་ཁྱད་པར་མེད་དེ་ཡོད་པ་མ་ཡིན་པའི་ཕྱིར། ཞེས་བཀོད་པ་ལྟ་བུའོ། ། འདི་ནི་མ་གྲུབ་པའི་རྟགས་སོ། ། མདོ་ལས། བསྒྲུབ་བྱ་གཏན་ཚིགས་ཁྱད་མེད་པའམ། ། དེ་ནི་མ་གྲུབ་ལྟར་སྣང་འདོད། ། ཅེས་གསུངས་བ་ལྟར་རོ། ། ཡང་བཟློག་པ་དང་ཁྱད་པར་མེད་པ་ནི། རྩོལ་བྱུང་གིས་སྒྲ་མི་རྟག་པ་བསྒྲུབ་པ་ལྟར་ཆོས་གཞན་ཡང་བསྒྲུབ་པའི་ཕྱིར་ཁྱད་པར་མེད་དོ་ཞེས་ཟེར་བ་ལྟ་བུ་སྟེ།
འདི་འགལ་བ་ལྟར་སྣང་ངོ༌། ། མདོ་ལས། བསྒྲུབ་བྱ་གནོད་བྱེད་ཆོས་དག་ཀྱང༌། ། མཚུངས་པ་ཉིད་ཀྱིས་ཁྱད་མེད་བྱས། ། གཏན་ཚིགས་སྐྱོན་ནི་འགལ་བར་སྣང༌། ། སྐྱོན་མེད་ན་ནི་དེ་ལན་ཡིན། ། ཞེས་གསུངས་པ་ལྟར་རོ། ། དམིགས་པ་མཚུངས་པ་ནི། སྒྲ་མི་རྟག་པར་བསྒྲུབ་པ་ལ་རྩོལ་བྱུང་བཀོད་པའི་ཚེ། ཕྱིར་རྒོལ་ན་རེ་འདི་མི་རྟག་པའི་རྟགས་མ་ཡིན་ཏེ།
མེད་ཀྱང་གྲུབ་པའི་ཕྱིར་དཔེར་ན་གློག་ལ་སོགས་པ་མངོན་སུམ་མམ། རྟགས་གཞན་གྱིས་མི་རྟག་པར་འགྲུབ་པའི་ཕྱིར་རོ། ། གང་མེད་ཀྱང་གང་ཡོད་པའི་དེ་དེའི་རྒྱུ་མ་ཡིན་པའི་ཕྱིར་རོ་ཞེས་ཟེར་བ་དང༌། ཡང་ཁ་ཅིག་ན་རེ། རྩོལ་བྱུང་མི་རྟག་པའི་རྟགས་མ་ཡིན་ཏེ་མ་ཁྱབ་པའི་ཕྱིར། ཤིང་སེམས་པ་ཅན་དུ་བསྒྲུབ་པ་ལ། ཉལ་བ་རྟགས་སུ་བཀོད་པ་བཞིན། ། ཞེས་གསུངས་པ་ལྟར་རོ། ། འདི་ལ་དཔྱད་དེ། མ་ཁྱབ་པའི་ཕྱིར་སྒྲུབ་བྱེད་མ་ཡིན་པར་བརྗོད་པ་དེ་མི་རྟག་པ་ལ་རྟགས་མེད་པས་སྒྲ་ལའང་མེད་པར་བརྟགས་ན་མ་གྲུབ་པ་ལྟར་སྣང་ཡིན་ནོ། །
རྟགས་གཞན་གྱིས་ཀྱང་བསྒྲུབ་པའི་ཕྱིར་འདི་རྟགས་མ་ཡིན་པ་ནི་མ་ངེས་པའི་ལྟར་སྣང་ཡིན་ཏེ། བྱེད་རྒྱུ་ལ་འབྲས་བུ་གཞན་ལས་འབྱུང་ན་དེ་རྒྱུ་མ་ཡིན་པར་འགྱུར་བ་བདེན་ཡང༌། རྟགས་ཤེས་བྱེད་ཀྱི་རྒྱུ་ཡིན་པས་དུ་མས་གཅིག་བསྒྲུབ་པ་ཅིག་འགལ། མདོ་ལས། བསྒྲུབ་བྱ་ལ་ནི་གཏན་ཚིགས་གཞན། ། བསྟན་པ་དམིགས་པ་མཚུངས་པ་ཡིན། ། མ་གྲུབ་མ་ངེས་སྒྲོ་བཏགས་ནས། ། རྟགས་ལ་དེ་ཡི་གཟུགས་བརྙན་ཉིད། ། ཅེས་གསུངས་པ་ལྟར་རོ། ། ཐེ་ཚོམ་མཚུངས་པ་ནི་དཔེ་སྔ་མ་ཉིད་ལ་རྩོལ་བྱུང་གསལ་བ་དང་སྐྱེ་བ་གཉིས་ལ་མཐོང་བ་ལས་འདིར་གསལ་བ་ཡིན་ནམ།
སྐྱེ་བ་ཡིན་ནམ་ཞེས་ཐེ་ཚོམ་ཟ་བས་རྟགས་འདིས་མི་རྟག་པ་བསྒྲུབ་མི་ནུས་སོ་ཞེས་ཟེར་རོ། ། ཁོ་བོ་ཅག་ནི་མངོན་པར་གསལ་བ་སྐྱེ་བ་ཉིད་ཡིན་པས་ལྟག་ཆོད་འདི་ཡང་མ་ངེས་པ་ལྟར་སྣང་ཡིན་ནོ། ། ཡང་རྩོལ་བྱུང་སྐྱེ་བར་སྒྲོ་བཏགས་ནས་སུན་འབྱིན་ན་མ་གྲུབ་པ་ལྟར་སྣང་ཡིན་ཏེ། རྩོལ་བྱུང་དམིགས་པ་རྟགས་ཡིན་གྱི་རྩོལ་བ་ལས་བྱུང་བའི་སྐྱེ་བ་རྟགས་སུ་མི་འདོད་པའི་ཕྱིར་རོ། ། མདོ་ལས། དོན་ཐ་དད་པས་གཏན་ཚིགས་ལ། ། ཐེ་ཚོམ་རྩོད་པ་ཐེ་ཚོམ་བཤད། ། བསྒྲུབ་བྱར་སྒྲོ་བཏགས་མ་ངེས་པར། ། སྣང་ཡིན་གཏན་ཚིགས་མ་གྲུབ་སྣང༌། ། ཞེས་གསུངས་པ་ལྟར་རོ། །
དོན་གྱིས་གོ་བར་མཚུངས་པའི་ལྟག་ཆོད་ནི། དཔེར་ན་རྩོལ་བ་ལས་བྱུང་བས་མི་རྟག་ན་རྩོལ་བ་ལས་མ་བྱུང་བའི་གློག་ལ་སོགས་པ་རྟག་པར་དོན་གྱིས་གོ་བ་ཐོབ་པ་ཞེས་ཟེར་རོ། ། འདིའང་མ་ངེས་པ་ལྟར་སྣང་ཉིད་ཡིན་ཏེ། རྩོལ་བྱུང་གིས་མི་རྟག་པ་བསྒྲུབ་པ་ལ་རྩོལ་བ་ལས་མ་བྱུང་བ་སྒྲོ་བཏགས་ནས་དེ་ལ་མ་ངེས་པ་ཉིད་ཡིན་པར་སློབ་དཔོན་བཞེད་དོ། ། སྔ་མ་ལ་སྒྲོ་འདོགས་པར་བྱེད་པའི་ཕྱིར་མ་ངེས་པ་ལྟར་སྣང་ཡིན་ནོ། ། གང་ལ་བསྒྲུབ་བྱ་ལ་མ་ངེས་པར་འགྱུར་བ་གཏན་ཚིགས་རྟག་པའང་ཡོད་པ་ནི་མ་ཡིན་ནོ། ། ཞེས་པའི་ཕྱིར་རོ། ། ཡང་རྩོལ་བ་ལ་བྱུང་བའི་ཕྱིར་མི་རྟག་པ་ཁོ་ནའོ། ། ཞེས་བསྒྲུབ་པ་ལ་རྩོལ་བྱུང་ཁོ་ནའི་ཕྱིར་ཞེས་སྒྲོ་བཏགས་ནས་གློག་ལ་སོགས་པ་ལ་རྩོལ་བྱུང་མེད་ཀྱང་མི་རྟག་པ་གྲུབ་བོ་ཞེས་རྩོད་ན། དེ་རྟག་པ་ལའང་མེད་པའི་ཕྱིར་མ་ངེས་པ་ལྟར་སྣང་ཡིན་ནོ། །
མདོ་ལས། མི་མཐུན་ཕྱོགས་ལ་དོན་གྱིས་ནི། ། མི་འདོད་བརྗོད་པ་དོན་རྟོགས་འགྱུར། ། འདིར་ནི་གཞན་བསྒྲུབ་བྱ་ལ་འཁྲུལ། ། དེས་ན་བསྒྲུབ་བྱ་ལ་དེར་སྣང༌། ། ཞེས་གསུང་པ་ལྟར་རོ། ། ཐལ་འགྱུར་མཚུངས་པའི་ལྟག་ཆོད་ནི། དཔེ་སྔ་མ་ལ་བུམ་པ་ཁོ་ན་མི་རྟག་པ་ལ་རྟགས་ཅི་ཞིག་ཡོད་ཅེས་མ་གྲུབ་པར་རྩོད་པ་ལྟ་བུའོ། ། འདིའང་རྗེས་འགྲོ་མེད་པའི་ཕྱིར་དཔེ་ལྟར་སྣང་བར་རྩོད་པ་དེས་ན་དཔེ་ལྟར་སྣང་བའོ། ། ཞེས་གསུངས་སོ། །
དེས་ན་འབྲས་མཚུངས་སྔ་མ་ནི་རྟགས་རྗེས་འགྲོ་མེད་པ་ཡིན་ལ། འདི་ནི་བསྒྲུབ་བྱ་རྗེས་འགྲོ་མེད་པ་ཡིན་ནོ། ། མདོ་ལས། འདོད་པ་ལ་ཡང་གཉིས་དག་ལ། ། གཏན་ཚིགས་ལེན་པ་ཐལ་འགྱུར་མཚུངས། ། དཔེ་ལྟར་སྣང་བ་བཞིན་འདི་ཡིན། ། ཞེས་གསུངས་པ་ལྟར་རོ། ། འདིར་མ་ཚང་བ་དང་མ་གྲུབ་པ་ལྟར་སྣང་ལ་སོགས་པ་བཤད་པ་དེའང་དངོས་སུ་བརྗོད་ན་མ་ངེས་པར་འགྱུར་བས་རྗོད་བྱེད་ལ་བརྗོད་བྱར་ཉེ་བར་བཏགས་པ་ཡིན་ཏེ། རང་འགྲེལ་དུ། དེ་ནི་རྗོད་བྱེད་ལ་བརྗོད་བྱར་ཉེ་བར་བཏགས་ནས་ཡིན་ཏེ།
གཞན་དུ་ན་མ་ཚང་བ་བརྗོད་པ་ལྟར་སྣང་བ་ཞེས་བྱ་བ་དེ་ལྟ་བུ་ལ་སོགས་པ་བརྗོད་པར་བྱ་བར་འགྱུར་ལ། དེ་ལྟ་ནའང་ཤིན་ཏུ་ཚེགས་ཆེན་པོར་འགྱུར་རོ། ། ཞེས་གསུངས་པ་ལྟ་བུའོ། ། གཞུང་གང་དུ་མོ་རྟགས་ཀྱིས་བསྟན་པ་དེ་དག་ལྟག་ཆོད་དང་འབྲེལ་ལ། མ་ནིང་གིས་བསྟན་པ་དེ་ནི་ལན་དང་འབྲེལ་པ་ཡིན་ནོ། ། སློབ་དཔོན་དབྱིག་གཉེན་གྱིས་རྩོད་པ་གྲུབ་པར་ལྟག་ཆོད་རྣམས་ཕྱིན་ཅི་ལོག་དང་མི་བདེན་པ་དང༌། འགལ་བ་ཞེས་གསུམ་དུ་བསྡུས་པ་ནི་ཕན་ཚུན་འཆོལ་བའི་ཕྱིར་སློབ་དཔོན་མི་བཞེད་པས་འདིར་མི་བཤད་དེ། མདོ་ལས། ཕྱིན་ཅི་ལོག་དང་མི་བདེན་དང༌། ། འགལ་ཉིད་ལྟག་ཆོད་རྣམས་ལ་ནི། །
རྩོད་པ་གྲུབ་པར་སྐྱོན་གསུམ་བཤད། ། འདི་ལ་ཁྱད་པར་མཚོན་པ་མེད། ། ཅེས་གསུངས་པ་ལྟར་རོ། ། འོན་ཀྱང་ཀུན་ལས་བཏུས་ལས། ལྟག་ཆོད་རྣམས་ལས་ཕྱོགས་ཙམ་ཡིན། ། ཞེས་གསལ་བར་མ་གསུངས་ལ། རིགས་པ་བརྟག་པར་གསུངས་པ་དེ་ཅུང་ཟད་བཤད་ན་འཕེལ་བ་དང་མཚུངས་པའི་ལྟག་ཆོད་དཔེར་ན་སྒྲ་མི་རྟག་སྟེ་རྩོལ་བ་ལས་བྱུང་བའི་ཕྱིར་ཞེས་བརྗོད་པ་ལ་སྒྲ་བུམ་པ་དང་མཚུངས་པའི་ཕྱིར་གཟུགས་ཅན་དུ་ཐལ་ཞེས་ཟེར་བ་ལྟ་བུའོ། ། འགྲོ་བ་དང་མཚུངས་པ་ནི། དཔེ་སྔ་མ་ཉིད་ལ་བུམ་པ་སྒྲ་དང་མཚུངས་པའི་ཕྱིར། གཟུགས་ཅན་མ་ཡིན་པར་ཐལ་ཞེས་ཟེར་བ་ལྟ་བུའོ། །
བརྗོད་པ་མཚུངས་པ་ནི། སྒྲ་བསྒྲུབ་བྱར་འགྱུར་ན་རྒྱུ་མཚན་མཚུངས་པའི་ཕྱིར་བུམ་པའང་བསྒྲུབ་བྱར་ཐལ་ཞེས་ཟེར་བ་ལྟ་བུའོ། ། མ་བརྗོད་པ་མཚུངས་པ་ནི་བུམ་པ་བསྒྲུབ་བྱར་མི་འགྱུར་ན་རྒྱུ་མཚན་མཚུངས་པས་སྒྲའང་བསྒྲུབ་བྱ་མ་ཡིན་པར་ཐལ། ཞེས་ཟེར་བ་ལྟ་བུའོ། ། རིགས་པ་མཚུངས་པ་ནི། རྩོལ་བྱུང་གི་སྒྲ་མི་རྟག་པར་བསྒྲུབ་པ་ན་སྒྲ་རྟག་སྟེ་ལུས་ཅན་མ་ཡིན་པའི་ཕྱིར། ནམ་མཁའ་བཞིན་ཞེས་ཟེར་བ་ལྟ་བུའོ། ། སོ་སོའི་དཔེ་དང་མཚུངས་པ་ནི་སྒྲ་མི་རྟག་སྟེ་ཤེས་བྱ་ཡིན་པའི་ཕྱིར། དཔེ་བུམ་པ་བཀོད་པ་ན། དཔེ་ནམ་མཁའ་བཀོད་ན།
རྟག་པར་འགྱུར་རོ་ཞེས་ཟེར་བ་ལྟ་བུའོ། ། བསྒྲུབ་བྱ་དང་མཚུངས་པ་ནི། སྒྲ་མི་རྟག་སྟེ། ཞེས་ཡན་ལག་ལྔ་ལྡན་བཀོད་པ་ན་དཔེ་བུམ་པ་ལའང་ཡན་ལག་ལྔ་ལྡན་བཀོད་དགོས་ཞེས་ཟེར་བ་ལྟ་བུའོ། ། འགའ་ཞིག་ཆོས་ཅན་ལ་བསྒྲུབ་བྱ་ལྟར་མ་གྲུབ་པའི་ཕྱིར་རྟགས་གཞན་སྦྱོར་བ་སྟེ། དཔེར་ན་སྒྲ་མི་རྟག་སྟེ་མིག་གིས་གཟུང་བྱ་ཡིན་པའི་ཕྱིར་ཞེས་བཀོད་པ་ལྟ་བུའོ། ། ཞེས་ཟེར་རོ། ། མི་རྟག་པ་དང་མཚུངས་པ་ནི། སྒྲ་མི་རྟག་སྟེ་བུམ་པ་བཞིན། ཞེས་བཀོད་པ་ན་ཆོས་ཐམས་ཅད་ཆོས་ཅན་དུ་ཅི་སྟེ་མི་འཇོག་ཅེས་ཟེར་བ་ལྟ་བུའོ། །
དེ་དག་ཅི་རིགས་པར་གཏན་ཚིགས་ལྟར་སྣང་བ་དག་གི་ནང་དུ་འདུ་བ་ཤེས་པར་ཟད་པས་སོ་སོའི་དགག་པ་ཡི་གེ་མངས་ཀྱིས་དོགས་པས་མ་བཀོད་དོ། །

རབ་བྱེད་དང་མཚུངས་པ་ལ་སྔ་རབས་པ་ནི། སྒྲ་མི་རྟག་པ་སྟེ་རྩོལ་བ་ལས་བྱུང་བའི་ཕྱིར་བུམ་པ་བཞིན་ཞེས་བཀོད་པ་ན། དེ་ལྟ་ན་སྒྲ་རྟག་སྟེ་མཉན་བྱ་ཡིན་པའི་ཕྱིར་སྒྲ་ཉིད་བཞིན་ཞེས་ཟེར་བ་མ་ངེས་པར་འདུག་ལ། གཞན་དག་ན་རེ། པྲ་དེ་ཤ་ཨེ་ཀ་ཀ་ར་ཎ་པྲ་ཀ་ར་ཎཾ་ཞེས་བར་གྱི་ཚིགས་མི་མངོན་པར་བསྡུས་ན་ཕྱོགས་གཅིག་ལ་བྱེད་པས་རབ་ཏུ་བྱེད་པ་ཡིན་ཏེ། དཔེར་ན་འབྱུང་བ་ལྔ་པོ་མི་རྟག་སྟེ་དྲི་དང་ལྡན་པའི་ཕྱིར་རོ། ། ཞེས་བརྗོད་ན་ཕྱོགས་གཅིག་རླུང་དང་ནམ་མཁའ་ལ་མ་གྲུབ་པས་ཕྱོགས་གཅིག་ལའང་བསྒྲུབ་མི་ནུས་ལ་ཕྱོགས་གཅིག་ལ་མ་གྲུབ་པ་ལྟར་གཅིག་ལའང་བསྒྲུབ་པར་མི་ནུས་པ་མཚུངས་པས་རབ་བྱེད་དང་མཚུངས་པ་ཞེས་ཟེར་བ་མ་གྲུབ་པར་འདུའོ། ། དུས་ལས་འདས་པ་ཡང་རིགས་པ་ཅན་རྒན་པོའི་ལུགས་ཕྱོགས་ཀྱི་གླང་པོས་བཀག་པ་ལ་ཕྱིས་ཀྱི་བ་ཚའི་བུ་ལ་སོགས་པ་ན་རེ་དུས་ལས་བརྒལ་ཏེ་ཡུལ་གཞན་དུ་སྦྱོར་བ་སྟེ། དཔེར་ན་སྒྲ་རྟག་སྟེ། སྦྱོར་བ་ལས་གསལ་བའི་ཕྱིར་གཟུགས་བཞིན་ཞེས་བྱ་བ་ལ། གཟུགས་ཀྱི་སྔ་རོལ་ནས་ཡོད་ཀྱང་བུམ་པ་དང་སྣང་བ་སྦྱར་བ་ལས་གསལ་བར་བྱ་བ་བཞིན་ནོ། །
སྒྲ་ལའང་སྔར་ཡོད་པ་ལས་རྔ་དང་དབྱུ་གུ་ལ་སོགས་པ་སྦྱར་བ་ལས་གསལ་བའི་ཕྱིར། སྒྲ་རྟགས་གོ་ཞེས་དཔྱོད་པ་བ་ཟེར་བ་ལ་རིགས་པ་ཅན་ན་རེ་དེ་ནི་དུས་ལས་འདས་པའི་ཚར་གཅད་ཡིན་ནོ་ཞེས་ཟེར་ཏེ། འདི་ལྟར་གཟུགས་དང་སྒྲོན་མ་ཇི་སྲིད་སྦྱར་བའི་བར་དུ་མཐོང་བས་གསལ་བྱ་གསལ་བྱེད་ནུས་མཉམ་པ་འཐད་ཀྱི། རྔ་དང་དབྱུ་གུ་ལ་སོགས་པ་ཕྲད་པ་ན་སྒྲ་མེད་ཀྱི་བྲལ་བ་ན་རྒྱང་རིང་པོར་གྲག་པས་དུས་མི་མཚུངས་པས་དུས་ལས་འདས་པ་རྒྱུ་མེད་པའི་འབྲས་བུ་ཡིན་ནོ་ཞེས་ཟེར་རོ། ལུགས་དེ་སངས་རྒྱས་པ་ལ་ནི་དུས་ལས་འདས་པ་མ་ཡིན་གྱི་མ་གྲུབ་པར་འདུས་སོ། ། རབ་བྱེད་དང་མཚུངས་པ་དང་དུས་ལས་འདས་པ་མཚུངས་པའི་དབྱེ་བ་མང་པོ་ཞིག་ཡོད་མོད་ཀྱི། ཡི་གེ་མངས་ཀྱིས་དོགས་པས་མ་བྲིས་མོད། ། ཁོ་བོས་གཞན་དུ་བཤད་པར་བལྟ་བར་བྱའོ། ། དེ་དག་གིས་མཚོན་ནས་ལྟག་ཆོད་ཐམས་ཅད་དཔྱིས་ཕྱིན་པར་ཁེགས་སོ། ། ལྟག་ཆོད་འདི་དག་མ་ཤེས་ན། །
གཞུང་ལུགས་ཆེན་པོར་འཆད་པ་ཡི། ། ཕྱོགས་སྔ་ཕལ་ཆེར་མི་རྟོགས་པས། ། ཕྱོགས་ཙམ་ཕྱེ་སྟེ་བཤད་པ་ཡིན། ། བར་སྐབས་ཀྱི་ཚིགས་སུ་བཅད་པའོ། ། གསུམ་པ་རྩོད་པའི་སྐབས་ཀྱི་ངག་གི་དབྱེ་བ་ལ་གསུམ་ལས། གང་ཟག་དང༌། དགོས་པ་དང༌། བརྗོད་ཚུལ་གྱི་སྒོ་ནས་དབྱེ་བའོ། ། དང་པོ་ནི། གང་ཟག་གསུམ་ལ་བརྗོད་ཚུལ་དྲུག །
དེའང་རྒོལ་བས་དོན་གྱི་དངོས་པོ་འཇོག་པ་དང༌། སྐྱོན་སྤང་གི་ངག་གཉིས་དང༌། ཕྱིར་རྒོལ་གྱི་འདོད་པ་དྲི་བ་དང༌། སྐྱོན་བརྗོད་པའི་ངག་གཉིས་དང༌། དཔང་པོས་རྗེས་སུ་བརྗོད་པ་དང༌། རྣམ་པར་དབྱེ་བའི་ངག་གཉིས་ཏེ་དྲུག་གོ ། གཉིས་པ་དགོས་པའི་སྒོ་ནས་དབྱེ་བ་ལ་གཉིས་ཏེ། བསྒྲུབ་པ་དང་སུན་འབྱིན་པའི་ངག་གོ ། དང་པོ་ལའང་གཉིས་ཏེ། བརྗོད་ཚུལ་གྱི་བསྒྲུབ་པ་ལ་ཡང་དག་དང་ལྟར་སྣང་ངོ༌། །
ཡང་དག་པ་ལའང་གསུམ་ལས་དང་པོ་མཚན་ཉིད་ནི། ཚུལ་གསུམ་སྟོན་པ་བསྒྲུབ་པའི་ངག ། ཅེས་བྱ་བ་ཡིན་ཏེ། ཕྱོགས་ཀྱི་གླང་པོས་ཚུལ་གསུམ་པ་སྟོན་པར་བྱེད་པ་གཞན་གྱི་དོན་གྱི་རྗེས་སུ་དཔག་པ་ཡིན་པའི་ཕྱིར། ཞེས་གསུངས་པ་ལྟར་རོ། ། གལ་ཏེ་ཚུལ་གསུམ་པའི་ངག་བསྟན་ནས་ཕྱིར་རྒོལ་ལ་རྗེས་དཔག་མ་སྐྱེས་ན། མུ་སྟེགས་འགའ་ཞིག་རྒོལ་བ་ཚར་གཅད་ཡིན་ནོ། ། ཞེས་ཟེར་བ་མི་འཐད་དེ། ཧ་ཅང་ཐལ་བའི་ཕྱིར་རོ། ། དེ་ལྟ་བུའི་སྐབས་སུ་གཉིས་ཀ་ལ་འཕམ་རྒྱལ་གྱི་རྣམ་གཞག་མེད་པར་རྩོད་པའི་རིགས་པར་གསུངས་སོ། །
བསྒྲུབ་པའི་ངག་དེའང་ཕ་རོལ་གྱིས་མ་རྟོགས་པ་རྟོགས་པར་བྱེད་པའམ། ཕྱོགས་ཆོས་ཁྱབ་པ་རེས་འཇོག་ཏུ་རྟོགས་ཀྱང་གཞི་མཐུན་དུ་མ་དྲན་པ་དྲན་པར་བྱེད་པའི་ངག་གོ ། གཉིས་པ་ངག་དགོད་པའི་ཚུལ་ལ་གསུམ་སྟེ། མི་འཐད་པའི་ལུགས་དགག་པ་དང༌། འཐད་པའི་ལུགས་བརྗོད་པ་དང༌། དེ་ལ་རྩོད་པ་སྤང་བའོ། ། དང་པོ་ལ་གཉིས་ལས། སྔ་རབས་པའི་ལུགས་དགག་པ་ནི། ཡན་ལག་ལྔ་ལ་དམ་བཅའ་དང༌། ། ཉེར་སྦྱོར་མཇུག་སྡུད་གསུམ་པོ་ལྷག །
སྤྱི་ཁྱབ་མ་ཚང་ཕྱིར་མི་འཐད། ། གྲངས་ཅན་ལ་སོགས་པའི་སྔ་རབས་པ་དག་ལ་ལ་མེ་ཡོད་དེ་དུ་བ་ཡོད་པའི་ཕྱིར་ཚང་མང་བཞིན། ལ་ལ་ཡང་དུ་བ་ཡོད་པས་མེ་ཡོད་ཅེས་ལྔ་ལྡན་དུ་བརྗོད་པ་མི་འཐད་དེ། སྤྱི་ཁྱབ་བརྗོད་པ་མ་ཚང་ལ། བསྒྲུབ་བྱ་ཉེར་སྦྱོར་མཇུག་སྡུད་གསུམ་ལྷག་པའི་ཕྱིར་རོ། ། དེ་ལ་དགོངས་ནས། དོན་གྱི་རྟོགས་ཕྱིར་བསྒྲུབ་བྱ་ནི། ། གདོན་མི་ཟ་བར་བརྗོད་བྱ་མིན། ། ཞེས་བྱ་བ་དང༌། བསྒྲུབ་བྱ་བརྗོད་ཕྱིར་ཕྱོགས་ཀྱི་ཚིག །
བརྒྱུད་པ་ཡིས་ཀྱང་ནུས་པ་མེད། ། ཅེས་གསུངས་སོ། ། རྗེས་སུ་འགྲོ་ལྡོག་གི་ངག་གཉིས་བརྗོད་པའང་ལྷག་པ་སྟེ། རྗེས་སུ་འགྲོ་བ་དང་ལྡོག་པ་དག་ལས་ཁྱབ་པ་ངེས་པ་དང་ལྡན་པའི་ཚུལ་གཅིག་སྦྱར་བས་ཀྱང་དོན་གྱིས་གོ་བས་གཉི་ག་རབ་ཏུ་བསྟན་ཏོ། ། ཞེས་གསུངས་པས་སོ། ། གཉིས་པ་གངས་ཅན་པའི་ལུགས་དགག་པ་ལ། ཡན་ལག་གཉིས་པའང་གསུམ་པ་དང༌། ། ལྔ་པ་སྦྱར་ན་དམ་བཅའ་འདྲེན། ། བོད་འགའ་ཞིག་ཡན་ལག་གཉིས་པ་ལའང་རྣམ་དབྱེ་གསུམ་པ་སྦྱོར་ཏེ། དཔེར་ན་ལ་ལས་དུ་བ་ཡོད་པ་ཞེའམ།
བྱས་པས་ཞེས་བྱ་བ་ལྟ་བུའོ། ། འགའ་ཞིག་ལྔ་པར་སྦྱོར་ཏེ་ལ་ལ་དུ་བ་ཡོད་པའི་ཕྱིར་ཞེས་བྱ་བའམ། སྒྲའང་བྱས་པའི་ཕྱིར་ཞེས་བྱ་བ་ལྟ་བུ་སྦྱོར་རོ། ། དེ་ལྟ་བུའི་ངག་འཕྲོ་ཅན་དེས་དམ་བཅའ་འདྲེན་པ་ཡིན་ཏེ། དུ་བ་ཡོད་པས་མེ་ཡོད་ཅེས་བྱ་བ་དང༌། བྱས་པའི་ཕྱིར་མི་རྟག་ཅེས་བརྗོད་དགོས་པར་འགྱུར་རོ། ། གལ་ཏེ་དམ་བཅའ་མ་བརྗོད་ན། ། ངག་མ་རྫོགས་ཕྱིར་དྲི་དགོས་འགྱུར། ། གསུམ་པ་དང་ལྔ་པའི་རྣམ་དབྱེ་སྦྱར་ཡང་དམ་བཅའ་བརྗོད་མི་དགོས་ཏེ་དོན་གྱིས་གོ་བའི་ཕྱིར་རོ་སྙམ་ན། དོན་གྱིས་གོ་ཡང་ཚིག་དེའི་ནུས་པ་མི་རྫོགས་པས་ཚིག་གཞན་འདྲེན་པ་ཡིན་ཏེ།
ཟན་ཟ་བར་དོན་གྱིས་གོ་ཡང་ཟན་ཟ་བས་ཤེའམ་ཟ་བའི་ཕྱིར་ཞེས་བརྗོད་པའི་ཤུགས་ཀྱིས་ཟ་བས་ཅི་ཡིན། ཟ་བའི་ཕྱིར་ཅི་ཡིན་ཞེས་སླར་དྲིས་ལ་བསམ་པ་བླང་དགོས་པ་བཞིན་ནོ། ། རྒོལ་བའི་ངག་མ་རྫོགས་པ་ལ་ཕྱིར་རྒོལ་གྱི་ངག་ཞུགས་ན་སྨྲ་བ་པོའི་སྐྱོན་དུ་རྩོད་རིགས་ལས་གསུངས་པའི་ཕྱིར་རོ། ། དེས་ན་ངག་ལྷག་ཆད་མེད་པ་སྦྱར་བར་བྱའོ། ། དེའང༌། གསུམ་ལས་གང་ཡང་རུང་བ་གཅིག ། མ་སྨྲས་མ་ཆང་སོགས་བརྗོད་ཡིན། ། ཞེས་གསུངས་པ་ལྟར་རོ། ། གཉིས་པ་རང་གི་ལུགས་ལ་གཉིས་ལས། དང་པོ་མི་མཁས་པ་ལ་སྦྱར་བའི་ཚུལ་ནི།
བླུན་པོ་ལ་ནི་ཉུང་རྒྱས་སྦྱར། ། ཚིག་ཡན་ལག་གཉིས་པའི་ངག་ཏུ་སྦྱར་ཏེ། རྗེས་འགྲོ་དང་ཕྱོགས་ཆོས་བརྗོད་པ་ཆོས་མཐུན་པ་ཉིད་ཅན་གྱི་ངག དཔེར་ན་གང་བྱས་པ་དེ་མི་རྟག་སྟེ་བུམ་པ་བཞིན་སྒྲ་ཡང་བྱས་སོ། ། ཞེས་བྱ་བ་ལྟ་བུའོ། ། ཕྱོགས་ཆོས་དང་བཟློག་ཁྱབ་བརྗོད་པ་ཆོས་མི་མཐུན་པ་ཉིད་ཅན་གྱི་ངག་དཔེར་ན་གང་མི་རྟག་པ་མ་ཡིན་པ་དེ་བྱས་པ་མ་ཡིན་ཏེ་ནམ་མཁའ་བཞིན་སྒྲ་ནི་བྱས་སོ་ཞེས་བརྗོད་པ་ལྟ་བུའོ། ། གཉིས་པོ་སྔ་ཕྱི་ཁྱད་པར་མེད། ། མཐའ་རྟེན་རྫོགས་པའི་ཚིག་ཏུ་སྦྱར། ། ཆོས་མཐུན་པ་དང་མི་མཐུན་པའི་ངག་ཇི་ལྟར་སྦྱར་ཡང་རུང་ཕྱོགས་ཆོས་དང་ཁྱབ་པ་སྔོན་ལ་གང་བརྗོད་ཀྱང་རུང་འགལ་བ་མེད་ཀྱི། དཔེར་ན་ལ་ལ་དུ་བ་ཡོད་དོ་ཞེའམ།
ཚང་མང་བཞིན་ནོ་ཞེའམ། སྒྲ་བྱས་སོ་ཞེའམ་བུམ་པ་བཞིན་དུའོ། ། ཞེས་བྱ་བ་ལྟ་བུར་ཕྱོགས་ཆོས་དང་ཁྱབ་པ་གང་སྔོན་ལ་བརྗོད་ཀྱང་རུང་སྟེ་མཇུག་རྫོགས་པར་སྦྱར་རོ། ། གཉིས་པ་མཁས་པ་ལ་སྦྱར་བའི་ཚུལ་ནི། མཁས་པ་ལ་ནི་གཏན་ཚིགས་ཉིད། ། གཏན་ཚིགས་བརྗོད་པས་ཁྱབ་པ་དྲན་ནུས་པར་ཤེས་པ་དེ་ལ་གཏན་ཚིགས་ཙམ་གྱིས་གྲུབ་སྟེ། དཔེར་ན་བྱས་པ་ལ་མི་རྟག་པར་ཁྱབ་པར་སྨྲ་བའི་རྒོལ་བ་མཁས་པ་ལ་དེ་ལ་འོ་ན་སྒྲ་ཡང་བྱས་སོ་ཞེས་བརྗོད་པས་འགྲུབ་བོ། ། ཚོགས་སུ་ཁྱབ་པ་ངག་ཏུ་མི་བརྗོད་ན་མཁས་སུ་ཟིན་ཡང་སྐབས་དེར་སྒྲུབ་པའི་ངག་རྫོགས་པར་སྦྱར་ཏེ། མ་རྫོགས་ན་ཀླན་ཀར་འགྱུར་བའི་ཕྱིར་རོ། ། རྣམ་འགྲེལ་ལས།
དཔེ་ལ་དེ་ཡི་ངོ་བོ་དང༌། ། རྒྱུ་དངོས་དེ་དག་མི་ཤེས་ལ། ། སྟོན་ཏེ་མཁས་པ་རྣམས་ལ་ནི། ། གཏན་ཚིགས་འབའ་ཞིག་བརྗོད་པར་ཟད། ། ཅེས་གསུངས་པས་སོ། ། དེས་མཚོན་ནས་ཕྱོགས་ཆོས་ཁར་འབྱིན་པ་ལ་ཁྱབ་པ་ཙམ་བརྗོད་པའང་སྐྱོན་མེད་པར་ཤེས་པར་བྱའོ། ། དེས་ན་ཕྱིར་རྒོལ་གྱི་བློའི་བྱེ་བྲག་གིས་གསུམ་དུ་འགྱུར་ཏེ། ཕྱིར་རྒོལ་ཕྱོགས་ཆོས་ཁྱབ་པ་གཉིས་ཀ་དྲན་རུང་མེད་པ་གཉིས་ཀ་དྲན་པ། དྲན་རུང་ཡོད་ཀྱང་མ་དྲན་པའོ། ། དེ་ལ་སྔ་མ་གཉིས་ནི།
བསྒྲུབ་པ་འགོད་པའི་ཡུལ་མ་ཡིན་ཏེ། དང་པོ་ལ་མི་ནུས། གཉིས་པ་ལ་མི་འདོགས་པའི་ཕྱིར་རོ། ། གསུམ་པ་ཕྱོགས་ཆོས་ཁྱབ་པ་གཉིས་ཀ་མ་དྲན་པ་ལ་ཆོས་མཐུན་མི་མཐུན་གྱི་ངག་དང༌། ཕྱོགས་ཆོས་མི་ཤེས་པ་ལ་ཕྱོགས་ཆོས་དང༌། ཁྱབ་པ་མི་ཤེས་པ་ལ་ཁྱབ་པ་བརྗོད་པའང་དོན་གྱིས་ཤེས་པར་བྱའོ། ། གསུམ་པ་རྩོད་པ་སྤང་བ་ནི། ཀུན་ལས་བཏུས་ཀྱི་ཚིག་བསྡུ་བ། ། ཟླས་དབྱེར་བཤད་ནས་འགལ་ཞེས་ཟེར། ། ཕྱོགས་ཀྱི་གླང་པོས།
རང་ལས་ངེས་བཞིན་གཞན་དག་ལའང༌། ། ངེས་པ་སྐྱེད་པར་འདོད་པ་ཡིས། ། ཕྱོགས་ཆོས་དང་ནི་འབྲེལ་པ་དང༌། ། བསྒྲུབ་བྱ་བསྒྲུབ་བྱ་གཞན་རྣམས་སྤང༌། ། ཞེས་གསུངས་པའི་དོན། བསྒྲུབ་བྱ་དང་འབྲེལ་པ་ཞེས་ཟླས་དབྱེ་བར་བཤད་ནས་བསྒྲུབ་བྱ་བརྗོད་དགོས་པར་བཤད་པ་དང་འགལ་ལོ་ཞེ་ན། གསུམ་པ་དེ་ཡི་སྐྱེས་བུ་ཡི། ། བསྡུ་བ་ཡིན་ཕྱིར་འགལ་བ་མེད། ། ཁོ་བོ་ཅག་འབྲེལ་པའི་བསྒྲུབ་བྱ་ཞེས་རྣམ་དབྱེ་གསུམ་པའི་དེའི་སྐྱེས་བུའི་བསྡུ་བར་འཆད་པའི་ཕྱིར་འགལ་བ་མེད་དོ། ། གསུམ་པ་བསྒྲུབ་པའི་ངག་གི་བྱེ་པ་ནི་འབྲས་བུ་རྗེས་དཔག་སྐྱེད་པ་ཡིན།
བསྒྲུབ་པའི་ངག་དེས་ཕ་རོལ་ལ་འབྲས་བུ་རྗེས་དཔག་སྐྱེད་པ་ཉིད་དོ། གཉིས་པ་བསྒྲུབ་པ་ལྟར་སྣང་ལ་གཉིས་ལས། དང་པོ་མཚན་ཉིད་ནི། སྒྲུབ་བྱེད་ཡང་དག་མ་ཡིན་པ། ། བཀོད་པ་བསྒྲུབ་པ་ལྟར་སྣང་ཡིན། ། བསྒྲུབ་པའི་ངག་ཡང་དག་པ་མ་ཡིན་པ་སྒྲུབ་བྱེད་དུ་བཀོད་པ་ཐམས་ཅད་བསྒྲུབ་པ་ལྟར་སྣང་ཡིན་ཏེ། ཤེས་བྱ་ཡན་ལག་མ་གྲུབ་ལ། ། ཤེས་བྱེད་ནུས་པ་ཡོད་མིན་པས། ། ཚུལ་གསུམ་མ་གྲུབ་ཐེ་ཚོམ་ཟ། ། རྟོགས་པ་པོ་ཡི་སྒྲུབ་བྱེད་མིན། །
ཞེས་གསུངས་པ་ལྟར་རོ། ། གཉིས་པ་དབྱེ་ན། དོན་བློ་སྒྲ་ཡི་དབྱེ་བ་ཡིས། ། ལྟར་སྣང་དེ་ཡང་རྣམ་པ་གསུམ། ། རྟགས་ཚུལ་གསུམ་མ་ཚང་བ་བཀོད་པ་དོན་སྐྱོན་ཅན་དང༌། རྟགས་ཚུལ་གསུམ་ཚང་ཡང་ཚད་མས་མ་ངེས་པ་བཀོད་པ་བློ་སྐྱོན་ཅན་དང༌། ཚུལ་གསུམ་ཚད་མས་ངེས་ཀྱང་བརྗོད་པ་མ་ཤེས་ན་སྒྲ་སྐྱོན་ཅན་དག་བཀོད་པ་སྟེ་གསུམ་མོ། ། དེའང་རང་དོན་དུ་དོན་གྱི་སྐྱོན་འབའ་ཞིག་དཔྱད་ལ་གཞན་དོན་དུ་བློ་དང་སྒྲའི་སྐྱོན་ཡང་དཔྱད་དོ། ། གཉིས་པ་སུན་འབྱིན་པ་ལའང་གཉིས་ཏེ། ཡང་དག་དང་ལྟར་སྣང་ངོ༌། །
དང་པོ་ལའང་གཉིས་ལས། མཚན་ཉིད་ནི། སྐྱོན་བརྗོད་སྒོ་ནས་ལོག་རྟོག་སེལ། ། སུན་འབྱིན་ཡང་དག་གི་མཚན་ཉིད་སྐྱོན་ལ་སྐྱོན་དུ་བརྗོད་པས་སྐྱོན་ཅན་གོ་བའོ། ། གཉིས་པ་དབྱེ་ན། ཡུལ་དང་ངོ་བོ་བརྗོད་ཚུལ་གྱིས། ། དབྱེ་བས་སུན་འབྱིན་རྣམ་པ་གསུམ། ། ཡུལ་གྱི་སྒོ་ནས་དབྱེ་ན་མཚན་ཉིད་དང༌། གཏན་ཚིགས་དང༌། བསྒྲུབ་བྱའི་སྐྱོན་གསུམ་མོ། །
ངོ་བོའི་སྒོ་ནས་དབྱེ་ན། དོན་དང༌། བློ་དང༌། སྒྲ་སྐྱོན་ཅན་གསུམ་མོ། ། བརྗོད་ཚུལ་གྱི་སྒོ་ནས་དབྱེ་ན། རྣལ་མ་དང་ཐལ་བར་བརྗོད་པ་གཉིས་སོ། ། གཉིས་པ་སུན་འབྱིན་ལྟར་སྣང་ལའང་མཚན་ཉིད་དང་དབྱེ་བ་གཉིས་ལས། དང་པོ་ནི། ལྟར་སྣང་སྐྱོན་ལ་སྐྱོན་མི་བརྗོད། ། དེའི་མཚན་ཉིད་ནི།
སྐྱོན་ལ་སྐྱོན་དུ་མ་བརྗོད་པས་སྐྱོན་ཅན་མ་གོ་བའོ། ། གཉིས་པ་དབྱེ་བ་ལ་གཉིས་ལས། གཞན་གྱི་ལུགས་དགག་ན། མུ་སྟེགས་བྱེད་དང་བོད་འགའ་ཞིག ། གྲངས་ངེས་བྱེད་མོད་དེ་མི་འཐད། ། མུ་སྟེགས་བྱེད་ཚར་གཅད་ཉི་ཤུ་རྩ་གཉིས་དང༌། ལྟག་ཆོད་ཉི་ཤུ་རྩ་བཞིར་འདོད་པ་ནི་བཀག་ཟིན་ལ། བོད་འགའ་ཞིག་མཚན་ཉིད་དང༌། གཏན་ཚིགས་དང༌། བསྒྲུབ་བྱའི་སྐྱོན་མ་ཡིན་པ་སྐྱོན་དུ་བརྗོད་པ་དང༌།
དོན་དང་བློ་དང་སྒྲའི་སྐྱོན་མ་ཡིན་པ་སྐྱོན་དུ་བརྗོད་པའོ། ། ཞེས་ཟེར་བ་མི་འཐད་དེ། རྒོལ་བས་སྒྲུབ་བྱེད་ཡང་དག་བཀོད་པ་ལ་དེ་ལ་ཕྱོགས་སྣ་ཚོགས་ནས་སྨད་དམ། རང་ལ་བསྟོད་དམ། འབྲེལ་མེད་གཞན་འཆད་ནའང་དེ་དག་ཏུ་མི་འདུ་བའི་ཕྱིར་རོ། ། གཉིས་པ་རང་གི་ལུགས་ནི། སྐྱོན་མི་བརྗོད་དང་སྐྱོན་མིན་བརྗོད། ། གཉིས་ཡིན་དབྱེ་བ་བསམ་མི་ཁྱབ། ། རྩོད་རིགས་ལས་བཤད་པ་བཞིན་མ་ཚང་བ་ལ་སོགས་པའི་སྐྱོན་མི་བརྗོད་པ་དང༌། མ་ཚང་བ་ལ་སོགས་པ་མ་ཡིན་པ་ལ་དེར་བརྗོད་པའམ།
བདག་ལ་བསྟོད་ཅིང་གཞན་ལ་སྨོད་པ་ལ་སོགས་པ་སྐྱོན་མ་ཡིན་པ་བརྗོད་པའོ། ། དེ་དག་གི་དབྱེ་བ་མཐའ་ཡས་པས་མ་ཕྱེ་སྟེ། ལོག་པའི་ལན་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཞེས་གསུངས་པ་ལྟར་རོ། ། བརྗོད་ཚུལ་གྱི་སྒོ་ནས་དབྱེ་ན། བརྗོད་པའི་ཚུལ་ལ་རང་རྒྱུད་དང༌། ། ཐལ་འགྱུར་གཉིས་ཡིན་རང་རྒྱུད་བཤད། ། རང་རྒྱུད་ནི་བསྒྲུབ་པ་ཡང་དག་ཡིན་པས་བཤད་ཟིན་ལ། ཐལ་འགྱུར་ལ་ཐལ་བའི་རྣམ་གཞག་དང༌།
ལན་འདེབས་པའི་ཚུལ་གཉིས་ལས། དང་པོ་ལ་གསུམ་སྟེ། གཞན་ལུགས་དགག་པ། རང་ལུགས་གཞག་པ། དེ་ལ་རྩོད་པ་སྤང་བའོ། ། དང་པོ་ལ་གཉིས་ལས། ཕྱོགས་སྔ་མ་བརྗོད་ན། ཐལ་འགྱུར་བཞི་ལས་བཅུ་བཞི་ཞེས། ། གངས་ཅན་པ་དག་དེ་ལྟར་འདོད། ། བོད་རྣམས་ཀྱི་སྤྱིར་ཐལ་བ་བཀོད་ཚད་ཀྱི་དབྱེ་བ་ལ་བཞིར་འདོད་དེ།
ཐལ་བའི་རྟགས་དང༌། ཁྱབ་པ་གཉི་ག་མ་གྲུབ་པ་དང༌། གཏན་ཚིགས་འབའ་ཞིག་མ་གྲུབ་པ་དང༌། ཁྱབ་པ་འབའ་ཞིག་མ་གྲུབ་པ་དང༌། གཉིས་ཀ་མ་གྲུབ་པ་སྟེ་བཞིའོ། ། དང་པོ་དཔེར་ན་སངས་རྒྱས་པ་ལ་སྒྲ་རྟག་པའི་ཕྱིར་གཞལ་བྱ་མ་ཡིན་པར་ཐལ་ཞེས་བརྗོད་ན་གཉི་ག་ཚད་མས་ཀྱང་མ་གྲུབ་ཁས་ཀྱང་མི་ལེན་པའོ། ། གཉིས་པ་སྒྲ་རྟག་པའི་ཕྱིར་མ་བྱས་པར་ཐལ་ཞེས་བརྗོད་ན། རྟགས་ཚད་མས་ཀྱང་མ་གྲུབ། ཁས་ཀྱང་མི་ལེན་པའོ། ། གསུམ་པ་སྒྲ་གཞལ་བྱ་ཡིན་པའི་ཕྱིར་རྟག་པར་ཐལ་ཞེས་བརྗོད་པ་ན།
ཁྱབ་པ་ཚད་མས་ཀྱང་མ་གྲུབ་ཁས་ཀྱང་མི་ལེན་པའོ། ། བཞི་པ་ལའང་བཞི་སྟེ། གཉི་ག་ཚད་མ། གཉི་ག་ཁས་བླངས། རྟགས་ཚད་མས་ཁྱབ་པ་ཁས་བླངས། རྟགས་ཁས་བླངས་ཁྱབ་པ་ཚད་མས་གྲུབ་པའོ། ། དང་པོ་ནི་སངས་རྒྱས་པ་ལ་སྒྲ་བྱས་པའི་ཕྱིར་མི་རྟག་པར་ཐལ་ཞེས་བརྗོད་པ་ལྟ་བུ་འདོད་པས་ལན་ཐེབས་པ་ལྟར་སྣང་དང༌། འགའ་ཞིག་རྟག་པར་ཁས་ལེན་པ་ལ་ཐལ་བ་དེ་རྟགས་དང་ཁྱབ་པ་གཉི་ག་ཚད་མ་དམ་བཅའ་ལ་ཁས་བླངས་ཀྱི་གསལ་བའི་ཐལ་བ་ཡང་དག་དེ་གནས་སྐབས་གཉིས་དང༌། གཉིས་པ་སྒྲ་མིག་གི་གཟུང་བྱ་དང་དེ་ལ་རྟག་པས་ཁྱབ་པར་སྨྲ་བ་ལ་མིག་གི་གཟུང་བྱའི་ཕྱིར་རྟག་པར་ཐལ་བ་བརྗོད་པ་ལྟ་བུ་སྟེ། སྒྲ་མི་རྟག་པར་ཚད་མས་ངེས་ན་དམ་བཅའ་ལ་ཚད་མས་བསལ་བ་དང་ཁས་བླངས་ན་ཁས་བླངས་ཀྱི་བསལ་བ་དང༌།
གཉི་ག་མེད་ན་བསལ་བ་ཡེ་མེད་དེ་སྐབས་གསུམ་མོ། ། གསུམ་པ་ནི་བྱས་པ་ལས་རྟག་པས་ཁྱབ་པར་སྨྲ་བ་ལས། སྒྲ་བྱས་པའི་ཕྱིར་རྟག་པར་ཐལ་བ་བརྗོད་པ་ལྟ་བུ་སྟེ། དམ་བཅའ་ལ་བསལ་བ་ཡོད་མེད་གསུམ་པོ་སྔ་མ་ལྟར་རོ། ། བཞི་པ་ནི་སྒྲ་རྟག་པར་སྨྲ་བ་ལ་རྟག་པའི་ཕྱིར་མ་བྱས་པར་ཐལ་བར་བརྗོད་པ་ལྟ་བུ་སྟེ། དེའང་བསལ་བ་ཡོད་མེད་ཀྱི་སྐབས་གསུམ་སྔ་མ་བཞིན་ནོ། ། དེ་དག་ཡང་དག་ལྟར་སྣང་དུ་དབྱེ་ན། ། བཟློག་པར་ནུས་དང་མི་ནུས་ལས། ། ཡང་དག་ལྟར་སྣང་བདུན་བདུན་ཡིན། ། ཐལ་བ་བཅུ་བཞི་པོ་ལ།
རྟགས་དང་ཁྱབ་པ་གཉི་ག་མ་གྲུབ་པ་ནི། གཉི་ག་མ་གྲུབ་པས་ལན་ཐེབས་ལ། རྟགས་ཀྱང་མ་གྲུབ་པ་ནི་མ་གྲུབ་པ་དང༌། ཁྱབ་པ་འབའ་ཞིག་མ་གྲུབ་པ་ནི། ཁྱབ་པ་མ་གྲུབ་པས་ལན་ཐེབས་སོ། ། གཉི་ག་ཚད་མ་དམ་བཅས་ལ་བསལ་བ་ཡེ་མེད་དང༌། གཉི་ག་ཁས་བླངས་དམ་བཅས་ལ་བསལ་བ་ཡེ་མེད་དང༌། རྟགས་ཚད་མ་ཁྱབ་པ་ཁས་བླངས་དམ་བཅས་ལ་བསལ་བ་ཡེ་མེད་དང༌། རྟགས་ཁས་བླངས་ཁྱབ་པ་ཚད་མ་དམ་བཅས་ལ་བསལ་བ་ཡེ་མེད་བཞི་པོ་འདོད་པས་ལན་ཐེབས་པས་བདུན་པོ་ལྟར་སྣང་ངོ༌། ། གཉི་ག་ཚད་མ་འདོད་པ་ལ་ཁས་བླངས་ཀྱི་བསལ་བ་དང༌།
གཉི་ག་ཁས་བླངས་འདོད་པ་ལ་ཚད་མ་དང་ཁས་བླངས་ཀྱི་བསལ་བ་གཉིས་དང༌། རྟགས་ཚད་མ་ཁྱབ་པ་ཁས་བླངས་འདོད་པ་ལ་ཚད་མ་དང་ཁས་བླངས་ཀྱི་བསལ་བ་གཉིས་དང༌། རྟགས་ཁས་བླངས་ཁྱབ་པ་ཚད་མ་འདོད་པ་ལ་ཚད་མ་དང༌། ཁས་བླངས་ཀྱིས་བསལ་བ་གཉིས་ཏེ་བདུན་ནི་ལན་གྱིས་བཟློག་པར་མི་ནུས་པས་ཡང་དག་གོ ། ཡང་དག་ལ་སྒྲུབ་བྱེད་འཕེན་པ་དང་མི་འཕེན་པ་དབྱེ་ན། དྲུག་དང་ཕྱེད་ཀྱིས་མི་འཕེན་ལ། ། བདུན་པའི་ཕྱེད་ཀྱིས་འཕེན་ཞེས་ཟེར། ། ཐལ་བ་སྔ་མ་དྲུག་ཀྱང་བདུན་པའི་ཕྱེད་རྟག་པའི་སྒྲ་བྱས་པར་ཁས་ལེན་པ་ལ་བྱས་པའི་ཕྱིར། མི་རྟག་པར་ཐལ་ཞེས་རྟགས་ཁས་བླངས་ཁྱབ་པ་ཚད་མ་དམ་བཅའ་ལ་ཚད་མས་བསལ་ཡང་གཞི་ཆོས་ཅན་མ་གྲུབ་ན་སྒྲུབ་བྱེད་མི་འཕེན་ཏེ་བཟློག་ན་ཚུལ་གསུམ་མ་ཚང་བའི་ཕྱིར་རོ། ། དེ་བཞིན་དུ་རྟག་པའི་ཤ་ཟའི་བུམ་པ་ཡོད་ཅེས་ཟེར་བ་ལ་རྟག་པའི་བུམ་པའི་རང་མཚན་ཆོས་ཅན་ཡོད་པའི་ཕྱིར་མི་རྟག་པར་ཐལ་ཞེས་བྱ་བ་ལ་སོགས་པ་ཆོས་ཅན་མ་གྲུབ་པ་ཐམས་ཅད་ལ་སྦྱར་རོ། །
འདི་ལ་ཚད་མས་བསལ་བ་མེད་དེ་གཞི་ཉིད་མ་གྲུབ་པས་དམ་བཅའ་ལ་ཇི་ལྟར་སེལ་ཞེས་ཟེར་བ་ལ་ཁ་ཅིག་ན་རེ། གཞི་དེ་ཉིད་ལ་འཇུག་པ་དངོས་བསལ་མེད་ཀྱང་གཞན་ལ་འཇུག་པའི་ཤུགས་བསལ་ཡོད་དེ། གཞན་དུ་རྟག་མི་རྟག་འགལ་བའི་ཚད་མས་དེ་གཉིས་ཚོགས་པ་ཁེགས་པ་ན། བྱེ་བྲག་ཤ་ཟའི་བུམ་པ་རྟག་པ་དང་མི་རྟག་པའི་ཚོགས་པའང་ཤུགས་ལ་ཁེགས་སོ། ། དེ་བཞིན་དུ་སྤྱི་གཅིག་གསལ་བ་དུ་མ་དང་འབྲེལ་བར་ཡོད་ཅེས་ཟེར་བ་དང༌། ནམ་མཁའི་ཡོན་ཏན་གྱི་སྒྲ་རྟག་པར་ཡོད་ཅེས་ཟེར་བའི་ཐལ་བ་དང༌། བསལ་བའང་ཤེས་པར་བྱའོ་ཞེས་ཟེར་རོ། ། གཉིས་པ་དེ་དགག་ན། རང་རྒྱུད་ལ་ཡང་མཚུངས་ཕྱིར་དང༌། ། རྟགས་མེད་ཁྱབ་པ་འགལ་ཕྱིར་དང༌། །
ལྟག་ཆོད་ངེས་པ་མི་རུང་ཕྱིར། ། ཐལ་འགྱུར་བཞིར་དབྱེ་མི་འཐད་དོ། ། ཐལ་འགྱུར་བཀོད་ཚད་ལ་བཞིར་ངེས་ན་རང་རྒྱུད་ལའང་བཞིར་ཅི་སྟེ་མི་འབྱེད། རང་རྒྱུད་ལ་ཡང་དག་ལྟར་སྣང་གཉིས་སུ་ངེས་པས་གཞན་གྱིས་ཅི་བྱ་ཞེ་ན་ཐལ་འགྱུར་ལའང་ཅི་སྟེ་མི་མཚུངས། ཡང་རྟགས་དང་ཁྱབ་པ་གཉིས་ཀ་མ་གྲུབ་པ་དང༌། རྟགས་འབའ་ཞིག་མ་གྲུབ་པའང་མི་འཐད་དེ། རྟགས་མ་གྲུབ་ན་ཕྱོགས་ལ་མཐུ་མེད་པའི་ཕྱིར་དང༌། ཁྱབ་པ་གྲུབ་པ་མ་གྲུབ་དཔྱོད་པ་བླུན་པོའི་རྣམ་ཐར་ཏེ་སྲོག་ཆད་པ་ལ་དབང་པོ་ཡོད་མེད་དཔྱོད་པ་བཞིན་ནོ། ། ཡང་གཉི་ག་མ་གྲུབ་པ་དང༌། རྟགས་མ་གྲུབ་ལ་ཁྱབ་པ་གྲུབ་པ་ལ་སོགས་པར་འབྱེད་ན་ལྟག་ཆོད་ཀྱི་དབྱེ་བ་ལྟར་ཧ་ཅང་ཐལ་ཏེ།
རྩོད་པའི་རིགས་པར་གསུངས་པ་ལྟར། རྟགས་ཕྱེད་མ་གྲུབ་པ་དང༌། ཁྱབ་པ་ཕྱེད་མ་གྲུབ་པ་ལ་སོགས་པའང་སྲིད་པར་ཐལ་བ་དེ་སྙེད་ཀྱི་དབྱེ་བར་འགྱུར་རོ། ། མ་གྲུབ་གཉིས་སུ་ཕྱེ་བ་ལྷག ། འགལ་བའི་ཐལ་འགྱུར་ལྟར་སྣང་ཆད། ། རྟགས་མེད་ཁྱབ་པ་གྲུབ་པ་འཁྲུལ། ། དེས་ན་ཐལ་འགྱུར་བཅུ་བཞི་མིན། ། གཉི་ག་མ་གྲུབ་པ་དང་རྟགས་ཀྱང་མ་གྲུབ་པ་མ་གྲུབ་པ་ཡིན་མོད། ཁྱབ་པ་གྲུབ་མ་གྲུབ་དགོས་ནུས་མེད་པས་གཉི་ག་མ་གྲུབ་པ་ཞེས་ཕྱེ་བ་ལྷག་ཅིང་སྒྲ་བྱས་པའི་ཕྱིར་རྟག་པར་ཐལ་ཞེས་བརྗོད་པ་ལྟ་བུ། འགལ་བས་ལན་འདེབས་པ་མ་སྨྲོས་པས་ཆད་ལ་རྟགས་མ་གྲུབ་ཀྱང་ཁྱབ་པ་གྲུབ་པ་སྲིད་དོ། །
ཞེས་ཟེར་བ་སྲོག་མེད་ཀྱང་དབང་པོ་གཞན་ཚང་བ་ལྟར་འཁྲུལ་པ་ཡིན་ནོ། ། གཉིས་པ་རང་འདོད་པ་ལ་གཉིས་ཏེ། ཐལ་འགྱུར་ཡང་དག་དང་ལྟར་སྣང་ངོ༌། ། དང་པོ་ལའང་གཉིས་ལས་མཚན་ཉིད་ནི། འདོད་པ་བརྗོད་ནས་མི་འདོད་བསྒྲུབ། ། ཐལ་བ་ཡང་དག་གི་མཚན་ཉིད་ནི་ཁས་བླངས་ཀྱི་རྟགས་ལས་མི་འདོད་པའི་བསྒྲུབ་བྱ་འཕེན་པའོ། ། གཉིས་པ་དབྱེ་བ་ལ་གསུམ་སྟེ། སྒྲུབ་བྱེད་འཕེན་པ་དང༌། མི་འཕེན་པ་དང༌། དེ་དག་གི་དབྱེ་བ་དཔེར་བརྗོད་པའོ། །
དང་པོ་ལ་གསུམ་ལས་ཐོག་མར་མཚན་ཉིད་ནི། བསྒྲུབ་པའི་ཐལ་འགྱུར་ཆོས་གསུམ་ལྡན། དངོས་སུ་ཐལ་བ་འཕངས་པས་བཟློག་ན་ཚུལ་གསུམ་ཚང་བའོ། ། དེ་ལྟར་འཕེན་པ་ལ་ཐལ་བ་ཆོས་གསུམ་ལྡན་ཞིག་དགོས་ཏེ། རྟགས་ཕྱིར་རྒོལ་གྱིས་བདེན་ཞེན་གྱིས་ཁས་ལེན་པ་བཟློག་ཁྱབ་ཚད་མས་གྲུབ་པ། གཞི་གྲུབ་ཅིང་དམ་བཅའ་ལ་ཚད་མས་བསལ་རུང་ངོ༌། ། རྟགས་ཁས་བླངས་པས་མ་གྲུབ་པ་སེལ་ལ་ཁྱབ་པ་གྲུབ་པས་མཐུན་ཕྱོགས་ལ་འཇུག་པས་འགལ་བ་སེལ་ཞིང་མི་མཐུན་ཕྱོགས་ལ་ལྟོས་པ་མ་ངེས་པ་སེལ་ལ་དམ་བཅས་ལ་ཚད་མས་བསལ་བས་འདོད་པ་ལན་ཐེབས་པ་གཅོད་པ་ཡིན་ནོ། ། དེའི་དོན་བཟློག་ན་རང་རྒྱུད་ཀྱི་ཆོས་གསུམ་དུ་འགྱུར་རོ། ། གཉིས་པ་བཟློག་ན་བསྒྲུབ་པའི་ངག་ཏུ་འགྱུར་བའི་འཐད་པ་ནི། དངོས་སུ་བསྒྲུབ་པའི་ངག་ཡིན་ཡང༌། །
བཟློག་ན་བསྒྲུབ་པའི་མཚན་ཉིད་ཡོད། ། དངོས་སུ་རྟགས་ཚད་མས་མ་གྲུབ་པའི་ཕྱིར་བསྒྲུབ་པའི་ངག་མ་ཡིན་མོད། བཟློག་ན་ཚུལ་གསུམ་ཚང་བས་བསྒྲུབ་པ་ཡང་དག་ཡིན་ནོ། ། གསུམ་པ་ཐལ་བའི་ངག་ལས་རང་རྒྱུད་འཕེན་པའི་ཚུལ་ལ་གཉིས་ལས་དང་པོ་གཞན་ལུགས་དགག་ན། ཁ་ཅིག་ཐལ་བའི་ཆོས་བཟློག་པས། ། བསྒྲུབ་པའི་ངག་ཉིད་འཕེན་ཞེས་ཟེར། ། ཐལ་བའི་ངག་གིས་རང་རྒྱུད་ཀྱི། ། ཕྱོགས་ཆོས་འཕེན་ན་སྦྱོར་བ་འཇིག ། ཐལ་བའི་ཁྱབ་པས་རང་རྒྱུད་ཀྱི་ཁྱབ་པ་འཕེན་མོད། རང་རྒྱུད་ཀྱི་ཕྱོགས་ཆོས་ཐལ་བའི་ངག་གིས་འཕེན་ཞེ་ན།
འདི་ལ་ཁ་ཅིག་དུ་བ་མེད་པར་ཐལ་ཞེས་ཐལ་བའི་དམ་བཅའ་བརྗོད་པས་འཕེན་ཞེས་ཟེར་བ་མི་འཐད་དེ། བསྒྲུབ་པའི་ངག་ལྟར་འདིར་ཡང་དམ་བཅའ་བརྗོད་ན་ལྷག་པས་ཚར་གཅད་པའི་ཕྱིར་རོ། ། ཁ་ཅིག་ཐལ་བའི་རྟགས་ཀྱིས་སྟོན་ཏེ་མེ་མེད་པའི་ཕྱིར་ཞེས་བརྗོད་པས་བསྒྲུབ་བྱ་དུ་མེད་ལ་དམིགས་པའི་བློ་འཕེན་ལ། དེ་ལ་ཡིད་གཏད་པས་བཟློག་པ་དུ་ཡོད་གོ་བར་བྱེད་དོ། ། ཞེས་ཟེར་བ་ལ་མི་རིགས་ཏེ། དུ་མེད་ཀྱི་བློ་འཕངས་པས་དུ་ཡོད་གོ་བར་མི་ནུས་ཏེ། དངོས་ཤུགས་ཀྱི་བརྗོད་བྱ་མ་ཡིན་པའི་ཕྱིར་རོ། ། གལ་ཏེ་ནུས་ན་གྲངས་ཅན་སྒྲ་མ་བྱས་པར་སྨྲ་བ་ལ་གང་མ་བྱས་པ་དེ་རྟག་སྟེ་ནམ་མཁའ་བཞིན་སྒྲའང་མ་བྱས་སོ་ཞེས་བརྗོད་པས་ཀྱང་མི་རྟག་པ་གོ་བར་འགྱུར་རོ། ། ཁ་ཅིག་ཐལ་བའི་ཕྱོགས་ཆོས་དང་བསལ་བ་གཉིས་ཀྱིས་བཟློག་པའི་ཕྱོགས་ཆོས་སྟོན་ཏེ་ལ་ལ་མེ་མེད་ཀྱི་ཕྱོགས་ཆོས་ཁས་བླངས་བརྗོད་པས་ཤེས་འདོད་ཡོད་པར་བསྟན་ལ། དུ་བ་མཐོང་བས་བསལ་ཞེས་བསལ་བ་བརྗོད་པས།
དུ་ཡོད་ཀྱི་ངོ་བོ་སྟོན་ཅིང་དེ་གཉིས་འཚོགས་ནས་མེ་ཤེས་འདོད་ཀྱི་གཞི་ལ་དུ་བ་ཡོད་པར་བསྟན་པའི་ཕྱིར་རོ་ཞེས་གསུངས་པའང་མི་འཐད་དེ། དུ་བ་མཐོང་བས་བསལ་ཞེས་ཐལ་འགྱུར་གྱི་ངག་ལ་བསལ་བ་བརྗོད་པ་གཞུང་གང་དུའང་མ་མཐོང་ལ་དུ་བ་མེད་པར་ཐལ་ཞེས་བརྗོད་ན། ཐལ་འགྱུར་གྱི་དམ་བཅའ་བརྗོད་པས་ངག་ལྷག་པ་ལྟར་བསལ་བའང་ངག་ལྷག་པ་ཡིན་ནོ། ། ཡང་དུ་བ་ཡོད་པས་བསལ་ཞེས་པ་བཟློག་ན། རང་རྒྱུད་ལ་དུ་བ་མེད་པས་མ་བསལ་ཞེས་བརྗོད་དགོས་ལ་དེ་ལྟ་མ་ཡིན་ན་ངག་བཟློག་པར་མི་འགྱུར་རོ། ། གཉིས་པ་རང་འདོད་པ་ནི། ཐལ་བའི་ངག་ལ་རང་རྒྱུད་ཀྱི། ། དོན་འཕེན་ཇི་ལྟར་བཟློག་བཞིན་མིན། ། ཐལ་བའི་ངག་ལ་རང་རྒྱུད་ཀྱི་དོན་འཕེན་མོད། ངག་བཟློག་པ་ལྟར་མི་འཕེན་ཏེ།
འདི་ལྟར་མེ་མེད་པར་ཁས་བླངས་པའི་རྟགས་མ་བརྗོད་ན་ཐལ་འགྱུར་གྱི་ཕྱོགས་ཆོས་མི་འགྲུབ་ལ་བརྗོད་ན་རང་རྒྱུད་ཀྱི་བསྒྲུབ་བྱར་བརྗོད་པས་ངག་ལྷག་པར་འགྱུར་ཏེ། མེ་མེད་པར་ཁས་ལེན་ཞེས་བཟློག་དགོས་པའི་ཕྱིར་རོ། ། དེས་ན་ཐལ་བའི་ངག་སྐྱོན་མེད་འདི་ལྟར་དགོད་དེ། སྤྱི་གཅིག་དུ་མ་དང་འབྲེལ་བའི་ཕྱིར་དུ་མར་ཐལ་ཞེས་བྱ་བ་དང༌། མེ་མེད་པའི་ཕྱིར་དུ་བ་མེད་པར་ཐལ་ཞེས་ཐལ་འགྱུར་གྱི་དམ་བཅའ་བཀོད་ལ་ཅིའི་ཕྱིར་ཞེས་འདྲི་ན་ཐལ་བའི་ངག་འདི་ལྟར་དགོད་དེ་གང་དུ་མ་དང་འབྲེལ་པ་དེ་དུ་མ་ཡིན་ཏེ། སྣོད་ཐ་དད་ཀྱི་རྒྱ་ཤུག་བཞིན་སྤྱི་གཅིག་པོའང་གསལ་བ་དུ་མ་དང་འབྲེལ་ལོ་ཞེས་བྱ་བར་ཆོས་མཐུན་པ་ཉིད་ཅན་ནོ། ། གང་གཅིག་མི་སྲིད་པ་དེ་དུ་མ་དང་མི་འབྲེལ་ཏེ་རི་བོང་གི་རྭ་བཞིན་དུ་མ་དང་འབྲེལ་པའི་སྤྱིའང་གཅིག་ཏུ་མི་སྲིད་དོ། ། ཞེས་བྱ་བ་ཆོས་མི་མཐུན་པ་ཉིད་ཅན་ནོ། ། ཡང་གང་མེ་མེད་པ་ན་དུ་བ་མེད་དེ། ཆུ་ཀླུང་བཞིན།
དུ་བ་དང་བཅས་པའི་ལའང་མེ་མེད་དུ་ཁས་བླངས་སོ། ། ཞེས་བརྗོད་པ་ཆོས་མཐུན་པ་ཉིད་ཅན་ནོ། ། གང་དུ་བ་ཡོད་པ་ན་མེ་ཡོད་དེ་ཚང་མང་བཞིན་དུ་བ་དང་བཅས་པའི་ལ་ལ་ཡང་མེ་མེད་དུ་བ་ཁས་བླངས་སོ་ཞེས་བརྗོད་པ་ཆོས་མི་མཐུན་པ་ཉིད་ཅན་གྱི་ངག་གོ ། ངག་དེ་དག་ལ་དུ་མར་ཐལ་ཞེས་བྱ་བ་དང༌། དུ་བ་མེད་པར་ཐལ་བ་ཤུགས་ལ་གོ་བས་དངོས་སུ་མི་བརྗོད་དོ། ། གཉིས་པ་སྒྲུབ་བྱེད་མི་འཕེན་པའི་ཐལ་འགྱུར་གྱི་མཚན་ཉིད་ནི། ཡང་དག་ཐལ་བ་བཟློག་མི་འཕེན། ། སུན་འབྱིན་པའི་ཐལ་འགྱུར་བཟློག་པ་མི་འཕེན་པའོ། ། གསུམ་པ་དེ་དག་གི་དབྱེ་བ་དཔེར་བརྗོད་ན། གཉིས་ལས་དང་པོ་སྒྲུབ་བྱེད་འཕེན་པ་དང༌།
མི་འཕན་པར་དབྱེ་བ་ནི། རང་བཞིན་འབྲས་བུའི་མཚན་ཉིད་དེ། ། མི་དམིགས་གསུམ་གྱིས་བསྒྲུབ་མི་འཕེན། ། ས་ཕྱོགས་ན་བུམ་པ་མ་དམིགས་པའི་ཕྱིར་མེད་པར་ཐལ་ཞེས་པའི་རང་བཞིན་མི་དམིགས་པ་དང༌། དུ་བ་མེད་པའི་ཕྱིར་དུ་རྒྱུ་ནུས་པ་ཐོགས་མེད་མེད་པར་ཐལ་ཞེས་པའི་འབྲས་བུ་མི་དམིགས་པ་དང༌། ནོག་ལྐོག་ཤལ་དང་མི་ལྡན་པས་བ་ལང་མ་ཡིན་པར་ཐལ་ཞེས་པ་ཁྱབ་བྱེད་མི་དམིགས་པའི་བྱེ་བྲག་གསུམ་ལས་སྒྲུབ་བྱེད་འཕེན་པ་མི་རུང་སྟེ། བུམ་པ་ལ་སོགས་པ་ཚད་མས་འགྲུབ་ན་དམིགས་པར་ཡང་གྲུབ་པས་ཕྱོགས་ཆོས་མེད་ལ་མ་གྲུབ་ན་ཐལ་བའི་དམ་བཅའ་ལ་བསལ་བ་མེད་ཅིང་རང་རྒྱུད་ཀྱི་ཕྱོགས་ཆོས་མི་འགྲུབ་པའི་ཕྱིར་རོ། ། ལྷག་མ་ཡང་དག་གཏན་ཚིགས་ཀུན། ། སྒྲུབ་བྱེད་འཕེན་པར་ཤེས་པར་བྱ། ། སྔར་བཤད་པའི་ཡང་དག་གི་རྟགས་ཉི་ཤུ་པོས་སྒྲུབ་བྱེད་འཕེན་པར་ཤེས་པར་བྱའོ། །
གཉིས་པ་ལ་སྒྲུབ་བྱེད་འཕེན་པ་ལ་རང་རིག་གཞན་རིག་གཉིས་སུ་དབྱེ་ན། བཟློག་པ་རང་རིག་འཕེན་པ་ལྔ། དཔེར་ན་གྲང་རེག་ཡོད་པའི་ཕྱིར་མེ་མེད་པར་ཐལ་བའི་རང་བཞིན་འགལ་བ་དམིགས་པས་ཐལ་བ་ལས་མེ་ཡོད་པས་གྲང་རེག་མེད་ཅེས་རང་བཞིན་འགལ་དམིགས་པ་ཉིད་འཕེན་པ་དང༌། བ་མོའི་རིག་པ་ཡོད་པའི་ཕྱིར་ཙནྡན་གྱི་མེ་མེད་པར་ཐལ་ཞེས་ཁྱབ་བྱེད་འགལ་བའི་ཁྱབ་བྱ་དམིགས་པས། ཙནྡན་གྱི་མེ་ཡོད་པས་བ་མོའི་རེག་པ་མེད་ཅེས་འགལ་དམིགས་དེ་ཉིད་འཕེན་པ་དང༌། སྤུ་ལོང་བྱེད་པ་ཡོད་པའི་ཕྱིར། དུ་བ་མེད་པར་ཐལ་ཞེས་པའི་རྒྱུ་དང་འགལ་བའི་འབྲས་བུ་དམིགས་པས་དུ་བ་ཡོད་པས་སྤུ་ལོང་ཕྱེད་པ་མེད་ཅེས་པའི་འགལ་དམིགས་དེ་ཉིད་འཕེན་པ་དང༌། ལྟོས་བཅས་ཡིན་པས་མ་ངེས་པར་ཐལ་ཞེས་པའི་ཕན་ཚུན་སྤངས་པའི་ཁྱབ་བྱེད་འགལ་བ་དམིགས་པས་ངེས་པས་ལྟོས་བཅས་མ་ཡིན་ཞེས་དེ་ཉིད་ཅེས་འཕེན་པའོ། ། གཞན་རིགས་འཕེན་པ་བཅུ་དྲུག་ཡོད། ། དཔེར་ན་དུ་བ་ཡོད་པས་མེ་ཡོད་པའི་འབྲས་རྟགས་དང༌།
མེ་མེད་པས་དུ་བ་མེད་པའི་རྒྱུ་མི་དམིགས་པས་གཉིས་ལ་མཚོན་ན་ཐལ་བཟློག་གཉིས་ཕན་ཚུན་གྱི་བསྒྲུབ་བྱ་ལོག་པ་རྟགས་ཡིན་ཞིང༌། གཅིག་གི་རྣལ་ཁྱབ་ཅིག་ཤོས་ཀྱི་བཟློག་ཁྱབ་ཡིན་པས་ཁྱབ་པ་འབྲེལ་ཞིང་ཕྱོགས་ཆོས་འགལ་བ་དག་གཞི་གཅིག་གི་སྟེང་དུ་བསྒྲུབ་བྱ་མེད་བཞིན་དུ་རྟགས་ཁས་ལེན་པ་ལ། གཅིག་གི་ཐལ་བ་བརྗོད་པས་གཅིག་གི་རང་རྒྱུད་འཕེན་ཏེ་མེ་མེད་པའི་ཕྱིར་དུ་བ་མེད་པར་ཐལ་ཞེས་རྒྱུ་མི་དམིགས་པའི་ཐལ་བས་དུ་བ་ཡོད་པའི་ཕྱིར་མེ་ཡོད་ཅེས་འབྲས་རྟགས་ཀྱི་རང་རྒྱུད་འཕེན་ལ། དུ་བ་ཡོད་པའི་ཕྱིར་མེ་ཡོད་པར་ཐལ་ཞེས་འབྲས་རྟགས་ཀྱི་ཐལ་བས་མེ་མེད་པའི་ཕྱིར་དུ་བ་མེད་ཅེས་རྒྱུ་མི་དམིགས་པ་རང་རྒྱུད་དུ་འཕེན་ནོ། ། འགལ་དམིགས་བཅུ་གཉིས་པོའི་སྐོར་ནས་མེ་དང་བ་མོའི་རེག་པ་ཕན་ཚུན་འགོག་པ་ཁྱབ་བྱེད་འགལ་བ་དམིགས་པ་དང་འགལ་བས་ཁྱབ་བྱ་དམིགས་པ་གཉིས་དང༌། དུ་བ་དང་བ་མོའི་རེག་པ་ཕན་ཚུན་འགོག་པ་ཁྱབ་བྱེད་འགལ་བའི་འབྲས་བུ་དམིགས་པ་དང༌། རྒྱུ་དང་འགལ་བའི་ཁྱབ་བྱ་དམིགས་པ་གཉིས་དང༌། མེ་དང་སྤུ་ལོང་བྱེད་པ་ཕན་ཚུན་འགོག་པ་རྒྱུ་དང་འགལ་བ་དམིགས་པ་དང་རང་བཞིན་འགལ་བའི་འབྲས་བུ་དམིགས་པ་གཉིས་དང༌། དུ་བ་དང་གྲང་རེག་ཕན་ཚུན་འགོག་པ་རང་བཞིན་འགལ་བའི་འབྲས་བུ་དམིགས་པ་རྒྱུ་དང་འགལ་བ་དམིགས་པ་གཉིས་དང༌། ཙནྡན་གྱི་མེ་དང་གྲང་རེག་ཕན་ཚུན་འགོག་པ་འགལ་བའི་ཁྱབ་བྱ་དམིགས་པ་དང༌།
ཁྱབ་བྱེད་འགལ་བ་དམིགས་པ་གཉིས་དང༌། ཙནྡན་གྱི་མེ་དང་སྤུ་ལོང་བྱེད། ཕན་ཚུན་འགོག་པ་རྒྱུ་དང་འགལ་བའི་ཁྱབ་བྱ་དམིགས་པ་དང༌། ཁྱབ་བྱེད་དང་འགལ་བའི་འབྲས་བུ་དམིགས་པ་གཉིས་དང༌། ཤ་པས་ཤིང་བསྒྲུབ་པའི་ཐལ་བས་ཤིང་བཀག་པས་ཤ་པ་འགོག་པའི་རང་རྒྱུད་དང༌། ཤིང་མེད་པའི་ཕྱིར་ཤ་པ་མེད་པར་ཐལ་བས་ཤ་པ་ཡོད་པའི་ཕྱིར་ཤིང་ཡོད་ཅེས་འཕེན་ཏེ་རང་བཞིན་གྱི་རྟགས་ཁྱབ་བྱེད་མི་དམིགས་པས་ཕན་ཚུན་འཕེན་པ་ན། གཅིག་གི་རྗེས་འགྲོའི་ཁྱབ་པ་གཅིག་གི་བཟློག་ཁྱབ་ཏུ་འགྱུར་རོ།། །། གཉིས་པ་ཐལ་འགྱུར་ལྟར་སྣང་བ་ལ་མཚན་ཉིད་དང༌། དབྱེ་བ་གཉིས་ལས་དང་པོ་ནི། འདོད་བརྗོད་མི་འདོད་བསྒྲུབ་པ་མེད། །
ཐལ་བ་ལྟར་སྣང་གི་མཚན་ཉིད་ནི། ཁས་བླངས་ཀྱི་རྟགས་ལ་མི་འདོད་པའི་བསྒྲུབ་བྱ་འཕེན་པ་མེད་པའོ། ། གཉིས་པ་དབྱེ་བ་ལ་བཞི་རྟགས་མ་གྲུབ་པ་དང༌། འགལ་ན་ཁྱབ་པ་མེད་པ་དང༌། མ་ངེས་ནས་ཁྱབ་པ་མེད་པ་དང༌། འདོད་པས་ལན་ཐེབས་པ་བཞིའོ། ། གསུམ་པ་རྩོད་པ་སྤང་བ་ནི། ཁས་བླངས་གཏན་ཚིགས་ཡིན་ན་ནི། ། གཏན་ཚིགས་བཞི་པ་སྲིད་པར་འགྱུར། ། ཁས་བླངས་རྟགས་སུ་མི་རུང་ན། །
ཐལ་བས་བསྒྲུབ་པ་མི་འཐད་ལོ། ། མུ་སྟེགས་བྱེད། ཁ་ཅིག་གཞན་གྱིས་ཁས་བླངས་པ་རྟགས་ཡིན་ན། རྟགས་གསུམ་དུ་མི་འདུ་བར་འགྱུར་ལ། མིན་ན་ཐལ་འགྱུར་གྱི་ཕྱོགས་ཆོས་མི་འགྲུབ་བོ་ཞེ་ན། གཞན་གྱིས་ཀུན་ཏུ་བརྟགས་པ་ལ། ། ཐལ་བས་བསྒྲུབ་པ་སྐྱོན་ཡོད་མིན། ། ཕྱིར་རྒོལ་ཆོས་འགའ་ཞིག་གིས་ཁྱབ་བྱ་ཁས་ལེན་བཞིན་དུ་ཁྱབ་བྱེད་མི་འདོད་པ་ལ་ཐལ་འགྱུར་གྱི་ངག་འཇུག་སྟེ། དཔེར་ན་རིགས་པ་ཅན་སྤྱི་གཅིག་དུ་མ་དང་འབྲེལ་པ་དང༌། ཡན་ལག་ཅན་གྱི་རྫས་གཅིག་ཡན་ལག་དུ་མ་དང་འབྲེལ་པ་དང༌།
གྲངས་ཅན་ནམ་མཁའི་ཡོན་ཏན་ཅན་གྱི་སྒྲ་རྟག་པ་དང༌། འགའ་ཞིག་དུ་བ་མཐོང་བཞིན་དུ་མེ་མེད་དུ་འདོད་པ་ལ་སོགས་པ་ལ་ཐལ་བ་བརྗོད་པ་སྐྱོན་མེད་དོ། ། གཉིས་པ་ལན་འདེབས་པའི་ཚུལ་ལ་གཉིས་ལས། ཐོག་མར་གཞན་ལུགས་དགག་ན། ཐལ་འགྱུར་ལན་ནི་སྒོ་གསུམ་ཞེས། ། ཁ་བ་ཅན་པ་དེ་སྐད་སྨྲ། ། བོད་རྣམས་ཐལ་འགྱུར་གྱི་ལན་ལ་གཏན་ཚིགས་མ་གྲུབ། ཁྱབ་པ་མ་གྲུབ། འདོད་ཐོག་ཅེས་གསུམ་ལས་མི་སྲིད་དོ། ། ཞེས་ཟེར་རོ། །
འདི་མི་འཐད་དེ། འགལ་དང་མ་ངེས་གཅིག་ཏུ་འགྱུར། ། འདོད་ན་ལྟར་སྣང་གཉིས་སུ་འགྱུར། ། དེ་མཐར་གཏན་ཚིགས་ལྟར་སྣང་ཀུན། ། མ་གྲུབ་གཅིག་ཏུ་འདུ་བར་འགྱུར། ། མཐུན་ཕྱོགས་མི་མཐུན་ཕྱོགས་གཉི་ག་ལ་འཇུག་པའི་མ་ངེས་པ་དང༌། མི་མཐུན་ཕྱོགས་ཁོ་ན་ལ་འཇུག་པའི་འགལ་བ་གཉི་ག་ལ་ཁྱབ་པ་མ་གྲུབ་པའི་ལྟར་སྣང་གཅིག་ཏུ་འགྱུར་ལ་འདོད་ན་ལྟར་སྣང་ཐམས་ཅད་གཏན་ཚིགས་མ་གྲུབ་པ་དང་ཁྱབ་པ་མ་གྲུབ་པ་གཉིས་སུ་འགྱུར་རོ། ། དེ་ལྟ་ན་སྐྱོན་ཐམས་ཅད་མ་གྲུབ་པ་གཅིག་ཏུ་འདུ་བར་འགྱུར་བས། མཐར་ཐལ་འགྱུར་སྐྱོན་ཅན་ཐམས་ཅད་ལ་མ་གྲུབ་ཅེས་བརྗོད་པས་ལན་ཐེབས་པར་འགྱུར་རོ།། །། མ་གྲུབ་གཉིས་སུ་འབྱེད་ན་མཚུངས། །
ཡང་ན་འགལ་ལ་དེ་འཁྲུལ་འགྱུར། ། གལ་ཏེ་གཉིས་ཀ་མ་གྲུབ་པ་ཡིན་མོད་ཀྱི་རྟགས་དང་ཁྱབ་པ་གཉིས་སུ་མ་ཕྱེ་ན། ངོས་མི་ཟིན་པས་རྩོད་པ་མི་བདེའོ་ཞེ་ན། འོ་ན་གཉིས་ཀ་ཁྱབ་པ་མ་གྲུབ་པ་ཡིན་མོད་ཀྱི། འགལ་བ་དང་མ་ངེས་པ་གཉིས་སུ་མ་ཕྱེ་ན་ངོས་མི་ཟིན་པས་རྩོད་པ་མི་བདེ་བ་མཚུངས་སོ། ། ཡང་ན་འགལ་བའི་སྐབས་སུ་ཁྱབ་པ་མ་གྲུབ་ཅེས་བརྗོད་ན་འཁྲུལ་པར་འགྱུར་ཏེ། དཔེར་ན་སྒྲ་བྱས་པར་འདོད་པ་ལ་བྱས་པའི་ཕྱིར་རྟག་པར་ཐལ་ཞེས་འགལ་བ་བརྗོད་པའི་ཐལ་འགྱུར་ལ། བྱས་ཀྱང་མི་རྟག་ན་ཅི་སྟོ་ཁྱབ་པ་མ་གྲུབ་ཅེས་བརྗོད་ན་བྱས་པ་ལ་རྟག་པ་སྲིད་པར་ཤུགས་ལ་ཁས་ལེན་དགོས་ཏེ། ཤེས་བྱ་རྟགས་སུ་བཀོད་པ་བཞིན་ནོ། ། གཉིས་པ་རང་གི་ལུགས་ནི།
དེས་ན་མཁས་པས་ཐལ་འགྱུར་ལན། ། རྣམ་པར་ཐལ་པའི་སྒོ་བཞིས་གདབ། ། ཐལ་བའི་ལན་ནི། འགལ། མ་ངེས། མ་གྲུབ། འདོད་པ་གྲུབ་པ་སྟེ་སྒོ་བཞིའོ། ། ལན་གྱིས་བཟློག་པར་མི་ནུས་ན། ། དེ་ཡི་རྗེས་འབྲང་དམ་པའི་ལུགས། ། ཐལ་འགྱུར་ཡང་དག་ལན་གྱིས་བཟློག་མ་ནུས་ན་ཁྲོ་བ་དང་ཁོན་དུ་འཛིན་པ་དང༌།
བདག་ལ་བསྟོད་ཅིང་གཞན་ལ་སྨོད་པ་དང༌། གླུ་གར་དང་བཞད་གད་དག་གིས་རིགས་པ་སུབས་པ་ནི་ཐབས་རྡུགས་པ་ཡིན་པས་བདེན་པའི་རྗེས་སུ་འབྲང་བ་དམ་པའི་རྣམ་ཐར་ཡིན་ནོ། ། དེ་ལྟར་བསྒྲུབ་དང་སུན་འབྱིན་གྱི། ། རིགས་པའི་གཞུང་ལུགས་གང་གིས་ཤེས། ། མཁས་པ་དེ་ནི་རྫོགས་པ་ཡི། ། སངས་རྒྱས་རྣམས་ཀྱི་བསྟན་པ་འཛིན། ། ཚད་མ་རིགས་པའི་གཏེར་ལས། གཞན་དོན་རྗེས་སུ་དཔག་པ་བརྟག་པའི་རབ་ཏུ་བྱེད་པ་སྟེ་བཅུ་གཅིག་པའོ།། །། སྐྱེ་བ་སྐྱེ་བ་རྣམས་སུ་ཡང་དང་ཡང༌། ། མཁས་པ་མཁས་པ་རྣམས་ལ་སྔོན་སྦྱངས་པས། །
ཚེ་འདིར་ལན་རེ་ཟུང་རེ་ཐོས་ཙམ་གྱིས། ། གཞུང་ལུགས་ཀུན་ཤེས་ཀུན་དགའ་རྒྱལ་མཚན་དཔལ། ། ཕྱོགས་ལས་རྣམ་རྒྱལ་ཕྱོགས་གླང་གྲགས་པའི་གཞུང༌། ། མདོ་དང་རྣམ་འགྲེལ་དེ་འགྲེལ་དང་བཅས་རྣམས། ། ལེགས་པར་རྟོགས་ཤིང་རྟོག་གེའི་ཚུལ་ཤེས་ནས། ། ཡང་དག་རིགས་མཆོག་རིགས་པའི་གཏེར་འདི་བསྒྲུབས། ། ཐུབ་པ་སེར་སྐྱ་རྐང་མིག་པ་དང་འུག་པའི་བུ། ། མཁའ་གོས་ཅན་དང་ཚུ་རོལ་མཛེས་པའི་གཞུང་འཛིན་པ། ། ཐོས་སྒྲོགས་པ་དང་གངས་རིའི་ཁྲོད་གནས་སྨྲ་རྣམས་ཀྱི། ། རྟོག་གི་ངན་འཇོམས་བསྟན་ཆོས་ཆེན་པོ་འདི་བྱས་སོ། །
བློ་ཡི་ནུས་པ་ཅུང་ཟད་ཡོད་ཀྱང་ལེགས་བཤད་སྙིང་པོ་མ་རྙེད་ཅིང༌། ། ཉིན་དང་མཚན་དུ་འབད་པ་བྱས་ཀྱང་གཞུང་ལུགས་ཕྱོགས་རེ་དཔྱིས་མ་ཕྱིན། ། རྟག་ཏུ་བརྩོན་པས་ཏིང་འཛིན་བསྒྲུབས་ཀྱང་སངས་རྒྱས་དགྱེས་པའི་ལམ་ལས་གོལ། ། སྙིགས་དུས་སྐྱེ་བོ་ཆོག་ཤེས་རྣམས་ཀྱང་ལེགས་པར་སོམས་ལ་མཁས་པ་བསྟེན། ། སྡེ་བདུན་རིགས་པའི་དེ་ཉིད་འདི་ཡིན་ཞེས། ། རྒན་པོའི་ལུགས་ངན་དོར་ནས་ངས་འདི་བཤད། ། རིགས་པ་མཁྱེན་པ་དེ་དག་འདི་བཞེད་མོད། ། ལན་མང་ཐོས་ཀྱང་བླུན་པོའི་སྤྱོད་ཡུལ་མིན། ། ལེགས་པར་བཤད་པས་བློ་གྲོས་མིག་ཕྱེ་ནས། ། ཤེས་བྱའི་དེ་ཉིད་ཇི་བཞིན་ལེགས་བསྟན་པའི། །
དགེ་བ་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་འགྲོ་བ་ཀུན་གྱི་སྐྱབས་གྱུར་ཅིག ། ཚད་མ་རིགས་པའི་གཏེར་ཞེས་བྱ་བའི་བསྟན་བཅོས་འདི་ནི་ཡུལ་བྱང་ཕྱོགས་ཀྱི་རྒྱུད་དུ་བྱུང་བ་སྒྲ་དང༌། ཚད་མ་དང༌། སྡེབ་སྦྱོར་དང༌། སྙན་ངག་དང༌། ཚིག་གི་རྒྱན་དང༌། མིང་གི་མངོན་བརྗོད་དང༌། ཐ་སྙད་ཀྱི་གཙུག་ལག་རྣམས་ལེགས་པར་ཤེས་པས། འཆད་པ་དང༌།
རྩོམ་པ་དང༌། རྩོད་པའི་ཚུལ་ལ་སྤོབས་པ་དགེ་བ་ཅན། ཀུན་ལས་བཏུས་དང༌། སྡེ་བདུན་ཕྱིན་ཅི་མ་ལོག་པར་ཁོང་དུ་ཆུད་ཅིང༌། ལུང་དང༌། རིགས་པ་དང༌། མན་ངག་གི་ཚུལ་མཐའ་དག་ལ་བློའི་སྣང་བ་ཐོབ་པ། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བས་སྡེབ་སྦྱོར་སྤངས་ནས་གོ་བདེ་བར་བཀྲོལ་ཏེ། དཔལ་ས་སྐྱའི་གཙུག་ལག་ཁང་དུ་སྦྱར་བའོ།། །། བཀྲ་ཤིས་པར་གྱུར་ཅིག། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
