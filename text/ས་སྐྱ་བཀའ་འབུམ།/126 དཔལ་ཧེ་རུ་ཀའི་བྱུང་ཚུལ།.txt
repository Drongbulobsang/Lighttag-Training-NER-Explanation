ས་སྐྱ་བཀའ་འབུམ།
པོད ༡༢༦
དཔལ་ཧེ་རུ་ཀའི་བྱུང་ཚུལ།
༼ཇ༽ ༄༅། །དཔལ་ཧེ་རུ་ཀའི་བྱུང་ཚུལ་བཞུགས།། ༄༅། །དཔལ་ལྡན་ཁྲག་འཐུང་མགོན་པོ་ལ་ཕྱག་འཚལ་ལོ། ། དཔལ་ཧེ་རུ་ཀའི་བྱུང་ཚུལ་ལམ་ལོ་རྒྱུས་རྣམ་པར་གཞག་པ་ལ་གསུམ་སྟེ། སྟོན་པ་ཐམས་ཅད་མཁྱེན་པའི་སྐུ་ཆེ་བའི་ཡོན་ཏན་དང༌། བྱེ་བྲག་ཏུ་དཔལ་ཧེ་རུ་ཀའི་རྣམ་འཕྲུལ་ཇི་ལྟར་བྱུང་བ་དང༌། དེས་རྒྱུད་ཀྱི་རྒྱལ་པོ་ཇི་ལྟར་གསུངས་པའི་ཚུལ་ལོ། ། དང་པོ་ནི། མདོ་སྡེ་བསྐལ་བ་བཟང་པོ་ལས། དང་པོ་བྱང་ཆུབ་མཆོག་ཏུ་སེམས་བསྐྱེད་ཅིང༌། །
བསྐལ་པ་གྲངས་མེད་གསུམ་དུ་ཚོགས་བསགས་ནས། ། བར་དུ་གཅོད་པའི་བདུད་བཞི་འཇོམས་མཛད་པའི། ། བཅོམ་ལྡན་སེང་གེ་དེ་ལ་ཕྱག་འཚལ་ལོ། ། ཞེས་པའི་འོ་སྐོལ་གྱི་སྟོན་པ་ཤཱཀྱ་ཐུབ་པ་འདིས་ཀྱང༌། དང་པོ་བྱང་ཆུབ་མཆོག་ཏུ་ཐུགས་བསྐྱེད་རིན་པོ་ཆེ་གཉིས་བསྐྱེད། བར་དུ་བསྐལ་པ་གྲངས་མེད་པ་གསུམ་དུའང་བསོད་ནམས་དང་ཡེ་ཤེས་ཀྱི་ཚོགས་མཐར་ཕྱུང༌། མཐར་ངེས་པའི་དོན་གྱི་འོག་མིན་དུ་མངོན་པར་བྱང་ཆུབ་སྟེ། ས་བཅུ་པའི་བྱང་ཆུབ་སེམས་དཔའ་རྣམས་ཀྱི་དོན་མཛད། དྲང་དོན་དུ་གནས་དུ་མར་སྟོན་པ་དུ་མར་སྤྲུལ་ནས་ཆོས་ཀྱི་འཁོར་ལོ་དུ་མ་བསྐོར་བའི་བདག་ཉིད་ཅན་ཡིན་ནོ། ། བྱེ་བྲག་ཏུ་དཔལ་ཧེ་རུ་ཀའི་རྣམ་འཕྲུལ་ཇི་ལྟར་བྱུང་བ་ལ་གཉིས་ཏེ།
གདུལ་བྱ་དབང་ཕྱུག་ཆེན་པོའི་རྣམ་འཕྲུལ་དང༌། འདུལ་བྱེད་ཧེ་རུ་ཀའི་རྣམ་འཕྲུལ་ལོ། ། དང་པོ་ནི། བསྐལ་པ་རྫོགས་ལྡན་དང༌། གསུམ་ལྡན་དང༌། གཉིས་ལྡན་གྱི་རྗེས་ལ་རྩོད་ལྡན་གྱི་མགོ་རྩོམ་པའི་ཚེ། སྐྱེ་དགུ་རྣམས་ཕན་ཚུན་ཞེ་སྡང་བས་རྩོད་པ་དང་ལྡན་པར་གྱུར་ཏེ། གཅིག་གིས་གཅིག་བསད་པའི་རོ་ཕྱོགས་མཚམས་སུ་བསྐྱལ་བས་དུར་ཁྲོད་བརྒྱད་དུ་ཆགས་སོ། ། དེར་རོ་ལས་ཁྲག་བྱུང༌། དེའི་རླངས་པ་ནམ་མཁའ་ལ་སོང་བས་སྤྲིན་བརྒྱད་བྱུང༌།
དེ་ལས་ཆར་འབབ་པས་ཆུ་བརྒྱད་བྱུང༌། ཆུའི་རླངས་ལས་ཤིང་བརྒྱད་སྐྱེས། ཤིང་བརྒྱད་ལ་ཕྱོགས་སྐྱོང་བརྒྱད་ཆགས། ཆུ་བརྒྱད་ལ་ཀླུ་བརྒྱད་ཆགས། སྐབས་དེར་རི་རབ་དང༌། འཛམ་བུའི་གླིང་དུ་གདུལ་བྱ་དབང་ཕྱུག་ཆེན་པོའི་རྣམ་འཕྲུལ་བྱུང་སྟེ། དེའང་འཛམ་བུའི་གླིང་གི་ཕྱོགས་མཚམས་ན་རང་བཞིན་གྱིས་གྲུབ་པའི་གནས་ཉི་ཤུ་རྩ་བཞི་ཡོད་པ་ལས། དིང་དེར་དབང་ཕྱུག་གིས་སྤྲུལ་པའི་འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པ་བྱུང་སྟེ། དེའང་ནམ་མཁའ་ལ་ལྷའི་གཙོ་བོ་བཞི་ཆུང་མ་དང་བཅས་པས་ཤར་ཕྱོགས་པུལླཱི་ར་མཱ་ལ་ཡ། བྱང་ཛཱ་ལནྡྷ་ར།
ནུབ་ཨཽ་ཌྱན། ལྷོ་ཨརྦུ་དར་དང་བཞི་བཟུང་ངོ༌། ། དེ་བཞི་ལ་ལྷའི་སྐད་དུ་གནས་ཞེས་བྱའོ། ། ཡང་ལྷའི་གཡོག་པོ་བཞི་ཆུང་མ་དང་བཅས་པ་འོངས་ཏེ། ཤར་ལྷོ་གོ་དཱ་ཝ་རཱི། ལྷོ་ནུབ་ར་མེ་ཤྭ་རི། ནུབ་བྱང་དེ་ཝཱི་ཀོ་ཊི། བྱང་ཤར་མཱ་ལ་ཝ་ཏེ། མཚམས་བཞི་བཟུང་ངོ༌། ། དེ་བཞི་ལ་དྲི་ཟའི་སྐད་དུ་ཉེ་བའི་གནས་ཞེས་བྱའོ། །
དེ་རྣམས་ནི་དབང་ཕྱུག་ཆེན་པོའི་ཐུགས་ལས་སྤྲུལ་པ་སྟེ། ནམ་མཁའ་ལས་འཛམ་བུའི་གླིང་དུ་སྤྱོད་པས་མཁའ་སྤྱོད་ཀྱི་འཇིགས་བྱེད་བརྒྱད་ཅེས་བྱའོ། ། ཡང་ཤར་ཕྱོགས་ཀཱ་མ་རཱུ་པ་དང༌། བྱང་ཕྱོགས་ཨོ་ཌེ་གཉིས་སུ་བྱང་ཕྱོགས་ནས་གནོད་སྦྱིན་གྱི་གཙོ་བོ་གཉིས་ཆུང་མ་དང་བཅས་པ་འོངས་ཏེ་བཟུང་ངོ༌། ། དེ་གཉིས་ལ་གནོད་སྦྱིན་གྱི་སྐད་དུ་ཞིང་ཞེས་བྱའོ། ། ནུབ་ཏྲི་ཤ་ཀུ་ནེ་དང༌། ལྷོ་ཀོ་ས་ལ་གཉིས། གནོད་སྦྱིན་གྱི་གཡོག་པོ་གཉིས་ཆུང་མ་དང་བཅས་པས་བཟུང་ངོ༌། ། དེ་གཉིས་ལ་ཡང་གནོད་སྦྱིན་གྱི་སྐད་དུ་ཉེ་བའི་ཞིང་ཞེས་བྱའོ། ། ཤར་ལྷོ་ཀ་ལིངྐ་དང༌།
ལྷོ་ནུབ་ལམྦཱ་ཀ་གཉིས་སྲིན་པོའི་གཙོ་བོ་གཉིས་ཆུང་མ་དང་བཅས་པས་བཟུང་ངོ༌། ། དེ་ལ་སྲིན་པོའི་སྐད་དུ་ཙྪནྡོ་ཞེས་བྱའོ། ། ནུབ་བྱང་ཀཱཉྩི་དང༌། བྱང་ཤར་ཧི་མ་ལ་གཉིས་སྲིན་པོའི་འཁོར་གཉིས་ཆུང་མ་དང་བཅས་པས་བཟུང་ངོ༌། ། དེ་ལ་སྲིན་པོའི་སྐད་དུ་ཉེ་བའི་ཙྪནྡོ་ཞེས་བྱའོ། ། དེ་རྣམས་དབང་ཕྱུག་གིས་གསུང་ལས་སྤྲུལ་པ་སྟེ། ས་སྟེང་ན་སྤྱོད་པས་ས་སྤྱོད་ཀྱི་འཇིགས་བྱེད་བརྒྱད་ཅེས་བྱའོ། ། ཡང་ཤར་ཕྱོགས་པྲེ་ཏ་པུ་རི་དང༌། བྱང་གྲྀ་ཧ་དེ་བ་གཉིས་སུ་རྒྱ་མཚོའི་ནང་ནས་ཀླུའི་གཙོ་བོ་གཉིས་ཆུང་མ་དང་བཅས་པ་འོངས་ནས་བཟུང་ངོ༌། ། དེ་གཉིས་ལ་ཀླུའི་སྐད་དུ་འདུ་བ་ཞེས་བྱའོ། །
ནུབ་སཽ་རཱཥྚ་དང༌། ལྷོ་སུ་ཝརྞ་ཎ་དྭཱི་པ་གཉིས་ཀླུའི་གཡོགས་པོ་གཉིས་ཆུང་མ་དང་བཅས་པས་བཟུང་ངོ༌། ། དེ་ལ་ཡང་ཀླུའི་སྐད་དུ་ཉེ་བའི་འདུ་བ་ཞེས་བྱའོ། ། ཤར་ལྷོ་ན་ག་ར་དང༌། ལྷོ་ནུབ་སིནྡྷུ་གཉིས་སུ་རི་རབ་ཀྱི་འོག་ནས་ལྷ་མ་ཡིན་གྱི་གཙོ་བོ་གཉིས་ཆུང་མ་དང་བཅས་པ་འོངས་ནས་བཟུང་ངོ༌། ། དེ་གཉིས་ལ་ལྷ་མ་ཡིན་གྱི་སྐད་དུ་དུར་ཁྲོད་ཅེས་བྱའོ། ། ནུབ་བྱང་མ་རོ་དང༌། བྱང་ཤར་དུ་ཀུ་ལུ་ཏཱ་གཉིས་ལྷ་མ་ཡིན་གྱི་གཡོག་པོ་གཉིས་ཆུང་མ་དང་བཅས་པས་བཟུང་ངོ༌། ། དེ་གཉིས་ལ་ལྷ་མ་ཡིན་གྱི་སྐད་དུ་ཉེ་བའི་དུར་ཁྲོད་ཅེས་བྱའོ། ། དེ་རྣམས་ནི་དབང་ཕྱུག་གི་སྐུ་ལས་སྤྲུལ་པ་སྟེ།
ས་འོག་ནས་འཛམ་བུའི་གླིང་དུ་སྤྱོད་པས་ས་འོག་ན་སྤྱོད་པའི་འཇིགས་བྱེད་བརྒྱད་ཅེས་བྱའོ། ། དེ་ལྟར་དེ་རྣམས་འཛམ་བུའི་གླིང་ན་མཐུ་ཆེ་ཞིང་རྩལ་དྲག་པར་གྱུར་ནས་ཕན་ཚུན་གླེང་བ་ནི་འོ་སྐོལ་རྣམས་ལ་དཔོན་ཅིག་དགོས་ཞེས་སོ། ། དེའི་ཚེ་རི་རབ་ཀྱི་སྟེང་དུ་ལྷ་དབང་ཕྱུག་ཆེན་པོ་སྐུ་མདོག་ནག་པོ་ཞལ་བཞི་ཕྱག་བཅུ་གཉིས་པ་གཅེར་བུ་རལ་པའི་ཅོད་པན་ཅན། ཐལ་བས་བྱུགས་པ། ཡུམ་ལྷ་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མས་འཁྱུད་པ། ཐུན་མཚམས་ཀྱི་ཡུམ་བཞི་མ་མོ་བརྒྱད་དང་བཅས་པ་སྤྲུལ་ལོ། ། ཡུམ་བཞི་ནི་སྒྲ་གཅན་སྔོན་མོ་མདུན་དུ། ཉེ་བའི་སྒྲ་གཅན་ལྗང་གུ་གཡོན་དུ། མུན་པ་དམར་པོ་རྒྱབ་ཏུ། ཉེ་བའི་མུན་པ་སེར་པོ་གཡས་སོ། །
མིའམ་ཅིའི་མ་མོ་བརྒྱད་ནི་ཕྲིན་ལས་ཀྱི་སྤྲུལ་པ་སྟེ། ཤར་དུ་ཁྭའི་གདོང་ཅན་སྔོན་མོ། བྱང་དུ་འུག་གདོང་མ་ལྗང་གུ། ནུབ་ཏུ་ཁྱི་གདོང་མ་དམར་མོ། ལྷོར་ཕག་གདོང་མ་སེར་མོ། མཚམས་བཞིར་མིའི་གདོང་ཅན་ཕྱེད་གཟུངས་མ་བཞིའོ། ། དེའང་ཡུམ་བཞི་ནི་དབང་ཕྱུག་གི་ཡོན་ཏན་གྱི་ཆ་ལས་སྤྲུལ་པ་སེར་སྣ་ཤས་ཆེ་བས་སེར་པོ། ཐུགས་ཀྱི་འཇིགས་བྱེད་བརྒྱད་ཞེ་སྡང་ཤས་ཆེ་བས་སྔོན་པོ། གསུང་གི་བརྒྱད་འདོད་ཆགས་ཤས་ཆེ་བས་དམར་པོ། སྐུའི་བརྒྱད་གཏི་མུག་ཤས་ཆེ་བས་དཀར་པོ།
མ་མོ་བརྒྱད་ནི་ཕྲག་དོག་ཤས་ཆེ་བས་ཁ་དོག་སྣ་ཚོགས་སོ། ། དེ་ནས་དབང་ཕྱུག་ཆེན་པོས་འཇིགས་བྱེད་རྣམས་ལ་མཆོད་པའི་རྟེན་དུ་རྡོའི་རང་བྱུང་གི་ཚུལ་དུ་ལིངྒ་ཉི་ཤུ་རྩ་བཞི་བྱིན་ཏེ། དེ་ཡང་པུལླཱི་ར་མཱ་ལ་ཡར་མགོ་བོ་ལྟ་བུའི་ལིངྒ་ནས་ཀུ་ལུ་ཏཱར་པུས་མོ་ལྟ་བུའི་ལིངྒ་ཡན་ཆད་བྱིན་ཏེ། ད་ལྟ་ཡང་གནས་ཉི་ཤུ་རྩ་བཞི་ན་རྡོའི་རང་བྱུང་གི་ལིངྒ་ཉི་ཤུ་རྩ་བཞི་ཡོད་དོ། ། དེ་རྣམས་ལ་ཁོང་ཚོ་དུས་གསུམ་དུ་མཆོད་དོ། ། དེའི་དུས་སུ་དབང་ཕྱུག་ཆེན་པོ་གཙོ་འཁོར་རྣམས་ཀྱིས་འཛམ་བུའི་གླིང་གི་སྐྱེ་དགུ་རྣམས་ལ་མ་རུངས་པར་བྱས་ཏེ། ཟས་སུ་མི་ཤ་ཟོས། སྐོམ་དུ་མི་ཁྲག་འཐུང༌། མིའི་རུས་པ་ལས་རྒྱན་བྱས་ཏེ། རུས་པའི་འཁོར་ལོ་དང༌།
རྣ་རྒྱན་དང༌། མགུལ་རྒྱན་དང༌། གདུ་བུ་དང༌། སྐ་རགས་དང༌། རུས་པའི་ཐལ་རྒྱའོ། ། གཞན་ཡང་མིའི་སྐྲ་ལས་ཚངས་སྐུད་དང༌། མགོ་བོ་ལས་དོ་ཤལ་བྱས་སོ། ། གཉིས་པ་འདུལ་བྱེད་ཧེ་རུ་ཀའི་ལོ་རྒྱུས་ནི། དེ་རྣམས་གང་གིས་ཀྱང་ཐུལ་བར་མ་གྱུར་པ་ལ་སྔར་འོག་མིན་དུ་སངས་རྒྱས་པའི་རྒྱུའི་རྡོ་རྗེ་འཆང་ལོངས་སྤྱོད་རྫོགས་པའི་སྐུ་དེ་ལ་འབྲས་བུའི་རྡོ་རྗེ་འཆང་སྤྲུལ་པའི་སྐུ་གཙོ་འཁོར་དྲུག་ཅུ་རྩ་གཉིས་སྤྲུལ་ནས་བཏུལ་ལོ། ། དེའང་ལྷ་ཆེན་པོ་ཡབ་ཡུམ་གྱི་གཉེན་པོར་དཔལ་ཧེ་རུ་ཀ་ཡབ་ཡུམ་སྤྲུལ།
ཡུམ་བཞིའི་གཉེན་པོར་བདེ་ཆེན་གྱི་ལྷ་མོ་བཞི། འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པའི་གཉེན་པོར་སྐུ་གསུང་ཐུགས་ཀྱི་དཔའ་བོ་དང་དཔའ་མོ་ཞལ་སྦྱོར་ཉི་ཤུ་རྩ་བཞི། མ་མོ་བརྒྱད་ཀྱི་གཉེན་པོར་དམ་ཚིག་གི་ལྷ་མོ་བརྒྱད་སྤྲུལ་ཏེ། དེ་རྣམས་ཀྱི་སྐུ་མདོག་དང་ཞལ་ཕྱག་གདུལ་བྱ་དྲུག་ཅུ་རྩ་གཉིས་དང་རྗེས་སུ་མཐུན་པའོ། ། དེ་ལྟར་སྤྲུལ་ནས་ཇི་ལྟར་འདུལ་ཞེ་ན། ལོངས་སྤྱད་པ་དང༌། ཐིམ་པ་དང༌། དབང་དུ་བྱས་པ་གསུམ་གྱིས་བཏུལ་བའོ། ། དང་པོ་ནི་ཁ་ཟས་དང་རྒྱན་ཆ་གཉིས་ལ་ལོངས་སྤྱོད་དེ། ཁོང་རྣམས་ཀྱི་ཁ་ཟས་ཤ་དྲོན་ཁྲག་དྲོན་དུ་བཅས་པ་དེ་རྣམས་ཚོགས་ཀྱི་འཁོར་ལོར་ལོངས་སྤྱད་པས་དཔལ་ཁྲག་འཐུང་གི་ལྷ་ཚོགས་ཞེས་བྱའོ། །
གཞན་ཡང་རྒྱན་ཆ་ཕྲོག་ནས་ཧེ་རུ་ཀ་གཙོ་འཁོར་གྱི་རྒྱན་ཆ་བྱས་པས་ཕྱག་རྒྱ་དྲུག་དང་མི་མགོའི་དོ་ཤལ་དང༌། སྟག་ལྤགས་ཀྱི་ཤམ་ཐབས་ལ་སོགས་པའི་རྒྱུ་མཚན་ཡང་དེ་ཡིན་ནོ། ། གཉིས་པ་ཐིམ་པ་ནི། ལྷ་ཆེན་གཙོ་འཁོར་རྣམས་ཚར་བཅད་དེ་རྣམ་པར་ཤེས་པ་འོད་གསལ་དུ་བསྟིམ་ནས། མ་འོངས་པའི་དུས་སུ་དེ་བཞིན་གཤེགས་པ་ཐལ་བའི་དབང་པོ་ཞེས་བྱ་བར་སངས་རྒྱས་པར་ལུང་བསྟན་ནོ། ། གསུམ་པ་དབང་དུ་བྱས་པ་ནི། འཇིགས་བྱེད་ཚོགས་ཀྱི་ལྷ་དྲུག་ཅུ་རྩ་གཉིས་བཅོམ་པའི་བརྡར་ལྷ་ཆེན་པོ་འཁོར་དང་བཅས་པའི་ལུས་གདན་དུ་བྱས་པ་སྟེ། ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་པ་ཞེས་སོ། ། དེའང་དཔལ་ཧེ་རུ་ཀ་ཡབ་ཡུམ་གྱི་འཇིགས་བྱེད་དང་དུས་མཚན་གདན་དུ་བྱས། བདེ་ཆེན་གྱི་ལྷ་མོ་བཞིས་སྒྲ་གཅན་ལ་སོགས་པའི་ཡུམ་བཞི།
སྐུ་གསུང་ཐུགས་ཀྱི་ལྷའི་འཁོར་ལོས་འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པ། དམ་ཚིག་གི་ལྷ་མོ་བརྒྱད་ཀྱིས་མིའམ་ཅིའི་མ་མོ་བརྒྱད་གདན་དུ་བྱས་པས་སོ། ། དེ་ལྟར་ན་གདུལ་བྱ་འདུལ་བྱེད་ཀྱི་རྣམ་པར་འཕྲུལ་བ་དེ་ཐམས་ཅད་དྲང་བའི་དོན་ཡིན་གྱི་ངེས་པའི་དོན་ཐ་མི་དད་དོ། ། དེ་ལྟར་ཡང་འདུས་པ་ལས། སྐུ་ཡི་རྡོ་རྗེ་ཚངས་པར་གྱུར། ། གསུང་གི་སྟོན་པ་དབང་ཕྱུག་ཆེ། ། ཐུགས་ཀྱི་སྟོན་པ་ཁྱབ་འཇུག་ཡིན། ། ཞེས་པས་འཇིགས་བྱེད་འཁོར་དང་བཅས་པ་ནི་དབང་ཕྱུག་གི་སྤྲུལ་པ་ཡིན་ལ། དབང་ཕྱུག་ནི་རྡོ་རྗེ་འཆང་གི་སྤྲུལ་པའོ། ། དེ་རྣམས་འདུལ་བར་བྱེད་པའི་ལྷ་རྣམས་ནི་དཔལ་ཧེ་རུ་ཀའི་སྤྲུལ་པ་ཡིན་ལ།
དཔལ་ཧེ་རུ་ཀ་ནི་རྡོ་རྗེ་འཆང་གི་རྣམ་འཕྲུལ་ལོ། ། དེ་ཐམས་ཅད་ཀྱང་ངེས་པའི་དོན་དུ་རྡོ་རྗེ་འཆང་ཆེན་པོའི་རང་བཞིན་ཡིན་ནོ།། །། གསུམ་པ་རྒྱུད་ཀྱི་རྒྱལ་པོ་ཇི་ལྟར་གསུངས་པ་ལ་གཉིས། རྒྱུད་ཇི་ལྟར་གསུངས་པ་དང༌། རྒྱུད་ཀྱི་དགོངས་པ་ཇི་ལྟར་བཀྲལ་བའོ། ། དང་པོ་ནི་སྟོན་པ་དེས་རི་རབ་ཀྱི་རྩེར་རིགས་ལྔའམ་དཔའ་བོ་དང་དཔའ་མོ་རྣམས་ལ་དང་པོ་ལེའུ་འབུམ་པ་གསུངས་ཏེ། རྩོད་དུས་སུ་ཉན་བཤད་མ་ནུས་པས་དེ་ལས་བསྡུས་པ་ཤློ་ཀ་འབུམ་པ་གསུངས། དེ་ཡང་རྩོད་དུས་སུ་མི་འགྲུབ་པས་ཡེ་གེ་འབུམ་པ་ལེའུ་ལྔ་བཅུ་རྩ་གཅིག་པ་འདི་གསུངས་སོ། ། དེ་ཡང་ཀུན་སྤྱོད་ལས། ཕྱི་མ་ལས་ཀྱང་ཕྱི་མ་སྟེ། །
མཁའ་འགྲོ་མ་ཡི་དྲྭ་བ་སྡོམ། ། ཞེས་གསུངས་སོ། ། བཤད་པའི་རྒྱུད་ནི་སུམ་ཅུ་རྩ་གཉིས། ཡན་ལག་གི་རྒྱུད་གྲངས་ལས་འདས་པ་གསུངས་སོ། ། དེ་རྣམས་ཕྱག་ན་རྡོ་རྗེས་གཞུང་ཚིག་དང་ཡི་གེར་བཏུས་སོ། ། གཉིས་པ་རྒྱུད་ཀྱི་དོན་ཇི་ལྟར་བཀྲལ་བ་ནི། ཕྱག་ན་རྡོ་རྗེའི་འགྲེལ་པ་དང༌། ལྭ་བ་པ་དང༌། ཀཾ་པ་ལ་དང༌། ལྭ་བའི་ན་བཟའ་ཅན་ལ་སོགས་པ་རྒྱ་ཆེར་བཀྲལ་ལོ། །
མངོན་པར་རྟོགས་པའི་དབང་དུ་བྱས་ན་སྐོར་བཞི་ཞེས་གྲགས་ཏེ། ལཱུ་ཧི་པའི་སྐོར། དྲིལ་བུ་པའི་སྐོར། ནག་པོ་པའི་སྐོར། རི་ཁྲོད་པའི་སྐོར་རོ། ། ལཱུ་ཧི་པས་རྒྱུད་ཀུན་སྤྱོད་དང༌། རྒྱུད་བླ་མ་ལ་བརྟེན་ནས་རིམ་པ་གཉིས་སྤྱོད་པ་དང་བཅས་པའི་སྒྲུབ་ཐབས་མཛད། རྡོ་རྗེ་དྲིལ་བུ་པས་ཀྱང༌། གོང་མ་གསུམ་ལ་བརྟེན་ནས་ངེས་པ་དོན་གྱི་སྨིན་གྲོལ་གཉིས་གཏན་ལ་འབེབས་པའི་གཞུང་གསུམ་མཛད། ནག་པོ་པས་རང་གཞུང་དང་མཐུན་པའི་ཆོས་གསུམ།
གཞན་ལ་ཡང་བརྟེན་པའི་ཆོས་གསུམ་སྟེ་དྲུག་མཛད། རི་ཁྲོད་པའི་ཞལ་སྔ་ནས་བརྒྱུད་དེ། ཨ་སུ་ཛུ་ག་ཏས་ཞལ་གཉིས་མ་མཛད། རི་ཁྲོད་པའི་སློབ་མ་མེ་ཏྲཱི་བས་དབང་པོ་དང་སྦྱར་ནས་ལྷ་བཅུ་གསུམ་མ། བདུན་མ། ལྷ་ལྔ་མ་ཕྲིན་ལས་ཀྱི་སྒྲུབ་ཐབས། ཚོགས་འཁོར་ཏེ་གཞུང་དྲུག་མཛད་དོ། ། དེ་ལྟ་བུའི་བཀའ་བབས་བཞི་ལ་བརྟེན་ནས་དེ་དང་དེའི་རྗེས་སུ་འབྲངས་ནས་རིན་ཆེན་རྡོ་རྗེ་དང༌། གརྦྷ་རི་པ་དང༌། ར་ཀྲི་ཏ་ལ་སོགས་པའི་སྒྲུབ་ཐབས་མང་དུ་བྱུང་ངོ༌། །
དཔལ་ཧེ་རུ་ཀའི་བྱུང་ཚུལ་རྣམ་པར་གཞག་པ་བླ་མའི་གསུང་ལས་ཅུང་ཟད་བཏུས་ཏེ་དགེ་བསྙེན་གྲགས་པ་རྒྱལ་མཚན་གྱིས་བཀོད་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
