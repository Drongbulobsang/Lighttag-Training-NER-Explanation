ས་སྐྱ་བཀའ་འབུམ།
པོད ༣༥༥
ཆོས་རྗེ་པའི་བསྟོད་པ་གོང་མ།
༼པ༽ ༄༅། །ཆོས་རྗེ་པའི་བསྟོད་པ་གོང་མ་བཞུགས།། ༄༅། །ཤྲཱི་མཱ་ན་པ་ར་མ་གུ་རུ་ཙ་ར་ཎཾ་ཀ་མ་ལ་སྱ་བན་ད་ནཾ་ཀ་རོ་མི། བློ་ཆེན་ལྡན་པ་གཞན་ལ་ཕན་དགོངས་ཤིང༌། ། སྲིད་པའི་གདུང་བ་སེལ་བའི་མཐུ་སྟོབས་ཅན། ། ཆོས་ཀྱི་རྒྱལ་པོ་འགྲོ་བའི་མིག་གཅིག་པུ། ། དཔལ་ལྡན་བཟང་པོའི་ཞབས་ལ་ཕྱག་འཚལ་ལོ། ། ཁྱོད་ཀྱི་གསུང་གི་ཟེར་གྱིས་བདག་གི་བློ། ། ཀུན་ཏུ་གསལ་བར་བགྱིས་མོད་དེ་ལྟ་ནའང༌། ། སྲིད་པའི་དྲྭ་བ་དྲལ་བར་རབ་དཀའ་ཞིང༌། །
ལོག་པར་གོམས་པའི་དབང་དུ་གྱུར་པས་ན། ། ད་དུང་དུ་ཡང་འདི་ལྟར་སྲིད་ན་གདུང༌། ། འདི་ལ་མགོན་པོ་ཁྱོད་ཀྱི་ཐུགས་རྗེ་ཡི། ། ལྕགས་ཀྱུས་བཟུང་ནས་ཐར་པ་ཆེན་པོའི་གྲོང༌། ། མཆོག་ཏུ་བདེ་བའི་གནས་སུ་གཞག་ཏུ་གསོལ། ། ཁྱོད་ལས་གཞན་པའི་སྐྱབས་གཞན་མ་མཆིས་ཤིང༌། ། དཀོན་མཆོག་གསུམ་ཡང་ཁྱོད་ལས་གཞན་མིན་ལ། ། སྐྱབས་གཞན་གྱི་ན་ལགས་པར་བདག་གིས་ཁུམས། ། དེ་ལྟར་དགོངས་ན་ཇི་ལྟར་ཡལ་བར་འདོར། ། ཇི་ལྟ་ཇི་ལྟར་སྲིད་པའི་སྡུག་བསྔལ་གྱིས། །
གདུངས་པར་གྱུར་པ་དེ་ལྟ་དེ་ལྟ་བུར། ། ཉོན་མོངས་ཕྱིར་ཞིང་འཕེལ་བ་དེ་བས་ན། ། ཤིན་ཏུ་མྱུར་བའི་ཚུལ་གྱིས་བསྐྱབ་ཏུ་གསོལ། ། དེ་ལྟར་གསོལ་ཡང་གལ་ཏེ་མ་དགོངས་ན། ། དེ་ཡིས་ཐམས་ཅད་གཟིགས་པ་ཅི་ཞིག་ཀྱེ། ། ཅི་སྟེ་དགོངས་ཀྱང་རྗེས་སུ་མི་འཛིན་ན། ། གང་གི་ཐུགས་རྗེ་ཆེན་པོ་ཇི་ལྟར་ལགས། ། འོན་ཏེ་འཛིན་ཡང་དེ་ལྟར་མི་སྤྱོད་ན། དབང་འབྱོར་དམ་པའང་གྱི་ནར་འགྱུར་ལགས་གྲང༌། ། གལ་ཏེ་བདག་ལ་བཟུང་བའི་སྐལ་མེད་ན། །
སྐལ་མཆོག་རྣམས་ལ་བཟུང་ཡང་ཅི་ཞིག་འཚལ། ། དེ་སྐད་གསོལ་ཡང་གལ་ཏེ་ནོངས་མཆིས་ན། ། དེ་ཡང་ཉིད་ལ་བཟོད་པར་གསོལ་ཞིང་མཆིས། ། དེ་སླད་ཀུན་ནས་ནོངས་པར་མི་འགྱུར་བར། ། ཐུགས་དམ་བརྟན་པ་ཉིད་ཀྱིས་མཛད་འཚལ་ལོ། ། དེ་ལྟར་གསོལ་བས་ཐུགས་རྗེ་ལྡན་པའི་ཐུགས། ། གཡེལ་བ་མེད་པར་བདག་ལ་ཉེར་དགོངས་ནས། ། དེ་ཡིས་འཚལ་བའི་དོན་རྣམས་གང་ལགས་པ། ། ད་ལྟ་ཉིད་དུ་སྩལ་བར་མཛད་དུ་གསོལ། ། གང་ཞིག་མཐོང་བས་དད་པའི་ཡིད་འཕེལ་ཞིང༌། །
དེ་ཉིད་བསྟེན་པས་བློ་གྲོས་མཆོག་འགྱུར་ལ། ། གསོལ་བ་བཏབ་ན་དགོས་འདོད་ཀུན་འབྱུང་བ། ། བླ་མ་དེ་ལ་སླར་ཡང་ཕྱག་འཚལ་ལོ། ། ཞེས་འཕགས་པས་མེ་འབྲུག་རྒྱལ་གྱི་ཟླ་བ་ལ་གསོལ་བ་བཏབ་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
