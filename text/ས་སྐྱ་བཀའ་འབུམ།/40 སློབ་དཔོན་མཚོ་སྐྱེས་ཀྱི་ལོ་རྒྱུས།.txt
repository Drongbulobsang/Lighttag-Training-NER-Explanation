ས་སྐྱ་བཀའ་འབུམ།
པོད ༤༠
སློབ་དཔོན་མཚོ་སྐྱེས་ཀྱི་ལོ་རྒྱུས།
༼ཁ༽ ༄༅། །སློབ་དཔོན་མཚོ་སྐྱེས་ཀྱི་ལོ་རྒྱུས་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། རྡོ་རྗེ་གདན་ཀྱི་ལྷོ་ཕྱོགས། ཨོ་ཌེ་བི་ཤའི་ཡུལ་ན་རིགས་བཞི་ལས་མཆོག་ཏུ་གྱུར་པ་རྒྱལ་པོའི་རིགས་སུ་གཏོགས་པ་བཅོ་བརྒྱད་ཡོད་དོ། ། དེ་རྣམས་ཀྱི་ནང་ནས་མཆོག་ཏུ་གྱུར་པ་གཅིག་ཡོད་དེ། དེའང་རྒྱལ་པོ་ཉི་མའི་རིགས་དང༌། རྒྱལ་པོ་ཟླ་བའི་རིགས་གཉིས་ལས་ནང་ན་ཤིན་ཏུ་གཅེས་སྤྲས་བྱེད་པ་རྒྱལ་བུ་ཟླ་བའི་ཐིག་ལེ་ཞེས་བྱ་བ་ཅིག་བཞུགས་སོ། ། རྒྱལ་པོ་ཕ་མ་དང༌། གཉེན་འདུན་དང་འབངས་ལ་སོགས་པས་རྒྱལ་སར་འདོན་པར་འདོད་པ་ལས།
འཁོར་བའི་ཆོས་ལ་ཡིད་བྱུང་ནས་དགོས་པ་མེད་སྙམ་ནས་ཁོང་མ་བཞེད་དོ། ། ཐེག་པ་ཆེན་པོ་དང༌། ཡུལ་དབུས་སུ་སྔགས་ལ་མོས་ནས། ཆོས་དེ་དར་བའི་ཡུལ་ནུབ་ཕྱོགས་ཨོ་རྒྱན་དུ་མོས་ཏེ་དེར་གཤེགས་སོ། ། ཡུལ་དེའི་རྣམ་གྲངས་ཞིག་ན་རྒྱལ་པོ་ཨིནྡྲ་བྷཱུ་ཏི་གསུམ་པ་དེ་བཞུགས་སོ། ། རྒྱལ་པོ་དེའི་ཡུལ་དུ་ཁོང་གིས་བྱོན་ཏོ། ། རྒྱལ་བུ་དེ་རང་གི་ཡུལ་དུ་མཐར་ཐུག་བཞིའི་ཆོས་མཁྱེན་ཏོ། ། དེར་རྒྱལ་པོ་དེའི་མཆོད་གནས་སུ་མཛད་ནས་ཆོས་ཞུས་སོ། ། ཁོང་རྒྱལ་པོ་ཅན་ན་ཆོས་གསུང་གིན་བཞུགས་པ་ལ། ཡུལ་དེ་ན་བུད་མེད་ཅིག་ཁོང་གིས་ཆོས་སྟོན་པའི་ཕྱོགས་དེ་ན་ཆུ་འཆུ་ཡིན་འདུག་པ་ལ་དེ་རེས་དགོད།
རེས་ངུ་ཡིན་འདུག་པ་ཅིག་ཁོང་གིས་གཟིགས་ནས། ནུབ་ཕྱོགས་ཨོ་རྒྱན་གྱི་ཡུལ་དེ་གཉན་པའམ། གསང་སྔགས་དར་བ་དང་རྣལ་འབྱོར་མ་ཡིན་ནོ་ཞེས་ཐུགས་ལ་དགོངས་ནས། དུས་ནམ་ཞིག་དེ་ཁྱིམ་དུ་སོང་བའི་ཕྱི་ནས་སློབ་དཔོན་གྱིས་བྱོན་པ་ལས། དེའི་སྒོ་རྩར་བྱོན་ཙ་ན་དེའི་ཁྱིམ་ན་འབྲས་འབྲུ་ཡིན་པའི་རྡོ་ཚོམས་དེ་རེས་ནམ་མཁའ་ལ་འགྲོ། རེས་ས་གསེབ་ཏུ་འགྲོ་བར་གཟིགས་ཏེ། དེར་ཁོང་བུད་མེད་དེ་ལ་མོས་ནས་བསྙེན་བཀུར་བྱས་ཤིང་ཞུས་པས། གདམས་ངག་མ་གནང་བར་ང་རྣལ་འབྱོར་མ་མིན་གསུང་ངོ༌། ། དེར་སློབ་དཔོན་གྱིས་སྔར་གྱི་སྤྱོད་པ་ཞུས་སོ། ། རྣལ་འབྱོར་མ་ན་རེ།
ཁྱོད་ཆོས་བཤད་ཙ་ན་ངུ་བ་དེ། བདེ་བར་གཤེགས་པ་ནི་མྱ་ངན་ལས་འདས། མི་རྣམས་ཆོས་ལོག་པར་སྤྱོད་པ་མཐོང་བས་ང་མི་དགའ་བ་ཡིན་ནོ། ། དགོད་པ་ནི་སངས་རྒྱས་འདས་ནས་རྒྱུད་ཟབ་མོ་ཀུན་ཉན་བཤད་བྱེད་པ་ཨ་རེ་མཚར་སྙམ་ནས་དགོད་པ་ཡིན། ཚོམས་ནམ་མཁའ་དང་ས་ལ་འགྲོ་བ་དོན་མ་ནོར་བ་ངོ་ཤེས་པས་ཐར་པ་དང་མཐོ་རིས་ཐོབ་པ་མཐོང་བའི་རྟགས་དང༌། དོན་ལོག་པ་དང༌། ཆོས་མི་སྤྱོད་པ་ངན་སོང་དུ་འགྲོ་བའི་རྟགས་འབྱུང་བའོ། ། དེར་རྣལ་འབྱོར་མ་རང་གི་མིང་ཙིན་ཏོ་ཡིན་ཞེས་བཤད་དོ། ། ཁྱོད་ངའི་གདུལ་བྱ་མིན་པས་ཡུལ་ཤར་ཕྱོགས་བྷངྒ་ལའི་བྱེ་བྲག་ཞིག་ན། བླ་མ་ཛ་ལེནྡྲ་བྱ་བ་བཞུགས་ཀྱིས།
དེར་ཁྱོད་ཀྱི་བསམ་པ་ཡོངས་སུ་རྫོགས་པར་འགྱུར་གྱིས་དེར་རྒྱུག་ཅིག་ཅེས་ལུང་བསྟན་ཏོ། ། དེར་སློབ་དཔོན་རྒྱལ་པོ་ཐིག་ལེ་དེས་རྒྱལ་པོ་ཅན་དུ་ཡང་མ་བྱོན་པར་དེ་ག་ནས་གཤེགས་སོ། ། དེ་ནས་ཡུལ་ཕྱོགས་ཤིག་ན་སློབ་དཔོན་ཡན་ལག་མེད་པའི་རྡོ་རྗེ་དེ་ཁྱིམ་པར་བཞུགས་པ་ལ་ཡུལ་པ་ཀུན་བཀུར་སྟི་བྱེད་ཅིང་བཞུགས་པ་ཁོང་གིས་གཟིགས་སོ། ། དེ་ནས་སློབ་དཔོན་གྱིས་ཡུལ་མི་ལ་འདི་སློབ་དཔོན་ཛ་ལེནྡྲ་ཡིན་ནམ་ཞེས་དྲིས་པས་ཡིན་ཟེར་རོ། ། དེར་སློབ་དཔོན་གྱིས་དེ་ལ་བཀུར་སྟི་བྱས་ཏེ་གདམས་ངག་ཞུས་པས་མ་གནང་ངོ༌། ། དེར་སློབ་དཔོན་གྱི་བདག་ལུང་བསྟན་པ་ལགས་ཞུས་པས། སུས་ལུང་བསྟན་གསུང་ངོ༌། ། དེར་སློབ་དཔོན་ཐིག་ལེ་དེས་བདག་ལ་རྣལ་འབྱོར་མ་ཙིན་ཏོས་ངའི་མིང་པོ་ཞིག་ཡོད་ཀྱིས་རྒྱུག་གསུངས་ནས་ལུང་བསྟན་པ་ལགས་ཞུས་པས། སློབ་དཔོན་ཛ་ལེནྡྲ་བ་རྣལ་འབྱོར་མ་ཙིན་ཏོ་ལ་ཐུགས་ཁྲོས་སོ། ། དེ་ནས་ཡང་དང་ཡང་དུ་ཞུས་པས་ཐ་མར་གནང་ངོ༌། །
དེ་ནས་སློབ་དཔོན་ཛ་ལེནྡྲ་པས་དང་པོར་གདམས་ངག་དབང་དང་འབྲེལ་པ་ཡིན་པས། དབང་རྫོགས་པར་བསྐུར་དགོས་པས། རྟོག་པ་བཅོམ་ནས་ངའི་བུ་མོ་འདི་དབང་རྟེན་དང་བསྒྲུབ་རྟེན་དུ་དགོད་པས། འདི་ཁྱེར་ནས་བསྒྲུབས་ན་གདམས་ངག་སྦྱིན་གསུངས་པས། དེ་བཞིན་དུ་བགྱི་ཞུས་པས་གདམས་ངག་རྫོགས་པར་བྱིན་ནས། སྔར་གྱི་རྒྱལ་པོ་ཅན་དུ་བུ་མོ་བསྐུར་ནས་བཏང་ངོ༌། ། དེར་སློབ་དཔོན་གྱིས་སྔར་བཞིན་ཆོས་གསུངས་དགེ་སྦྱོར་མཛད་ཀྱིན་བཞུགས་པ་ལ། བུ་མོ་དེ་དང་སློབ་དཔོན་བཟའ་མི་རུ་བློན་པོ་རྣམས་ཀྱིས་རིག་ནས། དེར་བློན་པོ་རྣམས་ཀྱིས་རྒྱལ་པོ་ལ་ཞུས་པ། སློབ་དཔོན་འདིས་བུ་མོ་འདིས་བླངས་ནས་འདུག་པ་འདི་འདྲ་བ་རིགས་འཆལ་ནས་འགྲོ་བས་མི་ལེགས་ཞེས་གླེངས་སོ། །
དེར་རྒྱལ་པོས་སློབ་དཔོན་ལ་དྲིས་པས་ཁོང་ཞལ་ཞུམ་ནས་མི་གསུང་ངོ༌། ། དེར་རྒྱལ་པོས་འབངས་ལ་བསྙད་པས། དེར་འབངས་རྣམས་ན་རེ། འོ་ན་བུ་མོ་འདི་དག་ཅིག་བྱེད་ཟེར་རོ། ། དེར་རྒྱལ་པོས་འབངས་མ་འཆུན་ནས་དག་བྱེད་པས། སློབ་དཔོན་ཛ་ལེནྡྲ་བ་ཡང་ངའི་བུ་མོ་བསྐུར་བ་དེ་ཐུགས་ལ་དགོངས་ནས་མི་དགྱེས་པར་བཞུགས་སོ། ། རྒྱལ་པོའང་ཐུགས་མི་དགྱེས་ཏེ་དབང་མ་བྱུང་ངོ༌། དག་བྱེད་ནི་བློན་པོ་རྣམས་ཀྱིས་ཙནྡན་སྨུག་པོ་ཅན་དུ་གདུག་པ་ཅན་གྱི་མེས་བསྲེགས་པས་ཚིག་པ་འདྲ་ནས། དེར་རྒྱལ་པོ་ཡང་ང་ལ་སློབ་དཔོན་བསྲེགས་པའི་ཉེས་པ་འོང་སྙམ་ནས་ཡིད་མི་དགྱེས། སློབ་དཔོན་ཛ་ལེནྡྲ་པའང་མ་དགྱེས་པར་བཞུགས་སོ། །
དེ་ནས་སློབ་དཔོན་དང་རྒྱལ་པོས་སཱཙྪ་གདབ་དགོས་དགོངས་ནས་ནང་པར་རུས་པ་ཐུ་རུ་བྱོན་པས། ཐལ་བའི་མགོ་ན་མཚེའུ་ཅིག་འདུག་པ་གཟིགས་པས་དེར་དེའི་ནང་ན་པདྨ་ཞིག་འདུག་ནས། དེ་ཁ་ཕྱེ་ཙ་ན་སློབ་དཔོན་ཕྱག་རྒྱ་མོ་དང་བཅས་པ་བཞུགས་ཏེ། དེར་རྒྱལ་པོ་དང་སློབ་དཔོན་གྱིས་གཟིགས་ཏེ། འབངས་ལ་ཞིབ་ཏུ་བསྙད་པས་ཐམས་ཅད་ཤིན་ཏུ་མོས་པར་གྱུར་ཏོ། ། དེ་ནས་སློབ་དཔོན་མཚོ་སྐྱེས་སུ་བཏགས་སོ། ། དེ་ལྟར་སློབ་དཔོན་གྱིས་གྲུབ་པ་ཐོབ་ནས་སླད་ཀྱིས་སེམས་ཅན་གྱི་དོན་དུ་སྒྲུབ་ཐབས་འདི་བརྩམས་སོ། ། འདིའི་བརྒྱུད་པ་ནི། རྡོ་རྗེ་འཆང་ཆེན་པོ། དེས་རྡོ་རྗེ་བདག་མེད་མའི་སྤྲུལ་པ་རྣལ་འབྱོར་མ་བི་ལ་ས་བཛྲ།
དེས་ཡན་ལག་མེད་པའི་རྡོ་རྗེ། དེས་མཚོ་སྐྱེས་རྡོ་རྗེ། དེས་ཨིནྡྲ་བྷཱུ་ཏི། དེས་ལྕམ་ལེགས་སྨིན། དེས་ནག་པོ་སྤྱོད་པ། དེས་དཔལ་འཛིན་ལ། དེས་ག་ཡ་དྷ་ར་ལ། དེས་བླ་ཆེན་འབྲོག་ལ། དེས་མཁར་ཆུང་པ་ལ། དེས་རྗེ་ཆེན་པོ་ལ།
དེས་བདག་ལ་གནང་བའོ། ། དེ་ལྟར་བརྒྱུད་ཁུངས་ཨི་ཐི། ས་མཱཔྟ་མི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
