ས་སྐྱ་བཀའ་འབུམ།
པོད ༨༠
གཙུག་ཏོར་རྣམ་རྒྱལ་གྱི་རྟོག་པའི་ཊཱི་ཀ།
༼ཅ༽ ༄༅། །གཙུག་ཏོར་རྣམ་རྒྱལ་གྱི་རྟོག་པའི་ཊཱི་ཀ་བཞུགས།། ༄༅། །ཨོཾ་སྭ་སྟི་སིདྡྷཾ། ན་མོ་ལོ་ཀེ་ཤྭ་རཱ་ཡ། བརྩེ་བས་ལྷག་བསམ་བརྟན་མཛད་ནས། ། དེ་ཁོ་ན་ཉིད་མངོན་མཛད་སྐུ། ། ཚེ་དཔག་མེད་མགོན་དཔལ་ལྡན་ཆེ། ། སྡུག་བསྔལ་སྐྱོབ་མཛད་བདག་སྐྱོངས་ཤིག ། གང་ཞིག་བསྟེན་ན་སྲིད་པ་མཐར་བྱེད་ལམ། ། གང་སྟོན་བླ་མ་དེ་ལ་ཕྱག་འཚལ་ལོ། །
ཆོ་ག་མཆོག་ལ་མོས་བློས་བླ་མ་ཡི། ། གསུང་བཞིན་ཉམས་སུ་བླང་བའི་རིམ་པ་བྲི།། །། གཟུངས་རྟོག་པ་དང་བཅས་པའི་རྒྱུད་སྡེ་བཞི་ལས་གང་ཡིན། འདིའི་མིང་ཅི་ཞིག་ཡིན། འདི་གསུངས་པའི་སྟོན་པ་གང་ཡིན། གནས་སྐབས་སུ་གང་གི་དོན་དུ་གསུངས། སྤྱིར་རྒྱུད་འདིའི་དགོངས་པ་ཅི་ཞིག་ཡིན། གསུངས་པའི་མདོ་འདི་བཤད་ཚུལ་ཇི་ལྟ་བུའི་ཚུལ་གྱིས་རྟོགས་པར་བྱ། འདིའི་རྟོག་པའི་ཆོ་ག་ཇི་ལྟ་བུས་ཉམས་སུ་བླང་བར་བྱ་སྙམ་པ་ལ། འདི་ནི་རྒྱུད་སྡེ་ལྔའི་དབང་དུ་བྱས་ན་རྟོག་པའི་རྒྱུད་ཡིན་ལ།
བཞིའི་ཚུལ་ལྟར་ན་བྱ་བའི་རྒྱུད་ཡིན་ནོ། ། འདིའི་མིང་ནི་དེ་བཞིན་གཤེགས་པ་ཐམས་ཅད་ཀྱི་འོད་ཟེར་གྱིས་སྤྱི་བོ་ནས་དབང་བསྐུར་བ་ཡིན་ལ། འདི་གསུངས་པའི་དུས་སུ་ཡང་རྣམ་པར་འཕྲུལ་པ་དེ་ལྟར་མཛད་པས་གཙུག་ཏོར་རྣམ་པར་རྒྱལ་བ་ཞེས་བྱའོ། ། དེ་ལ་སྤྱིར་མང་དུ་ཡོད་པ་ལས། འདི་ནི་ཚེ་དཔག་ཏུ་མེད་པའི་གཙུག་ཏོར་རྣམ་པར་རྒྱལ་བ་དང༌། ངན་འགྲོ་ཐམས་ཅད་སྦྱོང་བའི་རྣམ་པར་རྒྱལ་བ་ཞེས་བྱ་བ་ཡིན་ཏེ། འདི་ལ་ཡང་ཨོཾ་གཅིག་མ་དང༌། ཨོཾ་གསུམ་མ་དང༌། དགུ་པ་དང༌། ལྔ་པ་ཡོད་པ་ལས།
ཨོཾ་གསུམ་པ་འདི་དག་པ་ཡིན་ཏེ། སློབ་དཔོན་ཛེ་ཏཱ་རིས་ཀྱང་ཨོཾ་གསུམ་དང་ལྡན་པའི་གཟུངས་ཞེས་སྒྲུབ་ཐབས་སུ་གསུངས་ལ། ཡང་གཏམ་རྒྱུད་ལས། ཡུལ་ལྷོ་ཕྱོགས་སུ་པཎྜི་ཏ་བྷ་དྱ་ཀཱིརྟིས་རྒྱལ་པོའི་ཚེ་བསྲིང་བའི་དོན་དུ། དགེ་སློང་དང་བྲམ་ཟེ་ལ་སོགས་པ་མང་པོ་བསོགས་ཏེ། རྨི་ལམ་བརྟག་པའི་ཆོ་ག་བྱས་ཏེ། བརྟགས་པས་ཨོཾ་གསུམ་པ་དག་པ་ཡིན་ནོ་ཞེས་རྨི་ལམ་དུ་ཐོས་པའོ། ། འདིའི་སྟོན་པ་ནི་སྤྱིར་དེ་བཞིན་གཤེགས་པ་དཔག་ཏུ་མེད་པས་གསུངས་ཤིང་བྱིན་གྱིས་བརླབས་པར་གསལ་ལ། ཁྱད་པར་དུ་སྔོན་བྱུང་གི་སྟོན་པ་དེ་བཞིན་གཤེགས་པ་ཚེ་དཔག་མེད་ཡིན་ལ། བསྟན་པ་འདིའི་སྟོན་པ་ནི་དེ་བཞིན་གཤེགས་པ་ཤཱཀྱ་ཐུབ་པ་ཡིན་ཏེ།
དེ་ཡང་རྣམ་པར་རྒྱལ་བའི་ཏིང་ངེ་འཛིན་ལ་ཞུགས་པས་ཚེ་དཔག་ཏུ་མེད་པ་ཞེས་བྱའོ། ། གནས་སྐབས་སུ་གདུལ་བྱ་གང་གི་དོན་དུ་གསུང་ཞེ་ན། སྔོན་བྱུང་སྤྱན་རས་གཟིགས་ཀྱིས་སེམས་ཅན་སྤྱི་དང༌། བརྒྱ་བྱིན་གྱིས་བློ་གྲོས་བརྟན་པ་ལ་སོགས་པའི་དོན་དུ་གསུངས་པ་ཡིན་ལ། རྗེས་སུ་འཇུག་པ་ཚེ་ཐུང་བ་ལ་སོགས་པ་འགྲོ་བ་མཐའ་དག་གི་དོན་ཡིན་ཏེ་མདོ་ཉིད་དུ་གསལ་ལོ། ། སྤྱིར་མདོ་འདིས་དགོས་པ་ཅི་ཞིག་སྟོན་ཞེ་ན། གནས་སྐབས་ཀྱི་དགོས་པ་ནི་ཚེ་རིང་བ་ལ་སོགས་པ་ཡིན་ལ། མཐར་ཐུག་གི་དགོས་པ་ནི་སངས་རྒྱས་ཉིད་ཡིན་ཏེ། འདི་དག་ནི་རྟོག་པ་ཉིད་ན་གསལ་ལོ། ། མདོ་བཤད་ཚུལ་ཇི་ལྟ་བུ་ཞིག་གིས་རྟོགས་པར་བྱ་ཞེ་ན།
བསྡུས་པའི་དོན་དང༌། ཚིག་གི་དོན་གཉིས་ཀྱིས་ཏེ། དང་པོ་ནི་རྟོག་པའི་གོ་བ་ནི་འདིར་གསུམ་སྟེ། གླེང་གཞི་དང༌། མདོ་དངོས་དང༌། དེ་ལ་རྗེས་སུ་ཡི་རང་བའོ། ། ཚིག་གི་དོན་ནི་འདི་སྒྲ་ཇི་བཞིན་པ་ཡིན་པས། མདོ་ཉིད་དུ་རྟོགས་པར་ནུས་པས་ཁོ་བོས་མ་བྲིས་སོ། ། མདོ་འདི་གཉིས་ཀའི་རྟོག་པའི་ཆོ་ག་ཇི་ལྟར་ཉམས་སུ་བླང་བའི་ཚུལ་ནི་རྟོགས་སླ་བའི་ཕྱིར་རྟོག་པ་ལས་ལོགས་སུ་ཕྱོགས་གཅིག་ཏུ་བསྡེབས་ཏེ་བརྗོད་ན། དོན་གཉིས་ཏེ།
སྤྱིར་ཉམས་སུ་བླང་བ་རྒྱུན་གྱི་རྣལ་འབྱོར་དང༌། བྱེ་བྲག་ཏུ་ཉམས་སུ་བླང་བ་གནས་སྐབས་ཀྱི་རྣལ་འབྱོར་རོ། ། དང་པོ་ནི་སྤྱན་རས་གཟིགས་ཀྱིས་ཞུས་པ་ལས་ཀྱང༌། སུ་ཞིག་ཉིན་རེ་བཞིན་དུ་ལན་ཉི་ཤུ་རྩ་གཅིག་རེ་བརྗོད་པ་ཞེས་བྱ་བ་དང༌། རྒྱལ་པོ་ཆེན་པོ་བཞིས་ཞུས་པ་ལས་ཀྱང་དེ་བཞིན་དུ་གསུངས་པ་དང༌། ལྷའི་རྣམ་པ་དང་ཡི་གེ་དགོད་པ་བྲིས་སྐུའི་ཆོ་ག་ལ་བརྟེན་ཏེ་སློབ་དཔོན་ཛེ་ཏཱ་རིས་རྣལ་འབྱོར་གྱི་རྒྱུད་དང་མཐུན་པར་སྒྲུབ་པའི་ཐབས་མཛད་པ་དེའི་ཉམས་སུ་བླང་བའི་ཚུལ་ནི། འདིར་མི་འཇུག་པས་གཞན་དུ་བཙལ་བར་བྱའོ། ། འདིའི་ཆོ་ག་ནི་བྱ་བའི་རྒྱུད་ཀྱི་ལུགས་ཡིན་ཏེ། དེ་ཡང་དམ་ཚིག་དང་སྡོམ་པ་ལ་གནས་པའི་རྣལ་འབྱོར་པས་ནང་པར་སྔ་བར་ལངས་ཏེ་གྲུབ་ན་ཁྲུས་བྱ། མ་གྲུབ་ན་ཁ་བཤལ་བ་ཙམ་བྱས་ཏེ་སྟན་བདེ་བ་ལ་འདུག་ལ།
བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ་བ་དང༌། ཁྱད་པར་དུ་ཡང་ཚེའི་བར་དུ་གཅོད་པ་ཞི་བར་བྱ་བའི་དོན་དུ། བཅོམ་ལྡན་འདས་རྣམ་པར་རྒྱལ་བ་བསྒྲུབ་སྙམ་དུ་སེམས་བསྐྱེད་ལ། སྤྱི་བོ་ལ་སོགས་པ་ཡི་གེ་གང་དགོད་པའི་གནས་རྣམས་སུ་ཟླ་བའི་དཀྱིལ་འཁོར་བསམས་ལ། དེའི་སྟེང་དུ་ཡི་གེ་རྣམས་དགོད་དེ། སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་ནག་པོ། དཔྲལ་བར་ཏྲཱཾ་སེར་པོ། ལྟེ་བར་ཧྲཱིཿདམར་པོ།
བརླ་གཉིས་ལ་ཨཾ་ཨཿལྗང་གུ་བསམས་ལ། ཨོཾ་ཨཱཿཧཱུྃ་ཏྲཱཾ་ཧྲཱིཿཨཾ་ཨཿཆེ་གེ་མོ་ལ་རཀྵ་རཀྵ་ཞེས་ལན་གསུམ་མམ་བདུན་བཟླས། དེ་ནས་རྣམ་རྒྱལ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མདུན་དུ་དམིགས་ལ། ན་མོ་ཞེས་འབྱུང་བའི་དུས་སུ་ཕྱག་འཚལ་བར་བསམས་ཏེ་བཟླས་པར་བྱའོ། ། དེ་ཡང་དང་པོ་རྒྱལ་པོ་ཆེན་པོ་བཞིས་ཞུས་པ་ལས་གསུངས་པའི་ཕྱག་རྒྱ་བཅས་ལ་ལན་ཅིག་བཟླས་ཏེ། དེ་ནས་ཕྱག་རྒྱ་བཤིག་ལ་བཟླའོ། ། དེ་ལྟར་སྔ་དྲོ་དང་ཕྱེད་དང་དགོངས་མོ་སྟེ་གསུམ་དུ་ཉི་ཤུ་རྩ་རེ་རེ་བཟླས་སོ། ། རྗེས་ལ་དགེ་བའི་རྩ་བ་བྱང་ཆུབ་ཆེན་པོར་བསྔོ་སྟེ་རྒྱས་པའོ། ། འབྲིང་གིས་སེམས་བསྐྱེད་པ་བྱས་ལ་སྐད་ཅིག་གིས་ཡི་གེ་བཀོད་དེ་དུས་གསུམ་དུ་བདུན་བདུན་བཟླས་སོ། ། བསྡུས་པ་སེམས་བསྐྱེད་ལ་ཐ་མལ་པ་ཉིད་ལ་ཡི་གེ་བཀོད་དེ།
དུས་གཅིག་ལ་ཉི་ཤུ་རྩ་གཅིག་གམ་བདུན་བཟླ་བར་བྱའོ། ། དམིགས་པའང་རབ་འབྲིང་གསུམ་སྟེ། རབ་ཡི་གེ་དགོད་པ་དང༌། བདག་མེད་པ་དང༌། མདུན་དུ་ལྷ་བསྒོམ་པ་དང༌། སྔགས་ཀྱི་སྒྲ་དང་བཞི་ལ་དམིགས་ལ། འབྲིང་ཡི་གེ་ལ་དམིགས་ལ། ཐ་མ་སྒྲ་ཉིད་ལ་དམིགས་པའོ། ། གཟུངས་ཟློས་པ་མ་གྲུབ་པའི་དུས་སུ་རྩ་སྔགས་དང་སྙིང་པོ་དང་ཉེ་བའི་སྙིང་པོ་བཟླས་སོ། ། རྒྱུན་གྱི་རྣལ་འབྱོར་རོ། །
གཉིས་པ་ནི་རྟེན་མེད་ཀྱང་བྱ་བ་རྟེན་ལ་མ་ལྟོས་པའི་ཆོ་ག་དང༌། རྟེན་གྱི་སྤྱན་སྔར་བྱ་བ་རྟེན་ལ་ལྟོས་པ་དང༌། ཐུན་མོང་དུ་སྦྱིན་སྲེག་གོ ། དང་པོ་ནི་རྒྱལ་པོ་ཆེན་པོ་བཞིས་ཞུས་པ་ལས། གཤིན་པོ་ལ་ཕན་གདགས་པ་དང༌། ཉིན་གཅིག་པའི་ཆོ་ག་དང༌། ཤིན་ཏུ་བརྟན་པ་ལ་གསུངས་པ་ལས། ཁྱོར་ཆུ་དང༌། སོ་ཤིང་ལ་བརྟེན་པའོ། ། རྒྱལ་ཆེན་བཞིས་ཞུས་པ་ལས།
བརྒྱད་བརྒྱ་པའི་ཆོ་ག་རྟེན་ཡོད་ན་ལེགས། མེད་ཀྱང་རུང་ངོ༌། ། ལྷག་མ་རྣམས་ནི་རྟེན་མེད་དུ་མི་རུང་ངོ༌། ། དེ་ལ་དང་པོ་ཉིན་གཅིག་པའི་ཆོ་ག་ནི། མདོ་ལས། རིགས་ཀྱི་བུའམ་རིགས་ཀྱི་བུ་མོས་ཚེས་བཅོ་ལྔའི་ཟླ་བ་ལ་ཞེས་བྱ་བ་ལ་སོགས་པ་གསུངས་ཏེ། ཚེས་བཅོ་ལྔའི་ཟླ་བ་ནི་བྱེ་བྲག་ཏུ་བཟུང་བ་ཙམ་ཡིན་གྱི་དུས་ནམ་ཡང་རུང་བ་ཡིན་ནོ། ། དེ་ལ་དོན་ནི་འདི་ཡིན་ཏེ། རྨི་ལམ་ངན་པའམ་དུས་མ་ཡིན་པར་འཆི་བའི་ལྟས་བྱུང་བའི་དུས་སུ་ནང་བར་སྔ་བར་ལངས་ཏེ་ཁྲུས་བྱས་ལ་ཡོད་ན་གོས་གཙང་མ་བགོ ། མེད་ན་དྲི་ཞིམ་པོས་བདུགས་པའི་གོས་གྱོན་ལ་གསོ་སྦྱོང་རང་གིས་བླང་བར་བྱ་སྟེ།
སེམས་བསྐྱེད་པ་ལ་སོགས་པ་རྒྱུན་གྱི་རྣལ་འབྱོར་བཞིན་བྱ་སྟེ་ལན་སྟོང་བཟླས་སོ། ། དེ་མ་གྲུབ་ན་བརྒྱད་བརྒྱས་ཀྱང་ཆོག་གོ ། ཞེས་གསུངས་སོ། ། རྣ་ལམ་དུ་བསྒྲགས་པ་ནི་གོ་སླའོ། ། གཤིན་པོ་ལ་ཕན་གདགས་པ་ནི་སེམས་ཅན་སྡིག་པ་བྱེད་པ་གང་དག་ཅེས་བྱ་བ་ལ་སོགས་པ་སྟེ། དེ་ཡང་སྔར་ཤི་ཟིན་པའི་རུས་པ་ལ་བརྟེན་ཏེ་ཕན་གདགས་པ་ནི་མདོ་ཉིད་དུ་གསལ་ལོ། ། འཆི་ཀ་ནས་བརྩམས་ནས་ཕན་འདོགས་ན་དེའི་དྲུང་དུ་སོང་སྟེ་ཐོག་མར་འདུ་ཤེས་བཅུ་པའི་མདོ་བསྒྲགས་ཏེ་དེའི་དོན་དྲན་པར་བྱེད་དུ་གཞུག་གོ ། དེ་ནས་རྣམ་པར་རྒྱལ་བའི་གཟུངས་ལན་བདུན་ལ་སོགས་པ་བསྒྲགས་པར་བྱའོ། ། དེ་ནས་ཤི་བ་དང་གཟུངས་འདི་གུར་གུམ་གྱིས་བྲིས་ཏེ་དེའི་སྤྱི་བོའི་གཙུག་ཏུ་བཅིངས་བར་བྱའོ། ། དེ་ནས་ཆུའི་ནང་ངམ་མཆོད་རྟེན་ནམ་རི་མཐོན་པོའམ་དུར་ཁྲོད་དུ་བསྐྱལ་བར་བྱའོ། །
གལ་ཏེ་བསྲེག་པར་འདོད་ན་ཞི་བའི་སྦྱིན་སྲེག་བྱ་སྟེ། རྣལ་འབྱོར་པ་ལ་སོགས་པའི་རོ་ཡིན་ན་ལྷར་བསྐྱེད། དེ་ཐ་མལ་པ་ཡིན་ན་ལྷ་རྣམས་ལ་དབུལ་བར་བྱ་སྟེ། སྦྱིན་སྲེག་གི་ཆོ་ག་འདི་ནི་འོག་ན་འཆད་དོ། ། དེ་ནས་འོ་མ་དང་དྲི་ཞིམ་པོའི་ཆུས་མེ་བསད་ལ་རུས་པ་བསྡུའོ། ། རུས་པ་དེ་མཆོད་རྟེན་ཡོད་ན་དེའི་དྲུང་ངམ། མེད་ན་མཎྜལ་གྱི་དབུས་སུ་བཞག་སྟེ། རབ་ཀྱིས་ཞག་བཞི་བཅུ་ཞེ་དགུའི་བར་དུ་དུས་གསུམ་དུ་ཡུངས་ཀར་ལ་སྔགས་ཉི་ཤུ་རྩ་གཅིག་བཟླས་ཏེ་གཏོར་བར་བྱའོ། ། དེ་ནས་རུས་པ་དེ་དག་ལ་འོག་ནས་འབྱུང་བའི་སཱཙྪའི་ཆོ་ག་བཞིན་སཱཙྪ་བྱས་ཏེ། དེ་ལ་སྟོང་ཕྲག་གཅིག་གི་མཆོད་པ་བྱས་ཏེ་མཆོད་རྟེན་དུ་བཞུགས་སུ་གསོལ་བ་བྱས་ན་ཕན་ཡོན་མདོ་བཞིན་དུ་འབྱུང་ངོ༌། །
ཁྱོར་ཆུ་དང་སོ་ཤིང་ལ་བརྟེན་པ་རྟོགས་པར་སླའོ། ། དེ་དག་ནི་རྟེན་མེད་ཀྱང་བྱར་རུང་བས་རྟེན་ལ་མ་ལྟོས་པའི་ཆོ་ག་བྱའི། རྟེན་ཡོད་པ་ཡིན་ན་ཤིན་ཏུ་ཡང་མཆོག་གོ ། ད་ནི་རྟེན་མེད་དུ་མི་རུང་བའི་རྟེན་གྱི་སྤྱན་སྔར་བྱ་བའི་ཆོ་ག་ནི། རྟེན་གྱི་ཆོ་ག་དང༌། དེ་ལ་བརྟེན་པའི་ཆོ་གའོ། ། དང་པོ་ནི་ཇི་ལྟར་བྱ་བའི་ཐབས་དང༌། དེའི་རབ་ཏུ་གནས་པའོ། ། དེའི་དང་པོ་ལ་ཡང་མཆོད་རྟེན་གྱི་ཆོ་ག་དང་བྲིས་སྐུའི་ཆོ་གའོ། ། སྔ་མ་ལ་ཡང་རས་རིས་སུ་བྲིས་པ་དང༌།
མཆོད་རྟེན་ཉིད་དུ་བྱས་པའོ། ། དང་པོ་ལ་ཡང་གོས་གཙང་མ་ལ་སྣ་ཚོགས་རྡོ་རྗེ་ལ་གནས་པའི་ཞེས་གསུངས་པ་ལ་བརྟེན་ཏེ་བསྲུང་བ་དང༌། ཕྱིར་བཟློག་པའོ། ། ཕྱིར་བཟློག་པ་ནི་མཆོད་རྟེན་པད་ཟླ་ལ་གནས་པའི་བར་རིམ་གསུམ་པ་དང༌། མགུར་ཆུ་དང༌། བུམ་པ་དང༌། བུམ་རྟེན་དང༌། འཁོར་ལོ་དང༌། ཆར་ཁེབས་སུ་བཅས་པ་བུམ་པ་ལ་དང་པོར་རྡོ་རྗེ་ཕྱེད་པ། དེའི་ཕྱི་རོལ་དུ་མེ་རིས་བསྐོར་བའོ། །
མཆོད་རྟེན་མཐའ་དག་ལ་དང་པོར་བྷྲཱུྃ་མགོ་ཕྱིར་བསྟན་པའི་བར། དེའི་ཕྱི་རོལ་དུ་རྡོ་རྗེ་དང་མེ་རི་བར་མེད་པས་བསྐོར་བའོ། ། བུམ་པའི་དབུས་སུ་སྣ་ཚོགས་རྡོ་རྗེའི་ལྟེ་བ་ལ། ཨོཾ་ན་མོ་ཆེ་གེ་མོ་ལ་གནོད་པར་བྱེད་པ་ཐམས་ཅད་ཕྱིར་ཟློག་ཅིག་སྭཱ་ཧཱ། ཞེས་དྲིའོ། ། དེའི་ཕྱི་རོལ་དུ་གཡས་སྐོར་གྱིས་གཟུངས་ཀྱི་ཕྲེང་བའོ།། །། བསྲུང་བ་ལ་ནི་དབུས་སུ་རྡོ་རྗེ་རྒྱ་གྲམ་མཆོད་རྟེན་སོར་བཞི་པ་དང༌། སོར་བཅུ་གཉིས་པ་ནི་རྟོག་པ་ཉིད་དུ་གསལ་ལ། ཆོ་ག་བསྡུས་པ་སཱཙྪའི་ཆོ་ག་ནི། དེ་ནས་གཞན་ཡང་ཆོ་ག་ནི་རབ་ཏུ་དགེ་བའི་གནས་སུ་ས་བླངས་ལ་ཞེས་བྱ་བ་ལ་བརྟེན་པ་ཡིན་ཏེ།
གཙང་བ་མི་མ་ཡིན་པས་བདག་ཏུ་མ་བཟུང་བ་ནས་ས་བླངས་ཏེ་འཇིམ་པ་བྱས་ལ། སེམས་བསྐྱེད་པ་ནི་སེམས་ཅན་གྱི་དོན་དུ་དེ་བཞིན་གཤེགས་པའི་སྐུ་གཟུགས་བཞེངས་པར་བྱའོ་སྙམ་དུ་བསམས་ལ། འཇིམ་པའི་གོང་བུ་ལ་བཻ་རོ་ཙ་ནའི་སྔགས་ཉི་ཤུ་རྩ་གཅིག་བཟླས་ལ་བྱིན་གྱིས་བརླབ་བོ། ། དེ་ནས་འབི་འབི་དང་སྣུམ་བྱུག་པ་དང༌། རྒྱར་གཞུག་པ་ཐམས་ཅད་ལ་རྣམ་རྒྱལ་གྱི་གཟུངས་བཟླས་ཤིང་གདབ་བོ། ། བུམ་པའི་ནང་དུ་གཟུངས་སྔགས་སམ་རྩ་བའི་སྔགས་གུར་གུམ་གྱིས་བྲིས་ལ་གཞུག་པར་བྱའོ། ། བྲིས་སྐུའི་ཆོ་ག་ནི་དེ་ནས་གཞན་ཡང་ཞེས་བྱ་བ་ལ་སོགས་པ་ཡིན་ཏེ། གཞི་དང༌། ཚོན་དང༌། ལྷ་བཟོ་མཁན་དང༌།
དུས་དང༌། ཆོ་ག་དེ་རྣམས་ཡིན་ནོ། ། གཞི་ནི་དང་པོ་ནས་བསྒྲུབས་པའི་རས་ཏེ། གྲོང་པའི་ཆོས་ཀྱིས་མ་ཕོག་པའི་གཞོན་ནུ་མས་བྱས་པའི་སྐྲ་མ་སོང་བ་ཁྲུ་གང་བ་ཡན་ཆད་པའོ། ། ཚོན་ནི་ལྷག་མ་མ་ཡིན་པའོ། ། ལྷ་བཟོ་བ་གསོ་སྦྱོང་དང་ལྡན་པའོ། ། དུས་ཡར་གྱི་ངོ་ལའོ། ། ཆོ་ག་ནི་ཚོན་རྩི་རྣམས་གཟུངས་ཀྱི་ཡི་གེར་གྱུར་པ་ལས་དེ་དང་དེར་གྱུར་པར་བསམ་མོ། ། གཞན་ཡང་རས་འདུལ་བྱས་པའི་གཞི་ལ་བུམ་པའི་ཐད་ཀར་གཟུངས་སྔགས་ཀྱི་ཕྲེང་བ་གཡས་སྐོར་གྱིས་བྲི། དེའི་མཇུག་ཏུ་ཆེ་གེ་ལ་རཀྵ་རཀྵ་སྭཱ་ཧཱ།
ཞེས་བྲིའོ། ། ཨོཾ་ལ་སོགས་པའི་ཡི་གེ་དགོད་པ་རྣམས་ཀྱང་བྲིས་སྐུ་བྲིས་ཟིན་པ་ལ་དགོད་པའམ། ཡང་ན་སྔོན་དུ་སྐྱ་རིས་བཏབ་པ་ལ་དགོད་པ་ཡིན་ནོ། ། རྣམ་པ་ནི་ཆོ་ག་ཉིད་ལས་གསལ་ལོ། ། འདིས་ནི་རང་གི་ལྷའི་རྣལ་འབྱོར་ཡང་ཟིན་པ་ཡིན་ནོ། ། རྟེན་ཇི་ལྟར་བྱ་བའོ། ། དེ་དག་གི་རབ་ཏུ་གནས་པ་ནི། བུམ་པའི་ཆོ་ག་ཇི་ལྟ་བ་བཞིན་བྱས་ལ། དེ་ནས་མེ་ལོང་ལ་མཆོད་རྟེན་གྱི་གཟུགས་བརྙན་ཤར་བ་ལ་ཁྲུས་བྱའོ། ། དེ་ནས་རང་རྣལ་འབྱོར་དང་ལྡན་པས་མཆོད་རྟེན་གྱི་འོག་ཏུ་པྃ་ལས་པདྨ།
དེའི་སྟེང་དུ་ཨ་ལས་ཟླ་བ། དེའི་སྟེང་དུ་བྷྲཱུྃ་ལས་འཁོར་ལོ། དེའི་བུམ་པའི་ནང་དུ་པད་ཟླའི་སྟེང་དུ་བྷྲཱུྃ། དེའི་འོད་ཀྱིས་འཇིག་རྟེན་འོད་དུ་གྱུར་པར་བསམ། དེ་ནས་མཆོད་རྟེན་རིམ་གྱིས་སྟོང་པར་བསམས་ལ་དེའི་ངང་ལས་རྣམ་པར་སྣང་མཛད་ཆེན་པོར་གྱུར་པར་བསམས་ལ། དེ་ཡོངས་སུ་གྱུར་པ་ལས་མཆོད་རྟེན་ལྷ་དགུ་དང་བཅས་པ་བསྐྱེད་ལ་དེ་དག་གི་འོད་དང་རང་གི་ས་བོན་གྱི་འོད་ཀྱིས་ཡེ་ཤེས་ཀྱི་མཆོད་རྟེན་ལྷ་དང་བཅས་པ་སྤྱན་དྲངས་ལ་བསྟིམ་པར་བྱའོ། ། དེའི་རྫས་ལ་མེ་ཏོག་དཀར་པོ་ལ་རྟེན་འབྲེལ་གྱི་སྙིང་པོ་བརྒྱ་རྩ་བརྒྱད་དམ་ཉི་ཤུ་རྩ་གཅིག་བཟླས་ཏེ་གདགས་པའམ་གཏོར་བར་བྱའོ། ། དེ་ནས་མཆོད་པ་རྒྱས་པས་མཆོད། གྲུབ་ན་གཏོར་མ་གཏང་བར་བྱས་ལ་སྲུང་མར་བསྒོ། ཡེ་ཤེས་སེམས་དཔའ་གཤེགས་སུ་གསོལ་བ་མི་འདོད་པ་ཡིན་ནོ། །
རབ་ཏུ་གནས་པའི་ཆོ་གའོ།། །། རྟེན་དེ་ལ་བརྟེན་པའི་བྱ་བ་ནི་གཉིས་ཏེ། རྟེན་དེ་ཉིད་ལ་མཆོད་པ་དང༌། བཅང་བ་ལ་སོགས་པའི་བྱ་བ་དང༌། དེའི་སྤྱན་སྔར་ཇི་ལྟར་བྱ་བའོ། ། དང་པོ་ནི་མདོ་ལས་རྣམ་གྲངས་བཅུ་བཞིར་གསུངས་པ་དེ་དག་ཀྱང་མདོར་བསྡུ་ན་གཉིས་ཏེ། བཞུགས་པའི་གནས་དང༌། དེ་ལ་མཆོད་པའི་ཆོ་གའོ། ། དང་པོ་ནི་རང་གི་ལུས་ལ་སོགས་པ་སྟེ་རྟོགས་པར་སླའོ། ། གཉིས་པ་ལ་ཚུལ་གསུམ་སྟེ།
རབ་སྟོང་ཕྲག་གི་ཆོ་ག་དང༌། འབྲིང་བརྒྱད་བརྒྱ་པའི་བྱ་བ་དང༌། ཐ་མ་ཇི་ལྟར་འབྱོར་པའོ། ། དང་པོ་ལའང་རྟོག་པ་ལས་ཚུལ་མང་དུ་གསུངས་པ་ལས། རེ་ཞིག་སྟོང་ཕྲག་བཅུ་གཉིས་ཀྱི་མཆོད་པ་བྱེད་པར་འདོད་པས་དེའི་ཆོ་ག་ནི་སྦྱོར་བ་དང༌། དངོས་གཞི་དང༌། རྗེས་ཀྱི་ཆོ་གའོ། ། དང་པོ་ནི་ཉི་མ་སྔ་མ་ལ་ཆོ་ག་བྱ་བ་སྟེ། དེ་ལ་ཡང་གཉིས་ཏེ། མཆོད་པའི་རྟེན་བྱ་བ་དང༌།
མཆོད་པའི་ཡོ་བྱད་སྟ་གོན་བྱ་བའོ། ། དང་པོ་ལ་གཉིས་ཏེ། སྤྱིར་གང་ཡང་རུང་བའི་ཕྱིར་བྱ་བ་དང༌། བྱེ་བྲག་ཏུ་ནད་ལ་སོགས་པའི་རྐྱེན་བཟློག་པའི་ཕྱིར་བྱ་བའོ། ། དང་པོའི་རྟེན་ནི་སྔར་བཤད་ཟིན་ཏོ། ། གཉིས་པ་ནི་གང་ལ་དམིགས་པ་དེའི་མཐོ་གང་བའོ། ། བུམ་པར་བཞུགས་སུ་གསོལ་བའི་གཟུངས་ལ་ནི་དེའི་མིང་གིས་སྤེལ་བར་བྱའོ། ། ལྷག་མ་ནི་སྔ་མ་བཞིན་ནོ། ། མཆོད་པའི་ཡོ་བྱད་ནི་མེ་ཏོག་ལ་སོགས་པ་ལྔ་དང༌། གདུགས་དང་བ་དན་སྟོང་སྟེ།
དེའང་འབྱོར་པ་རབ་ཀྱིས་ཚུལ་ཇི་ལྟ་བ་བཞིན་བྱའོ། ། དེ་མ་འབྱོར་ན་གདུགས་བརྩེགས་པའི་ཉི་ཤུ་རྩ་ལྔ་པ་བཞི་བཅུ་བྱའོ། ། དེའང་མ་འབྱོར་ན་ལྔ་བཅུ་བརྩེགས་ཉི་ཤུ་བྱ། དེ་ཡང་མ་འབྱོར་ན་བརྩེགས་མ་བརྒྱ་བརྒྱ་པ་བཅུ་བྱ། དེ་སྟོང་དུ་མོས་པར་བྱའོ། ། མར་མེ་ཡང་སྡོང་བུ་རས་ཀྱི་སྣལ་མ་ཉི་ཤུ་རྩ་ལྔ་པ་བཞི་བཅུ་པ་བྱ་བའོ། ། ལྷ་བཤོས་ནི་སྟོང་ཉིད་དུ་བྱ་སྟེ། དབུས་སུ་གཞི་རས་ལ་སོགས་པ་གཙང་མ་འམ་ས་གཞི་གཙང་མ་ལེགས་པ་ལ་པད་འདབ་བརྒྱད་བྲིས་པའི་དབུས་སུ་མཆོད་རྟེན་བཞུགས་སུ་གསོལ་ཏེ། དེའི་མཐའ་མ་པདྨའི་འདབ་མས་བསྐོར་རོ། ། ལྷག་མ་ནི་སྣོད་ཐ་དད་མ་འབྱོར་ན་འབུལ་བའི་དུས་སུ་ཐ་དད་ཕུལ་བས་ཆོག་གོ །
སྔ་མ་རྣམས་ནི་མི་བཅུ་ཡོད་པའི་དབང་དུ་བྱས་ཏེ་རེ་རེ་ལ་བཞི་བཞི་དབང་དུ་བྱས་ཀྱི། དེ་ལྟ་མ་ཡིན་ན་བརྩིས་ནས་ཇི་ལྟར་བདེ་བ་བྱ་བ་ནི། སྦྱོར་བའོ།། །། དེ་ནས་ནང་པར་ཟས་མ་ཟོས་པའི་གོང་རོལ་དུ་ཁྲུས་བྱས་ཏེ། གསོ་སྦྱོང་རང་གིས་བླང་བའི་ཆོ་གས་གསོ་སྦྱོང་བླངས་ལ། མཆོད་རྟེན་གྱི་མཐའ་བསྐོར་ཏེ་མཆོད་པའི་ཡོ་བྱད་རྣམས་སོ་སོར་དགྲམ་སྟེ་སྟན་ལ་འདུག་གོ ། དེ་ནས་སློབ་དཔོན་གྱིས་བུམ་པ་ཆོ་ག་ཇི་ལྟ་བ་བཞིན་བཅའ་སྟེ། དྲི་ཞིམ་པོའི་ཆུས་བཀང་ལ་དེའི་ཆུས་མེ་ལོང་གི་མཆོད་རྟེན་ལ་ཁྲུས་བྱས་ཏེ་བུམ་པ་མཆོད་རྟེན་གྱི་དྲུང་དུ་གཞག་གོ ། དེ་ནས་སྦྱང་བ་ལ་སོགས་རབ་གནས་བྱའོ། ། འོན་ཀྱང་སྔར་རབ་གནས་བྱས་ཟིན་པ་ཡིན་ན་ནི་དེའི་ཚེ་མཆོད་རྟེན་དངས་ཤིང་ཐོགས་པ་མེད་པའི་བུམ་པའི་ནང་དུ་ལྷ་རྣམས་བསམ་པར་བྱའོ། །
དེ་ནས་སོ་སོའི་རྣལ་འབྱོར་རམ་རྒྱུན་གྱི་རྣལ་འབྱོར་གང་ཡང་རུང་བས་གནས་པར་བྱ་བ་ལ་དེའི་བར་དུ་གཏམ་མི་སྨྲ། མི་བཅུ་ཡོད་ན་མི་རེ་རེས་གཟུངས་བརྒྱ་བརྒྱ་བཟླའོ། ། གཟུངས་ཀྱི་མགོར་ཨོཾ་ན་མོ་ཞེས་འབྱུང་བའི་ཚེ་མགོ་འདུད་པ་ཙམ་བྱ་སྟེ། ཕྱག་སྟོང་གཟུངས་ཚར་རེ་ཐོན་པ་དང་མཆོད་པ་ལྔ་དབུལ་བར་བྱའོ། ། དབུལ་བ་ལག་ལེན་ལས་ཤེས་པར་བྱའོ། ། དེ་དག་དང་དུས་མཉམ་པར་ཕྱི་རོལ་དུ་རྣལ་འབྱོར་པ་གཞན་ཞིག་གཏོར་མ་སྟོང་བཏང་སྟེ་ཆོ་ག་ནི་ཡི་དྭགས་ཁ་ནས་མེ་འབར་བ་སྐྱབས་མཛད་པའི་གཟུངས་ཀྱི་ལུགས་སམ། ཡང་ན་འབྱུང་པོ་ཐམས་ཅད་པའི་གཏོར་མས་གཏང་བར་བྱའོ། ། མཐར་བསྐོར་བ་སྟོང་ཕྲག་གཅིག་བྱས་ཏེ་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོའོ། ། སློབ་དཔོན་དང་ཡོན་བདག་རྣམས་ལ་བུམ་པའི་ཆུས་ཁྲུས་བྱའོ། ། དངོས་གཞིའོ།། །།
རྗེས་ནི་ཡོན་བདག་གིས་སློབ་དཔོན་རྣམས་ལ་ཆོས་སྟོན་ཡོན་དང་བཅས་པས་མཉེས་པར་བྱའོ། ། སློབ་དཔོན་གྱིས་མཆོད་རྟེན་གནས་དབེན་པར་བཞུགས་སུ་གསོལ་ཏེ། དམན་མ་རྣམས་ཆུ་བོར་དོར་ལ་ལས་ཀྱི་རྗེས་མི་མངོན་པར་བྱའོ། ། རྗེས་ཀྱི་བྱ་བ་སྟེ་སྟོང་ཕྲག་གི་མཆོད་པའོ། ། གཉིས་པ་ནི་རྟོགས་པར་སླའོ། ། དེའི་སྤྱན་སྔར་ལས་ཇི་ལྟར་བྱ་བ་ལ་གཉིས་ཏེ། བུམ་པའི་ཆོ་ག་དང༌། རིག་པ་འཛིན་པ་བསྒྲུབ་པའོ། ། དང་པོ་ནི་ས་ཕྱོགས་གཙང་མར་བའི་རྣམ་ལྔ་ཚང་བའམ་ལྕི་བ་ས་ལ་མ་ལྷུང་བས་དཀྱིལ་འཁོར་གྲུ་བཞི་པར་བྱུགས་ལ། དེ་ལ་མེ་ཏོག་དཀར་པོས་ཚོམ་བུ་དགུ་བྱས་ཏེ་ལྷ་དགུར་མོས་པ་བྱའོ། །
དེའི་དབུས་སུ་རིང་བསྲེལ་དང་བཅས་པའི་མཆོད་རྟེན་བཞུགས་པར་བྱའོ། ། དེའི་མདུན་དུ་བུམ་པ་གཙང་མ་ནག་པོ་ར་རི་དང་གས་ཆག་མེད་པ་དྲི་ཞིམ་པོའི་ཆུས་བྱུགས་ཏེ། རས་ཁ་ཚར་མ་ཉམས་པས་མགུལ་པ་ཅིངས་ལ་གུ་གུལ་ནག་པོའི་དུད་པས་བདུག་པར་བྱའོ། ། དེའི་ནང་དུ་སྨན་ལྔ། འབྲུ་ལྔ། རིན་པོ་ཆེ་ལྔ་བཅུག་སྟེ་ཆུ་གཙང་མ་དྲི་ཞིམ་པོ་དང་སྦྱར་བས་བཀང་ལ་ཤིང་ལོ་མ་ཅན་གྱིས་ཁ་བརྒྱན་པར་བྱས་ལ་གཞག་གོ ། གཞན་ཡང་མཆོད་རྫས་ཇི་ལྟར་འབྱོར་པ་བཤམས་ལ་ཁྱད་པར་གྱི་ཞུན་མར་གྱི་མར་མེ་བཞི་གཞག་པར་བྱའོ། ། དེ་ནས་རང་ཁྲུས་དང་གཙང་སྦྲ་དང་གསོ་སྦྱོང་ལ་གནས་པས་སྟན་བདེ་བ་ལ་འདུག་སྟེ། རྒྱུན་གྱི་རྣལ་འབྱོར་གང་ཡང་རུང་བའི་རྣལ་འབྱོར་བྱས་ལ། ལག་པ་གཡོན་པ་བུམ་པ་ལ་རེག་ལ།
གཡས་པས་ཤེལ་ལམ་གང་ཡང་རུང་བའི་ཕྲེང་བ་ཉི་ཤུ་རྩ་གཅིག་པ་བཟུང་ལ། གཟུངས་ཉི་ཤུ་རྩ་གཅིག་བཟླས་ཏེ་མཆོད་པས་མཆོད་པར་བྱའོ། ། དེ་བཞིན་དུ་ཕྱེད་དང་དགོངས་མོ་སྟེ་དུས་གསུམ་དུ་བྱས་པའི་ཆུ་འཐུང་བ་དང་གཏོར་བ་ལ་སོགས་པ་བྱ་སྟེ། ཕན་ཡོན་ནི་གཞུང་ནས་འབྱུང་བ་བཞིན་ནོ། ། རིག་པ་འཛིན་པ་བསྒྲུབ་པ་ནི་རྟོགས་པར་སླའོ།། །། དེ་ནས་གཞན་ཡང་སྦྱིན་སྲེག་གི་ཆོ་ག་ནི་ཞེས་པ་ལ་སོགས་པ་ལ་བརྟེན་ནས་སྦྱིན་སྲེག་གི་ཆོ་ག་བྱ་སྟེ། དེ་ཡང་སྤྱིའི་ཆོ་ག་ནི་ས་ཕྱོགས་གཙང་མར་བ་བྱུང་ལྔ་དང༌། དྲི་ཞིམ་པོའི་ཆུས་བྱུགས་ཏེ། ཐབ་ཁུང་རྒྱར་ཁྲུ་གང་ཟབས་སུ་ཁྲུ་ཕྱེད་པ་ཁ་ཁྱེར་སོར་བཞི་པས་བསྐོར་བའམ། ཡང་ན་རེ་ཁ་དཀར་པོ་ཁྲུ་གང་བས་བསྐོར།
དེའི་ཕྱི་རོལ་དུ་ཡང་སོར་བཞི་པ་རེ་ཁ་རྡོ་རྗེའི་ཕྲེང་བས་བསྐོར་བར་བྱ་སྟེ། དེར་ལས་དང་རྗེས་སུ་མཐུན་པའི་ཤིང་བརྩིགས་ཏེ། མེ་ཏོག་དཀར་པོ་གཅལ་དུ་བཀྲམ། ཞུན་མར་གྱི་མར་མེ་བཞག་ལ། གཞན་ཡང་མཆོད་པའི་ཡོ་བྱད་གཡོན་ནས་བཤམ། མར་དང་ཏིལ་དང་དཱུར་བ་ལ་སོགས་པ་གཡས་ནས་བཤམ་མོ། ། དེ་ནས་རང་ཁྲུས་དང་གཙང་སྦྲ་ལ་གནས་པས་སྟན་བདེ་བ་ལ་འདུག་སྟེ། བདག་གིས་སེམས་བསྐྱེད་པ་དང་ཡི་གེ་དགོད་པ་བྱས་ལ། རྩ་སྔགས་དང་གཟུངས་གསུམ་ལ་སོགས་པ་བཟླས་ཏེ་ཐབ་ཏུ་མེ་སྦར་ཏེ། རང་གི་སྙིང་གའི་ས་བོན་གྱི་འོད་ཀྱིས་ཤར་ལྷོ་ནས་མེ་ལྷ་ཞལ་གཅིག་ཕྱག་བཞི་པ་གཡས་དབྱུག་པ་དང་རལ་གྲི།
གཡོན་ཕྲེང་བ་དང་རིལ་བ་སྤྱི་བླུགས་འཛིན་པ་ཁ་དོག་དམར་པོ་པདྨ་དང་ཉི་མ་ལ་གནས་པ་དྲང་སྲོང་གི་ཆ་ལུགས་ཅན་བཀུག་ལ། ཨོཾ་པདྨ་ཀ་མ་ལཱ་ཡ་སྟྭཾ། ཞེས་པས་མེ་ཏོག་གི་གདན་དབུལ། ཨརྒྷཾ་པྲ་ཏཱི་ཙྪ་སྭཱ་ཧཱ། ཞེས་པས་མཆོད་ཡོན་དབུལ། མཆོད་པ་ལྔ་ཡང་དབུལ། དེ་ནས་ཨགྣ་ཡེ་སྭཱ་ཧཱ། ཞེས་པས་མར་གྱི་དགང་བླུགས་གསུམ་དང༌། གཞན་ཡང་བསྲེག་རྫས་ཡོད་ན་བདུན་ལ་སོགས་པ་ཕུལ་ལ་གཤེགས་སུ་གསོལ་ལོ། ། དེ་ནས་ཐབ་ཁུང་དུ་གཙོ་བོའམ་ལྷ་དགུ་སྐད་ཅིག་གིས་དམིགས་ཏེ།
གདན་དང་མཆོད་ཡོན་དང༌། མཆོད་པས་གཏོར་ཏེ། དང་པོ་མར་གྱི་དགང་བླུགས་གསུམ་གཟུངས་སམ་ཉེ་སྙིང་གིས་དབུལ། དེ་ནས་མར་དང་ཏིལ་བསྲེས་པའི་དགང་བླུགས་བརྒྱ་ལ་སོགས་པ་ཇི་སྲིད་འབྱོར་གྱི་བར་དུ་གཟུངས་སམ་ཉེ་སྙིང་བཟླས་ཤིང་ཞི་བའི་སེམས་དང་ལྡན་པས་དབུལ་བར་བྱ་སྟེ། ཞི་བའི་སྦྱིན་སྲེག་གོ ། རྒྱས་པ་ལ་སོགས་པ་རྣམས་ལ་དེ་དང་དེའི་བསམ་པ་དང་ལྡན་པས། དེ་དང་དེའི་རྫས་རྣམས་ཆོ་ག་དང་རྣལ་འབྱོར་རྣམས་སྔ་མ་ཉིད་ཀྱིས་བསྲེག་པར་བྱའོ། ། བསྲེག་རྫས་ནི་རྟོག་པ་ཉིད་དུ་གསལ་ལོ། ། དེ་ནས་མཆོད་པས་མཆོད་ལ། འདོད་པའི་དོན་ལ་གསོལ་བ་བཏབ་སྟེ་གཤེགས་སུ་གསོལ།
སྦྱིན་སྲེག་གི་ཆོ་ག་འདི་ནི་ཚེ་ལོ་སྟོང་ཐུབ་པར་འདོད་པའི་སྦྱིན་སྲེག་ལ་རེ་རེ་ཞིང་ཡང་དག་པར་མཆོད། ཡང་དཀར་པོའི་ཚེས་བརྒྱད་ལ་མཆོད་པ་རྒྱ་ཆེན་པོ་བྱས་ལ། ཞེས་གསུངས་པས་མཆོད་པ་ལ་མཆོད་པའི་རྟེན་དགོས་པས་རྟེན་ལ་ལྟོས་པར་གསལ་ལ། ལྷག་མ་རྣམས་ལ་རྟེན་ཡོད་ན་ལེགས། མེད་ནའང་རུང་བས་རྟེན་ལ་མ་ལྟོས་པ་ཡིན་པས་འདི་ནི་ཐུན་མོང་གི་བྱ་བའོ།། །། དེ་ལྟར་རྟེན་མེད་དུ་མི་རུང་བ་བཅོ་ལྔ། རིག་པ་འཛིན་པ་ལ་སྤྱིར་ཕྱེ་ན་བཅོ་བརྒྱད། རྟེན་མེད་དུ་མི་རུང་བ་ལ་བཞི། ཐུན་མོང་དུ་སྦྱིན་སྲེག་ལ་བདུན་ཏེ། རྟོག་པའི་ཆོ་ག་དངོས་ལ་སུམ་ཅུ།
ཕན་ཡོན་གྱི་སྐབས་སུ་ཞར་ལས་འོངས་པ་ཀློག་པ་ལ་སོགས་པ་བཅོ་ལྔ་སྟེ་རྣམ་པར་ཕྱེ་ན་བཞི་བཅུ་རྩ་ལྔར་ཡོད་ཀྱང་མདོར་བསྡུ་ན་སྔར་བསྟན་པ་རྣམས་ཡིན་ནོ། ། དེ་ལྟར་ཞིབ་ཏུ་བརྗོད་མོད་ཀྱི་ལེགས་པར་ནི་རྟོག་པ་ཉིད་ཀྱི་སྟེང་དུ་རིམ་པ་བཞིན་དུ་བཤད་སླ་བས་རྟོགས་པར་འགྱུར་ཞིང་ཆོ་ག་སོ་སོར་ཕྱེ་ལ་རྟོགས་པར་འགྱུར་རོ། ། རྒྱུད་ན་གོ་རིམ་འདི་བཞིན་མི་གསལ་མོད། ། ཡི་གེ་ཉུང་དང་རྟོགས་པར་སླ་བྱའི་ཕྱིར། ། ཆོ་ག་མཐུན་རྣམས་སོ་སོར་བསྡེབས་བྲིས་ཀྱིས། ། གང་དུ་གང་སྦྱར་རང་གི་བློ་ཡིས་དཔྱོད། ། ཆོ་ག་འདི་ལས་ངལ་གྱུར་པའི། ། དགེ་བ་ཁ་བ་ལྟར་དཀར་བ། ། ཐོབ་དེས་འགྲོ་བའི་ཐིབས་པོ་ནི། ། སེལ་བར་བྱེད་པའི་དཔལ་དུ་ཤོག །
ལེགས་པའི་ཤེས་རབ་རྣལ་འབྱོར་བརྩོན། ། བློ་ཅན་གངས་ཅན་གསལ་མཛད་པས། ། བདག་གིར་མཛད་པའི་ས་དེར་ནི། ། བསོད་ནམས་རྩེ་མོས་འབད་དེ་བྲིས། ། དཔལ་ལྡན་བླ་མས་མཛད་པ་ནི། ། ལེགས་པར་བསྡེབས་ཤིང་ལུང་གནང་བས། ། གྲགས་པ་རྒྱལ་མཚན་བདག་གིས་ནི། ། ཅུང་ཟད་གསལ་བར་བགྱིས་པ་ལགས། ། གཙུག་ཏོར་རྣམ་པར་རྒྱལ་བའི་བརྗེད་བྱང་གསང་ཕུའི་སྙིང་པོ་སེ་རུ་དང༌། དཔལ་ལྡན་ས་སྐྱར་དུས་ཕྱིས་བཅོས་པ་འདི་ཡོངས་སུ་རྫོགས་སོ།།
༄༅། །དེའི་ས་བཅད་བཞུགས།། ༄༅། །ན་མོ་གུ་རུ་ཝེ། རྣམ་པར་རྒྱལ་བའི་རྟོག་པ་ལ་གཉིས་ཏེ། འཆི་བདག་འཇོམས་པའི་རྟོག་པ་དང༌། ངན་འགྲོ་སྦྱོང་བའི་རྟོག་པའོ། ། དང་པོ་ལ་གསུམ་སྟེ། གླེང་གཞི་དང༌། མདོའི་དོན་དངོས་དང༌། དེ་ལ་འཁོར་གྱིས་རྗེས་སུ་ཡི་རང་བའོ། ། བར་པ་ལ་གསུམ་སྟེ།
གཟུངས་ཀྱི་ཆེ་བ་གླེང་བསླང་བ་དང༌། དེས་ཞུས་པ་དང༌། བཤད་པར་བཞེད་པས་སྙོམས་པར་ཞུགས་པ་གསུམ་གྱིས་གཟུངས་བཤད་པ་ལ་འཇུག་པ་དང༌། གཟུངས་སྔགས་དངོས་དང༌། དེའི་ཕན་ཡོན་རྒྱས་པའོ། ། དེ་ལ་གཉིས། ཞུས་པ་དང་ལན་ནོ། ། དེ་ལ་ལྔ་སྟེ། མཆོད་རྟེན་གྱི་ལས་དང༌། རས་རིས་ཀྱི་ལས་དང༌།
སྦྱིན་སྲེག་གི་དང༌། རིག་པ་འཛིན་པའི་དང༌། ཞར་ལས་རྒྱུན་གྱི་ཉམས་སུ་བླང་བའི་ཚུལ་གྱིས་ཕན་ཡོན་སྤྱིར་བསྟན་པའོ། ། དང་པོ་ལ་གཉིས་ཏེ། དེའི་དུས་སུ་བཟླས་པའི་རྩ་བའི་སྔགས་དང༌། ཆོ་ག་དངོས་སོ། ། དེ་ལ་གསུམ་སྟེ། མཆོད་རྟེན་བྱ་བའི་ཚུལ་དང༌། མཆོད་པ་བྱ་བའི་ཆོ་ག་དང༌། ཆོ་ག་ཕན་ཡོན་དང་བཅས་པ་གསུམ་གྱིས་མཆོད་རྟེན་རྒྱས་པའི་ཆོ་ག་དང༌།
བྱ་བའི་ཚུལ་དང༌། མཆོད་པའི་ཐབས་དང༌། ཕན་ཡོན་གསུམ་གྱིས་མཆོད་རྟེན་བསྡུས་པ་སཱཙྪའི་ཆོ་གའོ། ། རས་རིས་ལ་གསུམ་སྟེ། བྲི་བའི་གཞི་དང༌། བྲི་བའི་ཚུལ་དང༌། རྣམ་པ་གསུམ་གྱིས་རྟེན་བྲིས་སྐུ་དང༌། དེ་ལ་མཆོད་པའི་ཚུལ་རྒྱས་པ་དང༌། མཆོད་པའི་ཆོ་གའི་རྣམ་གྲངས་གཞན་ཕན་ཡོན་དང་བཅས་པའོ། ། སྦྱིན་སྲེག་ལ་གཉིས་ཏེ།
སྤྱིའི་ཆོ་ག་དང༌། གཙོར་ཚེ་སྤེལ་བའི་དང༌། དཔལ་སྤེལ་བའི་དང༌། རྒྱལ་པོ་ཐོབ་པར་བྱེད་པ་གསུམ་ཀྱིས་སོ་སོའི་དོན་བསྟན་པའོ། ། དང་པོ་ལ་གཉིས་ཏེ། སྦྱོར་བ་དང་དངོས་གཞི་གཉིས་ཀྱི་ཆོ་ག་དང༌། དེའི་ཕན་ཡོན་ནོ།། །། ངན་འགྲོ་སྦྱོང་བའི་རྟོག་པ་ལ་དྲུག སྔོན་བྱུང་གི་གླེང་གཞི་དང༌། གཟུངས་དངོས་དང༌།
བརྒྱ་བྱིན་ལ་གདམས་པ་དང༌། ཕན་ཡོན་དང་ལྡན་པ་ལ་སྤྲོ་བས་གཤིན་རྗེ་ཆོས་ཀྱི་རྒྱལ་པོས་བསྲུང་བར་ཁས་བླངས་པ་དང༌། རྒྱལ་པོ་བཞི་ལ་གདམས་པ་དང༌། བརྒྱ་བྱིན་དང་ཤིན་ཏུ་བརྟན་པ་ལ་གདམས་པའོ། ། གསུམ་པ་ལ་གཉིས། ཕན་ཡོན་དང་ལྡན་པས་གཞན་དོན་དུ་གསུངས་པ་དང༌། ཕན་ཡོན་དང་ལྡན་པས་གཞན་དོན་རྗེས་སུ་གཏད་པ་གཉིས་ཀྱིས་མདོར་བསྟན་པ་དང༌། རྒྱས་པར་བཤད་པའོ། ། དེ་ལ་གཉིས་ཏེ། ཕན་ཡོན་དངོས་དང༌།
དཔེའི་སྒོ་ནས་བཤད་པ་གཉིས་ཀྱིས་རང་དོན་བསྒྲུབ་པའི་ཕན་ཡོན་དང༌། ཀློག་པ་ལ་སོགས་པ་བཅུའི་ཕན་ཡོན་དང༌། མཐོང་བ་རེག་པའི་ཕན་ཡོན་དང༌། བཀུར་སྟི་བྱས་པའི་ཕན་ཡོན་དང་གསུམ་གྱིས་གཞན་དོན་གྱི་སྒོ་ནས་ཆོ་གའི་ཚུལ་དུ་ཅུང་ཟད་བསྟན་པའོ། ། རྒྱལ་པོ་ཆེན་པོ་བཞིས་ཞུས་པ་ལ་གཉིས་ཏེ། ཞུས་པ་དང༌། ལན་ནོ། ། དེ་ལ་གཉིས་ཏེ། དམ་བཅའ་བ་དང༌། ཉིན་གཅིག་པའི་བྱ་བ་དང༌།
གཞན་ལ་བསྒྲགས་པའི་ཕན་ཡོན་དང༌། གཤིན་པོ་ལ་ཕན་གདགས་པ་དང༌། རྒྱུན་གྱི་བྱ་བ་དང༌། ཐུན་མོང་གི་ཕྱག་རྒྱ་དང༌། བརྒྱད་བརྒྱ་པའི་མཆོད་པ་དང་དྲུག་གིས་བཤད་པ་དངོས་སོ། ། བརྒྱ་བྱིན་དང༌། ཤིན་ཏུ་བརྟན་པའི་དོན་བྱ་བ་ལ་གཉིས་ཏེ། སྔར་བསྟན་པའི་གཟུངས་དང་རྟོག་པས་ཤིན་ཏུ་བརྟན་པའི་དོན་བྱ་བར་གདམས་པ་དང༌། ལྷའི་དབང་པོས་བསྟེན་པ་དང༌། དེ་ཉམས་སུ་བླངས་པས་སྡུག་བསྔལ་ལས་གྲོལ་བའི་ཚུལ་དང༌།
བཀའ་དྲིན་དྲན་པའི་མཆོད་པ་དང༌། དེ་བཞིན་གཤེགས་པས་འབྱུང་བ་བཞིས་དོན་བྱ་བ་དངོས་དང༌། ཤིན་ཏུ་བརྟན་པ་ལ་ཆོས་ཀྱི་དགའ་སྟོན་གྱི་ཚུལ་གྱིས་ཆེ་བ་དང༌། རྗེས་མཇུག་གི་ཆོ་གའི་རྣམ་གྲངས་གཞན་བསྟན་པའོ། ། དེ་ལ་གསུམ། མཆོད་རྟེན་ལ་བརྟན་པའི་ཕན་ཡོན་དང༌། བུམ་ཆོག་ལ་བརྟེན་པ་དང༌། སོ་ཤིང་དང་སྐྱོར་ཆུ་ལ་བརྟེན་པའོ། ། དང་པོ་ལ་གཉིས། གང་ཡང་རུང་བ་ལ་བཞུགས་ཏེ་སྐོར་མཆོད་ཀྱི་དང༌།
ཙནྡན་གྱི་ལ་བཞུགས་ཏེ་མགོ་ལ་བཅིངས་པ་དང༌། ཙནྡན་དང་འཇིམ་པའི་ཁྱིམ་དུ་བཞུགས་ཏེ་སྟོང་ཕྲག་གི་མཆོད་པའི་ཕན་ཡོན་དང་བཅས་པ་གསུམ་གྱིས་འབུར་དུ་བྱ་བའི་རྟེན་དང༌། རིས་སུ་བྱ་བ་ལ་རྟེན་པའོ། ། རྣམ་པར་རྒྱལ་མའི་རྟོག་པའི་བསྡུས་དོན། ཨི་ཐི།། ༄༅། །འཇིག་རྟེན་དབང་ཕྱུག་སེངྒེ་སྒྲའི་སྒྲུབ་ཐབས་དང་གདོན་དགྲོལ་གྱི་ཆོ་ག་བཞུགས།། ༄༅། །བཅོམ་ལྡན་འདས་ཐུགས་རྗེ་ཆེན་པོ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། ། གང་གི་ཐུགས་ནི་ཤིན་ཏུ་རྣམ་དག་ཅིང༌། ། ཐུགས་རྗེས་རབ་བརླན་པད་ལྟར་ཡངས་པའི་སྤྱན། ། བརྩོན་པས་གཟིགས་མཛད་འགྲོ་བའི་གཉེན་གཅིག་པུ། །
ཁྱོད་ལ་རྟག་ཏུ་བདག་ནི་དང་བས་འདུད། ། གང་གིས་དེ་ཉིད་ལེགས་པར་ཐུགས་ཆུད་ནས། ། ཐུགས་རྗེས་འགྲོ་ལ་ལེགས་པར་སྟོན་མཛད་པའི། ། བླ་མར་བཏུད་དེ་སྤྱན་རས་གཟིགས་དབང་མགོན། ། དེ་ཡི་སྒྲུབ་ཐབས་རྟོགས་པར་བྱ་ཕྱིར་དབྱེ། ། འཇིག་རྟེན་དབང་ཕྱུག་སེངྒེ་སྒྲའི་སྒྲུབ་ཐབས་ལ་དོན་ལྔ་སྟེ། ལྷ་བསྐྱེད་ཅིང་བསྒོམ་བཟླས་བྱ་བ་དང༌། ཐུན་མཚམས་ཀྱི་བྱ་བ་དང༌། མཎྜལ་ལ་བརྟེན་ཏེ་གཟུངས་བསྒྲུབ་པ་དང༌། འགྲུབ་མི་འགྲུབ་ཀྱི་ཐེ་ཚོམ་སྤང་བའི་ཕྱིར་རྨི་ལམ་བརྟག་པ་དང༌།
གྲུབ་པ་བརྟན་པར་བྱ་བའི་ཕྱིར་འཁོར་ལོ་གདགས་པའོ། ། དང་པོ་ལ་གཉིས་ཏེ། ལྷའི་རྣལ་འབྱོར་དང༌། བཟླས་པ་བྱ་བའོ། ། དང་པོ་ལ་གཉིས་ཏེ། ཚོགས་བསགས་པ་དང༌། ལྷར་བསྐྱེད་པ་དངོས་སོ། ། དང་པོ་ལ་གཉིས་ཏེ། བསོད་ནམས་དང༌། ཡེ་ཤེས་སོ། །
དང་པོ་ལ་བཞི་ལས། རྣལ་འབྱོར་པའི་བྱ་བ་ནི། གནས་ཉམས་དགའ་བར། རྟེན་དང་མཆོད་པ་ལ་སོགས་པ་ཇི་ལྟ་བ་བཞིན་བཤམས་ལ། གོས་གཙང་མ་གྱོན་ཏེ་ཁྲུས་བྱས་ལ་སྟན་བདེ་བ་ལ་འདུག་གོ ། གཉིས་པ་ལུས་སེམས་བྱིན་གྱིས་བརླབ་པ་ནི། ལུས་སེངྒེ་སྒྲར་བསམ། སྙིང་གར་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཧྲཱིཿདཀར་པོ་ཚིག་དྲག་དང་བཅས་པ་བསམ་པའོ། ། གསུམ་པ་ཞིང་སྤྲུལ་པ་ནི།
ཧྲཱིཿལས་འོད་ཟེར་འཕྲོས་པས། བླ་མ་མི་བསྐྱོད་པའི་རྣམ་པ་ཅན་སྟེང་གི་ཆ་ལ་བཞུགས་པ། རྗེ་བཙུན་སེངྒེ་སྒྲ་དེ་བཞིན་གཤེགས་པ་ལྔའི་འོད་ཟེར་འཕྲོ་བ་དང་བཅས་པ་འོག་གི་ཆ་ལ་སྤྱན་དྲངས། བཞི་པ་ཚོགས་བསག་པ། དང་པོ་ནི་བཅུ་གསུམ་སྟེ། དེ་ལ་དང་པོར་ཕྱག་བྱ་སྟེ། ཨོཾ་ན་མོ་གུ་རུ་བྷྱཿ ཞེས་བླ་མ་ལ། ཨོཾ་ན་མོ་སིདྷ་ནཱ་ད་བྷྱཿ ཞེས་ངག་ཏུ་སྟེ་བཅོམ་ལྡན་འདས་ལའོ། །
སེམས་ཀྱིས་དེ་དག་གི་ཞབས་ལ་གཏུག་པར་བསམ་མོ། ། དེ་ནས་མཆོད་པ་ནི་དངོས་སུ་བཤམས་པ་ཡོད་དམ་མེད་ན་ཡང་ཡིད་ཀྱིས་འབུལ་ཏེ། དེའང་དང་པོར་བླ་མ་ལ་འབུལ། དེ་ནས་བཅོམ་ལྡན་འདས་ལ་སྟེ་བླ་མ་ལ་འབུལ་བའི་ཚེ། ཨོཾ་ན་མོ་གུ་རུའི་མགོ་དྲངས། བཅོམ་ལྡན་འདས་ལ་འབུལ་བའི་དུས་སུ། ཨོཾ་ཨཱཿཧྲཱིཿསིདྷ་ནཱ་ད་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་མཆོད་ཡོན་འབུལ། དེ་བཞིན་དུ་པཱ་དྱཾ་གིས་ཞབས་བསིལ། པུཥྤེས་མེ་ཏོག
དྷཱུ་པེས་བདུག་པ། དཱི་པེས་མར་མེ། གནྡྷེས་དྲི་ཆབ། ནཻ་ཝི་དྱེ་སྭཱ་ཧཱས་ཞལ་ཟས་དབུལ་བར་བྱའོ། ། མཆོད་པ་གཞན་ཡིད་ལས་བྱུང་བ་ལས་སྤེལ་གྲུབ་ན་བྱའོ། ། དེ་ནས་སྡིག་པ་བཤགས་པ་ནི། རྟེན་བླ་མ་དང་ལྷའི་སྤྱན་སྔར་རང་གི་ངོ་བོ་སྡིག་པའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་ལ་སོགས་པ་ཐམས་ཅད་སོ་སོར་བཤགས་སོ། ། སླར་སྲོག་གི་ཕྱིར་ཡང་མི་བྱེད་དོ། །
ཞེས་དམ་བཅའ་བའོ། ། དེ་ནས་དེ་ལ་སྐྱབས་འགྲོ་མཛད་པས། སྐྱབས་འགྲོ་ནི། དེང་ནས་བཟུང་སྟེ་སྙིང་པོ་བྱང་ཆུབ་ལ་མཆིས་ཀྱི་བར་དུ་ཁྱེད་ལ་སྐྱབས་སུ་མཆིའོ། ། ཞེས་བྱའོ། ། སྐྱབས་སུ་སོང་ནས་དེའི་བཀའ་བཞིན་དུ་སྡོམ་པ་བླང་བ་ནི། དམ་ཚིག་དང་སྡོམ་པ་མ་ལུས་ལ་བདག་གིས་གཟུང་བར་བགྱིའོ། ། ཞེས་བྱའོ། ། སྡོམ་པ་དང་ལྡན་པ་ལ་ཡི་རང་བ་སྐྱེ་བས་སངས་རྒྱས་དང་བྱང་ཆུབ་སེམས་དཔའ་དང༌། རང་རྒྱལ་བ་དང༌།
ཉན་ཐོས་དང༌། སོ་སོ་སྐྱེ་བོའི་དགེ་བ་རྣམས་ལ་རྗེས་སུ་ཡི་རང་ངོ༌། ། ཞེས་བསམ་མོ། ། དེ་ལྟར་རྒྱུད་དག་ཅིང་སྡོམ་པ་དང་ལྡན་པ་ལ་བྱང་ཆུབ་ཀྱི་སེམས་སྐྱེ་བས། ཁམས་གསུམ་གྱི་སེམས་ཅན་འདི་རྣམས་འཁོར་བའི་རྒྱ་མཚོ་ལས་མ་བསྒྲལ་བ་རྣམས་བསྒྲལ་བར་བགྱིའོ། ། ཉན་ཐོས་དང་རང་རྒྱལ་བ་མྱ་ངན་ལས་འདས་པའི་མཐས་བཅིངས་པ་མ་གྲོལ་བ་རྣམས་དགྲོལ་བར་བགྱིའོ། ། ངན་སོང་གསུམ་གྱི་སྡུག་བསྔལ་གྱིས་དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། ། ས་ལ་བཞུགས་པའི་བྱང་ཆུབ་སེམས་དཔའ་ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བར་བགྱིའོ། ། ཞེས་སེམས་བསྐྱེད་པར་བྱའོ། ། དེ་ལྟར་དོན་བྱེད་པའང་དགེ་བ་གཞན་གྱིས་མི་ནུས་པས།
ཇི་སྲིད་སེམས་ཅན་རྣམས་ཀྱི་མ་རིག་པའི་ལིང་ཐོག་མ་བསལ་བ་དེ་སྲིད་དུ་ཆོས་ཀྱི་འཁོར་ལོ་བསྐོར་བར་བསྐུལ་ལོ། ། དེའང་ཡུན་རིང་བར་བྱ་བའི་ཕྱིར། ཇི་སྲིད་སེམས་ཅན་གྱི་ཁམས་མ་སྟོངས་པ་དེ་སྲིད་དུ་མྱ་ངན་ལས་མི་འདའ་བར་གསོལ་བ་གདབ་པར་བགྱིའོ། ། དེ་ལྟར་སྨོན་པར་བྱས་ནས། ད་ནི་འཇུག་པ་ལམ་ལ་གནས་པ་ནི། བདག་གིས་བཅོམ་ལྡན་འདས་སེངྒེ་སྒྲའི་ལམ་བཟླས་བསྒོམ་གཉིས་ལ་གནས་པར་བགྱིའོ། ། ཞེས་ལམ་བསྟན་ཏོ། ། དེ་དག་གི་དགེ་བ་ཆུད་མི་ཟ་བར་བྱ་བའི་ཕྱིར་བསྔོ་བ་ནི། དེ་ལྟར་བགྱིས་པའི་བདག་གི་དགེ་བའི་རྩ་བ་འདིས་བདག་དང་སེམས་ཅན་ཐམས་ཅད་འཇིག་རྟེན་དབང་ཕྱུག་གི་གོ་འཕང་ཐོབ་པར་གྱུར་ཅིག དེ་ནས་ཐེ་ཚོམ་མི་ཟ་བར་བྱ་བའི་ཕྱིར་གནང་བ་ནོད་པ་ནི།
རྟེན་དེ་དག་གིས། རིགས་ཀྱི་བུ་ཁྱོད་གནས་པ་འདིས་ལེགས་པར་གནས་ན་མྱུར་དུ་མཆོག་གི་དངོས་གྲུབ་འགྲུབ་པར་འགྱུར་རོ། ། ཞེས་གསུངས་པས་གནང་བ་ནོད་པར་བྱའོ། ། དེ་ནས་དེ་དག་ལ་མཆོད་པས་མཆོད་ནས། ཨོཾ་བཛྲ་མུཿ ཞེས་བརྗོད་པས་མི་དམིགས་པར་གཤེགས་སུ་གསོལ། དེ་ལྟར་ཚོགས་བསགས་བཅུ་གསུམ་ནི་ཐང་ཆུ་བའི་ལུགས་སོ། ། ཡང་བླ་མ་མེན་ཚ་གླིང་པ་ནི། བདུན་པོ་རྣམ་དག་ཙམ་བྱ་གསུངས་པས། བློའི་འཇུག་པ་གང་ལྟར་ཡང་བདེ་བ་བྱའོ། །
དེ་ནས་ཚད་མེད་བཞི་བསྒོམ་པ་ནི། སྐུའི་བྱིན་གྱིས་བརླབ་པ་དང༌། གསུང་གི་བྱིན་གྱིས་བརླབ་པ་དང༌། ཐུགས་ཀྱི་བྱིན་གྱིས་བརླབ་པའོ། ། དང་པོ་ནི། སྡིགས་མཛུབ་ཕྱོགས་བཅུར་བསྟན་ཞིང་སེ་གོལ་གཏོགས་པ། གཉིས་པ་ནི། ངག་ཏུ། ཨོཾ་སུ་ཁ་བྷ་ཝནྟུ། ཞེས་བརྗོད་དོ། །
གསུམ་པ་ནི། ཧྲཱིཿལས་འོད་འཕྲོས་ཏེ། བྱམས་པ་ལ་ཤར་དུ་སྤྲོས། དེས་ཕྱོགས་བཅུའི་སེམས་ཅན་ཐམས་ཅད་ལ་ཁྱབ་པས། ཐམས་ཅད་རྣམ་པ་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་པར་བསམ། སྙིང་རྗེ་ལ་སྔར་བཞིན་བྱང་དུ་སྤྲོས། རྣམ་པ་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་པར་བསམ། དགའ་བ་ལ་སྔར་བཞིན་ནུབ་ཏུ་སྤྲོས། རྣམ་པ་སྔར་གྱི་གཉིས་པོ་ལ་དགའ་བའོ། ། བཏང་སྙོམས་ལ་སྔར་བཞིན་ལྷོར་སྤྲོས།
རྣམ་པ་དགྲ་གཉེན་ཐ་མལ་པ་མེད་པར་སྔར་བཞིན་དུ་གྱུར་པར་བསམ། ཡང་ན། མདོར་བསྡུས་ནས་ཐུགས་ཀྱི་བྱིན་གྱིས་བརླབ་པ་གཉིས་ལས་རང་གི་ངོ་བོ་བདེ་བ་དང་ལྡན་པར་གྱུར་ཅིག་པར་བསམ་པ་ལ་སོགས་པ་གཉིས་ཙམ་བསམས་ཀྱང་བཏུབ་གསུངས། བསོད་ནམས་ཀྱི་ཚོགས་སོ། ། དེ་ནས་གཞུང་ནས་འབྱུང་བའི་སྔགས་བརྗོད་དེ། དེའི་དོན་ནི། ཆོས་ཐམས་ཅད་རང་བཞིན་གྱིས་རྣམ་པར་དག་པའོ། ། དེ་བཞིན་དུ་བདག་ཀྱང་རྣམ་པར་དག་པའོ། ། ཞེས་དྲན་པར་བྱས་ལ། སྟོང་པ་ཉིད་བསམ་སྟེ་ཡེ་ཤེས་ཀྱི་ཚོགས་སོ། །
དེ་ནས་ལྷ་བསྐྱེད་པ་ནི། སྟོང་པའི་ངང་ལས་པྃ་ལས་པདྨ་དམར་པོའོ། ། དེའི་སྟེང་དུ་ཨཿཚེག་དྲག་ཅན་ལས་སེངྒེ་དཀར་པོ་མགོ་གཡས་སུ་བསྟན་པ། ཁ་གྱེན་དུ་བལྟས་པ་རལ་པ་དམར་པོ་ཐུར་ལ་འཕྱང་བ། རིན་པོ་ཆེའི་རྒྱན་གྱིས་བརྒྱན་པའོ། ། དེའི་སྟེང་དུ་ཟླ་བ་ལ་ཧྲཱིཿདཀར་པོ་ཚེག་དྲག་ཅན་བསམས་ལ། དེ་ལས་འོད་འཕྲོས། བདེ་བར་གཤེགས་པ་རྣམས་ལ་མཆོད་བསྐུལ། སེམས་ཅན་གྱི་སྒྲིབ་པ་སྦྱངས། རྗེ་བཙུན་གྱི་གོ་འཕང་ལ་བཀོད།
དེ་རྣམས་ཚུར་འདུས་ཧྲཱིཿལ་ཐིམ་པ་ལས་སྐུ་རྫོགས་པར་བསྐྱེད་དོ། ། དེའི་མཚན་ཉིད་གཞུང་ན་གསལ་ཏེ། དམ་ཚིག་པ་བསྐྱེད་པའོ། ། དེ་ནས་ཡེ་ཤེས་པ་གཞུག་པ་ནི། རང་གི་སྙིང་གར་ཟླ་བ་ལ་ཧྲཱིཿབསམས་པ་ལས་འོད་འཕྲོས་པས་ཡེ་ཤེས་པ་མདུན་དུ་སྤྱན་དྲངས་ལ། དེ་ལ་གྲུབ་ན་ཚོགས་བསག་བཅུ་གསུམ་བྱ། མ་གྲུབ་ན་ཕྱག་དང་མཆོད་པ་ཙམ་བྱས་ལ། ངག་ཏུ། ཛཿཧཱུྃ་བྃ་ཧོཿ ཞེས་བརྗོད།
སེམས་ཀྱིས་དགུག་པ་དང༌། གཞུག་པ་དང༌། བཅིང་བ་དང༌། དབང་དུ་བྱ་བའོ། ། དེ་ནས་གནས་གསུམ་བསྲུང་བ་ནི། དཔྲལ་བ་དང༌། མགྲིན་པ་དང༌། སྙིང་གའི་སྟོད་རྣམས་སུ་ཟླ་བ་ལ་ཨོཾ་དཀར་པོ་དང༌། ཨཱཿདམར་པོ་དང༌། ཧཱུྃ་སྔོན་པོ་རྣམས་དགོད་དོ། །
དེ་ནས་དབང་བསྐུར་བ་ནི། ཡང་ཟླ་བའི་སྟེང་གི་ཧྲཱིཿའི་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་ཁྲོ་བོ་དང༌། རིག་མ་དང༌། ལྷ་མོ་རྣམས་སྤྱན་དྲངས་ཏེ། དེ་དག་ལ་ཡིད་ཀྱིས་མཆོད་པ་བྱས་ལ། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་བདག་ཉིད་ཅན་རྣམས་ཀྱིས། ། བདག་ལ་དབང་བསྐུར་སྩལ་དུ་གསོལ། ། ཞེས་གསོལ་བ་གདབ་པ་དང༌།
ཁྲོ་བོས་བགེགས་བསྐྲད། བྱང་སེམས་ཀྱིས་བཀྲ་ཤིས་བརྗོད། རིག་མ་དང་ལྷ་མོས་མཆོད་པའི་ཆར་འབེབས། དེ་བཞིན་གཤེགས་པ་རྣམས་ཀྱིས་བདུད་རྩིའི་ཆུ་རྒྱུན་གྱིས་སྤྱི་གཙུག་ནས་དབང་བསྐུར་བར་བསམ་སྟེ། རྐང་མཐིལ་གྱི་བར་དུ་གང་ནས་ཆུའི་ལྷག་མ་ཡར་ལུད་པ་ལས་སྣང་བ་མཐའ་ཡས་ཀྱིས་དབུར་བརྒྱན་པར་གྱུར་ཏོ། ། དེ་ཉིད་ཀྱི་ཚེ་རིགས་ལྔའི་འཕྲོ་བའང་གྲུབ་སྟེ། སྤྱི་བོ་ན་རྣམ་སྣང༌། དཔུང་པ་གཡས་པ་ལ་མི་བསྐྱོད་པ། གཡོན་པ་ལ་འོད་དཔག་མེད། དཀུ་གཡས་པ་ལ་རིན་འབྱུང༌།
གཡོན་པ་ལ་དོན་ཡོད་གྲུབ་པ་འཕྲོ་བའོ། ། དེ་ལྟར་བསྒོམས་ལ་རྫོགས་པ་དང༌། ལྷའི་སྐུ་ལ་དམིགས་ཏེ་གསལ་གདབ་ཅིང་བསྒོམ་པར་བྱའོ། ། དེ་ལས་སྐྱོ་བར་གྱུར་ན་བཟླས་པ་བྱ་བ་ནི། སྙིང་གར་ཟླ་བ་ལ་ཧྲཱིཿདཀར་པོ་བསམས་པའི་མཐར། ལས་དང་མཐུན་པའི་ཁ་དོག་གིས་བསྐོར་བ་ལ་དམིགས་ཏེ་བཟླས་པ་བྱའོ། ། དེ་ནས་བསྒོམ་བཟླས་ཀྱིས་སྐྱོ་བར་གྱུར་ན། ཐུན་མཚམས་སུ་གཏོར་མ་གཏང་བ་ནི། ཅི་འབྱོར་པའི་ཁ་ཟས་གཙང་མ་སྣོད་གཙང་མར་བཤམས་ཏེ། ཨོཾ་ཞེས་བརྗོད་པས་ཟླ་བའི་སྟེང་དུ་ཨོཾ་བསམས་པའི་འོད་ཟེར་གྱིས་འགྲོ་བ་རིགས་དྲུག་ཐམས་ཅད་བཀུག་པར་བསམ།
དེ་ནས་གཏོར་མའི་སྟེང་དུ་ཨཱཿབསམས་ཏེ་ཨཱཿལན་བཞི་བརྗོད་པའི་དང་པོས་སྟོང་པར་སྦྱངས། གཉིས་པས་མང་དུ་སྤེལ། གསུམ་པས་བདུད་རྩིར་གྱུར་པར་བསམ། བཞི་པས་ཅི་འདོད་པ་འབྱུང་བར་བསམ་མོ། ། ཧཱུྃ་ཞེས་བརྗོད་པས་ཐམས་ཅད་ཀྱིས་མཉམ་པར་ཐོབ་པར་བསམས་ལ། ཨ་ཀཱ་རོའི་སྔགས་ཀྱང་ལན་གསུམ་མམ་བདུན་བརྗོད་དེ། འདོད་པའི་དོན་ལ་གསོལ་བ་གདབ་པར་བྱའོ། ། དེ་ནས་ཡེ་ཤེས་སེམས་དཔའ་གཤེགས་སུ་གསོལ་བ་ནི། མར་མེ་གཅིག་ལས་གཉིས་མཆེད་པའི་ཚུལ་དུ་གཤེགས་སུ་གསོལ་ལ། རང་གི་གནས་གསུམ་བསྲུངས་ཏེ།
དེ་ནས་གྲུབ་ན་དེ་ལ་ཚོགས་བསག་བཅུ་གསུམ་གྱིས་ཚོགས་བསག་བྱའོ། ། དེ་མ་གྲུབ་ན་ཕྱག་དང་མཆོད་པ་ཙམ་བྱས་ལ། ཡི་གེ་བརྒྱ་པས་ཉམས་ཆགས་བསྐང༌། བཟོད་པར་གསོལ་ལ། ཨོཾ་བཛྲ་མུཿ ཞེས་བརྗོད་པས་གཤེགས་སུ་གསོལ། ཡང་རང་དམ་ཚིག་པ་ལ་གནས་གསུམ་བསྲུང་བ་བྱ། དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོའོ། ། ཐམས་ཅད་སེངྒེ་སྒྲའི་ང་རྒྱལ་གྱིས་གླེངས་བམ་བཀླག་པ་དང༌། འཆད་པ་དང༌།
ཉན་པ་དང༌། འབྲི་བ་ལ་སོགས་པའི་སྤྱོད་ལམ་ཐམས་ཅད་བྱའོ། ། ཟས་ཀྱི་དུས་སུ་ཁ་ཟས་བདུད་རྩིའི་རང་བཞིན་དུ་བསམས་ལ། ལྷ་མཆོད་པའི་བསམ་པས་ལོངས་སྤྱད་པར་བྱའོ། ། དེ་ལྟ་བུའི་བྱ་བས་ཐུན་གསུམ་མམ་བཞིའི་རྣལ་འབྱོར་གྱིས་འབུམ་ཕྲག་བཞི་ལ་སོགས་པ་བསྐྱལ་བར་བྱའོ། ། དེ་ལྟར་བསྙེན་པ་ཡོངས་སུ་རྫོགས་པ་དང༌། མཎྜལ་ལ་བརྟེན་ཏེ་གཟུངས་བསྒྲུབ་པ་ནི། གནས་ཉམས་དགའ་བར་འཕགས་པ་སྤྱན་རས་གཟིགས་དབང་ཕྱུག་གི་རྟེན་བཞུགས་པའམ། དེ་མེད་ན་མཎྜལ་བའི་རྣམ་པ་ལྔས་བྱུགས་པ་ལ། མེ་ཏོག་ཚོམ་བུ་དྲུག་དགོད་པར་བྱའོ། །
དེའི་མདུན་དུ་མཆོད་པ་དང་བ་ལིཾ་དང༌། མེ་ཏོག་དཀར་པོ་དང༌། བ་སེར་སྐྱའི་ལྕི་བ་ས་ལ་མ་ལྷུང་བ་རས་ཀྱི་ཚག་མ་ལ་བཅགས་པ་དྲི་ཞིམ་པོ་དང་སྦྱར་བ་སྟ་གོན་བྱས་ལ། ཁྲུས་བྱས་ཏེ་སྟན་བདེ་བ་ལ་འདུག་ནས། རང་ལྷའི་རྣལ་འབྱོར་རྫོགས་པར་བསྒོམས་ལ་བཟླས་པ་ཅུང་ཞིག་བྱའོ། ། དེ་ནས་མེ་ཏོག་དཀར་པོ་ནས་རེ་རེ་བླངས་ཏེ་རེ་རེ་ལ། ཨོཾ་ཨཱཿཧྲཱིཿསིདྷ་ནཱ་ད་ཧཱུྃ་ཕཊ། ཅེས་ལན་བདུན་བདུན་བཟླས་ཏེ་འཕགས་པ་སྤྱན་རས་གཟིགས་སམ། མཎྜལ་ཚོམ་བུ་དྲུག་པའི་མདུན་ནས་ཚར་དུ་རང་གི་གཡོན་ནས་བརྩམས་ཏེ་མཎྜལ་བརྒྱད་ཀྱི་སར་མེ་ཏོག་རེ་རེ་བཞག་ནས་བྱིན་གྱིས་བརླབ་བོ། ། དེ་ནས་བའི་ལྕི་བ་བླངས་ཏེ།
སྔར་གྱི་མེ་ཏོག་བསལ་ལ། དེའི་ཤུལ་དུ་མཎྜལ་རེ་རེ་ལ་གཟུངས་ལན་བཅུ་གསུམ་བཟླས་ཤིང་ལན་བཅུ་གསུམ་བྱུགས་ཏེ། མདོར་ན་མཎྜལ་དང་གཟུངས་བཅུ་གསུམ་པ་བརྒྱད་དོ། ། མཎྜལ་བྱུག་ཅིང་བའི་ལྕི་བ་ལྷག་མ་ལག་པ་ལ་གོས་པ་ལ་མཆིལ་མ་བཏབ་ཅིང་ན་བ་ལ་སོགས་པ་ལ་བྱུག་པར་བྱའོ། ། ན་བ་མེད་ན་སྣོད་གཙང་མར་བླུགས་ལ་བཟུང་སྟེ་སྡུག་བསྔལ་བ་གཞན་ལ་སྦྱིན་པར་བྱའོ། ། དེ་ལྟར་ཇི་སྲིད་འབྱོར་པ་བྱས་ཏེ་འཇོག་པའི་དུས་སུ་གྲུབ་ན་སྔགས་བཟླས་ཏེ་གཏོར་མ་བཏང་ལ་ཡེ་ཤེས་པ་གཤེགས་སོ། ། བཟླས་པ་མ་གྲུབ་ན་གཏོར་མ་བཏང་སྟེ་ཡེ་ཤེས་པ་གཤེགས་སུ་གསོལ་བ་ཇི་ལྟ་བ་བཞིན་བྱ་སྟེ། མཎྜལ་རས་དཀར་པོས་གཡོགས་ལ་གཞག་གོ ། མེ་ཏོག་དང་ལྕི་བ་ལྷག་མ་ལ་གཅེས་སྤྲས་སུ་བྱའོ། ། སྤྱོད་ལམ་སྔར་བཞིན་བྱའོ། །
ཐུན་གཉིས་པ་ལ་སོགས་པ་ལ་ལྕི་བ་ཡོད་ན་མེ་ཏོག་བྱིན་གྱིས་བརླབ། ལྕི་བ་མི་སྤོ་ན་བྱིན་གྱིས་བརླབ་མི་དགོས། ལྷག་མ་སྔ་མ་བཞིན་སྤྱད་དོ། ། དེ་ལྟ་བུ་ཐུན་གསུམ་མམ་གཉིས་ཀྱང་རུང་སྟེ། ཉི་མ་བདུན་ནམ་བཅུ་གསུམ་མམ་ཉི་ཤུ་རྩ་གཅིག་གིས་མཚམས་མེད་པ་བྱས་པ་མ་ཡིན་པ་རྣམས་འགྲུབ་པར་འགྱུར་རོ། ། མ་གྲུབ་ན་མཚམས་མེད་བྱས་པ་ཡིན་པས་ཡང་བསྙེན་པ་བསྐྱར་ལ་བྱའོ། ། འགྲུབ་མི་འགྲུབ་ཀྱི་ཐེ་ཚོམ་བསལ་བའི་དོན་དུ་རྨི་ལམ་བརྟག་པ་ནི། འཕགས་པ་སྤྱན་རས་གཟིགས་དབང་ཕྱུག་གི་སྤྱན་སྔར་ལྕི་བ་ས་ལ་མ་ལྷུང་བས་མཎྜལ་བྱས་ལ། མེ་ཏོག་ཚོམ་བུ་དྲུག་བཀོད་དེ། དེའི་མདུན་དུ་མཆོད་པ་དང་གཏོར་མ་བཤམ།
བུམ་པ་ཆོ་ག་ཇི་ལྟ་བ་བཞིན་ཏེ། དྲི་ཞིམ་པོའི་ཆུས་བཀང་ལ། དེའི་སྟེང་དུ་རྡོ་རྗེ་ལ་གཟུངས་ཐག་བཏགས་ལ་གཞག་གོ ། དེ་ནས་ཁྲུས་བྱས་ཏེ་སྟན་ལ་འདུག་ལ་ལྷའི་རྣལ་འབྱོར་རྫོགས་པར་བསྐྱེད་དེ། གཟུངས་ཐག་ནས་བཟུང་ལ་སྔགས་བརྒྱ་རྩ་བརྒྱད་བཟླ་བར་བྱའོ། ། དེ་ནས་གཏོར་མ་གཏང་བས་ཡེ་ཤེས་པ་གཤེགས་པ་ལ་སོགས་པ་ཇི་ལྟ་བ་བཞིན་བྱ་སྟེ། ཆུས་གདོང་བཀྲུས་ནས་གོས་གཙང་མ་གྱོན་ཏེ་ལྷའི་ང་རྒྱལ་དང་ལྡན་པ། འཇིགས་པ་མེད་པས་རང་གི་འདོད་པའི་དོན་ཡིད་ལ་བྱེད་པའི་བསམ་པ་དང་ལྡན་པས། གློ་གཡས་ས་ལ་ཕབ་སྟེ་ཉལ་བར་བྱས་ན་ཇི་ལྟར་འདོད་པའི་དོན་མཐོང་བར་འགྱུར་རོ། ། གྲུབ་པ་བརྟན་པར་བྱ་བའི་ཕྱིར་སྲུང་བའི་འཁོར་ལོ་བཅིང་བ་ནི།
དེ་ཉིད་ཀྱི་སྲིན་ལག་གི་ཁྲག་གིས་བྲི། དེའང་པདྨ་འདབ་མ་བརྒྱད་པ་མུ་ཁྱུད་གཉིས་པ་བྲིས་པའི་ལྟེ་བར་ཧྲཱིཿདེའི་མཐའ་མ་ན་ཕར་ཆེ་གེ་མོ་ལ་ཤཱནྟིཾ་ཀུ་རུ། པུཥྚིཾ་ཀུ་རུ། རཀྵ་ཀུ་རུ་སྭཱ་ཧཱ། ཞེས་བྱ་བ་བྲི། འདབ་མ་བརྒྱད་ལ་ཧྲཱིཿཨོཾ་ཨཱཿསིཾ་ཧ་ནཱ་ད་ཧཱུྃ་ཕཊ་དང་སྭཱ་ཧཱ་མ་གཏོགས་པའི་ཡི་གེ་བརྒྱད་གཡས་སྐོར་གྱིས་བྲི། མུ་ཁྱུད་ནང་མ་ལ་ཨཱ་ལི་གཡོན་སྐོར་ཀཱ་ལི་གཡས་སྐོར་བྲི། ཕྱི་རོལ་གྱི་མུ་ཁྱུད་ལ། ན་མོ་རཏྣ་ཏྲ་ཡཱ་ཡ། ཞེས་བྱ་བ་ལ་སོགས་པ་གཟུངས་རིང་བྲི་བར་བྱའོ། །
དེ་ལྟར་བྲིས་པ་ལ་རབ་ཏུ་གནས་པར་བྱ་བ་ནི། མཆོད་པ་མེ་ཏོག་ལ་སོགས་པ་དང་ལྷ་བཤོས་གསུམ་བྱ། གཏོར་མ་གསུམ་བཤམས་ལ། བདག་ཉིད་ཀྱི་ལྷའི་རྣལ་འབྱོར་རྫོགས་པར་བསྒོམ་པ་དང༌། བཟླས་པ་ཅུང་ཞིག་བྱའོ། ། དེ་ནས་འཁོར་ལོ་མཎྜལ་གྱི་སྟེང་ན་ཡོད་པ་དེ། སྭ་བྷཱ་ཝའི་སྔགས་ཀྱིས་སྟོང་པར་བསྒོམས། སྟོང་པའི་ངང་ལས་ཧྲཱིཿདཀར་པོ་ལས་འཁོར་ལོ་ཇི་ལྟར་བ་བཞིན་དུ་བསྐྱེད། དེ་ནས་རང་གི་སྙིང་གའི་ཧྲཱིཿདང་འཁོར་ལོའི་ཡི་གེ་ཚོགས་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པའི་ཐུགས་ཀ་ནས་ཡེ་ཤེས་ཀྱི་འཁོར་ལོ་གཅིག་སྤྱན་དྲངས་ནས། དེ་ལ་བསྟིམ་སྟེ་མཆོད་པ་དབུལ།
དམ་ཚིག་ཅན་ལ་གཏོར་མ་གཅིག་གཏང་ངོ༌། ། དེ་ནས་ཡང་སྙིང་གའི་ས་བོན་དང་འཁོར་ལོའི་ཡི་གེའི་ཚོགས་ལས་འོད་འཕྲོས་པས་བསྲུང་བར་བྱ་བ་གང་ཡིན་པ་དེའི་རྣམ་ཤེས་བཀུག་ལ། སྙིང་པོ་དང་གཟུངས་སྔགས་ལ་སོགས་པ་ལ་བསྟིམ། དེའི་ལུས་དཔག་ཏུ་མེད་པ་བཀུག་ལ་ཨཱ་ལི་ཀཱ་ལི་ལ་བསྟིམ་ལ། ཡང་མཆོད་པ་བྱ། གཏོར་མ་གཅིག་གཏང་ངོ༌། ། དེ་ནས་འཁོར་ལོ་ལག་པ་གཡས་པས་བཟུང་ལ། སྙིང་པོ་ལ་ཆེ་གེ་མོ་རཀྵ་རཀྵ། ཞེས་སྤེལ་ལ་བརྒྱ་རྩ་བརྒྱད་བཟླ། དེ་ནས་གཟུངས་སྔགས་སྤེལ་ཚིག་དང་བཅས་པ་བཟླ།
དེ་ནས་ཨཱ་ལི་སྤེལ་ཚིག་དང་བཅས་པ་བཟླ། དེ་ནས་ཀཱ་ལི་སྤེལ་ཚིག་དང་བཅས་པ་བཟླ། དེ་ནས་སརྦ་ཏྲཱ་ས་སྤེལ་ཚིག་དང་བཅས་པ་བཟླ། མཐར་སེངྒེ་སྒྲའི་ཡི་གེ་བརྒྱ་པ་སྤེལ་ཚིག་དང་བཅས་པ་བརྒྱ་རྩ་བརྒྱད་བཟླའོ། ། དེ་ནས་འཁོར་ལོ་དྲིལ་ལ་ཟངས་ལ་སོགས་པར་བཅུག་སྟེ་གདགས་པ་ནི། དང་པོར་བསྒྲུབ་པར་བྱ་བ་དེའི་ལུས་ལ་གཏོར་མས་ལན་གསུམ་བསྐོར་ཞིང་གཏོར་མའི་སྔགས་བརྗོད་པས་དེའི་རྒྱུད་ལ་གནས་པའི་གདོན་དེ། དེ་ལས་བདུད་དུ་ཕྲལ་ལ། སྙིང་པོ་དང་གཟུངས་སྔགས་བཟླས་ཤིང་དཔུང་པ་གཡོན་པ་ལ་གདགས་སོ། ། ཡི་གེ་བརྒྱ་པ་ལན་གསུམ་གྱིས་བརྟེན་པར་བྱའོ། ། ཕྱིས་འཇིགས་པ་དང་ཡང་བ་ལ་སོགས་པ་བྱུང་ན་རང་གི་ལག་པ་དེ་ལ་འཇུས་ལ།
མགོན་སྐྱབས་ཞུ་བར་དམིགས་ཏེ་སྔགས་རྣམས་སྔར་བཞིན་བཟླའོ། ། རྫོགས་སོ།། །། ཡི་གེ་བརྒྱ་པ་ནི། ཨོཾ་སིདྷ་ནཱ་ད་ས་མ་ཡ། མ་ནུ་པཱ་ལ་ཡ། སིདྷ་ནཱ་ད་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོཥྱོ་མེ་བྷ་ཝ།
སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱཾ་སིདྷ་ནཱ་ད་མཱ་མེ་མུཉྩ། སིདྷ་ནཱ་ད་བྷ་ཝ་མ་ཧཱ་ས་མ་ཡ་སཏྭ་ཨ།། ༄༅། །སེངྒེ་སྒྲའི་བསྡུས་དོན་བཞུགས།། ༄༅། །གདོན་དགྲོལ་བའི་ཆོ་ག་ལ། ཀླུའི་རིགས་བརྟག་པ་དང༌། ཆོ་ག་དངོས་སོ། །
དེ་ལ་གསུམ། སྦྱོར་བ་དང༌། དངོས་གཞི་དང༌། རྗེས་གསུམ་ལས། དང་པོ་སྦྱོར་བ་ནི་ལྔ་སྟེ། མཎྜལ་དང་དཀྱིལ་འཁོར་བཤམ་པ་དང༌། བུམ་པ་བཤམ་པ་དང༌། ཀླུ་མཆོད་ཅིང་གསོ་བའི་རྟེན་བཤམ་པ་དང༌། མཆོད་པ་བཤམ་པ་དང༌། གཏོར་མ་བཤམ་པའོ། །
དང་པོ་ལ་གཉིས་ཏེ། ལྷའི་མཎྜལ་དང༌། ཀླུའི་འོ། ། གཉིས་པ་ལ་གསུམ་སྟེ། བསྒྲུབ་བྱ་ལ་དགོས་པ་ལྷའི་བུམ་པ་དང༌། ཀླུ་སྡུག་བསྔལ་དང་བྲལ་བ་བརྟན་པར་བྱ་བའི་ཕྱིར་དབང་བསྐུར་བའི་བུམ་པ་དང༌། ཀླུའི་ནད་གསོ་བའི་རྩི་སྨན་བླུགས་པའི་བུམ་པའོ། ། གསུམ་པ་རྟེན་ལ་གཉིས་ཏེ། མཆོད་པའི་རྟེན་རྒྱལ་པོ་དགུའི་གཟུགས་དང༌། མཆོད་པ་དང་གསོ་བ་གཉིས་ཀའི་རྟེན་ཀླུ་ཕལ་པ་དང་ས་བདག་གི་རྟེན་ནོ། །
བཞི་པ་མཆོད་པ་ནི་གཉིས་ཏེ། ཐུན་མོང་བ་ཨརྒྷཾ་ལ་སོགས་པ་དང༌། ཐུན་མོང་མ་ཡིན་པ་བདུག་པ་ལ་སོགས་པའོ། ། ལྔ་པ་གཏོར་མ་ནི་གཉིས་ཏེ། དམ་ཚིག་ཅན་གྱི་དང་ཀླུའི་འོ། ། དངོས་གཞི་ལ་གསུམ་སྟེ། ལྷ་དང་འབྲེལ་པའི་བྱ་བ་དང༌། གདོན་གྱི་ལས་དང༌། བསྒྲུབ་བྱ་ལ་ཇི་ལྟར་བྱ་བའོ། ། དང་པོ་ལ་གསུམ་སྟེ།
སངས་རྒྱས་ལ་མཆོད་པ་དང༌། དམ་ཚིག་ཅན་ལ་གཏོར་མ་སྦྱིན་པ་དང༌། བུམ་པ་བྱིན་གྱིས་བརླབ་པའོ། ། གཉིས་པ་ལ་གསུམ་སྟེ། ཀླུའི་མཆོད་པ་དང༌། ནད་གསོ་བ་དང༌། དབང་བསྐུར་བའོ། ། གསུམ་པ་ལའང་གསུམ་སྟེ། བསྒྲུབ་བྱ་ཁྲུས་བྱ་བ་དང༌། བྱབ་པ་དང༌།
བསྲུང་བའོ། ། དེ་ལྟར་དགུའོ། ། མཇུག་གཤེགས་སུ་གསོལ་བ་དང༌། བདག་བསྲུང་སྟེ་གཉིས་སུ་བསྡུ་བར་གསུངས་སོ། ། དེ་ལྟར་སྦྱོར་བ་ལ་ལྔ། དངོས་གཞི་ལ་དགུ། མཇུག་གི་ཆོ་ག་ལ་གཉིས་ཏེ་ཆོ་ག་བཅུ་དྲུག་ཏུ་བསྡུས་པ་ཤེས་པར་བྱའོ།། ༄༅། །ཨོཾ་སྭ་སྟི། ནོར་རྒྱས་དུང་སྐྱོང་གཉིས་ནི་རྒྱལ་རིགས་ཡིན་ཏེ་སེར་པོ་ས་ལ་དབང༌། དགའ་བོ་རིགས་ལྡན་གཉིས་ནི་བྲམ་ཟེ་ཡིན་ཏེ་དཀར་པོ་ཆུ་ལ་དབང༌།
པདྨ་འཇོག་པོ་གཉིས་ནི་རྗེའུ་རིགས་ཡིན་ཏེ་དམར་པོ་མེ་ལ་དབང༌། པད་ཆེན་སྟོབས་རྒྱུ་གཉིས་ནི་དམངས་རིགས་ཡིན་ཏེ་སྔོ་ནག་རླུང་ལ་དབང༌། དུག་དེ་ཀུན་ཀྱང་འཇོམས་པར་བྱེད་པ། གཙོ་བོར་གྱུར་པ་ཆུ་ལྷ་སྟེ། འབྱུང་བ་ནམ་མཁའི་རང་བཞིན་ཅན། དེ་བས་དེ་ཉིད་འབད་དེ་བཟླའོ། ། དེ་བས་ན་དང་པོ་བརྩམ་པའི་དུས་སམ། དུག་གསལ་བར་ངོས་མ་ཟིན་ན། ཆུ་ལྷ་ཉིད་ལ་བཟླ་བར་བྱ་སྟེ། སེངྒེ་སྒྲའི་རྣལ་འབྱོར་བྱས་ལ།
སངས་རྒྱས་ལ་མཆོད་པ་དང༌། ཀླུའི་རྒྱལ་པོ་རྣམས་ལ་གཏོར་མ་དབུལ། མཆོད་བསྟོད་ནས། ཏྲི་ཤཱུ་ལ་ལ་སྦྲུལ་དཀར་པོ་གསལ་བར་དམིགས་ཏེ། རྗེ་བཙུན་གྱི་སྔགས་སྔོན་དུ་འགྲོ་བའོ། ། ཨོཾ་ཕུཿཝ་རུ་ཎཱ་ཡ་ནཱ་ག་རཱ་ཛ་ཕུཿཧཱུྃ་ཕཊ། ཅི་ནུས་སུ་བཟླས་སོ། ། དེ་ནས་དུག་གསལ་བར་སོང་ཟིན་ནས་བཟླའོ། ། མེ་ཆུ་ལ་བཟླའོ། ། ཆུ་དུག་ལ་རླུང་བཟླ།
དུག་བཞིར་འདུས་པའི་ཀླུ་བརྒྱད་པོ་ཡང༌། ཏྲི་ཤཱུ་ལ་ལ་སྤྲུལ་ཁ་སྤྲོད་བཅིངས་ལ། གཞུང་ནས་འབྱུང་བའི་མདོག་དང་ལྡན་པར་གསལ་བར་དམིགས་ལ་བཟླའོ། ། བཟླས་པ་གོང་གི་ལུགས་བཞིན་ནོ། ། ལས་ལ་སྦྱར་བ་ནི། ཀླུ་འདུལ་བའི་ཁུ་བ་ལ་སོགས་པ་ཀླུ་དང་མི་མཐུན་པའི་རྫས་བསོགས་ལ། རྫས་དེ་དག་གིས་ལིངྒ་ལ་བྲབ་ཅིང༌། ཕུར་བུས་གདབ་པ་ལ་སོགས་པ་བྱ་སྟེ། དེའི་དུས་སུ་སྔགས་བཟླས་པ་ནི། ཨོཾ་ཨཱཿཧྲཱིཿསིདྷ་ནཱ་ད་ཧཱུྃ་ཕཊ།
ཨོཾ་ཕུཿཝ་རུ་ཎཱ་ཡ་ནཱ་ག་རཱ་ཛ་ཕུཿ ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧཱ་རི་ཎི། ཨེ་ཥ་ཨ་པཤྩི་མཱ་ཀཱ་ལོ་ཨ་ཡཾ། ཨི་དཾ་རཏྣ་ཏྲཱ་ཡཱ་ཡ་ཨ་པ་ཀཱ་རི་ཎཱཾ། ཡ་དི་པྲ་ཏཱི་ཛྙ་སྨ་ར་སི་ཏ་དཱ་ཨི་དཾ་དུཥྚཱ་ན། ཁ་ཁ་ཁཱ་ཧི་ཁཱ་ཧི། མཱ་ར་མཱ་ར། གྲྀཧྞ་གྲྀཧྞ། བནྡྷ་བནྡྷ།
ཧ་ན་ཧ་ན། ད་ཧ་ད་ཧ། པ་ཙ་པ་ཙ། དཱི་ན་མེ་ཀེ་ན་མཱ་ར་ཡ་ཧཱུྃ་ཕཊ། ཅེས་རྫས་རྣམས་ཞུ་བར་སྦྱར་ལ་ལིངྒ་ལ་བྲབ་པ་དང༌། ཕུར་བུས་གདབ་པ་དང་རྔ་རྡུངས་ལ་སོགས་པས་འགྲུབ་པར་འགྱུར་རོ། ། ལས་འདི་དག་ཀྱང་ལྷག་པའི་ལྷའི་བཟླས་པ་དང༌། གདོན་དགྲོལ་བ་ཡང་སྔོན་དུ་སོང་བས་བྱའོ། ། གང་རུང་རུང་མི་བྱའོ། ། ལས་འདི་ཡང་དང་པོར་བསྒོམ་བཟླས་ཙམ་གྱིས་མ་སོས་ན་གཟུངས་བསྒྲུབ་བྱའོ། །
དེ་ནས་གདོན་དགྲོལ་བྱ། དེས་ཀྱང་མ་སོས་ན་རྨི་ལམ་བརྟག་པར་བྱས་པས་ཀླུ་གནོད་པ་ངོ་ཤེས་ནས། དེ་ཡང་དུག་ངོས་མ་ཟིན་ནོ། ། བ་རུ་ཎའི་སྔགས་བཟླས་ཤིང་གཏོར་མ་སྦྱིན། དུག་ངོས་ཟིན་ན་རང་སེངྒེ་སྒྲའི་རྣལ་འབྱོར་དང་ལྡན་པས། ཏྲི་ཤཱུ་ལ་ལ་སྦྲུལ་སོ་སོ་དམིགས་ལ་སྔགས་སོ་སོ་བཟླས་སོ། ། རྫོགས་སོ།། །། བཅོམ་ལྡན་འདས་ཀྱི་སྙིང་པོའི་མཐར། ། ཨོཾ་ཕུཿབ་སུ་ཀ་ཤཾ་ཁ་པཱ་ལཱ་ཡ། ནཱ་ག་རཱ་ཛ་ཕུཿཧཱུྃ་ཕཊ་སྭཱ་ཧཱ།
ཞེས་བྱ་བ་ལ་སོགས་པ་བརྒྱད་པོ་ལ་ཡང་བྱའོ། ། ཡང་ཀླུའི་གཟུགས་བརྙན་ལ་རྒྱལ་པོ་གདུག་པ་ཅན་ཕྱེ་བའི་དུས་སུ། གདུག་པ་ཅན་གྱི་རྫས་ཀྱིས་གཟུགས་བརྙན་ལ་བསྐོར་ཞིང༌། བཅོམ་ལྡན་འདས་ཆུ་བདག་གི་སྙིང་པོའི་མཐར། ན་མོ་ནཱ་ག་ནན་ལ་སོགས་པ་བཞི། དེ་ནས་རཱ་ཛ་དུཥྚཱ་ན་བི་དེ་ཤ་ཡ་བི་དེ་ཤ་ཡ། ཞེས་བཟླས་ལ། དེ་ནས་རྒྱལ་པོའི་གཟུགས་ལ་བྲབ་བོ།། །། འཇིག་རྟེན་དབང་ཕྱུག་སེངྒེ་སྒྲ་ལ་ཕྱག་འཚལ་ལོ། ། དང་པོར་འཇིག་རྟེན་དབང་ཕྱུག་གི་བསྒོམ་བཟླས་གཉིས་ཐུན་མཚམས་སུ་གཏོར་མ་གཏང་ཞིང༌།
བསྙེན་པའི་གྲངས་འབུམ་ཕྲག་བཞི་ཚང་ན་སོས་པར་འགྱུར་རོ། ། བརྒྱ་ཞིག་ན་དེས་མ་སོས་ན། མཎྜལ་བརྟན་ཏེ་གཟུངས་བསྒྲུབ་བོ། ། དེས་ཀྱང་སོས་པར་མ་གྱུར་ན། ཆུ་བདག་གི་སྙིང་པོ་བཏགས་ལ་བསྙེན་པ་ཡང་བསྐྱར་ལ་བཟླས་པ་ཉིད་ཀྱིས་སོས་པར་འགྱུར་ཏེ། ཏྲི་ཤཱུ་ལ་ལ་དཀྲིས་པའི་སྦྲུལ་དཀར་པོ་ལ་ཐུགས་དམ་ལས་བསྐུལ་བར་དམིགས་ཤིང༌། ཨོཾ་ཨཱཿཧྲཱིཿསིདྷ་ནཱ་ད་ཧཱུྃ་ཕཊ། ཨོཾ་ཕུཿཝ་རུ་ཎཱ་ཡ་ནཱ་ག་རཱ་ཛ་ཕུཿཧཱུྃ་ཕཊ་སྭཱ་ཧཱ། ཞེས་གྲངས་ཅི་རིགས་པས་སོས་པར་འགྱུར་ཏེ། མ་སོས་ན་འབུམ་ཕྲག་བཞི་གཉིས་བསྐྱལ་ལོ། །
དེ་དག་གིས་ཀྱང་སོས་པར་མ་གྱུར་ན་དེའི་ཚེ། གདོན་དགྲོལ་བའི་ཆོ་ག་ཅི་རིགས་པར་བྱས་པས་ངེས་པར་འཚོའོ། ། མ་སོས་ན་ནི་དེའི་ཚེ་སྲུང་བའི་འཁོར་ལོ་གདགས་སོ། ། དེས་ཀྱང་མ་སོས་ན་ཡང་དུག་གསལ་པོར་ངོས་གཟུང་བར་བྱ་བའི་ཕྱིར་ཆུ་བདག་གི་སྙིང་པོ་བསྐྱར་ཏེ་བཟླའོ། ། དུག་ངོས་ཟིན་ན་གཉེན་པོའི་སྔགས་གདམས་ངག་བཞིན་བཟླའོ། ། གལ་ཏེ་དུག་གསལ་པོར་ངོས་མ་ཟིན་ནམ། ངོས་ཟིན་ཀྱང་གཉེན་པོའི་སྔགས་རྨི་ལམ་བརྟགས་ལ་ངོས་བཟུང་སྟེ། མྱུར་དུ་འཚོ་བའམ་རིང་དུ་འགོར་བའམ། སྔོན་གྱི་ལས་ཡིན་པར་ཤེས་པར་འགྱུར་རོ། ། གདོན་དགྲོལ་མི་དགོས་པའི་ཕྱོགས་གལ་ཏེ་ན་གཟུངས་ལ་བརྟེན་ནས་བསྙེན་པ་དང་པོ་ཐོན་ནས་གཟུངས་བསྒྲུབ་བྱས་ལ།
དེས་སོས་པར་རུང་བ་ཉིད་ཡིན་ནོ། ། སྤོགས་ཆོག་གཞན་ནི་སྔ་མ་དང་འདྲའོ། ། དེ་ལྟར་ན་ཡང་སོས་པར་མ་ནུས་ན། སྙིང་མི་དགའ་བ་ལ་སོགས་པ་སྣ་ཚོགས་བྱུང་ན། ཀླུ་དང་རྒྱལ་པོ་དབྱེ་བ་ཞེས་བྱ་བ་གདམས་ངག་བཞིན་ནོ། ། གྲུབ་ན་ནི་གདོན་དགྲོལ་བྱ་སྟེ། སྲུང་བའི་འཁོར་ལོ་གདགས་སོ། ། དེ་ལ་མན་ངག་ནི་འདི་ཡིན་ཏེ། དང་པོར་དུག་ངོས་ཟིན་པའི་དུས་སུ། སེངྒེ་སྒྲའི་སྙིང་པོའི་རྗེས་ལ།
ཨོཾ་ཕུཿབ་སུ་ཀ་ཡེ་ཤཾ་ཁ་པཱ་ལཱ་ཡ་ནཱ་ག་རཱ་ཛ་ཕུཿཧཱུྃ་ཕཊ་སྭཱ་ཧཱ། རླུང་དུག་གིས་ཟིན་པའི་ཚེ། ཏྲི་ཤཱུ་ལ་ལ་སྦྲུལ་སེར་པོ་གཉིས་ཁ་སྤྲོད་དུ་བྱས་ཏེ་སྔགས་བཟླ་བར་བྱའོ། ། ཡང་སྙིང་པོའི་རྗེས་ལ། ཨོཾ་ཕུཿཨ་ནནྟཱ་ཡ་ཀུ་ལི་ཀཱ་ཡེ་ནཱ་ག་རཱ་ཛ་ཕུཿཧཱུྃ་ཕཊ་སྭཱ་ཧཱ། ཚ་ཞིང་གདུང་བ་མེའི་དུག་གིས་ཟིན་པའི་ཚེ། ཏྲི་ཤཱུ་ལ་ལ་སྦྲུལ་དཀར་པོ་རྩེ་སྤྲོད་དུ་བྱས་ལ་འབྱུང་བ་ཆུའི་སྔགས་བཟླས་སོ། ། ཡང་སྙིང་པོའི་རྗེས་ལ། ཨོཾ་ཕུཿཔདྨ་ཡེ་ཏ་ཀྵ་ཀཱ་ཡ་ནཱ་ག་རཱ་ཛ་ཕུཿཧཱུྃ་ཕཊ་སྭཱ་ཧཱ། ས་དུག་གིས་ཟིན་པའི་ཚེ་མེ་བཟླས་ཏེ།
ཏྲི་ཤཱུ་ལ་ལ་སྦྲུལ་དམར་པོ་གཉིས་ཁ་སྤྲོད་དུ་བྱས་ལ་འབྱུང་བ་མེའི་སྔགས་བཟླས་སོ། ། ཡང་སྙིང་པོའི་རྗེས་ལ། ཨོཾ་ཕུཿམ་ཧཱ་པདྨཱ་ཡ་ཀརྐོ་ཊཱ་ཡ་ནཱ་ག་རཱ་ཛ་ཕུཿཧཱུྃ་ཕཊ་སྭཱ་ཧཱ། ཆུ་དགུ་གིས་ཟིན་པའི་ཚེ། ཏྲི་ཤཱུ་ལ་ལ་སྦྲུལ་སྔོ་ནག་གཉིས་ཁ་སྤྲོད་དུ་བྱས་ལ་འབྱུང་བ་རླུང་གི་སྔགས་བཟླས་སོ། ། དེ་ཡང་དང་པོ་ངོས་ཟིན་ནས་ཡང་བསྙེན་པའི་སྔགས་བཟླས་ཤིང༌། ཕྱིས་ཆུ་བདག་གི་སྙིང་པོས་དུག་ངོས་ཟིན་ན། ཡང་གཉེན་པོའི་སྔགས་ཀྱིས་ངེས་པར་འཚོ་བར་འགྱུར་རོ། ། ཀླུ་རིགས་བཞིའི་སྙིང་པོ་སོ་སོར་གཙོ་བོར་བཟླས་ཀྱང་མ་སོས་པ་དེའི་ཚེ་ཀླུ་དང་རྒྱལ་པོ་མ་ཕྲལ་བའི་སྐྱོན་ཡིན་ཏེ། དབྲལ་བ་ནི།
བག་ཟན་ལས་ཀླུ་ཕལ་པ་རིགས་བཞིའི་གཟུགས་བྱ། རྙེད་ན་མི་ལྤགས། མ་རྙེད་ན་ཤོག་བུ་ལ་རྒྱལ་པོའི་གཟུགས་རིད་པ་སྐྲ་འཛིངས་པ་ཡན་ལག་ཐམས་ཅད་ཕྲ་བ་ཅིག་བྲིས་ལ། དེའི་སྙིང་གར་བཅོམ་ལྡན་འདས་དང་ཆུ་བདག་གི་སྙིང་པོའི་ཤམ་བུ། རཱ་ཛ་མཱ་ར་ཡ་ཧཱུྃ་ཕཊ། ཅེས་པ་བྲི། གཞན་ཡང་འབྱུང་བའི་བླ་ཤིང་ཡིན་པས་ཤིང་གླང་མ་མགོ་རྩ་མ་ལོག་པ་བྱས་ལ། རྩ་བའི་ངོས་ལེགས་པར་བྱས་པ་ལ་མི་ཚིལ་དུམ་རེ་གཟུགས། རྩེ་མོ་བཀས་ལ་མི་ལྤགས་ལ་རྒྱལ་པོའི་གཟུགས་བྲིས་ལ་མགོ་ཐུར་དུ་བསྟན་ཏེ། གླང་མའི་རྩེ་མོ་བཀས་པ་དེའི་བར་དུ་གཟུགས་སོ། །
གཞན་ཡང་གཤར་ཐུན་དང་སྐམ་ཐུན་གཉིས་ཀའི་བྱ་ཐབས་ནི་ཡིག་སྣ་བཞིན་དུ་བྱའོ། ། དེ་ནས་མར་ངོའི་ཉི་མ་དང་པོ་ནས་བཟུང་སྟེ། ཐུན་གསུམ་མམ་བཞིར་འཇིག་རྟེན་མགོན་པོ་སྐུ་མདོག་ནག་པོའི་རྣལ་འབྱོར་ལ་གནས་ནས་ཉི་མ་གསུམ་དུ་ཀླུའི་གཟུགས་བརྙན་ལ་བསྐོར་ཞིང་རྒྱལ་པོའི་གཟུགས་བརྙན་ལ་བྲབ་ཅིང་ཀླུ་དང་རྒྱལ་པོ་དབྱེ་བའམ། ཉི་མ་གཅིག་གིས་ཀྱང་ལས་འགྲུབ་པར་འགྱུར་རོ། ། དེ་ནས་ཀླུའི་རྟེན་ལ་པཱུ་ཛ་བྱས་ལ་ཀླུ་གནས་པའི་མཚེའུ་ལ་སོགས་པར་བསྐྱལ་ལོ། ། དེ་ནས་རྒྱལ་པོའི་གཟུགས་ལ་བརྟེན་ཏེ་དྲག་པོའི་སྦྱིན་སྲེག་གིས་ཚར་གཅད་པ་ནི། དང་པོར་རོ་བསྲེགས་པའི་ས་རྡོ་ལས་བྱས་པའི་སྒྱེད་པུ་གསུམ་གཟུགས། དེར་ཚེར་མ་ཅན་གྱི་ཤིང་བརྩིགས་པའི་སྟེང་དུ་སླ་ང་གཟུགས། རང་གི་གཡོན་དུ་མཆོད་པ་རྣམ་ལྔ་བཤམ། གཡས་སུ་གཏོར་མ་བཤམ།
མདུན་དུ་སྔར་གྱི་ལིངྒ་རྣམས་དང༌། དུག་ལ་སོགས་པ་གདུག་པ་ཅན་གྱི་རྫས་བཞག དེ་ནས་སྲོད་ཐུན་དང་པོ་ནས་སེངྒེ་སྒྲ་ནག་པོའི་རྣལ་འབྱོར་གསལ་བར་བྱས་པ་ལ་བཟླས་པའང་ཅི་ནུས་བྱ། དེ་ནས་མཚན་ཕྱེད་ཀྱི་དུས་སུ་མེ་སྦར་ལ་སླ་ངར་བསྲེག་གོ ། དེ་ནས་བདག་ཉིད་ཀྱི་སྙིང་གའི་ཧྲཱིཿཡིག་ལས་འཇིག་རྟེན་མགོན་པོའི་སྤྲུལ་པ་ཞགས་པ་དང་ལྕགས་ཀྱུ་ལ་སོགས་པ་ཐོགས་པ་དཔག་ཏུ་མེད་པ་སྤྲོས་ལ། བསྒྲུབ་བྱ་གནོད་བྱེད་རྒྱལ་པོ་དེ་ལ་ལྕགས་ཀྱུས་སྙིང་གར་ཕུག ཞགས་པས་མགྲིན་པ་ནས་བཅིང་བ་ལ་སོགས་པས་བཀུག་ནས་ལིངྒ་ཆེ་ཆུང་རྣམས་ལ་དགུག་གཞུག་བྱ། ངག་ཏུ་ཡང༌། ལྷག་པའི་ལྷ་དང་ཆུ་བདག་གི་སྙིང་པོ་གཉིས་ཀྱི་མཐར་གནོད་བྱེད་རྒྱལ་པོ་ཨཱ་ཀརྵ་ཡ་ཛཿཛཿ ཞེས་བརྗོད་དེ།
དེ་ནས་ཡང་སྙིང་པོ་གཉིས་ཀྱི་མཐར། རཱ་ཛ་མཱ་ར་ཡ་ཕཊ། བཏགས་ལ་ལིངྒ་ཆེ་བ་མཚོན་རྣོན་པོས་གཏུབས་ལ་ཐུན་རྫས་དང་བསྲེས་ལ་གཞག་གོ ། དེ་ནས་སླ་ངའི་ནང་དུ་བཅོམ་ལྡན་འདས་སྐུ་མདོག་ནག་པོ་སྐད་ཅིག་མས་བསྐྱེད་ལ། དེའི་གཡས་སུ་ནཱ་ག་རཱ་ཛ་ཝ་རུ་ཎ། གཡོན་དུ་ནག་པོ་ཆེན་པོ་པ། ཀུན་ཀྱང་ཞལ་གདངས་པར་བསམས་ལ། དང་པོ་ལས་ཀྱི་ཤམ་བུ་དང་བཅས་པའི་སྔགས་བརྗོད་དེ། གླང་མའི་ལིངྒ་བསྲེག་གོ ། དེ་ནས་སྔགས་དེ་ཉིད་ཀྱིས་ཐུན་རྫས་བསྲེག
དེ་བཞིན་དུ་སྤེལ་ཞིང་བསྲེག་གོ ། སྔགས་ནི་ཡིག་སྣ་ཕྱི་མ་ལས་ཤེས་སོ། ། རྫས་རྣམས་ཟད་ཟད་ཀྱི་བར་དུ་བསྲེག་གོ ། ཐམས་ཅད་ལ་ཡང་རྒྱལ་པོའི་ཤ་དང་ཁྲག་དང༌། རུས་པ་ལ་སོགས་པ་སླ་ངའི་བཅོམ་ལྡན་འདས་ཀྱིས་གསོལ་བར་བསམ་ཞིང་བསྲེག་གོ ། དང་པོ་དང་ཐ་མ་གཉི་གར་མཆོད་པ་ལྔས་མཆོད་ཅིང་བསྟོད་པར་བྱའོ། ། མཐར་དམ་ཚིག་ཅན་ལ་གཏོར་མ་བྱིན་ལ་ཐབ་ཀྱི་བཅོམ་ལྡན་འདས་ཀྱང་བདག་ལ་བསྡུ། རང་ཉིད་ཀྱི་ཡེ་ཤེས་སེམས་དཔའ་གཤེགས་སུ་གསོལ། གནས་གསུམ་བསྲུང་བ་ཡང་ཡང་དུ་བྱ་བ་གལ་ཆེ། དེའི་ཉིན་པར་ནས་བཟུང་ནས་འཇིག་རྟེན་དབང་ཕྱུག་སྐུ་མདོག་དཀར་པོར་བསྒྱུར་བར་བྱས་ལ།
ལས་ཀྱི་རྗེས་ཞི་བས་བསྡུ་སྟེ་གདོན་དགྲོལ་བྱ། དེ་མ་གྲུབ་ན་ཀླུའི་གཏོར་མ་མང་དུ་གཏང་ངོ༌། ། དེ་ནས་གྲུབ་པ་བརྟན་པའི་ཕྱིར་སྲུང་བའི་འཁོར་ལོ་གདགས་སོ། ། རྫོགས་སོ།། །། ཨོཾ་ཨཱཿཧྲཱིཿསིདྷ་ནཱ་ད་ཧཱུྃ་ཕཊ། ཨོཾ་ཕུཿཝ་རུ་ཎཱ་ཡ་ནཱ་ག་རཱ་ཛ་ཕུཿ ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧཱ་ཎི། ཨེ་ཥ་ཨ་པཤྩི་མ་ཀཱ་ལོ་ཨ་ཡཾ། ཨི་དཾ་རཏྣ་ཏྲ་ཡཱ་ཡ་ཨ་པ་ཀཱ་རི་ཎཾ།
ཡ་དི་པྲ་ཏཱི་ཛྙ་སྨ་ར་སི་ཏ་དཱ་ཨི་དཾ་དུཥྚཱ་ན། ཁ་ཁ། ཁཱ་ཧི་ཁཱ་ཧི། མཱ་ར་མཱ་ར། གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དཱི་ན་མེ་ཀེ་ན་མཱ་ར་ཡ་ཧཱུྃ་ཕཊ།
ཀླུ་དང་རྒྱལ་པོ་ཕྱེ་བའི་དུས་ཀྱི་ལིངྒ་བྲབ་པའི་སྔགས་སོ། ། སྤྱན་རས་གཟིགས་མགོན་སེངྒེ་སྒྲ། ། དེ་ཡི་མངོན་རྟོགས་རབ་གསལ་བ། ། བསོད་ནམས་རྩེ་མོས་ཕྱེ་འདི་ལས། ། དང་པོའི་ལས་ཅན་དགའ་བར་བྱོས། ། དགེ་བ་ཅི་ཡོད་འགྲོ་ཀུན་དང༌། ། ཐུན་མོང་བྱས་ཏེ་རྒྱལ་བར་བསྔོ། ། ཉེས་པ་སྲིད་ན་འཕགས་པ་ཡིས། ། བཟོད་པར་མཛོད་ལ་ཐུགས་རྗེས་སྐྱོངས། ། བཅོམ་ལྡན་འདས་སེངྒེ་སྒྲའི་མངོན་པར་རྟོགས་པ་ཉེ་བར་གསལ་བ་ཞེས་བྱ་བ་ཤཱཀྱའི་དགེ་བསྙེན་བསོད་ནམས་རྩེ་མོས་དཔལ་ས་སྐྱའི་གཙུག་ལག་ཁང་དུ་སྦྱར་བ་འདི་རྫོགས་སོ།། །།
དགེའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
