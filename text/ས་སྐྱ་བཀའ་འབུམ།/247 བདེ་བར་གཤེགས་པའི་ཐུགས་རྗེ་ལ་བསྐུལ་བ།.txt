ས་སྐྱ་བཀའ་འབུམ།
པོད ༢༤༧
བདེ་བར་གཤེགས་པའི་ཐུགས་རྗེ་ལ་བསྐུལ་བ།
༼ཐ༽ ༄༅། །བདེ་བར་གཤེགས་པའི་ཐུགས་རྗེ་ལ་བསྐུལ་བ་བཞུགས།། ༄༅། །ཨོཾ་སྭ་སྟི་སིདྡྷཾ། བདེ་བར་གཤེགས་པའི་ཐུགས་རྗེ་ལ་བསྐུལ་བ་ཞེས་བྱ་བ། ཐམས་ཅད་མཁྱེན་པ་ལ་ཕྱག་འཚལ་ལོ། ། བདེ་བར་གཤེགས་པ་ཁམས་གསུམ་གྱི་མགོན་པོ་བདག་ལ་ཡུད་ཙམ་དགོངས་སུ་གསོལ། ལྟ་བའི་ཚེར་མས་བློ་མིག་དཀྲུགས་པས་ཀུན་མཁྱེན་རྒྱལ་པོ་ལྟ་བའི་ནུས་པ་བདག་ལ་མེད། ། ཁྱེད་ཀྱི་ཐུགས་ཀྱང་དམ་པ་ལ་དགོངས་དེ་ཡི་སླད་དུ་ཕོངས་པ་བདག་ལ་མི་གཟིགས་ལ། ། ཡུལ་ལ་ལོག་པར་གོམས་སླད་སྲེད་པའི་རྗེས་འགྲོ་བདུད་ཀྱི་ཕོ་ཉ་ཉིན་རེ་ཞིང་ཡང་སྐབས་ཚོལ་བས། ། ཀྱེ་མ་བཅོམ་ལྡན་བདག་ལ་ཐར་མེད་དེ་ལ་ཁྱེད་ཀྱི་ཐུགས་རྗེའང་མིང་ཙམ་ལགས་པར་མངོན་སུམ་གྱུར། །
ཅི་སྟེ་ཐུགས་རྗེ་དམན་ལ་འཇུག་ན་དེ་ཚེ་བདག་ནི་གྲོལ་ལགས་སམ། ། དེ་སྟེ་བདག་ལ་སྐལ་བ་མེད་ན་གང་ལ་ཁྱོད་ཀྱི་ཐུགས་རྗེ་འཇུག ། འོན་ཏེ་ཐུགས་རྗེ་དུས་ལ་བཞུགས་ན་དེ་རིང་བདག་ནི་ངན་འགྲོར་ལྟུང༌། ། གལ་ཏེ་བདག་ནི་དམྱལ་བར་འཚེད་ན་དེ་ཚེ་ཉོན་མོངས་ལྷག་པར་འཕེལ། ། གང་ལ་ཉོན་མོངས་དཀྲུགས་པར་གྱུར་ན་དེ་ལ་སྐལ་བ་ཕྱི་ཕྱིར་ཆུང༌། ། ད་དུང་དེ་བཞིན་དུས་ལ་བཞུགས་ན་འོ་ན་ཁྱོད་ཀྱི་ཐུགས་རྗེ་ཁུམས། ། དེ་ལྟ་མིན་པར་དེ་ཚེ་སྐྱོབ་ན་དེ་བས་ད་ལྟ་འོ་བརྒྱལ་སླ། ། དེ་སླད་བདག་ནི་གསོན་པར་བཞེད་ན་དེ་རིང་ཁོ་ན་དགོངས་པར་རིགས། ། གལ་ཏེ་རང་གི་ཉེས་པ་ལགས་ན་འདི་ལ་ཁྱེད་ཀྱིས་ཐབས་ཚུལ་སྟོན། ། དེས་ཀྱང་བདག་བློ་བཅོས་སུ་མེད་ན་འདི་དེ་འདུས་མ་བྱས་ལགས་གྲང༌། །
ཅི་སྟེ་བདག་བློ་འདུས་བྱས་ལགས་ན་དེ་ལ་ཁྱོད་ཀྱིས་བཅོས་པར་སྤྱོད། ། དེ་ལྟ་ན་ཡང་བཅོས་སུ་མེད་ན་ཅི་ལགས་འདུས་བྱས་སྔོན་མེད་ཅིག ། དེ་ལྟར་སྤྱོད་ཀྱང་ཁྱོད་མི་དགོངས་ན་དེ་ལ་བདག་གིས་ཅི་བགྱིར་མཆིས། ། དེ་སྟེ་དགོངས་ཀྱང་མ་མཁྱེན་གྱུར་ན་འོ་ན་ཀུན་མཁྱེན་ཅི་ཞིག་ཀྱེ། ། དེ་ལྟར་ཕོངས་པས་ཁྱེད་ལ་གཤེ་ན་དེ་མ་ཐག་ཏུ་ངན་འགྲོར་མཆི། ། དེས་ན་དམན་ལ་ཐུགས་རྗེ་མངའ་ན་འདི་འདྲ་བདག་ལ་ཕྱག་གིས་ཟུང༌། ། གལ་ཏེ་ཁྱེད་ཀྱིས་ཐབས་ཚུལ་བསྟན་ན་དེ་ཚེ་བདག་བློ་གང་དུ་བརླག ། འོན་ཏེ་བཤད་ཀྱང་གོ་བ་མེད་ན་ཀྱེ་ཧུད་བདག་ནི་བྱོལ་སོང་ངམ། ། རེ་ཞིག་བདག་བློ་དུད་འགྲོ་ལགས་ན་དེ་ལ་ཐུགས་རྗེ་ལྷག་པར་རིགས། ། དེ་ལྟ་ན་ཡང་ཁྱོད་མི་དགོངས་ན་སུ་ལ་བདག་གིས་སྐྱབས་སུ་མཆི། །
གལ་ཏེ་གཞན་ཞིག་སྐྱབས་སུ་བཙལ་ན་དེ་ཚེ་བདག་ནི་ངེས་པར་བརླག ། དེ་ཕྱིར་ཁྱོད་ལས་སྐྱབས་གཞན་མེད་ན་ཀྱེ་མ་བདག་ལ་ཅིས་མི་དགོངས། ། རེ་ཞིག་ད་ལྟ་བཏང་སྙོམས་མཛད་ན་ཕྱིས་ནས་བརྩེ་ཡང་དུས་ལས་འདའ། ། དེ་ལྟ་མིན་པར་ཐུགས་ལ་དགོངས་ན་དེ་ཚེ་མ་སྐྱེས་དགྲ་ཡང་གྲོལ། ། གང་གིས་དཔའ་སྦྱིན་ཐར་པ་མཁྱེན་ན་ཨེ་མ་འོ་ཁྱོད་ཀྱིས་ཅི་མ་མཁྱེན། ། དེ་ལ་དེ་ལྟར་ཐུགས་རྗེ་མཛད་ན་ཅི་ག་བདག་གིས་ཅི་ཞིག་ནོངས། ། ཡང་ན་མི་བཟད་ལས་ལ་ཞུགས་ན་ད་གཟོད་ཐུབ་པ་མཉེས་ལགས་གྲང༌། ། དེ་ལྟར་བགྱིས་པས་གལ་ཏེ་ལྟུང་ན་ལྷག་པར་ཁྱེད་ཀྱིས་སྤངས་ཀྱིས་དོགས། ། ད་ཀོ་བདག་གིས་ཇི་ལྟར་བགྱིས་ན་འདི་བས་ཐུགས་སུ་བྱོན་ཞིག་གུ། ། དེ་ལྟར་རྟོག་པས་ཀུན་ཏུ་བཙལ་ན་འདི་ཞེས་སྟོན་པ་བདག་ལ་མེད། །
དེ་ལ་སེམས་པས་ཉིན་མཚན་འདས་ན་ཕྱི་ནས་འགྱོད་བཞིན་དུས་ལས་འདའ། ། གང་ལྟར་གྱུར་ཀྱང་བློ་གྲོས་སྟོར་ན་ཀྱེ་ཀྱེ་བདག་ལ་མི་གཟིགས་སམ། ། གལ་ཏེ་ཁྱོད་ལ་ཡོད་པར་བལྟས་ན་དེ་ཚེ་འཇིག་ཚོགས་ལྟ་བ་འཕེལ། ། དེ་སྟེ་རྒྱལ་བ་སྟོང་པར་བལྟས་ན་དེ་ཡིས་ཁྱོད་ལ་སྐུར་བ་བཏབ། ། འོན་ཏེ་ཡོད་མེད་གཉིས་ཀར་བཟུང་ན་དེ་ཚེ་བདག་གི་བློ་གྲོས་འཁྲུལ། ། དེ་ལྟར་དེ་ལས་བཟློག་པར་བཟུང་ན་དེ་འདྲའི་རྒྱལ་བ་བློ་ལས་འདས། ། དེ་ལྟར་ལྟ་ངན་རྣམ་པར་འཕེལ་ན་ད་དུང་ཐུབ་ལ་འགྱུར་མེད་པ། ། དེ་ལྟར་ཐུགས་སྙོམས་དེ་ལས་དཔགས་ན་ཇི་ལྟར་དཔྱད་ཀྱང་བསོད་ནམས་སམ། ། འོན་ཏེ་འགའ་ཞིག་སྡིག་པར་གྱུར་ན་དེ་ལ་ཁྱེད་ཀྱིས་ཤེས་རབ་སྟོན། ། དེ་ལྟར་ལགས་ཀྱང་ད་དུང་བཞུགས་ན་དེ་ལས་གཡེལ་བ་གཞན་ཅི་མཆིས། །
གང་ཚེ་གྱི་ནར་དབུ་ཡང་སྩོལ་ན་འདི་ན་ཕོངས་ལ་བཀའ་མི་སྩོལ། ། ཡང་ན་ཁྱོད་པས་སྔོན་རབས་བཟང་ན་དེ་ལ་ཅི་སྟེ་ཁྱོད་མི་བཞུགས། ། འོན་ཏེ་ཁྱོད་ཉིད་ཐབས་ལ་མཁས་ན་དེ་ཚེ་དེ་དག་ཐབས་འཁྲུལ་ལམ། ། དེ་ཡི་ཐབས་ཚུལ་དེ་ལྟར་ལགས་ན་ད་ཀོ་ཐུབ་པ་བརྗེད་ལགས་གྲང༌། ། འོན་ཏེ་བདག་གིས་ནོངས་པ་བགྱིས་ན་དེ་ལ་འཇུག་པ་ཅིས་མི་འགེགས། ། རེ་ཞིག་ལས་ཀྱིས་དེ་ལྟར་རིགས་ན་དེ་ཚེ་མི་རིགས་གང་ཞིག་ལགས། ། ཅི་ནས་ཐུབ་པ་ལས་ལ་དགོངས་ན་ཀྱི་ཧུད་བདག་ལ་ཐར་པ་མེད། ། དེ་ལྟར་རྒྱུན་ཏུ་འཁོར་བར་འཁོར་ན་དེ་ལ་ཐུགས་རྗེ་མི་མཛད་དམ། ། གང་ཞིག་འཁོར་བར་འགྲོ་བ་གཟིགས་ན་དེ་ལ་བདག་གུས་ཕྱག་འཚལ་ལོ། ། སུ་ཞིག་སྐྱབས་མེད་སྐྱབས་སུ་གྱུར་ན་དེ་ལ་དང་པོར་སྐྱབས་སུ་མཆི། །
གང་དག་ཤེས་བྱ་ཀུན་གཟིགས་མངའ་ན་དེ་ཉིད་ཁོ་བོའི་སྟོན་པ་ལགས། ། གང་ལ་ཉེས་པ་རྡུལ་ཙམ་མེད་ན་དེ་ཡི་གསུང་རབ་སྤྱི་བོས་ལེན། ། དེ་སྐད་གླེངས་པས་གང་ཞིག་ཁྲོ་ན་དེ་ལ་དེ་འདྲ་མེད་པར་ཟད། ། སུ་ལ་འདི་འདྲ་མངའ་བར་གྱུར་ན་དེ་ཡིས་བདག་ལ་ཐུགས་རྗེ་བསྐྱེད། ། གལ་ཏེ་བརྒྱ་ལ་ཐུགས་ཀྱིས་བཟུང་ན་ཉིད་དུ་ངན་འགྲོ་གཅོད་པར་བསམས། ། དེ་ལྟར་གྱུར་ཀྱང་ནོངས་པ་མཆིས་ན་དེ་ལ་ཐུགས་རྗེ་ཆེ་བཟོད་མཛོད། ། དེ་ཙམ་ཁྱོད་ལ་སྤོབས་པ་མིན་ན་རེ་ཞིག་བདག་གིས་སུ་ལ་གླེང༌། ། དེ་ལྟར་ཕོངས་པས་སྨྲེ་སྔགས་འདོན་ན་དེ་ཡི་ཁ་ནས་ཅི་བྱུང་ཀྱེ། ། གལ་ཏེ་དེ་ཡིས་ཐུགས་ལ་བས་ན་ད་གཟོད་ཁོ་བོ་གང་དུ་འགྲོ། ། ཀྱི་ཧུད་ཀྭ་ཡེ་ལེགས་པར་བསམས་ན་ཕྱི་ཕྱིར་སྡུག་བསྔལ་མེ་ཡིས་གདུངས། །
དེ་ལྟར་བཀའ་དྲིན་ཞུ་བར་འཚལ་ན་དེ་ཡང་བདག་གིས་མ་ཤེས་པ། ། འདི་ལྟར་གྱུར་པ་མངོན་སུམ་གཟིགས་ན་ད་གཟོད་ཁོ་བོ་རྨོངས་པར་མཁྱེན། ། དེ་ལྟ་དེ་ལྟར་ཡང་ཡང་དགོངས་ན་དེ་ནས་ཐུགས་རྗེས་སྤྱན་ཆབ་ལྷུང༌། ། དེ་ལྟར་གྱུར་འདི་ཞབས་དྲུང་ལྷུང་ན་ཀུན་དུ་ཐུགས་རྗེ་མ་བསྙེལ་ཅིག ། ཁྱེད་ཀྱིས་བདག་གི་སྡུག་བསྔལ་མངོན་སུམ་མཁྱེན། ། ལྷག་པར་བརྩེ་མངའ་ཁྱེད་ལ་བསྐུལ་ཅི་འཚལ། ། འོན་ཀྱང་ཡིད་ཀྱི་ཟུག་རྔུ་བརྣག་དཀའ་བས། ། བླུན་པོ་རང་གི་སྡུག་བསྔལ་ཞུ་བར་བས། ། རེ་ཞིག་ཁྱེད་ཀྱི་ཡོན་ཏན་བསམས་པ་དང༌། ། ཕྱི་ནས་ཉམ་ཐག་རང་གི་སྡུག་བསྔལ་དྲན། །
ད་དུང་འཁོར་བའི་གཏིང་མཐའ་མ་མཐོང་བས། ། མགོན་པོ་ཅི་ཞིག་ལྟར་ཏེ་མཆི་མ་ཤོར། ། བདག་ཏུ་འཛིན་པའི་གཅོང་རོང་ནང་བཞུགས་པས། ། སྐྱེ་བའི་ཆུ་བོ་བཟློག་པར་དཀའ་བས་ན། ། གལ་ཏེ་ལས་ཀྱིས་དམྱལ་བ་མྱོང་ན་ཡང༌། ། ཁྱོད་ལས་གཞན་པ་སྐྱབས་སུ་མ་གྱུར་ཅིག ། དེ་སྐད་སྨྲ་དེ་ཀུན་དགའ་རྒྱལ་མཚན་དཔལ། ། བཟང་པོ་ཉིད་ཡིན་འདི་ལ་གང་འགལ་བའི། ། ཚུལ་དེ་དེ་བས་ལྷག་པའི་མཁས་རྣམས་ཀྱིས། ། དགོངས་པར་འགྱུར་བ་ཡིད་ལ་གནོང་ཞིང་མཆིས། །
ཚིག་འདི་གང་གིས་མཐོང་དང་ཐོས་པ་དང༌། ། དད་དང་ཁ་ཏོན་གཞན་ལ་སྟོན་ན་ཡང༌། ། དེ་ཡི་རྒྱུད་ལ་རྒྱལ་དང་དེ་སྲས་ཀྱི། ། རྣམ་པར་ཐར་བ་མྱུར་དུ་འཇུག་གྱུར་ཅིག ། ཐུབ་པའི་སྨོན་ལམ་དོན་ཀུན་འབྱོར་པ་དང༌། ། གང་གི་རང་བཞིན་རྣམ་པར་དག་པའི་མཐུས། ། དུས་གསུམ་རྒྱལ་བས་ཇི་ལྟར་དགོངས་པ་ཡི། ། ལེགས་པར་གང་དེ་འགྲོ་བས་ཐོབ་པར་ཤོག ། བདེ་བར་གཤེགས་པའི་ཐུགས་རྗེ་ལ་བསྐུལ་བ་ཞེས་བྱ་བ། ས་སྐྱ་པཎྜི་ཏས་སྡེབ་སྦྱོར་གྱི་གཙུག་ལག་དང་རྗེས་སུ་མཐུན་པར་སྦྱར་བ་རྫོགས་སོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
