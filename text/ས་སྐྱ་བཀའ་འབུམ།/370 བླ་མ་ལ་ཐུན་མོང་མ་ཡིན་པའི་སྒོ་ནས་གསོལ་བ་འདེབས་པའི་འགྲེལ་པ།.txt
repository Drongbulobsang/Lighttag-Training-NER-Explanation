ས་སྐྱ་བཀའ་འབུམ།
པོད ༣༧༠
བླ་མ་ལ་ཐུན་མོང་མ་ཡིན་པའི་སྒོ་ནས་གསོལ་བ་འདེབས་པའི་འགྲེལ་པ།
༼པ༽ ༄༅། །བླ་མ་ལ་ཐུན་མོང་མ་ཡིན་པའི་སྒོ་ནས་གསོལ་བ་འདེབས་པའི་འགྲེལ་པ་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཆོས་རྗེ་བླ་མའི་ཞབས་ལ་ཕྱག་འཚལ་ནས། ། དེ་ཡིས་བླ་མ་མཆོག་ལ་གསོལ་འདེབས་པའི། ། རབ་བྱེད་གསུངས་པའི་ཚིག་དོན་ཕྱེས་ཤིག་ཅེས། ། བྱང་ཆུབ་བཟང་པོས་བསྐུལ་ནས་འཕགས་པས་བྲི། ། དབང་བསྐུར་བ་ཡང་དག་པ་ཐོབ་པའི་རྡོ་རྗེ་སློབ་དཔོན་མཚན་ཉིད་དང་ལྡན་པ་དེ་ནི་སངས་རྒྱས་ཀྱི་མཛད་པ་མངོན་སུམ་དུ་མཛད་པའི་ཕྱིར་སངས་རྒྱས་ཀུན་གྱི་ངོ་བོ་ཡིན་པས། དེ་ལ་གསོལ་བ་བཏབ་ན་སངས་རྒྱས་མ་ལུས་པ་ལ་གསོལ་བ་བཏབ་པར་འགྱུར་བས། སངས་རྒྱས་ཐམས་ཅད་ཀྱི་བྱིན་རླབས་དངོས་སུ་འཇུག་པའི་ཕྱིར་གསང་སྔགས་ཀྱི་ལམ་གྱི་རྩ་བ་བླ་མ་ལ་མོས་པས་གསོལ་བ་འདེབས་པ་ཉིད་ཡིན་པར་དགོངས་ནས།
གསོལ་བ་འདེབས་པའི་རབ་ཏུ་བྱེད་པ་འདི་མཛད་ལ་ཚིག་གི་དོན་ཙམ་ལས་དང་པོ་པ་རྣམས་ཀྱིས་རྟོགས་པར་བྱ་བའི་ཕྱིར། འབྲུ་འགྲེལ་བའི་ཚུལ་གྱིས་བརྗོད་པར་བྱའོ། ། དེ་ལ་བླ་མ་དམ་པ་གང་གིས་བྱིན་གྱིས་བརླབས་པའི་དྲིན་གྱིས་བདེ་བ་ཆེན་པོའི་ཡེ་ཤེས་ཉིད་སྐད་ཅིག་མ་གཅིག་ཉིད་ལ་སློབ་མའི་རྒྱུད་ལ་འཆར་བར་མཛད་པ་གང་ཡིན་པའི་བླ་མ་དམ་པ་དེ་དགོས་འདོད་འབྱུང་བས་རིན་ཆེན་ལྟ་བུའི་སྐུ་ཡིན་ལ། སྐུ་གསུང་ཐུགས་རྡོ་རྗེའི་དངོས་གྲུབ་ཅན་དེའི་ཞབས་ཀྱི་པདྨ་ལ་གུས་པས་འདུད་ཅེས་པ་ནི། སློབ་དཔོན་དྷ་རི་ཀ་པས་མཁའ་འགྲོ་མ་ཀུན་དུ་སྤྱོད་པའི་རྒྱུད་ཀྱི་ཐོག་མར་སྦྱར་རོ་ཞེས་གྲགས་སོ། ། དེ་འདིའི་ཐོག་མར་སྦྱར་བའོ། ། དངོས་ཀྱི་དོན་ལ་དབང་བསྐུར་བའི་བླ་མ་མཚན་ཉིད་དང་ལྡན་པ་ཁྱོད་ནི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་ངོ་བོ་ཡིན་པའི་ཕྱིར། གང་ལ་ཅིས་འདུལ་བ་དེ་ལ་དེ་སྟོན་པས་རྒྱལ་བ་སྟེ། སངས་རྒྱས་དང་རྒྱལ་བའི་སྲས་བྱང་ཆུབ་སེམས་དཔའ་དང་རབ་ཏུ་བྱུང་བ་དང་དགེ་བསྙེན་དང་ཁྱིམ་པ་སོགས་ཀྱི་སྒྲས་བརྒྱ་བྱིན་དང་འཁོར་ལོས་སྒྱུར་བ་ལ་སོགས་པ་འགྲོ་བ་ཀུན་གྱི་གཟུགས་སུ་སྤྲུལ་བར་མཛད་ནས་གདུལ་བྱ་ཐམས་ཅད་སྐལ་བ་དང་མཐུན་པར་སྨིན་པར་མཛད་དོ། ། འོ་ན་སངས་རྒྱས་ཀྱི་དོན་མཛད་པས་ཆོག་མོད།
བླ་མ་ལ་ཅིའི་ཕྱིར་རག་ལས་སྙམ་ན། ཉི་མའི་འོད་ཟེར་རབ་ཏུ་ཚ་ཡང་མེ་ཤེལ་ལམ་མེ་ལོང་མེད་པར་མེ་མི་འབྱུང་ལ། དེ་བཞིན་དུ་སངས་རྒྱས་བྱིན་གྱིས་བརླབས་ཀྱང་དངོས་སུ་ལམ་སྟོན་པའི་བླ་མ་མེད་པར་འཇུག་མི་ནུས་ཏེ། སངས་རྒྱས་གཞན་ན་བཞུགས་ཀྱང་འགྱངས་པའི་ཕྱིར་རོ། ། དེས་ན་བླ་མ་ཁྱོད་ཉིད་མཉེས་པ་ཡིས་སངས་རྒྱས་ཐམས་ཅད་མཉེས་པར་འགྱུར་ཏེ་གཅིག་ཏུ་བསྡུས་པ་ཡིན་པའི་ཕྱིར། ཤིང་སྡོང་པོའི་རྩ་བར་ཆུ་བླུགས་པས་ཡལ་ག་ལ་ཁྱབ་པ་བཞིན་ནོ། ། དེ་ཉིད་སངས་རྒྱས་ཁོ་ན་གཅིག་ཏུ་བསྡུས་པར་མ་ཟད་དེ། དཀོན་མཆོག་གསུམ་པོ་གཅིག་ཏུ་བསྡུས་པའི་ངོ་བོར་གྱུར་པའི་བླ་མ་དམ་པ་ཁྱོད་ལ་བདག་སྐྱབས་སུ་མཆིའོ། ། ཞེས་མདོར་སྨོས་ནས་རྒྱས་པར་སྨོས་པ་ནི། བླ་མ་དེའི་ཐུགས་སངས་རྒྱས་ཀུན་གྱི་ཡེ་ཤེས་ཀྱི་དངོས་པོ་གཅིག་ཏུ་བསྡུས་པའི་ངོ་བོ་ཉིད་ཡིན་ལ།
གསུང་ཆོས་རྣམས་ཀུན་གྱི་འབྱུང་བའི་གནས་ཡིན་པས་རིན་ཆེན་གྱི་གཏེར་དང་འདྲ་ཞིང༌། སྐུའི་ཆ་ཤས་རྣམས་བྱང་ཆུབ་སེམས་དཔའི་ཚོགས་ཡིན་པའི་ཕྱིར། དགེ་འདུན་ཐམས་ཅད་འདུས་པའི་སྐུར་གྱུར་པའི་དཔལ་ལྡན་བླ་མ་དེ་ལ་གུས་པས་འདུད་དོ། ། ཞེས་རྒྱས་པར་སྨོས་ནས། ཤིན་ཏུ་ཡང་རྒྱས་པར་སྨོས་པ་ནི། ཁྱོད་ནི་གདུལ་བར་བྱ་བ་སྨིན་པའི་ཕྱིར་དེ་བཞིན་གཤེགས་པ་རྣམ་པ་ལྔར་སྟོན་ཏེ། གཟུགས་རྣམ་པར་སྣང་མཛད། ཚོར་བ་རིན་ཆེན་འབྱུང་ལྡན། འདུ་ཤེས་འོད་དཔག་མེད། འདུ་བྱེད་དོན་ཡོན་གྲུབ་པ།
རྣམ་པར་ཤེས་པ་མི་བསྐྱོད་པའོ། ། སྤྱན་ལ་སོགས་པ་ཁྱོད་ཀྱི་འབྱུང་བ་བཞི་དག་པ་སྟེ། ས་སྤྱན་མ། ཆུ་མཱ་མ་ཀཱི། མེ་གོས་དཀར་མོ། རླུང་སྒྲོལ་མའོ། ། སྐུའི་ཆ་ཤས་དག་པ་བྱང་ཆུབ་སེམས་དཔའ་ཡིན་པའང༌། མིག་སའི་སྙིང་པོ། རྣ་བ་རྡོ་རྗེ་འཆང༌། སྣ་ནམ་མཁའི་སྙིང་པོ།
ལྕེ་སྤྱན་རས་གཟིགས། ཡིད་འཇམ་དབྱངས། ལུས་སྒྲིབ་པ་རྣམ་པར་སེལ་བ། རྩ་རྒྱུས་བྱམས་པ། ཚིགས་ཀུན་ཏུ་བཟང་པོ་སྟེ། བྱང་ཆུབ་སེམས་དཔའ་རྣམས་མགོན་པོ་ཁྱོད་ཀྱི་དབང་པོ་ལ་སོགས་པ་དག་པའོ། ། གཤིན་རྗེ་གཤེད་ལ་སོགས་པའི་ཁྲོ་བོ་བཅུ་ནི། ལག་པ་གཡས་པ་གཤིན་རྗེའི་གཤེད། གཡོན་པ་གཞན་གྱིས་མི་ཐུབ་པ། ཁ་རྟ་མགྲིན་རྡོ་རྗེ་བདུད་རྩི་ཐབ་སྦྱོར།
དཔུང་པ་གཡས་པ་མི་གཡོ་མགོན། གཡོན་པ་འདོད་པའི་རྒྱལ་པོ། རྗེ་ངར་གཡས་པ་དབྱུག་སྔོན་ཅན། གཡོན་པ་སྟོབས་པོ་ཆེ། སྤྱི་གཙུག་འཁོར་ལོས་སྒྱུར་བ། རྐང་མཐིལ་གནོད་མཛེས་རྒྱལ་པོ་སྟེ་དཔལ་ལྡན་ཁྱོད་ཀྱི་སྐུའི་ཆ་དག་པའོ། ། གཟུགས་སོགས་དག་པ་རྡོ་རྗེའི་ལྷ་མོ་རྣམས་ཏེ་ཕྱི་སྐྱེ་མཆེད་དྲུག་དག་པ། གཟུགས་རྡོ་རྗེ། སྒྲ་རྡོ་རྗེ། དྲི་རྡོ་རྗེ།
རོ་རྡོ་རྗེ། རེག་རྡོ་རྗེ། ཆོས་ཀྱི་དབྱིངས་ཀྱི་རྡོ་རྗེ་མར་སྟོན་པར་མཛད་དོ། ། ཉོན་མོངས་པ་རྣམ་པ་ལྔ་ཡེ་ཤེས་ལྔར་གནས་གྱུར་པ་ནི། འདོད་ཆགས་སོ་སོར་རྟོག་པ། ཞེ་སྡང་ཆོས་ཀྱི་དབྱིངས། གཏི་མུག་མེ་ལོང་ལྟ་བུ། ང་རྒྱལ་མཉམ་པ་ཉིད། ཕྲག་དོག་བྱ་བ་གྲུབ་པའི་ཡེ་ཤེས་སུ་གྱུར་པ་དང༌། གཞན་གྱི་བསྒྱུར་བའང་བདག་ཉིད་ཆེན་པོ་ཁྱོད་ཀྱིས་མཁྱེན་ཏེ།
དེ་ལྟར་ན་ཕྱི་རོལ་དུ་ཐམས་ཅད་སྤྲོ་བའི་ཕྲིན་ལས་ཀྱིས་རྫོགས་པའི་སངས་རྒྱས་དེ་དག་ཏུ་སྤྲུལ་ལ་དེ་དག་ལས་བྱེ་བ་བསམ་གྱིས་མི་ཁྱབ་པ་ཐམས་ཅད་དུའང་སྤྲུལ་བར་མཛད་ཅིང༌། ནང་དུ་གཅིག་ཏུ་བསྡུ་བའི་སྦྱོར་བའི་སྒོ་ནས་སངས་རྒྱས་ཀུན་ནས་རོ་གཅིག་པའི་བདག་ཉིད་རྡོ་རྗེ་འཆང་ཆེན་པོ་ཉིད་དུ་གྱུར་པའང༌། བླ་མ་དམ་པ་ཉིད་ཡིན་ཏེ། དེའི་ཐུགས་ཀྱི་རང་བཞིན་ཆོས་ཀྱི་དབྱིངས་ཀྱི་ཡེ་ཤེས་ཡིན་ལ། དེར་ཆོས་ཐམས་ཅད་རོ་གཅིག་པའི་ཕྱིར་རོ། ། དེ་ལྟར་གནས་གྱུར་དང་སྤྲུལ་པས་སྤྲོ་བའི་སྒོ་ནས། རང་བཞིན་བསྔགས་པ་བརྗོད་ནས་སྤངས་རྟོགས་ཀྱི་སྒོ་ནས་བསྔགས་པ་ནི། བག་ཆགས་དང་བཅས་པའི་སྒྲིབ་པ་ཀུན་སླར་མི་ལྡོག་པར་སྤངས་ནས། ཐུན་མོང་དང་ཐུན་མོང་མ་ཡིན་པའི་ཡོན་ཏན་ཐམས་ཅད་རབ་ཏུ་རྫོགས་ཤིང་མི་ཉམས་པ་མངོན་དུ་མཛད་ལ། ཁྱོད་ཀྱི་ཕྲིན་ལས་ངོ་མཚར་ཞིང་རྨད་དུ་བྱུང་བ་དང་ལྡན་པ་ལ་གང་གིས་གཡོ་དང་སྒྱུ་མེད་པར་ཚུལ་བཞིན་དུ་ཁྱོད་བསྟན་པ་དེ་ལ་དེ་མ་ཐག་ཏུ་བྱིན་གྱིས་རློབ་པར་མཛད་དོ། །
བྱིན་གྱིས་བརླབས་པས་ཅིར་འགྱུར་ན་ཤིན་ཏུ་མྱུར་བ་སྐད་ཅིག་མ་གཅིག་གིས་མངོན་པར་རྫོགས་པར་འཚང་རྒྱ་བ་མཆོག་གི་དངོས་གྲུབ་སྩོལ་བའམ་ཡང་ན་ཐུན་མོང་གི་དངོས་གྲུབ་ཕུན་སུམ་ཚོགས་པ་ཐམས་ཅད་འགྲུབ་པར་མཛད་པ་ཡིན་ཏེ། དཔལ་ལྡན་འབྲས་ཕུང་གི་བླ་མ་དང་སློབ་མའི་རྣམ་པར་ཐར་པ་བཞིན་ནོ། ། ཕྲིན་ལས་དེ་ལྟ་བུ་དང་ལྡན་པ་དེས་ན་རྡོ་རྗེ་སློབ་དཔོན་མཆོག་ཏུ་གྱུར་པ་ཡིན་ལ། ལུས་དང་ངག་དང་ཡིད་ཀྱི་དངོས་པོ་ཀུན་གྱིས་དེ་ལ་མཆོད་ཅིང༌། དུས་དང་རྣམ་པ་ཀུན་ཏུ་བདག་སྐྱབས་སུ་མཆིའོ། ། མེ་ཏོག་ལ་སོགས་པ་ཕྱི་དང་བདུད་རྩི་ལ་སོགས་པ་གསང་བ་དང༌། བདེ་བ་ཆེན་པོ་དེ་ཁོ་ན་ཉིད་ཀྱི་མཆོད་པ་དང༌། ལུས་དང་ལོངས་སྤྱོད་ཉེ་དུ་དང་འཁོར་གཡོག་ལ་སོགས་པའི་འབྲེལ་པ་ཀུན་དང༌། སྲོག་གི་བར་གྱི་དངོས་པོ་ཐམས་ཅད་ཀྱིས་བླ་མ་ཁྱེད་མཉེས་པར་བགྱིའོ། ། ཇི་སྲིད་རྣམ་པར་གྲོལ་བ་ཆེན་པོ་སངས་རྒྱས་ཀྱིས་བདག་གཞན་ཀུན་གྱིས་མ་ཐོབ་པ་དེ་སྲིད་ཀྱི་བར་དུ་ཕྱི་དང་ནང་དང་ཡིད་ལས་བྱུང་བ་ལ་སོགས་པ་མཆོད་པ་མཆོག་གི་སྤྲིན་གྱི་ཕུང་པོ་ཀུན་ཏུ་བཟང་པོའི་རྣམ་པར་འཕྲུལ་པ་ལས་ཆེས་ལྷག་པར་གྱུར་པས་རྡོ་རྗེ་སློབ་དཔོན་ཁྱོད་མཆོད་དོ། །
ཁྱོད་ནི་གང་ལས་མཉེས་པར་གྱུར་པའི་ཕྲིན་ལས་དེ་ནི་བསྒྲུབ་པར་བགྱི་ཞིང༌། མི་མཉེས་པར་བགྱི་པའི་སྤྱོད་པ་ཐམས་ཅད་རྣམ་པར་སྤངས་ཏེ། རྣམ་པ་ཀུན་ཏུ་བླ་མ་ཁྱོད་བསྟེན་ནོ། ། རྡོ་རྗེ་སློབ་དཔོན་ཁྱོད་ཀྱི་ཕྲིན་ལས་དེ་ནི་བསྒྲུབ་པའི་སླད་དུ་མགོན་པོ་ཁྱོད་གང་ལ་མཉེས་པར་གྱུར་ན། གལ་ཏེ་བདག་གིས་བླ་ན་མེད་པའི་བྱང་ཆུབ་ཐོབ་པར་གྱུར་ཀྱང༌། བྱང་ཆུབ་ཐོབ་པར་འགྱུར་བ་དེ་དོར་ཏེ། སྐྱེ་ཞིང་སྐྱེ་བ་ཐམས་ཅད་དུ་བླ་མ་ཁྱེད་ཀྱི་ཕྲིན་ལས་བདག་གིས་བསྒྲུབ་པར་བགྱིའོ། ། ཞེས་བླ་མའི་རང་བཞིན་བསྔགས་པ་དང༌། ཕྲིན་ལས་བསྒྲུབ་པར་དམ་བཅས་ནས་དེ་དག་ལས་བྱུང་བའི་དགེ་བའི་རྩ་བ་བསྔོ་བ་ནི། བསྟོད་པ་དང་མཆོད་པ་ལས་བྱུང་བའི་དགེ་བའི་རྩ་བ་འདིས་བདག་དང་གཞན་མ་ལུས་པ་ཀུན།
བླ་མ་དམ་པ་ཁྱོད་མཉེས་པར་བགྱིད་པ་འགྲུབ་པའི་རྒྱུར་ཤོག་ཅེས་བསྔོ་བའོ། ། དབང་བསྐུར་ཐོབ་པའི་བླ་མ་ལ་སངས་རྒྱས་སུ་བཤད་པ་ཡིན་གྱིས་དབང་མ་ཐོབ་པའི་བླ་མ་ལ་སངས་རྒྱས་སུ་བཤད་པ་མེད་དོ། ། དབང་བསྐུར་བ་ཡང་དག་པར་ཐོབ་པའི་རྡོ་རྗེ་སློབ་དཔོན་ལ་ཚུལ་འདིས་རྟག་ཏུ་གསོལ་བ་འདེབས་ན་མྱུར་དུ་རྡོ་རྗེ་འཆང་ཆེན་པོའི་གོ་འཕང་ཐོབ་པར་འགྱུར་རོ། ། བླ་མ་ལ་ཐུན་མོང་མ་ཡིན་པའི་སྒོ་ནས་གསོལ་བ་གདབ་པའི་ཚུལ། དཔལ་ལྡན་ས་སྐྱ་པཎྜི་ཏས་སྦྱར་བའོ། ། རབ་བྱེད་འདི་ནི་ཆོས་རྗེ་བླ་མས་མཛད། ། གསོལ་བ་འདེབས་བྱེད་བྱང་ཆུབ་བཟང་པོ་ཡིན། ། སླར་ཡང་དེ་ཡིས་བསྐུལ་ནས་འབྲུ་འགྲེལ་འདི། ། སྔགས་འཆང་འཕགས་པ་ཞེས་བྱས་སྦྱར་བ་ཡིན། ། དགེ་བ་དེ་ཡིས་སེམས་ཅན་ཐམས་ཅད་ཀྱིས། །
ཡང་དག་བླ་མ་དམ་པ་ཉེར་བསྟེན་ནས། ། དངོས་པོ་ཀུན་གྱིས་མཉེས་པར་བྱས་ནས་ཀྱང༌། ། དེ་ཡི་དྲིན་གྱིས་བྱང་ཆུབ་མཆོག་ཐོབ་ཤོག ། བླ་མ་ལ་ཐུན་མོང་མ་ཡིན་པའི་གསོལ་བ་འདེབས་པའི་རབ་ཏུ་བྱེད་པའི་རྣམ་བཤད་བསྡུས་པ་འདི་ནི། བསོད་སྙོམས་དང་སྟན་གཅིག་པ་དང་ཕྱིས་མི་ལེན་པའི་བརྟུལ་ཞུགས་ལ་ལེགས་པར་གནས་པའི་དགེ་སློང་རྡོ་རྗེ་འཛིན་པ་བྱང་ཆུབ་བཟང་པོ་ཞེས་བྱ་བས་བསྐུལ་ནས། ལུང་དང་རིགས་པ་དང་མན་ངག་འཛིན་པ་འཕགས་པ་ཞེས་བྱ་བས། ཤིང་མོ་བྱི་བའི་ལོ་རྒྱལ་གྱི་ཟླ་བའི་ཚེས་བཞིའི་སྔ་དྲོའི་ཆ་ལ་ལྷ་ས་ར་མོ་ཆེའི་གཙུག་ལག་ཁང་དུ་སྦྱར་བའོ། ། དབང་མ་ཐོབ་པ་ལ་གསང་བར་བྱའོ། ། ཤཱཀྱའི་དགེ་སློང་བྱང་ཆུབ་རྒྱལ་མཚན་གྱི་ཐུགས་དམ་ལགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
