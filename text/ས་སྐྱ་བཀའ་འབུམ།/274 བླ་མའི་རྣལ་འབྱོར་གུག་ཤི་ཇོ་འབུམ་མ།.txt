ས་སྐྱ་བཀའ་འབུམ།
པོད ༢༧༤
བླ་མའི་རྣལ་འབྱོར་གུག་ཤི་ཇོ་འབུམ་མ།
༼ན༽ ༄༅། །བླ་མའི་རྣལ་འབྱོར་གུག་ཤི་ཇོ་འབུམ་མ་བཞུགས།། ༄༅། །ན་མོ་གུ་རུ་བྷ་དྲཱ་ཡ། སྤྱིར་འོ་སྐོར་རྡོ་རྗེ་ཐེག་པའི་སྒོར་ཞུགས་པ་རྣམས་གསང་སྔགས་པ་རྟེན་འབྲེལ་ལམ་དུ་བྱེད་པ་ཡིན། རྟེན་འབྲེལ་གྱི་གཞི་བླ་མ་ལ་སངས་རྒྱས་སུ་མཐོང་བ་ཅིག་དགོས་པར་གདའ། དེ་ལ་འོ་སྐོལ་གྱི་རྗེ་རིན་པོ་ཆེ་རྡོ་རྗེ་འཆང་དངོས་ཡིན་པར་འདུག་སྟེ་ཁོ་བོས་ཀྱང་སྐུ་གཤེགས་ཁ་དང༌། དེའི་རྟིང་གི་རྣམ་ཐར་མིན་པ་མ་གོ ད་གཟོད་བདག་ལ་རྐང་གི་ཁོང་ནས་མི་ཕྱེད་པའི་དད་པ་སྐྱེས། དེ་ཉིད་ཀྱང་རྗེ་ཆེན་པོ་སྨན་གྱི་བླ་འོད་ཀྱི་རྒྱལ་པོར་བསྒོམས་ལ་དེ་སངས་རྒྱས་ཐམས་ཅད་ཀྱི་རང་བཞིན་དུ་བསྒོམ། ཡང་ན་སྤྱན་རས་གཟིགས་སམ་རྗེ་བཙུན་མ་སྒྲོལ་མ་གང་མོས་སུ་བསྒོམ།
དེ་སངས་རྒྱས་ཐམས་ཅད་ཀྱི་རང་བཞིན་དུ་བསྒོམས་ལ་ལུས་རྡོ་རྗེ་སྐྱིལ་ཀྲུང་ངམ། སྐྱིལ་ཀྲུང་ཅི་བདེར་བསྡད། དེ་མ་ནུས་ན་ཡང་སྔས་ཤིན་ཏུ་མཐོ་བར་བྱས་ལ་གློ་ཕབ་ནས་སེམས་ཀྱིས་བླ་མ་རྡོ་རྗེ་འཆང་ཆེན་པོའི་རང་བཞིན་དེ་ལ་ཕྱི་རོལ་གྱི་ལོངས་སྤྱོད་རྣམས་དབུལ། དེ་ནས་དགྲ་དང་གདོན་རྣམས་དབུལ། དེ་ནས་གཉེན་རྣམས་དབུལ། གོས་ཚུན་ཆད་ཀྱང་ཕུལ་ལ་རང་གཅེར་བུ་མ་ཡིན་པ་ཐམས་ཅད་དབུལ། དེ་ནས་བླ་མའི་མདུན་དུ་རང་གི་སེམས་ཀྱིས་མཚོན་ཅིག་བླངས་ལ་རང་གི་ཐོད་པ་བཅད་ལ་ཐོད་པའི་སྒྱེད་པོ་གསུམ་གྱི་སྟེང་དུ་ཐོད་པའི་སྣོད་གླིང་བཞི་བས་རྒྱ་ཆེ་བ་ཅིག་ཏུ་གྱུར་པར་བསམ། དེ་ནས་རྐང་པ་གཡས་ནས་མགོ་བཟུང་ལ་རིམ་གྱིས་བཅད་ཅིང་ཐོད་པ་ཆེན་པོ་དེའི་ནང་དུ་བསྐུར་ལ། ནང་གི་རྟིང་ལ་གཅོད་མཁན་གྱི་ལག་པ་གཡས་པའང་དེའི་ནང་དུ་བསྐྱུར། དེ་ནས་ཕྱོགས་བཅུའི་འཇིག་རྟེན་གྱི་ལྷའི་བདུད་རྩི་དང༌།
མིའི་ལོངས་སྤྱོད་ཐམས་ཅད་ཀྱང་བློས་བླངས་ལདེའི་ནང་དུ་གཞུག དེ་ནས་ཐོད་པའི་འོག་ནས་མེ་ཆེན་པོ་འབར་བས། བདག་གི་ལུས་ཀྱི་དུམ་བུ་དང༌། ལྷའི་བདུད་རྩི་ལ་སོགས་པ་ཐམས་ཅད་ཁོལ་ནས་འདྲེས་པའི་རླངས་པ་འོད་ཟེར་གྱི་ཚུལ་དུ་ཕྱོགས་བཅུར་འཕྲོས་པས་སངས་རྒྱས་དང༌། བྱང་ཆུབ་སེམས་དཔའི་ཡེ་ཤེས་ཀྱི་བདུད་རྩི་ཐམས་ཅད་ཀྱང༌། དེར་བབས་ནས་གཅིག་ཏུ་འདྲེས། ཡང་སྐབས་འདིར་རང་གི་ལུས་པོ་ཡོད་པ་སྙམ་བྱེད་པ་ཅིག་ཡོད་པས་ལུས་ཐམས་ཅད་དུམ་བུ་དུམ་བུར་བྱས་ལ་ཐོད་པ་ཆེན་པོ་དེར་བསྐྱུར་ལ། རྗེ་བླ་མ་རྡོ་རྗེ་འཆང་ཆེན་པོ་མངོན་སུམ་དུ་བཞུགས་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་ལ་མགོན་མ་མཆིས་པ་བདག་གི་ལྷག་པའི་བསམ་པ་ཐུགས་སུ་ཆུད་པར་མཛད་དུ་གསོལ། ཞེས་བརྗོད་ནས་གསོལ་བ་བཏབ་པས།
ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འདུས་ནས་བླ་མ་ལ་བསྐོར་བའི་ཚུལ་གྱིས་ས་སྟེང་དང་ས་འོག་དང་བར་སྣང་ཐམས་ཅད་སྤྲིན་བཞིན་བཏིབས་ནས་སྤྱིར་སེམས་ཅན་ཐམས་ཅད་དང༌། སྒོས་སུ་གང་སྡུག་ཅིང་ཉམ་ཐག་པ་རྣམས་ལ་མ་འཇིགས་མ་འཇིགས་ཞེས་དབུགས་ཕྱུང་བར་བསམ། དེ་ནས་རང་གི་ལུས་བདུད་རྩིར་སོང་བ་དེ་བླ་མས་གཙོ་བྱས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཇི་ལྟར་བཞེད་པའི་ལོངས་སྤྱོད་དུ་གྱུར་ནས་མཉེས་ཤིང་དགྱེས་པར་བསམ། ལྷག་མ་རྣམས་སེམས་ཅན་དམྱལ་བའི་བར་གྱི་རིགས་དྲུག་རྣམས་ལ་བྱིན་པས་ཚིམ་ཞིང་དགྱེས་ཏེ། གཅིག་ལ་གཅིག་ཕ་མའི་འདུ་ཤེས་སྐྱེས་ཏེ། བྱམས་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་སྐྱེས་ཏེ། སངས་རྒྱས་ཀྱི་སའི་བར་ཞུགས་པར་བསམ་མོ། ། དེ་ནས་དངོས་གྲུབ་བླང་སྟེ་བླ་མས་གཙོ་བྱས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་དཔྲལ་བ་ནས་འོད་ཟེར་དཀར་པོ་བྱུང༌།
བདག་གི་དཔྲལ་བར་ཞུགས། སྐུའི་དངོས་གྲུབ་སྩལ། ལུས་ཀྱི་དྲི་མ་དག བུམ་པའི་དབང་ཐོབ། མགྲིན་པ་ནས་འོད་ཟེར་དམར་པོ་བྱུང༌། བདག་གི་མགྲིན་པར་ཞུགས། གསུང་གི་དངོས་གྲུབ་སྩལ། ངག་གི་དྲི་མ་དག གསང་བའི་དབང་ཐོབ། ཐུགས་ཀ་ནས་འོད་ཟེར་སྔོན་པོ་བྱུང༌།
བདག་གི་སྙིང་གར་ཞུགས། ཐུགས་ཀྱི་དངོས་གྲུབ་སྩལ། ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ། བླ་མ་དང་བཅས་པའི་སྐུ་གསུང་ཐུགས་ལས་འོད་ཟེར་སྣ་ཚོགས་པ་འཇའ་ཚོན་གྱི་ཚུལ་དུ་བྱུང༌། བདག་གི་ལུས་ངག་ཡིད་གསུམ་ལ་ཞུགས། སྐུ་གསུང་ཐུགས་ཡོན་ཏན་ཕྲིན་ལས་མཐའ་དག་གི་དངོས་གྲུབ་སྩལ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག དབང་བཞི་པ་ཐོབ་པར་བསམ། དེ་ནས་དེ་ཁོ་ན་ཉིད་ལ་བློ་གཞག་པར་བྱ་སྟེ།
བླ་མ་དང་སངས་རྒྱས་དང༌། བྱང་ཆུབ་སེམས་དཔའ་འདི་རྣམས་ཀྱང་རྨི་ལམ་ལྟ་བུ། བདག་གི་ལུས་གཏུབས་པའང་རྨི་ལམ། སླར་བག་ཆགས་ཀྱི་ལུས་སུ་སྣང་བའང་རྨི་ལམ། དེ་ལ་འོད་ཟེར་གྱིས་དབང་བསྐུར་ཏེ། དངོས་གྲུབ་བླངས་པའང་རྨི་ལམ། བདག་མི་ཡིན་པར་སྣང་བའང་རྨི་ལམ། ན་བར་འདུག་པའང་རྨི་ལམ། ནད་དྲག་པར་སྣང་བའང་རྨི་ལམ། དེས་ན་རྨི་ལམ་གྱི་སྐྱེ་རྒ་ན་འཆི་ལ་སུ་འཇིགས།
མ་གོ་བ་རྣམས་གཉིད་ཀྱི་རྨི་ལམ་ན་ནད་དྲག་པོས་བཏབ་པ་ལ་ཤིན་ཏུ་སྡུག་བསྔལ་བར་ཡོད་པ་ལས་སད་པ་དེའི་ཚེ། རྨི་ལམ་དུ་འདུག་པས་དེ་ལ་སྡུག་བསྔལ་བ་རང་འཁྲུལ་བར་འདུག རྨི་ལམ་དུ་ན་ཡང་སུ་ཕུང༌། དྲག་ཀྱང་སུ་འཚེང༌། དེས་ན་རྨི་ལམ་འདིས་བདག་མཚན་ཐོག་ཐག་ཏུ་མགོ་བསྐོར་སྙམ་པ་དེ་བཞིན་དུ་གཉིད་སད་པའི་གནས་སྐབས་ཀྱི་སྐྱེ་རྒ་ན་འཆི་ཡང་རྨི་ལམ་དང་འདྲ་བས་སུ་ཡང་འཇིགས་པར་མི་འགྱུར་རོ། ། དེ་ལ་གཟུ་ལུམས་ཙམ་མ་ཡིན་པ། རིག་པས་དཔྱད་ནས་ངེས་ཤེས་སྐྱེ་དགོས་ཏེ། འདི་ལྟར་རྨི་ལམ་མཐོང་བ་ཡུལ་མེད་པ། ། མ་སད་བར་ལ་རྟོགས་མ་ཡིན། ། ཞེས་གསུངས་པ་ལྟར་རྨི་ལམ་དུ་ན་ཡང་གཉིད་མ་སད་ཀྱི་བར་ལ་རྨི་ལམ་ཡིན་སྙམ་དུ་ངོ་མི་ཤེས།
གཉིད་ནམ་སད་པ་ན་འོ་ན་ད་ཅིའི་སྡུག་བསྔལ་དེ་རྣམས་རྨི་ལམ་དུ་འདུག་སྙམ་དུ་ཕྱིས་ངེས་ཤེས་སྐྱེ། དེ་བཞིན་དུ་ད་ལྟའང་མ་རིག་པའི་གཉིད་ལོག་པའི་རྨི་ལམ་ཡིན་པས། རྨི་ལམ་ཡིན་བྱས་ཀྱང༌། ཅི་སྲིད་འཁོར་བ་པ་མ་རིག་པའི་གཉིད་མ་སད་ཀྱི་བར་ལ་རྨི་ལམ་དུ་མི་གོ་སྟེ། དཔེར་ན་ད་ལྟ་གཉིད་ལོག་པའི་རྨི་ལམ་ན་རྨི་ལམ་ཡིན་པར་མི་གོ་བ་དང་འདྲ། ཕྱིས་མ་རིག་པའི་གཉིད་སད་ནས་མཐོང་ལམ་སྐྱེད་པ་ན། གཟོད་གོ་སྟེ་འོ་ན་སྔར་གྱི་དེ་རྣམས་འཁྲུལ་པར་འདུག་པས་ཚེ་རིང་ཐུང་དང་ན་མི་ན་ལ་སོགས་པ་གང་ལའང་འཇིགས་རྒྱུ་མི་འདུག་པ་ལ་དོན་མེད་པར་ངས་ཇི་ཙམ་ཞིག་སྡུག་བསྔལ་བྱས་སྙམ་པ་ལེགས་པར་གོ་ནས་སྡུག་བསྔལ་ཐམས་ཅད་ལས་གྲོལ་ལོ། ། དེས་ན་ད་ལྟའང་སྡུག་བསྔལ་ངོ་ཤེས་པར་བྱ། སེམས་ལ་ནི་སྐྱེ་འཇིག་མེད། སྐྱེ་ཤིར་སྣང་བ་རྨི་ལམ་ཡུན་རིང་ཐུང་ཡིན་སྙམ་དུ་ངེས་ཤེས་བསྐྱེད་ལ་དེ་ཁོ་ན་ཉིད་ལ་གཞག
དེའང་རྨི་ལམ་ཇི་བཞིན་སྒྱུ་མ་བཞིན། ། དྲི་ཟའི་གྲོང་ཁྱེར་ཇི་བཞིན་དུ། ། དེ་བཞིན་སྐྱེ་དང་དེ་བཞིན་གནས། ། དེ་བཞིན་དུ་ནི་འགག་པར་གསུངས། ། ཞེས་གསུངས་པ་ལྟར་རོ། ། དེ་ལ་འདི་སྙམ་དུ་འོ་ན་རྨི་ལམ་གྱི་སྣང་བ་ཡུན་ཐུང༌། སད་པའི་སྣང་བ་ཡུན་རིང་སྙམ་ན། དེའང་ངེས་པ་མེད་དེ་རྨི་ལམ་དུ་ལོ་བརྒྱར་བསྡད་པ་རྨི་བའང་ཡོད། མིར་སྐྱེས་ནས་ཞག་གཅིག་མ་ལོན་པར་ཤི་བའང་ཡོད་པ་ཡིན་ཡང་ཚེ་རིང་ཐུང་དུ་སྣང་བའང་རང་གི་རྣམ་རྟོག་གི་སྐྱེ་ལུགས་ཅིག་ལས་དོན་དམ་པར་ལྟ་ཞོག ཀུན་རྫོབ་ཏུ་འང་ངེས་པ་མེད་དེ་དགོངས་པ་ལུང་སྟོན་པའི་རྒྱུད་ལས།
སྐད་ཅིག་ཐང་ཅིག་ཡུད་ཙམ་དང༌། ། ཟླ་ཕྱེད་ཟླ་བ་ལོ་ཡི་དུས། ། བསྐལ་པ་གྲངས་མེད་གསུམ་པོ་ནི། ། སྐད་ཅིག་གཅིག་ཏུ་མཉམ་པར་གསུངས། ། ཞེས་གསུངས་པ་དང༌། འཕགས་པ་དཀོན་མཆོག་བརྩེགས་པ་ལས། བཅོམ་ལྡན་འདས་བྱ་རྒོད་ཕུང་པོ་ལ་བཞུགས་པ་ན། འོག་གི་ཕྱོགས་ནས་བྱང་ཆུབ་སེམས་དཔའ་དཔག་ཏུ་མེད་པ་ཞིག་སངས་རྒྱས་ཀྱི་ཞབས་དྲུང་དུ་ལྷགས་ནས། བར་གྱི་བསྐལ་པ་བཅུ་དྲུག་ཏུ་བཅོམ་ལྡན་འདས་ལ་བལྟས། བཅུ་དྲུག་ཏུ་ཆོས་ཉན།
བཅུ་དྲུག་ཏུ་དྲིས། བཅུ་དྲུག་ཏུ་བསམས་ནས་རང་གི་གནས་སུ་སོང་ངོ༌། ། དེའི་བར་ལ་འཛམ་བུའི་གླིང་གི་མི་རྣམས་ཀྱི་ཕྱེ་མ་རེད་ཀྱི་ཐུན་གཅིག་ཏུ་མཐོང་བར་བཤད། དེས་ན་རང་རང་གི་སྣང་བ་ལ་གཉིས་ཀ་བདེན་ལ་དོན་དམ་པར་གཉིས་ཀ་མ་གྲུབ་པ་ཡིན། དེས་ན་ཚེ་རིང་ངོ་སྙམ་པའི་རྟོག་པ་སྐྱེས་ན་རིང་པོར་འགྲོ། ཐུང་ངོ་སྙམ་པའི་རྟོག་པ་བཟུང་ན་ཐུང་བར་འགྲོ་བ་ལ་དོན་དམ་པར་ཚེ་རིང་ཐུང་མ་གྲུབ་སྟེ། དུས་ཀྱི་གཞི་སྐད་ཅིག་མ་དོན་དམ་པར་མ་གྲུབ་པའི་ཕྱིར་རོ། ། དཔེར་ན་རྡོ་གཅིག་མེད་པ་ལ་རྡོའི་ཕུང་པོ་མི་འབྱུང་བ་བཞིན་ནོ། ། དེ་ལྟ་བུའི་ཚུལ་གྱིས་ངེས་ཤེས་བསྐྱེད་ལ། སྐྱེ་བ་དང༌།
ན་བ་དང༌། རྒ་བ་དང༌། འཆི་བ་དོན་དམ་པར་མ་གྲུབ་པའི་ཚུལ་གྱིས་དེ་ཁོ་ན་ཉིད་ལ་བློ་གཞག སྤྱིར་ན་བ་དང༌། རྒ་ཤིས་འཇིགས་ན་ལྟ་བ་མ་གོ འཁོར་བའི་རྣམ་རྟོག་གིས་བསྒྲིབས་ན་བསྐྱེད་རིམ་མ་གོ ལྟ་བ་མངོན་པར་ཞེན་ན་རྫོགས་རིམ་མ་གོ་བའི་རྟགས་ཡིན། འདི་ལ་ངེས་ཤེས་སྐྱེས་ན་ནད་གང་ཡང་མི་སོས་མི་སྲིད་པར་གདའ། རྗེས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །
ཅེས་པ་བསྔོ་བ་བྱའོ།། །། འདི་བླ་མའི་རྣལ་འབྱོར་གྱི་བྱེ་བྲག་གཅིག་ལགས། འདི་ལ་དམིགས་པའི་རིམ་པ་གསུམ་ཡོད་པའི་དང་པོ་ཞེན་པ་སྤང་བ་དེ་རྨི་ལྟས་བཟང་བ་ཅིག་བྱུང་བྱུང་ངམ་ངེས་ཤེས་སྐྱེས་སྐྱེས་བསྒོམ། འདི་ཀས་ནད་དྲག་པོ་ཡོང་བ་ཀུན་སོས་ཀྱིན་གདའ། དེ་ནས་དམིགས་པ་གཉིས་པ་དངོས་གྲུབ་བླང་བ་བསྒོམ། དེ་ནས་ཁོ་ན་ཉིད་ལ་བློ་གཞག་ལ་བསྒོམ། ཐམས་ཅད་དུས་གཅིག་ལ་བློས་འཆུན་པ་དཀའ་བར་གདའ་བས་ཇི་ལྟར་བློ་ལ་གསལ་བ་བཞིན་བསྒོམ། འདིས་སྨན་པས་བོར་བའི་ནད་པ་ཀུན་ཀྱང་སོས་ཀྱིན་གདའ། མཛེ་དང་དམུ་ཆུ་ཡང་ཟླ་བ་རེ་འམ་ལོ་རེ་ཙམ་གྱིས་སོས་ཀྱིན་གདའ། འདི་ཉམས་སུ་མྱོང་བ་ལགས།
གནས་སྐབས་ཐམས་ཅད་དུ་མཆིལ་མ་སྟོང་མིད་བྱ་ཞིང་སྒྲེགས་པ་ཡང་དང་ཡང་དུ་གདོན། སེམས་ཆོས་ཉིད་ལ་གཞག ཤེས་པ་མ་བཅོས་པར་ཡུལ་ལ་བལྟ་ཞིང་ཤེས་པ་བདེ་བར་བྱས་ལ་རི་མཐོ་སའམ། ནགས་གསེབ་དང་རི་བྲག་ཀུན་ཏུ་དུས་རྒྱུན་དུ་ཐག་རིང་པོར་འགྲོ་ཞིང་ཡང་དེ་ཉིད་ཀྱི་ཉིན་པར་རང་གི་གནས་སུ་ལྡོག འདི་མང་དུ་བྱ། གྲུབ་ཚད་ཀྱིས་སྐབས་སུ་དགེ་འདུན་ནམ། བླ་མའི་ཕྱོགས་སམ། སེམས་ཅན་གྱི་དོན་དུ་དམིགས་ལ་ས་རྡོ་སྐྱེལ་བའི་ལས་སམ། ཁུར་ཧ་ཅང་ཡང་ལྕི་བ་མ་ཡིན་པ་འཁུར། འདི་བོགས་འབྱིན་དུ་འགྲོ་བ་ལགས་པས་གལ་ཆེ།
བླ་མའི་རྣལ་འབྱོར་ས་སྐྱ་པཎྜི་ཏས་གུག་ཤི་ཇོ་འབུམ་གྱི་དོན་དུ་སྦྱོར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
