ས་སྐྱ་བཀའ་འབུམ།
པོད ༢༢༣
གནས་བསྟོད་ཀྱི་ཉམས་དབྱངས།
༼ཏ༽ ༄༅། །གནས་བསྟོད་ཀྱི་ཉམས་དབྱངས་བཞུགས།། ༄༅། །དུས་གསུམ་གྱི་བླ་མ་དམ་པ་དང༌། ། ཡི་དམ་གྱི་ལྷ་ལ་སྐྱབས་སུ་མཆི། ། སྐབས་སུ་རྣམ་རྟོག་ཡིན་པ་ཡི། ། བསམ་མནོ་འཕྱོས་པའི་ལོ་རྒྱུས་ཡིན། ། ཆོས་བྱེད་པར་འདོད་པའི་དད་ཅན་དང༌། ། ཆོས་ལ་ཞུགས་པའི་དད་ཅན་གཉིས། ། དེ་གཉིས་ལ་བསམ་མནོ་བཏང་པ་ཡིས། ། རྣམ་རྟོག་ཁ་འབྱམ་དུ་མ་སྐྱེས། །
དང་པོ་དད་ཅན་མང་མོད་ཀྱི། ། དད་པ་ལ་ལ་ཅོལ་ཆུང་ཡིན། ། དད་པ་ལ་ལ་ཐོ་ཅོ་ཡིན། ། དད་པ་ལ་ལ་འདྲེ་གདོན་ཡིན། ། དད་པ་ལ་ལ་སྙིང་ནས་ཡིན། ། དང་པོ་ཅོལ་ཆུང་གི་དད་པ་དེ། ། དད་པ་སྐྱེས་ནས་ཅོ་སྤུ་བྲེག ། དད་པ་ལོག་ནས་མི་ཆོས་བྱེད། ། ཕར་ལོག་ཚུར་ལོག་དུ་མ་བྱེད། ། ལེགས་པར་བརྟགས་ནས་མི་བྱེད་པ། །
དེ་ཅོལ་ཆུང་གི་དད་པ་མ་ལགས་སམ། ། དད་པ་ལ་ལ་ཐོ་ཅོ་སྟེ། ། དང་པོར་དགེ་བཤེས་མི་བརྟག་པར། ། གང་ཡང་རུང་བའི་སྒོ་རུ་ཞུགས། ། ཆོས་ཅི་བྱ་ཆ་མེད་ཐོ་ཅོར་ཤོར། ། རེས་འགའ་རི་གསུམ་གྱི་རྩེ་ལ་བསྡད། ། དབེན་པར་བསྡད་ནས་བསྒོམ་རྒྱུ་མེད། ། རེས་འགའ་ལུང་གསུམ་གྱི་མདོ་རུ་བསྡད། ། ཚོགས་པའི་གསེབ་ཏུ་ཐོ་ཅོག་ཤོར། ། མཁས་བཙུན་རྣམས་ཀྱིས་ཁྲེལ་ཏེ་མཆིས། །
དེ་ཐོ་ཅོའི་དད་པ་མ་ལགས་སམ། ། དད་པ་ལ་ལ་འདྲེ་གདོན་ཏེ། ། ཆོས་ལ་ཞུགས་ནས་ཐོ་ཅོ་བྱེད། ། སྐྱེ་བོ་རྣམས་ཀྱི་རོལ་མོ་བ། ། དམ་པ་རྣམས་ཀྱི་གཏིང་བསླད་པ། ། རང་གཞན་གཉིས་ཀ་ཕུང་བའི་རྒྱུ། ། ཆོས་ལ་སྙད་བཏགས་སྨྱོན་པ་ཡིན། ། དེ་འདྲེ་གདོན་གྱི་དད་པ་མ་ལགས་སམ། ། སྙིང་ནས་ཀྱི་དད་པ་བྱ་བ་དེ། ། དང་པོ་དྭང་བའི་དད་པ་སྐྱེས། །
ཆོས་བྱེད་པར་འདོད་པའི་བསམ་པ་ཡིས། ། མྱུར་དུ་ཙབ་ཙོབ་མ་ལགས་པར། ། ཐོག་མར་དགེ་བའི་བཤེས་གཉེན་བཙལ། ། ཚུལ་ཁྲིམས་དང་སྡོམ་པར་ལྡན་པ་ཅན། ། མདོ་རྒྱུད་ཀྱི་དོན་ལ་སྦྱངས་པ་ཅན། ། བྱང་ཆུབ་ཀྱི་སེམས་དང་ལྡན་པ་ཅན། ། དེ་གང་ན་འདུག་པའི་དྲུང་དུ་བསྙག ། དེས་ཇི་སྐད་གསུངས་པའི་སྤྱོད་པ་བྱ། ། ཆོས་ལ་ཞུགས་པའི་དད་ཅན་དེ། ། ལ་ལ་ཚུལ་ཁྲིམས་ཅི་ཚུགས་བསྲུང༌། །
ཐོས་པ་མེད་ན་སྙིང་པོ་མེད། ། ལ་ལ་མི་ཚེ་ཐོས་པར་འབྱམ། ། སྒོམ་མེད་ཡིད་ལ་ཅི་ཞིག་བྱ། ། ལ་ལ་ཐོས་པ་མེད་པར་བསྒོམ། ། ཐོས་པ་མེད་པར་ཅི་བསྒོམ་མེད། ། ལ་ལ་དེ་མེད་ལས་ཐབས་བྱེད། ། ཆོས་བརྒྱད་ཀྱི་སོ་ནམ་ཅི་ཞིག་བྱེད། ། ལ་ལ་དད་ཅན་སྒྲུབ་གནས་ཚོལ། ། དེ་ཞིབ་ཏུ་བཤད་ན་འདི་ལྟར་ཡིན། ། ལ་ལ་རྡོ་རྗེ་གདན་དུ་འགྲོ། །
རྡོ་རྗེ་གདན་དུ་མུ་སྟེགས་མང༌། ། དེ་དག་ལ་ཡང་གྲུབ་པ་མེད། ། ལམ་ཁར་མི་རྐུན་འཇིགས་པ་མང༌། ། ཨོལ་པ་ཅད་ནས་འགྱོད་གྲིར་འཆི། ། ལ་ལ་ཏི་སེའི་གངས་ལ་འགྲོ། ། ཏི་སེའི་གངས་ལ་འབྲོག་པ་མང༌། ། འབྲོག་པས་མི་དགེ་སྣ་ཚོགས་བྱེད། ། རང་གངས་ལོག་གིས་བསད་ནས་འགྱོད་གྲིར་འཆི། ། ལ་ལ་ཙ་རི་ཙ་གོང་འགྲོ། ། ཡུལ་ཕྱོགས་ཀླ་ཀློ་མོན་གྱིས་ཁེངས། །
ཆོས་ཀྱི་སྒྲ་སྐད་མིང་ཡང་མེད། ། རང་འདྲེ་གདོན་གྱིས་བསད་ནས་འགྱོད་གྲིར་འཆི། ། དེ་ལ་སོགས་ཏེ་མཐའ་ཡས་མོད། ། སྒྲུབ་གནས་མང་པོར་མི་འཚོལ་བར། ། མཐུན་རྐྱེན་འགྲིག་པའི་དབེན་ས་རུ། ། རིམ་གཉིས་གདེངས་དང་ལྡན་པར་བསྒོམ། ། རང་གང་དུ་གནས་པ་འོག་མིན་གནས། ། གྲོགས་སུ་དང་འགྲོགས་ཀྱང་ཡི་དམ་ལྷ། ། ཅི་ཟ་དང་ཅི་འཐུང་བདུད་རྩིའི་ཟས། ། ཕྱི་རོལ་དུ་སྒྲུབ་གནས་མི་འཚོལ་བ། །
གསང་སྔགས་ཟབ་མོའི་དམ་ཚིག་ཡིན། ། དེ་གླུ་རུ་མི་ལེན་ཤོལ་ལ་ཞོག ། ང་སྡོད་སའི་དཔལ་ལྡན་ས་སྐྱ་འདི། ། འོག་མིན་གྱི་གནས་དང་མཐུན་པར་འདུག ། ཤར་གྲྭ་ཆུང་གངྒཱ་གླང་པོའི་སྣ། ། ཟུང་འཇུག་གིས་འགྲོ་བ་འདྲེན་པ་པོ། ། རྗེ་མི་བསྐྱོད་རྡོ་རྗེའི་བཞུགས་གནས་ཡིན། ། ལྷོ་ཁའུ་གཙང་པོ་རིན་ཆེན་རྟ། ། འགྲོ་བའི་བསམ་པ་འགེངས་པ་ཅན། ། རྗེ་རིན་ཆེན་འབྱུང་གནས་ཀྱི་བཞུགས་གནས་ཡིན། །
ནུབ་ཆུ་མིག་རྫིང་ཁ་རྨ་བྱའི་མདོངས། ། འགྲོ་བ་ཆོས་ལ་འདྲེན་པ་པོ། ། རྗེ་འོད་དཔག་མེད་པའི་བཞུགས་གནས་ཡིན། ། བྱང་སྤུན་པོ་རི་འདི་མཁའ་ལྡིང་གཤོག ། འགྲོ་བའི་དོན་རྣམས་སྒྲུབ་བྱེད་པ། ། རྗེ་དོན་ཡོད་གྲུབ་པའི་བཞུགས་གནས་ཡིན། ། ས་དཀར་པོ་སེང་གེའི་གདོང་པ་འདྲ། ། དཔལ་ལྡན་ས་སྐྱ་སེང་གེའི་ལུས། ། འགྲོ་དྲུག་གི་བསམ་པ་འགེངས་པ་པོ། ། རྗེ་རྡོ་རྗེ་འཆང་གི་བཞུགས་གནས་ཡིན། །
དེ་འདྲའི་འོག་མིན་གནས་མཆོག་ན། ། ང་རྡོ་རྗེ་འཆང་གི་རྣལ་འབྱོར་བདེ། ། སྤྲོས་པ་ཆོད་པའི་རྣལ་འབྱོར་བདེ། ། རིག་སྔགས་ཀྱི་གོ་ཆ་སྲ་བས་བདེ། ། མན་ངག་གི་མཛོད་དང་ལྡན་པས་བདེ། ། ལྟ་བའི་གདེངས་དང་ལྡན་པས་བདེ། ། དམ་ཚིག་གི་རྭ་བས་ཆོད་པས་བདེ། ། བདག་གཅིག་པུའི་ཁ་ཕོ་མ་ལགས་ཏེ། ། འདི་བཞིན་ཀུན་ལ་བདོག་ལགས་པས། ། ཡུལ་ཀུན་ཏུ་འཁྱམས་ཤིང་མ་འགྲོ་བར། །
དལ་འབྱོར་དོན་མེད་མ་བཏང་ཞིང༌། ། ལུས་སྲོག་དོན་མེད་དུ་མ་བཏང་བར། ། རང་རྟོགས་ཚད་ཡོད་ན་དབེན་པར་སྡོད། ། རྟོགས་ཚད་མེད་ན་བླ་མ་བསྟེན། ། གང་ལྟར་ཡང་སྒྲུབ་ལ་བརྩོན་པར་མཛོད། ། དད་པ་ཆུད་ཟོས་སུ་མ་བཏང་བར། ། བསམ་མནོ་འཕྱོ་བའི་གླུ་ཆུང་འདི། ། དད་ཅན་ཡེ་ཤེས་རྡོ་རྗེར་ཁྱེར། ། གཞུངས་པ་བསྒོམ་སྟོན་ལ་ཡང་སྤྲིང༌། ། གླུ་མགུར་གྱི་རྟ་ལ་བསྐྱོན་ཅིང་ལོང༌། །
ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
