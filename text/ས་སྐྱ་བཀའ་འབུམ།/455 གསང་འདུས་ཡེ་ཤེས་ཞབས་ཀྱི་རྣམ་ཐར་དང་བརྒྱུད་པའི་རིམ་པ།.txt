ས་སྐྱ་བཀའ་འབུམ།
པོད ༤༥༥
གསང་འདུས་ཡེ་ཤེས་ཞབས་ཀྱི་རྣམ་ཐར་དང་བརྒྱུད་པའི་རིམ་པ།
༼ཕ༽ ༄༅། །གསང་འདུས་ཡེ་ཤེས་ཞབས་ཀྱི་རྣམ་ཐར་དང་བརྒྱུད་པའི་རིམ་པ་བཞུགས་སོ།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། སྔོན་བྱུང་བ་རྒྱ་གར་ལྷོ་ཕྱོགས་ཀྱི་ཡུལ། ཨོ་ཌེ་བི་ཤ་ཞེས་བྱ་བར་རྒྱལ་པོ་བི་སུ་ཀལྤ་ཞེས་བྱ་བ་བྱུང་སྟེ། དེ་སངས་རྒྱས་ལ་དད་པས་ཉན་ཐོས་དང་ཐེག་པ་ཆེན་པོའི་ཆོས་མང་དུ་མཉན་ཡང༌། འདི་ལས་ཀྱང་ཆེས་ཟབ་པའི་ཆོས་གཞན་ཡོད་གྲང་སྙམ་དུ་སེམས་ཤིང་འཁོད་པའི་ཚེ། མཚན་གཅིག་གི་རྨི་ལམ་དུ་བུད་མེད་གཅིག་ན་རེ། འདི་ནས་ནུབ་བྱང་གི་མཚམས་ན་ཨཽ་ཌི་ཡན་ཞེས་བྱ་བ་ཡོད་ཀྱིས་དེར་སོང་ཤིག་དང༌།
སྐྱེ་བ་འདིར་རྡོ་རྗེ་འཛིན་པར་འགྱུར་རོ། ། ཞེས་ཟེར་ནས་མི་སྣང་བར་འགྱུར་ཏོ། ། དེ་ནས་གཉིད་སད་མ་ཐག་ཏུ། ཨཽ་ཌི་ཡན་གྱི་ཕྱོགས་སུ་ཕྱིན་པ་དང༌། དེར་སློབ་ནས་སྔར་རྨི་ལམ་དུ་བྱུང་བ་དང་འདྲ་བའི་བུད་མེད་ཅིག་དང་ཕྲད་པས། འདི་ནི་སྤྲུལ་པའོ་སྙམ་ནས་ཞབས་ལ་ཕྱག་འཚལ་བསྙེན་བསྐུར་བྱས་ནས། བདག་རྗེས་སུ་གཟུང་བར་ཞུ་ཞེས་ཞུས་ནས་གསོལ་བ་བཏབ་པས། དེས་དཀྱིལ་འཁོར་ཆེན་པོར་དབང་བསྐུར་ནས། གསང་བ་འདུས་པ་བཤད་པའི་རྒྱུད་དང་བཅས་པ་མ་ལུས་པ་གནང་ངོ༌། ། རྒྱལ་པོ་དེས་ཀྱང་འབད་པ་བྱས་པས་དངོས་གྲུབ་བརྙེས་ཏེ།
དེས་འཛམ་བུའི་གླིང་དུ་ས་ར་ཧ་ལ་སོགས་པ་ལ་སྤེལ་ནས། སློབ་དཔོན་འཕགས་པ་ཀླུ་སྒྲུབ་ལ་སོགས་པ་རྣམས་ཀྱང་དེའི་རྗེས་སུ་བྱུང་ངོ༌། ། ཞེས་གྲག་གོ ། ཕྱིས་བྱུང་བ་སློབ་དཔོན་སངས་རྒྱས་ཡེ་ཤེས་ཞབས་ཞེས་བྱ་བ་འདི་ནི། རྒྱ་གར་ཤར་ལྷོའི་ཡུལ་སིནྡྷུ་ར་ཞེས་བྱ་བར། རྒྱལ་པོ་གྷ་པ་རུ་པྲ་བྷ་ཝ་ཞེས་བྱ་བའི་སྲས་སུ་འཁྲུངས་སོ། ། དེའང་བྱིས་པ་ཉིད་ནས་གཟུགས་དང༌། ཤེས་རབ་དང་ཀུན་ཏུ་སྤྱོད་པ་རྣམ་པར་དག་པར་གྱུར་ནས་སྒྲ་དང་སྡེབ་སྦྱོར་དང༌། ལུགས་ཀྱི་བསྟན་བཅོས་ལ་སོགས་པ་ལ་རབ་ཏུ་མཁས་པར་སྦྱངས་སོ། ། ཆེར་སྐྱེས་པ་དང་རྒྱལ་སྲིད་མཆིལ་མའི་ཐལ་བ་བཞིན་དུ་དོར་ནས།
ན་ལེནྡྲའི་ཕྱོགས་གཅིག་ཏུ་གྲོང་ཁྱེར་རྡོ་འཇོག་ཅེས་བྱ་བར། རྒྱལ་པོ་ཤྲཱི་དྷརྨ་པཱ་ལ་ཞེས་བྱ་བས་བརྩིགས་པ་ཏྲི་ཀ་དྷྲུ་ཞེས་བྱ་བའི་གཙུག་ལག་ཁང་དུ་མང་པོས་བཀུར་བའི་སྡེ་པར་གཏོགས་པ། ཚུལ་ཁྲིམས་དང་ཡོན་ཏན་དུ་མས་མཛེས་པ། མཁན་པོ་རྣམ་པར་སྣང་མཛད་བཟང་པོ་ཞེས་བྱ་བའི་སློབ་མའི་མཆོག ཐུགས་རྗེ་དང་བྱང་ཆུབ་ཀྱི་སེམས་ལ་རབ་ཏུ་གོམས་པས། བྱང་ཆུབ་སེམས་དཔའི་སྤྱོད་པ་ལ་རབ་ཏུ་གཞོལ་བ། གཞུང་ལུགས་དུ་མའི་ཕ་རོལ་དུ་སོན་ཅིང་བདེ་བར་གཤེགས་པའི་གསུང་རབ་དུ་མའི་མཛོད་འཛིན་ལ། བྱེ་བྲག་ཏུ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གསལ་བར་འཆད་པ། སློབ་དཔོན་བདག་ཉིད་ཆེན་པོ་སེང་གེ་བཟང་པོ་ཞེས་བྱ་བ་མཉེས་པར་བྱས་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་ལུགས་མང་དུ་གསན་ཅིང་མཁྱེན་པར་མཛད་ནས།
བྲམ་ཟེའི་རིགས་ཀྱི་དགེ་སློང་མ་ཡོན་ཏན་བཤེས་གཉེན་གྱི་དོན་དུ་སྡུད་པའི་འགྲེལ་པ་ཡང་མཛད་ལ། གཞན་ཡང་འཆད་པ་དང་རྩོམ་པའི་བྱ་བ་མང་དུ་མཛད་དོ། ། དེ་ནས་ཡུལ་དབུས་ནས་ནུབ་བྱང་དུ་དཔག་ཚད་སུམ་བརྒྱ་བགྲོད་པ་ན། ཨཽ་ཌི་ཡན་ཞེས་བྱ་བ་མཁའ་འགྲོའི་ཚོགས་ཀྱི་བྱིན་གྱིས་བརླབས་པ་དེར་བྱོན་ནས། ནོར་བུ་གླིང་དུ་སྐུ་འཁྲུངས་པའི་སློབ་དཔོན་ཕྱག་རྒྱ་ཆེན་པོ་གྲུབ་པ་དཔལ་སྣ་ཚོགས་གཟུགས་ཅན་ཞེས་ཀྱང་གྲགས་ལ། གསང་མཚན་སྒེག་པའི་རྡོ་རྗེ་ཞེས་བྱ་བའི་དྲུང་དུ་བཞུགས་ནས། གསང་སྔགས་ཀྱི་དཀྱིལ་འཁོར་དུ་མར་དབང་བསྐུར་བ་ཡང་ནོས་ལ། རྒྱུད་སྡེ་མང་པོ་ཡང་གསན་ནོ། ། དེ་ནས་ཡང་དེ་ཉིད་ཀྱི་ཕྱོགས་ཤིག་ན། བསམ་གྱིས་མི་ཁྱབ་པའི་མན་ངག་ཐོབ་པ་རྣལ་འབྱོར་པ་གུ་རུ་ཞེས་བྱ་བ་ལས།
རྣལ་འབྱོར་བླ་ན་མེད་པའི་དབང་བསྐུར་དང༌། རྒྱུད་དང་མན་ངག་དུ་མ་གསན་ཅིང་མཁྱེན་པར་མཛད་དོ། ། དེ་ནས་ཡང་མཚན་ཅིག་གི་མནལ་ལམ་དུ་ཨཽ་ཌི་ཡན་གྱི་བྱང་ཕྱོགས་ན་རིགས་ངན་གྱི་བུ་མོ་ཛཱ་ཏི་ཛ་བ་ཞེས་བྱ་བའི་རིགས་སུ་སྐྱེས་པ་རྣལ་འབྱོར་མ་ལཀྵྨཱི་སེ་ན་ཞེས་བྱ་བ་ཡོད་ཀྱི། དེའི་དྲུང་དུ་སོང་ཤིག་དང༌། ཁྱོད་ཀྱི་དོན་འགྲུབ་པར་འགྱུར་རོ། ། ཞེས་ལུང་བསྟན་པ་ཐོས་ནས་སད་པའི་ཚེ་དེར་བྱོན་ནས། དེ་མཉེས་པར་བྱས་ཏེ། གདམས་པ་དང་རྗེས་སུ་བསྟན་པ་མང་དུ་གསན་ནོ། ། དེ་ནས་ཡང་རྒྱ་གར་ནུབ་ཕྱོགས་ཛཱ་ལནྡྷ་རའི་གྲོང་ཁྱེར་དཀོན་མཆོག་འཛིན་ཅེས་བྱ་བ་ན། ཛམྦྷ་ལ་གྲུབ་པ་ཆུ་བོའི་རྒྱུན་ལྟ་བུའི་ཏིང་ངེ་འཛིན་ཐོབ་པའི་སློབ་དཔོན་བྱིས་པའི་ཞབས་ཞེས་བྱ་བའི་དྲུང་དུ་བྱོན་ནས་མཉེས་པར་བྱས་ཏེ།
ཤེས་རབ་ཀྱི་རྒྱུད་གཙོ་བོར་གྱུར་པའི་རྒྱུད་དང༌། གཞུང་མང་དུ་གསན་ཅིང༌། མཁྱེན་པར་མཛད་ནས་ནན་ཏན་དུ་མཛད་དོ། ། དེ་ནས་ཡང་རྒྱ་གར་ལྷོ་ཕྱོགས་ཀོང་ཀ་ན་ཞེས་བྱ་བར་ཐབས་གྱི་རྒྱུད་ལ་རབ་ཏུ་མཁས་པ། ཏིང་ངེ་འཛིན་མཆོག་དང་ལྡན་པ་སློབ་དཔོན་ཆེན་པོ་བ་ལི་པ་ཏ་ཞེས་བྱ་བ་བཞུགས་པ་ལ། སློབ་མ་བྲམ་ཟེ་ས་ར་ཧ་དང༌། རྗེའུ་རིགས་མཉྫུ་ཤྲཱི་ལ་སོགས་པ་རྫུ་འཕྲུལ་དང་ལྡན་པའི་འཁོར་ཡང་དུ་མ་ཡོད་ལ། དེ་རྣམས་ཀྱི་འཚོ་བའི་ཡོ་བྱད་ལྷ་མོ་ནོར་རྒྱུན་མས་གསེར་མན་ཆ་བཅུ་དང༌། མུ་ཏིག་ཆུན་པོ་རེ་དང༌། ཀརྴ་པ་ནི་སུམ་བརྒྱ་སྦྱོར་རོ། །
བླ་མ་དེའི་དྲུང་དུ་འོངས་ནས། གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་དབང་ཡང་མནོས་ལ་རྩ་བའི་རྒྱུད་ཚར་བཅོ་བརྒྱད་གསན། བཤད་རྒྱུད་དང་སྒྲུབ་ཐབས་མན་ངག་དང་བཅས་པ་དུ་མ་གསན་ནོ། ། དེ་ལྟ་ནའང་གསང་བ་འདུས་པའི་རྩ་རྒྱུད་ལ་དཀའ་བའི་གནས་བཅོ་བརྒྱད་བྱུང་ནས། བླ་མ་ལས་ཞུས་ཀྱང་ཐེ་ཚོམ་མ་ཆོད་པས། དཔལ་རྡོ་རྗེ་གདན་དུ་བྱོན་ནས། བྱང་ཆུབ་ཆེན་པོ་ལ་གསོལ་བ་བཏབ་པས། ནམ་མཁའ་ལས་སྒྲ་ཞིག་བྱུང་ནས། རིགས་ཀྱི་བུ་ཁྱོད་འཇམ་པའི་རྡོ་རྗེ་ཚོལ་ཅིག་དང་དེས་བྱིན་གྱིས་བརླབས་ཏེ། ཐེ་ཚོམ་མ་ལུས་པ་བྲལ་བར་འགྱུར་རོ། །
ཞེས་ལུང་བསྟན་པ་ཐོས་ནས། སློབ་དཔོན་བ་ལི་པ་ཏ་ལ་ཞུས་ནས། འཇམ་པའི་རྡོ་རྗེ་རྒྱའི་ཡུལ་རི་བོ་རྩེ་ལྔ་ལ་བཞུགས་པས་དེར་མཆི་བར་ཞུས་པས་གནང་ནས། རྡོ་རྗེ་གདན་ལས་ལམ་ཕྱུང་སྟེ། བྱང་ཕྱོགས་སུ་བྱོན་པ་དང༌། ཀུ་པའི་ཚལ་ཞེས་བྱ་བའི་ནགས་མཐོང་བ་ཞིག་ན། ཁང་བུ་ཞིག་གི་དྲུང་ན་བུད་མེད་ཅིག་དང༌། ཁྱི་མོ་ཞིག་གནས་པ་དང༌། དེ་དང་ཉེ་བ་ན་བཙུན་པ་ཞིག་ཆོས་གོས་ཀྱིས་ཐོད་བྱས་ནས་ཞིང་རྨོད་ཅིང་འདུག་པ་གཟིགས་པས། ཀྱེ་མ་རབ་ཏུ་བྱུང་བ་བུད་མེད་དང་བཅས་ཤིང་ཞིང་རྨོད་པ་འདི་འདྲ་བྱུང་བས་བསྟན་པ་ཉམས་སོ་སྙམ་དུ་དགོངས་ནས་ཐུགས་སྐྱོ་བར་གྱུར་ཏོ། །
དེ་ལྟ་ནའང་ཉི་མའི་གུང་དུས་ལ་བབ་པས། དེར་བྱོན་ནས་བསོད་སྙོམས་མཛད་པར་དགོངས་པ་དང༌། བཙུན་པ་དེ་ན་རེ། སློབ་དཔོན་ལ་ཆོས་སྟོན་ཟོ་ལ་སོང་ཟེར་བ་དང༌། སློབ་དཔོན་གྱིས་བཞུགས་པ་དང༌། བཙུན་པ་དེས་བུད་མེད་ལ་རབ་ཏུ་བྱུང་བ་འདི་ལ་དྲོ་དྲངས་ཤིག་ཅེས་བསྒོ་བས། བུད་མེད་དེས་ཉ་རྒྱ་ཁྱེར་ནས་ཆུ་ཕྲན་གཅིག་ལ་ཉ་བཤོར་ཏེ་དེ་བཙོས་ནས། ཁྱི་མོའི་མདུན་དུ་ཤིང་ལོ་བཞག་ནས་ཆོས་སྟོན་དྲོངས་ཤིག་ཅེས་བསྒོ་བས། ཁྱི་མོ་སྐྱུགས་པ་དང༌། དེ་སྔར་གྱི་ཉ་དང་བཅས་ཏེ་དྲངས་པས་སློབ་དཔོན་གྱི་ཆེད་དུ་དམིགས་པའི་ཤ་དང༌།
མི་གཙང་བར་དགོངས་ནས་མ་གསོལ་ལོ། ། ལོ་རྒྱུས་གཞན་ལས་ནི། བུད་མེད་དེས་བྱེའུ་མང་པོ་བསད་ནས་ཤ་ཚོས་བྱས་ཏེ། དྲངས་པས་མ་གསོལ་བ་དང༌། བུད་མེད་དེས་སེ་གོལ་གཅིག་གཏོགས་པས་ཚོད་མ་ལས་བྱེའུ་རྣམས་འཕུར་ཏེ་སོང་བས། སློབ་དཔོན་ཡང་ཐེ་ཚོམ་དུ་གྱུར་ཏོ། ། ཞེས་གྲག་གོ ། དེ་ནས་བཙུན་པ་དེ་ན་རེ། ཀྱེ་མ་འཛམ་བུ་གླིང་པ་ཟེར་ནས། ཕལ་པའི་ཟས་བྱིན་ཞེས་བསྒོ་བས་འབྲས་ཆན་ཞོ་དང་བཅས་པ་དྲངས་པ་དང༌།
སློབ་དཔོན་གྱིས་གསོལ་ནས། ཡང་གཤེགས་པར་དགོངས་པ་དང༌། བཙུན་པ་དེ་ན་རེ་ད་འདི་ནས་ཕར་སོང་ཡང་དོ་ནུབ་སྡོད་ས་མི་རྙེད་ཀྱིས། སང་སོང་ཤིག་ཟེར་བ་དང་བཞུགས་སོ། ། བཙུན་པ་དེ་ནི་གཞན་དུ་སོང་ངོ༌། ། དེར་སློབ་དཔོན་གྱིས་གསང་བ་འདུས་པ་ཞལ་ཏོན་དུ་བཏོན་པ་དང༌། གང་དུ་སློབ་དཔོན་གྱིས་མི་ཤེས་པའི་སར་སླེབ་པ་དང༌། བུད་མེད་དེས་མི་མགུ་བའམ། མ་རངས་པའི་རྣམ་འགྱུར་རེ་བྱས་པ་དང༌། སློབ་དཔོན་གྱིས་འདི་གཞན་གྱི་སེམས་ཤེས་པའི་མངོན་ཤེས་དང་ལྡན་པར་ངེས་སྙམ་ནས།
འདིས་ཐེ་ཚོམ་ཆོད་པར་འགྱུར་སྙམ་དུ་དགོངས་ཏེ། ཕྱག་བཙལ་ནས་གསོལ་བ་བཏབ་པ་དང༌། བུད་མེད་དེ་ན་རེ་ངས་མི་ཤེས། ད་ཅིའི་བཙུན་པ་དེ་ཤིན་ཏུ་མཁས་པ་ཡིན་པས་དེ་ལ་ཞུས་ཤིག་ཟེར་རོ། ། དེ་གར་སོང་དྲིས་པས་ཆང་ཉོར་སོང་ཟེར་རོ། ། ནམ་འོང་དྲིས་པས། ཕྱེ་མ་རེད་འོང་ཟེར་བ་དང་བསྒུགས་པས་ཕྱེ་མ་རེད་ཆང་གིས་བཟི་ནས་འཁྱོལ་བཞིན་པ་འོང་བ་གཟིགས་པས། མ་དད་ཀྱང་ང་རྒྱལ་བཅག་སྟེ་ཕྱག་བཙལ་ནས་བདག་ལ་གསང་བ་འདུས་པ་བཤད་པར་ཞུས་ཞེས་གསོལ་བ་བཏབ་པས། དབང་བསྐུར་ལོང་ཤིག་ཅེས་བསྒོའོ། ། བདག་གིས་དབང་བསྐུར་ཐོབ་ཅེས་བརྗོད་པས།
ང་ཉིད་ཀྱི་དབང་བསྐུར་ཐོབ་དགོས་ཞེས་གསུངས་པས། སློབ་དཔོན་གྱིས་ཡོ་བྱད་བཙལ་ནས་དབང་བསྐུར་ཞུས་སོ། ། ལོ་རྒྱུས་གཞན་ལས་ནི་ཀརྴ་པ་ན་ཡོད་པ་བུད་མེད་ལ་གཏད་པས། བུད་མེད་ཀྱིས་རྣམ་པར་སྤྲུལ་ཏེ་ཡོ་བྱད་སྦྱར་ཞེས་གྲག་གོ ། དེར་སྟོན་ར་བའི་ཚེས་བརྒྱད་ཀྱི་མཚན་མོ་སྤྱིལ་པོ་གཞལ་མེད་ཁང་དུ་སྤྲུལ། དེའི་དབུས་སུ་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་བཞུགས་པ་མངོན་སུམ་དུ་བསྟན་ནས། བཙུན་པ་དེའང་དཀྱིལ་འཁོར་གྱི་དྲུང་དུ་སྔར་གྱི་རྣམ་པ་དེ་ཉིད་ཀྱིས་བཞུགས་ནས། སློབ་དཔོན་ལ་ཁྱོད་ང་ལས་དབང་ལེན་ནམ། དཀྱིལ་འཁོར་ལས་ལེན་ཞེས་དྲིས་པས། སློབ་དཔོན་གྱིས་དཀྱིལ་འཁོར་ཡང་བཙུན་པ་དེ་ཉིད་ཀྱི་སྤྲུལ་པ་ཡིན་པར་དགོངས་བཞིན་དུ།
ལྷའི་རྣམ་པ་ལ་མོས་པར་གྱུར་ནས། དཀྱིལ་འཁོར་ལས་དབང་ལེན་པར་ཞུས་པས། འོ་ན་ལོང་ཤིག་ཅེས་གསུངས་ནས། དཀྱིལ་འཁོར་ལས་དབང་ཡོངས་སུ་རྫོགས་པར་བླངས་སོ། ། ལོ་རྒྱུས་གཞན་ལས་ནི། དཀྱིལ་འཁོར་ལས་དབང་ལེན་ཞེས་ཞུས་པས། དཀྱིལ་འཁོར་མི་སྣང་བར་གྱུར་ནས། དེར་དཀྱིལ་འཁོར་བཙུན་པས་སྤྲུལ་པར་དགོངས་ནས་ཕྱག་བཙལ་ཏེ། ཁྱོད་ནི་སེམས་ཅན་ཀུན་གྱི་ཡབ་སྟེ་ཡུམ་ཡང་ཡིན་ཞེས་པ་ལ་སོགས་པས་བསྟོད་ནས་བཟོད་པར་གསོལ་ཞིང༌། གསོལ་བ་བཏབ་པ་དང༌།
ཐོ་རངས་ཐུགས་ཀ་ནས་དཀྱིལ་འཁོར་སྤྲོས་ཏེ། འཛུམ་པ་མཛད་ནས་ལེགས་ཞེས་གསུངས་ནས་དབང་བསྐུར་བ་མཛད་དོ་ཞེས་གྲག་གོ ། དེ་ནས་གསང་བ་འདུས་པའི་དོན་བསྡུས་པ་ཞལ་གྱི་ལུང་ལ་སོགས་པ་བརྩམས་ཤིང་རྒྱུད་ཀྱི་དཀའ་བའི་གནས་ཐམས་ཅད་རྟོགས་པར་མཛད་དོ། ། དེར་སློབ་དཔོན་ཐུགས་ཚིམ་ཞིང་མཉེས་ནས། ད་བདག་གིས་ཡོན་ཞིག་འབུལ་བར་འཚལ་བས། ཅི་བཞེད་ཅེས་ཞུས་པས། གང་ཡང་མི་འདོད་གསུང་ངོ༌། ། ཅིས་ཀྱང་བཞེད་པར་ཞེས་གསོལ་བས། འོ་ན་ནམ་མཐོང་བ་དང་ཕྱག་འཚལ་བའི་ཡོན་དེ་ཕུལ་ཅིག་གསུངས་ནས། སློབ་དཔོན་གྱིས་ཀྱང་དེ་ཉིད་དམ་བཅས་ནས་ཡོན་ཕུལ་ལོ། །
དེ་ནས་བཙུན་པ་དེའི་ཞལ་ནས། ཁྱོད་ཀྱང་ཟས་ཀྱི་སྤྱོད་པ་དང༌། ། ང་ལ་ཅུང་ཟད་འཁྲུལ་རྟོག་པས། ། གཟུགས་ཅན་ཕུང་པོ་རང་ཉིད་ཀྱིས། ། ཚེ་འདི་ཉིད་ལ་འགྲུབ་མི་འགྱུར། ། ཡིད་ནི་རྡོ་རྗེའི་སྐུར་གྱུར་ནས། ། བར་དོ་ཉིད་དུ་གྲོལ་བར་འགྱུར། ། ཞེས་གསུངས་ནས། ད་ཁྱོད་ཀྱིས་བསྒྲུབ་པ་བྱས་ཀྱང༌། ཚེ་འདི་ལ་འཚང་རྒྱ་བར་མི་འགྱུར་གྱིས།
བཤད་པས་གཞན་ལ་ཕན་པར་གྱིས་ཤིག་དང༌། བར་དོར་གྲོལ་བར་འགྱུར་རོ། ། ཞེས་གསུངས་ནས་མི་སྣང་བར་གྱུར་ཏོ། ། དེར་སློབ་དཔོན་གྱིས་རྡོ་རྗེ་གདན་གྱི་བྱང་ཤར་རི་བོའི་ཕུང་ཅེས་བྱ་བ་ན་ཆོས་ཀྱི་མྱུ་གུ་ཞེས་བྱ་བར་བཞུགས་པ་དང༌། སངས་རྒྱས་ཡེ་ཤེས་ཞབས་ཀྱིས་འཇམ་པའི་དབྱངས་ལས་མངོན་སུམ་དུ་དབང་ཐོབ་ཅིང༌། ཆོས་མ་ལུས་པ་གསན་ཞེས་པའི་སྒྲ་གྲགས་པས་འཇིག་རྟེན་ཁྱབ་ནས། རྒྱལ་པོ་དང༌། པཎྜི་ཏ། སློབ་དཔོན་ལ་སོགས་པ་དཔག་ཏུ་མེད་པ་འདུས་སོ། ། དེ་དག་ལའང་སྐལ་བ་དང་ལྡན་པ་རྣམས་ལ་དབང་བསྐུར་ནས།
འཇམ་པའི་དབྱངས་ཀྱི་དགོངས་པ་དང༌། མཐུན་པའི་རྒྱུད་ཉིད་དང༌། ཞལ་གྱི་ལུང་ལ་སོགས་པ་གནང་ཞིང༌། གནས་གཞན་དག་ཏུའང་གཤེགས་ཤིང་བཤད་པ་མཛད་དོ། ། དེ་ནས་སྔར་གྱི་སློབ་དཔོན་བ་ལི་པ་ཏའང་བྱོན་ནས་ཆོས་གསན་པར་བཞེད་པ་དང༌། སློབ་དཔོན་གྱིས་ཁྱེད་ངའི་སློབ་དཔོན་ཡིན་པས་ཆོས་འཆད་པ་མི་འཐད་གསུངས་ནས། འབེལ་གཏམ་གྱིས་ཐེ་ཚོམ་རྣམས་ཆོད་པར་མཛད་ནས། དེའི་དོན་དུ་སྒྲུབ་པའི་ཐབས་ཀུན་ཏུ་བཟང་པོ་མཛད་དོ། ། སྤྱིར་སློབ་དཔོན་གྱིས་ལུང་དང་མཐུན་པའི་ཆོས་བཅུ་བཞི་མཛད་དེ། ཀུན་ཏུ་བཟང་པོའི་སྒྲུབ་ཐབས།
ཀུན་ཏུ་བཟང་མོའི་སྒྲུབ་ཐབས་སྦྱིན་སྲེག་གི་ཆོ་ག གཏོར་མ། ཚོགས་འཁོར། དཀྱིལ་འཁོར་གྱི་ཆོ་ག་ཉིས་བརྒྱ་ལྔ་བཅུ་པ། ཡེ་ཤེས་ཆེན་པོ། ཚིགས་སུ་བཅད་པའི་མཛོད། གྲོལ་བའི་ཐིག་ལེ། བདག་བསྒྲུབ་པ། བྱང་ཆུབ་ཀྱི་སེམས་ཀྱི་ཐིག་ལེ། དཔལ་བཤེས་ཀྱི་རྣམ་བཤད་བཞི་པ་ལ་འཇུག་པ།
ཆུ་སྦྱིན་གྱི་སྒྲུབ་ཐབས་རྣམས་སོ། ། དེ་ལྟར་སློབ་དཔོན་གྱིས་བཤད་པ་དང༌། བསྟན་བཅོས་མང་དུ་མཛད་པས། སློབ་མ་དཔག་ཏུ་མེད་པ་བྱུང་ལ། དེ་རྣམས་ལས་མཆོག་ཏུ་གྱུར་པ་ནི་བཅོ་བརྒྱད་ཡོད་ཅིང༌། མཐོང་བའི་ཆོས་ལ་མྱ་ངན་ལས་འདས་པ་བཞི་ཡོད་དེ། མར་མེ་མཛད་བཟང་པོ། རབ་ཏུ་ཞི་བའི་བཤེས་གཉེན། སྒྲ་གཅན་འཛིན་བཟང་པོ། བདེ་བ་ཆེན་པོའི་རྡོ་རྗེའོ། །
དེ་ལྟར་ཆོས་ཀྱི་སྣང་བས་སྐྱེ་དགུའི་ཡིད་སྣང་བར་མཛད་ཅིང་བཞུགས་པ་ལ་རེ་ཞིག་གི་ཚེ། ཚོགས་པ་མང་པོ་ལ་ཆོས་འཆད་ཅིང་བཞུགས་པ་ན། ཆང་གིས་བཟི་ནས་འཁྱོལ་བཞིན་པ་མདུན་ནས་གཤེགས་པ་གཟིགས་སོ། ། དེ་ལ་ཕྱག་མཛད་ན་གཞན་མ་དད་ཀྱིས་དོགས་ནས། ཕྱག་མ་མཛད་པར་དེ་མདུན་ནས་ཡོལ་བ་དང༌། ཕྱི་བཞིན་འབྲངས་ནས་བྱོན་པས། བླ་མ་དེ་མཆོད་རྟེན་ཅིག་གི་གྲིབ་མ་ལ་ཞབས་བརྐྱང་ནས་བཞུགས་པ་མཐོང་བ་དང༌། ཞབས་ལ་ཕྱག་འཚལ་བས། བླ་མའི་ཞལ་ནས་ཁྱོད་ང་ལ་དབང་གི་ཡོན་དུ་ནམ་མཐོང་བ་ན་ཕྱག་འཚལ་བར་ཁས་བླངས་ནས། དེ་རིང་མ་འཚལ་བ་ཅི་ཡིན།
ཞེས་གསུངས་པས་སློབ་དཔོན་གིས་མ་དགོངས་པར། བདག་གིས་མ་མཐོང་ཞེས་ཞུས་པས། བླ་མའི་ཞལ་ནས་སའི་སྙིང་པོ་གཙྪ་ཞེས་གསུངས་པ་དང༌། སློབ་དཔོན་གྱི་སྤྱན་ས་ལ་ལྷུང་ངོ༌། ། དེར་བཟོད་པ་གསོལ་ཞིང་གསོལ་བ་བཏབ་པ་དང༌། རྒྱང་གྲགས་གཅིག་གི་ཁོར་ཡུག་སྒྲིབ་པ་མེད་པར་སྣང་བའི་སྤྱན་གནང་ངོ༌། ། དེ་ཕྱིན་ཆད་ཡེ་ཤེས་ཀྱི་སྤྱན་ཞེས་གྲགས་སོ། ། ལོ་རྒྱུས་གཞན་ལས་ནི། སློབ་དཔོན་གྱི་སློབ་མ་བྲམ་ཟེ་ཡེ་ཤེས་ཞབས་ཞེས་བྱ་བ་གཅིག་ལ་དེ་ལྟར་བྱུང་གི སློབ་དཔོན་ཉིད་མ་ཡིན་ནོ་ཞེས་གྲག་གོ །
དེ་ནས་ཡང་དུས་གཅིག་གི་ཚེ། སློབ་དཔོན་རྡོ་རྗེ་གདན་དང་ཉེ་བ་ཞིག་ན་སྤྱིལ་པོ་ཞིག་མཛད་ནས། སྒྲུབ་པ་མཛད་ཅིང་བཞུགས་པའི་ཚེ། གཞན་ཐམས་ཅད་རྡོ་རྗེ་གདན་དུ་དུས་བཟང་ལ་ཕྱག་འཚལ་བ་དང༌། མཆོད་པ་བྱེད་པ་ལ། སློབ་དཔོན་གྱིས་མ་གཤེགས་པ་ཐམས་ཅད་ཀྱིས་སྨོད་པར་གྱུར་པའི་གཏམ་རྒྱལ་པོ་དྷརྨ་པཱ་ལ་ཞེས་བྱ་པས་ཐོས་པས། རྒྱལ་པོས་སློབ་དཔོན་ཡིན་པར་མ་དགོངས་པར་མི་རིགས་པར་བྱེད་པ་ནི། འདི་ཚར་གཅད་དགོས་ཟེར་ནས། རྒྱལ་པོས་སྤྱིལ་པོའི་ནང་དུ་ཕྱིན་ནས་བལྟས་པས། འཇམ་དཔལ་གྱི་སྐུ་གཅིག་ལས་གཞན་པ་མ་མཐོང་ན།
ཕྱིར་བྱུང་ནས་ཉེ་གནས་པ་ལ་དྲིས་པས་བཞུགས་ཟེར་སྐད། ཡང་ནང་དུ་ཕྱིན་ནས་བལྟས་པས། སློབ་དཔོན་བཞུགས་པ་མཐོང་ནས། རྡོ་རྗེ་གདན་ལ་ཕྱག་མི་འཚལ་བ་ཅི་ཡིན་བྱས་པས། ངས་འདི་ཉིད་ནས་བྱེད་པ་ཡིན་གསུང་ངོ༌། ། ཇི་ལྟར་བྱེད་དྲིས་པས། སློབ་དཔོན་གྱིས་མདུན་དུ་རྡོ་རྗེ་གདན་ལ་ཤཱཀྱ་ཐུབ་པ་མངོན་སུམ་དུ་བཞུགས་པ་སྣང་བར་བྱས་ནས་ཕྱག་བྱས་པས། རྒྱལ་པོ་ངོ་མཚར་དུ་གྱུར་ནས། སློབ་དཔོན་ལ་བཟོད་པར་གསོལ་ཞིང་བླ་མཆོད་དུ་བཞུགས་པར་ཞུས་པས། མ་གནང་བར་གཞན་དུ་གཤེགས་སོ། །
རྒྱལ་པོས་སློབ་དཔོན་གྱི་སྤྱིལ་པོའི་ཤུལ་དུ་སྔར་ཇི་ལྟར་མཐོང་བའི་བཀོད་པ་བྱས་པའི་ལྷ་ཁང་ཡང་བྱས་སོ། ། དེ་ལྟར་སྐུ་དེས་གཞན་དོན་དཔག་ཏུ་མེད་པ་མཛད་ནས་འདས་ཏེ། བར་དོར་མཆོག་གི་དངོས་གྲུབ་གྲུབ་པ་ཡིན་ནོ། ། དེའི་སློབ་མ་ནི་མར་མེ་མཛད་བཟང་པོ་ཡིན་ལ། དེ་ནས་རིམ་པ་བཞིན་དཔལ་སྡེ་བི་མ་ལ་གུཔྟ། རཏྣ་བཛྲ། རཏྣ་ཀཱིརྟི། བནྡ་པ། གཉན་ལོ་ཙཱ་བ། གནང་ཁའུ་པ་སྐུ་མཆེད།
བླ་མ་ཆོས་རྗེ་ས་སྐྱ་པ་ཡབ་སྲས་རྣམས་ལ་རིམ་པ་བཞིན་དུ་བརྒྱུད་དོ། ། གང་ལ་འཇམ་དབྱངས་ཉིད་ཀྱིས་རྗེས་བཟུང་བ། ། ཡེ་ཤེས་ཞབས་ཀྱི་རྣམ་པར་ཐར་པ་དང༌། ། བླ་མ་བརྒྱུད་པའི་རིམ་པ་གང་ཡིན་པ། ། མཐོང་དང་ཐོས་ཚུལ་འཕགས་པས་བྲིས་པ་ཡིན། ། ས་ཕོ་རྟའི་ལོ་སྟོན་ཟླ་ཐ་ཆུང་ལ་རྒྱལ་བུ་གོ་པེ་ལའི་ཕོ་བྲང་དུ་བྲིས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
