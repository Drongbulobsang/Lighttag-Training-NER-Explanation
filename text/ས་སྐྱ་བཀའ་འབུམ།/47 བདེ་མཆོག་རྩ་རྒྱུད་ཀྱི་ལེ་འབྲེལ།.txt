ས་སྐྱ་བཀའ་འབུམ།
པོད ༤༧
བདེ་མཆོག་རྩ་རྒྱུད་ཀྱི་ལེ་འབྲེལ།
༼ཁ༽ ༄༅། །བདེ་མཆོག་རྩ་རྒྱུད་ཀྱི་ལེ་འབྲེལ་བཞུགས།། ༄༅། །ནཱ་རོ་ཆེན་པོའི་བཞེད་པ་ཡིས། ། ལེའུ་ལྔ་བཅུ་རྩ་གཅིག་གི ། བྱ་བ་ཐམས་ཅད་མདོར་བསྡུས་ན། ། ལམ་དང་འབྲས་བུ་གཉིས་ཡིན་ཏེ། ། ལེའུ་དང་པོས་མདོར་བསྟན་ནས། ། ལྔ་བཅུའི་བར་གྱིས་རྒྱས་པར་འཆད། ། ཐ་མ་གཅིག་གིས་མཇུག་བསྡུས་པས། ། དེ་དོན་མ་ལུས་རྫོགས་པ་ཡིན། །
རྣམ་པ་གཉིས་སུ་ཤེས་བྱ་སྟེ། ། རྒྱུད་དོན་གླེང་བསླང་གསང་དོན་བསྟན། ། དེ་དོན་གཞག་དང་བཤད་པ་དང༌། ། གསང་བ་སྒྲུབ་པར་བྱ་བའོ། ། དང་པོ་ལམ་དང་འབྲས་བུ་དང༌། ། གཉིས་པ་དག་ལ་གཞག་པའོ། ། གཉིས་པ་གསང་བ་བཤད་པ་ནི། ། དྲང་དོན་ཡི་གེ་དངོས་ལ་གསུམ། ། ངེས་པའི་དོན་ལ་གཉིས་ཡིན་ཏེ། ། ལམ་རིམ་གཉིས་དང་དེ་ཉིད་ཀྱིས། །
བསྒྲུབས་འབྲས་ཕན་ཡོན་ཚུལ་གྱིས་བཤད། ། དང་པོ་དོན་དང་གཉིས་ཀ་དང༌། ། དཔེ་ལ་སྦྱར་ནས་རིམ་བཞིན་བཤད། ། འབྲས་བུ་ཕན་ཡོན་ཚུལ་ལ་གཉིས། ། ཐུན་མོང་མཆོག་གི་དངོས་གྲུབ་བོ། ། གསུམ་པ་སྒྲུབ་པའི་དོན་བཞི་སྟེ། ། རིགས་ལྡན་མཆོད་དང་དམ་ཚིག་བསྐྱང༌། ། ཕྱག་རྒྱའི་རྫོགས་རིམ་བསྒོམ་པ་དང༌། ། བསྐྱེད་རྫོགས་བསྒོམ་པའི་གནས་བཤད་དོ། ། དང་པོ་རིགས་ལྡན་མཆོད་པ་ནི། །
རྫས་དང་རྟེན་གྱི་གང་ཟག་དང༌། ། དུས་དང་མཆོད་ཡུལ་མཆོད་པའི་ཚུལ། ། མཆོད་པའི་ཕན་ཡོན་བསྟན་པའོ། ། གཉིས་པ་དམ་ཚིག་བསྟན་པ་ནི། ། བསྲུང་བྱ་ཉམས་པའི་ཉེས་དམིགས་དང༌། ། བསྟེན་བྱ་བཟའ་བའི་ཕན་ཡོན་ནོ། ། དེ་ལྟར་ལེའུ་དང་པོས་ལམ་དང་འབྲས་བུ་ཡི། ། གསང་བ་མ་ལུས་ཐམས་ཅད་མདོར་བསྟན་ནས། ། གཉིས་པ་ནས་བཟུང་ལྔ་བཅུའི་བར་གྱིས་ནི། ། ལམ་གྱི་གསང་བ་རྒྱས་པར་བཤད་པ་དང༌། །
དེ་ཡི་སྒྲུབ་བྱེད་ཡན་ལག་རྒྱས་བཤད་དང༌། ། འབྲས་བུའི་གསང་བ་རྒྱས་པར་བཤད་པའོ། ། དང་པོ་ལམ་གསང་འཇུག་དང་ལམ་དངོས་བསྟན་པ་གཉིས། ། གསང་བ་འཇུག་པ་གཉིས་པ་གསུམ་པར་བསྟན། ། བཞི་པའི་ཆ་དང་སུམ་ཅུ་རྩ་གཉིས་ཆས། ། བསྐྱེད་པའི་རིམ་པའི་གསང་བ་བསྟན་པ་ཡིན། ། སུམ་ཅུ་བཞི་དང་སུམ་ཅུ་ལྔ་པ་ཡིས། ། རྒྱ་ཆེན་ཆོས་ཀྱི་ཕྱག་རྒྱ་རིམ་བཞིན་བསྟན། ། ཕོ་ཉ་གནོན་པ་སུམ་ཅུ་བདུན་པས་བསྟན། ། དེ་ལྟར་ལེའུ་ལྔས་ལམ་གྱི་གསང་བ་བསྟན། །
སྤྱི་དོན་གཉིས་པ་སྒྲུབ་བྱེད་ཡན་ལག་གསུམ། ། རིགས་ལྡན་མཆོད་དང་དམ་ཚིག་སྡོམ་པ་བསྐྱང༌། ། དེ་བརྟན་བྱེད་པའི་སྤྱོད་པ་བསྟན་པའོ། ། མཆོད་བྱའི་རིགས་ལྡན་བརྟག་པར་བྱ་བ་ནི། ། བཅོ་ལྔ་ཉེར་བཞི་ཡི་གེ་ངག་གི་བརྡ། ། དེ་ནས་བདག་ཉིད་གང་འདོད་པ་ཡི་ཕྱིར། ། བཅུ་དྲུག་མཁའ་འགྲོ་རིགས་དྲུག་བྱེ་བ་བསྟན། ། དེ་ནས་ལྷ་ཡི་བྱེ་བྲག་གང་འདོད་ལ། ། མཆོད་པའི་དོན་དུ་མཁའ་འགྲོ་སུམ་ཅུ་བདུན། ། འཇིག་རྟེན་དམ་ལས་འདས་པའི་མིག་གི་རྣམས། །
རྣམ་གྲངས་ཀྱིས་བསྡུས་བཅུ་བདུན་པ་རུ་བསྟན། ། དེ་ནས་དེ་ཉིད་ཕག་མོ་ལྟ་བུ་ཡི། ། ནང་ཚན་དབྱེ་བ་བཅོ་བརྒྱད་པ་རུ་བསྟན། ། ལཱ་མཱའི་ནང་ཚན་དབྱེ་བ་བཅུ་དགུས་བསྟན། ། བདག་ལ་བྱིན་གྱིས་རློབ་བྱེད་ངོ་ཤེས་པས། ། རྗེས་འཛིན་བྱ་ཕྱིར་བརྡ་དང་བརྡ་ཡི་ལན། ། ལག་པའི་གཙོར་བྱས་ལེའུ་ཉི་ཤུས་བསྟན། ། བརྡ་དེ་གཞན་བསྟན་གཙོར་བྱས་ཉི་ཤུ་གཅིག ། ཡན་ལག་བདུན་དུ་ཉི་ཤུ་གཉིས་པས་བསྟན། ། དེ་ལྟར་བརྡ་དང་བརྡ་ཡི་ལན་ཤེས་པས། །
རང་གི་རང་གཟུགས་སྒྲུབ་པ་པོ་ལ་སྟོན། ། ཆགས་བྱ་ཆགས་རྟགས་སྒོ་ནས་སྒྲུབ་པ་པོ། ། འཛིན་དང་མི་འཛིན་ཉི་ཤུ་གོམས་པས་བསྟན། ། རིགས་ལྡན་མ་ཡི་མཚན་ཉིད་རྒྱས་པར་བསྟན། ། གཉིས་པ་དམ་ཚིག་སྡོམ་པ་བསྐྱང་བ་ནི། ། བསྲུང་དང་བཟའ་བ་གཉིས་ཡིན་དེ་ལ་གཉིས། ། ཉི་ཤུ་རྩ་དྲུག་སྔར་ཡོངས་ཤེས་པ་ཡིས། ། ཕོ་ཉ་མཉེས་བྱེད་བསྲུང་བའི་དམ་ཚིག་བསྟན། ། གཉིས་པ་བཟའ་བའི་དམ་ཚིག་བསྟན་པ་ནི། ། སུམ་ཅུ་གཅིག་པས་རྫས་རྣམས་མདོར་བསྟན་ནས། །
སུམ་ཅུ་གཉིས་པས་དེ་དག་རྒྱས་པར་བཤད། ། སུམ་ཅུ་གསུམ་པས་བསྟེན་དང་མ་བསྟེན་པའི། ། རྫས་ཀྱི་ཕན་ཡོན་ཉེས་དམིགས་བསྟན་པ་ཡིན། ། གསུམ་པ་དེ་བསྟེན་བྱེད་པའི་སྤྱོད་པ་ནི། ། ལེའུ་བདུན་པས་སྤྲོས་བཅས་སྤྱོད་པ་བསྟན། ། ཉི་ཤུ་བརྒྱད་པས་གང་ཟག་དེ་ཉིད་ཀྱིས། ། མཆོད་བྱའི་མཚན་ཉིད་བརྟག་པ་ལ་སོགས་བསྟན། ། ཉི་ཤུ་དགུ་པས་ལྷན་ཅིག་སྐྱེས་པ་ཡི། ། ཡེ་ཤེས་སྐྱེ་བའི་ཕོ་ཉའི་མཚན་ཉིད་བསྟན། ། སུམ་ཅུ་བརྒྱད་པས་སྤྲོས་མེད་བྱ་བ་བསྟན། །
སྤྱི་དོན་གསུམ་པ་འབྲས་བུའི་གསང་བཤད་གསུམ། ། དེ་ལ་འཇུག་དང་དངོས་གྲུབ་མཚན་མ་གཉིས། ། འབྲས་བུའི་གསང་བ་དངོས་བསྟན་པ་དང་གསུམ། ། དང་པོ་འབྲས་བུའི་གསང་བར་འཇུག་པ་ནི། ། ལྔ་པས་ལུས་བསྟན་བདུན་པས་ཡན་ལག་བསྟན། ། ཉེར་ལྔས་ཧཱུྃ་ཕཊ་བསྡུ་དང་རྩ་སྔགས་བསྟན། ། དྲུག་པས་ཡབ་ཀྱི་སྙིང་པོ་ཉེ་སྙིང་མིང༌། ། དེ་ཡི་གོ་ཆ་བཏུ་བ་བསྟན་བརྒྱད་པས། ། དེ་སྙིང་སྔགས་དང་ཡུམ་གྱི་སྙིང་པོ་དང༌། ། དེ་ཡི་གོ་ཆ་རིན་ཆེན་ཆེ་བ་བསྟན། །
སུམ་ཅུ་ཞལ་བཞིའི་གསང་སྔགས་བཏུ་བ་བསྟན། ། ལེའུ་དྲུག་གིས་འབྲས་བུའི་གསང་བ་ལ། ། འཇུག་པར་བྱེད་པ་སྔགས་ཀྱི་བཏུ་བ་བསྟན། ། གཉིས་པ་དངོས་གྲུབ་མཚན་མ་བརྟག་པ་ནི། ། སུམ་ཅུ་རྩ་དགུས་དགོད་བརྒྱད་བརྟག་པ་བསྟན། ། བཞི་བཅུས་དགུག་དབང་ཆོ་ག་དགུ་ཡིས་བསྟན། ། ལེའུ་བཞི་བཅུ་རྩ་གཅིག་པ་ཡིས་ནི། ། སུམ་བྷ་ནི་ཡིས་བསྒྲུབས་པའི་མཚན་མ་དང༌། ། སུམ་ཅུ་རྩ་བདུན་རྣལ་འབྱོར་མ་དྲུག་དང༌། ། ཧེ་རུ་ཀ་ཡིས་མཚན་པའི་ཕག་མོ་དང༌། །
བདུན་གྱིས་བསྡུས་པའི་སྒོ་ནས་བསྟན་པ་ཡིན། ། ཞེ་གཉིས་བྱང་སེམས་སྤེལ་ཕྱིར་ལུས་ཟུངས་བསྐྱེད། ། དེ་ལྟར་ལེའུ་བཞིས་དངོས་གྲུབ་མཚན་མ་བསྟན། ། འབྲས་བུའི་གསང་བ་མཆོག་དང་ཐུན་མོང་གཉིས། ། བཅུ་ཆས་འབྲས་བུ་སྐུ་གསུམ་ཚུལ་དུ་བསྟན། ། ཐུན་མོང་དངོས་གྲུབ་ཡབ་ཡུམ་སྔགས་གཉིས་ལས། ། ཡབ་ཀྱི་སྔགས་ལ་བརྟེན་པ་ནི། ། རྩ་བའི་སྔགས་ཀྱི་སྒོ་ནས་ཐུན་མོང་གི ། དངོས་གྲུབ་སྒྲུབ་པ་ལེའུ་དགུ་པས་བསྟན། ། བཅུ་ཆས་སྙིང་པོའི་སྒོ་ནས་སྒྲུབ་པ་བསྟན། །
བཅུ་གཅིག་སྐྱེ་བདུན་བརྟག་པ་མདོར་བསྟན་ཅིང༌། ། གོ་རོ་ཙ་ན་བླང་དང་སྙིང་པོའི་ལས། ། བཅུ་གཉིས་ཡབ་ཀྱི་ཉེ་བའི་སྙིང་པོ་ལས། ། བཅུ་གསུམ་དཔའ་བོ་དཔའ་མོའི་གོ་ཆའི་ལས། ། ལེའུ་བཞི་བཅུས་བོང་བུའི་རྣལ་འབྱོར་གྱི། ། སྒོ་ནས་སྐྱེ་བ་བདུན་པའི་སྒྲུབ་པ་བསྟན། ། བཞི་བཅུ་རྩ་དགུས་བརྟག་ཐབས་རྒྱས་པར་བསྟན། ། འཕོ་ཐབས་དཀའ་ལ་རྣམ་སྨིན་ཆེ། ། བཞི་བཅུ་རྩ་གཉིས་ཉེ་སྙིང་སྒྲུབ་པ་བསྟན། ། བཞི་བཅུ་རྩ་བཞིས་ཡུམ་གྱི་གོ་ཆ་དང༌། །
ཡབ་ཀྱི་ཉེ་སྙིང་སྒོ་ནས་སྒྲུབ་པ་བསྟན། ། བཞི་བཅུ་རྩ་ལྔས་དཔའ་བོའི་གོ་ཆ་བསྟན། ། བཞི་བཅུ་དྲུག་པས་ཧ་ལྔའི་འཁོར་ལོ་བསྟན། ། བཞི་བཅུ་བདུན་པས་ཡུམ་གྱི་ཉེ་སྙིང་བསྟན། ། བརྒྱད་པས་ཡུམ་གྱི་སྙིང་པོ་སྒྲུབ་པ་བསྟན། ། བཞི་བཅུ་དགུ་པས་ཡུམ་གྱི་ཉེ་སྙིང་དང༌། ། དེ་ཡི་ཕན་ཡོན་བསྒོམ་ལ་ལྟོས་པར་བསྟན། ། དེ་ལྟར་རྒྱུད་དུ་ལེའུ་གོང་འོག་རྣམས། ། དཀྲུགས་ཏེ་འཆོལ་བར་བསྟན་པའི་དགོས་པ་ནི། ། སློབ་དཔོན་མེད་པར་རང་དགར་འཇུག་པ་དང༌། །
སྒྲ་ཚད་རྟོག་གེའི་མཁས་རློམ་བཀག་པ་ཡིན། ། དེ་ལྟར་གོང་དུ་བསྟན་པའི་གཞུང་དོན་རྣམས། ། ལྔ་བཅུ་གཅིག་པས་སྤྱི་དོན་གསུམ་གྱིས་བསྡུ། ། དེ་ཉིད་བཅུ་བཞིའི་སྒོ་ནས་བསྐྱེད་རིམ་གྱིས། ། ལམ་གྱི་གསང་བའི་མཇུག་སྡུད་བསྟན་པ་ཡིན། ། ཕན་ཡོན་སྒོ་ནས་འབྲས་བུའི་གསང་བ་བསྡུ། ། གཞན་ལས་ཁྱད་འཕགས་རྒྱུད་ཀྱི་ཆེ་བ་བསྟན། ། བདེ་མཆོག་ཉུང་ངུའི་ལེའུའི་འབྲེལ་པ་འདི། ། དཔལ་ལྡན་ནཱ་རོའི་དགོངས་པ་ཇི་བཞིན་དུ། ། ངག་ཚིག་དྲི་མ་མེད་པར་བཀོད་པ་ཡིས། །
མི་ཤེས་མུན་པ་སེལ་པའི་ཉི་མ་ཡིན། ། ཚིག་འདི་སྒྲ་ཡི་ལུགས་ལས་གཞན་ཡིན་ཞིང༌། ། འདི་དོན་རྟོག་གེས་མཐོང་བར་མི་ནུས་པས། ། འཇུག་པ་གཞན་དང་ཐུན་མོང་མ་ཡིན་པ། ། གསལ་བྱེད་ཀུན་ལ་ཁྱབ་པའི་དཀྱིལ་འཁོར་འདི། ། དཔལ་ལྡན་ནཱ་རོའི་དགོངས་པ་ཇི་བཞིན་དུ། ། ངག་ཚིག་དྲི་མ་མེད་པར་བཀོད་པ་འདི། ། དེང་སང་བློ་ལྡན་རྣམས་ཀྱིས་སྦྱང་བར་རིགས། ། ས་མཱཔྟ་མི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
