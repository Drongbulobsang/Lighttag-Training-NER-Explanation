ས་སྐྱ་བཀའ་འབུམ།
པོད ༣༩༨
ཚོགས་འཁོར་བདུད་རྩིའི་བུམ་པ།
༼པ༽ ༄༅། །ཚོགས་འཁོར་བདུད་རྩིའི་བུམ་པ་བཞུགས།། ༄༅། །དཔལ་ཀྱེའི་རྡོ་རྗེའི་ཚོགས་ཀྱི་འཁོར་ལོའི་ཆོ་ག་བདུད་རྩི་བུམ་པ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཚོགས་གཉིས་ཚོགས་རབ་རྫོགས་གྱུར་ཅིང༌། ། ཡོན་ཏན་ཚོགས་ཀྱིས་ཆེ་བའི་སྐུ། ། མི་ཟད་འཁོར་ལོ་གསུམ་བདག་ཉིད། ། འཁོར་ལོའི་འདྲེན་པར་ཕྱག་འཚལ་ལོ། ། བསྐལ་བ་རྒྱ་མཚོར་འགྲུབ་དཀའ་བའི། ། བསོད་ནམས་ཡེ་ཤེས་རྒྱ་མཚོའི་ཚོགས། །
གང་གིས་བདེ་བླག་འགྲུབ་བྱེད་པའི། ། ཚོགས་ཀྱི་འཁོར་ལོ་འདིར་བཤད་བྱ། ། ཐབས་དང་ཤེས་རབ་ཚོགས་པ་ཡི། ། བདེ་ཆེན་རོལ་པས་ཚོགས་གཉིས་ཀྱིས། ། འཁོར་ལོ་བསྐོར་ནས་རྒྱལ་བ་ཡི། ། གྲོང་དུ་བགྲོད་ཕྱིར་ཚོགས་འཁོར་ལོ། ། འདི་འདྲ་དམན་པ་ཐམས་ཅད་ཀྱི། ། ཡུལ་ལས་ཤིན་ཏུ་འདས་པ་སྟེ། ། བདེ་བས་བྱང་ཆུབ་སྒྲུབ་བྱེད་པ། ། དེ་འདྲ་རྒྱུད་ཀྱི་སྙིང་པོ་ཡིན། །
དེ་ལྟ་བུའི་ཚོགས་ཀྱི་འཁོར་ལོའི་ཆོ་ག་བྱེད་པར་འདོད་པས་གནས་ཁང་དབེན་པར་ལྷའི་རྟེན་དང༌། ཆུ་བཞི། མེ་ཏོག སྤོས། མར་མེ། དྲི། ཞལ་ཟས་ཏེ་ཕྱིའི་མཆོད་པ་དང༌། ཐོད་པར་ཆང་ལ་བདུད་རྩིའི་རིལ་བུ་སྦྱར་བ་ནང་གི་མཆོད་པ་དང༌། ཤས་བརྒྱན་པའི་གཏོར་མ་རྣམ་པ་གསུམ་བཤམ་ཞིང༌། རྡོ་རྗེ་དྲིལ་བུ།
མཎྜལ་ལ་སོགས་པ་ཉེ་བར་མཁོ་བའི་རྫས་རྣམས་དང༌། ཤ་དང་ཆང་ལ་སོགས་པ་བཟའ་བཏུང་གྱ་ནོམ་པ་རྣམས་ལེགས་པར་ཚོགས་པར་བྱའོ། ། དེ་ནས་དབང་ཐོབ་ཅིང་དམ་ཚིག་དང་ལྡན་པ་རྣམས་འཚོགས་ལ། ལས་ཀྱི་སློབ་མ་གཅིག་གིས་ཕྱག་འཚལ་ནས། ཚོགས་ཀྱི་གཙོ་བོ་ལ་མཎྜལ་དང་མེ་ཏོག་དབུལ། གཞན་རྣམས་སོ་སོ་ལའང་ཕུལ་ནས། ཕྱག་འཚལ་ནས་གསོལ་བ་གདབ་པར་བྱ་སྟེ། ཀུན་བཟང་རྣམ་འཕྲུལ་མཆོད་པའི་སྤྲིན་ཕུང་གིས། ། དཔའ་བོ་རྣལ་འབྱོར་མ་རྣམས་མཆོད་པ་དང༌། ། ཡོན་བདག་བགེགས་ཞི་ཚོགས་གཉིས་བསག་བྱའི་ཕྱིར། །
གཉིས་མེད་ཏིང་འཛིན་དག་ལ་གནས་པར་གསོལ། ། ཞེས་གསོལ་བ་གདབ། དེ་ནས་མེ་ཏོག་རྣམས་བསྡུས་ཏེ། གཙོ་བོ་ལ་དབུལ། དེས་ཀྱང་བླ་མ་ལ་ཕུལ་བར་བསམ་ཞིང༌། ཆོ་ག་ལ་འཇུག་པར་རྗེས་སུ་གནང་བའི་དོན་དུ་གསོལ་བ་བཏབ་ནས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་བའི་ཕྱིར་ཚོགས་ཀྱི་འཁོར་ལོ་བྱ་སྙམ་པའི་བྱང་ཆུབ་ཀྱི་སེམས་བསྒོམ། དེ་ནས་སྭ་བྷཱ་ཝའི་སྔགས་ཀྱིས་གནས་ཁང་དེ་མི་དམིགས་པར་སྟོང་པར་བསམ། སྟོང་པའི་ངང་ལས་རིན་པོ་ཆེ་ལས་གྲུབ་པའི་ལྷའི་གཞལ་ཡས་ཁང་པའི་ནང་དུ་མཆོད་རྫས་ཐམས་ཅད་ལྷ་རྫས་ལས་གྲུབ་པས་ཡོངས་སུ་གང་བར་བསམ། ནང་གི་མཆོད་པའང་ཐོད་པ་ཆེན་པོ་ཡེ་ཤེས་ཀྱི་བདུད་རྩིས་གང་བར་བསམས་ལ་ཐམས་ཅད་ཀྱང་ཨོཾ་ཨཱཿཧཱུྃ་གི་བྱིན་གྱིས་བརླབ།
དེ་ནས་ལྷའི་རྣལ་འབྱོར་ལ་འཇུག་པར་བྱ་སྟེ། དེའང་ཐོག་མར་སྡིག་པ་སྦྱང་བའི་དོན་དུ། རྡོ་རྗེ་སེམས་དཔའ་བསྒོམས་ལ་ཡི་གེ་བརྒྱ་པ་བརྗོད། བར་དུ་གཅོད་པ་ཞི་བའི་དོན་དུ། སྲུང་བའི་འཁོར་ལོ་བསྒོམ། ཀྱེའི་རྡོ་རྗེའི་མངོན་པར་རྟོགས་པ་གསལ་བར་བསྒོམས་ལ། བཟླས་པ་ཅི་རིགས་པ་བྱ། དེ་ནས་ནང་མཆོད་ཀྱིས་མཆོད་པ་རྣམས་ལ་གཏོར་ལ། ཨ་མྲྀ་ཏའི་སྔགས་ཀྱིས་མ་དག་པ་བསངས། སྭ་བྷཱ་ཝའི་སྔགས་ཀྱིས་སྟོང་པར་བསམས་པའི་ངང་ལས་མཆོད་པའི་གྲངས་དང་མཉམ་པའི་ཧཱུྃ་གི་ཡི་གེ་ཞུ་བ་ལས་མཆོད་པ་རྣམས་ངོ་བོ་བཟང་ལ་རྒྱ་ཆེ་བར་བསྐྱེད་ནས།
སོ་སོའི་སྔགས་དང་ཨོཾ་ཨཱཿཧཱུྃ་བརྗོད་པས་བྱིན་གྱིས་བརླབ། དེ་ནས་མདུན་བསྐྱེད་ཀྱི་དཀྱིལ་འཁོར་གསལ་གདབ་པར་བྱ་སྟེ། དེའང་རས་བྲིས་ཀྱི་དཀྱིལ་འཁོར་སྭ་བྷཱ་ཝའི་སྔགས་ཀྱིས་སྟོང་པར་བསམས་པའི་ངང་ལས་སྐད་ཅིག་གིས། སྲུང་བའི་འཁོར་ལོའི་ནང་དུ་དུར་ཁྲོད་བརྒྱད་ཀྱིས་བསྐོར་བའི་གཞལ་ཡས་ཁང་གི་དབུས་སུ་ཀྱེའི་རྡོ་རྗེ་ལྷ་དགུའི་དཀྱིལ་འཁོར་གསལ་བར་དམིགས་ལ། མིག་ཏུ་གཏི་མུག་རྡོ་རྗེ་ལ་སོགས་པས་སྐྱེ་མཆེད་བྱིན་གྱིས་བརླབ། ཡེ་ཤེས་འཁོར་ལོ་དགུག་གཞུག་དང་དབང་བསྐུར་ནས་རིགས་ཀྱི་བདག་པོས་དབུར་བརྒྱན་པའི་བར་རང་གིས་བསྒོམས་པ་བཞིན་དུ་བྱ། དཀྱིལ་འཁོར་གྱི་གཙོ་བོའི་དབུ་རྒྱན་དང་རང་གི་བླ་མ་ཐ་མི་དད་དུ་བསམ། དཀྱིལ་འཁོར་གྱི་ཐ་མར་བླ་མ་བརྒྱུད་པ་དང་བཅས་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་ནས་བཞུགས་པར་བསམ། དེ་ནས་མཆོད་པ་བྱ་སྟེ།
མཆོད་པ་སོ་སོ་ནམ་མཁའི་ཁམས་གང་བས་མདུན་གྱི་དཀྱིལ་འཁོར་ལ་མཆོད་པར་བསམ་ཞིང་སོ་སོའི་སྔགས་དང་ཕྱག་རྒྱས་ཕྱིའི་མཆོད་པ་དབུལ་བ་ནི་སྒྲུབ་ཐབས་བཞིན་བྱའོ། ། དེ་ནས་ནང་གི་མཆོད་པ་ནི་ནང་མཆོད་གཏོར་མ་ལྟར་བྱིན་གྱིས་བརླབས་ལ། གཡོན་པའི་མཐེ་བོ་དང་སྲིན་ལག་གིས་གཏོར། འཐོར་བ་རྣམས་ཐོད་པ་བདུད་རྩིས་གང་བ་མང་པོར་གྱུར་ནས་སོ་སོ་ལ་མཆོད་པར་བསམ་ཞིང་ཐོག་མར་རང་གི་བླ་མའི་མཚན་ནས་སྨོས་ལ་དབུལ། དེ་ནས་རྡོ་རྗེ་འཆང༌། བདག་མེད་མ། བིརྺ་པ། ནག་པོ་པ། ཌཱ་མ་རུ་པ། ཨ་ཝ་དྷཱུ་ཏཱི་པ།
ག་ཡ་དྷ་ར། རྗེ་འབྲོག་མི་ཤཱཀྱ་ཡེ་ཤེས། སེ་མཁར་ཆུང་བ། རྗེ་དགོན་པ་བ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། བླ་མ་རྗེ་བཙུན་པ། ཆོས་རྗེ་པཎྜི་ཏ་ཞེས་རང་གི་རྩ་བའི་བླ་མའི་བར་དུ་མཚན་རྣམས་ཀྱི་མཐར་ཨོཾ་ཨཱཿཧཱུྃ་ཞེས་བརྗོད་ཅིང་བླ་མ་བརྒྱུད་པ་རྣམས་ལ་དབུལ། དེ་ནས་དཀྱིལ་འཁོར་གྱི་ལྷའི་སྔགས་བརྗོད་ཅིང་མདུན་བསྐྱེད་ཀྱི་དཀྱིལ་འཁོར་ལ་དབུལ། དེ་ནས་ཡི་དམ་གྱི་ལྷ་གཞན་རྣམས་དང༌།
སངས་རྒྱས་དང་བྱང་ཆུབ་སེམས་དཔའ་རྣམས་ལ་དབུལ། དེ་ནས་རང་གི་ལྕེ་དང་དཔྲལ་བ་མགྲིན་པ་སྙིང་ག་རྣམས་སུ་བདུད་རྩིས་རེག་ཅིང་རང་གི་ལུས་ཀྱི་ལྷ་རྣམས་མཆོད། དེ་ནས་ཤྲཱི་མ་ཧཱ་ཀཱ་ལཱ་ཡ་ཞེས་པས་ཆོས་སྐྱོང་ལ། མ་ཧཱ་ཀཱ་ལི་དེ་ཝཱི་ཨོཾ་ཨཱཿཧཱུྃ་ཞེས་པས་ལྷ་མོ་ལ། དེ་ནས་ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ་རྣམས་མཆོད་པ་བཞེས་ཨོཾ་ཨཱཿཧཱུྃ་ཞེས་པ་དང༌། དུར་ཁྲོད་ཀྱི་བདག་པོ་ཕྱོགས་སྐྱོང་དང༌། ཞིང་སྐྱོང་འཁོར་དང་བཅས་པ་མཆོད་པ་བཞེས། ཨོཾ་ཨཱཿཧཱུྃ་ཞེས་བརྗོད་ཅིང་དབུལ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད།
ཕྱོགས་སྐྱོང་བ་བཅུ། འཇིགས་བྱེད་ཆེན་པོ་དགུ། རྒྱལ་པོ་ཆེན་པོ་བཞི། གཟའ་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་མཆོད་པ་བཞེས། ཨོཾ་ཨཱཿཧཱུྃ་ཞེས་བརྗོད་ཅིང་དབུལ། དེ་ནས་གནས་བདག་གཞི་བདག་འགྲོ་བ་རིགས་དྲུག་གི་སེམས་ཅན་རྣམས་ཚིམ་པར་གྱུར་ཅིག ཨོཾ་ཨཱཿཧཱུྃ་ཞེས་བརྗོད་ལ་སྦྱིན་ནོ། ། ནང་གི་མཆོད་པའོ། ། དེ་ནས་རང་གི་སྙིང་ག་ནས་སྤྲུལ་པའི་ཡིད་ལས་བྱུང་བའི་ལྷ་མོ་བརྒྱད་ཀྱིས་མཆོད་པ་བྱ་སྟེ།
དེའང་དཀར་མོ་རི་དྭགས་མཚན་མ་འཛིན་ཞེས་པ་ལ་སོགས་པ་བརྗོད་ཅིང༌། སེམས་ཀྱིས་ལྷ་མོ་དེ་དག་གིས་མཆོད་པར་བསམ་མོ། ། དེ་ནས་རྡོ་རྗེ་དྲིལ་བུ་འཛིན་པས་བསྟོད་པར་བྱ་སྟེ། དེ་ཡང་ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ཞེས་པ་ལ་སོགས་པ་དང༌། ཐམས་ཅད་དངོས་པོའི་རང་བཞིན་མཆོག ། ཅེས་པ་ལ་སོགས་པ་བརྗོད་ཅིང་དཀྱིལ་འཁོར་གྱི་ལྷ་ཚོགས་ལ་བསྟོད་པར་བྱའོ། ། དེ་དག་ནི་མཆོད་པའོ། ། དེ་ནས་གཏོར་མ་རྣམས་ནང་མཆོད་དང་ཆུ་དང་ཆང་གིས་སྦྱངས་ནས། དང་པོ་མངོན་རྟོགས་ནས་འབྱུང་བ་བཞིན་ཀྱེའི་རྡོ་རྗེར་གཏོར་མ་དབུལ།
གཉིས་པ་ཆོས་སྐྱོང་ལ་དབུལ། གསུམ་པ་མཁའ་འགྲོ་སྤྱི་གཏོར་གྱིས་དབུལ། དེ་ནས་བཟའ་བཏུང་གི་ཚོགས་རྣམས་ལྷན་ཅིག་བསགས་ལ། ནང་མཆོད་ཀྱིས་གཏོར་ནས་བསང་བ་དང་སྦྱང་བ་དང་བྱིན་གྱིས་བརླབ་པ་གཏོར་མ་རྒྱས་པ་ལྟར་བྱ། ཡང་ནང་མཆོད་བླུགས་ཤིང་གཏོར་བས་ཐམས་ཅད་ཡེ་ཤེས་ཀྱི་བདུད་རྩིའི་རང་བཞིན་དུ་རོ་གཅིག་པར་བསམས་ལ། ཨོཾ་ཨཱཿཧཱུྃ་ཞེས་པ་དང་ཧ་ཧོ་ཧྲཱིཿཞེས་ཡང་ཡང་བརྗོད་ནས་བྱིན་གྱིས་བརླབ་བོ། ། དེ་ནས་ཐོག་མར་མ་ད་ནའི་ཕུད་བླ་མ་དང་དཀྱིལ་འཁོར་དང་དཔའ་བོ་དང་རྣལ་འབྱོར་མའི་ཚོགས་ལ་དབུལ། དེ་ནས་བ་ལ་ལ་སོགས་པ་བཟའ་བའི་ཕུད་དབུལ། དེའང་ཨ་ཧོ་སུ་ཁ་ཞེས་བརྗོད། དེ་ནས་གཏོར་མ་ལ་མ་ད་ན་དང་བ་ལ་དབུལ་ཞིང༌།
སོ་སོའི་སྔགས་ཀྱིས་བསྟབས་སོ། ། དེའི་རྗེས་སུ་ལས་ཀྱི་སློབ་མ་གཅིག་གིས་ཚོགས་ཀྱི་གཙོ་བོ་ལ་ཕྱག་འཚལ་ནས། རྣམ་ལྔ་འདོད་པ་བསྐོར་བའི་ཕྱག་རྒྱ་བྱ་ཞིང༌། འདིར་ནི་ཆོས་རྣམས་བཟང་པོར་ལྟོས། ། འདུ་བ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་ཡང༌། ། རང་བཞིན་གཅིག་ལ་ཉིད་དུ་བཞེས། ། ཨ་ཧོ་སུ་ཁ་ཞེས་བརྗོད་ནས་མ་ད་ན་དབུལ། ལེན་པ་པོས་ཀྱང་ཕྱག་རྒྱ་བྱ་ཞིང༌། བདེ་གཤེགས་ཆོས་ལ་རིན་ཐང་མེད། །
འདོད་ཆགས་ལ་སོགས་དྲི་མ་སྤངས། ། གཟུང་དང་འཛིན་པ་དང་བྲལ་བ། ། དེ་བཞིན་ཉིད་ལ་གུས་ཕྱག་འཚལ། ། ཨ་ཧོ་སུ་ཁ་ཞེས་བརྗོད་ཅིང་བླང༌། དེ་ནས་གཞན་རྣམས་ལའང་དེ་བཞིན་དུ་དྲང་ཞིང་བླང་ངོ༌། ། དེ་བཞིན་དུ་ཟས་གཞན་རྣམས་ཀྱང༌། ཨ་ཧོ་སུ་ཁ་ཞེས་བརྗོད་ཅིང་དྲང༌། ལེན་པ་པོས་ཀྱང་ཨ་ཧོ་སུ་ཁ་ཞེས་བརྗོད་ཅིང་བླང་ངོ༌། ། དེ་ནས་ནང་མཆོད་ཀྱི་མཆོད་པའི་སྐབས་བཞིན་དུ་ཕུད་ཀྱིས་མཆོད། དེ་ནས་རང་གི་ལྟེ་བའི་ནང་དུ་གཏུམ་མོའི་མེ་སྦར་བས་ལུས་གང༌།
སྙིང་གར་ལྷ་དགུའི་དཀྱིལ་འཁོར་གྱི་འཁོར་ལོ་བླ་མ་དང་བཅས་པ། ལྟེ་བར་འབྱུང་པོའི་ཚོགས་རྣམས་བསམས་ནས། དེ་རྣམས་ཡེ་ཤེས་ཀྱི་བདུད་རྩིས་མཆོད་པའི་བསམ་པས་ལོངས་སྤྱད། ལས་ཀྱི་སློབ་མས་དམ་ཚིག་མ་ཐོབ་ཀྱི་བར་ལ་གཞན་རྣམས་ཀྱིས་སྣོད་ཐང་ལ་མི་གཞག ཚོགས་ཀྱི་གཙོ་བོས་ལོངས་མ་སྤྱད་པར་གཞན་རྣམས་ལོངས་མི་སྤྱད། ཚོགས་འཁོར་མ་ཚར་གྱི་བར་ལ་སྣོད་སྟོང་པར་མི་གཞག དེར་འདུས་པའི་གང་ཟག་རྣམས་ལ་བཟང་ངན་དང༌། བྱིན་གྱིས་བརླབས་པའི་བཟའ་བཏུང་ལ་གཙང་མི་གཙང་གི་རྣམ་རྟོག་མི་བྱ། རབ་ཏུ་མྱོས་པའི་ཆང་མི་བཏུང༌། ཆགས་སྡང་གི་གཏམ་མི་བྱ།
ཁ་ཤགས་དང་རྩོད་པ་མི་བྱ། ཁ་ཟས་ལ་བདུད་རྩིའི་འདུ་ཤེས་དང༌། རང་ལ་དཀྱིལ་འཁོར་གྱི་འདུ་ཤེས་དང༌། ལོངས་སྤྱད་པ་ལ་ལྷ་མཆོད་པའི་འདུ་ཤེས་ཡང་དང་ཡང་དུ་གསལ་གདབ་ཅིང༌། ཐམས་ཅད་འཁོར་གསུམ་ཡོངས་སུ་དག་པར་དྲན་པར་བྱའོ། ། ཡོ་བྱད་རྣམས་ལ་བརྡའི་མིང་ནས་སྨོས་པར་བྱ་སྟེ། ཆང་ལ་མ་ད་ན། ཤ་ལ་བ་ལ། ཁ་ཟས་ལ་ཀྲི་པི་ཏ། ཐུག་པ་ལ་མ་ལ་ཏིནྡྷ་ནཾ།
སྣོད་ལ་པདྨ་བྷཉྫ་ན། ཞེས་བརྗོད་ཀྱི་ཕལ་པའི་སྐད་ཀྱིས་མི་བརྗོད། གོ་སྐབས་ཡོད་ཅིང་སེམས་སྤྲོ་ན་གླུ་དང་གར་གྱིས་ལྷ་དང་བླ་མར་མཆོད། ལྷག་མ་མ་བསྡུས་ཀྱི་བར་དུ་མི་འགྲོ། འགྲོ་དགོས་ན་བླ་མའམ་གྲོགས་ལ་དྲིས་ལ། ཡང་ནང་དུ་འཇུག བྱིན་གྱིས་བརླབས་པའི་ཁ་ཟས་དབང་མ་ཐོབ་པ་ལ་མི་སྦྱིན། གལ་ཏེ་སྟེར་དགོས་ན་ལྷག་གཏོར་གྱི་སྔགས་ཀྱིས་ལྷག་མ་ལ་དབང་བའི་འབྱུང་པོ་ལ་བསྔོས་ལ་སྦྱིན། དེ་ལྟར་བཟའ་བཏུང་གིས་ཚིམ་པ་དང༌། སྙིང་གར་མ་ད་ནའི་ཐིག་ལེ་བྱས་ལ་ཧེ་རུ་ཀ་ཡབ་ཡུམ་དུ་གསལ་བར་དམིགས་ནས།
སྙོམས་པར་ཞུགས་པས་བདེ་བ་ཆེན་པོས་ལུས་ཀྱི་ལྷ་རྣམས་མཆོད་པར་བསམ་ཞིང་བདེ་བ་བསྒོམ་མོ། ། དེ་ནས་ལྷག་མ་རྣམས་བསྡུས་ལ་ཚོགས་ཀྱི་གཙོ་བོའི་མདུན་དུ་བཞག་ནས། མ་ད་ནའི་ཁ་ཕྲུ་འབར་བའི་ཕྱག་རྒྱ་བྱས་པའི་ནང་ནས་བྷྲཱུྃ་ཞེས་བརྗོད་ལ་གཏོར་བས་ཨོཾ་ཨཱཿཧཱུྃ་གིས་བདུད་རྩིར་བྱིན་གྱིས་བརླབས་ནས། ལྷག་མ་ལ་དབང་བའི་འབྱུང་པོ་རྣམས་ལ་མངོན་སུམ་ལྟར་དམིགས་ལ་དེ་རྣམས་ལ་སྦྱིན་པར་བསམ་ཞིང་ཨོཾ་ཨ་ཀཱ་རོའི་སྔགས་གསུམ་མམ་བདུན་གྱི་མཐར། ཨོཾ་ཨུཙྪིཥྚ་བ་ལིནྟ་བྷཀྵ་སཱི་སྭཱ་ཧཱ་ཞེས་གསུམ་མམ་ལྔས་བསྔོས་པས་འབྱུང་པོ་རྣམས་ཚིམ་པར་བསམ། དེ་ནས་མཁའ་འགྲོ་རྣམས་མཉེས་ཤིང་དངོས་གྲུབ་བླང་བ་དང་བྱིན་དབབ་པའི་དོན་དུ་རྡོ་རྗེ་དྲིལ་བུ་འཛིན་པ། ཀོལླ་ཨི་རེཊཋི་ཨ་བོ་ལ། མུམྨུ་ཎི་རེ་ཀཀྐོ་ལཱ། གྷ་ཎེ་ཀྲྀ་པི་ཊ་ཧོ་བཱཛྫ་ཨི། ཀཱ་རུ་ཎེ་ཀི་ཨ་ཨི་ན་རོ་ལཱ།
ཏ་ཧིཾ་བ་ལ་ཁཱཛྫཱ་ཨི། གཱ་ཌྷེཾ་མ་ཨ་ཎཱ་པིཛྫ་ཨི། ཧ་ལེ་ཀཱ་ལིཉྫ་ར་པཱ་ཎི་ཨ་ཨི། དུནྡུར་བཱིཛྫ་ཨ་ཨི། ཙ་ཨུ་ས་མ་ཀཙྪུ་རཱི་སིཧླཱ། ཀཱ་བྦུར་ལཱ་ཨི་ཨ་ཨི། མཱ་ལ་ཨིནྡྷ་ཎ་སཱ་ལིཉྫ། ཏ་ཧིཾ་བྷ་རུ་ཁཱ་ཨི་ཨ་ཨི། ཕྲེཾ་ཁ་ཎ་ཁ་ཊ་ཀ་རནྟེ། ཤུདྡྷ་ཨ་ཤུདྡྷེ་ན་མུ་ཎི་ཨ་ཨི།
ནི་རཱཾ་སུ་ཨཾ་གེ་ཙ་ཌཱ་ཝི། ཏ་ཧིཾ་ཛ་ས་རཱ་ཝ་པ་ཎི་ཨ་ཨི། མ་ལ་ཨ་ཛེ་ཀུནྡུ་རུ་བཱ་ཊཱ་ཨི། ཌིནྜི་མ་ཏ་ཧིནྣ་བཱཛྫི་ཨ་ཨི། ཞེས་རྡོ་རྗེའི་གླུ་བླང་ངོ༌། ། དེ་ནས་ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ཞེས་པ་ལ་སོགས་པ་རྒྱས་པའི་མཐར། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ལ་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། །
དཀོན་མཆོག་གསུམ་གྱིས་དེང་འདིར་སྩོལ། ། བདག་ཅག་འཁོར་དང་བཅས་པ་ཐམས་ཅད་མི་མཐུན་པའི་ཕྱོགས་ཐམས་ཅད་ལས། ཕྱོགས་དུས་ཀུན་དུ་རྒྱལ་བར་གྱུར་ཅིག་ཅེས་བཀྲ་ཤིས་བརྗོད་དོ། ། དེ་ནས་མདུན་བསྐྱེད་ཀྱི་དཀྱིལ་འཁོར་ལ་དངོས་གྲུབ་བླང་བའི་བསམ་པས་བདག་གི་ཕྱི་ནང་གི་བར་ཆད་ཐམས་ཅད་ཞི་བ་དང༌། བསམ་པ་ཐམས་ཅད་ཆོས་བཞིན་དུ་འགྲུབ་པ་དང༌། མཐར་ཐུག་མཆོག་གི་དངོས་གྲུབ་མྱུར་དུ་ཐོབ་པ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་བདག་ལ་སྩལ་དུ་གསོལ་ཞེས་པ་དང༌། གཞན་ཡང་འདོད་པའི་དོན་གང་ཡིན་པ་གསོལ་བ་གདབ་བོ། ། དེ་ནས་ཆོ་ག་ལྷག་ཆད་ཁ་བསྐང་བའི་དོན་དུ་ཡི་གེ་བརྒྱ་པ་དང༌། མ་འབྱོར་པ་དང་ཉམས་པ་དང༌། །
གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་བརྗོད་ནས་ཡོ་བྱད་དམན་པ་དང༌། ཆོ་ག་ལྷག་ཆད་བཟོད་པར་གསོལ་ཞེས་བརྗོད་དོ། ། དེ་ནས་ལས་བསགས་པ་འབྲས་བུ་དང་ལྡན་པ་བྱ་བའི་དོན་དུ་བསྔོ་བ་ནི། ཐལ་མོ་སྦྱར་ནས་དོན་བསམ་ཞིང༌། རིགས་སུ་སྐྱེ་དང་དམ་ཚིག་ཅན། ། ཞེས་པ་ལ་སོགས་པའི་མཐར། སེམས་ཅན་ཐམས་ཅད་བདེ་གྱུར་ཅིག །
སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་འགྱུར་བ། ། དེས་ནི་སངས་རྒྱས་ཉིད་ཐོབ་ཤོག ། གནས་སྐབས་སུ་ཚེ་རིང་བ་དང་ནད་མེད་པ་དང་བར་ཆད་ཞི་བ་དང་བསམ་པ་ཐམས་ཅད་ཆོས་བཞིན་དུ་འགྲུབ་པ་དང་ཤིན་ཏུ་བཀྲ་ཤིས་པར་གྱུར་ཅིག་ཅེས་སྨོན་ལམ་གདབ་བོ། ། དེ་ནས་རས་བྲིས་ཀྱི་དཀྱིལ་འཁོར་ལ་སོགས་པ། དངོས་སུ་ཡོད་ན་གཤེགས་སུ་གསོལ་མི་དགོས། གཏོར་མའི་མགྲོན་གཤེགས་སུ་གསོལ། མེད་ན་མདུན་བསྐྱེད་དང་བཅས་པ་གཤེགས་སུ་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། །
སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཡི་གེ་བརྒྱ་པའི་མཐར་ཨོཾ་བཛྲ་མུཿཞེས་བརྗོད་དེ་རང་གི་གནས་སུ་གཤེགས་སུ་གསོལ་བར་བསམ་མོ། ། དམ་ཚིག་པ་རྣམས། ཛཿཧཱུྃ་བཾ་ཧོཿས་བདག་ལ་བསྡུའོ། ། དེ་ནས་གྲིབ་གནོན་གྱི་གདོན་མི་འབྱུང་བར་བྱ་བའི་དོན་དུ་གཏོར་མ་ལ་དཔལ་འབར་བཙུགས་ཏེ། དྲག་པོའི་སྔགས་བརྗོད་ཅིང༌། རོལ་མོའི་སྒྲ་དང་བཅས་པས། གཏོར་མ་ས་གཙང་སར་གཏང༌། དེ་ནས་རང་གི་དཔྲལ་བ།
མགྲིན་པ། སྙིང་ག་གསུམ་དུ། ཨོཾ་ཨཱཿཧཱུྃ་གསུམ་བརྗོད་ཅིང་བསམས་ལ་བདག་ཉིད་བསྲུང༌། ལས་ཀྱི་རྗེས་མི་མངོན་པར་བསྡུའོ། ། དེ་ལྟར་ཚོགས་ཀྱི་འཁོར་ལོ་བྱས་པའི་ཕན་ཡོན་ནི། འཇིག་རྟེན་དང་འཇིག་རྟེན་ལས་འདས་པའི་ལྷ་རྣམས་མཉེས་ནས་མཆོག་དང་ཐུན་མོང་གི་དངོས་གྲུབ་གནང་བར་འགྱུར་བ་དང༌། ཡན་ལག་གི་དམ་ཚིག་གི་ཉེས་པ་རྣམས་འདག་པ་དང༌། མཁའ་འགྲོ་དང་ཆོས་སྐྱོང་གི་ཐུགས་དང་འགལ་བ་རྣམས་ཞི་ཞིང་མཉེས་པར་འགྱུར་བ་དང༌། བདག་ཉིད་ཀྱི་རིམ་པ་གཉིས་ཀྱི་ཏིང་ངེ་འཛིན་བརྟན་པར་བྱེད་ཅིང༌། བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་བྱེད་དེ།
མདོར་ན་གནས་སྐབས་སུ་བར་ཆད་ཞི་བ་དང༌། བསམ་པ་ཐམས་ཅད་འགྲུབ་པ་དང༌། མཐར་ཐུག་རྫོགས་པའི་སངས་རྒྱས་ཐོབ་པའི་རྒྱུར་འགྱུར་རོ། ། སེམས་དང་ལུས་གཉིས་སྐུ་གཉིས་སུ། ། གདོད་ནས་ལྷུན་གྱིས་གྲུབ་པའི་དོན། ། དབང་དང་ལམ་གྱིས་གསལ་བྱས་པ། ། མཆོད་པའི་ཡུལ་ནི་བླ་ན་མེད། ། རྙེད་སླ་ནུས་ལྡན་རྒྱལ་བ་ཡི། ། རིགས་དང་ཉེར་འབྲེལ་རྟོག་འཇོམས་པས། ། སྟོབས་ལྔ་མི་འཆི་བཅུ་ཕྱེད་དང༌། །
ཆང་ནི་མཆོད་རྫས་བླ་ན་མེད། ། རྣམ་གཡེང་རྣམ་པར་ཞི་འགྱུར་ཞིང༌། ། ལྷ་ཡི་ཚོགས་ཀྱང་འདུ་བ་དང༌། ། དབེན་ཞིང་ཏིང་འཛིན་དག་ཀྱང་གསལ། ། དེ་ཕྱིར་མཚན་མོ་བླ་མེད་དུས། ། དཀའ་སྤྱད་གདུང་བའི་སྡུག་བསྔལ་མེད། ། དེ་ཉིད་ཤེས་ཕྱིར་སྡང་ཞེན་བྲལ། ། ལོངས་སྤྱོད་བདེ་བས་ཡེ་ཤེས་བསྐྱེད། ། སྤྱོད་པ་འདི་འདྲ་བླ་ན་མེད། ། ཇི་ལྟར་དུག་དང་དེ་བཞིན་མཚོན། །
རྒྱལ་པོའི་སྟོབས་དང་ཆུ་ལ་ལྕགས། ། དེ་བཞིན་དེ་ནི་མེ་ལ་རླུང༌། ། ཕན་གནོད་ཇི་ལྟར་བྱེད་པ་ལྟར། ། གང་ཞིག་གང་གིས་གང་འཆིང་བ། ། དེ་ཡི་དེ་ཉིད་ཡོངས་ཤེས་ན། ། དེ་ཉིད་ཀྱིས་དེ་གྲོལ་བར་བྱེད། ། གང་ཕྱིར་སེམས་ཉིད་གཙོ་བོའི་ཕྱིར། ། གསང་བའི་ཚུལ་ཆེན་བླ་ན་མེད། ། ཀློག་དང་སྒྲུབ་པ་མང་མོད་ཀྱི། ། རིགས་པས་གྲུབ་པའི་སྒྲུབ་པ་ནི། །
སྨྲ་བ་གཞན་སུ་ཡིན་པ་སྨྲོས། ། དེ་ཕྱིར་ཡང་དག་ལམ་བསྟེན་ནས། ། ཡང་དག་གྲུབ་པར་བསྒྲུབ་འདོད་པས། ། ལུང་དང་རིགས་པ་ཡང་དག་པར། ། རྟོགས་པའི་ཡང་དག་བཤེས་གཉེན་བསྟེན། ། རིགས་གཟུགས་དཔལ་འབྱོར་ཕུན་ཚོགས་ཤིང༌། ། དད་དང་ཤེས་རབ་ཕུལ་བྱུང་བ། ། ལྷ་སྲས་ཇིམ་གྱིམ་གསུང་གིས་ནི། ། ཡང་དང་ཡང་དུ་རབ་བསྐུལ་བས། ། ཟབ་ཡངས་རྒྱུད་སྡེ་རྒྱ་མཚོའི་དོན། །
རྣམ་དཔྱོད་སྲུབ་ཤིང་གིས་བསྲུབས་ནས། ། ཚོགས་ཀྱི་འཁོར་ལོའི་ཆོ་ག་ཡི། ། བདུད་རྩིའི་བུམ་པ་བདག་གིས་བསྒྲུབས། ། དགེ་བ་དེ་ཡིས་འགྲོ་ཀུན་གྱིས། ། བདུད་རྩི་འདི་ནི་ལེགས་མྱངས་ནས། ། སྲིད་པའི་ཟུག་རྔུ་ལེགས་བྱང་སྟེ། ། འཆི་མེད་དམ་པ་ཐོབ་པར་ཤོག ། དཔལ་ཀྱེའི་རྡོ་རྗེའི་ཚོགས་ཀྱི་འཁོར་ལོའི་ཆོ་ག་བདུད་རྩིའི་བུམ་པ་ཞེས་བྱ་བ། བླ་མ་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོའི་ཞབས་ཀྱི་རྡུལ་སྤྱི་བོས་ལེན་པ། འཕགས་པའི་མིང་དང་ལྡན་པས།
ས་ཕོ་རྟའི་ལོ་སྨིན་དྲུག་ཟླ་བའི་ཚེས་ཉི་ཤུ་ལྔ་ལ་རྒྱལ་བུ་བྱང་ཆུབ་སེམས་དཔའི་ཕོ་བྲང་ཆེན་པོར་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
