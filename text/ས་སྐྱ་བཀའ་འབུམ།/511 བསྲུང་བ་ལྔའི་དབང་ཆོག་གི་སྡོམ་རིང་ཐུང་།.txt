ས་སྐྱ་བཀའ་འབུམ།
པོད ༥༡༡
བསྲུང་བ་ལྔའི་དབང་ཆོག་གི་སྡོམ་རིང་ཐུང་།
༼བ༽ ༄༅། །བསྲུང་བ་ལྔའི་དབང་ཆོག་གི་སྡོམ་རིང་ཐུང་བཞུགས།། ༄༅། །རིགས་ཀྱི་ཁྲོ་བོའི་ང་རྒྱལ་གྱིས། ། སྔོན་འགྲོ་སྦྱངས་ནས་མཚམས་གཅོད་བྱ། ། གནས་དང་མཆོད་པ་བྱིན་ཕབ་ནས། ། བདག་བསྐྱེད་མཆོད་ནས་བཟླས་པ་བྱ། ། བུམ་པ་གསལ་གདབ་མཆོད་ནས་བཟླ། ། དཀྱིལ་འཁོར་བསྒྲུབས་ནས་བྱིན་གྱིས་བརླབ། ། མཆོད་བསྟོད་གཏོར་མ་རྣམ་བདུན་གཏང༌། ། གཙོ་མོའི་བུམ་སྟེང་མཆོད་རྟེན་ནི། །
མིང་བྱང་བཅས་ལ་ཀུནྡ་དང༌། ། དཱུར་བ་སྔགས་དང་བཅས་པས་མཆོད། ། ཕྱོགས་བཞིའི་གཏོར་མ་ཕྱོགས་ནས་གཏང༌། ། སོ་སོའི་གཏོར་བཅས་ལྷ་གཞན་ལ། ། གསོལ་བ་བཏབ་ནས་སླར་ཡང་མཆོད། ། བྱུར་བསལ་དུག་དབྱུང་རྣམ་གཉིས་བྱ། ། རྒྱལ་བར་བྱེད་པས་བསླངས་ནས་ནི། ། གོས་གསར་རྒྱན་གྱིས་བརྒྱན་བྱས་ནས། ། དབང་བསྐུར་དོན་དུ་གསོལ་བ་གདབ། ། སྤྱི་བོར་བུམ་བཞག་སོར་འབྲང་གི །
གཟུངས་རིང་གཉིས་དང་སྔགས་གཞན་གྱིས། ། དབང་བསྐུར་ནས་ནི་སྔགས་ཀྱིས་བསྲུང༌། ། སྲུང་འཁོར་བཏགས་ཤིང་རྡོ་རྗེས་བསྲུང༌། ། བདེན་པའི་སྟོབས་ཀྱིས་བསྲུང་བྱས་ནས། ། སྨན་ནམ་ཟས་ལ་བདེན་པའི་སྟོབས། ། བརྗོད་ནས་མངའ་དབུལ་ཤིས་པ་བརྗོད། ། ཡོན་བླང་མཆོད་བསྟོད་གཤེགས་སུ་གསོལ། ། དམ་པས་བསྐུལ་ནས་འཕགས་པས་སྦྱར།། ༄༅། །རྗེ་བཙུན་མ་རིག་པའི་རྒྱལ་མོ་ལྔ་ལ་ཕྱག་འཚལ་ལོ། ། དེ་ནས་རིག་སྔགས་འཆང་བ་རྣམས་ལ་ཕན་གདགས་པའི་ཕྱིར།
འདིའི་ཆོ་གའི་རིམ་པ་བརྗོད་པར་བྱ་སྟེ། དཀྱིལ་འཁོར་དང་བུམ་པ་དང༌། ཡོ་བྱད་ཐམས་ཅད་ཉེ་བར་བཤམས་ནས། རང་ཉིད་འཇིག་རྟེན་གསུམ་རྒྱལ་གྱི་རྣལ་འབྱོར་དང་ལྡན་པས། རོལ་མོའི་སྒྲ་དང་བཅས་པས། གནས་དང་ཡོ་བྱད་བྱིན་ཕབ་ལ། འབྱུང་པོའི་ཚོགས་ཐམས་ཅད་ལ་སྔོན་དུ་འགྲོ་བའི་གཏོར་མ་བྱིན་ལ། མཚམས་གཅད་པར་བྱའོ། ། དེ་ནས་དཀྱིལ་འཁོར་ཡོངས་སུ་རྫོགས་པའམ། གཙོ་མོ་འབའ་ཞིག་གི་བདག་བསྐྱེད་བསྒོམས་ནས་མཆོད་ལ་དེའི་སྔགས་བཟླའོ། །
དེ་ནས་བུམ་པ་ལྔ་ཡོད་ན། དབུས་ཀྱི་ནི་ཤར་དུ་བཞག་ལ། གཞན་རྣམས་ནི་ཕྱོགས་ཕྱོགས་ན་བཀོད་ནས། ཡངས་ཤིང་རྒྱ་ཆེ་བའི་རིན་པོ་ཆེའི་བུམ་པ་བསྐྱེད་པའི་ནང་དུ་སྒྲུབ་པའི་ཐབས་ལས་འབྱུང་བ་བཞིན་ལྷ་མོ་ལྔ་བསྐྱེད་པར་བྱ་སྟེ། གཙོ་མོའི་འཁོར་དུ་འཇིག་རྟེན་སྐྱོང་བ་དང༌། གཟའ་དང་རྒྱུ་སྐར་དང༌། རྒྱལ་པོ་བཞི་བསྒོམ་པར་བྱའོ། ། དེ་དག་ལ་སོ་སོའི་ཡེ་ཤེས་པ་བསྟིམས་ནས། དབང་བསྐུར་ལ་ལྷ་མོ་ལྔའི་རིགས་བདག་ནི་སྒྲུབ་ཐབས་བཞིན་ནོ། ། འཇིག་རྟེན་པ་རྣམས་ལ་ནི་གཙོ་མོ་ཉིད་ཀྱིས་དབུར་བརྒྱན་པར་བསྒོམ་མོ། །
དེ་དག་ལ་མཆོད་ཅིང་བསྟོད་ནས། སོ་སོའི་བཟླས་པ་ཅི་ནུས་བྱས་པའི་མཐར་མཆོད་ཅིང་བསྟོད་ལ། ཡེ་ཤེས་པ་གཤེགས་སུ་གསོལ་ནས། དུང་ཆོས་ཀྱི་ཆུ་བླུགས་པའི་རྐྱེན་གྱིས། དམ་ཚིག་པ་ཞུ་བ་ལས་བྱུང་བའི་བུམ་པའི་ཆུར་བལྟའོ། ། དེ་ནས་སྟ་གོན་གྱི་སྐབས་སུ་མེ་ཏོག་ཚོམ་བུའི་དཀྱིལ་འཁོར་དང༌། དངོས་གཞིའི་ཚེ་རྡུལ་ཚོན་གྱི་དཀྱིལ་འཁོར་བསང་ཞིང་སྦྱངས་པས་ཡན་ལག་བཞི་རྫོགས་སུ་བསྐྱེད་ལ་སོ་སོའི་སྔགས་བདུན་བདུན་བརྗོད་ལ་བྱིན་གྱིས་བརླབ་པར་བྱའོ། ། དེ་ནས་མཆོད་ཡོན་ནས་གོས་ཟུང་གི་བར་དུ་ཕྱིའི་མཆོད་པ་དང༌། སྒེག་མོ་ལ་སོགས་པ་དང༌། རིན་ཆེན་སྣ་བདུན་དང༌།
འདོད་ཡོན་ལྔ་སྟེ་ཡིད་ལས་བྱུང་བས་མཆོད་ནས་བསྟོད་ལ། སྟ་གོན་གྱི་ཚེ། ཆེ་གེ་ཞེས་བྱ་བའི་བཅོམ་ལྡན་འདས་ནས། རིག་པའི་རྒྱལ་མོར་ཕྱག་འཚལ་བསྟོད། ། ཅེས་པ་ལ་སོགས་པས་མཁྱེན་པར་གསོལ་ནས་གནང་བ་བྱིན་པར་བསམ་མོ། ། དེ་ནས་གཏོར་མ་རྣམས་ཕུལ་ནས། བཀྲ་ཤིས་དང་བདེན་པའི་སྟོབས་རྣམས་བརྗོད་ནས། སླར་ཡང་མཆོད་ཅིང་བསྟོད་ནས། ཡེ་ཤེས་པ་ནམ་མཁའ་ལ་བཏེག་ནས་དམ་ཚིག་པ་རང་ལ་བསྡུའོ། ། དངོས་གཞིའི་དུས་ལ་བབ་པའི་ཚེ།
མཆོད་བསྟོད་ཀྱི་བར་སྔ་མ་ལྟར་བྱས་ལ། གཏོར་མ་དང་པོ་ནི་རང་རང་གི་སྔགས་སྔོན་དུ་འགྲོ་བའི་ཨ་ཀཱ་རོས་ལྷ་མོ་ལྔ་ལ་དབུལ་ལོ། ། གཉིས་པ་ཆོས་སྐྱོང་དང༌། གསུམ་པ་ཆ་གསུམ་ནས་འབྱུང་བ་ལྟར་ཕྱོགས་སྐྱོང་རྣམས་ལ་དབུལ་ལོ། ། དེ་ནས་གཙོ་མོའི་བུམ་པའི་སྟེང་དུ། རིང་བསྲེལ་དང་བཅས་པའི་མཆོད་རྟེན་བཞུགས་པ་ལ། བསྒྲུབ་བྱའི་མིང་བྱང་བཏགས་ནས། མཆོད་རྟེན་བཅོམ་ལྡན་འདས་མའི་དབུ་ཐོག་གི་མཆོད་རྟེན་དུ་དམིགས་ཤིང༌། བུམ་པའི་ནང་དུ་ལྷ་མོ་གཞན་དང༌། འཁོར་ཐམས་ཅད་ཚང་བར་དམིགས་ལ།
མེ་ཏོག་དཀར་པོའམ། ལེགས་པར་བཀྲུས་པའི་འབྲས་དཀར་པོ་བསངས་ཤིང་སྦྱངས་བ། ཀུྃ་ལས་བྱུང་བའི་ཀུནྡའི་ཕུང་པོ་ནད་དང་བར་ཆད་མ་ལུས་པར་སེལ་བའི་ནུས་པ་དང་ལྡན་པར་བསྐྱེད་པ། ལྷ་རྣམས་ཀྱི་གཙུག་ཏོར་ལ་ཕུལ་བས། ཡོན་གྱི་བདག་པོའི་སྡིག་པ་དང་བར་དུ་གཅོད་པ་ཐམས་ཅད་བསལ་བར་བསམ་ཞིང༌། སོ་སོའི་སྔགས་ཀྱི་མཐར། ཆེ་གེ་མོའི་སྡིག་པ་དང་སྒྲིབ་པ་དང་ནད་དང༌། བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་རེ་རེ་ལའང་བརྒྱ་རྩ་བརྒྱད་ལ་སོགས་པ་དབུལ་ལོ། ། དེ་ནས་དཱུར་བའི་མྱུ་གུ་མ་ཉམས་པ་བསངས་ཤིང་སྦྱངས་པ།
དཱུྃ་ལས་བྱུང་བའི་དཱུར་བ་གཞོན་ནུ་ཚེ་དང་བསོད་ནམས་འཕེལ་བའི་ནུས་པ་དང་ལྡན་པར་བསྐྱེད་དེ། སྔ་མ་ལྟར་ཕུལ་བས། ཡོན་གྱི་བདག་པོའི་ཚེ་དང་བསོད་ནམས་སྤེལ་བར་བསམ་ཞིང༌། སོ་སོའི་སྔགས་ཀྱི་མཐར། ཆེ་གེ་མོའི་ཚེ་དང་བསོད་ནམས་དང་དཔལ་དང་འབྱོར་པ་ཐམས་ཅད་པུཥྚཱིཾ་ཀུ་རུ་ཨོཾ་ཞེས་རེ་རེ་ལའང་བརྒྱ་རྩ་བརྒྱད་ལ་སོགས་པས་དབུལ་ལོ། ། དེ་ནས་ཤར་ནས་བརྩམས་ཏེ། ཕྱོགས་བཞིར་གཏོར་མ་ཕྱོགས་བཞི་དང༌། དབུས་ཀྱི་གཏོར་མ་ཤར་ནས་བཏང་ཞིང༌། དེ་དག་གི་ཚེ་ཡོན་གྱི་བདག་པོས་སྤོས་དང་བཅས་པས་གསོལ་བ་གདབ་བོ། ། དེ་དག་གི་མཐར་རོལ་མོའི་སྒྲ་བྱའོ། །
དེ་ནས་གཟའ་དང་སྐར་མ་རྣམས་ལ་གཏོར་མ་ཕུལ་ལ། གསོལ་བ་གདབ་བོ། ། གསང་སྔགས་རྗེས་སུ་འཛིན་པའི་གཏོར་མ་བདུན་རིམ་གྱིས་ཕུལ་ནས། གྲལ་ལ་བཤམས་པའི་གཏོར་མ་བཞི་པ་ཆ་གསུམ་གྱི་ཆོ་གས། འབྱུང་པོའི་ཚོགས་དང༌། ལྔ་པ་ཀླུ་རྣམས་དང༌། དྲུག་པ་གཞིའི་བདག་པོ་དང༌། བདུན་པ་ཆ་གསུམ་གྱི་ཆོ་གས་བགེགས་རྣམས་ལ་བསྔོས་ལ་དེ་ཉིད་དུ་གཏང་ངོ༌། ། དེ་ནས་ཡང་དཀྱིལ་འཁོར་གྱི་ལྷ་རྣམས་ལ་མཆོད་བསྟོད་བསྡུས་པ་བྱས་ལ། དཀྱིལ་འཁོར་གྱི་ཤར་དུ་ཡོན་གྱི་བདག་པོ་བཞག་ལ།
བྱུར་བསལ་བ་དང་དུག་བསལ་བ་རིགས་གཉིས་བྱས་ནས། སློབ་དཔོན་གྱིས་རྡོ་རྗེ་བཟུང་བའི་རྩེ་མོ་བསྒྲུབ་བྱའི་ལག་པ་གཉིས་ཀྱིས་བཟུང་ལ་རྒྱལ་བར་བྱེད་པའི་ཚིག་བརྗོད་ཅིང༌། ཛ་ཡ་ཛ་ཡ་ཞེས་བརྗོད་པའི་ཚེ། རོལ་མོའི་སྒྲ་དང་བཅས་པས་བསླངས་ལ་ཁྲི་སྟན་གསར་པའི་སྟེང་དུ་བཞག་གོ ། དེ་ནས་ཡོན་གྱི་བདག་པོས་མཎྜལ་དང་མེ་ཏོག་ཕུལ་ལ། སློབ་དཔོན་དང་དཀྱིལ་འཁོར་ལ་དབང་བསྐུར་བའི་དོན་དུ་གསོལ་བ་བཏབ་ནས། གཙོ་མོའི་བུམ་པར་ཆུ་རྣམས་བསྡུས་ལ་སྤྱི་བོར་བཞག་པའི་ནང་དུ་གསལ་བར་དམིགས་ནས། དེ་དག་གི་སྐུའི་ཆ་ནས་བདུད་རྩིའི་རྒྱུན་བབས་ནས། བུམ་པ་གང་བར་བསམ་ཞིང༌། སྒྲུབ་པའི་གྲོགས་དང་བཅས་པས་བསྲུང་བའི་གཟུངས་སྔ་མ་དང་ཕྱི་མ་གཉིས་སྐད་གདངས་མཐོན་པོས་ལན་གསུམ་བཀླག་པར་བྱའོ། །
དེ་དག་གི་ཚེ་ཡོན་གྱི་བདག་པོའི་མིང་སྤེལ་བ་ནི་ཤིན་ཏུ་གལ་ཆེ་བ་ཉིད་དོ། ། དེ་ནས་སྤྱི་བོར་རྡོ་རྗེ་བཞག་ལ་སོ་སོའི་སྔགས་ཀྱི་མཐར་ཆེ་གེ་མོ་ལ་རཀྵ་རཀྵ་རཀྵྃ་ཀུ་རུ་སྭཱ་ཧཱ། ཞེས་ལན་གསུམ་བརྗོད་པས་བསྲུང༌། དེ་ནས་གྲོགས་དང་བཅས་པས་མགྲིན་གཅིག་ཏུ་བདེན་པ་དང་བདེན་པའི་ཚིག་གང་གིས་ཞེས་པ་ལ་སོགས་པ་བདེན་པའི་ཚིག་ལན་གསུམ་དང༌། འཇིག་རྟེན་འདིའམ་ཡང་དག་འདས་པ་དང་ཞེས་བྱ་བ་ལ་སོགས་པའི་བཀྲ་ཤིས་ཀྱི་ཚིག་རྣམས་བརྗོད་ནས། སླར་ཡང་མཆོད་ཅིང་བསྟོད་ལ། ཡེ་ཤེས་པ་གཤེགས་སུ་གསོལ་ནས། དམ་ཚིག་པ་དེ་ཉིད་དུ་བཞུགས་པར་བསམ་མོ། ། དེ་ལྟ་བུ་ཉི་མ་གསུམ་མམ་ལྔའམ་བདུན་ལ་སོགས་པ་བྱས་པའི་མཐར་རྒྱ་ཆེར་མཆོད་ཅིང་བསྟོད་ནས། འདོད་པའི་དོན་གསོལ་བ་བཏབ་ལ།
སྨོན་ལམ་རྣམ་པར་དག་པ་བཏབ་ནས་བཟོད་པར་གསོལ་ཏེ། ཡེ་ཤེས་པ་གཤེགས་སུ་གསོལ། དམ་ཚིག་པ་རང་ལ་བསྡུའོ། ། དེ་ནས་ལས་ཀྱི་རྗེས་བསྡུས་ལ། ཡོན་གྱི་བདག་པོས་སློབ་དཔོན་ལ་ཡོན་རྒྱ་ཆེར་དབུལ་ཞིང་དགའ་སྟོན་རྒྱ་ཆེར་བྱའོ། ། འདི་མ་གཏོགས་པ་ཁམས་གསུམ་ན། ། བསྲུང་བའི་རིག་སྔགས་གཞན་མེད་ཅེས། ། དེ་བཞིན་གཤེགས་པ་ཉིད་ཀྱིས་ནི། ། ངེས་པར་གསུངས་པ་དེ་བཞིན་དུ། ། འདི་མ་གཏོགས་པ་འཛམ་གླིང་ན། །
ཆོ་ག་རྣམ་པར་སྦྱར་བ་མེད། ། དེ་འདྲ་གཞུང་གི་དགོངས་དོན་དང༌། ། དཔལ་ལྡན་ས་སྐྱར་རིམ་བྱོན་པའི། ། བླ་མའི་མན་ངག་ལས་རྟོགས་ནས། ། རྟོགས་པ་ཇི་བཞིན་རྣམ་པར་བཀོད། ། འདི་ལས་རྣམ་པར་ཕྱེ་བ་ཡི། ། ཆོ་ག་ཞིབ་མོ་གཞན་ཡོད་མོད། ། ཆོ་གའི་གཙོ་བོར་གྱུར་པའི་ཕྱིར། ། འདི་ཙམ་ཞིག་ནི་བྲིས་པ་ཡིན། ། དེ་ལས་དགེ་བ་གང་བསྐྲུན་པ། །
དེ་ཡིས་བདག་དང་འགྲོ་ཀུན་གྱིས། ། དེ་བཞིན་གཤེགས་པའི་དཔལ་ཡོན་ཀུན། ། དེ་བཞིན་གཤེགས་བཞིན་ཐོབ་པར་ཤོག ། མདོ་སྡེ་རིན་པོ་ཆེ་ལྔ་དང༌། ། དཔལ་ས་སྐྱའི་བླ་མ་དམ་པ་རྣམས་ཀྱི་མན་ངག་ལ་བརྟེན་ནས། རིག་སྔགས་འཆང་བ་དགེ་སློང་འཕགས་པ་ཞེས་བྱ་བས། དོན་དུ་གཉེར་བའི་རང་གི་སློབ་མ་མང་པོ་གསོལ་བ་བཏབ་པའི་ངོར། ཤིང་མོ་ཕག་གི་ལོ་གདུ་བུའི་ཟླ་བའི་ཚེས་ཉི་ཤུའི་ཉིན་པར། ལྡན་ཀློང་ཐང་འཇིག་རྟེན་སྒྲོན་མའི་གཙུག་ལག་ཁང་དུ་སྦྱར་བའོ། ། ཡི་གེ་པ་ནི་ཨ་ཙ་རའོ།། །།
ཆོ་ག་འདི་རྣམས་ཀྱི་ཡི་གེ་གང་རུང་རུང་ལ་མ་སྦྱིན་ཞེས་བཀའ་རྒྱ་མཛད་ཅིང༌། ཞུ་བ་ཡང་ལན་མང་དུ་མ་བྱས་པར་མི་གནང་བར་སྣང་ངོ༌། ། དེ་ནས་དོན་དུ་གཉེར་བའི་རང་གི་གྲུབ་མཐའ་འཛིན་པ་ལ་སྦྱིན་པར་བྱའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
