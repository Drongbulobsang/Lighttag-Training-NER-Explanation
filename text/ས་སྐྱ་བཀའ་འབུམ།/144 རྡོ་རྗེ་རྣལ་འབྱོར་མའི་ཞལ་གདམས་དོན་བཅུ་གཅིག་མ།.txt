ས་སྐྱ་བཀའ་འབུམ།
པོད ༡༤༤
རྡོ་རྗེ་རྣལ་འབྱོར་མའི་ཞལ་གདམས་དོན་བཅུ་གཅིག་མ།
༼ཉ༽ ༄། །རྡོ་རྗེ་རྣལ་འབྱོར་མའི་ཞལ་གདམས་དོན་བཅུ་གཅིག་མ་བཞུགས།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། ཐུགས་རྗེ་ཆེན་པོ་སྤྱན་རས་གཟིགས་ལ་ཕྱག་འཚལ་ལོ། ། རྡོ་རྗེ་རྣལ་འབྱོར་མའི་སྒྲུབ་པའི་ཐབས་ལ་དོན་བཅུ་གཅིག་གིས་ངེས་པར་བྱ་སྟེ། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབ། །
ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། དེ་ལ་དང་པོ་ཉལ་བའི་རྣལ་འབྱོར་ནི། བསམ་གྱིས་མི་ཁྱབ་པའི་རྣལ་འབྱོར་བསྒོམས་ན་དེའི་ངང་ལ་ཉལ་ལ། མ་བསྒོམས་ན་སྐད་ཅིག་གིས་སྟོང་པར་བསྒོམས་ལ་ཉལ་ལོ། ། གཉིས་པ་ལྡང་བ་ནི། ནམ་མཁའ་ལ་ཌཱ་མ་རུའི་སྒྲ། ཉེ་བའི་སྙིང་པོར་གྲག་པ་ཙམ་གྱིས་རྗེ་བཙུན་མ་ཕྱག་མཚན་མེད་པའི་སྐུར་ལྡང་བར་བྱའོ། །
གསུམ་པ་བདུད་རྩི་མྱང་བ་ནི། སྙིང་གའི་བྃ་མཆོད་པའི་བསམ་པས་འབྲུ་གསུམ་བརྗོད་ཅིང་མྱང་བར་བྱ་སྟེ། དེའང་རབ་ནི་རིལ་བུ་གསུམ། འབྲིང་གཉིས། ཐ་མ་གཅིག་མྱང་ངོ༌། ། དེའང་མེད་ན་ཆང་ཧུབ་གསུམ་བཏུང་ངོ༌། ། བཞི་པ་ཚད་མེད་ནི་བདག་གིས་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱའོ། ། ཞེས་བསམས་ཏེ། དེ་ལ་ཚད་མེད་བཞི་ཚང་ངོ༌། །
ལྔ་པ་བླ་མའི་རྣལ་འབྱོར་ནི། ནམ་མཁའ་ལ་རིན་པོ་ཆེའི་ཁྲི་ལ་བླ་མ་དར་ལ་བབ་པའི་ཆ་ལུགས། རུས་པའི་རྒྱན་དྲུག་དང་བཅས་དང༌། ཌཱ་མ་རུ་དང༌། ཁ་ཊྭཱཾ་ག་དང༌། ཐོད་པ་འཛིན་པ་བསམས་ལ། དེ་ལ་དཀོན་མཆོག་གསུམ་གྱི་རང་བཞིན་ཡིན་སྙམ་དུ་བསམ་ཞིང་གུས་འདུད་དྲག་པོ་བྱའོ། ། དྲུག་པ་ལྷར་བསྐྱེད་པ་ནི། རང་གི་སྙིང་གར་ཟླ་བའི་དཀྱིལ་འཁོར་ལ། བྃ་ཡིག་དམར་པོ།
དེའི་མཐའ་མ་སྔགས་ཀྱི་ཕྲེང་བ་ཁ་དོག་དམར་པོ་གཡོན་སྐོར་དུ་བཀོད་ལ། དེ་ལས་འོད་ཟེར་བྱུང་བས་ལུས་ཕྱི་ནང་ཐམས་ཅད་འོད་ཟེར་གྱིས་གང་སྟེ། དེས་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག་པས་ལུས་ཤེལ་སྒོང་དག་པ་བཞིན་གྱུར་ནས། རྗེ་བཙུན་མ་གཞུང་ནས་འབྱུང་བ་བཞིན་བསྐྱེད་དེ་གསལ་གདབ་བོ། ། བདུན་པ་དེ་ནས་འགྲོ་བ་དག་པར་བྱ་བ་ནི། སྔགས་ཕྲེང་ལས་འོད་ཟེར་བྱུང་སྟེ། བ་སྤུའི་བུ་ག་ནས་སོང༌། རིགས་དྲུག་གི་སེམས་ཅན་ལ་ཕོག་པས། དེ་ཐམས་ཅད་ཀྱི་ལུས་ངག་ཡིད་གསུམ་གྱི་སྒྲིབ་པ་དག་པར་བསམ་ཞིང༌། རྗེ་བཙུན་མའི་སྐུར་བསྐྱེད་དོ། །
བརྒྱད་པ་དཔའ་བོ་དང་དཔའ་མོ་དང་རྣལ་འབྱོར་མས་བྱིན་གྱིས་བརླབ་པ་ནི། ཡང་འོད་འཕྲོས་པས་དཔའ་བོ་དང་དཔའ་མོ་རྣལ་འབྱོར་མ་ཐམས་ཅད་དང་སེམས་ཅན་ཐམས་ཅད་ཀྱང་རྣལ་འབྱོར་མར་བསྐྱེད་པ་དེ་ཐམས་ཅད་བདག་གི་བ་སྤུའི་བུ་ག་ནས་བསྡུ་ཞིང་ཐིམ་པར་བྱའོ། ། དགུ་པ་བཟླས་པ་ནི། ངག་བཟླས་བྱེད་ན་སྙིང་གའི་སྔགས་ཕྲེང་ལ་དམིགས་ལ་བཟླས་པ་བྱ། ཡིད་བཟླས་ཀྱི་དོན་ལ་རྫོགས་རིམ་མཚན་བཅས། དེའང་བདེ་བ་སྐྱོང་བར་འདོད་ན་གསང་གནས་སུ་ཆོས་འབྱུང་ཉིས་བརྩེགས་སམ། རྐྱང་པ་གང་རུང་དམར་སང་ངེ་བ་ཅིག་བསྒོམ། དེའི་གྲྭ་རྣམས་སུ་དགའ་བ་འཁྱིལ་པ་བཞིའང་དམིགས། དབུས་སུ་བྃ་ཡིག་ལ་སྔགས་ཕྲེང་གཡོན་སྐོར་དུ་བཀོད་དེ། དེ་ལ་དམིགས་ཏེ་རླུང་མནན་ཅིང་འོག་རླུང་ཡང་བསྐུམ།
དེ་ལྟ་བུ་ཡིད་ཀྱིས་བཟླས་པ་བདུན་ནམ། དེ་མ་བྱུང་ན་ལྔའམ། དེ་མ་བྱུང་ན་གསུམ་བྱའོ། ། ཕྱིས་གོམས་པ་དང༌། རིམ་གྱིས་གྲངས་མང་དུ་བྱའོ། ། དྲོད་དང་བདེ་བ་སྐྱེ་ཞིང་འཕར་གཡོ་དྲག་ཏུ་འབྱུང་ཞིང་ཡང་རིམ་གྱིས་ཀློད། མི་རྟོག་པ་དོན་དུ་གཉེར་ན་ལྟེ་བར་བྱའོ། ། དུ་བ་ལ་སོགས་པའི་རྟགས་རྣམས་ཀྱང་འདི་ཉིད་ལས་འབྱུང་ངོ༌། ། བཅུ་པ་བསམ་གྱིས་མི་ཁྱབ་པ་ནི། སྙིང་གའི་སྔགས་ཕྲེང་ལས་འོད་འཕྲོས་པས་ཁམས་གསུམ་ཐམས་ཅད་འོད་ཟེར་གྱིས་གང༌།
དེ་ནས། གཟུགས་མེད་ཁམས་ལུས་ཀྱི་སྟོད་ཀྱི་ཆ་ལ། གཟུགས་ཁམས་བར་གྱི་ཆ་ལ། འདོད་ཁམས་སྨད་ཀྱི་ཆ་ལ། རང་ཡང་སྔགས་དང་ཟླ་བ་ལ། ཟླ་བ་སྔགས་ལ། དེ་བྃ་ལ། དེ་ཐིག་ལེ་ལ། དེ་ནཱ་ད་དཀར་དམར་དུ་གྱུར་ཏེ། ཆུ་ལ་རླབས་ཐིམ་པ་ལྟར་ཅི་ཡང་མི་དམིགས་པར་གྱུར་པར་བསམས་ལ།
དེའི་ངང་ལ་ཤེས་པ་ཀློད་དེ། དེ་ལ་ཇི་ཙམ་གནས་ཚད་དུ་བཞག་གོ ། ཞི་གནས་ཤས་ཆེ་ན་ནཱ་དར་ལྡང་ངོ༌། ། གསལ་བ་དང་བདེ་བ་ཤས་ཆེ་ན་སྟོང་པར་བཞག་གོ ། དེ་ནས་ལྡང་བ་ནི་སྔ་མ་ལྟར་ཕྱག་མཚན་མེད་པའི་སྐུར་ལྡང་ངོ༌། ། བཅུ་གཅིག་པ་སྤྱོད་ལམ་ནི་རང་དང་སྣང་བ་ཐམས་ཅད་རྣལ་འབྱོར་མའི་སྐུར་དམིགས། ལྷ་ལ་ལྷ་མཆོད་པར་དམིགས་པ་སྐུའི་དགའ་བ། དེའང་སྒྱུ་མ་ལྟ་བུའི་སྐུ་དང༌། བསམ་གྱིས་མི་ཁྱབ་པའི་ངང་ལས་མ་གཡོས་པར་དྲན་པར་བྱ་བ་ཐུགས་ཀྱི་དགའ་བ། སྒྲ་གྲག་པ་ཐམས་ཅད་ངག་གི་བཟླས་པར་བྱ་བ་གསུང་གི་དགའ་བ་སྟེ།
དེ་ལྟར་དོན་བཅུ་གཅིག་གོ ། འདིའི་ཕྱི་མཆོད་མདོར་བསྡུས་བྱེད་ན། དུས་རྒྱུན་དུའམ། ཚེས་བཅུ་རྣམ་པ་གཉིས་ལ། མཆོད་པ་ལྔ་དང་ནང་མཆོད་བ་ལིཾ་གཅིག་བཤམས། འཁར་བའི་སྣོད་གཅིག་མདུན་དུ་བཞག་ལ། རང་ལྷའི་རྣལ་འབྱོར་རྫོགས་པར་བྱ་སྟེ། ངག་བཟླས་ཅུང་ཟད་བྱ་སྟེ། དེ་ནས་ཆང་བྱིན་གྱིས་བརླབས་ལ་འབྲུ་གསུམ་བརྗོད་ཅིང་ཧོ་ཞེས་པས་དེ་བདུད་རྩིར་བསམ། མཐེབ་སྲིན་སྦྱར་ལ་ཆོས་འབྱུང་གཡོན་སྐོར་དུ་བྲི།
དེའི་དབུས་སུ་བྃ་ཞེས་བརྗོད་དེ། སྲིན་ལག་རེག་པས་དེར་གདན་གཞི་སྐད་ཅིག་གིས་བསམ། རང་གི་ལྟེ་བའི་བྃ་ལས་བྃ་གཅིག་ཆད་དེ་གདན་སྟེང་དུ་སོང་བས་རྣལ་འབྱོར་མ་རང་འདྲ་བ་བསྐྱེད་དེ། དེ་ལ་ཕྱོགས་བཅུའི་དཔའ་བོ་དང༌། རྣལ་འབྱོར་མ་རྣམས་བསྡུས་ལ། གཉིས་སུ་མེད་པར་བསྟིམ། དེ་ནས་མཆོད་པ་རྣམས་ཨ་མྲྀ་ཏས་བསངས། མཆོད་པ་རེ་རེ་ཡང་འདོད་ཡོན་ལྔ་ལྔའི་ལྷ་མོ་དང་ལྡན་པར་བསམ། དེ་ནས་མཆོད་པ་ལྔས་མཆོད། སྙིང་པོ་ཉིད་ཀྱིས་ནང་མཆོད་ཀྱིས་མཆོད།
གཏོར་མ་དབུལ། དེ་ནས་གཞན་གྱི་དོན་མི་བྱེད་ན་སྔར་བཞིན་སྙིང་གའི་སྔགས་ཕྲེང་ལས་འཕྲོ་འདུ་བྱ། གཞན་དོན་བྱེད་ན་ལྟེ་བའི་སྔགས་ཕྲེང་གཉིས་ཀྱི་འཕྲོ་འདུ་ལ་དམིགས་ཏེ་བཟླས་པ་བྱའོ། ། དེ་ནས་ཨ་མྲྀ་ཏས་ཁྲུས་བྱས་པའི་སློབ་མ་ཆང་གི་མཎྜལ་གྱི་སྟེང་དུ་ཙོག་པུར་བཞག་སྟེ། དངོས་པོ་ཀུན་ལ་མ་ཆགས་པའི་བློ་བསྐྱེད། བླ་མ་ལ་གུས་པ་བསྐྱེད་དུ་གཞུག དེ་ནས་བླ་མའི་ལྟེ་བའི་སྔགས་ལས་འོད་ཟེར་དམར་པོ་བྱུང་སྟེ་སློབ་མའི་ལྟེ་བར་ཞུགས། ལྟེ་བའི་སྔགས་ཕྲེང་དང་བྃ་ཡིག་ལས་འོད་སྟེང་དུ་ལངས་ཏེ། ཧྃ་ཞུ་བར་བསམ། གཉིས་ཀས་དེ་བཞིན་དུ་བྱས།
བླ་མས་ཉེ་སྙིང་ཅུང་ཟད་བཟླས། ཌཱ་མ་རུའི་སྒྲ་བག་ཙམ་རེས་འཇོག་ཏུ་བྱ། གཞན་མི་བྱ། སྤོགས་ཆོག་མེད། བདུད་རྩིས་བསྲུང་བ་བྱ། ཁྱོད་ལ་ཆོས་སྐུའི་རྟོགས་པ་བསྐྱེད་པ་ཡིན་ནོ། ། ཞེས་ཡིད་ཆེས་བསྐྱེད། དེ་ནས་ཚོགས་ལ་རོལ། གཞན་དོན་མི་བྱེད་ན་གཏོར་མ་བཏང་བ་དང་ཚོགས་ལ་རོལ། ཚོགས་མེད་ནའང་དེ་ལྟར་བྱ།
འདི་ལ་བདུད་རྩི་མྱང་བ་ཉིད་ཀྱིས་སྲུང་བར་འགྱུར་གྱི་སྲུང་བ་གཞན་མེད། ཤྲཱི་ནཱ་རོ་ཏ་པའི་གསུང་ངག་བདུད་རྩི་ལྟ་བུའི་དོན་བྱང་ཆུབ་སེམས་དཔས་བཀྲོལ་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
