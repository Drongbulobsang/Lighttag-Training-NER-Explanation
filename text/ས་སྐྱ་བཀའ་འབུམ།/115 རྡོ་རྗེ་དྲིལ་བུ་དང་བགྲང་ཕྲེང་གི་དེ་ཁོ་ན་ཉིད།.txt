ས་སྐྱ་བཀའ་འབུམ།
པོད ༡༡༥
རྡོ་རྗེ་དྲིལ་བུ་དང་བགྲང་ཕྲེང་གི་དེ་ཁོ་ན་ཉིད།
༼ཇ༽ ༄༅། །རྡོ་རྗེ་དྲིལ་བུ་དང་བགྲང་ཕྲེང་གི་དེ་ཁོ་ན་ཉིད་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། ། རྡོ་རྗེའི་དེ་ཁོ་ན་ཉིད་ནི་སྤྱིར་རྡོ་རྗེ་ཞེས་བྱ་བ་ཙམ་གྱི་དབང་དུ་བྱས་ན་ཆོས་ཉིད་ཀྱི་རྡོ་རྗེ། མཚན་མའི་རྡོ་རྗེ། ཐབས་ཀྱི་གསང་བའི་རྡོ་རྗེ། རྫས་ཀྱི་རྡོ་རྗེ་དང་བཞི་ལས་འདིར་མཚོན་པར་བྱེད་པ་མཚན་མའི་རྡོ་རྗེ་ལ། རྡོ་རྗེ་རྩེ་དགུ་པ་ནི་དམ་ཚིག་གི་རྡོ་རྗེ་སྟེ། རྩེ་ལྔ་པ་ཡེ་ཤེས་ཀྱི་རྡོ་རྗེ། རྩེ་གསུམ་པ་མ་རུངས་པ་སྐྲོད་པར་བྱེད་པའི་རྡོ་རྗེ།
རྭ་གྱེས་པ་ཁྲོ་བོའི་རྡོ་རྗེ་དང་བཞི་ཡོད་དེ། གང་ཡིན་ཡང་རྭ་གཡས་གཡོན་གཉིས། རྐེད་པའི་ཆ་དང་གསུམ། རྐེད་པ་ཟླུམ་པོའི་མཐའ་སྐོར་དུ་ཇི་ཙམ་ཡོད་པའི་ཐད་དུ་བྱ་བ་ཡིན་པས་ན་སཾ་པུ་ཊ་ལས། རྩེ་གསུམ་བཟུང་བའི་གནས་ཀྱིས་ལང༌། ། སྐ་རགས་བྱས་པ་བཟང་པོ་ཉིད། ། ཅེས་གསུངས་སོ། ། སྤྱིར་སོར་བརྒྱད་པ་ནས་ཉི་ཤུ་རྩ་བརྒྱད་ཀྱི་བར་དུ་བྱ། རྩེ་དགུ་པའི་སྟེང་གི་རྭ་དགུ་ནི་ཕྱོགས་བཞིའི་རྭ། མི་བསྐྱོད་པ།
རིན་འབྱུང༌། སྣང་བ་མཐའ་ཡས། དོན་གྲུབ་བཞི་ཡིན། མཚམས་ཀྱི་རྭ་བཞི་ནི་ཡུམ་བཞི། ། དབུས་ནམ་མཁའ་ཀུན་ཏུ་བཟང་པོ། རྩེ་མོ་རྣམ་པར་སྣང་མཛད་དག་པའི་ངོ་བོ་ཡིན། འོག་གི་ཆའི་རྭ་དགུ་ནི་ཡེ་ཤེས་ལྔ་དང་ཚད་མེད་བཞི་རྣམ་པར་དག་པའི་ངོ་བོ་ཡིན་ལ། རྩེ་མོ་ཆོས་ཀྱི་དབྱིངས་བདེ་བ་ཆེན་པོ་རྣམ་པར་དག་པའི་ངོ་བོ་ཡིན། རྭ་དེ་དག་ཆུ་སྲིན་གྱི་ཁ་ནས་བྱུང་བ་ནི་སྲིད་རྩའི་སྡུག་བསྔལ་ལས་འདྲེན་པའི་བརྡ་ཡིན། རྭ་དེ་དག་གི་གདན་ཟླ་བ་ནི་འཁོར་བའི་ཚད་པས་གདུང་བ་བསིལ་བར་བྱེད་པའི་བརྡ་ཡིན།
པདྨ་འདབ་བརྒྱད་སྟེང་མ་ནི་བྱང་སེམས་ཉེ་བའི་སྲས་བརྒྱད་ཡིན་ལ། འོག་མ་ནི་ལྕགས་ཀྱུ། ཞགས་པ། ལྕགས་སྒྲོག དྲིལ་བུ། སྐུལ་བྱེད། རིན་ཆེན་ཀློག་མ། ལྕགས་སྒྲོག གཞན་གྱིས་མི་ཐུབ་མ་རྣམས་ཏེ་ལྷ་མོ་བརྒྱད་དག་པའི་ངོ་བོ་ཡིན་ལ། ལྟེ་བ་ཟླུམ་པོ་ཆོས་ཀྱི་དབྱིངས་སྤྲོས་པ་དང་བྲལ་བ་མཚོན་པའི་བརྡ།
ལྟེ་བའི་ཐད་གཉིས་སུ་མུ་ཏིག་གི་ཕྲེང་བས་བརྒྱན་པ་ནི་འཁོར་འདས་ཐམས་ཅད་ཀྱི་རྒྱན་ནམ་རོལ་བར་ཤར་བའི་བརྡའོ། ། ཡེ་ཤེས་ཀྱི་རྡོ་རྗེ་རྩེ་ལྔ་པ་ནི་སྟེང་གི་རྭ་ལྔ་རིགས་ལྔ་ཡེ་ཤེས་ལྔ། འོག་གི་རྭ་ལྔ་ནི་ཡུམ་ལྔ་རྣམ་པར་དག་པའི་བརྡའོ། ། གཞན་སྔར་དང་འདྲའོ། ། དྲིལ་བུའི་དེ་ཁོ་ན་ཉིད་ནི་དབྱིབས་ཟླུམ་པོ། ཨུཏྤལ་ལམ། ཀུ་མུ་ཏ་ལྟ་བུ་སྟེ། སཾ་པུ་ཊ་ལས། ཞི་བར་ཨུཏྤལ་ཀུ་མུ་ཏ། ། ནང་ནི་ཨུཏྤལ་ཁ་བྱེ་འདྲ། །
ཚད་མེད་བཞི་ཡི་ཐེག་པ་ལ། ། རྡོ་རྗེ་ཕྱེད་པས་བརྒྱན་པ་ཉིད། ། དབུས་ཀྱི་རྩེ་ནི་ཡེ་ཤེས་ཏེ། ། སངས་རྒྱས་ཐམས་ཅད་འཕྲོ་བར་བྱེད། ། ཚད་ནི་སོར་བརྒྱད་བཅུ་གཉིས་དང༌། ། བཅུ་དྲུག་བཅོ་བརྒྱད་ཉེར་གཉིས་སོ། ། ཞེས་སོ། ། ནང་སྟོང་པ་ནི་སྟོང་ཉིད་ཤེར་ཕྱིན་གྱི་ངོ་བོ། དབུས་ནི་རིག་པའི་ཡེ་ཤེས་ཀྱི་ངོ་བོ། སྒྲ་སྟོང་ཉིད་སྟོན་པའོ། །
སྟེང་པདྨ་འདབ་བརྒྱད་ནི་ཕྱོགས་བཞིར་སངས་རྒྱས་སྤྱན། མཱ་མ་ཀཱི། གོས་དཀར་མོ། དམ་ཚིག་སྒྲོལ་མའོ། ། མཚམས་བཞིར་ནོར་རྒྱུན་མ། སྐུལ་བྱེད་མ། ཁྲོ་གཉེར་ཅན་མ། རྡོ་རྗེ་ཕྲེང་བ་མ་བརྒྱད་རྣམ་པར་དག་ལ། སྟེང་དུ་རིགས་ཀྱི་མཚན་མ་བཞིས་བརྒྱན་པ་དང༌། ལྟེ་བ་ནི་རིགས་ལྔ་རྣམ་པར་དག་པའོ། །
དེའི་སྟེང་དུ་བུམ་པ་ནི་དངོས་གྲུབ་ཐམས་ཅད་འབྱུང་བའི་བརྡར་བདུད་རྩིའི་བུམ་པའོ། ། དེའི་སྟེང་དུ་ཆོས་སྐུ་སྟོང་ཉིད་མཚོན་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཞལ་ཏེ། དེའི་སྟེང་གི་པད་ཟླ་དང་རྡོ་རྗེ་སྔར་བཞིན་ནོ། ། རྡོ་རྗེ་ལ་སོགས་པ་རྒྱན་གྱིས་བརྒྱན་པ་ནི་ཤེས་རབ་ལ་ཐབས་ཀྱིས་བརྒྱན་པའི་བརྡའོ། ། རྡོ་རྗེ་དྲིལ་བུ་ཇི་ལྟར་བླང་བ་ནི། བདག་ཉིད་ལྷའི་ང་རྒྱལ་དང་ལྡན་པས་རྡོ་རྗེ་དྲིལ་བུ་མི་དམིགས་པ་ལས་ཧཱུྃ་དང་ཨཱཿལས་རྡོ་རྗེ་དང་དྲིལ་བུ་བསྐྱེད་ལ། བདག་ཉིད་ཀྱི་ལག་པ་གཡས་པ་ཉི་མའི་དཀྱིལ་འཁོར་དང༌། གཡོན་པ་ཟླ་བའི་དཀྱིལ་འཁོར་དུ་བསྐྱེད་ལ། རྣམ་ལྔ་འདོད་པའི་བསྐོར་བའི་ཕྱག་རྒྱས་ཨོཾ་མ་ཧཱ་བཛྲ་ཧཱུྃ་ཞེས་བརྗོད་ཅིང་རྡོ་རྗེ་བླང༌། ཨོཾ་བཛྲ་གྷནྜེ་ཨཿཞེས་བརྗོད་པས་དྲིལ་བུ་བླང༌།
རྡོ་རྗེ་ནམ་མཁའ་ལ་ལན་ཅིག་གསོར་ལ་སྙིང་གར་བཞག་ལ་དྲིལ་བུ་གསིལ་ཞིང༌། ཨོཾ་བཛྲ་གྷཎྜེ་ར་ཎིའི་སྔགས་བརྗོད་ཅིང་དཀྲོལ་བས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་དུ་གྲག་པར་བསམ། དེ་ནས་བསྟོད་པ་ལ་སོགས་པ་ཅི་རིགས་པར་བྱའོ། ། ཕྲེང་བའི་དེ་ཁོ་ན་ཉིད་ལ་བདུན་ལས། དང་པོ་ཕྲེང་བའི་རྒྱུའི་བྱེ་བྲག་ནི། སཾ་པུ་ཊ་ལས། ཤེལ་དང་ཉ་ཕྱིས་མུ་ཏིག་དང༌། ། ཁམས་ནི་དཀར་པོ་ལ་སོགས་གཞན། ། ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། །
གསེར་དང་དངུལ་དང་ཟངས་མ་དང༌། ། པདྨའི་འབྲས་བུ་ཁྱད་པར་དུ། ། རྒྱས་པ་ལ་ནི་ཤིས་པ་ཡིན། ། གུར་གུམ་ལ་སོགས་དྲི་སྣ་ཚོགས། ། དྲི་ནི་ཐམས་ཅད་ཁྱད་པར་དུ། ། ལྡེ་གུ་རིལ་བུ་བྱས་པ་ནི། ། དབང་ལ་ཡོངས་སུ་རབ་ཏུ་གྲགས། ། རུ་རཀྵ་དང་ལུང་ཐང་དང༌། ། དེ་བཞིན་སྐྱེས་པའི་རུས་པ་ཉིད། ། དྲག་པོའི་ལས་ལ་སྦྱར་བར་བྱ། །
ཞི་རྒྱས་དབང་དང་དྲག་པོ་ལ། ། བོ་དེ་ཙེས་ནི་ལས་ཀུན་བྱེད། ། ཅེས་གསུངས་པ་ནི་ཕྲེང་བའི་རྒྱུའོ། ། གཉིས་པ་གྲངས་ཀྱི་བྱེ་བྲག་ནི། སྔགས་ཀྱི་སྒྲུབ་པ་ལྔ་བཅུ་སྟེ། ། ཅེས་གསུངས་པས་སྤྱིར་ལྔ་བཅུ་ཤིས་ལ། བྱེ་བྲག་ཏུ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། །
མངོན་སྤྱོད་ལ་ནི་དྲུག་ཅུའོ། ། ཞེས་པ་ཕྲེང་བའི་གྲངས་ཀྱི་བྱེ་བྲག་གོ ། ཕྲེང་ཐག་དང་མདོ་འཛིན་གྱི་བྱེ་བྲག་ནི། ཕྲེང་ཐག་དགུ་སྒྲིལ་མདོ་འཛིན་ཉིས་བརྩེགས་སུ་བྱ་བར་བཤད་དོ། ། ཕྲེང་བའི་རྣམ་པར་དག་པའི་བྱེ་བྲག་ནི། ཕྲེང་ཐག་དགུ་ནི་བྱང་སེམས་བརྒྱད། ། རྡོ་རྗེ་འཆང་དང་དགུའི་ངོ་བོར་རྣམ་པར་དག་པ་སྟེ། ། ལྷ་ནི་དགུ་སོགས་སྲད་བུ་ལ། ། ལྷ་དགུས་བྱིན་གྱིས་བརླབ་པ་ཡིན། ། ཞེས་གསུངས་སོ། །
ཕྲེང་བ་རྣམས་ནི་འཕགས་པ་དགྲ་བཅོམ་པའི་ངོ་བོའམ། དེར་དག་པ་སྟེ། ཕྲེང་བ་རྣམས་ནི་དགྲ་བཅོམ་པ། ། ཞེས་སོ། ། མདོ་འཛིན་འོག་མ་མཆོད་རྟེན་གྱི་དབྱིབས་སུ་བྱས་པ་ནི་ཆོས་དབྱིངས་རྟོགས་པའི་ཡེ་ཤེས་ཀྱི་ངོ་བོ་ལ། གོང་མ་ཟླུམ་པོ་ནི་ཡུམ་ཆོས་ཀྱི་དབྱིངས་ཀྱི་ངོ་བོ་དེ་ལྟར་ན། མདོ་འཛིན་ནི་དབྱིངས་དང་ཡེ་ཤེས་གཉིས་སུ་མེད་པའི་ཆོས་ཀྱི་སྐུའོ། ། དེ་ཡང༌། མདོ་འཛིན་ཆོས་ཀྱི་སྐུ་ཡི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། །
ཞེས་སོ། ། ཕྲེང་བ་དེ་རྒྱུ་བའི་དུས་སུ་ཧཱུྃ་བཟླས་ཤིང་ཕྲེང་ཐག་བརྒྱུས་པ་སྟེ། ཧཱུྃ་གིས་སྲད་བུ་བརྒྱུ་བ་ཉིད། ། ཅེས་སོ། ། དེ་ནས་ཕྲེང་བ་བྱིན་གྱིས་བརླབ་པ་ནི། བདག་ཉིད་ལྷའི་ང་རྒྱལ་བརྟན་པོ་དང་ལྡན་པས་ལག་པ་གཡས་གཡོན་ཐལ་མོ་ཁོང་སྟོང་དུ་སྦྱར་བའི་ནང་དུ་ཕྲེང་བ་སྭ་བྷཱ་ཝས་བསངས་པ་བཅུག་ལ། ལག་པ་གཡས་པས་རྡོ་རྗེ་རྩེ་ལྔ་པ། སོར་མོ་རྣམས་ཀྱང་རྡོ་རྗེའི་རྭར་བསམས་ལ། དེའི་ལྟེ་བར་རཾ་ལས་ཉི་མ་བསམ། དེའི་སྟེང་དུ་ཧཱུྃ་ལ་ཀཱ་ལིས་བསྐོར་བར་བསམ།
གཡོན་པ་པདྨ་འདབ་མ་ལྔ་པ་སོར་མོ་རྣམས་ཀྱང་འདབ་མར་བསམ། དེའི་ལྟེ་བར་ཨཾ་ལས་ཟླ་བ་བསམ། དེར་ཨ་ལ་ཨཱ་ལིས་བསྐོར་བར་བསམ། དེ་གཉིས་ཀྱི་བར་དུ་བདུད་རྩིའི་ས་བོན་སུྃ་དང༌། ཨོཾ་ཨཱཿཧཱུྃ་ཡི་གེ་གསུམ་བསམས་ལ། ཡིག་འབྲུ་རྣམས་ལས་འོད་ཟེར་དཀར་པོ་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཀ་ནས་ཨཱ་ལི་དང་ཀཱ་ལི་དཔག་ཏུ་མེད་པ་འཐོན་ནས་ཕྲེང་བ་ལ་ཐིམ་པར་བསམ་མོ། ། དེ་ནས་རྡོ་རྗེ་དང་པདྨ་སྙོམས་འཇུག ཉི་མ་དང་ཟླ་བ་སྙོམས་འཇུག ཨཱཿདང་ཧཱུྃ་སྙོམས་འཇུག ཨཱ་ལི་དང་ཀཱ་ལི་གཉིས་སྙོམས་འཇུག་བྱས་པས་ཡིག་འབྲུ་གསུམ་ལ་ཐིམ་སྟེ་གྱུར་པ་ལས་ཕྲེང་བར་གྱུར་པར་བསམ་སྟེ།
ཨོཾ་ལས་མདོ་འཛིན་བྱུང་སྟེ་ཆོས་སྐུ་ལ་ཨཱཿལས་ཕྲེང་བ་དགྲ་བཅོམ་པས་བསྐོར་བར་བསམ། ཧཱུྃ་ལས་ཕྲེང་ཐག་ལྷ་དགུའི་རང་བཞིན་དུ་བྱིན་གྱིས་བརླབ་པར་བསམས་ལ། ཨོཾ་པ་དེ་པ་དེ་མ་ཧཱ་ཛྙཱ་ནཾ་སརྦ་དྷརྨཱ་མ་ཡཾ་བྷ་ཝ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ་ཞེས་པས་བྱིན་གྱིས་བརླབ་བོ། ། ལྷ་ཡབ་གཙོ་ཆེ་ན་ལག་པ་གཡས་ཀྱིས་མདོ་འཛིན་ནས་བགྲང༌། ཡུམ་ནི་གཡོན་གྱིས་བགྲང་བ་ལ། ཨོཾ་རུ་ཙི་ར་མ་ཎི་པྲ་ཝརྡྷ་ཡ་ཧཱུྃ་ཞེས་ལན་བདུན་བཟླས་ཏེ་བགྲང་བར་བྱའོ། ། དེ་ནས་ལས་གང་ལ་སོར་མོ་གང་གིས་བགྲང་བ་ནི། ཞི་བ་ཕྲེང་བ་མཛུབ་མོར་བཞག ། དེ་བཞིན་གུང་མོས་རྒྱས་པ་སྟེ། ། སྲིན་ལག་ལ་ནི་དབང་དུ་བཤད། །
མངོན་སྤྱོད་མཐེའུ་ཆུང་ལ་བགྲང༌། ། ཞེས་གསུངས་སོ། ། དེ་ཡང༌། ལྷ་མོ་བསྒྲུབ་ན་གཡོན་པས་བགྲང༌། ། ཡབ་གཙོ་ཆེ་ན་གཡས་པས་བགྲང༌། ། མཆོད་རྟེན་ལ་མི་འགོམ་པའི་ཕྱིར། སྒྱུར་ལོག་བྱ་ཞིང་བགྲང༌། དེའང་མཐེ་བོང་ལྕགས་ཀྱུས་ཕྲེང་བ་དགུག་ཅིང་བགྲང་བའི་དུས་སུ་ལྷ་གང་བསྒྲུབ་པ་དེའི་སྐུ་གསུང་ཐུགས་ཀྱི་དངོས་གྲུབ་འགུགས་པའི་བསམ་པས་བགྲང་ངོ༌། ། ཇི་ལྟ་བའི་ཏིང་ངེ་འཛིན་གྱི་བྱེ་བྲག་ནི། ཀུན་ཏུ་འོད་ཟེར་སྣ་ཚོགས་ཀྱི། །
སངས་རྒྱས་དམ་ཚིག་སྤྲིན་གྱིས་སྤྲོ། ། ཟུང་ལྟར་རིམ་པའི་ཆོ་ག་ཡིས། ། སྔགས་ཀྱི་བཟླས་པ་རབ་ཏུ་གྲགས། ། ཅེས་པའི་དོན་ཏེ། ཀྱེའི་རྡོ་རྗེ་དང༌། བདེ་མཆོག་ཡབ་ཡུམ། འཁོར་ལོའི་བཟླས་པ་ཞེས་བྱ་བ་ཡུམ་ལས་ཡབ་ཀྱི་སྔགས་ཀྱི་འོད་ཟེར་དང༌། ཡིག་འབྲུ་ཚུར་འཁོར་བའམ། ཡབ་ལས་ཡུམ་ལ་ཕར་འཁོར་བའི་ཚུལ་དུ་བཟླས་པར་བཤད་དེ། དེ་ཡང་ཚུར་འཁོར་ནས་བཟླས་ན་རླུང་བརྟན་པར་འགྱུར།
ཕར་འཁོར་དུ་བཟླས་ན་བྱང་ཆུབ་ཀྱི་སེམས་བརྟན་པར་འགྱུར། ཞེས་གསུངས་སོ། ། གཞན་ཡང་བཟླས་ཐབས་གཞུང་སོ་སོ་གང་གི་ལུགས་སུ་བྱས་ཀྱང་བཏུབ་སྟེ། བཟླས་ཐབས་ཀྱི་བྱེ་བྲག་གོ ། དེ་ལྟར་དེ་རྣམས་དང་ལྡན་ན་དངོས་གྲུབ་ཤིན་ཏུ་ཉེ་བ་ནི། མཉམ་གཞག་བཟླས་དང་བསྒོམས་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ཉིད་མི་ཤེས་ཕྲེང་བ་ནི། ། བུད་མེད་རྣམས་ཀྱི་དོ་ཤལ་འདྲ། ། ཞེས་པའོ། །
དེ་ཁོ་ན་ཉིད་གསུམ་གྱི་མན་ངག་རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
