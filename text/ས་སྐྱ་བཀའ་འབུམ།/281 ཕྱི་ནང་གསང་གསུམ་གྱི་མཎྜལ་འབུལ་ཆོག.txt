ས་སྐྱ་བཀའ་འབུམ།
པོད ༢༨༡
ཕྱི་ནང་གསང་གསུམ་གྱི་མཎྜལ་འབུལ་ཆོག
༼ན༽ ༄༅། །ཕྱི་ནང་གསང་གསུམ་གྱི་མཎྜལ་འབུལ་ཆོག་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། མཎྜལ་འབུལ་བར་འདོད་པས་མདུན་གྱི་ནམ་མཁར་བླ་མ་དང་ཡི་དམ་གྱི་ལྷ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས་ནས་བཞུགས་པ་ལ། མཎྜལ་འབུལ་བ་ལ་གསུམ་ལས། དང་པོ་ཕྱི་ཀུན་རྫོབ་རྫས་ཀྱི་མཎྜལ་ནི། དཔལ་གསང་བ་འདུས་པ་ལས། ཞིང་འདི་རིན་ཆེན་བདུན་རྣམས་ཀྱིས། ། མཁས་པ་དག་གིས་ཡོངས་བཀང་སྟེ། །
དངོས་གྲུབ་འདོད་པས་དངོས་གྲུབ་ཕྱིར། ། ཤེས་རབ་ཅན་གྱི་ཉིན་རེ་དབུལ། ། ཞེས་པས་ས་འམ་རྡོ་འམ་རིན་པོ་ཆེ་ལ་སོགས་པ་ཁྲུ་གང་ལས་མི་ཆུང་བ་ལ། དྲི་བཟང་གི་ཆུས་བྱུགས་པར་བྱས་ཏེ། འོག་ཐམས་ཅད་གསེར་གྱི་ས་གཞིར་བསམ། དངོས་པོ་རྣམ་པར་དག་པ་མེ་ཏོག་གཙང་མས་དབུས་སུ་རིའི་རྒྱལ་པོ་རི་རབ། ཤར་ཤེལ། ལྷོ་ཨིནྡྲ་ནཱི་ལ། ནུབ་པདྨ་རཱ་ག བྱང་གསེར་ལས་གྲུབ་པ།
ལྕོག་ཆེན་པོ་བརྒྱད་ཀྱི་ཉེ་བར་མཛེས་པར་བྱས་པ་དང༌། ཡང་ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཤར་དང་དབུས་ཀྱི་བར་ཉི་མ། དབུས་དང་ནུབ་ཀྱི་བར་དུ་ཟླ་བ། སྟེང་དུ་ལྷ་དང་མིའི་ལོངས་སྤྱོད་ཕུན་སུམ་ཚོགས་པ། གཞན་ཡང་རྒྱལ་སྲིད་རིན་པོ་ཆེ་སྣ་བདུན། འདོད་འཇོའི་བ།
མ་རྨོས་པའི་ལོ་ཏོག དཔག་བསམ་གྱི་ཤིང༌། གསེར་དངུལ་དང༌། འབྲུ་དང༌། ཟས་གོས་ལ་སོགས་པ་དངོས་པོ་བཟང་ལ་གྱ་ནོམ་པ། བསམ་གྱིས་མི་ཁྱབ་པས་གང་བར་བསམ་ཞིང༌། ལུས་ཐལ་མོ་སྦྱར་ལ། ངག་ཏུ། ཞིང་ཁམས་རྣམ་པར་དག་པ་འདི། ། དབུས་ཀྱི་རི་རྒྱལ་རི་རབ་ལ། །
གླིང་བཞི་འདོད་ཡོན་ལྔ་ཡིས་བརྒྱན། ། ཉི་མ་ཟླ་བས་སྐོར་བ་བྱེད། ། ལྷ་མིའི་ལོངས་སྤྱོད་ཕུན་སུམ་ཚོགས། ། རྒྱལ་སྲིད་རིན་ཆེན་རྣམ་པ་བདུན། ། འདོད་འཇོའི་བ་དང་དཔག་བསམ་ཤིང༌། ། མ་རྨོས་ལོ་ཏོག་གསེར་དང་དངུལ། ། འབྲུ་བཟང་ལོངས་སྤྱོད་བསམ་མི་ཁྱབ། ། དངོས་པོ་བཟང་ལ་གྱ་ནོམ་པ། ། བླ་མ་སངས་རྒྱས་རྣམས་ལ་འབུལ། ། རྫོགས་པའི་སངས་རྒྱས་ཐོབ་པར་ཤོག །
ཨོཾ་གུ་རུ་བུདྡྷ་བོ་དྷི་ས་ཏྭ་མཎྜ་ལ་པཱུ་ཛ་མེ་གྷ་ས་མུ་དྲ་སྥར་ཎ་ས་མ་ཡེ་ཧཱུྃ་ཞེས་བརྗོད་དེ། འདོད་པའི་དོན་གང་ཡིན་པ་གསོལ་བ་བཏབ་ལ་བསྔོ་བ་བྱ། རྟེན་གཤེགས་སུ་གསོལ་བའམ། མི་དམིགས་པར་རང་ལ་བསྡུ་གང་རུང་བྱའོ། ། མེ་ཏོག་དམན་པ་དབེན་པའི་གནས་སུ་གཞག་པར་བྱའོ། ། གཉིས་པ་ནང་དོན་དམ་རྡོ་རྗེ་ལུས་ཀྱི་མཎྜལ་ནི་ཧེ་བཛྲ་ལས། ཇི་ལྟར་ཕྱི་རོལ་དེ་བཞིན་ནང༌། ། སྡོམ་པའི་དེ་ཉིད་རབ་ཏུ་ཕྱེ། ། ཞེས་གསུངས་པས། རང་གི་དགེ་སྦྱོར་གྱི་རྒྱུན་ཐོན་པ་དང༌།
ལུས་ཀྱི་གཙོ་བོ་སྙིང་བླ་མ་ལྷག་པའི་ལྷར་བསམས་ཏེ། པགས་པ་གསེར་གྱི་ས་གཞི། ཁྲག་ཆུའི་བྱུག་པ། སྒལ་ཚིགས་རིའི་རྒྱལ་པོ་རི་རབ། ཡན་ལག་བཞི་གླིང་བཞི། རྩ་རོ་རྐྱང་གཉིས་ཉི་མ་དང་ཟླ་བ། ཉི་མ་ལྟར་དམར་བ་གསེར། ཟླ་བ་ལྟར་དཀར་བ་དངུལ། བྱང་ཆུབ་ཀྱི་སེམས་ལྷ་དང་མིའི་ལུས་ཕུན་སུམ་ཚོགས་པ། སྙིང་མ་གཏོགས་པའི་དོན་རྣམ་པ་ལྔ།
སྣོད་རྣམས་གཅིག་ཏུ་བསྡོམས་པ་དང༌། དྲུག་སྣོད་ལ་གནས་པའི་བདེ་བའི་ཆ་དང་བདུན། རྒྱལ་སྲིད་རིན་པོ་ཆེ་སྣ་བདུན། སྤྱི་བོའི་ཧཾ་ལས་བྱང་ཆུབ་ཀྱི་སེམས་འབབ་པ་འདོད་འཇོའི་བ། ལུས་ལ་སྐུ་གསུམ་རང་ཆས་སུ་ཡོད་པ་མ་རྨོས་པའི་ལོ་ཏོག རྩ་དཔག་བསམ་གྱི་ཤིང༌། གཞན་ཡོན་ཏན་གྱི་ཆ་དཔག་ཏུ་མེད་པ་ཡོད་པ་རྣམས། ཟས་གོས་དང༌། འབྲུ་དང་ལོངས་སྤྱོད་ལ་སོགས་པར་བསམ་པར་བྱའོ། ། དེ་ལྟར་བསམ་སྟེ་སྔར་གྱི་ཚིགས་སུ་བཅད་པ་དང༌།
སྔགས་ཀྱིས་ཕུལ་ཏེ་འདོད་པའི་དོན་ལ་གསོལ་བ་གདབ་པར་བྱའོ། ། གསུམ་པ་གསང་བ་ཟུང་འཇུག་སེམས་ཀྱི་མཎྜལ་ནི། དབང་ཡོན་ཏན་རིམ་པ་ལས། རང་སེམས་བླ་མར་སྣང་བ་དེ། ། གཉིས་མེད་སློབ་དཔོན་དམ་པའོ། ། ཞེས་བཤད་པས། རང་གི་སེམས་མཆོག་དང་ཐུན་མོང་གི་དངོས་གྲུབ་ཐམས་ཅད་ཀྱི་རྩ་བའམ། གཞིར་གྱུར་པ་ནི་བླ་མ་ཡི་དམ་གྱི་ལྷ་ཡིན་པས་མཎྜལ་ནི་ཀུན་གཞི་འཁོར་འདས་ཀྱི་རྒྱུར་གྱུར་པ་གསེར་གྱི་ས་གཞི། དེ་སྙིང་རྗེ་བྱང་ཆུབ་ཀྱི་སེམས་དང་མ་བྲལ་བ། ཆུའི་བྱུགས་པ།
ཆོས་ཐམས་ཅད་ཀྱི་རྩ་བ་རིའི་རྒྱལ་པོ་རི་རབ། དེ་ལས་ཚད་མེད་པ་བཞི་སྐྱེ་བ་ནི་གླིང་བཞི། ཐབས་ཤེས་རབ་ཟུང་འབྲེལ་ཏུ་ཉམས་སུ་ལེན་པ་ཉི་ཟླས་སྐོར་བ་བྱེད་པ། གཞན་དོན་རྒྱུན་མི་ཆད་པ་འབྱུང་བ་འདོད་འཇོའི་བ། ལོངས་སྐུ་སྤྲོས་པ་དང་བྲལ་བ་མ་རྨོས་པའི་ལོ་ཏོག སྐུ་དང་ཡེ་ཤེས། མཛད་པ་དང་ཕྲིན་ལས་ལ་སོགས་པ་ཐམས་ཅད་དཔག་བསམ་གྱི་ཤིང་དང༌། འབྲུ་དང་ལོངས་སྤྱོད་ལ་སོགས་པར་བསམ་སྟེ། ཡང་སྔ་མའི་ཚིགས་སུ་བཅད་པ་དང༌། སྔགས་ཀྱིས་ཕུལ་ལ།
འདོད་པའི་དོན་ལ་གསོལ་བ་གདབ་པར་བྱའོ། ། གང་ལ་མཁས་པ་འཇུག་པའི་སྒོ། ། ལུས་ཅན་ཞི་བར་བགྲོད་པའི་ལམ། ། ལྷ་མིའི་ལོངས་སྤྱོད་སྒྲུབ་པའི་ཐབས། ། རྣམ་དག་ལུས་ཀྱིས་བསྟན་པར་བྱ། ། ཀྱུ་རའི་དབོན་པོ་དཔོན་གཡོག་གིས། ། གུས་པས་གསོལ་བ་བཏབ་པའི་ངོར། ། སྡེ་སྣོད་འཛིན་པ་དཔལ་ལྡན་ས་སྐྱ་པཎྜི་ཏས། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་དུ་བྲིས་པའོ། ། བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
