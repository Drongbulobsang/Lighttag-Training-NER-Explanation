ས་སྐྱ་བཀའ་འབུམ།
པོད ༣༥
སྐྱུ་ར་ཨ་སྐྱབས་ལ་ཞུ་ཡིག
༼ཁ༽ ༄༅། །སྐྱུ་ར་ཨ་སྐྱབས་ལ་ཞུ་ཡིག་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པ་རྣམས་ཀྱི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། ཡོན་ཏན་རིན་ཆེན་དཔག་མེད་འབྱུང་བའི་གནས། ། ཕྱོགས་བཅུའི་སངས་རྒྱས་ཀུན་གྱི་ངོ་བོར་གྱུར་པ་སྟེ། ། རྡོ་རྗེ་འཆང་དང་རོ་གཅིག་གཉིས་མེད་གྱུར། ། རྗེ་བཙུན་བླ་མའི་ཞབས་ལ་སྤྱི་བོས་གུས་ཕྱག་འཚལ། ། བོད་ཀྱི་ཡུལ་གངས་རི་བྱང་ངོས་ཀྱི་རྒྱུད། མདོ་ཁམས་ཀྱི་སྒང༌།
སངས་རྒྱས་ཀྱི་བསྟན་པ་དམ་པའི་ཆོས་དར་བའི་ཡུལ་འབྲི་ཀླུང་ན་བཞུགས་པ། སྐྱེ་བ་མང་པོ་ནས་ཚོགས་བསགས་པའི་རྟེན། མིའི་ལུས་རིན་པོ་ཆེ་བརྙེས་ནས། གདུང་རུས་མཆོག་ཏུ་གྱུར་པ། སྐྱུ་ར་མཛོག་ཁྱིམ་དུ་སྐུ་འཁྲུངས་ལ། སྐྱེ་བ་མང་པོ་ནས་སྦྱིན་པ་ལ་སོགས་པ་ཚོགས་མང་པོ་བསགས་པ། བསོད་ནམས་ཀྱི་དཔལ་འབར་བ། ཕྱོགས་དང་རིས་མེད་ཅིང༌། ལྟོས་པ་མེད་པར་བདོག་པ་ཐམས་ཅད་གཏོང་བ། ནང་གི་ཏིང་ངེ་འཛིན་གྱི་ཡོན་ཏན་དཔག་ཏུ་མེད་པ་མངའ་ཞིང༌།
ལུས་ངག་གི་དགེ་སྦྱོར་ལ་བརྩོན་འགྲུས་ཀྱིས་གོ་ཆ་ཆེན་པོ་བགོས་པ་ཅན། ཕ་རོལ་ཏུ་ཕྱིན་པ་དང༌། རིག་པ་འཛིན་པའི་སྡེ་སྣོད་ཀྱི་གཞུང་ལུགས་མང་པོ་མཁྱེན་ཞིང༌། གསུང་ངག་བསམ་གྱིས་མི་ཁྱབ་པའི་མཛོད་ཆེན་པོ་མངའ་བ། བླ་མ་རྣམས་ལ་གུས་ཤིང་རྡོ་རྗེ་འཆང་དང་གཉིས་སུ་མེད་པར་གཟིགས་པ། འཇིག་རྟེན་ཆོས་བརྒྱད་ཀྱི་བློ་དོར་ཞིང༌། མྱ་ངན་ལས་འདས་པའི་ཐུགས་འབའ་ཞིག་མངའ་བའི་བླ་མ་མཚན་དོན་དང་ལྡན་པའི་ཕྱག་ཏུ། འབངས་ཀྱི་གྲྭ་པ། གཙང་ལ་སྟོད་གྲོམ་པ་ས་སྐྱའི་བནྡེ་ཀུན་དགའ་སྙིང་པོས། ཕྲིན་ཡིག་གི་ཤོག་བུ་འབུལ་བ།
རྗེ་བླ་མ་དམ་པ་སྔར་ནི་སྐུ་ཁམས་བདེ་བར་ཁུམས། སླད་ཀྱི་སྐུ་ཁམས་བདེའམ་ཞེས་པ་ཡང་ནས་ཡང་དུ་མང་དུ་རྨེད། སླད་ཀྱི་དོན་ཞུ་བ། རྟག་ཏུ་བླ་མའི་ཞབས་དྲུང་དུ་འཁོར་ཞིང༌། ཅི་འབྱོར་གྱི་བསྙེན་བཀུར་གྱིས་བླ་མ་མཉེས་པར་སྤྲོ་བ་ལགས་ན། ཡུལ་གྱིས་བསྐལ་ནས་གྲུབ་པ་ཅན་དུ་མ་ཐལ། འོན་ཀྱང་བླ་མ་བསྙེན་བཀུར་བ་རྒྱང་རིང་པོ་ནས་བགྱིར་རུང་བ་ལགས་ན། འབྱོར་པའི་དབང་གིས་གང་ཡང་གྲུབ་པར་མ་ཐལ། དཔལ་གསང་བ་འདུས་པ་ལ་སོགས་པ་རྒྱུད་སྡེ་མཐའ་ཡས་པ་དང༌། སློབ་དཔོན་འཕགས་པ་ཀླུ་སྒྲུབ་ལ་སོགས་པས་ཀྱང༌།
མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་མཆོག་ཏུ་བཤད། ། ཅེས་གསུངས་པས། བླ་མ་དམ་པ་ལ་སྐུ་ཁམས་འདྲི་བའི་ཡི་གེའི་རྟེན་ཐེར་སྣམ་ན་བཟའ་གཉིས་ཀྱི་རྒྱུ། དབུས་ཀྱི་ཕྲུགས་ཆུང་ན་བཟའ་གཉིས་ཀྱི་རྒྱུ། ཐེར་སྣམ་ཕྲ་སྦོམ་ན་བཟའ་གཉིས་ཀྱི་རྒྱུ་མཆིས་པས། སྐུ་ལ་བསྣམས་པ་དང་གདན་མཛད་པར་ཞུ། ཆབ་གསེར་སྲང་གཅིག་གི་བཟང་དྲུག ཕོ་བ་རིས་དང་པི་པི་ལིང་ས་སྐྱའི་ཁྲི་བདུན། སྨན་ཚ་ས་སྐྱའི་སྲང་བཅུ་བཞི།
དེ་དག་གིས་ཐུགས་ལ་ཇི་ལྟར་དགོངས་པའི་བྱ་བ་མཛད་པར་ཞུ་ལགས། སླད་ཀྱི་བླ་མ་ལ་དམིགས་པའི་གདུགས་གཅིག་ལ་སོགས་པ་ཞབས་ཏོག་ཕྲན་ཚེགས་འགའ་མཆིས་ན། ད་རེས་མ་བརྩམས་པར་ཐལ་ཏེ་བཀས་མི་བཀྱོན་པར་ཞུ། ཕྱི་ལོ་ཕྱག་ཏུ་ཐེངས་པར་བགྱིད། བསྙེན་བཀུར་བའི་དངོས་པོ་འདི་དག་ཤིན་ཏུ་ཆུང་བར་མཆིས་ཀྱང༌། དང་བའི་བསམ་པས་བླ་མ་ལ་བསྙེན་བཀུར་བ་ལགས་པས་ཕྱག་ཏུ་བཞེས་པར་ཞུ། འདི་ལ་བརྟེན་ནས། བདག་གི་རྒྱུད་ཀྱི་ཀུན་ནས་ཉོན་མོངས་པ་ཐམས་ཅད་དག་པ་དང༌། དམ་ཚིག་ཉམས་པའི་ཉེས་པ་ཐམས་ཅད་སྐོང་བར་བྱིན་གྱིས་བརླབ་པར་ཞུ། དངོས་ཀྱི་ཀ་ཆ་ཕྲན་ཚེགས་འདི་དང༌།
ཡི་གེ་འདི་དང་མཇལ་ནས་བླ་མའི་ཐུགས་དགོངས་ཐམས་ཅད་འགྲུབ་ཅིང༌། བཀྲ་ཤིས་པར་སྨོན་པ་དང་བདག་ཅག་འཁོར་བཅས་ཐམས་ཅད་ཀྱང་བར་ཆད་ཞི་ནས་ཚེ་རབས་ཐམས་ཅད་དུ་བླ་མ་རྣམས་ཀྱི་བྲན་དུ་སྐྱེ་བར་སྨོན།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
