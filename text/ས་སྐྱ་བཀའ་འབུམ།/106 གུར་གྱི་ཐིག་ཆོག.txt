ས་སྐྱ་བཀའ་འབུམ།
པོད ༡༠༦
གུར་གྱི་ཐིག་ཆོག
༼ཇ༽ ༄། །གུར་གྱི་ཐིག་ཆོག་བཞུགས།། ༄༅། །རྒྱ་གར་སྐད་དུ། སཱུ་ཏྲ་བི་དྷི་ཨཱ་ལོ་ཀ་ནཱ་མ། བོད་སྐད་དུ། ཐིག་གི་ཆོ་ག་རབ་ཏུ་གསལ་བ་ཞེས་བྱ་བ། འཇམ་པའི་དབྱངས་ལ་ཕྱག་འཚལ་ལོ། ། དཔལ་ལྡན་བླ་མ་རྡོ་རྗེ་མཁའ་འགྲོ་ཡི། ། ཞབས་རྡུལ་བླངས་ཏེ་རྒྱུད་ཀྱི་རྒྱལ་པོ་མཆོག ། རྡོ་རྗེ་གུར་གྱི་དཀྱིལ་འཁོར་ཆོ་ག་ཡི། །
ཐིག་གི་རིམ་པ་གསལ་བར་བཤད་པར་བྱ། ། ལེགས་པར་བརྟགས་པའི་ས་གཞི་ལ། ། མཁས་པས་ཐིག་གི་ཆོ་ག་བྱ། ། མཚན་ཉིད་དང་ལྡན་པའི་རྡོ་རྗེ་སློབ་དཔོན་གྱིས་བདག་གམ་གཞན་གྱི་དོན་དུ་བསྙེན་པ་དང་སའི་ཆོ་ག་སྔོན་དུ་སོང་ནས། རྡོ་རྗེ་གུར་ནས་འབྱུང་བའི་དཀྱིལ་འཁོར་ཆེན་པོ་བྲི་བར་བྱའོ། ། དེའང་སར་པ་ལེགས་པར་བཀལ་བ་དང༌། ཤིན་ཏུ་ཚད་མས་མཛེས་པར་གདབ། སྲད་བུ་དེའང་དཀྱིལ་འཁོར་གཞན་དུ་ལོངས་མ་སྤྱད་པ་འཇུར་མདུད་དང་བྲལ་བ། ཆུ་ལ་དཀྱིལ་འཁོར་གྱི་ཉིས་འགྱུར་སྦོམས་སུ་སྒོའི་ཉི་ཤུ་ཆ་ཡོད་པ་རྡོ་རྒྱུས་ཀྱིས་བསྒོས་པའམ་ཁ་དོག་ཐ་དད་དུ་བསྒྱུར་བས་གདབ་པར་བྱའོ། ། ཚད་ཇི་ཙམ་ཞེ་ན་བཤད་པ།
རྡོ་རྗེ་དཀྱིལ་འཁོར་ཁྲུ་གསུམ་སྟེ། ། སངས་རྒྱས་དཀྱིལ་འཁོར་ཁྲུ་བཞི་པ། ། སྣང་བྱེད་ལ་ནི་ཁྲུ་ལྔ་ཡིན། ། པདྨ་གར་དབང་དྲུག་པ་སྟེ། ། ལྕགས་ཀྱི་རྒྱལ་པོ་དེ་བཞིན་བདུན། ། དེ་དག་ནི་དཀྱིལ་འཁོར་སོ་སོའི་ཚད་ཡིན་མོད་ཀྱང་བསྡུས་པའི་དཀྱིལ་འཁོར་ལ་ཡང་ཤེས་པར་བྱའོ། ། ཚད་དེ་དག་ཚུལ་ཇི་ལྟར་གདབ་པར་བྱ་ཞེ་ན། བཤད་པ། དང་པོར་ཚངས་པའི་ཐིག་དང་ནི། ། གཉིས་པ་མཚམས་ཀྱི་ཐིག་ཉིད་དང༌། །
གསུམ་པ་དངོས་གཞི་ཡི་ནི་ཐིག ། སྲད་བུས་རབ་ཏུ་གདབ་པར་བྱ། ། དང་པོ་ཁོ་ནར་ས་མཉམ་ཞིང་ཡིད་དུ་འོང་བར་ཚངས་པའི་ཐིག་གཉིས་གདབ་པར་བྱའོ། ། དེ་ནས་མཚམས་ཀྱི་ཐིག་གཉིས་དང་ཕྱོགས་ཀྱི་བཞི་བཏབ་ནས། དེ་དག་ཀྱང་ཕྱེད་ཕྱེད་དུ་གདབ་པས་གཡས་གཡོན་གཉིས་སུ་བརྒྱད་བརྒྱད་དེ་བཅུ་དྲུག་ཏུ་འགྱུར་རོ། ། དེ་ལྟར་ན་ཆ་ཆེན་བཅུ་དྲུག་ཏུ་གྱུར་ནས་བཅུ་དྲུག་པོ་དེ་སོ་སོར་ཕྱེ་བའི་ཕྱིར་བཤད་པ། ཚངས་ཐིག་ཆ་གཉིས་བོར་ནས་ནི། ། ཆ་དྲུག་ཏུ་ནི་གདབ་པར་བྱ། ། དེ་ནས་སྒོ་ཡི་ཚད་བོར་ནས། ། དགུ་ཡི་ཆར་ནི་རབ་ཏུ་གདབ། །
དེའི་དོན་ཡང་འདི་ལྟར་རྟོགས་པར་བྱ་སྟེ། དཀྱིལ་འཁོར་གྱི་ཕྱོགས་གཅིག་ཆ་བརྒྱད་དུ་གནས་པའི་ཆ་ཆེན་གཉིས་བོར་ནས་ཆ་དྲུག་ཏུ་གདབ་པར་བྱ་སྟེ། དེས་ནི་དོན་གྱི་ཆ་ཆེན་པོ་བརྒྱད་དུ་འགྱུར་རོ། ། དེ་ནས་ཞེས་བྱ་བ་ནི་དཀྱིལ་འཁོར་གྱི་ནང་ནས་འཇལ་བའི་ཆ་གསུམ་གྱི་ཕྱི་རོལ། སྒོའི་ཚད་ཅེས་བྱ་བ་ནི་ཆ་གཅིག་ཡིན་ལ། བོར་བ་ནི་ཕྱི་རོལ་དུ་བཞག་པའོ། ། དེ་ནི་ལྷའི་སྣམ་བུར་འགྱུར་རོ། ། གཞུང་དེའང་གཞན་དུའང་རུང་མོད་ཀྱི་འདིར་མ་སྤྲོས་སོ། ། དགུའི་ཆ་ཞེས་བྱ་བ་ནི་ནང་གི་ཆ་གསུམ་པོ་ལ། ཆ་གསུམ་གསུམ་དུ་བཏབ་པས་དགུར་འགྱུར་རོ། །
དགུ་པོ་དེ་དག་ཀྱང་བླ་མའི་མན་ངག་གིས་དཀྱིལ་འཁོར་ལྔར་དབྱེ་བར་བྱ་སྟེ། དེའང་ཆ་ཆེན་གཉིས་གཉིས་ལས་དཀྱིལ་འཁོར་རེ་རེ་འབྱུང་ལ། དེའང་ཕྱོགས་བཞི་དབུས་དང་ལྔ་སྟེ། དབུས་ཀྱི་དཀྱིལ་འཁོར་གྱི་ཚངས་ཐིག་ནི་ཕྱིའི་དཀྱིལ་འཁོར་ཉིད་ཀྱིའོ། ། ཕྱོགས་བཞིའི་དཀྱིལ་འཁོར་གྱི་ཚངས་ཐིག་རེ་རེ་ནི་ཕྱིའི་ཉིད་ཀྱི་ཡིན་ལ། ཚངས་ཐིག་གཉིས་པ་ནི་ཕྱིའི་དཀྱིལ་འཁོར་གྱི་ཚངས་ཐིག་ལ་ཆ་ཆེན་གཉིས་བོར་བའི་ཆ་ཆེན་གྱི་རི་མོའོ། ། ཕྱོགས་ཀྱི་དཀྱིལ་འཁོར་རྣམས་ལ་ཟུར་ཐིག་བརྒྱད་དོ། ། གཞན་ཡང་ཚངས་ཐིག་ལས་ཆ་ཆེན་གཅིག་གི་ཕྱི་རོལ་གྱི་རི་མོ་ནི་དཀྱིལ་འཁོར་ཀུན་གྱི་བར་མཚམས་སོ། ། སྤྱིར་ནི་དཀྱིལ་འཁོར་རྣམས་ཀྱི་ཕྱིར་ཕྱེད། ནང་ཕྱེད་ཡིན་མོད་ཀྱང་འདིར་ནང་གི་དཀྱིལ་འཁོར་རྣམས་ལ་རྟ་བབས་མེད་པས་ཕྱིར་སུམ་ཆ་ལ་ནང་དུ་སུམ་གཉིས་སོ། །
དེ་ལ་དཀྱིལ་འཁོར་ཆུང་ངུའི་ཕྱོགས་རེ་རེ་ལ་ཆ་གསུམ་གསུམ་དུ་གནས་པ་ལས། ཆ་དང་པོ་ལ་པདྨའི་ལྟེ་བ་དང་ཟེའུ་འབྲུའོ། ། གཉིས་པ་ལ་འདབ་མའོ། ། གསུམ་པ་ལ་རྩིག་པ་ནས་ནམ་མཁའ་སྟོང་པའི་བར་ཏེ། དེ་དག་གི་ཆ་དབྱེ་བའང་ཕྱིའི་དཀྱིལ་འཁོར་ལྟར་ཤེས་པར་བྱའོ། ། ཕྱི་ཡི་དཀྱིལ་འཁོར་ཉིད་བཤད་པ། ། འཁོར་ལོ་ཡི་ནི་བརྒྱད་ཉིད་ཀྱི། ། ཆ་ཡི་སྒོ་ནི་རབ་ཏུ་གྲགས། ། སྒོ་ཁྱུད་དང་ནི་སྣམ་བུ་ནི། ། སྒོ་ཡི་ཚད་ཀྱི་ཚད་དུ་བྱ། །
སྒོ་ཡི་ཕྱེད་ཀྱི་ཆ་རུ་ནི། ། ཡ་ཕུབ་དང་ནི་འགྲམ་ཉིད་དོ། ། རིག་ཕྱེད་ཉིད་ཀྱང་དེ་བཞིན་བྱ། ། དྲྭ་བའི་སྣམ་བུ་རིག་བྱེད་ཕྱེད། ། ཕ་གུ་མདའ་ཡབ་དེ་ཡི་ཕྱེད། ། རྩིག་པ་ཡང་ནི་དེ་ཡི་ཚད། ། ནམ་མཁའ་སྟོང་པའི་ཆ་ཡང་དེ། ། ཕྱི་རོལ་རྟ་བབས་ཅི་མཛེས་སོ། ། དེ་དག་ནི་དཀྱིལ་འཁོར་གྱི་ཕྱི་དང་ནང་གི་ཆ་རབ་ཏུ་དབྱེ་བ་སྟེ། སྔོན་ཆད་ལས་ཀྱི་ཆོ་ག་མཐོང་བས་རྟོགས་པར་འགྱུར་བས་དེའི་རྣམ་པར་རྒྱས་པར་མ་སྤྲོས་སོ། །
དེ་ལྟར་ལས་ཐིག་གིས་ཆ་ཕྱེ་ནས་ཡེ་ཤེས་ཀྱི་ཐིག་གིས་བྱིན་གྱིས་བརླབ་པ་བཤད་པ་ལ། མཁས་པས་སྣལ་མ་དགུའམ་ལྔ། ། གཅིག་ཏུ་བསྒྲིལ་ལ་ལྔ་ཡི་གྲངས། ། སངས་རྒྱས་ལྔ་ཡི་སྦྱོར་བ་ཡིས། ། རྡོ་རྗེ་འགྲོས་ཀྱིས་གདབ་པར་བྱ། ། དེའང་སྣལ་མ་དགུ་གཅིག་ཏུ་བགྲིལ་བ་ལྔའམ། ལྔ་ལྔ་གཅིག་ཏུ་བསྒྲིལ་བ་ལྔ་རང་རང་གི་མདོག་ཏུ་འགྱུར་ལ། སློབ་དཔོན་ཤར་དང་སློབ་མ་ནུབ་ཏུ་བལྟས་ཏེ་སོ་སོར་བརྐྱང་ལ་གཅིག་ཏུ་བསྒྲིལ་ཏེ་བསྐོར་ཕྱོགས་མ་འཁྲུལ་བས་ངག་ཏུ་ཨོཾ་ས་མ་ཡ་སཱུ་ཏྲ་མ་ཏི་ཀྲ་མ་ཧཱུྃ། ཞེས་བྱ་བ་དང༌། ནམ་མཁར་བཞུགས་པའི་སངས་རྒྱས་ཀུན། །
ཞེས་བྱ་བའི་ཚིགས་སུ་བཅད་པ་བརྗོད་ཅིང་ལུས་ཀྱིས་ཐིག་སྐུད་སྦྲེང་ཞིང་ཡིད་ཀྱིས་ནམ་མཁའ་ལ་ཐིག་རྗེས་བྱུང་བར་བསམ་མོ། ། ཐིག་གི་ཆོ་གའོ།། །། དེ་ལྟར་ཐིག་བཏབ་ནས་ཚོན་དགྱེ་བའི་ཆོ་ག་ནི། རྡོ་རྗེའི་དབང་པོ་སྔོན་པོ་སྟེ། ། ཟླ་བ་ཆུ་ཤེལ་ཐུབ་ཆེན་གྱི། ། མཁར་ཕྱིན་སྐྱེས་པའི་མེ་ཏོག་དམར། ། པདྨ་དམར་པོ་སྤྱན་རས་གཟིགས། ། རྟ་ཡི་མ་ར་ཀ་ཏ་སྟེ། ། རིན་ཆེན་ལྔ་ནི་རྡུལ་ཚོན་མཆོག ། དེ་དག་རྡུལ་ཚོན་མཆོག་ཡིན་ཏེ། །
འབྲིང་དང་ཐ་མ་ནི་རྩ་བའི་རྒྱུད་ལས་འདིར་མ་གསུངས་སོ། ། དེ་ལྟར་ཁ་དོག་ལྔ་པོ་དེ་དག་ཀྱང་རང་རང་གི་ཁ་དོག་ལྔ་ལྔར་འགྱུར་ཏེ། འདི་ལྟར། ཐམས་ཅད་བསྡུས་པའི་དཀྱིལ་འཁོར་ནི། ། ཉི་ཤུ་ལྔ་ཡི་དབྱེ་བ་ཡིས། ། རྡུལ་ཚོན་གྱིས་ཀྱང་བྲི་བར་བྱ། ། རྡུལ་ཚོན་དེ་དག་ཀྱང་འོག་ནས་འབྱུང་བའི་ཆོ་གས་བྱིན་གྱིས་བརླབས་ལ་ཐོག་མར་རྡོ་རྗེ་སློབ་དཔོན་གྱི་ཁུ་ཚུར་གཡོན་པས། འདི་ནི་ཆོས་དབྱིངས་དག་པ་སྟེ། ། ཞེས་བྱ་བའི་ཚིགས་སུ་བཅད་པ་བརྗོད་ཅིང་དབང་ལྡན་གྱི་རྩིག་པ་ལྔ་བྲི་བར་བྱའོ། ། ཇི་ལྟ་བུ་ཞིག་བྲི་བར་བྱ་ཞེ་ན།
སྲུང་བའི་དམ་ཚིག་དབུས་གནས་པར། ། དཀྱིལ་འཁོར་ལྔ་ནི་བསྒོམ་པར་བྱ། ། ལྔ་ལྔའི་བདག་ཉིད་རྫོགས་སངས་རྒྱས། ། ཡེ་ཤེས་ལྔ་ཡི་རྣམ་པར་བསྒོམ། ། འདོད་པའི་ཡོན་ཏན་ལྔ་དང་ལྡན། ། འོད་ཟེར་སྣ་ཚོགས་ཀུན་ཏུ་ཁྱབ། ། དུར་ཁྲོད་ཆེན་པོ་བརྒྱད་ཀྱི་ནང༌། ། ཁྲོ་བོ་ཆེན་པོ་བཅུ་དང་ལྡན་པའི་སྲུང་བའི་འཁོར་ལོའི་དབུས་སུ་རིགས་ལྔའི་དཀྱིལ་འཁོར་ལྔ་རྩིག་པ་ལྔ་དང་ལྡན་ཞིང་འདོད་ཡོན་ལྔས་བརྒྱན་པར་བསྒོམ་པར་བྱའོ། ། དཀྱིལ་འཁོར་ལྔ་པོ་དེ་ཇི་ལྟར་བསྒོམ་ཞེ་ན། ཤར་དུ་དཀར་པོ་ཆེན་པོ་སྟེ། །
ལྷོར་ནི་སེར་པོ་ཡང་དག་ལྡན། ། དམར་བ་ཉིད་ཀྱི་ཆ་ཉིད་དུ། ། བྱང་དུ་ལྗང་སེར་ཡང་དག་ལྡན། ། ཞེས་བྱ་སྟེ། དབུས་ཀྱི་དཀྱིལ་འཁོར་གྱི་ཤར་ནི་འདྲ་ལ། ཕྱོགས་ཀྱི་དཀྱིལ་འཁོར་རྣམས་ཀྱི་ཤར་ནི་དབུས་ཡིན་ནོ། ། ཇི་ལྟར་བྲི་བའི་དབྱིབས་ཀྱང༌། སངས་རྒྱས་དཀྱིལ་འཁོར་ཟླུམ་པོ་སྟེ། ། རྡོ་རྗེ་ཅན་གྱི་ཟླ་ཕྱེད་མཚུངས། ། རྡོ་རྗེ་ཆོས་ཀྱི་པདྨ་འདྲ། །
ཉི་མའི་ཡིད་བཞིན་ནོར་བུ་བཞིན། ། རྟ་མཆོག་ཅེས་བྱ་དེ་ཡི་ནི། ། ཐམས་ཅད་དུ་ནི་གྲུ་གསུམ་མོ། ། འདི་དག་ཀྱང་རིགས་སོ་སོ་བ་ལ་སྲུང་འཁོར་གྱི་ཕྱི་རོལ་གྱི་རི་མོ་རྐྱང་པའི་དབྱིབས་སམ། གཞལ་ཡས་ཁང་གི་ཕྱིའམ། ། ནང་གིའམ། ལྷ་སོ་སོའི་གདན་གྱི་དཀྱིལ་འཁོར་དངོས་ཀྱི་མ་ཡིན་ཏེ། དངོས་ནི་ཐམས་ཅད་གྲུ་བཞི་པ་ཁོ་ན་ཡིན་ནོ། ། རི་མོའི་དབྱིབས་སོ་སོ་ལ་ཡང་ལུས་ཀྱི་དཀྱིལ་འཁོར་གྱི་དབྱེ་བས་དེ་ལྟར་འབྱུང་བ་ཡིན་ནོ། ། མཚན་མ་འགོད་པ་ཡང༌།
སངས་རྒྱས་མགོན་པོའི་དཀྱིལ་འཁོར་ནི། ། ཤར་གྱི་སྒོར་ནི་རབ་ཏུ་གྲགས། ། གཡས་སུ་རྡོ་རྗེ་ཉི་མ་ཡི། ། ནུབ་ཏུ་འདོད་ཆགས་རྡོ་རྗེ་སྟེ། ། བྱང་དུ་རྟ་ཡི་རྒྱལ་པོའོ། ། དབུས་སུ་རྡོ་རྗེ་སེམས་དཔའོ། ། དེ་ལྟར་དེ་དག་ནི་མི་བསྐྱོད་པ་གཙོ་བོར་བྱས་པ་ཡིན་གྱི། རྣམ་སྣང་ལ་སོགས་པ་སོ་སོ་རང་རང་གི་གཙོ་བོ་བྱས་ནས་ནི་དེ་དང་དེའི་དཀྱིལ་འཁོར་དུ་འགྱུར་ཏེ། འདི་ལྟར། སངས་རྒྱས་མགོན་པོ་གང་ཉིད་ཀྱི། །
དཀྱིལ་འཁོར་དབུས་སུ་གྱུར་བ་ནི། ། དེ་ཉིད་ཀྱི་ནི་དཀྱིལ་འཁོར་བརྗོད། ། སྙིང་པོ་ཡོངས་གཟུང་དཀྱིལ་འཁོར་ཏེ། ། དཀྱིལ་འཁོར་རེ་རེ་བསྒོམ་པའམ། ། ཡང་ན་བསྡུས་པའི་དཀྱིལ་འཁོར་རོ། ། བརྒྱད་བརྒྱད་དབུས་སུ་གནས་པའམ། ། ཡང་ན་ཉི་ཤུ་རྩ་ལྔ་རུ། ། གང་ཚེ་བསྡུས་པའི་དཀྱིལ་འཁོར་གྱི། ། སྒོར་ནི་ལྕགས་ཀྱུ་ཞགས་པ་དང༌། ། ལྕགས་སྒྲོག་དེ་བཞིན་དྲིལ་བུ་ཉིད། །
འཇུག་པའི་སྒོ་སྲུང་དགོད་པར་བྱ། ། རིགས་བསྡུས་པའམ་རྒྱས་འབྲིང་གང་རུང་ངམ། སོ་སོ་བ་ཡང་སྟེ་ལྷ་དངོས་སམ་ཕྱག་མཚན་ནམ་བརྡ་ཙམ་བྲི་བར་བྱ་སྟེ། ཇི་སྐད་དུ། དང་པོ་གཟུགས་སུ་བྲི་བར་བྱ། ། གཉིས་པ་མཚན་མའི་ཕྱག་རྒྱར་བྲི། ། གསུམ་པ་བརྡར་ནི་བྲི་བར་བྱ། ། དེ་ཡང་མཚན་མའི་ཕྱག་རྒྱ་བྲི། ། ཞེས་འབྱུང་བས་སོ། ། དེའང་ཕྱོགས་ཀྱི་གཙོ་བོ་རྣམས་ཀྱི་ཞལ་དབུས་ཀྱི་གཙོ་བོ་ལ་གཟིགས་ལ།
འཁོར་རྣམས་ནི་རང་རང་གི་གཙོ་བོ་ལ་གཟིགས་པ་ཡིན་ནོ། ། ཕྱི་ཡི་མཚན་མ་ཡང་བཤད་པ། ། མཚམས་ཀྱི་ཆ་ནི་ཐམས་ཅད་དང༌། ། སྒོ་རྣམས་ཀྱི་ནི་སྒོ་རྒྱུད་དུ། ། རྡོ་རྗེ་རིན་ཆེན་རྣམས་ཀྱིས་བརྒྱན། ། སྣ་ཚོགས་སྣང་བ་རྣམས་ཀྱིས་མཛེས། ། སྒོ་དང་སྒོ་ཁྱུད་རྟ་བབས་ལ་སོགས་པ་རྣམས་སུ་རྔ་ཡབ་ནོར་བུའི་ཡུ་བ་ཅན་དང༌། ཟླ་ཕྱེད་རྡོ་རྗེ་དང་བུམ་པ་ལོ་མ་ཅན་དང༌། གདུགས་གསེར་གྱི་ཡུ་བ་ཅན་དང༌། འཁོར་ལོ་དང༌།
རི་དྭགས་དང༌། རྒྱལ་མཚན་དང༌། བ་དན་ལ་སོགས་པ་ཇི་ལྟར་མཛེས་ཤིང་དགོས་པ་རྣམས་བྲི་བར་བྱའོ། ། དེ་ལྟར་བྲི་བ་རྣམས་ཀྱི་ཡང་སྔོན་དུ་ཐིག་དང་ཚོན་བྱིན་གྱིས་བརླབས་པ་དགོས་པས་དེ་བཤད་ལ། རང་རང་གནས་སུ་རང་རང་གི ། ས་བོན་ལས་འཁྲུངས་ཐུབ་པ་མཆོག ། ཆོ་ག་བཞིན་དུ་བསྒོམ་བྱས་ནས། ། ཞུ་བའི་རྡུལ་དུ་བསམ་པར་བྱ། ། གནས་སོ་སོར་རྡུལ་ཚོན་དང་ཡེ་ཤེས་ཀྱི་ཐིག་བཞག་ལ། སོ་སོའི་ས་བོན་བྲིས་ཏེ།
རྟེན་དེ་ལ་ཡན་ལག་བཞི་རྫོགས་སུ་བསྐྱེད་ལ་མཆོད་པས་མཆོད་དེ། ཨོཾ་བཛྲ་ཙི་ཏྲ་ས་མ་ཡ་མ་ཏི་ཀྲ་མ་ཧཱུྃ། ཞེས་བརྗོད་ཅིང་མཐེ་བོང་སྲིན་ལག་གིས་ཐིག་ཚོན་མཉེ་ལྷ་རྣམས་ཞུ་བའི་ཐིག་ཚོན་དུ་མོས་པར་བྱའོ། ། གཞུང་འགའ་ཞིག་ལས། ཐིག་ཚོན་བྱིན་གྱིས་བརླབ་པ་སོ་སོར་བྱ་བར་བཤད་མོད་ཀྱང་ཆོ་ག་མཐུན་པས་བླ་མ་གོང་མ་དག་ཅིག་ཅར་དུ་མཛད་དོ། ། རྨོངས་པ་འགའ་ཞིག་གཞལ་ཡས་ཁང་གྲུ་བཞི་སྒོ་བཞི་པ་ལྔར་མི་འདོད་པ་དེ་དག་ནི་གོང་མའི་ཚིག་དེ་དག་དང་ལུང་གཞན་གྱིས་ཀྱང་སུན་དབྱུང་བར་བྱའོ། ། རྡོ་རྗེ་གུར་ནི་རྡོ་རྗེ་ལྟར། ། ཚིག་གིས་ཆ་ཤས་དབྱེ་དཀའ་ཡང༌། ། རྫོགས་སངས་རྒྱས་ཀྱི་མན་ངག་མཆོག ། འཛིན་པ་བདག་གིས་འདི་ཕྱེའོ། །
གསང་སྔགས་འཛིན་པ་གྲགས་པ་རྒྱལ་མཚན་གྱིས། ། དཔལ་ལྡན་ས་སྐྱའི་གཙུག་ལག་ཁང་ཆེན་དུ། ། འགྲོ་ལ་ཕན་ཕྱིར་བཏུས་ཏེ་ཕྱེ་བ་འདིས། ། སྐྱེ་བོ་རྣམས་ལ་མ་ལྟར་ཕན་པར་ཤོག ། རྫོགས་སངས་རྒྱས་ཀྱི་གསུང་ལ་མཐའ་གཅིག་ཏུ། ། རྣམ་པར་ཕྱེ་ལ་འགལ་བ་ཅུང་ཟད་ཙམ། ། གལ་ཏེ་གནས་ན་དཔལ་ལྡན་བླ་མ་དང༌། ། རྡོ་རྗེ་མཁའ་འགྲོའི་ཚོགས་ལ་བཟོད་པར་གསོལ། ། ཐིག་གི་ཆོ་ག་རབ་ཏུ་གསལ་བ་ཞེས་བྱ་བ་འདི་ནི་གསང་སྔགས་འཛིན་པ་གྲགས་པ་རྒྱལ་མཚན་གྱིས་སྦྱར་བར་རྫོགས་སོ།། །། མངྒ་ལཾ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
