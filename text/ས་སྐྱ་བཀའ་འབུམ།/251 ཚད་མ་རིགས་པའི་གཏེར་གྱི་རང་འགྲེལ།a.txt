ས་སྐྱ་བཀའ་འབུམ།
པོད ༢༥༡
ཚད་མ་རིགས་པའི་གཏེར་གྱི་རང་འགྲེལ།a
༼ད༽ ༄༅། །ཚད་མ་རིགས་པའི་གཏེར་གྱི་རང་འགྲེལ་བཞུགས།། ༄༅། །རྒྱ་གར་སྐད་དུ། པྲ་མཱ་ཎ་ཡུག་ཏ་ནི་དྷི། བོད་སྐད་དུ། ཚད་མ་རིགས་པའི་གཏེར། འཕགས་པ་འཇམ་དཔལ་གཞོན་ནུར་གྱུར་པ་ལ་གུས་པས་ཕྱག་འཚལ་ལོ། ། ཤེས་བྱ་ཐམས་ཅད་གཟིགས་པའི་སྤྱན་ཡངས་པ། ། འགྲོ་ཀུན་དགེ་ལེགས་སྒྲུབ་པའི་ཐུགས་རྗེ་ཅན། ། བསམ་ཡས་ཕྲིན་ལས་མཛད་པའི་སྟོབས་མངའ་བ། །
འཇམ་མགོན་བླ་མའི་ཞབས་ལ་མགོས་ཕྱག་འཚལ། ། བློ་གྲོས་སྤྱི་གཙུག་ཡོན་ཏན་ནོར་བུའི་རྒྱན་གྱིས་སྤྲས། ། བདེན་གཉིས་རོ་འཛིན་སྟོང་ཉིད་ཕུད་སྒྲའི་སྒྲ་སྒྲོགས་ཤིང༌། ། མཁྱེན་བརྩེའི་ལྟ་ཟེར་ཕས་རྒོལ་སྐྱེ་བོས་མི་བཟོད་པ། ། བློ་གསལ་རྒྱ་མཚོའི་རྒྱན་གྱུར་དཔལ་ལྡན་ཀླུ་དབང་རྒྱལ། ། གངས་རིའི་ཁྲོད་འདིར་མཁས་པའི་རྒྱུ་སྐར་བྱེ་བ་བརྒྱས། ། དཔལ་ལྡན་གྲགས་པའི་གསུང་རབ་པདྨོ་རབ་ཕྱེ་མོད། ། གང་བློའི་ཉི་འོད་སྣང་བས་མ་ཁྱབ་དེ་སྲིད་དུ། ། གཞུང་ལུགས་དགོངས་དོན་གེ་སར་སྙིང་པོ་གསལ་མ་ནུས། ། ཆོས་ཀྱི་གྲགས་པའི་བཞེད་གཞུང་ཇི་ལྟ་བར། །
བློ་གྲོས་གསལ་བའི་མིག་གིས་ལེགས་མཐོང་ནས། ། ཤེས་ལྡན་གཟུ་བོར་གནས་པ་དོན་གཉེར་བ། ། གཞན་ལ་བརྩེ་བའི་བསམ་པས་འདི་བཤད་དོ། ། ཡང་དག་པའི་ཤེས་པ་དག་ལ་རིགས་པ་སྨྲ་བར་ཁས་འཆེ་བ་རྣམས་ཀྱང་ལོག་པར་རྟོག་པ་དུ་མ་མཐོང་བས་དེ་སུན་དབྱུང་བ་དང་ཡང་དག་པའི་དོན་གཏན་ལ་དབབ་པའི་ཕྱིར་འདི་བརྩམ་མོ། ། དེ་ལ་གཉིས་ཏེ་ཤེས་བྱ་སྤྱི་ལྡོག་ནས་གཏན་ལ་དབབ་པ་དང༌། ཤེས་བྱེད་ཚད་མའི་རང་བཞིན་ངེས་པར་བྱ་བའོ། ། དང་པོ་ལ་གསུམ་སྟེ། ཤེས་བྱའི་ཡུལ། ཤེས་བྱེད་ཀྱི་བློ། བློ་དེས་ཡུལ་རྟོགས་པའི་ཚུལ་ལོ། །
དང་པོ་ལ་གཉིས་ལས་མཚན་ཉིད་ནི། ཡུལ་གྱི་མཚན་ཉིད་བློས་རིག་བྱ། ། གཉིས་པ་དབྱེ་བ་ལ་གསུམ་གྱི་དང་པོ་གཞན་གྱི་ལུགས་དགག་པ་གཉིས་ལས་དང་པོ་ཁས་བླང་བརྗོད་ན། དོན་སྤྱི་དང་ནི་མེད་སྣང་གཉིས། ། ཡུལ་ཡིན་ཞེ་ན། བོད་རྣམས་རྟོགས་པ་འཁྲུལ་པའི་ཡུལ་དོན་སྤྱི་དང༌། རྟོག་མེད་འཁྲུལ་པའི་ཡུལ་མེད་པ་གསལ་བ་གཉིས་མེད་ན། འཁྲུལ་པ་གཞི་མེད་དུ་འགྱུར་བས་སྣང་ཡུལ་གཉིས་ཡོད་ལ། དེའང་འཁྲུལ་ཤེས་གཉིས་འཛིན་པའི་རང་རིག་གི་ཤུགས་ལ་གྲུབ་བོ་ཞེས་ཟེར་བ་དང༌། ཉན་ཐོས་སྡེ་པ་མང་པོས་བཀུར་པ་ལ་སོགས་པ་སྒྲ་སྤྱི་དང་དོན་སྤྱི་གཉིས་མིང་དང་མཚན་མའི་རྣམ་པ་ཅན་གཟུགས་དང་སེམས་དང་སེམས་ལས་བྱུང་བ་དང་མི་ལྡན་པས་ལྡན་པ་མ་ཡིན་པའི་འདུ་བྱེད་རྫས་སུ་གྲུབ་པར་འདོད་ལ།
མེད་པ་གསལ་བ་རྨི་ལམ་གྱི་ཡུལ་ཡང་དོན་གྱི་མཚན་མ་མི་ལྡན་པའི་འདུ་བྱེད་ཅེས་བྱ་བ་རྫས་སུ་གྲུབ་པ་དེ་ལས་རྨི་ལམ་གྱི་ཤེས་པ་སྐྱེ་བར་འདོད་དོ། ། གཉིས་པ་དེ་དགག་པ་ལ་གཉིས་ལས། དང་པོ་བློ་མ་འཁྲུལ་པར་ཐལ་བ་ནི། དེ་འཛིན་གྱི། ། ཤེས་པ་གཉིས་པོ་འཁྲུལ་པར་འགལ། ། དོན་སྤྱི་དང་སྐྲ་ཤད་ལ་སོགས་པ་ཡུལ་ཡིན་ན་དེ་འཛིན་པའི་རྟོག་པ་དང་མིག་ཤེས་གཉིས་མ་འཁྲུལ་བར་འགྱུར་ཏེ། ཡུལ་ཡོད་པའི་ཕྱིར་བུམ་འཛིན་གྱི་མིག་ཤེས་བཞིན་ནོ། ། གལ་ཏེ་ཁྱབ་པ་མི་འགྲུབ་སྟེ། ཡུལ་ཡོད་ན་ཡང་ཐག་པ་ལ། ། སྦྲུལ་འཛིན་བཞིན་དུ་འཁྲུལ་ཞེ་ན། །
ཡུལ་ཡོད་ཀྱང་ཐག་པ་ལ་སྦྲུལ་དུ་འཛིན་པ་དང༌། ཉ་ཕྱིས་ལ་དངུལ་དུ་འཛིན་པ་བཞིན་ནོ་ཞེ་ན། ཁྲར་འཛིན་ཡུལ་ཡོད་ཕྱིར་མ་འཁྲུལ། ། ཡུལ་མེད་པས་ན་སྦྲུལ་འཛིན་འཁྲུལ། ། ཐག་པའི་ཁྲ་བོ་ཁ་དོག་གི་རྡུལ་དངོས་པོ་ལ་གྲུབ་པའི་ཕྱིར་ཁྲ་བོས་སྣང་བའི་མིག་ཤེས་སྐབས་དེར་ཡང་མ་འཁྲུལ་ལ། སྦྲུལ་དོན་ལ་མ་གྲུབ་པ་རྟོག་པས་སྒྲོ་བཏགས་ཡིན་པས་ཡུལ་མེད་པ་བཟུང་བའི་ཕྱིར་རྟོག་པ་འཁྲུལ་པ་ཡིན་ནོ། ། གཉིས་པ་ཡུལ་སྣང་རུང་དུ་ཐལ་བ་ནི། སྣང་ཡུལ་གཉིས་པོ་ཤེས་པ་ལས། ། ཐ་དད་ཡིན་ན་ཡུལ་རུང་བར། ། གནས་པའི་གང་ཟག་གཞན་གྱིས་ཀྱང༌། །
མཐོང་འགྱུར་བུམ་པ་ལ་སོགས་བཞིན། ། དོན་སྤྱི་དང་མེད་པ་གསལ་བ་གཉིས་ཤེས་པ་ལས་ཐ་དད་པའི་ཡུལ་ཞིག་ཡིན་ན། ཡུལ་རྣམ་པ་ནི་རགས། ཡིད་ཉེ་བར་གཏད་པ་ནི་ཡོད། འཁྲུལ་པའི་རྒྱུ་མཚན་ནི་མེད་པས། ཡུལ་སྣང་རུང་གཅིག་ན་གནས་པའི་གང་ཟག་གཞན་གྱིས་ཀྱང་མཐོང་བར་འགྱུར་ཏེ། ཡུལ་སྣང་རུང་དུ་ཁྱད་པར་མེད་པའི་ཕྱིར་བུམ་པ་ཐམས་ཅད་ཀྱིས་མཐོང་བ་བཞིན་ནོ། ། དེ་སྐད་དུའང་རྣམ་འགྲེལ་ལས། རྣམ་པ་དེ་ནི་ཐ་དད་ན། ། གཞན་གྱིས་ཀྱང་ནི་རྟོགས་པར་འགྱུར། །
ཞེས་གསུངས་པ་ལྟར་རོ། ། དོན་ཉིད་ཡིན་ཀྱང་ལུས་ཀྱི་ནང༌། ། མི་མཐོང་བཞིན་དུ་འཁྲུལ་སྣང་གཉིས། ། བདག་ལ་རྟག་ཏུ་འབྲེལ་བའི་ཕྱིར། ། གཞན་གྱིས་རྟོགས་པ་མེད་ཅེ་ན། ། དོན་སྤྱི་དང་མེད་པ་གསལ་བ་གཉིས་པོ་ཡུལ་དུ་གྲུབ་ཀྱང་རང་གི་ལུས་ཀྱི་ནང་ན་གནས་པ་དོན་ཡིན་ཡང་མི་མཐོང་བ་ལྟར་གཞན་གྱིས་མི་མཐོང་སྟེ། བདག་གི་བློ་དང་འབྲེལ་བའི་ཕྱིར་རོ་ཞེ་ན། ནང་གི་ལུས་ནི་ཡུལ་རུང་མིན། ། དེས་ན་རང་གིས་ཀྱང་མི་མཐོང༌། ། ནང་གི་ལུས་མི་མཐོང་བ་དཔེར་མི་རུང་སྟེ།
དེ་ནི་ཡུལ་རུང་བ་མ་ཡིན་པའི་ཕྱིར་རང་ཉིད་ཀྱིས་ཀྱང་མི་མཐོང་ལ། རུང་བ་ན་གནས་ན་མཐོང་བར་འགྱུར་རོ། ། རང་དང་རྟག་ཏུ་འབྲེལ་པས་ན། ། གཉིས་པོའང་ཡུམ་རུང་མིན་ཞེ་ན། ། གལ་ཏེ་དོན་སྤྱི་དང་སྐྲ་ཤད་གཉིས་ཀྱང་གཞན་གྱི་སྣང་དུ་རུང་བའི་ཡུལ་མ་ཡིན་གྱི་རང་གི་བློ་དང་དུས་རྒྱུན་དུ་འབྲེལ་པས་སོ་སྙམ་ན། རང་བློ་ཁོ་ན་དང་འབྲེལ་ཕྱིར། ། བརྗོད་ཀྱང་གཞན་གྱིས་རྟོག་མི་འགྱུར། ། རང་རང་གི་བློ་ཁོ་ན་དང་འབྲེལ་ན་རང་རིག་པ་བཞིན་དུ་གཞན་ལ་བསྟན་ཀྱང་གོ་བར་མི་འགྱུར་རོ། ། དེའང་རྣམ་འགྲེལ་ལས། བདག་ལ་རྟག་ཏུ་འབྲེལ་ཡིན་ན། །
བརྗོད་ཀྱང་རྟོགས་པར་མི་འགྱུར་རོ། ། ཞེས་གསུངས་པ་ལྟར་རོ། ། རང་རང་བློ་དང་འབྲེལ་པའི་ཕྱིར། ། བརྗོད་པས་དེ་ཉིད་རྟོགས་ཤེ་ན། ། གང་ཟག་རང་རང་གི་བློ་དང་འབྲེལ་པའི་ཕྱིར། རང་གི་བློའི་ཡུལ་དེ་བརྗོད་པས་རང་རང་གི་ཡུལ་དེ་གོ་བ་མི་འགལ་ལོ་ཞེ་ན། གང་ཟག་གཉིས་ཀྱི་བརྗོད་བྱའི་དོན། ། སོ་སོ་ཡིན་ཕྱིར་སྦྱོར་མི་ནུས། ། གང་ཟག་རང་རང་གི་བློ་དང་འབྲེལ་བ་རྐྱང་པ་དེ་བརྗོད་པས་རང་རང་གི་བློ་དང་འབྲེལ་པ་དེ་གོ་བའི་ཕྱིར་གཉིས་ཀའི་བརྗོད་བྱ་ཐུན་མོང་བ་གོ་བར་མི་ནུས་ཏེ་གཉིས་ལ་མཚམས་སྦྱོར་བའི་ཐབས་མེད་པའི་ཕྱིར་རོ། ། དེ་ཡང་རྣམ་འགྲེལ་ལས།
རེ་རེ་དག་དང་འབྲེལ་ན་ནི། ། དོན་གཅིག་མངོན་ཞེན་བདག་ཉིད་ཅན། ། འཆད་པོ་ཉན་པོའི་སེམས་དག་གི ། མཚམས་སྦྱོར་བར་ནི་མི་འགྱུར་རོ། ། ཞེས་གསུངས་པ་ལྟར་རོ། ། གང་ཟག་སོ་སོ་ལ་ཡོད་པའི། ། སེམས་ཀྱི་རྣམ་པ་གཉིས་འདྲ་བས། ། འདྲ་ལ་གཅིག་ཏུ་ཞེན་པ་ལ། ། ཐ་སྙད་སྦྱོར་ཕྱིར་མི་འགལ་ན། ། འཆད་ཉན་བྱེད་པའི་གང་ཟག་གཉིས་ཀྱི་དོན་སྤྱི་རང་རང་གི་བློ་དང་འབྲེལ་ཡང་ལྟོ་ལྡིར་ཞབས་ཞུམ་པ་ལ་སོགས་པའི་རྣམ་པ་འདྲ་བས་འདྲ་བ་ལ་གཅིག་ཏུ་ཞེན་ནས་ཐ་སྙད་འདོགས་པ་མི་འགལ་ལོ་ཞེ་ན།
མ་ཡིན་ཏེ། རང་ལ་ཤར་ན་རང་ཡུལ་ཡིན། ། མ་ཤར་ན་ནི་དེ་ཡུལ་མིན། ། དེས་ན་ཐ་དད་གཟུང་བ་ལ། ། གཅིག་ཏུ་འཛིན་པ་ག་ལ་སྲིད། ། བློ་ལ་ཤར་ན་གང་ཟག་རང་རང་གི་བློ་དང་རྗེས་སུ་འབྲེལ་པའི་སྤྱི་ནི་རང་རང་གི་ཡུལ་ཡིན་པས་ཐུན་མོང་དུ་མི་འཛིན་ལ། བློ་ལ་མ་ཤར་ན་ཡུལ་ཉིད་མ་ཡིན་པས་ཕན་ཚུན་འདྲ་བར་མི་ཤེས་པའི་ཕྱིར་དོན་གོ་བ་མི་སྲིད་དོ། ། ཐ་དད་ཡིན་ཡང་ཡུལ་གཅིག་ཏུ། ། འཁྲུལ་པའི་སྒོ་ནས་འཛིན་ཞེ་ན། ། དོན་སྤྱི་རང་རང་གི་ཡུལ་ཐ་དད་ཡིན་ཡང་འཁྲུལ་ནས་གཅིག་ཏུ་འཛིན་པས་མི་འགལ་ལོ་ཞེ་ན་གཅིག་ཏུ་འཛིན་པ་འཁྲུལ་པའི་ཕྱིར།
གཟུང་ཡུལ་མེད་པར་གྲུབ་པ་ཡིན། ། དོན་སྤྱི་ཡུལ་གཅིག་མེད་པ་ལ་གཅིག་ཏུ་རྟོགས་པས་གཟུང་བ་ཡིན་པས་རྟོག་པ་ཐམས་ཅད་སྣང་ཡུལ་མེད་པ་ཉིད་གྲུབ་སྟེ། རྣམ་འགྲེལ་ལས། གལ་ཏེ་འདྲ་ལ་དེ་གཅིག་པར། ། ཐ་དད་ཡོད་ན་དེ་སྣང་མིན། ། ཐ་དད་བདག་ཉིད་ཇི་ལྟར་བཟུང༌། ། དེ་ཚེ་བློ་དོན་མེད་ཅན་འགྱུར། ། ཞེས་གསུངས་པས་སོ། ། རིགས་པས་བརྟགས་ན་མེད་བཞིན་དུ། ད་དུང་ཕལ་ཆེར་ཡུལ་དུ་ཞེན། །
སོར་མོའི་རྩེ་མོས་བསྟན་པ་ན། ། ནམ་མཁའ་མཐོང་ཞེས་བླུན་པོ་འཁྲུལ། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་རང་གི་འདོད་པ་བརྗོད་ན། གཞལ་བྱ་རང་མཚན་གཅིག་ཁོ་ན། ། ཤེས་པའི་ཡུལ་ནི་རང་གི་མཚན་ཉིད་གཅིག་ཁོ་ན་ཡིན་པས་བླང་དོར་བྱེད་པ་ཐམས་ཅད་རང་གི་མཚན་ཉིད་ཡོད་མེད་ལ་འཇུག་གི་དོན་བྱེད་མི་ནུས་པ་ལ་དགོས་ནུས་མེད་པའི་ཕྱིར་མི་འཇུག་སྟེ། རྣམ་འགྲེལ་ལས། རང་གི་མཚན་ཉིད་གཅིག་གཞལ་བྱ། ། ཡོད་མེད་ཉིད་དུ་དཔྱོད་རྣམས་ཀྱི། ། དོན་བྱ་དེ་ལས་གྲུབ་ཕྱིར་རོ། །
ཞེས་བྱ་བ་དང༌། མེད་པ་གཞལ་བྱ་མ་ཡིན་ཕྱིར། ། གཅིག་ཉིད་ཅེ་ན་ཁོ་བོའང་འདོད། ། ཅེས་གསུང་པས་སོ། ། རང་མཚན་དེ་ཉིད་དངོས་སུ་འཇལ་ན་གཟུང་ཡུལ་ཡིན་ལ། ལྐོག་གྱུར་འཇལ་ན་ཞེན་ཡུལ་ཡིན་ཞིང༌། གཉི་ག་ཡང་སྐྱེས་བུས་འཇུག་ན་མི་བསླུ་བས་འཇུག་ཡུལ་ཡིན་ནོ། ། གསུམ་པ་རྩོད་པ་སྤང་བ་ལ་གཉིས་ཏེ། འཁྲུལ་ཤེས་ཡུལ་མེད་ལ་རྩོད་པ་སྤང་བ་དང༌། གཟུང་ཡུལ་རང་མཚན་ལ་རྩོད་པ་སྤང་བའོ། །
དང་པོ་ལ་བཞི་ལས། གཞལ་བྱ་གཉིས་སུ་གསུངས་པ་དང་འགལ་བ་སྤང་བ་ནི། ཡུལ་གཉིས་བཞེད་པས་གནོད་ཅེ་ན། དོན་སྤྱི་ཡུལ་མ་ཡིན་ན་བདག་ཉིད་ཆེན་པོ་ཕྱོགས་ཀྱི་གླང་པོས་གཞལ་བྱ་གཉིས་སུ་གསུངས་པ་དང་འགལ་ལོ་ཞེ་ན། འཇུག་ཚུལ་སྒོ་ནས་རང་སྤྱི་གཉིས། ། གཞལ་བྱ་གཉིས་ཡོད་ནས་གཉིས་སུ་གསུངས་པ་མ་ཡིན་གྱི། འཇལ་ཚུལ་གྱི་སྒོ་ནས་མངོན་གྱུར་གྱི་རང་མཚན་རང་གིས་འཇལ་བ་དང༌། ལྐོག་གྱུར་གྱི་རང་མཚན་གཞན་ལས་འཇལ་བ་ལ་དགོངས་ནས་གཉིས་སུ་གསུངས་པ་ཡིན་ཏེ། རྣམ་འགྲེལ་ལས། དེ་ནི་རང་གཞན་ངོ་བོ་ཡིས། །
རྟོགས་ཕྱིར་གཞལ་བྱ་གཉིས་སུ་བཞེད། ། ཅེས་བྱ་བ་དང༌། གཞལ་བྱ་གཉིས་ཕྱིར་ཚད་མ་གཉིས། ། དོན་བྱེད་ནུས་དང་མི་ནུས་ཕྱིར། ། ཞེས་གསུངས་པ་ལྟར་རོ། ། གཉིས་པ་དོན་སྤྱི་དང་མེད་པ་གསལ་བ་ཡུལ་དུ་མཚུངས་པའི་རྩོད་པ་སྤང་བ་ནི། མེད་པའང་གཞལ་བྱར་མཚུངས་ཤེ་ན། ཁ་ཅིག་དོན་སྤྱི་དང་མེད་པ་གསལ་བ་གཉིས་ཀ་ཡུལ་མ་ཡིན་པར་མཚུངས་པ་ལ་བློའི་འཇུག་ཚུལ་གྱི་དོན་སྤྱི་གཞལ་བྱར་འཇོག་པ་ལྟར་རྟོག་མེད་འཁྲུལ་པའི་དམིགས་པ་དེའང་ཡུལ་གསུམ་པར་ཅིའི་ཕྱིར་མི་འགྱུར་ཞེ་ན། དེ་ལ་ཡུལ་གྱི་དགོས་ནུས་མེད། ། སྐྲ་ཤད་ལ་སོགས་པ་ཕྱི་རོལ་ན་ཡུལ་དངོས་པོ་ལའང་མེད།
ཡུལ་དུ་ཞེན་པའང་མེད། ཞེན་པ་བྱས་ཀྱང་དོན་དང་ཕྲད་པའང་མེད། གལ་ཏེ་ཕྲད་ན་དེ་འཇལ་གྱི་ཚད་མ་གསུམ་པ་ལའང་དགོས་པས་ཡུལ་གསུམ་པ་དེ་ལྟ་བུ་མི་སྲིད་དོ། ། དོན་སྤྱི་ཡུལ་མ་ཡིན་ཡང་འཁྲུལ་ནས་ཞུགས་པ་ན་འཇུག་ཡུལ་ཐོབ་པར་ནུས་པས་ཡུལ་དུ་འཇོག་པའི་ཕྱིར་ག་ལ་མཚུངས། འོ་ན་རབ་རིབ་ཅན་ལ་སྐྲ་ཤད་ལ་སོགས་པར་སྣང་བ་འདི་དོན་བྱེད་མི་ནུས་པས་དོན་རང་མཚན་ཡང་མ་ཡིན་རྟོག་པས་མ་བཟུང་བས་སྤྱི་མཚན་ཡང་མ་ཡིན་པས་གང་དུ་འདུ་ཞེ་ན། སྐྲ་སོགས་སྣང་བ་བློ་ཉིད་ཡིན། ། སྐྲར་སྣང་དོན་ལ་གྲུབ་པ་མེད། ། དེ་ནི་དངོས་པོར་ཡོད་མེད་ཅེས། ། རྟོག་པས་དཔྱོད་ན་སྤྱི་མཚན་ཡིན། ། སྐྲ་ཤད་འཛིན་པའི་ཡུལ་ཅན་ནི་ཤེས་པ་ཉིད་ཡིན་པས།
རང་གི་མཚན་ཉིད་ལས་མ་འདས་སོ། ། སྐྲར་སྣང་ཡུལ་དུ་རློམ་པ་ནི། ། གཞི་མེད་ལ་འཁྲུལ་པས་ཡུལ་ཅིའང་མེད་པའི་ཉིད་ཡིན་ནོ། ། སྐྲར་སྣང་དེ་དངོས་པོ་ཡིན་ནམ་དངོས་མེད་ཡིན་ཞེས་དཔྱོད་ན། རྟོག་པའི་ཡུལ་ཡིན་པས་སྤྱིའི་ཁོངས་སུ་འདུའོ། ། དེའང་རྣམ་འགྲེལ་ལས། སྐྲ་ཤད་ལ་སོགས་དོན་མིན་ཏེ། ། དོན་དུ་མོས་པ་མེད་ཕྱིར་རོ། ། ཞེས་བྱ་བ་དང༌། སྐྲ་ཤད་ལ་སོགས་སྤྱི་མིན་ཏེ། །
དོན་དུ་ཞེན་པ་མེད་ཕྱིར་རོ། ། ཞེས་བྱ་བ་དང༌། དེ་དག་གི་ཡང་དེ་ལྟའི་དངོས། ། བཀག་མེད་གསལ་བར་སྣང་བ་ཉིད། ། ཤེས་པའི་ངོ་བོ་དོན་ཉིད་ཕྱིར། ། སྐྲ་སོགས་ཞེས་བྱའི་བློ་དག་ནི། ། སྤྱི་ཡི་སྤྱོད་ཡུལ་ཅན་ཡིན་ལ། ། སྐྲར་སྣང་དོན་མེད་ཅན་ཡིན་ནོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། གསུམ་པ་མྱོང་བ་དང་འགལ་བ་སྤང་བ་ནི།
དངོས་མེད་གཉིས་པོ་རང་རིག་གི ། ཤུགས་ལ་གྲུབ་པས་གསལ་ཞེ་ན། ། དོན་སྤྱི་དང་མེད་པ་གསལ་བ་གཉིས་ཡུལ་མེད་པ་ཡིན་ན། མྱོང་བས་གྲུབ་པ་ཇི་ལྟར་དགག་ཅེ་ན། འཁྲུལ་ཤེས་གཉིས་ལ་ཡུལ་མེད་ཅིང༌། ། རང་རིག་གིས་ནི་མྱོང་བའི་ཕྱིར། ། ཤེས་པ་ཉིད་ཡིན་དེ་ཡང་ནི། ། མེད་པ་འཛིན་ཕྱིར་འཁྲུལ་ཤེས་ཡིན། ། ཡུལ་དུ་བྱས་ན་གནོད་པ་ཅན་གྱི་ཚད་མ་ཡོད་པས་སྐྲ་ཤད་དང་དོན་སྤྱི་སྣང་བ་དེ་ནི་ཤེས་པ་འཁྲུལ་པ་ཉིད་ཡིན་ཏེ། དེའང་རྣམ་འགྲེལ་ལས།
ཡུལ་རུང་གནས་པས་མི་ཤེས་པ། ། རང་ཉིད་ཤེས་ཕྱིར་དེ་ཤེས་ཡིན། ། ཞེས་བྱ་བ་དང༌། གལ་ཏེ་སྤྱི་ཡང་ཤེས་ངོ་བོས། ། དོན་ཉིད་ཡིན་ན་ཐལ་བར་འགྱུར། ། དེ་ལྟར་འདོད་ཕྱིར་སྐྱོན་ཡོད་མིན། ། ཞེས་གསུངས་པ་ལྟར་རོ། ། བཞི་པ་དགག་པ་ཚད་མས་མི་རྟོགས་པར་ཐལ་བ་སྤང་བ་ནི། རང་མཚན་མིན་པའི་ཡུལ་མེད་ན། ། དངོས་མེད་གཞལ་བྱར་འགལ་ཞེ་ན། །
དོན་རང་གི་མཚན་ཉིད་ལས་གཞན་པའི་གཞལ་བྱ་མེད་ན། དངོས་མེད་འཇལ་བའི་ཚད་མ་མི་སྲིད་པར་འགྱུར་རོ་ཞེ་ན། དགག་བྱ་དངོས་པོར་ཡོད་མེད་ཅེས། ། བསྒྲུབ་པའི་ཕྱིར་ན་འགལ་བ་མེད། ། བསྒྲུབ་ན་དངོས་པོར་ཡོད་ཅེས་སྒྲུབ་ལ། འགོག་ན་དངོས་པོར་མེད་ཅེས་འགོག་པའི་ཕྱིར་ཏེ། དེའང་རྣམ་འགྲེལ་ལས། སྒྲ་དོན་བསྙོན་པ་མེད་རྣམས་ཀྱིས། ། ཡོད་མེད་ཕྱོགས་ཀྱི་བྱེ་བྲག་གིས། ། དངོས་པོ་ཉིད་ནི་དཔྱད་བྱ་སྟེ། །
འདི་ལས་འབྲས་འབྱུང་རག་ལས་ཕྱིར། ། དོན་བྱེད་ནུས་པ་མ་ཡིན་ལ། ། དོན་གཉེར་བརྟགས་པས་ཅི་ཞིག་བྱ། ། མ་ནིང་གཟུགས་བཟང་མི་བཟང་ཞེས། ། འདོད་ལྡན་རྣམས་ཀྱིས་བརྟག་ཅི་ཕན། ། ཞེས་གསུངས་པ་ལྟར་རོ། ། གཉིས་པ་གཟུང་ཡུལ་རང་མཚན་ལ་རྩོད་པ་སྤང་བ་ལ་གཉིས་ལས་དང་པོ་རྩོད་པ་དགོད་ན། ཕྱིའི་གཟུང་ཡུལ་མཁས་པས་བཀག ། ཤེས་པའི་གཟུང་ཡུལ་འདིར་མི་སྲིད། ། དེས་ན་གཞལ་བྱ་གཅིག་ཉིད་ཀྱང༌། །
མི་འཐད་ཅེས་ནི་འགའ་ཞིག་སྨྲ། ། གཟུང་ཡུལ་རང་གི་མཚན་ཉིད་དེ་ཕྱི་རོལ་གྱི་དོན་ཡིན་ན་སློབ་དཔོན་གྱིས་བཀག་ལ། རང་རིག་པ་ཡིན་ན་ཡུལ་དུ་འགལ་ལོ་ཞེའོ། ། གཉིས་པ་ལན་ལ་གསུམ་ལས་དང་པོ་གྲུབ་མཐའི་རྣམ་གཞག་སྤྱིར་དཔྱད་ན། ངོ་བོ་ཉིད་དང་དབང་ཕྱུག་དང༌། ། གཙོ་བོ་རྡུལ་དང་རྣམ་རིག་དང༌། ། རྟེན་འབྲེལ་ཡིན་ཞེས་གྲུབ་པའི་མཐའ། ། ཐ་དད་རང་གཞན་སྡེ་པ་འདོད། ། མུ་སྟེགས་བྱེད་ངོ་བོ་ཉིད་རྒྱུར་སྨྲ་བ་ནི། ཐམས་ཅད་ངོ་བོ་ཉིད་ལས་བྱུང་བ་དང༌།
དབང་ཕྱུག་པ་དབང་ཕྱུག་གིས་བྱས་པ་དང༌། གྲངས་ཅན་གཙོ་བོས་བྱས་པ་དང༌། གཟེགས་ཟན་དང་ཉན་ཐོས་རྡུལ་ཕྲན་གྱིས་བྱས་པ་དང༌། སེམས་ཙམ་པ་སེམས་དང༌། དབུ་མ་པའང་དོན་དམ་པར་སྤྲོས་པ་དང་བྲལ་ཞིང་ཀུན་རྫོབ་ཏུ་དངོས་པོར་སྨྲ་བ་དེ་དག་གི་རྗེས་སུ་འཇུག་ཀྱང་རུང༌། འཇིག་རྟེན་གྲགས་སྡེ་དང་བསྟུན་ཡང་རུང་སྟེ། དེ་དག་གང་ལྟར་ཡང་ཀུན་ཏུ་ཐ་སྙད་པ་ལ་དོན་དང་ཤེས་པ་གཉིས་སུ་ཁ་ཚོན་ཆོད་དོ། ། གཉིས་པ་དེ་ལ་གཞན་གྱིས་བརྟགས་པ་དགག་ན་ངོ་བོ་ཉིད་རྒྱུར་སྨྲ་བ་ནི་རྒྱུ་མེད་ལས་སྐྱེ་བ་ཡིན་པས། རྒྱུ་མེད་གཞན་ལ་མི་ལྟོས་ཕྱིར། ། རྟག་ཏུ་ཡོད་པའམ་མེད་པར་འགྱུར། །
ཞེས་པས་ཁེགས་ལ། དབང་ཕྱུག་དང༌། གཙོ་བོ་གཉིས་ཀའང་རྟག་པ་བྱེད་པ་པོར་འགལ་བས་མི་འཐད་དོ། ། གསུམ་པ་བདེ་བར་གཤེགས་པའི་ལུགས་བསྒྲུབ་པ་ལ་གཉིས་ལས། དང་པོ་དགོངས་པ་ངོས་བཟུང་བ་ནི། ཐུབ་པས་ཕྱི་རོལ་དཔྱོད་པ་ན་རྡུལ་ཕྲན་ཞལ་གྱིས་བཞེས་ལ། ཐ་སྙད་ཀྱི་དེ་ཁོ་ན་དཔྱོད་པ་ན་སེམས་ཙམ་ཞལ་གྱིས་བཞེས་ཤིང༌། དོན་དམ་པའི་དེ་ཁོ་ན་ཉིད་ལ་འཇུག་པ་ན་སྤྲོས་པ་དང་བྲལ་བ་ལ་འཇུག་པར་མཛད་དོ། ། དེའང་རྣམ་འགྲེལ་ལས། དེས་དེ་ཉིད་དོན་བཏང་སྙོམས་ཅན། །
གླང་ཆེན་གཟིགས་སྟངས་ཉིད་མཛད་ནས། ། འཇིག་རྟེན་ཐུགས་ནི་འབའ་ཞིག་གིས། ། ཕྱི་རོལ་དཔྱོད་ལ་འཇུག་པར་མཛད། ། ཅེས་བྱ་བ་ལ་སོགས་པ་གསུངས་པ་ལྟར་རོ། ། གཉིས་པ་དེ་སློབ་དཔོན་གྱིས་ཇི་ལྟར་གཏན་ལ་ཕབ་པའི་ཚུལ་ལ་དོན་རིག་དང་རྣམ་རིག་གཉིས་སོ། ། དང་པོ་ལ་གསུམ་སྟེ། གཞན་ལུགས་དགག རང་ལུགས་བརྗོད། རྩོད་པ་སྤང་བའོ། ། དང་པོ་ལ་གཉིས་ལས་ཐོག་མར་བྱེ་བྲག་ཏུ་སྨྲ་བའི་ལུགས་དགག་ན།
ཆོད་པ་མིན་ཕྱིར་རྣམ་ཤེས་མིན། ། དབང་པོ་རྟེན་བཅས་ལྟ་བྱེད་ལོ། ། བྱེ་བྲག་ཏུ་སྨྲ་བ་ན་རེ་རྣམ་ཤེས་ཀྱི་དོན་འཛིན་ན་ཆོད་པའི་གཟུགས་ཀྱང་མཐོང་བར་ཐལ་བས། དེ་མཚུངས་ཀྱིས་དབང་པོ་འཛིན་བྱེད་མ་ཡིན་ཡང་རྟེན་བཅས་ཀྱི་དབང་པོ་ལྟ་བྱེད་ཡིན་ནོ་ཞེས་ཟེར་རོ། ། འདི་མི་འཐད་དེ། བེམས་པོ་ཡིན་ཕྱིར་ལྟ་བྱེད་མིན། ། དུས་མཉམ་པ་ལ་འབྲེལ་པ་མེད། ། དབང་པོ་བེམས་པོ་ཡིན་པས་ལྟ་བྱེད་དུ་མི་འཐད་ལ། ཡུལ་དང་ཡུལ་ཅན་དུས་མཉམ་པ་ལ་འབྲེལ་པ་གཉིས་ཀ་མི་འཐད་པའི་ཕྱིར་རོ། ། གཉིས་པ་བོད་ཀྱི་ལུགས་དགག་ན།
ཡུལ་དང་རྣམ་ཤེས་དུས་མཉམ་ནི། ། གཟུང་འཛིན་ཡིན་ཞེས་གངས་ཅན་པ། ། བོད་ཕལ་ཆེར་ནི་དུས་མི་མཉམ་ན་ཡུལ་དུ་མི་རུང་ཞིང་དབང་པོ་ལྟ་བྱེད་མ་ཡིན་པས། དུས་མཉམ་པའི་ཡུལ་དང་རྣམ་ཤེས་གཟུང་འཛིན་ཡིན་ཞེས་སྨྲའོ། ། འདིའང་མི་འཐད་དེ། དུས་མཉམ་ཕྱིར་ན་འབྲེལ་པ་མེད། ། རྒྱུ་མེད་པ་ལ་རྣམ་ཤེས་འགལ། ། ཡུལ་དང་རྣམ་ཤེས་དུས་མཉམ་པ་ལ་འབྲེལ་པ་མེད་པས་མི་འཛིན་ལ། ཡུལ་རྒྱུ་མ་ཡིན་ན་དོན་རིག་གི་རྣམ་ཤེས་དམིགས་པའི་རྒྱུ་མེད་ལས་སྐྱེ་བར་འགྱུར་རོ། ། སྐད་ཅིག་སྔ་མའི་ཡུལ་རྒྱུ་ཡིན། །
དུས་མཉམ་གཟུང་ཡུལ་ཡིན་ཞེ་ན། ། སྐད་ཅིག་གིས་སྔ་མའི་ཡུལ་རྣམ་ཤེས་ཀྱི་དམིགས་པའི་རྒྱུ་ཡིན་ལ། དུས་མཉམ་པའི་ཡུལ་གཟུང་ཡུལ་ཡིན་ནོ་ཞེ་ན། ཡུལ་ལས་སྐྱེས་ཕྱིར་རྣམ་ཤེས་གྲུབ། ། དེ་ལ་དུས་མཉམ་དགོས་པ་མེད། ། སྐད་ཅིག་གིས་སྔ་མའི་ཡུལ་དང་དབང་པོ་དང་ཡིད་ལ་བྱེད་པ་ལས་སྐྱེས་པ་དེ་ཉིད་ཀྱིས་རྣམ་ཤེས་གྲུབ་མོད། དེ་ལས་གཞན་པའི་དུས་མཉམ་པའི་ཡུལ་ཅི་ཞིག་དགོས། རྣམ་ཤེས་རྒྱུ་ལས་སྐྱེའང་དུས་མཉམ་པའི་ཡུལ་རེ་གྲོགས་སུ་དགོས་ན་དུས་མཉམ་པའི་དབང་པོ་ལ་སོགས་པའང་གྲོགས་སུ་དགོས་པས་ཧ་ཅང་ཐལ་ཏེ། མ་ལ་ཡར་རྒྱུ་ཚོགས་པ་ལས་ཙནྡན་སྐྱེའང་གངས་ཅན་གྱི་རི་གྲོགས་སུ་དགོས་སོ་ཞེས་སྨྲ་བ་བཞིན་ནོ། ། དེས་ན་རྣམ་འགྲེལ་ལས།
རྒྱུ་ཡི་ངོ་བོ་མ་གཏོགས་པའི། ། གཟུང་བ་ཞེས་བྱ་ཅིའང་མེད། ། ཅེས་བྱ་བ་དང༌། རྣམ་ངེས་ལས་ཀྱང༌། རྣམ་པ་གཏོད་པར་ནུས་པའི་ཕྱིར་ཤེས་པའི་ཡུལ་ནི་རྒྱུ་ཡིན་ལ་རྗེས་སུ་འགྲོ་བ་དང་ལྡོག་པའི་རྗེས་སུ་མི་བྱེད་པ་ནི་རྒྱུ་མ་ཡིན་ཞིང་རྒྱུ་མ་ཡིན་པ་ནི་ཡུལ་མ་ཡིན་ནོ་ཞེས་གསུངས་པ་ལྟར་རོ། ། བདེ་བར་གཤེགས་པས་ཀྱང༌། མིག་ལ་བརྟེན་ཅིང་གཟུགས་ལ་དམིགས་ནས་མིག་གི་རྣམ་པར་ཤེས་པ་སྐྱེ་ཞེས་གསུངས་པའང་དེ་ཡིན་ནོ། ། གཉིས་པ་རང་འདོད་པ་ནི། ཕྱི་རོལ་གྱི་དོན་ཁས་ལེན་པ་ན། མདོ་སྡེ་པའི་ལུགས་གཟུང་བར་བྱའོ། །
ཡུལ་དང་དབང་པོ་ཡིད་ལ་བྱེད། ། དེ་ལས་སྐྱེས་པའི་རྣམ་ཤེས་ཡིན། ། ཡུལ་དང་དབང་པོ་དང་ཡིད་ལ་བྱེད་པ་ཚོགས་པའི་སྐད་ཅིག་དང་པོ་དེ་ཉིད་ཕྱི་རོལ་གྱི་དོན་བེམས་པོ་འདྲ་བའི་སྐྱེད་བྱེད་ཡིན་ལ། དེ་དག་ཚོགས་པ་ལས་སྐད་ཅིག་གཉིས་པར་རྣམ་ཤེས་ཕྱི་རོལ་ཡུལ་གྱི་རྣམ་པ་འདྲ་བར་སྐྱེས་པ་དེ་ཉིད་སྐྱེ་ལ་འདྲ་བའི་ཤེས་པ་ཡིན་ནོ། ། དེ་གཉིས་རྒྱུ་འབྲས་ཡིན་པས་གཟུང་འཛིན་དུས་མི་མཉམ་མོ། ། འོ་ན་ཤེས་པའི་རྒྱུ་ཡིན་པར་ཐམས་ཅད་མཚུངས་པ་ལ་ཤེས་པ་ཡུལ་ཁོ་ན་དང་འདྲ་བར་སྐྱེ་ལ། དབང་པོ་ལ་སོགས་པ་དང་འདྲ་བར་མི་སྐྱེ་བ་ཅི་ཡིན་ཞེ་ན། དེ་དངོས་པོའི་ཆོས་ཉིད་ཡིན་ཏེ། ཟས་སོགས་བུ་ཡི་རྒྱུ་ཡིན་ཡང༌། ། ཕ་མའི་གཟུགས་བཞིན་ཡུལ་འདྲར་སྐྱེ། །
བུའི་རྒྱུ་ཟས་དང་དུས་དང་དྲོད་ལ་སོགས་པ་ཡིན་ཡང་ཕ་མའི་དབྱིབས་དང་འདྲའི། གཞན་གྱི་མ་ཡིན་པ་བཞིན་ནོ། ། དེ་ཡང་རྣམ་འགྲེལ་ལས། དཔེར་ན་ཟས་དང་དུས་ལ་སོགས། ། བུ་སྐྱེ་བ་ཡི་རྒྱུ་ཡིན་ཡང༌། ། དེ་ནི་ཕ་མ་གཅིག་གི་གཟུགས། ། འཛིན་འགྱུར་གཞན་འགའི་མ་ཡིན་བཞིན། ། ཞེས་གསུངས་པ་ལྟར་རོ། ། དེས་ན་ཡུལ་ལ་འབྲས་བུ་གཉིས། ། དཔེར་ན་ཡུལ་བུམ་པ་ལྟ་བུ་ལ་ཁོས་ཉེར་ལེན་གྱི་རྒྱུ་བྱས་པའི་བུམ་པའི་སྐད་ཅིག་གཉིས་པ་བེམས་པོར་སྐྱེས་པ་དང༌།
དབང་པོའི་གྲོགས་བྱས་ནས་མིག་གི་རྣམ་པར་ཤེས་པ་གཟུགས་དང་འདྲ་བར་སྐྱེ་བ་སྟེ་ལག་རྗེས་གཉིས་སྐྱེད་པ་ཡིན་ནོ། ། བློའང་ཚུལ་གཉིས་ཡིན་པར་འདོད། ། ཡུལ་ཤེས་པའི་བློ་དང་བློ་དེ་ཤེས་པའི་བློ་སྟེ་བློ་ཚུལ་གཉིས་པ་ཡིན་ནོ། ། དེ་ཉིད་མདོ་ལས། ཡུལ་ཤེས་དེ་ཡི་ཤེས་པ་ཡི། ། དབྱེ་བས་བློ་ནི་ཚུལ་གཉིས་ཉིད། ། ཅེས་བྱ་བ་དང༌། རྣམ་འགྲེལ་ལས། ཚུལ་གཉིས་དང་ནི་རང་རིག་གྲུབ། ། ཅེས་གསུངས་པ་ལྟར་རོ། །
གསུམ་པ་རྩོད་པ་སྤང་བ་ནི། བོད་རྣམས་ཕྱི་རོལ་གྱི་དོན་ལྐོག་ན་མོ་ཞེས་བྱ་བ་རྣམ་པ་འཇོག་བྱེད་གོས་ཀྱི་ལྐོག་ན་ལག་པ་ཡོད་པ་ལྟ་བུར་བསམས་ནས། ཕྱི་རོལ་དོན་གྱིས་རྣམ་པ་བཞག་ན། འོ་ན་དེ་ལས་གཞན་པ་ཤ་ཟས་བཞག་གོ་ཞེས་མགོ་བསྒྲེ་བ་ནི་མི་མཚུངས་ཏེ། ཤ་ཟས་བཞག་ན་ཤེས་པ་ཤ་ཟ་དང་འདྲ་བར་སྐྱེ་དགོས་ལ། བུམ་པ་ལ་སོགས་པ་ལ་ཤ་ཟར་འདོགས་ན་མིང་ལ་མི་བརྩད་དོ། ། དེས་ན་ཕྱི་རོལ་གྱི་དོན་ཁས་ལེན་བཞིན་དུ་མདོ་སྡེ་པ་འགོག་པ་ནི་ཆོས་ཀྱི་གྲགས་པའི་དགོངས་པ་མ་ཤེས་པ་ཡིན་ནོ། ། ཆོས་ཀྱི་གྲགས་པ་ཉིད་ཀྱིས་ཀྱང༌། གལ་ཏེ་ཕྱི་རོལ་དཔྱོད་ལ་འཇུག་པ་ན། ། ཁོ་བོས་མདོ་སྡེའི་སྐས་ལ་རྣམ་པར་བརྟེན། །
ཞེས་གསུངས་པར་གྲག་གོ ། གཉིས་པ་རྣམ་རིག་ལ་གསུམ་སྟེ། གཞན་གྱིས་བརྟགས་པ་དགག་པ། རྣམ་པར་རིག་པ་བསྒྲུབ་པ། དེ་ལ་རྩོད་པ་སྤང་བའོ། ། དང་པོ་ལ་གཉིས་ལས། ཐོག་མར་ཕྱི་རོལ་གྱི་དོན་གྲུབ་པ་དགག་ན། གཅིག་དང་དུ་མ་བྲལ་བའི་ཕྱིར། ། དོན་མེད་དེས་ན་རྣམ་པའང་མེད། ། ཡུལ་ལ་རགས་པ་ཡན་ལག་ཅན་གྱི་རྫས་སམ་ཕྲ་མོ་ཆ་མེད་ཀྱི་དུ་མར་བརྟགས་ནས་འགོག་ན་བྱེ་བྲག་པས་ཁས་བླངས་པའི་ཡན་ལག་ཅན་གྱི་རྫས་གཅིག་མེད་དེ།
ཕྱོགས་ཆ་དུ་མ་དང་འབྲེལ་བའི་ཕྱིར་འབྲུའི་ཕུང་པོ་བཞིན་ཞེས་བྱ་བས་ཁེགས་སོ། ། ཕྲ་མོ་ཆ་མེད་ཀྱི་དུ་མར་བདེན་པའང་མུ་སྟེགས་བྱེད་དང་ཉན་ཐོས་ཀྱིས་བརྟགས་པའི་རྡུལ་ཕྲན་བདེན་པ་མེད་དེ་ཆ་དྲུག་དང་འབྲེལ་པའི་ཕྱིར་ཁང་པ་བཞིན་ཞེས་བྱ་བས་ཁེགས་ཏེ། དྲུག་གིས་ཅིག་ཆར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ནི་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། ། ཞེས་གསུངས་པ་ལྟར་རོ། ། ཡང་རྡུལ་ཕྲན་གཅིག་དང་གཉིས་མཐུད་པ་ལ་རིང་ཐུང་ཡོད་མེད་བརྟགས་པས་ཀྱང་ཁེགས་སོ། ། དེ་ཉིད་ཆོས་ཀྱི་གྲགས་པས། གང་གིས་དངོས་པོ་རྣམ་དཔྱད་ན། །
དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་གསུངས་པ་ལྟར་རོ། ། གཉིས་པ་འཇིག་རྟེན་གྲགས་པ་ལ་བརྟེན་པ་དགག་ན། ཀུན་རྫོབ་འཇིག་རྟེན་གྲགས་པ་ལ། ། བརྟེན་ན་ཚད་མའི་རྣམ་གཞག་འགལ། ། རྟོག་གེ་པ་ཁ་ཅིག་སློབ་དཔོན་ཟླ་བ་གྲགས་པ་དང་མཐུན་པར་ཀུན་རྫོབ་འཇིག་རྟེན་གྲགས་སྡེ་དང་བསྟུན་ནས་འཇོག་ལ། དེའང་གང་ཟག་འཇིག་རྟེན་པ་མ་ཡིན་གྱི་བློ་འཇིག་རྟེན་པ་མ་བརྟགས་མ་དཔྱད་པར་འཇུག་པ་དང་མཐུན་པར་འཇུག་གོ་ཞེས་ཟེར་རོ། ། འདིའང་ཀུན་ཏུ་ཐ་སྙད་པའི་ཚད་མ་དཔྱོད་པ་ནི་མི་འཐད་དེ།
མ་བརྟགས་པའི་བློ་ངོར་མངོན་སུམ་དང་རྗེས་དཔག་དང༌། སྒྲུབ་པ་དང་གཞན་སེལ་ལ་སོགས་པ་མི་འཇུག་པས་ཚད་མ་དང་ཚད་མ་མ་ཡིན་པའི་རྣམ་གཞག་སྡེ་བདུན་ལས་བཤད་པ་ཐམས་ཅད་ནུབ་པར་འགྱུར་རོ། ། གལ་ཏེ་འཇིག་རྟེན་གྲུབ་མཐའ་ཁས་ལེན་པ་དེ་དག་གི་རྗེས་སུ་འབྲང་བར་འདོད་ན་ཤེས་བྱ་ལ་དངོས་པོ་དངོས་མེད་གཉིས། དངོས་པོ་ལ་བེམས་རིག་གཉིས་ལས་མ་འདས་པས་བེམས་པོའི་ལུགས་གང་འདོད་ཀྱང་བཀག་ཟིན་ལ། རིག་པ་ནི་སེམས་ཙམ་པ་ལས་གཞན་འཐད་པ་མ་ཡིན་ནོ། ། གཉིས་པ་རྣམ་པར་རིག་པ་བསྒྲུབ་པ་ནི། ཀུན་ཏུ་ཐ་སྙད་པའི་ཚད་མ་དཔྱོད་པ་ན་མདོ་མཛད་པ་དང་རྣམ་འགྲེལ་མཛད་པའི་རྗེས་སུ་འབྲང་ངོ༌། ། དེ་ལ་གཉིས་ཏེ། གསལ་དང་ལྷན་ཅིག་དམིགས་པས་འགྲུབ། ། དང་པོ་ནི།
ཤེས་པའི་མཚན་ཉིད་གསལ་ཞིང་རིག་པ་ཡིན་ལ། གསལ་ཞིང་རིག་པ་དང་མི་ལྡན་པའི་ཤེས་བྱ་མི་སྲིད་པས། ཤེས་བྱ་ཐམས་ཅད་སེམས་སུ་གྲུབ་སྟེ། ལྐོག་ཤལ་གྱིས་བ་ལང་བསྒྲུབ་པ་བཞིན་ནོ། ། གཉིས་པ་ལྷན་ཅིག་དམིགས་ངེས་ཀྱིས་འགྲུབ་སྟེ། ལྷན་ཅིག་དམིགས་ལ་གཞན་མི་སྲིད། ། རྫས་གཞན་ཡིན་ན་རྟགས་མི་སྲིད། ། ཟླ་གཉིས་སྣང་བཞིན་སྔོ་འཛིན་ཡང༌། ། གཞན་ལ་མཐའ་གཞན་བཀག་པས་ཁེགས། ། འདི་ལ་གསུམ་ལས་ཐོག་མར་རྟགས་དགོད་པ་ནི།
གང་ལྷན་ཅིག་དམིགས་པས་ངེས་པ་དེ་གཞན་མ་ཡིན་ཏེ་ཟླ་བ་གཉིས་སྣང་བཞིན། སྔོན་པོ་དང་དེ་འཛིན་གྱི་ཤེས་པའང་ལྷན་ཅིག་དམིགས་པས་ངེས་སོ། ། ཞེས་བྱ་བ་ཁྱབ་བྱེད་འགལ་བ་དམིགས་པའོ། ། དེའང་བློའི་དངོས་པོ་གཅིག་གིས་དུས་གཅིག་ཏུ་རྟོགས་པས་ངེས་པར་ནུས་པའོ། ། དེ་ཉིད་ལྷན་ཅིག་དམིགས་པས་ངེས་པའི་ཕྱིར། སྔོ་དང་དེ་བློ་གཞན་མ་ཡིན། ། ཞེས་གསུངས་པ་ལྟར་རོ། ། གཉིས་པ་རྟགས་དེའི་ཚུལ་བསྒྲུབ་པའང་ཕྱོགས་ཆོས་ནི་རང་རིག་གིས་གྲུབ་ལ། ཁྱབ་པའང་དཔེ་ཟླ་བ་གཉིས་ལ་སོགས་པའི་སྟེང་དུ་འགྲུབ་ཅིང༌། དེ་མི་མཐུན་ཕྱོགས་ལ་འགོག་པའང༌།
མི་མཐུན་ཕྱོགས་དངོས་པོ་ཐ་དད་དུས་མི་མཉམ་པ་ལ་ལྷན་ཅིག་དམིགས་ངེས་ནི་དུས་མི་མཉམ་པར་འཛིན་པ་ཉིད་ཀྱིས་ཁེགས་ལ། དུས་མཉམ་པ་ལའང་སྒྲོ་བཏགས་ནི་སྒྲོ་བཏགས་པར་ཤེས་པ་ཉིད་ཀྱིས་ཡུལ་གཞན་མེད་པར་གྲུབ་ཅིང༌། རྫས་ཐ་དད་དུས་མཉམ་པ་ལ་ནི་གནོད་པ་ཅན་གྱི་རྟགས་ཀྱིས་ཁེགས་ཏེ། གང་འབྲེལ་པ་མེད་པ་དེ་ལྷན་ཅིག་དམིགས་པས་ངེས་པ་མེད་དེ། སྔོན་པོ་དང་སེར་པོ་བཞིན་མིག་དང་གཟུགས་ཀྱང་རྫས་ཐ་དད་དུས་མཉམ་པར་ཁྱེད་ཀྱིས་ཁས་བླངས་སོ་ཞེས་པས་ཁེགས་སོ། ། གསུམ་པ་རྩོད་པ་སྤང་བ་ལ་གསུམ་ལས་དང་པོ་ནི། བཙུན་པ་དགེ་བསྲུང་ལ་སོགས་པ་དག་རྟགས་འདི་མ་གྲུབ་སྟེ། གང་ཟག་དུ་མས་ཟླ་བ་ལྟ་བུའི་གཟུང་བ་གཅིག་ལ་ལྟ་བའི་ཚེ། རང་རང་གི་འཛིན་པ་དམིགས་ཀྱང་གཞན་གྱིས་མ་དམིགས་སོ་ཞེ་ན། གཅིག་གི་གཟུང་བ་གཅིག་ལ་དམིགས་པ་མ་ཡིན་གྱི།
ལས་ཀྱི་བག་ཆགས་མཐུན་པར་སད་པ་ཡིན་ཏེ། རྨི་ལམ་གྱི་ཟླ་བ་ལྟ་བུའམ་རབ་རིབ་ཅན་རྣམས་ཀྱིས་སྐྲ་ཤད་སྣང་བ་ལྟར་སྐྱོན་མེད་དོ། ། གཉིས་པ་རྟགས་འདི་འགལ་ཏེ། ལྷན་ཅིག་ལ་གཉིས་ཀྱིས་ཁྱབ་པས་རྟགས་དོན་གཞན་དུ་མེད་པ་ལས་བཟློག་པས་ཁྱབ་པའི་ཕྱིར་རོ་ཞེ་ན། འཇིག་རྟེན་ལ་གྲགས་པའམ། གཞན་སེལ་གྱི་ངོར་ལྷན་ཅིག་དམིགས་པར་བཏགས་ཀྱི་དོན་ལ་ཐ་དད་མ་གྲུབ་པས་སྐྱོན་མེད་དོ། ། གསུམ་པ་གཏན་ཚིགས་འདི་མ་ངེས་ཏེ། གཟུགས་དང་སྣང་བའམ། སེམས་དང་སེམས་ལས་བྱུང་བའམ། སངས་རྒྱས་ཀྱི་ཡེ་ཤེས་ཀྱི་སེམས་ཅན་གྱི་སེམས་མཁྱེན་པ་ལ་སོགས་པ་ལྷན་ཅིག་དམིགས་ངེས་ཞུགས་ཀྱང་རྫས་ཐ་དད་པས་སོ་ཞེ་ན།
དེའང་གཟུགས་དང་སྣང་བ་ནི། གཟུགས་དམིགས་པ་སྣང་བ་ལ་ལྟོས་པའི་སྲོག་ཆགས་ལ་ལྷན་ཅིག་དམིགས་པ་ན་རྫས་ཐ་དད་མ་ཡིན་ཏེ། ལྕགས་བསྲེགས་པ་བཞིན་ནོ། ། སྣང་བ་ལ་མི་ལྟོས་པ་བྱི་བ་ལ་སོགས་པ་ལ་ལྷན་ཅིག་དམིགས་པ་མེད་དེ་སྣང་བ་མེད་ཀྱང་གཟུགས་དང་གཟུགས་མེད་ཀྱང་སྣང་བ་དམིགས་པའི་ཕྱིར་ལྕགས་དང་མེ་ཐ་དད་པར་གནས་པ་བཞིན་ནོ། ། སེམས་དང་སེམས་བྱུང་ཡང་རྫས་ཐ་དད་མི་འདོད་དེ། སངས་རྒྱས་ཀྱི་ཡེ་ཤེས་ཀྱིས་གཞན་གྱི་སེམས་མཁྱེན་པ་ནི་སོ་སོའི་སྐྱེ་བོའི་མངོན་སུམ་གྱི་དཔེར་མི་རུང་སྟེ་རྣམ་འགྲེལ་ལས། གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་དཔྱོད་པ་འདི། ། མ་དག་བློ་ཅན་ལས་ཡིན་གྱི། ། རྣལ་འབྱོར་རྟོགས་པ་བསམ་མི་ཁྱབ། །
ཅེས་བྱ་བ་དང༌། གནས་གྱུར་པའི་ཡེ་ཤེས་བསམ་གྱིས་མི་ཁྱབ་པར་རྒྱུད་གཞན་གྲུབ་པར་བཤད་པ་བཞིན་ནོ། ། འདི་ལ་བོད་ཕལ་ཆེར་སངས་རྒྱས་ཀྱི་ཡེ་ཤེས་གྱིས་མ་ངེས་པས་ལྷན་ཅིག་དམིགས་ངེས་ཡང་དག་གི་རྟགས་མ་ཡིན་ནོ་ཞེས་ཟེར་བ་ནི་ཀུན་ཏུ་ཐ་སྙད་པ་དང༌། ཕ་རོལ་གཟིགས་པའི་ཚད་མའི་རྣམ་གཞག་མི་ཤེས་པར་སྨྲ་བར་ཟད་དོ། ། གསུམ་པ་རྣམ་རིག་ལ་རྩོད་པ་སྤང་བ་ལ་གསུམ་ལས། དང་པོ་རིག་པའི་རྟགས་མ་གྲུབ་པ་སྤང་བ་ནི། རིག་བྱ་རྟགས་སུ་བཀོད་ན་མ་ངེས། རིག་བྱེད་རྟགས་སུ་བཀོད་ན་མ་གྲུབ། དེ་གཉིས་ལས་གཞན་པའི་རིག་པ་ཙམ་མི་རྙེད་དོ་ཞེ་ན། སྔ་མ་གཉིས་ཀྱིས་ཁྱད་པར་དུ་མ་བྱས་པའི་རིག་པ་ཙམ་འགོད་དེ།
བ་ལང་གི་མཚན་ཉིད་དཀར་ཟལ་དང་དཀར་ཟལ་མ་ཡིན་པའི་ལྐོག་ཤལ་མི་འགོད་ཀྱི། ལྐོག་ཤལ་ཙམ་འགོད་པ་བཞིན་ནོ། ། གཉིས་པ་རྡུལ་ཕྲན་དང་མཚུངས་པའི་རྩོད་པ་སྤང་བ་ནི། སེམས་རྒྱུན་ཡན་ལག་ཅན་དང་མཚུངས། ། སྐད་ཅིག་རྡུལ་གྱི་ཆ་ཤས་བཞིན། ། དེས་ན་སྐད་ཅིག་གསུམ་བདག་ཕྱིར། ། གཅིག་དང་དུ་མ་བྲལ་ཞེས་ཟེར། ། དབུ་མ་པ་རྣམས་ན་རེ། སེམས་ཀྱང་རྒྱུན་གཅིག་ཏུ་བདེན་ན་ཡན་ལག་ཅན་འགོག་པའི་རིགས་པའི་འདོན་པ་བསྒྱུར་ཏེ། གང་ལ་དུས་ཆ་ཐ་དད་ཡོད། །
དེ་ནི་གཅིག་ཏུ་མི་རུང་ངོ༌། ། ཞེས་གསུངས་པས་ཁེགས་སོ། ། སྐད་ཅིག་ཆ་མེད་དུ་བདེན་པ་ཡང༌། དྲུག་གིས་ཅིག་ཅར་སྦྱར་བའི་རིགས་པས་རྡུལ་ཕྲན་འཇིག་པ་ལྟར། སེམས་ཀྱང་ཇི་ལྟར་སྐད་ཅིག་མཐའ་ཡོད་ལྟར། ། ཐོག་མ་དབུས་ཀྱང་བརྟག་པར་གྱིས། ། སྐད་ཅིག་གསུམ་གྱི་བདག་ཉིད་ཕྱིར། ། འཇིག་རྟེན་སྐད་ཅིག་ལ་མི་གནས། ། ཞེས་བྱ་བའི་རིགས་པས་ཁེགས་སོ་ཞེ་ན། འདི་ལ་བོད་རྣམས་རྡུལ་དང་སྐད་ཅིག་གཉིས་འགོག་པའི་རིག་པ་མཚུངས་པས་སྐད་ཅིག་ཆ་ཤས་ཅན་ཡིན་ནོ་ཞེས་ཟེར་བ་ནི་མི་མཚུངས་ཏེ།
སྐད་ཅིག་གསུམ་གྱི་བདག་ཉིད་ཕྱིར། ། སྐད་ཅིག་གཅིག་པ་མི་སྲིད་འགྱུར། ། སྐད་ཅིག་གཅིག་པ་མི་སྲིད་ན། ། གསུམ་གྱི་བདག་ཉིད་ཡིན་པ་ཉམས། ། སྐད་ཅིག་མ་གཅིག་ཉིད་མི་སྲིད་དེ་གསུམ་གྱི་བདག་ཉིད་ཡིན་པའི་ཕྱིར་འདོད་ན་གསུམ་མི་སྲིད་པར་ཐལ་ཏེ་རྩོམ་པའི་གཅིག་མི་སྲིད་པའི་ཕྱིར་རོ། ། འོ་ན་རྡུལ་ཕྲན་ཡང་གཅིག་ཡིན་ན་དྲུག་ཡིན་པར་འགལ། དྲུག་ཡིན་ན་གཅིག་ཡིན་པར་འགལ་བར་མཚུངས་སོ་ཞེ་ན། ཁོ་བོ་ཡང་དེ་འདོད་པས་རྡུལ་ཕྲན་འཇིག་པ་ཡིན་ནོ། ། འོ་ན་སྐད་ཅིག་ཀྱང་འཇིག་གོ་ཞེ་ན། དུས་གསུམ་ཅིག་ཅར་སྐྱེ་ན་བདེན་པ་ཞིག་ན། །
ཁོ་བོ་ཅག་ཅིག་ཅར་མི་སྐྱེ་བ་ལ་སྐྱོན་ག་ལ་ཡོད། རགས་པ་ཅིག་ཅར་བསྐོར་བས་ན། ། དབུས་ཀྱི་རྡུལ་ཕྲན་ཆ་བཅས་འགྱུར། ། དུས་གསུམ་ཅིག་ཅར་མི་སྐྱེ་བས། ། ད་ལྟའི་སྐད་ཅིག་ཆ་མེད་ཡིན། ། རྡུལ་ཕྲན་དུས་གཅིག་ཏུ་མ་བསྐོར་ན་རགས་པ་མི་རྩོམ་པས་བསྐོར་བ་ན་དབུས་ཀྱི་རྡུལ་ཆ་བཅས་སུ་འགྱུར་རོ། ། དུས་གསུམ་ཅིག་ཅར་སྐྱེས་ན་འདས་མ་འོངས་གཉིས་ཀྱང་ད་ལྟར་བར་ཐལ་བས་འགག་པ་དང་མ་སྐྱེས་པ་དངོས་པོར་མེད་པའི་ཕྱིར་དང༌། ད་ལྟར་སྐྱེས་པའི་སྐད་ཅིག་གཅིག་ཉིད་ལས་དངོས་པོའི་ཆོས་མི་སྲིད་པས་སྐད་ཅིག་ལ་ཆ་ཤས་མེད་པའི་དགོངས་པ་དེ་ཡིན་ནོ། ། འོ་ན་རྡུལ་ཕྲན་འཇིག་པའི་ཚེ་ཆ་བཅས་སུ་འཇིག་གམ་ཆ་མེད་དུ་འཇིག་ཅེ་ན། བཞག་ན་ཆ་བཅས་ཡིན་ལ་བཤིག་ན་ཆ་མེད་དུ་འཇིག་སྟེ།
སྐྲ་རྩེའི་ཟིལ་པ་བཞིན་ནོ། ། ཁ་ཅིག་རྡུལ་ཕྲན་ཐུག་མེད་དུ་འདོད་པ་ནི་དངོས་པོའི་དེ་ཁོ་ན་མ་ཤེས་པའོ། ། འོ་ན་སྐད་ཅིག་ཀྱང་བཞག་ན་ཆ་བཅས་བཤིག་ན་ཆ་མེད་དུ་མཚུངས་པ་མ་ཡིན་ནམ་ཞེ་ན། མི་མཚུངས་ཏེ་བཞག་ཀྱང་སྐྱེས་ཙམ་གྱི་ཆ་མ་གཏོགས་པ་ཆ་གཞན་མེད་དེ་འགག་པ་དང་མ་སྐྱེས་པ་དངོས་པོར་མེད་པའི་ཕྱིར་རོ། ། དེས་ན་སློབ་དཔོན་འཕགས་པའི་སྐད་ཅིག་གསུམ་སྦྲེལ་ནས་བཤིག་པ་འདིས་ཉན་ཐོས་དུས་གསུམ་རྫས་ཡོད་དུ་འདོད་པ་དགག་པར་ནུས་ཀྱི་སྐད་ཅིག་ཆ་མེད་དགག་པར་མི་ནུས་ཏེ། འདས་མ་འོངས་རྫས་སུ་མ་གྲུབ་པའི་བར་དུ་སྐད་ཅིག་གི་རྫས་གཅིག་བཅུག་ཀྱང་དངོས་པོ་ལ་མ་གྲུབ་ལ་བློས་རློམ་དུ་ཟིན་ཀྱང་བློའི་ཆོས་རང་དགའ་བས་དོན་མི་འཇིག་སྟེ། རི་བོང་གི་རྭ་གཉིས་ཀྱི་བར་དུ་བུམ་པ་བཅག་པར་རློམ་ཀྱང་མི་ཆག་པ་བཞིན་ནོ། ། འོ་ན་ཆོས་ཀྱི་གྲགས་པས་གཅིག་དང་དུ་བྲལ་གསུངས་པ་དང་འགལ་ལོ་ཞེ་ན། མི་འགལ་ཏེ་ཡུལ་གཅིག་དང་དུ་བྲལ་ལམ་གཟུང་འཛིན་གཅིག་དང་དུ་བྲལ་ལ་དགོངས་པ་ཡིན་ནོ། ། ཁ་ཅིག་དུས་གཅིག་དང་དུ་བྲལ་དུ་གསུངས་སོ་ཞེས་ཟེར་བ་ནི་གཞུང་གི་སྐབས་དོན་མ་ལོངས་པ་ཡིན་ནོ། །
མདོར་ན་ཕྱོགས་ཀྱིས་ཕྱེ་ན་བློའང་ཆ་བཅས་ཡིན་ལ་དུས་ཀྱིས་ཕྱེ་ན་ཡུལ་ཡང་ཆ་མེད་ཡིན་ནོ། ། དེས་ན་ཀུན་ཏུ་ཐ་སྙད་པའི་ཚད་མ་ལ་སྐད་ཅིག་ཆ་བཅས་སམ་སྐད་ཅིག་གཏན་མེད་དུ་ཁས་བླངས་ན་ལྟོས་མེད་ཀྱི་རྟགས་དང་ལྷན་ཅིག་མི་གནས་པའི་འགལ་བའི་གནོད་བྱ་ལྡོག་པའི་དུས་ལ་སོགས་པའི་རྣམ་གཞག་ཐམས་ཅད་འཇིག་གོ ། འོ་ན་ཆ་མེད་ཀྱི་དངོས་པོ་སྲིད་པར་འགྱུར་རོ་ཞེ་ན། སྐད་ཅིག་ཆ་མེད་ཀྱི་དངོས་པོར་འདོད་པ་ཡིན་ནོ། ། དེ་ལྟ་ན་དོན་དམ་གྱི་དངོས་པོར་འགྱུར་རོ་ཞེ་ན། སྤྲོས་བྲལ་གྱི་དོན་དམ་མ་ཡིན་ཏེ་འཇིག་པའི་ཕྱིར་དང༌། དོན་བྱེད་ནུས་པའི་དོན་དམ་ཡིན་ཏེ་ཀུན་ཏུ་ཐ་སྙད་པའི་ཚད་མ་དཔྱོད་པའི་སྐབས་སུ་འཁྲུལ་པ་དང་མ་འཁྲུལ་པ་ཐམས་ཅད་སྐད་ཅིག་ལ་རག་ལས་པའི་ཕྱིར་རོ། ། ཆོས་ཐམས་ཅད་བདག་མེད་པའི་རྟེན་ཡང་དེ་ཡིན་ཏེ། རྣམ་འགྲེལ་ལས། ངེད་ཀྱི་དེ་ཡང་རྐྱེན་ལས་སྐྱེས། །
དེ་ཡང་བདག་མེད་ལྟ་རྟེན་ཡིན། ། ཞེས་གསུངས་པས་སོ། ། གནས་གྱུར་པའི་ཡེ་ཤེས་ཐོབ་ནས་སྐད་ཅིག་གིས་འཇིག་པ་ལ་སོགས་པ་ཐམས་ཅད་གནས་གྱུར་པའི་ཕྱིར་རྣམ་པ་ཐམས་ཅད་དུ་བསམ་གྱིས་མི་ཁྱབ་བོ་ཞེས་བཤད་ཟིན་ཏོ། ། གསུམ་པ་རྣམ་པ་ཡོད་མེད་ལ་བརྟགས་ན་མི་འཐད་པ་སྤང་བ་ནི། ཤེས་པ་རྣམ་བཅས་སམ་རྣམ་མེད་གང་ཡིན་ཡང་རུང་སྟེ་བདེན་བརྫུན་མཚུངས་པ་ལ་ཚད་མ་དང་ཚད་མ་མ་ཡིན་པའི་རྣམ་གཞག་འགལ་ལོ་ཞེ་ན། དོན་དུ་སྣང་བ་བློ་ཉིད་ཡིན། ། སྣང་བ་དེ་ཉིད་ཕྱི་ན་མེད། ། བག་ཆགས་བརྟན་དང་མི་བརྟན་ལ། ། བདེན་དང་བརྫུན་པའི་རྣམ་གཞག་བྱེད། ། སྣང་བ་ཅི་སྐྱེས་པ་ཤེས་པ་ཡིན་ལ།
དེའང་ཕྱི་རོལ་གྱི་ཡུལ་དུ་གྲུབ་པ་མེད་ཅིང་ཡུལ་མེད་པར་མཚུངས་ཀྱང་བག་ཆགས་བརྟན་པའི་སྒོ་ནས་ཟླ་བ་གཅིག་དང་དུང་དཀར་འཛིན་ལ་སོགས་པ་ཚད་མར་འཇོག་ལ། ཟླ་བ་གཉིས་དང་དུང་སེར་འཛིན་ལ་སོགས་པ་བག་ཆགས་མི་བརྟན་པའི་ཕྱིར་ཚད་མ་མ་ཡིན་པར་འཇོག་གོ ། གཞན་གྲུབ་མཐའི་དབྱེ་བ་ཁོ་བོས་བྱས་པའི་གྲུབ་མཐའ་རྣམ་འབྱེད་ལ་སོགས་པར་ཤེས་པར་བྱ་བས་འདིར་མ་སྤྲོས་སོ། ། ཇི་སྲིད་ཕྱི་རོལ་ཁས་ལེན་པ། ། དེ་སྲིད་རྒྱུ་ལ་གཟུང་ཡུལ་ཟེར། ། ཤེས་བྱ་ནང་གི་ཞུགས་པ་ན། ། ཡུལ་དང་ཡུལ་ཅན་གྲུབ་པ་མེད། ། བསྡུ་བའི་ཚིགས་སུ་བཅད་པའོ། ། ཚད་མ་རིགས་པའི་གཏེར་ལས་ཡུལ་བརྟག་པའི་རབ་ཏུ་བྱེད་པ་དང་པོའོ།། །། གཉིས་པ་ཤེས་བྱེད་ཀྱི་བློ་གཏན་ལ་དབབ་པ་ལ་གསུམ་ལས་དང་པོ་བློ་ཙམ་གྱི་མཚན་ཉིད་ནི།
བློའི་མཚན་ཉིད་རིག་པ་ཡིན། ། འགའ་ཞིག་ཡུལ་རིག་པར་འདོད་པ་ནི་མི་འཐད་དེ། ཡུལ་གྱི་མཚན་ཉིད་བློའི་རིག་བྱ་ཡིན་པར་མགོ་བསྒྲེ་ལ། དེ་འདོད་ན་ལྷ་སྦྱིན་ཕ་བུས་མཚོན་པ་ལྟར་ཕན་ཚུན་ལྟོས་པས་གང་ཡང་ངོས་མི་ཟིན་ལ་གཞན་ཡང་རང་རིག་ལ་ཡུལ་མེད་པས་ཤེས་པའི་མཚན་ཉིད་མེད་པར་འགྱུར་རོ། ། རང་རིག་ཡུལ་ཡིན་ནོ་ཞེ་ན། རང་ལ་ཡུལ་དང་ཡུལ་ཅན་འགལ་ལོ། ། དེས་ན་རང་རིག་ལ་ཡུལ་ཡོད་པར་བཤད་པ་ནི་བཏགས་པ་བ་ཡིན་ནོ། ། གཉིས་པ་དེའི་དབྱེ་བསྡུ་ནི། ཡུལ་སོགས་སྒོ་ནས་དུ་མར་འགྱུར། ། ཤེས་པའི་སྒོ་ནས་རང་རིག་གཅིག །
ཡུལ་གྱི་སྒོ་ནས་དབྱེ་ན་རྟོག་བཅས་རྟོག་མེད་གཉིས་དང་ཤེས་པའི་ངོ་བོའི་སྒོ་ནས་དབྱེ་ན་འཁྲུལ་པ་དང་མ་འཁྲུལ་པ་གཉིས་དང༌། འཇུག་ཚུལ་གྱི་སྒོ་ནས་དབྱེ་ན། ཤིང་གཅོད་པ་ལྟར་ཡུལ་ལ་མ་ཞུགས་པ་དང༌། འཇུག་བཞིན་པ་དང་ཞུགས་ཟིན་པ་གསུམ་མོ། ། དེ་ལྟར་ལས་བྱེད་པ་པོ་བྱ་བའི་སྒོ་ནས་དབྱེ་ན་སྒོ་གསུམ་པོ་དེའང་ཡུལ་ཅན་གྱི་སྒོ་ནས་བསྡུ་ན་རང་རིག་པ་ཁོ་ནར་འདུ་ལ། དེས་ན་དོན་ཐམས་ཅད་རང་མཚན་དང་ཤེས་པ་ཐམས་ཅད་རང་རིག་ཏུ་འདུའོ། ། གསུམ་པ་དེ་དག་གི་དོན་གཏན་ལ་དབབ་པ་ལ་གཉིས་ལས། ཚད་མའི་མཚན་ཉིད་འོག་ཏུ་འཆད་ལ། ཚད་མ་མ་ཡིན་པ་ལ་གཉིས་ཏེ། གཞན་ལུགས་དགག་པ་དང༌།
རང་ལུགས་བརྗོད་པའོ། ། དང་པོ་ལ་གཉིས་ལས་དགག་པའི་ཡུལ་སྤྱིར་བསྟན་ན། པཎྜི་ཏ་འགའ་ཞིག་མཐའ་ཡས་པས་དབྱེ་བ་མེད་དོ་ཞེས་ཟེར་བའང་ཐོས། བོད་ཕལ་ཆེར་བློ་ལྔར་སྡུད་དེ། ཡིད་དཔྱོད་སྣང་ལ་མ་ངེས་དང༌། ། བཅད་ཤེས་ལོག་ཤེས་ཐེ་ཚོམ་ལྔ། ། ཞེས་ཟེར་རོ། ། གཉིས་པ་མི་འཐད་པའི་ཆ་དགག་པ་ལ་གསུམ་སྟེ། ཡིད་དཔྱོད་དང༌། སྣང་ལ་མ་ངེས་པ་དང༌།
བཅད་ཤེས་དགག་པའོ། ། དང་པོ་ལ་གཉིས་ཏེ། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ལ་གཉིས་ལས་མཚན་ཉིད་ནི་རྟགས་ལ་མ་ལྟོས་པར་སྔར་མ་རྟོགས་པའི་ལྐོག་གྱུར་དོན་དང་མཐུན་པར་ངེས་པའོ། ། དབྱེ་ན་རྒྱུ་མཚན་མེད་པའི་ཡིད་དཔྱོད་ཁྲོན་པ་རྙིང་པ་ན་ཆུ་ཡོད་སྙམ་པ་ལྟ་བུ། རྒྱུ་མཚན་ཕྱི་ཅི་ལོག་ཤ་བསྲེགས་པའི་གསུར་ལ་འདུས་པའི་སྦྲང་བུའི་ཚོགས་ལ་མེར་ངེས་པ་ལྟ་བུ། རྒྱུ་མཚན་མ་ངེས་པ་ཚུལ་གསུམ་མི་ཤེས་ཀྱང་བྱས་པའི་རྟགས་ལས་མི་རྟག་པ་རྟོག་པ་ལྟ་བུའོ་ཞེའོ། ། གཉིས་པ་དེ་དགག་པ་ལ་གཉིས་ཏེ། སྤྱིར་དགག་པ་དང༌།
སོ་སོར་དགག་པའོ། ། དང་པོ་ལའང་གསུམ་ལས། བརྟགས་ན་མི་འཐད་པ་ནི། ཡིད་དཔྱོད་རྟགས་ལ་ལྟོས་མི་ལྟོས། ། དམ་བཅའ་ཙམ་ཡིན་ཐེ་ཚོམ་འགྱུར། ། ཡིད་དཔྱོད་རྟགས་སུ་བཀོད་པ་ཙམ་ལ་ལྟོས་སམ་མི་ལྟོས། མི་ལྟོས་ན་དམ་བཅའ་རྐྱང་པ་ཡིན་པས་ངེས་པ་མི་སྲིད་དེ། རྣམ་ངེས་ལས། ཡུལ་བལྟར་མི་རུང་བའི་བདག་ཉིད་ཀྱིས་ཐེ་ཚོམ་གྱི་རྒྱུ་ཡིན་པའི་ཕྱིར་རོ་ཞེས་བྱ་བ་དང༌། ཕྱོགས་ཀྱི་ཚིག་ལས་ནི་དོན་ལ་ཐེ་ཚོམ་ཟ་བར་མཐོང་གི་ངེས་པ་མ་ཡིན་པའི་ཕྱིར་དངོས་སུ་སྒྲུབ་པར་བྱེད་པ་མ་ཡིན་ནོ་ཞེས་བྱ་བ་དང༌།
མེད་ཅེས་བྱ་བའི་ཚིག་གིས་ཀྱང༌། ། དེ་མེད་ཁོ་ན་མིན་གལ་ཏེ། ། ཇི་ལྟར་མེད་རིག་དེ་བརྗོད་ན། ། དེ་ཚེ་མེད་ཅེས་བྱ་བར་རྟོགས། ། ཞེས་གསུངས་པས་སོ། ། རྟགས་ལ་ལྟོས་ན་ཡང་དག་གམ། ། ལྟར་སྣང་གསུམ་ལས་འདའ་བ་མེད། ། གལ་ཏེ་ཡིད་དཔྱོད་རྟགས་ལ་ལྟོས་ན་བཞི་ལས་མི་འདའ་སྟེ། ཆོས་ཅན་ལ་རྟགས་མ་གྲུབ་ན་མ་གྲུབ་པའི་རྟགས་ལྟར་སྣང་ངོ༌། ། གྲུབ་ན་མཐུན་ཕྱོགས་ཁོ་ན་ལ་འཇུག་ན་ཡང་དག
མི་མཐུན་ཕྱོགས་ཁོ་ན་ལ་འཇུག་ན་འགལ་བ། གཉིས་ཀ་ལ་འཇུག་པའམ་མི་འཇུག་ན་མ་ངེས་པའོ། ། དཔེར་ན་ཁུང་ན་ཆུ་ཡོད་དེ་ཅིའི་ཕྱིར་ཞེས་དྲིས་པ་ན། རྟགས་མི་འགོད་པར་ཡོད་དོ་ཞེས་དམ་བཅའ་རྐྱང་པ་ནི་ཐེ་ཚོམ་དུ་སྔར་བཤད་ཟིན་ལ། རྒྱ་མཚོའི་ངོགས་ཡིན་པ་ལ་སོགས་པ་མ་གྲུབ་པ་བཀོད་ན་ཕྱོགས་ལ་མཐུ་མེད་པས་མ་རྟོགས་པ་ཉིད་ཡིན་པའི་ཕྱིར་ངེས་པ་མི་སྲིད་དོ། ། ཆུ་འདྲེན་པ་ལ་སོགས་པའི་རྟགས་ངེས་ན་ཡང་དག་གོ ། དུ་བ་ལ་སོགས་པ་བཀོད་ན་འགལ་བའོ། ། སྔར་ཕྱིའི་ཆུ་ལེན་པ་ལ་སོག་པ་བཀོད་ན་མ་ངེས་པས་རྟགས་སམ་བློ་བཞིར་མ་འདུས་པའི་ལྐོག་གྱུར་རྟོགས་པའི་ཡིད་དཔྱོད་མི་སྲིད་དོ། ། གཉིས་པ་ཧ་ཅང་ཐལ་བ་ནི། རྒྱུ་མཚན་ཅན་གྱི་ཡིད་དཔྱོད་གཉིས། །
ལྟར་སྣང་གསུམ་དུ་མི་འདུ་ན། ། གཏན་ཚིགས་ལྟར་སྣང་བཞི་པར་འགྱུར། ། ཡིད་དཔྱོད་འགལ་མ་ངེས་མ་གྲུབ་གསུམ་ལ་བརྟེན་པའི་བློ་གསུམ་དུ་མི་འདུ་ན་ཡིད་དཔྱོད་སྐྱེད་པའི་རྟགས་ཞེས་བྱ་བ་ལྟར་སྣང་བཞི་པ་སྲིད་པར་འགྱུར་རོ། ། ཡིད་དཔྱོད་ལྟར་སྣང་མ་ཡིན་ན། ། ཚད་མ་གསུམ་པ་སྲིད་པར་འགྱུར། ། ལྟར་སྣང་གསུམ་ལ་བརྟེན་པའི་བློ་གསུམ་དུ་མི་འདུ། ཚད་མ་གཉིས་ནི་མ་ཡིན། དོན་བདེན་པ་ངེས་པ་ནི་ཡོད་པས་ཡིད་དཔྱོད་ཚད་མ་གསུམ་པར་འགྱུར་རོ། ། བདེན་པ་ངེས་ཀྱང་ཚད་མིན་ན། ། རྗེས་སུ་དཔག་པའང་མིན་པར་འགྱུར། །
དོན་བདེན་པ་གསར་དུ་ངེས་ཀྱང་ཚད་མ་མ་ཡིན་ན་རྗེས་སུ་དཔག་པ་ལའང་མཚུངས་སོ། ། ངེས་ཀྱང་སྒྲོ་འདོགས་མི་གཅོད་ན། ། གནོད་བྱ་གདོན་བྱེད་མིན་པར་འགྱུར། ། ངེས་པ་ནི་ཡོད་སྒྲོ་འདོགས་ནི་མི་གཅོད་ན་གནོད་བྱ་གནོད་བྱེད་མ་ཡིན་པར་འགྱུར་ལ། འདོད་ན་ངེས་པ་དང་ནི་སྒྲོ་འདོགས་ཡིད། ། གནོད་བྱ་གནོད་བྱེད་ངོ་བོའི་ཕྱིར། ། ཞེས་བཤད་པ་དང་འགལ་ལོ། ། དེའི་ཕྱིར་ངེས་ན་སྒྲོ་འདོགས་མི་གཅོད་པ་འགལ་བས་ཚད་མ་གསུམ་པར་གྲུབ་བོ། ། གལ་ཏེ་ལྐོག་གྱུར་ལ་རྗེས་དཔག་མ་ཡིན་པ་གང་གིས་རྟོགས་ཀྱང་ཚད་མའི་ཐ་སྙད་མི་འཇུག་གོ་ཞེ་ན། འོ་ན་ཚུ་རོལ་མཛེས་པ་བ་ལྟར།
དོན་རང་མཚན་མ་རྟོགས་ན་བདེན་པ་རྟོགས་ཀྱང་ཚད་མའི་ཐ་སྙད་མི་འཇུག་པས། རྗེས་སུ་དཔག་པའང་ཚད་མ་མ་ཡིན་ནོ། ། རང་མཚན་མ་རྟོགས་ཀྱང་བདེན་པ་རྟོགས་པས་ཚད་མའི་དོན་གྲུབ་བོ་ཞེ་ན། རྟགས་མེད་ཀྱང་བདེན་པ་རྟོགས་པས་ཁོ་བོ་ཅག་གིའང་ཚད་མ་གྲུབ་བོ། ། མི་མཚུངས་ཏེ་རྗེས་དཔག་བརྟགས་ཀྱང་ཐེ་ཚོམ་མེད་ལ་ཡིད་དཔྱོད་ནི་བརྟགས་ན་ཐེ་ཚོམ་དུ་འགྱུར་བས་སོ་ཞེ་ན། དེ་ལྟར་ན་ཐེ་ཚོམ་གྱི་ལྷག་མ་ལུས་པས་ལྷག་ལྡན་དུ་འགྱུར་གྱི་ཡིད་དཔྱོད་ཉམས་སོ། ། ངེས་པ་མེད་ཀྱང་བདེན་བརྫུན་དང༌། ། སོམ་ཉིའི་བློ་གསུམ་མི་འགལ་ན། ། གལ་ཏེ་ངེས་པ་མེད་ཀྱང་ཁྲོན་པ་ན་ཆུ་ཡོད་དམ་སྙམ་པ་ཡིད་དཔྱོད་ཡིན་ལ་མེད་དམ་སྙམ་པ་ལོག་ཤེས་ཡིན་ཞིང་གཉིས་ཀར་འཛིན་པ་ཐེ་ཚོམ་མོ་ཞེ་ན། ངེས་པ་མེད་ན་ཡིད་དཔྱོད་ཉམས། །
གཉིས་སུ་འགྱུར་ན་ཐེ་ཚོམ་དཀའ། ། ངེས་པ་མི་དགོས་ན་ཡིད་དཔྱོད་ཀྱི་མཚན་ཉིད་ཉམས་ལ། ཡོད་དམ་མེད་དམ་སྙམ་པ་ལ་ཡིད་དཔྱོད་དང་ལོག་ཤེས་སུ་བྱེད་ན་ཐེ་ཚོམ་རྙེད་པ་མི་སྲིད་དོ། ། ཕྱོགས་རེར་ངེས་ན་དེ་བདེན་ཡང་ཡིད་དཔྱོད་དང་ལོག་ཤེས་གཉིས་ཡུལ་གཅིག་ལ་རེས་འཇོག་ཏུ་འཇུག་པ་ཉིད་ལ་ཐེ་ཚོམ་གྱི་ཐ་སྙད་འདོགས་སོ་ཞེ་ན། བརྟག་ན་ངེས་པ་མི་རྙེད་པའི་ཚོད་དཔག་ཉིད་ལ་མཁས་པ་རྣམས་ཐེ་ཚོམ་དུ་མཛད་དོ། ། གསུམ་པ་བཟློག་པ་དང་མཚུངས་པ་ནི། ཡང་ན་བདེན་པའི་ཡིད་དཔྱོད་ལྟར། ། ལོག་པའི་ཡིད་དཔྱོད་ཅིས་མི་འཐད། ། ཁྱེད་འདོད་པ་ལས་བཟློག་སྟེ། ལོག་པའི་ཡིད་དཔྱོད་ཀྱི་མཚན་ཉིད་རྟགས་ལ་མ་ལྟོས་པར་སྔར་མ་རྟོགས་པའི་ལྐོག་གྱུར་དོན་དང་མི་མཐུན་པར་ངེས་པ་ཡོད་ཅེས་བརྗོད་ན་ཅིར་འགྱུར།
འདོད་ན་ཡིད་དཔྱོད་བདེན་པ་ཉམས། ། མིན་ན་སྔ་མའང་མིན་པར་མཚུངས། ། འདི་བདེན་ན་ཡིད་དཔྱོད་མི་སྲིད་ལ། མི་འཐད་ན་ཡིད་དཔྱོད་ཉིད་ཀྱང་མི་འཐད་དོ། ། གཉིས་ཀར་དོགས་ན་ཐེ་ཚོམ་འགྱུར། ། གལ་ཏེ་སྲིད་ན་གྲངས་ངེས་འཇིག ། ལོག་པའི་ཡིད་དཔྱོད་གཉིས་ཀར་དོགས་པས། ཐེ་ཚོམ་དུ་གྱུར་ན་བདེན་པའི་ཡིད་དཔྱོད་ལའང་མཚུངས་ལ། གཉིས་ཀ་བདེན་པར་འདོད་ན། འགལ་བ་ལ་མི་འཁྲུལ་བ་སྲིད་པར་འགྱུར་ཞིང་ཚད་མ་མ་ཡིན་པ་དྲུག་པར་འགྱུར་བས་ལྔའི་གྲངས་ངེས་འཇིག་གོ །
ལོག་ཤེས་ཡིན་ན་ཡིད་དཔྱོད་ཀྱང༌། ། ཚད་མ་ཉིད་འགྱུར་མཚུངས་ཕྱིར་རོ། ། བློ་དེ་ལོག་ཤེས་སུ་འདུ་ན་ཡིད་དཔྱོད་ཀྱང་ཚད་མར་འདུའོ། ། མྱོང་བ་དང་རྟགས་ལ་མ་བརྟེན་པས་ཡིད་དཔྱོད་ཚད་མ་མ་ཡིན་ནོ་ཞེ་ན། བློ་བསླད་པ་དང་རྟགས་འགལ་བ་ལ་མ་བརྟེན་པས་ལོག་པའི་ཡིད་དཔྱོད་ཀྱང་ལོག་ཤེས་སུ་མི་འདུ་བ་མཚུངས་སོ། ། དེ་ཉིད་རྣམ་ངེས་ལས་ཀྱང༌། ཇི་ལྟར་མ་ངེས་པ་ལས་ངེས་པར་འགྱུར། ། ཞེས་བྱ་བ་དང༌། ཡོད་ཀྱང་མ་གྲུབ་པ་ལ་ཡོད་པའི་ཐ་སྙད་མི་རིགས་པའི་ཕྱིར་རོ་ཞེས་བྱ་བ་དང༌། ཡོད་ཀྱང་དངོས་པོས་མ་བྱས་པའི་རྟོགས་པ་ནི་མེད་པ་རྟོགས་པ་དང་ཁྱད་པར་ཡོད་པ་མ་ཡིན་ཏེ་ཡིད་ཆེས་པ་མེད་པའི་ཕྱིར་རོ། །
ཞེས་གསུངས་པས་སོ། ། གཉིས་པ་སོ་སོར་དགག་པ་ལ་གསུམ་ལས། དང་པོ་རྒྱུ་མཚན་མེད་པ་དགག་ན། གལ་ཏེ་རྒྱུ་མཚན་མེད་པ་ཡི། ། ཡིད་དཔྱོད་བདེན་ན་ཀུན་བདེན་འགྱུར། ། རྒྱུ་མཚན་མེད་ཀྱང་དོན་བདེན་པ་རྟོགས་ན་རང་གི་འོག་ན་རིན་པོ་ཆེ་ཡོད་པ་ལ་སོགས་པ་ཚོད་དཔག་ཐམས་ཅད་ཀྱང་བདེན་པར་འགྱུར་རོ། ། ཐེ་ཚོམ་ཟའོ་སྙམ་ན། རྒྱུ་མཚན་མེད་པའི་ཡིད་དཔྱོད་བདེན་པ་ཉམས་སོ། ། ཁྲོན་པའི་ཆུའང་རྒྱུ་མཚན་གཏན་མེད་པ་མ་ཡིན་ཏེ་སྔར་ཆུ་མཐོང་བ་ཙམ་རྒྱུ་མཚན་དུ་བྱེད་པའི་ཕྱིར་རོ། ། གལ་ཏེ་རྒྱུ་མཚན་དེ་མ་ངེས་པ་ཡིན་ནོ་ཞེ་ན།
མ་ངེས་པ་ཉིད་ཀྱི་ཐེ་ཚོམ་དུ་འགྱུར་རོ། ། གཉིས་པ་རྒྱུ་མཚན་ཕྱིན་ཅི་ལོག་དགག་ན། གལ་ཏེ་ལོག་པའི་རྒྱུ་མཚན་ཅན། ། ཡིད་དཔྱོད་ཡིན་ན་གཞུང་དང་འགལ། ། འདི་ལ་གཉིས་ལས་མ་ངེས་པའི་ཡིད་དཔྱོད་དུ་ཐལ་བ་ནི། མཉན་བྱས་མི་རྟག་པ་བསྒྲུབ་པ་ཐུན་མོང་མ་ཡིན་པའི་མ་ངེས་པ་དང༌། གཞལ་བྱས་མི་རྟག་པ་བསྒྲུབ་པ་དངོས་ཀྱི་མ་ངེས་པ་དང༌། ལྷས་བྱིན་གྱི་བུ་ལས་སྔོ་བསངས་བསྒྲུབ་པ་ཡང་དག་གི་ལྷག་ལྡན་ལ་སོགས་པ་ཐམས་ཅད་ཁྱེད་ལྟར་ན་ཡིད་དཔྱོད་དུ་འགྱུར་བ་ལས་སློབ་དཔོན་གྱིས་ཐེ་ཚོམ་དུ་བསྡུས་པའི་ཕྱིར་རོ། ། གཉིས་པ་མ་གྲུབ་པ་ཡིད་དཔྱོད་དུ་ཐལ་བ་ནི། མིག་གི་གཟུང་བྱས་སྒྲ་མི་རྟག་པར་བསྒྲུབ་པའང་ཡིད་དཔྱོད་དུ་འགྱུར་རོ། །
འདོད་ན་མ་གྲུབ་པ་ལས་རྟོགས་པ་མི་སྐྱེ་བར་གསུངས་པ་དང་འགལ་ཏེ། ཕྱོགས་ལ་མཐུ་མེད་སོམ་ཉི་དང༌། ཞེས་པ་ལྟར་རོ། ། གསུམ་པ་ལུང་གི་ཆོས་ཡིད་དཔྱོད་དུ་འདོད་པ་དགག་ན། རང་གཞན་སྡེ་པའི་ལུང་ལས་རྟོགས། ། བློ་རིགས་བཞིར་འདུས་ཡིད་དཔྱོད་མིན། ། ལུང་ཐོས་པ་ལ་བྱུང་བའི་ཤེས་རབ་ཡིད་དཔྱོད་དོ་ཞེ་ན། མི་འཐད་དེ། རང་གི་ལུང་ལ་དྲང་དོན་ངེས་དོན་གཉིས། གཞན་གྱི་ལུང་ལས་འཐད་མི་འཐད་གཉིས་ལས།
དཔེར་ན་བདེན་པ་བཞི་དང་བདག་མེད་གཉིས་ལ་སོགས་པ་སྒྲུབ་བྱེད་ཡོད་ན་ཚད་མ་ཡིན་ཏེ་རྣམ་འགྲེལ་ལས། ཡིད་ཆེས་ཚིག་ནི་མི་སླུ་བའི། ། སྤྱི་ལས་རྗེས་སུ་དཔག་པ་ཉིད། ། ཅེས་པ་དང༌། ཡིད་ཆེས་ཚིག་ནི་མི་སླུ་བའི། ། སྤྱི་ལས་འདི་ཡུལ་ལྐོག་གྱུར་ན། ། གོ་སྐབས་མེད་པའི་ཕྱིར་བློ་ནི། ། རྗེས་སུ་དཔག་པའི་ཚད་མར་གསུངས། ། ཞེས་བྱ་བ་དང༌། བླང་དང་དོར་བྱའི་དེ་ཉིད་ནི། །
ཐབས་བཅས་རབ་ཏུ་རིག་པ་ཡིས། ། གཙོ་བོའི་དོན་ལ་མི་སླུ་བའི་ཕྱིར། ། གཞན་ལ་རྗེས་སུ་དཔག་པ་ཡིན། ། ཞེས་གསུངས་པ་ལྟར་རོ། ། ཁྲུས་དང་དཀའ་ཐུབ་ཀྱིས་སྡིག་པ་འདག་པ་ལ་སོགས་པ་གནོད་བྱེད་ཡོད་པས་ལོག་ཤེས། སྒྲུབ་བྱེད་གནོད་བྱེད་གཉིས་ཀ་མེད་པའི་ལུང་ལས་གཞི་གྲུབ་པ་རྣམས་ཐེ་ཚོམ། མ་གྲུབ་པ་མ་རྟོགས་པ་ཉིད་དེ། ། རྣམ་འགྲེལ་ལས། ཚད་མས་མ་གྲུབ་དོན་ཅན་གྱི། ། གྲུབ་མཐའི་རྗེས་སུ་འབྲང་ངམ་ཅི། །
ཞེས་བྱ་བ་དང༌། དེས་ན་ལུང་དང་དངོས་རྣམས་ལ། ། རྟོགས་པ་པོ་ཡིས་རྣམ་འགར་ཡང༌། ། མེད་ན་མི་འབྱུང་མི་འགྲུབ་པས། ། དེ་དོན་ངེས་པ་དེ་གང་ལས། ། ཞེས་བྱ་བ་དང༌། འགལ་བ་ཀུན་དུ་མ་བསལ་ཞིང༌། ། བསྟན་བཅོས་དོན་ཡང་མ་བསྟན་པར། ། དེ་བདེན་དོན་ཞེས་ཁས་ལེན་པ། ། གཡེམ་མ་མུ་ཅོར་གྱིས་རྒྱལ་ལོ། །
ཞེས་བྱ་བ་རྒྱས་པར་གསུངས་པ་ལྟར་རོ། ། ཚད་མ་མ་ཡིན་པའི་ལུང་ལས་འཇུག་ལྡོག་ནི། ཐེ་ཚོམ་གྱི་སྒོ་ནས་བྱེད་པར་གསུངས་པས་མི་འགལ་ལོ། ། གཉིས་པ་སྣང་ལ་མ་ངེས་པ་དགག་པ་ལ་གཉིས་ཏེ། ཕྱོགས་སྔ་མ་དང༌། དེ་དགག་པའོ། ། དང་པོ་ལའང་གཉིས་ལ་མཚན་ཉིད་ནི། སྒྲོ་འདོགས་དང་མི་འགལ་བའི་དོན་རང་གི་མཚན་ཉིད་སྣང་བ་ཞེས་ཟེར་ལ། གཉིས་པ་དབྱེ་ན་གསུམ་སྟེ། ཡུལ་རྣམ་པ་མི་གསལ་བ་བུམ་པའི་སྐད་ཅིག་ལྟ་བུ།
ཡིད་ཉེ་བར་མ་གཏད་པ་དམིགས་པ་འགའ་ཞིག་ལ་ཡིད་བསྡུས་པ་ན་གཟུགས་མཐོང་བ་ལྟ་བུ། འཁྲུལ་པའི་རྒྱུ་མཚན་གྱིས་ཟིན་པ་ཉ་ཕྱིས་ལ་དངུལ་དུ་འཁྲུལ་བའི་ཚེ་ཉ་ཕྱིས་སུ་མ་ངེས་པ་ལྟ་བུའོ་ཞེས་ཟེར་རོ། ། གཉིས་པ་དེ་དགག་པ་ལ་གཉིས་ལས་སྤྱིར་དགག་ན། གལ་ཏེ་སྣང་ལ་མ་ངེས་པ། ། ཚད་མ་མིན་ན་མངོན་སུམ་ཀུན། ། ཚད་མ་མིན་འགྱུར་མངོན་སུམ་ལ། ། ངེས་པ་ཉིད་ནི་བཀག་ཕྱིར་རོ། ། མངོན་སུམ་ལ་མཚན་ཉིད་ཞུགས་པའི་ཕྱིར་དེ་ཚད་མ་མ་ཡིན་པར་འགྱུར་ཏེ། རྣམ་འགྲེལ་སྟོང་ཕྲག་ཕྱེད་དང་བཞི་པ་ལས། ད་ནི་ཇི་ལྟར་མ་ངེས་པ་མངོན་སུམ་གྱིས་ཀྱང་གཟུང་བ་ཡིན་ཞེ་ན།
མངོན་སུམ་ནི་གང་གིས་ཀྱང་ངེས་པར་བྱེད་པ་མ་ཡིན་ཏེ། དེས་གང་ཞིག་འཛིན་པ་དེའང་ངེས་པས་ནི་མ་ཡིན་ནོ། ། འོ་ན་ཅི་ཡིན་ཞེ་ན་དེར་སྣང་བས་སོ། ། དེས་ན་ངེས་པ་དང་མ་ངེས་པའི་དབང་གིས་མངོན་སུམ་གྱིས་འཛིན་པ་དང་མི་འཛིན་པ་དག་མ་ཡིན་ནོ། ། ངེས་པ་རྣམས་ཀྱིས་ནི་དེ་ལྟ་མ་ཡིན་ཏེ། འགའ་ཞིག་ངེས་ཀྱང་གཞན་མ་ངེས་པས་འཇུག་པ་ཐ་དད་པས་འཛིན་པ་དང་མི་འཛིན་པ་ཡིན་ནོ། ། ཞེས་སོ། ། འོ་ན་མ་ངེས་ན་མངོན་སུམ་ཚད་མར་ཇི་ལྟར་འགྱུར་ཞེ་ན། འདི་ལ་འོག་ཏུ་བཤད་པར་བྱའོ། ། གཉིས་པ་བྱེ་བྲག་ཏུ་ཡུལ་རྣམ་པ་མི་གསལ་བའི་སྣང་ལ་མ་ངེས་པ་མི་འཐད་དེ།
རྫས་གཅིག་ལ་རྣམ་པ་གསལ་མི་གསལ་འགལ་བའི་ཕྱིར་རོ། ། འོ་ན་བུམ་པ་མཐོང་བའི་ཚེ་དེའི་སྐད་ཅིག་རྣམ་པ་མི་གསལ་བ་མ་ཡིན་ནམ་ཞེ་ན། དེ་ནི་འཁྲུལ་པའི་རྒྱུ་མཚན་གྱིས་ཟིན་པས་མ་ངེས་པ་ཡིན་ཏེ། རྣམ་འགྲེལ་ལས། གཟུགས་ཆོས་མཐུན་པ་མཐོང་བ་ལས། ། ཉ་ཕྱིས་ལ་དངུལ་སྣང་བ་ལྟར། ། གལ་ཏེ་འཁྲུལ་པའི་རྒྱུ་མཚན་གྱིས། ། ཡོན་ཏན་གཞན་སྦྱོར་མི་བྱེད་ན། ། ཞེས་གསུངས་པས་སོ། ། འོ་ན་མཐོང་ཡང་གསལ་བ་མེད་པའི་ཕྱིར་རོ་ཞེས་ཀྱང་བཤད་པ་མ་ཡིན་ནམ་ཞེ་ན།
དེ་ནི་ཡུལ་མི་གསལ་བས་མ་ཡིན་གྱི་འདྲ་བ་གཞན་འབྱུང་ལ་སོགས་པ་འཁྲུལ་པའི་རྒྱུ་མཚན་གྱི་སྒོ་ནས་བློས་གསལ་བར་འཛིན་མ་ནུས་པས་གཞན་སེལ་གྱི་སྒོ་ནས་ངེས་པར་བྱ་བ་ལ་དགོངས་པ་ཡིན་ནོ། ། དེས་ན་ཡུལ་མི་གསལ་བ་དང་བློས་གསལ་མི་ནུས་པ་གཉིས་འདྲེས་པར་མི་བྱའོ། ། གསུམ་པ་བཅད་པའི་ཡུལ་ཅན་དགག་པ་ལ་གཉིས་ཏེ། ཕྱོགས་སྔ་མ་དང་དེ་དགག་པའོ། ། དང་པོ་ལ་གཉིས་ལས། མཚན་ཉིད་ནི། སྔར་རྟོགས་ཟིན་གྱི་བྱེད་པ་མ་ཉམས་པ་ལ་བཟློག་ཕྱོགས་ཀྱི་སྒྲོ་འདོགས་དང་འགལ་བར་འཇུག་གོ ། གཉིས་པ་དབྱེ་ན་གཉིས་ཏེ། མངོན་སུམ་བཅད་ཤེས་ཞེས་བྱ་བ་སྔར་སྔོན་པོ་མཐོང་བའི་རྗེས་ལ་སྔོན་པོ་མཐོང་བ་ལྟ་བུ་དང༌། རྟོག་པ་བཅད་ཤེས་ཞེས་བྱ་བ་མངོན་སུམ་གྱི་རྗེས་སུ་སྐྱེས་པའི་ངེས་པ་དང༌།
རྗེས་དཔག་ལ་སོགས་པ་རྟོགས་པའི་རྗེས་སུ་སྐྱེས་པའི་དྲན་པ་ཡིན་ནོ་ཞེས་ཟེར་རོ། ། གཉིས་པ་དེ་དགག་པ་ལ་གཉིས་ལས་སྤྱིར་དགག་ན། བཅད་ཤེས་རིག་པས་མཐའ་བཅད་ན། ། མ་རྟོགས་པ་དང་ལོག་རྟོག་དང༌། ། ཡང་ན་ཚད་མ་ཉིད་འགྱུར་གྱི། ། དེ་ལས་གཞན་པའི་བློ་མི་སྲིད། ། དཔྱོད་ན་བཅད་ཤེས་མ་རྟོགས་པར་འདུ་སྟེ། ཚད་མའི་ཡུལ་སྐད་ཅིག་མ་ཉིད་ཀྱིས་འགག་པའི་ཕྱིར་དང་མ་འགགས་སུ་ཟིན་ཀྱང་བློས་སྔར་རྟོགས་ཟིན་པའི་ཕྱིར་ཕྱིས་རྟོགས་པར་བྱ་རྒྱུ་མེད་དེ། ཤིང་བཅད་ཟིན་པས་སྟ་རེ་གཅོད་བྱེད་མ་ཡིན་པའམ་གྲུབ་ཟིན་པས་མ་གྲུབ་པར་འདུ་བ་བཞིན་ནོ། ། བལྟ་བྱ་མེད་པའི་ལྟ་བྱེད་དང༌།
ཤེས་བྱ་མེད་ཀྱང་ཤེས་བྱེད་དུ་འདོད་པ་གྲངས་ཅན་གྱི་ལུགས་སོ། ། གལ་ཏེ་མ་རྟོགས་པ་རྟགས་རྒྱུ་མེད་ཀྱང་རྟོགས་ཟིན་ཉིད་ལ་བསྣན་ནས་དྲན་པར་བྱེད་པས་བཅད་ཤེས་ཀྱི་བློས་རྟོགས་པ་ཡིན་ནོ་ཞེ་ན། འོ་ན་གཏན་ཚིགས་ཀྱི་སྐྱོན་ཡང་གསུམ་ལས་གཞན་པ་དུ་བས་ཚང་མང་གི་མེ་སྒྲུབ་པ་ལྟ་བུ་གྲུབ་ཟིན་པ་བསྒྲུབ་པ་ཞེས་བྱ་བ་སྐྱོན་བཞི་པ་ཡོད་པ་ཅིས་དགག དེ་ནི་གྲུབ་ཟིན་པ་ཉིད་ཀྱིས་ཤེས་འདོད་མེད་པའི་མ་གྲུབ་པར་འདུའོ་ཞེ་ན། འདིར་ཡང་སྔར་རྟོགས་ཟིན་པ་ཉིད་ཀྱིས་མ་རྟོགས་པ་ཉིད་དོ། ། ཡང་སྔར་རྟོགས་པ་དེ་ཉིད་ད་ལྟར་ཡང་རྟོགས་སོ་སྙམ་ན། དེ་མ་ཡིན་ལ་དེར་འཛིན་པའི་ཕྱིར་ལོག་ཤེས་ཉིད་དོ། ། ད་ལྟ་དྲན་པའི་རྟགས་ཀྱིས་སྔར་གྱི་མྱོང་བ་དཔོག་ན་ནི་རྣལ་འབྱོར་སྤྱོད་པ་བ་དག་གིས་འབྲས་བུའི་རྟགས་སོ། ། ད་ལྟ་དྲན་པ་ཡོད་པ་ཉིད་ནི་དེ་ལ་ལྟོས་ནས་རང་རིག་པའི་ཚད་མ་ཉིད་ལས་མ་འདས་སོ། ། དེས་ན་རྣམ་འགྲེལ་ལས།
གཞན་དང་མཚམས་ནི་སྦྱོར་བ་ཡི། ། ཞེན་པ་མཁས་པས་དྲན་པར་ཤེས། ། ཞེས་གསུངས་པས་སོ། ། བྱེ་བྲག་ཏུ་མངོན་སུམ་བཅད་ཤེས་དགག་པ་ལ་གཉིས་ཏེ། དགག་པ་དངོས་དང༌། བཀག་པ་ལ་མི་འཐད་པ་སྤང་བའོ། ། དང་པོ་ལ་གཉིས་ལས་འགལ་བ་ལས་གཞི་མཐུན་དགག་ན། མངོན་སུམ་རྟོགས་བྲལ་ད་ལྟར་བ། ། བཅད་ཤེས་འདས་པ་དྲན་པ་ཡིན། ། ཡུལ་དུས་འཛིན་སྟངས་འགལ་བ་ལ། །
གཞི་མཐུན་པ་ནི་ག་ལ་སྲིད། ། མངོན་སུམ་ནི་ངོ་བོ་རྟོག་བྲལ། ཡུལ་རང་མཚན། དུས་ད་ལྟར་བ། འཛིན་སྟངས་གསལ་བ་མ་འདྲེས་པ་འཛིན་པ་ཡིན་ལ། བཅད་ཤེས་ནི་ངོ་བོ་རྟོག་པ། ཡུལ་སྒྲ་དོན་དུས་འདས་པ། འཛིན་སྟངས་མི་གསལ་བ་འདྲེས་པ་འཛིན་པས་མངོན་སུམ་ཡང་ཡིན་ལ། བཅད་ཤེས་ཀྱང་ཡིན་ནོ་ཞེས་བྱ་བའི་གཞི་མཐུན་མི་སྲིད་དེ། རྣམས་ངེས་ལས།
བརྡ་དྲན་པ་ཡི་རྒྱུ་ཅན་ནི། ། མཐོང་བ་སྡུད་པའི་བདག་ཉིད་ཅན། ། སྔ་ཕྱི་འཛིན་པས་སྟོང་པ་ཡི། ། མིག་ཤེས་ལ་ནི་ཇི་ལྟར་འགྱུར། ། ཞེས་གསུངས་ལ། ཆོས་མངོན་པ་ལས་ཀྱང༌། དྲན་པ་ནི་འདྲིས་པའི་དངོས་པོ་མ་བརྗེད་པ་དུས་འདས་པ་ལ་འཇུག་གི་ད་ལྟར་བ་ལ་མི་འཇུག་པར་བཤད་དོ། ། གཉིས་པ་དབང་ཤེས་རིགས་ལ་ཚད་མ་དགག་ན། རིགས་རྒྱུན་འཛིན་པ་མངོན་སུམ་སྟེ། ། རྗེས་ཤེས་བཅད་ཤེས་ཡིན་ཞེ་ན། །
རིགས་ནི་མངོན་སུམ་ཡུལ་མ་ཡིན། ། མཐོང་བའི་དོན་ལ་རྗེས་ཤེས་མེད། ། ཡང་རིགས་ཀྱི་རྒྱུན་ལ་མངོན་སུམ་ཚད་མ་ཡིན་ནོ་ཞེས་ཟེར་བའང་མི་འཐད་དེ། རིགས་དེ་ཅི་སྔོན་པོའི་སྐད་ཅིག་གི་ཕྲེང་བའམ། མུ་སྟེགས་བྱེད་ལྟར་སྤྱིའམ། འོན་ཏེ་གཞན་སེལ་ལ་ཟེར་བརྟག དང་པོ་ལྟར་ན་སྐད་ཅིག་སོ་སོའི་ཕྲེང་བ་ནི་རྫས་ཡིན་གྱི་རིགས་མ་ཡིན་ནོ། ། སྐད་ཅིག་གི་རྒྱུན་གནས་པ་ནི་མི་སྲིད་དེ། སྐད་ཅིག་རེ་རེ་ལ་འཇིག་པའི་ཕྱིར་རོ། ། མུ་སྟེགས་འདོད་པའི་སྤྱི་ནི་མི་སྲིད་ཅིང༌།
གཞན་སེལ་གྱི་སྤྱིའང་སྒྲོ་བཏགས་ཡིན་པས་དངོས་པོར་མེད་ལ་དེས་ན་རིགས་དབང་པོའི་ཡུལ་མ་ཡིན་པས་ཇི་ལྟར་མངོན་སུམ་ཚད་མ་ཡིན། དེ་ལྟར་རིགས་རྒྱུན་ལ་ཚད་མར་འགྲོར་ཆུག་ནའང་སྐད་ཅིག་གི་གོ་མ་སྟོངས་པ་ཙམ་ལས་གཞན་པའི་རྒྱུན་མི་སྲིད་ལ་དེ་འཛིན་པ་ཐམས་ཅད་ཚད་མ་ཡིན་པས་མངོན་སུམ་བཅད་ཤེས་གང་ལ་བྱེད། གལ་ཏེ་སྐད་ཅིག་དང་པོ་མཐོང་བ་མངོན་སུམ་ཡིན་ལ་ཕྱིས་མཐོང་བ་ཐམས་ཅད་བཅད་ཤེས་ཡིན་ནོ་ཞེ་ན། སྐད་ཅིག་དང་པོ་དེ་དུས་མཐའི་སྐད་ཅིག་ལ་བྱེད་ན་སྐད་ཅིག་ཐམས་ཅད་དུས་མཐའི་སྐད་ཅིག་ཡིན་པས་བཅད་ཤེས་མི་སྲིད་ལ་བྱ་རྫོགས་ལ་བྱེད་ནའང་ཡུལ་དང་དབང་པོ་མ་བྲལ་གྱི་བར་དེ་སྲིད་དུ་མངོན་སུམ་གྱི་བྱ་བ་མི་རྫོགས་པས་ཐམས་ཅད་མངོན་སུམ་དུ་སོང་གི་བཅད་ཤེས་མི་སྲིད་དོ། ། གལ་ཏེ་སྐད་ཅིག་དེ་ལྟར་མི་འབྱེད་དེ་ཡུལ་དེ་སྔོན་པོར་ཉམས་སུ་མྱོང་བ་ཙམ་གྱིས་ཚད་མའི་བྱ་བ་རྫོགས་ལ་ད་གཟོད་སྔོན་པོའོ་སྙམ་དུ་སྔར་གྱི་རྟོག་པས་ངེས་པའམ་དྲན་པར་བྱེད་པ་མན་ཆད་བཅད་ཤེས་སོ་སྙམ་ན། ངེས་པའམ་དྲན་པ་རྟོག་པ་ཡིན་པས་མངོན་སུམ་དུ་གཞི་མཐུན་མི་སྲིད་དོ། ། འོན་ཏེ་དང་པོ་སྔོན་པོ་མཐོང་བ་ལ་ཚད་མ་དང༌། ཕྱི་ནས་མཐོང་བ་ཐམས་ཅད་བཅད་ཤེས་སུ་མིང་འདོགས་སོ་སྙམ་ན་མིང་དུ་འདོགས་པ་ལ་རག་མོད། དང་པོའི་སྔོན་པོ་དང་ཕྱི་ནས་ཀྱི་སྔོན་པོ་གཉིས་ལ་སྔར་མ་མཐོང་བའི་དོན་རང་མཚན་མ་འཁྲུལ་པས་མཐོང་བར་ཁྱད་པར་མེད་པས་ཡང་ན་གཉིས་ཀ་ཚད་མ་ཡང་ན་གཉིས་ཀ་ཚད་མ་མ་ཡིན་པར་མཚུངས་པས་ཚད་མ་དང་བཅད་ཤེས་ཀྱི་མིང་གིས་ཅི་ཞིག་བྱ། གལ་ཏེ་འདྲ་བ་མཐོང་བ་བཅད་ཤེས་ཡིན་ནོ་ཞེ་ན།
འདྲ་བ་དོན་ལ་མེད་པར་སྤྱི་འགོག་པའི་སྐབས་སུ་འཆད་དོ། ། ཡང་མངོན་སུམ་གྱི་ཡུལ་མ་འགགས་ན་རྟག་པར་འགྱུར་ལ། འགགས་ན་གཟུང་བ་འཛིན་པ་མེད་ཅིང་སྔར་གྱི་སྔོན་པོའོ་སྙམ་པ་རྟོག་པ་ཡིན་པས། རང་མཚན་དང་འབྲེལ་པ་མེད་དོ། ། འགལ་བའི་ཕྱིར་ན་གཞི་མཐུན་མེད། ། མངོན་སུམ་ཡིན་ཕྱིར་དྲན་པ་མིན། ། རིགས་ནི་དབང་པོའི་ཡུལ་དུ་འགལ། ། མཐོང་ན་སྔ་ཕྱི་ཁྱད་པར་མེད། ། ངེས་པ་ཡོད་ན་མངོན་སུམ་མིན། ། འདྲ་བར་འཛིན་པ་རྟོག་པ་ཡིན། །
དེས་ན་མངོན་སུམ་བཅད་ཤེས་དང༌། ། གཞི་མཐུན་རིགས་པ་ཤེས་པས་བཀག ། ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གཉིས་པ་བཀག་པ་ལ་མི་འཐད་པ་སྤང་བ་ནི། འོ་ན་མངོན་སུམ་རྫས་སྐད་ཅིག་ཁོ་ནར་ཟད་པས་སོ་སོའི་སྐྱེ་བོ་ལ་མངོན་སུམ་ཚད་མ་མི་སྲིད་དོ་སྙམ་ན། ཡུལ་དང་དབང་པོའི་རྡུལ་ཕྲ་རབ། ། ཚོགས་པའི་སྐད་ཅིག་ཇི་སྙེད་ཀྱི། ། མྱོང་བའི་རྣམ་ཤེས་གང་བསྐྱེད་པ། ། སོ་སོའི་སྐྱེ་བོའི་མངོན་སུམ་ཡིན། ། སོ་སོ་སྐྱེ་བོའི་མངོན་སུམ་ཚད་མ་ནི་རྡུལ་ཕྲན་སོ་སོ་ལ་མི་འཇུག་གི
རྡུལ་ཕྲན་འདུས་པའི་ཡུལ་དང་དབང་པོ་དང་ཡིད་ལ་བྱེད་པ་ལ་སོགས་པ་ཇི་སྙེད་ཅིག་གིས་རྣམ་ཤེས་བསྐྱེད་པ་དེ་ཙམ་ཞིག་ཡིན་ནོ། ། དེས་ན་རྡུལ་ཕྲན་བསགས་པ་ལ་དམིགས་པ་ཞེས་གསུངས་པའང་དེ་ལ་དགོངས་སོ། ། དེ་ལྟར་གཞན་འདོད་པའི་ཚད་མ་མ་ཡིན་པའི་གསལ་བའི་ཆ་ཅུང་ཟད་ཙམ་ལ་བརྟེན་ནས་བློ་རིགས་ཐ་དད་དུ་འཇོག་ན་ཆོས་ཀྱི་གྲགས་པའི་དགོངས་པའི་ཚད་མ་དང་ཚད་མ་མ་ཡིན་པ་དང༌། གཏན་ཚིགས་དང་ལྟར་སྣང་བའི་གྲངས་ངེས་ཐམས་ཅད་འཇིག་སྟེ། ནང་ཚན་གྱི་དབྱེ་བ་ཅུང་ཟད་ལ་བརྟེན་ནས། སྤྱི་རིགས་ཐ་དད་དུ་འཇོག་པའི་ཕྱིར་རོ། ། དཔེར་ན་གློ་བུར་བའི་རྗེས་དཔག་རྗེས་དཔག་ཏུ་མི་འདུ་བ་དང༌། ཁྱེད་རང་ལྟར་ན་མངོན་སུམ་ཤུགས་རྟོགས་མངོན་སུམ་དུ་མི་འདུ་བ་དང༌། ལྡན་པའི་འབྲེལ་པ་དེ་ལས་བྱུང་བར་མི་འདུ་བ་ལ་སོགས་པ་མགོ་བསྒྲེ་ནུས་ལ་ཁོངས་སུ་འདུ་བའི་རྟགས་ཀྱི་རྣམ་གཞག་ཐམས་ཅད་ཀྱང་ནུབ་པར་འགྱུར་རོ། ། གྲངས་ཀྱི་དབྱེ་བསྡུ་ཇི་སྙེད་པ། །
རིགས་ཀྱི་དབྱེ་བས་བྱས་པ་ཡིན། ། ནང་གི་དབྱེ་བསྡུ་ཇི་སྙེད་པ། ། དེ་ཡི་ཁོངས་སུ་གཏོགས་པར་བཞེད། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་རང་གི་ལུགས་ལ་གསུམ་སྟེ། ཚད་མ་མ་ཡིན་པའི་སྤྱིའི་མཚན་ཉིད་གྲངས་ཀྱི་དབྱེ་བསྡུ་སོ་སོའི་རྣམ་གཞག་གོ ། དང་པོ་ནི། མི་སླུ་མ་གྲུབ་ཚད་མ་མིན། ། ཚད་མ་མིན་པའི་མཚན་ཉིད་ནི་ཤེས་པ་གང་ལ་མི་སླུ་བ་མ་གྲུབ་པ་ཞེས་བྱ་བ་ཡིན་ཏེ། བ་ལང་མ་ཡིན་པར་མཚོན་པ་ལ་ནོག་ལྐོག་ཤལ་བཀག་པ་ལྟར་འཁྲུལ་པ་མེད་དོ། །
གཉིས་པ་གྲངས་ཀྱི་དབྱེ་བསྡུ་ནི། མ་རྟོགས་ལོག་རྟོག་ཐེ་ཚོམ་སྟེ། ། ཚད་མའི་འགལ་ཟླ་རྣམ་པ་གསུམ། ། འཇུག་ཚུལ་སྒོ་ནས་ཕྱེ་བ་ཡིན། ། ངོ་བོའི་སྒོ་ནས་བསྡུ་ན་གཅིག ། ཚད་མ་མ་ཡིན་པའི་བློ་ལ་འཇུག་ཚུལ་གྱི་སྒོ་ནས་དབྱེ་ན་གསུམ་ཁོ་ནའོ། ། དེ་ལྟ་བུའི་ཚད་མ་མ་ཡིན་པའི་བློ་གསུམ་དང་གཏན་ཚིགས་ཀྱི་སྐྱོན་གསུམ་རིགས་པའི་གནད་གཅིག་སྟེ། ཕྱོགས་ལ་མཐུ་མེད་སོམ་ཉི་དང༌། ། མི་འདོད་འདོད་པའི་ངེས་སྒྲུབ་བྱེད། ། ཅེས་གསུངས་པ་ལྟར།
གཏན་ཚིགས་མ་གྲུབ་པས་བསྒྲུབ་བྱ་ལ་མཐུ་མེད་པ་ལྟར་མ་རྟོགས་པ་ལའང་བློ་གང་དུའང་འཇུག་པའི་མཐུ་མེད་དོ། ། མ་ངེས་པས་ཡིན་ནམ་མ་ཡིན་སོམ་ཉི་སྐྱེད་པ་ལྟར། ཐེ་ཚོམ་ཡང་གནས་ལུགས་ལས་མཐའ་གཞན་དུ་དོགས་པར་བྱེད་ལ་འགལ་བས་གང་མི་འདོད་པ་བསྒྲུབ་པ་ལྟར་ལོག་རྟོག་གིས་ཀྱང་གང་མ་ཡིན་པ་དེ་རྟོགས་པར་བྱེད་དོ། ། ཡང་དག་གི་རྟགས་ཀྱིས་གང་འདོད་པའི་དོན་སྒྲུབ་པ་ལྟར་ཚད་མས་ཀྱང་དོན་དེ་རྟོགས་སོ། ། དེས་ན་རྟགས་སུ་བཀོད་ཚད་ལ་བཞི་ལས་མི་སྲིད་ལ་གཅིག་སྐྱོན་མེད་ཡིན་པས་སྐྱོན་ཅན་གསུམ་ལས་མི་སྲིད་པ་ལྟར་བློའི་འཇུག་ཚུལ་མཐའ་དག་བཞི་ལས་མི་སྲིད་ལ་གཅིག་ཚད་མ་ཡིན་པས་ཚད་མ་མ་ཡིན་པའི་བློ་གསུམ་ཁོ་ནར་གྲངས་ངེས་སོ། ། ངོ་བོའི་སྒོ་ནས་བསྡུ་ན་ལོག་རྟོག་དང་ཐེ་ཚོམ་གཉིས་ཀྱང་མ་རྟོགས་པ་ཉིད་ཡིན་པས་ཚད་མ་མ་ཡིན་པའི་བློ་གཅིག་ཏུ་འདུ་སྟེ། ཚད་མ་གཉིས་ཀའང་རང་རིག་མངོན་སུམ་དུ་འདུ་ལ། ཡུལ་གཉིས་ཀའང་ཞལ་བྱ་རང་མཚན་དུ་འདུ་བར་གསུངས་པ་བཞིན་ནོ། ། བོད་རྣམས་ཀྱིས་ཚད་མ་མ་ཡིན་པའི་གཙོ་བོར་གྱུར་པ་མ་རྟོགས་པའི་བློ་ཕར་དོར་ནས། དོན་མེད་པ་ལ་ཚད་མ་མ་ཡིན་པའི་བློ་ལྔར་ཕྱེ་བར་ཟད་དོ། །
གསུམ་པ་སོ་སོའི་རྣམ་གཞག་ལ་མཚན་ཉིད་དང་དབྱེ་བ་གཉིས་གཉིས་ལས་མ་རྟོགས་པའི་མཚན་ཉིད་ནི། དེ་དང་དེ་མིན་འཛིན་པས་སྟོང༌། ། མ་རྟོགས་པ་ཡིན་དབྱེ་ན་གསུམ། ། མ་ཞུགས་པ་དང་མ་རྫོགས་དང༌། ། རྫོགས་པར་གྱུར་ཀྱང་མ་རྙེད་པའོ། ། ཡུལ་དེ་ལ་གཏན་མ་ཞུགས་ནས་མ་རྟོགས་པ་དེ་ལ་བློ་ཁ་མ་ཕྱོགས་པ་སྟེ། རྟོག་གེ་མི་ཤེས་པ་ལ་ཚུལ་གསུམ་གྱི་འགྲོ་ལྡོག་གམ། སྒྲ་མི་ཤེས་པ་ལ་སུ་བན་ཏ་དང་ཏི་ངན་ཏ་ལྟ་བུའོ། ། ཞུགས་ཀྱང་ཚོལ་བའི་བྱ་བ་མ་རྫོགས་ནས་མ་རྟོགས་པ་སྒྲ་རྟག་གམ་མི་རྟག་དྲིས་པ་ན་དཔྱོད་པ་ལྟ་བུའོ། ། ཚོལ་བའི་བྱ་བ་རྫོགས་ཀྱང་མ་རྙེད་ནས་མ་རྟོགས་པ་དཔྱད་ཀྱང་བློ་ཡུལ་དུ་མ་བྱུང་བ་སྟེ།
དེ་ལ་དབྱེ་ན་གསུམ། རྟོགས་བྱའི་ཡུལ་མེད་ནས་མ་རྟོགས་པ་བཅད་ཤེས་ལྟ་བུ། རྟོགས་བྱེད་ཀྱི་བློ་བསླད་ནས་གཞན་སེལ་གྱི་ངོར་མ་རྟོགས་པ་སྐད་ཅིག་མ་ལྟ་བུ། ཤེས་བྱེད་ཀྱི་ཡུལ་མ་ཡིན་ནས་མ་རྟོགས་པ་ཡུལ་དང་དུས་དང་རང་བཞིན་གྱིས་བསྐལ་པའི་དངོས་པོ་ལྟ་བུའོ། ། གལ་ཏེ་འདི་དག་ཐེ་ཚོམ་དང་ལོག་ཤེས་ལའང་ཁྱབ་ཆེས་པ་མ་ཡིན་ནམ་ཞེ་ན། དེ་དག་ཀྱང་ངོ་བོ་མ་རྟོགས་པ་ཉིད་དུ་འདུ་བར་སྔར་བཤད་ཟིན་ལ། འོན་ཀྱང་ཤེས་པ་རང་རིག་ལས་དོན་རིག་ཐ་དད་དུ་འཇོག་པ་ལྟར། འཇུག་ཚུལ་གྱི་སྒོ་ནས་ཡུལ་གཅིག་ཉིད་ལ་འཛིན་པའི་ནུས་པས་སྟོང་བ་དང༌། དེར་འཛིན་ཡང་དེ་མིན་དུ་སྲིད་པ་དང༌། དེར་འཛིན་ཡང་དེ་མིན་གྱིས་གནོད་པའི་ལྡོག་པས་ཐ་དད་དོ། །
ལོག་རྟོག་གི་མཚན་ཉིད་ནི། དེ་འཛིན་པ་ལ་དེ་མིན་གྱིས། ། གནོད་པ་ལོག་ཤེས་དབྱེ་ན་གཉིས། ། རྟོག་པ་དང་ནི་རྟོག་མེད་དེ། ། སོ་སོར་ཕྱེ་ན་རྣམ་པ་ལྔ། ། ཟླ་གཉིས་ལྟ་བུ་དབང་ཤེས་བསླད་པ་དང༌། ཡིད་ཤེས་བསླད་པའི་རྨི་ལམ་གྱི་ཤེས་པ་ལྟ་བུ་རྟོག་མེད་ལ་གཉིས་དང༌། ཐག་པ་ལ་སྦྲུལ་དུ་འཁྲུལ་པ་ལྟ་བུ་རྣམ་པ་ལ་ལོག་པར་རྟོག་པ་དང༌། ད་ལྟར་གྱི་སྔོན་པོ་ལ་འདས་པའི་སྔོན་པོའོ་སྙམ་པ་བཅད་ཤེས་སུ་བགྲང་བ་དུས་ལ་འཁྲུལ་པ་དང༌། ཤ་པ་འདིའང་ཙནྡན་དང་སྤྱི་གཅིག་པ་ཡིན་ནོ་སྙམ་པ་སྤྱི་འཛིན་པའི་ཤེས་པ་ཡུལ་ལ་འཁྲུལ་པ་སྟེ་རྟོག་པ་ལ་རྣམ་པ་གསུམ་མོ། །
ཐེ་ཚོམ་གྱི་མཚན་ཉིད་ནི། དེར་འཛིན་ན་ཡང་དེ་མིན་སྲིད། ། ཐེ་ཚོམ་ཉིད་ཡིན་དབྱེ་ན་གཉིས། ། མངོན་དུ་གྱུར་དང་བག་ལ་ཉལ། ། ཆ་མཉམ་པ་དང་ཤས་ཆེར་འཛིན། ། མངོན་དུ་རྒྱུ་ནི་ཐེ་ཚོམ་དངོས་སུ་ཞུགས་པ་སྟེ། སྦྱིན་སྲེག་ལས་མཐོ་རིས་ཐོབ་བམ་མི་ཐོབ་སྙམ་པ་ལྟ་བུའོ། ། བག་ལ་ཉལ་ནི་སྒྲོམ་ནང་གི་ས་བོན་ལྟ་བུ་རྐྱེན་དང་ཕྲད་ན་ནུས་པ་ཡོད་པ་སྟེ། དེ་ལའང་རྟགས་སུ་བཀོད་པ་ལ་ལྟོས་པ་མཉན་བྱ་དང་གཞལ་བྱས་སྒྲ་མི་རྟག་པར་བསྒྲུབ་པ་ལ་སོགས་པ་མ་ངེས་པའི་རྟགས་མཐའ་དག་དང༌། རྟགས་ལ་མ་ལྟོས་པ་འགའ་ཞིག་ཡིད་དཔྱོད་དུ་འདོད་པ་ཁྲོན་པ་ན་ཆུ་ཡོད་སྙམ་པའམ།
ལ་ལ་ལོག་ཤེས་སུ་འདོད་པ་ཁྲོན་པ་ན་ཆུ་མེད་སྙམ་པ་ལྟ་བུ་སྟེ། མདོར་ན་རྟགས་ལ་མ་ལྟོས་པའི་ལྐོག་གྱུར་ལ་འཇུག་པའི་བློ་ནི་དོན་བདེན་ཡང་རུང་བརྫུན་ཡང་རུང་བརྟགས་ན་ཐེ་ཚོམ་ཡིན་ནོ། ། དེ་ལྟ་ན་ལོག་ཤེས་ཀྱང་དེར་འགྱུར་རོ་ཞེ་ན། མི་མཚུངས་ཏེ་ལོག་ཤེས་ནི་དེར་འཛིན་ཡང་དེ་མིན་གྱི་གནོད་བྱེད་བརྗོད་པས་འགོག་ནུས་ལ། ཐེ་ཚོམ་ལ་སྒྲུབ་བྱེད་དང་གནོད་བྱེད་གཉིས་ཀ་མེད་པས་དགག་སྒྲུབ་ཀྱི་མཐར་མི་ཐུག་པས་ག་ལ་མཚུངས། གཞན་གཉིས་པོ་ནི་གོ་སླའོ། ། ཚད་མའི་ཤེས་པ་གཉིས་པོ་ཡང༌། ། རང་རིག་ཚད་མ་ཁོ་ནར་འདུས། ། ཚད་མ་མིན་པ་གསུམ་པོ་ཡང༌། ། མ་རྟོགས་པ་ལས་དོན་གཞན་མིན། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། ཚད་མ་རིགས་པའི་གཏེར་ལས་བློ་བརྟག་པའི་རབ་ཏུ་བྱེད་པ་གཉིས་པའོ།། །། གསུམ་པ་བློ་དེས་ཡུལ་རྟོགས་པའི་ཚུལ་ལ་བཞི་ལས། དང་པོ་སྤྱི་དང་བྱེ་བྲག་རྟོགས་པའི་ཚུལ་ལ་གསུམ་སྟེ། ཡུལ་ཡུལ་ཅན་གྱི་རྣམ་གཞག་སྤྱིར་བསྟན་པ། རྫས་ལྡོག་དོན་ལ་གྲུབ་པར་འདོད་པ་དགག་པ། སྤྱི་དང་བྱེ་བྲག་གི་རྟོགས་ཚུལ་ཁྱད་པར་དུ་དཔྱད་པའོ། ། དང་པོ་ལ་གཉིས་ལས་ཐོག་མར་དངོས་པོའི་གནས་ལུགས་དཔྱད་པ་ནི། རང་མཚན་འཛིན་པ་རྟོག་མེད་དེ། ། སྤྱི་འཛིན་པ་ནི་རྟོག་པ་ཡིན། །
དེ་ལ་རང་མཚན་དངོས་པོ་སྟེ། ། སྤྱི་ནི་དངོས་པོར་གྲུབ་པ་མེད། ། རང་གི་མཚན་ཉིད་དང༌། གསལ་བ་དང༌། དངོས་པོ་དང༌། རྫས་དང༌། ལོག་པ་དང༌། དོན་དམ་པ་ཞེས་བྱ་བ་ལ་སོགས་པ་ནི་དོན་བྱེད་ནུས་པ་རྫས་ཕན་ཚུན་མ་འདྲེས་པ་རྒྱུ་དང་འབྲས་བུར་གྲུབ་པ། སྐྱེས་བུ་ཐམས་ཅད་ཀྱི་བླང་དོར་བྱ་བའི་འཇུག་ལྡོག་གི་འཇུག་ཡུལ་ཡིན་པས་དངོས་པོའི་དོན་དུ་དོན་གཅིག་པ་ཡིན་ཏེ་རྣམ་འགྲེལ་ལས། སྣང་བའང་གཞན་ལ་མི་བརྟེན་པས། །
ཐ་དད་བྱེད་ཡིན་དེ་ཉིད་དོན། ། དེ་ནི་གཞན་ལས་ལོག་པ་ཡིན། ། དེ་ནི་རྒྱུ་དང་འབྲས་བུར་བཤད། ། དེ་ནི་རང་གི་མཚན་ཉིད་འདོད། ། དེ་ནི་བླང་དོར་འབྲས་ཅན་ལས། ། སྐྱེས་བུ་ཐམས་ཅད་འཇུག་པ་ཡིན། ། ཞེས་བཤད་པ་ལྟར་རོ། ། འོ་ན། དེ་ལའང་གཞན་ལས་ལྡོག་པ་དང༌། གཞན་ལས་ལོག་པ་ཞེས་བྱ་བ།
ཞེས་བྱ་བ་དང༌། ཀུན་ལ་རྫས་དང་དངོས་བརྗོད་པའི། ། ཞེས་བྱ་བ་ལ་སོགས་པ་དང་འགལ་ལོ་ཞེ་ན། མི་འགལ་ཏེ། ལོག་པ་དང་རྫས་དང་དངོས་པོ་ནི་དོན་ལ་གནས་པ་དང༌། སེལ་བའི་ཡུལ་དུ་གྱུར་པ་གཉིས་ཡོད་པའི་ཕྱིར་རོ། ། སྤྱི་དང་གཞན་སེལ་དང༌། ལྡོག་པ་དང༌། རྣམ་གཅོད་དང༌། འདྲེས་པ་དང༌།
འབྲེལ་པ་དང༌། ཀུན་རྫོབ་ཅེས་བྱ་བ་ལ་སོགས་པ་ནི། དོན་ལ་མི་གནས་པ། དངོས་པོར་མ་གྲུབ་པ། དབང་པོའི་ཡུལ་མ་ཡིན་པ་བློས་སྒྲོ་བཏགས་པ། བརྟགས་པའི་ཆོས་དངོས་པོ་ལ་དོན་བྱེད་མི་ནུས་པ། གཞན་སེལ་གྱིས་འབྲེལ་པ་དང༌། འབྲེལ་མེད་དང༌། དགག་པ་དང་བསྒྲུབ་པ་ལ་སོགས་པའི་སྒོ་ནས། འཇུག་གི་དོན་བྱེད་མི་ནུས་པར་དོན་མཚུངས་པ་ཡིན་ཏེ།
རྣམ་འགྲེལ་ལས། ལྡོག་པ་ངོ་བོ་ཉིད་མེད་ཕྱིར། ། གནས་དང་མི་གནས་རྟོག་པ་མིན། ། སྤྱི་ཡི་བློ་ཡང་བསླད་པ་ཡིན། ། དེས་ན་སུན་དབྱུང་བ་ཡང་མེད། ། ཅེས་བྱ་བ་དང༌། སྤྱི་ནི་དངོས་མེད་ངོ་བོ་ཡིན། ། དེ་ཕྱིར་དེ་དབང་སྤྱོད་ཡུལ་མིན། ། ཞེས་བྱ་བ་དང༌། འབྲེལ་པ་བརྟག་པ་ལས་ཀྱང༌།
དེ་ཕྱིར་དངོས་པོ་ཐམས་ཅད་ཀྱི། ། འབྲེལ་པ་ཡང་དག་དུ་ན་མེད། ། ཅེས་གསུངས་པ་ལྟར་རོ། ། གཉིས་པ་དེ་གཏན་ལ་འབེབས་པའི་ཚུལ་ནི། རྫས་དང་ལྡོག་པ་སྤྱི་བྱེ་བྲག ། བསྒྲུབ་དང་གཞན་སེལ་རྟོག་མི་རྟོག ། གཞན་དག་རྣམ་གཞག་གཞན་དུ་འཆད། ། ཁོ་བོ་གཞུང་བཞིན་འཆད་པར་འདོད། ། བོད་རྣམས་ནི་རྫས་དང་སྒྲུབ་པ་དང༌། སྤྱི་དང་ལྡོག་པ་ལ་སོགས་པ་རེས་འགའ་མཚུངས་པ་ལྟར་འཆད།
རེས་མི་མཚུངས་པ་ལྟར་འཆད། རེས་བློ་ཆོས་ལྟར་འཆད། རེས་དོན་ཆོས་ལྟར་འཆད། རེས་སྤྱི་བསྒྲུབ་པ་ལྟར་བྱེད། རེས་སྤྱི་འགོག་པ་ལྟར་བྱེད་པས་རྣམ་རྟོག་གཏིང་ཚུགས་པ་མ་མཐོང་ངོ༌། ། ཁོ་བོ་ནི་སྔར་བཤད་པ་ལྟར་གྲུབ་མཐའ་གཏིང་ཚུགས་པར་སྨྲའོ། ། དེ་ལྟ་ན་རྫས་དང་སྤྱི་ཡུལ། རྟོག་པ་དང་རྟོག་མེད་བློ། སྣང་བ་དང་སེལ་བ་འཛིན་སྟངས་སོ། ། གཉིས་པ་རྫས་ལྡོག་དོན་ལ་དགག་པ་ལ་གཉིས་ཏེ།
མཚན་ཉིད་དང༌། དེ་ལ་བརྟེན་པའི་ཆོས་དགག་པའོ། ། དང་པོ་ནི་རྫས་དང་ལྡོག་པའི་མཚན་ཉིད་རིམ་པ་ལྟར་ལྡོག་པ་དུ་མ་འབྲེལ་མི་ཤེས་པ་རྫས་དང༌། འདུས་པ་ཅན་གྱི་ཆོས་ཁ་ཡར་བ་ལྡོག་པ་སྟེ། དེའང་གཞི་སོ་སོར་ངེས་པ་གཅིག་གི་སྟེང་དུ་རྫས་ཁྱབ་ཆེ་ལ་དེ་ལས་གཞན་དུ་ལྡོག་པ་ཁྱབ་ཆེ་སྟེ། དཔེར་ན་ཁྲབ་དང་ཁྲབ་ཀྱི་བྱང་བུ་བཞིན་ནོ་ཞེས་ཟེར་རོ། ། འདི་མི་འཐད་དེ། ལྡོག་པ་བློས་སྒྲོ་བཏགས་ནས་གཞན་སེལ་གྱིས་དོན་དང་སྦྲེལ་བར་ཟད་ཀྱི། དོན་ལ་ལྡོག་པ་མི་གནས་པས་ལྡོག་པ་དུ་མ་འབྲེལ་མི་ཤེས་པར་འདུ་རྒྱུ་མེད་དོ། ། གལ་ཏེ་འདུ་ན་མུ་སྟེགས་བྱེད་ཀྱི་ཡན་ལག་ཐ་དད་རྣམས་ཡན་ལག་ཅན་གྱི་རྫས་གཅིག་དང་འབྲེལ་མི་ཤེས་པར་འདུས་པར་འདོད་པ་དང་ཁྱད་པར་ཅི་ཞིག་ཡོད།
ཡང་དེ་ལྟར་ཡིན་དུ་ཆུག་ནའང་མཚན་ཉིད་འདི་མི་སྲིད་པ་ཡིན་ཏེ། རྫས་གོ་བ་ལྡོག་པ་ལ་ལྟོས་ལ་ལྡོག་པ་གོ་བ་རྫས་ལ་ལྟོས་པས་ཕན་ཚུན་བརྟེན་པའི་སྐྱོན་ཡིན་ནོ། ། གཉིས་པ་ནི་རྫས་ལ་བརྟེན་པའི་ཆོས་དང་ལྡོག་པ་ལ་བརྟེན་པའི་ཆོས་ཀྱི་མཚན་ཉིད་ཀྱང་དངོས་འགལ། རྫས་གཅིག་ལ་མི་འདུ་བ་དང་ལྡོག་པ་གཅིག་ལ་མི་འདུ་བ་སྟེ། དཔེར་ན་རྟག་མི་རྟག་རྫས་བུམ་པ་ལ་མི་འདུ་བས་རྫས་ཆོས་ཡིན་ཞིང་མེད་དགག་མ་ཡིན་དགག་ཤེས་བྱ་ཙམ་ལྡོག་གི་སྟེང་དུ་མི་འདུ་ལ་རྫས་བུམ་པའི་སྟེང་དུ་འདུ་བ་མི་འགལ་བས་ལྡོག་ཆོས་ཡིན་ནོ་ཞེའོ། ། འདི་དག་ཀྱང་མི་འཐད་དེ། རྗེས་དཔག་དངོས་པོར་མི་འཛིན་པས། ། དེ་ལ་རྫས་ཆོས་འཐད་མ་ཡིན། ། སེལ་བ་ཡིན་ཕྱིར་རྗེས་དཔག་ནི། ། ལྡོག་པའི་སྒོ་ནས་བསྒྲུབ་པར་བཞེད། །
རྗེས་སུ་དཔག་པ་ལ་རྫས་ཆོས་ཡོད་ན་བྱས་པ་དང་མི་རྟག་པ་ལ་བུམ་པའི་སྟེང་ན་རྫས་ཐ་དད་མེད་པའི་ཕྱིར་བྱས་པ་རྟོགས་པ་ན་མི་རྟག་པའང་རྟོགས་པར་ཐལ། ལྡོག་པ་ཐ་དད་པ་ཡིན་པས་བྱས་པ་རྟོགས་ཀྱང་མི་རྟག་པ་མ་རྟོགས་ན་ཅི་འགལ་ཞེ་ན། དེ་ལྟ་ན་ལྡོག་པའི་ཆོས་ཀྱི་སྒོ་ནས་རྟོགས་མ་རྟོགས་བྱུང་བས་རྫས་ཆོས་ཡིན་པ་ཉམས་སོ། ། དེས་ན་རྗེས་སུ་དཔག་པ་ལས་ཀྱང་དངོས། ། འཛིན་ན་ཆོས་གཅིག་ངེས་འགྱུར་བས། ། ཆོས་ཀུན་འཛིན་ཏེ་སེལ་བ་ལ། ། ཉེས་པ་འདིར་ནི་ཐལ་མི་འགྱུར། ། དེ་ཕྱིར་དེ་དག་རྟགས་སེལ་བའི། ། ཡུལ་ཅན་ཡིན་པར་རབ་ཏུ་བསྒྲགས། ། གཞན་དུ་ཆོས་ཅན་གྲུབ་གྱུར་ན། །
དེ་ལས་མ་གྲུབ་གཞན་ཅི་ཡོད། ། ཅེས་གསུངས་པ་ཡིན་ནོ། ། གལ་ཏེ་མི་རྟག་པ་ལྡོག་པའི་སྒོ་ནས་རྫས་དངོས་པོར་གྲུབ་མ་གྲུབ་འཇལ་པས་རྫས་ཆོས་ཡིན་ནོ་སྙམ་ན། དེ་ལྟ་ན་དགག་སྒྲུབ་གཉིས་ཀྱང་དངོས་པོའི་རྫས་སུ་གྲུབ་མ་གྲུབ་ལྡོག་པའི་སྒོ་ནས་འཇལ་བས་འདིའང་རྫས་ཆོས་སུ་འགྱུར་རོ། ། སྒྲུབ་པ་དངོས་པོ་ལ་ལྟོས་ཀྱི་དགག་པ་དངོས་པོ་ལ་མི་ལྟོས་སོ་ཞེ་ན་མ་ཡིན་ཏེ། དགག་པའང་དངོས་པོར་མེད་ཅེས་འགོག་ལ་སྒྲུབ་པའང་དངོས་པོར་ཡོད་ཅེས་བསྒྲུབ་བོ། ། ཞེས་ཡུལ་བརྟག་པར་བཤད་ཟིན་ཏོ། ། དེས་ན་ལྡོག་པ་དུ་མ་རྫས་གཅིག་ལ་འདུས་པའམ། དངོས་པོ་ཐ་དད་དོན་ལ་རྫས་གཅིག་པ་ནི་རྟག་པའི་དངོས་པོ་ལྟར་མི་སྲིད་པར་ཤེས་པར་བྱའོ། ། གསུམ་པ་སྤྱི་དང་བྱེ་བྲག་ཁྱད་པར་དུ་དཔྱད་པ་ལ་གསུམ་ལས་དང་པོ་མཚན་ཉིད་ནི།
གཞན་དང་རང་གི་དངོས་པོ་ལས། ། ལྡོག་པར་བྱེད་པ་སྤྱི་བྱེ་བྲག ། རིགས་མི་མཐུན་ལས་ལྡོག་པ་སྤྱི། ། དེ་ཉིད་རིགས་མཐུན་ནང་ལས་ཀྱང་ལོག་པའི་ལྡོག་པ་གཉིས་ཚོགས་བྱེ་བྲག་ཡིན་ཏེ། རྣམ་འགྲེལ་ལས། གང་ཕྱིར་དངོས་ཀུན་རང་བཞིན་གྱིས། ། རང་རང་ངོ་བོ་ལ་གནས་ཕྱིར། ། མཐུན་དངོས་གཞན་གྱི་དངོས་དག་ལས། ། ལྡོག་པ་ལ་ནི་བརྟེན་པ་ཅན། ། ཞེས་གསུངས་པས་སོ། །
གཉིས་པ་རབ་ཏུ་དབྱེ་ན། ཐད་ཀ་དང་ནི་གོང་མ་ཡི། ། སྤྱི་དང་བྱེ་བྲག་གཉིས་གཉིས་ཡོད། ། ཤ་པ་དང་ཙནྡན་ལ་སོགས་པ་རྫས་ཐ་དད་ཕྱོགས་ཀྱིས་བསྡུས་པ་རྣམས་ཐད་ཀའི་བྱེ་བྲག་ཡིན་ལ་དེ་དང་འབྲེལ་པའི་སྤྱི་ནི་ཐད་ཀའི་སྤྱིའོ། ། ཤ་པ་ལ་སོགས་པའི་དངོས་པོ་གཅིག་ཉིད་ཀྱི་སྐད་ཅིག་སྔ་ཕྱི་དུས་ཀྱིས་བསྡུས་པ་རྣམས་གོང་མའི་བྱེ་བྲག་ཡིན་ལ་དེ་དང་འབྲེལ་པའི་སྤྱི་ནི་གོང་མའི་སྤྱིའོ། ། ཐད་ཀའི་བྱེ་བྲག་རྫས་ཐ་དད། ། གོང་མའི་བྱེ་བྲག་གཅིག་པ་བཀག ། ཐད་ཀའི་བྱེ་བྲག་ཕྱོགས་ལ་ལྟོས་པས་རྫས་ཐ་དད་ལ་གོང་མའི་བྱེ་བྲག་དུས་ལ་ལྟོས་པས་ད་ལྟར་བ་དངོས་པོ་འདས་མ་འོངས་དངོས་པོ་མེད་པས་གཅིག་པ་བཀག་པའོ། ། གསུམ་པ་དེའི་དོན་གཏན་ལ་དབབ་པ་ལ་གསུམ་ལས་ཐོག་མར་གཞན་གྱི་ལུགས་དགག་པ་ལ་གཉིས་ཏེ། རིགས་པ་དང་ལུང་གིས་དགག་པའོ། །
དང་པོ་ལ་གཉིས་ཏེ། རྫས་ཐ་དད་དང༌། གཅིག་པ་དགག་པའོ། ། ཐ་དད་དགག་པ་ལ་གཉིས་ལས་ཕྱོགས་སྔ་མ་ནི། ཁ་ཅིག་ཐ་དད་ཡིན་ཞེས་ཟེར། ། མུ་སྟེགས་བྱེ་བྲག་པ་དག་སྤྱི་ཆེན་པོ་ཡོད་པ་ཉིད་ལྟ་བུ་དང༌། ཉི་ཚེ་བའི་སྤྱི་བ་ལང་ཉིད་ཅེས་བྱ་བ་ལྟ་བུ་སྟེ་དེ་གཉིས་ཀའང་དངོས་པོ་ཐམས་ཅད་ལ་ཁྱབ་པ་རྟག་པ་མི་སྣང་བ་གསལ་བ་དཀར་ཟལ་ལ་སོགས་པ་དང་འདུ་བའི་འབྲེལ་པས་སྦྲེལ་བ་ཐག་པ་ཅིག་ལ་བ་ལང་གི་ཚོགས་བཏགས་པ་ལྟ་བུར་འདོད་དོ། ། གཉིས་པ་དེ་དགག་ན། ཐ་དད་སྣང་རུང་མེད་པས་ཁེགས། ། གསལ་བ་ལས་གཞན་པའི་སྤྱི་ཆོས་ཅན་དངོས་པོར་གྲུབ་པ་མེད་དེ།
སྣང་དུ་རུང་བ་མི་དམིགས་པའི་ཕྱིར་རི་བོང་གི་རྭ་བཞིན་ཞེས་པས་ཁེགས་སོ། ། སྣང་དུ་མི་རུང་ཡང་ཡོད་པར་ངེས་ན་ཧ་ཅང་ཐལ་ལོ། ། གཉིས་པ་རྫས་གཅིག་ཏུ་འདོད་པ་དགག་པ་ལ་གསུམ་སྟེ། སྤྱི་གཅིག་བྱེ་བྲག་དུ་མ་དང་གཅིག་པ་དགག་པ་དང༌། སྤྱི་དུ་མ་བྱེ་བྲག་དུ་མ་དང་གཅིག་པ་དགག་པ་དང༌། མཚུངས་པའི་སྤྱི་དགག་པའོ། ། དང་པོ་ལ་གཉིས་ལས་ཕྱོགས་སྔ་མ་བརྗོད་ན། ལ་ལས་རྫས་གཅིག་ཡིན་ཞེས་ཟེར། གྲངས་ཅན་ནི་རྡུལ་མུན་པ་སྙིང་སྟོབས་གསུམ་ཆ་མཉམ་པའི་གཙོ་བོ་ཞེས་བྱ་བའི་སྤྱི་དེ་གསལ་བ་བུམ་པ་ལ་སོགས་པའི་བྱེ་བྲག་ལ་མེ་དང་ཚ་བ་ལྟར་བདག་གཅིག་ཏུ་ཡོད་པས་སྤྱི་དང་བྱེ་བྲག་རྫས་གཅིག་གོ་ཞེས་ཟེར་རོ། ། ཡང་བོད་རྣམས་ཤིང་ཤ་པ་དང་ཙནྡན་ལ་སོགས་པའི་བྱེ་བྲག་ལ་ཤིང་ཙམ་ཞེས་བྱ་བའི་སྤྱི་དང༌།
བཻ་ཌཱུརྻ་ལ་སོགས་པའི་སྔོན་པོའི་བྱེ་བྲག་རྣམས་ལ་སྔོན་པོ་ཙམ་ཞེས་བྱ་བའི་སྤྱི་དང༌།

དེ་བཞིན་དུ་བ་ལང་ཙམ་ཞེས་བྱ་བའི་སྤྱི་རྣམས་བྱེ་བྲག་རྣམས་ལ་རྫས་ངོ་བོ་དབྱེར་མེད་ཀྱི་གཅིག་ཏུ་ཡོད་དོ་ཞེས་ཁ་མཐུན་པར་སྒྲོག་གོ ། འདི་སྐད་འདོད་པའི་གྲངས་ཅན་པ་དང་བོད་རྣམས་དོན་མཐུན་ནོ། ། གཉིས་པ་དེ་དགག་པ་ལ་གསུམ་སྟེ། སྣང་རུང་མ་དམིགས་པ། རྣམ་པར་བརྟག་པ། ཧ་ཅང་ཐལ་བའོ། ། དང་པོ་ནི་རྫས་གཅིག་ནའང་སྣང་རུང་མིན། སྤྱི་དང་བྱེ་བྲག་རྫས་གཅིག་ན་བྱེ་བྲག་སྣང་བ་ན་དེ་དང་དབྱེར་མེད་ཀྱི་སྤྱི་སྣང་རུང་མ་དམིགས་པས་ཁེགས་སོ། ། ཡང་དག་པར་ན་དེ་ཉིད་ཀྱི་གྲུབ་མོད་ཀྱི་ངན་རྟོག་རྣམས་ཀྱི་ལོག་རྟོག་མང་པོས་གཉིས་པ་བརྟགས་ནས་དགག་ན། ཡུལ་དུས་རྣམ་པ་འགལ་བ་ཡི། ། བྱེ་བྲག་སྤྱི་གཅིག་དང་འབྲེལ་ན། །
སྐྱེ་འཇིག་ངོ་བོ་གཅིག་ཏུ་འགྱུར། ། མིན་ན་གཅིག་ལ་ཆ་གཉིས་འགལ། ། ཤིང་གཅིག་སྐྱེས་པའམ་ཞིག་པའི་ཚེ་ཤིང་གི་སྤྱི་དེ་སྐྱེ་འཇིག་མི་བྱེད་ན་རྫས་མི་གཅིག་པར་འགྱུར་ལ། སྐྱེ་འཇིག་བྱེད་ན་དེ་དང་རྫས་གཅིག་པའི་ཡུལ་ཐ་དད་ཀྱི་ཤིང་རྣམས་ཡུལ་གཅིག་ཏུ་སྐྱེ་བ་དང༌། དུས་ཐ་དད་ཀྱི་ཤིང་དུས་གཅིག་ལ་སྐྱེ་བ་དང༌། རྣམ་པ་ཐ་དད་ཀྱི་ཤིང་རྣམ་པ་གཅིག་ཏུ་སྐྱེ་བར་ཐལ་ལ་འཇིག་ནའང་གཅིག་ཞིག་པ་ན་ཐམས་ཅད་འཇིག་པར་ཐལ་ཏེ་རྫས་གཅིག་པའི་ཕྱིར་རོ། ། རྫས་གཅིག་ལ་སྐྱེ་འཇིག་ཐ་དད་དང་རྣམ་པ་ཐ་དད་པ་འགལ་ཏེ། རྣམ་ངེས་ལས། དེ་གྲུབ་ན་མ་གྲུབ་པའམ་རྒྱུ་ཐ་དད་པ་ནི། དེའི་རང་བཞིན་དུ་རིག་པ་མ་ཡིན་ནོ། །
དངོས་པོ་རྣམས་ཀྱི་ཐ་དད་པའམ་རྒྱུ་ཐ་དད་པ་ནི་འདི་ཁོ་ན་ཡིན་ཏེ་ཆོས་འགལ་བར་གནས་པའམ་རྒྱུ་ཐ་དད་པའོ། ། དེས་ཀྱང་ཐ་དད་པར་མི་འགྲུབ་ན་ནི་འགའ་ཡང་གང་ལས་ཀྱང་ཐ་དད་པ་མེད་པས་རིལ་པོ་རྫས་གཅིག་ཏུ་འགྱུར་རོ། ། ཞེས་གསུངས་པ་ལྟར་རོ། ། གསུམ་པ་ཧ་ཅང་ཐལ་བ་ལ་གསུམ་ལས་དང་པོ་ཡན་ལག་ཅན་མི་ཁེགས་པར་ཐལ་བ་ནི། སྤྱི་དང་བྱེ་བྲག་རྫས་གཅིག་ན། ། ཡན་ལག་ཅན་ཡང་ཇི་ལྟར་དགག ། དེ་ལྟ་ན་མགོ་དང་རྐང་ལག་ལ་སོགས་པ་ཡན་ལག་ཐམས་ཅད་ལ་ཁྱབ་པའི་ཡན་ལག་ཅན་གྱི་རྫས་གཅིག་ཡོད་པ་ཇི་ལྟར་དགག དེ་ལ་འདི་སྐད་དུ། གང་དུ་མ་དང་འབྲེལ་པ་དེ་གཅིག་མ་ཡིན་ཏེ་སྣོད་ཐ་དད་ཀྱི་རྒྱ་ཤུགས་བཞིན། ཡན་ལག་ཅན་གྱི་རྫས་ཀྱང་དུ་མ་དང་འབྲེལ་ལོ་ཞེས་བྱ་བའི་ཐལ་བ་དང་བཟློག་པ་རང་རྒྱུད་ཀྱིས་དུ་མ་ལ་གཅིག་ཡིན་པ་ཁེགས་སོ་ཞེ་ན།
སྤྱི་ལའང་དེ་དང་མཚུངས་སོ། ། གཞན་ཡང་ལག་པ་གཡོ་བ་ན་ལུས་རིལ་པོ་གཡོ་བར་ཐལ། གཡོ་བའི་ལག་པ་དང་རྫས་གཅིག་པའི་ཕྱིར་རོ། ། ཡན་ལག་ལ་དེ་ལྟར་ཡོད་ཀྱང་ཡན་ལག་ཅན་ལ་མེད་ན་ཡན་ལག་དང་ཡན་ལག་ཅན་རྫས་མི་གཅིག་པར་ཐལ་ལོ། ། དེ་བཞིན་དུ་བསྒྲིབས་མ་བསྒྲིབས་དང༌། ཁ་བསྒྱུར་མ་བསྒྱུར་ལ་སོགས་པས་ཇི་ལྟར་འགོག་པའི་རིགས་པ་སྤྱི་གཅིག་འགོག་པ་ལའང་མཚུངས་སོ། ། གཉིས་པ་དབང་ཤེས་རྟོག་བཅས་སུ་ཐལ་བ་ནི། དབང་པོའང་རྟོག་བཅས་ཉིད་དུ་ཐལ། རྫས་གཅིག་ལ་སྣང་མི་སྣང་ཆ་གཉིས་མེད་པས་བྱེ་བྲག་སྣང་བ་ན་སྤྱིའང་སྣང་བའི་དབང་ཤེས་རྟོག་བཅས་སུ་འགྱུར་རོ། ། དོན་སྤྱི་འཛིན་ན་རྟོག་པ་ཡིན་གྱི་རིགས་སྤྱི་འཛིན་པ་མ་ཡིན་ནོ་ཞེ་ན།
དོན་སྤྱིར་མ་འདུས་པའི་རིགས་ཀྱི་སྤྱི་འདོད་པ་ནི། ཆུ་མ་ཡིན་པའི་རྒྱ་མཚོ་འདོད་པ་ལྟར་སློབ་དཔོན་ངན་པའི་དུག་ཆུས་མྱོས་པའི་ཀླག་ཅོལ་ཡིན་ནོ། ། གསུམ་པ་འགལ་བ་རྫས་གཅིག་ཏུ་ཐལ་བ་ནི། འགལ་བ་ཀུན་ཀྱང་རྫས་གཅིག་འགྱུར། ། དཀར་སྔོ་ལ་སོགས་པ་ཐ་དད་རྣམས་དང་སྣང་མུན་ལ་སོགས་པ་འགལ་བ་ཀུན་ཀྱང་རྫས་གཅིག་ཏུ་འགྱུར་རོ། ། འདོད་ན་སྔོན་པོར་འདོད་ཀྱང་དཀར་པོ་དང༌། མུན་པར་འདོད་ཀྱང་སྣང་བ་དང༌། སྤྱིར་འདོད་ཀྱང་བྱེ་བྲག་ཏུ་ཐལ་བ་ལ་སོགས་པ་ཐམས་ཅད་དུ་འཆོལ་བར་འགྱུར་རོ། ། གཉིས་པ་སྤྱི་དུ་མ་བྱེ་བྲག་དུ་མ་དང་གཅིག་པ་དགག་པ་ལ་གཉིས་ལས་ཕྱོགས་སྔ་མ་ནི། བྱེ་བྲག་རེ་རེ་དང་འབྲེལ་པའི། །
སྤྱི་ཡང་དུ་མ་ཡོད་ཅེ་ན། ། ཁ་ཅིག་སྤྱི་གཅིག་མེད་ཀྱང་ཤ་པ་ལ་སོགས་པ་རེ་རེའི་སྟེང་ན་དེ་དང་བདག་གཅིག་པའི་སྤྱིའང་དུ་མའོ་ཞེའོ། ། གཉིས་པ་དེ་དགག་ན། མཚན་ཉིད་མི་འགྲུབ་དགག་སྒྲུབ་ཀྱི། ། རྣམ་པར་གཞག་པའང་འཇིག་པར་འགྱུར། ། སྤྱི་དུ་མ་ཡིན་ན་ཤ་པའི་སྤྱི་དེ་ལྡོག་པ་གཉིས་ཚོགས་སུ་འགྱུར་ལ། འདོད་ན་བྱེ་བྲག་ཉིད་དུ་འགྱུར་བས་སྤྱིའི་མཚན་ཉིད་མི་འགྲུབ་ཅིང༌། ཤ་པའི་བྱེ་བྲག་གྲུབ་ཀྱང་ཤིང་གཞན་གྱི་སྤྱི་མི་འགྲུབ་ལ། ཤ་པའི་སྤྱི་ཁེགས་ཀྱང་ཤིང་གཞན་མི་ཁེགས་པས་དགག་སྒྲུབ་ཀྱི་རྣམ་གཞག་འཇིག་གོ ། གསུམ་པ་མཚུངས་པའི་སྤྱི་དགག་པ་ལ་གཉིས་ལས་དོན་ལ་མཚུངས་པ་དགག་ན།
མཚན་ཉིད་མཚུངས་པའི་སྤྱི་གཅིག་དང༌། ། བྱེ་བྲག་རྫས་གཅིག་ཡིན་ནོ་ལོ། ། ཁ་ཅིག་སྤྱི་གཅིག་དང་དུ་མ་མི་འདོད་ཀྱི་ཤ་པ་དང་ཙནྡན་ལ་སོགས་པ་ཡལ་ག་ལོ་འདབ་དང་ལྡན་པར་མཚན་ཉིད་མཚུངས་པའི་སྤྱི་དང་བྱེ་བྲག་རྣམས་རྫས་གཅིག་གོ་ཞེ་ན། མཚུངས་པ་རྟོགས་པས་སྦྱར་བ་ཡིན། ། རྟོགས་པའི་བློ་ཆོས་དོན་ལ་མེད། ། དོན་ལ་འདྲ་བ་ཡོད་ན་ནི། ། སྔོན་མེད་མཐོང་ནའང་འདྲ་བར་འགྱུར། ། འདྲ་བ་ཕན་ཚུན་བསྡེབས་པ་རྟོགས་པ་ཡིན་པས་དོན་ལ་མེད་དོ། ། ཡོད་ན་སྔོན་མ་མཐོང་བའི་པདྨ་རཱ་ག་ལྟ་བུ་མཐོང་ན་ཡང་པདྨ་རཱ་ག་གཞན་དང་འདྲའོ་སྙམ་པའི་བློ་སྐྱེ་དགོས་ཏེ་དོན་ཉིད་ལ་འདྲ་བ་ཡོད་པའི་ཕྱིར་རོ། ། དེའང་རྣམ་འགྲེལ་ལས།
མཐོང་དང་མཚུངས་པར་དེ་འཛིན་ཕྱིར། ། ཁྱད་པར་ཡུལ་ཅན་ཉིད་ཀྱང་མིན། ། ཞེས་བྱ་བ་དང༌། མཐོང་བ་དག་ནི་འདྲར་འཛིན་ན། ། དོན་ནི་སྔར་མཐོང་ཡོད་མིན་པས། ། ཇི་ལྟར་དེ་ནི་མཐོང་བ་དང༌། ། འདྲ་བ་ཡིན་པར་དེས་ངེས་འགྱུར། ། ཞེས་བྱ་བ་དང༌། འདྲ་དང་མི་འདྲ་ཉིད་ཕྱིར་དང༌། ། སྒྲ་ཡི་ཡུལ་དང་ཡུལ་མིན་ཕྱིར། །
ཞེས་གསུངས་པས་སྤྱི་འདྲ་བ་སྒྲའི་ཡུལ་རང་མཚན་མི་འདྲ་བ་སྒྲའི་ཡུལ་མ་ཡིན་པར་གསུངས་པའི་ཕྱིར་རོ། ། སློབ་དཔོན་གྱིས་དེ་དང་འདྲ་བ་མཐོང་བ་ལས། ཞེས་གསུངས་པ་ནི་རྒྱུ་ལ་འབྲས་བུའི་མིང་གིས་བཏགས་པ་ཡིན་ཏེ། མངོན་གྱུར་ལ་མངོན་སུམ་མམ་གཞན་དོན་ལ་རྗེས་དཔག་ཏུ་བཏགས་པ་བཞིན་ནོ། ། དེས་ན་དྲང་དོན་ལ་མ་གྲུབ་པ་ལྟར་འདྲ་བ་ཡང་དོན་ལ་མི་འགྲུབ་བོ། ། གཉིས་པ་བློ་ངོར་མཚུངས་པའི་སྤྱི་དགག་ན། ཁ་ཅིག་དོན་ལ་མཚུངས་པའི་སྤྱི་མེད་ཀྱང་རྟོགས་པས་མཚུངས་པར་བཟུང་བའི་སྤྱི་ཅི་སྟེ་མེད་སྙམ་ན། དེ་ལྟ་ན་སྤྱི་དང་བྱེ་བྲག་རྫས་གཅིག་པ་ཉིད་ཉམས་སོ། ། གལ་ཏེ་སྤྱི་དང་བྱེ་བྲག་རྫས་མི་གཅིག་པ་ཁྱེད་བདེན་མོད། རྟོག་པས་མཚུངས་པར་བཟུང་བ་ཙམ་ལ་སྤྱི་གཅིག་ཏུ་བྱས་ན་ཅིར་འགྱུར་ཞེ་ན།
མི་འཐད་དེ། མཚུངས་ལ་དངོས་པོ་གཅིག་མི་སྲིད། ། གཅིག་མ་ཡིན་ལ་སྤྱི་སྒྲ་མེད། ། མཚུངས་ཞེས་བརྗོད་པ་ཉིད་ཀྱིས་ཆོས་དུ་མ་སྟོན་ཏེ། ཆོས་གཅིག་ཉིད་གཅིག་པོ་དེ་དང་མཚུངས་པ་མི་སྲིད་པའི་ཕྱིར་རོ། ། གཅིག་ཏུ་མ་ཤར་ཡང་མཚུངས་པར་འཛིན་པ་ཉིད་སྤྱི་ཡིན་ནོ་ཞེ་ན། བློ་ལ་སྤྱི་གཅིག་མ་ཤར་ན། ། མཚུངས་པར་རྟོགས་ཀྱང་སྤྱིར་མི་རུང༌། ། བློ་ལ་སྤྱི་གཅིག་ཏུ་མ་ཤར་ན་མཚུངས་པར་འཛིན་པས་སྤྱིའི་གོ་མི་ཆོད་དོ། ། དཔེར་ན་ཤིང་འོན་ཅིག་ཅེས་སྤྱི་གཅིག་གི་སྒྲ་མི་འཇུག་གི་ཤིང་ཤ་པ་དང་འདྲ་བ་འོན་ཅིག
ཙནྡན་དང་འདྲ་བ་འོན་ཅིག་ཅེས་བྱ་བར་འགྱུར་རོ། ། དེ་ལྟར་བརྗོད་པས་དོན་མི་འགྲུབ་སྟེ། ཕྱོགས་རེས་འདྲ་བ་ཀུན་ལ་ཡོད། ། ཐམས་ཅད་འདྲ་བ་གང་ནའང་མེད། ། ཤིང་ཤ་པ་ལ་སོགས་པ་དང་ཕྱོགས་རེས་འདྲ་བ་ནི་ཐམས་ཅད་ལ་ཡོད་ལ། ཡུལ་དང་དུས་དང་རྣམ་པའི་ཁྱད་པར་གྱིས་ཐམས་ཅད་དུ་འདྲ་བ་གང་དུའང་སྲིད་པ་མ་ཡིན་ནོ། ། དེས་ན་ཁྱབ་པ་བསྒྲུབ་པའང་ལའི་དུ་བ་དང་ཚང་མང་གི་དུ་བ་གཉིས་འདྲ་བའི་སྒོ་ནས་མི་འགྲུབ་ཀྱི་གཞན་སེལ་གྱིས་སྤྱི་གཅིག་ཏུ་ཞེན་པས་གྲུབ་བོ། ། གཉིས་པ་ལུང་དང་འགལ་བ་ནི། རིགས་པའི་རྒྱལ་པོས་གསུངས་པ་ཡི། ། རྣམ་གཞག་དང་ཡང་འགལ་བར་སྣང༌། །
རྣམ་འགྲེལ་ལས། སྤྱི་ཡི་བློ་ཡང་བསླད་པ་ཡིན། ། ཞེས་བྱ་བ་དང༌། རྟོག་པ་ཤེས་པའི་ཡུལ་ཉིད་པས། ། སྒྲ་ཡི་དོན་ནི་བརྟགས་པ་ཡིན། ། ཞེས་གསུངས་པ་དང༌། སྤྱི་ནི་དངོས་མེད་ངོ་བོ་ཡིན། ། དེ་ཕྱིར་དེ་དབང་སྤྱོད་ཡུལ་མིན། ། དེས་ན་སྤྱི་ཡི་ཆོས་རྣམས་ནི། ། མངོན་སུམ་མིན་པར་གྲུབ་པའི་ཕྱིར། །
ཞེས་བྱ་བ་དང༌། ཕྱེད་དང་བཞི་པ་ལས། གཞན་ཡང་སྤྱི་དོན་གཞན་དུ་རྟོག་པ་འདི་རང་གི་རྟེན་ཙམ་ལ་ཡོད་པའམ། ནམ་མཁའ་ལ་སོགས་པ་དང་འདྲ་བར་ཐམས་ཅད་ན་ཡོད་པར་འགྱུར་གྲང་ན་དེ་ལ་གལ་ཏེ་རང་གི་རྟེན་ཙམ་ལ་ཡོད་པར་གྱུར་པ་དེའི་ཚེ་ཕྱོགས་བུམ་པ་ལ་སོགས་པས་སྟོང་པ་དག་ཏུ་བུམ་པ་ལ་སོགས་པ་བྱུང་བ་ན་ཡུལ་ཐ་དད་པ་ཅན་གྱི་རྫས་ལ་ཡོད་པའི་སྤྱི་དེ་ནི་ཇི་ལྟར་དེ་དག་ལ་ཡོད་པར་འགྱུར་ཏེ། གང་གི་ཕྱིར་དེ་ནི་རྫས་སྔ་མ་ལས་སྐྱེ་བར་འགྱུར་བའི་རྫས་ལ་མི་འགྲོ་སྟེ། བྱེད་པ་མེད་པ་ཉིད་དུ་ཁས་བླངས་པའི་ཕྱིར་རོ། ། གང་གི་ཕྱིར་གཞན་ལ་གནས་པའི་དངོས་པོ་དེ་ལས་མི་གཡོ་བ་དེ་གཉིས་ཀའི་བར་ལ་ཁྱབ་པ་མ་ཡིན་པ་ནི་ཡུལ་ཐ་དད་པའི་དངོས་པོ་དང་ལྡན་པས་མ་ཡིན་ནོ་ཞེས་གསུངས་པ་དང༌། དེས་ན་ལྷན་ཅིག་སྐྱེ་བ་དང་འཇིག་པ་དག་དང་ཐམས་ཅད་ལ་ཐམས་ཅད་ཉེ་བར་སྦྱོར་བར་འགྱུར་རོ། ། དེ་ལྟ་མ་ཡིན་ན་གཅིག་ཅེས་བྱ་བ་ཉིད་དུ་མི་འགྱུར་བའམ། མིང་ཐ་དད་པར་ཟད་དེ་དོན་ཁས་བླངས་ནས་དེ་སྐད་དུ་བརྗོད་པའི་ཕྱིར་རོ་ཞེས་བྱ་བ་དང༌།
ཡང་དེ་ལ་ཡང་སྐྱེ་བ་མེད་པས་འགའ་ཞིག་ལས་འོངས་པ་མེད་པ་དེ་ལྟ་ན་བླུན་པོ་ལས་འགལ་བའི་ཁུར་སུས་འདེགས་ནུས་ཞེས་བྱ་བ་དང༌། གཞན་ཡང་འདིས་མི་རིགས་པ་ཅི་ཞིག་མངོན་པར་སྤྱད་ནས་དེ་ལྟར་དུབ་པ་མང་པོའི་སྤྱི་སྨྲ་བ་ལ་བརྟེན་པ་ཡིན་ཞེས་གསུངས་པས་སོ། ། གཉིས་པ་རང་གི་ལུགས་ནི་འོ་ན་རིགས་པ་དང་ལུང་གིས་སྤྱི་དོན་ལ་ཡོད་པ་འགོག་ན་ཁྱེད་འདོད་པའི་སྤྱི་གང་དེ་ལ་དགག་སྒྲུབ་ཇི་ལྟར་བྱེད་ཅེ་ན། དེ་མིན་རང་བཞིན་ལ་སོགས་པ། ། དངོས་པོ་ཀུན་ལ་གྲུབ་པ་དེ། ། སེལ་བའི་སྤྱི་ཡིན་རང་མཚན་དུ། ། འཁྲུལ་པ་དེ་ལ་དགག་སྒྲུབ་བྱེད། ། རྟོག་པ་ངོ་བོས་འཁྲུལ་པའི་གཞན་སེལ་གྱི་སྤྱི་དང་བྱེ་བྲག་ལ་དོན་གྱི་སྤྱི་དང་བྱེ་བྲག་ཏུ་འཁྲུལ་ནས་བྱེ་བྲག་གྲུབ་པས་སྤྱི་འགྲུབ་དེ་ལ། སྤྱི་ཁེགས་པས་བྱེ་བྲག་ཁེགས་པའི་རྣམ་གཞག་བྱེད་དེ། འཁྲུལ་པས་དངོས་པོ་གཅིག་ལྟར་རྟོག །
ཅེས་གསུངས་པ་ལྟར་རོ། ། གསུམ་པ་རྩོད་པ་སྤང་བ་ནི། གལ་ཏེ་དོན་ལ་སྤྱི་མེད་ན། ། གཞན་སེལ་སྒྲོ་བཏགས་དངོས་མེད་ལ། ། གྲུབ་ཀྱང་དོན་དང་མ་འབྲེལ་ཕྱིར། ། ཐ་སྙད་ཐམས་ཅད་འཇིག་ཅེ་ན། ། དོན་རང་མཚན་ལ་ནི་སྤྱི་མེད། ། གཞན་སེལ་སྤྱི་གཟུང་ཡང་དེ་དངོས་པོར་མེད་པས་དོན་དང་མ་འབྲེལ་བའི་ཕྱིར་བྱེ་བྲག་གྲུབ་པས་སྤྱི་འགྲུབ་པར་རང་བཞིན་གྱི་རྟགས་དང་སྤྱི་ཁེགས་པས་བྱེ་བྲག་འགོག་པ་ཁྱབ་བྱེད་མི་དམིགས་པ་ལ་སོགས་པ་རྟོག་གེའི་རྣམ་གཞག་དང་འཇིག་རྟེན་གྱི་བྱ་བ་ཐམས་ཅད་འཇིག་པར་འགྱུར་རོ་ཞེ་ན། དོན་དང་སེལ་བ་གཅིག་ཉིད་དུ། ། འཁྲུལ་ནས་ཡུལ་ལ་འཇུག་པ་ན། །
རང་གི་མཚན་ཉིད་ཐོབ་པ་ཙམ། ། ཚད་མ་ཡིན་ཕྱིར་འཐད་པ་ཡིན། ། རྟོག་པ་ངོ་བོས་འཁྲུལ་པས་གཞན་སེལ་ལ་རང་མཚན་དུ་འཁྲུལ་ནས་ཞུགས་པ་ན་དོན་ཐོབ་པ་དེ་ཙམ་གྱི་ཚད་མའི་བྱ་བ་གྲུབ་པས་ཤིན་ཏུ་འཐད་དོ། ། ཐོབ་ཅེས་བྱ་བའང༌། དགག་སྒྲུབ་ཇི་ལྟར་བྱས་པ་ལྟར་ཞུགས་པ་ན་དོན་ཡོད་མེད་དུ་ཤེས་པ་དེ་ཉིད་ཡིན་ལ། གཞན་རྩོད་པ་ཐམས་ཅད་གཞན་སེལ་ཤེས་ན་རང་གྲོལ་བར་འགྱུར་བས་འདིར་མི་བརྗོད་དོ། ། ཐ་དད་སྤྱི་འདོད་འུག་ཕྲུག་པ། ། རྫས་གཅིག་ཡིན་ཞེས་གྲངས་ཅན་པ། ། གངས་ཅན་པ་རྣམས་དེ་རྗེས་འབྲང༌། ། སེལ་བར་འདོད་པ་མཁས་པའི་ལུགས། །
བསྡུ་བའི་ཚིགས་སུ་བཅད་པའོ། ། ཚད་མ་རིགས་པའི་གཏེར་ལས་སྤྱི་དང་བྱེ་བྲག་བརྟག་པའི་རབ་ཏུ་བྱེད་པ་གསུམ་པའོ།། །། གཉིས་པ་སྣང་བ་དང་སེལ་བས་རྟོགས་ཚུལ་ལ་གཉིས་ལས། འཇུག་ཚུལ་སྤྱིར་བསྟན་པ་ནི། རྟོག་མེད་སྣང་བའི་སྒོ་ནས་འཇུག ། སྒྲ་རྟོག་ཐམས་ཅད་གཞན་སེལ་ཡིན། ། དེ་དག་འཁྲུལ་དང་མ་འཁྲུལ་བའི། ། དབྱེ་བས་གཉིས་གཉིས་རྣམ་པ་བཞི། ། སྣང་བ་ལ་འཁྲུལ་མ་འཁྲུལ་གཉིས་དང༌། སེལ་བ་ལ་ཕྱིན་ཅི་ལོག་མ་ལོག་གཉིས་ཏེ་བཞིའོ། །
གཉིས་པ་སོ་སོའི་རང་བཞིན་ངེས་པར་བྱ་བ་ལ་གཉིས་ཏེ། སྣང་བ་དང་སེལ་བའོ། ། དང་པོ་ལ་གཉིས་ལས། སྣང་བ་སྤྱིའི་མཚན་ཉིད་ནི། རྟོག་མེད་ཀྱི་ཤེས་པས་མཐོང་བའོ། ། གཉིས་པ་སོ་སོའི་དོན་གཏན་ལ་དབབ་པ་ལ་གཉིས་ཏེ། སྣང་བ་འཁྲུལ་པ་དང་མ་འཁྲུལ་པའོ། ། དང་པོ་ལ་གཉིས་ལས། མཚན་ཉིད་ནི། རང་མཚན་མེད་པ་མཐོང་བའོ། །
གཉིས་པ་དབྱེ་ན་དབང་ཤེས་འཁྲུལ་པ་དང༌། ཡིད་ཤེས་བསླད་པ་གཉིས་སོ། ། དེའང་རྣམ་ངེས་ལས། ཉེ་བར་བསླད་པ་སླུ་བའི་ཕྱིར། ། མངོན་སུམ་ལྟར་སྣང་ཞེས་གསུངས་པ་ལྟར་རོ། ། གཉིས་པ་སྣང་བ་མ་འཁྲུལ་པའང་གསུམ་ལས། མཚན་ཉིད་ནི་རང་གི་མཚན་ཉིད་ཡོད་པ་མཐོང་བའོ། ། གཉིས་པ་དབྱེ་ན་རང་རིག་དོན་རིག་གཉིས་སོ། ། གསུམ་པ་མཚན་གཞི་ལ་མཚན་ཉིད་ངེས་པར་བསྒྲུབ་པ་ལ་གསུམ་ལས། ཡུལ་གྱི་གནས་ལུགས་ནི།
དོན་ལ་གནས་པའི་དངོས་པོ་རྣམས། ། གཅིག་ལ་དུ་མ་མི་སྲིད་ཅིང༌། ། དུ་མ་གཅིག་ཏུ་གནས་མི་སྲིད། ། གཅིག་ལ་གསལ་དང་མི་གསལ་མེད། ། བཻ་ཌཱུརྻ་ལ་སྔོན་པོ་དང༌། ། བྱས་པ་དང་མི་རྟག་པ་ལ་སོགས་པའི་ཆོས་ཐམས་ཅད་དོན་ལ་རྫས་ཐ་དད་ལྟ་ཞོག་ལྡོག་པའང་ཐ་དད་མེད་པས་ཐ་དད་ཀྱིས་སྟོང་པ་དང༌། སྔོ་ཙམ་གྱི་སྤྱི་གཅིག་མེད་པས་བཻ་ཌཱུརྻ་དང་ཨུཏྤ་ལ་ལ་སོགས་པའི་སྔོན་པོ་རྣམས་ཕན་ཚུན་རྗེས་སུ་འགྲོ་བས་སྟོང་པར་གནས་སོ། ། གཉིས་པ་བློའི་འཛིན་སྟངས་ནི། མངོན་སུམ་ཐམས་ཅད་དོན་བཞིན་སྣང༌། ། གཅིག་ལ་ཐ་དད་སྣང་བ་མེད། །
ཐ་དད་གཅིག་ཏུ་སྣང་མི་སྲིད། ། སྣང་བས་འཇུག་ལ་རེས་འཇོག་མེད། ། བཻ་ཌཱུརྻ་མངོན་སུམ་ལ་སྣང་བ་ན་ཆ་མེད་དུ་འཇུག་སྟེ། སྔོན་པོ་ལ་སྔོན་པོ་ཉིད་དང༌། དེའི་བྱས་མི་རྟག་ཀྱང་ཐ་དད་མེད་པ་དང༌། ཡུལ་དུས་རྣམ་པ་ཐ་དད་ཀྱི་སྔོན་པོ་རྣམས་ཀྱང་རྗེས་སུ་འགྲོ་བའི་སྤྱི་གཅིག་མེད་པས་ཐ་དད་ཉིད་དུ་སྣང་ངོ༌། ། གསུམ་པ་བློ་དོན་མཐུན་པ་ལ་གསུམ་ལས་དང་པོ་ཇི་ལྟར་མཐུན་པའི་ཚུལ་ནི། ཡུལ་ལ་ཇི་ལྟར་གནས་པ་ཡི། ། སྟོབས་ཀྱིས་དབང་ཤེས་སྐྱེས་པས་ན། ། མེད་ན་མི་འབྱུང་ངེས་པའི་ཕྱིར། །
བློ་དོན་ཕན་ཚུན་འཆོལ་བ་མེད། ། དེའང་ཡུལ་སྔོན་པོར་གནས་པ་ལྟར་བློ་ལའང་དེ་ལྟར་སྣང༌། སྔོན་པོ་ལ་བྱས་པ་དང་མི་རྟག་པ་ལ་སོགས་པའི་ལྡོག་ཆོས་རྣམས་ཐ་དད་མེད་པ་ལ། བློ་ལ་ཡང་ཐ་དད་མེད་པར་སྣང༌། ཡུལ་དུས་རྣམ་པ་ཐ་དད་རྣམས་ཐ་དད་དུ་གནས་པ་ལྟར་བློ་ལའང་ཐ་དད་ཉིད་སྣང་སྟེ་རྒྱ་ཐ་དད་ཀྱི་འབུར་བཞིན་ནོ། ། དེའང་རྣམ་འགྲེལ་ལས། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། ། ཚད་མ་རྣམས་ཀྱི་བརྟག་བྱ་གང༌། ། མ་མཐོང་ཆ་གཞན་ཅི་ཞིག་ཡོད། །
ཅེས་བྱ་བ་དང༌། དམ་པའི་དོན་གྱི་དོན་རྣམས་ནི། ། རང་གིས་འདྲེ་དང་ཐ་དད་མེད། ། དེ་ལ་ངོ་བོ་གཅིག་པ་དང༌། ། ཐ་དད་བློ་ཡིས་བསླད་པ་ཡིན། ། ཞེས་གསུངས་པ་ལྟར་རོ། ། གཉིས་པ་དེ་ཚད་མས་བསྒྲུབ་པ་ལ་གསུམ་ལས་རྟགས་དགོད་པ་ནི། གང་དོན་ངོ་བོ་དབྱེར་མེད་ཀྱི་གཅིག་ཡིན་པ་དེ་ལ་སྣང་མི་སྣང་ཆ་གཉིས་མེད་དེ་བཻ་ཌཱུརྻ་མཐོང་བ་ནི་སྔོན་པོ་མཐོང་བ་བཞིན་བུམ་པའི་བྱས་མི་རྟག་ཀྱང་དོན་ངོ་བོ་དབྱེར་མེད་ཀྱི་གཅིག་ཡིན་ནོ་ཞེས་བྱ་བ་རང་བཞིན་གྱི་རྟགས་སོ། ། གཉིས་པ་དེའི་ཚུལ་བསྒྲུབ་པ་ལ་གཉིས་ལས། ཕྱོགས་ཆོས་ནི་ལྟོས་མེད་དང་གནོད་པ་ཅན་གྱིས་འོག་ཏུ་བསྒྲུབ་ལ།
ཁྱབ་པའང་བཻ་ཌཱུརྻ་མཐོང་བ་ན་སྔོན་པོ་མཐོང་བར་མྱོང་བས་གྲུབ་བོ། ། གལ་ཏེ་སྣང་མི་སྣང་ཆ་གཉིས་མེད་པ་ལྷན་ཅིག་མཐོང་བ་ཙམ་ཡིན་གྱི་རང་བཞིན་འབྲེལ་པ་མི་ངེས་སོ་ཞེ་ན། བྱས་མི་རྟག་ལྷན་ཅིག་མཐོང་བ་མ་ཡིན་ཏེ་དོན་ངོ་བོ་གཅིག་ཡིན་པའི་ཕྱིར་རོ། ། དོན་གཅིག་ཀྱང་ལྡོག་པ་ཐ་དད་དོ་ཞེ་ན། ལྡོག་པ་བློས་བྱས་ཡིན་གྱིས་དོན་ལ་མི་གནས་སོ། ། དེས་ན་བྱས་པ་དང་མི་རྟག་པའི་འབྲེལ་པའང་དོན་ལ་མི་གནས་པར་འོག་ཏུ་འཆད་དོ། ། གསུམ་པ་གྲུབ་པ་ལ་མི་འཐད་པ་སྤང་བ་ལ་གཉིས་ཀྱི་དང་པོ་ཕྱོགས་ཆོས་ལ་མི་འཐད་པ་སྤང་བ་ལའང་གཉིས་ལས། རྟགས་མི་སྲིད་པ་སྤང་བ་ནི་བྱས་པ་དང་མི་རྟག་པ་ངོ་བོ་གཅིག་པ་དེ་དོན་དམ་གྱི་གཅིག་ཡིན་ན་མི་སྲིད་ལ། ཀུན་རྫོབ་ཀྱི་གཅིག་མ་ངེས་ཏེ་ཟླ་བའི་དཀྱིལ་འཁོར་གྱི་འོག་སྣང་ལ་སྟེང་མི་སྣང་བ་བཞིན་ནོ་ཞེ་ན། ཀུན་རྫོབ་ཀྱི་གཅིག་ཡིན་ནོ། །
དེའང་འཇིག་རྟེན་ལ་གྲགས་པ་ཟླ་བའམ། བུམ་པ་གཅིག་ལྟ་བུ་མ་ཡིན་གྱི་བསྟན་བཅོས་ལ་གྲགས་པའི་སྐྱེ་མཆེད་ཀྱི་རྫས་གཅིག་ཡིན་ནོ། ། གཉིས་པ་སྲིད་ཀྱང་མི་དགོས་པ་སྤང་བ་ནི། གལ་ཏེ་སྔོན་པོ་སྣང་བ་མངོན་སུམ་གྱིས་གྲུབ་པ་ན་ཕྱོགས་ཆོས་ངེས་པའི་ཚད་མས་སྔོན་པོ་མི་རྟག་པར་དངོས་སུ་རྟོགས་པས་སྔོ་འཛིན་ལ་མི་རྟག་པ་སྣང་བ་ཤུགས་ལ་གྲུབ་པའི་ཕྱིར་ངོ་བོ་གཅིག་པའི་རྟགས་དོན་མེད་དུ་ཐལ་ལོ་ཞེ་ན། མི་རྟག་པ་སྣང་བའི་དོན་གྲུབ་ཀྱང་སེལ་བའི་ངོར་བསྒྲུབ་བོ། ། གཉིས་པ་ཁྱབ་པ་ལ་མི་འཐད་པ་སྤང་བ་ལ་གཉིས་ལས་ཡུལ་ཅན་ལ་ཧ་ཅང་ཐལ་བ་ནི། རྫས་གཅིག་ལ་སྣང་མི་སྣང་ཆ་གཉིས་མེད་པ་ལྟར་རྗེས་དཔག་དང་དེ་མྱོང་བའི་རང་རིག་གཉིས་ཀྱང་སྒྲ་དོན་འཛིན་མི་འཛིན་ཆ་གཉིས་འགལ་ཏེ་རྫས་གཅིག་པའི་ཕྱིར་རོ་ཞེ་ན། མི་འགལ་ཏེ་ཤེས་པ་གཅིག་ཉིད་རང་རིག་ཁ་ནང་ལྟ་སྣང་བས་འཇུག་ལ་རྗེས་དཔག་ཕྱི་ལྟ་གཞན་སེལ་གྱིས་འཇུག་པས། མར་མེ་རང་གསལ་བ་དང་མུན་པ་སེལ་བ་མི་འགལ་བ་བཞིན་ནོ། ། གཉིས་པ་ཡུལ་ལ་ཧ་ཅང་ཐལ་བ་ནི།
སྣང་མི་སྣང་ཆ་གཉིས་མེད་ན་ངེས་མ་ངེས་ཆ་གཉིས་འགལ་ལོ་ཞེ་ན། སྣང་བ་རྫས་ཀྱི་ཡུལ་དང་ངེས་པ་གཞན་སེལ་གྱི་ཡུལ་ཐ་དད་པས་མི་མཚུངས་སོ། ། གསུམ་པ་དེས་ན་མངོན་སུམ་མ་ངེས་པར་གྲུབ་པ་ལ་གསུམ་ལས་དང་པོ་མ་ངེས་པར་གྲུབ་པའི་འཐད་པ་དངོས་ནི། དེས་ན་མངོན་སུམ་ཚད་མ་ཡང༌། ། རྟོག་མེད་ཡིན་ཕྱིར་ངེས་མི་དགོས། ། དེའང་སྟོང་ཕྲག་ཕྱེད་དང་བཞི་པ་ལས། ད་ནི་ཇི་ལྟར་མ་ངེས་པ་མངོན་སུམ་གྱིས་ཀྱང་བཟུང་བ་ཡིན་ཞེ་ན། མངོན་སུམ་ནི་གང་གིའང་ངེས་པར་བྱེད་པ་མ་ཡིན་ཏེ། ཞེས་བྱ་བ་དང༌། རྣམ་ངེས་ལས་ཀྱང༌།
བདེ་བ་ལ་སོགས་པ་རྣམས་ཀྱི་བདག་ཉིད་རིག་པ་བརྗོད་པ་དང་མ་འབྲེལ་བ་དེ་ནི་མངོན་སུམ་གྱི་ཚད་མ་ཡིན་ནོ། ། ཞེས་བྱ་བ་དང༌། གཏན་ཚིགས་ཐིགས་པར་ཡང༌། དེ་ལ་དང་པོར་ཡུལ་ཐུན་མོང་མ་ཡིན་པ་མཐོང་བ་གང་ཡིན་པ་ཁོ་ན་ཚད་མ་ཡིན་ནོ། ། ཞེས་གསུངས་པ་ལྟར་རོ། ། གཉིས་པ་དེ་ལ་མི་འཐད་པ་སྤང་བ་ལ་གཉིས་ལས་དང་པོ་ལུང་དང་འགལ་བ་སྤང་བ་ནི། རྣམ་འགྲེལ་ལས། ཡོད་མེད་ངེས་པའི་འབྲས་ཅན་མིན། ། ཕྱིར་ན་ཚད་མ་ཉིད་མ་ཡིན། ། ཞེས་བཤད་པ་དང་འགལ་ལོ་ཞེ་ན།
མི་འགལ་ཏེ་རང་ངམ་གཞན་ལས་ངེས་པ་འདྲེན་ནུས་པའི་ཕྱིར་རོ། ། གཉིས་པ་དངོས་སུ་མ་ངེས་ན་ཚད་མར་འགལ་བ་སྤང་བ་ལ་གཉིས་ལས། དང་པོ་རྩོད་པ་དགོད་པ་ནི། གལ་ཏེ་དངོས་སུ་ངེས་པ་མེད་ན་ཚད་མར་འགལ་ལོ་ཞེའོ། ། གཉིས་པ་ལན་ལ་གཉིས་ཏེ། གཞན་གྱི་ལན་དགག་པ་དང༌། རང་གི་ལན་གདབ་པའོ། ། དང་པོ་ནི་ཁ་ཅིག་ན་རེ་ངེས་པ་ལ་གཉིས་ལས་རྟོག་པས་ངེས་པ་མེད་ཀྱང་རྟོག་མེད་ཀྱིས་ངེས་པ་ཡོད་དེ་མངོན་སུམ་གྱིས་སྒྲོ་འདོགས་གཅོད་པའི་ཕྱིར་རོ་ཞེ་ན། སྒྲོ་འདོགས་ཆོད་པ་དེ་ཅི་སྣང་བ་ཙམ་ལ་ཟེར་ན་མངོན་སུམ་ལ་སྒྲོ་འདོགས་མ་ཆོད་པ་མི་སྲིད་ལ། གཞན་སེལ་གྱིས་སྒྲོ་འདོགས་གཅོད་པ་ལ་ཟེར་ན།
རྗེས་དཔག་ལྟར་རྟོག་པ་ལས་མ་འདས་སོ། ། དེས་ན་ངེས་པའི་མིང་བཏགས་ན་འཇིག་གོ ། གཉིས་པ་རང་གི་ལན་ལ་གཉིས་ལས་དང་པོ་མངོན་སུམ་གྱིས་དགག་སྒྲུབ་བྱེད་པའི་ཚུལ་ནི། འོ་ན་མངོན་སུམ་ཚད་མ་གང་དེས་དགག་སྒྲུབ་ཇི་ལྟར་བྱེད་ཅེ་ན། མངོན་སུམ་རྟོག་བྲལ་མ་འཁྲུལ་བ། ། ཉིད་ཀྱིས་ཚད་མ་གྲུབ་པ་ཡིན། ། དེའམ་གཞན་གྱི་སྟོབས་ཉིད་ལས། ། ངེས་པའི་དབང་གིས་དགག་སྒྲུབ་བྱེད། ། བུམ་པ་མངོན་སུམ་གྱིས་མཐོང་བ་ན་ཁ་དོག་དང་མི་རྟག་པ་གཉིས་ཀ་མངོན་སུམ་ལ་སྣང་བས་མངོན་སུམ་སྔོན་པོའི་རྫས་ལས་ཚད་མར་སོང་བ་ན་མི་རྟག་པའི་རྫས་ལའང་ཚད་མར་སོང་བ་དེ་ཉིད་ཡིན་ནོ། ། འོན་ཀྱང་ཁ་དོག་གི་ལྡོག་པ་ལ་འཁྲུལ་པའི་རྒྱུ་མེད་པ་དང༌།
རྟོག་པའི་རྐྱེན་གོམས་པ་གསལ་བ་དང༌། ཡིད་གཏད་པ་ཡོད་པས་རང་སྟོབས་ཀྱིས་ངེས་པར་འདྲེན་ནུས་ཏེ། མངོན་སུམ་གྱིས་ནི་བཟུང་བ་ལ། ། ཁྱད་པར་ཆ་ཤས་རྣམས་སྤངས་པ། ། ཁྱད་པར་གང་ལ་རྟོགས་པ་ཡི། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་པ་ལྟར་རོ། ། མི་རྟག་པའི་ལྡོག་པ་ལ་འདྲ་བ་གཞན་འབྱུང་བ་ལ་སོགས་པའི་འཁྲུལ་པའི་རྒྱུ་མཚན་གྱིས་ཟིན་པས་རང་སྟོབས་ཀྱིས་ངེས་མི་ནུས་པའི་ཕྱིར་གཞན་ལས་ངེས་དགོས་ཏེ། གཟུགས་ཆོས་མཐུན་པར་མཐོང་བ་ལས། ། ཉ་ཕྱིས་ལ་དངུལ་རྣམ་པ་ལྟར། །
གལ་ཏེ་འཁྲུལ་པའི་རྒྱུ་མཚན་གྱིས། ། ཡོན་ཏན་གཞན་སྦྱོར་མི་བྱེད་ན། ། ཞེས་བྱ་བ་དང༌། དེ་ཕྱིར་དངོས་པོ་མཐོང་བ་ཡི། ། ཡོན་ཏན་མཐའ་དག་མཐོང་བ་ཉིད། ། འཁྲུལ་པས་ངེས་པར་མི་བྱེད་པས། ། བསྒྲུབ་པ་རབ་ཏུ་འཇུག་པ་ཡིན། ། ཞེས་གསུངས་པ་ལྟར་རོ། ། གཉིས་པ་ངེས་ན་མངོན་སུམ་དུ་འགལ་བ་ལ་བཞི་སྟེ། སྔོ་ལྡོག་ངེས་པ་རྟོག་པར་བསྒྲུབ་པ།
ངེས་པས་སྒྲོ་འདོགས་གཅོད་པའི་ཚུལ། ། རྗེས་སུ་སྐྱེས་པའི་ངེས་ཤེས་སེལ་བར་འགྱུར་བ་དེ་སློབ་དཔོན་གྱི་དགོངས་པ་ཡིན་པའོ། ། དང་པོ་ནི། གལ་ཏེ་སྐད་ཅིག་གི་ལྡོག་པ་ལ་གཞན་སེལ་འཇུག་མོད། སྔོན་པོའི་རང་བཞིན་ལྡོག་ངེས་པ་འདི་རྟོག་པ་ཡིན་པས་མངོན་དུ་མི་རུང་ལ། རྟགས་ལ་མ་ལྟོས་པས་རྗེས་དཔག་ཀྱང་མ་ཡིན་གྱི། འགལ་ཟླ་མ་བཅད་པས་གཞན་སེལ་དུའང་མི་རུང་ངོ་ཞེ་ན། སྔོན་པོའི་ལྡོག་པ་ངེས་པ་ནི། ། རྟོག་པ་ཡིན་ཕྱིར་གཞན་སེལ་ཡིན། ། འཁྲུལ་ནས་འཇུག་ཡུལ་རང་མཚན་ཐོབ། །
ནང་དུ་རང་རིག་ཚད་མར་འདོད། ། དོན་ཆ་ཤས་སུ་མ་ཕྱེ་བ་མངོན་སུམ་གྱིས་མཐོང་ནས་དེའི་རྗེས་ལས་བྱུང་བའི་ཤེས་པས་སྔོན་པོའོ་ཞེས་སྔོ་ལྡོག་སྤྱིའི་ཚུལ་དུ་ཤེས་པ་དེ་རྟོག་པ་ཡིན་ལ་རྟོག་པ་དེས་འགལ་ཟླ་གཞན་གྱི་ཆ་ཤས་སུ་སྒྲོ་མ་བཏགས་པ་དེ་ཉིད་ཀྱིས་སྔོ་མིན་བཅད་པས་གཞན་སེལ་གྱི་ཡུལ་ཅན་ཡིན་ཞིང་སེལ་བ་ལ་དངོས་ཡུལ་མེད་པས་འཇུག་ཡུལ་སྔོན་པོའི་རང་མཚན་ཉིད་ཐོབ་ལ་ཁ་ནང་ལྟ་རང་རིག་ཡིན་པས་མ་འཁྲུལ་པ་ཡིན་ནོ། ། དེའང་མདོ་ལས། རྟོག་པའང་རང་རིག་ཉིད་དུ་འདོད། ། དོན་ལས་མ་ཡིན་དེ་རྟོགས་ཕྱིར། ། ཞེས་བྱ་བ་དང༌། རྣམ་འགྲེལ་ལས། མཐོང་བ་འགའ་ལའང་ཤེས་པ་གང༌། ། སྤྱི་ཡི་དོན་ཅན་རྣམ་རྟོག་པ། ། གཞན་གྱིས་ཆ་སྒྲོ་མ་བཏགས་པ། །
དེ་ཙམ་སེལ་བའི་སྤྱོད་ཡུལ་ཅན། ། ཞེས་གསུངས་པས་སོ། ། གཉིས་པ་ནི། གང་ལ་ངེས་པ་ཡོད་པ་དེས། ། སྒྲོ་འདོགས་བཅད་པར་ཤེས་པར་བྱ། ། ངེས་པ་དང་སྒྲོ་འདོགས་གཉིས་ལྷན་ཅིག་མི་གནས་པའི་འགལ་བ་ཡིན་པས་ངེས་པ་ནམ་ཡོད་པ་ན་སྒྲོ་འདོགས་མེད་པ་ཡིན་ཏེ། ངེས་པ་དང་ནི་སྒྲོ་འདོགས་ཡིད། ། གནོད་བྱ་གནོད་བྱེད་ངོ་བོའི་ཕྱིར། ། འདི་ནི་སྒྲོ་འདོགས་དབེན་པ་ལ། ། འཇུག་ཅེས་བྱ་བར་ཤེས་པ་ཡིན། །
ཞེས་གསུངས་སོ། ། གསུམ་པ་ནི་གལ་ཏེ་སྒྲོ་འདོགས་ཀྱིས་དབེན་པ་ལ་འཇུག་མོད་རྗེས་སུ་སྐྱེས་པའི་ངེས་ཤེས་སེལ་བའི་ཡུལ་ཅན་མ་ཡིན་ནོ་ཞེ་ན། སྐྱོན་མེད་དེ་ཕྱེད་དང་བཞི་པ་ལས། དེས་དབེན་པ་ཉིད་སེལ་བ་ཡིན་ནོ། ། ཞེས་གསུངས་སོ། ། དེས་ན་མངོན་སུམ་གྱི་རྗེས་ལ་བྱུང་བའི་ངེས་ཤེས་ཀྱིས་ཁ་དོག་ངེས་ལ་སྐད་ཅིག་མ་མ་ངེས་པའི་ཕྱིར་སེལ་བའི་ཡུལ་ཅན་ཡིན་གྱི་སྣང་བའི་ཡུལ་ཅན་མ་ཡིན་ནོ། ། བཞི་པ་ནི། ངེས་པ་དང་ནི་སྒྲོ་འདོགས་ཡིད། ། གཉིས་ཀ་སེལ་བས་འཇུག་པའི་ཕྱིར། ། དེ་དག་མངོན་སུམ་མ་ཡིན་ཞེས། །
རིགས་པ་མཁྱེན་པས་གསུངས་པ་ཡིན། ། ངེས་པ་དང་སྒྲོ་འདོགས་གཉིས་ཀའང་གཞན་སེལ་གྱི་སྒོ་ནས་འཇུག་གི མངོན་སུམ་གྱིས་མི་འཇུག་གོ་ཞེས་རིགས་པའི་དེ་ཁོ་ན་ཉིད་མཁྱེན་པས་གསུངས་སོ། ། དེས་ན་མངོན་སུམ་གྱིས་སྔོ་ལྡོག་ངེས་ཞེས་བརྗོད་ཀྱང་རྟོག་པས་ཡིན་ནོ། ། གསུམ་པ་སྣང་ཡུལ་ལ་སྒྲ་རྟོག་མི་འཇུག་པའི་ཚུལ་ལ་གསུམ་ལས་དང་པོ་སྣང་ན་དགག་སྒྲུབ་ཅིག་ཅར་རྟོགས་པར་ཐལ་བ་ནི། གལ་ཏེ་སྒྲ་དང་ངེས་པ་ཡང་དངོས་པོ་སྣང་བས་འཇལ་ན་སྐྱོན་ཅི་ཡོད་ཅེ་ན། སྒྲ་རྟོག་སྣང་བས་འཇལ་ན་ནི། ། དགག་སྒྲུབ་ཅིག་ཅར་རྟོགས་པར་འགྱུར། ། བུམ་པའི་བྱས་པ་དང་མི་རྟག་པ་དོན་ངོ་བོ་དབྱེར་མེད་ཡིན་པས། གྲུབ་ན་ཅིག་ཅར་གྲུབ་པ་དང་འགོག་ན་ཅིག་ཅར་ཁེགས་པར་འགྱུར་ཏེ།
དོན་ལ་ཁྱད་པར་མེད་པའི་ཕྱིར་རོ། ། གཉིས་པ་དོན་གཅིག་གི་མིང་ཐམས་ཅད་རྣམ་གྲངས་པ་ཡིན་པ་ནི། གཅིག་ལ་དུ་མར་བཏགས་ན་ཡང༌། ། རྣམ་གྲངས་ཡིན་གྱི་ཐ་དད་མིན། ། དོན་ཁྱད་པར་མེད་པ་ལ་སྒྲ་དང་ངེས་པ་ཇི་སྙེད་ཅིག་གིས་བརྗོད་ཀྱང་དོན་དེ་ཉིད་ལས་མ་འདས་པས་མིང་གི་རྣམ་གྲངས་ཁོ་ནར་འགྱུར་གྱི། ཐ་དད་ཀྱི་མིང་དང་ཐ་སྙད་ཐོབ་མི་སྲིད་དེ། རྣམ་འགྲེལ་ལས། གཞན་དུ་དངོས་པོ་གཅིག་པུ་ལ། ། སྒྲའམ་བློ་གཅིག་གིས་ཁྱབ་ན། ། ཡུལ་གཞན་མེད་པ་དེ་ཡི་ཕྱིར། །
རྣམ་གྲངས་པ་ནི་ཉིད་དུ་འགྱུར། ། ཞེས་གསུངས་སོ། ། གསུམ་པ་ལྡོག་པས་འབྱེད་ན་སེལ་བར་འགྱུར་བ་ནི། དོན་ངོ་བོ་དབྱེར་མེད་ཀྱི་གཅིག་ལ་བྱས་པ་དང་མི་རྟག་པ་ལ་སོགས་པ་སྒྲ་ཐ་དད་ཀྱིས་བརྗོད་ཀྱང་རྣམ་གྲངས་པར་མི་འགྱུར་ཏེ་དེ་དག་ལྡོག་པ་ཐ་དད་པའི་ཕྱིར་རོ་ཞེ་ན། ལྡོག་པས་འབྱེད་ན་སེལ་བ་ལ། ། དངོས་པོའི་མིང་གིས་བཏགས་པར་ཟད། ། དེ་ལ་སྣང་བར་རློམ་པ་འཁྲུལ། ། དོན་གཅིག་ལ་ལྡོག་པ་ཐ་དད་པས། ། ཞེས་ཟེར་བ་ཉིད་ཀྱིས་གཞན་སེལ་དུ་གྲུབ་བོ། ། ལྡོག་པ་ལ་སྣང་བར་མིང་འདོགས་པ་ནི་རྟོག་གེའི་ཐ་སྙད་མི་ཤེས་པར་ཟད་དོ། །
གཉིས་པ་གཞན་སེལ་ལ་གསུམ་ལས་མཚན་ཉིད་ནི། དངོས་འགལ་བཅད་ནས་འཇུག་པ་ནི། ། གཞན་སེལ་ཡུལ་ཅན་ཡིན་པར་བཞེད། ། གཉིས་པ་དེའི་རང་བཞིན་ངེས་པར་བྱ་བ་ལ་གཉིས་ཏེ། སེལ་བའི་རྣམ་གཞག་དང༌། དེའི་རབ་ཏུ་དབྱེ་བའོ། ། དང་པོ་ལ་གཉིས་ལས་ཡུལ་གྱི་གནས་ལུགས་ནི། བརྟགས་ཕྱིར་སེལ་བ་དངོས་ཡུལ་མེད། ། འཁྲུལ་པའི་འཇུག་ཡུལ་རང་མཚན་ཡིན། ། གཞན་སེལ་བརྟགས་པ་ཡིན་གྱིས་དོན་ལ་མ་གྲུབ་པས་དངོས་ཀྱི་ཡུལ་མེད་ལ་འཁྲུལ་ནས་འཇུག་པ་ན་ཐོབ་པའི་ཡུལ་རང་མཚན་ཉིད་ཡིན་ནོ། །
དོན་རང་མཚན་དེ་ཡང་བྱས་པ་དང་མི་རྟག་པ་ལ་སོགས་པ་དོན་ལ་ཐ་དད་མེད་པར་གཅིག་ཉིད་དུ་གནས། ཐ་དད་རྣམས་ཕན་ཚུན་འདྲེ་བ་མེད་པར་ཐ་དད་ཉིད་དུ་གནས་སོ། ། འོ་ན་དམ་བཅའ་བའི་ཕྱོགས་གཅིག་རྟགས་སུ་འགྱུར་བ་དང༌། རྟགས་རྗེས་འགྲོ་མེད་པར་འགྱུར་རོ་ཞེས་བྱེ་བྲག་པས་བརྗོད་པའི་སྐྱོན་ཇི་ལྟར་སྤང་ཞེ་ན། འདིའི་ལན་ལ་གཉིས་པ་བློའི་འཛིན་སྟངས་ཤེས་དགོས་པ་དེ་བཤད་ན། རང་མཚན་གཅིག་དང་ཐ་དད་ལ། ། སེལ་བའི་འཛིན་སྟངས་མུ་བཞི་སྲིད། ། དོན་རང་མཚན་དེ་ལྟར་གནས་ཀྱང་རྟོག་པས་སྒྲོ་བཏགས་ནས། གཅིག་ལ་ཐ་དད་དང༌། ཐ་དད་ལ་གཅིག་དང༌།
གཅིག་ལ་གཅིག་དང༌། ཐ་དད་ལ་ཐ་དད་དུ་འཛིན་པ་སྟེ་མུ་བཞི་སྲིད་པ་ལས། གཅིག་ལ་གཅིག་དང་ཐ་དད་ལ་ཐ་དད་ནི་གོ་སླ་ལ་བཟློག་པ་གཉིས་པོ་བཤད་དོ། ། དེ་དག་ལ་གསུམ་གསུམ་ལས་དང་པོ་ཐ་དད་ལ་གཅིག་ཏུ་སྒྲོ་འདོགས་པའི་རྒྱུ་མཚན་ནི། བྱས་དང་མཚན་ཉིད་གཅིག་པ་ལ། ། ཙནྡན་དང་ཤ་པ་ལ་སོགས་པ་ཡལ་ག་དང་ལྡན་པ་དང༌། དཀར་ཟལ་ལ་སོགས་པ་ནོག་ལ་སོགས་པ་དང་ལྡན་པར་མཚན་ཉིད་གཅིག་པ་དང༌། མེས་སྲེག་པ་དང་ཆུས་ངོམས་པ་ལ་སོགས་པར་འབྲས་བུ་གཅིག་པར་ཉིད་གཅིག་ཏུ་འཁྲུལ་པའི་རྒྱུ་ཡིན་ཏེ། དེ་ཕྱིར་གང་དང་གང་ལས་དོན། ། ལྡོག་པ་དེ་ཡི་རྒྱུ་ཅན་གྱི། །
རིགས་དབྱེ་ཞེས་གསུངས་པས་སོ། ། གཉིས་པ་སྒྲོ་འདོགས་པའི་བློའི་རྣམ་པ་ལ་གཉིས་ཏེ། ཐ་དད་ལ་གཅིག་ཏུ་འཁྲུལ་ཚུལ་དང༌། དེ་ལ་མི་འཐད་པ་སྤང་བའོ། ། དང་པོ་ནི། བག་ཆགས་སྟོབས་ཀྱིས་གཅིག་ཏུ་འཁྲུལ། ། ཡལ་ག་དང་ནོག་དང་སྲེག་པ་དང་ངོམས་པ་ལ་སོགས་པ་གཞན་སེལ་གཅིག་པའི་ཡུལ་རྣམས་ལ། ཐོག་མ་མེད་པའི་བག་ཆགས་ཀྱིས་འཁྲུལ་ནས་སྤྱི་གཅིག་ཏུ་བཟུང་བ་ཡིན་ཏེ། རྣམ་འགྲེལ་ལས། ཐ་དད་དངོས་རྣམས་ལ་བརྟེན་ནས། །
དོན་གཅིག་ཏུ་ནི་སྣང་བའི་བློ། ། ཞེས་བྱ་བ་དང༌། དངོས་རྣམས་ངོ་བོ་འགའ་ཞིག་གིས། ། ཐ་དད་མིན་པ་ལྟ་བུར་སྣང༌། ། དེ་ལ་བསམ་པའི་དབང་གིས་ན། ། སྤྱི་ཡོད་པར་ནི་རབ་ཏུ་བསྒྲགས། ། དེ་ཡིས་ཇི་ལྟར་ཀུན་བརྟག་པ། ། དེ་ནི་དམ་པའི་དོན་དུ་མེད། ། གསལ་བ་རྣམས་ནི་རྗེས་མི་འགྲོ། ། རྗེས་འགྲོ་གཞན་ནི་སྣང་བ་མེད། །
ཅེས་གསུངས་པས་སོ། ། གཉིས་པ་ནི། ཐ་དད་མཚུངས་ལ་འབྲས་བུའི་བློ། ། གཅིག་དང་ཐ་དད་འགལ་ཞེ་ན། ། འོ་ན་དོན་ཐ་དད་པར་མཚུངས་པ་ལ་དཀར་ཟལ་དང་ནག་སྒུར་ལ་གཅིག་གི་བློ་སྐྱེ་ལ། རྟ་དང་བ་ལང་ལ་གཅིག་གི་བློ་མི་སྐྱེ་བ་འགལ་ལོ་ཞེ་ན། རྣམ་ཤེས་དང་ནི་སྨན་བཞིན་དུ། ། ཐ་དད་ཡིན་ཡང་ཁྱད་པར་ཡོད། ། ཡུལ་དང་དབང་པོ་དང་སྣང་བ་དང་ཡིད་ལ་བྱེད་པ་ཐ་དད་ཡིན་ཡང་རྣམ་ཤེས་གཅིག་སྐྱེད་པ་མི་འགལ་བ་དང༌། སྨན་ཐ་དད་པར་མཚུངས་ཀྱང་སླེ་ཏྲེས་དང་པརྤ་ཏ་ལ་སོགས་པས་རིམས་ལ་སོགས་པ་ཞི་བར་བྱེད་ལ་ཞོ་དང་ག་གོན་ལ་སོགས་པས་ཞི་མི་ནུས་པ་བཞིན་དུ་གསལ་བ་ཐ་དད་དུ་ཁྱད་པར་མེད་ཀྱང་དཀར་ཟལ་ནག་སྒུར་ལ་སོགས་པས་བ་ལང་གི་སྤྱིའི་བློ་གཅིག་སྐྱེད་ལ་རྟ་དང་ཤིང་ལ་སོགས་པས་མི་སྐྱེད་པ་མི་འགལ་ཏེ།
རྣམ་འགྲེལ་ལས། གཅིག་རྟོགས་དོན་ཤེས་ལ་སོགས་པ། ། དོན་གཅིག་བསྒྲུབ་ལ་འགའ་ཞིག་ནི། ། ཐ་དད་ཡིན་ཡང་རང་བཞིན་གྱིས། ། ངེས་ཏེ་དབང་པོ་ལ་སོགས་བཞིན། ། ཞེས་བྱ་བ་དང༌། དཔེར་སྨན་ཁ་ཅིག་ཐ་དད་ཀྱང༌། ། ལྷན་ཅིག་པའམ་སོ་སོ་ཡི། ། རིམས་ལ་སོགས་པ་ཞི་བྱེད་པར། ། མཐོང་གི་གཞན་གྱིས་མ་ཡིན་བཞིན། །
ཞེས་གསུངས་པས་སོ། ། གསུམ་པ་དགོས་པ་ནི། ཐ་དད་རྣམས་ལ་དགག་སྒྲུབ་ཀྱི། ། བྱ་བ་ཕྱོགས་གཅིག་རྟོགས་པར་འགྱུར། ། ཡུལ་དུས་རྣམ་པ་ཐ་དད་ཀྱི་ཤིང་དང་བ་ལང་དང་མེ་ལ་སོགས་པ་ཐ་དད་རྣམས་ལ་སྤྱི་གཅིག་ཏུ་གོ་ནས་དགག་སྒྲུབ་ཕྱོགས་གཅིག་ཏུ་རྟོགས་པ་ཉིད་དགོས་པ་ཡིན་ཏེ། རྣམ་ངེས་ལས། དེའི་ཁྱད་པར་གྱིས་རྟོགས་འགྱུར་བ་དག་རབ་ཏུ་བྱེད་ཅེས་གསུངས་པ་ལྟར་རོ། ། གཉིས་པ་གཅིག་ལ་ཐ་དད་དུ་སྒྲོ་འདོགས་པ་ལའང་གསུམ་ལས། དང་པོ་སྒྲོ་འདོགས་པའི་རྒྱུ་མཚན་ནི། གཞན་སེལ་སྤྱོད་ཡུལ་ཐ་དད་པས། །
གཅིག་ལའང་ལྡོག་པ་ཐ་དད་དུ། ། སྒྲའི་བྱས་པ་དང་མི་རྟག་པ་ལ་སོགས་པ་དོན་ལ་ཐ་དད་མེད་མོད་ཀྱི། བདེ་བར་གཤེགས་པས་ཕུང་པོ་ཐ་དད་དུ་གསུངས་པ་དང༌། རིགས་པ་སྨྲ་བས་ཆོས་ཅན་དང་བསྒྲུབ་བྱ་དང་གཏན་ཚིགས་ཐ་དད་དུ་ཕྱེ་བ་ནི་ལོག་པ་ཐ་དད་ལས་ལྡོག་པའི་སྒོ་ནས་བློས་ཐ་དད་དུ་སྒྲོ་གདགས་སུ་རུང་བ་ཉིད་ཡིན་ཏེ། མིང་དོན་གང་ལྡན་ཕན་ཚུན་དུ། ། ཐ་དད་པ་འདི་ས་བོན་ཡིན། ། ཞེས་གསུངས་པས་སོ། ། གཉིས་པ་སྒྲོ་འདོགས་པའི་བློའི་རྣམ་པ་ནི། སྒྲ་དོན་རྟོག་པའི་འཇུག་ཚུལ་ལྟར། ། དོན་ལ་ཐ་དད་ཉིད་དུ་ཞེན། །
གཞན་སེལ་ལ་བརྟེན་ཏེ་བློ་ལ་ཐ་དད་དུ་སྣང་བ་ལྟར་དོན་ལའང་ཐ་དད་ཉིད་དུ་སྒྲོ་བཏགས་ནས་ཞེན་པར་བྱེད་དེ། དེས་ན་ཁྱད་པར་གང་ཞིག་ཆོས། ། གང་གིས་གོ་བར་འགྱུར་བ་དེ། ། དེ་ལས་གཞན་གྱིས་ནུས་མ་ཡིན། ། དེས་ན་ཐ་དད་རྣམ་པར་གནས། ། ཞེས་གསུངས་པ་ལྟར་རོ། ། གསུམ་པ་ཐ་དད་སྒྲོ་བཏགས་པའི་དགོས་པ་ཡང༌། གཅིག་ལ་གཅིག་ཏུ་མ་རྟོགས་པ། ། རྟོགས་པར་བྱེད་ཕྱིར་རྣམ་པར་ཕྱེ། ། ངོ་བོ་གཅིག་ཉིད་དེ་ལྟར་མ་ཤེས་པ་རྣམས་ལ་གཞན་སེལ་གྱི་སྒོ་ནས་སྒྲ་མ་ཡིན་པ་ལས་ལྡོག་པ་དང༌།
མི་རྟག་པ་མ་ཡིན་པ་ལས་ལྡོག་པ་དང༌། མ་བྱས་པ་ལས་ལྡོག་པའི་སྒོ་ནས་ཐ་དད་དུ་ཕྱེ་སྟེ། དོན་ལ་གཅིག་ཏུ་བསྒྲུབས་པས་སྒྲ་ཉིད་མི་རྟག་པ་ལ་སོགས་པར་གོ་བར་བྱེད་དེ། ཆོས་དང་ཆོས་ཅན་རྣམ་གཞག་དང༌། ། ཐ་དད་ཐ་དད་མིན་ཅི་འདྲ། ། དེ་ཉིད་དོན་ནི་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ། ། དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་སྒྲུབ་པ་ཀུན་གཞག་པ། ། དམ་པའི་དོན་ལ་གཞུག་བྱའི་ཕྱིར། །
མཁས་པ་རྣམས་ཀྱིས་བྱས་པ་ཡིན། ། ཞེས་གསུངས་པས་སོ། ། འདི་དག་གི་དངོས་ལ་གནོད་བྱེད་ཀྱི་ཚད་མ་ནི། སྤྱི་དང་ལྡོག་པ་ཐ་དད་དོན་ལ་འགོག་པའི་རིགས་པ་བཞིན་ཤེས་པར་བྱའོ། ། གཉིས་པ་གཞན་སེལ་གྱི་རབ་ཏུ་དབྱེ་བ་ལ་གསུམ་ལས། དང་པོ་དབྱེ་བ་དངོས་ནི། ཡོད་དང་མེད་པར་འཛིན་པ་ཡི། ། སྒོ་ནས་གཞན་སེལ་རྣམ་པ་གཉིས། ། བསྒྲུབ་བྱ་སྒྲུབ་པ་དང་དགག་བྱ་འགོག་པའི་ཚུལ་གྱིས་ཡོད་པ་གཞན་སེལ་དང༌། མེད་པ་གཞན་སེལ་གཉིས་དང༌།
སྒྲ་དང་བློ་ཡི་དབྱེ་བ་ཡིས། ། ཡོད་མེད་དེ་ཡང་གཉིས་གཉིས་ཡིན། ། སྒྲའི་གཞན་སེལ་དང་བློའི་གཞན་སེལ་གཉིས་ཀྱིས་ཕྱེ་བས་བཞིར་འགྱུར་ཏེ། ཡོད་པ་སྒྲའི་གཞན་སེལ་དང༌། ཡོད་པ་བློའི་གཞན་སེལ་བ་གཉིས་དང༌། མེད་པ་སྒྲའི་གཞན་སེལ་དང༌། མེད་པ་བློའི་གཞན་སེལ་གཉིས་གཉིས་བཞིར་འགྱུར་རོ། ། དེའང་རྣམ་འགྲེལ་ལས། ཆ་ཤས་སྒྲོ་འདོགས་ཇི་སྙེད་པ། ། དེ་བསལ་ཕྱིར་ན་ངེས་པ་དང༌། །
སྒྲ་ཡང་དེ་སྙེད་ཁོ་ན་དེས། ། དེ་དག་སྤྱོད་ཡུལ་ཐ་དད་ཅན། ། ཞེས་གསུངས་པས་སོ། ། གཉིས་པ་དོན་ལ་གཞན་སེལ་དགག་པ་ལ་གཉིས་ཏེ། དོན་ལ་གཞན་སེལ་མི་འཐད་པའི་ཚུལ་དང༌། དེའི་རྒྱུ་མཚན་ནོ། ། དང་པོ་ནི། གཞན་སེལ་བློ་ཡི་འཇུག་ཚུལ་ཡིན། ། བེམས་པོའི་དོན་ལག་གཞན་སེལ་མེད། ། འགའ་ཞིག་དོན་གྱི་གཞན་སེལ་ཞེས་ཡུལ་བེམས་པོ་ཉིད་ལ་གཞན་སེལ་དུ་འདོད་པ་ནི་ཆོས་ཀྱི་གྲགས་པའི་དགོངས་པ་ལོག་པ་དང་ལྡོག་པ་མ་ཕྱེ་བར་ཟད་དོ། །
གཉིས་པ་དེའི་རྒྱུ་མཚན་ལ་གཉིས་ལས། དང་པོ། སེལ་བ་སྣང་བར་འགྱུར་བ་ནི། ། དོན་གྱི་གཞན་སེལ་རང་མཚན་ཕྱིར། ། སྣང་ཡུལ་འགྱུར་གྱི་སེལ་བ་ཉམས། ། དོན་ལ་གཞན་སེལ་ཡོད་ན་དོན་རང་གི་མཚན་ཉིད་ཡིན་པས་སྣང་ཡུལ་དུ་གྱུར་ལ་འདོད་ན་སེལ་བ་ཡིན་པ་ཉམས་སོ། ། གཉིས་པ་སྣང་བ་ལ་མཚུངས་པ་ནི། སྣང་བའང་དོན་ལ་ཡོད་པར་མཚུངས། ། འདོད་ན་ལོང་བ་རྒྱུན་ཆད་འགྱུར། ། སེལ་བ་དོན་ལ་ཡོད་ན་སྣང་བ་ཡང་དོན་ལ་ཡོད་པར་བསྒྲེའོ། །
འདོད་ན་དོན་ཐམས་ཅད་སྣང་བ་ཡིན་པས་ལོང་བ་རྒྱུན་ཆད་པར་འགྱུར་རོ། ། སྣང་བ་རྟོག་མེད་ཀྱི་འཛིན་སྟངས་ཡིན་པས་དོན་ལ་མེད་དོ་ཞེ་ན། སེལ་བའང་རྟོག་པའི་འཛིན་སྟངས་ཡིན་པས་དོན་ལ་མེད་དོ། ། གལ་ཏེ་སེལ་བ་དོན་ལ་ཡོད་ན་ཡོད་པའི་མཚན་ཉིད་དོན་བྱེད་ནུས་པ་ཡིན་པས་དངོས་པོར་འགྱུར་རོ། ། དངོས་མེད་ལ་ཡོད་པའི་མིང་འདོགས་ན་གཟུགས་ཅན་ལ་ནམ་མཁའ་ཡོད་ཅེས་མཚུངས་པར་འགྱུར་ཞིང༌། དེ་ལྟ་ན་ཡོད་མེད་ཀྱི་ཐ་སྙད་ཐམས་ཅད་འཆོལ་བར་འགྱུར་རོ། ། དེས་ན་གཞན་སེལ་ཐམས་ཅད་བློའི་འཇུག་ཚུལ་སྒྲ་དང་རྣམ་པར་རྟོག་པའི་བྱེད་པ་ཕན་ཚུན་བསྲེ་བ་དང་འབྱེད་པར་བྱེད་པ་ཡིན་ལ། དོན་རྣམས་ནི་རང་གི་ངོ་བོ་ཇི་ལྟར་ཡོད་པ་ལྟར་གནས་པའི་ཕྱིར་སེལ་བའི་བརྡ་མེད་དོ། ། གསུམ་པ་སོ་སོའི་རྣམ་གཞག་ལ་གཉིས་ལས། དང་པོ་ཡོད་པའི་སྒྲ་དང་བློ་གཉིས་འཇུག་ཚུལ་གཅིག་པས་ཕྱོགས་གཅིག་ཏུ་བརྗོད་ན་གཉིས་ལས།
མཚན་ཉིད་དང༌། དབྱེ་བ་དང༌། སོ་སོའི་དོན་ཏོ། ། དང་པོ་ནི། དངོས་པོའི་གཞན་སེལ་དངོས་མེད་གཅོད། ། དངོས་པོའི་གཞན་སེལ་གྱི་མཚན་ཉིད་ནི་དོན་བྱེད་མི་ནུས་པ་གཅོད་པའོ། ། དེས་ན་ཡོད་པའི་སྒྲ་དང་རྣམ་པར་རྟོག་པ་ཐམས་ཅད་རྣམ་གཅོད་ཀྱི་ཡུལ་ཅན་ཡིན་ནོ། ། གཉིས་པ་ནི། སྣང་བ་དང་ནི་མི་སྣང་བའི། ། ཡུལ་གྱི་སྒོ་ནས་དབྱེ་ན་གཉིས། །
ཡོད་པའི་གཞན་སེལ་ལ་དབྱེ་ན་གཉིས་ཏེ། མངོན་གྱུར་ལ་ངེས་པ་དང་ལྐོག་གྱུར་ལ་ངེས་པའོ། ། དང་པོ་ནི། རང་གི་མཚན་ཉིད་སྣང་བ་ལ། རྗེས་ཀྱི་ངེས་ཤེས་ཇི་སྙེད་པ། ། སྒྲ་དང་རྟོག་པས་ཕྱེ་བས་ན། ། སེལ་བ་ཆ་ཡི་ཡུལ་དུ་འགྱུར། ། དབང་པོའི་ཤེས་པས་བུམ་པའི་རང་མཚན་མཐོང་བ་མངོན་སུམ་ཡིན་ལ། དེ་ལ་སྔོན་པོ་དང་སྔོ་མ་ཡིན་དང་རྟག་མི་རྟག་ལ་སོགས་པར་མིང་བཏགས་ཤིང་རྟོག་པས་ཡིན་པ་དང་མ་ཡིན་པར་ངེས་པར་བྱེད་ན་གཞན་སེལ་ཉིད་ཡིན་ཏེ། མཐོང་བ་འགལ་ལ་ཡང་ཤེས་པ་གང༌། །
སྤྱི་ཡི་དོན་ཅན་རྣམ་རྟོག་པ། ། གཞན་གྱི་ཆ་སྒྲོ་མ་བཏགས་པ། ། དེ་ཙམ་སེལ་བའི་སྤྱོད་ཡུལ་ཅན། ། ཞེས་གསུངས་པས་སོ། ། སྣང་བ་དང་སེལ་བ་གཉིས་ཐོག་མ་མེད་པའི་བག་ཆགས་ཀྱིས་གཅིག་ཏུ་བསྲེ་བ་ཡིན་པས་མུ་སྟེགས་བྱེད་དབང་ཤེས་ལ་རྟོག་པའི་ལོག་རྟོག་འབྱུང་བའང་དེ་ཡིན་ནོ། ། གཉིས་པ་ལྐོག་གྱུར་ལ་ངེས་པའི་གཞན་སེལ་ལ་གཉིས་ལས་མཚན་ཉིད་ནི། རང་གི་མཚན་ཉིད་མི་སྣང་བ། ། རྟགས་ལ་ལྟོས་པའམ་མི་ལྟོས་ཀྱང༌། ། སྒྲ་དང་རྟོག་པའི་ཡུལ་ཡིན་པས། ། ངེས་པ་དེ་ཡང་གཞན་སེལ་ཡིན། །
རང་གི་མཚན་ཉིད་མི་སྣང་བ་སྒྲ་རྟོག་གིས་ངེས་པའོ། ། གཉིས་པ་དབྱེ་ན། བདེན་དང་མི་བདེན་མཐའ་གཉིས་པ། ། རྟོག་པའི་འཇུག་པ་རྣམ་པ་གསུམ། ། བདེན་པ་ལ་འཇུག་པ་རྗེས་དཔག་གི་གཞན་སེལ་དང༌། རྫུན་པ་ལ་འཇུག་པ་ལོག་ཤེས་ཀྱི་གཞན་སེལ་དང་གཉིས་ཀར་དོགས་པ་ཐེ་ཚོམ་གྱི་གཞན་སེལ་ལོ། ། དང་པོ་ལ་གསུམ་ལས། རང་གི་འཐད་པ་བརྗོད་ན་རྗེས་སུ་དཔག་པའི་ཆོས་གསུམ་ཀ་གཞན་སེལ་ཡིན་ཏེ། དགག་སྒྲུབ་རྟོག་པས་སྒྲོ་བཏགས་ནས་དོན་ལ་སྦྱོར་བའི་ཕྱིར་རོ། ། གཉིས་པ་གཞན་གྱིས་བརྟག་པ་དགག་ན།
བོད་འགའ་ཞིག་སྒྲ་དང་མི་རྟག་པ་དང་བྱས་པ་གསུམ་ཀ་རྫས་ཡིན་པས་སྒྲའི་རྫས་ཆོས་ཅན་ལ་སོགས་པར་འདོད་དོ། ། འདི་མི་འཐད་དེ། རྫས་ལ་གྲུབ་མ་གྲུབ་ཆ་གཉིས་མེད་པའི་ཕྱིར་རོ། ། དེ་སྐད་དུའང༌། དེ་ཕྱིར་དངོས་དངོས་མེད་རྟེན་ཅན། ། ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་སྒྲུབ་པ་དང༌། ། དགག་པ་ཐམས་ཅད་འདོད་པ་ཡིན། ། ཞེས་གསུངས་པས་སོ། ། གསུམ་པ་བཀག་པ་ལ་མི་འཐད་པ་སྤང་བ་ནི།
འོ་ན་སྒྲ་དོན་ལྡོག་པ་ཡིན་ལ་དེ་དངོས་མེད་ཡིན་པས་དོན་ལ་མི་གནས་པ་ལ་དགག་སྒྲུབ་བྱས་པས་དོན་རང་མཚན་ལ་དགག་སྒྲུབ་བྱས་པར་མི་འགྱུར་ཏེ། དེ་དང་རང་མཚན་ལ་འབྲེལ་པ་གཉིས་ཀ་མེད་པའི་ཕྱིར་རོ་ཞེ་ན། མ་ཡིན་ཏེ་སྒྲ་དོན་ལ་རང་མཚན་དུ་ཞེན་པ་ལ་དགག་སྒྲུབ་བྱས་པའི་ཕྱིར་རོ། ། དེས་ན་དང་པོ་བརྡ་བྱེད་པ་ནའང་དོན་རང་མཚན་དང་སྒྲ་དོན་སོ་སོར་མ་ཕྱེ་བར་བྱེད་ལ། ཕྱིས་ཐ་སྙད་སྦྱོར་བ་ནའང་མ་ཕྱེ་བར་འཇུག་པའི་ཕྱིར་རོ། ། སོ་སོར་མི་འབྱེད་པའི་རྒྱུ་མཚན་ཡང་ཐོག་མ་མེད་པའི་བག་ཆགས་ཀྱིས་གཅིག་ཏུ་འཁྲུལ་པ་ཡིན་ཏེ། འཁྲུལ་པས་དངོས་པོ་གཅིག་ལྟར་རྟོག ། ཅེས་གསུངས་པ་ལྟར་རོ། ། འོ་ན་འཆད་པ་ནའང་ཅི་སྟེ་གཅིག་ཏུ་མི་བྱེད་ཅེ་ན། འཆད་པ་པོ་དང་ཐ་སྙད་སྦྱོར་བ་གཉིས་ཐ་དད་པར་གསུངས་ཏེ།
འཆད་པས་རྣམ་པར་འབྱེད་ལ་ཐ་སྙད་ལ་འཇུག་པ་ན་འཁྲུལ་ནས་འཇུག་པའི་ཕྱིར་རོ། ། གཉིས་པ་ལོག་ཤེས་ཀྱི་གཞན་སེལ་ནི་བདེན་པ་གཅོད་པའི་སྒྲ་དང་རྣམ་པར་རྟོག་པས་ངེས་པ་ཐམས་ཅད་ཡིན་ནོ། ། གསུམ་པ་ཐེ་ཚོམ་ཡང་རྟོག་པ་ཡིན་པས་སེལ་བའི་སྒོ་ནས་གཉིས་ཀར་དོགས་པའི་ཕྱིར་རོ། ། གཉིས་པ་མེད་པ་གཞན་སེལ་གྱི་སྒྲ་དང་བློ་གཉིས་འཇུག་ཚུལ་གཅིག་པས་ཕྱོགས་གཅིག་ཏུ་བརྗོད་ན། གསུམ་ལས་དང་པོ་མཚན་ཉིད་ནི། ། མེད་པ་གཞན་སེལ་ཡོད་པ་གཅོད། ། དེའི་མཚན་ཉིད་ནི་དོན་བྱེད་ནུས་པ་གཅོད་པ་ཞེས་བྱ་བའོ། ། གཉིས་པ་དབྱེ་ན། དགག་བྱ་ཡོད་དང་མེད་པ་ཡི། ། སྒོ་ནས་སེལ་བ་རྣམ་པ་གཉིས། །
སེལ་བ་ལ་ངོ་བོ་གྲུབ་པ་མེད་པས་བསལ་བྱའི་སྒོ་ནས་དབྱེ་ན་གཉིས་ཏེ། བསལ་བྱ་ཤེས་བྱ་ལ་ཡོད་པ་བུམ་མེད་ལ་སོགས་པ་དང༌། ཤེས་བྱ་ལ་མེད་པ་རི་བོང་གི་རྭ་མེད་དང་རྟག་པའི་དངོས་མེད་ལ་སོགས་པའོ། ། གསུམ་པ་དངོས་མེད་སྣང་ཡུལ་མ་ཡིན་པ་ལ་གཉིས་ཏེ། སྣང་ཡུལ་དུ་མི་རུང་བའི་འཐད་པ་དང༌། དེ་ལ་མི་འཐད་པ་སྤང་བའོ། ། དང་པོ་ནི། དངོས་མེད་ངོ་བོ་ཡོད་མིན་པས། ། ངོ་བོ་མེད་པས་ཤེས་བྱ་མིན། ། དེས་ན་དངོས་པོ་བསལ་བ་ལ། །
དངོས་མེད་ཅེས་ནི་བཏགས་པར་ཟད། ། དངོས་མེད་ལ་རང་གི་ངོ་བོ་གྲུབ་པ་མེད་པས་སྣང་བའི་སྒོ་ནས་ཤེས་བྱར་མི་འགྱུར་རོ། ། འོན་ཀྱང་དངོས་པོ་བསལ་བ་ཙམ་ལ་དངོས་མེད་ཅེས་རྟོག་པས་བཟུང་ཞིང་སྒྲས་བརྗོད་པར་ཟད་དེ། བུམ་པ་བསལ་བ་ལ་བུམ་མེད་དང༌། རི་བོང་གི་མགོར་འབིགས་པར་ནུས་པའི་དངོས་པོ་བསལ་བ་ལ་རྭ་མེད་དང༌། ཕྱི་རོལ་ན་གཟུགས་ཀྱི་གོ་བསལ་བ་ལ་ནམ་མཁའ་ཞེས་གཞན་སེལ་གྱི་སྒོ་ནས་འདོགས་པ་མ་གཏོགས་པ་དེ་དག་ལ་ངོ་བོ་གྲུབ་པ་ཅི་ཡང་མེད་དོ། ། གཉིས་པ་ལ་བཞི་ལས། དང་པོ་དངོས་པོ་དང་མཚུངས་པ་སྤང་བ་ནི། གལ་ཏེ་དེ་དག་ལ་དངོས་པོའི་ངོ་བོ་མ་གྲུབ་ཀྱང་དངོས་མེད་རང་གི་ངོ་བོར་གྲུབ་པས་ཅིར་ཡང་མ་གྲུབ་པ་མ་ཡིན་ནོ། ། དངོས་པོའི་ངོ་བོ་མ་གྲུབ་པས་མ་གྲུབ་པར་འགྱུར་ན།
འོ་ན་དངོས་པོ་ལའང་དངོས་མེད་ཀྱི་ངོ་བོ་མ་གྲུབ་པས་ངོ་བོ་མ་གྲུབ་པར་འགྱུར་རོ་སྙམ་ན། དངོས་པོ་རྒྱུ་ལས་གྲུབ་པ་ནི། ། དངོས་པོ་མེད་ལ་ལྟོས་མི་དགོས། ། དངོས་མེད་རྒྱུ་ཡིས་མ་བསྐྱེད་པས། ། དངོས་པོ་བཀག་ནས་བློ་ངོར་བསྒྲུབ། ། དངོས་པོ་ནི་རང་གི་རྒྱུ་ལས་གྲུབ་པས་དངོས་མེད་བཀག་པ་ལ་མི་ལྟོས་པར་རྟོགས་མེད་ཀྱི་ངོར་སྣང་བས་གྲུབ་ཅིང༌། རྟོག་པའི་ངོར་སེལ་བས་བསྒྲུབ་ལ། དངོས་མེད་རྒྱུ་ལས་མ་སྐྱེས་པས་ངོ་བོ་མ་གྲུབ་པའི་ཕྱིར། སྣང་བས་མི་འགྲུབ་ཅིང་དངོས་པོ་བཀག་ནས་སེལ་བས་བསྒྲུབ་པ་ཡིན་ནོ། ། གཉིས་པ་ཚད་མ་དང་འགལ་བ་སྤང་བ་ནི།
རི་བོང་རྭ་སོགས་མེད་མེད་ཀྱི། ། འདུས་མ་བྱས་དང་འཁྲུལ་ཡུལ་གཉིས། ། དེར་སྣང་བ་ཡི་སྟོབས་ཉིད་ལས། ། དེ་ཡུལ་ཡོད་པར་གྲུབ་ཅེ་ན། ། རི་བོང་གི་རྭ་དང་མོ་གཤམ་གྱི་བུ་ལ་སོགས་པ་ངོ་བོ་མེད་མོད། ནམ་མཁའ་དང་ཟླ་གཉིས་དང་དོན་སྤྱི་ལ་སོགས་པ་དེ་འཛིན་མྱོང་བའི་ཤུགས་ལ་རྟོགས་པས་དོན་ལ་གྲུབ་པ་མ་ཡིན་ནམ་ཞེ་ན། དེར་སྣང་བ་དེ་ཤེས་པ་ཡིན། ། སྤྱིར་འདོད་ཚད་མས་གཞལ་མི་ནུས། ། དེས་ན་འདུས་མ་བྱས་གསུམ་དང༌། ། འཁྲུལ་ཡུལ་གཉིས་ལ་ཚད་མ་མེད། །
ནམ་མཁའ་དང་སོ་སོར་བརྟག་པ་དང་བརྟག་མིན་གྱི་འགོག་པ་སྟེ། འདུས་མ་བྱས་པ་གསུམ་པོའང་འདུས་བྱས་བཀག་པའི་སྒོ་ནས་ཡུལ་དུ་བྱེད་པ་ནི་རྟོག་པ་ཡིན་པས་གཞན་སེལ་ལས་མ་འདས་ཤིང༌། མེད་པ་གསལ་བ་དང་དོན་སྤྱི་སྟེ་རྟོག་མེད་དང་རྟོག་པ་འཁྲུལ་པ་གཉིས་ལས་སྣང་བའང་གསལ་བའི་ཆ་ནི་ཤེས་པ་ཉིད་ཡིན་ལ། ཕྱི་རོལ་དུ་བཟུང་བ་ནི་སྒྲོ་བཏགས་པ་ཡིན་པས་ཅི་ཡང་མེད་པ་ཉིད་ཡིན་ནོ་ཞེས་བཤད་ཟིན་ཏོ། ། གསུམ་པ་གྲགས་པ་དང་འགལ་བ་སྤང་བ་ནི། ནམ་མཁའ་མེད་ན་འཇིག་རྟེན་དང༌། ། བསྟན་བཅོས་གཉིས་དང་འགལ་ཞེ་ན། ། གལ་ཏེ་ནམ་མཁའ་མེད་ན་ནམ་མཁའ་སྣང་ཙམ་དང་ནམ་མཁའ་ལ་དཔེར་བརྗོད་པ་ཐམས་ཅད་མི་སྲིད་པར་འགྱུར་རོ་སྙམ་ན། རང་མཚན་མེད་ཕྱིར་མངོན་སུམ་མིན། ། འབྲེལ་པ་མེད་ཕྱིར་རྗེས་དཔག་མེད། །
དེས་ན་ནམ་མཁའ་ཡོད་དོ་ཞེས། ། སྒྲུབ་པར་བྱེད་ལ་ཚད་མ་མེད། ། འདུས་མ་བྱས་ནམ་མཁའ་ཞེས་གྲགས་པ་དེ་ཚད་མས་མི་འགྲུབ་བོ། ། གལ་ཏེ་གྲུབ་ན་རང་རིག་གིས་གྲུབ་ན་ནམ་མཁའ་ཤེས་པར་འགྱུར་ལ། དོན་རིག་མིག་ལ་སོགས་པས་གྲུབ་ན་ནམ་མཁའ་གཟུགས་ལ་སོགས་པར་འགྱུར་དགོས་སོ། ། རྗེས་དཔག་གིས་ཀྱང་མི་འགྲུབ་སྟེ་ནམ་མཁའ་དང་ཆོས་གང་ཡང་བདག་གཅིག་པ་དང་དེ་ལས་བྱུང་བའི་འབྲེལ་པ་མེད་པའི་ཕྱིར་རོ། ། འོ་ན་ནམ་མཁའ་སྔོན་པོར་སྣང་བ་དང་ཁང་པ་དང་བུམ་པ་ལ་སོགས་པའི་ནང་གི་བུ་ག་ན་ནམ་མཁའ་སྣང་བ་འདི་དག་མངོན་སུམ་གྱིས་མཐོང་ངོ་སྙམ་ན། སྔོན་པོར་སྣང་བ་ཁ་དོག་ཡིན། ། བུ་ག་གཟུགས་མ་མཐོང་བ་ཡིན། ། དེས་ན་རྒྱན་དང་བུ་ག་ཡི། །
ནམ་མཁའ་ནམ་མཁའི་སྒྲུབ་བྱེད་མིན། ། རྒྱན་ནམ་མཁའ་སྔོན་པོར་སྣང་བ་ནི་རི་རབ་ལ་སོགས་པའི་འོད་ལ་སྔོན་པོར་མཐོང་བ་ཡིན་པས་སྔོན་པོའི་རྡུལ་གྱི་ཁ་དོག་གཟུགས་ཡིན་པའི་ཕྱིར་ནམ་མཁར་མི་རུང་ངོ༌། ། ཁང་པ་དང་བུམ་པའི་ནང་གི་བུ་ག་ནམ་མཁའ་དེའང་གྱེང་དང་རྫས་ལ་སོགས་པའི་ཐོགས་བཅས་ཀྱི་གཟུགས་ཀྱི་གོ་ཕྱེ་བ་ཙམ་ལ་ནམ་མཁར་རློམ་པར་ཟད་ཀྱི་ནམ་མཁའ་གཟུགས་ལ་སོགས་པ་གང་དུའང་གྲུབ་པ་མེད་དོ། ། གྲུབ་ན་སྔར་གྱི་སྐྱོན་ལས་མི་འདའོ། ། དེས་ན་ནམ་མཁའ་གཞན་སེལ་གྱིས་བཟུང་བ་མ་གཏོགས་པ་ངོ་བོས་གྲུབ་པ་གང་ཡང་མེད་དོ། ། དེ་ཉིད་རྣམ་འགྲེལ་ལས། དངོས་མེད་ངོ་བོ་མེད་པའི་ཕྱིར། ། ངོ་བོ་བརྗོད་པ་དཔྱད་བྱ་ཉིད། ། མ་ཡིན་སྒྲ་ནི་དེ་དག་ཉིད། ། རྣམ་གཅོད་བརྗོད་པར་བྱེད་པར་གྲུབ། །
ཅེས་གསུངས་པ་ལྟར་རོ། ། བཞི་པ་ལུང་དང་འགལ་བ་སྤང་བ་ནི། འདུས་མ་བྱས་རྣམས་མ་གྲུབ་ན། ། རྟག་པར་བཤད་པ་འགལ་ཞེ་ན། ། གལ་ཏེ་འདུས་མ་བྱས་རྣམས་ངོ་བོས་མ་གྲུབ་ན་ཤེས་བྱ་ལ་འདུས་བྱས་མ་བྱས་དང་རྟག་མི་རྟག་དངོས་འགལ་ཡིན་པས་འདུས་མ་བྱས་རྟག་དགོས་ལ། ཆོས་ཀྱི་གྲགས་པས་ཀྱང་རྟག་པའི་དཔེ་ནམ་མཁའ་ལ་མཛད་པ་མ་ཡིན་ནམ་ཞེ་ན། མུ་སྟེགས་བྱེད་དང་ཉན་ཐོས་ཀྱི། ། རྟག་སྨྲ་གཉིས་པོ་རྟག་པར་འདོད། ། ཆོས་ཀྱི་གྲགས་པ་མི་རྟག་པ། ། ལོག་ལ་རྟག་པའི་ཐ་སྙད་འདོགས། །
བྱེ་བྲག་ལ་སོགས་པའི་མུ་སྟེགས་འགའ་དང༌། བྱེ་བྲག་ཏུ་སྨྲ་བ་ལ་སོགས་པའི་ཉན་ཐོས་འགའ་ཞིག་ཆོས་ཐམས་ཅད་རྫས་སུ་གྲུབ་པའི་ཕྱིར་ནམ་མཁའ་རྟག་པའི་རྫས་སུ་འདོད་དེ། སྟོང་ཕྲག་ཕྱེད་དང་བཞི་པ་ལས། ནམ་མཁའ་ལ་སོགས་པ་རྟག་པ་དག་ཏུ་འདོད་པ་དག་གི་རྟོག་པ་གང་ཡིན་པ་དེའང་དེའི་རང་བཞིན་ཅན་དུ་གྱུར་པ་མ་ཡིན་ནོ། ། ཞེས་གསུངས་པ་ལྟར་རོ། ། ཆོས་ཀྱི་གྲགས་པས་སྐབས་འགའ་ཞིག་ཏུ་ནམ་མཁའ་རྟག་པར་གསུངས་པ་ནི། ཊཱི་ཀ་བྱེད་པ་ཁ་ཅིག་ན་རེ་རྡུལ་ཕྲན་དང༌། ནམ་མཁའ་རྟག་པར་གསུངས་པ་ལ་སོགས་པར་རང་ཉིད་མི་བཞེད་པ་དེ་དག་ཕལ་ཆེ་བ་གཞན་གྱི་བསམ་པ་ལ་དཔེ་བརྗོད་པ་ཡིན་ནོ། ། ཞེས་གསུངས་ལ། དེ་ལྟར་ཡང་འགལ་བ་མེད་ཀྱི་འོན་ཀྱང་མི་རྟག་པ་ལོག་པ་ཙམ་ལ་རྟག་པར་སྒྲོ་བཏགས་ནས་གསུངས་ཀྱི་རྟག་པ་ཉིད་ནི་མ་ཡིན་ཏེ།
རྣམ་འགྲེལ་ལས། མེད་པ་རྟག་ཉིད་ག་ལ་ཡིན། ། ཞེས་བྱ་བ་དང༌། དེ་ཉིད་ཀྱི་འགྲེལ་པར། འཇིག་པར་རྒྱུ་མེད་པ་ཅན་ཡིན་ན་དེ་གདོན་མི་ཟ་བར་རྟག་པ་ཡིན་པས་དངོས་པོ་དང་དེ་འཇིག་པའི་རྒྱུ་དངོས་པོ་མེད་པ་དག་ལྷན་ཅིག་ཏུ་འབྱུང་བར་འགྱུར་རོ་ཞེ་ན། མ་ཡིན་ཏེ་དེ་ལ་རྟག་པ་དང་མི་རྟག་པ་འགལ་བའི་ཕྱིར་རོ། ། དངོས་པོ་མེད་པ་ལ་རྣམ་པར་རྟོག་པ་འདི་ཡོད་པ་མ་ཡིན་ཏེ། དེ་དག་ནི་དངོས་པོའི་ཆོས་ཡིན་པའི་ཕྱིར་རོ། ། ཞེས་བྱ་བ་དང༌། དེས་ན་འཇིག་པ་ཞེས་བྱ་བའང་མེད་པ་ཞེས་བྱ་བའི་ཆོས་མིང་ཙམ་མ་གཏོགས་པ་དོན་ལ་གྲུབ་པ་མེད་དེ།
དེ་ཡི་ཅུང་ཟད་འགྱུར་མེད་དེ། ། མེད་པར་གྱུར་པ་ཙམ་ཞིག་ཡིན། ། ཞེས་གསུངས་ལ། དེས་ན་རྟག་མི་རྟག་དང་གཅིག་དང་ཐ་དད་ལ་སོགས་པ་ཐམས་ཅད་དངོས་པོ་ལ་འཇུག་གི་དངོས་མེད་ལ་མི་འཇུག་པའང༌། ཡོད་ལ་རྣམ་རྟོག་འདིར་འགྱུར་གྱི། ། བསྒྲུབ་པ་དངོས་དང་འབྲེལ་ཕྱིར་རོ། ། ཞེས་གསུངས་པས་སོ། ། སློབ་དཔོན་ཕྱོགས་ཀྱི་གླང་པོས་དངོས་པོ་མེད་པར་འགྱུར་བར་གསུངས་པའི་དགོངས་པའང་དངོས་མེད་ཡིན། ཞེས་གསུངས་པ་ནི། དངོས་པོ་མིན་ཞེས་བྱ་བ་ཡིན། །
ཞེས་གསུངས་པས་སོ། ། དངོས་མེད་ཡིན་ཞེས་བྱ་བའམ་དངོས་པོ་མེད་པར་འགྱུར་རོ་ཞེས་གསུངས་པའང་དངོས་པོ་མ་ཡིན་ཞེས་བྱ་བ་དང༌། དངོས་པོར་མི་འགྱུར་ཞེས་བྱ་བ་ལ་དགོངས་ཀྱི། དངོས་མེད་ཅེས་བྱ་བའི་ཆོས་ཡོད་པའམ་དངོས་མེད་དུ་འགྱུར་རྒྱུ་གཞན་ཅི་ཡང་མེད་དེ། དེ་ལ་ངོ་བོ་མ་གྲུབ་པའི་ཕྱིར་རོ། ། དེ་ཉིད་སྟོང་ཕྲག་ཕྱེད་དང་བཞི་པ་ལས། ད་ནི་རི་བོང་གི་རྭ་མེད་དོ་ཞེས་བྱ་བ་ལ་སོགས་པ་ཇི་ལྟར་ཐ་སྙད་དུ་བྱེད་པ་ཡིན་ཞེ་ན། རི་བོང་གི་རྭ་ནི་ཅུང་ཟད་ཀྱང་ཡོད་དོ་ཞེས་མི་བརྗོད་ཀྱི། འོན་ཀྱང་འདི་ལྟར་འདི་མེད་དོ་ཞེས་ཡོད་པའི་ཐ་སྙད་འགོག་པར་བྱེད་པར་ཉིད་ཡིན་ནོ། ། ཞེས་བྱ་བ་དང༌།
གཞན་ཡང་རྣམ་པ་འགའ་ཞིག་གིས་ཐ་སྙད་འདོགས་པས་འདི་ལྟར་བྱ་བ་དང་ལྡན་པ་བཞིན་དུ་སྒྲོ་བཏགས་ནས་སྟོན་པར་བྱེད་ཀྱི་དེ་ནི་དེ་ལྟ་མ་ཡིན་ནོ། ། དེ་ལ་དེ་ཁོ་ན་ཉིད་ནི་དོན་ཐམས་ཅད་ཀྱིས་དབེན་པ་ཡིན་གྱི་ངོ་བོ་འགའ་ཞིག་དང་ལྡན་པ་མ་ཡིན་ནོ། ། ཞེས་གསུངས་པས་སོ། ། གཞན་ཡང་དངོས་མེད་ངོ་བོས་གྲུབ་པ་ཞིག་ཡིན་ན་དེ་ཉིད་དང་གཞན་ཉིད་ལས་མ་འདས་ཏེ་ཕྱེད་དང་བཞི་པ་ལས། དེ་བས་ན་རང་གི་ངོ་བོའི་རང་བཞིན་ལ་དེ་ཉིད་དང་གཞན་ཉིད་ཅེས་བྱ་བའི་རྣམ་པར་རྟོག་པ་གཉིས་ལས་འདས་པ་མ་ཡིན་ལ། དེ་ཉིད་མ་ཡིན་པའི་རང་བཞིན་ནི་གཞན་ཉིད་ཡིན་ནོ་ཞེས་གསུངས་པས་སོ། ། དེས་ན་དངོས་མེད་དུ་སྒྲོ་བཏགས་པ་ཐམས་ཅད་ཀྱང་གཞན་སེལ་གྱི་སྒོ་ནས་ཤེས་བྱར་བྱེད་ཀྱི་སྣང་བའི་སྒོ་ནས་ཤེས་བྱར་བྱེད་མི་སྲིད་དོ། ། དབང་ཤེས་ལྐུགས་པ་མིག་ཅན་འདྲ། ། རྟོག་པ་ལོང་བ་སྨྲ་མཁས་འདྲ། ། རང་རིག་དབང་པོ་ཚང་བ་ཡིས། །
གཉིས་པོ་དེ་ཡི་བརྡ་སྤྲོད་བྱེད། ། ཅེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གསུམ་པ་སེལ་བ་ལ་རྩོད་པ་སྤང་བ་ལ་ལྔ་སྟེ། སྤྱི་མེད་ན་བརྡ་སྦྱོར་བ་མི་སྲིད་པ་སྤང་བ། གཞན་སེལ་ཡིན་ན་ཕན་ཚུན་རྟེན་པར་ཐལ་བ་སྤང་བ། གཅད་བྱ་མེད་པ་ལ་གཞན་སེལ་མི་འཇུག་པ་སྤང་བ། སེལ་བ་དངོས་པོར་གྲུབ་མ་གྲུབ་བརྟགས་ན་མི་འཐད་པ་སྤང་བ། སེལ་བ་ལ་སྤྱི་མེད་ན་གཞི་མཐུན་མི་སྲིད་པའི་རྩོད་པ་སྤང་བའོ། ། དང་པོ་ནི། སྤྱི་མེད་ཕྱིར་ན་དེ་ཡི་སྒྲ། །
རྒྱུ་མེད་ཅན་དུ་འགྱུར་ཞེ་ན། བྱེ་བྲག་པ་ན་རེ། སྤྱི་དངོས་པོར་མ་གྲུབ་པ་ལ་དེས་གཞག་པའི་སྤྱི་སྒྲ་མི་སྲིད་པས་སྤྱིའི་ཐ་སྙད་ཐམས་ཅད་རྒྱུན་ཆད་དེ། རྒྱ་མེད་པར་འབུར་བཞིན་ནོ་ཞེས་སྒྲ་དོན་དངོས་པོའི་འབྲེལ་པར་བསམས་ནས་སྨྲའོ། ། འདིའི་ལན་ལ། བརྗོད་འདོད་དབང་གིས་འཇུག་པའི་ཕྱིར། ། སྒྲ་རྣམས་ཡུལ་ལ་ལྟོས་པ་མེད། ། སྒྲ་རྣམས་ནི་ཡུལ་གྱིས་ཚུར་བཞག་པ་མ་ཡིན་གྱི་བརྗོད་འདོད་ཀྱིས་ཕར་སྦྱར་བ་ཡིན་ནོ། ། དེ་ལྟ་ཡིན་ན་ཆོས་ཆོས་ཅན། ། བརྗོད་པ་དོན་མེད་འགྱུར་ཞེ་ན། །
གལ་ཏེ་སྒྲ་རྣམས་དོན་གྱི་སྒོ་ནས་མ་བཞག་ན་བརྡ་སྤྲོད་པ་བདག་གིས་ཆོས་བརྗོད་པའི་སྒྲ་དང་ཆོས་ཅན་བརྗོད་པའི་སྒྲ་གཉིས། རྫས་བརྗོད་པ་དང་དངོས་པོ་བརྗོད་པའི་སྒོ་ནས་སྦྱོར་བ་འགལ་ཏེ། དཔེར་ན་བ་ལང་ཉིད་ཅེས་བརྗོད་པ་ཆོས་བརྗོད་པ་སྟེ་དངོས་པོ་བརྗོད་པའི་སྒྲ་དང་བ་ལང་ཞེས་ཆོས་ཅན་དང་རྫས་བརྗོད་པའི་སྒྲ་ཐ་དད་དུ་སྦྱོར་བ་དོན་མེད་པར་འགྱུར་ཏེ། དོན་ཐམས་ཅད་རང་གི་མཚན་ཉིད་མ་འདྲེས་པ་རྐྱང་པ་སྤྱི་དང་བྲལ་བ་ཡིན་པའི་ཕྱིར་རོ་ཞེ་ན། མི་འགལ་ཏེ། དོན་གྱི་ངོ་བོ་གཅིག་ཉིད་ལ། ། བརྗོད་འདོད་སྟོབས་ཀྱིས་སྒྲ་གཉིས་སྦྱར། ། དོན་ནོག་ལྐོག་ཤལ་ལྟ་བུ་གཅིག་ཉིད་ལ་བ་ལང་མ་ཡིན་པའི་ཁྱད་པར་གཞན་ཐམས་ཅད་སྤོང་བའི་བརྗོད་འདོད་ཀྱིས་སྦྱོར་ན་ཆོས་བརྗོད་པའི་སྒྲའམ་དངོས་པོ་བརྗོད་པའི་སྒྲ་དཔེར་ན་བ་ལང་ཉིད་ཅེས་བྱ་བའམ་བུམ་པ་ཉིད་ལ་སོགས་པ་ལྡོག་པ་སྟོན་པའི་སྒྲ་སྦྱོར་ལ། ཡང་ནོག་ལྐོག་ཤལ་དང་ལྡན་པ་དེ་ཉིད་ལ་བ་ལང་མ་ཡིན་པའི་ཁྱད་པར་གཞན་རྣམས་མི་སྤོང་བའི་བརྗོད་འདོད་ཀྱིས་སྦྱོར་ན། ཆོས་ཅན་བརྗོད་པའི་སྒྲའམ་རྫས་བརྗོད་པའི་སྒྲ་དཔེར་ན།
བ་ལང་དང་བུམ་པ་ལ་སོགས་པ་ལོག་པ་སྟོན་པར་བྱེད་པའི་སྒྲ་སྦྱོར་བ་ཡིན་ནོ། ། དེ་བཞིན་དུ་ལུང་ལས་གྲགས་པའི་དམིགས་པ་དང་རྣམ་པ་ཞེས་གྲགས་པ་དེའང་དམིགས་པ་བརྗོད་ན་ཆོས་ཅན་བརྗོད་པ་རྫས་ཀྱི་སྒྲ་ལོག་པ་སྟོན་པ་བྱེ་བྲག་གོ་བར་བྱེད་པའི་བརྡ་ཡིན་ལ། རྣམ་པ་བརྗོད་ན་ཆོས་བརྗོད་པ་དངོས་པོའི་སྒྲ་ལྡོག་པ་སྟོན་པ་སྤྱི་གོ་བར་བྱེད་པའི་བརྡ་ཡིན་ནོ། ། དེས་ན་མུ་སྟེགས་བྱེད་སྤྱི་དང་བྱེ་བྲག་གཉིས་ཀ་དོན་ལ་གྲུབ་པར་འདོད་པ་དག་གིས་ཆོས་བརྗོད་པ་དང་ཆོས་ཅན་བརྗོད་པའི་སྒྲ་གཉིས་ཀ་དོན་གྱི་སྒོ་ནས་སྦྱོར་བར་འདོད་ལ། སངས་རྒྱས་པ་ཕྱི་རོལ་ན་གྲུབ་པ་མེད་པས་སྒྲ་གཉིས་ཀ་གཞན་སེལ་གྱིས་སྒྲོ་བཏགས་ཏེ་བརྗོད་འདོད་ཀྱི་སྦྱར་བར་འདོད་ཅིང༌། ཁྱད་པར་གཞན་སྤོང་བ་དང༌། མི་སྤོང་བའི་སྒྲ་ཡིན་པར་སྡེ་པ་གཉིས་ཀ་མཐུན་པས་སྐྱོན་མེད་དོ། ། བོད་ཁ་ཅིག་ཆོས་དང་ཆོས་ཅན་བརྗོད་པའི་དཔེར་བརྗོད། རྟོག་གེ་ལ་གྲགས་པའི་སྒྲའི་མི་རྟག་པ་དང༌། མི་རྟག་པའི་སྒྲ་ལ་སོགས་པ་ལ་བྱེད་པ་ནི་སྒྲའི་ཐ་སྙད་ལ་མ་འདྲིས་པར་ཟད་དེ།
མཚོ་སྐྱེས་ཀྱི་སྒྲ་སྦལ་པ་ལ་འཆད་པ་ལྟར་རྣམ་པར་འཁྱམས་པ་ཡིན་ནོ། ། འདི་དག་གི་ཁྱད་པར་རྣམ་འགྲེལ་ལས། དེ་ལའང་གཞན་ལ་ལྡོག་པ་དང༌། ། གཞན་ལ་ལོག་པ་ཞེས་བྱ་བའི། ། སྒྲ་དང་ངེས་པ་ཉིད་དག་ནི། ། བརྡ་ཡི་རྗེས་སུ་བྱེད་པ་ཡིན། ། ཞེས་ལྡོག་པ་དང་ལོག་པ་གཉིས་ཀ་བརྗོད་འདོད་ཀྱིས་སྦྱར་གྱི་དོན་གྱིས་མི་སྦྱོར་བར་བསྒྲུབ་ལ། ཡང༌། གཉིས་ཀས་གཅིག་ཉིད་བརྗོད་མོད་ཀྱི། ། བརྗོད་བྱའི་ཤན་གྱི་ཁྱད་པར་གྱིས། །
རྣམ་དབྱེ་ཐ་དད་འབྱེད་པ་ཡིས། ། ཐ་དད་དོན་བཞིན་སྒྲུབ་པར་བྱེད། ། ཅེས་ཆོས་དང་ཆོས་ཅན་གཉིས་ཀས་དོན་གཅིག་བརྗོད་ཀྱང་བ་ལང་གི་བ་ལང་ཉིད་ཅེས་བྱ་བ་ལྟ་བུ་རྣམ་དབྱེ་དྲུག་པ་སྦྱོར་བའི་བག་ཆགས་གོམས་པས་ཐ་དད་ལྟ་བུར་གོ་བའི་ཚུལ་འཆད་ཅིང༌། ཁྱད་པར་གཞན་ནི་སྤང་བ་དང༌། ། མི་སྤོང་བ་དག་དེ་གཉིས་ཀྱི། ། སྒྲ་ཡི་བྱེ་བྲག་རྟོག་པ་པོའི། ། འདོད་པའི་རྗེས་སུ་བྱེད་པའི་གཞི། ། ཀུན་ལ་རྫས་དང་དངོས་བརྗོད་པའི། ། སྒྲ་ཡི་ཁྱད་པར་འདི་ཉིད་དེ། ། དེ་ཕྱིར་དེ་དག་བརྗོད་བྱ་ལ། །
ཁྱད་པར་འགའ་ཡང་ཡོད་མ་ཡིན། ། ཞེས་ཆོས་དང་ཆོས་ཅན་གྱི་སྒྲ་གཉིས་ཀ་བརྗོད་འདོད་ཀྱིས་ཁྱད་པར་གཞན་སྤོང་བ་དང་མི་སྤོང་བ་མ་གཏོགས་པ་དོན་ལ་ཁྱད་པར་མེད་པར་བསྒྲུབ་ལ། ཡང༌། དོན་དེ་ཤེས་པར་བྱེད་འདོད་པས། ། དེ་ལ་ཕན་པའམ་བྱེད་ལྡོན་ནམ། ། གལ་ཏེ་གཞན་གྱིས་བརྗོད་ཀྱང་རུང༌། ། དེ་ལས་ཁྱད་པར་གཞན་མེད་དོ། ། ཞེས་ཁྱད་པར་གཞན་སྤོང་མི་སྤོང་གི་བརྗོད་འདོད་ཡོད་ན། སྒྲའི་རྐྱེན་ཐ་དད་པ་དེ་ཕན་ནམ་བྱེད་ལྡན་ནམ། ཡིན་བྱེད་ལ་སོགས་པ་གང་གིས་བརྗོད་ཀྱང་ཆོས་དང་ཆོས་ཅན་བརྗོད་པ་ལས་མ་འདས་པར་སྟོན་ཏེ།
དཔེར་ན་བ་ལང་དཀར་པོ་ཞེས་བརྗོད་པས་ཁྱད་པར་གཞན་མི་སྤོང་ལ། བ་ལང་གི་དཀར་པོ་ཞེས་བརྗོད་ན་སྤོང་བ་བཞིན་ནོ། ། ཡང༌། དེ་ཕྱིར་གཞན་སེལ་ཡུལ་ལ་ནི། ། དེ་ལྡན་ཕྱོགས་ཀྱི་ཉེས་པ་བསལ། ། ཞེས་ལྡོག་པ་དང་ལྡོག་ལྡན་གཅིག་པ་དེའི་ཕྱིར། སངས་རྒྱས་པ་ལ་རིགས་སམ་སྤྱི་ཕྱི་རོལ་ན་ཡོད་པ་ལ་བརྗོད་པའི་སྐྱོན་གྱིས་མི་གོས་པར་བསྒྲུབ་ལ། རིགས་དང་དེ་དང་ལྡན་པ་དག ། ཐ་དད་ཉིད་ནི་ཉེས་པར་འགྱུར། ། ཞེས་སྤྱི་དང་བྱེ་བྲག་གཉིས་དོན་ལ་ཐ་དད་དམ་ཐ་དད་གཉིས་རྫས་གཅིག་པ་ལ་སྐྱོན་ཡོད་པར་བསྒྲུབ་བོ། །
ཡང༌། གང་དག་གི་ཚིག་དངོས་པོའི་དབང༌། ། ལྷུན་བརྗོད་བརྗོད་འདོད་མི་རྟེན་ན། ། དེ་དག་ལ་ནི་དྲུག་པ་དང༌། ། ཚིག་དབྱེ་ལ་སོགས་ཀླན་ཀའི་གནས། ། ཞེས་སྒྲ་ཐམས་ཅད་བརྗོད་འདོད་མིན་པར་དངོས་པོའི་དབང་གཙོ་བོ་ཡིན་ན། ། དྲུག་པ་འབྲེལ་བའི་སྒྲ་དང༌། གཞན་རྣམ་པར་དབྱེ་བ་ཐ་དད་རྣམས་དང༌། སོགས་ཀྱི་སྒྲས་དངོས་པོ་སྟོན་པ་ལ་དེ་ཕན་གྱི་སྐྱོན་ཡོད་མེད་འཆོལ་པ་མི་རིགས་ཏེ། སྒྲ་དངོས་པོ་དང་འབྲེལ་ན་གཞན་དུ་མི་འཐད་པའི་ཕྱིར་མིག་གིས་སྒྲ་བཞིན་ནོ་ཞེས་མུ་སྟེགས་བྱེད་ལ་སྐྱོན་བརྗོད་ནས།
ཕྱི་རོལ་དོན་ལ་མི་ལྟོས་པའི། ། ཚིག་གང་སྨྲ་བོས་ཇི་ལྟ་བུར། ། རྗོད་བྱེད་ཉིད་དུ་ངེས་བྱེད་པ། ། དེ་དེ་བཞིན་དུ་རྗོད་བྱེད་ཡིན། ། ཞེས་སྒྲ་དོན་ཕྱི་རོལ་ན་འབྲེལ་པ་མེད་ཀྱི་རྟོག་པས་གཅིག་ལ་ཐ་དད་དང་སྤྱི་དང་བྱེ་བྲག་ལ་སོགས་པར་གང་བརྗོད་པར་འདོད་པ་དེ་ལྟར་སྒྲ་སྦྱོར་བར་བསྒྲུབ་སྟེ། བརྗོད་འདོད་ཀྱིས་སྦྱོར་བ་ཡི་དཔེ། ། བཙུན་མོ་རྣམས་གྲོང་དྲུག་ལ་སོགས། ། ཐ་དད་ཐ་དད་མིན་གཞག་པའམ། ། ནམ་མཁའི་རང་བཞིན་མཁའ་ཉིད་ཅེས། ། བྱ་བ་འདི་ལ་རྒྱུ་ཅི་ཡོད། །
ཅེས་བཙུན་མོ་དང་བྱེ་མ་ལ་སོགས་པ་གཅིག་ལ་མང་པོ་དང༌། གྲོང་དྲུག་དང་ཁང་བཟངས་ཕྲེང་ལ་སོགས་པ་མང་པོ་ལ་གཅིག་གི་སྒྲ་དང༌། ནམ་མཁའ་དང་རང་བཞིན་ལ་ཁྱད་མེད་ཀྱང་དྲུག་པའི་སྒྲ་ཐ་དད་དུ་ཕྱེ་བ་དང༌། དེ་ཕན་ཚུན་གྱི་རྟེན་ཐ་དད་ཀྱི་རྟེན་ཅན་གྱི་སྒྲ་འཇུག་པ་ལ་སོགས་པ་བརྗོད་འདོད་ཀྱིས་སྦྱར་བ་ལ་སྐྱོན་མེད་ཀྱི་མུ་སྟེགས་བྱེད་དངོས་པོ་ལ་གྲུབ་པར་འདོད་པ་ལ་འདི་ལྟ་བུའི་སྦྱོར་བ་མི་སྲིད་དོ་ཞེས་སྟོན་ཏོ། ། དེས་ན་དོན་གཅིག་དང་ཐ་དད་ཀྱིས་སྒྲ་ཅིག་དང་ཐ་དད་འབྱུང་བ་མ་ཡིན་གྱི། བརྗོད་འདོད་ཀྱིས་གཅིག་ལ་དུ་མར་བརྗོད་པ་ལ་སོགས་པ་གཞན་སེལ་གྱི་སྒྲ་མུ་བཞི་འབྱུང་ངོ༌། ། གཉིས་པ་གཞན་སེལ་ཡིན་ན་ཕན་ཚུན་བརྟེན་པར་ཐལ་བ་སྤང་བ་ནི། དངོས་འགལ་གཅོད་པ་གཞན་སེལ་སྒྲ། ། དེ་ནི་ཕན་ཚུན་བརྟེན་པའི་ཕྱིར། ། གཅིག་མ་གྲུབ་པས་གཉིས་ཀ་མེད། །
དེས་ན་གཞན་སེལ་མི་སྲིད་ལོ། ། རྒྱལ་དཔོག་པ་ན་རེ། གཞན་སེལ་ལ་ཕན་ཚུན་བརྟེན་པའི་སྐྱོན་ཡོད་དེ་ཤིང་གོ་བ་ཤིང་མ་ཡིན་པ་ལ་ལྟོས། ཤིང་མ་ཡིན་པ་གོ་བ་ཤིང་ལ་ལྟོས་པས་གང་རུང་གཅིག་འཛིན་པ་མི་སྲིད་ཅིང༌། གཅིག་མ་བཟུང་ན་མཐར་གཉིས་ཀ་མི་འཛིན་པས་ཐ་སྙད་ཐམས་ཅད་རྒྱུན་ཆད་དོ་ཞེས་ཟེར་རོ། ། དེ་ཉིད་རྣམ་འགྲེལ་ལས། ཤིང་མ་ཡིན་ལས་ལྡོག་པ་ཡིས། ། ཤིང་དོན་འཛིན་ན་གཉིས་པོ་དག ། ཕན་ཚུན་བརྟེན་པས་གཅིག་འཛིན་པ། ། མེད་ན་གཉིས་ཀ་མི་འཛིན་འགྱུར། །
དེ་ཡི་ཕྱིར་ན་བརྡར་གདགས་པ། ། མི་སྲིད་དོ་ཞེས་ཁ་ཅིག་སྨྲ། ། ཞེས་གསུངས་པ་བཞིན་ནོ། ། འདིའི་ལན་ལ་གཉིས་ལས། མགོ་མཚུངས་ཀྱིས་དགག་པ་ནི། ཁྱེད་ཀྱང་དངོས་འགལ་མི་གཅོད་ན། ། དེ་ཡི་ངོ་བོ་རྟོགས་མི་སྲིད། ། གཅོད་ན་འགལ་ཟླ་མི་རྟོགས་པས། ། ཐ་སྙད་ཐམས་ཅད་མེད་པར་འགྱུར། ། དངོས་པོའི་རིགས་ཉིད་ལ་བརྡ་འདོགས་པ་ཁྱེད་ཀྱིའང༌།
ཤིང་གི་བརྡ་དེས་ཤིང་མ་ཡིན་མི་གཅོད་ན་ཤིང་མི་རྟོགས་ཏེ་དེ་དང་འགལ་བ་མི་གཅོད་པའི་ཕྱིར། དཔེར་ན་ཤིང་འོན་ཅིག་ཅེས་བརྗོད་པས་ཙནྡན་དང་ཤ་པ་ལ་སོགས་པ་ལ་འཇུག་པ་བཞིན་ནོ། ། གཅོད་ན་བརྡའི་སྔ་རོལ་དུ་ཤིང་གི་དོན་འཛིན་ནམ་མི་འཛིན། འཛིན་ན་ཤིང་གི་བརྡ་སྦྱོར་མི་དགོས་པར་འགྱུར་ལ། མི་འཛིན་ན་ཤིང་མེད་མི་ཤེས་པར་འགྱུར་ཏེ། ཤིང་མེད་གོ་བ་ཤིང་ལ་ལྟོས་པའི་ཕྱིར་རོ། ། དེ་ལྟར་ན་ཤིང་བླང་དོར་གྱི་ཐ་སྙད་ཐམས་ཅད་ཁྱེད་ལའང་རྒྱུན་ཆད་དོ། ། དེ་ལ་སྤྱི་དངོས་པོར་སྨྲ་བ་རྣམས་ན་རེ། དངོས་འགལ་བསལ་ནས་དངོས་པོ་དེ། ། མི་བསྒྲུབ་འོན་ཀྱང་གཅིག་མཐོང་བས། །
དེ་ལ་བརྡ་བྱེད་ཐ་སྙད་ཀྱི། ། དུས་ནའང་དེ་ཉིད་རྟོགས་ཤེ་ན། ། ཁོ་བོ་ཅག་དགག་པ་སྔོན་དུ་འགྲོ་བའི་བསྒྲུབ་པ་མི་འདོད་ཀྱི་བསྒྲུབ་པ་རྐྱང་པ་འདོད་པས་ཡལ་ག་ལོ་འདབ་དང་ལྡན་པའི་ཤིང་གཅིག་མཐོང་ནས་འདི་ཤིང་ཡིན་ནོ་ཞེས་བརྡ་བྱེད་ལ། ཕྱིས་ཐ་སྙད་འདོགས་པའི་ཚེ་ནའང་སྤྱིའམ་དེ་དང་འབྲེལ་པའི་རང་མཚན་རྟོགས་པར་འགྱུར་བས་སྐྱོན་མེད་དོ་སྙམ་ན་མ་ཡིན་ཏེ། བརྡའི་དུས་ན་ཤིང་མ་ཡིན། ། མ་བཀག་ན་ནི་ཤིང་མི་འགྲུབ། ། གལ་ཏེ་བཀག་ན་ཤིང་འགྲུབ་མོད། ། འོན་ཀྱང་དེ་ནི་གཞན་སེལ་ཡིན། ། བརྡའི་དུས་ན་ཡལ་ག་ལོ་འདབ་དང་ལྡན་པ་གཅིག་མཐོང་ནས་འདི་ཤིང་ཡིན་ནོ་ཞེས་བརྡ་བྱེད་པའི་ཚེ་འདིའང་ཤིང་ཡིན་ལ་གཞན་ཡང་ཤིང་ཡོད་ཅེས་མི་ལྡན་རྣམ་གཅོད་དུ་སྦྱོར་རམ། འདི་ཁོ་ན་ཤིང་ཡིན་གྱི་གཞན་ཤིང་མ་ཡིན་ནོ་ཞེས་གཞན་ལྡན་རྣམ་གཅོད་དུ་སྦྱོར།
དང་པོ་ལྟར་ན་གཞན་ཤིང་ཡིན་པ་མ་བཀག་པས་ཐ་སྙད་ཀྱི་དུས་སུ་རྡོ་དང་བོང་བ་ལ་སོགས་པའང་ཤིང་དུ་དོགས་པས་འདོད་པའི་ཤིང་མི་འགྲུབ་བོ། ། གཉིས་པ་ལྟར་ན་ཡལ་ག་དང་མི་ལྡན་པ་གཞན་ཤིང་ཡིན་པ་བཀག་པས་ཐ་སྙད་ཀྱི་ཚེ་དེ་དང་འདྲ་བ་ཐམས་ཅད་ཤིང་དུ་གྲུབ་མོད་ཀྱི་འོན་ཀྱང་དེ་གཞན་སེལ་དུ་འགྲུབ་བོ། ། གཉིས་པ་དངོས་པོའི་ལན་ནི། ཡལ་ག་ལོ་མ་ལྡན་མཐོང་ནས། ། དེ་ལ་ཤིང་གི་བརྡ་བྱེད་པ། ། བརྡ་དེ་རིགས་ལ་སྦྱོར་བར་བྱེད། ། རིགས་ནི་གཞན་སེལ་ལས་གཞན་མིན། ། ཁོ་བོ་ཅག་བརྡ་བྱེད་པ་ན་བརྡའི་སྔ་རོལ་དུ་ཡལ་ག་དང་ལྡན་མི་ལྡན་མཚན་ཉིད་རྣམ་པར་ཕྱེ་ནས་ལྡན་པ་རྣམས་ལ་རྟོག་བཅས་ཀྱི་བློས་རིགས་གཅིག་ཏུ་ཞེན་ཅིང་ཤིང་མ་ཡིན་ལས་ཐ་དད་དུ་ཤེས་ཏེ། གཞན་སེལ་གྱི་སྒོ་ནས་ཤིང་གི་བརྡ་བཏགས་ལ། དེ་བཞིན་དུ་ཡལ་ག་དང་མི་ལྡན་པ་ལ་རིགས་ཐ་དད་དུ་ཞེན་ཅིང་ཤིང་ལས་ཐ་དད་དུ་ཤེས་ནས་ཤིང་མ་ཡིན་ཞེས་བརྡ་བཏགས་སོ། །
དེ་ལྟར་བརྡ་དེ་དག་དོན་རང་མཚན་ལ་མ་སྦྱར་ཡང་རྟོག་པ་ངོ་བོ་ཉིད་ཀྱིས་འཁྲུལ་པ་ལ་སྣང་བ་དེ་ཉིད་ཕྱི་རོལ་གྱི་དངོས་པོར་ཞེན་ནས་སྦྱོར་ལ། ཕྱིས་ཐ་སྙད་ལ་འཇུག་པའི་ཚེའང་འཁྲུལ་པས་དོན་དེ་ཉིད་ལ་འཇུག་སྟེ། རྣམ་འགྲེལ་ལས། དེ་དང་དེ་མིན་རྒྱུ་དོན་རྣམས། ། བདག་ཉིད་རྣམ་པར་འབྱེད་པར་བྱེད། ། བློ་དེ་ལ་ནི་ཡོད་པའི་དངོས། ། བློ་རྒྱུ་ཉིད་དུ་སྣང་བ་དང༌། ། རྒྱུ་མིན་ངོ་བོ་བྲལ་བ་དང༌། ། ངོ་བོ་གཅིག་འདྲར་བདག་ཉིད་ཀྱིས། ། ཐ་དད་པར་ནི་ཤེས་གྱུར་ནས། །
ཐ་དད་པ་ལ་སྐད་སྦྱོར་ཏེ། ། དེ་ལས་དེ་རྟོགས་འགྱུར་བའི་བློ། ། འཁྲུལ་པས་དངོས་པོ་གཅིག་ལྟར་རྟོགས། ། ཞེས་གསུངས་སོ། ། འོ་ན་སྒྲ་ཐམས་ཅད་གཞན་སེལ་ཁོ་ནས་སྟོན་ན་ངེས་བཟུང་གི་སྒྲ་གཞན་ལྡན་རྣམས་གཅོད་ཁོ་ནས་སྦྱར་དགོས་སོ་ཞེ་ན། གཞན་ལས་བཟློག་ནས་དེར་འཇུག་ཕྱིར། ། ཚིག་ཀུན་ངེས་བཟུང་སྙིང་པོ་ཅན། ། སྒྲ་སྦྱོར་བ་ཐམས་ཅད་གཞན་རྣམ་པར་བཅད་ནས་དེ་དངོས་སུ་སྟོན་པས་ངེས་བཟུང་གི་སྒྲ་ཁོ་ན་ཡོད་པ་ཁོ་ན་སྟེ། དཔེར་ན་བུམ་པར་ཆུ་འོན་ཅིག་ཅེས་བརྗོད་པ་ལྟ་བུ་ལའང་བུམ་པ་ཁོ་ནར་ཆུ་ཁོ་ན་ཁྱེར་ནས་འོང་དགོས་པ་ཁོ་ན་ཡིན་ནོ། ། གཞན་དུ་ན་བུམ་པ་ངེས་པར་མི་དགོས་ན་ཆུ་འོན་ཅིག་ཅེས་བྱ་བ་དང༌།
ཆུ་མི་དགོས་ན་བུམ་པ་འོན་ཅིག་ཅེས་བྱ་བ་དང༌། གཉིས་ཀ་ངེས་པར་མི་འཛིན་ན་ཅིའང་རུང་བ་འོན་ཅིག་ཅེས་བྱ་བ་ལ་སོགས་པའི་ཚིག་ཐོབ་པར་འགྱུར་ཏེ། བློ་དོན་འགའ་ལས་རྣམ་བཟློག་ནས། ། དོན་འགའ་ཞིག་ལ་འཇུག་བྱའི་ཕྱིར། ། སྒྲ་ནི་རབ་ཏུ་སྦྱོར་བྱེད་དེ། ། དེ་དོན་ངེས་པར་གཟུང་ཕྱིར་རོ། ། ཞེས་གསུངས་པ་ལྟར་རོ། ། གསུམ་པ་གཅད་བྱ་མེད་པ་ལ་གཞན་སེལ་མི་འཇུག་པའི་རྩོད་པ་སྤོང་བ་ནི། ཤེས་བྱ་སོགས་སྒྲ་གཅད་བྱ་མེད། ། དེ་ལ་རྣམ་གཅད་འགལ་ཞེ་ན། །
གལ་ཏེ་དེ་མ་ཡིན་གཅད་རྒྱུ་མེད་པ། ཤེས་བྱ་དང་ཐམས་ཅད་དང་མཐའ་དག་དང༌། མ་ལུས་པ་ལ་སོགས་པའི་ཚིག་རྣམས་ལ་གཞན་སེལ་མི་སྲིད་དོ་ཞེ་ན། དེ་ལ་གཞན་དངོས་མེད་ནའང༌། བརྟགས་པའི་སྒོ་ནས་རྣམ་གཅད་ཡོད། ། ཤེས་བྱ་ལ་སོགས་པར་མ་འདུས་པའི་ཆོས་མེད་མོད་ཀྱི་འོན་ཀྱང་དེ་མིན་སྒྲོ་བཏགས་པའི་སྒོ་ནས་གཅོད་དེ། དེས་ན་ཤེས་བྱ་ལ་སོགས་ཚིག ། ཐ་སྙད་དུ་ནི་འཇོག་རྣམས་ལ། ། རྣམ་པར་གཅོད་པ་འགའ་ཞིག་ཡོད། ། ཅེས་གསུངས་པ་ལྟར་རོ། །
བཞི་པ་སེལ་བ་དངོས་པོར་གྲུབ་མ་གྲུབ་བརྟག་ན་མི་འཐད་པ་སྤང་བ་ནི། གལ་ཏེ་ཁྱེད་ཀྱི་ལྡོག་པ་དེ། ། དངོས་པོ་ཡིན་ན་སྤྱི་དང་མཚུངས། ། དངོས་མེད་ཡིན་ན་དགོས་ནུས་མེད། ། དེས་ན་ལྡོག་པ་མི་དགོས་ལོ། ། ལྡོག་པའང་གཞན་སེལ་དེ་དངོས་པོ་ཡིན་ན་སྤྱི་དངོས་པོར་འདོད་པ་ལ་བརྗོད་པའི་སྐྱོན་མཚུངས་ལ། དངོས་མེད་ཡིན་ན་ཅིའང་མེད་པས་དགོས་ནུས་མེད་དོ་ཞེ་ན། འདིའི་ལན་ལ་གཉིས་ལས་གཞན་གྱི་ལན་དགག་ན། འདི་ལ་བོད་རྣམས་ཕལ་ཆེར་ནི། ། དངོས་པོའི་ལྡོག་པ་དངོས་པོར་འདོད། །
ཁ་བ་ཅན་གྱི་རྟོག་གེ་བར་རློམ་པ་ཕལ་ཆེ་བ་རྣམས་དངོས་མེད་ཀྱི་ལྡོག་པ་དངོས་མེད་ཡིན་ཡང་དངོས་པོའི་ལྡོག་པ་དངོས་པོ་ཡིན་ཏེ་དངོས་པོ་དང་ངོ་བོ་དབྱེར་མེད་པའི་ཕྱིར་རོ་ཞེས་ཟེར་རོ། ། དེ་ལྟ་ཡིན་ན་སྤྱི་ཡི་སྐྱོན། ། བརྗོད་པ་འདི་ནི་གདོན་པ་དཀའ། ། ཇི་ལྟར་དཀའ་ཞེ་ན། ཤིང་མིན་ལས་ལྡོག་དངོས་པོ་དེ། ། ཤ་པ་ཡིན་ན་གཞན་ཤིང་མིན། ། གཞན་ཤིང་ཡིན་ན་ཤ་པ་མིན། ། དེ་ཡི་རང་བཞིན་གཞན་མིན་ཕྱིར། ། ཤིང་མ་ཡིན་པས་ལྡོག་པ་དེ་དངོས་པོ་ཡིན་ན། ལྡོག་པའི་ཤིང་ཤ་པ་དང་གཅིག་གམ་ཐ་དད།
གཅིག་པ་ན་ཤ་པའི་རང་བཞིན་དེ་གཞན་ལ་རྗེས་སུ་མི་འགྲོ་བའི་ཕྱིར་ཙནྡན་ལ་སོགས་པ་གཞན་ཤིང་མ་ཡིན་པར་འགྱུར་ལ། མི་གཅིག་ན་ཤ་པ་ཤིང་མ་ཡིན་པར་འགྱུར་ཏེ་ཤིང་མ་ཡིན་ལས་ལྡོག་པ་ལས་ཐ་དད་པའི་ཕྱིར་རྡོའི་དུམ་བུ་བཞིན་ནོ། ། དེ་སྐད་དུ། དེ་ཉིད་ཕྱིར་འདི་དོན་དམ་མིན། ། གཞན་དུ་དངོས་པོ་ལས་ལྡོག་པ། ། དངོས་པོར་མི་འགྱུར་འདི་འདི་ལས། ། ཐ་དད་ཅེས་ནི་བརྗོད་ཕྱིར་རོ། ། ཞེས་གསུངས་པ་ལྟར་རོ། ། དེས་ན་ལྡོག་པ་དང་སྤྱི་དངོས་པོར་ཁས་བླངས་པ་དེས་ཆོས་ཀྱི་གྲགས་པས་གང་བཀག་པ་དེ་སྙིང་ནད་ཀྱིས་ཁས་བླངས་པ་ཡིན་ནོ། ། ཆོས་ཀྱི་གྲགས་པའི་གཞུང་བཟུང་ནས། །
བདག་ཉིད་ཆེན་པོའི་རིགས་པ་འགོག ། ནགས་ལ་གནས་པའི་སྤྲེའུ་དག ། ལྗོན་པའི་ཤིང་ལ་མི་གཙང་འཐོར། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གཉིས་པ་རང་གི་ལན་ནི། ལྡོག་པ་དངོས་པོར་མ་གྲུབ་ཅིང༌། ། བློ་ཡི་འཇུག་ཚུལ་དཔྱད་པ་ནི། ། དངོས་པོ་ཀུན་ལ་ཡོད་པའི་ཕྱིར། ། གཞན་སེལ་ལ་ནི་སྐྱོན་འདི་མེད། ། དེ་མ་ཡིན་ལས་ལྡོག་པ་དོན་ལ་མི་གནས་ཀྱང་རྟོག་པའི་ངོར་ལྡོག་པ་མཚུངས་པའི་སྒོ་ནས་སྤྱི་གཅིག་ཏུ་འཆར་ཏེ།
སྐྱེས་བུའི་ཁ་དོག་ཐ་དད་ཀྱང་གྲིབ་མའི་ཁ་དོག་གཅིག་ཏུ་སྣང་བ་བཞིན་ནོ། ། དེས་ན་སྤྱི་སྒྲོ་བཏགས་པ་ཡིན་གྱི་དོན་ལ་མི་གནས་པས་སྤྱི་དང་བྱེ་བྲག་གཅིག་གམ་ཐ་དད་ཀྱི་སྐྱོན་ལས་གྲོལ་ལོ། ། དེ་སྐད་དུ། ལྡོག་པ་ངོ་བོ་ཉིད་མེད་ཕྱིར། ། གནས་དང་མི་གནས་རྟོག་པ་མིན། ། སྤྱི་ཡི་བློ་ཡང་བསླད་པ་ཡིན། ། དེ་ཕྱིར་སུན་དབྱུང་བ་ཡང་མེད། ། ཅེས་བྱ་བ་དང༌། ལྡོག་པ་ཀུན་ལ་ཡོད་པའི་ཕྱིར། ། ཐལ་འགྱུར་ཉེས་པ་དེ་དག་མེད། །
ཅེས་བྱ་བ་དང༌། ཁྲ་བོ་ཡི་ནི་ངོ་བོ་གང༌། ། དེ་ནི་སེར་སྐྱ་ལ་ཡོད་མིན། ། ཞེས་བྱ་བ་དང༌། འདི་ལའང་ངོ་བོ་ཅུང་ཟད་མེད། ། ཅེས་གསུངས་པའི་ཕྱིར་རོ། ། དེས་ན་སྒྲ་གཅིག་བརྗོད་ན་ཡང༌། ། དགག་སྒྲུབ་ནུས་པ་རྣམ་གཉིས་ཡོད། ། ཤིང་ཞེས་བརྗོད་པ་ལ་ཤིང་བསྒྲུབ་པ་དང༌། ཤིང་མིན་གཅོད་པའི་ནུས་པ་གཉིས་ཡོད་ཀྱི་བྱ་བ་གཉིས་ནི་མེད་དེ།
ཕྱེད་དང་བཞི་པ་ལས། དེ་ཉིད་ཀྱི་ཕྱིར་སྒྲ་དེ་ལས་གཞན་པ་བཟློག་པ་དང་རང་གི་དོན་བརྗོད་པ་དང་བྱ་བ་གཉིས་ནི་མེད་དོ། ། ཞེས་གསུངས་པའི་ཕྱིར་རོ། ། འོ་ན་ནུས་པ་གཉིས་པོ་དེས་ལོག་པ་དང་ལྡོག་པ་སྟོན་པའི་སྒྲ་གཉིས་དངོས་སུ་བྱེད་པའི་བྱེད་པ་པོར་མི་འགྱུར་རམ་ཞེ་ན། མི་འགྱུར་ཏེ། ཆོས་གཉིས་གཅིག་པ་མི་སྲིད་ཅིང༌། ། ལྡོག་པ་ངོ་བོ་མ་གྲུབ་པས། ། ལྡོག་པ་བརྗོད་པ་ཉིད་ཀྱིས་ནི། ། ལོག་པའི་དངོས་པོ་གྲུབ་པར་གསུངས། ། ཆོས་གཉིས་ངོ་བོ་གཅིག་པ་མི་སྲིད་པས་ལྡོག་པ་ཞེས་བྱ་བའི་ཆོས་དོན་ལ་གྲུབ་པ་མེད་པའི་ཕྱིར་བརྟགས་པ་བློ་ཆོས་དང་མཐོང་བ་དོན་ཆོས་གཉིས་འཁྲུལ་པས་གཅིག་ཏུ་རྟོགས་ནས་སྒྲ་དེས་དོན་རང་མཚན་གོ་བར་འགྱུར་ཏེ།
རྣམ་འགྲེལ་ལས། སྒྲ་གཉིས་བྱེད་པའང་མ་ཡིན་ཏེ། ། ཕན་ཚུན་ཡོད་པ་མིན་ཕྱིར་འདི། ། དངོས་མེད་དངོས་པོ་ལྡན་ཉིད་དུ། ། མཐོང་བ་བློ་ཡིས་བསླད་པ་ཡིན། ། ཞེས་བྱ་བ་དང༌། ཡང་ཕྱེད་དང་བཞི་པ་ལས། ལྡོག་པ་མེད་པ་ཅན་གྱི་རྗེས་སུ་འགྲོ་བ་ཡང་མེད་ལ་རྗེས་སུ་འགྲོ་བ་མེད་པ་ཅན་གྱི་ལྡོག་པ་ཡང་མེད་དོ་ཞེས་གསུངས་པ་བཞིན་ནོ། ། ལྔ་པ་སེལ་བ་ལ་སྤྱི་མེད་ན་གཞི་མཐུན་གྱི་སྒྲ་མི་སྲིད་པ་སྤང་བ་ནི། ཐ་དད་རྣམས་ལ་སྤྱི་མེད་ན། །
ཨུཏྤལ་སྔོན་པོ་ལ་སོགས་པ། ། ཆོས་རྣམས་གཅིག་ལ་མི་འདུ་བས། ། གཞི་མཐུན་མེད་པར་འགྱུར་ཞེ་ན། ། བྱེ་བྲག་པ་ལ་སོགས་པ་རྣམས་ན་རེ་སྤྱི་གཅིག་ལ་བྱེ་བྲག་རྣམས་རྫས་གཅིག་པའམ་འདུ་བའི་འབྲེལ་པས་སྦྲེལ་བ་ཞིག་མེད་ན་ཨུཏྤལ་སྔོན་པོའམ་བ་ལང་དཀར་པོ་ལ་སོགས་པ་གཞི་མཐུན་མི་སྲིད་དེ། གཅིག་ཡིན་ནའང་མཐུན་པའི་ཆོས་གཞན་མེད་ལ་ཐ་དད་ནའང་མཐུན་ས་གཞི་མེད་པའི་ཕྱིར་རོ་ཞེ་ན། སྔོ་ལས་ཨུཏྤལ་གཞན་མིན་ཡང༌། ། སེལ་བའི་དབྱེ་བསྡུས་རྟོག་པའི་ངོར། ། གཞི་མཐུན་ཉིད་འགྱུར་རང་མཚན་ལ། ། འཇུག་ཕྱིར་དབང་པོའི་སྤྱོད་ཡུལ་མིན། ། ཨུཏྤལ་ལས་གཞན་པའི་སྔོན་པོ་དོན་ལ་མེད་ཀྱང་སྔོ་མིན་གཅོད་པའི་སྔོ་སོགས་ཀྱི་སྒྲ་དེ་ཨུཏྤ་ལ་མི་གཅོད་པར་གནས་ལ།
སྔོན་པོ་དང་ཨུཏྤ་ལ་བློ་ངོ་ལ་འདྲེས་པར་གཅིག་ཏུ་སྣང་བ་དེ་ལྟ་བུའི་བློ་ངོར་གཞི་མཐུན་དུ་འགྱུར་གྱི་མུ་སྟེགས་འདོད་པ་ལྟར་གཞི་མཐུན་པའི་སྤྱི་གཅིག་མི་དགོས་ཤིང་རང་མཚན་བརྗོད་བྱ་མ་ཡིན་གཞན་སེལ་དབང་པོའི་སྤྱོད་ཡུལ་མ་ཡིན་ནོ། ། དེ་སྐད་དུ། དེ་ཚེ་བློ་ཡི་ངོར་བྱས་ནས། ། གཞི་མཐུན་པ་ནི་ཉིད་དུ་འགྱུར། ། ཞེས་གསུངས་པས་སོ། ། དེ་ལྟ་བུའི་ཁྱད་པར་དང་ཁྱད་པར་གྱི་གཞིའམ་གཞི་མཐུན་གྱི་སྒྲ་དེའང་ཨུཏྤ་ལ་ཉིད་སྔོན་པོ་ཉིད་ཅེས་བྱ་བ་ལྟ་བུ་ཆོས་བརྗོད་པའི་སྒྲ་ལ་མི་འཇུག་གི་ཨུཏྤ་ལ་སྔོན་པོ་ཞེས་བྱ་བ་ལྟ་བུ་ཆོས་ཅན་བརྗོད་པ་ལ་འཇུག་གོ ། དང་པོ་ནི་འདི་ལྟར་ཆོས་གཉིས་དང་ལྡན་པའི་ཆོས་ཅན་གཅིག་སྣང་བ་ལ་སྒྲ་གཉིས་ཀྱིས་སྐྱེད་པའི་བློ་གཅིག་སྐྱེ་ན་གཞི་མཐུན་དུ་འགྱུར་མོད་ཀྱི་ཨུཏྤ་ལ་ཉིད་སྔོན་པོ་ཉིད་ལ་དེ་མི་སྲིད་དེ། བློ་ཨུཏྤ་ལ་ཉིད་དང་སྔོན་པོ་ཉིད་ཅེས་བྱ་བ་ཆོས་གཉིས་དང་ལྡན་པའི་ཆོས་ཅན་གཅིག་འཛིན་པར་མི་སྣང་བའི་ཕྱིར་རོ། ། འདི་ཨུཏྤ་ལ་ཉིད་ཅེས་སྦྱོར་བ་ན་བློ་སྔོན་པོ་ངོ་ཤེས་པར་བྱེད་པའི་བློ་སྐྱེ་སྟེ། དེ་གཞི་མཐུན་མ་ཡིན་ལ།
ཡང་ཁྱད་པར་དང་ཁྱད་པར་གྱི་གཞིར་ཡང་མི་འགྱུར་ཏེ། ཆོས་གཞན་སྤངས་པ་ཁོ་ནས་བློ་དེ་ལས་གཞན་པའི་ཁྱད་པར་མི་འདོད་པའི་ཕྱིར་རོ། ། གཉིས་པ་ཆོས་ཅན་བརྗོད་པའི་སྒྲ་ལ་གཞི་མཐུན་དང་ཁྱད་པར་དང་ཁྱད་པར་གྱི་གཞིའི་དངོས་པོ་ཡོད་དེ། རྣམ་གཅོད་ཁྱད་པར་གཞན་མ་སྤངས་པ་ལ་ཆོས་ཅན་གྱི་སྒྲ་བརྡར་བཏགས་པའི་རྗེས་སུ་འབྲང་བའི་ཕྱིར་དཔེར་ན་ཨུཏྤ་ལ་སྔོན་པོ་ཞེས་བྱ་བ་ལྟ་བུའོ། ། ཡང་ཁྱད་པར་དང་ཁྱད་པར་གྱི་གཞིར་ཡང་འགྱུར་ཏེ། ཆོས་ཅན་གྱི་སྒྲ་ཁྱད་པར་མི་སྤོང་བས་འཇུག་པའི་ཕྱིར། དཔེར་ན་ཨུཏྤ་ལ་སྔོའམ་དམར་ཞེས་བརྗོད་པ་ལྟ་བུའོ། ། དཔལ་ལྡན་ཕྱོགས་ཀྱི་གླང་པོས། སྤྱི་དང་ཁྱད་པར་རྣམ་གྲངས་སྒྲ། ། གཞན་ཉིད་ཡིན་ཡང་སེལ་མི་བྱེད། །
ཅེས་གསུངས་པའང་སྤྱི་དང་བྱེ་བྲག་དང་རྣམ་གྲངས་ཀྱི་སྒྲ་རྣམས་དོན་གཞན་ཡིན་ཡང་མི་སེལ་ཏེ། མི་འགལ་བའི་ཕྱིར་རོ། ། ཞེས་དགོངས་པའང་དེ་ཉིད་ཡིན་ནོ། ། གཞན་འཐད་པའི་རིགས་པ་མང་པོ་ཡོད་དེ་རེ་ཞིག་གཞག་གོ ། བསྒྲུབ་དང་གཞན་སེལ་རྣམས་དག་གི ། མིག་དང་བློ་གྲོས་གསལ་ལྡན་པ། ། རྟོག་གེ་པ་དེ་ཤེས་བྱ་ཡི། ། དེ་ཉིད་ལྟ་བ་ཀུན་མཁྱེན་འདྲ། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། ཚད་མ་རིགས་པའི་གཏེར་ལས་བསྒྲུབ་པ་དང་གཞན་སེལ་གྱི་རབ་ཏུ་བྱེད་པ་བཞི་པའོ།། །།
གསུམ་པ་བརྗོད་པ་བྱ་དང་རྗོད་བྱེད་རྟོགས་པའི་ཚུལ་ལ་གསུམ་ལས། དང་པོ་གཞན་གྱི་ལུགས་དགག་པ་ལ་གཉིས་ཏེ། རང་མཚན་བརྗོད་བྱར་འདོད་པ་དང༌། སྤྱི་བརྗོད་བྱར་འདོད་པའོ། ། རང་མཚན་ལའང་ཕྱི་རོལ་གྱི་དོན་རང་མཚན་དང་ཤེས་པ་རང་མཚན་བརྗོད་བྱར་འདོད་པ་གཉིས་ལས། དང་པོ་ནི། བུམ་པ་ལ་སོགས་དོན་རང་མཚན། ། བརྗོད་བྱ་ཡིན་ཞེས་འགའ་ཞིག་སྨྲ། ། བརྡ་སྤྲོད་པ་ལ་སོགས་པ་དག་རང་མཚན་བརྗོད་བྱ་ཡིན་ཏེ་བུམ་པ་འོན་ཅིག་ཅེས་བརྗོད་པ་ན་ཆུ་སྐྱོར་བའི་བྱ་བ་བྱེད་པ་དེ་ཉིད་ལེན་པའི་ཕྱིར་རོ་ཞེས་ཟེར་རོ། ། འདི་མི་འཐད་དེ།
རང་མཚན་སོ་སོར་ངེས་པ་ནི། ། མཐའ་ཡས་ཕྱིར་ན་བརྡ་མི་ནུས། ། ཐ་སྙད་བྱེད་པའི་ཚེ་ན་ཡང༌། ། དང་པོའི་རང་མཚན་རྙེད་པར་དཀའ། ། དོན་རང་མཚན་ནི་ཡུལ་དུས་རྣམ་པ་སོ་སོར་ངེས་པས་མཐའ་ཡས་པའི་ཕྱིར་མིག་གིས་བལྟ་བ་དང་ལུས་ཀྱིས་རེག་སྟེ། འདི་བུམ་པ་ཞེས་འཆད་པ་པོ་དང་ཉན་པ་པོས་བརྡ་གདགས་པར་མི་ནུས་སོ། ། གལ་ཏེ་ནུས་སུ་ཆུག་ནའང་ཕྱིས་ཐ་སྙད་ཀྱི་ཚེ་བུམ་པ་འོན་ཅིག་ཅེས་བརྗོད་པ་ན་དང་པོ་བརྡ་བཏགས་པའི་བུམ་པ་དེ་ཡུལ་དུས་རྣམ་པ་འཆོལ་བས་མི་རྙེད་དེ། རྣམ་འགྲེལ་ལས། སྒྲ་རྣམས་ཀྱིས་ནི་བརྡར་བཏགས་སྟོན། ། དེ་ནི་ཐ་སྙད་ཆེད་དུ་བྱས། །
དེ་ཚེ་རང་གི་མཚན་ཉིད་མེད། ། དེས་ན་དེ་ལ་བརྡར་མ་ཡིན། ། ཞེས་བྱ་བ་དང༌། ཁྱད་པར་རྣམས་ལ་སྒྲ་རྣམས་ནི། ། འཇུག་པ་སྲིད་པ་ཡོད་མིན་ཏེ། ། ཁྱད་པར་རྗེས་འགྲོ་མེད་པས་ན། ། བརྡ་འཇུག་པ་ནི་མེད་ཕྱིར་རོ། ། ཞེས་བྱ་བ་དང༌། ཐ་དད་པ་དག་བསྟན་པ་ནི། ། དཀའ་དང་མི་ནུས་འབྲས་མེད་ཕྱིར། །
ཞེས་གསུངས་པ་བཞིན་ནོ། ། གཞན་ཡང༌། འདས་དང་མ་འོངས་བརྗོད་བྱ་མིན། ། དེ་ལ་རང་མཚན་མེད་ཕྱིར་རོ། ། རང་མཚན་བརྗོད་བྱ་ཡིན་ན་འདས་པ་དང་མ་འོངས་པའི་བུམ་པ་བརྗོད་བྱ་མ་ཡིན་པར་འགྱུར་ཏེ། འགགས་པ་དང༌། མ་སྐྱེས་ནས་མེད་པའི་ཕྱིར་རོ། ། དེ་སྐད་དུའང༌། གལ་ཏེ་དོན་དང་འབྲེལ་ལྡན་འགྱུར། ། འདས་དང་མ་འོངས་བརྗོད་བྱ་མིན། །
དོན་དང་དེ་ནི་ཟད་ཕྱིར་རོ། ། ཞེས་གསུངས་པ་བཞིན་ནོ། ། གཞན་ཡང༌།

སྒྲ་ཡིས་རང་མཚན་ཉིད་བརྗོད་ན། ། མིག་དབང་ལས་སོགས་དགོས་མེད་འགྱུར། ། རང་མཚན་བརྗོད་བྱ་ཡིན་ན་མིག་དང་སྣང་བ་དང་ཡིད་ལ་བྱེད་པ་མི་དགོས་ཏེ། བརྗོད་པ་ཉིད་ཀྱིས་རང་མཚན་རྟོགས་པའི་ཕྱིར་རོ། ། ཇི་སྐད་དུ། དབང་པོའི་བྱ་བ་མེད་པ་ལ། ། གཞན་ངག་ཙམ་གྱིས་སྣང་མེད་ཕྱིར། ། ཞེས་གསུངས་པའོ། ། གཞན་ཡང༌། དོན་ལ་འབྲེལ་པ་མེད་པའི་ཕྱིར། ། དབང་པོས་འབྲེལ་པ་འཛིན་མི་སྲིད། །
འདི་ཡི་འདི་ཞེས་སྦྲེལ་བ་ནི། ། དཔྱོད་པ་ཡིན་ཕྱིར་གཞན་སེལ་ཡིན། ། དོན་ཐམས་ཅད་མ་འདྲེས་པའི་སིལ་བུ་ཡིན་པས་དངོས་པོའི་འབྲེལ་པ་མེད་ལ་དོན་ལ་མི་གནས་པ་དེ་དབང་པོ་ལ་མི་སྣང་བས་དབང་པོའི་ཡུལ་གྱི་རང་མཚན་བརྗོད་བྱ་རྗོད་བྱེད་མ་ཡིན་ནོ། ། དེའི་ཕྱིར་དོན་འདིའི་བརྗོད་བྱ་རྗོད་བྱེད་འདི་ཡིན་ཞེས་སྦྲེལ་བ་དཔྱོད་པ་ཡིན་ལ་དཔྱོད་པ་མ་ཡིན་པ་འབྲེལ་པ་མི་འགྲུབ་བོ། ། དེས་ན་དབང་ཤེས་དཔྱོད་བྱེད་མ་ཡིན་པས་འབྲེལ་པ་མི་འགྲུབ་པའི་ཕྱིར་རྟོག་པས་འབྲེལ་པ་བསྒྲུབ་བོ། ། དེ་སྐད་དུ། དེ་ཡི་འདི་ཞེས་འབྲེལ་པ་ལ། ། དོན་སྣང་བ་ནི་གང་ཡིན་པ། ། དེ་དག་ཉིད་ནི་འབྲེལ་ཡིན་ན། ། དེ་ནི་དབང་པོའི་སྤྱོད་ཡུལ་མིན། །
ཞེས་གསུངས་པས་སོ། ། དེས་ན་དབང་ཤེས་ཀྱིས་སྤྱི་མི་འཛིན་རྟོག་པས་རང་མཚན་མི་འཛིན་པའི་ཕྱིར། དང་པོ་འབྲེལ་པ་བྱེད་པའི་ཚེ། ། རང་གི་མཚན་ཉིད་བསྟན་ན་ཡང༌། ། བརྡ་ནི་སྤྱི་ལ་སྦྱོར་བྱེད་དེ། ། ཐ་སྙད་དོན་དུ་འདོགས་ཕྱིར་རོ། ། བརྡའི་སྔ་རོལ་དུ་རྟོག་པས་དཔྱད་ནས་ཆུ་སྐྱོར་བ་ལ་བུམ་པ་ཞེས་བརྡ་འདོགས་པའི་དུས་སུ་བུམ་པའི་རང་མཚན་བསྟན་ཡང་རུང་མ་བསྟན་ཡང་རུང་སྤྱི་ལ་བརྡ་སྦྱོར་ཏེ་ཕྱིས་ཐ་སྙད་བྱེད་པའི་དུས་ན་བུམ་པ་འོན་ཅིག་ཅེས་བརྗོད་ན་ཆུ་སྐྱོར་བ་ལེན་པའི་ཕྱིར་རོ། ། དེ་སྐད་དུའང༌། དེ་ཚེ་གསལ་བར་སྣང་བ་ཡི། ། དོན་སྣང་བ་ནི་མེད་ཕྱིར་རོ། །
ཞེས་བྱ་བ་དང༌། མིག་ལ་དོན་སྣང་བ་ན་ཡང༌། ། འདི་ཞེས་གཞན་གྱིས་བསྟན་པ་གང༌། ། དེ་ཉིད་སྒྲ་ཡིས་སྦྱོར་བྱེད་ཀྱི། ། དབང་པོའི་སྤྱོད་ཡུལ་མ་ཡིན་ནོ། ། ཞེས་གསུངས་པས་སོ། ། གལ་ཏེ་དབང་པོའི་ཡུལ་ལ་སྒྲས་བརྡ་མ་བྱས་ཀྱང༌། དབང་པོས་སྒྲ་དང་འདྲེས་པའི་དོན། ། འཛིན་ན་བརྡ་མེད་ཀྱང་རྟོག་འགྱུར། ། སྒྲ་དང་དོན་འདྲེས་པ་དབང་པོས་འཛིན་ན་བརྡ་ལ་མ་ལྟོས་པར་ཡང་མིག་གིས་མཐོང་བ་ཙམ་གྱིས་བརྡ་འཛིན་པར་འགྱུར་ཏེ།
འབྲེལ་པ་མ་བྱས་ཅན་མིན་ཏེ། ། རང་ཉིད་ཤེས་པར་ཐལ་ཕྱིར་རོ། ། ཞེས་གསུངས་པས་སོ། ། གལ་ཏེ་དོན་དང་སྒྲ་འདྲེས་པ་མེད་ཀྱང༌། ། དབང་པོའི་སྒོ་ལ་རྗེས་འབྲང་ཡིད། ། མཐོང་སྦྱོར་འདྲེས་པ་རྟོག་མེད་འདྲ། ། གཞན་དུ་མཐོང་རྟོག་ཡུལ་ཐ་དད། ། ཡིན་ཕྱིར་དོན་རྟོགས་མི་སྲིད་ལོ། ། དབང་པོའི་སྒོར་རྗེས་སུ་འབྲང་བའི་ཡིད་ཤེས་དེ་བརྗོད་པ་དང་འདྲེ་བ་བུམ་པ་བུམ་པ་ཞེས་སྦྱོར་བར་བྱེད་པ་དང་མཐོང་བར་བྱེད་པ་གཉིས་རྒྱུན་མ་ཆད་པར་འབྱུང་བ་དེ་རྟོག་པ་ཡིན་ཡང་རྟོག་མེད་ལྟར་མངོན་སུམ་འདྲ་བ་ཡིན་ནོ། ། དེ་ལྟ་མ་ཡིན་ན་མཐོང་བ་ལ་ངེས་པ་མི་སྲིད་དེ་རྣམ་རྟོག་གིས་དོན་རང་མཚན་མི་མཐོང༌།
མཐོང་བ་ལ་རྟོག་པ་མེད། དེ་གཉིས་ལྷན་ཅིག་འཇུག་པ་མི་སྲིད་པའི་ཕྱིར་རོ། ། དེས་ན་མཐོང་བ་ལ་ངེས་པ་མྱོང་བས་གྲུབ་པས་མཐོང་བ་ཉིད་རྟོག་པ་ཡིན་ནོ་ཞེ་ན། འདིའི་ལན་ལ་གཉིས་ལས་རྣམ་ཤེས་ཅིག་ཅར་འཇུག་པའི་ལུགས་ལ་བརྟེན་ན། རྟོག་བཅས་རྟོག་པ་མེད་པའི་ཡིད། ། འཇུག་ཡུལ་གཅིག་ལ་ཅིག་ཅར་འཇུག ། རྟོག་བཅས་དང་རྟོག་མེད་པའི་རང་གི་ངོ་བོ་ཡུལ་ཐ་དད་ཀྱང་འཇུག་ཡུལ་གཅིག་ལ་དུས་ཅིག་ཅར་འཇུག་པས་བླུན་པོ་རྣམས་གཅིག་དུ་ཞེན་པས་འཁྲུལ་པ་ཡིན་ནོ། ། གཞན་ཡང༌། རིམ་གྱིས་འཇུག་ཀྱང་མྱུར་བ་ལ། ། བླུན་པོ་རྣམས་ཀྱིས་གཅིག་ཏུ་ཞེན། །
གལ་ཏེ་ཁྱོད་འདོད་པ་ལྟར་མཐོང་རྟོག་གཉིས། ། རིམ་གྱིས་འཇུག་ཏུ་ཆུག་ན་ཡང༌། ། འཇུག་པ་མྱུར་བས་ཆུ་བོ་ལྟར་རྒྱུན་མ་ཆད་པར་འབྱུང་བ་ལ་འཁྲུལ་ནས་གཅིག་ཏུ་ཞེན་པ་ཡིན་ཏེ། ཇི་སྐད་དུ། རྟོག་བཅས་རྟོག་པ་མེད་པའི་ཡིད། ། ཅིག་ཅར་དུ་ནི་འཇུག་ཕྱིར་རམ། ། འཇུག་པ་མྱུར་ཕྱིར་བླུན་པོ་དག ། དེ་དག་ལ་ནི་གཅིག་ཏུ་ཞེན། ། ཞེས་གསུངས་པས་སོ། ། གཉིས་པ་ནི།
ཤེས་པ་རང་གི་མཚན་ཉིད་ཡིན། ། དེས་ན་དེ་ལ་བརྡར་མི་རུང༌། ། ཤེས་པ་རང་གི་མཚན་ཉིད་ལ་བརྡ་བྱེད་དོ་སྙམ་ན། མ་ཡིན་ཏེ་སྔར་དོན་རང་མཚན་ལ་བརྗོད་པའི་སྐྱོན་རྣམས་འདི་ལའང་མཚུངས་པའི་ཕྱིར་རོ། ། གཉིས་པ་སྤྱི་བརྗོད་བྱར་འདོད་པ་ལའང་དོན་གྱི་སྤྱི་དང་སྒྲ་དོན་གྱི་སྤྱི་བརྗོད་བྱར་འདོད་པ་གཉིས་ལས། དང་པོ་ནི། སྒྲ་ཡིས་གསལ་བ་མི་བརྗོད་ཀྱི། ། རིགས་སྤྱི་བརྗོད་ཕྱིར་སྐྱོན་མེད་ན། ། བྱེ་བྲག་པ་ན་རེ། རང་གི་མཚན་ཉིད་ལ་སྒྲ་སྦྱོར་ན་སྐྱོན་དེ་ཡོད་ཀྱང་ཁོ་བོ་ཅག་བུམ་པའི་སྤྱི་བརྗོད་བྱར་འདོད་པ་ལ་སྐྱོན་མེད་དོ་སྙམ་ན།
དོན་ལ་སྤྱི་མེད་ཡོད་ན་ཡང༌། ། དེ་ལ་སྦྱར་བ་དགོས་ནུས་མེད། ། སྤྱི་སྔར་བཀག་པས་མེད་མོད་ཀྱི་ཡོད་དུ་ཆུག་ནའང་སྤྱི་མི་གསལ་བ་དོན་བྱེད་མི་ནུས་པ་ལ་བརྡ་བྱས་ཀྱང་གསལ་བ་དོན་བྱེད་ནུས་པའི་བུམ་པ་རང་གི་མཚན་ཉིད་ལ་འབྲེལ་པ་མེད་པའི་ཕྱིར་གོ་བར་མི་ནུས་པས་སྤྱི་རྐྱང་པ་ལ་བརྡ་སྦྱར་བ་དགོས་པ་མེད་དོ། ། སྤྱི་དང་འབྲེལ་པའི་རང་མཚན་ལ། ། སྦྱར་བས་རང་མཚན་གོ་ཞེ་ན། ། སྤྱི་རྐྱང་པ་ལ་བརྡ་མི་བྱེད་ཀྱི་འོན་ཀྱང་སྤྱི་དང་འབྲེལ་པའི་རང་གི་མཚན་ཉིད་ལ་བརྡ་བྱེད་དོ་སྙམ་ན། དགོས་ནུས་མེད་པའི་སྤྱི་བོར་ལ། ། རང་གི་མཚན་ཉིད་ཉིད་ལ་སྦྱོར། ། རང་མཚན་ཉིད་ལ་བརྡར་སྦྱར་ན་སྤྱི་མི་དགོས་ལ། མ་སྦྱར་ན་སྤྱི་ལ་སྦྱར་ཡང་རང་མཚན་གོ་མི་ནུས་པས་བར་དེར་ལམ་སྟོན་པ་ལ་སྡོང་དུམ་ལ་འདྲི་བ་ལྟར་མི་དགོས་པའི་སྤྱི་བོར་ལ་རང་མཚན་ཉིད་ལ་དངོས་སུ་བརྡ་སྦྱོར་ཅིག
གལ་ཏེ་རང་མཚན་མཐའ་ཡས་ཕྱིར། ། མི་ནུས་ཤེ་ན་འདི་ལའང་མཚུངས། ། བུམ་པའི་རང་མཚན་མཐའ་ཡས་པའི་ཕྱིར་བརྡ་མི་ནུས་སོ་ཞེ་ན། སྤྱི་དང་འབྲེལ་པའི་རང་མཚན་ཡང་མཐའ་ཡས་པའི་ཕྱིར་བརྡ་མི་ནུས་པར་མཚུངས་སོ། ། གཉིས་པ་སྒྲ་དོན་བརྗོད་བྱར་འདོད་པ་དགག་པ་ནི། གངས་ཅན་པ་དང་ཉན་ཐོས་གཉིས། ། སྒྲ་དོན་དངོས་ཀྱི་བརྗོད་བྱར་འདོད། ། དོན་དང་ཤེས་པའི་རང་མཚན་གཉིས་དང་དོན་ལ་གནས་པའི་སྤྱི་བརྗོད་བྱར་བྱས་ནས་མུ་སྟེགས་བྱེད་ལ་བརྗོད་པའི་སྐྱོན་ཡོད་པས་རྟོག་པའི་ཡུལ་དོན་སྤྱི་ཉིད་དངོས་ཀྱི་བརྗོད་བྱ་ཡིན་ནོ་ཞེས་བོད་རྣམས་འདོད་ལ། མང་པོས་བཀུར་བ་ལ་སོགས་པ་ནི་ཆོས་གང་གཟུགས་དང་སེམས་དང་སེམས་ལས་བྱུང་བ་དང་མི་ལྡན་པ། མིང་ཞེས་བྱ་བ་སྒྲ་དང་དོན་དང་ཤེས་པ་ལས་ཐ་དད་པ་བུམ་པ་དང་སྣམ་བུ་ལ་སོགས་པར་བརྡ་བཏགས་པ་དེ་དང་མཚན་མ་ཞེས་བྱ་བའང་སྒྲ་དང་དོན་དང་ཤེས་པ་ལས་ཐ་དད་པ་དོན་བརྗོད་པའི་རྟེན་དུ་རུང་བའི་ལྡན་པ་མ་ཡིན་པའི་འདུ་བྱེད་བརྗོད་བྱ་ཡིན་ནོ་ཞེས་ཟེར་རོ། །
འདི་གཉིས་དོན་གཅིག་པས་ཕྱོགས་གཅིག་ཏུ་དགག་སྟེ། མི་ལྡན་འདུ་བྱེད་ལ་སྦྱར་བས། ། འབྲེལ་མེད་གཟུགས་ལ་ཇི་ལྟར་རྟོགས། ། བུམ་པ་ཞེས་ནི་བརྗོད་པ་ལས། ། འབྲེལ་མེད་བ་ལང་མི་རྟོགས་བཞིན། ། དོན་སྤྱིའམ་མི་ལྡན་པའི་འདུ་བྱེད་ལ་བརྡ་སྦྱར་བས་བརྡ་མ་སྦྱར་བའི་བུམ་པའི་རང་མཚན་རྟོགས་མི་སྲིད་དེ་བུམ་པ་ཞེས་བརྗོད་པས་འབྲེལ་མེད་ཀྱི་བ་ལང་མི་རྟོགས་པ་བཞིན་ནོ། ། དེ་སྐད་དུའང༌། མིང་སོགས་འབྲེལ་པ་མེད་པ་ཅན། ། དོན་ལ་འཇུག་པར་མི་འགྱུར་རོ། ། ཞེས་གསུངས་པ་བཞིན་ནོ། །
འབྲེལ་པ་མེད་ཀྱང་འདྲ་བ་ལ། ། འཁྲུལ་ནས་དོན་ལ་འཇུག་ཅེ་ན། ། བུམ་པའི་རང་མཚན་དང་མི་ལྡན་པའི་འདུ་བྱེད་ལ་འབྲེལ་པ་མེད་ཀྱང་གཉིས་ཀ་ལྟོ་ལྡིར་ཞབས་ཞུམ་པའི་རྣམ་པ་འདྲ་བའི་ཕྱིར་དོན་སྤྱི་ལ་སྦྱར་ཡང་འཁྲུལ་ནས་རང་མཚན་གོ་སྟེ་ཚེ་མ་ལ་འདྲ་བས་འཁྲུལ་པ་བཞིན་ནོ་ཞེ་ན། མ་ཡིན་ཏེ། འདྲ་བས་འཁྲུལ་ན་ཡུལ་དང་དུས། ། རེས་འགའ་འཁྲུལ་གྱི་ཀུན་ཏུ་མིན། ། འདི་ནི་རྟག་ཏུ་འཁྲུལ་འགྱུར་བས། ། འདྲ་བའི་སྒོ་ནས་འཁྲུལ་པ་མིན། ། ཡུལ་ཀུན་ཏུ་འཁྲུལ་པར་མི་འགྱུར་ཏེ། ། ལྷ་སྦྱིན་འདྲ་བ་གཉིས་ཡོད་ཀྱང་མདུན་ན་གནས་པ་ལ་བྱིན་ཅིག་ཅེས་བརྗོད་ན་རྒྱབ་ན་གནས་པ་ལ་མི་འཁྲུལ་བ་ལྟར་མིང་དང་མཚན་མ་ལ་བརྡ་སྦྱོར་རོ་ཞེས་ངེས་པར་བཟུང་ན་དོན་རང་མཚན་ལ་འཁྲུལ་པ་མི་སྲིད་དོ། །
ཡང་དུས་ཀུན་ཏུ་འཁྲུལ་པ་མི་སྲིད་དེ། ། ལྷས་བྱིན་དང་མཆོད་སྦྱིན་ལྟ་བུ་ཚེ་མ་ལའང་འཁྲུལ་པས་རེས་འགའ་ལྷས་བྱིན་ལ་འཇུག་རེས་འགའ་མཆོད་སྦྱིན་ལ་འཇུག་པ་ལྟར། འདིར་ཡང་འཁྲུལ་པས་རེས་འགའ་དོན་རང་མཚན་ལ་འཇུག་རེས་འགའ་མིང་དང་མཚན་མ་ལ་འཇུག་པར་ཐལ་བ་ལས། དེ་ལྟ་མ་ཡིན་པར་སྐྱེས་བུ་ཐམས་ཅད་སྒྲ་ལ་འཇུག་པ་ན་དོན་རང་མཚན་ཉིད་ལེན་གྱི། འཆད་པ་པོ་དང་ཉན་པ་པོ་བརྡས་སྦྲེལ་བའི་མིང་དང་མཚན་མ་ལ་འཇུག་པ་མ་མཐོང་བས་འདྲ་བའི་སྒོ་ནས་འཁྲུལ། ཞེས་སྨྲ་བ་ནི་བབ་ཅོལ་ཡིན་ནོ། ། དེ་སྐད་དུའང༌། གལ་ཏེ་དོན་ལ་མཚུངས་འདྲ་ལས། ། འཁྲུལ་འཇུག་འགྱུར་ན་དུས་ཀུན་དང༌། ། ཡུལ་ལ་འཁྲུལ་མིན་ཞེས་གསུངས་པས་སོ། །
གཉིས་པ་རང་འདོད་པ་ལ་གསུམ་སྟེ། མཚན་ཉིད་དང༌། རབ་ཏུ་དབྱེ་བ་དང་དེའི་དོན་གཏན་ལ་དབབ་པའོ། ། དང་པོ་ནི། བརྡ་ལས་གོ་བྱ་གོ་བྱེད་ཡིན། ། བརྗོད་བྱའི་མཚན་ཉིད་བརྡས་གོ་བར་བྱ་བ་ཡིན་ལ། རྗོད་བྱེད་ནི་དོན་གོ་བར་བྱེད་པའི་བརྡའོ། ། གཉིས་པ་རབ་ཏུ་དབྱེ་བ་ནི། ། འཆད་དང་འཇུག་པའི་གང་ཟག་གི ། དབྱེ་བས་གཉིས་གཉིས་རྣམ་པ་བཞི། །
འཆད་པ་དང་འཇུག་པའི་དུས་ཀྱི་བརྗོད་བྱ་རྗོད་བྱེད་གཉིས་གཉིས་བཞིའོ། ། འཆད་ཚེ་རྣམ་པར་ཕྱེ་བས་མཁས། ། འཇུག་ཚེ་གཅིག་ཏུ་འཁྲུལ་པས་ཐོབ། ། འཆད་པའི་ཚེ་སྒྲའི་དངོས་ཀྱི་བརྗོད་བྱ་སྒྲ་དོན་དང་ཞེན་པའི་བརྗོད་བྱ་དོན་རང་མཚན་ཡིན་ལ་དངོས་ཀྱི་རྗོད་བྱེད་སྒྲ་སྤྱི་དང་ཞེན་པའི་རྗོད་བྱེད་སྒྲ་རང་གི་མཚན་ཉིད་ཡིན་ནོ་ཞེས་རྣམ་པར་དབྱེ་བ་ཤེས་ནས་གནས་ལུགས་ལ་མཁས་པར་འགྱུར་རོ། ། འཇུག་པའི་ཚེ་རང་མཚན་དང་སྤྱི་སོ་སོར་མ་ཕྱེ་བར་གཅིག་ཏུ་འཁྲུལ་པ་ལ་བརྡ་སྦྱར་བས་ཐ་སྙད་ཀྱི་ཚེ་དོན་རང་མཚན་ཐོབ་པ་ཡིན་ནོ། ། གསུམ་པ་དེའི་དོན་གཏན་ལ་དབབ་པ་ལ་གསུམ། སྒྲའི་དངོས་ཀྱི་བརྗོད་བྱ་མེད་པར་བསྒྲུབ་པ། གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ། འཁྲུལ་པ་ལ་སྦྱར་བས་འཇུག་ཡུལ་རང་མཚན་གོ་བའི་འཐད་པའོ། ། དང་པོ་ནི།
དོན་དང་ཤེས་པ་རང་མཚན་ཡིན། ། སྤྱི་དོན་གཉིས་པོ་མེད་པ་ཡིན། ། དེ་བཞིན་བརྗོད་བྱ་མ་ཡིན་པས། ། དམ་པའི་དོན་དུ་བརྗོད་བྱ་མེད། ། དོན་དང་ཤེས་པའི་རང་མཚན་གཉིས་དང༌། དོན་གྱི་སྤྱི་དང་སྒྲ་དོན་གྱི་སྤྱི་གཉིས་ཏེ། བཞི་པོ་བརྗོད་བྱར་མི་འཐད་ལ། དེ་དག་ལས་གཞན་པའི་ཤེས་བྱ་མི་སྲིད་པས་དོན་དམ་པར་ན་བརྗོད་བྱ་ཞེས་བྱ་བ་གྲུབ་པ་ཅིའང་མེད་དེ། རྣམ་འགྲེལ་ལས། དོན་རྣམས་ཀྱི་ནི་སྤྱི་གང་ཡིན། །
གཞན་ལས་ལྡོག་པའི་མཚན་ཉིད་ཅན། ། སྒྲ་འདི་དག་གིས་གང་བརྗོད་པ། ། དེ་ལ་ངོ་བོ་ཅུང་ཟད་མེད། ། ངོ་བོ་མེད་ཅན་སྤྱི་བློ་ལ། ། སྤྱི་ཉིད་དུ་ནི་མཐོང་ཕྱིར་དང༌། ། དོན་ལ་འཁྲུལ་པའང་མེད་པ་ནི། ། སྤྱིར་འདོད་དེ་ཡང་བསླད་ཕྱིར་དང༌། ། དེ་ཉིད་དུ་ན་དོན་དངོས་སུ། ། མེད་ཕྱིར་ངོ་བོ་ཅན་མ་ཡིན། ། ངོ་བོ་མེད་པས་བརྗོད་བྱ་མིན། །
ཞེས་བྱ་བ་ལ་སོགས་པ་གསུངས་པས་སོ། ། གཉིས་པ་གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ་ནི། རྟོག་པ་ངོ་བོས་འཁྲུལ་པ་ལ། ། སྒྲ་ཡི་དོན་གྱི་གཟུགས་བརྙན་ཤར། ། དེ་ལ་ཕྱི་རོལ་དོན་དུ་ཞེན། ། དེ་ནི་སྒྲ་ཡི་བརྗོད་བྱར་བཏགས། ། རྟོག་པ་གང་ཇི་སྙེད་པ་ཐམས་ཅད་རང་གི་ཡུལ་ལ་ངོ་བོ་ཉིད་ཀྱིས་སྐྲ་ཤད་དམ་རྨི་ལམ་ལྟར་གཞི་མེད་ལ་འཁྲུལ་པས་སྒྲའི་དོན་ལ་ཕྱི་རོལ་གྱི་དོན་དུ་ཞེན་ནས་བརྡ་སྦྱོར་ལ། གཞི་མེད་ཅེས་བྱ་བའང་བོད་དང་ཉན་ཐོས་ལྟར་མ་ཡིན་གྱི་དོན་སྤྱི་ཡུལ་དུ་མ་གྲུབ་པ་ལ་བརྗོད་དོ། ། གསུམ་པ་འཁྲུལ་པ་ལ་སྦྱར་བས་རང་མཚན་གོ་བའི་འཐད་པ་ནི། འཁྲུལ་པའི་བག་ཆགས་གོམས་པ་ཡིས། །
བརྡ་ཡི་དུས་ན་བསྲེས་ནས་སྦྱར། ། ཐ་སྙད་དུས་ནའང་དེ་ལྟར་གོ ། དེ་ཕྱིར་འཁྲུལ་ཡང་བདེན་པ་འཐད། ། ཐོག་མ་མེད་པའི་བག་ཆགས་བརྟས་པ་ལ་སྣང་བར་འཁྲུལ་པའི་ཤུགས་གོམས་པ་དེས་བརྡའི་དུས་ན་དོན་རང་མཚན་དང་སྤྱི་མ་ཕྱེ་བར་འདི་བུམ་པ་ཞེས་བརྡ་བཏགས་ལ་ཕྱིས་བུམ་པར་ཆུ་ལུགས་ཤིག་ཅེས་བརྗོད་པ་ནའང་རང་མཚན་གྱི་བུམ་པར་ཆུ་ལྡུགས་སམ་དོན་སྤྱིའི་བུམ་པར་ལྡུགས་ཞེས་མི་འདྲི་བར་འཇུག་ཡུལ་དོན་རང་མཚན་ཉིད་གོ་བ་ཡིན་ཏེ། དེ་ཡི་ངོ་བོར་སྣང་བའམ། ། དོན་ལ་དེ་ཉིད་དུ་འཛིན་པ། ། གང་དེ་འཁྲུལ་པ་ཐོག་མེད་པའི། ། དུས་ཅན་མཐོང་གོམ་གྱིས་སྤྲུལ་ཡིན། ། ཞེས་བྱ་བ་དང༌། ཕྱེད་དང་བཞི་པ་ལས།
རྣམ་པར་རྟོག་པ་རྣམས་ནི་རང་བཞིན་གྱིས་འཁྲུལ་པའི་ཕྱིར་དངོས་པོ་འཛིན་པ་ལྟ་བུར་སྣང་ངོ༌། ། ཞེས་བྱ་བ་དང༌། འཆད་པར་བྱེད་པ་རྣམས་དེ་ལྟར་རྣམ་པར་འབྱེད་པར་བྱེད་ཀྱིས་ཐ་སྙད་འདོགས་པར་བྱེད་པ་རྣམས་ནི་མ་ཡིན་ཏེ་དེ་དག་ནི་རང་གི་དམིགས་པ་ཁོ་ན་དོན་བྱེད་པར་རུང་བ་ཡིན་པར་སེམས་ཤིང་སྣང་བ་དང་རྣམ་པར་བརྟག་པར་བྱ་བའི་དོན་དག་གཅིག་ཏུ་བྱས་ནས་འཇུག་གོ ། ཞེས་བྱ་བ་དང༌། དེ་ཁོ་ན་ཉིད་སེམས་པར་བྱེད་པ་རྣམས་ནི་སྣང་བ་ཐ་དད་པ་ལ་སོགས་པའི་སྒོ་ནས་ཐ་དད་པ་མེད་པར་མི་སེམས་སོ། ། ཞེས་གསུངས་པས་སོ། ། དེས་ན་སྒྲའི་དངོས་ཀྱི་བརྗོད་བྱ་མེད་ལ་ཞེན་པའི་བརྗོད་བྱ་འཇུག་ཡུལ་ཉིད་ཡིན་ནོ། ། གསུམ་པ་རྩོད་པ་སྤང་བ་ལ་ལྔ་ལས། དངོས་པོའི་སྤྱི་བརྗོད་བྱར་འདོད་པ་དང་མཚུངས་པ་སྤང་བ་ནི། སྒྲ་དོན་གཞན་ལས་ལྡོག་ན་ནི། །
དངོས་པོ་བརྗོད་བྱར་འགྱུར་ཞེ་ན། ། རྟོག་པ་ལ་སྣང་བའི་དོན་གྱི་གཟུགས་བརྙན་དེ་དོན་གཞན་ལས་མི་ལྡོག་ན་ལྡོག་པ་བརྗོད་པར་འགལ་ལ་ལྡོག་ན་དོན་རང་མཚན་ལྟར་དངོས་པོར་འགྱུར་རོ། ། དེ་བརྗོད་བྱ་ཡིན་ན་རྣམ་རྟོག་གི་གཟུགས་བརྙན་བརྗོད་པ་དང༌། སྤྱི་དངོས་པོ་བརྗོད་པ་གཉིས་ལ་ཁྱད་པར་མེད་པས་མིང་རྐྱང་ལ་རྩོད་པ་ཟད་དོ་ཞེ་ན་མ་ཡིན་ཏེ། དམ་པའི་དོན་ལ་མི་ལྡོག་ཀྱང༌། ། ལྡོག་པར་སྣང་བ་འཁྲུལ་པ་ཡིན། ། སྤྱི་ནི་འཁྲུལ་པར་མི་འདོད་པས། ། དེས་ན་དེ་དག་ག་ལ་མཚུངས། ། རྣམ་པར་རྟོག་པའི་གཟུགས་བརྙན་དོན་སྤྱི་ནི་དོན་དམ་པར་དེ་མ་ཡིན་ལས་མི་ལྡོག་གོ ། འོན་ཀྱང་རྟོག་པའི་ངོར་ལྡོག་པར་སྣང་བ་ནི་འཁྲུལ་པ་ཡིན་པས་དངོས་པོར་མེད་ལ་མུ་སྟེགས་བྱེད་བརྗོད་བྱའི་སྤྱི་མ་འཁྲུལ་པའི་དངོས་པོར་འདོད་པས་ག་ལ་མཚུངས།
དེ་སྐད་དུའང༌། རྗེས་འགྲོ་ཅན་སྒྲ་རྗེས་འགྲོ་ཅན། ། དོན་གྱི་འབྲས་ཡིན་མཐོང་གོམས་པས། ། སྤྲུལ་དེའང་རྗེས་འགྲོ་མེད་པ་ཅན། ། བློ་ལས་ཐ་དད་མེད་ཕྱིར་རོ། ། ཞེས་གསུངས་པས་སོ། ། གཞན་ཡང་འདི་དག་གི་དོན་རྒྱས་པར་རྣམ་འགྲེལ་ལས། དེ་ཕྱིར་བརྡ་ཡི་དུས་ན་ཡང༌། ། རང་ཉིད་མཐོང་བའི་འབྲས་བུ་ཅན། ། བསྟན་པའི་དོན་དང་འབྲེལ་པ་ཡི། །
གཞན་སེལ་སྒྲ་དང་འབྲེལ་པར་འགྱུར། ། ཞེས་གསུངས་པས་ཐ་སྙད་ཀྱི་དུས་སུ་མི་འདོད་པ་གཞན་བཅད་ནས་འཇུག་པའི་ཕྱིར་བརྡའི་དུས་ནའང་རྟོག་པ་ལ་སྣང་བ་དང་དོན་རང་མཚན་གཉིས་གཅིག་ཏུ་འཁྲུལ་ནས་དེ་མ་ཡིན་བཅད་དེ་བརྡ་བྱེད་པས་བརྡའི་དུས་ཀྱི་སྒྲ་གཞན་སེལ་དུ་བསྒྲུབ་བོ། ། ཡང༌། གཞན་དུ་མ་མཐོང་ལ་ལྟོས་དང༌། ། ལ་ལར་དེ་མཐོང་ལ་ལྟོས་ཕྱིར། ། གཞན་སེལ་སྒྲ་དང་འབྲེལ་འགྱུར་གྱི། ། དེ་ནི་དངོས་ལ་མི་རུང་ངོ༌། ། ཞེས་གསུངས་པས། དངོས་པོ་ལ་སྒྲ་མི་སྦྱོར་བར་གཞན་སེལ་ལ་སྦྱོར་བའི་རྒྱུ་མཚན་ཡང་ཡལ་ག་ལ་སོགས་པ་དང་མི་ལྡན་པའི་རྡོ་བ་ལ་སོགས་པ་གཞན་དུ་ཤིང་གི་སྒྲ་མ་མཐོང༌། ཡལ་ག་ལ་སོགས་པ་དང་ལྡན་པ་གཞན་ཙནྡན་ལ་སོགས་པ་ལ་ལར་ཤིང་གི་སྒྲ་དེ་མཐོང་བས་རིས་མཐུན་པ་ལ་སྒྲ་མཐོང༌།
མི་མཐུན་པ་ལ་མ་མཐོང་བ་གཉིས་ལ་བརྟེན་ནས་སྒྲ་དེ་སྦྱོར་དགོས་པས། གཞན་སེལ་དང་འབྲེལ་གྱི་དངོས་པོ་དང་མི་འབྲེལ་ལོ། ། གལ་ཏེ་སྒྲ་དངོས་པོ་དང་འབྲེལ་ན་དེ་ཉིད་ལ་སྦྱར་བས་གོའི་གཞན་ལ་མེད་པ་ལ་ལྟོས་མི་དགོས་པའི་ཕྱིར་རོ། ། ཡང༌། དེ་ཕྱིར་རིགས་སོགས་དེ་ལྡན་ནི། ། ཡོད་མིན་དོན་དང་དེ་དག་ལ། ། མཉན་པ་འབྲེལ་མིན་གཞན་ལས་ནི། ། ལྡོག་པ་ཉིད་ལ་སྒྲ་སྦྱོར་ཕྱིར། ། ཞེས་གསུངས་པས་མུ་སྟེགས་བྱེད་འདོད་པའི་རིགས་དང་ཡོན་ཏན་དང་བྱ་བའི་ཁྱད་པར་དང་ལྡན་པ་དབང་པོའི་ཡུལ་ལ་ཡོད་པ་མ་ཡིན་ཏེ་ཡོད་ན་དངོས་པོ་ལས་ཐ་དད་དུ་སྣང་དགོས་པའི་ཕྱིར་རོ། ། དེས་ན་དོན་རང་གི་མཚན་ཉིད་དང་རིགས་ལ་སོགས་པ་དེ་དག་ལ་སྒྲ་སྦྱོར་མི་སྲིད་ཀྱི།
ལྡོག་པ་ཉིད་ལ་སྒྲ་སྦྱོར་བར་གསུངས་སོ། ། དོན་ལ་བརྡ་མི་སྦྱོར་བའི་རིགས་པ་འདིས་དབང་ཤེས་ཀྱང་རྟོག་བྲལ་དུ་གྲུབ་བོ། ། གཉིས་པ་ཤེས་པ་རང་མཚན་བརྗོད་བྱར་འདོད་པ་དང་མཚུངས་པ་སྤང་བ་ནི། རྟོག་པའི་གཟུངས་བརྙན་བརྗོད་ན་ནི། ། ཤེས་པ་བརྗོད་བྱར་འགྱུར་ཞེ་ན། ། གལ་ཏེ་རྟོག་པ་ལ་སྣང་བའི་གཟུགས་བརྙན་དོན་སྤྱི་དེ་དངོས་ཀྱི་བརྗོད་བྱ་ཡིན་ན། དེ་ཤེས་པ་ལས་ཐ་མི་དད་པའི་ཕྱིར་ཤེས་པ་རང་གི་མཚན་ཉིད་བརྗོད་བྱར་འདོད་པ་ལ་བརྗོད་པའི་སྐྱོན་འབྱུང་སྟེ། རྣམ་འགྲེལ་ལས། ཤེས་པ་ལ། ། མཚུངས་མིན་རྣམ་པ་དེ་འདྲའི་བློ། །
སྐྱེ་ཕྱིར་ཞེས་གསུངས་པ་དང་འགལ་ལོ་ཞེ་ན། རང་མཚན་ལྡོག་པ་བརྗོད་བྱ་མིན། ། འཁྲུལ་པས་བརྟགས་པ་དངོས་མེད་ཡིན། ། དེས་ན་རྟོག་པའི་གཟུགས་བརྙན་ལ། ། འཇིག་ཏན་གཞུག་ཕྱིར་སྦྱར་བར་ཟད། ། རྣམ་པ་དེ་སྣང་བའི་ཤེས་པ་རང་མཚན་གྱི་ཆ་བརྗོད་བྱ་མ་ཡིན་གྱི་འཁྲུལ་པས་ཕྱི་རོལ་དུ་ཞེན་པའི་ཆ་ལ་བརྡ་སྦྱོར་ལ། སྦྱར་བར་བྱ་བའི་ཡུལ་མེད་མོད་ཀྱི་འཇིག་རྟེན་པ་རྣམས་གཞུག་པའི་ཕྱིར་དོན་སྤྱི་ལ་བརྡ་སྦྱར་ཞེས་བརྗོད་པར་ཟད་དེ། རྣམ་འགྲེལ་ལས། ཕྱི་རོལ་ནུས་པ་རྣམ་གཅོད་ལ། ། རེག་པ་མེད་ཀྱང་སྒྲ་དེ་དང༌། །
རྣམ་པར་རྟོག་པའི་གཟུགས་བརྙན་ནི། ། དེ་ཡི་མཐར་ཐུག་རྣམས་དང་འབྲེལ། ། དེས་ན་གཞན་སེལ་མཐར་ཐུག་ཕྱིར། ། མཉན་པ་གཞན་སེལ་བྱེད་པ་བརྗོད། ། ལྡོག་པ་བཞིན་དུ་སྒྲ་དག་ལས། ། ཤེས་ལ་གཞན་གྱི་གཟུགས་བརྙན་སྣང༌། ། གང་དེའང་དོན་གྱི་བདག་ཉིད་མིན། ། དེ་འཁྲུལ་བག་ཆགས་ལས་བྱུང་ཡིན། ། ཞེས་བྱ་བ་དང༌། དོན་གྱི་ངོ་བོ་ཉིད་ཀྱིས་སྤྱི། །
ཀུན་ལ་ངོ་བོ་མཚུངས་ཕྱིར་དང༌། ། དེ་ལྡོག་པ་ལ་བརྟེན་ཕྱིར་རོ། ། བརྗོད་བྱ་ཉིད་ཕྱིར་དེ་དངོས་མིན། ། ཞེས་གསུངས་སོ། ། གསུམ་པ་སེལ་བ་ལ་སྦྱོར་ན་ལྡན་པ་མ་ཡིན་པའི་འདུ་བྱེད་དང་མཚུངས་པ་སྤང་བ་ནི། སེལ་བའི་སྤྱི་ལ་བརྡ་སྦྱོར་ན། ། ལྡན་པ་མིན་དང་མཚུངས་ཤེ་ན། ། དོན་སྤྱི་ལ་སྦྱོར་ན་མི་ལྡན་པའི་འདུ་བྱེད་ལ་སྦྱོར་བའི་སྐྱོན་མཚུངས་སོ་ཞེ་ན། དོན་སྤྱི་གལ་ཏེ་རྫས་གྲུབ་ན། ། ཁྱེད་བདེན་འོན་ཀྱང་དངོས་མེད་ཡིན། །
མེད་ཕྱིར་སེལ་བ་ཡུལ་མེད་ཅེས། ། ཤེས་ན་བརྗོད་བྱ་རྗོད་བྱེད་མེད། ། སྒྲའི་དངོས་ཀྱི་ཞེས་ཚིག་གི་ལྷག་མར་སྦྱོར་རོ། ། དོན་སྤྱི་ཞེས་བྱ་བ་མི་གསལ་ལ་དོན་བྱེད་མི་ནུས་པ། གཟུགས་དང་སེམས་དང་སེམས་ལས་བྱུང་བ་དང་མི་ལྡན་པ་ཞིག་གྲུབ་པར་འདོད་ན། མི་ལྡན་པའི་འདུ་བྱེད་ལ་བརྗོད་པའི་སྐྱོན་འབྱུང་མོད། ཁོ་བོ་ཅག་གི་དོན་སྤྱི་རྫས་སུ་མ་གྲུབ་པས་དོན་སྤྱི་བརྗོད་བྱ་ཡིན་པ་དང༌། བརྗོད་བྱ་ཅིའང་མེད་པ་གཉིས་དོན་དམ་པར་མཚུངས་པས་བརྩད་པའི་སྐྱོན་ལས་གྲོལ་ལོ། ། འོ་ན་སྤྱི་ཤེས་པས་གསུངས་པ་དང་འགལ་ལོ་ཞེ་ན། དེ་ནི་སྤྱི་འཛིན་གྱི་རྟོག་པ་ལ་སྤྱིར་བཏགས་པ་ཡིན་ལ་འདིར།
རྟོག་པས་བརྟགས་པའི་ཡུལ་མེད་པ་ལ་དགོངས་པས་མི་འགལ་ལོ། ། གལ་ཏེ་དོན་སྤྱི་ཅིའང་མེད་པ་ལ་བརྡ་བྱས་པས་ཀྱང་རང་མཚན་གོ་ན་རི་བོང་གི་རྭ་ལ་བརྡ་བྱས་པས་ཀྱང་བུམ་པ་གོ་བར་འགྱུར་རོ་ཞེ་ན། མ་ཡིན་ཏེ་དོན་སྤྱི་ལ་རང་མཚན་དུ་འཁྲུལ་ནས་གོ་ལ་རི་བོང་གི་རྭ་ལ་བུམ་པའི་རང་མཚན་དུ་འཁྲུལ་པ་མི་སྲིད་པས་ག་ལ་མཚུངས། བཞི་པ་བརྗོད་བྱ་མེད་ན་ཐ་སྙད་རྒྱུན་ཆད་པར་འགྱུར་བ་སྤང་བ་ནི། བརྗོད་བྱ་མེད་ན་འཁྲུལ་པ་གསོག ། ཡིན་ཕྱིར་ཐ་སྙད་འཇིག་ཅེ་ན། ། དོན་ལ་བརྗོད་བྱ་རྗོད་བྱེད་མེད་ན་སྒྲ་སྤྱི་དང་དོན་སྤྱི་ལ་རང་མཚན་དུ་འཁྲུལ་ནས་བརྡ་སྦྱོར་བ། གསོག་གསོབ་ཡིན་ཏེ་བློའི་ཆོས་རང་དགའ་བ་རྣམས་ནི་དོན་ལ་མི་བརྟེན་པར་གསུངས་པའི་ཕྱིར་རོ། ། དེས་ན་འཁྲུལ་པ་ལ་ཡིད་བརྟན་དུ་མེད་པས་ཐ་སྙད་ཐམས་ཅད་རྒྱུན་ཆད་དོ་ཞེ་ན། སྐྱོན་མེད་དེ།
འཁྲུལ་པའི་སྒོ་ནས་རང་མཚན་ལ། ། འཇུག་ཕྱིར་ཐ་སྙད་འཐད་པ་ཡིན། ། འཇིག་རྟེན་པ་རྣམས་དོན་སྤྱི་ལ་རང་མཚན་དུ་འཁྲུལ་ནས་རང་མཚན་ཉིད་བླང་བ་དང་དོར་བ་ལ་འཇུག་པས་ན་ཐ་སྙད་རྒྱུན་ག་ལ་འཆད། ལྔ་པ་ཆད་བྱས་ཀྱི་འབྲེལ་པ་གོ་བས་འཁྲུལ་པ་མི་འཐད་པ་སྤང་བ་ནི། ཆད་བྱས་འབྲེལ་པས་གོ་བ་ལ། ། འཁྲུལ་པའི་འབྲེལ་པ་མི་དགོས་ལོ། ། བོད་རྣམས་ན་རེ། ཆད་བྱས་ཀྱི་འབྲེལ་པས་གོ་བས་འཁྲུལ་པའི་འབྲེལ་པས་ཅི་བྱ་ཞེ་ན། རང་མཚན་དང་ནི་དོན་སྤྱི་དང༌། ། གཉིས་པོ་གཅིག་ཏུ་འཁྲུལ་པ་སྟེ། །
གསུམ་པོ་གང་ལ་ཆད་བྱས་ཀྱང༌། ། འཁྲུལ་པ་མེད་ན་བརྡ་མི་འབྱོར། ། ཆད་བྱས་ཀྱི་འབྲེལ་པ་དེ་ཅི་རང་མཚན་ལ་བརྡ་ཆད་བྱེད་ན་མུ་སྟེགས་བྱེད་ལ་བརྗོད་པའི་སྐྱོན་འབྱུང་ལ། དོན་སྤྱི་ལ་བརྡ་ཆད་བྱེད་ན་ཉན་ཐོས་ལ་བརྗོད་པའི་སྐྱོན་ཡོད་ཅིང༌། དོན་སྤྱི་དང་དོན་རང་མཚན་གཅིག་ཏུ་འཁྲུལ་པ་ལ་བརྡ་བྱེད་ན་ཁོ་བོ་ཅག་གི་འདོད་པ་བསྒྲུབ་པས་གང་ལྟར་ཡང་མ་འཁྲུལ་པའི་ཆད་བྱས་ཀྱིས་འབྲེལ་པ་མུན་སྤྲུལ་ཡིན་ནོ། ། འོ་ན་ཁྱེད་རང་བརྡ་ཆད་བྱེད་པ་མ་ཡིན་ནམ་སྙམ་ན། བྱེད་མོད་ཀྱི། འདིར་ནི་རང་མཚན་གཟུངས་བརྙན་གཉིས། ། གཅིག་ཏུ་འཁྲུལ་དུ་གཞུག་པའི་ཕྱིར། ། རྒན་པོ་རྣམས་ཀྱིས་བརྡ་ཆད་བྱེད། །
འཁྲུལ་ནས་དོན་ལ་འཇུག་པར་འགྱུར། ། སྒྱུ་མའི་མཁན་པོ་དག་འཇིག་རྟེན་དོན་ལ་གཞུག་པའི་ཕྱིར་སྔགས་ཀྱིས་འཁྲུལ་དུ་འཇུག་པ་ལྟར། དོན་སྤྱི་དང་རང་མཚན་གཉིས་གཅིག་ཏུ་བསྲེས་ནས་བརྡ་ཆད་ཀྱི་སྔགས་ཀྱིས་འཁྲུལ་དུ་འཇུག་ལ། དེ་ལྟར་འཁྲུལ་པའི་སྟོབས་ཀྱིས་དོན་རང་མཚན་ཉིད་བླང་དོར་ལ་འཇུག་པ་ནི་ཚུ་རོལ་མཐོང་བ་རྣམས་ཀྱི་རྣམ་པར་ཐར་པ་ཡིན་ནོ། ། དེ་སྐད་དུའང༌། རྣམ་འགྲེལ་ལས། དེ་དངོས་སྒྲོ་བཏགས་རྟོགས་པ་ཡིས། ། གཞན་ལ་བཟློག་པ་རྟོགས་ཕྱིར་ཡང༌། ། སྒྲ་དོན་གང་ཡིན་འདི་ཉིད་ཅེས། ། བརྗོད་པ་ལ་ནི་འགལ་བ་མེད། །
ཅེས་བྱ་བ་དང༌། ཤེས་པ་སྒྲ་ཡི་ངེས་སྤྲུལ་པ། ། དེ་དག་ལོག་པར་སྣང་བ་ཉིད། ། དོན་གྱི་ཆ་ལས་འདི་རྗེས་འགྲོ། ། དེ་ལྟར་མཉན་པ་གཞན་སེལ་བྱེད། ། ཅེས་གསུངས་པས་སོ། ། སྒྲ་ཡི་དངོས་ཀྱི་བརྗོད་བྱ་མེད། ། ཞེན་པའི་བརྗོད་བྱ་རང་མཚན་ཡིན། ། འབྲེལ་བ་འཁྲུལ་པས་བྱས་ན་ཡང༌། ། འཇུག་པའི་སྐྱེས་བུ་བསླུ་བ་མེད། །
ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། ། ཚད་མ་རིགས་པའི་གཏེར་ལས་བརྗོད་བྱ་དང་རྗོད་བྱེད་བརྟག་པའི་རབ་ཏུ་བྱེད་པ་ལྔ་པའོ།། །། བཞི་པ་འབྲེལ་པ་དང་འགལ་བ་རྟོགས་པའི་ཚུལ་ནི། དགག་དང་བསྒྲུབ་པ་ཇི་སྙེད་པ། ། འགལ་འབྲེལ་ཉིད་ལ་ལྟོས་པས་ན། ། ཚད་མའི་མཚན་ཉིད་དཔྱོད་པ་ཡི། ། སྔོན་དུ་འགལ་འབྲེལ་དཔྱད་པར་བྱ། ། ཚད་མ་ཡིན་མ་ཡིན་ཞེས་བྱ་བ་ལ་སོགས་པ་དཔྱོད་པ་ཐམས་ཅད་འགལ་འབྲེལ་ལ་ལྟོས་པའི་ཕྱིར་ཐོག་མར་དེ་གཏན་ལ་དབབ་བོ། ། དེ་ལ་གཉིས་ལས། ཐོག་མར་འབྲེལ་པ་དཔྱད་པ་ལ་གསུམ་སྟེ།
དོན་ལ་འབྲེལ་པ་དགག བློ་ངོར་འབྲེལ་པ་བསྒྲུབ། འབྲེལ་པ་བསྒྲུབ་པའི་ཚད་མའོ། ། དང་པོ་ལ་འབྲེལ་པ་སྤྱིར་དགག་པ་དང༌། སོ་སོར་དག་ག་པ་གཉིས་ཀྱི་དང་པོ་ཡང༌། ཆོས་གཉིས་གཅིག་པ་མི་སྲིད་ཅིང༌། ། གཅིག་ལ་འབྲེལ་པ་མི་སྲིད་པས། ། རང་རང་ངོ་བོ་ལ་གནས་པའི། ། དངོས་པོ་ཐམས་ཅད་འབྲེལ་མེད་ཡིན། ། ཤེས་བྱ་ཐམས་ཅད་དངོས་པོ་དང་དངོས་མེད་གཉིས་ལས་མི་སྲིད་ལ།
དངོས་པོ་ལའང་རང་གཞན་གཉིས་སུ་ཁ་ཚོན་ཆོད་ཅིང༌། རང་ཡིན་ན་གཞན་དང་མ་འདྲེས། ། གཞན་ཡིན་ན་རང་དང་མ་འདྲེས་པས་བར་ན་ཕུང་པོ་གསུམ་པ་མེད་དོ། ། དེས་ན་གྲངས་ཅན་ལྟར་ཆོས་དུ་མ་གཅིག་ཏུ་འདྲེས་པ་མི་སྲིད་ལ་གཅིག་ལ་རང་ཉིད་རང་དང་འབྲེལ་པ་མི་སྲིད་པས་རྐྱང་པ་རེ་རེ་ལ་འབྲེལ་པ་ཡོད་རེ་སྐན། དེའང་འབྲེལ་བརྟག་ལས། གཞན་དབང་ཁོ་ནར་འབྲེལ་པ་ནི། ། གྲུབ་ན་གཞན་དབང་ཅི་ཞིག་ཡིན། ། དེ་ཕྱིར་དངོས་པོ་ཐམས་ཅད་ཀྱི། ། འབྲེལ་པ་ཡང་དག་དུ་ན་མེད། ། ཅེས་གསུངས་པས་སོ། །
དངོས་མེད་ལའང་དངོས་འབྲེལ་ནི། ། ཡོད་ཅེས་བླུན་པོ་འགའ་ཞིག་སྨྲ། ། བོད་འགའ་ཞིག་གཅིག་དང་དུ་བྲལ་ལ་སོགས་པའི་རྟགས་ཀྱི་དགག་བྱ་མི་སྲིད་པ་རྣམས་ལ། བསྒྲུབ་བྱའི་ཆོས་མེད་དགག་ཡིན་པས་དངོས་འབྲེལ་མེད་ཅིང་དགག་བྱ་མི་སྲིད་པས་བཟློག་འབྲེལ་ཡང་མེད་ལ། འབྲེལ་མེད་ཀྱི་རྟགས་སྲིད་པར་ཐལ་བས་དེས་ན་དངོས་མེད་ལའང་དངོས་འབྲེལ་ཡོད་ལ། འོན་ཀྱང་དེ་སྤུ་རིས་མི་ཟིན་པས་བཟློག་འབྲེལ་ངེས་པ་ལ་ལྟོས་སོ་ཞེས་ཟེར་རོ། ། འདི་མི་འཐད་དེ། དངོས་མེད་ངོ་བོ་མེད་པ་ལ། ། འབྲེལ་པ་ཡོད་ན་དངོས་པོར་འགྱུར། ། ཁྱེད་རང་ལྟར་ན་བདག་གཅིག་པས་འབྲེལ་ན་རང་བཞིན་གྱི་དངོས་པོ་དང་དེ་ལས་བྱུང་བས་འབྲེལ་ན་འབྲས་བུའི་དངོས་པོར་འགྱུར་རོ། །
ཡང་དངོས་པོ་དང་དངོས་མེད་གཉིས་ཀ་ལ་འབྲེལ་པའི་མཚན་ཉིད་མི་སྲིད་དེ། ཆོས་གང་ཆོས་གཞན་མི་འདོར་བ། ། འབྲེལ་པ་རྣམས་ཀྱི་སྤྱི་མཚན་ཏེ། ། དངོས་པོ་འདྲེ་བ་མེད་ཕྱིར་དང༌། ། དངོས་མེད་ངོ་བོ་མེད་ཕྱིར་མེད། ། འབྲེལ་པ་སྤྱིའི་མཚན་ཉིད་ཆོས་གང་ཞིག་ཆོས་གཞན་མི་འདོར་བ་ཡིན་པས་ཆོས་གཉིས་ལ་གནས་དགོས་ལ་དེ་ནི་དངོས་པོ་ལ་འདྲེ་བ་མེད་ཅིང་དངོས་མེད་ལ་ངོ་བོ་མེད་པས་མི་སྲིད་དོ། ། དེའང་འབྲེལ་བརྟག་ལས། འགའ་ཡང་འབྲེལ་པའི་མཚན་ཉིད་ནི། ། གཉིས་ལ་གནས་ཀྱིས་གཞན་དུ་མིན། ། ཞེས་གསུངས་པས་སོ། །
གལ་ཏེ་འབྲེལ་པའི་མཚན་ཉིད་ཆོས་གཞན་ལ་མི་འཁྲུལ་པ་ལ་འདོད་ན། མི་འཁྲུལ་པ་བློའི་ཆོས་ཡིན་པས་དོན་ལ་འཁྲུལ་མ་འཁྲུལ་གྱི་ཐ་སྙད་མི་འཇུག་གོ ། ཡང་འབྲེལ་པའི་སྒྲ་དོན་མི་འཇུག་སྟེ། སངས་རྒྱས་པ་དང་ཕྱི་རོལ་པ་གཉིས་ཀས་འབྲེལ་པའི་སྒྲ་སཾ་བན་དྷ་ཞེས་བྱ་བ་ཡང་དག་པར་བཅིངས་པའམ། པྲ་ཏི་བནྡྷ་ཞེས་སོ་སོར་བཅིངས་ཤིང་གཉིས་ཕན་ཚུན་མི་གཏོང་བ་ལ་འདོད་ལ། དེ་དག་ཀྱང་དངོས་པོ་དང་དངོས་མེད་ཀྱི་འབྲེལ་པ་ལ་མི་འགྲུབ་བོ། ། གལ་ཏེ་སྒྲ་དོན་མ་གྲུབ་མོད་མཚན་ཉིད་གྲུབ་བོ་ཞེ་ན། འདིར་བདེན་པ་གཉིས་ཀྱི་མིང་དོན་དང་མཚན་ཉིད་ལྟར་འབྲེལ་པའང་མིང་དོན་དང་མཚན་ཉིད་གཅིག་པའི་སྐབས་ཡིན་ནོ། ། བཅོམ་ལྡན་འདས་ཀྱིས་ཀྱང་མདོ་ལས་ཆོས་ཐམས་ཅད་འབྲེལ་པ་མེད་པ་ཞེས་གསུངས་པའང་དེ་ཡིན་ནོ། ། གཉིས་པ་སོ་སོར་དགག་པ་ལའང་གསུམ་ལས།
དང་པོ་བདག་གཅིག་པའི་འབྲེལ་པ་དགག་པ་ནི། བདག་གཅིག་པ་ལ་ཆོས་གཉིས་མེད། ། ཆོས་གཉིས་མེད་ལ་འབྲེལ་མི་སྲིད། ། དེས་ན་བྱས་དང་མི་རྟག་པ། ། དོན་གྱི་སྟེང་ན་འབྲེལ་པ་མེད། ། སྒྲ་དང་མི་རྟག་པ་དང་བྱས་པ་ཞེས་ལྡོག་པ་ཐ་དད་བློས་ཕྱེ་བ་ཡིན་གྱི་དོན་ལ་མེད་དོ། ། གལ་ཏེ་བྱས་དང་མི་རྟག་པའི། ། ལྡོག་པ་སྒྲ་ལ་མ་གྲུབ་ན། ། ཚུལ་གསུམ་གྲུབ་པ་མི་སྲིད་པས། ། དོན་ལ་བདག་གཅིག་འབྲེལ་ཅེ་ན། །
གྲངས་ཅན་དང་བོད་འགའ་ཞིག་ཁ་མཐུན་པར་སྒྲ་དང་བྱས་པ་དང་མི་རྟག་པ་གསུམ་རྫས་གཅིག་ཀྱང་ལྡོག་པ་ཐ་དད་དུ་དོན་ཉིད་ལ་གནས་སོ། ། གལ་ཏེ་ལྡོག་པ་བློས་བྱས་ཡིན་ན་དོན་ལ་དགག་སྒྲུབ་མི་ནུས་ཏེ། བློའི་ཆོས་རང་དགའ་བ་རྣམས་དོན་དང་མ་འབྲེལ་བའི་ཕྱིར་རོ་ཞེ་ན། མི་འཐད་དེ། རྫས་གཅིག་དོན་མཐུན་ལྡོག་པ་རྣམས། ། དོན་ལ་ཡོད་ན་ལྡོག་པ་ན། ། མ་འབྲེལ་རྟགས་མིན་འབྲེལ་ན་ཡང༌། ། རྣམ་གྲངས་པའམ་འབྲས་བུར་འགྱུར། ། བྱས་པ་དང་མི་རྟག་པ་གཉིས་སྒྲའི་རྫས་སུ་གཅིག་པར་མི་མཐུན་པ་མེད་མོད། འོན་ཀྱང་ལྡོག་པ་ཐ་དད་གཉིས་བློ་ལ་ལྟོས་པའི་དོན་ཆོས་སམ་མ་ལྟོས་པའི་དོན་ཆོས་ཡིན་ཡང་རུང་སྟེ་དོན་ལས་ཐ་དད་དུ་ཡོད་ན།
བྱས་པ་དང་མི་རྟག་པའི་ལྡོག་པ་ནང་འབྲེལ་མེད་ན་བྱས་པས་མི་རྟག་པ་བསྒྲུབ་མི་ནུས་ཤིང་ཡོད་ན་བྱས་ལྡོག་དང་མི་རྟག་པའི་ལྡོག་པ་གཉིས་བདག་གཅིག་ན་རྫས་ཀྱང་གཅིག་ལྡོག་པའང་གཅིག་པས་ཐ་དད་དུ་འདོད་ཀྱང་དོན་ལ་ཁྱད་པར་ཅིའང་མེད་ལ་ཁྱད་པར་མེད་པ་ལ་མིང་དུ་མ་བཏགས་ཀྱང་ཟླ་བ་དང་བསིལ་ཟེར་བྱེད་ལྟར་མིང་གི་རྣམ་གྲངས་སུ་འགྱུར་གྱི་ལྡོག་པ་ཐ་དད་དུ་མ་སོང་ངོ༌། ། གལ་ཏེ་དེ་ལས་འབྱུང་བས་འབྲེལ་ན་རང་བཞིན་གྱི་རྟགས་སུ་མི་འགྱུར་རོ། ། གཞན་ཡང་བྱས་ལྡོག་རྟག་ན་རྟག་དངོས་སྲིད་པར་འགྱུར་ལ། མི་རྟག་ན་མི་རྟག་པར་གང་གིས་འགྲུབ། ། བྱས་ལྡོག་ཆོས་ཅན་མི་རྟག་སྟེ། ། བྱས་པའི་ཕྱིར་ཞེས་རྟགས་གཞན་གྱིས་བསྒྲུབ་བོ་སྙམ་ན། དེ་ལ་ཡང་རྟགས་གཞན་དགོས་པས་ཐུགས་མེད་དུ་འགྱུར་རོ། ། དེས་ན་སྤྱོད་འཇུག་གི་གྲངས་ཅན་འགོག་པའི་སྐབས་སུ། གཅིག་ལ་རང་བཞིན་གསུམ་ཉིད་ནི། ། རིགས་མིན་དེས་ན་དེ་ཡོད་མིན། །
དེ་བཞིན་ཡོན་ཏན་ཡོད་མིན་ཏེ། ། དེ་ཡང་སོ་སོར་རྣམ་གསུམ་ཕྱིར། ། ཞེས་གསུངས་པ་དང༌། རིགས་པའི་གནད་གཅིག་པས། གྲངས་ཅན་གྱི་རང་བཞིན་དང་ཡོན་ཏན་དོན་གྱི་སྟེང་ན་བདག་གཅིག་པར་འདོད་པ་དང་བོད་དག་གིས་རྫས་དང་ལྡོག་པ་དོན་གྱི་སྟེང་ན་བདག་གཅིག་པར་འདོད་པ་ནི་མིང་བསྒྱུར་བ་མ་གཏོགས་པ་དོན་ལ་ཁྱད་པར་མེད་དོ། ། གཉིས་པ་དེ་ལས་བྱུང་བའི་འབྲེལ་པ་དོན་ལ་དགག་པ་ལ་རྒྱུ་འབྲས་ཀྱི་རྫས་ལ་འབྲེལ་པ་དགག་པ་དང༌། རིགས་ལ་འབྲེལ་པ་དགག་པ་གཉིས་ལས་དང་པོ་ལ་གསུམ་སྟེ། རྒྱུ་འབྲས་རིམ་གྱིས་པ་ལ་དགག་པ། རྐྱང་པ་ལ་དགག་པ། ལྟོས་པ་ལ་དགག་པའོ། །
དང་པོ་ལ་གཉིས་ལས། སྔ་ཕྱི་ལ་མི་འཐད་པ་ནི། སྔ་ཕྱི་མིན་ལ་དེ་བྱུང་མེད། ། སྔ་ཕྱི་ཡོད་ན་གང་རུང་མེད། ། དེས་ན་དངོས་དང་དངོས་མེད་ལ། ། དེ་ལས་བྱུང་བའི་འབྲེལ་པ་མེད། ། དངོས་པོ་ཐ་དད་དུས་མཉམ་པ་ལ་དེ་ལས་བྱུང་བའི་འབྲེལ་པ་མི་སྲིད་ཅིང་དུས་མི་མཉམ་པ་ལའང་རྒྱུ་མེ་ཡོད་པ་ན་འབྲས་བུ་དུ་བ་མ་སྐྱེས་ནས་དངོས་མེད་ཡིན་ལ། དུ་བ་ནམ་སྐྱེས་པ་ན་དེ་སྐྱེད་པའི་རྒྱུ་མེ་སྐད་ཅིག་གིས་འཇིག་པས་དངོས་མེད་དུ་འགྱུར་བའི་ཕྱིར། གང་ལྟར་ཡང་རྒྱུ་འབྲས་གཅིག་པ་དགག་པ་ལ་འབྲེལ་པ་མི་སྲིད་དོ། ། དེ་ཉིད་འབྲེལ་བརྟག་ལས།
རྒྱུ་དང་འབྲས་བུའི་དངོས་པོ་ཡང༌། ། དེ་གཉིས་ལྷན་ཅིག་མི་གནས་པས། ། གཉིས་ལ་གནས་པ་ཇི་ལྟར་འགྲུབ། ། གཉིས་ལ་མི་གནས་ཇི་ལྟར་འབྲེལ། ། ཞེས་གསུངས་ལ། དེ་ཉིད་འགྲེལ་པ་བྱེད་པས་ཀྱང༌། བློས་སྤྲེལ་ཏེ་འབྲེལ་པ་ནི་རྣམ་པར་རྟོག་པས་བསྐྱེད་པར་འགྱུར་རོ་ཞེས་བཤད་དོ། ། གཉིས་པ་བར་གྱི་སྦྱོར་འབྲེལ་མི་འཐད་པ་ནི། འགགས་པ་དང་ནི་སྐྱེས་པ་ལ། ། སྦྱོར་བའི་འབྲེལ་པ་ཡོད་ཅེ་ན། །
མུ་སྟེགས་བྱེད་ན་རེ། ། རྒྱུ་མེ་འགགས་པ་དང་འབྲས་བུ་དུ་བ་སྐྱེ་བའི་བར་དེར་སྦྱོར་བའི་འགྲེལ་པ་ཡོད་དོ་ཞེ་ན། མི་འཐད་དེ། སྦྱོར་འབྲེལ་རྟག་ན་དངོས་པོ་མིན། ། མི་རྟག་ན་ནི་ཐུག་མེད་འགྱུར། ། སྦྱོར་བའི་འབྲེལ་པ་རྟག་ན་དངོས་པོར་མི་འཐད་ལ། དངོས་པོར་མེད་པ་དེ་བྱ་བྱེད་ལས་གྲོལ་བའི་ཕྱིར་གཉིས་སྦྱོར་བའི་བྱེད་པ་པོར་མི་རུང་ཞིང་མི་རྟག་ན་མེ་འགགས་པ་ན་སྦྱོར་འབྲེལ་ཡང་འགགས་པས་དུ་བ་དང་སྦྲེལ་བར་མི་ནུས་སོ། གལ་ཏེ་མེ་འགགས་ལ་དུ་བ་མ་སྐྱེས་པའི་བར་དེར་སྦྱོར་བའི་འབྲེལ་པ་ཡོད་པར་འདོད་ན། རྒྱུ་འབྲས་མ་འབྲེལ་པ་གཉིས་ཀྱི་འབྲེལ་བྱེད་དུ་མི་འཐད་དེ། འབྲེལ་བྱེད་དེ་ཆོས་གསུམ་པར་ཡོད་པའི་ཕྱིར་རོ། །
ཆོས་གསུམ་པར་ཡོད་ཀྱང་མེ་དུད་ཀྱི་འབྲེལ་བྱེད་ཡིན་ན་མེ་དུད་གཉིས་ཉིད་སྦྲེལ་བས་ཆོག་གིས་འབྲེལ་པས་སྦྲེལ་ཅི་དགོས། གལ་ཏེ་མེ་དུད་དང་སྦྱོར་འབྲེལ་གྱི་བར་དུའང་འབྲེལ་བ་གཞན་ཞིག་དགོས་ན་ཐུག་མེད་དུ་འགྱུར་རོ། ། དེའང་འབྲེལ་བརྟག་ལས། ཐ་དད་ཡིན་ན་ཅི་ཞིག་འབྲེལ། ། ཐ་དད་མིན་ན་རྒྱུ་འབྲས་གང༌། ། གཞན་ཞིག་ཡོད་ན་མ་འབྲེལ་གཉིས། ། དེ་གཉིས་འབྲེལ་པ་ཇི་ལྟར་བྱེད། ། ཅེས་གསུངས་པ་ལྟར་རོ། ། གཉིས་པ་རྒྱུ་འབྲས་རྐྱང་པ་ལ་འབྲེལ་པ་དགག་པའང༌། གལ་ཏེ་ཕན་ཚུན་མ་ལྟོས་པའི། །
མེ་དུད་འབྲེལ་པ་ཡིན་ཞེ་ན། ། འབྲེལ་པ་ནི་ཆོས་གཉིས་ལ་ལྟོས་མི་དགོས་ཀྱི། མེ་དུད་ལ་སོགས་པ་སོ་སོ་བ་ཉིད་མཐོང་བས་འབྲེལ་པའོ་སྙམ་ན། རྐྱང་པ་རེ་རེ་མཐོང་བས་ཀྱང༌། ། གཉི་གའི་འབྲེལ་པ་ངེས་པར་འགྱུར། ། མེ་དུད་རྐྱང་པ་འབྲེལ་པ་ཡིན་ན་འབྲེལ་མེད་མི་སྲིད་ཅིང་ཕན་ཚུན་མ་ལྟོས་ཀྱང་རྒྱུ་འབྲས་ངེས་པར་འགྱུར་ལ། འབྲས་རྟགས་དང་རྒྱུ་མི་དམིགས་པ་གོ་བྱེད་དུ་མི་འགྱུར་ཏེ་ཕན་ཚུན་མི་ལྟོས་པའི་ཕྱིར་རོ། ། དེ་ལའང་འབྲེལ་བརྟག་ལས། དེ་མེད་པར་ཡང་ཡོད་པའི་ཕྱིར། ། གཅིག་ལ་འདུག་པ་འབྲེལ་པ་མེད། །
ཅེས་གསུངས་པས་སོ། ། གསུམ་པ་ལྟོས་པ་ལ་འབྲེལ་པར་འདོད་པ་དགག་པ་ལ་གཉིས་ལས། དང་པོ་ཕན་འདོགས་པ་ལ་འབྲེལ་པ་དགག་པ་ཡང༌། རྒྱུ་འབྲས་ཕན་ཚུན་ལྟོས་ནས་ཕན། ། འདོགས་ཕྱིར་འབྲེལ་བ་མི་འགལ་ན། ། མེ་ཕན་འདོགས་བྱེད་དང༌། དུ་བ་ཕན་གདགས་བྱ་ཡིན་པས་འབྲེལ་པ་ཆོས་གཉིས་ལ་ལྟོས་སོ་ཞེ་ན། རྒྱུ་འབྲས་དངོས་པོ་དངོས་མེད་ལ། ། ཕན་བྱ་ཕན་བྱེད་འཐད་པ་དཀའ། ། ཕན་འདོགས་བྱེད་ཀྱི་རྒྱུ་ཡོད་པ་ན་ཕན་གདགས་བྱའི་འབྲས་བུ་མ་སྐྱེས་ལ།
ཕན་གདགས་བྱའི་འབྲས་བུ་སྐྱེས་པ་ན་ཕན་འདོགས་བྱེད་ཀྱི་རྒྱུ་འགགས་པས་དུས་མི་མཉམ་པའི་ཕྱིར་ཕན་འདོགས་མ་སྲིད་དེ། ཐུབ་པ་དང་རིང་འཕུར་བཞིན་ནོ། ། དེའང་འབྲེལ་བརྟག་ལས། འདི་ནི་གཞན་དུ་འདུག་པ་ན། ། ཅི་སྟེ་དེ་གཉིས་གཅིག་ལ་ལྟོས། ། ལྟོས་ལས་ཕན་པ་བྱེད་པར་འགྱུར། ། མེད་ན་ཇི་ལྟར་ཕན་པར་བྱེད། ། ཅེས་གསུངས་པས་སོ། ། གཉིས་པ་མེད་ན་མི་འབྱུང་བའི་འབྲེལ་པ་དགག་པ་ཡང༌། མེད་ན་མི་འབྱུང་འབྲེལ་ཡིན་ན། །
གཡས་གཡོན་སོགས་ཀྱང་འབྲེལ་པར་འགྱུར། ། རྒྱུ་ལ་མ་ལྟོས་པར་འབྲས་བུའི་ཐ་སྙད་མི་འབྱུང་བ་ཙམ་ལ་འབྲེལ་པར་འདོད་དོ་ཞེ་ན། རྭ་གཡས་གཡོན་དང་ཕ་རོལ་ཚུ་རོལ་དང་རིང་ཐུང་ལ་སོགས་པ་ཐམས་ཅད་རྒྱུ་འབྲས་སུ་འགྱུར་ཏེ། འབྲེལ་བརྟག་ལས། ཅི་སྟེ་དོན་གཅིག་འབྲེལ་པའི་ཕྱིར། ། དེ་གཉིས་རྒྱུ་འབྲས་ཉིད་ཡིན་ན། ། གཉིས་ཉིད་ལ་སོགས་འབྲེལ་པའི་ཕྱིར། ། གཡས་གཡོན་རྭ་ཡང་དེ་གཉིས་ཐོབ། ། ཅེས་གསུངས་པ་ལྟར་རོ། ། དོན་ལ་མེད་ན་མི་འབྱུང་བའི། །
འབྲེལ་པ་རྫས་ལྡོག་བརྟག་པས་ཁེགས། ། ཐ་སྙད་ལྟོས་པ་ཙམ་མ་ཡིན་གྱི་དོན་ཉིད་ལ་མེད་ན་མི་འབྱུང་བའི་འབྲེལ་པ་ཡོད་ཅེ་ན། མེའི་རྫས་མེད་ན་དུ་བའི་རྫས་མི་འབྱུང་བ་ཡིན་ནམ། མེ་ཙམ་གྱི་ལྡོག་པ་མེད་ན་དུ་བ་ཙམ་གྱི་ལྡོག་པ་མི་འབྱུང་བ་ཡིན། དང་པོ་ལྟར་ན་མེའི་རྫས་ལ་གསུམ་ལས་མི་འདའ་བས་ད་ལྟར་མཐོང་བའི་དུ་བ་དང་འདས་པའི་མེ་མེད་ན་མི་འབྱུང་བ་ཡིན་མོད། ། དོན་ཐོབ་བྱེད་མ་ཡིན་ཏེ་འགགས་པའི་ཕྱིར་རོ། ། མ་འོངས་པའི་མེ་ཐོབ་ཏུ་ཆུག་ནའང་རྒྱུ་མ་ཡིན་པས་མེད་ན་མི་འབྱུང་བ་མེད་ལ། ད་ལྟ་བ་ལ་མེད་ན་མི་འབྱུང་བ་དང་ཐོབ་པ་གཉིས་ཀ་མེད་དེ་དུས་མཉམ་པའི་ཕྱིར་རོ། ། གཉིས་པ་མེ་དུད་ཀྱི་རྫས་སོ་སོར་མ་ཕྱེ་བར་ལྡོག་པ་མེད་ན་མི་འབྱུང་བ་ལ་འདོད་ན་དེ་རྟོག་པས་སྦྲེལ་པ་ཡིན་གྱི་དོན་གྱི་འབྲེལ་པ་མི་འཐད་དོ། ། གཉིས་པ་རྒྱུ་འབྲས་རིགས་ལ་འབྲེལ་པ་དགག་པ་ཡང༌།
རང་གི་མཚན་ཉིད་འབྲེལ་མེད་ཀྱང༌། ། རྒྱུ་འབྲས་རིགས་ལ་འབྲེལ་ཞེ་ན། ། རྒྱུ་འབྲས་རང་གི་མཚན་ཉིད་ལ་མེད་ཀྱང་རིགས་ལ་འབྲེལ་པ་ཡོད་དོ་ཞེ་ན། རིགས་དེ་རྒྱུ་འབྲས་ཉིད་ཡིན་ན། ། སྔར་གྱི་སྐྱོན་ལས་འདས་པ་མེད། ། དེ་ལས་གཞན་པའི་རིགས་ཡོད་ན། ། སྤྱི་ཡི་སྐབས་སུ་བཀག་ཟིན་ཏོ། ། སྤྱི་རིགས་ཀྱི་འབྲེལ་པ་ཞེས་བྱ་བ་དེ་ཅི། རྒྱུ་འབྲས་རང་གི་མཚན་ཉིད་ལ་ཟེར་ན་རང་མཚན་དུས་གསུམ་དུ་བརྟགས་ནས་བཀག་ཟིན་ལ་དེ་ལས་གཞན་པའི་སྤྱི་རིགས་ནི་སྤྱི་བྱེ་བྲག་ལས་ཐ་དད་ན་བྱེ་བྲག་པ་ལ་བརྗོད་པའི་སྐྱོན་དང༌། ཐ་མི་དད་ན་གྲངས་ཅན་ལ་བརྗོད་པའི་སྐྱོན་སྔར་སྤྱི་འགོག་པའི་སྐབས་སུ་བཤད་ཟིན་ཏོ། །
གསུམ་པ་འབྲེལ་པ་གཞན་བཀག་པར་གྲུབ་པ་ནི། འདིས་ནི་ལྡན་དང་འདུ་བ་དང༌། ། ཁྱད་པར་དང་ནི་ཁྱད་པར་ཅན། ། བྱེད་དང་ཕྲད་པ་ལ་སོགས་པ། ། འབྲེལ་པར་འདོད་པ་བཀག་པ་ཡིན། ། དེ་ལ་གཉིས་ལས་ཕྱོགས་སྔ་མ་བརྗོད་ན། འཁར་གཞོང་ལ་ནི་རྒྱ་ཤུག་བརྟེན། ། དེ་ནི་ལྡན་པའི་འབྲེལ་ཞེས་ཟེར། ། འཁར་གཞོང་དང་རྒྱ་ཤུག་ངོ་བོ་ཐ་དད་ཅིང་དེ་ལས་མ་སྐྱེས་པས་བདག་གཅིག་དང་དེ་བྱུང་མེད་མོད་འོན་ཀྱང་རྟེན་དང་བརྟེན་པ་གཉིས་སྦྲེལ་བ་ལྡན་པའི་འབྲེལ་པ་དང༌། རྟག་པའི་རྟེན་ལ་མི་རྟག་པ། །
འབྲེལ་པ་འཕྲོད་པ་འདུ་ཞེས་གྲགས། ། སྤྱི་ཤིང་ཙམ་ལ་སོགས་པ་རྟག་པ་གཅིག་པུའི་རྟེན་དེ་ལ་བྱེ་བྲག་ཙནྡན་ལ་སོགས་པ་མི་རྟག་པ་བརྟེན་པ་འཕྲོད་པ་འདུ་བའི་འབྲེལ་པ་དང༌། བྱས་དང་མི་རྟག་ལ་སོགས་པ། ། དོན་གཅིག་ལ་ནི་འདུ་ཞེས་སྨྲ། ། བྱས་པ་དང་མི་རྟག་པ་ལ་སོགས་པ་ཐ་དད་སྒྲ་དང་འབྲེལ་པ་ལྟ་བུའམ། ནོག་ལྐོག་ཤལ་རྭ་དང་རྨིག་བཞི་ལ་སོགས་པ་དཀར་ཟལ་ལ་སོགས་པ་དང་འབྲེལ་པའམ། ཐགས་ཀྱི་རྒྱུ་སྤུན་སྣམ་བུ་དང་འབྲེལ་པ་ལ་སོགས་པ་ཆོས་ཐ་དད་མི་འབྲེལ་པ་ཐམས་ཅད་དོན་གཅིག་ལ་འདུ་བའི་འབྲེལ་པ་དང༌། ཐ་དད་གཞན་གྱིས་གཞན་གོ་བ། ། ཁྱད་པར་བྱེད་ཆོས་འབྲེལ་ཞེས་འདོད། ། ཐ་དད་པའི་དབྱུག་པས་དབྱུག་པ་ཅན་དུ་གོ་བ་ལ་སོགས་པ་ཐམས་ཅད་ཁྱད་པར་བྱེད་ཆོས་ཀྱི་འབྲེལ་པ་དང༌།
འགགས་པའི་རྒྱུ་དང་ད་ལྟར་གྱི། ། འབྲས་བུ་འབྲེལ་པ་སྦྱོར་འབྲེལ་ལོ། ། རྒྱུ་འགགས་པ་དང་འབྲས་བུ་ད་ལྟར་བ་གཉིས་འབྲེལ་པ་ལ་སྦྱོར་བའི་འབྲེལ་པ་དང༌། བདག་དང་བྱ་བ་རྣམ་གཉིས་ལ། ། བྱེད་པའི་འབྲེལ་པ་ཡོད་དོ་ལོ། ། བདག་རྟག་པ་དང་བྱ་བ་མི་རྟག་པ་ལ་བྱེད་པའི་འབྲེལ་པ་དང༌། མིག་གིས་གཟུགས་ལ་བལྟ་བ་ལ། ། ཕྲད་པའི་འབྲེལ་བ་ཡིན་ཞེས་ཟེར། ། གཟུགས་དང་མིག་འདུས་པའམ་དེ་བཞིན་དུ་ལུས་དང་རེག་བྱ་འདུས་ནས་འཛིན་པའི་བར་ཐམས་ཅད་ལ་ཕྲད་པའི་འབྲེལ་པ་དང༌། རྗེ་ཁོལ་ཁྱོ་ཤུག་ལ་སོགས་ཀྱང༌། །
འབྲེལ་པ་ཡིན་ཞེས་རྨོངས་པ་སྨྲ། ། ཁུ་བྱུག་དང་ཁུག་རྟའམ། ། བྱ་རྒོད་དང་བྱི་བ་ལ་སོགས་པ་དག་ལ་རྗེ་ཁོལ་དང༌། ངུར་པ་ལ་སོགས་པ་ལ་ཁྱོ་ཤུག་དང༌། སྒྲ་དང་དོན་ལ་བརྗོད་བྱ་རྗོད་བྱེད་ཀྱི་འབྲེལ་པ་ལ་སོགས་པ་རྣམ་པར་རྟོག་པས་སྤྲུལ་པ་དུ་མ་དོན་ལ་ཡོད་པར་འདོད་དོ། ། གཉིས་པ་དེ་དག་ཐམས་ཅད་ཕྱོགས་གཅིག་ཏུ་དགག་ན་གཉིས་ལས་དང་པོ་དོན་ལ་མ་གྲུབ་པ་ནི། དོན་ལ་འབྲེལ་པ་འདོད་པ་ནི། ། གཅིག་དང་ཐ་དད་བརྟགས་པས་ཁེགས། ། ལྡན་པ་དང་འདུ་བ་ལ་སོགས་པ་དེ་དག་དངོས་པོར་མེད་ན། དངོས་འབྲེལ་མི་སྲིད་ཅིང༌།
དངོས་པོར་ཡོད་ནའང་གཅིག་ཡིན་ནའང་ཐ་དད་མེད་ལ། ཐ་དད་ཡིན་ན་འདྲེ་བ་མེད་པས་འབྲེལ་བ་མི་འཐད་པར་སྔར་བཀག་པས་འདི་དག་ཀྱང་ཁེགས་ཟིན་ཏོ། ། གཉིས་པ་བློ་ངོར་གྲུབ་ཀྱང་གཞན་དུ་མི་འཐད་པ་ནི། ལྡན་པ་སོགས་ལའང་གཞན་སེལ་གྱིས། ། སྦྲེལ་ན་གོ་བྱེད་ཡིན་ཞེ་ན། ། ལྡན་པ་ལ་སོགས་པ་དེ་དག་དོན་ལ་འབྲེལ་པ་མེད་ཀྱང་ཁྱེད་རང་ལྟར་གཞན་སེལ་གྱིས་སྦྲེལ་ན་བློ་ངོར་འབྲེལ་པ་ཅི་སྟེ་མི་འགྲུབ་སྙམ་ན། ལྡན་པ་ཅན་སོགས་གནོད་བྱེད་ཡོད། ། གནོད་བྱེད་མེད་ན་གཉིས་པོར་འདུས། ། དེ་དག་ལ་གནོད་པ་ཅན་གྱི་ཚད་མ་ཡོད་པའི་ཕྱིར་འབྲེལ་པར་མི་རུང་ངོ༌། ། གལ་ཏེ་གནོད་པ་མེད་ན་འབྲེལ་པ་བློ་ངོར་གྲུབ་མོད།
འོན་ཀྱང་དེའི་བདག་ཉིད་དང་དེ་ལས་བྱུང་བ་ལས་མི་འདའོ། ། ཇི་ལྟར་གནོད་པ་ཡོད་ཅེ་ན། འཁར་གཞོང་གིས་རྒྱ་ཤུག་ལ་ཕན་པའི་ཁྱད་པར་མི་བསྐྱེད་ན་རྒྱ་ཤུག་མི་གནས་པར་འགྱུར་ཏེ་ཕན་མ་བཏགས་པའི་ཕྱིར་རོ། ། ཕན་མ་བཏགས་ཀྱང་གནས་ན་རྒྱ་ཤུག་ལྟུང་བ་མི་སྲིད་དོ། ། བསྐྱེད་ན་སྔར་མི་གནས་པ་ཕྱིས་གནས་པར་བསྐྱེད་པས་རྒྱུ་འབྲས་ལས་མ་འདས་ཏེ། རྣམ་འགྲེལ་ལས། རྒྱ་ཤུགས་སོགས་ལའང་དེ་ཡི་ཡུལ། ། བསྐྱེད་པ་འཁར་གཞོང་སོགས་པས་ནུས། ། ཞེས་གསུངས་པ་ལྟར་རོ། ། འདུ་བའི་འབྲེལ་པའང་བྱས་མི་རྟག་འདུ་བ་མ་ཡིན་གྱི་དོན་གཅིག་ཉིད་དུ་བཤད་ཟིན་ཏོ། །
ནག་ལྐོག་ཤལ་ལ་སོགས་པའང་འདུ་བས་སྦྲེལ་བའི་ཡན་ལག་ཅན་གྱི་རྫས་མི་འདོད་ལ་ནོག་ལ་སོགས་པའི་ཚོགས་པ་ཅན་ཡ་གྱལ་རྣམས་འདུས་པ་ལས་ཚོགས་པའི་གོང་བུ་སྐྱེ་བ་ནི་རྡུལ་ཕྲན་འདུས་པ་ལས་རིའམ་ནས་འདུས་པ་ལས་ཕུང་པོ་སྐྱེ་བ་ལྟར་ཕན་བཏགས་པ་ཉིད་ཀྱིས་རྒྱུ་འབྲས་ཡིན་ཏེ། ཀུན་ལས་བཏུས་ལས། དེ་དོན་དུ་མས་བསྐྱེད་པའི་ཕྱིར། ། ཞེས་བྱ་བ་དང༌། དོན་གཞན་དང་ནི་དངོས་འབྲེལ་ཕྱིར། ། རྡུལ་ཕྲན་གཞན་འགའ་སྐྱེ་འགྱུར་བས། ། ཞེས་བྱ་བ་དང༌། རྣམ་ངེས་ལས། ཚོགས་པ་རྣམ་པར་འཇོག་པ་ཡི། ། རྒྱུ་ནི་ཚོགས་པ་ཅན་ཡིན་པས། །
དེ་དག་མེད་ན་དེ་མེད་ཕྱིར། ། བ་ལང་ཉིད་ལས་རྭ་ཅན་བཞིན། ། ཞེས་གསུངས་པས་སོ། ། རྒྱུ་སྤུན་ལས་སྣམ་བུ་འབྱུང་བའང་འདུ་བ་མ་ཡིན་ཏེ། སྣང་དུ་རུང་བ་ལས་མ་དམིགས་པའི་ཕྱིར་རོ། ། དེའང་རྣམ་འགྲེལ་ལས། དབང་པོས་འཕྲོད་འདུ་འཛིན་མིན་ཕྱིར། ། འབྲེལ་པ་མཐོང་བ་མེད་པར་གནས། ། ཞེས་གསུངས་པ་ལྟར་རོ། ། འབྲེལ་པ་སྣང་དུ་མི་རུང་ངོ་སྙམ་ན།
སྣང་རུང་མ་ཡིན་པའི་འཕྲོ་འདུ་དེ་སྣམ་བུ་ལ་མི་དགོས་ཏེ་སྣམ་བུ་རྒྱུ་སྤུན་བཏགས་པ་ལས་གྲུབ་པའི་ཕྱིར་རོ། ། དེ་ཉིད་འཕྲོད་པ་འདུ་བའི་འབྲེལ་བའོ་སྙམ་ན། དེ་རྒྱུ་འབྲས་ལས་མ་འདས་ཏེ་སྔར་གྱི་རྒྱུ་སྤུན་ལས་སྣམ་བུ་ཞེས་བྱ་བའི་ཆོས་གཞན་སྐྱེས་པའི་ཕྱིར་རོ། ། དེའང་རྣམ་འགྲེལ་ལས། སྣལ་མ་དེ་རྣམས་ཀྱིས་སྣམ་བུ། ། འདི་ཞེས་སྣལ་མ་འདུས་བྱས་ལ། ། ཕྱིས་འབྱུང་འབྲས་བུར་བརྗོད་ཡིན་གྱི། ། ཅི་ལྟ་བུར་ཡང་དུས་གཅིག་མིན། ། ཞེས་གསུངས་པ་ལྟར་རོ། ། ཁྱད་པར་བྱ་བྱེད་ཀྱི་འབྲེལ་པ་ཡང༌།
ཁྱད་པར་དང་ནི་ཁྱད་པར་ཅན། ། འབྲེལ་དང་འཇིག་རྟེན་ཆོས་ལུགས་ནི། ། བཟུང་སྟེ་དེ་དག་བསྡོམ་བྱས་ནས། ། དེ་ལྟར་རྟོགས་ཀྱི་གཞན་དུ་མིན། ། ཞེས་བྱ་བ་ལྟ་བུ་ལ་ཁྱད་པར་དུ་བྱེད་ཆོས་དབྱུག་པ་ཁྱད་པར་དུ་བྱ་གཞི་སྐྱེས་བུས་བཟུང་བ་ན་ཁྱད་པར་དུ་བྱས་ཆོས་དབྱུག་པ་ཅན་ཞེས་འདོགས་པ་ནི་ཁྱད་པར་བྱས་ཆོས་ཀྱི་འབྲེལ་པ་ཞེས་མུ་སྟེགས་བྱེད་དང་བོད་རྣམས་ཁ་མཐུན་པར་སྨྲའོ། ། དེ་ལྟར་ན་འཁར་གཞོང་དང་རྒྱ་ཤུག་གམ་མེ་དང་དུ་བའང་འབྲེལ་པ་གཞན་ཡིན་པས་ཅིས་དགག དེ་ལ་དུས་མཉམ་པའི་རྟེན་དང་བརྟེན་པའམ་མེ་དུད་ཀྱི་རྫས་འབྲེལ་པར་མི་འདོད་ཀྱི་སྐད་ཅིག་གིས་སྔ་བའི་འཁར་གཞོང་དང་རྒྱ་ཤུག་གི་རྒྱུ་རྐྱེན་ལས་རྒྱ་ཤུག་མི་ལྟུང་བ་ཞེས་བྱ་བའི་ཆོས་གཞན་སྐྱེ་ལ། མེ་དུད་ཀྱང་སྐད་ཅིག་གིས་སྔ་བའི་མེ་ལས་དུ་བ་ཕྱིས་སྐྱེས་པས་རྒྱུ་འབྲས་ཡིན་ནོ་ཞེ་ན། འདིར་ཡང་སྐྱེས་བུ་དང་དབྱུག་པ་དུས་མཉམ་པ་རྒྱུ་འབྲས་སུ་མི་འདོད་ཀྱི། སྐད་ཅིག་གིས་སྔ་བའི་སྐྱེས་བུ་དང་དབྱུག་རྐྱང་ལས་སྐད་ཅིག་གིས་འཕྱི་བའི་དབྱུག་པ་ཅན་ཞེས་བྱ་བ་ཆོས་གཞན་སྐྱེ་བ་རྒྱུ་འབྲས་ཡིན་ནོ། །
འོ་ན་འབྲས་བུ་རྟགས་སུ་བཀོད་ནས་རྒྱུ་བསྒྲུབ་པ་ལ་འདིས་ཇི་ལྟར་འགྲུབ་ཅེ་ན། འདྲ་མོད་འཁར་གཞོང་དང་རྒྱ་ཤུག་དང་ཚོགས་པ་དང་ཚོགས་པ་ཅན་ལ་སོགས་པ་ཐམས་ཅད་ཀྱང་ནུས་ན་ནུས་མཉམ་མི་ནུས་ན་མི་ནུས་མཉམ་མོ། ། གལ་ཏེ་མི་ནུས་སུ་ཆུག་ནའང་རྒྱུ་འབྲས་ཡིན་པ་ཅི་འགལ་ཏེ་ཚང་མང་གི་མེ་དུད་བཞིན་ནོ། ། དེས་ན་ཁྱད་པར་དུ་བྱེད་ཆོས་ཀྱི་འབྲེལ་པ་རྒྱུ་འབྲས་སུ་བསྒྲུབ་མི་ཤེས་པའི་བླུན་པོ་དག་གིས་ལྡན་པ་དང་འདུ་བའི་འབྲེལ་པ་ལ་སོགས་པ་ཐམས་ཅད་རྒྱུ་འབྲས་སུ་བསྒྲུབ་མི་ཤེས་པས་མུ་སྟེགས་བྱེད་ཀྱི་ཕྱོགས་ཉིད་ཁས་བླང་དགོས་སོ། ། གཞན་ཡང་གྲངས་ཅན་འདོད་པ་ཡི། ། ལྕགས་གོང་དང་ནི་མི་བཞིན་དུ། ། འདྲེས་པ་རྣམས་དབྱེར་མེད་ཅེ་ན། ། ཞེས་ལྕགས་གོང་མེར་སོང་བའམ་རྒྱུ་འབྲས་སུ་བསྒྲུབ་མི་ཤེས་པས་གྲངས་ཅན་ལྟར་འདྲེས་པས་རྣམ་པར་མ་བྱེད་པ་ཉིད་ཁས་ལེན་དགོས་ལ། དེ་ལྟ་ན་ཆོས་ཀྱི་གྲགས་པའི་ཁོངས་སུ་འདུ་མི་འདུའི་རྣམ་གཞག་ཐམས་ཅད་ནུབ་པས་སྡེ་བདུན་གྱི་རིགས་པ་ཐམས་ཅད་བོར་བ་ཡིན་ནོ། ། ཆོས་ཀྱི་གྲགས་པས་བོར་བ་ཡི། །
ངན་རྟོག་ཕལ་ཆེར་བླུན་པོ་ལེན། ། སྐྱུག་སྨན་བཏང་ནས་སྐྱུགས་པ་ལ། ། ཁྱི་ལས་གཞན་པ་སུ་ཞིག་ཟ། ། བར་སྐབས་ཀྱི་ཚིགས་སུ་བཅད་པའོ། ། ཡང་རྩོལ་བྱུང་གིས་ཁྱད་པར་དུ་བྱས་པའི་སྒྲ་ལ་སོགས་པ་གཞི་ཐ་མི་དད་ཀྱི་ཁྱད་པར་བྱེད་ཆོས་ནི་བདག་གཅིག་པར་གསལ་ལ། སྦྱོར་བའི་འབྲེལ་པ་རྒྱུ་འབྲས་ཀྱི་འབྲེལ་པ་འགོག་པའི་སྐབས་སུ་བཀག་ཟིན་ཏོ། ། ཡང་བྱེད་པ་པོ་དང་ལས་ལ་བྱ་བའི་འབྲེལ་པ་འདོད་དེ། ལས་འབྲས་ཅན་ལ་བྱེད་པ་པོ་ལྷས་བྱིན་གྱིས་བྱ་བ་འཚེད་པ་ལྟ་བུའི་འབྲེལ་པ་དེ་ཡང་བརྟག་སྟེ། བྱེད་པ་པོ་རྟག་གམ་མི་རྟག དེ་ལ་གྲངས་ཅན་ནི་བྱེད་པ་པོ་ཤེས་རིགས་ཀྱི་སྐྱེས་བུ།
ཟ་པོ་རྟག་དངོས་བྱེད་པོ་མིན་པའི་བདག ། རང་བཞིན་བྱ་མེད། ཅེས་བྱ་བ་ཆོས་ལྔ་ལྡན་གྱི་བདག་དེ་ཡུལ་སྒྲ་དང་གཟུགས་ལ་སོགས་པ་དེ་ཙམ་ལྔ་ལ་ལོངས་སྤྱོད་པ་ན་བྱ་བ་ཞེས་བྱ་བའི་འབྲེལ་པ་འདོད་པ་དང༌། བྱེ་བྲག་པས་བདག་བེམས་པོར་རྟག་པ་ལ་སོགས་པ་ཆོས་བཞི་ལྡན་དེས་ཡུལ་ལ་དངོས་སུ་ལོངས་སྤྱོད་ན་མི་རྟག་པར་འགྱུར་བས་སེམས་པ་ཅན་གཞན་དང་ལྡན་པས་ལོངས་སྤྱོད་པ་ལ་བྱེད་པའི་འབྲེལ་པ་ཞེས་འདོད་དོ། ། འདི་དག་མི་འཐད་དེ། བདག་རྟག་པ་ལ་བྱེད་པའི་འབྲེལ་པ་དེས་ཁྱད་པར་བསྐྱེད་ན་མི་རྟག་པར་འགྱུར་ལ་མ་བསྐྱེད་ན་བྱེད་པོས་ཅིའང་མ་བྱས་པས་འབྲེལ་པ་དགོས་པ་མེད་དོ། ། གལ་ཏེ་རྟག་པ་དང་མི་རྟག་པ་ལ་འབྲེལ་པས་ཅིའང་མི་བྱེད་ཀྱང་ལས་དང་བྱེད་པོ་མི་རྟག་པ་ལ་བྱེད་པའི་འབྲེལ་པ་ཡོད་དོ་ཞེ་ན། ལྷས་བྱིན་འབྲས་ཆེན་འཚེད་པ་ན་ལྷས་བྱིན་དང་འབྲས་ཡོད་པ་ན་བྱ་བ་མ་སྐྱེས་པས་མེད་ལ་བྱ་བ་སྐྱེས་པ་ན་ལྷས་བྱིན་དང་འབྲས་ཆན་འགགས་ནས་མེད་པས་དེ་དག་གི་བར་ན་འབྲེལ་པ་ག་ལ་ཡོད། འབྲས་ཆན་འཚེད་པ་ཉིད་བྱ་བ་ཡིན་ནོ་ཞེ་ན། དེའི་ཚེ་བྱེད་པ་པོ་དང་ལས་མེད་དོ། །
དེ་བཞིན་དུ་བྱེད་པ་པོ་མིག་གིས་ལས་གཟུགས་ལ་བྱ་བ་ལྟ་བར་བྱེད་ཅེས་བྱ་བ་དང༌། བྱེད་པ་པོ་སྒྲ་འཛིན་གྱིས་ལས་སྒྲ་ལ་བྱ་བ་ཉན་པར་བྱེད་ཅེས་བྱ་བ་ལའང་ཤེས་པར་བྱ་སྟེ། མིག་གི་རྣམ་ཤེས་གཟུགས་འཛིན་དུ་སྐྱེས་པ་ན་དབང་པོ་དང་གཟུགས་མེད་ལ། གཟུགས་དང་དབང་པོ་ཡོད་པ་ན་མིག་གི་རྣམ་ཤེས་མེད་པས་གཟུགས་དང་དབང་པོ་ལ་ལྟ་བ་ཞེས་བྱ་བའི་འབྲེལ་པ་མེད་དོ། ། དེས་ན་ཆོས་ཐམས་ཅད་སྐད་ཅིག་གིས་འཇིག་པའི་ཕྱིར་བྱ་བ་མེད་དེ་བྱ་བ་བྱེད་པ་ལ་གནས་དགོས་པའི་ཕྱིར་རོ། ། དེ་ཉིད་རྣམ་འགྲེལ་ལས། བྱ་བས་ཕན་འདོགས་ལྟོས་པར་བྱེད། ། ཡིན་ན་འགྱུར་མེད་ལྟོས་པ་མེད། ། འདི་ནི་ཕུལ་བྱུང་ཡོད་ན་ཡང༌། ། སྐད་ཅིག་ཉིད་ཕྱིར་བྱ་གང་ལས། །
ཞེས་བྱ་བ་ལ་སོགས་པ་གསུངས་སོ། ། དེའི་ཕྱིར་བདེ་བར་གཤེགས་པས། འདི་ན་བདག་དང་སེམས་ཅན་མེད། ། བྱེད་པ་པོ་ནི་མ་དམིགས་སོ། ། ཞེས་བྱ་བ་དང༌། ། ཆོས་ཐམས་ཅད་བྱེད་པ་མེད་པ་ཞེས་གསུངས་པ་དེ་རིགས་པས་བསྒྲུབ་པ་ཡིན་ནོ། ། དེས་ན་མིག་དང་གཟུགས་ལ་ཕྲད་པའི་འབྲེལ་པའང་རིགས་པ་དེ་ཉིད་ཀྱིས་ཁེགས་སོ། ། དེ་བཞིན་དུ་རྗེ་ཁོལ་དང་ཁྱོ་ཤུག་ལ་སོགས་པའང་ཕན་ཚུན་ལུས་དང་སྲོག་གནས་པ་ལ་ཕན་འདོགས་ན་རྒྱུ་འབྲས་ལས་མ་འདས་ལ་ཕན་མི་འདོགས་ན་འབྲེལ་པ་ཉིད་མ་ཡིན་ནོ། ། དེས་ན་འབྲེལ་པར་སྒྲོ་བཏགས་པ་ཐམས་ཅད་ཀྱང་རྫས་ཐ་མི་དད་ན་བདག་གཅིག་པ་ལས་མི་འདའ་ཞིང་རྫས་ཐ་དད་ལ་ཕན་འདོགས་ན་དེ་ལས་བྱུང་བ་ཡིན་ལ་ཕན་མི་འདོགས་ན་འབྲེལ་པ་མེད་པར་ཤེས་པར་བྱའོ། ། གཉིས་པ་བློ་ངོར་འབྲེལ་པ་བསྒྲུབ་པ་གཉིས་ལས།
དང་པོ་བློས་ཇི་ལྟར་སྦྲེལ་པའི་ཚུལ་ནི། རྣམ་རྟོག་ཡུལ་ལ་འཇིག་རྟེན་གྱི། ། ཐ་སྙད་བཞིན་དུ་དབྱེ་བསྡུ་དང༌། ། སྔ་ཕྱི་རྟོག་པས་སྦྲེལ་བ་ཡིས། ། འཇུག་ཡུལ་བསྒྲུབ་ཕྱིར་འབྲེལ་པར་འཐད། ། དོན་ཐམས་ཅད་ངོ་བོ་གཅིག་དང་ཐ་དད་དུ་གནས་པས་འབྲེལ་པ་མི་སྲིད་མོད། འོན་ཀྱང་གཞན་སེལ་གྱི་སྒོ་ནས་བློ་ངོར་འབྲེལ་པ་བསྒྲུབ་སྟེ། དཔེར་ན་བུམ་པའི་རང་མཚན་ཉིད་གཅིག་ལ་ཐ་དད་དུ་འབྱེད་པའི་གཞན་སེལ་གྱིས་ལྟོ་ལྡིར་མ་ཡིན་པ་དང༌། སྐད་ཅིག་མ་མ་ཡིན་པ་དང༌། རྒྱུ་རྐྱེན་གྱིས་བསྐྱེད་པ་མ་ཡིན་པ་སྤོང་བའི་རྣམ་པ་ཅན་གྱི་སྒྲ་རྟོག་གིས་བུམ་པ་དང༌།
མི་རྟག་པ་དང༌། བྱས་པའི་ལྡོག་པ་ལོགས་སུ་ཕྱེ་ལ། དེ་དག་གཅིག་ཏུ་སྡུད་པའི་གཞན་སེལ་གྱིས་གཅིག་ཏུ་བཟུང་བ་ལ་བདག་གཅིག་པའི་འབྲེལ་པ་ཞེས་བཏགས་སོ། ། དེ་དག་ཀྱང་བློའི་ཆོས་རང་དགའ་བས་རྒྱུ་མཚན་མེད་པར་དབྱེ་བསྡུ་བྱེད་པ་མ་ཡིན་གྱི། སྒྲ་རྟོག་གི་ཡུལ་ཐ་དད་དང་འཇིག་རྟེན་ལ་གྲགས་པའི་ཐ་སྙད་ལ་བརྟེན་ནས་བྱས་པས་མི་འགལ་ཏེ། རྣམ་འགྲེལ་ལས། མིང་དོན་གང་ལྡན་ཕན་ཚུན་དང༌། ། ཐ་དད་པ་འདིའི་ས་བོན་ཡིན། ། ཞེས་བྱ་བ་དང༌། འཇིག་རྟེན་ཇི་ལྟར་གྲགས་དེ་ལ། །
དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་བསྒྲུབ་པ་ཀུན་གཞག་པ། ། དམ་པའི་དོན་ལ་གཞུག་བྱའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། ཞེས་གསུངས་པས་སོ། ། དེ་ལས་བྱུང་བའི་འབྲེལ་པའང་རྫས་ཐ་དད་དུས་མཉམ་དང༌། སྔ་ཕྱི་གཉིས་ཀའི་དོན་ལ་མི་སྲིད་པས་སྔར་མཐོང་བའི་མེ་དང་ཕྱིས་མཐོང་བའི་དུ་བ་གཉིས་མངོན་སུམ་དང་མི་དམིགས་པ་ཕྲུགས་གསུམ་ལ་སོགས་པས་བློ་ངོར་འབྲེལ་པ་འགྲུབ་མོད། དོན་ལ་འབྲེལ་པ་ཡོད་ན་ཕྲུགས་གསུམ་ལ་སོགས་པ་རྟོག་པའི་བཟོ་ཅི་དགོས། དེའང་འབྲེལ་བརྟག་ལས། མངོན་སུམ་མ་དམིགས་པ་དག་ལས། །
རྒྱུ་དང་འབྲས་བུའི་སྤྱོད་ཡུལ་རྣམས། ། འབྲེལ་པའི་དོན་བཞིན་ཡང་དག་དོན། ། སྟོན་པའི་རྣམ་རྟོག་ལོག་པ་ཡིན། ། ཞེས་བྱ་བ་དང༌། རྣམ་ངེས་ལས་ཀྱང༌། དོན་དམ་པར་ནི་ཡོད་པ་ལའང་ཆོས་དང་ཆོས་ཅན་གྱི་དངོས་པོ་འགའ་ཡང་ཡོད་པ་མ་ཡིན་ཏེ། འབྲེལ་པ་འདི་དག་ནི་བློས་བཀོད་པ་འབའ་ཞིག་ཏུ་ཟད་དོ་ཞེས་རྣམ་འགྲེལ་དུ་བཤད་ཟིན་ཏོ། ། ཞེས་གསུངས་པས་སོ། ། མི་དམིགས་པ་ལའང་སྣང་རུང་མི་དམིགས་པས་བུམ་པ་མེད་པའི་ཐ་སྙད་བསྒྲུབ་པ་དང༌། རྒྱུ་བཀག་པས་འབྲས་བུ་འགོག་པ་དང༌།
ཁྱབ་བྱེད་བཀག་པས་ཁྱབ་བྱ་འགོག་པ་ལ་དངོས་འབྲེལ་མེད་ཀྱང་སེལ་བའི་བདག་གཅིག་དང་དེ་བྱུང་ཡོད་དེ། དེ་ཡང་རྣམ་ངེས་ལས། འབྲེལ་པ་བློས་བྱས་པ་ནི་མེད་པ་ལའང་གང་གིས་འགོག་ཅེས་གསུངས་པ་ལྟར་རོ། ། གཉིས་པ་རྩོད་པ་སྤང་བ་ལ་གཉིས་ལས། བློས་བདག་གཅིག་པར་སྦྲེལ་བ་ལ་རྩོད་པ་སྤང་བ་ནི། བྱས་དང་མི་རྟག་བློས་སྦྲེལ་བ། ། དོན་ལ་གྲུབ་ན་དོན་འབྲེལ་ཡིན། ། དོན་ལ་དེ་དག་མ་གྲུབ་ན། ། དོན་གྱི་སྒྲུབ་བྱེད་མིན་ཞེ་ན། ། བྱས་པ་དང་མི་རྟག་པ་དེ་དག་བློས་སྦྲེལ་བ་ལྟར་དོན་ལ་གྲུབ་ན་དོན་ལ་འབྲེལ་པ་མེད་ཅེས་བརྗོད་ཀྱང་ཡོད་པར་འགྱུར་ལ་མ་གྲུབ་ན་བྱས་པས་སྒྲ་མི་རྟག་པར་མི་འགྲུབ་སྟེ།
འབྲེལ་པ་དོན་ལ་མི་གནས་པའི་ཕྱིར་རོ། ། དེས་ན་བློས་སྦྲེལ་བ་ནི་བློས་ཆོས་རང་དགའ་བར་འགྱུར་རོ་ཞེ་ན། བཏགས་པ་དོན་ལ་འཇུག་པ་དང༌། ། མི་འཇུག་པ་སྟེ་རྣམ་པ་གཉིས། ། འཇུག་པས་འཇུག་ཡུལ་ཐོབ་པ་ནི། ། འབྲེལ་པ་ཉིད་རུང་ཅིག་ཤོས་མིན། ། གཞན་སེལ་ཕྱིན་ཅི་མ་ལོག་པའི་བཏགས་པ་བློ་ཆོས་དེ་མཐོང་བ་དོན་ཆོས་ལ་འཇུག་ཏུ་རུང་སྟེ། དཔེར་ན་སྒྲ་ལ་བྱས་པ་དང་མི་རྟག་པ་རྟོག་པ་ལྟ་བུ་དང༌། གཞན་སེལ་ཕྱིན་ཅི་ལོག་དོན་ལ་འཇུག་ཏུ་མི་རུང་བ་སྒྲ་ལ་རྟག་པ་དང་མ་བྱས་པར་རྟོག་པ་ལྟ་བུའོ། ། དེ་ལ་དང་པོ་འཇུག་ཡུལ་ཐོབ་པས་འབྲེལ་པའི་ཐ་སྙད་རུང་ལ།
གཉིས་པས་མི་ཐོབ་པས་འབྲེལ་པ་མ་ཡིན་པར་འཇོག་སྟེ། ནོར་བུ་སྒྲོན་མའི་འོད་དག་ལས། ། ནོར་བུའི་བློ་ཡིས་མངོན་རྒྱུག་པ། ། ལོག་པའི་ཤེས་པར་ཁྱད་མེད་ཀྱང༌། ། ཇི་ལྟར་དོན་བྱེད་ལ་ཁྱད་ཡོད། ། ཅེས་གསུངས་པ་ལྟར་རོ། ། དེས་ན་གཞན་སེལ་ཕྱིན་ཅི་ལོག་ལ་དགོངས་ནས་བློའི་ཆོས་རང་དགའ་བ་རྣམས་ནི་དོན་ལ་མི་བརྟེན་པའི་ཕྱིར་རོ། ། ཞེས་གསུངས་སོ། ། གཉིས་པ་དེ་ལས་བྱུང་བ་ལ་རྩོད་པ་སྤང་བ་ནི། མེད་ན་མི་འབྱུང་དུ་བ་ལ། །
མེད་ན་དེ་ནི་རྒྱུ་མེད་འགྱུར། ། ཡོད་ན་དེ་ཉིད་དངོས་པོ་ཡི། ། འབྲེལ་པ་ཉིད་དུ་འགྱུར་ཞེ་ན། ། འབྲེལ་ཡུལ་མེའི་སྟེང་ན་འབྲེལ་པ་མེད་ཀྱང་འབྲེལ་ཆོས་དུ་བའི་སྟེང་ན་དུ་བ་འདི་མེ་དེ་མེད་ན་མི་འབྱུང་བ་དོན་ལ་མེད་ན་དུ་བ་རྒྱུ་མེད་དུ་འགྱུར་ལ་ཡོད་ན་དེ་ཉིད་དངོས་པོའི་འབྲེལ་པའོ་ཞེ་ན། དོན་གྱི་དུ་བ་མེ་མེད་ན། ། མི་འབྱུང་བ་ཙམ་ཡོད་མོད་ཀྱང༌། ། སྔ་ཕྱི་བཟུང་ནས་སྦྲེལ་བ་ནི། ། རྟོག་པ་མིན་པས་སྦྲེལ་མི་ནུས། ། དོན་ལ་རྒྱུ་མེད་པར་འབྲས་བུ་མི་འབྱུང་མོད། སྔར་གྱི་མེ་དེ་མེད་ན་ད་ལྟར་གྱི་དུ་བ་མི་འབྱུང་ཞེས་མཚམས་སྦྱོར་བའི་འབྲེལ་པ་ནི་རྟོག་པས་བྱས་པ་མིན་པ་དོན་ལ་མི་སྲིད་དོ། །
དེས་ན་མེད་ན་མི་འབྱུང་བའི་འབྲེལ་པ་ཞེས་གསུངས་པའང་སེལ་བའི་བློ་ངོར་ཡིན་ཏེ། རྣམ་འགྲེལ་ལས། རྣམ་བརྟགས་འབྲེལ་ལ་ཉེས་འདི་མེད། ། ཅེས་གསུངས་པ་ལྟར་རོ། ། དགག་རྟགས་ཀྱི་འབྲེལ་པ་ལ་རྩོད་པ་སྤང་བའང༌། དེ་ཉིད་ཀྱིས་ཤེས་པར་འགྱུར་རོ། ། གསུམ་པ་འབྲེལ་པ་སྒྲུབ་བྱེད་ཀྱི་ཚད་མ་ལ་གསུམ་སྟེ། མཚན་ཉིད་བསྒྲུབ་པ་དང༌། མཚན་གཞི་ངོས་གཟུང་བ། དེ་དག་གང་གིས་ངེས་པའི་ཚུལ་ལོ། །
དང་པོ་ལ་གཉིས་ལས། བདག་གཅིག་པའི་འབྲེལ་པ་སྒྲུབ་བྱེད་ལྡོག་པ་ཐ་དད་དོན་ལ་གཅིག་ཏུ་ཡོད་པར་ཚད་མ་གང་གིས་གྲུབ་ཅེ་ན། འདི་ལ་གཉིས་ལས་དང་པོ་ཐ་སྙད་བསྒྲུབ་ཀྱི་འབྲེལ་པ་ནི། མཚན་ཉིད་དང་ནི་མཚོན་བྱ་དང༌། ། སྤྱི་དང་བྱེ་བྲག་འབྲེལ་པ་ཡང༌། ། འཁྲུལ་པས་དངོས་པོ་གཅིག་ཉིད་དུ། ། བརྟགས་པས་འགྲུབ་ཀྱི་གཞན་དུ་མིན། ། ནོག་ལྐོག་ཤལ་དང་བ་ལང་གི་ཐ་སྙད་ཀྱི་འབྲེལ་པ་ཡང་ནོག་ལྐོག་ཤལ་དང་ལྡན་པ་འདི་ཉིད་བ་ལང་ངོ་ཞེས་མིང་དོན་གཅིག་ཏུ་འཁྲུལ་པ་ལ་བདག་གཅིག་པའི་བརྡ་ཆད་བྱས་པས་འགྲུབ་ཀྱི། དོན་ལ་གཅིག་ཏུ་མེད་དེ་མཚོན་བྱ་སྒྲོ་བཏགས་དོན་ལ་མི་གནས་པའི་ཕྱིར་རོ། ། སྤྱི་དང་བྱེ་བྲག་གི་འབྲེལ་པའང་ལྡོག་པ་གཅིག་རྐྱང་དང་གཉིས་ཚོགས་ཀྱི་ཤིང་དང་ཤ་པ་གཅིག་ཏུ་འཁྲུལ་པ་ལ་བདག་གཅིག་པའི་བརྡ་ཆད་བྱས་པས་འགྲུབ་ཀྱི་དོན་ལ་སྤྱི་དང་བྱེ་བྲག་རྫས་གཅིག་པ་བཀག་ཟིན་ཏོ། །
གཉིས་པ་དོན་བསྒྲུབ་ཀྱི་འབྲེལ་པ་ནི། བྱས་ཡོད་དང་མི་རྟག་པ་གཅིག་ཡིན་པར་གང་གིས་འགྲུབ་ཅེ་ན། འདི་ལ་གསུམ་ལས་དང་པོ་རྩ་བའི་རྟགས་ནི། གང་ཡོད་དེ་འཇིག་བུམ་པ་བཞིན། ། སྒྲ་ཡང་ཡོད་ཅེས་རང་བཞིན་རྟགས། ། གཞུང་འདིས་ཡང་དག་གི་སྦྱོར་བ་བཀོད་པ་སྟེ། གང་ཡོད་པ་དེ་སྐད་ཅིག་གིས་འཇིག་སྟེ་བུམ་པ་བཞིན་སྒྲ་ཡང་ཡོད་དོ་ཞེས་བྱ་བ་ནི་རང་བཞིན་གྱི་རྟགས་སོ། ། གཉིས་པ་སྦྱོར་བའི་དོན་ངེས་པར་བྱ་བ་ལ་གསུམ་ལས། ཆོས་ཅན་སྒྲ་ནི། རིག་བྱེད་ཀྱི་སྒྲ་ལ་སོགས་པ་ཕྱིར་རྒོལ་གྱིས་རྟག་པར་ཁས་བླངས་པའི་སྒྲ་དོན་ལ་རང་མཚན་དུ་འཁྲུལ་པའོ། །
བསྒྲུབ་བྱའི་ཆོས་ནི་སྐད་ཅིག་མ་གཅིག་ཏུ་སྐྱེས་པ་དེ་གཉིས་པར་མི་སྡོད་པའི་ངང་ཚུལ་ཅན་ནོ། ། གཏན་ཚིགས་དོན་ལའང་བཞི་ལས་དང་པོ་རྟགས་ཀྱི་ངོ་བོ་ངེས་བཟུང་ན། ཡོད་པའམ་བྱས་པ་གང་བཀོད་ཀྱང་རུང་མོད། འོན་ཀྱང་འགའ་ཞིག་རྡུལ་ཕྲན་དང་བདག་དང་དབང་ཕྱུག་དང་རིག་བྱེད་ཀྱི་སྒྲ་ལ་སོགས་པ་བྱས་པར་མི་འདོད་པར་ཁོའི་བློ་ངོར་རྟགས་མ་གྲུབ་ཀྱིས་དོགས་ནས་ཡོད་པའི་ཕྱིར་ཞེས་བཀོད་དེ་དེ་དག་ཡོད་པར་ཁོ་ཡང་འདོད་པའི་ཕྱིར་རོ། ། ཡང་ཡོད་པ་དེའང་རྒྱུ་རྐྱེན་གྱིས་བྱས་པ་མ་ཡིན་པ་ལ་མི་སྲིད་པའི་ཕྱིར། ཕྱིས་བྱས་པ་ཉིད་དུ་ཁོའི་བློ་ངོར་གྲུབ་ན་བྱས་པའི་ཕྱིར་ཞེས་བཀོད་པས་གྲུབ་བོ། ། གཉིས་པ་དེ་ལ་གཞན་གྱིས་བརྟག་པ་དགག་ན། བོད་ཁ་ཅིག་ཡོད་པའི་དོན་དོན་བྱེད་ནུས་པ་ལ་བྱས་ན་ལྟོས་པ་བའི་རྟགས་སུ་འགྱུར་ལ། དེ་འདོད་ན། ཁྱད་པར་ལྟོས་དང་དག་པ་སྟེ། །
འཇིག་ལ་འབྲས་དང་ཡོད་ཉིད་བཞིན། ། ཞེས་བྱས་པ་ལྟོས་པ་བ་དང༌། ཡོད་པ་མི་ལྟོས་པར་དག་པ་བར་གསུངས་ལ། དོན་བྱེད་ནུས་པའང་དོན་བྱེད་པ་ལ་ལྟོས་པའི་ཕྱིར་དག་པ་བ་མ་ཡིན་ནོ། ། དེས་ན་ཡོད་པ་ནི་དངོས་པོ་ཡིན་ལ་དེའི་མཚན་ཉིད་ནི་སྒྲོ་མ་བཏགས་ཀྱི་རྣམ་པ་ཞེས་ཟེར་རོ། ། འདི་མི་འཐད་དེ། བྱས་པ་ནི་རྒྱུ་རྐྱེན་གང་གིས་བྱས་ཞེས་བྱེད་པ་པོ་ལ་ལྟོས་ལ། ཡོད་ཅེས་བརྗོད་ན་རྒྱུ་རྐྱེན་ལ་མ་ལྟོས་ཀྱང་ཡོད་པར་རློམ་པའི་ཕྱིར་ལྟོས་མ་ལྟོས་སུ་བཤད་ཀྱི་ཕྱིས་དོན་བྱེད་པ་ལ་ལྟོས་ནས་ལྟོས་པ་བར་འཇོག་པ་གཞུང་གི་དགོངས་པ་མ་ཤེས་པ་ཡིན་ནོ། ། གལ་ཏེ་སྒྲོ་མ་བཏགས་ཀྱི་རྣམ་པ་ལ་བྱེད་ན་དངོས་མེད་ཀྱི་རྣམ་པ་ནི་སྒྲོ་བཏགས་ཡིན་པས་དངོས་པོའི་རྣམ་པ་ཉིད་ལ་བྱེད་དགོས་ལ། དེ་འདོད་ན་དངོས་པོའི་མཚན་ཉིད་ཅི་ཡིན་ཞེས་ད་གཟོད་འཇོག་དགོས་པས་མཐར་ཕྱིན་པ་མ་ཡིན་ནོ། །
དེས་ན་སྒྲོ་མ་བཏགས་ཀྱི་རྣམ་པ་བརྟགས་ན་འཇིག་གོ ། ཡང་བོད་ཕལ་ཆེར་དངོས་མེད་ཀྱང་ཡོད་པར་འདོད་ལ་དེ་ལྟ་ན་ཡོད་པས་མི་རྟག་པ་བསྒྲུབ་པ་མ་ངེས་པར་འགྱུར་ཏེ། དངོས་པོ་དང་དངོས་མེད་གཉིས་ཀ་ལ་རྟགས་ཡོད་པར་མཚུངས་པའི་ཕྱིར་རོ། ། གལ་ཏེ་ཡོད་པ་ཙམ་ལ་དངོས་པོའི་ཡོད་ཙམ་དང་དངོས་མེད་ཀྱི་ཡོད་ཙམ་གཉིས་ཡོད་དོ་ཞེ་ན། དངོས་མེད་ཀྱི་ཡོད་པ་དེ་ཅི། དོན་བྱེད་ནུས་ན་དངོས་པོར་འགྱུར་ལ། མི་ནུས་ན་ཅིའང་མེད་པས་ཡོད་པར་མིང་བཏགས་ཀྱང་མེད་པ་ཉིད་ཡིན་ནོ། ། ཡང་རྟགས་དགོད་པ་ན་ཡོད་ཙམ་མ་ངེས་པར་འགྱུར་བས་དངོས་པོའི་ཡོད་པ་ཡིན་པའི་ཕྱིར་ཞེས་དགོད་དགོས་པར་འགྱུར་རོ། ། ཆོས་ཀྱི་གྲགས་པའི་རིགས་པ་དྲི་མ་མེད་པ་ལ་ངན་རྟོག་གི་རྙོག་པ་འདི་ཙམ་ཞིག་སློང་བ་བླུན་པོ་དེ་དག་གི་སྙིང་དུ་ཅི་ཞིག་ཞུགས། གསུམ་པ་རང་གི་ལུགས་ནི།
ཡོད་པའི་མཚན་ཉིད་དོན་བྱེད་ནུས་པ་ཞེས་ཆོས་ཀྱི་གྲགས་པས་གསུངས་པ་དེ་ཉིད་ཡིན་ནོ། ། བཞི་པ་དེ་ལ་མི་འཐད་པ་སྤང་བ་ནི། འོ་ན་སེམས་སམ་ཕྱི་རོལ་གྱི་དངོས་པོ་རྒྱུན་འགག་ཀ་མའི་ཐ་མའི་སྐད་ཅིག་དོན་བྱེད་མི་ནུས་པའི་ཕྱིར་དངོས་མེད་དུ་ཐལ་ལོ་ཞེ་ན། དེ་དག་ཀྱང་རྐྱེན་དང་མ་ཕྲད་པ་ཡིན་པས་ཕྲད་ན་དོན་བྱེད་ནུས་སོ། ། གསུམ་པ་རྟགས་དེ་མ་ངེས་པ་སྤང་བ་ལ་གཉིས་ཏེ། ལྟོས་མེད་དང་གནོད་པ་ཅན་གྱི་རྟགས་སོ། ། དང་པོ་ནི། སྐྱེས་པ་ཁོ་ན་འཇིག་པ་ཡིན། ། དེ་ལ་འཇིག་བྱེད་གཞན་མི་དགོས། ། དངོས་པོ་སྐྱེས་པ་བྱས་པའམ། །
ཡོད་པ་དེ་ཉིད་སྐད་ཅིག་གཉིས་པར་སྐྱེས་པ་ན་སྐད་ཅིག་དང་པོ་ལ་ཞིག་པ་ཞེས་མིང་གདགས་ཀྱི་བཤིག་ནས་ཞིག་པ་ཞེས་བྱ་བའི་ཆོས་གྲུབ་པ་ཅིའང་མེད་དོ། ། དེ་སྐད་དུ། རྒྱུ་མེད་ཕྱིར་ན་འཇིག་པ་ནི། ། རང་གི་ངོ་བོས་རྗེས་འབྲེལ་ཉིད། ། ཅེས་གསུངས་པ་ལྟར་རོ། ། དེ་ལ་གཉིས་ལས་དང་པོ་རྟགས་དགོད་ན། ངོ་བོ་གང་རྒྱུ་གཞན་ལ་ལྟོས་པ་མེད་པ་དེའི་ངོ་བོ་ལ་ངེས་པ་ཡིན་ཏེ། རྒྱུ་ཚོགས་པ་ཐ་མ་འབྲས་བུ་སྐྱེད་པ་གཞན་ལ་མི་ལྟོས་པ་བཞིན་དངོས་པོ་འཇིག་པའང་རྒྱུ་གཞན་ལ་ལྟོས་པ་མེད་དོ་ཞེས་བྱ་བ་རང་བཞིན་གྱི་རྟགས་སོ། ། གཉིས་པ་དེའི་གནོད་པ་སྤང་བ་ལ་གསུམ་ལས་དང་པོ་མ་གྲུབ་པ་སྤང་བ་ནི། འཇིག་པ་རྒྱུ་གཞན་ལ་ལྟོས་ཕྱིར། །
ལྟོས་མེད་འདི་ནི་མ་གྲུབ་ལོ། ། བུམ་པའམ་ཤིང་ཡོད་པ་ཙམ་གྱིས་འཇིག་པར་མི་འགྱུར་གྱི་འོན་ཀྱང་ཐོ་བའམ་མེ་ལྟ་བུ་རྒྱུ་གཞན་གྱིས་འཇིག་པར་བྱེད་དོ་ཞེ་ན། འདི་ལ་དཔྱད་དེ། འཇིག་པར་བྱ་རྒྱུའི་དངོས་པོ་དང༌། ། ཞིག་པ་དངོས་མེད་གཉིས་ཀ་ལ། ། འཇིག་པའི་སྒྲ་དོན་འཇུག་མོད་ཀྱི། ། གཉིས་ཀ་ལ་ཡང་རྒྱུ་མི་དགོས། ། འཇིག་པ་ཞེས་བྱ་བའི་སྒྲ་དེ་འཇིག་རྒྱུ་བུམ་པའམ་ཤིང་ལྟ་བུ་དངོས་པོ་ལའང་འཇུག་ཞིག་ནས་མེད་པ་དངོས་མེད་ལའང་འཇུག་པ་ལ་ཆོས་ཀྱི་གྲགས་པས་འཇིག་པར་བྱ་རྒྱུ་དངོས་པོའི་སྐབས་སུ་རྒྱུ་མེད་དུ་གསུངས་པ་ནི་འཇིག་པ་ཉིད་དངོས་པོ་ཡིན་པས་དངོས་པོ་སྐྱེད་པ་ལས་རྒྱུ་གཞན་ལ་མི་ལྟོས་པ་ལ་དགོངས་ལ་ཞིག་ནས་མེད་པ་ལ་འཇིག་པར་འདོགས་པའི་སྐབས་སུ་རྒྱུ་མེད་ནི་རྒྱུ་གཏན་མེད་པ་ལ་དགོངས་ཏེ་འཇིག་པ་དེ་དངོས་མེད་ཡིན་པའི་ཕྱིར་རོ། ། གཉིས་ཀ་ལྟར་ཡང་འཇིག་པ་ལ་རྒྱུ་མི་དགོས་པར་གསལ་ལོ། ། འདིའི་དགོངས་པ་མ་ཤེས་ན་གཞུང་འཆད་པ་འདྲེས་པར་འགྱུར་རོ། །
འདི་ཙམ་ཉིད་ཀྱིས་ལྟོས་མེད་འགྲུབ་མོད། ། འོན་ཀྱང་འཇིག་པ་རྒྱུ་མེད་འདི་དཔྱིས་ཕྱིན་པར་ཤེས་པར་བྱ་བའི་ཕྱིར་རྣམ་པར་བརྟགས་ལ་དགག་སྟེ། བུམ་འཇིག་དངོས་མེད་རྒྱུ་མི་ལྟོས། ། དངོས་ནའང་རང་གྲུབ་རྒྱུ་ཅི་དགོས། ། གཞན་རྒྱུས་བྱས་པས་དེ་མི་འཇིག ། དེས་ན་འཇིག་པ་རྒྱུ་མེད་གྲུབ། ། ཐོ་བ་ལ་སོགས་པ་རྒྱུས་བུམ་པ་འཇིག་པར་བྱེད་ན་འཇིག་པ་དེ་ཅི་དངོས་མེད་ཡིན་ན་རྒྱུས་བསྐྱེད་པར་འགལ་ལོ། ། རྒྱུས་བསྐྱེད་ན་དངོས་མེད་དུ་འདོད་ཀྱང་དངོས་པོར་འགྱུར་ཏེ་མྱུ་གུ་བཞིན་ནོ། ། འཇིག་པ་དངོས་པོ་བྱེད་ན་དངོས་པོ་ལ་རང་བཞིན་གཉིས་སུ་ཁ་ཚོན་ཆོད་པས། བུམ་པ་རང་བྱ་མི་དགོས་ཏེ་རྫ་མཁན་གྱིས་བྱས་ཟིན་པའི་ཕྱིར་རོ། །
བུམ་པ་ལས་གཞན་བྱེད་དོ་ཞེ་ན། འཇིག་པའི་རྒྱུ་ཐོ་བ་དེས་བུམ་པ་ལས་གཞན་ཐོ་བའམ་གྱོ་མོའམ་དེ་གཉིས་ལས་གཞན་ཞིག་བྱེད་བརྟག་གྲང༌། ཐོ་བ་རང་ཐོ་བས་བྱེད་མི་སྲིད་དོ། ། གྱོ་མོ་བྱས་ན་བུམ་པའི་ཉེར་ལེན་དང་ཐོ་བའི་ལྷན་ཅིག་བྱེད་པ་ལས་གྱོ་མོ་སྐྱེ་བ་ཁོ་བོ་ཡང་འདོད་དོ། ། གལ་ཏེ་གྱོ་མོར་བཏང་བ་ཉིད་འཇིག་པ་རྒྱུས་བྱས་པ་ཡིན་ནོ་ཞེ་ན། གྱོ་མོ་བསྐྱེད་པ་ལ་འཇིག་པ་བསྐྱེད་པར་འདོགས་ན་བླུན་པོ་ལ་བ་ལང་ལྟར་མིང་ལ་མི་བརྩད་དོ། ། གལ་ཏེ་སྒྲོན་མ་གཅིག་གིས་སྡོང་བུ་བསྲེག་པ་དང་མུན་པ་སེལ་བའི་འབྲས་བུ་གཉིས་བསྐྱེད་པ་ལྟར་ཐོ་བ་གཅིག་གིས་བུམ་པ་དངོས་མེད་དུ་འཇིག་པ་དང་གྱོ་མོ་དངོས་པོ་གཉིས་ཅིག་ཅར་བསྐྱེད་དོ་ཞེ་ན། སྒྲོན་མ་གཅིག་ཉིད་ལྷན་ཅིག་བྱེད་པའི་དབྱེ་བས་འབྲས་བུ་དུ་མ་སྐྱེད་ཀྱང་འདིར་འཇིག་པ་དངོས་མེད་དང་གྱོ་མོ་དངོས་པོ་གཉིས་བྱ་བའི་ཡུལ་དུ་མཚུངས་པ་ག་ལ་སྲིད། ཐོ་བ་དང་གྱོ་མོ་ལས་གཞན་ཞིག་ཐོ་བས་བྱེད་ན། གཞན་བྱས་པས་བུམ་པ་མི་རྟག་པ་བྱས་པར་མི་འགྱུར་རོ། །
ཡང་ཐོ་བས་བུམ་པ་བཤིག་པ་ཡིན་གྱི་གྱོ་མོ་ནི་མེས་བྱས་པའི་ཐལ་བ་ལྟར་ཤུགས་ལས་བྱུང་བའོ་ཞེ་ན། དེ་ལྟ་ན་རྫ་མཁན་གྱིས་ཀྱང་འཇིམ་པ་བཤིག་པར་གྱུར་གྱི་བུམ་པ་བྱས་པར་མི་འགྱུར་བ་ལ་སོགས་པ་ཧ་ཅང་ཐལ་ལོ། ། དེས་ན་བུམ་པ་འཇིག་པ་ནི་ཡུ་བུ་གཉི་ག་འདོད་ལ། འཇིག་པ་ལ་རྒྱུ་མི་དགོས་པར་ཚད་མས་གྲུབ་པས་འཇིག་པ་རྒྱུ་ལ་ལྟོས་མེད་དུ་གྲུབ་བོ། ། དེ་སྐད་དུའང༌། དེས་ན་འབྲས་གནས་མེད་པའི་ཕྱིར། ། འཇིག་པ་རྒྱུ་ལྡན་སྨྲ་རྣམས་ཀྱི། ། འཇིག་པའི་རྒྱུ་ནི་ཐམས་ཅད་དག ། འཁྲུལ་པ་ཉིད་དུ་བཤད་པ་ཡིན། ། ཞེས་གསུངས་པས་སོ། །
དེ་ཉིད་ཀྱི་རིགས་པ་རྣམ་འགྲེལ་དུ། ཤིང་འཇིག་པའི་རྒྱུ་མེ་ཡིན་ནོ། ། ཞེས་རིག་བྱེད་པས་ཁས་བླངས་པ་ལ། ཤིང་འཇིག་པ་དེ་ཤིང་དང་གཅིག་ན་ཤིང་སྐྱེས་ཟིན་པས་མེས་བྱ་ཅི་དགོས། ཐ་དད་ནའང་ཤིང་མི་འཇིག་པར་འགྱུར་ལ། འདོད་ན་རྟག་ཏུ་ཤིང་མཐོང་བར་ཐལ་མ་ཞིག་པའི་ཕྱིར་རོ། ། གལ་ཏེ་མི་སྐྱེ་བ་དེ་ཉིད་ཤིང་འཇིག་པ་ཡིན་པས་ཤིང་མི་མཐོང་ངོ་ཞེ་ན། དངོས་པོ་གཞན་སྐྱེས་པས་གཞན་འཇིག་ན་ཧ་ཅང་ཐལ་ལོ། ། ཡང་ཤིང་རྟག་ན་མེ་སྐྱེས་ཀྱང་མེ་འཇིག་དགོས་ལ། མི་རྟག་ནའང་ཤིང་ཁོ་རང་འཇིག་པས་མེ་མི་དགོས་སོ། །
མེ་སྐྱེ་བ་དེས་ཤིང་བསྒྲིབས་པས་མི་སྣང་ངོ་ཞེ་ན། ཤིང་མི་འཚིག་པར་ཐལ། བསྒྲིབས་པ་ཙམ་ལས་མེད་པའི་ཕྱིར་རོ། ། ཞེས་བྱ་བ་ལ་སོགས་པས་བཀག་སྟེ། མེ་ལས་དོན་གཞན་གྱུར་པ་དག ། སྐྱེ་ན་འཇིག་པ་མེད་པའི་ཕྱིར། ། ཤིང་ནི་མཐོང་བ་ཉིད་དུ་འགྱུར། ། འདི་ཉིད་འདི་ཡིས་འཇིག་ཅེ་ན། ། ཇི་ལྟར་གཞན་ནི་གཞན་འཇིག་འགྱུར། ། ཞེས་བྱ་བ་ལ་སོགས་པ་གསུངས་པ་ལྟར་རོ། །
གཞན་ཡང༌། འཇིག་པ་དངོས་མེད་རྒྱུས་བྱེད་ཅེས། ། སྨྲ་ན་ལྟོས་མེད་ཤུགས་ལས་གྲུབ། ། འཇིག་པ་རྒྱུ་ལྡན་དུ་སྨྲ་བ་རྣམས་ཀྱིས་འཇིག་པ་ཞེས་བྱ་བ་དངོས་པོའི་ངོ་བོ་མེད་པར་བྱེད་པ་ལ་བསམས་ནས་མེད་པ་རྒྱུས་བྱེད་དོ་ཞེས་བྱ་བ་དེའི་ཁས་བླངས་ཉིད་ཀྱིས་ལྟོས་མེད་གྲུབ་སྟེ། འདི་ལྟར། དངོས་མེད་རྒྱུ་ཡིས་བྱེད་པ་དང༌། ། རྒྱུ་ཡིས་ཅི་ཡང་མི་བྱེད་པ། ། དོན་མཚུངས་དཔེར་ན་མེད་པ་ལ། ། ལྟ་དང་བལྟ་རྒྱུ་མེད་པ་བཞིན། ། ཚུལ་འདི་སློབ་དཔོན་གྱི་དགོངས་པ་དང་སྦྱར་ན།
རྣམ་འགྲེལ་ལས། དེ་རྒྱུ་ནུས་པ་མེད་ཕྱིར་ཡང༌། ། དེའི་འགྲེལ་པར། ཡང་གི་སྒྲས་ནི་དངོས་པོ་མེད་པ་བྱེད་པའི་བྱ་བ་བཀག་པའི་ཡང་ཕྱིར་ཞེས་གསུངས་སོ། ། དེའི་དགོངས་པ་འདི་ཡིན་ཏེ། འཇིག་པའི་རྒྱུ་དེས་མེད་པ་བྱེད་དོ་ཞེས་ཁས་བླངས་ན་ཤུགས་ཀྱིས་བྱེད་པ་མེད་དོ་ཞེས་བྱ་བར་འགྱུར་ལ། དེ་ལྟ་ན་འཇིག་པའི་རྒྱུས་རང་ཉིད་ཀྱི་བྱ་བ་འགོག་སྟེ། འདི་ལྟར་འཇིག་པའི་རྒྱུས་ཅི་ཡང་མི་བྱེད་དོ་ཞེས་ཁས་བླངས་པ་ཡིན་ནོ། ། དེ་ལྟ་ན་བྱ་བྱེད་ལས་གྲོལ་བའི་འཇིག་པའི་རྒྱུ་འདིས་དངོས་པོ་འཇིག་པ་ལ་ཅིའང་མ་བྱས་པས་འཇིག་པ་ལྟོས་མེད་གྲུབ་པར་དགོངས་ཏེ། དཔེར་ན་མེད་པ་ལ་ལྟ་བ་དང་བལྟ་རྒྱུ་མེད་པའམ།
ནམ་མཁའ་སྒོམ་པ་དང་བསྒོམ་རྒྱུ་མེད་པའམ། ཡིད་ལ་མི་བྱེད་པ་བསྒོམ་པ་དང་སྒོམ་ཡིད་ལ་མི་བྱེད་པ་ལ་སོགས་པ་ལྟར་དོན་གཅིག་གོ ། གཉིས་པ་མ་ངེས་པ་སྤང་བ་ནི། ཚོགས་པ་ཚང་ཡང་མྱུ་གུ་བཞིན། ། ལྟོས་མེད་འདི་ཡང་མ་ངེས་ལོ། ། ཁ་ཅིག་ས་བོན་དང་ཆུ་ལུད་ཀྱི་ཚོགས་པ་ཚང་ནས་རྒྱུ་གཞན་ལ་ལྟོས་པ་མེད་དུ་ཟིན་ཡང༌། མྱུ་གུ་མི་སྐྱེད་པ་མཐོང་བས་རྟགས་དེ་མ་ངེས་སོ་ཞེ་ན་མ་ཡིན་ཏེ། ཚོགས་པ་དེ་དག་འགྱུར་བ་ལ། ། ལྟོས་པའི་ཕྱིར་ན་མ་ངེས་མིན། ། དེ་དག་ཚོགས་པ་ཡོངས་སུ་འགྱུར་བ་ལ་ལྟོས་པའི་ཕྱིར་ལྟོས་མེད་ཀྱི་རྟགས་མ་ཞུགས་སོ། །
བྱས་པའང་དུས་ལ་ལྟོས་ཤེ་ན། འོ་ན་བྱས་པ་ལ་ཡང་འཇིག་པ་ཡོད་དུ་ཟིན་ཀྱང་དུས་གཞན་ལ་ལྟོས་སོ་ཞེ་ན། དུས་ལ་ལྟོས་ན་བྱས་པ་དེ། ། འགྱུར་ན་འཇིག་པ་ལྟོས་མེད་གྲུབ། ། མི་འགྱུར་སྔར་བཞིན་འཇིག་མེད་གནས། ། བྱས་པ་འཇིག་པ་དུས་ལ་སྡོད་ཀྱི་བར་དུ་འགྱུར་ན་འཇིག་པ་ལྟོས་མེད་གྲུབ་ལ། མི་འགྱུར་ན་སྔར་བཞིན་དུ་ངོ་བོ་ལ་ཁྱད་པར་མེད་པའི་ཕྱིར་ཕྱིས་ཀྱང་མི་འཇིག་པར་ཐལ། དེས་ན་དུས་ལ་ལྟོས་ནས་ཕྱིས་འཇིག་པ་ཉིད་ཀྱིས་དང་པོ་ཉིད་ནས་ལྟོས་པ་མེད་པར་སྐད་ཅིག་གིས་འཇིག་པར་གྲུབ་སྟེ། དང་པོ་མི་འཇིག་མཐར་མི་འགྱུར། ། ཞེས་མདོ་སྡེ་རྒྱན་ལས་གསུངས་པ་ལྟར་རོ། །
ཚོགས་པ་འགྱུར་མེད་གཅིག་ཡིན་པས། ། གཏན་ཚིགས་འདི་ནི་མ་གྲུབ་ལ། ། ས་དང་ས་བོན་ལ་སོགས་པ་རང་གི་ངོ་བོ་འགྱུར་མེད་ཀྱི་གཅིག་ཡིན་པས་རྒྱུན་འགྱུར་བ་ལ་ལྟོས་པའི་རྟགས་མ་གྲུབ་བོ་སྙམ་ན། ཚོགས་པས་ཕྱི་ནས་བསྐྱེད་པ་ལྟར། ། གཅིག་ཕྱིར་དང་པོར་བསྐྱེད་པར་འགྱུར། ། ས་དང་ས་བོན་ལ་སོགས་པའི། ། ཚོགས་པ་ཐ་མས་མྱུ་གུ་སྐྱེད་པ་ལྟར་སྔར་ཚོགས་པ་ཙམ་ཉིད་ན་སྐྱེད་པར་ཐལ་ཏེ་ངོ་བོ་གཅིག་པའི་ཕྱིར་རོ། ། གཅིག་ཉིད་ན་ཡང་གགས་ཡོད་ཕྱིར་རོ། ། མྱུ་གུ་སྐྱེད་པར་མི་ངེས་ན། ། གལ་ཏེ་ངོ་བོ་གཅིག་ཀྱང་ཚོགས་པ་དང་པོ་ལ་གགས་སྲིད་པའི་ཕྱིར་སྐྱེད་པར་མ་ངེས་སོ་ཞེ་ན།
གགས་ཅན་གགས་མེད་ཐ་དད་ཕྱིར། ། གཅིག་ཏུ་འདོད་ཀྱང་གཉིས་སུ་འགྱུར། ། ཚོགས་པ་སྔ་ཕྱི་གཉིས་ཐ་དད་དུ་ཐལ་ཏེ་གགས་ཅན་གགས་མེད་ཡིན་པའི་ཕྱིར་རོ། ། ནས་ཀྱི་རྒྱུ་ཚོགས་སཱ་ལུ་ཡི། ། མྱུ་གུ་སྐྱེད་ལ་ལྟོས་མེད་ཀྱང༌། ། སཱ་ལུའི་མྱུ་གུ་མི་སྐྱེད་པས། ། གཏན་ཚིགས་འདི་ནི་མ་ངེས་ལོ། ། གལ་ཏེ་ནས་ཀྱི་ས་བོན་ལ་སོགས་པ་ལའང་སཱ་ལུའི་མྱུ་གུ་སྐྱེད་པ་ལ་ལྟོས་ནས་ལྟོས་མེད་ཀྱི་རྟགས་ཞུགས་ཀྱང་དེས་སཱ་ལུའི་མྱུ་གུ་མི་སྐྱེད་པས་རྟགས་དེ་མ་ངེས་སོ་ཞེ་ན། སཱ་ལུའི་ས་བོན་ལ་ལྟོས་ཕྱིར། ། ལྟོས་མེད་ཡིན་པའི་རྟགས་མ་གྲུབ། །
དེ་ལྟོས་མེད་ཡིན་པའི་གཏན་ཚིགས་མི་འགྲུབ་སྟེ། སཱ་ལུའི་ས་བོན་གྱི་ངོ་བོ་ལ་ལྟོས་བཅས་ཡིན་ནོ། ། བྱས་ཡོད་སྐད་ཅིག་འཇིག་པ་མིན། ། འཇིག་པའི་རྒྱུ་ལ་ལྟོས་ཤེ་ན། ། འོ་ན་བྱས་པའམ་ཡོད་པ་ལའང་སྐད་ཅིག་རེ་རེ་འཇིག་པ་མེད་དོ། ། འཇིག་པའི་རྒྱུ་ཐོ་བ་ལ་སོགས་པ་ལ་ལྟོས་པའི་ཕྱིར་ལྟོས་མེད་ཀྱི་རྟགས་མི་འགྲུབ་བོ་ཞེ་ན། དེ་གཉིས་མི་མཚུངས་ཏེ། མྱུ་གུ་རང་རང་རྒྱུ་ལ་ལྟོས། ། དངོས་འཇིག་རྒྱུ་གཞན་ལ་མི་ལྟོས། ། འཇིག་པ་དངོས་མེད་རྒྱུ་མི་དགོས། །
དེས་ན་འཇིག་བྱེད་གཞན་མི་དགོས། ། སཱ་ལུ་དང་ནས་ལ་སོགས་པ་འབྲས་བུ་སྐྱེད་པ་དང་མི་སྐྱེད་པའི་རང་བཞིན་ནི་རང་རང་གི་རྒྱུ་ཡིན་གྱི་ཕན་ཚུན་རྒྱུ་མ་ཡིན། དེས་ན་རྒྱུ་མ་ཡིན་པ་དེ་དེའི་རང་བཞིན་མ་ཡིན་ནོ། ། གལ་ཏེ་འབྱུང་བ་དང་འབྱུང་བ་ལས་གྱུར་པ་ཁྱད་པར་མེད་པ་ལ་རྒྱུ་དང་རྒྱུ་མ་ཡིན་པའི་ཁྱད་པར་མི་འཐད་དོ་ཞེ་ན། མི་འགལ་ཏེ་ཐ་དད་པ་དང་མི་དད་པའི་ཁྱད་པར་ཐམས་ཅད་རྒྱུ་ཐ་དད་དང་ཐ་མི་དད་ཀྱིས་བྱེད་པས་ཡུལ་དུས་རྣམ་པ་ཐ་དད་ཐམས་ཅད་རྒྱུ་ཐ་དད་ལ་མ་ལྟོས་པར་མི་འབྱུང་བར་ཚད་མ་གཉིས་ཀྱིས་གྲུབ་པའི་ཕྱིར་རོ། ། བྱས་པའམ་ཡོད་པ་འཇིག་པ་དེ་དངོས་པོ་ཡིན་ན་རང་གི་རྒྱུ་ལས་སྐྱེ་བས་རྒྱུ་གཞན་མི་དགོས་ལ་དངོས་མེད་ཡིན་ནའང་སྐྱེ་རྒྱུ་མེད་པའི་ཕྱིར་རྒྱུ་མི་དགོས་སོ། ། དེས་ན་མུ་སྟེགས་བྱེད་ཀྱིས་བུམ་པ་ལ་སོགས་པ་གང་ཅི་ཡང་རུང་བ་ཞིག་རྒྱུ་འདོད་ཀྱང་རུང་མི་འདོད་ཀྱང་རུང་འཇིག་པར་ཁས་བླངས་པ་ཉིད་ཀྱིས་སྔར་ཡང་འཇིག་པའི་རང་བཞིན་དུ་གྲུབ་ལ། གལ་ཏེ་མི་འགྲུབ་ན་ཕྱིས་ཀྱང་མི་འགྲུབ་སྟེ་རང་བཞིན་ཁྱད་པར་མེད་པའི་ཕྱིར་རོ། ། དེའི་ཕྱིར་འཇིག་མེད་རྒྱུས་བསྐྱེད་པའམ། འཇིག་མེད་དོན་བྱེད་ནུས་པར་འདོད་པ་དེས་དུས་ཐམས་ཅད་དུ་མི་འཇིག་པའམ་ཐམས་ཅད་དུ་བྱ་བ་མི་བྱེད་པ་ཅིག་ཁས་བླངས་དགོས་ལ།
དེ་མི་སྲིད་དེ་བུམ་པ་ལ་སོགས་པ་ཕྱིས་འཇིག་པའམ་དོན་བྱེད་པར་མཐོང་བའི་ཕྱིར་རོ། ། དེས་ན་ལྟོས་མེད་ཡང་དག་ཏུ་གྲུབ་བོ། ། གསུམ་པ་ཧ་ཅང་ཐལ་བ་སྤང་བ་ནི། ། དངོས་འགལ་རྫས་གཅིག་འགྱུར་བ་དང༌། ། དེ་ཉིད་གཞན་དུ་མི་འཐད་དང༌། ། ཐོགས་བཅས་ཐོགས་མེད་མཚུངས་པ་ཡི། ། ཐལ་བ་གསུམ་གྱིས་འདིར་མི་འགོག ། རིག་བྱེད་པ་ན་རེ། འཇིག་པ་ལ་རྒྱུ་མེད་ན་དེ་དངོས་མེད་དུ་འགྱུར་ལ། དངོས་མེད་ཡིན་ན་རྟག་པར་འགྱུར་ཞིང༌།
དེ་ལྟ་ན་བུམ་པ་མི་རྟག་པ་དང་འཇིག་པ་རྒྱུ་མེད་རྟག་པ་གཉིས་དངོས་འགལ་བུམ་པའི་སྟེང་དུ་རྫས་གཅིག་པར་འགྱུར་རོ་ཞེས་རྒོལ་ཏེ། རྣམ་འགྲེལ་ལས། འཇིག་པ་རྒྱུ་མེད་ཅན་ཡིན་ནའང༌། ། རྟག་ཕྱིར་དངོས་པོ་འཇིག་པ་དག ། ལྷན་ཅིག་ཡོད་པར་འགྱུར་ཞེ་ན། ། ཞེས་འབྱུང་བ་ལྟར་རོ། ། འདི་མི་འཐད་དེ། ཞིག་པ་ལ་རྒྱུ་མེད་པས་དངོས་མེད་ཡིན་ཡང་རྟག་པར་མི་འགྱུར་ཏེ། ཁོ་བོ་ཅག་དངོས་མེད་ངོ་བོ་མེད་པར་འདོད་ལ། རྟག་མི་རྟག་གི་དཔྱད་པའང་དངོས་པོ་ལ་འཇུག་གི་དངོས་མེད་ལ་མི་འཇུག་གོ་ཞེས་བཤད་ཟིན་ཏོ། །
དེས་ན་རྟག་མི་རྟག་ངོ་བོ་གཅིག་པའི་སྐྱོན་ལས་གྲོལ་ཏེ། རྣམ་འགྲེལ་ལས། མེད་པ་རྟག་ཉིད་ག་ལ་ཡིན། ། ཞེས་གསུངས་པས་སོ། ། འོ་ན་ཞིག་པ་དངོས་མེད་ལ་ནུས་པ་མེད་པས་དེས་དངོས་པོ་འཇིག་པར་མི་འགྱུར་ལ། འདོད་ན་དངོས་པོ་རྟག་པར་འགྱུར་རོ་ཞེ་ན་མ་ཡིན་ཏེ། དོན་གཞན་དུ་འགྱུར་བའི་ཞིག་པ་དངོས་མེད་ཀྱིས་དངོས་པོ་འཇིག་པར་མི་འདོད་པས་སོ། ། དེའང་རྣམ་འགྲེལ་ལས། མེད་ལ་དངོས་འཇིག་མེད་ཉིད་ཀྱིས། ། ཐལ་བར་འགྱུར་བ་མི་རུང་སྟེ། །
གང་ཕྱིར་དངོས་པོ་འཇིག་པ་ཡིས། ། འཇིག་པ་དག་ནི་མི་འདོད་དོ། ། ཞེས་གསུངས་པས་སོ། ། འོ་ན་འཇིག་པ་གང་ཡིན་ཞེ་ན། བཤིག་པས་ཞིག་པ་དེ་དངོས་མེད་དུ་མི་འདོད་ཀྱི་འོན་ཀྱང་རང་གི་རྒྱུ་ལས་སྐད་ཅིག་གཅིག་སྐྱེས་ནས་གཉིས་པ་ཕན་ཆད་དུ་མི་སྡོད་པ་ཙམ་ལ་འཇིག་པ་ཟེར་གྱིས་འཇིག་པ་ཞེས་བྱ་བའི་ཆོས་ལོགས་པ་མི་འདོད་དོ། ། དེའང་རྣམ་འགྲེལ་ལས། དངོས་འཇིག་གཞན་ལས་ལྟོས་མེད་ཕྱིར། ། དེ་ཤེས་དོན་དུ་སེམས་ཀྱིས་ནི། ། དེ་ཡི་ཐ་དད་སྒྲོ་བཏགས་ནས། ། གནས་སྐབས་དེ་རྒྱུ་མེད་ཅན་བཤད། །
ཅེས་གསུངས་པས་སོ། ། གཉིས་པ་དེ་ཉིད་དང་གཞན་དུ་བརྟགས་ན་མི་འཐད་པ་སྤང་བ་ནི། རྒྱལ་དཔོག་པ་ན་རེ། གལ་ཏེ་འཇིག་པ་རྒྱུ་མེད་ཡིན་ན་སྔར་ངེད་ལ་བཀོད་པ་ལྟར་ཞིག་པ་དེ་དངོས་པོ་དེ་ཉིད་ཡིན་ན་ཞིག་པ་དངོས་པོ་ཡིན་པའི་ཕྱིར་མ་ཞིག་པར་ཐལ། དངོས་པོ་ལས་གཞན་ཡིན་ན་ཤིང་ངམ་བུམ་པ་ཉིད་མཐོང་བར་ཐལ་བའི་སྐྱོན་མཚུངས་སོ། ། ཞེ་ན་ཞིག་པ་དངོས་པོར་འདོད་ན་དངོས་པོ་ལ་གཅིག་གམ་ཐ་དད་གཉིས་ལས་མི་འདའ་བས་བརྟག་པ་དེ་འཇུག་གི་འདིར་འཇིག་པ་ངོ་བོ་མེད་པ་ལ་གཅིག་གམ་ཐ་དད་ཀྱི་སྐྱོན་མི་འབྱུང་ངོ༌། ། དེ་ཉིད་རྣམ་འགྲེལ་ལས། དེའི་ཅུང་ཟད་འགྱུར་མེད་དེ། ། མེད་པར་གྱུར་པ་ཙམ་ཞིག་ཡིན། །

ཡོད་ལ་རྣམ་རྟོག་འདིར་འགྱུར་ཏེ། ། བསྒྲུབ་པ་དངོས་དང་འབྲེལ་ཕྱིར་རོ། ། ཞེས་བྱ་བ་དང༌། དངོས་མེད་ཡིན་ཞེས་གསུངས་པ་ཡང༌། ། དངོས་པོ་མིན་ཞེས་བྱ་བ་ཡིན། ། ཞེས་གསུངས་པ་ལྟར་རོ། ། གསུམ་པ་ཐོགས་བཅས་ཐོགས་མེད་ལ་མཚུངས་པ་སྤང་བ་ནི། བྱས་པའམ་ཡོད་པར་མཚུངས་པ་ལ་རྟག་མི་རྟག་གཉིས་མི་སྲིད་ན། དངོས་པོ་མཉམ་པོ་ལ་རང་གི་ཡུལ་དུ་དངོས་པོ་གཞན་སྐྱེ་བའི་གགས་བྱེད་པའི་ཐོགས་བཅས་བུམ་པ་ལ་སོགས་པ་དང༌། གགས་མི་བྱེད་པའི་བློ་དང་སྣང་བ་ལ་སོགས་པའི་ཐོགས་མེད་གཉིས་ཀྱང་མི་སྲིད་པར་མཚུངས་སོ་ཞེ་ན་མི་མཚུངས་ཏེ། བྱས་པའམ་ཡོད་པར་སྐྱེས་ཙམ་ཉིད་མི་རྟག་པ་ཡིན་གྱི་དེ་ལ་མི་རྟག་པ་དང་རྟག་པར་བྱེད་པའི་རྒྱུ་ཐ་དད་མེད་ལ་ཐོགས་བཅས་ཐོགས་མེད་གཉིས་རྒྱུ་ཐ་དད་ལས་སྐྱེ་བར་གྲུབ་པས་ག་ལ་མཚུངས།
དེ་སྐད་དུའང༌། རྣམ་འགྲེལ་ལས། ཇི་ལྟར་སྐྱེ་ལྡན་འགའ་ཞིག་ཉིད། ། ཐོགས་བཅས་ཉིད་འདོད་དེ་བཞིན་དུ། ། ཡོད་རྣམས་འཇིག་པའི་རང་བཞིན་ཡིན། ། སྐྱེ་ལྡན་མིན་པ་མིན་ཞེ་ན། ། ཞེས་དོགས་པ་བཀོད་ནས་དེའི་ལན་དུ། རྒྱུ་ཡི་རང་བཞིན་ངེས་པ་ལས། ། འབྲས་བུའི་རང་བཞིན་ངེས་པ་སྟེ། ། ཐ་དད་རྒྱུ་རྣམས་མེད་པའི་ཕྱིར། །
མི་རྟག་ངོ་བོ་ཐ་དད་མེད། ། ཅེས་གསུངས་པ་ལྟར་རོ། ། གཉིས་པ་གནོད་པ་ཅན་གྱི་གཏན་ཚིགས་ལའང༌། གཉིས་ལས་ཕྱོགས་སྔ་མ་ནི། བྱ་རོག་དཀར་པོ་སྲིད་པ་ལྟར། ། དངོས་པོ་རྟག་པ་མི་འགལ་ཟེར། ། དབང་ཕྱུག་པ་ལ་སོགས་པ་ཁ་ཅིག་བྱ་རོག་ཕལ་ཆེར་ནག་པོར་མཐོང་ཡང་བརྒྱ་ལ་དཀར་པོར་སྲིད་པ་ལྟར། དངོས་པོའི་ནུས་པ་སྣ་ཚོགས་པས་བུམ་པ་ལ་སོགས་པ་ཕལ་ཆེར་མི་རྟག་ཀྱང་དབང་ཕྱུག་ལ་སོགས་པ་འགའ་ཞིག་རྟག་པར་སྐྱེའོ། ། དེའི་ཕྱི་བུམ་པ་ལ་སོགས་པ་རྒྱུན་གྱི་མཐར་འཇིག་པར་མཐོང་བ་འདི་དག་ལ་ལྟོས་མེད་ཀྱིས་འགྲུབ་ཀྱང༌། དབང་ཕྱུག་ལ་སོགས་པ་རང་བྱུང་ཡིན་པས་བྱས་པའི་རྟགས་མི་འགྲུབ་ལ་རྟག་པ་ཡིན་པས་ཐ་མར་འཇིག་པ་མ་མཐོང་བའི་ཕྱིར་ལྟོས་མེད་ཀྱིས་མི་རྟག་པར་མི་འགྲུབ་པས་ཡོད་པའི་རྟགས་གྲུབ་ཀྱང་མི་རྟག་པའི་བསྒྲུབ་བྱ་མི་འགྲུབ་བོ། །
དེས་ན་མི་མཐུན་ཕྱོགས་ལ་རྟགས་ཞུགས་པས་མ་ངེས་པ་ཡིན་ནོ་ཞེས་ཟེར་རོ། ། གཉིས་པ་དེ་དགག་པ་ལ་གསུམ་ལས། བརྟག་ན་མི་འཐད་པ་ནི། རྟགས་དེས་དོན་བྱེད་མི་ནུས་ན། ། དངོས་མེད་ཡིན་ཕྱིར་དོན་ལ་མཐུན། ། ནུས་དེ་འགྱུར་ན་རྟག་པ་ཉམས། ། འགྱུར་བ་མེད་ན་བྱེད་པ་འགལ། ། དབང་ཕྱུག་ལ་སོགས་པ་རྟག་པར་འདོད་པ་དེ་ཅི། དོན་བྱེད་མི་ནུས་ན་ཡོད་པར་མིང་བཏགས་ཀྱང་དངོས་མེད་ཡིན་པས་མིང་ལ་མི་བརྩད་དོ། ། གལ་ཏེ་ནུས་ན་དེས་བྱ་བ་བྱེད་པའི་ཚེ་སྔར་གྱི་རང་བཞིན་ལས་འགྱུར་ན་མི་རྟག་པར་འགྱུར་ལ་མི་འགྱུར་ན་དོན་བྱེད་པ་འགལ་ཏེ།
དོན་མི་བྱེད་པའི་གནས་སྐབས་ལས་མ་འགྱུར་བའི་ཕྱིར་རོ། ། གཉིས་པ་དེ་རྟགས་ཀྱིས་བསྒྲུབ་པ་ལ་གསུམ་སྟེ། རྟགས་དགོད་པ་དང༌། སྦྱོར་བའི་དོན་ངོས་བཟུང་དང༌། རྟགས་ཀྱི་རིགས་ངོས་བཟུང་བའོ། ། དང་པོ་ནི། གང་གང་བྱེད་མིན་དེ་དངོས་མེད། ། མཁའ་བཞིན་རྟག་པའང་བྱེད་པས་སྟོང༌། ། གང་དོན་བྱེད་པས་སྟོང་པ་དེ་ཡོད་པས་སྟོང་སྟེ་ནམ་མཁའ་བཞིན་དབང་ཕྱུག་ལ་སོགས་པ་རྟག་པའང་དོན་བྱེད་པས་སྟོང་ངོ༌། ། ཞེས་མི་མཐུན་ཕྱོགས་རྟག་པ་ལ་རྟགས་བྱས་པའང་ཡོད་པ་འགོག་པས་གནོད་པ་ཅན་གྱི་གཏན་ཚིགས་སོ། །
གཉིས་པ་སྦྱོར་བའི་དོན་ངོས་བཟུང་བ་ལ་གསུམ་སྟེ། ཆོས་ཅན་དང༌། བསྒྲུབ་བྱ་དང༌། གཏན་ཚིགས་སོ། ། དང་པོ་ལ་གཉིས་ལས་རང་གི་ལུགས་ནི། ཆོས་ཅན་རྟག་པའི་གཞན་སེལ་ཡིན། ། ཆོས་ཅན་ནི་ཕ་རོལ་གྱིས་ཁས་བླངས་པའི་དབང་ཕྱུག་རྟག་པ་ལ་སོགས་པའི་སྒྲ་དོན་ལ་རང་མཚན་དུ་བཟུང་བའོ། ། གཉིས་པ་དེ་ལ་གཞན་གྱིས་བརྟགས་པ་དགག་པ་ལ་གཉིས་ལས། རང་མཚན་ཆོས་ཅན་དུ་འདོད་པ་དགག་ན། བོད་འགའ་ཞིག་ཤེས་བྱ་བ་ལ་གནས་པའི་འཇིག་པ་ཁེགས་ཙམ་ཆོས་ཅན་ཡིན་ཞེས་ཟེར་བ་དང༌།
རྟག་པའི་རང་མཚན་ཤེས་བྱ་ལ་གྲུབ་ཅེས་ཟེར་བ་ནི་ཆོས་ཀྱི་གྲགས་པའི་དགོངས་པ་མ་ཡིན་པར་བཤད་ཟིན་ཏོ། ། གཉིས་པ་སྒྲ་དོན་ཆོས་ཅན་དུ་འདོད་པ་དགག་ན། ཁ་ཅིག་སྒྲ་དོན་ཆོས་ཅན་ཡིན་ཞེས་ཟེར་བ་ཡང་མི་འཐད་དེ། སྒྲ་དོན་རྐྱང་པ་ལ་དགག་སྒྲུབ་བྱས་པས་རང་མཚན་ལ་མ་འབྲེལ་བའི་ཕྱིར་རོ། ། གཉིས་པ་བསྒྲུབ་བྱ་ནི། དངོས་པོ་བཀག་ཉིད་བསྒྲུབ་བྱའི་ཆོས། ། བསྒྲུབ་བྱའི་ཆོས་ནི་ཁ་དོག་ཏུ་དབྱུང་བྱ་མ་ཡིན་མོད་ཀྱི་དོན་གྱིས་གོ་བ་བྱས་པའམ་ཡོད་པས་སྟོང་པའི་མེད་དགག་ཉིད་དོ། ། གསུམ་པ་གཏན་ཚིགས་ཀྱི་དོན་ལ་གཉིས་ཏེ། ཕྱོགས་ཆོས་དང༌། ཁྱབ་པ་བསྒྲུབ་པའོ། །
དང་པོ་ལ་གསུམ་སྟེ། གཞན་ལུགས་དགག་པ། རང་ལུགས་བརྗོད་པ། དེ་ལ་རྩོད་པ་སྤང་བའོ། ། དང་པོ་ལ་གཉིས་ལས། མངོན་སུམ་གྱིས་གྲུབ་པ་དགག་ན། ཕྱོགས་ཆོས་མངོན་སུམ་གྱིས་གྲུབ་ཟེར། ཁ་ཅིག་རྟག་པ་ལ་རིམ་དང་ཅིག་ཅར་གྱིས་དོན་བྱེད་པས་སྟོང་པའི་ཕྱོགས་ཆོས་མངོན་སུམ་གྱིས་གྲུབ་པར་འདོད་དེ། དགག་གཞི་རྟག་པ་འགྱུར་མེད་ལ་རྟོག་པ་དང༌། དགག་བྱ་དོན་བྱེད་པ་འགྱུར་བ་ལ་རྟོག་པའི་རྟོག་པ་གཉིས་འཛིན་སྟངས་འགལ་བར་རང་རིག་གིས་མྱོང་བའི་ཤུགས་ལས་ཡུལ་གཉིས་འགལ་བར་གྲུབ་པས་རྟག་པ་ལ་དོན་བྱེད་ཁེགས་སོ་ཞེས་ཟེར་རོ། །
འདི་མི་འཐད་དེ། དགག་བྱ་འཛིན་པ་སྐྱེ་མི་དགོས། ། དགག་པ་བྱེད་པ་ལ་དགག་བྱ་ལ་དམིགས་པའི་ཚད་མ་སྐྱེ་བས་ཁྱབ་པ་མི་དགོས་པའི་ཕྱིར་རོ། ། གཉིས་པ་རང་རིག་གཅིག་པུས་འགྲུབ་པར་འདོད་པ་དགག་ན། ལ་ལ་རྟོག་མྱོང་གཅིག་ཡིན་ལོ། ། ཁ་ཅིག་རྟག་པ་ལ་དོན་བྱེད་པས་སྟོང་པའི་ཕྱོགས་ཆོས་རྟག་པ་འགྱུར་མེད་དུ་རྟོག་པ་མྱོང་བའི་རང་རིག་གིས་དེའི་ཡུལ་འགྱུར་མེད་ཀྱི་རྣམ་པར་གྲུབ་པས་འགྱུར་བ་ཙམ་ཁེགས་པ་ན་རིམ་དང་ཅིག་ཅར་གྱི་དོན་བྱེད་པའང་ཁེགས་པས་བློ་གཅིག་ཉིད་ཀྱིས་འགྲུབ་བོ་ཞེས་ཟེར་བ་མི་འཐད་དེ། ལོག་རྟོག་ཉིད་ཀྱང་མི་སྲིད་འགྱུར། ། རྟག་པ་འགྱུར་མེད་དུ་རྟོག་པ་མྱོང་བའི་རང་རིག་གིས་གྲུབ་པས་རིམ་དང་ཅིག་ཅར་གྱི་དོན་བྱེད་པ་ཁེགས་ན། མུ་སྟེགས་བྱེད་ལ་རྟག་པ་བྱེད་པ་པོ་ཡིན་པའི་ལོག་རྟོག་སྐྱེ་མི་སྲིད་དེ། བློ་གཅིག་ཉིད་ཀྱིས་རྟག་པ་ལ་དོན་བྱེད་པ་ཁེགས་པའི་ཕྱིར་རོ། །
གཉིས་པ་རང་གི་ལུགས་ནི། དེས་ན་སྐད་ཅིག་གིས་སྟོང་ལ། ། དོན་བྱེད་འགོག་པའི་རྟགས་ཀྱིས་འགྲུབ། ། དེ་ལ་གཉིས་ལས་དང་པོ་རྟགས་དགོད་པ་ནི། གང་འགྱུར་བ་མེད་པ་དེ་རིམ་དང་ཅིག་ཅར་གྱི་དོན་བྱེད་པ་མེད་དེ། ནམ་མཁའ་བཞིན་དབང་ཕྱུག་ལ་སོགས་པ་རྟག་པའང་འགྱུར་བ་མེད་དོ་ཞེས་ཁྱབ་བྱེད་མི་དམིགས་པའོ། ། གཉིས་པ་ཚུལ་བསྒྲུབ་པ་ལ་གཉིས་ལས་ཕྱོགས་ཆོས་ནི་ཕྱིར་རྒོལ་གྱིས་རྟག་པ་འགྱུར་མེད་དུ་ཁས་བླངས་པ་ཉིད་ཡིན་ལ། གཉིས་པ་འགྱུར་མེད་ལ་རིམ་དང་ཅིག་ཅར་མེད་པའི་ཁྱབ་པ་ནི། མཐའ་གཞན་བཀག་པས་འགྲུབ་སྟེ། འདི་ལྟར་ཅིག་ཅར་དོན་བྱེད་ན་ཅིག་ཅར་ལན་ཅིག་བྱས་ནས་འཇོག་ན་བྱེད་པ་དང་འཇོག་པའི་གནས་སྐབས་གཉིས་ལ་ཁྱད་པར་ཡོད་ན་མི་རྟག་པར་ཐལ་ཏེ།
འགྱུར་བའི་ཕྱིར་རོ། ། གཞན་ཡང་ལན་ཅིག་ཐམས་ཅད་བྱེད་ན་མ་འོངས་པ་ཐམས་ཅད་ད་ལྟར་གྲུབ་པར་ཐལ། ཅིག་ཅར་བྱས་པའི་ཕྱིར་རོ། ། ཡང་ཕྱིས་ཀྱང་བྱེད་ན་ཅིག་ཅར་བྱེད་པ་ཉམས་སོ། ། གལ་ཏེ་རྟག་པས་རིམ་གྱིས་དོན་བྱེད་ན་དང་པོ་མི་བྱེད་པའི་གནས་སྐབས་ལས་ཕྱིས་བྱེད་པ་ན་འགྱུར་ན་མི་རྟག་པར་ཐལ། མི་འགྱུར་ན་ཕྱིས་ཀྱང་མི་བྱེད་པར་ཐལ། སྔ་མ་ལས་མི་འགྱུར་བའི་ཕྱིར་རོ། ། དེ་ཉིད་སློབ་དཔོན་གྱིས། དོན་བྱེད་ནུས་པ་གང་ཡིན་པ། ། དེ་འདིར་དོན་དམ་ཡོད་པ་ཡིན། །
དེ་ལ་རིམ་དང་རིམ་མ་ཡིན། ། འགལ་ཕྱིར་སྐད་ཅིག་མིན་པ་མེད། ། ཅེས་གསུངས་པས་སོ། ། གསུམ་པ་རྩོད་པ་སྤང་བ་ལ་གཉིས་ལས། རྟག་པའི་གནས་སྐབས་ལ་མི་ཁེགས་པ་སྤང་བ་ནི། རང་བཞིན་རྟག་ཀྱང་གནས་སྐབས་རྣམས། ། འགྱུར་ཕྱིར་དོན་བྱེད་འཐད་ཅེ་ན། ། རྟག་པའི་རང་བཞིན་མི་འགྱུར་ཡང་གནས་སྐབས་འགྱུར་བས་དོན་བྱེད་དོ་ཞེ་ན། མི་འཐད་དེ། གཉིས་པོ་གཅིག་ན་ཆོས་གཉིས་འགལ། །
ཐ་དད་ཡིན་ན་བྱེད་པ་འགལ། ། རྟག་པའི་རང་བཞིན་དང་གནས་སྐབས་གཉིས་གཅིག་ན་འགྱུར་མི་འགྱུར་ཆ་གཉིས་འགལ་ལ། ཐ་དད་ན་གནས་སྐབས་མི་རྟག་པས་དོན་བྱེད་ཀྱང་རང་བཞིན་རྟག་པས་དོན་བྱེད་མི་ནུས་པར་འགྱུར་རོ། ། གཉིས་པ་རྟག་པའི་རང་བཞིན་ལ་མི་ཁེགས་པ་སྤང་བ་ནི། སྐད་ཅིག་འཇིག་པ་མེད་ན་ཡང༌། ། རགས་པའི་འགྱུར་བ་ཡོད་ཅེ་ན། ། རྟག་པ་ལ་སྐད་ཅིག་གིས་འཇིག་པ་མེད་ཀྱང་རགས་པའི་འགྱུར་བ་ཡོད་པས་བྱ་བ་བྱེད་དོ་ཞེ་ན། དང་པོ་སྐད་ཅིག་མི་འཇིག་ན། ། རགས་པའི་འགྱུར་བ་ག་ལ་སྲིད། ། དང་པོ་ནས་སྐད་ཅིག་གིས་མི་འཇིག་ན་ཕྱིས་ཀྱང་འགྱུར་བ་འགལ་ཏེ།
སྐད་ཅིག་དང་པོ་སྐྱེས་པ་དེ་གཉིས་སུ་སྡོད་ཅིང་གསུམ་དུ་མི་སྡོད་པའི་རང་བཞིན། གཉིས་པར་ཉམས་ན་གཉིས་པར་སྡོད་པའི་རང་བཞིན་འགག་པས་སྐད་ཅིག་ཏུ་གྲུབ་ལ། མ་ཉམས་ན་གཉིས་པའི་གཉིས་པ་གསུམ་དུ་སྡོད་པར་འགྱུར་བ་ལས་གསུམ་དུ་མི་སྡོད་པའི་ཕྱིར་གཉིས་པར་སྡོད་པ་མ་ཡིན་ནོ། ། དེ་ལ་དགོངས་ནས། གནས་པ་ལ་ནི་མི་སྲིད་དང༌། ། དང་པོ་མི་འཇིག་མཐར་མི་འགྱུར། ། ཞེས་མདོ་སྡེ་རྒྱན་ལས་གསུངས་པས་སོ། ། རྩོད་སྤང་གཞན་མང་པོ་སྐད་ཅིག་གིས་འཇིག་པ་ཡང་དག་ཏུ་སྒྲུབ་ཤེས་ན་རང་གྲོལ་དུ་འགྲོ་བས་སྤང་མི་དགོས་སོ། ། གཉིས་པ་དོན་བྱེད་པས་སྟོང་པ་ལ་བྱས་པའམ་ཡོད་པས་སྟོང་པའི་ཁྱབ་པ་ནི། དོན་བྱེད་ནུས་པ་བཀག་པ་ལ། །
དངོས་པོ་མེད་པས་ཁྱབ་པ་གྲུབ། ། དངོས་པོའི་མཚན་ཉིད་དོན་བྱེད་ནུས་པ་ཡིན་ལ། དེ་རྟག་པ་ལ་ཁེགས་པས་རྟག་པ་ལ་དངོས་མེད་ཀྱི་ཁྱབ་པ་འགྲུབ་སྟེ་དཔེར་ན་ནམ་མཁའ་བཞིན་ནོ། ། གསུམ་པ་རྟགས་ཀྱི་རིགས་ངོས་གཟུང་བ་ལ་གཉིས་ཏེ། རིགས་གང་ཡིན་པ་དང༌། གཉིས་མི་དགོས་པ་སྤང་བའོ། ། དང་པོ་ནི་ཡོད་པའམ་བྱས་པའི་མཚན་ཉིད་འགོག་ན་དོན་འགོག་ཡིན་ལ་མཚོན་བྱ་འགོག་ན་ཐ་སྙད་འགོག་པ་ཡིན་ནོ། ། གཉིས་པ་ནི། ལྟོས་མེད་དམ་གནོད་པ་ཅན་གང་རུང་གིས་ཁྱབ་པ་འགྲུབ་པས་གཉིས་དོན་མེད་དོ་ཞེ་ན། གནོད་པ་ཅན་གྱི་ལམ་སྦྱོང་དུ། །
ལྟོས་མེད་འཆད་པ་དགོངས་པ་མིན། ། ཁ་ཅིག་ལྟོས་མེད་གནོད་པ་ཅན་གྱི་ལམ་སྦྱོང་དུ་འཆད་པ་ནི་སློབ་དཔོན་གྱི་དགོངས་པ་མ་ཡིན་ནོ། ། དེས་ན་ལོག་རྟོག་རྣམ་གཉིས་ཀྱི། ། གཉེན་པོར་གཏན་ཚིགས་རྣམ་གཉིས་གསུངས། ། ལྟོས་མེད་ནི་མུ་སྟེགས་བྱེད་འགའ་ཞིག་དངོས་པོ་རྣམས་འཇིག་རྒྱུ་དང་ཕྲད་ན་འཇིག་ལ། མ་ཕྲད་ན་མི་འཇིག་པར་འདོད་པ་ལ་འཇིག་པར་ཁས་ལེན་ན་རྒྱུ་ལ་མི་ལྟོས་པར་རང་གིས་འཇིག་པར་འགྲུབ་པ་ཡིན་ཅིང༌། གནོད་པ་ཅན་ནི། དབང་ཕྱུག་དང་རིག་བྱེད་ལ་སོགས་པ་དངོས་པོ་ནི་ཡིན་ལ་འཇིག་པའི་རྐྱེན་དང་ཕྲད་ཀྱང་མི་འཇིག་པར་འདོད་པ་ལ་དངོས་པོ་འཇིག་མེད་དེས་དོན་བྱེད་དུས་སམ་མི་ནུས་ཞེས་བརྟགས་ནས་འགོག་པ་ཡིན་ནོ། ། དེས་ན་འཇིག་པར་ཁས་ལེན་པ་ལ་གནོད་པ་ཅན་མི་འཇུག་ལ་མི་འཇིག་པར་ཁས་ལེན་པ་ལ་ལྟོས་མེད་མི་འཇུག་པས་ཡུལ་ཐ་དད་པ་ཡིན་ནོ། ། གཉིས་པ་དེ་ལས་བྱུང་བའི་འབྲེལ་པ་ངེས་པར་བྱེད་པ་ལ་གསུམ་ལས་གཞན་ལུགས་དགག་ན།
རྒྱུ་འབྲས་ཕྲུགས་ལྔས་ངེས་ཞེས་ཟེར། ། ཧ་ཅང་ཐལ་ཕྱིར་འདི་མི་འཐད། ། འགའ་ཞིག་རྒྱུ་འབྲས་ཕྲུགས་ལྔས་ངེས་པར་བྱེད་དེ། དང་པོ་རྒྱུ་འབྲས་གཉིས་ཀ་མ་དམིགས། དེ་ནས་རྒྱུ་དམིགས། དེ་ནས་འབྲས་བུ་དམིགས། དེ་ནས་རྒྱུ་ལོག་པས་རྒྱུ་མ་དམིགས། དེ་ནས་འབྲས་བུ་ལོགས་པས་འབྲས་བུ་མ་དམིགས་པ་དང་ལྔའོ། ། འདི་ཙམ་གྱིས་མི་ངེས་ཏེ། གནས་སྐབས་ཀྱི་རྗེས་སུ་འགྲོ་ལྡོག་རྔ་སྒྲ་དང་ཉི་མའི་འོད་ཟེར་ལ་ཡང་ཡོད་ལ།
རང་བཞིན་རྗེས་སུ་འགྲོ་ལྡོག་གིས་ངེས་ན། ཕྲུགས་གསུམ་ཉིད་དུ་འདུས་སོ། ། ཡང་འགའ་ཞིག་རྒྱུ་འབྲས་གཉིས་ཀ་མཐོང་བ་ལས་རྒྱུ་མ་མཐོང༌། དེ་ནས་འབྲས་བུ་མ་མཐོང་བའི་ཚད་མ་གསུམ་གྱིས་ངེས་ཞེས་ཟེར་ཏེ་རྒྱུ་འབྲས་གཉིས་དུས་གཅིག་ཏུ་མཐོང་བ་མི་སྲིད་ལ་རེས་འཇོག་ཏུ་མཐོང་ན་མཐོང་བ་གཉིས་དང་མ་མཐོང་བ་གཉིས་ཏེ། བཞིར་འགྱུར་རོ། ། དེའང་གནས་སྐབས་ཙམ་མ་ཡིན་པར་རང་བཞིན་ངེས་ན་འགལ་བ་མེད་དེ། ཆོས་ཀྱི་གྲགས་པས་ཀྱང༌། རྟག་ལ་ལྟོས་པ་མེད་པའི་ཕྱིར། ། ནུས་པ་ཉིད་ཀྱང་རྟོགས་པ་དཀའ། ། ཞེས་ཡོད་ན་ཡོད་པའི་རྗེས་འགྲོ་ཙམ་གྱིས་མི་གྲུབ་པར་ལོག་ན་ལྡོག་པའི་ལྡོག་པ་ཉིད་དགོས་པར་གསུངས་པའི་ཕྱིར་རོ། །
ཁ་ཅིག་འདིས་མ་ངེས་ཏེ་ལྡོག་པ་ངེས་པའི་ཚད་མ་གསུམ་གྱིས་དུ་བ་སྐྱེ་བར་མ་གྲུབ་པར་མེ་ལས་སྐྱེ་བ་མི་འགྲུབ་ལ། དེ་མ་ཡིན་ལ་སྐྱེ་བ་ཁེགས་ཙམ་གྱིས་དེ་ལས་སྐྱེ་བ་མི་འགྲུབ་ཅིང་དུ་བའི་སྒྲ་དོན་མེ་མ་ཡིན་ལས་སྐྱེ་བ་ཁེགས་པས་མེ་ལས་སྐྱེ་བ་མི་འགྲུབ་པ་བཞིན་ནོ། ། ཞེས་ཟེར་བ་མི་འཐད་དོ། ། དུ་བའི་སྒྲ་དོན་དངོས་མེད་ཡིན་པས་དཔེ་ག་ལ་མཚུངས། དངོས་པོ་ཞིག་ཡིན་ན་དེ་མ་ཡིན་ལས་སྐྱེ་བ་ཁེགས་ན་དེ་ལས་སྐྱེ་བ་འགྲུབ་པ་ཉིད་ཡིན་ཏེ་བྱས་པ་རྟག་པ་ལ་ཁེགས་པས་མི་རྟག་པ་ལ་འགྲུབ་པ་བཞིན་ནོ། ། ཁ་ཅིག་མེ་ལས་དུ་བ་སྐྱེ་བ་མངོན་སུམ་གྱིས་གྲུབ་པས་རྒྱུ་འབྲས་སྒྲུབ་བྱེད་གཞན་མི་དགོས་སོ་ཞེས་ཟེར་བའང་མི་འཐད་དེ། མེ་དུད་དུས་མཉམ་པ་མཐོང་བ་ནི་རྒྱུ་འབྲས་མ་ཡིན་ལ། སྔ་ཕྱིར་མཐོང་ནས་རྒྱུ་འབྲས་སུ་ངེས་པའང་ཕྲུགས་གསུམ་ལས་མ་འདས་ཤིང་དུ་བ་སྐྱེ་བ་མཐོང་བ་ནི་དུ་བ་རྐྱང་པ་ཡིན་གྱི་མེ་ལ་ལྟོས་མི་དགོས་སོ། ། གཉིས་པ་རང་གི་ལུགས་ལ་གསུམ་སྟེ། རྒྱུ་འབྲས་སྤྱིའི་མཚན་ཉིད།
དེ་ངེས་པར་བྱེད་པའི་ཚད་མ། དེ་དག་ལ་རྩོད་པ་སྤང་བའོ། ། དང་པོ་ནི་རྒྱུ་འབྲས་ཕན་འདོགས་བྱ་བྱེད་ཡིན། ། རྒྱུ་ཡང་ཉེར་ལེན་ལྷན་ཅིག་བྱེད། ། རྒྱུ་འབྲས་གཉིས་ལ་སྤྱི་མཚན་མེད་པས་སོ་སོར་ཕྱེ་ན། རྒྱུའི་མཚན་ཉིད་ནི་ཆོས་གཞན་ལ་ཕན་འདོགས་པ་ཡིན་ལ་འབྲས་བུའི་མཚན་ཉིད་ནི་ཆོས་གཞན་གྱིས་ཕན་བཏགས་པའོ། ། རྒྱུ་ལའང་གཉིས་ལས། ཉེར་ལེན་ནི་འབྲས་བུའི་ངོ་བོ་ལ་ཕན་འདོགས་པ་ཡིན་ལ། ལྷན་ཅིག་བྱེད་པ་ནི་དེའི་ཁྱད་པར་ལ་ཕན་འདོགས་པའོ། ། དེས་ན་ས་བོན་གྱི་མཚན་ཉིད་ཀྱང་རྐྱེན་དང་ཕྲན་ན་འབྲས་བུ་སྐྱེད་ནུས་སོ། །
བོད་ཁ་ཅིག་འབྲས་བུ་སྐྱེད་ནུས་ལ་བྱེད་པ་མི་འཐད་དེ། ས་བོན་རྐྱང་པ་ལ་ནུས་པ་མེད་པའི་ཕྱིར་རོ། ། དེའང་རྣམ་འགྲེལ་ལས། དེ་ཕྱིར་སོ་སོར་གང་ནུས་མེད། ། ཚོགས་ན་ཡོན་ཏན་སྲིད་གྱུར་པ། ། དེ་དག་རྒྱུ་ཡིན་ཞེས་གསུངས་པས་སོ། ། གཉིས་པ་རྒྱུ་འབྲས་ངེས་པར་བྱེད་པའི་ཚད་མ་ནི། དེ་ཡང་རྗེས་སུ་འགྲོ་ལྡོག་གི ། སྒོ་ནས་ཕྲུགས་གསུམ་རྣམ་པ་གཉིས། ། མ་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་ནི།
དང་པོ་ས་ཕྱོགས་དག་པར་མེ་དུད་གཉིས་ཀ་སྣང་རུང་མ་དམིགས་པ་ལས་མེ་མཐོང་བའི་ཚེ་རྟོག་པས་མེའི་གཞན་སེལ་བཟུང༌། དེ་ནས་དུ་བ་མཐོང་བའི་རྗེས་སུ་རྟོག་པས་དུ་བའི་གཞན་སེལ་བཟུང་ནས་ད་ལྟར་གྱི་དུ་བ་འདི་སྔར་གྱི་མེ་མེད་ན་མི་འབྱུང་ཞེས་རྟོག་བཅས་ཀྱི་བློས་འབྲེལ་ལ་ངེས་པར་བྱེད་དོ། ། ཡང་ན་དམིགས་པ་སྔོན་དུ་འགྲོ་བའི་ཕྲུགས་གསུམ་སྟེ། དང་པོ་འབྲས་བུ་སྐྱེ་བ་མ་མཐོང་བ། དེ་ནས་སྐྱེད་བྱེད་ཀྱི་རྒྱུ་མེ་མ་མཐོང་བ། དེ་ནས་བསྐྱེད་པའི་འབྲས་བུ་དུ་བ་མ་མཐོང་བ་སྟེ་གསུམ་མོ། ། འདི་ནི་སྔོན་མཐའ་མི་ངེས་པ་ལ་ཡིན་ཅིང༌། སྔ་མ་ནི་ཕྱི་མཐའ་མི་ངེས་པ་འཇུག་ལ་གཉིས་ཀ་ལྟར་ཡང་ཕྲུགས་གསུམ་ཡིན་ནོ། ། སློབ་དཔོན་གྱིས། གང་ཞིག་མཐོང་ན་མ་མཐོང་མཐོང༌། །
དེ་མ་མཐོང་ན་མ་མཐོང་བ། ། འབྲས་བུ་ཡིན་པ་ཉིད་དུ་ནི། ། སྟོན་པའི་སྐྱེ་བོ་མེད་ཀྱང་ཤེས། ། ཞེས་བྱ་བ་ལ་སོགས་པས་རྗེས་སུ་འགྲོ་ལྡོག་གཉིས་ཀ་གསུངས་པ་ནི་གཉིས་ཀ་ལ་དགོངས་པ་ཡིན་ནོ། ། སེམས་དང་ལྗོན་པའམ་ཡུལ་དང་རྣམ་ཤེས་ལ་སོགས་པ་རྒྱུ་འབྲས་ཕྲུགས་གསུམ་གྱིས་ངེས་མི་ནུས་པ་རྣམས་ལ། འགའ་ཞིག་སྔ་ཕྱི་ལྟོས་པས་གྲུབ་ཅེས་ཟེར་མོད། འོན་ཀྱང་གཞན་སེལ་ཉིད་ཀྱིས་དེ་དག་ངེས་ཏེ། རྣམ་འགྲེལ་ལས། རིགས་གང་གང་ལ་རབ་གྲུབ་པ། ། ཁྱད་པར་མེད་དེ་མེ་ཤིང་བཞིན། །
རྒྱུ་མ་མཐོང་བ་ཅན་གཞན་ཡང༌། ། དེ་ལས་གྲུབ་པར་ཡང་དག་ཤེས། ། ཞེས་གསུངས་པ་ལྟར་རོ། ། དེ་ལྟར་ན་སྔར་མི་དམིགས་པས། རྒྱུ་གཞན་ལས་སྐྱེ་བ་ཁེགས་ཤིང་འབྲས་བུའི་ལྡོག་པ་གྲུབ་ལ། སྔར་མེད་པ་དང་ཕྱིས་སྐྱེ་བ་དམིགས་པ་གཉིས་ཀྱིས་གཏན་མི་སྐྱེ་བ་དང༌། རྒྱུ་མེད་ལས་སྐྱེ་བ་ཁེགས་ཤིང་འབྲས་བུའི་རྗེས་འགྲོ་གྲུབ་པས་རྒྱུའི་མཐའ་གསུམ་ཁེགས་ལ། འབྲས་བུའི་མཚན་ཉིད་རྗེས་སུ་འགྲོ་ལྡོག་གཉིས་གྲུབ་པས་རྗེས་འགྲོ་ཕྲུགས་གསུམ་དང༌། དེ་བཞིན་དུ་ལྡོག་པའི་ཕྲུགས་གསུམ་གྱིས་འགྲུབ་བོ། ། གསུམ་པ་རྩོད་པ་སྤང་བ་ལ་གསུམ་སྟེ།
མཚན་ཉིད་མི་འགྲུབ་ཧ་ཅང་ཐལ། ། གཞན་དུ་འཁྲུལ་པས་འདིར་མི་གནོད། ། དང་པོ་ནི་སྔར་མ་དམིགས་པས་འབྲས་བུ་ལྡོག་པ་མི་འགྲུབ་སྟེ། འབྲས་བུ་བལྟར་མི་རུང་བ་སྲིད་པའི་ཕྱིར་རོ། ། དེ་ཙམ་གྱིས་སྐྱེད་པར་མཐོང་བས་ཀྱང་མི་སྣང་བའི་རྒྱུ་གཞན་མི་ཁེགས་ཏེ། བདེ་བ་དང་སྡུག་བསྔལ་ལ་ལས་སམ། ནད་སྐྱེད་པ་དང་འཚོ་བ་ལ་གདོན་དང་ལྷ་བཞིན་ནོ་ཞེ་ན། སྣང་དུ་མི་རུང་བའི་མེ་དུད་ལ་སོགས་པ་ལ་དེ་ལྟར་དོགས་པས་མི་ཁེགས་ཀྱང་འདིར་རང་བཞིན་གྱིས་མ་བསྐལ་བའི་མེ་དུད་རྒྱུ་འབྲས་སུ་བསྒྲུབ་པས་སྐྱོན་མེད་དོ། ། གཉིས་པ་ཧ་ཅང་ཐལ་བ་ནི། རྒྱུ་འབྲས་མ་ཡིན་པའི་སྡོང་བུའི་རྣམ་འགྱུར་དང༌།
མུན་པའམ། འབྲས་བུའི་སྤྱི་དང་རྒྱུའི་བྱེ་བྲག་ཀྱང་ཐ་དད་ལས་རྗེས་སུ་འགྲོ་ལྡོག་བྱེད་པའི་ཕྱིར་རྒྱུ་འབྲས་སུ་ཐལ་ལོ་ཞེ་ན། མུན་པ་ནི་སྡོང་བུའི་རྣམ་འགྱུར་དང་རྗེས་སུ་འགྲོ་ལྡོག་མི་བྱེད་ཀྱི་སྡོང་བུའི་རྣམ་འགྱུར་ལྡོག་པའི་སྣང་བ་དང་རྗེས་སུ་འགྲོ་ལྡོག་བྱེད་པ་ལ་དེ་དང་རྗེས་སུ་འགྲོ་ལྡོག་བྱེད་པ་ལྟར་མཐོང་བ་ཡིན་ནོ། ། འབྲས་བུའི་སྤྱི་དང་རྒྱུའི་བྱེ་བྲག་ལ་ཁྱབ་ཆེས་པ་མེད་དེ། དུ་བའི་ཤེས་བྱ་དང་ཤེས་བྱ་ཙམ་ལྡོག་གཉིས་ལས་དང་པོ་ནི་འབྲས་བུ་ཉིད་ཡིན་ལ། གཉིས་པ་ལ་ལྡོག་པ་མེད་པས་མཚན་ཉིད་མ་ཞུགས་སོ། ། གསུམ་པ་གཞན་དུ་འཁྲུལ་པ་སྤང་བ་ལ་གཉིས་ཏེ། རྒྱུ་མིན་ལས་མི་སྐྱེ། སྐྱེ་ན་སྔ་ཕྱིའི་རྒྱུ་འབྲས་སུ་གྲུབ་པའོ། ། དང་པོ་ལ་གཉིས་ལས་སྐྱེ་བར་འདོད་པ་དགག་ན།
མེ་མིན་བརྒྱ་བྱིན་གྱི་སྤྱི་བོ་ལས་དུ་བའམ། ས་བོན་མ་ཡིན་པ་བ་ལང་གི་ལྕིབ་ལས་ཨུཏྤ་ལའམ། ལུག་གི་རྭ་ལས་དཱུར་བ་སྐྱེ་བ་ལ་སོགས་པ་མཐོང་བས་མ་ངེས་སོ་ཞེ་ན། གང་དག་རྒྱུ་མིན་ལས་སྐྱེས་པ། ། དེ་ནི་དེ་ཡི་འབྲས་བུ་མིན། ། རྣམ་པ་འདྲ་བས་འཁྲུལ་པ་ལ། ། དེ་ཡི་མིང་གིས་བཏགས་པར་ཟད། ། གང་རྒྱུ་མ་ཡིན་པ་དེས་རྒྱུ་དེའི་འབྲས་བུ་མི་སྐྱེད་དོ། ། དེས་ན་བརྒྱ་བྱིན་གྱི་སྤྱི་བོའི་དེ་དུ་བ་ཡིན་ན་མེ་ལས་སྐྱེས་པར་ཐལ། མེ་ལས་མ་སྐྱེས་ན་དུ་བ་མ་ཡིན་པར་ཐལ།
ཞེས་བྱ་བ་ཙམ་གྱིས་འགྲུབ་མོད་ཀྱི། འོན་ཀྱང་སློབ་དཔོན་གྱིས། གལ་ཏེ་བརྒྱ་བྱིན་སྤྱི་བོའི་མེ། ། རང་བཞིན་ཡིན་ན་དེ་ཉིད་མེ། ། འོན་ཏེ་དེ་མེའི་རང་བཞིན་མིན། ། ཇི་ལྟར་དེ་ལས་དུ་བ་འབྱུང༌། ། དུ་བའི་རྒྱུ་ཡི་རང་བཞིན་མེ། ། དེ་ཡི་ནུས་པའི་བྱེ་བྲག་ལྡན། ། དུ་བ་དུ་བའི་རྒྱུ་མིན་ལས། ། འབྱུང་བ་དེ་ནི་རྒྱུ་མེད་འགྱུར། །
ཞེས་གསུངས་པ་ལྟར་ན། དུ་བ་མེ་དང་མེ་མིན་གཉིས་ཀ་ལ་ལྡོག་པ་འཁྲུལ་པས་དེ་གཉིས་ཀའི་འབྲས་བུ་མ་ཡིན་པར་ཐལ་པ་དང༌། རྒྱུ་ལས་མ་བྱུང་ཞིང་རྒྱུ་མིན་ལས་བྱུང་བས་རྒྱུ་ཡེ་མེད་དུ་ཐལ་བ་དང༌། མེ་དང་མེ་མིན་གྱི་འབྲས་བུ་མ་ཡིན་པས་དུ་བ་ཉིད་མ་ཡིན་པར་ཐལ་བ་གསུམ་མོ། ། དེ་བཞིན་དུ་མེའི་སྟེང་དུ་ཐལ་བ་གསུམ་དང༌། བརྒྱ་བྱིན་གྱི་སྤྱི་བོའི་སྟེང་དུ་ཐལ་བ་གསུམ་སྟེ་དགུ་བཀོད་ཀྱང་རུང་ངོ༌། ། དེས་ན་གྲག་མཁར་གྱི་དུ་བ་དང༌། ལྕི་བའི་ཨུཏྤ་ལ་ལ་སོགས་པ་མིང་དེར་བཏགས་ཀྱང་ཁ་དོག་དང་ནུས་པ་དང་རོ་ལ་སོགས་པ་སོ་སོར་ཕྱེ་ན་མི་འདྲ་བས་ཨུཏྤ་ལ་ལ་སོགས་པ་ཉིད་མ་ཡིན་ཏེ་ཤིན་ཏུ་རྣམ་པར་ཕྱེ་བའི་འབྲས་བུ་རྣམས་ནི་རྒྱུ་ལ་འཁྲུལ་པ་མེད་དོ། ། ཞེས་གསུངས་པ་བཞིན་ནོ། ། འདི་ནི་འབྲས་བུའི་རྟགས་ཀྱི་གནོད་པ་ཅན་གྱི་གཏན་ཚིགས་སོ། །
གཉིས་པ་བཀག་པ་ལ་མི་འཐད་པ་སྤང་བ་ནི། གལ་ཏེ་རྒྱུ་མ་ཡིན་པ་ལས་གྲུབ་པ་དེའི་འབྲས་བུ་མ་ཡིན་ན། རྡོ་གཙུབས་པའི་མེ་མེ་མ་ཡིན་པར་འགྱུར་རོ། ། མེའི་རྒྱུ་བུད་ཤིང་ལས་མ་བྱུང་ཡང་མེ་ཡིན་ན་བརྒྱ་བྱིན་གྱི་སྤྱི་བོའི་ཡང་རྒྱུ་མེ་ལས་མ་བྱུང་ཡང་དུ་བར་མཚུངས་སོ། ། དེ་རྒྱུ་མེ་ལས་མ་བྱུང་བས་དུ་བ་མ་ཡིན་ན། རྡོ་གཙུབས་པའི་ཡང་རྒྱུ་ཤིང་ལས་མ་བྱུང་བས་མེ་མ་ཡིན་ནོ། ། དེ་མེ་ཡིན་ན་སྔ་མ་ཡང་དུ་བ་ཡིན་ནོ་ཞེ་ན་མི་མཚུངས་ཏེ། རྡོ་དང་ཤིང་སོགས་མེ་རྒྱུ་མིན། ། མེ་རྒྱུ་མེ་ཡི་རྡུལ་ཕྲན་ཡིན། ། རྡུལ་ཕྲན་གཅིག་ཏུ་སྡུད་པའི་རྒྱུ། །
རྡོ་ཤིང་སོགས་ཡིན་དབང་པོ་བཞིན། ། རྡོ་དང་བུད་ཤིང་ལ་སོགས་པ་མེའི་ཉེར་ལེན་གྱི་རྒྱུར་འདོད་ན་བདེན་པ་ཞིག་ན། ཁོ་བོ་ཅག་བེམས་པོ་ཐམས་ཅད་འབྱུང་བ་བཞིན་ཁ་དོག་དང་རེག་པ་དང༌། དྲི་དང་རོའི་རྡུལ་ཕྲན་འདུས་པར་འདོད་ཀྱི་རྐྱང་པ་ལ་རགས་པར་སྣང་བ་མི་འདོད་དོ། ། མེའི་ཉེར་ལེན་མེའི་རྡུལ་ཕྲན་ཉིད་ཡིན་ཏེ། ཚོགས་པ་རྣམ་པར་འཇོག་པ་ཡི། ། རྒྱུ་ནི་ཚོགས་པ་ཅན་ཡིན་པས། ། ཞེས་གསུངས་པ་ལྟར་རོ། ། རྡོ་དང་ཤིང་ནི་མེའི་རྡུལ་ཕྱོགས་གཅིག་ཏུ་འཚོགས་པར་བྱེད་པའི་བདག་རྐྱེན་ཡིན་གྱི། ཉེར་ལེན་གྱི་རྒྱུར་མི་རུང་སྟེ།
དཔེར་ན་མིག་གི་རྣམ་ཤེས་ཀྱི་ཉེར་ལེན་གྱི་རྒྱུ་རྣམ་ཤེས་སྔ་མ་ཡིན་ལ་བདག་རྐྱེན་དབང་པོ་ཡིན་པ་བཞིན་ནོ། ། དེས་ན་མེ་མ་ཡིན་པ་མེའི་ཉེར་ལེན་དང་རྣམ་ཤེས་མ་ཡིན་པ། རྣམ་ཤེས་ཀྱི་ཉེར་ལེན་དུ་མི་འཐད་དོ། ། འོ་ན་དུ་བའི་རྒྱུའང་སའི་རྡུལ་ཕྲན་ཡིན་ལ། མེ་དང་བརྒྱ་བྱིན་གྱི་སྤྱི་བོ་ཡང་སའི་རྡུལ་ཕྲན་སྡུད་པའི་བདག་རྐྱེན་ཡིན་ནོ་ཞེ་ན། མི་མཚུངས་ཏེ། སའི་རྡུལ་ཕྲན་བསྡུས་པ་ཙམ་གྱིས་དུ་བར་འགྱུར་ན། རི་དང་ཁང་པ་ལ་སོགས་པའང་དུ་བར་འགྱུར་རོ། ། མེའི་རྡུལ་ཕྲན་བསྡུས་པ་མེར་གྱུར་ན། རྒོད་མཁའི་མེའང་མེར་འགྱུར་རོ་ཞེ་ན།
འདོད་པས་ག་ལ་མཚུངས། གལ་ཏེ་སའི་རྡུལ་ཕྲན་སྡུད་པ་ཙམ་མ་ཡིན་གྱི། འོན་ཀྱང་མེ་དང་བརྒྱ་བྱིན་གྱི་སྤྱི་བོ་གཉིས་ཀས་དུ་བ་སྡུད་པར་བྱེད་དོ་ཞེ་ན། མ་ཡིན་ཏེ་དུ་བ་ནི་མེ་དང་བུད་ཤིང་གིས་བསྐྱེད་པའི་སྐྱའི་རྫས་ཀྱི་བྱེ་བྲག་ཡིན་པས་དེ་བརྒྱ་བྱིན་གྱི་སྤྱི་བོ་ལ་ག་ལ་འགྲུབ། དེས་ན་དུ་བ་ཞེས་བྱ་བ་ཤིང་གི་སྒྲ་ལྟ་བུར་སྐྱ་བོའི་རྫས་ཀྱི་སྤྱི་སྒྲ་མ་ཡིན་གྱི་ཤིང་ཤ་པ་ལྟ་བུར་མེ་ལས་སྐྱེས་པའི་རྫས་ཀྱི་བྱེ་བྲག་གི་ཐ་སྙད་ཡིན་ནོ། ། གལ་ཏེ་བརྒྱ་བྱིན་གྱི་སྤྱི་བོ་ལ་མིང་ཡང་དུ་བར་གྲགས་ལ་རྣམ་པའང་དུ་བ་དང་འདྲའོ། ། ཞེ་ན་མི་འདྲ་བ་ལ་སྒྲོ་བཏགས་པ་ཡིན། རྣམ་པ་སྔོ་ལ་འཕྱུར་བ་ཙམ་དུ་འདྲ་ཡང་མཚུལ་དུ་དཀུ་བ་དང༌། སྔོ་ཚུལ་དང་འཕྱུར་ཚུལ་མི་འདྲའོ། ། ངོ་བོ་མི་འདྲ་ཡང་བློས་སྤུ་རིས་མི་ཟིན་ནོ་ཞེ་ན།
ངོ་བོ་མི་འདྲ་བས་ཆོག་མོད། སྤུ་རིས་མི་ཟིན་པ་བློའི་སྐྱོན་ཡིན་གྱི་དོན་གྱི་སྐྱོན་མ་ཡིན་ནོ། ། བློ་སྐྱོན་ཐམས་ཅད་དོན་ལ་སྦྱོར་ན་གསེར་དང་ར་གན་དང་མི་དང་ཐོ་ཡོར་ལ་སོགས་པའང་སྤུ་རིས་མི་ཟིན་པའི་བླུན་པོ་ཡོད་པས་ཐམས་ཅད་ངེས་པར་མི་ནུས་སོ། ། དེ་སྐད་དུའང༌། ཐ་དད་དངོས་ལ་རབ་གྲུབ་པ། ། སྒྲ་མཚུངས་པས་ཐ་དད་མེད་ཕྱིར། ། རྗེས་དཔོག་རིགས་པ་མ་ཡིན་ཏེ། ། སྐྱ་བོའི་རྫས་པ་མེ་བཞིན་ནོ། ། ཞེས་གསུངས་པ་ལྟར་རོ། ། དེས་ན་མིང་གཅིག་ཀྱང་དོན་མི་གཅིག་སྟེ།
འཆི་བའི་སྒྲ་ཤིང་སྐམ་པ་དང༌། མེ་རྣལ་བ་དང༌། འོ་མ་རུལ་པ་ལའང་འཇུག་མོད་ཀྱི། སངས་རྒྱས་པས་ཤི་བ་མཚན་ཉིད་པ། རྣམ་ཤེས་ཀྱི་རྟེན་དང་ཚེ་ལ་སོགས་པ་འགག་པ་ལ་ཟེར་གྱི་སྐམ་པ་ལ་མི་ཟེར་བ་བཞིན་ནོ། ། དེ་ཉིད་རྒྱན་མཛད་པས། རྣམ་ཤེས་ལ་སོགས་འགག་པ་ལ། ། འཆི་བར་སངས་རྒྱས་པས་རྟོགས་པས། ། གང་ལ་ཤིང་ལ་རྣམ་ཤེས་སོགས། ། མ་གྲུབ་དེ་ལས་འཆི་དེ་བཞིན། །
ཞེས་གསུངས་པ་ལྟར་རོ། ། གཉིས་པ་སྐྱེ་ན་སྔ་ཕྱིའི་རྒྱུ་འབྲས་སུ་གྲུབ་པ་ནི། ཡང་ན་སྔོན་དང་ཕྱི་མ་ཡི། ། རྒྱུ་དང་འབྲས་བུ་ཐ་དད་ཡོད། ། མེ་དང་དུ་བས་བསྐྱེད་པ་ཡི། ། འབྲས་བུ་དུ་བའི་ཁྱད་པར་བཞིན། ། དང་པོ་བསྐྱེད་པའི་རྒྱུ་འབྲས་དང༌། ། ཕྱིས་བསྐྱེད་པའི་རྒྱུ་འབྲས་མི་འདྲ་སྟེ། དུ་བ་དང་པོའི་རྒྱུ་མེ་ཡིན་ལ་དུ་བ་ཕྱི་མའི་རྒྱུ་དུ་བ་ཉིད་ཡིན་པའམ། ། ཆུ་ཤིང་དང་པོའི་རྒྱུ་ས་བོན་ཡིན་ལ།
ཕྱིས་ཀྱི་རྒྱུ་སྡོང་བུའམ། དཱུར་བ་དང་པོའི་རྒྱུ་ལུག་གི་རྭ་ཉིད་ལ་ཕྱིས་ཀྱི་རྒྱུ་དཱུར་བའི་ས་བོན་ནམ། བུམ་པ་དང་པོའི་རྒྱུ་འཇིམ་པ་དང་རྫ་མཁན་ལ་ཕྱིས་ཀྱི་རྒྱུ་བུམ་པ་ཉིད་དམ། དེ་བཞིན་དུ་ཤ་ལུ་ཀ་ལ་སོགས་པ་ཐམས་ཅད་ལ་ཤེས་པར་བྱ་སྟེ། གཏན་ཚིགས་ཐིགས་པ་ལས། རིགས་མི་མཐུན་པ་ལས་ཀྱང་ཅུང་ཟད་འབྱུང་བར་མཐོང་སྟེ། དཔེར་ན་བ་ལང་གི་ལྕི་བ་ལ་སོགས་པ་ལས་ཤ་ལུ་ཀ་ལ་སོགས་པ་མ་ཡིན་ནམ་ཞེ་ན། རིགས་མི་མཐུན་པ་ལས་ཀྱང་འབྱུང་བ་ཡིན་ཏེ། དེ་ལྟ་བུ་ཁོ་ན་དེ་དང་འདྲ་བའི་དང་པོའི་རྒྱུ་ཡིན་པས་རྒྱུ་ཐ་དད་པ་མ་ཡིན་ནོ། ། རྒྱུན་གྱིས་འབྱུང་ན་འདམ་བུ་ལས་འབྱུང་ངོ༌། །
ཞེས་གསུངས་པ་ལྟར་རོ། ། དེས་ན་ཤ་ལུ་ཀ་ལ་སོགས་པ་ངོ་བོ་ཡིན་ན་སྔ་ཕྱི་རྒྱུ་འབྲས་ཡིན་ལ་ངོ་བོ་མ་ཡིན་པའི་གཟུགས་འདྲ་བ་ཙམ་ནི་དུ་བ་དང་བརྒྱ་བྱིན་གྱི་སྤྱི་བོ་ལྟར་མིང་གཅིག་ཀྱང་དོན་འཁྲུལ་པ་ཡིན་ནོ། ། གཉིས་པ་འབྲེལ་པ་དེ་དག་གི་མཚན་གཞི་ངོས་བཟུང་བ་ལ་གསུམ་ལས་གཞན་ལུགས་དགག་པ་ནི། རང་མཚན་དང་ནི་སྒྲ་དོན་གཉིས། ། འབྲེལ་པའི་མཚན་གཞིར་མི་འཐད་པས། ། བོད་རྣམས་འབྲེལ་པ་དོན་ལ་ཡོད་པར་འདོད་པ་ལྟར་ན། མཚན་གཞིའང་ཡུལ་དུས་སོ་སོར་ངེས་པའི་རྫས་ལ་བརྩི་དགོས་ལ། དེ་འདོད་ན་རང་མཚན་ལ་རྗེས་འགྲོ་མེད་པའི་ཕྱིར་གོ་བྱེད་མ་ཡིན་པར་བཤད་ཟིན་ཏོ། ། འགའ་ཞིག་དུ་བ་དང་བྱས་པ་ལ་སོགས་པའི་སྒྲ་དོན་ལ་འབྲེལ་པ་བརྩི་བའང་མི་འཐད་དེ། སྒྲ་དོན་དངོས་མེད་ལ་འབྲེལ་པ་བྱས་པས་རང་མཚན་གོ་བར་མི་ནུས་སྟེ།
རང་མཚན་དང་དངོས་མེད་ཉིད་ལ་འབྲེལ་པ་མེད་པའི་ཕྱིར་བུམ་པ་ལ་འབྲེལ་པ་བྱས་པས་བ་ལང་མི་གོ་བ་བཞིན་ནོ། ། གཉིས་པ་རང་གི་ལུགས་ནི། སྒྲའི་དོན་ལ་རང་མཚན་དུ། ། འཁྲུལ་པའི་གཞན་སེལ་ཁོ་ན་ཡིན། ། རྟོག་པས་སྒྲ་དོན་ལ་རང་མཚན་དུ་འཁྲུལ་པའི་གཞན་སེལ་གྱིས་དུ་བ་དང་མེ་དང༌། བྱས་པ་དང་མི་རྟག་པ་ལ་སོགས་པའི་ལྡོག་པ་གཅིག་ཏུ་བཟུང་བ་ཉིད་ཡིན་ཏེ། གང་ཚེ་གོ་བྱེད་རྗེས་འགྲོ་བ། ། སྤྱི་ཡི་ངོ་བོ་ཉིད་དུ་རྟོགས། ། ཞེས་གསུངས་པ་ལྟར་རོ། ། གསུམ་པ་རྩོད་པ་སྤང་བ་ནི།
ལྡོག་པ་གཅིག་འདོད་ན་རྫས་ཀྱི་སྤྱི་དང་བརྟག་པ་མཚུངས་པའི་སྐྱོན་ཡོད་དོ་ཞེ་ན། ལྡོག་པ་དངོས་མེད་ཡིན་པས་གཅིག་གམ་ཐ་དད་ཀྱི་སྐྱོན་ལས་གྲོལ་ལོ་ཞེས་གཞན་སེལ་གྱི་སྐབས་སུ་བཤད་ཟིན་ཏོ། ། ཁ་ཅིག་ལྡོག་པ་གཅིག་མ་ཡིན་ཏེ་མཚུངས་པ་ཡིན་ནོ། ། ཞེས་ཟེར་བའང་མི་འཐད་དེ། བདག་ཉིད་ཐམས་ཅད་ཀྱིས་མཚུངས་སམ་ཕྱོགས་གཅིག་གིས་མཚུངས། གང་ལྟར་ཡང་མཚུངས་པ་ཙམ་དུ་བཟུང་བས་ཁྱབ་པ་མི་འགྲུབ་པའང་སྔར་བཤད་ཟིན་ཏོ། ། གསུམ་པ་དེ་དག་གང་གིས་ངེས་པའི་ཚུལ་ལ་གསུམ་སྟེ། ཕྱོགས་རེས་ངེས་པ་གཞན་གྱི་ལུགས་དང༌། གཉིས་ཀ་དགོད་པ་རང་གི་ལུགས་དང༌། དེ་ལ་མི་འཐད་པ་སྤང་བའོ། །
དང་པོ་ལ་གཉིས་ལས། དཔྱོད་པས་ངེས་པ་ནི། བདེ་བྱེད་དགའ་བ་དཔྱོད་པ་ཡིས། ། འབྲེལ་པ་ངེས་པར་བྱེད་ཅེས་གྲག ། ཁ་ཆེའི་རྟོག་གེ་བ་ཆེན་པོ་བདེ་བྱེད་དགའ་བ་ན་རེ། གནས་སྐབས་ཀྱི་འབྲེལ་པ་ཚད་མས་ངེས་ཀྱང་རང་བཞིན་གྱིས་འབྲེལ་པ་དཔྱོད་པས་ངེས་དགོས་སོ་ཞེས་གསུངས་སོ། ། དཔྱོད་པ་དེའི་མཚན་ཉིད་ཀྱང་འགལ་འབྲེལ་གྱི་རྩ་བ་ལ་བརྟེན་ནས་སྔར་མ་རྟོགས་པའི་སྤྱིའི་རྣམ་པ་ལ་མཐའ་གཞན་དུ་འཛིན་པའི་དོགས་པ་སེལ་བ་ཞེས་བྱ་བའོ། ། དེ་སྐད་དུའང༌། འཇུག་ཡུལ་ངེས་པ་མ་རྟོགས་པས། ། ཚད་མའི་མཚན་ཉིད་མེད་ཀྱང་བླ། །
འབྲེལ་པའི་རྩ་བ་ལ་བརྟེན་ནས། ། རྣམ་གཞག་དོགས་འགོག་ཡིད་ཆེས་རྒྱུ། ། ཞེས་བཤད་པ་ལྟར་རོ། ། དེ་ལ་དབྱེ་ན་སྒྲ་དོན་གྱི་དཔྱོད་པ་དང་དངོས་པོའི་དཔྱོད་པ་གཉིས་ལས། དང་པོ་ནི་ཆད་བྱས་ཀྱི་འབྲེལ་པ་ལ་བརྟེན་ནས་བརྟགས་པའི་དོན་ལ་དོགས་པ་སེལ་བ་སྟེ། རྩིས་དང་མིག་མངས་ཀྱི་འབྲེལ་བུ་ལྟ་བུའོ། ། གཉིས་པ་ནི་དངོས་པོའི་འབྲེལ་པ་ལ་བརྟེན་ནས་སྤྱིའི་དོན་ལ་དོགས་པ་སེལ་བ་སྟེ་ཤིང་དང་ཤ་བའི་འབྲེལ་པ་ལྟ་བའོ། ། དེས་དཔྱོད་པའི་ཚུལ་ཇི་ལྟར་འཇུག་ཅེ་ན། ཡལ་ག་ལོ་འདབ་དང་ལྡན་པའི་དངོས་པོ་མཐོང་བ་ལྟ་བུ་མཚན་གཞི་འཛིན་པའི་ཚད་མ་དང༌། དེ་ནས་མཐུན་དངོས་དང་གཞན་དངོས་ལས་ལོག་པའི་ལྡོག་པ་ཐ་དད་དུ་བྱེད་པའི་བློ་དང༌།
དེའི་རྗེས་སུ་བློ་ལ་དཔྱོད་པ་སྐྱེ་སྟེ། ཆོས་གང་ཞིག་གང་ལས་རྣམ་པ་གཞན་དུ་མི་འཆར་བ་དེ་ནི་དེ་དང་འབྲེལ་པ་དང༌། གཞན་དང་མི་འགལ་བའི་དོགས་པ་ཆོད་དེ། དཔེར་ན་ཤ་བའི་རྣམ་པ་དེ་ཡལ་འདབ་དང་ལྡན་པའི་ཤིང་ཙམ་ལས་གཞན་དུ་རྣམ་པ་མི་འཆར་བས་ཤིང་ཙམ་དང་འབྲེལ་ཞིང་ཤིང་མིན་དང་འགལ་བར་ངེས་པ་ལྟ་བུའོ། ། ཡང་ཆོས་གང་ཞིག་གང་ལས་གཞན་དུ་རྣམ་པར་འཆར་བ་དེ་ནི་དེ་དང་འབྲེལ་ཞིང་གཞན་དང་མི་འགལ་བ་ཡིན་ཏེ། ཤིང་ཙམ་ཤ་པ་ལས་གཞན་དུའང་རྣམ་པ་འཆར་བས་དེ་དང་འབྲེལ་ཞིང་དེ་མིན་དང་མི་འགལ་བ་བཞིན་ནོ་ཞེའོ། ། འདི་ལ་དཔྱོད་པ་ཁས་ལེན་པ་རྣམས་ན་རེ། རང་གི་མཚན་ཉིད་ཡུལ་ཅན་ཕྱིར། ། ཁྱབ་པ་མངོན་སུམ་གྱིས་མི་འགྲུབ། ། ཚད་མ་ཡིན་ཕྱིར་རྗེས་དཔག་ནི། །
ཡུལ་དུས་སྤྱི་ལ་འཇལ་མི་བྱེད། ། གང་ཞིག་སྤྱི་ཡི་ཡུལ་ཅན་མིན། ། དེ་ཡི་ཁྱབ་པ་ཇི་ལྟར་འགྲུབ། ། ཅེས་བཤད་པ་ལྟར་ཚད་མས་འབྲེལ་པ་མི་ངེས་ཏེ། དེའི་འཇུག་ཡུལ་རང་མཚན་སོ་སོར་ངེས་པ་ཡིན་པའི་ཕྱིར་རོ། ། དེས་ན་སྤྱི་འབྲེལ་དཔྱོད་པས་ངེས་པར་བྱེད་དོ་ཞེས་ཟེར་བའང་ཆོས་ཅན་ངེས་པར་མ་བཟུང་བར་འཁྲུལ་པས་དངོས་པོ་གཅིག་ལྟར་རྟོགས་པ་ཉིད། རང་མཚན་མ་བཟུང་བས་མངོན་སུམ་མིན་ལ། རྟགས་ལ་མ་ལྟོས་པས་རྗེས་དཔག་མིན་ཅིང་དོན་མཐོང་བ་ཙམ་ཡོད་པས་དཔྱོད་པ་ཞེས་བཏགས་པར་གསལ་ལོ། ། གཉིས་པ་ཚད་མས་ངེས་པ་ནི། ། ཉི་འོག་པ་རྣམས་ཚད་མ་ཡིས། །
འབྲེལ་པ་ངེས་པར་བྱེད་པར་འདོད། ། རྒྱ་གར་གྱི་པཎྜི་ཏ་རྣམས་མཐུན་པར་སྔར་བཤད་པ་བཞིན་དུ་རྗེས་སུ་འགྲོ་ལྡོག་ངེས་པའི་ཚད་མས་འབྲེལ་པ་ངེས་པར་བྱེད་དེ། དཔེ་ལ་རྟགས་ཀྱི་མཚན་གཞི་འཛིན་པའི་ཚད་མ་དང༌། དེ་མི་མཐུན་ཕྱོགས་ལ་འགོག་པའི་ཚད་མ་གཉིས་ཀྱིས་ཡོད་ན་ཡོད་པའི་རྗེས་འགྲོ་དང༌། ལོག་ན་ལྡོག་པའི་ལྡོག་པ་གྲུབ་པས་སྤྱི་ཁྱབ་འགྲུབ་སྟེ། རྗེས་སུ་འགྲོ་དང་ལྡོག་པ་ལས། ། གང་ཞིག་གང་གི་རྗེས་འགྲོ་མཐོང༌། ། ཞེས་གསུངས་པ་ལྟར་རོ། ། དེའང་མཐུན་དཔེ་ཚད་མས་གྲུབ་དགོས་ཀྱི་མི་མཐུན་དཔེ་གྲུབ་མི་དགོས་ཏེ། དེ་ཕྱིར་ཆོས་མི་མཐུན་དཔེ་ལ། །
ངེས་པར་འདི་ལ་གཞི་མི་འདོད། ། དེ་དག་མེད་ན་དེ་མེད་ཅེས། ། བརྗོད་པ་ལས་ཀྱང་དེ་རྟོགས་ཕྱིར། ། ཞེས་གསུངས་སོ། ། དེས་ན་དུ་བའམ། བྱས་པ་ཡོད་ན་མེའི་མི་རྟག་པ་ཡོད་ཅེས་བརྗོད་པ་ཉིད་ཀྱིས་མེའམ་མི་རྟག་པ་ལོག་ན་དུ་བའམ་བྱས་པ་ལྡོག་པས་ངེས་སོ་ཞེས་གསུང་ངོ༌། ། གཉིས་པ་རང་གི་ལུགས་ནི། ཚད་མའི་སྟོབས་ཀྱིས་བསྐྱེད་པ་ཡི། ། གཞན་སེལ་ངེས་པའི་བདག་ཉིད་ཅན། ། འཁྲུལ་པས་དངོས་པོ་གཅིག་ཉིད་དུ། །
རྟོག་དཔྱོད་དེ་ཡི་འབྲེལ་པ་ངེས། ། ཁོ་བོ་ནི་ཚད་མ་ལ་མ་ལྟོས་པའི་དཔྱོད་པ་ལའང་གཞན་སེལ་ཕྱིན་ཅི་ལོག་སྲིད་པས་མི་ངེས་ལ། མངོན་སུམ་ཡང་མ་ངེས་ན་འཇུག་ལྡོག་གི་ཐ་སྙད་མི་འགྲུབ་ཅིང༌། ངེས་ན་རྟོག་དཔྱོད་ལས་མ་འདས་ལ་རྗེས་དཔག་གིས་མི་མཐུན་ཕྱོགས་ལ་ཁེགས་ཀྱང་རྟོག་དཔྱོད་མེད་ན་མཐུན་ཕྱོགས་དང་འབྲེལ་པ་མི་འགྲུབ་པས། ཚད་མའི་རྗེས་ལ་སྐྱེས་པའི་ངེས་པ་རྟོག་དཔྱོད་ཀྱི་ངོ་བོས་འབྲེལ་པ་ངེས་པ་ཡིན་ནོ། ། འདི་ལ་དགོངས་ནས། འཁྲུལ་པས་དངོས་པོ་གཅིག་ལྟར་རྟོགས། ། ཞེས་བྱ་བ་དང༌། དཔྱོད་པ་ནི་དོན་བྱེད་པར་རུང་བའི་ཡུལ་ཅན་ཡིན་པའི་ཕྱིར་རོ་ཞེས་གསུངས་པ་ཡིན་ནོ། ། གསུམ་པ་དེ་ལ་མི་འཐད་པ་སྤང་བ་ནི།
འོ་ན་དཔྱོད་པ་ཡིད་དཔྱོད་དམ་བཅད་ཤེས་སུ་འགྱུར་ལ་མ་ཡིན་ན་ཚད་མ་མ་ཡིན་པ་བཞི་པར་འགྱུར་རོ་ཞེ་ན། ཡིད་དཔྱོད་མི་སྲིད་ལ་བཅད་ཤེས་ཡིན་ཡང་བཞི་པར་མི་འགྱུར་ཏེ། བཅད་ཤེས་ཉིད་ཁ་ཕྱི་ལྟ་ལོག་ཤེས་ནང་ལྟ་རང་རིག་ཡིན་པའི་ཕྱིར་རོ། ། འཁྲུལ་ཡང་རང་མཚན་ཐོབ་པའི་མི་འགལ་བ་བཤད་ཟིན་ཏོ། ། དེས་ན་དཔྱོད་པ་མེད་པར་འཇུག་ལྡོག་མི་ངེས་ལ་ཚད་མ་མེད་ན་དཔྱོད་པ་འཁྲུལ་སྲིད་པས་འབྲེལ་པ་ངེས་པ་ལ་གཉིས་ཀ་དགོས་སོ། ། དངོས་པོའི་དོན་ལ་འབྲེལ་པ་མེད། ། འབྲེལ་པ་གཉིས་ཀྱང་སྒྲོ་བཏགས་ཡིན། ། སྒྲ་ཡི་དོན་ལ་རང་མཚན་དུ། ། འཁྲུལ་པས་འབྲེལ་པའི་རྟོག་པ་སྐྱེ། ། ཞེས་བྱ་བ་བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་འབྲེལ་པ་བརྟག་པའི་རབ་ཏུ་བྱེད་པ་དྲུག་པའོ།། །། གཉིས་པ་འགལ་བའི་དོན་ངེས་པར་བྱ་བ་ནི། འགལ་བ་སྤྱིའི་མཚན་ཉིད་དང༌། མཚན་གཞིའི་རབ་ཏུ་དབྱེ་བ་གཉིས་ལས། དང་པོ་ནི། ཆོས་གང་གང་ལ་གནོད་བྱེད་པ། ། དེ་ནི་དེ་ཡི་འགལ་ཟླ་ཡིན། ། འགལ་བའི་མཚན་ཉིད་ནི་ཆོས་གང་ཞིག་གང་ལ་གནོད་པ་བྱེད་པ་ཞེས་བྱ་བ་ཡིན་ནོ། ། འགའ་ཞིག་ན་རེ། ཆོས་གང་ཞིག་གང་གིས་དབེན་པ་ཡིན་ནོ་ཞེས་ཟེར་བ་མི་འཐད་དེ།
དེ་ལྟ་ན་མེ་དང་དུ་བ་དང་བྱས་པ་དང་མི་རྟག་པ་ལ་སོགས་པ་ཆོས་ཐ་དད་པ་ཐམས་ཅད་འགལ་བར་འགྱུར་རོ། ། འདོད་ན་མེ་དང་དུ་བ་དང་བྱས་པ་དང་མི་རྟག་པ་ཕན་ཚུན་འགོག་ནུས་པར་འགྱུར་ཏེ་རྣམ་ངེས་ལས། དེའི་ཕྱིར་བསྒྲུབ་པར་བྱ་བ་ལ་གནོད་པར་བྱེད་པ་ཁོ་ན་འགལ་བ་ཡིན་ནོ་ཞེས་བཤད་པས་སོ། ། གཉིས་པ་མཚན་གཞིའི་རབ་ཏུ་དབྱེ་བ་ནི། འགལ་ཟླ་དངོས་པོ་དངོས་མེད་ཀྱི། ། ཡུལ་གྱི་དབྱེ་བ་ལ་ལྟོས་ནས། ། ལྷན་ཅིག་མི་གནས་པ་དག་དང༌། ། ཕན་ཚུན་སྤང་འགལ་གཉིས་སུ་བཞེད། ། འགལ་བ་དེའང་ཡུལ་གྱི་སྒོ་ནས་དབྱེ་ན་ལྷན་ཅིག་མི་གནས་པ་དང་ཕན་ཚུན་སྤངས་འགལ་གཉིས་སོ། ། དང་པོ་ལ་བཞི་སྟེ།
ལྷན་ཅིག་མི་གནས་པའི་མཚན་ཉིད། འགལ་བ་གནས་པའི་ཡུལ། གནོད་བྱ་ལྡོག་པའི་དུས། འགལ་བ་ངེས་བྱེད་ཀྱི་ཚད་མའོ། ། མཚན་ཉིད་ལའང་གསུམ་ལས། གཞན་ལུགས་དགག་ན། ལྷན་ཅིག་མི་གནས་གནོད་བྱེད་དུ། ། འདོད་པ་དཔྱད་ན་འཐད་མ་ཡིན། ། ལྷན་ཅིག་མི་གནས་པའི་མཚན་ཉིད་ནི། དངོས་པོ་གཉིས་ལ་གནས་པའི་ཆོས་གནོད་བྱ་གནོད་བྱེད་ཅེས་ཟེར་བ་མི་འཐད་དེ།
གནོད་བྱ་གནོད་བྱེད་འཚོགས་པའི་སྤྱི་གཅིག་མི་སྲིད་ཅིང་ཡ་གྱལ་དགོད་ན་རྒྱུ་འབྲས་ཀྱི་མཚན་ཉིད་ལྟར་མ་ཁྱབ་བོ། ། གཞན་ཡང་གནོད་བྱེད་ཅེས་བྱ་བ་འཇིག་པར་བྱེད་པ་ལ་ཟེར་ན་མི་འཐད་དེ། འཇིག་པ་ལ་རྒྱུ་མི་དགོས་པའི་ཕྱིར་རོ། ། གཉིས་པ་རང་ལུགས་ནི་དེས་ན་གནོད་བྱ་གནོད་བྱེད་གཉིས། ། རྒྱུ་འབྲས་བཞིན་དུ་ཐ་དད་ཡིན། ། གང་གིས་གནོད་བྱ་ནུས་མེད་དུ། ། སྐྱེད་པའི་རྒྱུ་ལ་གནོད་བྱེད་ཟེར། ། གནོད་བྱའི་མཚན་ཉིད་ནི་རྒྱུ་མ་གཏུགས་པ་འབྱུང་བ་ཅན་གཞན་ཡོད་ན་ནུས་མེད་དུ་སྐྱེ་བའོ། ། གནོད་བྱེད་ཀྱི་མཚན་ཉིད་ནི། རྒྱུ་མ་གཏུགས་པ་འབྱུང་བ་ཅན་དེ་ནུས་མེད་དུ་སྐྱེ་བྱེད་དོ། །
དེ་སྐད་དུའང༌། རྒྱུ་མ་གཏུགས་པ་འབྱུང་བ་ཅན་གཞན་ཡོད་ན་མེད་པའི་ཕྱིར་འགལ་བར་རྟོགས་ལ་ཞེས་གསུངས་པ་ལྟར་རོ། ། གསུམ་པ་རྩོད་པ་སྤང་བ་ལ་གཉིས་ལས། མ་ཁྱབ་པ་སྤང་བ་ནི། གལ་ཏེ་ནུས་མེད་དུ་སྐྱེ་བ་ལ་དང་པོ་ཕྲད་དགོས་པ་ལ་སྣང་མུན་གཉིས་ཕྲད་པ་མེད་དོ་ཞེ་ན། མི་འགལ་ཏེ། མུན་པའི་སྐད་ཅིག་སྔ་མས་སྣང་བ་དང་ཉེ་བའི་སྐད་ཅིག་ཕྱི་མ་སྐྱེད་པའི་ཚེ་སྣང་བའི་སྐད་ཅིག་སྔ་མས་མུན་པ་དང་ཉེ་བའི་སྐད་ཅིག་ཕྱི་མ་སྐྱེད་ལ། དེ་ནས་སྣང་བ་དང་ཉེ་བའི་མུན་པ་ནུས་མེད་དུ་སྐྱེའོ། ། ཕྱིས་མུན་པ་ནུས་མེད་འགགས་པ་ཉིད་སྣང་བ་སྐྱེས་པ་ཡིན་པས་སྐྱེ་འགག་དུས་མཉམ་སྟེ་སྲང་མདའི་མཐོ་དམན་བཞིན་ནོ། ། གཉིས་པ་ཁྱབ་ཆེ་པ་སྤང་བ་ནི།
ནུས་མེད་དུ་སྐྱེད་པ་གནོད་བྱེད་ཡིན་ན་ཉེར་ལེན་གྱི་རྒྱུ་ལ་ཁྱབ་ཆེས་ཏེ། དཔེར་ན་སཱ་ལུའི་ས་བོན་གྱིས་ནས་ཀྱི་མྱུ་གུ་སྐྱེད་པའི་ནུས་མེད་ལ་སོགས་པ་རྒྱུ་ཐམས་ཅད་གཞན་གྱི་འབྲས་བུ་སྐྱེད་པ་ལ་ནུས་མེད་ཡིན་པའི་ཕྱིར་རོ་ཞེ་ན། ནུས་མེད་དུ་སྐྱེས་པ་ཙམ་མ་ཡིན་གྱི་རྒྱུ་མ་གཏུགས་པ་འབྱུང་བ་ཅན་གཞན་གྱི་རྒྱུ་ནུས་མེད་དུ་སྐྱེད་པ་ལ་འདོད་ལ། འདིར་རང་གི་རྒྱུ་མ་ཚང་བ་ཡིན་པས་ཁྱབ་ཆེས་པ་མེད་དོ། ། ཡང་གནོད་བྱེད་དང་ལྷན་ཅིག་པའི་ཉེར་ལེན་གྱི་རྒྱུ་ལ་ཁྱབ་ཆེས་ཏེ་ཚ་རེག་དང་ཕྲད་པའི་གྲང་རེག་དེས་གྲང་རེག་ཕྱི་མ་སྐྱེད་པ་ལྟར་དེ་དང་རྫས་གཅིག་པའི་ནུས་མེད་ཀྱང་མི་སྐྱེད་ན་ཆ་ཤས་ཀྱི་བསྐྱེད་བྱ་སྐྱེད་བྱེད་དུ་ཐལ་ལ། སྐྱེད་ན་ཚ་རེག་དང་ཕྲད་པའི་གྲང་རེག་དང་གྲང་རེག་ཕྱི་མ་གནོད་བྱ་གནོད་བྱེད་དུ་འགྱུར་རོ་ཞེ་ན། སྐྱོན་མེད་དེ། ཚ་རེག་དང་ཕྲད་པའི་གྲང་རེག་གིས་ཉེར་ལེན་གྱི་རྒྱུ་དང་ཚ་རེག་གིས་ལྷན་ཅིག་བྱེད་པའི་རྐྱེན་བྱས་ནས་གྲང་རེག་ནུས་མེད་སྐྱེ་བས་དེས་ན་ཚ་རེག་དང་ཕྲད་སྟོབས་ཀྱིས་གྲང་རེག་ནུས་མེད་དུ་སྐྱེའི། མ་ཕྲད་ན་ནུས་མེད་ཉིད་ཀྱང་མི་སྐྱེད་པའི་ཕྱིར་གྲང་རེག་སྔ་མ་དང་ཕྱི་མ་གནོད་བྱ་གནོད་བྱེད་དུ་ག་ལ་འགྱུར། གཉིས་པ་འགལ་བ་གནས་པའི་ཡུལ་ལ་གཉིས་ལས་དང་པོ་འགལ་བ་ངོས་བཟུང་ན།
ལྷན་ཅིག་མི་གནས་ཇི་སྙེད་པ། ། དངོས་པོ་གནོད་བྱེད་གཉིས་ལ་འཇུག ། དེ་ཡང་རྒྱུན་མིན་སྐད་ཅིག་མིན། ། བསྐྱེད་བྱ་སྐྱེད་བྱེད་ཡིན་ཕྱིར་རོ། ། ལྷན་ཅིག་མི་གནས་པ་ཞེས་བྱ་བ་རྒྱུན་གཉིས་འགྲོགས་སུ་མི་རུང་བ་ཡིན་ལ་དེ་ནི་ངོ་བོ་གཅིག་པ་དང་ཡ་གྱལ་དངོས་མེད་ལ་མི་འཇུག་པས་དངོས་པོའི་ཆོས་གཉིས་ཡིན་ཞིང༌། དེའང་གནོད་བྱ་གནོད་བྱེད་གཉིས་བསྐྱེད་བྱ་སྐྱེད་བྱེད་ཡིན་པས་དེ་སྐད་ཅིག་གཅིག་ལ་མི་འཐད་པའི་ཕྱིར་རྒྱུན་གཉིས་འགལ་བ་ཡིན་ནོ། ། གསུམ་པ་རྩོད་པ་སྤང་བ་ལ་གཉིས་ལས། དང་པོ་ཡུལ་ལ་བརྟག་ན་མི་འཐད་པ་སྤང་བ་ནི། སྐད་ཅིག་མི་འགལ་རྒྱུན་མ་གྲུབ། ། དེས་ན་འགལ་འདི་མི་འཐད་ལོ། །
སྐད་ཅིག་ལ་འགལ་བ་མི་སྲིད་ལ་རྒྱུན་རྫས་སུ་མ་གྲུབ་པས་འགལ་བ་གཉིས་གནས་པའི་ཡུལ་མི་སྲིད་དོ་ཞེ་ན། སྐྱོན་མེད་དེ། སྐད་ཅིག་སྔ་མ་སྔ་མ་ལས། ། སྔོན་མེད་ཕྱི་མ་ཕྱི་མ་སྐྱེ། ། དེ་ལ་རྒྱུན་དུ་སྒྲོ་བཏགས་པ། ། ཟློག་པར་བྱེད་ལ་ཉེས་པ་མེད། ། གནོད་བྱ་ལྡོག་པ་ནི་སྐད་ཅིག་མ་མང་པོ་མཐུད་པ་ལ་འབྱུང་སྟེ། དཔེར་ན་མེའི་སྐད་ཅིག་མང་པོ་ཡོད་ན་གྲང་བའི་སྐད་ཅིག་འབྱུང་ཡང་འགག་པའི་ཆོས་ཅན་ཡིན་པ་བཞིན་ནོ། ། གཉིས་པ་རྫས་ལ་བརྟགས་ན་མི་འཐད་པ་སྤང་བ་ལ་གཉིས་ལས་དང་པོ་རྩོད་པ་དགོད་ན། རྡུལ་ཕྲན་འགལ་བ་ལྷན་ཅིག་ཏུ། །
གནས་ན་ལྷན་ཅིག་མི་གནས་འགལ། ། མི་གནས་ན་ནི་གཅིག་བཅོམ་པས། ། རྒྱུ་འབྲས་དུས་མཉམ་འགྱུར་ཞེ་ན། ། གལ་ཏེ་ཚ་རེག་དང་གྲང་རེག་གི་རྡུལ་ཕྲ་རབ་གཉིས་ལྷན་ཅིག་གཞིབས་པ་ན་གྲང་རེག་གི་རྡུལ་ཕྲན་དེ་མ་བཅོམ་ན་ལྷན་ཅིག་གནས་པར་འགྱུར་ལ། བཅོམ་ན་ཕྲད་དུས་དེ་ཉིད་དུ་བཅོམ་ན་དུས་མཉམ་པའི་རྒྱུ་འབྲས་སུ་འགྱུར་ཞིང༌། འགྲོགས་ན་ལྷན་ཅིག་མི་གནས་པ་འགལ་ལོ་ཞེའོ། ། གཉིས་པ་ལན་ལ་གཉིས་ལས་གཞན་གྱི་ལན་དགག་ན། ལ་ལ་ཉེ་བར་ཞ་བར་འདོད། ། ཁ་ཅིག་ཕྲད་ནས་བསྒྱུར་བར་འདོད། ། འགའ་ཞིག་ཕྲད་པ་མེད་པར་འདོད། །
རྟག་སྨྲ་དེ་དག་འཁྲུལ་པ་ཡིན། ། གྲངས་ཅན་ནི་གྲང་རེག་གི་རྡུལ་ཉིན་མོའི་སྐར་མ་བཞིན་ཚ་རེག་གི་ཁོངས་ན་ཉེ་བར་ཞའོ་ཞེས་ཟེར་རོ། ། གཟེགས་ཟན་གྱི་རྗེས་སུ་འབྲང་བ་ཁ་ཅིག་གྲང་རེག་གི་འདུ་བའི་འབྲེལ་པ་ཞིག་ཀྱང་རྫས་ཕན་ཚུན་རྟག་པས་གནོད་པ་མ་བྱས་པ་དང༌། བྱེ་བྲག་པ་ཁ་ཅིག་གྲང་རེག་གི་རྡུལ་ཕྲན་དེ་ཚ་རེག་གི་རྡུལ་ཕྲན་དུ་བསྒྱུར་བ་དང༌། ཉན་ཐོས་ཁ་ཅིག་བསྐོར་བ་བར་དང་བཅས་པས་མ་རིག་པར་ཡོད་ལ། གྲང་རེག་གི་རྡུལ་ཕྲན་གཞན་འོང་བའི་གོ་ཚ་རེག་གིས་བཀག་པས་རགས་པ་བརྩམ་མ་ནུས་སོ་ཞེས་ཟེར་རོ། ། ལྷན་ཅིག་གནས་ན་འགལ་བ་ཉམས། ། བསྒྱུར་ན་རྟག་པར་འདོད་པ་འགལ། ། ཚ་རེག་གི་ཁོངས་ན་གྲང་རེག་གི་རྡུལ་ཉེ་བར་ཞ་བ་ལ་སོགས་པ་གང་ལྟར་ཡོད་ཀྱང་ལྷན་ཅིག་མི་གནས་པར་འགལ་ལ་གྲང་རེག་གི་རྡུལ་ཚ་རེག་ཏུ་བསྒྱུར་ན་རྟག་པ་ཉམས་སོ། ། གཉིས་པ་རང་གི་ལན་ནི།
དེས་ན་རྡུལ་ཕྲན་ལས་རྡུལ་ཕྲན། ། ནུས་མེད་སྐྱེ་ཕྱིར་འགལ་བ་མེད། ། འགལ་ཟླའི་རྡུལ་ཕྲན་གཉིས་སྐད་ཅིག་སྔ་མ་ཞིག་ནས་ཕྱི་མ་སྐྱེ་བ་ན་གང་རྡུལ་མང་བ་ནུས་ལྡན་དུ་སྐྱེས་ལ། ཉུང་བ་ནུས་མེད་དུ་སྐྱེ་བས་སྐྱོན་མེད་དོ། ། གསུམ་པ་གནོད་བྱ་ལྡོག་པའི་དུས་ལ་གསུམ་ལས་གཞན་ལུགས་དགག་ན། ལ་ལ་བྱ་རྫོགས་སྐད་ཅིག་གསུམ། ། འགའ་ཞིག་ཡུན་རིང་འགྲོགས་ཞེས་ཟེར། ། ཁ་ཅིག་སྤང་བྱ་དང་གཉེན་པོ་གཉིས་བྱ་བ་རྫོགས་པའི་སྐད་ཅིག་གསུམ་ལ་ལྡོག་པ་དང༌། ཁ་ཅིག་ད་ལྟ་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་དུ་བསྐལ་བ་དཔག་མེད་དུ་གནོད་བྱ་གནོད་བྱེད་འགྲོགས་སོ་ཞེས་ཟེར་བ་མི་འཐད་དེ། ཡུན་རིང་འགྲོགས་པའི་ལྷན་ཅིག་ཏུ། །
མི་གནས་པ་དེ་ངོ་མཚར་ཆེ། ། བསྐལ་པ་དཔག་ཏུ་མེད་པར་འགྲོགས་པའི་ལྷན་ཅིག་མི་གནས་པ་དེ། བློ་གྲོས་ནམ་མཁའ་དང་མཉམ་པ་ཁྱེད་ལྟ་བུ་ལས་གཞན་སུས་གོ ཤིན་ཏུ་ཡ་མཚན་ནོ། ། གཉིས་པ་རང་གི་ལུགས་ནི། ཕྲད་དང་ནུས་མེད་སྐྱེས་པ་སྟེ། ། སྐད་ཅིག་གསུམ་ལ་དོན་འགལ་ལྡོག ། ངེས་པ་སྐྱེས་པས་སྒྲོ་འདོགས་ཕྱིར། ། མི་སྐྱེ་བ་ནི་བློ་ཡི་ཡིན། ། ཚ་རེག་གྲང་རེག་ལ་སོགས་པ་དོན་གྱི་ཆོས་རྣམས་དུས་གཅིག་ལ་འདུར་རུང་བས་སྐད་ཅིག་དང་པོ་ལ་ཕྲད།
གཉིས་པ་ལ་ནུས་མེད་དུ་བསྐྱེད། གསུམ་པ་ལ་གནོད་བྱ་འགག་པ་དང་གནོད་བྱེད་སྐྱེས་པ་གཉིས་དུས་མཉམ་ལ། སྒྲོ་འདོགས་དང་ངེས་པ་ལ་སོགས་པ་བློའི་ཆོས་དུས་ལ་ལྟོས་པ་རྣམས་ནི་སྐད་ཅིག་དང་པོ་ལ་ཕྲད་པ་མི་སྲིད་པས་གཉེན་པོ་ཡོད་པ་ན་སྤང་བྱ་སྐྱེ་མ་ནུས་པ་ཉིད་ལ་ལྷན་ཅིག་མི་གནས་པ་ཞེས་བརྗོད་དོ། ། གསུམ་པ་རྩོད་པ་སྤང་བ་ལ་གཉིས་ཏེ། དོན་གྱི་འགལ་བ་ལ་རྩོད་པ་སྤང་བ་དང༌། བློའི་འགལ་བ་ལ་རྩོད་པ་སྤང་བའོ། ། དང་པོ་ལ་གཉིས་ལས། དང་པོ་ཆ་ཡོད་མེད་བརྟགས་ན་མི་འཐད་པ་སྤང་བ་ནི། སྐད་ཅིག་གཅིག་ལ་ཆ་མེད་ན། ། རགས་པའི་རྒྱུན་རྣམས་མེད་པར་འགྱུར། །
ཆ་ཤས་ཡོད་ན་ཐུགས་མེད་པས། ། གསུམ་པ་ལྡོག་པ་དཀའ་ཞེ་ན། ། གལ་ཏེ་སྐད་ཅིག་མ་གསུམ་ལ་ལྡོག་པའི་སྐད་ཅིག་མ་དང་པོ་ཉིད་ལ་སྐད་ཅིག་གསུམ་མེད་ན་རྒྱུན་རྩོམ་པ་མི་སྲིད་ཅིང་ཡོད་ན་དེ་ལའང་སྐད་ཅིག་གསུམ་འབྱུང་ལ་འདོད་ན་ཐུག་པ་མེད་པར་འགྱུར་པས་སྐད་ཅིག་གསུམ་ལ་ལྡོག་པ་ངོས་མི་ཟིན་ནོ་ཞེ་ན། སྐད་ཅིག་ལ་ནི་ཆ་ཤས་མེད། ། རྒྱུན་ཡང་སྐད་ཅིག་སྐྱེས་ཙམ་ཡིན། ། རྡུལ་དང་སྐད་ཅིག་མི་མཚུངས་པས། ། གསུམ་པ་ཉིད་ལ་ལྡོག་པ་ཡིན། ། སྐད་ཅིག་དུས་ལ་ལྟོས་པས་ཆ་མེད་ཅིང་རྡུལ་ཕྲན་ཕྱོགས་ལ་ལྟོས་པས་ཆ་བཅས་སུ་བཤད་ཟིན་ཏོ། ། དེས་ན་ཆ་མེད་ཀྱི་སྐད་ཅིག་ལས་སྐད་ཅིག་གཞན་སྐྱེ་བས་སྐད་ཅིག་གསུམ་པ་ལ་ལྡོག་གོ ། གང་དག་ཆོས་ཀྱི་གྲགས་པའི་རྣམ་གཞག་ཁས་ལེན་བཞིན་དུ་སྐད་ཅིག་ཆ་ཤས་ཅན་དུ་འདོད་པ་ནི་རིགས་པའི་ར་བ་ལས་འདས་པ་ཡིན་ནོ། །
གཉིས་པ་ནུས་པ་ཐོགས་མེད་ལ་བརྟགས་ན་མི་འཐད་པ་སྤང་བ་ནི། གྲང་རེག་ནུས་པ་ཐོགས་མེད་དེ། ། ནུས་ཅན་སྐྱེད་དམ་ནུས་མེད་སྐྱེད། ། གཉིས་ཀ་ལྟར་ཡང་ཚ་རེག་ལ། ། དགོས་ནུས་མེད་པར་འགྱུར་ཞེ་ན། གལ་ཏེ་ཚ་རེག་དང་དུས་མཉམ་པའི་གྲང་རེག་དེས་གྲང་རེག་ནུས་ལྡན་དུ་སྐྱེད་པའི་ནུས་པ་ཐོགས་མེད་ཡིན་ན་ཚ་རེག་གིས་བཟློག་མི་ནུས་ཏེ་རྣམ་འགྲེལ་ལས། མ་ཚང་མེད་རྒྱུ་དེ་ལ་ནི། ། འབྲས་བུ་གང་གིས་བཟློག་པར་ནུས། ། ཞེས་གསུངས་པ་ལྟར་རོ། ། ནུས་མེད་དུ་སྐྱེད་པའི་ནུས་པ་ཐོགས་མེད་ཡིན་ན་ཚ་རེག་མི་དགོས་ཏེ།
རང་ཉིད་འགག་པའི་ཕྱིར་རོ་ཞེ་ན། གྲང་རེག་ནུས་པ་ཐོགས་མེད་དེ། ། སྐད་ཅིག་གཉིས་པའི་ཉེར་ལེན་ཡིན། ། ལྷན་ཅིག་བྱེད་རྐྱེན་གང་དང་གང༌། ། ཕྲད་པ་དེ་ཡི་འབྲས་བུ་འབྱིན། ། ཚ་རེག་དང་དུས་མཉམ་པའི་གྲང་རེག་དེས་ནུས་ལྡན་གྱི་ནུས་པ་ཐོགས་མེད་དང་ནུས་མེད་ཀྱི་ནུས་པ་ཐོགས་མེད་གཉིས་ཀའི་ལྡོག་པར་མི་འདོད་ཀྱི། གྲང་རེག་གི་སྐད་ཅིག་གཉིས་པ་སྐྱེད་པའི་ནུས་པ་ཐོགས་མེད་ཀྱི་ཉེར་ལེན་གྱི་རྒྱུ་ཡིན་ནོ། ། དེའི་འབྲས་བུ་ལྷན་ཅིག་བྱེད་པའི་རྐྱེན་གྱིས་བསྒྱུར་ཏེ། ཚ་རེག་གི་རྐྱེན་སྟོབས་ཆེ་ན་ནུས་མེད་དུ་སྐྱེ་ལ། གྲང་རེག་སྟོབས་ཆེ་ན་ནུས་ལྡན་དུ་སྐྱེ་སྟེ།
དཔེར་ན་འཇིམ་པ་ལ་ས་སྟོབས་ཆེ་ན་སྐ་བ་དང་ཆུ་སྟོབས་ཆེ་ན་སླ་བར་སྐྱེ་བ་བཞིན་ནོ། ། གཉིས་པ་བློའི་འགལ་བ་ལ་རྩོད་པ་སྤང་བ་ནི། སྤང་བྱའི་ངོ་བོའམ་ས་བོན་སྤངས། ། གཉིས་ཀ་ལྟར་ཡང་མི་འཐད་ཟེར། ། སྒྲོ་འདོགས་སྤོང་བ་ཡང་ངོ་བོ་ཙམ་མེད་པར་བྱེད་པ་གཞན་ལ་ཡིད་གཏད་པས་ཀྱང་ལྡོག་པས་ཚད་མ་མི་དགོས། ས་བོན་འཇོམས་པའི་ནུས་པ་ཚད་མ་ལའང་མེད་དོ་ཞེ་ན། ས་བོན་སྤོང་བའི་གཉེན་པོའང་ཡོད། ། ངེས་པས་སྒྲོ་འདོགས་གཉིས་ཀ་མིན། ། རྡོ་རྗེ་ལྟ་བུའི་ཏིང་ངེ་འཛིན་ལ་སོགས་པ་ས་བོན་སྤོང་བའང་ཡོད་མོད་ཀྱི། འདིར་ནི་ཚད་མ་ལས་བྱུང་བའི་ངེས་པ་ཇི་སྲིད་ཡོད་པའི་བར་དུ་སྒྲོ་འདོགས་མི་སྐྱེ་བ་ཉིད་ཡིན་ནོ། །
བཞི་པ་འགལ་བ་ངེས་པར་བྱེད་པའི་ཚད་མ་ལ་གསུམ་ལས། དང་པོ་དོན་ལ་འགལ་བ་དགག་པ་ནི། འབྲེལ་པ་བཞིན་དུ་འགལ་བ་ཡང༌། ། དངོས་པོའི་དོན་ལ་གྲུབ་པ་མེད། ། རྣམ་པར་རྟོག་པས་སྒྲོ་བཏགས་ནས། ། འགལ་བ་ཉིད་དུ་རྣམ་པར་གཞག ། འབྲེལ་པ་བཞིན་དུ་འགལ་བའང་དངོས་པོ་ལ་གྲུབ་པ་མེད་དེ་གནོད་བྱ་ཡོད་པ་ན་གནོད་བྱེད་མེད་ལ་གནོད་བྱེད་སྐྱེས་པ་ན་གནོད་བྱ་འགགས་ཤིང༌། དུས་མཉམ་པའི་ཚ་རེག་གྲང་རེག་ལྟ་བུ་ནི་འགལ་བ་དང་འབྲེལ་པ་གཉིས་ཀ་མ་ཡིན་པའི་ཕྱིར་རོ། ། གཉིས་པ་བློ་ངོར་ཚད་མས་བསྒྲུབ་པ་ནི། སྣང་དང་མི་སྣང་མ་གཏོགས་པ། །
འགལ་བ་ངེས་བྱེད་གཞན་ཡོད་མིན། ། རྒྱུ་འབྲས་ངེས་པར་བྱེད་པ་བཞིན་དུ་གནོད་བྱ་ནུས་མེད་དང་གནོད་བྱེད་སྟོབས་ལྡན་གཉིས་ཀ་མ་དམིགས། དེ་ནས་གནོད་བྱེད་ནུས་ལྡན་དམིགས། ། དེའི་རྗེས་སུ་གནོད་བྱ་ནུས་མེད་དམིགས་པའི་ཚད་མས་ངེས་སོ། ། གསུམ་པ་གྲུབ་པ་ལ་རྩོད་པ་སྤང་བ་ནི། གྲང་རེག་འགོག་ལ་མེ་ཙམ་ནི། ། མ་ངེས་སྟོབས་ལྡན་མི་འགྲུབ་ལོ། ། ཁ་ཅིག་གྲང་རེག་འགོག་པ་ལ་མེ་ཙམ་བཀོད་ན་གྲང་རེག་མེད་པ་མི་ངེས་ལ། མེ་སྟོབས་ལྡན་རྟགས་སུ་བཀོད་ན་དེའི་ཚེ་གྲང་རེག་སྣང་དུ་རུང་ན། སྣང་རུང་མི་དམིགས་པས་ཁེགས་ཤིང་སྣང་དུ་མི་རུང་ན་དེ་བས་སྟོབས་ཆེ་བའི་ཕྱོགས་ཆོས་མི་འགྲུབ་བོ་ཞེ་ན།
ཁ་ཅིག་སྟོབས་ལྡན་འགོད་ཅེས་ཟེར། ། རང་གི་ངོ་བོ་མེ་ཙམ་ཡིན། ། ཁ་ཅིག་སྟོབས་ལྡན་འགོད་ལ་དགག་བྱ་གྲང་རེག་མེ་བས་སྟོབས་ཆེ་བའམ་མཉམ་པ་ནི་སྣང་རུང་མི་དམིགས་པས་ཁེགས་ཤིང༌། འོན་ཀྱང་དེ་བས་སྟོབས་ཆུང་བའི་གྲང་རེག་ཡོད་ཀྱང་སྣང་དུ་མི་རུང་བས་དེ་འགོག་པ་ལ་རྟགས་སྦྱོར་རོ་ཞེས་ཟེར་རོ། ། འདི་མི་འཐད་དེ། གྲང་རེག་སྟོབས་ཅན་ཞིག་ཡིན་ན་ཚ་རེག་མེད་ལ་སྟོབས་མཉམ་པ་ཞིག་ཡིན་ན། གཉིས་ཀ་མེད་པར་འགྱུར་ཏེ་ལྷན་ཅིག་མི་གནས་པའི་ཕྱིར་རོ། ། དེས་ན་མེ་སྣང་བ་ཉིད་ཀྱིས་དེའི་འགལ་ཟླའི་གྲང་རེག་མེད་པར་གྲུབ་པས་མེ་ཙམ་གྱི་རྟགས་ཀྱིས་འགྲུབ་བོ། ། འོ་ན་གྲང་རེག་དང་ཚ་རེག་ཕྲད་དུས་ཀྱི་སྐད་ཅིག་ཙམ་ལྷན་ཅིག་གནས་པས་དེ་འགོག་པ་འཁྲུལ་ལོ་ཞེ་ན། སྐད་ཅིག་མི་འགོག་གི་རྒྱུན་འགྲོགས་པ་འགོག་གོ་ཞེས་བཤད་ཟིན་ཏོ། །
གཉིས་པ་ཕན་ཚུན་སྤང་འགལ་ལ་གཉིས་ལས། གཞན་གྱི་ལུགས་དགག་ན། ཆོས་གང་ཆོས་གཞན་གྱིས་དབེན་པ། ། ཕན་ཚུན་སྤངས་འགལ་ཡིན་ཞེས་ཟེར། ། བོད་ཕལ་ཆེར་རོ། ། དེ་ལྟ་ན་ལྷན་ཅིག་མི་གནས་པའང་ཕན་ཚུན་སྤངས་འགལ་གྱི་བྱེ་བྲག་ཏུ་འདོད་དོ། ། ཁ་ཅིག་ནི་རྒྱུན་མི་ལྡོག་ཀྱང་ཆོས་གང་ཞིག་ཆོས་གཞན་གྱིས་དབེན་པ་ཞེས་ཟེར་ཏེ། རྒྱུན་མི་ལྡོག་ཅེས་བྱ་བས་ལྷན་ཅིག་མི་གནས་པ་གཅོད་པར་འདོད་དོ། ། དེ་ལ་དབྱེ་ན་དངོས་འགལ་བརྒྱུད་འགལ་གཉིས། ། བརྒྱུད་འགལ་ལའང་རྣམ་གཉིས་འདོད། །
དངོས་འགལ་ནི་དགག་བྱ་རྣམ་པར་བཅད་ལྡོག་ཙམ་དུ་གནས་པའོ། ། བརྒྱུད་འགལ་ལ་གཉིས་ཏེ། དངོས་འགལ་གྱིས་ཁྱད་པར་དུ་བྱས་པ་དང་མ་བྱས་པའོ། ། རྫས་དང་ལྡོག་པ་འགལ་བ་ཡི། ། སྒོ་ནས་གཉིས་གཉིས་རྣམ་པ་དྲུག ། རྫས་དངོས་འགལ་རྟག་པ་དང་མི་རྟག་པ་ལྟ་བུ་དང༌། རྫས་ལ་དངོས་འགལ་གྱིས་ཁྱད་པར་དུ་བྱས་པ་སྔོ་མིན་དང་ཨུཏྤ་ལའི་སྔོན་པོ་ལྟ་བུ་དང༌། ཁྱད་པར་དུ་མ་བྱས་པ་སྔོན་པོ་དང༌། སེར་པོ་དང༌། འདུས་བྱས་དང༌།
རྟག་པ་ལ་སོགས་པ་ལྟ་བུ་སྟེ་འགལ་བ་གསུམ་མོ། ། ལྡོག་པ་དངོས་འགལ་མེད་དགག་ཡིན་མ་ཡིན་དང༌། བསྒྲུབ་བྱ་ཡིན་མ་ཡིན་དང༌། གཏན་ཚིགས་ཡིན་མ་ཡིན་ལ་སོགས་པ་གཞི་ལྡོག་པ་གཅིག་ལ་གཅིག་བཀག་པ་གཅིག་གིས་ལྡོག་པ་ཡིན་པའི་ཕྱིར་རོ། ། ལྡོག་པ་དངོས་འགལ་གྱིས་ཁྱད་པར་དུ་བྱས་པ་མེད་དགག་དང་ཤེས་བྱའི་ལྡོག་པ་ལྟ་བུ་དང༌། གཏན་ཚིགས་མ་ཡིན་པ་དང་བྱས་པའི་གཏན་ཚིགས་ལ་སོགས་པ་དང༌། ཁྱད་པར་དུ་མ་བྱས་པ་བྱས་ལྡོག་དང་མི་རྟག་པའི་ལྡོག་པ་ལ་སོགས་པ་ལྡོག་པ་ཐ་དད་པ་ཐམས་ཅད་ཡིན་པས་དྲུག་ཡིན་ནོ་ཞེས་ཟེར་རོ། ། འདི་དག་མི་འཐད་པ་ལ་གསུམ་ལས་དང་པོ་ཧ་ཅང་ཐལ་བ་ནི། ཆོས་གཞན་དབེན་པ་འགལ་ཡིན་ན། ། འབྲེལ་པ་རྣམས་ཀྱང་འགལ་བར་འགྱུར། །
ཆོས་གང་ཞིག་ཆོས་གཞན་གྱིས་དབེན་པ་ཙམ་འགལ་བར་འདོད་ན། ཆོས་ཐ་དད་ཐམས་ཅད་འགལ་བར་འགྱུར་ལ། འདོད་ན་མེ་དུད་ལ་སོགས་པ་རྫས་ཐ་དད་ཐམས་ཅད་དང༌། བྱས་པ་དང་མི་རྟག་པ་ལ་སོགས་པའི་འབྲེལ་པ་ཐམས་ཅད་དང༌། སྨྲ་བ་དང་ཐམས་ཅད་མཁྱེན་པ་ལ་སོགས་པ་ལྡོག་པ་ཐ་དད་པ་མཐའ་དག་ཀྱང་འགལ་བར་འགྱུར་རོ། ། འདོད་ན་འགལ་ན་འགོག་པ་དང༌། ། འབྲེལ་ན་བསྒྲུབ་པའི་རྣམ་གཞག་འཇིག ། འགལ་བ་རྟགས་སུ་སྦྱར་བས། བསྒྲུབ་བྱ་བསྒྲུབ་པར་འགྱུར་བ་དང༌། ཐམས་ཅད་མཁྱེན་པ་དང་སྨྲ་བ་གཉིས་ཀྱང་འགལ་ན།
ཆོས་ཀྱི་གྲགས་པས་སྨྲ་བ་དང་ཐམས་ཅད་མཁྱེན་པ་ཉིད་ལ་འགལ་བ་རྣམ་པ་གཉི་ག་ཡང་མེད་པའི་ཕྱིར་ཞེས་གསུངས་པ་དང་འགལ་ལོ། ། གཉིས་པ་ཉེས་སྤོང་གི་ལན་དགག་པ་ནི། ཐ་དད་འབྲེལ་ལམ་མ་འབྲེལ་ཡང༌། ། ངོ་བོ་ཡིན་པ་འགོག་ཅེ་ན། ། རྫས་སམ་ལྡོག་པ་ཐ་དད་སྔོ་སེར་ལ་སོགས་པ་མ་འབྲེལ་ཡང་རུང༌། མེ་དུད་དམ་བྱས་མི་རྟག་པ་ལ་སོགས་པ་འབྲེལ་ཡང་རུང་ཕན་ཚུན་ཐ་དད་ལྡན་པ་དང་ངོ་བོ་ཡིན་པ་འགོག་ལ། དེ་ཉིད་འགལ་སྟོབས་ཀྱིས་ཡིན་པས་འགལ་ཡང་འགལ། འབྲེལ་ཡང་འབྲེལ་བས། སྐྱོན་ཡང་མེད་དོ་སྙམ་ན། འགལ་བ་དམིགས་པས་འགོག་པའི་ཕྱིར། །
སྣང་རུང་མེད་པ་ནུས་མེད་འགྱུར། ། ས་ཕྱོགས་སུ་བུམ་པ་ཡོད་པ་དང༌། སྔོ་སེར་དང་མེ་དུད་ལ་སོགས་པ་ཕན་ཚུན་ཡིན་པ་སྣང་རུང་མི་དམིགས་པས་མི་ཁེགས་ཤིང༌། ལྡོག་པ་ཐ་དད་ཕན་ཚུན་ཡིན་པ་གཞན་སེལ་གྱིས་མི་ཁེགས་པར་ཐམས་ཅད་དུ་འགལ་དམིགས་སྦྱོར་དགོས་པར་འགྱུར་རོ། ། གསུམ་པ་ཐ་དད་ལ་འགལ་བར་གསུངས་པའི་དགོངས་པ་ནི། ཐ་དད་འགལ་བར་གསུངས་པ་ནི། ། བཏགས་པ་བ་ཡིན་འབྲེལ་པ་བཞིན། ། རྟོག་གེའི་སྐབས་འགར་སྔོ་སེར་དང་མེ་དུད་ལ་སོགས་པ་ཕན་ཚུན་འགལ་བར་བཤད་པ་ནི། དཀར་པོ་དང་འབྲེལ་བའི་སེར་པོ་འམ། རྟ་དང་འབྲེལ་པའི་བ་ལང་ཞེས་ལྷན་ཅིག་ཏུ་འདུག་པ་ལ་འབྲེལ་པར་འདོགས་པ་བཞིན་ཐ་དད་ལ་འགལ་བར་བཏགས་པ་ཡིན་གྱི་འགལ་བ་མཚན་ཉིད་པ་མ་ཡིན་ནོ། །
གཉིས་པ་རང་འདོད་པ་ལ་གསུམ་ལས། དང་པོ་གཅིག་དང་ཐ་དད་ཀྱི་རྣམ་གཞག་ནི། རྒྱུ་དང་ཤེས་པའི་དབྱེ་བ་ཡིས། ། ཐ་དད་ཐ་དད་མིན་གཞག་བྱེད། ། རྒྱུ་ཐ་དད་དང་ཐ་མི་དད་ཀྱིས་བསྐྱེད་པའམ། ཤེས་པ་ལ་ཐ་དད་དང་གཅིག་ཏུ་ཤར་བའི་སྒོ་ནས་དངོས་པོ་རྣམས་ཀྱི་གཅིག་དང་ཐ་དད་པའི་ཐ་སྙད་བྱེད་དོ། ། གཉིས་པ་ཐ་དད་ལ་འགལ་འབྲེལ་དུ་འཇོག་པའི་ཚུལ་ནི། ཐ་དད་ཕན་གནོད་འབྲེལ་དང་འགལ། ། གཉིས་ཀ་མིན་ན་ཐ་དད་ཙམ། ། ཆོས་ཐ་དད་དེ་དག་ཕན་འདོགས་ན་འབྲེལ་པ་དང༌།
གནོད་པ་བྱེད་ན་འགལ་བ་དང༌། གཉིས་ཀ་མ་ཡིན་ན་ཐ་དད་པ་ཙམ་དུ་རྣམ་པར་གཞག་གོ ། གསུམ་པ་ཕན་ཚུན་སྤངས་འགལ་ཉིད་བཤད་པ་ལ་གསུམ་ལས་དངོས་འགལ་ནི། རང་མིན་འགོག་པ་དངོས་འགལ་ཡིན། ། མཚན་ཉིད་དོ་ཞེས་སྦྱར་རོ། ། དཔེར་ན་རྟག་མི་རྟག་དང་སྔོན་པོ་སྔོ་མིན་ལ་སོགས་པ་དང༌། མེད་དགག་ཡིན་མ་ཡིན་ལ་སོགས་པའོ། ། འོ་ན་སྔོ་མིན་ནི་དཀར་པོ་དང་སེར་པོ་ལ་སོགས་པ་དངོས་པོ་གཞན་ཐམས་ཅད་ཀྱང་ཡིན་པས་འགལ་ཟླ་དངོས་པོར་གྲུབ་བོ་ཞེ་ན། སྔོ་མིན་གྱི་ལྡོག་པ་མེད་དགག་དངོས་མེད་ཡིན་གྱི་མ་ཡིན་དགག་གི་དངོས་པོ་དགག་བྱ་མ་ཡིན་པས་སྐྱོན་མེད་དོ། ། གཉིས་པ་དེས་ཁྱད་པར་དུ་བྱས་པའི་བརྒྱུད་འགལ་ནི།
བརྒྱུད་འགལ་རང་མིན་ཁྱབ་བྱེད་འགོག ། ཅེས་བྱ་བ་མཚན་ཉིད་དོ། ། དཔེར་ན་འདུས་བྱས་དང༌། རྟག་པ་དང༌། ལྟོས་བཅས་དང༌། ངེས་དངོས་དང༌། བདག་དང༌། ཕུང་པོ་དང༌། དངོས་པོ་དང་བདེན་དངོས་ལ་སོགས་པ་ཕན་ཚུན་འགོག་པའོ། ། གསུམ་པ་རྩོད་པ་སྤང་བ་ནི།
སྔོ་སོགས་འགལ་གཉིས་མིན་མི་ཁེགས། ། ཤེ་ན་སྤངས་ཡིན་འགལ་བ་མིན། ། ཁ་ཅིག་སྔོ་སེར་དང་བུམ་སྣམ་ལ་སོགས་པ་གཅིག་གྲུབ་པས་གཅིག་མི་ཁེགས་ཏེ་དངོས་འགལ་དང་དེས་ཁྱད་པར་དུ་བྱས་པའི་བརྒྱུད་འགལ་གཉིས་ཀ་མ་ཡིན་པའི་ཕྱིར་རོ་ཞེ་ན། དེ་དག་ཕན་ཚུན་སྤངས་པ་ཡིན་ཡང་སྤངས་འགལ་མ་ཡིན་ནོ། ། དེས་ན་ཕན་ཚུན་སྤངས་པ་སྣང་རུང་འདི་དག་ཡོད་པའམ་ཡིན་པ་སྣང་རུང་མ་དམིགས་པས་ཁེགས་ལ་སྤངས་འགལ་ནི་དགག་བྱ་སྣང་དུ་རུང་མི་རུང་བའི་ཁྱད་པར་འགལ་དམིགས་ཀྱི་སྦྱོར་བས་འགོག་གོ ། ཕན་ཚུན་སྤངས་འགལ་གཅིག་པ་བཀག ། དེ་ཡིན་དེ་མ་ཡིན་གྱིས་འགོག ། ཕན་ཚུན་སྤངས་པའི་དངོས་པོ་གཉིས། ། ཡིན་པ་སྣང་རུང་མེད་པས་ཁེགས། ། བསྡུ་བའི་ཚིགས་སུ་བཅད་པའོ། །
ཚད་མ་རིགས་པའི་གཏེར་ལས་འགལ་བ་བརྟག་པའི་རབ་ཏུ་བྱེད་པ་བདུན་པའོ།། །། གཉིས་པ་ཤེས་བྱེད་ཚད་མའི་རང་བཞིན་ངེས་པར་བྱ་བ་ལ་གཉིས་ཏེ། མཚན་ཉིད་ཀྱི་རྣམ་གཞག་དང༌། མཚན་གཞི་སོ་སོའི་དོན་གཏན་ལ་དབབ་པའོ། ། དང་པོ་ལ་གསུམ་སྟེ། སྤྱིར་མཚན་གཞི་གསུམ་གྱི་རང་བཞིན། བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ། མཚན་ཉིད་ཀྱིས་མཚོན་པའི་དོན་གཏན་ལ་དབབ་པའོ། ། དང་པོ་ལ་གསུམ་སྟེ། ཤེས་བྱ་ལ་ཆོས་གསུམ་གྱིས་ཁྱབ་པ་བསྒྲུབ་པ།
ཁྱབ་བྱེད་ཆོས་གསུམ་གྱི་རང་བཞིན་ངེས་པར་བྱ་བ། ཆོས་གསུམ་སོ་སོའི་རྣམ་གཞག་གོ ། དང་པོ་ནི། ཤེས་བྱ་ཀུན་ལ་ཆོས་གསུམ་གྱིས། ། ཁྱབ་ཕྱིར་དེ་ཡི་རྣམ་གཞག་བཤད། ། ཤེས་བྱ་ཐམས་ཅད་ལ་མཚན་ཉིད། མཚོན་བྱ། མཚན་གཞི་རྣམ་པ་གསུམ་གྱིས་ཁྱབ་པར་རང་རིག་གིས་འགྲུབ་སྟེ། ཤེས་བྱའི་རྣམ་པ་བློ་ལ་འཆར་བ་ན། གཞན་དང་མི་འདྲ་བའི་རྣམ་པ་དང༌།
དེ་ཉིད་ལ་སྒྲ་བློ་མ་འཁྲུལ་པས་ཞེན་དུ་རུང་བ་དང༌། གཞི་དང་བཅས་པར་འཆར་བའི་ཕྱིར་རོ། ། གཉིས་པ་ཁྱབ་བྱེད་ཆོས་གསུམ་གྱི་རང་བཞིན་ངེས་པར་བྱ་བ་ལ་གསུམ་ལས། དང་པོ་ངོ་བོ་ངོས་གཟུང་བ་ནི། མཚན་ཉིད་གོ་བྱེད་དོན་གྱི་ཆོས། ། མཚོན་བྱ་གོ་བྱ་བློ་ཡི་ཆོས། ། མཚན་གཞི་གོ་བྱ་རྟེན་གྱི་ཆོས། ། དེ་དག་རྣམ་པར་གཞག་འཇོག་ཡིན། ། མཚན་ཉིད་ནི་འདིས་གོ་བར་བྱེད་པ་རྣམ་འཇོག་གི་རྒྱུ་སྟེ་ནོག་ལྐོག་ཤལ་ལྟ་བུ་དོན་གྱི་ཆོས་སོ། ། མཚོན་བྱ་ནི་འདི་གོ་བར་བྱ་བ་རྣམ་གཞག་གི་འབྲས་བུ་བ་ལང་གི་ཐ་སྙད་ལྟ་བུ་བློའི་ཆོས་སོ། །
མཚན་གཞི་ནི་འདི་ལ་གོ་བར་བྱ་བའི་རྟེན་ཏེ་དཀར་ཟལ་ལྟ་བུའོ། ། གསུམ་པོ་འདིའང་དོན་རང་མཚན་གྱི་ཆ་ནས་མི་འགྱུར་གྱི། གཞན་སེལ་ཉིད་ཡིན་ནོ། ། གཉིས་པ་དེར་འཇོག་པའི་འཐད་པ་ནི། ། ཆོས་གསུམ་ལ་ཡང་རྒྱུ་མཚན་དགོས། ། མེད་ན་ཐམས་ཅད་འཚོལ་བར་འགྱུར། ། དཀར་ཟལ་བ་ལང་གི་ཐ་སྙད་དུ་མཚོན་པ་ལ་ནོག་ལྐོག་ཤལ་ཁོ་ན་མཚན་ཉིད་དུ་འཇོག་པའི་རྒྱུ་མཚན་ཅི་ཡིན། རྒྱུ་མཚན་མེད་ཀྱང་མཚན་ཉིད་ཅེས་བརྗོད་ན་གཉིས་པོ་ལའང་ཅི་སྟེ་མི་བརྗོད། དེ་བཞིན་དུ་བ་ལང་གི་ཐ་སྙད་དང་དཀར་ཟལ་ལ་ཡང་མཚོན་བྱ་དང་མཚན་གཞིའི་ཐ་སྙད་དུ་འཇོག་པའི་མཚན་ཉིད་གང་ཡིན་ཞེས་བརྟག་དགོས་སོ། ། གསུམ་པ་སོ་སོའི་མཚན་ཉིད་ལ་མཚན་ཉིད།
མཚོན་བྱ། མཚན་གཞི་གསུམ་གྱི་དང་པོ་ལ་གསུམ་སྟེ། མཚན་ཉིད་ལ་མཚན་ཉིད་མི་དགོས་པར་རྟོག་པ་དགག་པ། དགོས་པའི་མཚན་ཉིད་གཞག་པ་དེའི་བསལ་བྱ་སྐྱོན་ཅན་གྱི་རབ་ཏུ་དབྱེ་བའོ། ། དང་པོ་ལ་གསུམ་ལས། གཞན་ལུགས་དགག་ན། མཚན་ཉིད་རྫས་ཡོད་ལ་མཚན་ཉིད། ། མི་དགོས་དགོས་ན་ཐུག་མེད་ཟེར། ། ཁ་ཅིག་མཚན་ཉིད་ལ་མཚན་ཉིད་གཞན་མི་དགོས་ཏེ་དོན་ལྡོག་རྫས་ཡོད་ཡིན་པའི་ཕྱིར་དང༌། དགོས་ན་ཐུག་མེད་དུ་འགྱུར་རོ་ཞེས་ཟེར་རོ། །
ཁ་ཅིག་དོན་ལ་མི་དགོས་ཀྱང༌། ། ཐ་སྙད་ལ་དགོས་གཞན་དག་ནི། ། དོན་ལའང་དགོས་ཟེར་མཚོན་བྱ་དང༌། ། དེ་འདྲ་རྟགས་བཞིན་ཐུག་མེད་ཟེར། ། འདི་ལ་བོད་སྔ་རབས་པ་རྣམས་སྔོན་པོ་ལ་མངོན་འགྱུར་གྱི་དོན་གྲུབ་ཀྱང་ཐ་སྙད་མ་གྲུབ་པའི་རྨོངས་པ་ལ་སྔོན་པོ་ཆོས་ཅན་མངོན་གྱུར་གྱི་ཐ་སྙད་དུ་བྱར་རུང་སྟེ། མྱོང་བས་རྟོགས་པར་བྱ་བའི་ཕྱིར་རོ་ཞེས་རྟོག་གི་པ་ཐམས་ཅད་འདོད་པ་བཞིན་དུ། མཚན་ཉིད་ལའང་མཚན་ཉིད་ཀྱི་དོན་དང་ཐ་སྙད་གཉིས་ལས་དོན་ལ་མཚན་ཉིད་གཞན་མི་དགོས་ཀྱང་དོན་དེ་མཚན་གཞིར་གཞག་པ་ལ། མཚན་ཉིད་ཀྱི་ཐ་སྙད་དུ་མཚོན་བྱའི་མཚན་ཉིད་འཇོག་པ་ཡིན་ལ། དེ་རྫས་ཡོད་ཡིན་པའི་གཏན་ཚིགས་མ་གྲུབ་བོ་ཞེས་ཟེར་བ་དང༌། འགའ་ཞིག་དོན་ལ་དགོས་ཀྱང་སྐྱོན་མེད་དེ་ཐ་སྙད་གཉིས་པའི་མཚན་ཉིད་བ་ལང་གི་ཐ་སྙད་ལ་མཚན་ཉིད་ནོག་ལྐོག་ཤལ་དགོས་པ་བཞིན་ནོ། །
བ་ལང་གི་ཐ་སྙད་ཐ་སྙད་གཉིས་པའི་མཚན་ཉིད་ཇི་ལྟར་ཡིན་ཞེ་ན། ནོག་ལྐོག་ཤལ་ཡང་བ་ལང་གི་མཚན་ཉིད་ཇི་ལྟར་ཡིན། དེ་བ་ལང་གི་ཞེན་ཡུལ་ཡིན་པས་སོ། ། ཞེ་ན་བ་ལང་གི་ཐ་སྙད་ཀྱང་ཐ་སྙད་གཉིས་པོའི་ཞེན་ཡུལ་ཡིན་པས་སོ། ། འོན་ཀྱང་ནོག་ལྐོག་ཤལ་ལ་མཚན་ཉིད་གཞན་མི་དགོས་པས་ཐུགས་མེད་དུ་མི་འགྱུར་རོ་ཞེས་གསུངས་སོ། ། དེ་བཞིན་དུ་མཚོན་བྱ་ལའང་མཚོན་བྱ་གཞན་ཡོད་པར་འདོད་དོ། ། དེ་ལྟར་ན་མཚན་ཉིད་ཀྱི་དོན་ལ་ཐུག་པ་ཡོད་ཀྱང་ཐ་སྙད་ཐུག་མེད་དུ་འགྱུར་ཏེ། མཚན་ཉིད་དང་མཚོན་བྱ་གཉིས་པོ་དེ་གཞིར་བཞག་ནས་མཚན་ཉིད་ངད་མཚོན་བྱའི་ཐ་སྙད་དུ་བྱར་རུང་ལ་མཚན་ཉིད་གཞན་དགོས་པས་ཐུག་མེད་དུ་འགྱུར་རོ་ཞེ་ན། ཁྱོད་ཉིད་ལ་འདི་འདྲི་སྟེ་ལ་མེ་ལྡན་དུ་བསྒྲུབ་པ་ལ་དུ་བ་རྟགས་སུ་བཀོད་པའི་ཚེ་དུ་བ་གཏན་ཚིགས་ཡིན་པའི་རྒྱུ་མཚན་གང་ལས་ཚུལ་གསུམ་དང་ལྡན་པའི་ཕྱིར་ཞེ་ན། འོ་ན་དུ་བ་རྟགས་སུ་སྒྲུབ་པ་ལ་ཚུལ་གསུམ་དགོས་ན་དེ་ཉིད་རྟགས་སུ་སྒྲུབ་པ་ལ་གཏན་ཚིགས་གཞན་དགོས་པས་ཐུག་མེད་དུ་འགྱུར་རོ། །
དེ་ལ་འདི་སྐད་ཅེས། རྨོངས་པ་ལ་དུ་བ་གཏན་ཚིགས་སུ་སྒྲུབ་པ་ལ་གཏན་ཚིགས་ཙམ་དང༌། བྱེ་བྲག་གི་གཏན་ཚིགས་སུ་སྒྲུབ་པའི་ཚུལ་གཉིས་ལས། བྱེ་བྲག་གི་རྟགས་ཐུག་མེད་དུ་ཡོད་དེ། དཔེར་ན་དུ་བ་ཆོས་ཅན་ལ་མེ་ལྡན་དུ་སྒྲུབ་པའི་གཏན་ཚིགས་ཀྱི་ཐ་སྙད་དུ་བྱར་རུང་སྟེ། ལ་མེ་ལྡན་དུ་བསྒྲུབ་པ་ལ་ལྟོས་ནས་ཚུལ་གསུམ་ཚང་བའི་ཕྱིར་ཞེས་བྱ་བ་དང༌། ཚུལ་གསུམ་ཚང་བ་ཆོས་ཅན་དུ་བ་གཏན་ཚིགས་སུ་བསྒྲུབ་པའི་གཏན་ཚིགས་ཀྱི་ཐ་སྙད་དུ་བྱར་རུང་སྟེ། དུ་བ་གཏན་ཚིགས་སུ་བསྒྲུབ་པ་ལ་ལྟོས་ནས་ཚུལ་གསུམ་གཉིས་པ་ཚང་བའི་ཕྱིར་ཞེས་བྱ་བ་དང༌། ཚུལ་གསུམ་གཉིས་པ་ཆོས་ཅན། ཚུལ་གསུམ་དང་པོ་གཏན་ཚིགས་སུ་བསྒྲུབ་པ་ལ་ལྟོས་ནས་གཏན་ཚིགས་ཀྱི་ཐ་སྙད་དུ་བྱར་རུང་སྟེ།
ཚུལ་གསུམ་དང་པོ་གཏན་ཚིགས་སུ་བསྒྲུབ་པ་ལ་ལྟོས་ནས་ཚུལ་གསུམ་གསུམ་པ་ཚང་བའི་ཕྱིར་ཞེས་བྱ་བ་ལ་སོགས་པ་བློས་སྤུར་རིས་ཟིན་ཅིང་སྒྲས་བརྗོད་པ་མ་འཁྲུལ་ན་བསྐལ་པར་བརྗོད་ཀྱང་མི་ཟད་དོ། ། དེ་ལྟ་ན་སྒྲ་ཉིད་ལ་སྒྲ་གྲུབ་པ་དང་མཚུངས་སོ་ཞེ་ན། སྒྲ་ལ་གྲུབ་པ་གྲུབ་ཆོས་གཉིས་ཡོད་པར་འགྱུར་རོ། ། ཚུལ་གསུམ་ལའང་དེ་ལྟར་འགྱུར་རོ་ཞེ་ན་འདོད་དེ། ཆོས་ཅན་གྱི་ཚུལ་གསུམ་ནི་དུ་བའི་ཚུལ་གསུམ་ཡིན་ལ། གཏན་ཚིགས་ཀྱི་ཚུལ་གསུམ་ནི་རང་ལ་ཡོད་པའི་ཚུལ་གསུམ་ཡིན་པས། ལྡོག་པ་ཐ་དད་པའི་ཕྱིར་རོ། ། སྒྲ་ལའང་ལྟོས་ནས་འཇོག་ན་དག་པ་བ་མ་ཡིན་པར་འགྱུར་ལ། ཚུལ་གསུམ་དག་པ་བ་མ་ཡིན་པར་འདོད་པས་མི་མཚུངས་སོ། ། དེ་ལྟ་ན་ཐུག་མེད་ཀྱི་ཕྱི་མ་མ་ཤེས་པས་སྔ་མ་མི་ཤེས་པར་འགྱུར་རོ་ཞེ་ན།
མི་འགྱུར་ཏེ། བསྒྲུབ་བྱ་གཏན་ཚིགས་ཀྱི་མཚན་གཞིས་བསྒྲུབ་པའི་ཕྱིར་རོ། ། དེ་ལྟ་ན་གཏན་ཚིགས་ཀྱི་ཐ་སྙད་ཐུག་མེད་དུ་དགོད་དགོས་སོ། ། ཞེ་ན་ལོག་རྟོག་ཞུགས་ན་དགོས་པ་ཉིད་དོ། ། གཏན་ཚིགས་ཙམ་གྱི་ཐ་སྙད་དུ་བསྒྲུབ་པ་ལ་ལྡོག་པ་གཅིག་བཅད་དང་མཚུངས་པར་འདོད་པའི་ལུགས་གཉིས་ལས། དང་པོ་ལྟར་ན་སྦྱོར་བ་གསུམ་པའི་ཚེ་ཐུག་སྟེ། འདི་ལྟར་ཚུལ་གསུམ་ཆོས་ཅན། གཏན་ཚིགས་ཀྱི་ཐ་སྙད་དུ་བྱར་རུང་སྟེ་ཚུལ་གསུམ་ཚང་བའི་ཕྱིར་རོ། ། ཞེས་བཀོད་ན། སྒྲ་ཆོས་ཅན་མི་རྟག་སྟེ་སྒྲ་ཡིན་པའི་ཕྱིར་ཞེས་བརྗོད་པ་ལྟར་གཞི་རྟགས་ཐ་དད་མེད་པའི་མ་གྲུབ་པར་འགྱུར་རོ་ཞེས་ཟེར་རོ། །
འདི་ལ་ཁ་ཅིག་དེ་མི་འཐད་དེ། ཚུལ་གསུམ་ལ་ཚུལ་གསུམ་མ་ཚང་ན་ཚུལ་གསུམ་དེ་གཏན་ཚིགས་ཡིན་ནམ་མ་ཡིན། མ་ཡིན་ན་དུ་བ་གཏན་ཚིགས་སུ་བསྒྲུབ་མི་ནུས་ལ་ཡིན་ན་རང་ལྡོག་གཏན་ཚིགས་ཡིན་པ་ལ་ཚུལ་གསུམ་མ་ཚང་བ་ག་ལ་སྲིད། ཡང་ཚུལ་གསུམ་ལ་ཚུལ་གསུམ་མ་ཚང་ན་དུ་བ་ལའང་མ་ཚང་བར་མཚུངས་སོ། ། དུ་བ་རྩོད་གཞི་ལ་གྲུབ་པས་ཕྱོགས་ཆོས་དང་མཐུན་ཕྱོགས་མེ་ལྡན་ལ་འཇུག་མི་མཐུན་ཕྱོགས་མེ་མེད་ལ། མི་འཇུག་པས་རྗེས་སུ་འགྲོ་ལྡོག་ཚང་བས་ཚུལ་གསུམ་ཡིན་ནོ་ཞེ་ན། འདིར་ཡང་རྩོད་གཞི་དུ་བའི་ཆོས་སུ་གྲུབ་པས་ཕྱོགས་ཆོས་དང༌། མཐུན་ཕྱོགས་གཏན་ཚིགས་ཀྱི་ཐ་སྙད་དང་ལྡན་པ་ལ་འཇུག་མི་མཐུན་ཕྱོགས། མི་ལྡན་པ་ལ་མི་འཇུག་པས་རྗེས་སུ་འགྲོ་ལྡོག་ཚང་བའི་ཕྱིར་ཚུལ་གསུམ་ཇི་ལྟར་མ་ཚང༌། དེས་ན་ལྡོག་པ་མཚུངས་པས་གཏན་ཚིགས་ཙམ་གྱི་ཐ་སྙད་བསྒྲུབ་པའི་དུས་སུའང་ཐུག་མེད་དུ་འདོད་དེ།
སྔ་མ་སྔ་མ་ལ་ལྟོས་པའི་ཚུལ་གསུམ་ཙམ་ལྡོག་ཆོས་ཅན་དང༌། ཕྱི་མ་ཕྱི་མ་ལ་ལྟོས་པའི་ཚུལ་གསུམ་ཙམ་ལྡོག་གཏན་ཚིགས་ཡིན་པས་སོ། ། དེ་ནི་ཚུལ་གསུམ་གྱི་བྱེ་བྲག་ལྡོག་པ་ཐ་དད་ཡིན་གྱི་ཙམ་པོ་ལ་ལྡོག་པ་ཐ་དད་མེད་དོ་ཞེ་ན། བྱེ་བྲག་ལྡོག་པ་ཐ་དད་པ་ཉིད་ཀྱིས་དེ་ལ་བརྟེན་པའི་ཙམ་ལྡོག་ཀྱང་ཐ་དད་དུ་འགྱུར་བས་གཏན་ཚིགས་ཐུག་མེད་དུ་གནས་སོ། ། ཞེ་ན་འདིར་ཡང་ལྐོག་ཤལ་ཙམ་མཚན་གཞིར་བཞག་ནས་མཚན་ཉིད་ཀྱི་ཐ་སྙད་དུ་མཚོན་པ་ལའང་མཚན་ཉིད་ཙམ་གྱི་ཐ་སྙད་དང༌། བྱེ་བྲག་གི་མཚན་ཉིད་དུ་མཚོན་པ་གཉིས་ལས། བྱེ་བྲག་ཏུ་མཚོན་ན་ཐུག་མེད་དུ་གནས་པ་ཚུལ་སྔ་མ་བཞིན་ཡིན་ལ། མཚན་ཉིད་ཙམ་དུ་མཚོན་པའི་ཚེའང་ལྡོག་པ་གཅིག་བཅད་དང་མཚུངས་པར་འདོད་པའི་ལུགས་གཉིས་ལས། དང་པོ་ལྟར་ན་སྦྱོར་བ་གསུམ་པའི་ཚེ་ཐུག་པར་འདོད་པ་མི་རིགས་ཏེ། ། ཆོས་གསུམ་ལ་ཆོས་གསུམ་མ་ཚང་ན་རང་ལྡོག་མཚན་ཉིད་མ་ཡིན་པར་འགྱུར་བ་དང༌།
ནོག་དང་ལྐོག་ཤལ་ལའང་མ་ཚང་ཞེས་མཚུངས་སོ། ། དེས་ན་ལྡོག་མཚུངས་སུ་འདོད་པ་རྣམས་མཚན་ཉིད་ཙམ་གྱི་ཐ་སྙད་དུ་མཚོན་པའི་ཚེའང་ཐུག་མེད་དུ་འདོད་དེ་སྔ་མ་སྔ་མ་ལ་ལྟོས་པའི་ཆོས་གསུམ་མཚན་གཞི་དང༌། ཕྱི་མ་ཕྱི་མ་ལ་ལྟོས་པའི་ཆོས་གསུམ་མཚན་ཉིད་ཡིན་པའི་ཕྱིར་རོ། ། དེས་ན་མཚན་ཉིད་ཀྱི་མཚན་ཉིད་ཐུག་མེད་དུ་ཐལ་བ་འདོད་དོ་ཞེས་ཟེར་རོ། ། འདི་མི་འཐད་དེ། རྣམ་འཇོག་རྒྱུ་ནི་མ་ངེས་པར། ། རྣམ་གཞག་འབྲས་བུ་ངེས་ན་ནི། ། མཚན་ཉིད་དགོས་པ་མེད་པར་འགྱུར། ། མི་ངེས་ན་ནི་ཐུག་མེད་འཇིག ། རྣམ་འཇོག་གི་རྒྱུ་མཚན་ཉིད་མ་ངེས་པར་དེས་རྣམ་པར་གཞག་པའི་འབྲས་བུ་མཚོན་བྱ་ངེས་ན་མཚན་ཉིད་མེད་ཀྱང་མཚོན་བྱ་གོ་བར་འགྱུར་ཞིང༌།
མི་ངེས་ན་མཚན་ཉིད་ཐུག་མེད་ཀྱི་ཕྱི་མ་ངེས་པ་མི་སྲིད་པས་མཐར་རྩ་བའི་མཚན་ཉིད་མ་ངེས་པར་འགྱུར་རོ། ། རྟགས་ཀྱི་མཚན་གཞིས་བསྒྲུབ་བྱའི་དོན། ། བསྒྲུབ་ཕྱིར་ཐུག་མེད་སྐྱོན་མེད་ན། ། ཐུག་མེད་ཀྱི་ཕྱི་མ་མ་ཤེས་ཀྱང་སྐྱོན་མེད་དེ། བསྒྲུབ་བྱ་རྟགས་ཀྱི་མཚན་གཞིས་བསྒྲུབ་པའི་ཕྱིར་རོ་ཞེ་ན། ཚུལ་གསུམ་ལྐོག་ཤལ་མ་ངེས་ཀྱང༌། ། བྱས་དང་དཀར་ཟལ་ངེས་ཙམ་གྱིས། ། མི་རྟག་བ་ལང་རྟོགས་པར་འགྱུར། ། རྟགས་ཀྱི་མཚན་གཞིའམ་མཚན་ཉིད་ཀྱི་མཚན་གཞིར་བསྒྲུབ་བྱ་གོ་ན་ཚུལ་གསུམ་མམ་ལྐོག་ཤལ་མ་ངེས་པར་ཡང་རྟགས་ཀྱི་མཚན་གཞི་བྱས་པའམ་བ་ལང་གི་མཚན་གཞི་དཀར་ཟལ་ལ་སོགས་པ་མཐོང་བ་ན་སྒྲ་མི་རྟག་པའམ་བ་ལང་ངེས་པར་འགྱུར་རོ། ། འདོད་ན་སྒྲ་བྱས་པར་མཐོང་བ་ལ་མི་རྟག་པའི་སྒྲོ་འདོགས་སྐྱེ་མི་སྲིད་པར་ཐལ་བ་དང༌།
ནོག་ལྐོག་ཤལ་མེད་པའི་གོང་བུ་གཞན་ལའང་བ་ལང་དུ་ངེས་པར་འགྱུར་རོ། ། བྱེ་བྲག་ཏུ་ཐ་སྙད་མཚན་ཉིད་དུ་འདོད་པ་མི་འཐད་དེ། ཐ་སྙད་ལའང་ཞེན་རུང་ཞིག ། མེད་ན་དེ་ནི་ཤེས་བྱ་མིན། ། ཡོད་ན་དེ་ཉིད་ཕྱི་མ་ཡི། ། མཚན་ཉིད་ཡིན་ཞེས་ལ་ལ་འདོད། ། ཁ་ཅིག་བ་ལང་གི་ཐ་སྙད་ཉིད་ཐ་སྙད་གཉིས་པའི་མཚན་ཉིད་ཡིན་ཏེ་འདི་ལྟར་བ་ལང་གི་ཐ་སྙད་དེ་ཉིད་ལ་སྒྲ་བློ་མ་འཁྲུལ་པའི་ཞེན་རུང་ཞིག་མེད་ན་ཤེས་བརྗོད་ལས་འདས་པར་འགྱུར་ལ་ཡོད་ན་དེ་ཞེན་ཡུལ་བ་ལང་གི་ཐ་སྙད་ལས་དོན་ལྡོག་གཞན་མ་ཡིན་ན་ལྐོག་ཤལ་ལ་ཞེན་རུང་གི་བ་ལང་ཡང་ལྐོག་ཤལ་ཉིད་ལས་གཞན་མ་ཡིན་ཞེས་བསྒྲེའོ། ། ཡིན་ན་དེའི་ཞེན་ཡུལ་བ་ལང་གི་ཐ་སྙད་དེ་ཉིད་ཡིན་ནམ། འོན་ཏེ་ནོག་ལྐོག་ཤལ་ཡིན། ། དང་པོ་ལྟར་ན་གཞན་གྱི་ཐ་སྙད་མཚན་ཉིད་དུ་གྲུབ་ལ།
གཉིས་པ་ལྟར་ན་མཚན་ཉིད་གཅིག་གིས་མཚོན་བྱ་དུ་མ་མཚོན་པར་འགྱུར་བས་དེ་མི་སྲིད་དོ། ། དེས་ན་ཐ་སྙད་སྔ་མ་སྔ་མ་ནི་མཚན་ཉིད་ཡིན་ལ། དེ་ཉིད་ལ་སྒྲ་བློས་ཞེན་རུང་གི་ཐ་སྙད་ཕྱི་མ་ཕྱི་མ་རྣམས་ནི་མཚོན་བྱ་ཡིན་པས་ཤེས་བྱ་ལ་མཚན་ཉིད་དུ་མི་རུང་བའི་ཆོས་མི་སྲིད་དོ་ཞེས་གསུང་ངོ༌། ། འདི་དགག་སྟེ། དེ་ལྟར་ཡིན་ན་ཡལ་ག་ལའང༌། ། ཡལ་ག་མེད་ན་ཤིང་མ་ཡིན། ། ཡལ་ག་ཡོད་ན་ཤིང་ལ་ཡང༌། ། མཚན་ཉིད་ཐུག་པ་མེད་པར་འགྱུར། ། ཤིང་གི་མཚན་ཉིད་དུ་འདོད་པའི་ཡལ་ག་ལ་ཡལ་ག་གཉིས་པ་མེད་ན་ཡལ་ག་ཤིང་མ་ཡིན་པར་འགྱུར་ལ། ཡོད་ན་དེ་ལའང་གསུམ་པ་དང་བཞི་པ་ལ་སོགས་པ་དགོས་པས་ཤིང་གི་མཚན་ཉིད་ཀྱང་ཐུག་མེད་དུ་ཡོད་དོ་ཞེས་བརྗོད་ན་ཅིར་འགྱུར།
ཡལ་ག་ལ་ནི་ཡལ་ག་གཞན། ། མེད་ཀྱང་ཡལ་ག་དེ་ཉིད་ཀྱིས། ། ཙནྡན་ངོ་བོ་དབྱེར་མེད་དུ། ། བསྒྲུབ་ཕྱིར་ཐུག་མེད་མི་དགོས་ན། ། ཙནྡན་ཤིང་དུ་བསྒྲུབ་པ་ལ་ཡལ་ག་བཀོད་པའི་ཚེ་ཡལ་ག་ལའང་ཡལ་ག་གཞན་མེད་ཀྱང་ཡལ་ག་ཤིང་མ་ཡིན་པར་མི་འགྱུར་ཏེ་ཡལ་ག་དེས་ཤིང་དང་ཐ་དད་ལྡན་པར་མི་བསྒྲུབ་ཀྱི་ངོ་བོ་དབྱེར་མེད་དུ་བསྒྲུབས་པས་ཡལ་ག་ཉིད་ཀྱང་ཤིང་དུ་གྲུབ་བོ་ཞེ་ན། ཐ་སྙད་གཉིས་པ་མེད་ན་ཡང༌། ། ཐ་སྙད་དེ་ཉིད་མཚན་ཉིད་ཀྱིས། ། ཤེས་བྱའི་ངོ་བོར་བསྒྲུབ་པའི་ཕྱིར། ། ཐ་སྙད་ཐུག་མེད་ག་ལ་དགོས། ། ཐ་སྙད་ལ་ཐ་སྙད་གཉིས་པ་མེད་ཀྱང་ཐ་སྙད་སྔ་མ་ཤེས་བརྗོད་ལས་འདས་པར་མི་འགྱུར་ཏེ།
ནོག་ལྐོག་ཤལ་ལ་སོགས་པའི་མཚན་ཉིད་ཀྱིས་བ་ལང་ལ་སོགས་པའི་ཐ་སྙད་དེ་ཐ་དད་ལྡན་པར་མི་བསྒྲུབ་ཀྱི་ངོ་བོ་དབྱེར་མེད་དུ་བསྒྲུབས་པས་ནོག་ལྐོག་ཤལ་ཤེས་བརྗོད་དུ་གྲུབ་པ་ན་དེ་དང་དབྱེར་མེད་ཀྱི་ཐ་སྙད་ཀྱང་ཤེས་བརྗོད་དུ་གྲུབ་སྟེ། ཙནྡན་ཤིང་དུ་གྲུབ་པ་ན་དེའི་ཡལ་ག་ཤིང་དུ་གྲུབ་པ་བཞིན་ནོ། ། རིགས་པ་འདི་མཚན་ཉིད་ཐུག་མེད་དུ་འདོད་པ་ལ་བསྒྲེས་ན་ཆ་མཐུན་གྱི་མགོ་བསྒྲེ་ཡིན་ལ། སྐབས་འདིར་ཐོད་རྒལ་བའི་མགོ་བསྒྲེ་ཡིན་ནོ། ། ཆ་མཐུན་དུ་བསྒྲེ་ན་ཐ་སྙད་སྔ་མ་ལ་ཐ་སྙད་ཕྱི་མ་མེད་ན་སྔ་མ་ཤེས་བརྗོད་ལས་འདས་པར་འགྱུར་རོ། ། ཞེས་ཟེར་ན། ཙནྡན་སྔ་མ་ལ་ཙནྡན་ཕྱི་མ་མེད་ན་སྔ་མ་དྲི་དང་བྲལ་བར་འགྱུར་རོ། ། ཕྱི་མ་མེད་ཀྱང་སྔ་མ་ཉིད་ཙནྡན་དུ་གྲུབ་པས་དྲི་དང་མི་འབྲེལ་ལོ་ཞེ་ན། ཐ་སྙད་ཕྱི་མ་མེད་ཀྱང་སྔ་མ་ཉིད་ཐ་སྙད་དུ་གྲུབ་པས་ཤེས་བརྗོད་ལས་མི་འདའོ། ། དེ་བཞིན་དུ་མེའི་མཚན་ཉིད་ཚ་བ་ལ་ཚབ་གཉིས་པ་མེད་ན་སྔ་མ་མེ་མ་ཡིན་པར་ཐལ་བ་དང༌།
མེ་ལ་མེ་གཉིས་པ་མེད་ན་སྔ་མ་མེ་མ་ཡིན་པར་ཐལ་བ་ལ་སོགས་པ་ཐམས་ཅད་དུ་མཚུངས་སོ། ། གལ་ཏེ་མེ་དང་ཤིང་ལ་སོགས་པ་རྫས་ཆོས་དག་པ་བ་དང་མཚན་ཉིད་ཀྱི་མཚན་ཉིད་ཐུག་མེད་དང༌། ཐ་སྙད་ཀྱི་ཐ་སྙད་ཐུག་མེད་ལྡོག་ཆོས་ལྟོས་པ་བ་ཚིག་མཚུངས་ཀྱང་དོན་མི་འདྲའོ། ། ཞེ་ན་ཁོ་བོ་ཅག་སྒྲ་དང་རྣམ་པར་རྟོག་པ་ཐམས་ཅད་གཞན་སེལ་དུ་འདོད་ལ། དགག་སྒྲུབ་ཐམས་ཅད་བློའི་ཆོས་ལྡོག་པ་ལ་བརྟེན་པ་ཡིན་པས་ཐམས་ཅད་དུ་མཚུངས་སོ། ། ཡང་ནོག་ལྐོག་ཤལ་བ་ལང་གི་ཞེན་ཡུལ་ཡིན་པས་མཚན་ཉིད་དུ་འགྲོ་བ་བཞིན་ཐ་སྙད་གཉིས་པའི་ཞེན་ཡུལ་ཐ་སྙད་དང་པོ་མཚན་ཉིད་དུ་འགྲོ་ཞེས་གསུང་བའང་ཞེན་ཡུལ་ཙམ་གྱིས་མཚན་ཉིད་དུ་འགྲོ་ན་འབྲས་རྟགས་ཀྱི་ཞེན་ཡུལ་མེ་ཡིན་པས་མེ་མཚན་ཉིད་ཡིན་པ་ལ་སོགས་པ་ཧ་ཅང་ཐལ་ལོ། ། དེས་ན་མཚན་ཉིད་ཐུག་མེད་དང་ཐ་སྙད་ཐུག་མེད་འདི་དག་འབྲས་ཆེན་ཟ་བ་ལ་ས་བོན་གྱི་ཕྱི་མོ་ཚོལ་བ་ལྟར་དོན་མེད་པར་དགོངས་ནས་སྡེ་བདུན་གྱི་གཞུང་གང་ལས་ཀྱང་མ་གསུངས་སོ། ། གཉིས་པ་རང་གི་ལུགས་ནི། བརྡ་དོན་འབྲེལ་པ་ནམ་རྟོགས་པ། ། དེ་ཡི་ཚེ་ན་ཐ་སྙད་འགྲུབ། །
མཁས་པས་གཏན་ཚིགས་དང་མཚན་ཉིད་ཀྱི་དོན་མཐོང་བ་ཙམ་གྱི་ཐ་སྙད་འགྲུབ་ལ། བླུན་པོ་ལ་དེ་དག་གི་མཚན་ཉིད་རྟགས་སུ་བཀོད་པའི་ཐ་སྙད་བསྒྲུབ་ཀྱི་འགྲུབ་ཅིང་ཤིན་ཏུ་བླུན་པོ་ལ་ཚུལ་གསུམ་སོ་སོའི་ངོ་བོ་བཤད་པ་དང༌། ནོག་ལྐོག་ཤལ་གྱི་དོན་ལྡོག་གཉའ་བར་ཤ་འཕུངས་པ་དང༌། མགྲིན་པར་པགས་པ་འཕྱང་བ་ལ་སོགས་པ་བརྡ་དོན་སྦྲེལ་དགོས་པ་སྲིད་དོ། ། དེ་ཙམ་བརྗོད་ཀྱང་མི་གོ་བ་ནི་ཐ་སྙད་བསྒྲུབ་ཀྱི་ཡུལ་མ་ཡིན་ནོ། ། འོ་ན་བླུན་པོ་ལ་ཐ་སྙད་ཇི་ལྟར་བསྒྲུབ་སྙམ་ན། རྟགས་དང་མཚན་ཉིད་གཉི་ག་ལ། ། སྤྱི་དང་བྱེ་བྲག་གཉིས་གཉིས་ཡིན། ། གཉི་གའང་སྦྱོར་བ་གསུམ་པར་ཐུག ། བཞི་པ་ཕན་ཆད་དགོས་ནུས་མེད། །
དུ་བ་གཏན་ཚིགས་ཡིན་ཏེ་ཅིའི་ཕྱིར་ཞེས་དྲིས་པ་ལ། སྤྱིར་གཏན་ཚིགས་ཙམ་དུ་བསྒྲུབ་པ་དང་བྱེ་བྲག་ཏུ་སྦྱོར་བ་འདིར་གཏོགས་ཀྱི་ཐ་སྙད་བསྒྲུབ་པ་གཉིས་ལས། དང་པོ་ནི་ཚུལ་གསུམ་ཚང་བ་དེ་གཏན་ཚིགས་ཡིན་ཏེ་བྱས་པ་བཞིན་དུ་བ་ཡང་ཚུལ་གསུམ་ཚང་ངོ་ཞེས་འགོད་དོ། ། དེ་ལྟ་བུའི་ཚུལ་གསུམ་ཚང་བ་དེ་གཏན་ཚིགས་ཡིན་ཏེ་ཅིའི་ཕྱིར་ཞེ་ན། གང་ཚུལ་གསུམ་དང་ལྡན་པ་ལ་གཏན་ཚིགས་ཀྱི་བརྡ་སྦྱར་ཏེ་ཡལ་ག་དང་ལྡན་པ་ལ་ཤིང་གི་བརྡ་སྦྱར་བ་བཞིན་ཞེས་བརྡ་དྲན་པར་བྱས་པས་འགྲུབ་བོ། ། སྦྱོར་བ་འདིར་རྟོགས་ཀྱང་ གང་བསྒྲུབ་བྱ་གང་བསྒྲུབ་ལ་ལྟོས་ནས་ཚུལ་གསུམ་ཚང་བ་དེ་གང་བསྒྲུབ་དེའི་གཏན་ཚིགས་ཡིན་ཏེ་མི་རྟག་བསྒྲུབ་པ་བཞིན། དུ་བ་ལའང་ལ་མེ་ལྡན་བསྒྲུབ་ལ་ལྟོས་ནས་ཚུལ་གསུམ་ཚང་ངོ༌། ། ལ་མེ་ལྡན་བསྒྲུབ་ལ་ལྟོས་ནས་ཚུལ་གསུམ་ཚང་བ་དེ་ལ་མེ་ལྡན་བསྒྲུབ་ཀྱི་གཏན་ཚིགས་ཡིན་ཏེ། གང་གི་ཕྱིར་ན་གང་ལ་མེ་ལྡན་བསྒྲུབ་ལ་ལྟོས་ནས་ཚུལ་གསུམ་ཚང་བ་དེ་ག་ལ་མེ་ལྡན་བསྒྲུབ་ཀྱི་རྟགས་སུ་བརྡ་སྦྱར་ཏེ་ཡལ་ག་དང་ལྡན་པ་ལ་ཤིང་དུ་བརྡ་སྦྱར་བ་བཞིན།་་་་་ གོ་སླའོ། །
དེ་བཞིན་དུ་ནོག་ལྐོག་ཤལ་མཚན་ཉིད་ཡིན་པ་ལའང་སྤྱི་དང་སྦྱོར་བ་འདིར་གཏོགས་གཉིས་ལས་དང་པོ་ནི། གང་དངོས་འགལ་གཅོད་པའི་དོན་ལྡོག་གྲུབ་པ་དེ་མཚན་ཉིད་ཡིན་ཏེ་ལྟོ་ལྡིར་ཞབས་ཞུམ་བཞིན་ནོག་ལྐོག་ཤལ་འདུས་པའང་དངོས་འགལ་གཅོད་པའི་དོན་ལྡོག་གྲུབ་བོ་ཞེས་པས་འགྲུབ་ཅིང༌། དེ་ཉིད་མཚན་ཉིད་ཡིན་པར་ཡང་གང་དངོས་འགལ་གཅོད་པའི་དོན་ལྡོག་གྲུབ་པ་ལ་མཚན་ཉིད་ཀྱི་བརྡ་སྦྱར་ཏེ་ཡལ་ག་དང་ལྡན་པ་ལ་ཤིང་བཞིན་ཞེས་པ་ཉིད་ཀྱིས་འགྲུབ་ལ། སྦྱོར་བ་འདིར་རྟོགས་ཀྱང་བྱེ་བྲག་ལ་བཀར་ཏེ་བརྗོད་པ་ཉིད་ཀྱིས་ཤེས་པར་ ་་་་་གང་གང་དུ་མཚོན་པ་ལ་ལྟོས་ནས་དངོས་འགལ་གཅོད་པའི་དོན་ལྡོག་གྲུབ་པ་དེ། གང་དུ་མཚོན་པ་དེའི་མཚན་ཉིད་ཡིན་ཏེ་ཕམ་པར་མཚོན་པའི་ལྟོ་ལྡིར་བཞིན། ལྐོག་ཤལ་ལ་དཀར་ཟལ་བ་ལང་དུ་མཚོན་པ་ལ་ལྟོས་ནས་དངོས་འགལ་གཅོད་པའི་དོན་ལྡོག་གྲུབ་བོ། ། དཀར་ཟལ་བ་ལང་དུ་མཚོན་པ་ལ་ལྟོས་ནས་དངོས་འགལ་གཅོད་པའི་དོན་ལྡོག་གྲུབ་པ་དེ། དཀར་ཟལ་བ་ལང་དུ་མཚོན་པའི་མཚན་ཉིད་ཡིན་ཏེ་གང་གི་ཕྱིར་ན། དཀར་ཟལ་བ་ལང་བ་ལང་དུ་མཚོན་པ་ལ་ལྟོས་ནས་དངོས་འགལ་གཅོད་པའི་དོན་ལྡོག་གྲུབ་པ་ལ།

དཀར་ཟལ་བ་ལང་དུ་མཚོན་པའི་མཚན་ཉིད་ཀྱི་བརྡ་སྦྱར་ཏེ། ཡལ་ག་དང་ལྡན་པ་ལ་བརྡ་སྦྱར་བ་བཞིན། སླའོ། ། གསུམ་པ་རྩོད་པ་སྤང་བ་ནི། ཚུལ་གསུམ་ཚུལ་གསུམ་མེད་ན་རྟགས། ། མི་འགྱུར་ཡོད་ན་ཐུག་མེད་ལོ། ། ཚུལ་གསུམ་ལ་ཚུལ་གསུམ་མ་ཚང་ན་ཚུལ་གསུམ་གཏན་ཚིགས་མ་ཡིན་པར་འགྱུར་ལ། ཚང་ན་དེ་ཉིད་ཚུལ་གསུམ་གཉིས་པ་ཡིན་པས། དེ་ཉིད་ལ་ལྟོས་ནས་ཚུལ་གསུམ་གསུམ་པ་དང༌། བཞི་པ་ལ་སོགས་པ་ཁྱེད་ལའང་ཐུག་མེད་དུ་འགྱུར་རོ་ཞེ་ན། ཚུལ་གསུམ་དུ་བ་ཁོ་ནའི་ཆོས། །
དབྱེར་མེད་ཡིན་གྱི་ཆོས་གཞན་མེད། ། དུ་བ་གཞིར་བཞག་ནས་དེའི་སྟེང་དུ་ཚུལ་གསུམ་གཞན་ཞིག་རྩི་ན་ཁྱེད་བདེན་པ་ཞིག་ན་ཁོ་བོ་ཅག་དུ་བ་ཉིད་བློས་ཚུལ་གསུམ་དུ་བཟུང་བ་མ་གཏོགས་པ་དུ་བའི་སྟེང་དུ་ཚུལ་གསུམ་གཉིས་པ་དང་གསུམ་པ་ལ་སོགས་པ་མི་འདོད་པས་སྐྱོན་ག་ལ་ཡོད། འདི་ཡི་མཚན་ཉིད་ཐུག་མེད་དུ། ། ཐལ་བའི་སྐྱོན་ཡང་བསལ་བ་ཡིན། ། དངོས་འགལ་གཅོད་པའི་དོན་ལྡོག་གྲུབ་པ་ལ་མཚན་ཉིད་མེད་ན། དེ་མཚན་ཉིད་མ་ཡིན་པར་འགྱུར་ལ། ཡོད་ན་ཐུག་མེད་དུ་འགྱུར་རོ་ཞེས་ཟེར་བའང་འདིས་བསལ་ཏེ། ནོག་ལྐོག་ཤལ་གཞིར་བཞག་ནས་དངོས་འགལ་གཅོད་པའི་དོན་ལྡོག་གྲུབ་པ་གཞན་ཞིག་རྩི་ན་ཐུག་མེད་དུ་འགྱུར་ཡང༌། ནོག་ལྐོག་ཤལ་ཉིད་དངོས་འགལ་གཅོད་པའི་དོན་ལྡོག་ཏུ་སྒྲུབ་པས་སྐྱོན་མེད་དོ། ། དེ་ལྟ་མ་ཡིན་ན་ལྐོག་ཤལ་ལ་ལྐོག་ཤལ་གཉིས་པ་མེད་ན་ལྐོག་ཤལ་བ་ལང་མ་ཡིན་པར་འགྱུར་ལ་ཡོད་ན་ལྐོག་ཤལ་ཐུག་མེད་དུ་དགོད་དགོས་པ་ལ་སོགས་པ་ཧ་ཅང་ཐལ་ལོ། །
གཉིས་པ་དགོས་པའི་མཚན་ཉིད་གཞག་པ་ལའང་གཉིས་ལས་དང་པོ་གཞན་ལུགས་དགག་ན་ལ་ལ་མཚོན་བྱ་རྣམ་འཇོག་ཟེར། གཏན་ཚིགས་ལ་ཡང་མཚུངས་ཕྱིར་མིན། ། མཚན་ཉིད་ཀྱི་མཚན་ཉིད་མཚོན་བྱ་རྣམ་འཇོག་གི་རྒྱུ་མཚན་ཡིན་ན་རྟགས་ཀྱི་མཚན་ཉིད་ཀྱང་བསྒྲུབ་བྱ་གོ་བྱེད་ཅིའི་ཕྱིར་མ་ཡིན། བསྒྲུབ་བྱ་གོ་བྱེད་ཉིད་ལ་ཚུལ་གསུམ་དགོས་སོ་ཞེ་ན། མཚོན་བྱ་རྣམ་འཇོག་ལའང་འཇོག་ཚུལ་ཆོས་གསུམ་དགོས་སོ། ། འགའ་ཞིག་ཆོས་གསུམ་ཚང་བར་འདོད། ། ཆོས་གསུམ་ཚང་བའི་མཚོན་བྱའི་དོན་ལྡོག་གཞི་ལ་གྲུབ་པ་ཞེས་གསུང་ངོ༌། ། མཚོན་བྱ་ལྟོས་ཕྱིར་འདི་མི་འཐད། མཚན་ཉིད་དུ་གོ་བ་མཚོན་བྱ་ལ་ལྟོས་དགོས་པས་མི་འཐད་དོ། ། གལ་ཏེ་མཚན་ཉིད་དུ་དགོད་བྱའི་ངོ་བོ་དེ་རང་གི་མཚོན་བྱ་ལ་ལྟོས་ན་སྐྱོན་དུ་འགྱུར་ཡང་འདི་རང་གི་མཚོན་བྱ་ལ་མི་ལྟོས་པས་སྐྱོན་དུ་མི་འགྱུར་ཏེ།
དཔེར་ན་བྱས་པ་རྟགས་སུ་འཇོག་པ་རང་གི་བསྒྲུབ་བྱ་མི་རྟག་པ་ལ་ལྟོས་ཀྱང་རྟགས་ཀྱི་དགོད་བྱའི་ངོ་བོ་མི་རྟག་པ་ལ་མི་ལྟོས་པས་སྐྱོན་མེད་པ་བཞིན་ནོ་ཞེ་ན། དཔེ་མི་མཚུངས་ཏེ། མི་རྟག་པ་ལ་མི་ལྟོས་པར་བྱས་ལྡོག་འགྲུབ་ལ་འདིར་མཚོན་བྱ་མ་གྲུབ་ན་མཚོན་བྱའི་དོན་ལྡོག་མི་འགྲུབ་པའི་ཕྱིར་རོ། ། གཉིས་པ་རང་ལུགས་ནི། དངོས་འགལ་གཅོད་པའི་དོན་ལྡོག་ཡིན། ཆོས་གང་ཞིག་དངོས་འགལ་རྣམ་པར་གཅོད་པའི་དོན་ལྡོག་གྲུབ་པ་སྟེ། མཚོན་བྱ་དང་མཚན་གཞིའི་ལྡོག་པ་གཉིས་བཅད་ནས་གང་འདོད་པ་དེའི་དོན་ལྡོག་གྲུབ་པའི་ཕྱིར་རོ། ། གསུམ་པ་དེའི་བསལ་བྱ་སྐྱོན་ཅན་གྱི་གྲངས་ངེས་པ་ལ་གསུམ་ལས་གཞན་གྱི་ལུགས་དགག་ན། མཚན་ཉིད་དེ་ཡི་སྐྱོན་བསྡུ་ན། ། གསུམ་ཞེས་བྱང་ཕྱོགས་པ་རྣམས་འདོད། །
བོད་ཀྱི་རྟོག་གེ་པ་ཕྱི་རབས་པ་རྣམས་མཚན་ཉིད་ཀྱི་སྐྱོན་བསྡུ་ན། རང་ལྡོག་རྫས་སུ་མ་གྲུབ། དོན་ལྡོག་གཞན་དུ་འགྱུར། ། མཚན་གཞི་ལ་མི་གནས་པའོ། ། དེ་ལ་དང་པོ་ནི་མཚན་ཉིད་གང་ཞིག་རང་གི་ཐ་སྙད་ལས་རང་དབང་དུ་མ་གྲུབ་པ་ཡིན་ལ། དབྱེ་ན་བ་ལང་གི་མཚན་ཉིད་དུ་བ་ལང་ཉིད་ལ་ལྟ་བུ་རང་གི་ཐ་སྙད་མཚན་ཉིད་དུ་བཀོད་པ་དང༌། བ་ལང་གི་མགོ་བོ་ལྟ་བུ་རང་གི་ཐ་སྙད་ཀྱིས་ཁྱད་པར་དུ་བྱས་པ་བཀོད་པ་གཉིས་དང༌། ཁ་ཅིག་དེའི་སྟེང་དུ་གཞན་གྱི་ཐ་སྙད་དང༌། གཞན་གྱི་ཐ་སྙད་ཀྱིས་ཁྱད་པར་དུ་བྱས་པ་བཀོད་པ་སྟེ། བཞི་ཡིན་ནོ་ཞེས་གསུང་ངོ༌། །
དོན་ལྡོག་གཞན་འགྱུར་ནི། ། རང་གི་ཐ་སྙད་ལས་རང་དབང་དུ་གྲུབ་ཀྱང་རང་གི་མཚོན་བྱའི་དོན་ལྡོག་མ་ཡིན་པའོ། ། དབྱེ་ན་བཞི་སྟེ། མི་སྲིད་པ། མ་ཁྱབ་པ། ཁྱབ་ཆེས་པ། ཁྱབ་མཉམ་པའི་དོན་ལྡོག་གཞན་གྱུར་རོ། ། དང་པོ་ནི་མཚོན་ལྡན་གྱི་གཞི་ལ་ཡེ་མི་སྲིད་པ་སྟེ། དཔེར་ན་རྟར་མཚོན་པ་ལ་ལྐོག་ཤལ་ལམ་མ་ཡིན་དགག་ཏུ་མཚོན་པ་ལ་བསྒྲུབ་ཆོས་དོར་བ་བཀོད་པ་ལྟ་བུའོ། ། གཉིས་པ་ནི་མཚོན་ལྡན་གྱི་ཕྱོགས་གཅིག་ལ་མེད་པ་སྟེ།
བ་ལང་གི་མཚན་ཉིད་ལ་ལྐོག་ཤལ་ཁྲ་བོའམ་ཤེས་བྱའི་མཚན་ཉིད་དུ་བསྒྲུབ་ཆོས་དོར་བ་བཀོད་པ་ལྟ་བུའོ། ། གསུམ་པ་ནི་མཚོན་ལྡན་ལ་ཁྱབ་ཅིང་མཚོན་ཆོས་མེད་པར་ཡང་ཞུགས་པ་སྟེ། བ་ལང་གི་མཚན་ཉིད་དུ་མགོ་ལྡན་ནམ་མ་ཡིན་དགག་གི་མཚན་ཉིད་དུ་ཤེས་བྱ་བཀོད་པ་ལྟ་བུའོ། ། བཞི་པ་མཚོན་ལྡན་དང་ཁྱབ་མཉམ་ཡང་མཚོན་ཆོས་ལས་ལྡོག་པ་གཞན་དུ་གྱུར་པ་སྟེ། དཔེར་ན་མི་རྟག་པའི་མཚན་ཉིད་དུ་རྒྱུ་རྐྱེན་གྱིས་བསྐྱེད་པའམ་སྟོང་ཉིད་ཀྱི་མཚན་ཉིད་དུ་ཤེས་བྱ་བཀོད་པ་ལྟ་བུའོ། ། མཚན་གཞི་ལ་མི་གནས་པའི་མཚན་ཉིད་ནི། མཚན་ཉིད་གང་ཞིག་རང་གི་ཐ་སྙད་ལས་རང་དབང་དུ་གྲུབ་ཀྱང་གང་མཚོན་པར་བྱ་བའི་གཞི་ལ་ཇི་ལྟར་དགོད་བྱ་ལྟར་མ་གྲུབ་པའོ། ། དབྱེ་ན་བཞི་སྟེ། འགལ་ནས་མི་གནས་པ། ལྡོག་པ་ཐ་དད་མེད་ནས་མི་གནས་པ།
དོན་ལྡོག་ཐ་དད་མེད་ནས་མི་གནས་པ། མཚན་གཞིའི་ཕྱོགས་གཅིག་ལ་མ་ཁྱབ་ནས་མི་གནས་པའོ། ། དང་པོ་ནི་རྫས་ཆོས་ལ་རྟ་བ་ལང་དུ་མཚོན་པ་ལ་ལྐོག་ཤལ་ལམ་ལྡོག་ཆོས་ལ་ཤེས་བྱ་མེད་དགག་ཏུ་མཚོན་པ་ལ་བསྒྲུབ་ཆོས་མདོར་བཀོད་པ་ལྟ་བུའོ། ། ཚུལ་གསུམ་གྱིས་སྟོང་པ་ལ་ཚུལ་གསུམ་བཀོད་པ་ནི། དེར་མི་འགྱུར་ཏེ། ཁྱད་པར་བཀག་ལྡོག་ཉིད་ལ་ཚུལ་གསུམ་ཚང་བའི་ཕྱིར་རོ། ། གཉིས་པ་ནི་གཞི་ལྡོག་མཚན་ཉིད་དུ་བཀོད་པ་སྟེ་ལྐོག་ཤལ་བ་ལང་དུ་མཚོན་པ་ལ་ལྐོག་ཤལ་ཉིད་བཀོད་པ་ལྟ་བུའོ། ། ཚུལ་གསུམ་རྟགས་སུ་མཚོན་པ་ལ་ཚུལ་གསུམ་བཀོད་པ་ནི་དེར་མི་འགྱུར་ཏེ། ལྟོས་པས་གཞི་མཚན་ལྡོག་པ་ཐ་དད་པའི་ཕྱིར་རོ། ། གསུམ་པ་ནི་རང་ཉིད་རང་གི་མཚན་གཞིར་བྱས་པ་ལ་མཚན་ཉིད་བཀོད་པ་སྟེ།
བ་ལང་ཉིད་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུའོ། ། ཤེས་བྱའི་ཐ་སྙད་ཤེས་བྱར་མཚོན་པ་ལ་བློའི་ཡུལ་རུང་དུ་བཀོད་པའམ། མ་ཡིན་དགག་གི་ཐ་སྙད་མ་ཡིན་དགག་ཏུ་མཚོན་པ་ལ་བསྒྲུབ་ཆོས་མ་དོར་བ་བཀོད་པ་ནི་དེར་མི་འགྱུར་ཏེ། མཚན་གཞི་དང་མཚོན་བྱ་ལྟོས་པས་དོན་ལྡོག་ཐ་དད་པའི་ཕྱིར་རོ། ། བཞི་པ་ནི་མཚོན་འདོད་ཀྱི་ཕྱོགས་གཅིག་ལ་མ་ཁྱབ་པ་སྟེ་སྲོག་ཆགས་ཙམ་བ་ལང་དུ་མཚོན་པ་ལ་ལྐོག་ཤལ་ལམ། བློ་ཙམ་ཚད་མར་མཚོན་པ་ལ་བདེན་པའི་དོན་རྟོགས་བཀོད་པ་ལྟ་བུའོ། ། དེ་དག་ལས་མཚན་གཞི་ལ་འགལ་ནས་མི་གནས་པ་མ་གཏོགས་པ་ལྷག་མ་གསུམ་ནི་ལྡོག་པ་ལ་བརྟེན་པའི་ཆོས་བསྒྲུབ་པའི་ཚེ་མི་སྲིད་དེ། འདི་ལྟར་དེར་མཚོན་པའི་མཚན་ཉིད་མི་གནས་པའི་ལྡོག་པ་དེ་ལ་དེ་མིན་དུ་མཚོན་པའི་མཚན་ཉིད་གནས་སམ་མི་གནས། གནས་ན་དེ་མིན་གྱི་མཚན་ཉིད་གནས་པས་དེའི་མཚན་ཉིད་མི་གནས་པ་དེ་ནི་འགལ་ནས་མི་གནས་པ་ཡིན་ལ། མི་གནས་ན་ལྡོག་པ་ལ་དེ་དང་དེ་མིན་གྱི་མཚན་གཞིར་ཁ་ཚོན་མཆོད་པར་འགྱུར་བའི་ཕྱིར་རོ། །
ཞེས་སྤྲོས་པ་དང་བཅས་ནས་གསུངས་སོ། ། འདི་དག་དགག་པ་ལ་གཉིས་ལས་རིགས་པས་མི་འཐད་པ་ནི། སྦྱོར་བར་བཀོད་ནས་སྐྱོན་བརྩི་ན། ། དོན་ལྡོག་གཞན་འགྱུར་མེད་པར་འགྱུར། ། མ་བཀོད་པ་ལ་སྐྱོན་སྦྱོར་ན། ། མཚན་གཞི་མི་གནས་དོན་མེད་འགྱུར། ། གལ་ཏེ་འདི་དག་སྦྱོར་བ་བཀོད་ནས་བརྩི་ན། མཚན་ཉིད་མཚོན་བྱ་ལས་དོན་ལྡོག་གཞན་དུ་གྱུར་པ་མི་འཐད་དེ། སྟོང་ཉིད་བསྒྲུབ་ཆོས་དོར་བས་མེད་དགག་ཏུ་མཚོན་པའི་ཚེ། བསྒྲུབ་ཆོས་དོར་བ་མེད་དགག་གི་ཐ་སྙད་ལ་མི་སྲིད་པའི་ཕྱིར་དོན་ལྡོག་གཞན་གྱུར་དུ་ཐལ་ལོ། །
གལ་ཏེ་མཚོན་ཉིད་མཚོན་བྱ་ལ་སྲིད་མི་སྲིད་ཀྱི་དོན་མཚན་གཞི་ལ་སྲིད་མི་སྲིད་ལ་བརྗོད་ཀྱི་མཚོན་བྱ་ཉིད་ཀྱི་ལྡོག་པ་ལ་བརྟེན་མི་བརྟེན་ལ་མི་འདོད་དེ། དེ་ལྟར་མི་དགོས་པ་དང་མི་ཕན་པའི་ཕྱིར་རོ་ཞེ་ན། འོ་ན་དོན་ལྡོག་གཞན་གྱུར་དུ་འདོད་ཀྱང་མཚན་གཞི་ལ་མི་གནས་པར་འགྱུར་ཏེ། མི་སྲིད་ནས་དོན་ལྡོག་གཞན་གྱུར་གྱི་སྐྱོན་ཡང་མཚན་གཞི་ལ་མི་སྲིད་པ་ལ་འཇོག་པའི་ཕྱིར་རོ། ། གལ་ཏེ་སྦྱོར་བ་མི་བཀོད་པ་ལ་སྐྱོན་བརྩིའོ་ཞེ་ན། མཚན་གཞི་ལ་མི་གནས་པ་མི་དགོས་ཏེ་བ་ལང་གི་མཚན་ཉིད་ནོག་ལྐོག་ཤལ་བཀོད་པ་དང་མེད་དགག་གི་མཚན་ཉིད་བསྒྲུབ་ཆོས་དོར་བ་བཀོད་ན། སྐྱོན་མེད་ཡིན་པའི་ཕྱིར་རོ། ། དེ་ལ་གལ་ཏེ་མཚན་གཞིར་འཇོག་ཚུལ་ལ་རག་སྟེ། དཀར་ཟལ་ལམ་སྟོང་ཉིད་ལྟ་བུ་བཞག་ན་སྐྱོན་མེད་ཡིན་ལ་རྟའམ་ཤེས་བྱ་ལྟ་བུ་བཞག་ན་སྐྱོན་ཅན་ཡིན་ནོ་ཞེ་ན། འོ་ན་སྦྱོར་བ་མ་བཀོད་པ་སྐྱོན་བརྩི་བ་ཉམས་ཏེ།
ཆོས་གསུམ་ཀ་བཀོད་པ་ལ་སྐྱོན་ལྟོས་དགོས་པའི་ཕྱིར་རོ། ། དེ་ལ་མཚོན་བྱའི་སྐྱོན་ནི་མཚན་གཞིར་བཀོད་དམ་མ་བཀོད་ཀྱང་རུང་སྟེ། མཚོན་བྱ་ལ་བརྩི་ལ། མཚན་གཞིའི་སྐྱོན་ནི་མཚོན་ཆོས་དང་ལྡན་ནམ་མི་ལྡན་ཡང་རུང་སྟེ། མཚན་གཞིར་བཀོད་པ་ལ་ལྟོས་ནས་བརྩི་བས་སྐྱོན་མེད་དོ་ཞེ་ན། མི་འཐད་དེ། མཚན་གཞི་ལ་བརྩི་ན་མ་བཀོད་པ་འགལ་ལ་བཀོད་ན་མཚན་གཞིའི་སྐྱོན་མ་ཡིན་པ་འགལ་ལོ། ། ཡང་མཚན་གཞི་ལ་མི་གནས་པའི་སྐྱོན་མཚོན་ཆོས་དང་ལྡན་ནམ་མི་ལྡན་ཡང་རུང་སྟེ། མཚན་གཞིར་བཀོད་པ་ལ་ལྟོས་ནས་བརྩི་ན། རྟ་བ་ལང་དུ་མཚོན་པ་ལ་རང་ལྡོག་རྫས་སུ་མ་གྲུབ་པ་བཀོད་ཀྱང་མཚོན་གཞི་ལ་མི་གནས་པར་འགྱུར་རོ། །
དེ་འདོད་ན་སྐྱོན་ཐམས་ཅད་མཚན་གཞི་ལ་མི་གནས་པར་འདུས་པས་སྐྱོན་གཞན་དོན་མེད་དོ། ། ཡང་རང་གི་རྣམ་གཞག་དང་འགལ་ཏེ། བ་ལང་ཉིད་བ་ལང་དུ་མཚོན་པ་ལ་ལྐོག་ཤལ་བཀོད་པ་དོན་ལྡོག་ཐ་དད་མེད་ནས་མཚན་གཞི་ལ་མི་གནས་པར་འདོད་པ་དང༌། ཐ་སྙད་དང་པོའི་བ་ལང་གི་ཐ་སྙད་ཆོས་ཅན། བ་ལང་གི་ཐ་སྙད་དུ་བྱར་རུང་སྟེ། ནོག་ལྐོག་ཤལ་དང་ལྡན་པའི་ཕྱིར་ཞེས་ཐ་སྙད་ཐུག་མེད་དུ་འདོད་པ་འགལ་བ་བཞིན་ནོ། ། གཉིས་པ་གཞུང་གི་དགོངས་པ་མ་ཡིན་ཏེ། འདི་དག་སྐྱོན་དུ་འཐད་ན་ནི། ། མཁས་པའི་གཙུག་རྒྱན་ཅིས་མི་བཞེད། ། སྐྱོན་གསུམ་པོ་འདི་མཚན་ཉིད་ཀྱི་སྐྱོན་ཡིན་ན་མཁས་པའི་གཙུག་གི་ནོར་བུ་གཉིས་པོས་ཀུན་ལས་བཏུས་དང་སྡེ་བདུན་དུ་ཅིའི་ཕྱིར་མི་གསུང༌།
དེས་ན་ཐ་སྙད་དེ་དག་རྣམ་པར་འཁྱམས་པ་ཡིན་ནོ། ། གཉིས་པ་རང་འདོད་པ་ནི། མ་ཁྱབ་ཁྱབ་ཆེས་མི་སྲིད་གསུམ། ། མཚན་ཉིད་ཀྱི་ནི་སྤྱི་སྐྱོན་ཡིན། ། རང་ལྡོག་རྫས་སུ་མ་གྲུབ་པ་ལ་སོགས་པ་གསུམ་པོའང་སྐྱོན་དུ་འགྲོ་བའི་ཆ་ཐམས་ཅད་གསུམ་པོ་འདིར་འདུས་པ་ཡིན་གྱི་ལོགས་པ་མེད་དོ། ། སྒྲ་དང་དོན་གྱི་རྣམ་གཅོད་ཀུན། ། གསུམ་པོ་འདི་ལས་གཞན་ཡོད་མིན། ། མཚན་ཉིད་དོན་གྱི་སྒོ་ནས་རྣམ་གཅོད་གསུམ་ཡོད་པ་བཞིན་དུ་སྒྲ་ཐམས་ཅད་ཀྱང་རྣམ་གཅོད་གསུམ་ལས་མ་འདས་ཏེ། ཇི་སྐད་དུ། ཆོས་ཀྱི་ཚིག་ཕྲད་ཐ་དད་པར། །
བྱེད་པས་མི་ལྡན་པ་དག་དང༌། ། གཞན་པ་དག་དང་ལྡན་པ་དང༌། ། གཏན་མི་ལྡན་ཉིད་རྣམ་གཅོད་བྱེད། ། དེ་སྦྱར་མེད་ཀྱང་བརྗོད་འདོད་ལས། ། དེ་དོན་ཉིད་ནི་རྟོགས་པར་འགྱུར། ། ཞེས་གསུངས་པའང༌། མི་ལྡན་རྣམ་གཅོད་དང༌། གཞན་ལྡན་རྣམ་གཅོད་དང༌། མ་འབྲེལ་རྣམ་གཅོད་དང་གསུམ་པོ་རིམ་པ་ལྟར་མ་ཁྱབ། ཁྱབ་ཆེས་མི་སྲིད་གསུམ་གཅོད་པའི་ངག་ཡིན་ལ།
སྒྲ་ཇི་ལྟར་གཅོད་པ་ལྟར་དོན་ཡང་དེ་ལྟར་རྣམ་པར་གཅོད་པས། མཚན་ཉིད་ཀྱི་སྐྱོན་གསུམ་ལས་མི་འདའོ། ། དེ་ཉིད་སློབ་དཔོན་གྱིས་མཚན་ཉིད་ཀྱི་རྣམ་གཅོད་ཀྱི་སྐབས་སུ། བདག་ཉིད་ཚིག་ཕྲད་ངོ་བོའི་སྒྲ། ། མ་བསལ་བ་དང་བཅས་པ་རྣམས། ། ལྡོག་པ་སེལ་བར་བྱེད་པ་ཡིན། ། ཞེས་གསུངས་པས་ཁྱབ་ཆེས་པ་གཅོད་ཅིང༌། འདོད་སྒྲས་མ་ཁྱབ་སེལ་བར་བྱེད། ། ཅེས་པས་མ་ཁྱབ་པ་གཅོད་ལ། བསྒྲུབ་བྱར་ཁས་བླངས་ཕྱོགས་མཚན་ཉིད། །
དེ་རྣམས་ལ་ནི་ཕྱོགས་ཉིད་མེད། ། བསལ་བ་གནོད་དང་ལྷག་མ་ལ། ། མཚན་ཉིད་འཇུག་པ་མེད་ཕྱིར་རོ། ། ཞེས་མི་སྲིད་པ་ལ་དགོངས་པ་ཡིན་ནོ། ། དེས་ན་ཆོས་ཀྱི་གྲགས་པའི་རྣམ་གཞག་བདེ་བ་བོར་ནས་རང་ཉིད་ཀྱིས་མི་དགོས་པ། བློས་བརྟགས་ནས་སྦྱོར་བ་འདི་ནི་འཁྲུལ་པར་འགྱུར་ལ། ཅུང་ཟད་མ་འཁྲུལ་དུ་ཟིན་ཡང༌། མཁས་པ་རྣམས་ལ་མ་གྲགས་པས་མི་བདེ་སྟེ་ཀླ་ཀློའི་སྐད་ཀྱིས་སྒྲ་འཆད་པ་བཞིན་ནོ། ། དེ་ལྟ་བུའི་སྐྱོན་ཅན་གསུམ་པོ་ལའང༌། མཚན་ཉིད་དང་དབྱེ་བ་གཉིས་ལས།
མ་ཁྱབ་པའི་མཚན་ཉིད་ནི། མཚན་ཉིད་བཀོད་པ་གང་ཞིག་མཚན་གཞིའི་ཕྱོགས་གཅིག་ ལ་མ་གྲུབ་པའོ། ། དབྱེ་ན་དངོས་པོ་ལ་དཔེར་བརྗོད་ན། བ་ལང་གི་མཚན་ཉིད་ནོག་ལྐོག་ཤལ་ཁྲ་བོ་བཀོད་པའམ། དངོས་མེད་ལ་དཔེར་བརྗོད་ན། མེད་དགག་གི་མཚན་ཉིད་རི་བོང་གི་རྭ་བཀོད་པའམ། གཉིས་ཀའི་ཆོས་ལ་དཔེ་བརྗོད་ན་ཤེས་བྱའི་མཚན་ཉིད་རྒྱུས་བསྐྱེད་པ་བཀོད་པ་ལྟ་བུའོ། ། ཁྱབ་ཆེས་པའི་མཚན་ཉིད་ནི། མཚན་ཉིད་གང་ཞིག་མཚན་གཞི་ལ་ཁྱབ་ཅིང་མཚོན་འདོད་མེད་པར་ཞུགས་པའོ། ། དེ་ལ་གསུམ་ལས།
དངོས་པོའི་ཆོས་ལ་ཁྱབ་ཆེས་པ་བ་ལང་གི་མཚན་ཉིད་མགོ་ལྡན་བཀོད་པའམ། དངོས་མེད་ཀྱི་ཆོས་ལ་ཁྱབ་ཆེས་པ་རི་བོང་གི་རྭའི་མཚན་ཉིད་དུ་མེད་དགག་བཀོད་པའམ། གཉིས་ཀའི་ཆོས་ལ་ཁྱབ་ཆེས་པ་ཤེས་བྱའི་མཚན་ཉིད་དུ་ཐམས་ཅད་མཁྱེན་པའི་བློའི་ཡུལ་རུང་དུ་བཀོད་པ་ལྟ་བུའོ། ། མི་སྲིད་པའི་མཚན་ཉིད་ནི། མཚན་ཉིད་གང་ཞིག་མཚོན་འདོད་ལ་ཇི་ལྟར་དགོད་བྱ་ལྟར་མ་གྲུབ་པའོ། ། དེ་ལ་གཉིས་ཏེ། རང་ལྡོག་མ་གྲུབ་ནས་མི་སྲིད་པ་དང༌། རང་ལྡོག་གྲུབ་ཀྱང་མཚོན་འདོད་ལ་མི་སྲིད་པའོ། ། དང་པོ་ལའང་གཉིས་ལས། དངོས་པོའི་རང་ལྡོག་མ་གྲུབ་པ་ནི་རང་གཞན་གྱི་ཐ་སྙད་དང༌།
ཐ་སྙད་ཀྱིས་ཁྱད་པར་དུ་བྱས་པ་མཚན་ཉིད་དུ་བཀོད་པའོ། ། དེ་རེ་རེ་ལའང་གཉིས་གཉིས་ཏེ། རང་གི་ཐ་སྙད་མཚན་ཉིད་དུ་བཀོད་པ། དཔེར་ན་བ་ལང་གི་མཚན་ཉིད་དུ་བ་ལང་བཀོད་པ་དང༌། ཐ་སྙད་ཀྱིས་ཁྱད་པར་དུ་བྱས་པ་བ་ལང་གི་མགོ་བོ་བཀོད་པ་ལྟ་བུ་དང༌། གཞན་གྱི་ཐ་སྙད་བཀོད་པ་བ་ལང་གི་མཚན་ཉིད་དུ་རྟའི་ཐ་སྙད་བཀོད་པ་དང༌། ཐ་སྙད་ཀྱི་ཁྱད་པར་དུ་བྱས་པ་རྟའི་མགོ་བོ་བཀོད་པ་ལྟ་བུའོ། ། ཕྱི་མ་གཉིས་པོ་འདི་ཐ་སྙད་ཀྱི་རང་ལྡོག་གི་ཆ་ནས་འཇོག་གི་རྟའི་མགོ་བོའི་བརྡ་དོན་འཕྲོད་ན་ནི། རང་ལྡོག་གྲུབ་ཀྱང་མཚན་གཞི་ལ་མི་སྲིད་པར་འགྱུར་རོ། ། ཁ་ཅིག་གཞན་གྱི་ཐ་སྙད་མཚན་ཉིད་དུ་བཀོད་ན་སྐྱོན་མེད་དུ་འགྱུར་རོ་ཞེས་གསུང་བ་མི་འཐད་པར་བཤད་ཟིན་ཏོ། །
གཉིས་པ་རང་ལྡོག་གྲུབ་ཀྱང་མཚོན་འདོད་ལ་མི་སྲིད་པ་ལ་གསུམ་སྟེ། ངོ་བོ་ཐ་དད་ནས་མི་སྲིད་པ་རང་ལྡོག་ཐ་དད་མེད་ནས་མི་སྲིད་པ། དོན་ལྡོག་ཐ་དད་མིན་ནས་མི་སྲིད་པའོ། ། དང་པོ་ངོ་བོ་ཐ་དད་ནས་མི་སྲིད་པ་ནི་དངོས་པོའི་ཆོས་ལ་དཔེར་བརྗོད་ན་གཉིས་ཏེ། རྫས་ཐ་དད་པ་རྟ་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུའོ། ། ལྡོག་པ་ཐ་དད་པ་བྱས་པའི་མཚན་ཉིད་སྐད་ཅིག་གཉིས་པར་མི་སྡོད་པ་བཀོད་པ་ལྟ་བུའོ། ། འདི་མི་སྲིད་པར་ཇི་ལྟར་འགྱུར་ཞེ་ན། བྱས་པ་དང་མི་རྟག་པ་གཅིག་གི་དོན་ལྡོག་ཏུ་གཅིག་མི་སྲིད་པ་ཡིན་ཏེ། རྣམ་འགྲེལ་ལས། དེ་ཕྱིར་ཁྱབ་པར་གང་ཞིག་ཆོས། །
གང་གིས་གོ་བར་གྱུར་པ་དེ། ། དེ་ལས་གཞན་གྱིས་ནུས་མ་ཡིན། ། དེས་ན་ཐ་དད་རྣམ་པར་གནས། ། ཞེས་བྱ་བ་དང༌། ཆ་ཤས་སྒྲོ་འདོགས་ཇི་སྙེད་པ། ། དེ་བསལ་ཕྱིར་ན་ངེས་པ་དང༌། ། སྒྲ་ཡང་དེ་སྙེད་ཁོ་ན་དེས། ། དེ་དག་སྤྱོད་ཡུལ་ཐ་དད་ཅན། ། ཞེས་གསུངས་པས་སོ། ། དེས་ན་རྟ་ལ་ལྐོག་ཤལ་མཚན་གཞི་ལ་མི་སྲིད་ལ་བྱས་པ་ལ་སྐད་ཅིག་གཉིས་པར་མི་སྡོད་པ་མཚོན་བྱ་ལ་མི་སྲིད་པ་ཡིན་ནོ། །
དངོས་མེད་ཀྱི་ཆོས་ལ་དོན་སྤྱི་དངོས་མེད་དུ་མཚོན་པ་ལ་དབང་ཤེས་འཁྲུལ་པས་གཟུང་བ་བཀོད་པ་ལྟ་བུའོ། ། གཉི་གའི་ཆོས་ལ་ཤེས་བྱ་མེད་དགག་ཏུ་མཚོན་པ་ལ་བློའི་ཡུལ་དུ་བྱར་མི་རུང་བ་བཀོད་པ་ལྟ་བུའོ། ། ཚུལ་གསུམ་གྱིས་སྟོང་པ་ལ་ཚུལ་གསུམ་བཀོད་པ་ནི་དེར་མི་འགྱུར་ཏེ། ཁྱད་པར་བཀག་ལྡོག་ཉིད་ལ་ཚུལ་གསུམ་ཚང་བའི་ཕྱིར་རོ། ། གཉིས་པ་རང་ལྡོག་ཐ་དད་མེད་ནས་མི་སྲིད་པ་ནི། གཞི་ལྡོག་མཚན་ཉིད་དུ་བཀོད་པ་སྟེ། དངོས་པོ་ལ་དཔེར་བརྗོད་ན། ལྐོག་ཤལ་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུ་དང༌། དངོས་མེད་ལ་རི་བོང་གི་རྭ་དངོས་མེད་དུ་མཚོན་པ་ལ་རི་བོང་གི་རྭ་ཉིད་བཀོད་པ་དང༌། གཉིས་ཀའི་ཆོས་ལ་ཤེས་བྱ་བློའི་ཡུལ་རུང་དུ་མཚོན་པ་ལ་ཤེས་བྱ་བཀོད་པ་ལྟ་བུའོ། །
གསུམ་པ་དོན་ལྡོག་ཐ་དད་མེད་ནས་མི་སྲིད་པ་ནི། རང་གི་མཚོན་བྱ་གཞིར་བྱས་པ་ལ་མཚན་ཉིད་བཀོད་པ་སྟེ། དེ་ལའང་གཉིས་ལས། དངོས་པོ་ལ་དཔེར་བརྗོད་ན། བ་ལང་ཉིད་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུ་དང༌། དངོས་མེད་ལ་རྟགས་དངོས་སུ་མཚོན་པ་ལ་འཇིག་མེད་བཀོད་པ་ལྟ་བུའོ། ། གཉིས་ཀའི་ཆོས་ལ་ཤེས་བྱ་ཉིད་དང་ཤེས་བྱར་མཚོན་པ་ལ་བློའི་ཡུལ་རུང་བཀོད་པ་ནི་དེར་མི་འགྱུར་ཏེ། མཚན་གཞི་དང་མཚན་ཉིད་ལྟོས་པས་དོན་ལྡོག་ཐ་དད་པར་འགྱུར་རོ། ། གསུམ་པ་རྩོད་པ་སྤང་བ་ནི། མཚན་གཞི་བཀོད་དང་མ་བཀོད་དང༌། །
མཚན་ཉིད་མི་སྲིད་པ་ཡི་གཞིར། ། མཚོན་བྱ་ཁེགས་སམ་མི་ཁེགས་ཞེས། ། རྩོད་པ་གཉིས་ཀྱིས་འདིར་མི་གནོད། ། གལ་ཏེ་མཚན་ཉིད་ཀྱི་སྐྱོན་འདི་དག་མཚན་གཞི་བཀོད་པ་ལ་བརྩི་ན་བ་ལང་གི་མཚན་ཉིད་ནོག་ལྐོག་ཤལ་ཁྲ་བོ་བཀོད་པ་འདི་མ་ཁྱབ་པར་མི་འགྱུར་ཏེ། དཀར་ཟལ་ལ་བཀོད་ན་སྐྱོན་མེད་དུ་འགྱུར་ཞིང་ནག་སྒྲུར་ལ་བཀོད་ན་མི་སྲིད་པར་འགྱུར་བའི་ཕྱིར་རོ། ། གལ་ཏེ་མ་བཀོད་པ་ལ་བརྩི་ན་མཚན་གཞིའི་སྐྱོན་ཐམས་ཅད་མི་འཐད་པར་འགྱུར་ཏེ། སྲོག་ཆགས་ཙམ་བ་ལང་དུ་མཚོན་པ་དང་རྟ་བ་ལང་དུ་མཚོན་པའི་མཚན་ཉིད་ནོག་ལྐོག་ཤལ་བཀོད་པའང་སྐྱོན་མེད་ཁོ་ན་ཡིན་ནོ་ཞེ་ན། སྐྱོན་ཐམས་ཅད་བཀོད་པ་ལ་བརྩིའོ། ། འོ་ན་བ་ལང་གི་མཚན་ཉིད་ལྐོག་ཤལ་ཁྲ་བོ་བཀོད་ན་མ་ཁྱབ་པར་མི་འགྱུར་རོ་ཞེ་ན། མ་ཡིན་ཏེ་དཀར་ཟལ་མཚན་གཞིར་འཇོག་ལ་འོན་ཀྱང་དཀར་ཟལ་ལ་བ་ལང་ཁྲ་བོའི་ཐ་སྙད་དུ་མཚོན་ན་བདེན་ཡང་བ་ལང་ཙམ་དུ་མཚོན་པའི་ཚེ་མ་ཁྱབ་པ་ཡིན་ནོ། །
ཡང་མ་བཀོད་ཀྱང་བ་ལང་གི་མཚན་ཉིད་ནོག་ལྐོག་ཤལ་སྐྱོན་མེད་མ་ཡིན་ནམ་ཞེ་ན། མ་ཡིན་ཏེ་དུ་བ་མེའི་འབྲས་བུ་ཡིན་ཡང་རྩོད་གཞི་ལས་གཞན་དུ་བཀོད་ན་གོ་བྱེད་ཀྱི་རྟགས་སུ་མི་རུང་བ་ལྟར་བ་ལང་གི་མཚན་ཉིད་ནོག་ལྐོག་ཤལ་ཡིན་ཡང་མཚན་གཞི་གཞན་རྟ་ལ་སོགས་པ་ལ་བཀོད་ན་མཚོན་མི་ནུས་པས་སྐྱོན་ཅན་ཡིན་ནོ། ། དེས་ན་དང་པོ་ནས་བ་ལང་གི་མཚན་ཉིད་ལྐོག་ཤལ་ཡིན་ནམ་ཞེས་འདྲི་ན། མཚན་ཉིད་ཡིན་མོད་ཀྱི་མཚོན་བྱེད་དུ་འགྲོ་མི་འགྲོ་མཚན་གཞི་ལ་རག་ཅེས་བརྗོད་དགོས་ཏེ། དཔེར་ན་དུ་བ་མེའི་འབྲས་བུ་ཡིན་ཡང་འབྲས་རྟགས་སུ་འགྲོ་མི་འགྲོ་འགོད་ཚུལ་ལ་རག་པ་བཞིན་ནོ། ། གཉིས་པ་ནི་མཚན་གཞི་ལ་བརྩི་ན་མཚན་ཉིད་མི་སྲིད་པའི་གཞི་ལ་མཚོན་བྱ་མི་ཁེགས་ན་མཚོན་བྱ་ལ་མཚན་ཉིད་ཀྱིས་མ་ཁྱབ་པར་འགྱུར་ལ། ཁེགས་ན་ལྐོག་ཤལ་གཞིར་བྱས་པ་ལ་ལྐོག་ཤལ་ལྡོག་པ་ཐ་དད་མེད་ནས་མི་སྲིད་པའི་ཕྱིར་མཚོན་བྱ་བ་ལང་གི་ཐ་སྙད་ཀྱང་ཁེགས་པར་འགྱུར་རོ་ཞེ་ན། ལྐོག་ཤལ་རང་མི་སྲིད་པར་མ་གྲུབ་ལ་གཞན་མི་སྲིད་པའི་ཕྱིར་ཐ་སྙད་གཞན་མི་སྲིད་པར་ཐལ་བར་འདོད་པ་ཡིན་ནོ། ། དེ་བཞིན་དུ་ཁྱབ་བྱེད་ཁེགས་པས་ཁྱབ་བྱ་མི་ཁེགས་ན་ཁྱབ་བྱ་ལ་ཁྱབ་བྱེད་ཀྱིས་མ་ཁྱབ་པར་ཐལ་ལ། ། ཁེགས་ན་སྒྲ་ལ་ཁྱབ་བྱེད་སྒྲ་ཁེགས་པའི་ཕྱིར་མཉན་བྱའང་ཁེགས་པར་ཐལ་ལོ་ཞེས་བྱ་བ་ལའང་མཚུངས་ཏེ།
སྒྲ་ལ་སྒྲ་ཡིན་པ་མི་ཁེགས་ན་སྒྲ་གཞན་ཁྱབ་བྱེད་དུ་ཁེགས་པས་གཞན་དེའི་མཉན་བྱའང་ཁེགས་སོ། ། གཉིས་པ་མཚོན་བྱ་ལའང་གསུམ་ལས་དང་པོ་གཞན་ལུགས་དགག་ན། ཁ་ཅིག་མཚན་མཚོན་རྫས་གཅིག་ཟེར། ། ཐ་སྙད་མཚོན་བྱ་མཚན་གཞིར་འདོད། ། ཐ་སྙད་བསྒྲུབ་པ་རང་བཞིན་གྱི་རྟགས་ཡིན་པའི་ཕྱིར་མཚན་མཚོན་དོན་ཉིད་ལ་རྫས་གཅིག་གོ་ཞེས་གསུང་ངོ༌། ། འདི་མི་འཐད་དེ། མཚོན་བྱ་མིང་གིས་ཁྱད་པར་དུ། ། བྱས་ཕྱིར་མཚན་ཉིད་མཐོང་བ་ཡི། ། དབང་ཤེས་རྟོགས་བཅས་ཉིད་འགྱུར་ཞིང༌། ། དོན་བསྒྲུབ་རྫས་ཡོད་དག་ཏུའང་འགྱུར། །
མཚོན་བྱ་བ་ལང་གི་ཐ་སྙད་མིང་གིས་ཁྱད་པར་དུ་མ་བྱས་ན་མཚོན་བྱར་མི་རུང་ལ། བྱས་ན་མཚོན་བྱ་དང་རྫས་གཅིག་པས་མིང་དང་ཡང་རྫས་གཅིག་པར་འགྱུར་ཞིང༌། འདོད་ན་རྫས་གཅིག་ལ་སྣང་མི་སྣང་ཆ་གཉིས་མེད་པས་མཚན་ཉིད་སྣང་བ་ན་མི་སྣང་བའི་ཕྱིར་དབང་ཤེས་རྟོག་བཅས་སུ་འགྱུར་རོ། ། རྟོག་བྲལ་ཡིན་པས་མིང་མི་འཛིན་ན་མཚན་ཉིད་བཟུང་མཚོན་བྱ་མ་བཟུང་བས་དེ་གཉིས་རྫས་གཅིག་པ་ཉམས། རྫས་གཅིག་ན་དོན་བསྒྲུབ་ཏུ་འགྱུར་གྱི་ཐ་སྙད་བསྒྲུབ་ཏུའང་མི་འཐད་དེ། བྱས་པས་མི་རྟག་པ་བསྒྲུབ་པ་བཞིན་ནོ། ། ཡང་བཏགས་ཡོད་དུ་མི་འགྱུར་ཏེ་རྫས་ཡོད་དང་རྫས་གཅིག་པའི་ཕྱིར་རོ། ། བརྡ་ལས་འཇུག་པ་ཐ་སྙད་དུ། ། གསུངས་ཕྱིར་མཚོན་བྱའི་མཚན་གཞི་མིན། ། ཡང་འགའ་ཞིག་ཐ་སྙད་ཀྱི་མཚན་ཉིད་དོན་ལྡོག་ལ་སྒྲ་བློ་མ་འཁྲུལ་བས་ཞེན་རུང་ཡིན་ལ།
དེ་མཚོན་བྱའི་མཚན་གཞིའི་ཡིན་ནོ་ཞེས་གསུང་བ་ནི་གཞུང་གི་དགོངས་པ་མ་ཡིན་ཏེ། བརྡའི་དུས་སུ་མཚན་ཉིད་རྒྱུ་མཚན་དུ་བྱས་ནས་བཏགས་པ་དེ་ཕྱིས་ཐ་སྙད་ཀྱིས་དུས་སུ་མཚན་ཉིད་མཐོང་བས་དྲན་པའམ་དྲན་པར་བྱས་ནས་གཟོད་ཐ་སྙད་ལ་འཇུག་པར་གསུངས་པའི་ཕྱིར་རོ། ། རྣམ་འགྲེལ་ལས། གྲགས་པ་བརྡ་ཡི་རྗེས་འགྲོ་བ། ། དེ་ཡང་བརྗོད་འདོད་རྗེས་འགྲོ་ཅན། ། ཐ་སྙད་དོན་དུ་བྱས་པ་སྟེ། ། སྡེབ་སྦྱོར་མིང་དང་སྒྲ་ཆ་བཞིན། ། ཞེས་གསུངས་པས་སོ། ། གཉིས་པ་རང་གི་ལུགས་ནི། རྒྱུ་མཚན་ཅན་གྱི་སྒྲ་ཤེས་ནི། །
མཚོན་བྱ་ཉིད་ཡིན་དེ་ཡི་གཞི། ། རྒྱུ་མཚན་ཉིད་ལས་བརྡ་སྦྱོར་བའོ། ། མཚོན་བྱའི་མཚན་ཉིད་ནི་སློབ་དཔོན་གྱིས། ། རྒྱུ་མཚན་ཅན་གྱི་སྒྲ་ཤིས་སྒྲུབ། ། ཅེས་གསུངས་པས། ། རྒྱུ་མཚན་ཅན་གྱི་སྒྲ་བློ་གྲུབ་པ་ཞེས་བྱ་བ་ཉིད་དོ། ། དེའི་མཚན་གཞི་ནི་དོན་ལྡོག་ལ་བརྡ་སྦྱོར་བའོ། ། དེ་ལྟར་རྟོགས་ནས་སྒོ་གསུམ་ནི། ། འཇུག་པ་དེ་ཡི་ཐ་སྙད་ཡིན། ། ཐ་སྙད་རྣམ་པ་གསུམ་སྟེ།
ལུས་ཀྱི་ཐ་སྙད་བ་ལང་བླང་དོར་ལ་འཇུག་པ། ངག་གི་ཐ་སྙད་ཡིན་པ་དང་མ་ཡིན་པ་བརྗོད་པ། ཡིད་ཀྱི་ཐ་སྙད་ཡོད་མེད་དཔྱོད་པ་ལ་སོགས་པའོ། ། དེ་ལྟ་བུའི་འཇིག་རྟེན་གྱི་བྱ་བ་བསྒྲུབ་པ་ནི། ཐ་སྙད་བསྒྲུབ་ཡིན་ནོ། ། དོན་ལ་ལྟོས་པའི་མིང་ཡིན་པས། ། བཏགས་ཡོད་ཉིད་ཡིན་དངོས་པོ་ལ། ། མ་གྲུབ་ཕྱིར་ན་སྒྲོ་བཏགས་ཡིན། ། དེས་ན་སྒྲ་རང་གི་མཚན་ཉིད་དང༌། སྒྲ་སྤྱི་ཙམ་དང༌།
མིང་དངོས་སུ་བཏགས་པ་ཙམ་མཚོན་བྱ་མ་ཡིན་ཏེ། ལྷས་བྱིན་ལ་སོགས་པ་མིང་གི་སྒྲ་ཐམས་ཅད་ཀྱང་མཚོན་བྱར་ཐལ་བའི་ཕྱིར་དང༌། གདགས་སུ་རུང་བ་ཙམ་ཡང་མ་ཡིན་ཏེ་དེ་ཤེས་བྱ་ཐམས་ཅད་ལ་ཡོད་པའི་ཕྱིར་རོ། ། དེས་ན་རིགས་ཀྱི་སྒྲ་མཚན་ཉིད་ལ་ལྟོས་པ་རྒྱུ་མཚན་ཅན་གྱི་མིང་གི་སྤྱི་དེ་མཚོན་བྱ་ཡིན་ནོ། ། བློས་ཞེན་རུང་གི་ཆོས་དེ་བློ་ཡུལ་དུ་འགྲོ་བ་མཚན་ཉིད་ལ་ལྟོས་པས་བཏགས་ཡོད་ཡིན་ལ། དོན་ལ་མ་གྲུབ་པས་བློའི་ཆོས་སྒྲོ་བཏགས་པ་ཡིན་ཏེ། རྣམ་ངེས་ལས། ཡུལ་གྲུབ་པས་ཡུལ་ཅན་ཤེས་པ་དང་སྒྲ་དང༌། ཐ་སྙད་དག་རྟོགས་པའམ། སྒྲུབ་པར་བྱེད་པ་ཡིན་ཏེ།
ཡུལ་རབ་ཏུ་བསྟན་པས་བརྡ་ལ་འཇུག་པའི་ཕྱིར་རོ། ། ཞེས་གསུངས་པས་སོ། ། གསུམ་པ་རྩོད་པ་སྤང་བ་ནི། མཚན་མཚོན་རྫས་གཅིག་མ་ཡིན་ན། ། རང་བཞིན་རྟགས་སུ་མི་འཐད་ལོ། ། མཚན་ཉིད་དངོས་པོ་དང་མཚོན་བྱ་སྒྲོ་བཏགས་ཕན་ཚུན་སྤངས་པ་གཉིས་རྫས་མི་གཅིག་པས་རང་བཞིན་གྱི་རྟགས་སུ་འགལ་ལོ་ཞེ་ན། སྒྲ་ཡི་དོན་ལ་གཅིག་ཉིད་དུ། ། འཁྲུལ་པས་ཐ་སྙད་སྦྱོར་བ་ནི། ། འཇིག་རྟེན་དོན་ལ་མི་བསླུའི་ཕྱིར། ། གྲགས་པའི་རྗེས་དཔག་ག་ལ་འགལ། །
མཚན་ཉིད་ནོག་ལྐོག་ཤལ་གྱི་རྣམ་པ་དང་བ་ལང་གི་མཚོན་བྱ་གཉིས་རྟོག་པ་འཁྲུལ་པས་གཅིག་ཏུ་བཟུང་བ་དེ་དང༌། གཞན་སེལ་ཕྱིན་ཅི་མ་ལོག་པའི་སྒོ་ནས་ལྡོག་པ་སོ་སོར་ཕྱེ་སྟེ་ངོ་བོ་གཅིག་ཏུ་སྒྲུབ་པ་ལ་ཐ་སྙད་བསྒྲུབ་ཀྱི་རང་བཞིན་གྱི་རྟགས་སྦྱར་བས་ཀུན་ཏུ་ཐ་སྙད་པའི་ཚད་མ་ལ་མི་བསླུ་བ་འགྲུབ་བོ། ། གསུམ་པ་མཚན་གཞིའང༌། མཚན་ཉིད་རྟེན་པ་མཚན་གཞི་ཡིན། ། མཚན་ཉིད་པ་དང་བཏགས་པ་གཉིས། ། མཚན་གཞིའི་མཚན་ཉིད་ནི། ། མཚན་ཉིད་ཀྱི་རྟེན་བྱེད་པའོ། ། མཚན་ཉིད་བརྟེན་པར་གྲུབ་པ་ཉིད་ཀྱིས་མཚོན་བྱ་དེས་འཇོག་པ་ཡིན་ནོ། ། དབྱེ་ན་གཉིས་ཏེ། མཚན་གཞི་མཚན་ཉིད་པ་བ་ལང་གི་མཚན་གཞི་དཀར་ཟལ་ལྟ་བུ་དང༌།
བཏགས་པ་སྐྱོན་ཡོན་བརྩི་བའི་གཞིར་གྱུར་བ་ལང་གི་མཚན་གཞི་རྟ་ལྟ་བུའོ། ། གསུམ་པ་ཆོས་གསུམ་སོ་སོའི་རྣམ་གཞག་ལ་གསུམ་སྟེ། རང་ལྡོག་ངོས་བཟུང་བ། ཇི་ལྟར་འབྲེལ་པའི་ཚུལ། མཚན་ཉིད་དང་འབྲེལ་ནས་སོ་སོར་མཚོན་པའི་རྣམ་གཞག་གོ ། དང་པོ་ལ་གཉིས་ལས། གཞན་ལུགས་དགག་ན། འགའ་ཞིག་ཆོས་གསུམ་རང་ལྡོག་ནི། ། རང་གི་རྣམ་པ་འཆར་རུང་ཟེར། ། སྣང་བའི་བསྒྲུབ་པ་དང་སེལ་བའི་བསྒྲུབ་པ་མི་ཕྱེད་པའི་བོད་ཁ་ཅིག་ཆོས་གསུམ་གྱི་རང་ལྡོག་བསྒྲུབ་པ་ཁོ་ན་ཡིན་ཏེ།
རང་གི་རྣམ་པ་རང་དབང་དུ་འཆར་བས་ངེས་སུ་རུང་བའི་ཕྱིར་ཞེས་ཟེར་རོ། ། དེ་ལྟ་ཡིན་ན་ཆོས་གསུམ་པོ། ། རྟོག་མེད་ཡུལ་དུ་ཐལ་བར་འགྱུར། ། མཚན་མཚོན་གཞི་གསུམ་པོ་རང་གི་རྣམ་པ་རང་དབང་དུ་འཆར་བའི་ཕྱིར། གཞན་སེལ་ལ་མི་ལྟོས་པར་འགྱུར་ལ། འདོད་ན་སྒྲ་དང་རྣམ་པར་རྟོག་པ་ཐམས་ཅད་གཞན་སེལ་དུ་གསུངས་པ་དང་འགལ་ལོ། ། གཉིས་པ་རང་གི་འདོད་པ་ནི། དེས་ན་སྣང་བའི་ལྡོག་པ་ནི། ། ཆོས་གསུམ་ཉིད་མིན་སེལ་བ་ཡི། ། ཆོས་གསུམ་གྱི་ནི་རང་ལྡོག་ལ། །
བསྒྲུབ་དང་དགག་པ་གཉི་ག་ཡོད། ། བ་ལང་གི་རང་མཚན་སྣང་བ་རྟོག་མེད་ཀྱི་ཡུལ་ཡིན་པས། མཚན་མཚོན་གྱི་ཐ་སྙད་མི་འཐད་དོ། ། ཆོས་གསུམ་ཀའང་གཞན་སེལ་གྱི་ཆ་ནས་དངོས་པོའི་ཆ་བསྒྲུབ་ན་མ་ཡིན་དགག་དང༌། དངོས་མེད་ཀྱི་ཆ་བསྒྲུབ་ན་མེད་དགག་ཡིན་ནོ། ། གཉིས་པ་ཇི་ལྟར་འབྲེལ་པའི་ཚུལ་ལ་གཉིས་ལས་འབྲེལ་ཚུལ་དངོས་ནི། མཚན་མཚོན་རང་བཞིན་འབྲེལ་པ་ཡིན། ། མཚན་གཞི་ཕལ་ཆེར་གནས་སྐབས་འབྲེལ། ། མཚན་ཉིད་དང་མཚོན་བྱ་རང་བཞིན་འབྲེལ་ཞིང་དེ་གཉིས་དང་མཚན་གཞི་གནས་སྐབས་འབྲེལ་ལ། རང་བཞིན་འབྲེལ་པའང་ཡོད་དེ་དངོས་པོ་མི་རྟག་པར་མཚོན་པ་ལ་དུས་གཉིས་པར་མི་སྡོད་པར་བཀོད་པ་ལྟ་བུའོ། །
གཉིས་པ་འབྲེལ་པ་ངེས་པར་བྱེད་པའི་ཚད་མ་ནི། འཁྲུལ་པས་གཅིག་ཏུ་འཛིན་པ་ཉིད། ། མྱོང་བས་མཚན་མཚོན་འབྲེལ་པ་འགྲུབ། ། མཚན་ཉིད་ཀྱི་དོན་སྤྱི་དང་མཚོན་བྱའི་སྒྲ་སྤྱི་གཉིས་གཅིག་ཏུ་བརྡ་ཆད་བྱས་པའི་སྟོབས་ཀྱིས་རྟོག་པ་ངོ་བོ་ཉིད་ཀྱིས་འཁྲུལ་ཏེ་གཅིག་ཏུ་བཟུང་བ་ཉིད་མྱོང་བའི་རང་རིག་གིས་འགྲུབ་བོ། ། མཚན་གཞི་དང་ནི་མཚོན་བྱ་ཡི། ། འབྲེལ་པ་མཁས་པས་མཐོང་བས་དྲན། ། རྨོངས་པ་ལ་ནི་བརྡ་དྲན་པའི། ། ཐ་སྙད་བསྒྲུབ་ཀྱི་རྗེས་དཔག་དགོས། ། མཚན་གཞི་དང་མཚོན་བྱའི་འབྲེལ་པ་ནི་མཁས་པ་ལ་མཚན་ཉིད་དམ་མངོན་སུམ་གྱིས་གྲུབ་པ་ན་བརྡ་དྲན་པས་འགྲུབ་སྟེ། རྣམ་འགྲེལ་ལས།
བློ་གྲོས་ཆེན་པོས་མཐོང་ཉིད་ལས། ། རྣམ་པ་ཐམས་ཅད་ངེས་པར་བྱེད། ། ཅེས་གསུངས་པས་སོ། ། རྨོངས་པ་ལ་སྔོན་དཔེ་ལ་འབྲེལ་པ་དྲན་པའི་རྟགས་ཀྱིས་ངེས་ཏེ། ཕྱོགས་གླང་གིས། ཡུལ་ཡོད་ན་ཡང་རྨོངས་པས་འདིར། ། གཞན་དག་རྗེས་སུ་མི་བརྗོད་པ། ། གྲུབ་པ་དང་ནི་ཆོས་མཐུན་ལས། ། བརྡ་དྲན་བྱེད་པ་འབའ་ཞིག་གོ ། ཞེས་གསུངས་པ་ལྟར་རོ། །
གསུམ་པ་མཚན་ཉིད་དང་འབྲེལ་ནས་སོ་སོར་མཚོན་པའི་རྣམ་གཞག་ལ་གཉིས་ཏེ། ཇི་ལྟར་མཚོན་པའི་ཚུལ་དང༌། ཕན་ཚུན་ངེས་པའི་རྣམ་གཞག་གོ ། དང་པོ་ལའང་གཉིས་ལས་ཐོག་མར་སྦྱོར་བའི་དབྱེ་བ་ནི། གསུམ་པ་དེ་ལ་སྤྱི་དང་ནི། སྦྱོར་བ་འདིར་རྟོགས་གཉིས་གཉིས་དྲུག ། སྤྱིའི་མཚན་ཉིད་དང་སྦྱོར་བ་འདིར་རྟོགས་ཀྱི་མཚན་ཉིད་གཉིས་དང༌། བ་ལང་གི་ཐ་སྙད་དང་དཀར་ཟལ་གཉིས་ལའང་དེ་བཞིན་དུ་གཉིས་གཉིས་ཏེ་དྲུག་པོ་དེ་ཡང་དག་གོ ། བཟློག་ལའང་དྲུག་ལས་མཚན་ཉིད་དང༌། མཚན་གཞིའི་ཆ་གཉིས་སྐྱོན་མེད་སྲིད།
བ་ལང་གི་མཚོན་བྱ་དང་དཀར་ཟལ་གཉིས་མཚན་གཞིར་བཞག་ནས་སྤྱིའི་མཚན་ཉིད་མ་ཡིན་པར་མཚོན་པ་དང༌། བྱེ་བྲག་སྦྱོར་བ་འདིར་རྟོགས་ཀྱི་མཚན་ཉིད་མ་ཡིན་པར་མཚོན་པ་གཉིས་དང༌། དེ་བཞིན་དུ་གཞན་གཉིས་པོ་ལའང་གཉིས་གཉིས་ཏེ་དྲུག་ལ་བཞི་ཡང་དག་ཡིན་ཅིང་གཉིས་པོ་དེ་མ་ཡིན་ཏེ། དཀར་ཟལ་མཚན་ཉིད་ཙམ་མ་ཡིན་པར་མཚོན་པ་འཁྲུལ་པའི་སྐབས་སྲིད་ལ། གོང་བུ་འདིའི་ཁ་དོག་ཆོས་ཅན་ཁྲ་བོའི་ཐ་སྙད་དུ་བྱར་རུང་སྟེ་དཀར་ཟལ་དུ་སྣང་བའི་ཕྱིར་ཞེས་བཀོད་ན་ཡང་དག་སྲིད་ཅིང་ཡང་ལྐོག་ཤལ་དང་བ་ལང་གི་ཐ་སྙད་གཉིས་མཚན་གཞི་མ་ཡིན་པར་མཚོན་མི་ནུས་ཏེ་སྐབས་ཀྱིས་མཚན་གཞིར་མི་རུང་བ་མི་སྲིད་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་བ་ལ་གསུམ་ལས། དང་པོ་རང་ལྡོག་ཡིན་པར་མཚོན་ཚུལ་ལ་རྩོད་པ་སྤང་བ་ནི། སྦྱོར་བ་འདིར་རྟོགས་མཚན་ཉིད་དེ། ། གཞི་མཚོན་གཉིས་ལ་ཁེགས་ན་ནི། ། མཚན་གཞི་ལྐོག་ཤལ་ཁེགས་པར་འགྱུར། །
མ་ཁེགས་ན་ནི་ཁྱབ་ཆེས་ཟེར། ། ནོག་ལྐོག་ཤལ་མཚན་གཞིར་བཞག་ནས་སྦྱོར་བ་འདིར་རྟོགས་ཀྱི་མཚན་ཉིད་དུ་མཚོན་པ་ལ་སྦྱོར་བ་འདིར་རྟོགས་ཀྱི་དངོས་འགལ་གཅོད་པའི་དོན་ལྡོག་གྲུབ་པ་བཀོད་པའི་ཚེ། མཚན་ཉིད་དེ་དཀར་ཟལ་དང་བ་ལང་གི་ཐ་སྙད་གཉིས་ལ་མ་ཁེགས་ན་ཁྱབ་ཆེས་པར་འགྱུར་ལ་ཁེགས་ན་དེའི་མཚན་གཞི་ལྐོག་ཤལ་ཡང་ཁེགས་པར་ཐལ་ལོ། ། གལ་ཏེ་མཚན་ཉིད་ཁེགས་ཀྱང་མཚན་གཞི་མ་ཁེགས་ན་མཚན་གཞི་ལ་མཚན་ཉིད་ཀྱིས་མ་ཁྱབ་པར་ཐལ་ལོ་ཞེ་ན། དོན་ལྡོག་ལ་ཁྱབ་རང་ལྡོག་ལ། ། མ་ཁྱབ་པས་ན་ཉེས་པ་མེད། ། དོན་ལྡོག་ལ་ཁྱབ་སྟེ་དོན་ལྡོག་གཅིག་ཡིན་པའི་ཕྱིར་རོ། ། དེས་ན་མཚན་གཞི་ལ་མ་ཁྱབ་པའི་སྐྱོན་ལས་གྲོལ་ལོ། ། རང་ལྡོག་ལ་མ་ཁྱབ་སྟེ་རང་ལྡོག་ཐ་དད་པའི་ཕྱིར་རོ། ། དེས་ན་ཁྱབ་ཆེས་པའི་ཉེས་པ་ལས་གྲོལ་ལོ། །
གཉིས་པ་གཞན་ལྡོག་མིན་པར་མཚོན་ཚུལ་ལ་རྩོད་པ་སྤང་བ་ལ་གསུམ་སྟེ། མཚོན་བྱ་འགལ་དང་ཐ་སྙད་ཁེགས། ། དངོས་འགལ་གཞི་མཚོན་རྩོད་པ་མེད། ། དང་པོ་མཚོན་བྱ་ལ་བརྟགས་ན་མི་འཐད་པ་སྤང་བ་ནི། མཚོན་བྱ་མ་ཡིན་པའི་ཐ་སྙད་མཚོན་བྱ་ཡིན་ན་མཚོན་བྱའི་མཚན་ཉིད་བཀག་པས་མཚོན་པ་འགལ་ཏེ། ནོག་ལྐོག་ཤལ་བཀག་པས་བ་ལང་དུ་མཚོན་པ་བཞིན་ནོ། ། མ་ཡིན་ན་རྣམ་འཇོག་གི་རྒྱུ་ལ་མི་ལྟོས་པར་འགྱུར་རོ། ། འདོད་ན་མཚོན་བྱའི་མཚན་ཉིད་བཀག་པ་ལའང་མི་ལྟོས་པར་འགྱུར་ལ། དེ་ལྟ་ན་རྒྱུ་མཚན་མེད་པར་ཐ་སྙད་ངེས་པ་མི་རུང་བས་ཤེས་བྱ་ཐམས་ཅད་ཡོད་མེད་མི་ངེས་པར་ཐལ་ལོ་ཞེ་ན། སྐྱོན་མེད་དེ།
མཚོན་བྱ་མ་ཡིན་པའི་ཐ་སྙད་མཚོན་བྱའི་མཚན་གཞི་ཡིན་ལ། རང་ལྡོག་མ་ཡིན་ཏེ། དཔེར་ན་ཡོད་ལྡོག་ཆོས་ཅན་བསྒྲུབ་བྱ་མ་ཡིན་ཏེ་གྲུབ་བསལ་མེད་ལ་དཔག་འདོད་དང་མི་ལྡན་པའི་ཕྱིར་རོ་ཞེས་བཀོད་པ་ན་བསྒྲུབ་བྱ་མ་ཡིན་པའི་ཐ་སྙད་བསྒྲུབ་བྱའི་མཚན་གཞི་ཡིན་པས་རྟགས་ལ་ལྟོས་ལ། བསྒྲུབ་བྱའི་རང་ལྡོག་མ་ཡིན་པས་མཚན་ཉིད་བཀག་པས་བསྒྲུབ་པ་མི་འགལ་བ་བཞིན་ནོ། ། དེ་བཞིན་དུ་མཚོན་བྱ་མ་ཡིན་པའི་ཐ་སྙད་ལ་མཚོན་བྱའི་མཚན་ཉིད་ཁེགས་མ་ཁེགས་བརྟགས་པའི་རྩོད་སྤང་ཡང་དེ་དང་འདྲ་སྟེ། མཚོན་བྱ་མ་ཡིན་པའི་ཐ་སྙད་ཀྱི་རང་ལྡོག་ལ་མཚོན་བྱའི་མཚན་ཉིད་མ་ཁེགས་པས་མཚན་གཞིར་ཡང་འཐད་ལ་དེ་རྟེན་པའི་གཞི་ལྡོག་དཀར་ཟལ་དང་ནོག་ལྐོག་ཤལ་ཁེགས་པས་དེ་དག་མཚོན་བྱ་མ་ཡིན་པའི་ཐ་སྙད་དུ་མཚོན་པ་མི་འགལ་ལོ། ། གཉིས་པ་ཐ་སྙད་ཐམས་ཅད་ཁེགས་པར་ཐལ་བ་སྤང་བ་ནི། ནོག་ལྐོག་ཤལ་ལ་སྤྱིར་རྒྱུ་མཚན་ཅན་གྱི་སྒྲ་བློས་གྲུབ་པ་ཁེགས་ན་མཚན་ཉིད་ཀྱི་རང་ལྡོག་ལ་རྒྱུ་མཚན་ཅན་གྱི་སྒྲ་བློ་གྲུབ་པ་དང༌། མཚོན་བྱའི་མཚན་ཉིད་བཀག་པའི་རང་ལྡོག་ལ་མཚོན་བྱའི་སྒྲ་བློའང་ཁེགས་པས་མཚན་ཉིད་ཀྱི་ཐ་སྙད་དང་མཚོན་བྱ་མ་ཡིན་པའི་ཐ་སྙད་ཐམས་ཅད་རྒྱུན་ཆད་པར་འགྱུར་ལ། མ་ཁེགས་ན་མཚོན་བྱའི་མཚན་ཉིད་ཁྱབ་ཆེས་པར་ཐལ་ཏེ་དེ་ཉིད་མཚོན་བྱའི་མཚན་ཉིད་ཡིན་པའི་ཕྱིར་རོ་ཞེ་ན།
ནོག་ལྐོག་ཤལ་གྱི་དོན་ལྡོག་ལ་མཚོན་བྱའི་མཚན་ཉིད་མ་ཁེགས་པས་ཐ་སྙད་རྒྱུན་ཆད་པ་མེད་ལ། རང་ལྡོག་ལ་ཁེགས་པས་ཁྱབ་ཆེས་པ་མེད་དོ། ། འདི་ལྟ་བུའི་བརྒལ་བརྟག་གི་ལན་ཐམས་ཅད་འདི་ཉིད་ཡིན་ནོ། ། གསུམ་པ་དངོས་འགལ་གཞི་མཚོན་དུ་ཐལ་བ་སྤང་བ་ནི། མཚོན་བྱ་མ་ཡིན་པའི་ཐ་སྙད་མཚོན་བྱའི་མཚན་གཞི་ཡིན་ན་དངོས་མེད་ཀྱི་ཐ་སྙད་ཀྱང་དངོས་པོའི་མཚན་གཞིར་རུང་ངོ་ཞེ་ན། འདིའི་ལན་ལ་ཁ་ཅིག་དེ་ལྟར་ན་དངོས་མེད་ཀྱི་ཐ་སྙད་ལ་དོན་བྱེད་ནུས་པ་རྟེན་པར་ཐལ་ལོ། ། མཚོན་བྱ་མ་ཡིན་པའི་ཐ་སྙད་ལ་མཚོན་བྱའི་མཚན་ཉིད་རྟེན་པར་ཐལ་ལོ་ཞེ་ན། འདོད་པ་ཡིན་ནོ། ། སྔ་མ་ཡང་འདོད་ན་དོན་བྱེད་ནུས་མི་ནུས་རྫས་འགལ་བ་མ་ཡིན་པར་ཐལ་ཏེ་གཉིས་ཀ་དངོས་མེད་ཀྱི་ཐ་སྙད་ལ་འདུ་བའི་ཕྱིར་རོ། ། འདིར་རྫས་འགལ་བ་མ་ཡིན་པ་འདོད་ལ་ལྡོག་པ་འགལ་པ་མ་ཡིན་པའི་གཏན་ཚིགས་མ་གྲུབ་བོ་ཞེས་གསུང་ངོ༌། །
འདི་མི་འཐད་དེ། དོན་ལྡོག་ལ་སྒྲ་བློ་མ་འཁྲུལ་པས་ཞེན་རུང་དེ་ཐ་སྙད་དུ་མི་འཐད་པར་སྔར་བཤད་ཟིན་པའི་ཕྱིར་རོ། ། དེས་ན་མཚོན་བྱ་རྒྱུ་མཚན་ཅན་གྱི་སྒྲ་བློ་ཡིན་པས་བློ་ཆོས་དངོས་པོ་ཉིད་ཡིན་ལ། འོན་ཀྱང་དོན་ལ་དེ་ལྟར་བཏགས་པའི་ཆ་ནས་གྲོ་བཏགས་པ་ཡིན་ནོ། ། འོ་ན་དངོས་པོ་དངོས་མེད་གཉིས་རྫས་འགལ་བ་མ་ཡིན་པར་ཐལ་ཏེ། གཉིས་ཀ་དངོས་མེད་ཀྱི་ཐ་སྙད་དུ་འདུས་པའི་ཕྱིར་རོ་ཞེ་ན། གཏན་ཚིགས་མ་གྲུབ་སྟེ་དངོས་པོ་མ་འདུས་པའི་ཕྱིར་རོ། ། འོ་ན་དོན་དང་ཐ་སྙད་རྫས་མི་གཅིག་པར་ཐལ་ལོ་ཞེ་ན། འདོད་པ་ཡིན་ཏེ་དོན་ལྡོག་དང་སྒྲ་བློ་གཉིས་རྟོག་པ་འཁྲུལ་པས་གཅིག་ཏུ་བཟུང་བ་མ་གཏོགས་པ་རྫས་གཅིག་པ་མེད་དོ་ཞེས་བཤད་ཟིན་ཏོ། ། གསུམ་པ་འགལ་མཚུངས་ཀྱི་སྦྱོར་བ་དཔེར་བརྗོད་པ་ནི།
དེས་ན་ལ་ལར་འགལ་བ་དང༌། ། མཚུངས་པར་མངོན་པའི་སྦྱོར་བ་སྲིད། ། གཞི་ཐ་དད་ལ་ལྟོས་ནས་འགལ་བ་དང་མཚུངས་པ་མེད་ཀྱང་ལྡོག་པའི་སྒོ་ནས་མཚུངས་པར་མངོན་པ་དང་འགལ་བར་མངོན་པ་གཉིས་སོ། ། དང་པོ་ཤེས་བྱའི་ལྡོག་པ་ཤེས་བྱར་མཚོན་པ་ལ་བློའི་ཡུལ་རུང་བཀོད་པའམ། འགལ་བར་མངོན་པ་ཚུལ་གསུམ་མ་ཚང་བ་མཚན་གཞི་གཏན་ཚིགས་ཀྱི་ཐ་སྙད་དུ་བྱང་རུང་སྟེ། ཚུལ་གསུམ་ཚང་བ་བཀོད་པ་ལྟ་བུ་སྟེ། དཔེར་ན་སྒྲ་རྟག་པར་བསྒྲུབ་པ་ལ་བྱས་པ་བཀོད་པ་ན། བྱས་པ་ཆོས་ཅན། སྒྲ་རྟག་པར་བསྒྲུབ་པ་ལ་ལྟོས་ནས་གཏན་ཚིགས་ལྟར་སྣང་ཡིན་ཏེ་རྟགས་སུ་བཀོད་པ་ལ་ཚུལ་གསུམ་མ་ཚང་བའི་ཕྱིར་ཞེས་བཀོད་ན། ཚུལ་གསུམ་མ་ཚང་བ་འདི་ཡང་དག་གི་རྟགས་ཡིན་པས་དེས་མཚན་གཞིར་བཞག་སྟེ་རྟགས་སུ་མཚོན་པ་ལ་ཚུལ་གསུམ་ཚང་བ་བཀོད་པ་ཡིན་ནོ། །
ཁ་ཅིག་གཞི་མཚན་མཚུངས་པར་མངོན་པར་དཔེར་ན་ཚུལ་གསུམ། མཚན་གཞིར་བཞག་ནས་གཏན་ཚིགས་སུ་མཚོན་པ་ལ་ཚུལ་གསུམ་ཉིད་བཀོད་པ་ལྟ་བུ་ཡིན་ནོ་ཞེས་གསུང་བ་མི་འཐད་པར་བཤད་ཟིན་ཏོ། ། གཞི་མཚོན་མཚུངས་པ་ནི་མ་ཡིན་དགག་གི་ཐ་སྙད་མ་ཡིན་དགག་ཏུ་མཚོན་པ་ལ་དགག་བྱ་བཀག་ནས་ཆོས་གཞན་འཕེན་པ་བཀོད་པ་ལྟ་བུའོ། ། གཉིས་པ་ཕན་ཚུན་ཇི་ལྟར་ངེས་པའི་རྣམ་གཞག་ལ་གསུམ་ལས། དང་པོ་རྣམ་གཞག་སྤྱིར་བརྗོད་པ་ནི། མཚོན་མཚོན་གྲངས་མཉམ་ངོ་བོ་གཅིག ། རྫས་ཡོད་བཏགས་ཡོད་ཉིད་དུ་ངེས། ། མཚན་ཉིད་གཅིག་ལ་མཚོན་བྱ་དུ་མ་དང་མཚོན་བྱ་གཅིག་པ་མཚན་ཉིད་དུ་མ་མི་སྲིད་པས་གྲངས་མཉམ་པ་དང༌། རྟོག་པས་ངོ་བོ་གཅིག་ཏུ་འཛིན་པ་དང༌། མཚན་ཉིད་རྫས་ཡོད་དང་མཚོན་བྱ་བཏགས་ཡོད་དུ་ངེས་པ་ཡིན་ནོ། །
གཉིས་པ་དེ་ལས་གཞན་དུ་རྟོག་པ་དགག་པ་ནི། མཚན་མཚོན་དོན་ལ་གཅིག་པ་དང༌། ། ཐ་དད་གྲངས་མི་མཉམ་པ་འཁྲུལ། ། བོད་ཕལ་ཆེར་རྫས་གཅིག་ཏུ་འདོད་པ་ནི་བཀག་ཟིན་ལ། རྫས་ཐ་དད་དུ་འདོད་པ་ཉན་ཐོས་སྡེ་པ་ཁ་ཅིག་བུམ་པ་འདུས་བྱས་སུ་མཚོན་པའི་མཚན་ཉིད་སྐྱེ་གནས་རྒ་འཇིག་བཞི་བུམ་པ་ལས་རྫས་གཞན་ཡིན་ནོ་ཞེས་གསུང་བ་མི་འཐད་དེ། མཚན་ཉིད་དེས་མཚོན་བྱ་ངོ་བོ་དབྱེར་མེད་དུ་མཚོན་ནམ་ཐ་དད་ལྡན་པར་མཚོན། དང་པོ་ལྟར་ན་མི་ནུས་ཏེ་ངོ་བོ་ཐ་དད་པའི་ཕྱིར་རོ། ། གཉིས་པ་ནུས་ཀྱང་བྱས་པ་མི་རྟག་པ་དང་ལྡན་པར་འགྱུར་གྱི་མི་རྟག་པ་ཡིན་པར་མི་འགྱུར་རོ། ། ཁ་ཅིག་དོན་ལ་གནས་པའི་ལྡོག་པ་གཅིག་ཡིན་ནོ་ཞེས་ཟེར་བ་ཤང་ཀར་ནན་ཏའི་དགོངས་པ་མ་ལོངས་པ་ཡིན་ནོ། ། ཁ་ཅིག་ས་བོན་གཅིག་གིས་འབྲས་བུ་དུ་མ་བསྐྱེད་པ་དང༌།
བསྒྲུབ་བྱ་གཅིག་ལ་རྟགས་དུ་མ་རུང་བ་ལྟར་མཚན་ཉིད་གཅིག་གིས་མཚོན་བྱ་དུ་མ་མཚོན་པ་དང༌། མཚན་ཉིད་དུ་མས་མཚོན་བྱ་གཅིག་མཚོན་པས་གྲངས་མི་མཉམ་ཞེས་གསུང་བ་གཉིས་ཀ་མི་འཐད་དེ། འདི་ལྟར་མཚན་ཉིད་དེས་མཚོན་བྱ་དེ་མ་ཡིན་ལས་ཐ་དད་དུ་མ་ཕྱེ་བར་དེའི་ཐ་སྙད་དུ་མཚོན་མི་ནུས་ལ། འབྱེད་ན་ཡང་དེ་མིན་དེ་མཚོན་མི་ནུས་ཏེ་འགལ་བའི་ཕྱིར་རོ། ། དོན་མི་འགལ་བ་སྒྲ་བློ་ཐ་དད་ཀྱི་མཚན་ཉིད་ཡིན་ན་ཟླ་བ་དང་རི་བོང་ཅན་ལྟར་རྣམ་གྲངས་པར་འགྱུར་བས་དོན་མི་མཚུངས་པ་དང༌། དཔེ་མི་མཚུངས་ཏེ་རྒྱུ་འབྲས་བསྐྱེད་བྱ་སྐྱེད་བྱེད་ཡིན་པས་རྐྱེན་སྟོབས་ཀྱིས་འབྲས་བུ་དུ་མ་སྲིད་ལ། མཚན་ཉིད་དང་མཚོན་བྱ་རྣམ་པར་གཞག་འཇོག་ཡིན་པས་གཅིག་གིས་གཉིས་འཇོག་མི་ནུས་སོ། ། མཚན་ཉིད་དུ་མས་མཚོན་བྱ་གཅིག་མཚོན་པའང་མི་རུང་སྟེ། མཚོན་བྱ་ཞེས་བྱ་བ་དོན་ལྡོག་དེ་རྒྱུ་མཚན་དུ་བྱས་པའི་སྒྲ་ཡིན་གྱི་དོན་ལྡོག་རྒྱུ་མཚན་དུ་མ་བྱས་ན་མི་མཐུན་པ་ཙམ་གྱིས་མཚོན་བྱར་མི་འགྱུར་རོ། ། བསྒྲུབ་བྱ་ནི་གང་ལ་འབྲེལ་པ་ཡོད་པས་སྒྲུབ་ཀྱི་རྟགས་ཀྱི་དགག་བྱ་མ་ཡིན་པས་ག་ལ་མཚུངས།
གསུམ་པ་མིང་དོན་བཟློག་པའི་རྩོད་པ་སྤང་བ་ནི། དེ་དག་ཕན་ཚུན་བཟློག་པ་ཡི། ། རྣམ་པར་གཞག་པས་འདིར་མི་གནོད། ། མིང་དེའི་དོན་གཞན་དུ་བཏགས་ནས་འདོད་པའི་མཚོན་བྱ་འགོག་པ་ཡོད་དེ། དཔེར་ན་རྒོལ་བས་རྗེས་དཔག་མཚན་གཞིར་བཞག་སྟེ་མི་བསླུ་བས་ཚད་མའི་ཐ་སྙད་དུ་བསྒྲུབ་པ་ལ་ཕྱིར་རྒོལ་གྱིས་དངོས་པོར་འཛིན་པ་ལ་བཏགས་ཏེ་རྗེས་དཔག་ཚད་མར་འགོག་པའི་གནོད་པ་མེད་དེ། དངོས་པོར་འཛིན་པ་ལ་ཚད་མར་བརྡ་བྱེད་ན་དེ་རྗེས་དཔག་ལ་ངེད་ཀྱང་མི་འདོད་ལ། མི་བསླུ་བ་ལ་ཚད་མའི་བརྡ་བྱེད་ན་ཁྱེད་ཀྱིས་ཀྱང་དགག་མི་ནུས་སོ། ། འགའ་ཞིག་དོན་དེ་ལ་མིང་གཞན་དུ་བྱས་ནས་མི་འདོད་པའི་མཚོན་བྱ་བསྒྲུབ་པའི་གནོད་པ་སྤང་བ་ནི། རྒོལ་བས་བུམ་པ་དཔྱད་མི་བཟོད་པས་ཀུན་རྫོབ་པར་མཚོན་པ་ལ་ཕྱིར་རྒོལ་གྱིས་བུམ་པ་དོན་བྱེད་ནུས་པས་དོན་དམ་ཡིན་ནོ་ཞེས་དོན་དེའི་མིང་གཞན་དུ་བཏགས་ནས་རྩོད་ན། དབུ་མ་པས་སྤྲོས་བྲལ་ལ་དོན་དམ་གྱི་བརྡ་བྱས་པ་དེ་བུམ་པ་ལ་མི་སྲིད་ལ།
རྟོག་གེ་བས་དོན་བྱེད་ནུས་པ་ལ་དོན་དམ་གྱི་བརྡ་བྱས་པ་དེ་ཁོ་བོ་ཡང་འདོད་དོ། ། ཁ་ཅིག་འདུས་བྱས་ཀྱི་མཚན་ཉིད་རྒྱུས་བསྐྱེད་པར་བཞག་པ་ལ་རྒྱུས་བསྐྱེད་ཀྱི་མཚན་ཉིད་འདུས་བྱས་ཡིན་ནོ་ཞེས་དོན་དང་ཐ་སྙད་གོ་བཟློག་ནས་རྩོད་ན་ཁོ་བོ་ཅག་འདུས་བྱས་ཀྱི་ཐ་སྙད་ཀྱི་མཚན་ཉིད་རྒྱུ་རྐྱེན་གྱིས་བསྐྱེད་པའི་དོན་ཡིན་པར་འདོད་ལ། ཁྱེད་དེ་ལས་བཟློག་ནས་འདུས་བྱས་ཀྱི་ཐ་སྙད་རྒྱུས་བསྐྱེད་ཀྱི་དོན་གྱི་མཚན་ཉིད་དུ་འདོད་ན། ཐ་སྙད་མཚན་ཉིད་དང་དོན་ལྡོག་མཚོན་བྱར་འགལ་ལོ། ། འོན་ཏེ་མིང་བཟློག་ནས་འདུས་བྱས་ཀྱི་དོན་རྒྱུས་བསྐྱེད་ཀྱི་ཐ་སྙད་ཀྱི་མཚན་ཉིད་དུ་འདོད་ན། དོན་ལྡོག་མཚན་ཉིད་དང་ཐ་སྙད་མཚོན་བྱར་ཁས་བླངས་པས་མིང་ལ་མི་བརྩད་དོ། ། གཉིས་པ་བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ་ལ་གཉིས་ཏེ། མཚན་ཉིད་ངོས་གཟུང་བ་དང༌། དེས་སྒྲོ་འདོགས་ཇི་ལྟར་གཅོད་པའི་ཚུལ་ལོ། ། དང་པོ་ལ་གསུམ་ལས།
གཞན་གྱིས་བརྟགས་པ་དགག་ན། ། མི་བསླུ་མི་ཤེས་དོན་གསལ་གཉིས། ། རྣམ་གྲངས་པའམ་ཕྱེ་སྟེ་སྨྲ། ། སློབ་དཔོན་ལྷ་དབང་བློ་གང་ཡང་རུང་བས་མཚོན་ནུས་ཞེས་གསུང་བ་དང༌། རྒྱན་མཛད་པས་དོན་དམ་པའི་ཚད་མ་དང་ཐ་སྙད་པའི་ཚད་མ་གཉིས་ལས། དང་པོ་ནི་མྱོང་བ་གཉིས་མེད་ཀྱི་ཤེས་པ་འཕགས་པ་རྣམས་ཀྱིས་སོ་སོ་རང་གིས་རིག་པའི་ཡེ་ཤེས་ཀྱི་ཡུལ་དུ་གྱུར་པས་གསལ་བར་མྱོང་བ་དེ་ཡིན་ཏེ། དོན་དམ་པ་ཡང་ཡིན་ལ་ཚད་མ་ཡང་ཡིན་པས་དོན་དམ་གྱི་ཚད་མའོ། ། དེའི་མཚན་ཉིད་མ་ཤེས་དོན་གསལ་ཡིན་གྱི་མི་བསླུ་བ་མ་ཡིན་ཏེ་བཅད་པའི་དོན་ཐོབ་པ་མེད་པའི་ཕྱིར་རོ། ། ཐ་སྙད་པའི་ཚད་མ་ནི་སོ་སོ་སྐྱེ་བོའི་རྒྱུད་ལ་ཡོད་པ་གཟུང་འཛིན་གཉིས་སུ་སྣང་བའི་བར་ལ་ཐ་སྙད་དུ་རུང་བ་ཡིན་པས་དེའི་མཚན་ཉིད་མི་བསླུ་བ་དང་མ་ཤེས་དོན་གྱི་གསལ་བྱེད་ཚོགས་པ་ཡིན་ཏེ་བཅད་པའི་དོན་ཐོབ་པ་ཡོད་པའི་ཕྱིར་རོ་ཞེས་གསུངས་པ་དང༌། ཡང་སློབ་དཔོན་ཆོས་མཆོག་ན་རེ།
རྣམ་ངེས་ལས། འདི་དག་གིས་དོན་ཡོངས་སུ་བཅད་ནས་འཇུག་པ་ན་དོན་བྱ་བ་ལ། བསླུ་བ་མེད་པའི་ཕྱིར་རོ། ། ཞེས་བྱ་བའི་ཚིག་གསུམ་གྱིས་མཚོན་པའི་ཁྱད་པར་གསུམ་ལྡན་ནི། རང་གི་ངོ་བོ་ཁྱད་པར་དོན་ཐོབ་བྱེད་ཀྱི་ནུས་པ་སྟེ། མཚན་གཞི་མངོན་སུམ་རྗེས་དཔག་ལ་ཡོད་པའི་གཞལ་བྱ་བུམ་པ་དང༌། མེ་ལ་སོགས་པ་ཐོབ་པའི་ནུས་པའོ། ། ཡུལ་གྱི་ཁྱད་པར་བཟུང་བའམ་མ་བཟུང་བའི་དོན་ཅི་རུང་རུང་ཐོབ་པ་མ་ཡིན་གྱི་ཡོངས་སུ་བཅད་པའི་འཇུག་ཡུལ་ཐོབ་པའོ། ། བྱེད་པའི་ཁྱད་པར་དོན་ཡོངས་སུ་གཅོད་བྱེད་ལ་གནས་པའི་ནུས་པ་སྟེ། ཤེས་པས་དོན་མེ་དང་ཆུ་ལ་སོགས་པ་ཡོངས་སུ་བཅད་ནས་ཞུགས་པས་ཐོབ་པའི་ནུས་པ་ཡིན་གྱི།
རྐང་ལག་ལ་སོགས་པས་ཐོབ་པའི་ནུས་པ་མ་ཡིན་ནོ། ། དེ་ལ་རང་གི་ངོ་བོའི་ཁྱད་པར་གྱིས་དངོས་པོར་འཛིན་པ་ཚད་མའི་མཚན་ཉིད་ཡིན་པར་གཅོད་ལ། ཡུལ་གྱི་ཁྱད་པར་གྱིས་མི་སྲིད་པ་གཅོད་ཅིང་བྱེད་པའི་ཁྱད་པར་གྱིས་ཁྱབ་ཆེས་གཅོད་ལ་མ་ཁྱབ་པ་གཅོད་པ་ཞིག་ཁ་བསྐང་ངོ༌། ། བདེན་པའི་དོན་རྟོགས་ནི་ཚད་མའི་བྱེད་པ་ཡིན་གྱི་མཚན་ཉིད་མ་ཡིན་ནོ་ཞེས་གསུང་ངོ༌། ། བྲམ་ཟེའི་རྗེས་སུ་འབྲང་བ་རྣམས་ནི་བདེན་པའི་དོན་རྟོགས་ཆོས་གསུམ་ལྡན་ཏེ། སྔར་མ་རྟོགས་པའི་དོན་ལ་འཛིན་སྟངས་མི་འཁྲུལ་པས་སྒྲོ་འདོགས་སེལ་བ་ཞེས་བྱ་བའོ། ། དེའང་ཁྱད་པར་གསུམ་ལྡན་ཏེ། ། རང་གི་ངོ་བོའི་ཁྱད་པར་བཟློག་ཕྱོགས་ཀྱི་སྒྲོ་འདོགས་སེལ་བ་ཙམ་ཡིན་གྱི་ཚད་མས་དགག་སྒྲུབ་བྱེད་པ་ནི་མ་ཡིན་ཏེ། ཇི་སྐད་དུ། དོན་ལ་ཤེས་པའི་བྱེད་ཡོད་པས། །
དེ་ལ་ཅུང་ཟད་བྱས་པ་མེད། ། ཅེས་གསུངས་པ་ལྟར་རོ། ། ཡུལ་གྱི་ཁྱད་པར་སྔར་མ་རྟོགས་པའི་དོན་ཡིན་ལ། དེའང་ཡུལ་གྱི་རྫས་མ་རྟོགས་པ་ལ་བྱས་ན་བཅད་ཤེས་ལ་ཁྱབ་ཆེས་ཤིང་རིགས་སྔར་མ་རྟོགས་པ་ལ་བྱས་ན་ཚད་མ་མི་སྲིད་པས། ཡུལ་དུས་རྣམ་པ་སོ་སོར་ངེས་པའི་རིགས་སྔར་མ་རྟོགས་པ་རྟོགས་པའོ། ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བའོ། ། དེའང་བློ་དོན་དང་མཐུན་པར་འཛིན་པ་ཙམ་མ་ཡིན་ཏེ་ཡིད་དཔྱོད་ལའང་ཡོད་པས་སོ། ། འོན་ཀྱང་དེ་འཛིན་གྱི་སྤྱི་རིགས་དེ་དོན་མེད་པར་འབྱུང་མི་སྲིད་པ་དུ་བ་མེ་ལ་མི་འཁྲུལ་པ་ལྟ་བུའོ། ། དེའང་དོན་གྱི་རྣམ་པ་ཙམ་ལ་མི་འཁྲུལ་བ་ལོག་ཤེས་ལའང་ཡོད་ལ། རང་མཚན་ལ་མི་འཁྲུལ་པ་ལ་བྱེད་ན་སྒྲོ་བཏགས་མཇལ་བའི་ཚད་མ་ལ་མ་ཁྱབ་པས་རང་གི་སྒྲོ་མ་བཏགས་ཀྱི་དོན་ལ་མི་འཁྲུལ་པའོ། །
དེ་ལ་བྱེད་པའང་གསུམ་སྟེ། ངོ་བོའི་ཁྱད་པར་སྒྲོ་འདོགས་སེལ་བས་གཅིག་གིས་གྲུབ་པ་གཅིག་གིས་མི་འགོག ཡུལ་གྱི་ཁྱད་པར་སྔར་མ་རྟོགས་པའི་བྱེད་པས་གཅིག་གིས་གྲུབ་པ་ཅིག་གིས་མི་སྒྲུབ། འཛིན་སྟངས་དོན་ལ་མི་འཁྲུལ་པའི་བྱེད་པས་གཅིག་གིས་གྲུབ་པ་དང་གཅིག་གིས་གྲུབ་པ་མི་འགལ་བ་ཡིན་ནོ། ། ཞེས་སྤྲོས་པ་དང་བཅས་པ་གསུང་ངོ༌། ། དེ་དག་ལ་མི་འཐད་པའི་ཆ་བཀག་ན། མཚན་ཉིད་གཉིས་ཀྱིས་འཇོག་ན་ནི། ། མཚོན་བྱ་དེ་ཡང་གཉིས་སུ་འགྱུར། ། གཉིས་ཀ་ཚད་མའི་མཚན་ཉིད་ཡིན་པ་མི་འཐད་དེ། མཚོན་བྱའང་གཉིས་སུ་འགྲོ་བས་སོ། །
དེས་ན་འདམ་ཀ་ཅན་མི་སྲིད་པར་བཤད་ཟིན་ཏོ། ། མཚན་མཚོན་གཉིས་སུ་འདོད་ན་ཡང༌། ། སྤྱི་མཚན་གཅིག་པ་མི་སྲིད་འགྱུར། ། དོན་དམ་པའི་ཚད་མ་དང་ཐ་སྙད་པའི་ཚད་མ་གཉིས་སུ་བྱེད་པའང་ཚད་མ་སྤྱིའི་མཚན་ཉིད་ཅི་ཡིན་ཞེས་དྲིས་ན་སོ་སོའི་མཚན་ཉིད་འདི་ཡིན་ཞེས་བརྗོད་པ་མ་འབྲེལ་བ་དང༌། སྤྱིའི་མཚན་ཉིད་གཅིག་མེད་ན་ཚད་མ་ཞེས་མཚོན་བྱ་གཅིག་མི་འཐད་པའི་ཕྱིར་རོ། ། མ་ཁྱབ་གཅོད་ཚུལ་འདིར་མི་འཐད། ། གཉིས་སུ་འབྱེད་པ་དགོངས་པ་མིན། ། མ་ཁྱབ་པ་གཅོད་པ་གཞན་ནས་ཁ་བསྐང་ངོ་ཞེས་གསུང་ན་མི་འཐད་དེ། མཚན་ཉིད་དུ་བཞག་པའི་ཚིག་ལ་ནུས་པ་མེད་ན་གཞན་ནས་ཁ་བསྐངས་པས་ཚིགས་སྔ་མ་སྐྱོན་ཅན་དུ་འགྱུར་བ་བཟློག་མི་ནུས་ལ་བདེན་པའི་དོན་རྟོགས་བྱེད་པ་ཡིན་གྱི་མཚན་ཉིད་མ་ཡིན་ཞེས་གསུང་ན་གཞུང་གི་དགོངས་པ་མ་ཡིན་ནོ། ། མི་དགོས་མ་ཁྱབ་མི་སྲིད་གསུམ། །
བདེན་པའི་དོན་རྟོགས་འདོད་ན་ཡོད། ། བདེན་པའི་དོན་རྟོགས་ཆོས་གསུམ་ལྡན་གྱི་ཡང༌། ཡུལ་གྱི་ཁྱད་པར་སྔར་མ་རྟོགས་པ་རྣམ་གཅད་མེད་པས་མི་དགོས་པས། འཛིན་སྟངས་དོན་ལ་མི་འཁྲུལ་ན་རྟོགས་ཟིན་ལ་འཇུག་པ་མི་སྲིད་ལ། ངོ་བོའི་ཁྱད་པར་སྒྲོ་འདོགས་གཅོད་པས་མ་ཁྱབ་སྟེ། མངོན་སུམ་རྟོག་བྲལ་ཡིན་པས་སྒྲོ་འདོགས་གཅོད་པ་མེད་པའི་ཕྱིར་རོ། ། ཡང་དོན་བདེན་པའི་གོ་བ་དོན་ཇི་ལྟར་ཡིན་པ་ལྟར་འཛིན་པ་ལ་འདོད་ན་མི་འཐད་དེ། མངོན་སུམ་གྱིས་ཀྱང་དོན་དང་འདྲ་བ་མཐོང་བ་ལ་དོན་མཐོང་བར་བྱེད་པ་དང༌། འབྲས་རྟགས་ཀྱིས་ཀྱང་རང་གི་རྒྱུ་བསྒྲུབ་མི་ནུས་པས་མེ་ཙམ་ལ་ཚད་མར་འགྱུར་བ་མི་འཐད་པ་དང༌། དོན་དམ་པའི་ཚད་མ་གཟུང་འཛིན་ལས་གྲོལ་བས་དོན་བདེན་པ་འགའ་ཞིག་མི་སྲིད་པའི་ཕྱིར་རོ། །
གཉིས་པ་རང་གི་ལུགས་གཞག་ན། མི་སླུ་མི་ཤེས་དོན་གསལ་གཉིས། ། རང་མཚན་རྟོགས་པར་དོན་ལ་མཐུན། ། ཐ་སྙད་པ་དང་དོན་དམ་པ། ། གཉིས་ཀ་ལ་ཡང་གཉིས་པོ་འཇུག ། སློབ་དཔོན་ཕྱོགས་ཀྱི་གླང་པོས་གཞུང་གི་ཆ་འགའ་ཞིག་ཏུ་མི་བསླུ་བ་དང་འགའ་ཞིག་ཏུ་མ་ཤེས་དོན་གསལ་དུ་གསུངས་ལ། དཔལ་ལྡན་ཆོས་ཀྱི་གྲགས་པས་དེ་གཉིས་དགོངས་པ་གཅིག་ཏུ་མཛད་ནས་བློ་དེ་དོན་དེ་ལ་མི་བསླུ་བའི་ནུས་པ་ཉིད་ལ་བཞེད་པ་ཡིན་ནོ། ། དེའང༌། མི་བསླུ་ལས་དང་བྱེད་པོ་དང༌། ། བྱ་བ་གསུམ་གྱི་བདག་ཉིད་ཅན། །
གང་མི་བསླུ། གང་ལ་མི་བསླུ། ཇི་ལྟར་མི་བསླུ་བའོ། ། དང་པོ་ནི་ཤེས་པ་མ་འཁྲུལ་པ་དོན་ཇི་ལྟར་གནས་པ་ལྟར་ཡོད་པ་ལ་ཡོད་པར་ཤེས། མེད་པ་ལ་མེད་པར་ཤེས་པ་དེ་མི་བསླུ་བའོ། ། གཉིས་པ་ནི། ཤེས་བྱ་ལ་དོན་རང་མཚན་ཡོད་ན་དོན་བྱེད་ནུས་པར་མི་བསླུ། མེད་ན་དོན་བྱེད་མི་ནུས་པ་ཉིད་མི་བསླུ་བའོ། ། གསུམ་པ་ནི་དོན་རང་མཚན་ལ་ཞུགས་ན་རང་མཚན་ཐོབ་པ་ལ་མི་བསླུ་རང་མཚན་མེད་པས་དེ་ལ་མི་འཇུག་ན་ལྡོག་པ་པོ་མེད་པ་ཉིད་ལ་མི་བསླུ་བའོ། ། དེའང་རྣམ་འགྲེལ་ལས།
ཚད་མ་བསླུ་མེད་ཅན་ཤེས་པ། ། དོན་བྱེད་ནུས་པར་གནས་པ་ནི། ། མི་བསླུ་ཞེས་གསུངས་པས་སོ། ། མ་ཤེས་དོན་གསལ་ཡང་དོན་གྱི་སྒྲ་དོན་བྱེད་ནུས་པའི་དངོས་པོ་ཡིན་ལ། གསལ་བའི་སྒྲ་བློས་དོན་རང་གི་མཚན་ཉིད་རྟོགས་པ་ཡིན་པས་དོན་ལ་མི་མཐུན་པ་མེད་དོ། ། རྣམ་འགྲེལ་ལས། མི་ཤེས་དོན་གྱིས་གསལ་བྱེད་ཀྱང༌། ། རང་གི་ངོ་བོ་རྟོགས་འོག་ཏུ། ། སྤྱི་ཡི་རྣམ་པར་ཤེས་པ་ཐོབ། ། རང་གི་མཚན་ཉིད་མི་ཤེས་པ། །
ཤེས་པ་གང་ཡིན་ཞེས་དགོངས་ཕྱིར། ། རང་གི་མཚན་ཉིད་དཔྱད་ཕྱིར་རོ། ། དེ་ལྡན་བཅོམ་ལྡན་ཚད་མ་ཉིད། ། ཅེས་གསུངས་པས་སོ། ། དེས་ན་མི་བསླུ་བ་དང་མ་ཤེས་དོན་གསལ་གཉིས་ཀ་ཡང་དོན་དངོས་པོ་ཡོད་མེད་རྟོགས་པ་དང༌། དེ་དག་ལ་མི་བསླུ་བར་དོན་མཐུན་ནོ། ། གསུམ་པ་རྩོད་པ་སྤང་བ་ལ་གཉིས་ཏེ། དངོས་མེད་འཇལ་ལ་མ་ཁྱབ་ཅིང༌། ། ཉེ་བར་བསླད་ལ་ཁྱབ་ཆེས་ལོ། ། རང་མཚན་ཡོད་མེད་དཔྱོད་ཕྱིར་འཐད། །
ཉེ་བར་བསླད་པ་བསླུ་བར་བཤད། ། དང་པོ་ནི་དོན་རང་གི་མཚན་ཉིད་ལ་མི་བསླུ་ན་དངོས་མེད་འཇལ་བའི་ཚད་མ་ལ་མ་ཁྱབ་བོ་ཞེ་ན། དོན་བྱེད་ནུས་པར་ཡོད་མེད་དཔྱོད་པའི་ཕྱིར་སྐྱོན་མེད་དོ། ། ཞེས་ཡུལ་བརྟག་པར་བཤད་ཟིན་ཏོ། ། ཡང་ཉེ་བར་བསླད་པ་ལ་ཁྱབ་ཆེས་ཏེ། ། དུང་སེར་འཛིན་ནམ་ལྗོན་ཤིང་འགྲོར་སྣང་ལ་སོགས་པའང་དཀར་པོ་དང་སྡོད་པ་ལ་མི་བསླུ་བས་ཚད་མར་འགྱུར་རོ་ཞེ་ན། ཉེ་བར་བསླད་པ་ལ་མི་བསླུ་བའི་ནུས་པ་མེད་དེ་དེ་མ་ཡིན་ལ་དེར་སྣང་བའི་ཕྱིར་རོ། ། དེའང་རྣམ་ངེས་ལས། ཉེ་བར་བསླད་པ་བསླུ་བའི་ཕྱིར། ། མངོན་གསུམ་ལྟར་སྣང་ཞེས་གསུངས་སོ། །
ཕྱིས་ཀྱི་དཀར་པོ་དང་སྡོད་པ་ལ་མི་བསླུའོ་སྙམ་ན། དེ་ནི་སེར་འཛིན་ལ་སོགས་པས་མ་བསླུས་པ་མ་ཡིན་གྱི་ཤེས་པ་གཞན་གྱིས་མ་བསླུས་པ་ཡིན་ནོ། ། བོད་རྣམས་སློབ་དཔོན་ཆོས་མཆོག་གི་དོན་ཐོབ་པའི་ནུས་པས། དངོས་མེད་འཇལ་བའི་ཚད་མ་ལ་མ་ཁྱབ་སྟེ། དངོས་མེད་ལ་དོན་ཐོབ་པ་མེད་པའི་ཕྱིར་རོ། ། ཞེས་ཟེར་བ་ནི། བདེན་པའི་དོན་རྟོགས་ལའང་མཚུངས་ཏེ། དངོས་མེད་ལ་དོན་བདེན་པ་མེད་པའི་ཕྱིར་དང༌། སློབ་དཔོན་གྱིས་དོན་གྱི་སྒྲ་དངོས་མེད་གཅོད་པ་ལ་གསུངས་ཏེ། རྣམ་ངེས་ལས།
མངོན་སུམ་ལ་དོན་སྨོས་པ་ནི། ། དབང་པོའི་ཤེས་པ་ཁ་ཅིག་དོན་ཕྱིན་ཅི་ལོག་ཡིན་པའི་ཕྱིར་དེ་སྤང་བས་ཚད་མའི་ཡུལ་ཡོངས་སུ་དག་པ་གཟུང་བའི་ཕྱིར་རོ་ཞེས་གསུངས་པས་སོ། ། དེས་ན་དེ་ནི་སློབ་དཔོན་སྔ་མ་རྣམས་ཀྱི་དགོངས་པ་མ་ལོངས་པར་བཀག་པར་བཟད་དོ། ། གཉིས་པ་དེས་སྒྲོ་འདོགས་གཅོད་པའི་ཚུལ་ལ་གཉིས་ལས། དང་པོ་ཇི་ལྟར་ངེས་པ་ནི། ཚད་མའི་སྟོབས་ཀྱིས་ངེས་པ་འདྲེན། ། ངེས་པའི་འགལ་ཟླ་སྒྲོ་འདོགས་ཡིན། ། ཀུན་ཏུ་ཐ་སྙད་པའི་ཚད་མའི་སྟོབས་ཀྱིས་འཇུག་ལྡོག་བྱེད་པ་ན་ངེས་ཤེས་འདྲེན་དགོས་ཏེ། ཡོད་མེད་ངེས་པའི་འབྲས་ཅན་མིན། ། ཕྱིར་ནའང་ཚད་མ་ཉིད་མ་ཡིན། །
ཞེས་བཤད་པས་སོ། ། ངེས་པའི་མཚན་ཉིད་ཐེ་ཚོམ་ཆོད་པ་ཡིན་ལ། དེ་ལ་དབྱེ་ན་མི་བསླུ་བའི་དོན་ལ་ཐེ་ཚོམ་ཆོད་པ་ཡང་དག་པའི་ངེས་པ་དང༌། བསླུ་བའི་དོན་ལ་ཐེ་ཚོམ་ཆོད་པ་ལོག་ཤེས་ཀྱི་ངེས་པའོ། ། དེ་ཚད་མ་སྐྱེས་པ་ན་འཇིག་པས་ངེས་པ་བཏགས་པ་ཡིན་པའི་ཕྱིར། བཤད་པར་བྱ་བ་མ་ཡིན་ནོ། ། ཡང་དག་པའི་ངེས་པའི་འགལ་ཟླ་སྒྲོ་འདོགས་ལའང་དེ་ཡི་མཚན་ཉིད་གནས་ལུགས་ལས། ། མཐའ་གཞན་དུ་རྟོགས་དབྱེ་ན་གཉིས། ། རྟོག་པ་ལོག་ཤེས་ཐེ་ཚོམ་མོ། ། གཟུང་ཡུལ་ལ་འཁྲུལ་པའི་རྟོག་མེད་ལོག་ཤེས་ནི།
ངེས་པས་བསལ་བྱའི་སྒྲོ་འདོགས་མ་ཡིན་ཏེ་བདེན་ཞེན་མེད་པས་བསལ་མི་དགོས་པའི་ཕྱིར་དང༌། ངེས་པ་རྟོགས་པ་ཡིན་པས་རབ་རིབ་ལ་སོགས་པའི་རྒྱུ་མ་བསལ་ན་བསལ་མི་ནུས་པའི་ཕྱིར་རོ། ། མ་རྟོགས་པ་ལས་གློ་བུར་དུ། ། རྟོགས་པས་སྒྲོ་འདོགས་མ་བཅད་ལོ། ། གློ་བུར་པའི་རྗེས་དཔག་ལས་མི་མཐོང་བའི་ཚེ། མ་རྟོགས་པ་རྟོགས་པ་ཡིན་གྱི་སྒྲོ་འདོགས་གཉིས་པོ་བཅད་པ་མེད་དོ་ཞེ་ན། རྗེས་དཔག་སྣང་བས་མི་འཇུག་པས། ། སེལ་བ་ཉིད་ཡིན་དེ་ཡི་ཡུལ། ། མེ་མེད་གཞན་དང་མཚུངས་པ་རུ། ། འཛིན་ཕྱིར་ལོག་ཤེས་ཡིན་པར་བཞེད། །
ས་ཕྱོགས་རྐྱང་པ་མེ་མེད་གཞན་དང་འདྲ་བར་འཛིན་པའི་ཕྱིར། དེ་མ་ཡིན་ལ་དེར་འཛིན་པས་ལོག་ཤེས་ཡིན་ནོ་ཞེས་ཕྱེད་དང་བཞི་པ་ལས་གསུངས་སོ། ། ངེས་པས་སྒྲོ་འདོགས་སེལ་བ་དེ་ཡང་སྒྲོ་འདོགས་ཀྱི་ས་བོན་མེད་པར་བྱེད་པའི་ནུས་པ་བྱིས་པའི་ཚད་མ་ལ་མེད་ལ། མངོན་དུ་རྒྱུ་གཞན་ལ་ཡིད་གཏད་པས་ཀྱང་ལྡོག་པས་ངེས་པ་མི་དགོས་སོ། ། འོན་ཀྱང་ཚད་མ་དེའི་བྱེད་པ་མ་ཉམས་པ་དེ་སྲིད་དུ་དེ་མིན་དུ་འཛིན་པའི་སྒྲོ་འདོགས་མི་སྐྱེ་བ་ཙམ་ཡིན་ནོ། ། གཉིས་པ་དེ་ལ་རྩོད་པ་སྤང་བ་ནི། ངེས་པ་དང་ནི་སྒྲོ་འདོགས་གཉིས། ། ཡུལ་དང་ངོ་བོ་དུས་གསུམ་ལས། ། གཅིག་དང་ཐ་དད་བརྟག་པ་ཡི། ། རྩོད་པ་གསུམ་གྱིས་འདིར་མི་གནོད། །
དང་པོ་ཡུལ་ལ་བརྟག་ན་མི་འཐད་པ་སྤང་བ་ལ་གཉིས་ལས་རྩོད་པ་དགོད་པ་ནི། ངེས་པ་དང་སྒྲོ་འདོགས་ཡུལ་གཅིག་གམ་མི་གཅིག མི་གཅིག་ན་བསལ་བྱ་སེལ་བྱེད་མ་ཡིན་པར་འགྱུར་ཏེ་ཕྱི་ནང་གི་སྣང་མུན་བཞིན་ནོ། ། གཅིག་ནའང་ཡུལ་དེ་གྲུབ་ན་བསལ་བྱ་མ་འཁྲུལ་པར་འགྱུར་ཏེ། ཡུལ་བདེན་པར་གྲུབ་པའི་ཕྱིར་ཚད་མ་བཞིན་ནོ། ། མ་གྲུབ་ན་སེལ་བྱེད་ཚད་མར་མི་འགྱུར་ཏེ་གཞལ་བྱ་མ་གྲུབ་པའི་ཕྱིར་སྒྲོ་འདོགས་བཞིན་ནོ། ། ཞེས་བརྩད་དོ། ། གཉིས་པ་ལན་ལ་གསུམ་ལས་དང་པོ་གཞན་གྱི་ལན་དགག་ན། ཁ་ཅིག་སྒྲ་རྟག་པར་འཛིན་པའི་སྒྲོ་འདོགས་དང་མི་རྟག་པར་རྟོགས་པའི་རྗེས་དཔག་གཉིས་ཡུལ་སྒྲའི་རྫས་སུ་གཅིག་པས་བསལ་བྱ་སེལ་བྱེད་དུ་འཐད་ལ། ལྡོག་པ་ཐ་དད་དེ་ཚད་མའི་ཡུལ་སྒྲ་མི་རྟག་པ་ཡིན་ཞིང༌།
སྒྲོ་འདོགས་ཀྱི་ཡུལ་སྒྲ་རྟག་པ་ཡིན་པས་སོ། ། དེས་ན་མི་རྟག་པར་གྲུབ་པས་སེལ་བྱེད་ཚད་མ་ཡིན་ལ། རྟག་པར་མ་གྲུབ་པས་བསལ་བྱ་འཁྲུལ་པ་ཡིན་ནོ་ཞེས་ཟེར་བ་མི་འཐད་དེ། རྟག་མི་རྟག་དངོས་འགལ་རྫས་གཅིག་པར་འགལ་བའི་ཕྱིར་དང༌། སྒྲོ་འདོགས་ཀྱི་ཡུལ་སྒྲ་རྟག་པ་ཡིན་ན་ཡུལ་ཤེས་བྱ་ལ་མི་སྲིད་པས་སྒྲོ་འདོགས་ཤེས་བྱ་ལ་མི་སྲིད་པར་འགྱུར་རོ། ། གཉིས་པ་རང་གི་ལན་ནི། ངེས་དང་སྒྲོ་འདོགས་ཞེན་ཡུལ་གཅིག ། ཞེན་སྟངས་ཐ་དད་ཕྱིར་ན་སེལ། ། མངོན་སུམ་དངོས་སྒྲོ་འདོགས་མི་གཅོད་ཀྱང་དེས་དྲངས་པའི་ངེས་ཤེས་དང་རྗེས་དཔག་གི་ངེས་པ་གཉིས་པོ་དང༌། སྒྲོ་འདོགས་གཉིས་དམིགས་པར་བྱ་བའི་ཡུལ་གཅིག་པས་བསལ་བྱ་སེལ་བྱེད་དུའང་འཐད་ལ།
འཛིན་སྟངས་ཐ་དད་ལས་སྒྲོ་འདོགས་འཁྲུལ་པ་དང༌། ཚད་མ་མ་འཁྲུལ་བ་འཐད་དེ། ཚད་མའི་ཡུལ་ཡོད་ཅིང་སྒྲོ་འདོགས་ཀྱི་ཡུལ་མེད་པའི་ཕྱིར་རོ། ། དེ་བཞིན་དུ་ཐག་པ་ལ་སྦྲུལ་དུ་འཁྲུལ་པ་ན་ཚད་མའི་ཡུལ་ཁྲ་བོ་ཉིད་ཡིན་ནོ། ། ཐག་པར་མི་བརྗོད་དེ་དེའི་ལྡོག་པ་མ་ངེས་པའི་ཕྱིར་དང༌། སྦྲུལ་དུ་མི་བརྗོད་དེ་དེ་ན་མི་གནས་པའི་ཕྱིར་རོ། ། དེས་ན་མངོན་སུམ་གྱིས་སྒྲོ་འདོགས་བཅད་ཅེས་བརྗོད་ཀྱང་མངོན་སུམ་མ་ཡིན་གྱི་དེའི་རྗེས་སུ་སྐྱེས་པའི་རྟོག་པས་བཅད་པ་ཡིན་ཏེ། ཀུ་ཤ་ལག་པས་བཟུང་ནས་ཟོར་བས་གཅོད་པ་བཞིན་ནོ། ། གསུམ་པ་རྩོད་པ་སྤང་བ་ནི། ཁ་ཅིག་ངེས་པ་དང་སྒྲོ་འདོགས་ཡུལ་གཅིག་ན་དེ་བདེན་ནམ་བརྫུན།
བདེན་ན་སྒྲོ་འདོགས་མ་འཁྲུལ་བར་འགྱུར་ཏེ་ཡུལ་བདེན་པས་སོ། ། བརྫུན་ན་ངེས་པ་འཁྲུལ་བར་འགྱུར་ཏེ། ཡུལ་བརྫུན་པའི་ཕྱིར་རོ་ཞེ་ན། སྐྱོན་མེད་དེ། ཞེན་ཡུལ་ལ་འཁྲུལ་མ་འཁྲུལ་གྱི་ཁྱད་པར་ཞེན་ཡུལ་བདེན་བརྫུན་གྱིས་མི་འཇོག་གི་ཞེན་སྟངས་དོན་དང་མཐུན་མི་མཐུན་གྱིས་འཇོག་པས་ཞེན་ཡུལ་བདེན་པར་མཚུངས་ཀྱང་ཞེན་སྟངས་དོན་དང་མི་མཐུན་པས་སྒྲོ་འདོགས་འཁྲུལ་པ་དང་མཐུན་པས་ངེས་པ་མ་འཁྲུལ་པར་འཇོག་སྟེ། དཔེར་ན་ཞེན་ཡུལ་བདེན་པ་དང་ལྡན་ཡང་ཕུང་པོ་ལ་བདག་འཛིན་ཞེན་ཡུལ་ལ་འཁྲུལ་པ་དང༌། ཞེན་ཡུལ་དངོས་པོར་མེད་ཀྱང་རི་བོང་གི་རྭ་དངོས་མེད་དུ་དཔོགས་པའི་རྗེས་དཔག་ལ་སོགས་པ་ཞེན་ཡུལ་ལ་མ་འཁྲུལ་བར་འགྱུར་བའི་ཕྱིར་རོ། ། གཟུང་ཡུལ་ལ་འཁྲུལ་མ་འཁྲུལ་ནི་གཟུང་ཡུལ་དངོས་པོར་ཡོད་མེད་ཀྱིས་འཇོག་པ་ཡིན་ནོ། ། འོ་ན་རྟོག་པ་ཞེན་ཡུལ་ལ་འཁྲུལ་མ་འཁྲུལ་གཉིས་ཞེན་ཡུལ་གཅིག་ན་དུང་དཀར་པོ་དང་སེར་པོར་སྣང་བའི་རྟོག་མེད་འཁྲུལ་མ་འཁྲུལ་གཉིས་ཀྱང་གཟུང་ཡུལ་དུང་གི་རྫས་སུ་གཅིག་གོ་ཞེ་ན། དེ་ལྟ་ན་དུང་དེ་སེར་འཛིན་གྱི་མིག་ཤེས་ལ་སྣང་བར་འགྱུར་ཏེ།
གཟུང་ཡུལ་ཡིན་པའི་ཕྱིར་རོ། ། འོ་ན་ཆོས་ཅན་སྒྲ་ཡང་རྟག་འཛིན་གྱི་སྒྲོ་འདོགས་ཀྱིས་ཞེན་པར་བྱས་པར་འགྱུར་ཏེ། དེའི་ཞེན་ཡུལ་ཡིན་པའི་ཕྱིར་རོ། ། ཞེ་ན་འདོད་པ་ཡིན་ནོ། ། སྔ་མ་ཡང་འདོད་ན། སེར་འཛིན་གྱི་ཤེས་པ་ལ་དུང་སྣང་བའི་ཕྱིར་དེ་དང་དབྱེར་མེད་ཀྱི་དཀར་པོ་ཡང་སྣང་བར་འགྱུར་རོ། ། འོ་ན་རྟག་འཛིན་གྱི་སྒྲོ་འདོགས་ཀྱིས་ཀྱང་སྒྲར་ཞེན་པའི་ཕྱིར་དེ་དང་དབྱེར་མེད་ཀྱི་མི་རྟག་པའང་ཞེན་པར་བྱས་པར་འགྱུར་རོ་ཞེ་ན། མི་མཚུངས་ཏེ། རྟོག་མེད་རྫས་གཅིག་ལ་སྣང་མི་སྣང་ཆ་གཉིས་འགལ་ལ་རྟོག་པ་རྫས་གཅིག་ལ་ངེས་མ་ངེས་ཆ་གཉིས་མི་འགལ་བར་བཤད་ཟིན་ཏོ། ། གཉིས་པ་ངོ་བོ་ལ་བརྟགས་ན་མི་འཐད་པ་སྤང་བ་ནི།
སྒྲོ་འདོགས་དང་ངེས་པ་གཉིས་བློའི་དངོས་པོ་གཅིག་ན་བསལ་བྱ་སེལ་བྱེད་དུ་མི་འཐད་དེ། རལ་གྲིའི་སོ་རང་གིས་རང་མི་གཅོད་པ་བཞིན་ནོ། ། ཐ་དད་ནའང་བསལ་བྱ་སེལ་བྱེད་དུ་མི་འཐད་དེ་སངས་རྒྱས་ཀྱི་ཡེ་ཤེས་ཀྱིས་སེམས་ཅན་གྱི་མི་ཤེས་པ་མི་སེལ་བ་བཞིན་ནོ་ཞེ་ན། བློའི་རྒྱུན་གཅིག་ལ་ལྡོག་པ་ཐ་དད་ཡིན་པས་སྐྱོན་གཉིས་ཀ་ལས་གྲོལ་ལོ། ། གསུམ་པ་དུས་ལ་བརྟགས་ན་མི་འཐད་པ་སྤང་བ་ནི། ངེས་པ་དང་སྒྲོ་འདོགས་གཉིས་དུས་གཅིག་ན་རྟོག་གཉིས་ཅིག་ཅར་འཇུག་པར་འགྱུར་ལ། དུས་མི་གཅིག་ན་གནོད་བྱ་གནོད་བྱེད་དུ་མི་འཐད་དེ། མ་ཚོགས་པའི་ཕྱིར་ཉི་མའི་འོད་ཟེར་དང་མཚན་མོའི་མུན་པ་བཞིན་ནོ་ཞེ་ན། དེ་གཉིས་དུས་མི་གཅིག་གོ ། འོ་ན་ངེས་པས་སྒྲོ་འདོགས་མི་སེལ་བར་འགྱུར་རོ་ཞེ་ན།
ཕྲད་ནས་སེལ་བ་མེད་ཀྱང་བློའི་རྒྱུན་གཅིག་ལ་དང་པོ་སྒྲོ་འདོགས་སྐྱེས་ནས་ཕྱིས་ཚད་མ་ལས་བྱུང་བའི་ངེས་པ་སྐྱེས་པས་སྒྲོ་འདོགས་ཀྱི་རྒྱུན་སྐྱེ་མ་ནུས་པ་ཉིད་ལ་སྒྲོ་འདོགས་བསལ་ཞེས་ཐ་སྙད་འཇོག་པ་ཡིན་ནོ། ། དེ་བཞིན་དུ་སྤང་བྱ་དང་གཉེན་པོ་ལ་སོགས་པ་རྒྱུན་གཅིག་ལ་གནོད་བྱ་གནོད་བྱེད་ཐ་དད་སྔ་ཕྱི་བའི་རྣམ་པར་གཞག་པ་ཐམས་ཅད་འདི་ཡིན་ནོ། ། ཚ་རེག་གྲང་རེག་ལ་སོགས་པ་རྫས་ཐ་དད་དུས་མཉམ་པ་ལ་ནི་སྐད་ཅིག་དང་པོ་ལ་ཕྲད། གཉིས་པ་ལ་ནུས་མེད་དུ་བྱས། གསུམ་པ་ལ་སྤང་བྱ་ལྡོག་གོ ། འདི་ལ་ཁ་ཅིག་ཚད་མའི་སུམ་རྒྱུད་དང་སྒྲོ་འདོགས་གཉིས་དུས་དང་པོར་ཚོགས་པ་གཉིས་པར་ནུས་མེད་དུ་བསྐྱེད། གསུམ་པ་ལ་སྒྲོ་འདོགས་འགགས་པའི་རྗེས་སུ་ཚད་མའི་ངོ་བོ་སྐྱེ་བས་ཚད་མས་སྒྲོ་འདོགས་བསལ་བའི་རྒྱལ་ཁ་ཐོབ་སྟེ། རྒྱལ་པོའི་འཁོར་གྱིས་གྲོང་ཁྱེར་བཅོམ་པ་ལ་རྒྱལ་པོས་བཅོམ་པར་སྒྲོས་པ་བཞིན་ནོ་ཞེས་ཟེར་བ་ནི། རྫས་ཐ་དད་དུས་མཉམ་པ་ལ་ད་ལྟ་ཡིན་ཡང༌། ཐ་དད་སྔ་ཕྱི་བ་ལ་དེ་མི་འཐད་དེ།
སྐད་ཅིག་དང་པོ་ལ་ཚོགས་པ་མེད་པའི་ཕྱིར་རོ། ། ཚོགས་ན་རྟགས་དངོས་སུ་འགྱུར་བ་གང་གིས་བཟློག གསུམ་པ་མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་ལ་བཞི་སྟེ། མཚོན་བྱའི་རབ་ཏུ་དབྱེ་བ། མཚན་གཞི་ལ་ལོག་རྟོག་དགག་པ། མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ་དེས་དགག་སྒྲུབ་ཇི་ལྟར་བྱེད་པའི་ཚུལ་ལོ། ། དང་པོ་ལ་བཞི་སྟེ། དབྱེ་བའི་གཞི། དབྱེ་བའི་དོན། གྲངས་ངེས་པ་སྒྲའི་དོན་ཏོ། །
དང་པོ་ལ་གཉིས་ལས་གཞན་གྱི་ལུགས་དགག་ན། ཚད་མ་མིན་ལ་ཡང་དག་བཀག ། བོད་རྣམས་ཡང་དག་པའི་ཤེས་པ་ཙམ་དབྱེ་གཞི་མ་ཡིན་ཏེ་བཅད་ཤེས་དང་ཡིད་དཔྱོད་ཚད་མ་མ་ཡིན་ལ་ཡང་དག་པའི་ཤེས་པ་ཡིན་ནོ་ཞེས་ཟེར་བ་ནི། དངོས་པོ་སྟོབས་ཞུགས་དང་གཞུང་གི་དགོངས་པ་མ་ཤེས་པར་ཟད་པས་བཀག་ཟིན་ཏོ། ། ཡང་དག་ཕྱེ་ནས་འཆད་པ་འཁྲུལ། ། སློབ་དཔོན་ཆོས་མཆོག་ནི་ཡང་དག་པའི་ཤེས་པ་ལ་དོན་བྱེད་པར་སྣང་བ་དང༌། དོན་བྱེད་པ་ལ་རབ་ཏུ་འཇུག་པ་གཉིས་ལས། དང་པོ་ནི་མེས་བཙོ་སྲེག་བྱེད་བཞིན་པར་སྣང་བ་སྐྱེས་བུ་དོན་གྲུབ་ཀྱི་དངོས་ཀྱི་རྒྱུར་གྱུར་པ་ཡིན་ལ། གཉིས་པ་ནི་མེ་དང་ཆུ་ལ་སོགས་པ་རྒྱུ་རྐྱང་པ་སྣང་བ་སྐྱེས་བུ་དོན་གྲུབ་ཀྱི་བརྒྱུད་པའི་རྒྱུར་གྱུར་པའོ། ། དེ་ལ་དང་པོ་ནི།
མི་བསླུ་བར་རང་ཉིད་ཀྱིས་ངེས་ཟིན་པས་བསྟན་བཅོས་སུ་དཔྱད་བྱ་མ་ཡིན་ལ། ཡང་མངོན་སུམ་ཁོ་ནར་ངེས་པ་གཉིས་མེད་པའི་ཕྱིར་རོ། ། དེས་ན་དོན་བྱེད་ནུས་པ་ལ་འཇུག་པའི་ཡང་དག་པའི་ཤེས་པས་དབྱེ་གཞི་ཡིན་པར་གྲུབ་བོ་ཞེས་གསུང་བ་མི་འཐད་དེ། སྤྱི་དབྱེ་གཞིར་མི་རུང་བར་བྱེ་བྲག་ཕྱེ་ནས་དབྱེ་གཞིར་དགོས་ན་མངོན་སུམ་ལ་སོགས་པ་དབྱེ་བ་ཐམས་ཅད་ལའང་དེ་ལྟར་དགོས་པས་ཧ་ཅང་ཐལ་ལོ། ། གཉིས་པ་རང་འདོད་པ་ནི། དེས་ན་ཡང་དག་ཤེས་པ་ཉིད། ། ཚད་མ་ཡིན་ཕྱིར་དབྱེ་གཞིར་འཐད། ། ཚད་མ་དང་ཡང་དག་པའི་ཤེས་པ་གཉིས་རྣམ་གྲངས་ཡིན་པས་ཡང་དག་པའི་ཤེས་པ་དེ་ནི་རྣམ་པ་གཉིས་ཏེ། ཞེས་གསུངས་པ་ཡིན་ནོ། ། དེས་ན་མངོན་སུམ་དང་རྗེས་དཔག་ལ་ཚད་མ་མ་ཡིན་པ་མི་སྲིད་པས་དབྱེ་གཞི་ལོགས་པ་མི་དགོས་སོ། །
གཉིས་པ་ནི། དབྱེ་ན་མངོན་སུམ་རྗེས་དཔག་གཉིས། ། དེ་དག་གཅིག་དང་ཐ་དད་བརྟག ། མངོན་སུམ་དང་རྗེས་དཔག་གཉིས་བུམ་པ་སྣམ་བུ་ལྟར་དངོས་པོ་ཐ་དད་དམ། དངོས་པོ་དང་དངོས་མེད་ལྟར་གཅིག་པ་བཀག་པའམ། བྱས་པ་དང་མི་རྟག་པ་ལྟར་ངོ་བོ་གཅིག་ལ་ལྡོག་པ་ཐ་དད་དམ། ཟླ་བ་དང་བསིལ་ཟེར་བྱེད་ལྟར་དོན་གཅིག་ལ་མིང་གི་རྣམ་གྲངས་ཡིན་ཞེ་ན། འདི་ལ་གསུམ་ལས། གཞན་གྱི་ལུགས་དགག་ན། ཁ་ཅིག་མངོན་སུམ་ཉམས་སུ་མྱོང་བ་བློའི་ཆ།
རྗེས་དཔག་རྣམ་པར་རྟོག་པ་དྲི་མའི་ཆ་ཡིན་པས་གཟུང་ཡུལ་དངོས་པོར་མེད་པའི་ཕྱིར་དེ་འཛིན་རྗེས་དཔག་ཀྱང་དངོས་པོ་མེད་པས་གཅིག་པ་བཀག་པའོ་ཞེས་ཟེར་བ་སྲིད་ནའང་མི་འཐད་དེ། ཚད་མ་གཉིས་ཀ་དངོས་པོ་ཉིད། ། ཡིད་ཕྱིར་གཅིག་པ་བཀག་པ་མིན། ། རྗེས་དཔག་གཟུང་ཡུལ་མེད་པ་བཟུང་བས་འཁྲུལ་པ་ཡིན་ཡང༌། འཁྲུལ་པའི་ཤེས་པ་ཉིད་ཡིན་པས་དངོས་པོ་ཉིད་ཡིན་ནོ། ། དེས་ན་གཅིག་པ་བཀག་པ་མི་སྲིད་དོ། ། ཡུལ་གཅིག་པ་དང་ཐ་དད་ལ། ། ལྟོས་ནས་གཅིག་དང་ཐ་དད་མིན། ། ཡུལ་གཅིག་ལ་ལྟོས་ནས་གཅིག་མ་ཡིན་ཏེ། རྟོག་པ་རྟོག་བྲལ་གཉིས་ཡུལ་ཐ་དད་པའི་ཕྱིར་རོ། །
ཐ་དད་ལ་ལྟོས་ནས་ཐ་དད་ཀྱང་མ་ཡིན་ཏེ། རྗེས་དཔག་མངོན་སུམ་ཙམ་དང་ཐ་དད་ན་རང་རིག་དང་ཡང་ཐ་དད་པས་ཤེས་པ་མ་ཡིན་པར་འགྱུར་བའི་ཕྱིར་རོ། ། གཉིས་པ་རང་འདོད་པ་ནི། དེས་ན་བློ་ཡི་ངོ་བོར་གཅིག ། ཡུལ་ལ་ལྟོས་ནས་ཐ་དད་ཡིན། ། ཤེས་པ་གཅིག་ཉིད་ཡུལ་ལ་རྒྱབ་ཀྱི་མེ་ལ་ལྟོས་ནས་རྗེས་དཔག་ཡིན་ཞིང་ཤེས་པའི་ངོ་བོ་ལ་ལྟོས་ནས། མངོན་སུམ་ཡིན་པས་ཡུལ་ལ་ལྟོས་ནས་ཐ་དད་ཡུལ་ཅན་ལ་ལྟོས་ནས་གཅིག་ཡིན་ནོ། ། གསུམ་པ་རྩོད་པ་སྤང་བ་ནི། གལ་ཏེ་ཡུལ་ལ་ལྟོས་ནས་ཐ་དད་ན་རྗེས་དཔག་ཤེས་པ་མ་ཡིན་པར་འགྱུར་ཏེ་རང་རིག་མ་ཡིན་པའི་ཕྱིར་རོ། ། ཡང་ཡུལ་ཅན་ལ་ལྟོས་ནས་རང་རིག་དང་གཅིག་པས་སྤྱི་མངོན་སུམ་ཙམ་དང་གཅིག་ན།
དང་པོའི་མངོན་སུམ་དང་ཐ་དད་པས་སྤྱི་མངོན་སུམ་ཙམ་དང་ཡང་ཐ་དད་པར་འགྱུར་རོ་ཞེ་ན། རྗེས་དཔག་ཡུལ་མིན་རང་རིག་དང༌། ། གཅིག་ཕྱིར་བརྩད་པའི་སྐྱོན་ལས་གྲོལ། ། རྗེས་དཔག་ཡུལ་གྱི་ལྡོག་པ་མ་ཡིན་གྱི་ཡུལ་ལ་རྟོག་པའི་བློ་ཡིན་པས་སྐྱོན་དང་པོ་ལས་གྲོལ་ལ། མངོན་སུམ་གྱི་བྱེ་བྲག་དབང་པོ་དང་ཐ་དད་ཀྱང་བྱེ་བྲག་རང་རིག་དང་གཅིག་པས་སྐྱོན་གཉིས་པ་ལས་གྲོལ་ལོ། ། བྱེ་བྲག་དང་གཅིག་པས་གཅིག་ཏུ་འགྱུར་ན་བྱེ་བྲག་དང་ཐ་དད་པས་ཀྱང་ཐ་དད་དུ་འགྱུར་བ་མཚུངས་སོ་སྙམ་ན། འོ་ན་ཤ་པ་ཙནྡན་དང་ཐ་དད་པས་ཤིང་ཙམ་དང་ཐ་དད་པར་འགྱུར་ལ། སྡོང་དུམ་ཤ་པ་དང་གཅིག་པས་ཤིང་ཙམ་དང་གཅིག་པ་ནི། འདོད་པས་ག་ལ་མཚུངས། གསུམ་པ་གྲངས་ངེས་པ་ནི།
གཞལ་བྱ་གཉིས་ཕྱིར་ཚད་མ་གཉིས། དེ་ལས་གྲངས་གཞན་བཀག་ཕྱིར་རོ། ། གཞལ་བྱ་གཉིས་ཡིན་པས་དེ་འཇལ་གྱི་ཚད་མའང་གཉིས་ཁོ་ནར་ངེས་ཏེ། རྗེས་དཔག་ཀྱང་ཚད་མའི་མཚན་ཉིད་དང་ལྡན་པར་གྲུབ་པས་ཉུང་བ་ཁེགས་ལ་ཚད་མ་གསུམ་དང་བཞི་དང་ལྔ་དང་དྲུག་ལ་སོགས་པར་འདོད་པ་དེ་དག་ཀྱང་མངོན་སུམ་དང་རྗེས་དཔག་ལས་གཞན་མེད་དེ་མྱོང་བ་དང་རྟགས་ལས་མ་གཏོགས་པའི་རྟོགས་ཚུལ་གསུམ་པ་མེད་པའི་ཕྱིར་ཐེ་ཚོམ་བཞིན་ཅེས་བྱ་བ་དང༌། སྒྲ་ལས་བྱུང་བ་དང༌། ཉེ་བར་འཇལ་བ་ལ་སོགས་པ་གཞན་ཚད་མ་མ་ཡིན་ཏེ་མངོན་སུམ་རྗེས་དཔག་མ་ཡིན་པའི་ཕྱིར་ལོག་ཤེས་བཞིན་ཞེས་པས། ཚད་མ་ལ་གྲངས་གཞན་འགོག་པ་དང༌། གྲངས་གཞན་ལ་ཚད་མ་འགོག་པའི་རིགས་པས་ཁེགས་སོ། ། བཞི་མ་མིང་དོན་ནི། མིང་ལ་བཤད་འཇུག་རྣམ་པ་གཉིས། །
བཤད་པའི་རྒྱུ་མཚན་ཅན་གྱི་སྒྲ་ཐམས་ཅད་མཁྱེན་པ་ལ་སོགས་པ་ཡི་གེ་སོ་སོར་བཤད་པ་ལས་ཐོབ་པ་དང་འཇུག་པའི་རྒྱུ་མཚན་ཅན་ཤིང་ལ་སོགས་པའི་མིང་ངོ༌། ། དེ་ལ་བཤད་འཇུག་འགལ་བ་དང༌། ། མི་འགལ་འགལ་ཞིང་མི་འགལ་བའི། ། རྣམ་པར་དབྱེ་བ་རྣམ་པ་བཞི། ། བཤད་འཇུག་འགལ་བའི་སྒྲ་བྱེའུ་ཏིལ་འཐུང་ངམ། བྱ་ལུག་རྫི་མོ་ལ་སོགས་པའོ། ། མི་འགལ་བའི་སྒྲ་ཐམས་ཅད་མཁྱེན་པའམ་རྣམ་པར་ཤེས་པ་ལ་སོགས་པའོ། ། འགལ་ཞིང་མི་འགལ་བ་ནི་འགལ་འདུ་མུ་གསུམ་པ་སྟེ། དཔེར་ན་མཚོ་སྐྱེས་ལྟ་བུ་སྟེ། འཇུག་པ་ནི་པདྨོ་ལ་འཇུག་ལ་བཤད་ན་མཚོ་ལས་སྐྱེས་པའི་ཕྱིར་མཚོ་སྐྱེས་སོ། །
དེ་ལ་མུ་གསུམ་སྟེ། མཚོ་ལས་སྐྱེས་པའི་པདྨོ་ལ་བཤད་འཇུག་གཉིས་ཀ་ཡོད་ལ། སྐམ་ལས་སྐྱེས་པའི་པདྨོ་ལ་འཇུག་པ་འབའ་ཞིག་ཡོད་ཅིང༌། མཚོ་ལས་སྐྱེས་པའི་སྲོག་ཆགས་ལ་བཤད་པ་འབའ་ཞིག་ཡོད་པས་སོ། ། འོ་ན་སྐམ་སའི་སྡོང་དུམ་ལ་བཤད་འཇུག་གཉིས་ཀ་མེད་པས་མུ་བཞི་པ་མ་ཡིན་ནམ་ཞེ་ན། ཡིན་མོད་ཀྱི་མཚོ་སྐྱེས་ཞེས་པའི་མིང་ལ་མི་འཇུག་པས་མུ་བཞི་པར་མི་བགྲང་ངོ༌། ། དེ་དག་མིང་དང་རིགས་ཀྱི་སྒྲ། ། མཁས་པ་རྣམས་ཀྱིས་གཉིས་སུ་ཕྱེ། ། མིང་གི་སྒྲ་ལྷས་བྱིན་དང་མཆོད་སྦྱིན་ལ་སོགས་པ་དང༌། རིགས་ཀྱི་སྒྲ་ཤིང་དང་བ་ལང་ལ་སོགས་པའོ། །
སྔ་མ་རིགས་ལ་མི་ལྟོས་ལ་ཕྱི་མ་ནི་སྤྱི་རིགས་ལ་ལྟོས་པ་ཡིན་ནོ། ། འདིར་མངོན་སུམ་གྱི་སྒྲ་པྲ་ཏི་ནི་སོ་སོ། ཨ་ཀྵ་ནི་དབང་པོ་ཡིན་པས་དེའང་སྒྲའི་མདོ་ལས། ཨི་ནི་ཨ་དང་ཡའོ། ། ཞེས་ཟེར་བས་པྲ་ཏིའི་ཨི་ཨ་དང་ཡ་གཉིས་སུ་བསྒྱུར་ལ་ཨ་བརྗོད་པའི་དོན་ཏོ། ། ཞེས་པའི་ཚུལ་གྱིས་མི་མངོན་པར་བྱས་ལ། ཡ་ཏ་ལ་སྦྱར་བས་ཨ་ཀྵའི་ཨ་ཏའི་སྲོག་ཏུ་བྱིན་པས་པྲ་ཏྱ་ཀྵ་ཞེས་བྱ་བ་ཡིན་ལ་དེ་ནི་དབང་རྟེན་ཅེས་བྱ་བར་འགྱུར་བས་བཤད་ན་དབང་པོ་ལ་བརྟེན་པ་ཞེས་བྱ་ལ་འཇུག་པ་ནི་དོན་རང་གི་མཚན་ཉིད་འཛིན་པའི་ཤེས་པ་ཐམས་ཅད་ལ་འཇུག་གོ ། དེ་ནི་མཚོ་སྐྱེས་ཀྱི་སྒྲ་ལྟར་མུ་གསུམ་པ་ཡིན་ཏེ། དང་པོ་གཉིས་ལ་གཉིས་ཀ་ཡོད་ཅིང་གཞན་གཉིས་ལ་འཇུག་པ་འབའ་ཞག་ཡོད་ལ། ཟླ་བ་གཉིས་འཛིན་ལ་སོགས་པ་ལ་བཤད་པ་འབའ་ཞིག་ཡོད་པའི་ཕྱིར་རོ། །
རྗེས་སུ་དཔག་པའི་ཨ་ནུ་ནི་ཕྱི་ནས་སམ་རྗེས་སུ། མ་ཎ་ནི་འཇལ་བའམ་དཔག་པ་སྟེ་རྟགས་མཐོང་འབྲེལ་པ་དྲན་པའི་རྗེས་སུ་སྤྱིའི་ཚུལ་གྱིས་དཔོགས་པས་ན་རྗེས་དཔག་གོ ། གཉིས་པ་མཚན་གཞི་ལ་ལོག་རྟོག་དགག་པ་ལ་གཉིས་ཏེ། མངོན་སུམ་དང་རྗེས་དཔག་ལ་དགག་པའོ། ། དང་པོ་ལ་གསུམ་ལས་མངོན་སུམ་མ་ཡིན་པ་ལ་ཡིན་པར་རྟོག་པ་དགག་ན། ཡུལ་དུས་རྣམ་པར་འཕྲུལ་པའི་ཆ། ། མངོན་སུམ་ཚད་མར་འདོད་པ་ཡོད། ། ཡུལ་ལ་འཁྲུལ་པ་ནོར་བུའི་འོད་ལ་ནོར་བུར་འཛིན་པ་ཡུལ་གྱི་ཁྱད་པར་སྒོ་ཕུགས་ལ་འཁྲུལ་ཡང་ནོར་བུ་ཙམ་ལ་མངོན་སུམ་ཚད་མ་ཡིན་ཏེ། བཅད་པའི་དོན་ཐོབ་པའི་ཕྱིར་རོ། ། གལ་ཏེ་སྒོ་གསེང་དང་འབྲེལ་པར་བཅད་དེ་མ་ཐོབ།
ཁང་ཕུག་དང་འབྲེལ་པར་ཐོབ་སྟེ་མ་བཅད་དོ་ཞེ་ན། འོ་ན་སྔོན་པོ་འཇལ་བའི་མངོན་སུམ་ལ་ཡང་སྐད་ཅིག་སྔ་མ་དང་འབྲེལ་པར་བཅད་དེ་མ་ཐོབ་ཕྱི་མ་དང་འབྲེལ་པར་ཐོབ་སྟེ། མ་བཅད་པའི་ཕྱིར་རོ། ། གལ་ཏེ་སྔ་ཕྱི་མ་ཕྱེ་བའི་སྔོ་ཙམ་ལ་བཅད་པའི་དོན་ཐོབ་པ་ཡོད་པས་ཚད་མ་ཡིན་ན། འདིར་ཡང་སྒོ་ཕུགས་མ་ཕྱེ་བར་ནོར་བུའི་འོད་ཙམ་ལ་ཚད་མ་ཡིན་ནོ་ཞེས་གསུངས་པ་དང༌། དུས་ལ་འཁྲུལ་པའང་ནམ་གུང་ལ་ཉིན་ཕྱེད་དུ་འཁྲུལ་པའི་རྨི་ལམ་གྱི་ཤེས་པའང་ཉིན་ཕྱེད་ཀྱི་བུ་ལ་མངོན་སུམ་ཚད་མ་དང༌། རྣམ་པ་ལ་འཁྲུལ་པའང་དུང་སེར་པོར་སྣང་བ་ཁ་དོག་ལ་འཁྲུལ་ཡང་དབྱིབས་ལ་ཚད་མ་དང༌། ལྗོན་ཤིང་འགྲོར་སྣང་ཡང་བརྟེན་པ་སྡོད་པའི་ཆ་ལ་འཁྲུལ་ཡང་རྟེན་ཁ་དོག་ལ་མངོན་སུམ་ཚད་མ་ཡིན་ཞེས་ཟེར་བ་མི་འཐད་དེ། རང་མཚན་མེད་ཕྱིར་མངོན་སུམ་མིན། ། རྟགས་ལས་ངེས་ན་རྗེས་དཔག་སྲིད། །
ནོར་བུའི་རང་མཚན་གྱིས་རྣམ་པར་མ་གཏད་པའི་ཕྱིར་དང༌། དུང་གི་དབྱིབས་དང་ལྗོན་པའི་ཁ་དོག་གི་རང་མཚན་སྣང་ན་དེ་དང་དབྱེར་མེད་ཀྱི་ཁ་དོག་དང་སྡོད་པའང་སྣང་བར་ཐལ་ཏེ་རྫས་གཅིག་པའི་ཕྱིར་རོ། ། དེས་ན་རྟོག་མེད་ཀྱི་ཤེས་པ་འཁྲུལ་ན་ཀུན་འཁྲུལ་ལ། མ་འཁྲུལ་ན་ཀུན་མ་འཁྲུལ་པ་ཡིན་ཏེ། དེ་རིལ་པོའི་ཡུལ་ཅན་ཡིན་པའི་ཕྱིར་རོ། ། རྣམ་འགྲེལ་ལས། མངོན་སུམ་གྱིས་ནི་བཟུང་བ་ལ། ། ཁྱད་པར་ཆ་ཤས་རྣམ་སྤངས་པ། ། ཞེས་བྱ་བ་དང༌། དོན་གྱི་རང་གི་ངོ་བོ་གཅིག །
བདག་ཉིད་མངོན་སུམ་ཡིན་པ་ལ། ། ཚད་མ་རྣམས་ཀྱིས་བརྟག་བྱ་གང༌། ། མ་མཐོང་ཆ་གཞན་ཅི་བཞིན་ཡོད། ། ཅེས་གསུངས་པས་སོ། ། ཡང་འོད་དང་ནོར་བུ་གང་ཡང་རུང་བའི་སྤྱིའམ། ནོར་བུའི་འོད་རྟགས་སུ་བཀོད་ན་འབྲས་རྟགས་ཉིད་ཡིན་ནོ། ། འོད་ཙམ་འཁྲུལ་ལ་ནོར་བུའི་འོད་མ་གྲུབ་བོ་ཞེ་ན། དུ་བ་ལའང་མཚུངས་སོ། ། རྨི་ལམ་བདེན་པའང་སད་པའི་ཚེ་རང་མཚན་སྣང་བའི་བག་ཆགས་ཀྱི་རྒྱུ་ལས་རྨི་ལམ་གྱི་བག་ཆགས་སྣང་བས་རྒྱུའི་ཆོས་རྗེས་སུ་དཔོགས་པ་ཉིད་དེ། རྒྱུད་གཞན་གྲུབ་པ་ལས་ལས་དང་ལྷ་ལ་སོགས་པས་བསྐྱེད་པའི་རྨི་ལམ་བདེན་པ་བཞིན་ནོ། །
ཞེས་གསུངས་པ་ལྟར་རོ། ། དུང་དང་ལྗོན་པ་དང་ཟླ་བ་གཉིས་ལ་སོགས་པའང་ཡུལ་རང་མཚན་དང་དབང་པོ་སྐྱོན་ཅན་ལས་ཤེས་པ་འཁྲུལ་པ་སྐྱེ་བས། ནམ་ཤེས་པ་འཁྲུལ་པར་གོ་བ་ན་འཁྲུལ་པ་ལ་དངོས་ཡུལ་མེད་ཀྱང་འཇུག་ཡུལ་དབྱིབས་དང་སྡོད་པ་དང་ཟླ་བ་གཅིག་ལ་འབྲས་རྟགས་ཀྱི་སྐབས་སྲིད་དེ། འཁྲུལ་ཡང་འབྲེལ་ཕྱིར་ཚད་མ་ཉིད་ཅེས་གསུངས་པ་ལྟར་རོ། ། དེའང་འཁྲུལ་པ་ཡུལ་ལ་ལྟོས་པ་ལ་འཇུག་གི ནང་གི་བསླད་པ་རབ་རིབ་ལ་སོགས་པ་ལ་མ་ཡིན་ནོ། ། ཡང་ཁ་ཅིག་རྟོག་མེད་དོན་གཞན་ལ་ཚད་མར་འདོད་དེ། ཁ་དོག་འཛིན་པ་རེག་བྱ་ལ། ། མངོན་སུམ་ཡིན་ཞེས་ལ་ལ་སྨྲ། ། དུང་གི་ཁ་དོག་འཛིན་པའི་མིག་ཤེས་རེག་བྱ་འཇམ་པ་དང་ལྗིད་པ་ལ་མངོན་སུམ་ཚད་མ་ཡིན་ལ།
དེ་བཞིན་དུ་མེ་དང་ཆུ་ལ་སོགས་པའི་ཁ་དོག་འཛིན་པའང་ཚ་བ་དང་གཤེར་བ་ལ་མངོན་སུམ་ཚད་མའོ་ཞེས་ཟེར་རོ། ། འདི་མི་འཐད་དེ། སྐྱེ་མཆེད་རྣམ་དབྱེ་མ་ཤེས་པས། ། རྒྱུ་ཆོས་མངོན་སུམ་ཡིན་པར་འཁྲུལ། ། སྐྱེ་མཆེད་ཀྱི་རྫས་གཞན་ལ་སྐྱེ་མཆེད་གཞན་ཚད་མར་འགྲོ་ན་དབང་པོ་དུ་མ་དོན་མེད་པར་འགྱུར་བ་དང༌། སློབ་དཔོན་གྱིས་ཚོགས་པ་གཅིག་ལ་རག་ལས་པའི། ། གཟུགས་ལ་སོགས་པ་རོས་རྟོགས་པས། ། རྒྱུ་ཆོས་རྗེས་སུ་དཔག་པ་སྟེ། ། དུ་བས་བུད་ཤིང་འགྱུར་བ་བཞིན། ། ཞེས་རྗེས་དཔག་ཏུ་གསུངས་པ་དང་འགལ་ལོ། །
གཉིས་པ་མངོན་སུམ་ཚད་མ་ཡིན་པ་ལ་མ་ཡིན་པར་རྟོག་པ་དགག་ན། རྟོག་པ་ཡུལ་དུས་རྣམ་པ་ལ། ། འཁྲུལ་པས་མངོན་སུམ་འགོག་ཅེས་ཟེར། ། རྟོག་པ་སྣམ་བུའི་དམར་པོ་ལ་བུམ་པའི་དམར་པོར་འཁྲུལ་པའི་ཚེ། མིག་ཤེས་ཀྱང་དམར་པོ་ལ་ཚད་མ་མ་ཡིན་ཏེ། དུང་སེར་པོར་སྣང་བ་དབྱིབས་ལ་ཚད་མ་མ་ཡིན་པ་བཞིན་ནོ། ། དེ་བཞིན་དུ་སྒོ་རྒྱབ་ཀྱི་བུམ་པ་ལ་ཁང་ཕུགས་ཀྱི་བུམ་པར་རྟོག་པ་འཁྲུལ་པ་དང༌། ཕྱི་དྲོའི་སྲོག་ཆགས་ལ་སྔ་དྲོའི་སྲོག་ཆགས་སུ་རྟོག་པ་འཁྲུལ་པའི་ཚེ་དབང་ཤེས་ཚད་མ་མ་ཡིན་ནོ་ཞེས་ཟེར་རོ། ། འདི་མི་འཐད་དེ། རྟོག་པ་འཁྲུལ་ཡང་དབང་ཤེས་ལ། །
མི་སྒྲིབ་སྔོ་འཛིན་ཚད་མ་བཞིན། ། དེའི་ཚེ་རྟོག་པ་ཡུལ་དུས་རྣམ་པ་ལ་འཁྲུལ་པས་ལོག་ཤེས་ཡིན་ཡང༌། མངོན་སུམ་དོན་རང་གི་མཚན་ཉིད་ལ་མ་འཁྲུལ་པས་ཚད་མ་ཡིན་ཏེ། བུམ་པ་ལ་རྟག་པར་འཛིན་པའི་སྒྲོ་འདོགས་ཡོད་ཀྱང་སྔོན་པོ་ལ་མངོན་སུམ་ཚད་མར་འགྱུར་བ་བཞིན་ནོ། ། གསུམ་པ་ཡིན་མིན་མཚུངས་པར་རྟོག་པ་དགག་པ་ནི། འགའ་ཞིག་ཡིན་མིན་མཚུངས་ཞེས་ཟེར། ། མཚུངས་མིན་ཡུལ་ཐ་དད་ཕྱིར་རོ། ། རྟོག་པ་སྣམ་བུའི་དམར་པོ་ལ་བུམ་པའི་དམར་པོར་འཁྲུལ་པ་དམར་པོ་ལ་ཚད་མ་ཡིན་ན། དུང་སེར་པོར་འཁྲུལ་པའང་དབྱིབས་ལ་ཚད་མར་འགྱུར་རོ་ཞེ་ན། མི་འགྱུར་ཏེ་ཡེ་ཤེས་དང་དབང་ཤེས་ཡུལ་ཐ་དད་པས་མི་མཚུངས་སོ། །
གཉིས་པ་རྗེས་དཔག་ལ་ལོག་རྟོག་དགག་པ་ལ་གཉིས་ལས། དང་པོ་ཡིན་པ་ལ་མ་ཡིན་པར་རྟོག་པ་དགག་ན། ནོར་བུའི་འོད་ལས་ནོར་བུ་ཉིད། ། རྟོག་པ་རྗེས་དཔག་མིན་ཞེ་ན། ། ཁ་ཅིག་ནོར་བུའི་འོད་ལས་ནོར་བུ་རྟོགས་པ་རྗེས་དཔག་མ་ཡིན་ཏེ། ནོར་བུ་རྟགས་སུ་བཀོད་ན་རྟགས་དང་རྟགས་ཅན་མེད། ། ནོར་བུའི་འོད་མི་འགྲུབ། འོད་ཙམ་མ་ངེས་སོ་ཞེ་ན། སཱ་ལུའི་མྱུ་གུས་སཱ་ལུ་སོགས། ། འབྲས་རྟགས་ཕལ་ཆེར་འཁྲུལ་པར་འགྱུར། །
དེ་ལྟ་ན་སཱ་ལུའི་མྱུ་གུ་ལས་དེའི་ས་བོན་དཔོགས་པའི་ཚེ། སཱ་ལུ་བཀོད་ན་རྟགས་དང་རྟགས་ཅན་མེད། སཱ་ལུའི་མྱུ་གུ་མ་གྲུབ།

མྱུ་གུ་ཙམ་མ་ངེས་སོ། ། གལ་ཏེ་སཱ་ལུའི་མྱུ་གུ་འགོད་ལ་དེའི་ཚེ་སཱ་ལུས་ཁྱད་པར་དུ་བྱས་པ་མ་གྲུབ་ཀྱང་གཞན་དུ་མཐོང་བའི་སྟོབས་ཀྱིས་དེར་སྤུ་རིས་ཟིན་པས་མི་འགལ་ལོ་ཞེ་ན། ནོར་བུའི་འོད་ཀྱང་གཞན་དུ་མཐོང་བའི་སྟོབས་ཀྱིས་དེར་སྤུ་རིས་ཟིན་པས་ག་ལ་འགལ། དེ་ལྟ་མ་ཡིན་ན་འབྲས་བུའི་རྟགས་ཐམས་ཅད་འཁྲུལ་པར་འགྱུར་རོ། ། གཉིས་པ་རྗེས་དཔག་མ་ཡིན་པ་ལ་ཡིན་པར་རྟོག་པ་དགག་ན། རྟགས་དང་བསྒྲུབ་བྱ་འཁྲུལ་ན་ཡང༌། ། དོན་དང་ཆ་ལ་ཚད་མ་ཟེར། ། དུ་བས་ལ་ལ་རྟག་པའི་མེ་དཔག་པ་ན་མེ་ཙམ་ལ་ཚད་མར་འདོད་པ་དང༌། ཡན་ལག་ཅན་གྱི་ལ་ཆོས་ཅན་རྟག་པའི་མེ་ཡོད་དེ་དོན་དམ་པའི་དུ་བ་ཡོད་པའི་ཕྱིར། དབང་ཕྱུག་གིས་བྱས་པའི་ཚང་མང་བཞིན་ནོ། ། ཞེས་བཀོད་པ་ན།
རློམ་ཚོད་ཀྱིས་རྟགས་ཚད་མ་ཡིན་ཡང་གྲུབ་ཚོད་ཀྱི་སྒོ་ནས་རྗེས་དཔག་ཡིན་ནོ་ཞེས་ཟེར་བའང་མི་འཐད་དེ། དེ་ལྟའི་རྟགས་ལ་ཚུལ་གསུམ་མེད། ། གྲུབ་ལ་རྟགས་ཀྱི་ཁྱད་པར་མེད། ། དུ་བས་ལ་ལ་རྟག་པའི་མེ་བསྒྲུབ་པའམ། དོན་དམ་པའི་དུ་བ་རྟགས་སུ་བཀོད་ན་རྟགས་དེ་དག་ལ་ཚུལ་གསུམ་མི་འགྲུབ་སྟེ་དེ་ལྟ་བུ་མི་སྲིད་པའི་ཕྱིར་རོ། ། བཀོད་པ་དེ་ལྟར་བཀོད་ཀྱང་སོང་ཚོད་ལ་མི་རྟག་པའི་མེ་ཙམ་གྲུབ་པ་དང༌། དུ་བ་ཙམ་རྟགས་སུ་སོང་ངོ་ཞེ་ན། མ་ཡིན་ཏེ་ཁྱད་པར་དུ་བྱེད་ཆོས་རྟག་པ་དང༌། དོན་དམ་པ་མ་གྲུབ་པར་དེས་ཁྱད་པར་དུ་བྱས་པའི་རྟག་པའི་མེ་དང་དོན་དམ་པའི་དུ་བ་ག་ལ་འགྲུབ། མེ་ཙམ་དང་དུ་ཙམ་གྲུབ་བོ་ཞེ་ན།
མ་ཡིན་ཏེ་དབྱུག་པ་ཅན་འདོད་པ་ལ་མི་རྐྱང་གྲུབ་པས་ཅི་ཞིག་བྱ། གསུམ་པ་མཚན་གཞི་ལ་མཚན་ཉིད་ངེས་པའི་ཚད་མ་ལ་གཉིས་ལས། དང་པོ་དྲི་བ་དགོད་པ་ནི། ། ཚད་མ་དེ་དག་ངེས་པ་ནི། ། རང་གཞན་གང་ལས་རྟོགས་ཤེ་ན། ། ཚད་མས་དོན་རྟོགས་པ་ཡི་ཚེ། ། ངེས་ཤེས་ཚད་མ་དེ་ཉིད་ཀྱི་སྟོབས་ཀྱིས་འདྲེན་ནམ་གཞན་གྱི་སྟོབས་ཀྱིས་འདྲེན། དེ་ཉིད་ཀྱིས་འདྲེན་ན་ཚད་མའི་མཚན་ཉིད་ལ་མི་མཐུན་པ་མེད་པར་འགྱུར་ལ་གཞན་ལས་ངེས་ན་ཐུག་མེད་དུ་འགྱུར་རོ་ཞེས་ཟེར་རོ། ། གཉིས་པ་ལན་ལ་གསུམ་ལས། གཞན་གྱི་ལན་དགག་ན།
ལ་ལ་རང་ལས་ངེས་པར་འདོད། ། འགའ་ཞིག་གཞན་ལས་ངེས་ཞེས་ཟེར། ། དེ་དག་གཉིས་གས་རིགས་པ་དང༌། ། རིགས་པ་སྨྲ་བའི་བཞེད་པ་དོར། ། ཁ་ཅིག་རང་ཁོ་ན་ལས་ངེས་སོ་ཞེས་ཟེར་བ་དང༌། འགའ་ཞིག་གཞན་ཁོ་ནས་ངེས་པར་བྱེད་དོ་ཞེས་ཟེར་བ་ནི། དངོས་པོ་སྟོབས་ཀྱིས་ཞུགས་པ་དང༌། སློབ་དཔོན་གྱི་དགོངས་པ་མ་ཤེས་པར་ཟད་དེ། རྣམ་འགྲེལ་ལས། རང་ལ་རང་གི་ངོ་བོ་རྟོགས། །
ཐ་སྙད་ལས་ནི་ཚད་མ་ཉིད། ། ཅེས་བྱ་བ་དང༌། མངོན་སུམ་གྱིས་ནི་བཟུང་བ་དང༌། ། ཁྱད་པར་ཆ་ཤས་རྣམས་སྤངས་བ། ། ཁྱད་པར་གང་ལ་རྟོགས་པ་ཡི། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་གསུངས་པས་སོ། ། གཉིས་པ་རང་གི་ལན་ནི། དོན་རིག་གཉིས་དང་རང་རིག་དང༌། ། རྗེས་སུ་དཔག་པ་རང་ལ་ངེས། །
དོན་བྱེད་པར་སྣང་བའི་མངོན་སུམ་དང༌། མངོན་སུམ་གོམས་པ་ཅན་དེ་དོན་རིག་གཉིས་དང༌། རང་རིག་དང་རྗེས་དཔག་བཞི་རང་ལས་ངེས་ལ། དང་པོ་བ་དང་ཡིད་མ་གཏད། ། འཁྲུལ་རྒྱུ་ཅན་རྣམས་གཞན་ལས་ངེས། ། མངོན་སུམ་དང་པོ་བ་དང་ཡིད་མ་གཏད་པ་དང༌། འཁྲུལ་པའི་རྒྱུ་མཚན་གྱིས་ཟིན་པ་གསུམ་པོ་གཞན་ལས་ངེས་པར་བྱེད་དོ། ། དཔེར་བརྗོད་ན་སྣང་བ་རང་ལས་ངེས་བདེན་པའི་ཆ་གཞན་ལས་ངེས་པ་རྒྱང་རིང་པོ་ནས་དམར་འབར་བའི་རྣམ་པ་རང་ལས་ངེས་ཀྱང་མེར་བདེན་ནམ་འོན་ཏེ་སྒྱུ་མའམ་སྤྲུལ་པ་ལ་སོགས་པ་སྒྲོ་བཏགས་ཡིན་ཞེས་ཐེ་ཚོམ་ཟ་བར་གཞན་ལས་ངེས་པར་བྱེད་པའམ། རྒྱང་རིང་པོ་ན་ཡལ་འདབ་དང་ལྡན་པ་སྣང་བ་ན། སྤྱི་ཤིང་ཙམ་ལ་ལྟོས་ནས་སྒྲོ་འདོགས་ཆོད་ནས་རང་ལས་ངེས་ཤིང་བྱེ་བྲག་ཤ་པ་ལ་རྟོག་བྲལ་མ་འཁྲུལ་པ་ཡིན་པས་མངོན་སུམ་ཚད་མ་ཡིན་ཡང་ཤ་པའི་ལྡོག་པ་ལ་སྒྲོ་འདོགས་མ་ཆོད་པས་གཞན་ལས་ངེས་སོ། །
བྱེ་བྲག་མ་ངེས་བཞིན་དུ་དེ་ལ་ཚད་མར་འགྲོ་བ་འགལ་ལོ་ཞེ་ན། གཞན་སེལ་གྱི་སྤྱི་མ་གཏོགས་པ་དོན་ལ་སྤྱི་མ་གྲུབ་པས་དོན་བྱེད་པ་ན་བྱེ་བྲག་ཉིད་ཀྱིས་དོན་བྱེད་པའི་ཕྱིར་དང་རྟོག་བྲལ་མ་འཁྲུལ་པའི་ཡུལ་ཡང་ཤ་པ་ཉིད་ཡིན་པའི་ཕྱིར་རོ། ། ཡང་སྣང་བ་རང་ཉིད་ཀྱང་གཞན་ལས་ངེས་པ་དཔེར་ན་འགའ་ཞིག་ཏུ་མེ་སྣང་བ་ན། ཁོ་བོ་ལ་མེ་སྣང་བའི་བློ་གཅིག་བྱུང་ངམ་མ་བྱུང་ཞེས་ཐེ་ཚོམ་ཟ་བ་ན་དབང་ཤེས་རྟོག་བྲལ་མ་འཁྲུལ་པས་ཚད་མ་ཡིན་ཡང་ཡིད་ཤེས་ཀྱིས་ངེས་མ་ནུས་པ་གཞན་ལས་ངེས་པར་བྱེད་པའོ། ། དེ་ངེས་པར་བྱེད་པའི་ཚད་མ་ཡང༌། ། དོན་བྱེད་པ་དང་གོམས་པ་ཅན། ། རྗེས་སུ་དཔག་པས་ངེས་པར་བྱེད། ། མེའི་རྣམ་པ་སྣང་ནས་བདེན་བརྫུན་ལ་ཐེ་ཚོམ་ཟ་བ་ན། བཙོ་སྲེག་ལ་སོགས་པའི་དོན་བྱེད་པར་མཐོང་ནས་མེར་ངེས་པའམ། ཡང་ན་དོན་བྱེད་པར་མ་མཐོང་ཡང་བར་དུ་སྐྱེས་པ་དོན་གྱི་རྣམ་པ་གསལ་བར་འཛིན་པའི་མངོན་སུམ་གོམས་པའི་སྟོབས་ཀྱིས་སྤུ་རིས་ཟིན་ནས་དོན་དེར་ངེས་པའམ།
རྗེས་དཔག་གི་ངེས་པ་ལ་ཡང་གཉིས་ལས། དམར་འབར་བ་སྣང་ཡང་བརྫུན་པར་དོགས་པ་ལ་དུ་བ་སྐྱེ་བའི་རྟགས་ལས་མེར་ངེས་པའམ། ལྷན་ཅིག་རྒྱུ་བའི་དོན་གཞན་འཛིན་པ་ཞེས་བྱ་བའི་རྗེས་དཔག་དམར་འབར་བ་ལ་ཐེ་ཚོམ་ཟ་བ་ན། མེའི་དྲི་ལ་སོགས་པ་སྐྱེ་མཆེད་ཀྱི་རྫས་གཞན་ལས་མེར་ངེས་པ་ལྟ་བུའོ། ། ཁ་ཅིག་འདི་མངོན་སུམ་ཡིན་ཞེས་ཟེར་བ་ནི་སྐྱེ་མཆེད་ཀྱི་རྣམ་དབྱེ་ལ་མི་མཁས་པར་ཟད་དོ། ། ཆོས་ཀྱི་གྲགས་པས་ཀྱང་རྒྱུའི་ཆོས་རྗེས་སུ་དཔག་པར་གསུངས་པ་ཡིན་ནོ། ། གསུམ་པ་དེ་ལ་རྩོད་པ་སྤང་བ་ནི། ཁ་ཅིག་ཡུལ་དང་ངོ་བོ་ལ། ། བརྟགས་ནས་གཞན་སེལ་མི་སྲིད་ཟེར། ། ངེས་བྱའི་ཚད་མ་ངེས་བྱེད་ཀྱི་ཚད་མ་གཉིས་ཡུལ་གཅིག་ན་ངེས་བྱེད་ཀྱི་ཚད་མ་གཉིས་པ་བཅད་པའི་ཡུལ་ཅན་དུ་འགྱུར་ལ་ཡུལ་མི་གཅིག་ན་ཡུལ་གཞན་དངོས་པོར་གྲུབ་པས།
གཞན་ཇི་ལྟར་དངོས་པོར་གྲུབ་ཅེས་ཟེར་བ་དང༌། ཡང་ཁ་ཅིག་གཞན་ལས་ངེས་པ་ཐམས་ཅད་ཀྱིས་ཀྱང་དེའི་ཚེ་སྒྲོ་འདོགས་མ་ཆོད་ན་ཚད་མ་ཉིད་མ་ཡིན་པས་གཞན་ངེས་སུའང་མི་འཐད་ལ། སྒྲོ་འདོགས་ཆོད་ན་རང་ལས་ངེས་སུ་འགྱུར་རོ། ། དེས་ན་གཞན་ལས་ངེས་ཀྱི་ཚད་མ་གཏན་མི་སྲིད་དོ་ཞེས་ཟེར་རོ། ། དེ་དག་གི་ནི་མངོན་སུམ་དང༌། ། རྟོག་པའི་བྱེད་པ་འདྲེས་པར་ཟད། ། མངོན་སུམ་རྟོག་བྲལ་མ་འཁྲུལ་པ་ཙམ་གྱིས་ཚད་མར་འགྲོ་ལ། མངོན་སུམ་ཉིད་ཀྱི་རང་སྟོབས་ཀྱིས་དེ་མ་ཐག་ཏུ་ངེས་ཤེས་འདྲེན་ནུས་ན་རང་ལས་ངེས་ཡིན་ཅིང༌། མངོན་སུམ་གྱི་རང་སྟོབས་ཀྱིས་དེ་མ་ཐག་ཏུ་ངེས་ཤེས་འདྲེན་མ་ནུས་པ། ཕྱིས་ཚད་མ་གཞན་གྱིས་ངེས་དགོས་ལ།
གཞན་ལས་ངེས་ཡིན་པའི་རྣམ་གཞག་མ་ཤེས་པར་མུ་སྟེགས་བྱེད་ལྟར་རྟོག་པ་དང༌། རྟོག་མེད་ཀྱི་བྱེད་པ་འདྲེས་ཏེ། མངོན་སུམ་ཉིད་ངེས་པའི་བདག་ཉིད་དུ་བསམས་ནས་རྩོད་པར་ཟད་དོ། ། འོ་ན་མངོན་སུམ་ཐམས་ཅད་སྣང་ལ་མ་ངེས་པར་འགྱུར་རོ་ཞེ་ན། འདོད་པ་ཡིན་ནོ་ཞེས་བཤད་ཟིན་ནོ། ། བཞི་པ་དེས་དགག་སྒྲུབ་ཇི་ལྟར་བྱེད་པའི་ཚུལ་ལ་གཉིས་ལས་དང་པོ་དགག་སྒྲུབ་སྤྱིའི་རྣམ་གཞག་ནི། སྣང་བ་དངོས་པོའི་ཡུལ་ཅན་ཡིན། ། སེལ་བ་ལ་ནི་དགག་སྒྲུབ་གཉིས། ། སྣང་བ་རྫས་ཀྱི་ཡུལ་ཅན་ཡིན་པས། མངོན་སུམ་དོན་ལ་ལྟ་བ་ཙམ་མ་གཏོགས་པ་དགག་སྒྲུབ་ཀྱི་ཐ་སྙད་མེད་དོ། །
འོན་ཀྱང་དེས་དྲངས་པའི་ངེས་པ་དང༌། རྗེས་དཔག་སྟེ་མདོར་ན་སེལ་བས་དགག་སྒྲུབ་བྱེད་དོ། ། སྐབས་འགར་སྣང་བ་ལ་སྒྲུབ་པར་གྲགས་པ་ནི་བཏགས་པ་བ་ཡིན་ལ། དེ་ལྟ་ན་སྣང་བའི་བསྒྲུབ་པ་དང་སེལ་བའི་བསྒྲུབ་པ་གཉིས་སུ་དབྱེའོ། ། དེ་ལ་སྣང་བའི་བསྒྲུབ་པས་དངོས་སུ་དགག་སྒྲུབ་མི་བྱེད་ལ་ངེས་ནས་བྱེད་ན་སེལ་བར་འགྱུར་བས་སྐབས་འདིར་སེལ་བའི་བསྒྲུབ་པ་བཤད་དོ། ། ཆོས་ཀྱི་གྲགས་པས་ཀྱང༌། དགག་དང་སྒྲུབ་པ་མ་གཏོགས་པ། ། སྒྲ་ལས་བྱུང་བའི་ཐ་སྙད་གཞན། ། ཡོད་མིན་ཞེས་གསུངས་པའང་སེལ་བའི་བསྒྲུབ་པ་ལ་དགོངས་ལ་དེས་ན་སེལ་བའི་དགག་སྒྲུབ་གཉིས་དང༌། མེད་དགག་མ་ཡིན་དགག་དོན་གཅིག་གོ །
གཉིས་པ་དེའི་རང་བཞིན་གཏན་ལ་དབབ་པ་ལ་གཉིས་ཏེ། མཚན་ཉིད་དང༌། དེས་དོན་རྟོགས་པའི་ཚུལ་ལོ། ། དང་པོ་ལ་གསུམ་ལས། གཞན་གྱི་ལུགས་དགག་ན། ཁ་ཅིག་མེད་དགག་མ་ཡིན་དགག་གི་མཚན་ཉིད། བསྒྲུབ་ཆོས་དོར་མ་དོར་ལ་བྱས་ནས་མ་ཡིན་དགག་དང་མངོན་སུམ་གཉིས་གཅིག་ཏུ་བྱེད་པ་ནི། སྒྲ་དང་ཚད་མའི་གཞུང་ལུགས་རྒྱ་ཆེན་པོ་མ་མཐོང་བས་སྣང་བའི་བསྒྲུབ་པ་དང་སེལ་བའི་བསྒྲུབ་པ་མ་ཕྱེད་ཅིང༌། མ་ཡིན་དགག་གི་བསྒྲུབ་པ་དང༌། དགག་པའི་ཆ་མ་ཕྱེད་པར་ཟད་དེ།
རྣམ་ངེས་ལས། མ་ཡིན་པར་དགག་པ་གཅིག་པུ་ནི་དགག་པའི་ཡུལ་མ་ཡིན་ནོ། ། འོ་ན་ཅི་ཞེ་ན། མེད་པར་དགག་པ་ཡང་ཡིན་ལ། ། ཞེས་གསུངས་པ་མ་དྲན་པ་ཡིན་ནོ། ། ཡང་བསྒྲུབ་ཆོས་མ་དོར་བ་མ་ཡིན་དགག་ཡིན་ན་མངོན་སུམ་ཡང་མ་ཡིན་དགག་ཏུ་ཐལ་ཏེ། བསྒྲུབ་ཆོས་མ་དོར་བའི་ཕྱིར་རོ། ། གཉིས་པ་རང་གི་ལུགས་ནི། དགག་པ་བསྒྲུབ་པ་སྤོང་བ་དང༌། ། མི་སྤོང་བ་ཡི་སྒོ་ནས་གཉིས། །
མེད་དགག་དང་མ་ཡིན་དགག་གི་མཚན་ཉིད་རིམ་པ་བཞིན་དགག་བྱ་བཅད་ནས་ཆོས་གཞན་མི་འཕེན་པ་དང་འཕེན་པ་ཡིན་ཏེ། དཔེར་ན་བུམ་པ་མེད་པ་དང༌། བུམ་པ་མེད་པའི་ས་ཕྱོགས་ལྟ་བུ་དགག་པ་རྐྱང་པ་དང་དགག་གྲུབ་ཚོགས་པའོ། ། གསུམ་པ་རྩོད་པ་སྤང་བ་ནི། ཁ་ཅིག་དགག་བྱ་དེ་ཡོངས་ཆོད་དང༌། དངོས་འགལ་གཅོད་ན་མ་ཡིན་དགག་མི་སྲིད་དེ། ཤེས་བྱ་ཐམས་ཅད་དངོས་འགལ་བཅད་ལྡོག་ཙམ་ཁོ་ནར་གནས་པའི་ཕྱིར་རོ། ། བརྒྱུད་འགལ་གཅོད་ན་མེད་དགག་མི་སྲིད་དེ་བརྒྱུད་འགལ་བཅད་ནས་ཆོས་གཞན་མི་འཕེན་པ་མེད་པའི་ཕྱིར་རོ་ཞེ་ན། དངོས་འགལ་བརྒྱུད་འགལ་གང་ཡིན་ཡང་བླ་སྐབས་དེར་མི་འདོད་པའི་ཆོས་གཅིག་ཡིན་ལ། ཤུལ་དུ་འཕང་བའི་ཆོས་ཀྱང་སྐབས་དེར་འདོད་པའི་ཆོས་ཡིན་པས་མི་འདོད་པའི་ཆོས་གཅིག་བཅད་ནས་འདོད་པའི་ཆོས་གཞན་འཕེན་པ་དང་མི་འཕེན་པ་ཡིན་ནོ། །
དེས་ན་མ་ཡིན་དགག དགག་སྒྲུབ་ཚོགས་པ་ཡིན་པས་དངོས་པོའི་ཆ་གཙོ་ཆེ་ན་བསྒྲུབ་པར་ཡང་མིང་འདོགས་ཏེ། དགག་དང་བསྒྲུབ་པ་མ་གཏོགས་པ། ། སྒྲ་ལས་བྱུང་བའི་ཐ་སྙད་གཞན། ། ཡོད་མིན་ཞེས་གསུངས་པ་ལྟར་རོ། ། སེལ་བའི་ཆ་གཙོ་ཆེ་ན་དགག་པར་ཡང་འདོགས་ཏེ། རྣམ་འགྲེལ་ལས། འདིས་ནི་དངོས་ལ་དངོས་པོའི་ཆ། ། ཁས་བླངས་མེད་ཅན་དགག་པ་ཉིད། ། སྒྲུབ་བྱེད་སྔ་མ་དག་གིས་ནི། །
མ་ཡིན་དགག་པ་བསྒྲུབ་ཕྱིར་རོ། ། ཞེས་གསུངས་པ་བཞིན་ནོ། ། གཉིས་པ་དོན་ཇི་ལྟར་རྟོགས་པའི་ཚུལ་ལ་གསུམ་ལས་དང་པོ་གཞན་གྱི་ལུགས་དགག་ན། ཁ་ཅིག་དངོས་ཤུག་སྒོ་ནས་ཀྱང༌། ། བསྒྲུབ་པ་དང་ནི་འགོག་ཅེས་ཟེར། ། བོད་རྣམས་འདོད་པའི་དངོས་ཤུགས་ལ་གསུམ་ལས་དང་པོ་མཚན་ཉིད་ནི། རིམ་པ་ལྟར་དོན་དེ་ཉིད་ཀྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ་དང༌། གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པའོ། ། དེ་ཡང་དངོས་ཡུལ་དེ་རྟོགས་པ་ཉིད་ན་ཤུགས་ཀྱིས་སྒྲོ་འདོགས་གཅོད་པས་བློ་སྔ་ཕྱི་རིམ་པ་མེད་དོ། ། གཉིས་པ་དེས་དགག་སྒྲུབ་བྱེད་པའི་ཚུལ་བསྒྲུབ་པ་ལ་དཔེར་བརྗོད་ན།
རྗེས་དཔག་གིས་ལ་མེ་ལྡན་དུ་གཞལ་བ་ན་བདག་ཉིད་མེ་འཇལ་དུ་ཤུགས་ལས་རྟོགས་པ་དང༌། རྟག་པ་ལ་བྱས་པ་དགག་པ་དངོས་སུ་རྟོགས་པ་ན་དྲན་བཞིན་པའི་བྱས་པ་ལ་མི་རྟག་པས་ཁྱབ་པ་ཤུགས་ལ་རྟོགས་པ་ལྟ་བུའམ། མངོན་སུམ་ལའང༌། རང་རིག་གིས་བློ་དེ་འཛིན་དུ་གྲུབ་པས་ཡུལ་དེར་སྣང་དུ་ཤུགས་ལ་འགྲུབ་སྟེ། བློ་ཟླ་བ་གཉིས་དང་སྔོན་པོ་འཛིན་བྱེད་དུ་དངོས་སུ་གྲུབ་པས་ཡུལ་ཟླ་བ་གཉིས་དང་སྔོན་པོའི་རྣམ་པ་ཤུགས་ལ་འགྲུབ་པ་དང༌། གཞན་རིག་གིས་ཡུལ་དེར་སྣང་དུ་དངོས་སུ་གྲུབ་པས་བློ་དེ་འཛིན་ཤུགས་ལ་གྲུབ་སྟེ། གཟུང་ཡུལ་སྔོན་པོར་དངོས་སུ་གྲུབ་པས་བློ་རང་ཉིད་སྔོ་འཛིན་དུ་ཤུགས་ལ་གྲུབ་པ་ལྟ་བུའམ། དོན་རིག་གིས་དུ་བ་ལ་མེ་ཡོད་དང་ཤ་པ་ལ་ཤིང་ཡིན་པ་ཁྱབ་པ་གྲུབ་པས་མེ་མེད་ལ་དུ་བ་མེད་དང༌། ཤིང་མེད་ལ་ཤ་པ་མེད་པས་ཁྱབ་པ་ཤུགས་ལ་འགྲུབ་བོ། ། དགག་པ་ལ་དཔེར་བརྗོད་ན་ལྡོག་པ་གཉིས་ཚོགས་འཛིན་པ་ལ་ཆིག་རྐྱང་འཛིན་པས་ཁྱབ་པས་རིགས་ཀྱི་སྤྱི་ཆིག་རྐྱང་འཛིན་པ་ཁེགས་ནས་བྱེ་བྲག་གཉིས་ཚོགས་འཛིན་པ་ཤུགས་ལ་ཁེགས་སོ། །
གསུམ་པ་ཇི་ལྟར་ཁེགས་པའི་ཚུལ་ཡང་གསུམ་ལས་དགག་གཞིའི་སྤྱི་ལ་དངོས་སུ་ཁེགས་པས་དགག་གཞིའི་བྱེ་བྲག་ལ་ཤུགས་ལ་ཁེགས་པ་དཔེར་ན་མེ་ཙམ་གྱི་སྤྱི་ལ་བསིལ་བ་དངོས་སུ་ཁེགས་པས་ཙནྡན་གྱི་མེ་ལ་བསིལ་བ་ཤུགས་ལ་ཁེགས་པའམ། དངོས་པོའི་སྤྱི་ལྡོག་ལ་བདེན་དངོས་ཁེགས་པས་ཡུལ་དུས་རྣམ་པ་ཐ་དད་ཀྱི་དངོས་པོ་ལའང་བདེན་དངོས་ཁེགས་པ་ལྟ་བུའོ། ། སྤྱི་དངོས་སུ་ཁེགས་པས་བྱེ་བྲག་ཤུགས་ལ་ཁེགས་པ་ནི། དངོས་པོ་ལ་དགག་བྱ་བདེན་དངོས་ཙམ་གྱི་སྤྱི་དངོས་སུ་ཁེགས་པས་བྱེ་བྲག་གང་ཟག་གི་བདག་དང་རྡུལ་དང་སྐད་ཅིག་ལ་བདེན་དངོས་ཤུགས་ལ་ཁེགས་པའམ། ས་ཕྱོགས་སུ་སྔོ་ཙམ་ཁེགས་པས་ཨུཏྤ་ལའི་སྔོན་པོ་ཤུགས་ལ་ཁེགས་པ་ལྟ་བུའོ། ། དགག་གཞིའི་སྤྱི་ལ་དགག་བྱའི་སྤྱི་དངོས་སུ་ཁེགས་པས་དགག་གཞི་བྱེ་བྲག་ལ་དགག་བྱའི་བྱེ་བྲག་ཤུགས་ལ་ཁེགས་པ་ནི། དངོས་པོ་ཙམ་གྱི་སྤྱི་ལ་བདེན་དངོས་ཙམ་དངོས་སུ་ཁེགས་པས་དངོས་པོའི་བྱེ་བྲག་དོན་དང་ཤེས་པ་ལ་རྡུལ་དང་སྐད་ཅིག་ཏུ་བདེན་པ་ཁེགས་པ་ལྟ་བུའོ། ། དེ་བཞིན་དུ་ཁྱད་པར་བྱས་ཆོས་བྱེད་ཆོས་ཀྱང་ལྡོག་པ་ཚིག་རྐྱང་དང་གཉིས་ཚོགས་ཡིན་པས་ཁྱད་པར་བྱེད་ཆོས་དབྱུག་པ་ཁེགས་པས་བྱས་ཆོས་དབྱུག་པ་ཅན་ཁེགས་པ་བཞིན་ནོ། ། བྱེད་ཆོས་ལ་ཁེགས་པས་བྱས་ཆོས་ལ་མི་ཁེགས་ཏེ། དབྱུག་པ་ལ་སྲོག་ཁེགས་པས་དབྱུག་པ་ཅན་ལ་མི་ཁེགས་པ་བཞིན་ནོ། །
དེ་བཞིན་དུ་བྱེད་ཆོས་དངོས་སུ་བཀག་པས་བྱས་ཆོས་ཤུགས་ལ་ཁེགས་པའི་ཚུལ་ཡང་བྱེད་ཆོས་ཡིན་པ་བཀག་པས་བྱས་ཆོས་ཡིན་པ་དང༌། བྱེད་ཆོས་ཡོད་པ་བཀག་པས་བྱས་ཆོས་ཡོད་པ་ལ་སོགས་པ་ཁེགས་པའི་ངེས་པ་མེད་དེ། དབྱུག་པ་ཡིན་པ་བཀག་པས། དབྱུག་པ་ཅན་ཡིན་པ་དང༌། ཕ་ཡོད་པ་བཀག་པས་བུ་ཡོད་པ་མི་ཁེགས་པ་བཞིན་ནོ། ། འོན་ཀྱང་དབྱུག་པ་ཅན་ལག་ན་དབྱུག་པ་ཡོད་པའམ་བུ་ཕ་སྔོན་དུ་སོང་བས་ཁྱད་པར་དུ་བྱས་པ་ལྟ་བུ། ཇི་ལྟར་ཁྱད་པར་དུ་བྱས་པ་ལྟར་གྱིས་བྱེད་ཆོས་ཁེགས་ན་བྱས་ཆོས་ཁེགས་ཏེ། ཆིག་རྐྱང་མ་བཟུང་ན་གཉིས་ཚོགས་མི་འཛིན་པའི་ཕྱིར་རོ་ཞེས་ཟེར་རོ། ། འདིའང་དཔྱད་དེ། རྗེས་དཔག་ཤུགས་རྟོགས་ཉིད་དུ་འགྱུར། །
མིན་ན་ཚད་མ་གསུམ་པར་འགྱུར། ། ཤུགས་རྟོགས་ཀྱི་མཚན་ཉིད་དོན་གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ་དེ་རྗེས་དཔག་ལ་ཁྱབ་ཆེས་སོ། ། གལ་ཏེ་རྗེས་དཔག་རྟགས་ལ་ལྟོས་ལ་འདི་རྟགས་ལ་མི་ལྟོས་པར་དོན་གཞན་ལ་སྒྲོ་འདོགས་གཅོད་དོ་ཞེ་ན། རྟག་ལ་མི་ལྟོས་པ་དེ་ཅི། འབྲེལ་པ་ལ་མི་ལྟོས་པར་སྒྲོ་འདོགས་གཅོད་ན་ཚད་མ་གསུམ་པར་འགྱུར་རོ། ། ལྟོས་ན་རྗེས་དཔག་ལས་མི་འདའ་སྟེ། འབྲས་བུ་དང་བྱེ་བྲག་གྲུབ་པའི་ཤུགས་ཀྱིས་རྒྱུ་དང་སྤྱི་གྲུབ་པ་ནི་འབྲས་བུ་དང་རང་བཞིན་གྱི་རྟགས་ཡིན་ལ། རྒྱུ་དང་ཁྱབ་བྱེད་བཀག་པའི་སྟོབས་ཀྱིས་འབྲས་བུ་དང་ཁྱབ་བྱ་ཤུགས་ལ་འགོག་ན་རྒྱུ་མི་དམིགས་པ་དང་ཁྱབ་བྱེད་མི་དམིགས་པར་འདུ་ཞིང༌། ཁྱད་པར་བྱེད་ཆོས་ཁེགས་པས་བྱས་ཆོས་ཁེགས་པའང་དབྱུག་པ་དང་སྐྱེས་བུ་གཉིས་འདུས་པའི་རྒྱུ་ལས་དབྱུག་པ་ཅན་གྱི་འབྲས་བུ་སྐྱེ་བས་རྒྱུའམ་ཁྱབ་བྱེད་མི་དམིགས་པ་ཡིན་ལ། ཡང་རྗེས་དཔག་གིས་ལ་མེ་ལྡན་དུ་རྟོགས་པ་ན་བློ་མེ་འཇལ་དུ་ཤུགས་ལ་རྟོགས་པ་ལ་སོགས་པ་ནི་ལ་མེ་ལྡན་དུ་རྟོགས་པ་ཉིད་བློ་ཡིན་པས་དེ་ལ་ཤུགས་ལ་རྟོགས་རྒྱུའི་བློ་གཞན་མེད་དོ། །
རང་རིག་གིས་བློ་ཟླ་བ་གཉིས་འཛིན་དུ་དངོས་སུ་གྲུབ་པས་ཡུལ་ཟླ་བ་གཉིས་སུ་ཤུགས་ལ་གྲུབ་བོ་ཞེས་ཟེར་བ་མི་འཐད་དེ། བློ་འཁྲུལ་པ་ལ་ཡུལ་མེད་པའི་ཕྱིར་རོ། ། རྣམ་པ་ཙམ་ལ་མི་འཁྲུལ་ལོ་ཞེ་ན། རྣམ་པ་དེ་ཅི་དོན་རང་མཚན་ཡིན་ན་བློ་མ་འཁྲུལ་པར་འགྱུར་ལ། དོན་སྤྱིའམ་མེད་པ་གསལ་བའི་རྣམ་པ་ནི་བློ་འཁྲུལ་པ་ཉིད་ཡིན་གྱི་ཡུལ་མེད་པར་བཤད་ཟིན་ཏོ། ། གཞན་རིག་གི་ཡུལ་སྔོན་པོར་དངོས་སུ་གྲུབ་པས་བློ་སྔོ་འཛིན་ཤུགས་ལ་གྲུབ་པའང་མི་འཐད་དེ། ཡུལ་སྔོན་པོར་གྲུབ་པ་ཉིད་ཡུལ་གྱི་རྣམ་པས་གཞག་པའི་བློ་ཡིན་པས་དེས་ཤུགས་ལ་བློ་གཞན་བསྒྲུབ་རྒྱུ་མེད་པའི་ཕྱིར་རོ། ། དེ་བཞིན་དུ་རྒྱུ་དང་ཁྱབ་བྱེད་བཀག་པའི་ཤུགས་ལ་འབྲས་བུ་དང་ཁྱབ་བྱ་འགོག་པ་རྗེས་དཔག་ཏུ་འདུ་བ་ལ་སོགས་པ་རང་གིས་བརྟགས་ལ་ཤེས་པར་བྱའོ། ། གཉིས་པ་རང་གི་ལུགས་ལ་གཉིས་ཏེ། བསྒྲུབ་པ་རྟོགས་པའི་ཚུལ་དང་དགག་པ་རྟོགས་པའི་ཚུལ་ལོ། །
དང་པོ་ལ་རྟོགས་བྱ་བསྒྲུབ་པའི་དབྱེ་བ་ནི། དོན་དང་ཤེས་པ་ཡིན་པ་དང༌། ། ཡོད་པའི་དབྱེ་བས་གཉིས་གཉིས་བཞི། ། དོན་དང་ཤེས་པ་གཉིས་ལ་ངོ་བོ་ཡིན་པ་དང༌། ཐ་དད་ལྡན་པས་ཕྱེ་བས་གཉིས་གཉིས་བཞི་ཡིན་ནོ། ། དགག་པ་དེ་ཉིད་བཟློག་པ་བཞི། ། དགག་པའི་དབྱེ་བ་ནི། དོན་དང་ཤེས་པ་གཉིས་ལ་ངོ་བོ་མ་ཡིན་པ་དང་ཐ་དད་མི་ལྡན་པ་གཉིས་གཉིས་བཞི་ཡིན་ནོ། ། དགག་སྒྲུབ་དེའང་ཚད་མས་འགྲུབ། ། བསྒྲུབ་པ་རྟོགས་པ་ནི་མངོན་སུམ་གྱིས་དྲངས་པའི་ངེས་པ་དང་མ་ཡིན་དགག་སྒྲུབ་པའི་རྗེས་དཔག་ཡིན་ལ།
དགག་པ་རྟོགས་པ་ནི་མངོན་སུམ་དང་མེད་དགག་བསྒྲུབ་པའི་རྗེས་དཔག་ཡིན་ནོ། ། རྗེས་དཔག་ཀྱང་མེད་དགག་བསྒྲུབ་པའི་མི་དམིགས་པའི་རྟགས་ཀྱིས་མེད་དགག་རྟོགས་ལ་མ་ཡིན་དགག་སྒྲུབ་པའི་བསྒྲུབ་རྟགས་ཀྱིས་མ་ཡིན་དགག་རྟོགས་སོ། ། དེ་ལྟར་རྟོགས་ནས་འགོག་པའི་ཚུལ་ཡང་ངོ་བོ་ཡིན་པ་དང༌། ཐ་དད་ལྡན་པ་གཉིས་ལས། དང་པོ་བདེ་བ་སྡུག་བསྔལ་ཡིན་པ་དང༌། གཟུགས་འཛིན་སྒྲ་འཛིན་གྱི་ངོ་བོ་ཡིན་པ་ནི། རང་གི་བྱེད་པས་ཁེགས་ཏེ་དེར་བསྒྲུབ་པས་དེ་མིན་ཁེགས་པས་སོ། ། ཡང་རང་རྒྱུད་ལ་གཟུགས་འཛིན་སྐྱེས་ལ་སྒྲ་འཛིན་མ་སྐྱེས་པ་ན་སྒྲ་འཛིན་མེད་པར་གང་གིས་རྟོགས་ཤེ་ན། སྒྲ་འཛིན་མྱོང་ན་འཁྲུལ་པའི་རྒྱུ་མཚན་མེད་པ་ལ་ཡིད་གཏད་ན་ངེས་པས་ཁྱབ་པ་ལ་འབྲས་བུ་ངེས་ཤེས་མ་དམིགས་པའོ། ། ངེས་ཤེས་མ་དམིགས་པ་ཉིད་གང་ལས་ཤེ་ན།
ངེས་ཤེས་ཡོད་ན་བློ་གཞན་ངེས་པ་དེའི་ངོ་བོར་འགྱུར་དགོས་ཏེ། དེ་ལྟ་མ་ཡིན་ན་རྟོག་གཉིས་ཅིག་ཅར་འཇུག་པར་འགྱུར་བས་སོ། ། ངེས་ཤེས་བཀག་པ་དེའང་འབྲས་བུའམ་ཁྱབ་བྱེད་མི་དམིགས་པ་ཡིན་ཡང༌། མྱོང་བྱ་མྱོང་བྱེད་དག་གྲུབ་སྡེ་གཅིག་པས་མངོན་སུམ་དུ་བརྗོད་དོ། ། ཡང་ས་ཕྱོགས་ཉིད་བུམ་པ་ཉིད་ཡིན་པ་དང༌། བུམ་པ་ཀ་བ་ཡིན་པ་དང༌། སྔོན་པོ་སེར་པོ་ཡིན་པ་ལ་སོགས་པ་དེ་ཡིན་པ་འགོག་པ་ནི། དེ་འབའ་ཞིག་པར་འཛིན་པའི་གཞན་རིག་གིས་བྱེད་པས་ཁེགས་ལ། ཐ་དད་ཡོད་པ་འགོག་པ་ཡང་ས་ཕྱོགས་ན་བུམ་པའམ། མགོ་ལ་རྭ་ལྟར་གཞི་འཛིན་ལ་བལྟར་རུང་རྣམས་ནི་གཞི་དག་པར་མྱོང་བ་ཉིད་ཀྱིས་ཁེགས་ཏེ།
རང་བཞིན་ཁྱད་པར་ཅན་མྱོང་ལས། ། གཞན་བསལ་བ་ནི་གཞན་མ་ཡིན། ། ཞེས་གསུངས་པ་ལྟར་རོ། ། རྔ་ལ་སྒྲ་མེད་པ་དང་མར་མེའི་རྒྱུན་ཆད་པ་ལ་སོགས་པ་དགག་གཞི་འཛིན་པ་ལ་བལྟར་མི་རུང་བ་རྣམས་འབྲས་བུའི་ངེས་ཤེས་མ་དམིགས་པས་ཁེགས་སོ། ། ས་ཕྱོགས་ན་སྲོག་ཆགས་ཕྲ་མོའམ། གཙུག་ལག་ཁང་ན་རྔའི་སྒྲ་མེད་པ་ལ་སོགས་པ་ནི་དེ་ཙམ་མི་སྣང་ཞིང་མ་མཐོང་བས་མེད་པར་མི་འགྲུབ་སྟེ། གློ་བུར་དུ་མིག་དང་རྣ་བའི་དབང་པོ་ཉམས་པ་སྲིད་པའི་ཕྱིར་རོ། ། འོན་ཀྱང་དེ་དག་དང་མཉམ་པའམ། ཕྲ་བའི་གཟུགས་སམ། སྒྲ་གཞན་མཐོང་ཞིང་ཐོས་ན་དེ་དག་མེད་པར་འགྲུབ་བོ། །
དེས་ན་དགག་གཞི་འཛིན་པ་ལ་སྣང་རུང་གཞི་དེ་དག་དེའི་ཁྱད་པར་ཅན་མ་ཡིན་པའི་དོན་དང་ཤེས་པ་ཐམས་ཅད་རྗེས་དཔག་གིས་བྱེད་དོ། ། དེ་ལྟར་ཚད་མས་བཀག་པའི་དོན་ཡང་ཡོད་པ་བསལ་བ་མ་ཡིན་གྱི་མེད་པ་ལ་མེད་པར་ཤེས་པར་བྱེད་པ་ཡིན་ལ། དེའང་དགག་བྱའི་དམིགས་པ་བཀག་པ་ཉིད་ཡིན་ཏེ། ཐམས་ཅད་དུ་དགག་བྱ་ཁེགས་པའི་དོན་དེ་ཙམ་ལས་གཞན་མེད་པའི་ཕྱིར་རོ། ། གསུམ་པ་རྩོད་པ་སྤང་པ་ནི། ཤུགས་ལ་རྟོགས་ཞེས་གསུངས་པ་ཡང༌། ། བྱེད་པའམ་རྗེས་དཔག་ཉིད་ལ་དགོངས། ། སློབ་དཔོན་གྱིས་གཞུང་གི་ཆ་འགར་ཤུགས་ལ་རྟོགས་པའམ་དོན་གྱིས་གོ་བ་ཞེས་གསུངས་པ་དང་འགལ་ལོ་ཞེ་ན། དེ་ནི་མངོན་སུམ་གྱི་བྱེད་པའམ། ཚུལ་གསུམ་གོམས་པ་ལས་གློ་བུར་བའི་རྗེས་དཔག་སྐྱེས་པ་ལ་དགོངས་ཏེ།
རྣམ་ངེས་ལས། རང་གིས་གྲུབ་པ་མ་ཡིན་པ་ཐམས་ཅད་ནི་བདག་ཉིད་དང་འབྲེལ་པའི་སྒྲུབ་པར་བྱེད་པ་མི་འཁྲུལ་བ་གཞན་ལ་ལྟོས་པའི་ཕྱིར་མངོན་སུམ་མ་ཡིན་པའི་ཚད་མ་ནི་རྗེས་སུ་དཔག་པ་ལས་གཞན་ཡོད་པ་མ་ཡིན་ནོ། ། ཞེས་གསུངས་པ་ལྟར་རོ། ། ཚད་མ་རིགས་པའི་གཏེར་ལས་མཚན་ཉིད་བརྟག་པའི་རབ་ཏུ་བྱེད་པ་བརྒྱད་པའོ།། །། གཉིས་པ་མཚན་གཞི་སོ་སོའི་དོན་ལ་གཉིས་ལས། མངོན་སུམ་ལ་གསུམ་སྟེ། མངོན་སུམ་ཡང་དག་པ། བཟློག་ཕྱོགས་མངོན་སུམ་ལྟར་སྣང༌། ཚད་མ་དང་འབྲས་བུའོ། ། དང་པོ་མངོན་སུམ་ཡང་དག་པ་ལ་གསུམ་སྟེ།
མཚན་ཉིད་དང༌། མཚོན་བྱའི་དབྱེ་བ་དང༌། མཚོན་གཞི་སོ་སོའི་དོན་ཏོ། ། དང་པོ་ལ་གཉིས་ལས་གཞན་ལུགས་དགག་ན། མྱོང་བས་སྤྲོ་འདོགས་གཅོད་པ་འཁྲུལ། ། བོད་རྣམས་མངོན་སུམ་དང་མངོན་སུམ་ཚད་མ་ཐ་དད་དུ་ཕྱེ་ནས། མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་པ་དང༌། དེའི་ཚད་མའི་མཚན་ཉིད་སྔར་མ་རྟོགས་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པ་ཞེས་ཟེར་བ་མི་འཐད་དེ། གཉིས་སུ་དབྱེ་བ་གཞུང་ལས་མ་བཤད་ཅིང་སྔར་མ་རྟོགས་པ་ལ་རྣམ་གཅད་མེད་ལ་སྒྲོ་འདོགས་གཅོད་པ་མངོན་སུམ་གྱི་རང་ལྡོག་པ་མི་སྲིད་པར་བཤད་ཟིན་ཏོ། ། གཉིས་པ་རང་འདོད་པ་ནི།
མངོན་སུམ་རྟོག་བྲལ་མ་འཁྲུལ། ། ཞེས་བྱ་བ་ཡིན་ནོ། ། དེ་ནི་མིང་ལ་བརྟེན་ནས་དོན་ཚོལ་བ་ཡིན་པས་རྟོག་པ་དང་བྲལ་བ་དང༌། མ་འཁྲུལ་པ་གཉིས་དཔྱད་དོ། ། དེའང་རྟོག་པའི་མཚན་ཉིད་ལུང་ལས་གྲགས་པ་ཡང་དག་པ་མ་ཡིན་པའི་ཀུན་ཏུ་རྟོག་པ་དང་སེམས་རྩིང་པར་འཇུག་པ་ཙམ་མ་ཡིན་གྱི་རྟོག་པ་སྒྲ་དོན་འཛིན་པ་ཡིན། རྣམ་འགྲེལ་ལས། ཤེས་གང་གང་ལ་སྒྲ་དོན་འཛིན། ། དེ་ནི་དེ་ལ་རྟོག་པར་བརྗོད། ། ཅེས་གསུངས་པས་སོ། ། རྣམ་ངེས་ལས་ཀྱང༌།
རྟོག་པ་ནི་བརྗོད་པ་དང་འདྲེར་རུང་བར་སྣང་བའི་ཤེས་པ་ཞེས་གསུངས་པའང་དེ་ཡིན་ནོ། ། དོན་སྤྱི་འཛིན་པ་ཞེས་བརྗོད་ཀྱང་དེ་ཉིད་ལས་མ་འདས་སོ། ། ཁ་ཅིག་དོན་སྤྱི་འཛིན་པ་ཞེས་བརྗོད་ན་མུ་སྟེགས་དབང་ཤེས་རྟོག་བཅས་སུ་འདོད་པ་ལ་མ་ཁྱབ་བོ་ཞེས་ཟེར་མོད་ཀྱི་དེ་ལྟ་ན་སྒྲ་དོན་འཛིན་པས་ཀྱང་བརྡ་ལ་མ་བྱང་བའི་རྟོག་པ་ལ་མ་ཁྱབ་པར་མཚུངས་སོ། ། ཁ་ཅིག་བརྡ་ལ་མ་བྱང་བའི་རྟོག་པ་བསྡུ་བའི་ཕྱིར་བརྗོད་པ་སྒྲ་དང་འདྲེར་རུང་འཛིན་པ་ཞེས་ཟེར་ནའང་འདྲེས་པ་འཛིན་པ་ལ་མ་ཁྱབ་བོ། ། མཚན་ཉིད་རིགས་ལ་འཇོག་པས་མི་འགལ་ལོ་ཞེ་ན། དེ་ལྟ་ན་དེ་དག་གང་ལྟར་བརྗོད་ཀྱང་རིགས་གཅིག་པས་འགལ་བ་མེད་དོ། ། བྲལ་བའི་དོན་རྟོགས་པའི་རྫས་ལ་བྱས་ནས་རྟོག་པ་མྱོང་བའི་རང་རིག་རྟོག་བྲལ་མ་ཡིན་པར་འགྱུར་ལ། རྟོག་པའི་ལྡོག་པ་ལ་བྱས་ན་རྗེས་དཔག་ཀྱང་རྟོག་བྲལ་དུ་འགྱུར་བས་འདིར་རྟོག་བྲལ་གྱི་དོན་རང་ལྡོག་ལ་རྟོག་པའི་མཚན་ཉིད་མི་བརྟེན་པ་ཡིན་ནོ། ། མ་འཁྲུལ་བའི་དོན་ཁ་ཅིག་རྣམ་རིག་པའི་གྲུབ་མཐའ་ལྟར་མི་བསླུ་བ་ལ་འདོད་པ་དང༌། ཁ་ཅིག་ཡུལ་བདེན་པ་དང་ལྡན་པ་ལ་འདོད་པ་དང༌།
ཁ་ཅིག་གཟུང་ཡུལ་ལ་མ་འཁྲུལ་པ་ལ་འདོད་པ་ནི་སློབ་དཔོན་གྱི་དགོངས་པ་མ་ཡིན་ཏེ་མི་བསླུ་བ་ཙམ་རྗེས་དཔག་གི་འཇུག་ཡུལ་ལའང་ཡོད་ཅིང༌། དོན་བདེན་པ་བརྟགས་ན་སྙིང་པོ་མེད་ཅིང༌། གཟུང་ཡུལ་དོན་བྱེད་ནུས་པ་ལ་བྱེད་ན་རང་རིག་དང་རྣལ་འབྱོར་མངོན་སུམ་ལ་མ་ཁྱབ་སྟེ། རྣམ་འགྲེལ་ལས། རྒྱུ་ཡི་དངོས་པོ་མ་གཏོགས་པའི། ། གཟུང་བ་ཞེས་བྱ་ཅི་ཡང་མེད། ། ཅེས་གསུངས་པའི་ཕྱིར་རོ། ། དེས་ན་མ་འཁྲུལ་པའི་དོན་རྣམ་ངེས་ལས། རབ་རིབ་དང་མྱུར་དུ་བསྐོར་པ་དང་གྲུར་ཞུགས་པ་དང་འཁྲུལ་པ་ལ་སོགས་པས་འཁྲུལ་པ་མ་བསྐྱེད་པ་ཞེས་གསུངས་པས་དབང་པོ་དང་ཡུལ་དང་བྱ་བ་ལ་སོགས་པའི་འཁྲུལ་པའི་རྒྱུད་དེ་དག་དང་བྲལ་བ་ཉིད་ཡིན་ནོ། ། འདི་ལ་གཉིས་ཀ་རིགས་མི་མཐུན་སེལ་བའི་མཚན་ཉིད་དུ་དགོས་སམ་ཞེ་ན།
ཁ་ཅིག་གཉིས་ཀ་ཡིན་ནོ་ཞེས་ཟེར་བ་ནི་མ་འཁྲུལ་བའི་དོན་མ་ཤེས་པ་ཡིན་ནོ། ། དེས་ན་ཡང་དག་པར་ན་རྟོག་པ་ཐམས་ཅད་འཁྲུལ་པ་ཡིན་པས་མ་འཁྲུལ་པ་ཞེས་བརྗོད་པ་ཉིད་ཀྱིས་རྟོག་བྲལ་དུའང་འགྲུབ་མོད་ཀྱི། ཁ་ཅིག་རྟོག་པ་དང་བཅས་བཞིན་དུ་གཟུང་དོན་ལ་མ་འཁྲུལ་པར་འདོད་པ་དང༌། ཁ་ཅིག་འཇུག་ཡུལ་ལ་མ་འཁྲུལ་པས་ཀྱང་མ་འཁྲུལ་པའི་གོ་ཆོད་པས་རྗེས་དཔག་ཀྱང་མ་འཁྲུལ་བ་ཡིན་ནམ་སྙམ་པའི་ལོག་རྟོག་བཟློག་པའི་ཕྱིར་རྟོག་བྲལ་སྨོས་པ་ཡིན་ནོ། ། གཉིས་པ་མཚོན་བྱའི་དབྱེ་བ་ནི། ། མ་འཁྲུལ་པ་དེ་རྣམ་པ་བཞི། ། མངོན་སུམ་བཞིར་འབྱེད་པའི་དབྱེ་གཞི་ནི་མ་འཁྲུལ་པ་ཙམ་མམ། ལོག་རྟོག་ལ་ལྟོས་དེ་རྟོག་བྲལ་མ་འཁྲུལ་བ་ཉིད་ཡིན་ནོ། ། དབྱེ་ན་དབང་པོ་དང་ཡིད་དང་རང་རིག་པ་དང༌། རྣམ་འབྱོར་གྱི་མངོན་སུམ་སྟེ་བཞིའོ།
དེ་དག་ཡུལ་ལ་ལྟོས་ནས་ཐ་དད། ། ཡུལ་ཅན་ལ་ལྟོས་ནས་གཅིག་ཡིན་ནོ། ། ཡུལ་དང་རྟེན་དང་གང་ཟག་གི ། སྒོ་ནས་མངོན་སུམ་རྣམ་པར་དབྱེ། ། མངོན་སུམ་དེའང་ཡུལ་གྱིས་དབྱེ་ན་ཡུལ་གཞན་མཐོང་བ་དོན་རིག་གཉིས་དང༌། རང་མཐོང་བ་རང་རིག་དང༌། རང་གཞན་མེད་པར་མཐོང་བ་རྣལ་འབྱོར་གྱི་མངོན་སུམ་མོ། ། རྟེན་གྱིས་དབྱེ་ན། དབང་པོ་ལ་བརྟེན་པ་དོན་རིག་གཉིས་དང༌། གཞན་དབང་ལ་བརྟེན་པ་རང་རིག་དང༌།
ཏིང་ངེ་འཛིན་ལ་བརྟེན་པ་རྣལ་འབྱོར་རོ། ། གང་ཟག་གིས་དབྱེ་ན། སོ་སོ་སྐྱེ་བོའི་མངོན་སུམ་དང༌། འཕགས་པའི་མངོན་སུམ་གཉིས་སོ། ། མངོན་སུམ་བཞི་པོ་མདོ་སྡེའི་ལུགས། ། བྱེ་བྲག་སྨྲ་གསུམ་རྣམ་རིག་གཉིས། ། མངོན་སུམ་གྱིས་གྲངས་ངེས་པ་ནི། ། མདོ་སྡེ་པའི་ལུགས་ལ་བརྟེན་ནས་ཕྱི་རོལ་གྱི་དོན་ཞལ་གྱིས་བཞེས་པའི་ཚེ་ཡུལ་གྱི་སྒོ་ནས་བཞིར་ཕྱེ་སྟེ། མདོ་ལས། དགེ་སློང་དག་གཟུགས་ཤེས་པ་ནི་རྣམ་པ་གཉིས་ཏེ།
མིག་དང་ཡིད་དོ། ། ཞེས་གསུངས་པའི་དགོངས་པ་ཡིན་ནོ། ། འོ་ན་ཡིད་ཀྱི་མངོན་སུམ་ཚད་མས་མི་འགྲུབ་བོ་ཞེ་ན། དབང་པོའི་མངོན་སུམ་ཡང་ཚད་མས་མི་འགྲུབ་སྟེ། རྡུལ་ཕྲན་འགོག་པའི་ཕྱིར་རོ། ། ཕྱི་རོལ་གྱི་དོན་ཁས་བླངས་ནས་འགྲུབ་བོ་ཞེ་ན། དེ་ལྟར་ན་ཡིད་ཀྱི་མངོན་སུམ་ཡང་དེའི་དེ་མ་ཐག་པ་འཛིན་པས་ག་ལ་འགལ། འོ་ན་སོ་སོ་སྐྱེ་བོའི་གཞན་གྱི་སེམས་ཤེས་པ་མངོན་སུམ་གཞན་ཡིན་ནོ་ཞེ་ན། གཟུང་འཛིན་ལས་གྲོལ་བའི་ཕྱིར་རང་གི་སེམས་ཀྱི་སྣང་བ་ཉིད་དེ་ལྟར་གསལ་བས་རང་རིག་པ་ལས་མ་འདས་སོ་ཞེས་གསུངས་སོ། ། བྱེ་བྲག་ཏུ་སྨྲ་བ་རང་རིག་མི་འདོད་པས་མངོན་སུམ་ཡིན་ནོ། །
རྣམ་རིག་པའི་ལུགས་ལྟར་ན་རང་རིག་པ་དང༌། རྣལ་འབྱོར་གྱི་མངོན་སུམ་གཉིས་ལས། གཞན་མི་སྲིད་པ་དཔལ་ལྡན་གྲགས་པའི་དགོངས་པ་ཡིན་ནོ། ། གསུམ་པ་མཚན་གཞི་སོ་སོའི་དོན་ལ་བཞི་ལས། ཐོག་མར་དབང་པོའི་མངོན་སུམ་ལ་གསུམ་སྟེ། མཚན་ཉིད་དང༌། དེ་བསྒྲུབ་པ་དང༌། སྒྲ་དོན་ངེས་པར་བྱ་བའོ། ། དང་པོ་ལ་གཉིས་ལས་གཞན་ལུགས་དགག་ན། ཕྱི་ནས་མཚན་ཉིད་འཇོག་པ་འཁྲུལ། །
བོད་ཕལ་ཆེར་དབང་པོའི་མངོན་སུམ་དང༌། ། དེའི་ཚད་མའི་མཚན་ཉིད་ཐ་དད་དུ་བྱེད་དེ། རིམ་པ་ལྟར་བདག་རྐྱེན་དབང་པོ་གཟུགས་ཅན་ལ་བརྟེན་ནས་སྐྱེས་ཤིང་གཟུང་དོན་ལ་མ་འཁྲུལ་བ་ཞེས་བྱ་བ་དང༌། བདག་རྐྱེན་དབང་པོ་གཟུགས་ཅན་ལ་བརྟེན་ནས་སྔར་མ་རྟོགས་པ་དོན་ལ་མྱོང་སྟོབས་ཀྱི་སྒྲོ་འདོགས་གཅོད་བྱེད་ཅེས་ཟེར་བ་ནི་མི་རིགས་ཏེ། གཉིས་སུ་དབྱེ་བ་དོན་མེད་ཅིང་སྔར་མ་རྟོགས་པའི་དོན་ལ་རྣམ་གཅད་མེད་ལ་སྒྲོ་འདོགས་གཅོད་པ་མི་སྲིད་དོ། ། ཞེས་བཤད་ཟིན་ཏོ། ། གཉིས་པ་རང་གི་ལུགས་ནི། དེས་ན་དབང་ཤེས་མི་འཁྲུལ་པའོ། ། དེ་ལ་དབང་ཤེས་ཙམ་གྱི་མཚན་ཉིད་ནི། ། དབང་པོ་ལ་བརྟེན་ནས་རེག་པ་ཞེས་བྱ་བ་ཡིན་ལ།
དབང་པོའི་མངོན་སུམ་གྱི་མཚན་ཉིད་དབང་པོ་ལ་བརྟེན་པའི་ཤེས་པ་མ་འཁྲུལ་པའོ། ། དེ་ཉིད་ཚད་མའང་ཡིན་ནོ། ། གཉིས་པ་མཚན་ཉིད་དེ་བསྒྲུབ་པ་ལའང་གཉིས་ལས། དང་པོ་དབང་པོ་ལས་སྐྱེས་པར་བསྒྲུབ་པ་ནི། དབང་པོ་ཡུལ་ལ་འཛིན་ནུས་ཏེ། ། རྗེས་སུ་འགྲོ་ལྡོག་ངེས་པས་འགྲུབ། ། གྲུབ་མཐའ་འགའ་ཞིག་ལ་གྲགས་པའི་དབང་པོ་མི་འགྲུབ་ཀྱང་རྟེན་གཟུགས་ཅན་དེ་དག་ལ་ཡོད་པའི་ཡུལ་ལྔ་ལ་འཛིན་ནུས་ཤིག་ཡིན་ཏེ། ལྷན་ཅིག་བྱེད་དབང་ནུས་པ་ཡི། ། ངོ་བོ་གང་ཡིན་དབང་པོའང་ཡིན། ། ཞེས་གསུངས་པས་སོ། །
དེ་ལས་སྐྱེས་པར་རྗེས་འགྲོའི་སྒོ་ནས་འགྲུབ་སྟེ། འདི་ལྟར་དབང་དོན་བར་མ་ཆོད་དང་འབྲས་བུ་དབང་ཤེས་གཉི་ག་མ་དམིགས་པ་ལས་དབང་དོན་བར་མ་ཆོད་དམིགས་པའི་རྗེས་སུ་ཡུལ་འཛིན་པའི་རྣམ་ཤེས་དམིགས་པས་དེ་ལ་ཡོད་པའི་ནུས་པ་ཞིག་ལ་བརྟེན་པར་འགྲུབ་སྟེ། མེ་དུད་བཞིན་ནོ། ། ཡང་ན་ལྡོག་པས་ཀྱང་འགྲུབ་བོ། ། གཉིས་པ་རྟོག་བྲལ་མ་འཁྲུལ་པར་བསྒྲུབ་པ་ནི། གསལ་བར་སྣང་བས་རྟོག་མེད་འགྲུབ། ། དབང་པོའི་ཤེས་པ་རྟོག་པ་དང་བྲལ་བ་ཡིན་ཏེ། རང་ཡུལ་མ་འདྲེས་པ་སྣང་བའི་ཕྱིར། ཟླ་བ་གཉིས་ལ་སོགས་པ་སྣང་བ་བཞིན་ཞེས་ཁྱབ་བྱེད་འགལ་བ་དམིགས་པའི་རྟགས་ཀྱིས་འགྲུབ་བོ། ། རྟོག་བྲལ་དུ་བསྒྲུབ་པའི་རིགས་པ་གཞན་མང་དུ་གསུངས་མོད་ཀྱི་འདིར་མ་སྤྲོས་སོ། །
རང་མཚན་འཛིན་ཕྱིར་འཁྲུལ་པ་མེད། ། མ་འཁྲུལ་བར་དོན་རང་མཚན་དུ་ངེས་པས་འགྲུབ་བོ། ། གསུམ་པ་སྒྲ་དོན་ངེས་པར་བྱ་ན། མངོན་སུམ་གྱི་ཤེས་པ་སྐྱེ་བ་ལ་ཡུལ་དང་ཡིད་ལ་བྱེད་པའང་དགོས་བཞིན་དུ་དབང་ཤེས་ཞེས་དབང་པོ་ཁོ་ནའི་མིང་གིས་འདོགས་པའི་རྒྱུ་མཚན་ཅི་ཡིན་ཞེ་ན། དབང་པོ་ཐུན་མོང་མིན་རྒྱུའི་ཕྱིར། ། དབང་ཤེས་ཡིན་ཏེ་རྔ་སྒྲ་བཞིན། ། ཡུལ་དང་ཡིད་ལ་བྱེད་པ་ནི་ཤེས་པ་གཞན་བསྐྱེད་པའི་རྒྱུ་ཡིན་པས། འདོད་པའི་དོན་བདེ་བླག་ཏུ་མི་གོ་བས་ཡུལ་ཤེས་ལ་སོགས་པར་ཐ་སྙད་མ་མཛད་ལ། དབང་པོ་ནི་ཤེས་པ་དེའི་རྒྱུ་ཐུན་མོང་མ་ཡིན་པ་ཡིན་པས་དབང་ཤེས་ཞེས་ཐ་སྙད་མཛད་དེ། དཔེར་ན་རྔ་སྒྲ་ལ་སྐྱེས་བུ་དང་དབྱུ་གུའང་དགོས་ལ་མྱུ་གུ་ལ་ས་དང་ཆུ་ལ་སོགས་པའང་དགོས་ཀྱང༌།
དབྱུ་གུའི་སྒྲ་དང་སའི་མྱུ་གུ་ཞེས་མི་བརྗོད་པར་ཐུན་མོང་མ་ཡིན་པའི་རྒྱུ་ལ་ལྟོས་ནས་རྔའི་སྒྲ་དང་ནས་ཀྱི་མྱུ་གུ་ཞེས་བརྗོད་པ་བཞིན་ནོ། ། དེ་སྐད་དུ་ཀུན་ལས་བཏུས་ལས། ཐུན་མོང་མ་ཡིན་རྒྱུ་ཡི་ཕྱིར། ། དེ་ཡི་ཐ་སྙད་དབང་པོས་བྱས། ། ཞེས་བྱ་བ་དང༌། རྣམ་འགྲེལ་ལས། གལ་ཏེ་མངོན་སུམ་ཤེས་སྐྱེད་ལ། ། དབང་པོ་བཞིན་དུ་ཡུལ་ནུས་ཡིན། ། འོ་ན་ཅི་ཕྱིར་གཉིས་རག་ལས། ། སྐྱེ་བ་དེ་ནི་དེས་མི་བརྗོད། །
གོ་བར་བྱེད་པ་ཉིད་མཐོང་ནས། ། ཐ་སྙད་ངེས་པར་སྦྱར་བ་ཡིན། ། ཞེས་གསུངས་པ་ལྟར་རོ། ། ཡིད་ཀྱི་མངོན་སུམ་བཅོམ་ལྡན་འདས་ཀྱིས་གླང་པོ་ཆེའི་གཟིགས་སྟངས་ཀྱིས་ཕྱི་རོལ་གྱི་དོན་དཔྱོད་པའི་དགོངས་པ་མདོ་སྡེ་པའི་རྗེས་སུ་འབྲངས་ནས་ཀུན་ལས་བཏུས་སུ། ཡིད་ཀྱང་དོན་དང་ཞེས་གསུངས་པའི་དོན་གཏན་ལ་དབབ་པ་ལ་གསུམ་སྟེ། ངོ་བོ་ངོས་གཟུང་བ་དང༌། རང་བཞིན་གཏན་ལ་དབབ་པ་དང༌། དེ་ལ་གཞན་གྱི་རྩོད་པ་སྤང་བའོ། ། དང་པོ་ལའང་གཉིས་ལས། ཐོག་མར་མཚན་ཉིད་ངོས་གཟུང་ན། །
ཡུལ་དང་དབང་ཤེས་རྣམ་གཉིས་ཀྱི། ། དེ་མ་ཐག་ལས་སྐྱེས་པའི་ཡིད། ། དེ་ལ་བརྟེན་ནས་མ་འཁྲུལ་བའི། ། ཤེས་པ་ཡིད་ཀྱི་མངོན་སུམ་ཡིན། ། དབང་པོའི་ཤེས་པ་འགགས་མ་ཐག་པ་དེ་ཉིད་ཡིད་ཀྱི་དབང་པོ་ཡིན་གྱི་ཡིད་ལ་དབང་པོ་གཟུགས་ཅན་མི་བཞེད་དོ། ། དྲུག་པོ་འགགས་མ་ཐག་པ་ཡི། ། རྣམ་ཤེས་གང་ཡིན་དེ་ཡིད་དོ། ། ཞེས་གསུངས་པས་སོ། ། ཡིད་ཀྱི་མངོན་སུམ་གྱི་མཚན་ཉིད་ནི། ཡིད་ཀྱི་དབང་པོ་ལ་བརྟེན་པའི་ཤེས་པ་མ་འཁྲུལ་པའོ། །
དེའི་ཚད་མའི་མཚན་ཉིད་ཀྱང་དེ་ཉིད་ལས་གཞན་མི་འཐད་དོ། ། གཉིས་པ་མཚན་གཞི་ངོས་གཟུང་བ་ནི། རྣམ་ངེས་ལས། དབང་ཤེས་དེ་མ་ཐག་རྐྱེན་ལས། ། བྱུང་ཞིང་དེ་དོན་དེ་མ་ཐག ། འཛིན་པར་བྱེད་པ་ཡིད་ཀྱང་ངོ༌། ། ཞེས་གསུངས་པ་ལྟར་ཁྱད་པར་གསུམ་ལྡན་ཏེ། བདག་པོའི་རྐྱེན་ནི་དབང་ཤེས་སྔ་མ་འགགས་མ་ཐག་པའོ། ། གཟུང་བའི་ཡུལ་ནི། དབང་ཤེས་ཀྱིས་བཟུང་བའི་སྐད་ཅིག་གཉིས་པ་འཛིན་པའོ། །
ཉེར་ལེན་གྱི་རྒྱུ་ནི་དབང་པོའི་ཤེས་པ་ཡུལ་ལ་གཏོད་པའི་ཡིད་ཀྱི་དབང་པོའི་ཡུལ་གྱི་སྐད་ཅིག་གཉིས་པ་འཛིན་པར་བསྐྱེད་པའི་ཡིད་ཉིད་དོ། ། གཉིས་པ་རང་བཞིན་གཏན་ལ་དབབ་པ་ལ་གསུམ་སྟེ། སྐྱེ་བའི་ཚུལ་དང༌། ཚད་མར་འགྱུར་བའི་འཐད་པ་དང༌། སྐྱེ་བའི་གནས་སྐབས་དཔྱད་པའོ། ། དང་པོ་ནི། གལ་ཏེ་དབང་པོའི་མངོན་སུམ་ལྔ་འགགས་པའི་རྗེས་སུ་ཡིད་ཀྱི་མངོན་སུམ་གཅིག་སྐྱེ་ན་རྒྱུའི་ཁྱད་པར་གྱི་འབྲས་བུའི་ཁྱད་པར་མི་སྐྱེ་བར་འགྱུར་ལ། ལྔ་སྐྱེ་ན་ཡིད་དུ་མ་ཡོད་པར་འགྱུར་རོ་ཞེ་ན། ཡིད་ཀྱི་མངོན་སུམ་དུ་མ་ཡང༌། ། དབང་ཤེས་བཞིན་དུ་རང་རིག་གཅིག །
རྒྱུ་ཐ་དད་པས་ཁ་ཕྱི་ལྟའི་ཡིད་ཀྱི་མངོན་སུམ་ཐ་དད་ཀྱང༌། གང་ཟག་གི་རྒྱུད་དུ་མར་མི་འགྱུར་ཏེ། ཁ་ནང་ལྟ་རང་རིག་གཅིག་ཡིན་པའི་ཕྱིར་དབང་ཤེས་དུ་མ་ཡོད་ཀྱང་རྒྱུད་དུ་མར་མི་འགྱུར་བ་བཞིན་ནོ། ། གཉིས་པ་ནི་ཡིད་ཀྱི་མངོན་སུམ་དེ་ཚད་མ་ཡིན་ནམ་འོན་ཏེ་མ་ཡིན་ཞེ་ན། འཁྲུལ་པ་མེད་ཕྱིར་ཚད་མ་ཡིན། ། རྒྱུན་མེད་ཕྱིར་ན་ངེས་མི་ནུས། ། དོན་བདེན་པ་ལ་ཤེས་པ་མ་འཁྲུལ་བས་བཟུང་བའི་ཕྱིར་མངོན་སུམ་ཚད་མ་ཡིན་ཡང༌། སྔར་བཤད་པའི་གཞན་ལས་ངེས་བཞིན་དུ་རང་སྟོབས་ཀྱིས་ངེས་མ་ནུས་པས་ཚད་མའི་ཐ་སྙད་མ་ཐོབ་པ་ཡིན་ཏེ། དབང་ཤེས་ཀྱི་ཡུལ་རྡུལ་ཕྲ་རབ་ཡིན་ཡང་དེར་མི་སྣང་བས་ཡུལ་དུ་མི་འཇོག་པ་བཞིན་ནོ། ། གལ་ཏེ་དབང་པོའི་ཤེས་པ་ལ་རྒྱུན་ཡོད་པ་རང་ལས་ངེས་ནུས་ལ་ཡིད་ལ་རྒྱུན་མེད་པས་ངེས་མི་ནུས་པ་ཅིའི་ཕྱིར་ཞེ་ན།
དབང་པོ་གཟུགས་ཅན་ལས་དབང་སྐྱེ། ། དེས་ན་དབང་ཤེས་རྒྱུན་བཅས་ཡིན། ། ཡིད་དབང་ལས་ནི་ཡིད་དབང་མིན། ། དེ་ཡི་ཕྱིར་ན་དེ་རྒྱུན་མེད། ། དབང་པོ་གཟུགས་ཅན་གྱི་སྐད་ཅིག་སྔ་མ་ལས་གཟུགས་ཅན་གྱི་སྐད་ཅིག་ཕྱི་མ་སྐྱེ་བས་མུ་སྟེགས་པའི་རྒྱུན་ལྟ་བུ་རྟག་པ་མེད་ཀྱང་རིགས་འདྲ་སྐྱེ་བ་བར་མ་ཆད་པའི་རྒྱུན་ཡོད་ལ། ཡིད་ཀྱི་དབང་པོ་ནི་དབང་ཤེས་སྔ་མ་འགགས་མ་ཐག་པ་ཙམ་ཡིན་པས་ཡིད་ཀྱི་དབང་པོ་གཞན་ལས་གཞན་མི་སྐྱེ་བས་རྒྱུན་མེད་པའི་ཕྱིར་རོ། ། སོ་སོ་སྐྱེ་བོས་མཚམས་སྦྱོར་མ་ནུས་པས་རང་ལས་ངེས་མ་ནུས་པ་ཡིན་ནོ། ། གསུམ་པ་ནི་འོ་ན་དབང་པོའི་མངོན་སུམ་གྱི་རྒྱུན་འགགས་པའི་རྗེས་སུ་ཡིད་ཀྱི་མངོན་སུམ་གཅིག་སྐྱེ་བའམ་སྤེལ་མར་འབྱུང་ཞེ་ན། སྤེལ་མ་དང་ནི་རྒྱུན་གྱི་མཐའ། ། གཉིས་ཀ་ལ་ཡང་གནོད་བྱེད་ཡོད། །
རྒྱན་མཛད་པ་དབང་ཤེས་ཀྱི་སྐད་ཅིག་མ་སྔ་མ་འགགས་པའི་རྗེས་ལ་ཡིད་ཀྱི་མངོན་སུམ་རེ་སྐྱེ་བས་མགོ་དབང་ཤེས་ཀྱི་འཛིན་ལ་མཇུག་ཡིད་ཤེས་ཀྱིས་རྟུལ་ལོ། ། ཞེས་གསུངས་པ་མི་འཐད་དེ། སྤེལ་མར་འབྱུང་བ་ལ་དབང་ཤེས་ངེས་ལ་ཡིད་ཤེས་མི་ངེས་པ་མི་འཐད་པའི་ཕྱིར་རོ། ། ཆོས་མཆོག་རྒྱུན་གྱི་མཐར་ཡིད་ཀྱི་མངོན་སུམ་སྐྱེ་བར་བཞེད་པའང་མི་འཐད་དེ། རྒྱུ་མཚན་ཁྱད་པར་མེད་པ་ལ་སྔར་མི་སྐྱེ་བ་ཕྱིས་སྐྱེ་བ་མི་འཐད་པའི་ཕྱིར་རོ། ། དེས་ན་དབང་པོ་དབང་ཤེས་ཀྱི། ། རྒྱུ་ཡིན་ཡིད་ཀྱི་རྐྱེན་དུ་འགྱུར། ། རང་རིག་ཡིན་ཕྱིར་རྒྱུད་གཞན་མེད། ། དེས་ན་མངོན་སུམ་འགྲོས་གསུམ་པ། ། དབང་ཤེས་ཀྱི་སྐད་ཅིག་དང་པོས་ཉེར་ལེན་གྱི་རྒྱུ་བྱས་ནས་དེ་དང་རིས་འདྲའི་དབང་ཤེས་ཀྱི་སྐད་ཅིག་གཉིས་པ་བསྐྱེད་ལ།
དེ་དང་དུས་མཉམ་པར་ཡིད་ཤེས་ཀྱི་ལྷན་ཅིག་བྱེད་པའི་རྐྱེན་བྱས་ནས་ལོགས་ཤིག་ཏུ་ཡིད་ཀྱི་མངོན་སུམ་གྱི་སྐད་ཅིག་དང་པོ་སྐྱེད་དོ། ། ཁ་ཕྱི་ལྟ་ལ་དོན་རིག་མངོན་སུམ་གཉིས་སྐྱེ་བ་ན་ཁ་ནང་ལྟ་རང་རིག་མངོན་སུམ་གཅིག་སྐྱེའོ། ། དེ་ལྟ་ན་མངོན་སུམ་ཇི་སྙེད་སྐྱེས་ཀྱང་རང་རིག་གིས་བསྡུས་པས་རྒྱུད་དུ་མར་འགྱུར་བའི་སྐྱོན་ལས་གྲོལ་ཞིང༌། སྤེལ་མར་མི་སྐྱེ་བར་ལོགས་ཤིག་ཏུ་སྐྱེ་ལ། དེ་གཉིས་རྒྱུན་ཡོད་མེད་ཀྱིས་ངེས་མ་ངེས་སྲིད་པས་རྒྱན་མཛད་པ་ལ་བརྗོད་པའི་སྐྱོན་མེད་ལ། གྲངས་མཉམ་པར་སྐྱེ་བས་ཆོས་མཆོག་ལ་བརྗོད་པའི་སྐྱོན་ལས་གྲོལ་བ་འདི་ནི། ཤང་ཀར་ནན་ཏའི་དགོངས་པ་ཁོ་བོའི་མཁན་པོ་ལས་རྙེད་པ་འདི་ཁོ་ན་འཐད་པར་མཐོང་ངོ༌། ། དེས་ན་ཕྱིའི་ཡུལ་གཉིས་ལ་མངོན་སུམ་གཉིས་ཀྱི་འགྲོ་ཚུལ་དང༌། ནང་གི་བསྡུས་པ་ལ་རང་རིག་གི་འགྲོ་ཚུལ་འདི་ནི་མངོན་སུམ་འགྲོས་གསུམ་པ་ཡིན་ལ་ཡུལ་གྱི་འགྲོས་དཔྱད་ན་རང་རིག་ལ་ཡུལ་གཞན་མེད་པས་འགྲོས་ལྔར་འགྱུར་ལ། དབང་པོ་དང་ཡིད་གཉིས་ཀྱི་ཡིད་ལ་བྱེད་པ་སྔ་མ་བསྣན་ན་འགྲོས་བདུན་པར་འགྱུར་རོ། །
གསུམ་པ་དེ་དག་ལ་རྩོད་པ་སྤང་བ་ནི། རྣ་མ་ཕུག་པ་ན་རེ་དབང་པོས་བཟུང་བ་འཛིན་ན་བཅད་ཤེས་སུ་འགྱུར་ལ། མ་བཟུང་བས་འཛིན་ན་ལོང་བས་ཀྱང་མཐོང་བར་འགྱུར་རོ་ཞེ་ན། ཡུལ་གཞན་འཛིན་དང་དབང་པོ་ལ། ། ལྟོས་ཕྱིར་འདི་ལ་སྐྱོན་གཉིས་མེད། ། དབང་པོའི་ཡུལ་གྱིས་དེ་མ་ཐག་པ་འཛིན་པས་བཅད་ཤེས་སུ་མི་འགྱུར་ལ་དབང་ཤེས་དེ་མ་ཐག་པ་ལ་ལྟོས་པས་ལོང་བ་ལ་སོགས་པས་མི་མཐོང་བས་སྐྱོན་གཉིས་པ་ལས་གྲོལ་ལོ། ། རྣམ་འགྲེལ་ལས། དེ་ཕྱིར་དབང་པོའི་རྣམ་པར་ཤེས། ། དེ་མ་ཐག་རྐྱེན་ལས་བྱུང་ཅན། ། ཡིད་ནི་ཡུལ་གཞན་ཉིད་འཛིན་བྱེད། །
དེ་ཕྱིར་ལོང་བས་མཐོང་བ་མིན། ། ཞེས་གསུངས་པས་སོ། ། གསུམ་པ་རང་རིག་པའི་མངོན་སུམ་ལ་གསུམ་ལས་དང་པོ་མཚན་ཉིད་ནི། རང་གི་ངོ་བོ་རིག་པ་ནི། ། མངོན་སུམ་ཡིན་པར་མཁས་རྣམས་བཞེད། ། རང་རིག་མངོན་སུམ་གྱི་མཚན་ཉིད་ནི། ཤེས་པ་རང་གི་ངོ་བོ་ལ་མ་འཁྲུལ་པའོ། ། དེ་ཉིད་ཚད་མའི་མཚན་ཉིད་ཀྱང་ཡིན་ནོ། ། རང་རིག་པའང་རིག་བྱ་རིག་བྱེད་དུ་ཕྱེ་བའི་རང་རིག་པ་མ་ཡིན་གྱི། བེམས་པོ་ལས་ལོགས་ནས་རིག་པ་སྐྱེས་པ་ཙམ་དེ་ཉིད་ཡིན་ཏེ།
རྣམ་ཤེས་བེམས་པོའི་རང་བཞིན་ལས། ། བཟློག་པ་རབ་ཏུ་སྐྱེ་བ་སྟེ། ། བེམས་མིན་རང་བཞིན་གང་ཡིན་པ། ། དེང་འདིར་བདག་ཉིད་རིག་པ་ཡིན། ། ཞེས་རྒྱན་ལས་གསུངས་པ་ལྟར་རོ། ། གཉིས་པ་རྩོད་པ་སྤང་བ་ནི། ཁ་ཅིག་རང་རིག་མི་འཐད་དེ། ། རིག་བྱ་རིག་བྱེད་གཉིས་མེད་པའི་ཕྱིར་རོ། ། གལ་ཏེ་གཉིས་མེད་ཀྱང་རིག་ན་གྲངས་ཅན་ལྟར་རང་ལས་སྐྱེ་བ་དང་མཚུངས་སོ་ཞེ་ན། རང་སྐྱེ་སྔོན་མེད་སྐྱེ་བ་ཡིན། །
རང་རིག་བེམས་པོ་བཟློག་ཙམ་ཡིན། ། དེས་ན་རང་རིག་རང་སྐྱེ་གཉིས། ། མཚུངས་པའི་གོ་སྐབས་ཡོད་མ་ཡིན། ། རང་གྲུབ་པ་བསྐྱེད་མི་དགོས་ལ། ། མ་གྲུབ་པ་བསྐྱེད་མི་ནུས་པས། ། དགོས་ནུས་མེད་དོ། ། རང་རིག་ལ་རང་རིག་པ་ཙམ་དུ་སྐྱེ་པ་ལ་བཏགས་པར་ཟད་པས་ག་ལ་མཚུངས། ཡང་ཉན་ཐོས་བྱེ་བྲག་ཏུ་སྨྲ་བ་དང་མུ་སྟེགས་འགའ་ཞིག་རང་རིག་མི་འདོད་མོད་ཀྱི་འདི་གྲུབ་མཐའ་ཐམས་ཅད་ཀྱི་སུན་འབྱིན་པས་འདིར་མ་སྤྲོས་སོ། ། གསུམ་པ་ཚད་མ་ཡིན་མིན་དཔྱད་པ་ནི་འོ་ན་རང་རིག་ཐམས་ཅད་ཚད་མ་ཡིན་ནམ་ཞེ་ན། མངོན་སུམ་ཐམས་ཅད་ལ་ཚད་མ་མ་ཡིན་པ་མི་སྲིད་དོ་ཞེས་བཤད་དོ། །
བཞི་པ་རྣལ་འབྱོར་གྱི་མངོན་སུམ་ཡང་བདེ་བར་གཤེགས་པས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག ཅེས་གསུངས་པ་དང༌། ཀུན་ལས་བཏུས་ལས། རྣལ་འབྱོར་རྣམས་ཀྱིས་བླ་མ་བསྟེན། ། མ་འདྲེས་པ་ཡི་དོན་ཙམ་མཐོང༌། ། ཞེས་གསུངས་པ་དང༌། རྣམ་འགྲེལ་ལས། རྣལ་འབྱོར་ཤེས་པ་སྔར་བཤད་པ། ། དེ་དག་གི་དེ་བསྒོམ་བྱུང་ཡིན། ། ཞེས་གསུངས་པའི་དོན་གཏན་ལ་དབབ་ན་གསུམ་སྟེ།
རང་བཞིན་ངོས་གཟུང་བ། ཡུལ་ལ་ཚད་མར་གྱུར་པའི་ཚུལ། ། དེ་སྒྲུབ་བྱེད་ཀྱི་ཚད་མའོ། ། དང་པོ་ལ་གསུམ་སྟེ། མཚན་ཉིད་དང༌། དབྱེ་བ་དང༌། རྒྱུ་བསམ་པའོ། ། མཚན་ཉིད་ལ་གཉིས་ལས། གཞན་ལུགས་དགག་ན། ཕྱེ་ནས་མཚན་ཉིད་འཇོག་པ་འཁྲུལ། །
བོད་རྣམས་རྣལ་འབྱོར་མངོན་སུམ་དང༌། ། དེའི་ཚད་མའི་མཚན་ཉིད་ཐ་དད་དུ་འབྱེད་དེ་རྣལ་འབྱོར་མངོན་སུམ་ཚད་མའི་མཚན་ཉིད་བདག་རྐྱེན་དེ་ཁོ་ན་གོམས་པའི་ཡིད་ལས་སྐྱེས་ཤིང་ཡང་དག་པའི་དོན་ལ་རྟོག་བྲལ་མ་འཁྲུལ་པའོ། ། རྣལ་འབྱོར་མངོན་སུམ་ཚད་མའི་མཚན་ཉིད་བདག་རྐྱེན་དེ་ཁོ་ན་གོམས་པ་ལ་བརྟེན་ནས། སྔར་མ་རྟོགས་པའི་ཡང་དག་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པ་ཞེས་ཟེར་བའང་གཉིས་སུ་འབྱེད་པ་མི་འཐད་ཅིང་སྔར་མ་རྟོགས་པ་ལ་རྣམ་བཅད་མེད་ལ་སྒྲོ་འདོགས་གཅོད་པ་མི་སྲིད་པར་སྔར་བཤད་པ་བཞིན་ནོ། ། གཉིས་པ་རང་ལུགས་ནི། བསྒོམ་འབྱུང་འཁྲུལ་མེད་མངོན་སུམ་སྟེ། ། འཁྲུལ་པ་ཅན་རྣམས་ལྟར་སྣང་ཡིན། ། དེ་ལ་རྣལ་འབྱོར་གྱི་ཤེས་པ་ཙམ་གྱི་མཚན་ཉིད་ནི་བསྒོམས་པའི་སྟོབས་ལས་སྣང་བ་ཡིན་ནོ། ། རྣལ་འབྱོར་མངོན་སུམ་གྱི་མཚན་ཉིད་ནི་བསྒོམས་པ་ལས་བྱུང་བ་མ་འཁྲུལ་བའི་ཤེས་རབ་བོ། ། དེ་ཉིད་ཚད་མའང་ཡིན་ནོ། །
གཉིས་པ་དབྱེ་བ་ལའང་གཉིས་ལས། རྟེན་གྱིས་དབྱེ་ན། འཕགས་པ་གསུམ་གྱིས་མངོན་སུམ་གསུམ། ། སློབ་དང་མི་སློབ་སྒོ་ནས་ལྔ། ། ཉན་ཐོས་རྒྱུན་ཏུ་ཞུགས་པ་ལ་སོགས་པ་སློབ་པའི་མངོན་སུམ་དང༌། ཤེས་རབ་དང་གཉིས་ཀའི་ཆ་ལས་རྣམ་གྲོལ་ཏེ་མི་སློབ་པའི་མངོན་སུམ་སྟེ་གཉིས་སོ། ། རང་སངས་རྒྱས་བསམ་གཏན་བཞི་པ་ལ་བརྟེན་ནས་ལམ་ཐམས་ཅད་ཅིག་ཅར་བགྲོད་པས་སློབ་པའི་མངོན་སུམ་མེད་ལ་གྲུབ་མཐའི་བྱེ་བྲག་འགའ་ཞིག་སློབ་པའི་འཕགས་པ་འདོད་པ་དེ་དག་གིའང་ཉན་ཐོས་དང་ཐེག་ཆེན་གྱི་འཕགས་པ་གང་རུང་ལས་མི་འདའོ། ། མི་སློབ་པ་ལ་དབང་པོ་རྣོ་རྟུལ་གཉིས་སོ། ། ཐེག་པ་ཆེན་པོ་པའི་སློབ་པ་ས་བཅུའི་ཡེ་ཤེས་ཡིན་ལ། མི་སློབ་པ་སངས་རྒྱས་ཀྱི་མངོན་སུམ་ཡིན་པས་ལྔར་འགྱུར་རོ། །
འདི་ནི་ཐུན་མོང་གི་དབྱེ་བ་ཡིན་ལ་སོ་སོའི་གྲུབ་མཐའ་དང་བསྟུན་ན་ཉན་ཐོས་འགའ་ཞིག་བྱང་ཆུབ་སེམས་དཔའ་ལ་འཕགས་པ་མེད་པས་རྣལ་འབྱོར་གྱི་མངོན་སུམ་མི་འདོད་ལ་ཐེག་པ་ཆེན་པོ་པ་འགའ་ཞིག་ཉན་ཐོས་ལ་ཆོས་ཀྱི་བདག་མེད་མཐོང་བ་མེད་པས་རྣལ་འབྱོར་གྱི་མངོན་སུམ་མཚན་ཉིད་པ་མེད་དོ་ཞེས་འདོད་དོ། ། འོན་ཀྱང་འདིར་རྟོག་གེ་བ་རྣམས་ཀྱི་གཙུག་གི་ནོར་བུས་མདོ་སྡེ་པའི་གྲུབ་མཐའ་དང་བསྟུན་ཏེ། བདེན་པ་བཞིའི་ཆོས་ཉིད་མཐོང་བ་ལ་རྣལ་འབྱོར་གྱི་མངོན་སུམ་དུ་བཞག་ནས་དེ་ནས་དངོས་པོ་སྟོབས་ཞུགས་ཀྱིས་བདག་མེད་པ་ལ་སྦྱོར་བར་མཛད་དོ། ། དེ་ལྟ་ན་འཕགས་པ་ལྔ་ཀའི་རྣལ་འབྱོར་གྱི་མངོན་སུམ་དཔྱད་དོ། ། གཉིས་པ་ངོ་བོའི་སྒོ་ནས་དབྱེ་ན། དེ་དག་སྣང་བཅས་སྣང་མེད་ཀྱི། ། དབྱེ་བས་གཉིས་གཉིས་རྣམ་པ་བཅུ། ། སྣང་བཅས་ལ་ཉན་ཐོས་ཀྱི་སློབ་པ་ནི། བསམ་གཏན་གྱི་སེམས་ཐོབ་ན་མངོན་པར་ཤེས་པ་འཆར་ལ་མ་ཐོབ་ན་མི་འཆར་ཞིང་མི་སློབ་པ་ལའང་ཤེས་རབ་ཀྱི་ཆ་ལས་རྣམ་པར་གྲོལ་བ་ལ་མངོན་པར་ཤེས་པ་ལྔ་མེད་ལ་གཉིས་ཀའི་ཆ་ལ་རྣམ་གྲོལ་དང་རང་སངས་རྒྱས་དང་སངས་རྒྱས་ཀྱིས་རིམ་པ་བཞིན་སྟོང་གཉིས་གསུམ་དང་གྲངས་མེད་ཀྱི་འཇིག་རྟེན་གྱི་ཁམས་རྣམས་མཐོང་སྟེ། མཛོད་ལས།
སློབ་མ་བསེ་རུ་སྟོན་རྣམས་ཀྱིས། ། སྟོང་གཉིས་གསུམ་དང་གྲངས་མེད་མཐོང༌། ། ཞེས་གསུངས་སོ། ། བྱང་ཆུབ་སེམས་དཔའི་དེར་མ་གསུངས་མོད་ཀྱི། འཇིག་རྟེན་གྱི་ཁམས་བརྒྱ་དང་སྟོང་དང་འབུམ་ལ་སོགས་པ་མདོ་སྡེ་ས་བཅུ་པ་ནས་ཇི་ལྟར་འབྱུང་བ་ལྟར་ཤེས་པར་བྱའོ། ། སྣང་མེད་ཀྱི་ཡེ་ཤེས་ཀྱིས་ནི་ཉན་ཐོས་ཀྱི་སློབ་པས་ཀུན་བརྟགས་ཀྱི་བདག་མེད་རྟོགས་ལ། མི་སློབ་པས་ལྷན་སྐྱེས་ཀྱི་གང་ཟག་གི་བདག་མེད་རྟོགས་ཤིང༌། རང་སངས་རྒྱས་ཀྱི་ཆོས་ཀྱི་བདག་བཟུང་བ་རང་བཞིན་མེད་པ་སྟེ་ཕྱེད་དང་གཉིས་རྟོགས་ལ། བྱང་ཆུབ་སེམས་དཔས་བདག་མེད་གཉི་ག་རྟོགས་ཤིང༌། སངས་རྒྱས་ཀྱི་ནི་བག་ཆགས་དང་བཅས་པའི་སྒྲིབ་པ་སྤངས་པའི་ཚུལ་གྱིས་རྟོགས་སོ། །
གསུམ་པ་རྒྱུ་བསམ་པ་ལ་གསུམ་ལས། དང་པོ་ཡེ་ཤེས་གཉིས་ཀྱི་རྒྱུ་ནི། ཐབས་དང་ཤེས་རབ་ལེགས་སྦྱངས་པ། ། ཕན་ཚུན་རྒྱུ་དང་རྐྱེན་གྱུར་པས། ། ཇི་ལྟ་བ་དང་ཇི་སྙེད་པ། ། ཡེ་ཤེས་གཟིགས་པ་འགྲུབ་པར་འགྱུར། ། བསམ་གཏན་དང་སྨོན་ལམ་ལ་སོགས་པ་ཐབས་རྣམ་པ་སྣ་ཚོགས་ཀྱིས་ཉེར་ལེན་གྱི་རྒྱུ་བྱས་ཤེས་རབ་སྟོང་པ་ཉིད་ལྷན་ཅིག་བྱེད་པའི་རྐྱེན་དུ་གྱུར་ན་ཤེས་བྱ་ཐམས་ཅད་ལ་བཀྲ་བ་འབྱུང་སྟེ། མདོ་སྡེ་རྒྱན་ལས། ཇི་ལྟར་མདུད་པའི་བྱེ་བྲག་གིས། ། གོས་ལ་ཚོན་བཀྲ་མི་བཀྲ་བ། །
དེ་བཞིན་འཕེན་པའི་དབང་གིས་ན། ། གྲོལ་བའི་ཡེ་ཤེས་བཀྲ་མི་བཀྲ། ། ཞེས་གསུངས་པ་ལྟར་རོ། ། ཤེས་རབ་སྟོང་པ་ཉིད་ཀྱིས་ཉེན་ལེན་གྱི་རྒྱུ་བྱས། ཐབས་ཀྱིས་ལྷན་ཅིག་བྱེད་པའི་རྐྱེན་བྱས་ན་ཇི་ལྟ་བའི་ཡེ་ཤེས་ལ་གསལ་སྣང་འབྱུང་སྟེ། རྣམ་འགྲེལ་ལས། འགའ་ཡིས་ཆོས་ཀུན་བདག་མེད་པ། ། གོམས་པས་དེ་ཡི་བདག་ཉིད་དུ། ། འགྱུར་ཏེ་དངོས་པོ་མཐོང་བ་བཞིན། ། ཞེས་གསུངས་པ་ལྟར་རོ། །
གཉིས་པ་དེ་དག་མཐར་ཕྱིན་པའི་དུས་ནི། ། ཚེ་གསུམ་བསྐལ་པ་བརྒྱ་དང་ནི། ། གྲངས་མེད་གསུམ་གྱིས་དེ་མཐར་ཕྱིན། ། ཚེ་གསུམ་གྱི་བསོད་ནམས་དང་གང་ཟག་གི་བདག་མེད་བསྒོམས་པས་དགྲ་བཅོམ་པ་དང༌། བསྐལ་པ་བརྒྱ་ཚོགས་དང་བདག་མེད་ཕྱེད་དང་གཉིས་ཀྱིས་རང་སངས་རྒྱས་དབང་པོ་རྣོན་པོ་དང༌། བསྐལ་པ་གྲངས་མེད་གསུམ་གྱི་ཚོགས་དང་སྟོང་ཉིད་སྙིང་རྗེའི་སྙིང་པོ་ཅན་གྱིས་མངོན་པར་རྫོགས་པར་འཚང་རྒྱ་སྟེ། མཛོད་ལས། མྱུར་བ་སྲིད་པ་གསུམ་གྱིས་གྲོལ། ། བསེ་རུ་བསྐལ་པ་བརྒྱ་ཡི་རྒྱུས། ། དེ་གྲངས་མེད་གསུམ་ལ་སངས་རྒྱས། །
ཞེས་གསུངས་པས་སོ། ། བདག་མེད་རྟོགས་པའི་དབྱེ་བ་འདི་ཐེག་པ་ཐུན་མོང་གི་ཡིན་གྱི། ཉན་ཐོས་དང་ཐེག་པ་ཆེན་པོ་འགའ་ཞིག་འཕགས་པ་གསུམ་ལ་བདག་མེད་རྟོགས་པའི་ཁྱད་པར་མི་འདོད་དེ། བདེན་པ་བཞིའི་ཆོས་ཉིད་དམ། ཆོས་ཐམས་ཅད་བདག་མེད་པར་མ་རྟོགས་ན་བདེན་པ་མཐོང་བ་མི་སྲིད་པའི་ཕྱིར་རོ། ། འོན་ཀྱང་མཆོག་དམན་གྱི་ཁྱད་པར་ནི་སྙིང་རྗེ་དང་ཐབས་ཀྱི་བྱེ་བྲག་ལ་ལྟོས་པར་འདོད་དོ། ། གསུམ་པ་ཐབས་ལ་ལྟོས་ནས་འབྲས་བུའི་ཁྱད་པར་ནི། ཐབས་ཞན་པས་ན་རྣམ་གྲོལ་གཉིས། ། བག་ཆགས་བཅས་ཕྱིར་སྟོན་པ་མིན། ། ཐབས་ལ་གོམས་པས་དངོས་ཀུན་གསལ། །
བག་ཆགས་སྤངས་ཕྱིར་ཀུན་མཁྱེན་ཡིན། ། ཐབས་ལ་མ་སྦྱངས་པར་ཤེས་རབ་གཙོ་བོར་བསྒོམས་པས་བདག་མེད་ཕྱོགས་གཅིག་ཕྱེད་དང་གཉིས་རྟོགས་སུ་ཟིན་ཀྱང་ཐབས་ཡུན་རིང་དུ་མ་སྦྱངས་པས་མ་གོམས་པའི་རིག་པ་ལྟར་སེམས་མི་གསལ་བའི་ཕྱིར་བག་ཆགས་སྤོང་མི་ནུས་པས་གཞན་དོན་ཆེན་པོ་ལ་ཉན་ཐོས་དང་རང་སངས་རྒྱས་གཉིས་མི་འཇུག་ལ། ཐབས་ལ་མཁས་ཤིང་ཤེས་རབ་སྦྱངས་པས་ན་བཟོ་གནས་གོམས་པ་ལྟར་ཐུགས་གསལ་བའི་ཕྱིར། བག་ཆགས་ཀྱི་སྒྲིབ་པ་སྤངས་པས་ཤེས་བྱ་ཐམས་ཅད་མཁྱེན་ལ་ཐུགས་རྗེ་དང་ལྡན་པས་གཞན་གྱི་དོན་ལ་འཇུག་པའི་ཕྱིར་གྲོལ་བ་གཉིས་དང་སངས་རྒྱས་ཀྱི་ཁྱད་པར་དེ་ཡིན་ནོ། ། དེ་ཡང་རྣམ་འགྲེལ་ལས། རྣམ་པ་དུ་མར་ཐབས་མང་པོར། ། ཡུན་རིང་དུས་སུ་གོམས་པ་ལ། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། དེས་ན་ཐུགས་ཀྱང་གསལ་བའི་ཕྱིར། །
རྒྱུ་ཡི་བག་ཆགས་སྤངས་པ་ཡིན། ། ཐུབ་ཆེན་གཞན་དོན་འཇུག་ཅན་གྱི། ། བསེ་རུ་སོགས་ལས་ཁྱད་འདི་ཡིན། ། དེ་དོན་ཕྱིར་ན་ཐབས་གོམས་པ། ། དེ་ཉིད་སྟོན་པ་ཡིན་པར་འདོད། ། ཅེས་བྱ་བ་དང༌། བརྩེ་ལྡན་སྡུག་བསྔལ་གཞོམ་པའི་ཕྱིར། ། ཐབས་རྣམས་ལ་ནི་མངོན་སྦྱོར་མཛད། ། ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། །
ཞེས་གསུངས་པ་ལྟར་རོ། ། འོ་ན་རྣལ་འབྱོར་གྱི་མངོན་སུམ་ཐམས་ཅད་ཚད་མ་ཡིན་ནམ་མ་ཡིན་ཞེ་ན། གཉིས་པ་ཡུལ་ལ་ཚད་མར་འགྱུར་བའི་ཚུལ་ལ་གསུམ་ལས་དང་པོ་རྣལ་འབྱོར་གྱི་མངོན་སུམ་ཐམས་ཅད་ཚད་མར་བསྒྲུབ་པ་ནི། བཅད་ཤེས་དང་ནི་ངེས་པ་གཉིས། ། རྟོག་པ་ཡིན་ཕྱིར་མངོན་སུམ་མིན། ། དེས་ན་རྣལ་འབྱོར་མངོན་སུམ་ཀུན། ། མངོན་སུམ་ཡིན་ཕྱིར་ཚད་མར་གྲུབ། ། བཅད་ཤེས་དང་ངེས་པ་གཉི་ག་རྟོག་པའི་བྱེད་པ་ཡིན་པས་མངོན་སུམ་དང་གཞི་མཐུན་མི་སྲིད་དོ། ། ཞེས་བཤད་ཟིན་ལ། དེས་ན་མངོན་སུམ་རང་ལས་ངེས་པ་འདྲེན་ནུས་མི་ནུས་དཔྱད་པར་བྱའི་ཚད་མ་ཡིན་མ་ཡིན་དཔྱད་པར་བྱ་བ་མ་ཡིན་ནོ། །
གཉིས་པ་ཚད་མ་དེས་འཇུག་ལྡོག་བྱེད་པའི་ཚུལ་ནི། སོ་སོ་སྐྱེ་བོའི་ཚད་མ་ནི། ། ངེས་པ་ཉིད་ལས་འཇུག་ལྡོག་བྱེད། ། འཕགས་པ་རྟོག་པ་བྲལ་བ་རྣམས། ། ཏིང་ངེ་འཛིན་ལས་བྱེད་པར་གསུངས། ། སོ་སོ་སྐྱེ་བོའི་ཚད་མ་ནི་མངོན་སུམ་གྱིས་མཐོང་བ་མྱོང་བ་མཚམས་སྦྱོར་བའི་དྲན་པས་སོ་སོར་ངོས་ནས་འཇུག་ལྡོག་བྱེད་ལ། འཕགས་པ་རྟོག་པའི་བག་ཆགས་མ་སྤངས་པ་རྣམས་རང་བཞིན་དུ་གནས་པ་ན། འཇིག་རྟེན་པ་དང་འདྲ་ལ་སྨོན་ནས་ཤེས་པ་ལ་མཉམ་པར་གཞག་ན་ཏིང་ངེ་འཛིན་གྱིས་བྱེད་དོ། ། རྟོག་པའི་བག་ཆགས་སྤངས་པ་དེ་དག སྨན་ལམ་ལས་གྲུབ་པའི་དཔའ་བར་འགྲོ་བ་དང་རིན་ཆེན་ཕྱག་རྒྱ་ལ་སོགས་པ་ཏིང་ངེ་འཛིན་ཁྱད་པར་ཅན་གྱི་སྟོབས་ཀྱིས་བྱེད་པར་གསུངས་སོ། །
གསུམ་པ་དུས་གསུམ་མཁྱེན་པའི་ཡེ་ཤེས་དཔྱད་པ་ནི། འོ་ན་སངས་རྒྱས་ཀྱིས་འདས་མ་འོངས་མི་མཁྱེན་ན་ཐམས་ཅད་མཁྱེན་པར་མི་རུང་ལ་མཁྱེན་ནའང་སྣང་ནས་མཁྱེན་ན་དུས་གསུམ་རྫས་སུ་གྲུབ་པར་འགྱུར་ཞིང༌། མི་སྣང་ན་མངོན་སུམ་གྱི་སྤྱན་ཅན་དུ་མི་རུང་ངོ་ཞེ་ན། བསམ་གྱིས་མི་ཁྱབ་ཡེ་ཤེས་ཅན། ། དེ་ཡི་མཁྱེན་པ་དཔག་མི་ནུས། ། གཉིད་ཀྱིས་བསླད་པ་ཙམ་གྱིས་ཀྱང༌། ། སད་པའི་བློ་དཔག་མི་ནུས་ན་གཟུང་བ་དང༌། འཛིན་པས་བསླད་པའི་ཚུ་རོལ་མཐོང་བའི་སོ་སོ་སྐྱེ་བོས་གནས་གྱུར་པའི་ཡེ་ཤེས་དཔག་ནུས་རེ་སྐན། དེས་ན་གནས་གྱུར་བའི་ཕྱིར་དུས་གསུམ་དང་ཕ་རོལ་གྱི་སེམས་མཁྱེན་པ་ལ་སོགས་པ་བསམ་གྱིས་མི་ཁྱབ་བོ། ། དེའང་རྣམ་འགྲེལ་ལས།
གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་དཔྱོད་པ་འདི། ། མ་དག་བློ་ཅན་ལ་ཡིན་གྱི། ། རྣལ་འབྱོར་རྟོགས་པ་བསམ་མི་ཁྱབ། ། ཅེས་བྱ་བ་དང༌། རྣམ་ངེས་ལས། འདི་ནི་ཀུན་ཏུ་ཐ་སྙད་པའི་ཚད་མའི་དབང་དུ་བྱས་པ་ཡིན་གྱི་ཞེས་གསུངས་པ་ལྟར་རོ། ། འདི་ལ་བོད་ཁ་ཅིག་ད་ལྟ་བའི་ཤུགས་ལས་འདས་མ་འོངས་རྟོགས་ཟེར་བ་དང༌། འདས་མ་འོངས་ཀྱི་རྣམ་པ་སྣང་ནས་རྟོགས་ཞེས་ཟེར་བ་དང༌། ཁ་ཅིག་ཡེ་ཤེས་མེད་པའི་ཕྱིར་དུས་གསུམ་མཁྱེན་པ་མེད་དོ་ཞེས་ཟེར་བ་ནི།
ལུང་དང་རིགས་པ་དང་འགལ་བ་ཁྲོན་པའི་རུས་སྦལ་གྱི་རྣམ་པར་ཐར་པ་སྟོན་པར་ཟད་དོ། ། གསུམ་པ་དེ་སྒྲུབ་པར་བྱེད་པའི་ཚད་མ་ལ་གསུམ་སྟེ། ངོ་བོ་བསྒྲུབ་པ་དང༌། མཚན་ཉིད་བསྒྲུབ་པ་དང༌། གྲུབ་པའི་དོན་ལ་མི་འཐད་པ་སྤང་བའོ། ། དང་པོ་ལ་གཉིས་ལས། འདས་པ་བསྒྲུབ་ན། ཚིག་གིས་ཁྱད་པར་ངེས་གྱུར་ན། ། སྔོན་བྱུང་བའང་དཔག་པར་ནུས། ། སློབ་དཔོན་རྒྱན་མཛད་པས་ནི།
གང་གཞན་ལ་འཆད་པ་ལ་དོན་དང་མཐུན་ཞིང་འགལ་བ་མེད་པ་དེས་གཞལ་བྱ་དེས་མངོན་སུམ་དུ་མཐོང་བ་ཡིན་ཏེ། རང་རང་གི་ཡུལ་བཤད་པ་བཞིན་གཞུང་འབུམ་པ་ལ་སོགས་པ་འཆད་པ་པོ་དེས་ཀྱང་དོན་དང་མཐུན་ཞིང་འགལ་བ་མེད་དོ་ཞེས་བྱ་བས་བསྒྲུབ་པར་ནུས་སོ། ། ཞེས་གསུངས་པ་ནི་ངག་གི་སྤུ་རིས་ཟིན་ན་འགལ་བ་མེད་དོ། ། གཉིས་པ་མ་འོངས་པ་ན་འབྱུང་རུང་བསྒྲུབ་པ་ལ་གཉིས་ལས་དང་པོ་རྟགས་དགོད་པ་ནི། གོམས་པ་རྫོགས་ནས་དེ་གསལ་བ། ། མཐའ་གཞན་བཀག་པའི་ངེས་པས་འགྲུབ། ། གང་རྟེན་བརྟེན་ཞིང་གོམས་པ་ངང་གིས་ཁྱད་པར་དུ་འགྱུར་བ་བསྒོམ་པ་དེ་ལ་གསལ་སྣང་འབྱུང་སྟེ་འདོད་འཇིགས་གོམས་པ་བཞིན། སྟོང་ཉིད་བསྒོམ་པའང་རྟེན་བརྟེན་ཞིང་གོམས་པ་ངང་གིས་ཁྱད་པར་དུ་འགྱུར་བསྒོམ་པར་བྱེད་དོ། ། ཞེས་བྱ་བ་མཐའ་གཞན་བཀག་པའི་ངེས་པ་བསྒྲུབ་པའི་རང་བཞིན་གྱི་རྟགས་སོ། ། རྟགས་དེའི་ཆོས་ཅན་ནི་རང་རྒྱུད་ལ་མངོན་སུམ་དང་གཞན་ལ་ལུས་ངག་གི་རྣམ་འགྱུར་ཁྱད་པར་ཅན་གྱི་རྟགས་ཀྱིས་འགྲུབ་བོ། །
བསྒྲུབ་བྱ་ནི་འབྱུང་རུང་ཙམ་དང་འབྱུང་ངེས་ཉིད་མ་ཡིན་ཏེ། རྐྱེན་དང་ཕྲད་ན་རུང་བ་ཙམ་མི་བསྒོམ་པ་ལ་ཡང་ཡོད་ཅིང་ངེས་པ་བསྒོམ་པ་ལའང་མེད་པའི་ཕྱིར་རོ། ། འོན་ཀྱང་བསྒོམ་པའི་ཡན་ལག་དང་མ་བྲལ་ཞིང་འགལ་རྐྱེན་མེད་ན། གསལ་སྣང་འབྱུང་ངེས་ཡིན་ཏེ། རྒྱུ་ཚོགས་པ་ཚང་ཞིང་འགལ་རྐྱེན་མེད་ན་འབྲས་བུ་འབྱུང་ངེས་དཔོག་པ་བཞིན་ནོ། ། གཉིས་པ་དེའི་ཚུལ་བསྒྲུབ་པ་ལ་གཉིས་ཏེ། ཕྱོགས་ཆོས་དང་ཁྱབ་པ་བསྒྲུབ་པའོ། ། དང་པོ་ལ་གསུམ་སྟེ། རྟེན་བརྟེན་པ། གོམས་པ་ངང་གིས་ཁྱད་པར་དུ་འགྱུར་བ།
དེ་བསྒོམ་པའོ། ། དང་པོ་ལ་གཉིས་ལས། གཞན་ལུགས་དགག་ན། འདི་ལ་ཁ་ཅིག་རྟེན་བརྟེན་པ། ། རིག་པའི་ཐོག་མཐའ་རྣམ་པ་གཉིས། ། མེ་དང་སྒྲོན་མ་དཔེར་བྱས་ནས། ། མངོན་སུམ་ཉིད་ཀྱིས་འགྲུབ་ཅེས་ཟེར། ། རིག་པའི་ཡ་མཐའ་དང་མ་མཐའ་ཐུག་པ་གཉིས་རང་རིག་གིས་ཁེགས། དབུས་ཀྱི་རིག་པ་རང་རིག་གིས་གྲུབ་པས་རིག་པའི་རྒྱུན་ཐོག་མཐའ་མེད་པར་གྲུབ་བོ། ། ཡ་མཐའ་མ་མཐའ་ཇི་ལྟར་ཁེགས་སྙམ་ན།
རང་རྒྱུད་ལ་རང་རིག་གིས་རིག་པ་ཙམ་རིག་པ་སྔ་མ་ལས་བྱུང་བར་གྲུབ་པས་རིག་པ་སྔ་མ་སྔོན་དུ་མ་སོང་བའི་རིག་པ་ཙམ་དངོས་སུ་ཁེགས་པ་ན་རིག་པ་སྔ་མ་སྔོན་དུ་མ་སོང་བའི་རིག་པའི་བྱེ་བྲག་ཤུགས་ལ་ཁེགས་ཏེ། དུ་བ་ཙམ་མེ་ལ་བྱུང་བར་མངོན་སུམ་གྱིས་གྲུབ་པས་མེ་སྔོན་དུ་མ་སོང་བའི་དུ་བ་ཙམ། དངོས་སུ་ཁེགས་པ་ན་མེ་སྔོན་དུ་མ་སོང་བའི་དུ་བའི་བྱེ་བྲག་ཤུགས་ལ་ཁེགས་པ་བཞིན་ནོ། ། ཡང་རང་རྒྱུད་ལ་རིག་པ་ཙམ་རིག་པ་ཕྱི་མ་བསྐྱེད་པར་གྲུབ་པས་རིག་པ་ཕྱི་མ་མི་བསྐྱེད་པའི་རིག་པ་ཙམ་དངོས་སུ་ཁེགས་པ་ན་ཕྱི་མ་མི་བསྐྱེད་པའི་རིག་པའི་བྱེ་བྲག་ཐམས་ཅད་ཤུགས་ལ་ཁེགས་ཏེ་སྒྲོན་མ་ཙམ་གྱིས་འོད་འབྱིན་པར་གྲུབ་པས་འོད་མི་འབྱིན་པའི་སྒྲོན་མའི་བྱེ་བྲག་ཐམས་ཅད་ཤུགས་ལ་ཁེགས་པ་བཞིན་ནོ་ཞེས་གསུང་ངོ༌། ། འདི་མི་འཐད་དེ། ཐུག་མེད་རང་རིག་གིས་མི་འགྲུབ། ། མེ་དང་སྒྲོན་མ་དཔེར་མི་རུང༌། ། རང་རིག་གིས་ད་ལྟར་གྱི་ཤེས་པ་ཙམ་འབྲེལ་པ་ཅན་དུ་གྲུབ་ཀྱང་སྐྱེ་བ་དང་འཆི་བའི་ཐོག་མཐའ་མི་འགྲུབ་སྟེ། ཚུ་རོལ་མཛེས་པ་བ་ལྟར་དང་པོའི་སེམས་འཇིག་རྟེན་ཕ་རོལ་གྱི་སེམས་ལས་མི་སྐྱེ་བར་ཕ་མའི་ལུས་ལས་སྐྱེ་བར་འདོད་པས་རྒྱུ་གཞན་དོགས་པའི་ཕྱིར་དང༌། འཆི་བའི་སེམས་ཀྱིས་ཀྱང་སེམས་ཕྱི་མ་མི་བསྐྱེད་པར་མེ་རྣལ་བ་ལྟར་རྒྱུན་ཆད་པར་དོགས་པའི་ཕྱིར་རོ། །
གལ་ཏེ་ད་ལྟར་རིག་ཙམ་རྒྱུ་འབྲས་སུ་གྲུབ་པའི་ཤུགས་ལ་འཇིག་རྟེན་སྔ་ཕྱི་ངེས་ན་ཆད་པར་ལྟ་བའི་ལོག་རྟོག་ཀྱང་སྐྱེ་མི་སྲིད་པར་འགྱུར་རོ། ། ཡང་དཔེ་མི་མཚུངས་ཏེ་དུ་བའི་དང་པོ་དུ་བ་སྔ་མ་ལས་སྐྱེ་བ་ཞིག་དཔེར་དགོས་ཀྱི། དུ་བའི་དང་པོ་རིགས་མི་མཐུན་མེ་ལས་སྐྱེ་ལ་དུ་བའི་རྒྱུན་དུ་བའི་རིགས་འདྲ་སྔ་མ་ལས་སྐྱེ་བ་དང༌། སེམས་ཀྱི་དང་པོ་རིས་མི་འདྲ་ལུས་ལས་སྐྱེ་ལ། སེམས་ཀྱི་ཕྱི་མའི་རྒྱུན་རིས་འདྲ་ལས་སྐྱེ་བ་ཚུ་རོལ་མཛེས་པའི་ལུགས་ཡིན་པའི་ཕྱིར་དང༌། སྒྲོན་མའང་རྣལ་ཁ་མས་སྒྲོན་མ་གཞན་བསྐྱེད་པ་ཞིག་དཔེར་དགོས་ཀྱི་སྒྲོན་མ་ལ་འོད་འབྱིན་པས་ཁྱབ་པ་ནི་སེམས་ལ་གསལ་བས་ཁྱབ་པའི་དཔེར་རུང་གི ཕྱི་མ་བསྐྱེད་པ་ལ་དཔེ་ཉིད་མ་ཡིན་ནོ། ། གཉིས་པ་རང་འདོད་པ་ལ་གཉིས་ཏེ། འདས་པ་དང་མ་འོངས་པ་ཐུག་མེད་དུ་བསྒྲུབ་པའོ། ། དང་པོ་ལའང་གཉིས་ལས།
རྟགས་དགོད་ན། སེམས་ལ་གཞན་ལས་ལྟོས་མེད་ཀྱི། ། རྟགས་ཀྱིས་སྔོན་མཐའ་ཐུག་མེད་འགྲུབ། ། སྐྱེས་མ་ཐག་པའི་སེམས་ཆོས་ཅན། ། ཉེར་ལེན་གྱི་རྒྱུ་སེམས་སྔ་མ་སྔོན་དུ་སོང་སྟེ་རིག་པ་ཙམ་ཡིན་པའི་ཕྱིར་ད་ལྟར་གྱི་རིག་པ་བཞིན་ཞེས་བྱ་བའི་འབྲས་རྟགས་སོ། ། གཉིས་པ་དེའི་ཚུལ་བསྒྲུབ་པ་ལ་གཉིས་ལས་ཕྱོགས་ཆོས་ནི་མྱོང་བའམ་རྟགས་ཀྱིས་འགྲུབ་ལ་ཁྱབ་པ་ནི་སེམས་ཙམ་ཡིན་ཡང་ཉེར་ལེན་གྱི་རྒྱུ་སེམས་མ་ཡིན་པ་ལ་ལྟོས་ན་ཅི་སྟོ་ཞེས། ཚུ་རོལ་མཛེས་པ་བརྒོལ་ན། སེམས་ཀྱི་ངོ་བོ་སྐྱེ་བ་ཉེར་ལེན་གྱི་རྒྱུ་སེམས་མ་ཡིན་པ་ལ་ལྟོས་སམ། སེམས་ཀྱི་ཁྱད་པར་སྐྱེ་བ་སེམས་ལས་གཞན་ལའང་ལྟོས། ཕྱི་མ་ནི་ཁོ་བོ་ཡང་འདོད་དེ་སྐྱེ་མཆེད་ཀྱི་ལྷན་ཅིག་བྱེད་རྐྱེན་ཐ་དད་ཀྱིས་སྒོ་ལྔའི་རྣམ་ཤེས་ཐ་དད་དུ་སྐྱེ་བའི་ཕྱིར་རོ། །
སྔ་མ་ལྟར་རོ་ཞེ་ན། འོ་ན་ད་ལྟར་གྱི་ཤེས་པ་འདི་རྒྱུ་མེད་ལས་སྐྱེའམ། རྒྱུ་ལས་སྐྱེ་བརྟག དང་པོ་ལྟར་ན། རྒྱུ་མེད་གཞན་ལ་མི་ལྟོས་ཕྱིར། ། རྟག་ཏུ་ཡོད་པའམ་མེད་པར་འགྱུར། ། ཞེས་པའི་རིགས་པས་ཁེགས་སོ། ། གཉིས་པ་ལྟར་ན་ཤེས་པ་ལས་སྐྱེའམ་བེམས་པོ་ལས་སྐྱེ། དང་པོ་ལྟར་ན་ཤེས་པའི་རྒྱུ་ཤེས་པར་གྲུབ་པས་འཇིག་རྟེན་སྔ་མ་གྲུབ་པ་དེ་ཉིད་ཡིན་ནོ། ། གཉིས་པ་ལྟར་ན་དབང་པོ་མེད་པའི་ལུས་སམ།
དབང་པོ་དང་བཅས་པའི་ལུས་སམ། དབུགས་འབྱུང་རྔུབ་གསུམ་གང་ལ་སྐྱེ་བརྟག་གྲང༌། དབང་པོ་མེད་པ་ལས་སྐྱེ་ན། རྡུལ་ཕྲན་སོ་སོ་ལས་སྐྱེའམ། འོན་ཏེ་ཚོགས་པ་ལས་སྐྱེ། དང་པོ་ལྟར་ན་ཚོགས་པ་ཚང་ཞིང་གགས་མེད་པའི་ཕྱིར་རྡུལ་ཕྲན་རེ་རེ་ལས་སེམས་རེ་སྐྱེ་བར་ཐལ་ལོ། ། གཉིས་པ་ལྟར་ན་སོར་མོ་ལྟ་བུ་ཡན་ལག་གཅིག་ཉམས་ཀྱང་སེམས་མི་སྐྱེ་བར་འགྱུར་ཏེ། རྒྱུ་མ་ཚང་བའི་མྱུ་གུ་བཞིན་ནོ། ། དེ་ཉིད་རྣམ་འགྲེལ་ལས། རེ་རེ་ནུས་པ་ཉིད་ཡིན་ནའང༌། །
ཅིག་ཅར་མང་པོ་འབྱུང་བར་འགྱུར། ། ཞེས་བྱ་བ་དང༌། མ་ལུས་རྒྱུ་ཉིད་ཡིན་ན་ནི། ། ཡན་ལག་གཅིག་དང་བྲལ་ནའང་མིན། ། ཞེས་གསུངས་པས་སོ། ། གལ་ཏེ་དེ་ལྟ་བུའི་ལུས་ལས། མི་སྐྱེའི་ཡན་ལག་ཅན་གྱི་རྫས་ལས་སྐྱེའོ་ཞེ་ན། སྣང་རུང་མི་དམིགས་པའམ། གཅིག་གཡོ་ན་ཐམས་ཅད་གཡོ་བར་ཐལ་བ་ལ་སོགས་པས་ཁེགས་པར་གསལ་ལོ། ། ཡང་འགའ་ཞིག་དབང་པོ་ལས་ཤེས་པ་སྐྱེའོ་ཞེ་ན།
སྔ་མ་ལྟར་དབང་པོ་ཚོགས་པ་ལས་སྐྱེ་ན་དབང་པོ་གཅིག་མ་ཚང་ཡང་ཡིད་ཤེས་མི་སྐྱེ་བར་འགྱུར་ལ། རྐྱང་པ་ལས་སྐྱེ་ན་དབང་པོའི་བློ་བཞིན་དུ་ཡུལ་སོ་སོར་འཛིན་པར་འགྱུར་ཏེ། རྣམ་འགྲེལ་ལས། དེ་བློ་བཞིན་དུ་འཛིན་འགྱུར་ཕྱིར། ། དབང་པོ་བཅས་ལས་ཡིད་ཤེས་མིན། ། ཤེས་སྐྱེད་ནུས་པ་ཐ་དད་ཕྱིར། ། ཀུན་ལས་ཀྱང་ནི་མ་ཡིན་ནོ། ། ཞེས་གསུངས་པ་ལྟར་རོ། ། ཡང་ན་དབང་པོ་དེ་ཅི། ། དབང་རྟེན་གཟུགས་ཅན་ལ་ཟེར་རམ། །
ཡུལ་ལ་འཛིན་ནུས་ལ་ཟེར། དང་པོ་ལྟར་ན་ཤི་བའི་གཟུགས་ལས་ཀྱང་དབང་ཤེས་སྐྱེ་བར་འགྱུར་རོ། ། གཉིས་པ་ལྟར་ན་ནུས་པ་ཀུན་གཞིའི་རྣམ་ཤེས་ཀྱི་ཁྱད་པར་ཡིན་པས་ཤེས་པ་ལས་ཤེས་པ་ཁྱད་པར་ཅན་སྐྱེ་བར་འགྲུབ་བོ། ། དེས་ན་བློ་དབང་པོའི་རྒྱུ་ཡིན་པར་རྣམ་འགྲེལ་ལས། དབང་རྣམས་རེ་རེ་ལ་གནོད་ཀྱང༌། ། ཡིད་བློ་ལ་གནོད་ཡོད་མ་ཡིན། ། འདི་འགྱུར་ན་ནི་དེ་དག་ཀྱང༌། ། འགྱུར་བ་དག་ཏུ་མཐོང་བ་ཡིན། ། དེ་ཕྱིར་བློ་གནས་པ་ཡིན་རྟེན། ། བློ་ཉིད་ལ་ནི་བརྟེན་པ་འགའ། །
དབང་པོ་རྣམས་ཀྱི་རྒྱུ་ཡིན་པས། ། དེ་ཕྱིར་བློ་ལས་དབང་པོ་ཡིན། ། ཞེས་གསུངས་པས་སོ། ། ཡང་ཁ་ཅིག་དབུགས་དབྱུང་རྔུབ་ལ་ཤེས་པ་སྐྱེའོ་ཞེ་ན། སེམས་ཀྱི་རྒྱུ་དབུགས་ཡིན་ན་དབུགས་ཀྱི་རྒྱུ་ཅི་ཡིན། སེམས་ཡིན་ན་སེམས་སྔ་མ་གྲུབ་ཅིང༌། དབུགས་སྔ་མ་ཉིད་ཡིན་ན་ལུས་དང་སེམས་མེད་ཀྱང་དབུགས་འབྱུང་བར་འགྱུར་ལ་ལུས་ཡིན་ན་རྒྱུ་ཚང་ཞིང་གགས་མེད་པའི་ཕྱིར་རོ་ལས་ཀྱང་དབུགས་འབྱུང་བར་འགྱུར་རོ། ། འདིའང་རྣམ་འགྲེལ་ལས། དབུགས་གཅིག་ལའང་དོན་དུ་མ། ། འཛིན་ཕྱིར་དེ་ལས་ངེས་མ་ཡིན། །
ཞེས་དབུགས་འབྱུང་བ་གཅིག་ལས་སེམས་གཅིག་སྐྱེ་བ་འགོག་པ་དང༌། དབུགས་གཅིག་ལས་སེམས་དུ་མ་སྐྱེ་བ་འགོག་པའི་རིགས་པ་ནི་རྣམ་འགྲེལ་ཉིད་དུ་ཤེས་པར་བྱའོ། ། དེས་ན་འབྱུང་རྔུབ་ལས་སེམས་མི་འབྱུང་གི་སེམས་ལས་འབྱུང་རྔུབ་འབྱུང་བར་གྲུབ་བོ། ། དེའི་ཕྱིར་ཤེས་པ་སྐྱེ་བ་ནི་ཚད་མས་གྲུབ་ལ། རྒྱུ་མེད་དང་རིས་མི་མཐུན་གྱི་རྒྱུ་གཞན་ལས་སྐྱེ་བ་ཁེགས་པས་རིས་མཐུན་གྱི་ཤེས་པ་ཉིད་ཤེས་པ་ཕྱི་མའི་རྒྱུར་གྲུབ་པ་ན། འཇིག་རྟེན་འདིའི་ཤེས་པ་ལ་འཇིག་རྟེན་སྔ་མའི་ཤེས་པ་སྔོན་དུ་སོང་བར་ཁྱབ་པ་འགྲུབ་པའི་ཕྱིར་ཡ་མཐའ་ཐུག་མེད་དུ་གྲུབ་བོ། ། དཔེར་ན་བུམ་པ་རྒྱུན་གྱི་མཐར་འཇིག་པར་ཚད་མས་གྲུབ་ལ། འཇིག་པའི་རྒྱུ་གཞན་ལ་ལྟོས་པ་ཁེགས་པས་བུམ་པ་ཉིད་འཇིག་པ་དང༌། དབྱེར་མེད་དུ་གྲུབ་པ་ན་དངོས་པོ་རྣམས་སྐད་ཅིག་གིས་འཇིག་པར་འགྲུབ་པ་བཞིན་ནོ། ། འདིར་ལྟོས་མེད་དུ་འདྲ་ཡང་སེམས་ནི་སེམས་སྔ་མ་ལས་སྐྱེ་བ་གྲུབ་པས་རྒྱུ་འབྲས་ཡིན་ལ་བུམ་པ་ནི་འཇིག་པའི་ངོ་བོར་བསྒྲུབ་པས་རང་བཞིན་ཉིད་ཡིན་ནོ། །
དེས་ན་སེམས་ཀྱི་ཉེར་ལེན་སེམས་སུ་གྲུབ་པ་ནི་འཇིག་རྟེན་སྔ་མ་གྲུབ་པའང་རྣམ་འགྲེལ་ལས། དེ་ཕྱིར་ངེས་པར་གང་ཉིད་ཀྱི། ། འདུ་བྱེད་ཀྱི་ནི་རྗེས་འཇུག་པར། ། སེམས་ནི་དེ་མེད་མི་འབྱུང་བས། ། དེ་ཕྱིར་སེམས་ལ་བརྟེན་པ་ཡིན། ། ཞེས་བྱ་བ་དང༌། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་འགྲུབ། ། ཅེས་གསུངས་པ་ལྟར་རོ། ། གཉིས་པ་མ་འོངས་པ་བསྒྲུབ་པ་ལ་གཉིས་ཏེ།
བདག་འཛིན་དང་བཅས་པ་དང༌། བདག་འཛིན་མེད་པའི་གསལ་བ་ཐུག་མེད་དུ་བསྒྲུབ་པའོ། ། དང་པོ་ལ་གསུམ་ལས་རྟགས་དགོད་པ་ནི། རྒྱུ་ཚོགས་ཚང་ཞིང་གགས་མེད་པའི། ། རྟགས་ཀྱིས་ཕྱི་མཐའ་ཐུག་མེད་འགྲུབ། ། འཆི་ཀའི་སེམས་ཆོས་ཅན། སེམས་ཕྱི་མ་བསྐྱེད་ངེས་ཏེ། རྒྱུ་ཚང་ཞིང་གགས་མེད་པའི་ཕྱིར། ། ཚོགས་པ་ཐ་མའི་མྱུ་གུ་བཞིན། ། ཞེས་བྱ་བ་རང་བཞིན་གྱི་རྟགས་སོ། །
གཉིས་པ་ཚུལ་བསྒྲུབ་པ་ལ་གཉིས་ཏེ། ཕྱོགས་ཆོས་དང་ཁྱབ་པ་བསྒྲུབ་པའོ། ། དང་པོ་ལའང་གཉིས་ལས་དངོས་ནི། སྐྱེ་བའི་རྒྱུ་ཚོགས་པ་ཚང་བ་ཞེས་བྱ་བ་བདག་འཛིན་ཡིན་ཅིང་གགས་ནི་བདག་མེད་ཡིན་ལ་དེ་མེད་པ་ནི་བདག་མེད་རྟོགས་པ་ཉིད་དོ། ། གཉིས་པ་དེ་གཏན་ལ་དབབ་པ་ལ་འཁོར་བའི་འཇུག་ལྡོག་ཤེས་དགོས་པས་དེ་ལ་གསུམ། གཞན་ལུགས་དགག རང་ལུགས་བརྗོད། དེ་ལ་རྩོད་པ་སྤང་བའོ། ། དང་པོ་ནི། ལས་དང་ལུས་སེམས་འཁོར་བའི་རྒྱུ། །
གཉིས་པོ་སྤངས་ཕྱིར་དཀའ་སྤྱོད་ཟེར། ། འདི་ལ་མུ་སྟེགས་བྱེད་འགའ་ཞིག་ལས་དང་ལུས་གཉིས་ཀྱང་འཁོར་བའི་རྒྱུ་ཡིན་པས་ཚོགས་པ་ལས་བསྐྱེད་པ་ལ་ཡ་གྱལ་མེད་ན་འབྲས་བུ་མི་སྐྱེ་བས། དེ་གཉིས་གང་རུང་ལ་གནོད་པ་བྱས་ཀྱང་སྐྱེ་བ་ལྡོག་སྟེ་ས་བོན་ཡོད་ཀྱང་ཆུ་ལུད་ལོག་ན་མྱུ་གུ་མི་སྐྱེ་བ་བཞིན་ནོ། ། དེས་ན་དཀའ་ཐུབ་ཀྱིས་ལས་ཟད་ན་ཡང་སྲིད་མི་ལེན་ནོ་ཞེ་ན། མི་ནུས་མི་ཕན་མི་དགོས་པས། ། ལས་དང་ལུས་འཛད་ལམ་མ་ཡིན། ། ལས་སྤང་བར་མི་ནུས་ཏེ་མཐའ་ཡས་ཤིང་གཉེན་པོ་ཤེས་པར་མི་ནུས་པའི་ཕྱིར་རོ། ། མ་རིག་པ་ལས་བྱུང་བའི་སྲེད་པ་མ་སྤངས་ན་ལས་དང་ལུས་སྔར་གྱི་སྤངས་ཀྱང་ཕྱིས་སྐྱེ་བས་མི་ཕན་པའི་ཕྱིར་དང༌། བདག་ཏུ་སྲེད་པ་སྤངས་ན་ལས་དང་ལུས་མ་སྤངས་ཀྱང་བུད་ཤིང་ཟད་པའི་མེ་ལྟར་ཡང་སྲིད་མི་ལེན་པས་མི་དགོས་པའི་ཕྱིར་རོ། ། དེའང་རྣམ་འགྲེལ་ལས།
ལས་དང་ལུས་དག་སྤོང་མིན་ཏེ། ། གཉེན་པོ་དག་ནི་མེད་ཕྱིར་དང༌། ། ནུས་མེད་ཕྱིར་རོ་སྲེད་པ་ནི། ། ཡོད་ན་སླར་ཡང་འབྱུང་ཕྱིར་རོ། ། ཞེས་གསུངས་པས་སོ། ། གཉིས་པ་རང་ལུགས་བརྗོད་པ་ལ་གཉིས། འཁོར་བར་སྐྱེ་བའི་རྒྱུ་ངོས་གཟུང་བ་དང༌། དེའི་གཉེན་པོ་དཔྱད་པའོ། ། དང་པོ་ལ་གཉིས་ལས། སྤྱིར་ཡང་སྲིད་ཙམ་སྐྱེ་བའི་རྒྱུ་ནི།
སྐྱེ་རྒྱུ་མ་རིག་དེ་ལས་ཀྱང༌། ། ཉོན་མོངས་ལས་དང་འཁོར་བ་འབྱུང༌། ། འཁོར་བར་སྐྱེ་བའི་རྒྱུ་བདག་ཏུ་འཛིན་པ། དེ་ཡོད་ན་བདག་གི་བར་འཛིན་པ་གཞན་འབྱུང༌། དེ་ལས་མཐུན་པ་ལ་ཆགས་པ་དང༌། མི་མཐུན་པ་ལ་སྡང་བ་འབྱུང་ཞིང་ཉོན་མོངས་པ་དེ་དག་གི་ལས་བསགས་ནས། དགེ་བས་མཐོ་རིས་གསུམ་དང་མི་དགེ་བས་ངན་སོང་གསུམ་དང༌། མི་གཡོ་བས་ཁམས་གོང་མར་འཕེན་པའི་ཕྱིར་རོ། ། དེ་ཉིད་རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། །
བདག་གཞན་ཆ་ལས་འཛིན་དང་སྡང༌། ། དེ་དག་དང་ནི་ཡོངས་འབྲེལ་ལས། ། ཉེས་པ་ཐམས་ཅད་འབྱུང་བར་འགྱུར། ། ཞེས་བྱ་བ་དང༌། དེས་ན་བདག་ལ་མངོན་ཆགས་པ། ། དེ་སྲིད་དེ་ནི་འཁོར་བར་འགྱུར། ། ཞེས་བྱ་བ་དང༌། ཆགས་བྲལ་མིན་དང་སྲེད་ལྡན་དང༌། ། རྩོམ་པ་ཀུན་ལ་རྟེན་པ་དེ། ། ཉོན་མོངས་ལས་ལས་གྲོལ་མ་ཡིན། །
དེ་འདྲ་འཁོར་བ་པ་ཞེས་བྱ། ། ཞེས་གསུངས་ལ། འཕགས་པ་ཀླུ་སྒྲུབ་ཀྱིས་ཀྱང༌། ཉོན་མོངས་པ་ལས་ལས་ཏེ་ལས་ལས་ཀྱང༌། ། སྐྱེ་བ་ཀུན་ཏུ་འབྱུང་བར་ཐུབ་པས་གསུངས། ། ཞེས་གསུངས་པ་ལྟར་རོ། ། དེས་ན་སེམས་ཙམ་གྱིས་ཕྱི་མ་བསྐྱེད་པ་ལ་ནི་སེམས་སྔ་མ་ལས་རྒྱུ་གཞན་མི་དགོས་ཏེ། རྣམ་འགྲེལ་ལས། གང་ཚེ་ལུས་ལ་ལྟོས་མེད་པར། ། ཤེས་པ་འགའ་ཞིག་འགའ་ཞིག་གི །
བག་ཆགས་སད་པའི་རྒྱུར་འགྱུར་བ། ། དེས་ན་འགའ་ཞིག་ལས་འགའ་ཡིན། ། ཞེས་གསུངས་པས་སོ། ། གཉིས་པ་བྱེ་བྲག་དབང་ཤེས་སྐྱེ་བའི་རྒྱུ་ནི། སྐྱེ་མཆེད་འདི་ལས་སྐྱེ་མཆེད་གཞན། ། དེ་ཡི་བཟང་ངན་ལས་ཀྱིས་བྱེད། ། དབང་པོའི་ཤེས་པ་བསྐྱེད་པ་ལ་ནི་འཆི་ཀའི་སེམས་ཀྱི་ཉེར་ལེན་གྱི་རྒྱུ་བྱས་དབང་པོས་ལྷན་ཅིག་བྱེད་པའི་རྐྱེན་བྱས་ནས་ཕྱི་མའི་དབང་ཤེས་སྐྱེ་ལ་དབང་པོས་ཉེར་ལེན་གྱི་རྒྱུ་དང༌། སེམས་ཀྱིས་ལྷན་ཅིག་བྱེད་པའི་རྐྱེན་བྱས་ནས་ཕྱི་མའི་དབང་པོ་བསྐྱེད་ཅིང༌། དེ་གཉིས་ཀ་བཟང་ངན་དུ་བསྐྱེད་པའི་བདག་རྐྱེན་ལས་ཀྱིས་བྱེད་དེ། རྣམ་འགྲེལ་ལས།
ཚེ་འདི་ཉིད་ཀྱི་སྐྱེ་མཆེད་ལྔ། ། ལུས་གཞན་བསྐྱེད་པའི་རྒྱུ་ཉིད་ཡིན། ། ཞེས་བྱ་བ་དང༌། གལ་ཏེ་དེ་ལས་ཁྱད་པར་ཅན། ། ལས་རྣམས་བདག་པོ་ཞེས་གསུངས་པས་སོ། ། གཉིས་པ་གཉེན་པོར་དཔྱད་པ་ལ་གཉིས་ལས། ཕྱོགས་རེ་མགོ་གནོན་ནི། བྱམས་སོགས་བདག་དང་མི་འགལ་ཕྱིར། ། འཁོར་བའི་རྩ་བ་གཅོད་ནུས་མིན། ། ཞེ་སྡང་གི་གཉེན་པོར་བྱམས་པ།
འདོད་ཆགས་ལ་མི་སྡུག་པ། རྣམ་པར་འཚེ་བ་ལ་སྙིང་རྗེ། ཕྲག་དོག་ལ་དགའ་བ། ཐམས་ཅད་ཀྱི་གཉེན་པོར་བཏང་སྙོམས་བསྒོམ་པར་གསུངས་པའང་ཕྱོགས་རེ་མགོ་གནོན་པའམ། རྒྱང་བསྲིང་བ་ཙམ་དུ་ནུས་ཀྱི་རྩ་བ་ནས་གཅོད་མི་ནུས་ཏེ་རྒྱུ་དང་མི་འགལ་བའི་ཕྱིར་མངར་བ་དང་བསིལ་བ་དང་སྣུམ་པས་བད་ཀན་གྱི་ནད་བཞིན་ནོ། ། དེའང་རྣམ་འགྲེལ་ལས། བྱམས་སོགས་རྨོངས་དང་འགལ་མེད་ཕྱིར། ། ཉེས་པ་ཤིན་ཏུ་ཚར་གཅོད་མིན། ། ཞེས་གསུངས་པས་སོ། ། གཉིས་པ་མཐའ་དག་དཔྱིས་འབྱིན་ནི།
བདག་མེད་བདག་དང་འགལ་བས་ན། ། བདག་མེད་མཐོང་བས་དེ་སུན་འབྱིན། ། དེས་ན་བདག་དང་བདག་མེད་གཉིས་གནོད་བྱ་གནོད་བྱེད་ཀྱི་འགལ་བ་ཡིན་ཏེ། རྟག་མི་རྟག་གམ་ཚ་རེག་གྲང་རེག་བཞིན་ནོ། ། དེས་ན་བདག་མེད་རྟོགས་པས་བདག་འཛིན་ཡུལ་ཐོན་ནས་འབྲས་བུ་སྐྱེ་བ་ལས་གྲོལ་ཏེ། རྣམ་འགྲེལ་ལས། སྟོང་ཉིད་ལྟ་དང་དེ་འགལ་ཕྱིར། ། དེ་ལས་བྱུང་བའི་ཉེས་ཀུན་དང༌། ། འགལ་བར་རབ་ཏུ་གྲུབ་པ་ཡིན། ། ཞེས་བྱ་བ་དང༌།
བདག་དང་བདག་གིར་འཛིན་བྱས་པ། ། འདུས་བྱས་སྤྱོད་ཡུལ་ཅན་ཆགས་ནི། ། རྒྱུ་ཡིན་དེ་ཡི་གནོད་བྱེད་ནི། ། བདག་མེད་མཐོང་བ་འགལ་བ་ཡིན། ། ཞེས་བྱ་བ་དང༌། སྡུག་བསྔལ་ཕྱིན་ཅི་ལོག་བློ་དང༌། ། སྲེད་པས་ཀུན་ནས་འཆིང་བ་ནི། ། སྐྱེ་རྒྱུ་གང་ལ་དེ་མེད་པ། ། དེ་ནི་སྐྱེ་བར་མི་འགྱུར་རོ། ། ཞེས་གསུངས་པ་ལྟར་རོ། །
དེས་ན་ཇི་སྲིད་བདག་འཛིན་ཡོད་པ་དེ་སྲིད་དུ་ཡང་སྲིད་མི་ཆད་པས་རྟེན་བརྟེན་ལ། བདག་མེད་མཐོང་བ་ན་ཡང་སྲིད་ཟད་པ་ཡིན་ནོ། ། གསུམ་པ་དེ་ལ་རྩོད་པ་ལ་གཉིས་ཏེ། སྐྱེ་རྒྱུ་དང་གཉེན་པོ་ལ་རྩོད་པ་སྤང་བའོ། ། དང་པོ་ལ་གསུམ་ལས། ཐོག་མར་རྒྱུ་གསུམ་གསུངས་པ་དང༌། འགལ་བ་སྤང་བ་ནི། གལ་ཏེ་སྐྱེ་བ་ལེན་པ་ལ་ལས་དང་ལུས་ཀྱང་རྒྱུར་དགོས་ཏེ། རྣམ་འགྲེལ་ལས། རྒྱུ་གསུམ་ཅན་ཞེས་གསུངས་པ་མ་ཡིན་ནམ་ཞེ་ན།
དེ་ནི་བདག་འཛིན་གྱིས་ཉོན་མོངས་པ་བསྐྱེད། ཉོན་མོངས་པས་ལས་བསྐྱེད། དེས་ལུས་བསྐྱེད། དེ་གཉིས་ཀྱིས་གྲོགས་བྱས་པའི་འཆི་སེམས་ཀྱིས་ཚེ་ཕྱི་མ་སྐྱེད་པ་ལ་དགོངས་པས་མི་འགལ་ལོ། ། གཉིས་པ་སྲེད་པ་རྒྱུར་གསུངས་པ་དང་འགལ་བ་སྤང་བ་ནི། བདེ་བར་གཤེགས་པས་སྲེད་པ་སྐྱེ་བའི་རྒྱུར་གསུངས་པ་དང་འགལ་ལོ་ཞེ་ན། དེ་ནི་མ་རིག་པས་ཉེར་ལེན་བྱས་པའི་སྲེད་པས་ཡུལ་ལ་སོགས་པ་ཐོབ་པའི་རྩོལ་བས་ཀུན་ནས་བསླངས་ནས་སྐྱེ་གནས་སུ་འཇུག་པ་ལ་དགོངས་པས་མི་འགལ་ཏེ། རྣམ་འགྲེལ་ལས། མི་ཤེས་སྲིད་པའི་རྒྱུ་ཡིན་ཡང༌། ། མ་བརྗོད་སྲིད་པ་ཉིད་བཤད་པ། །
རྒྱུ་ནི་འཕེན་པར་བྱེད་ཕྱིར་དང༌། ། སྲེད་པ་དེ་མ་ཐོག་ཕྱིར་རོ། ། ཞེས་གསུངས་པས་སོ། ། གསུམ་པ་འཇིག་ཚོགས་ལ་ལྟ་བ་རྒྱུར་གསུངས་པ་དང་འགལ་བ་སྤང་བ་ནི། མདོ་ལས། འཇིག་ཚོགས་ལ་ལྟ་བ་འཁོར་བའི་རྒྱུར་གསུངས་པ་དང་འགལ་ལོ་ཞེ་ན། དེ་ཉིད་མ་རིག་པའི་བྱེ་བྲག་ཡིན་ཏེ། ཉེས་ཀུན་དེ་ཡི་རྩ་བ་ཅན། ། དེ་ཡང་འཇིག་ཚོགས་ལྟ་བ་ཡིན། ། ཞེས་བྱ་བ་དང༌།
དེ་ཉིད་ཕྱིར་ན་ཉེས་རྣམས་ཀྱི། ། རྒྱུ་ནི་གཏི་མུག་ཡིན་པར་གསུངས། ། གཞན་ལས་འཇིག་ཚོགས་ལྟ་བ་སྟེ། ། དེ་སྤངས་པ་ན་སྤོང་ཕྱིར་རོ། ། ཞེས་གསུངས་པས་སོ། ། འདི་ལ་ཉན་ཐོས་འགའ་ཞིག་མ་རིག་པ་ནི་མི་ཤེས་པ་ཙམ་ཡིན་ལ། འཇིག་ཚོགས་ལ་ལྟ་བ་ལོག་ཤེས་ཡིན་པས་རྣམ་པ་མི་མཚུངས་པའི་ཕྱིར་གཅིག་ཏུ་འགལ་ལོ་ཞེ་ན། དེ་ནི་མ་ཡིན་ཏེ་ལུང་དང་རིགས་པ་དང་འགལ་བའི་ཕྱིར་རོ། ། དེའང་རྣམ་འགྲེལ་ལས། རིག་པའི་མི་མཐུན་ཕྱོགས་ཉིད་ཕྱིར། །
སེམས་བྱུང་ཉིད་ཀྱིས་དམིགས་པའི་ཕྱིར། ། ལོག་པར་དམིགས་ཉིད་མ་རིག་པར། ། གསུངས་ཕྱིར་གཞན་ནི་རིགས་མ་ཡིན། ། ཞེས་གསུངས་པས་སོ། ། མ་རིག་པ་རིག་པའི་མི་མཐུན་ཕྱོགས་ཡིན་པ་དེའང༌། མེད་པས་མི་མཐུན་ཕྱོགས་མ་ཡིན་ཏེ། རི་བོང་གི་རྭ་ཡང་མ་རིག་པར་ཐལ་བའི་ཕྱིར་རོ། ། གཞན་པས་མི་མཐུན་ཕྱོགས་མ་ཡིན་ཏེ་བེམས་པོའང་མ་རིག་པར་ཐལ་བའི་ཕྱིར་རོ། ། དེས་ན་འགལ་བས་མི་མཐུན་ཕྱོགས་ཡིན་ནོ། ། སེམས་ལས་བྱུང་བས་དམིགས་པ་ཡང་རྟེན་དང་དམིགས་པ་དང་དུས་དང་རྣམ་པ་དང་རྫས་མཚུངས་ལྡན་དུ་དམིགས་པའི་ཕྱིར་རོ། །
ཟླ་བ་སྒྲོན་མ་དང་ས་བཅུ་པ་ལ་སོགས་པར་ཡང་མ་རིག་པ་དང་བྲལ་བ་གང་ཞེ་ན། ཡང་དག་པ་ཇི་ལྟ་བ་བཞིན་གྱི་ཆོས་རྣམས་ལ་ལྷག་པར་སྒྲོ་འདོགས་པ་དང་བྲལ་བ་གང་ཡིན་པའོ། ། ཞེས་བྱ་བ་ལ་སོགས་པ་གསུངས་པས་སོ། ། གཉིས་པ་གཉེན་པོ་ལ་རྩོད་པ་སྤང་བ་ལ་གཉིས་ལས། ཐོག་མར་ལམ་དང་པོར་མྱ་ངན་ལས་འདའ་བར་ཐལ་བ་སྤང་བ་ནི། མ་རིག་པ་དང་བྲལ་བས་སྐྱེ་བ་མི་ལེན་ན་རྒྱུན་ཏུ་ཞུགས་པའམ་མཐོང་ལམ་སྐྱེས་པ་ཉིད་ན་སྐྱེ་བ་མི་ལེན་པར་འགྱུར་རོ་ཞེ་ན། མ་རིག་པ་ལ་ཀུན་བརྟགས་དང་ལྷན་ཅིག་སྐྱེས་པ་གཉིས་ལས་ཀུན་བརྟགས་སྤངས་ཀྱང་སྐྱེ་བའི་རྒྱུར་གྱུར་པའི་ལྷན་སྐྱེས་མ་སྤངས་པས་ཡང་སྲིད་ལེན་པ་མི་འགལ་ཏེ། རྣམ་འགྲེལ་ལས། གལ་ཏེ་འཇིག་ཚོགས་ལྟ་བྲལ་ཕྱིར། ། ལམ་དང་པོར་ནི་སྲིད་མེད་འགྱུར། །
ལྷན་ཅིག་སྐྱེས་པ་མ་སྤངས་ཕྱིར། ། སྤངས་ན་ཡང་སྲིད་ག་ལ་ཡོད། ། ཅེས་གསུངས་པས་སོ། ། འོ་ན་གྲུབ་མཐའ་འགའ་ཞིག་དགྲ་བཅོམ་པ་ལྷན་སྐྱེས་ཀྱི་བདག་མ་སྤངས་ཀྱང་ཡང་སྲིད་མི་ལེན་པ་དང༌། ས་བརྒྱད་པ་ན་ལྷན་སྐྱེས་ཀྱི་བདག་སྤངས་ཀྱང་ཡང་སྲིད་ལེན་པ་འགལ་ལོ་ཞེ་ན། འདི་ལ་གྲུབ་མཐའ་སྨྲ་བ་དག་ལན་སོ་སོར་འདེབས་ཏེ། དགྲ་བཅོམ་པས་ལྷན་སྐྱེས་ཀྱི་བདག་མ་སྤངས་ཀྱང་དེ་མ་ཐག་པའི་རྐྱེན་སྲེད་པ་ཟད་པས་འཕེན་མི་ནུས་ཞེས་ཟེར་བ་དང༌། སྲེད་པ་མ་སྤངས་ཏེ་རང་ངམ་གཞན་གྱི་རྐྱེན་གྱིས་སང་ནས་བྱང་ཆུབ་སེམས་དཔའི་སྤྱོད་པ་ལ་འཇུག་ཅེས་ཟེར་བ་དང༌། སོ་སོར་བརྟགས་མིན་གྱི་འགོག་པས་བདག་སྤངས་པས་ཡང་སྲིད་མི་ལེན་ཞེས་ཟེར་བ་དང༌། སོ་སོར་བརྟགས་པའི་འགོག་པས་བདག་སྤངས་པས་ཡང་སྲིད་མི་ལེན་ཞེས་ཐ་དད་དུ་འདོད་པ་ལ་སློབ་དཔོན་གྱི་དགོངས་པ་མདོ་སྡེ་པ་དང་བསྟུན་ནས་ཉེར་ལེན་གྱི་རྒྱུ་ལྷན་ཅིག་སྐྱེས་པའི་བདག་དང་དེ་མ་ཐག་པའི་རྐྱེན་སྲེད་པ་ཟད་པས་ཡང་སྲིད་མི་ལེན་པར་བཞེད་དེ།
རྣམ་འགྲེལ་ལས། སྲིད་པའི་སྲེད་ལས་རྣམ་བརྒལ་བའི། ། ལས་གཞན་འཕེན་ནུས་མ་ཡིན་ཏེ། ། ལྷན་ཅིག་བྱེད་པ་ཟད་ཕྱིར་རོ། ། ཞེས་གསུངས་པས་སོ། ། ཡང་བྱང་ཆུབ་སེམས་དཔའ་ས་བརྒྱད་པ་ན། ཉོན་མོངས་པ་ཅན་གྱི་ཡིད་གནས་གྱུར་ཏེ། ལྷན་སྐྱེས་ཀྱི་བདག་མེད་པས་སྙིང་རྗེས་སྲིད་པའི་མཚམས་སྦྱོར་བར་འདོད་ལ། ཁ་ཅིག་ནི་ལྷན་སྐྱེས་ཀྱི་བདག་ས་བཅུའི་རྒྱུན་གྱི་མཐར་མི་སྤང་སྟེ། མ་རིག་པའི་བག་ཆགས་ཀྱི་ས་ཡོད་པས་དེ་ཉིད་ཀྱིས་སྲིད་པའི་མཚམས་སྦྱོར་བར་འདོད་དོ། །
སློབ་དཔོན་ནི་བྱང་ཆུབ་སེམས་དཔའ་སྙིང་རྗེ་གཙོ་བོའི་ལས་ལས་ཀྱང་ཡིན་ལ། ཉན་ཐོས་ལས་གཙོ་བོའི་སྙིང་རྗེ་ལས་ཀྱང་ཕུང་པོ་ལྷག་བཅས་ཀྱི་སྲིད་པར་བཞུགས་པར་བཞེད་དེ།

རྣམ་འགྲེལ་ལས། འདོད་ཆགས་བྲལ་བའི་གནས་པ་ནི། ། བརྩེ་བའམ་ཡང་ན་ལས་ཀྱིས་ཡིན། ། ཞེས་གསུངས་པས་སོ། ། མདོ་ལས་ཀྱང༌། འཆི་ལ་དགའ་བར་མི་བྱ་ཞིང༌། ། གསོན་པ་ལ་ཡང་དགའ་མི་བྱ། ། དཔེར་ན་དབང་པོའི་གླང་པོ་བཞིན། ། ཁོ་བོ་དུས་ལ་སྡོད་པ་ཡིན། ། ཞེས་གསུངས་པ་ལྟར་རོ། ། གལ་ཏེ་སྙིང་རྗེ་ཡོད་ན།
དེ་ཉིད་འདོད་ཆགས་ཡིན་ནོ་ཞེ་ན། དེ་གཉིས་རྒྱུ་དང་ཡུལ་དང་རྣམ་པ་མི་འདྲ་སྟེ། འདོད་ཆགས་ནི་ཉེར་ལེན་གྱི་ཕུང་པོ་ལྔ་ལ་རྟག་པ་དང་བདེ་བ་དང༌། བདག་དང༌། བདག་གིར་འདུ་ཤེས་པའི་ཚུལ་བཞིན་མ་ཡིན་པ་ཡིད་ལ་བྱེད་པ་རྒྱུ་ཡིན་ལ་ཡུལ་ནི་སེམས་ཅན་ལ་སོགས་པར་མཐོང་བའོ། ། རྣམ་པ་ནི་མཁོ་བར་སེམས་པའོ། ། སྙིང་རྗེའི་རྒྱུ་ནི་སྡུག་བསྔལ་གྱི་རྒྱུན་རིག་པ་གོམས་པའོ། ། ཡུལ་ནི་སྡུག་བསྔལ་རྒྱུ་འབྲས་ཀྱིས་ཟིན་པའོ། ། རྣམ་པ་ནི་དེ་དང་བྲལ་བར་འདོད་པའོ། ། གལ་ཏེ་སེམས་ཅན་གྱི་དོན་ལ་འཇུག་པ་ཉིད་ཆགས་པའོ་ཞེ་ན།
མིང་དུ་འདོགས་པ་ལ་རག་མོད་འདམ་ལས་གསེར་ལེན་པ་དང་འབུ་ལེན་པའི་ཚུལ་འཇུག་ཚུལ་བཞིན་བསམ་པ་ཁྱད་པར་ཆེའོ། ། དེས་ན་འཁོར་བའི་རྒྱུ་བདག་འཛིན་ཡིན་པས་བདག་འཛིན་གྱི་བུད་ཤིང་མེད་ན་ཉོན་མོངས་པའི་མེ་རྣལ་ལ་དེ་ལྟ་ན་སྡུག་བསྔལ་གྱི་དུ་བ་རྒྱུན་ཆད་པ་ཡིན་ནོ། ། གཉིས་པ་མྱ་ངན་ལས་འདས་ན་རྟེན་མི་བརྟེན་པར་ཐལ་བ་སྤང་བ་ནི། ལྷན་སྐྱེས་ཀྱི་བདག་སྤངས་པས་ཡང་སྲིད་མི་ལེན་ན་རྟེན་བརྟེན་པར་མི་འགྲུབ་བོ་ཞེ་ན། ས་བོན་ཐོག་མ་ཡོད་མིན་ཡང༌། ། མེས་བསྲེག་པ་ན་ཕྱི་མཐའ་མཐོང༌། ། དེ་བཞིན་འཁོར་བ་ཐོག་མེད་ཀྱང༌། ། བདག་མེད་མཐོང་ན་ཕྱི་མཐའ་གྲུབ། ། ས་བོན་ཐོག་མ་མེད་ཀྱང་མེས་བསྲེག་པ་ལ་ཕྱི་མཐའ་མཐོང་ལ། མ་བསྲེགས་ཤིང་མཐུན་རྐྱེན་འཛོམ་འགལ་རྐྱེན་མེད་ན་འབྲས་བུ་ཕྱི་མ་འབྱིན་པར་ངེས་སོ། །
དེ་བཞིན་དུ་འཁོར་བ་ལ་ཐོག་མ་མེད་ཀྱང་བདག་མེད་པའི་མེས་བདག་འཛིན་གྱི་ས་བོན་བསྲེགས་པ་དེ་དག་འཁོར་བའི་ཕྱི་མཐའ་གྲུབ་ལ་སྲེད་པའི་མཐུ་རྐྱེན་ཚང་ཞིང་སྟོང་པ་ཉིད་ཀྱིས་འགལ་རྐྱེན་མེད་ན་ཡང་སྲིད་པ་འབྱིན་པར་ངེས་པ་ཡིན་ནོ། ། དེས་ན་སྟོང་པ་ཉིད་མངོན་སུམ་དུ་མ་རྟོགས་ཀྱི་བར་དུ་རྟེན་བརྟེན་པས་ཆོག་མོད། སྟོང་ཉིད་རྟོགས་ཀྱང་སྲིད་པ་ཕྱི་མ་ལེན་པའི་རྟེན་བརྟེན་ན་འཁོར་བའི་རྒྱུན་མི་འཆད་པས་ལམ་བསྒོམ་པ་དོན་མེད་དུ་འགྱུར་རོ། ། གཉིས་པ་གསལ་བ་ཙམ་རྟེན་པ་བརྟེན་པར་བསྒྲུབ་པ་ནི། གསལ་བ་བསྐྱེད་ལ་རྒྱུ་ཚང་ཞིང༌། ། གགས་མེད་ཕྱིར་ན་བསྐྱེད་པར་ངེས། ། སེམས་གསལ་བ་ཙམ་གྱི་སྐད་ཅིག་གཉིས་པ་བསྐྱེད་པ་ལ་སེམས་ལས་གཞན་གློ་བུར་གྱི་དྲི་མར་གྱུར་པའི་རྒྱུ་གཞན་མི་དགོས་པས་རྒྱུ་ཚང་ཞིང་བདག་འཛིན་གྱི་གགས་བདག་མེད་ལྟ་བུ་གཞན་མེད་པས་བསྐྱེད་ངེས་སོ། ། དེས་ན་གང་གགས་མེད་ཅིང་རྒྱུ་གཞན་ལ་ལྟོས་པ་མེད་པར་དེ་འབྲས་བུ་ཕྱི་མ་བསྐྱེད་ངེས་ཏེ། གགས་མེད་ཅིང་ཚོགས་པ་ཚང་བའི་ས་བོན་བཞིན། སེམས་གསལ་བ་ཙམ་ཡང་གགས་མེད་ཅིང་གསལ་བ་ལས་རྒྱུ་གཞན་ལ་ལྟོས་པ་མེད་དོ་ཞེས་བྱ་བ་རང་བཞིན་གྱི་རྟགས་སོ། །
འོ་ན་སེམས་གསལ་བ་ལ་རྒྱུ་གཞན་མི་དགོས་མོད། གཉིད་དང་བརྒྱལ་བ་དང་འགོག་པའི་སྙོམས་པར་འཇུག་པ་ལ་སོགས་པ་གགས་ཅིའི་ཕྱིར་མེད་ཅེ་ན། དེ་དག་འཇུག་པའི་རྣམ་ཤེས་གསལ་བའི་གགས་ཙམ་ཡིན་གྱི། ཀུན་གཞིའི་རྣམ་ཤེས་གསལ་བའི་གགས་སུ་མི་འདོད་པས་སྐྱོན་མེད་དོ། ། འོ་ན་འཁོར་བ་ལས་གྲོལ་ཡང་སེམས་གསལ་བ་རྒྱུན་མི་འཆད་ན། གསལ་བ་གཞན་དབང་མི་རྟག་པ་ཡིན་པས་འདུ་བྱེད་ཀྱི་སྡུག་བསྔལ་ཡོད་པར་མི་འགྱུར་རམ་ཞེ་ན། ཀུན་གཞིའི་རྣམ་ཤེས་མེ་ལོང་ལྟ་བུར་གནས་གྱུར་པ་ན། མངོན་པར་འདུ་བྱེད་པ་ཐམས་ཅད་ལས་གྲོལ་བ་ཞེས་གསུངས་པའི་ཕྱིར་དང༌། ཆོས་ཀྱི་གྲགས་པས་ཀྱང་གནས་གྱུར་པའི་ཡེ་ཤེས་བསམ་གྱིས་མི་ཁྱབ་པར་གསུངས་པས་སོ་སོ་སྐྱེ་བོ་ལ་བརྗོད་པའི་སྐྱོན་ག་ལ་འབྱུང༌། དབུ་མ་པ་འགའ་ཞིག་སྣང་བ་རྒྱུན་ཆད་པར་འདོད་པའང་བསམ་གྱིས་མི་ཁྱབ་པའི་ཡེ་ཤེས་དང་འགལ་ཞིང་ཆོས་ཀྱི་གྲགས་པའི་དགོངས་པ་མ་ཡིན་པའི་ཕྱིར་འདིར་མི་འཐད་དོ། །
གཉིས་པ་གོམས་པ་ངང་གིས་ཁྱད་པར་དུ་འགྱུར་བ་དང༌། གསུམ་པ་དེ་བསྒོམ་པ་ནི་རང་རིག་གིས་འགྲུབ་བོ། ། གཉིས་པ་ཁྱབ་པ་བསྒྲུབ་པ་ནི། འཇིག་སོགས་གོམས་ལས་གསལ་སྣང་དང༌། ཁྱབ་པ་ནི་དཔེ་འདོད་འཇིག་སོགས་གོམས་པ་ལ་གསལ་སྣང་སྐྱེ་བར་མཐོང་བས་འགྲུབ་བོ། ། དེ་ལྟ་བུའི་རྟགས་འདི་ནི་རྒྱུ་ཚོགས་པ་ལས་འབྲས་བུ་འབྱུང་རུང་གི དོན་བསྒྲུབས་ལ་གགས་མེད་ན་ངེས་པ་བསྒྲུབ་པའི་རང་བཞིན་གྱི་རྟགས་སོ། ། གཉིས་པ་མཚན་ཉིད་བསྒྲུབ་པ་ནི། གཟུང་འཛིན་མེད་ཕྱིར་འཁྲུལ་མེད་འགྲུབ། ། བསྒོམས་པས་གཟུང་འཛིན་སྤངས་ན་འཁྲུལ་མེད་འགྲུབ་ལ།
འཁྲུལ་པ་དང་བྲལ་ན་རྟོག་པ་དང་ཡང་དོན་གྱིས་བྲལ་བ་ཡིན་ནོ། ། དེས་ན་ཀུན་རྫོབ་ཇི་ལྟར་གནས་པ་དང་དོན་དམ་པ་ཇི་ལྟར་ཡིན་པ་ལྟར་གཟིགས་པས་སྣང་བཅས་དང་སྣང་མེད་ཀྱི་རྣལ་འབྱོར་གྱི་མངོན་སུམ་གཉིས་ཀ་རྟོག་བྲལ་མ་འཁྲུལ་པར་གྲུབ་སྟེ། རྣམ་འགྲེལ་ལས། རྟོག་པའི་དྲྭ་བ་སྤངས་པའི་ཕྱིར། ། གསལ་བ་ཉིད་དུ་སྣང་བ་ཡིན། ། ཞེས་གསུངས་པ་ལྟར་རོ། ། གསུམ་པ་གྲུབ་པའི་དོན་ལ་མི་འཐད་པ་སྤང་བ་ལ་གཉིས་ཏེ། སྤངས་པ་དང་ཡེ་ཤེས་ཕུན་སུམ་ཚོགས་པ་མི་འཐད་པའོ། ། དང་པོ་ནི་མི་ནུས་མི་ཤེས་མི་བརྟེན་ཕྱིར། ། སྤངས་པའི་གྲོལ་བ་མེད་ཅེ་ན། །
ཕྱི་རོལ་པ་ཁ་ཅིག་དྲི་མ་སེམས་ཀྱི་རང་བཞིན་ཡིན་པས་སྤང་མི་ནུས་ལ། ནུས་ཀྱང་སོ་སོ་སྐྱེ་བོས་མི་ཤེས་ཤིང༌། ཤེས་ནས་ལན་ཅིག་སྤངས་ཀྱང་ལུས་ཀྱི་དྲི་མ་ལྟར་སླར་ལྡོག་པའི་ཕྱིར་སྤངས་པ་ཕུན་སུམ་ཚོགས་པ་མི་སྲིད་དོ་ཞེ་ན། རང་བཞིན་མིན་ཕྱིར་ཐབས་ཡོད་ཕྱིར། ། རྒྱུ་སྤོང་ཕྱིར་ན་རྣམ་གྲོལ་འཐད། ། དྲི་མ་ཕྱིན་ཅི་ལོག་གི་སྒྲོ་བཏགས་པ་གློ་བུར་བ་ཡིན་པས་རང་བཞིན་མ་ཡིན་ཏེ། སེམས་རང་བཞིན་གྱིས་འོད་གསལ་བ་ཡིན་པའི་ཕྱིར་རོ། ། ཉོན་མོངས་པའི་རྒྱུ་བདག་འཛིན་ཡིན་ལ་དེ་དང་འགལ་བ་བདག་མེད་ཡོད་པའི་ཕྱིར་དང༌། རྒྱུ་སྤངས་པ་ཉིད་ཀྱིས་སླར་མི་ལྡོག་སྟེ་བུད་ཤིང་ཟད་པའི་མེ་བཞིན་དུ་འབྲས་བུ་སྐྱེད་མི་ནུས་པའི་ཕྱིར་རོ། ། དེ་དག་རྣམ་འགྲེལ་ལས།
སེམས་འདིའི་རང་བཞིན་འོད་གསལ་ཏེ། དྲི་མ་རྣམས་ནི་གློ་བུར་པ། ། ཞེས་བྱ་བ་དང༌། སྟོང་ཉིད་ལྟ་དང་དེ་འགལ་ཕྱིར། ། ཞེས་བྱ་བ་དང༌། སྐྱེ་དང་སྐྱོན་ནི་ཀུན་འབྱུང་དག ། སླར་ཡང་ལྡོག་ཅེས་བཤད་པ་ཡིན། ། བདག་ལྟའི་ས་བོན་སྤངས་པའི་ཕྱིར། ། སླར་མི་གཤེགས་པ་ཉིད་ཡིན་ནོ། ། ཞེས་གསུངས་པ་ལྟར་རོ། །
གཉིས་པ་ཡེ་ཤེས་ཕུན་སུམ་ཚོགས་པ་མི་འཐད་པ་སྤང་བ་ལ་གཉིས་ལས། དང་པོ་གོམས་པ་མི་འཐད་པ་སྤང་བ་ནི། མཆོངས་དང་ཆུ་དང་གསེར་གྱི་དཔེས། ། གོམས་པ་སྲིད་པ་མིན་ཞེ་ན། ། མཆོངས་པ་གོམས་ཀྱང་མཐའ་མེད་དུ་མི་མཆོངས་པ་ལྟར། བརྩེ་བ་དང་ཤེས་རབ་ལ་སོགས་པ་གོམས་ཀྱང་ཐུག་མེད་དུ་འཕེལ་མི་སྲེད་དོ། ། ཡང་ཆུ་ཇི་ལྟར་བསྲོས་ཀྱང་མེར་མི་འབར་བ་ལྟར་སྟོང་ཉིད་དང་བརྩེ་བ་ལ་སོགས་པ་གོམས་ཀྱང་ཅུང་ཟད་རྟོགས་པ་སྲིད་ཀྱི་དེའི་ངང་དུ་འགྲོ་མི་སྲིད་དོ། ། ཡང་གསེར་བཞུ་ཡང་མེ་དང་བྲལ་བ་ན་སྲ་བར་འགྱུར་བ་ལྟར་ལན་ཅིག་སྟོང་ཉིད་དང་བརྩེ་སོགས་རྟོགས་ཀྱང་འབད་པ་དང་བྲལ་བ་ན་སླར་ལྡོག་གོ ། དེས་ན་བརྩེ་བ་ལ་སོགས་པ་ཡེ་ཤེས་ཕུན་སུམ་ཚོགས་པ་ཤེས་བྱ་ཐམས་ཅད་ལ་ཁྱབ་ཅིང་ཚད་མེད་པ་འབྱུང་མི་ནུས་སོ་ཞེ་ན། འབད་ལ་ལྟོས་ཕྱིར་མི་བརྟན་ཕྱིར། །
སླད་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
