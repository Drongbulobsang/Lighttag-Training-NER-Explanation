ས་སྐྱ་བཀའ་འབུམ།
པོད ༡༨༠
རྡོ་རྗེ་འབྱུང་བའི་ཡིག་སྣ།
༼ཉ༽ ༄༅། །རྡོ་རྗེ་འབྱུང་བའི་ཡིག་སྣ་བཞུགས།། ༄༅། །ཨོཾ་སྭ་སྟི་སིདྡྷཾ། ཆོས་རྣམས་རང་བཞིན་མེད་གཟིགས་ཀྱང༌། ། བརྩེ་བས་གཞན་དོན་ལྷུར་མཛད་པའི། ། སྐྱེས་ཆེན་རྣམས་ལ་ཕྱག་འཚལ་ཏེ། ། མ་ནོར་བརྒྱུད་པའི་གཏམ་བྲིའོ། ། དཔལ་རྡོ་རྗེ་འཆང་ཆེན་པོའི་ཐུགས་ཡང་དག་པའི་རང་བཞིན་རྡོ་རྗེ་སེམས་དཔས། གྲོང་ཁྱེར་པ་ཏི་ཀཱིརྟི་ཞེས་བྱ་བར་སྤྲུལ་པའི་དཀྱིལ་འཁོར་སྤྲུལ་ནས་རྒྱལ་པོ་རབ་གསལ་ཟླ་བ་ལ་དབང་བསྐུར་ཏེ། རྒྱུད་སྡེ་ཐམས་ཅད་གནང་བ་བྱིན་པའོ། །
དེའི་སློབ་མ་ནི་རྒྱལ་བུ་སྒྲ་གཅན་འཛིན་བཟང་པོའོ། ། གཞན་ཡང་ཡེ་ཤེས་རྡོ་རྗེ་དང༌། པྲཛྙཱ་སིདྡྷི་དང༌། རབ་འབྱོར་བསྐྱངས་དང་བཞིའོ། ། དེ་ལྟར་བཞིའི་སློབ་མ་ཡུལ་ཤར་ཕྱོགས་བྷཾ་ག་ལའི་སློབ་དཔོན་ཀུན་དགའ་སྙིང་པོ་ཞེས་བྱའོ། ། འདིའི་སྐུ་ཆེ་བའི་ཡོན་ཏན་ནི། སྡོམ་པ་འཛིན་པ་རྣམས་ཀྱི་ནང་ནས་དགེ་སློང་རྡོ་རྗེ་འཛིན་པ་མཆོག་ཡིན་པས་སློབ་དཔོན་དགེ་སློང་ཡིན་ནོ། ། འཚོ་བ་བསོད་སྙོམས་ཀྱིས་མཛད་པས་གསོག་འཇོག་སྤངས་ཏེ་ཟང་ཟིང་མི་འཛིན་ནོ། ། དཔལ་རྡོ་རྗེ་སེམས་དཔའ་དང་བརྒྱུད་པ་གཉིས་ལས་མེད་པས། གདམས་ངག་དང་བྱིན་རླབས་ཕྱིན་ཅི་མ་ལོག་པ་དང་ལྡན་ནོ། །
རིག་པའི་གནས་ལྔ་ལ་མཁས་ཏེ། པཎྜི་ཏ་མཐར་ཕྱིན་པ་ཡིན་ཏེ། ཀུན་དགའ་སྙིང་པོ་རིག་པའི་མཆོག ། ཅེས་གསུངས་སོ། ། ཁྱད་པར་དུ་གསང་སྔགས་རྒྱ་མཚོའི་ཕ་རོལ་དུ་སོན་ཏེ། མང་དུ་ཐོས་པ་རྣམས་ཀྱི་ནང་ནས་མཆོག་ཏུ་གྱུར་ཏོ། ། དེ་ལྟ་བུའི་སློབ་དཔོན་དེ་གྲོང་ཁྱེར་པ་ཏི་ཀཱིརྟི་ན་བསོད་སྙོམས་མཛད་ཅིང་བཞུགས་པའི་ཚེ། རྒྱ་གར་ཤར་ཕྱོགས་ཀྱི་ནུབ་ཕྱོགས་ན། སློབ་དཔོན་པྲཛྙཱ་པ་ལི་ཏ་བྱ་བ་བྱོན་ནས། གྲོང་ཁྱེར་བ་རྣམས་ལ་དྲིས་པ།
རྒྱལ་པོ་རབ་གསལ་ཟླ་བའི་སློབ་མ་སཽ་དི་པཱ་ལའམ། ཡེ་ཤེས་རྡོ་རྗེའམ། པྲཛྙཱ་སིདྡྷིའམ། སྒྲ་གཅན་འཛིན་བཟང་པོ་ཞེས་བྱ་བ་ཡོད་ཟེར་ན། གང་ན་བཞུགས་ཞེས་དྲིས་པས། དེ་ཐམས་ཅད་འདས་ནས་མེད་དོ་ཞེས་ཟེར་རོ། ། འོ་ན་དེ་རྣམས་ཀྱི་སློབ་མ་གང་མཁས་པ་ཡོད་བྱས་པས། ནགས་ཁྲོད་ཡ་གི་ན་ཀུན་དགའ་སྙིང་པོ་བྱ་བ་འཚོ་བ་བསོད་སྙོམས་ལ་མཛད་པ་བཞུགས་ཟེར་ནས། དེ་ཚོལ་དུ་ཕྱིན་པ་དང༌། སློབ་དཔོན་འབྲས་ཆན་གྲང་མོ་རྡོ་ལེབ་ལ་སྲོད་པ་དང་མཇལ་ཏེ།
བསླབ་པ་དྲིས་པས། སློབ་དཔོན་བགྲེས་པར་འདུག་པས་ཕྱག་བྱས། ཆོས་ཀྱི་གཏམ་བྱས་པས་མགུ་ནས་ཆོས་ཞུས་སོ། ། དེ་ནས་དེའི་དོན་དུ་རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག་བྱས་ཏེ་གནང་ངོ༌། ། དེ་ནས་པྲཛྙཱ་པ་ལི་ཏས་ཡུལ་དབུས་སུ་ཁྱེར་ཏེ་བཤད་པ་བྱས་པས། པཎྜི་ཏ་རྣམས་ན་རེ་འདི་ལྟ་བུའི་ཆོས་སུ་ལ་འདུག་ཟེར་བ་ལ། སློབ་དཔོན་ཨཱ་ནནྡ་གརྦྷ་ཞེས་བྱ་བ་ད་ལྟ་ཡང་བྷཾ་ག་ལ་ན་བསོད་སྙོམས་མཛད་ཅིང་བཞུགས་སོ་ཞེས་སྨྲས་སོ། ། དེ་པཎྜི་ཏ་རྣམས་ཀྱི་སྙན་ཁུང་ནས་སྙན་ཁུང་དུ་བརྒྱུད་དེ་རྒྱལ་པོས་ཀྱང་ཐོས་ཏེ། རྒྱལ་པོ་དད་དེ་སྐྱེས་བུ་དམ་པ་དེ་བསོད་སྙོམས་མཛད་པ་འོ་བརྒྱལ་བས་མཆོད་གནས་བྱའོ། ། ཞེས་ཟེར་ནས་ཤིང་རྟ་ལ་སྤྱན་དྲངས་ཏེ།
པཎྜི་ཏ་ཆེན་པོ་ཐམས་ཅད་དང༌། རྒྱལ་པོས་ཆོས་ཀྱི་གནས་བརྟན་ཆེན་པོར་མངའ་གསོལ་བྱས་སོ། ། དེ་ནས་རྒྱལ་པོའི་ཡོན་སྦྱང་བའི་ཆེད་དུ། རྒྱུད་བརྒྱ་རྩ་བརྒྱད་ཀྱི་འགྲེལ་པ་མཛད་པར་ཞལ་གྱི་བཞེས་ཏེ། པཎྜི་ཏ་ས་ཐོབ་པ་རྣམས་ཀྱི་གནས་སུ་དེ་ཉིད་སྣང་བ་ལ་སོགས་པའི་འགྲེལ་པ་མཛད་དེ། ཨཱ་ཙརྻ་ནའི་གཙུག་ནོར་བུ། ། འཇིག་རྟེན་གསུམ་ན་དགའ་བྱེད་པའི། ། བྱང་ཆུབ་སེམས་དཔའི་ཚོགས་ཀྱི་གནས། ། དཔལ་ལྡན་གཙུག་ལག་ཁང་ཆེན་དུ། ། རྒྱུད་ཀྱི་འགྲེལ་པ་འདི་ཉིད་ནི། །
སྣང་བྱེད་དགེ་བ་འདི་བཤད་པས། ། ཞེས་གསུངས་སོ། ། ཕྱིས་རྒྱུད་བརྒྱ་རྩ་བརྒྱད་མ་རྙེད་ནས། དཔལ་མཆོག་ལ་སོགས་པ་ལ་འགྲེལ་བ་གཉིས་གཉིས་མཛད་སྐད་དོ། ། དེ་ལྟ་བུ་དེས་སྒྲུབ་པ་ལ་བརྩོན་པས་དངོས་གྲུབ་ཐོབ་སྟེ་རྡོ་རྗེ་འཆང་གི་ཞལ་གཟིགས་པ་ཡིན་ཞེས་ཀྱང་རྒྱ་གར་ཤར་ཕྱོགས་པ་གསུངས། གཞན་ཁ་ཆེ་ནས་འབྱུང་བའི་གཏམ་རྒྱུད་དང་མཐུན་པར་འདུག་སྐད་དོ། ། ཇོ་བོ་ཨ་བྷ་ཡ་ན་རེ། ཡང་ཀུན་སྙིང་གྲུབ་པ་ཐོབ་པ་ཡིན་ཏེ། གཞན་གྱིས་མིང་མ་ཐོས་པའི་རྒྱུད་མང་པོའི་ཁུངས་བསྟན་བཅོས་ན་འདུག་སྐད། དེ་ལྟར་ཆེ་བའི་ཡོན་ཏན་བརྒྱད་དང་ལྡན་པའི་སློབ་དཔོན་ཀུན་དགའ་སྙིང་པོས་མཛད་པའི་དཀྱིལ་འཁོར་ཆོ་ག་དང༌།
འགྲེལ་པ་ལ་སོགས་པ་རྣལ་འབྱོར་གྱི་རྒྱུད་ཀྱི་ཆོས་འདི་རྣམས་རྒྱ་གར་དང་ཁ་ཆེས་ལ་སོགས་པར་དར་བར་གྱུར་ནས་བོད་ཀྱི་ཡུལ་འདིར་སུའི་རིང་ལ་བསྒྱུར། སུས་བཤད་པའི་ལོ་རྒྱུས་ཇི་ལྟར་ཡིན་ན་སྤྱིར་རྒྱལ་ཁྲིམས་ལ་བརྟེན་ནས་ཆོས་ཁྲིམས་བྱུང་སྟེ། དེའི་ལོ་རྒྱུས་ནི། རྗེ་གཉའ་ཁྲི་བཙན་པོ་ནས་གདུང་རབས་ཉེར་གཅིག་ཏུ་དམ་པའི་ཆོས་མ་བྱུང༌། ཉེར་གཉིས་པ་ལ་ལྷ་ཐོ་ཐོ་རི་སྙན་བཙན་གྱི་སྐུ་རིང་ལ་དམ་པའི་ཆོས་ཀྱི་དབུ་བརྙེས། དེ་ནས་གདུང་རབས་ལྔ་ན་མངའ་བདག་སྲོང་བཙན་སྒམ་པོའི་རིང་ལ་དམ་པའི་ཆོས་ཀྱི་སྲོལ་བཏོད་དེ་ཆོས་དགེ་བ་བཅུ་ལས་བརྩམས་ཏེ་ཁྲིམས་བཅས། གཙུག་ལག་ཁང་བཞེངས། དམ་པའི་ཆོས་འགའ་ཞིག་བསྒྱུར་ཏེ། སློབ་པའི་ཆོས་གྲྭ་བཙུགས་པ་ཙམ་ལས་བཙུན་པ་ལས་སྡོམ་པ་བླངས་པ་མེད། སྔགས་པ་ལ་དབང་བསྐུར་བྱས་པ་མེད་དོ། །
དེ་ནས་གདུང་རབས་ལྔ་ན་མངའ་བདག་ཁྲི་སྲོང་ལྡེའུ་བཙུན་བྱོན་ཏེ་དམ་པའི་ཆོས་དར་ཞིང་རྒྱས་པར་མཛད་དེ། རྣམ་དག་ཁྲིམས་ཀྱི་གླིང་དུ་རབ་ཏུ་བྱུང༌། བདུད་འདུལ་སྔགས་ཀྱི་གླིང་དུ་དབང་བསྐུར་བྱས་ཏེ། ཆོས་དར་ཞིང་རྒྱས་པར་བསྒྱུར་རོ། ། དེའི་དུས་སུ་དེ་ཉིད་འདུས་པ་ལ་སོགས་པ་རྒྱུད་སྡེ་མང་དུ་བསྒྱུར་ཡང་ཀུན་དགའ་སྙིང་པོའི་ཆོས་མ་འགྱུར་རོ། ། རྒྱལ་པོ་དེའི་སྲས་ཁྲི་སྡེ་སྲོང་བཙན་དང༌། དེའི་སྲས་རལ་པ་ཅན་གྱི་རིང་ལ་ཡང་སྔར་མ་བསྒྱུར་བའི་ཆོས་མང་དུ་བསྒྱུར། འགྱུར་བ་རྣམས་སྐད་གསར་ཆད་ཀྱིས་བཅོས་ཏེ་དེའི་ཚེའང་མ་འགྱུར་རོ། ། དེ་ནས་གདུང་རབས་ལྔར་ཆོས་གྲྭ་ཉམས་ནས་ཉན་བཤད་སྒྲུབ་པའི་སྲོལ་གཤའ་མ་མེད་དོ། ། དེའི་ཚེ་མངའ་བདག་བཀྲ་ཤིས་མགོན་ལ་སྲས་གཉིས་བལྟམས་ཏེ།
འཁོར་དང་སྲོང་མཆེད་གཉིས་ཞེས་གྲགས་སོ། ། གཅེན་གྱི་ཡབ་མེས་ཀྱི་ཐང་ཡིག་གཟིགས་པས་དམ་པའི་ཆོས་ལ་དཀའ་བ་དུ་མ་མཛད་པ་གཟིགས་ཏེ། ཡབ་ཀྱི་གདུང་བསབ་པ་དང༌། བོད་འབངས་བསྐྱབ་པ་དང༌། རང་ཉིད་ཐར་པའི་ལམ་ལ་གཤེགས་པར་དགོངས་ཏེ། རྟེན་གྱི་དྲུང་དུ་རབ་ཏུ་བྱུང་སྟེ་མཚན་ཡང་ཡེ་ཤེས་འོད་དུ་བཏགས་སོ། ། དེ་ལ་བླ་མ་བྱང་ཆུབ་སེམས་དཔའ་ཞེས་ཀྱང་བྱའོ། ། ཕོ་བྲང་ཞི་བ་འོད་ཀྱི་ཞལ་སྔ་ནས་ཀྱང༌། སྔོན་གྱི་སྨོན་ལམ་ཐུགས་རྗེའི་དབང་གིས་ན། ། ལྷ་རིག་བྱང་ཆུབ་སེམས་དཔའི་སྤྲུལ་པ་ནི། །
ས་སྟེངས་རྒྱལ་པོ་ཆེན་པོར་སྐུ་འཁྲུངས་པས། ། འགྲོ་བ་བསྐྱབ་ཕྱིར་ཁྱིམ་གནས་སྤངས་པ་ཡི། ། བླ་མ་བྱང་ཆུབ་སེམས་དཔའ་ཡེ་ཤེས་འོད། ། མངའ་རིས་སྟོད་འདི་འདུལ་བའི་དོན་དུ་བྱུང༌། ། ཞེས་གསུངས་ཏེ། བོད་འབངས་ཡོངས་སུ་བསྐྱབ་པའི་ཕྱིར་བྱོན་ཏོ། ། ཡང་འཇམ་དཔལ་གྱི་རྒྱུད་ལས་ཀྱང་ལུང་བསྟན་ཏེ། གངས་རི་ཅན་གྱི་རྒྱལ་ཁམས་ན། ། རིགས་ནི་རྒྱལ་རིགས་ཞེས་བྱ་ལ། ། ཡེ་ཤེས་འོད་ཅེས་བྱ་བ་འབྱུང༌། །
ཞེས་ལུང་བསྟན་གསུང༌། བྱང་ཆུབ་སེམས་དཔའ་དེས་རྗེའུ་རིགས་ཀྱི་བུ་ཚ་མང་པོ་བསགས་ནས་གྲིབ་ཚོད་དང་དབྱུ་གུའི་ཚོད་བཙུགས་ཏེ་འཛིན་སུ་རྣོ་བ། དོན་ལ་སུ་དཔྱོད་མཁས་བརྟགས་ཏེ། བློ་འོག་མ་རྣམས་བོར་ཏེ། བློ་རབ་ཀྱི་ཡང་རབ་ཏུ་གྱུར་པའི་བྱིས་པ། ལོ་བཅུ་ལས་མི་རྒན་པ་བདུན་རིན་གྱིས་བླུས་ཏེ། བློ་རྣོ་བའི་ཆོ་ག་མང་པོ་ཡང་བྱས། དེ་ལ་གཡོག་པོ་བདུན། དེ་ལ་ཡང་དེ་བས་རྒན་པའི་གཉེར་འོང་བའི་གཡོག་པོ་བདུན་ཏེ་ཉེར་གཅིག་ལ། གསེར་ཚན་པ་གསུམ་དུ་རྒྱལ་པོ་ལས་བསྐྱིས།
པཎྜི་ཏ་ལ་ཡོན་རང་དབང་བའི་དབང་དུ་བྱས་ཏེ་མང་དུ་བསྐུར་ནས་ཁ་ཆེར་བརྫངས་ཏེ། ཁྱེད་ཀྱིས་དེ་ཉིད་འདུས་པ་དང༌། གསང་བ་འདུས་པ་ཞེས་བྱ་བའི་རྒྱུད་ཉི་ཟླ་ལྟར་གྲགས་པ་ཡོད་ཟེར་བས་ཚོལ་ཅིག དེ་ཉིད་འདུས་པ་ལ་ཀུན་དགའ་སྙིང་པོས་བྱས་པའི་འགྲེལ་པ་ཡོད་ཟེར་བས་ཚོལ་ཅིག དེ་ལ་མཁས་པའི་པཎྜི་ཏ་དྷརྨ་པཱ་ལ་བྱ་བ་ཡོད་ཟེར་བས་ཚོལ་ལ་སྤྱན་དྲངས་ན་གསེར་ལ་མ་ལྟ་ཞིག མཚན་ཡང་དག་པར་བརྗོད་པ་ལ་མཁས་པའི་པཎྜི་ཏ་འདུག་ན་སྤྱན་དྲོངས་ཤིག བྲམ་ཟེ་རིན་ཆེན་རྡོ་རྗེ་བྱ་བ་ཡོད་པས་སྤྱན་དྲངས་ན་ཡོན་ལ་མ་ལྟ་ཞིག དེ་ལ་སོགས་པ་ཆོས་མང་པོའི་མཚན་དང༌། པཎྜི་ཏ་མང་པོའི་མཚན་བསྐུར་སྐད་དོ། ། དེ་ལ་ལྷ་ཞི་བ་འོད་ཀྱིས་གསུངས་པ།
གསང་སྔགས་སྤྱོད་པའི་ལུགས་ཀུན་ཉམས་པ་དང༌། ། དཀྱིལ་འཁོར་སྦྱིན་སྲེག་ཆོ་ག་ནུབ་གྱུར་པས། ། དཀྱིལ་འཁོར་ཆོ་ག་པདྨ་སྟོང་ལྡན་ཏེ། ། དེ་བཞིན་སྦྱིན་སྲེག་ཤག་ཏི་ཤུག་ཏིས་བྱེད། ། གཞན་ཡང་གསང་སྔགས་སྦས་དོན་ནུབ་གྱུར་ཅིང༌། ། སྦྱོར་སྒྲོལ་དང་ནི་ཚོགས་ལ་སོགས་པས་བསླད། ། འདི་རྣམས་དོན་གཉེར་བཙལ་ཕྱིར་བཀའ་གཉེར་ཏེ། ། ལོ་ཙཱ་རིན་ཆེན་བཟང་པོ་ཁ་ཆེར་བརྫངས། ། ཞེས་གསུངས་སོ། ། དེ་ལྟར་བྱས་ཏེ་དེ་རྣམས་ཀྱིས་ཁ་ཆེར་ཕྱིན་ནས་དམ་པའི་ཆོས་བསླབས་པས་མཁས་པར་གྱུར་ཏེ།
བོད་དུ་བྱོན་པ་ལྷུ་ཟོར་རིན་ཆེན་བཟང་པོ་ལོ་ཙཱ་བ་ཆེན་པོ། ཇོ་བོ་ལོ་ཆུང་ལེགས་པའི་ཤེས་རབ་གཉིས་ཐོན་སྐད། གཞན་བཅོ་བརྒྱད་ཁོང་གཉིས་ཀྱི་གཡོག་དང་བཅུ་དགུ་ཤི་སྐད། ཇོ་བོ་ཆེན་པོས་ཁ་ཆེར་གསང་བ་འདུས་པའི་ཆོས་སྐོར་རྙེད་ནས། འཇིག་རྟེན་སྣང་བྱེད་དུ་འཇུག་པ་བྱས་པས། ཁོང་མོས་པའི་ལྷ་འཇམ་དཔལ་ལ་མེ་ཏོག་ཕོག ཕྱིས་ཀྱང་དཀྱིལ་འཁོར་དེ་ཉིད་དུ་ཞུགས་པས་ཀྱང་འཇམ་དཔལ་ལ་མེ་ཏོག་བཞག་སྐད། ཆོས་སྐོར་དེ་ལ་ལོ་ཙཱ་བ་ཆེ་ཆུང་གཉིས་ཀས་མཁས་པར་བསླབ། རྣལ་འབྱོར་རྒྱུད་ལ་དེ་ཉིད་འདུས་པའི་རྒྱ་དཔེ་རྙེད། དེའི་དཀའ་འགྲེལ་རྙེད།
རྡོ་རྗེ་འབྱུང་བ་རྙེད། སྟོད་འགྲེལ་ལ་སོགས་མ་རྙེད། རྡོ་རྗེ་དབྱིངས་སུ་ཞུགས་པའི་ཚེ་ཡང་མེ་ཏོག་འཇམ་དཔལ་ལ་བཞག སྤྱིར་ཇོ་བོ་ཆེན་པོས་འཇུག་པ་ལན་སོ་ལྔ་བྱས་ཏེ་མེ་ཏོག་ཐམས་ཅད་འཇམ་དཔལ་ལ་བཞག་སྐད། དེ་ལྟར་ཇོ་བོས་ཁ་ཆེ་ནས་འདུས་པ་རྣམ་གཉིས་ཀྱི་ཆོས་མང་པོ་བསྒྱུར་ཏེ་གསང་སྔགས་ཀྱི་ལུགས་གསལ་བར་མཛད་དེ། ཞི་བ་འོད་ཀྱི་ཞལ་ནས། ཤྲདྡྷཱ་ཀ་ར་ཞེས་བྱ་སྤྱན་དྲངས་ཏེ། ། སྒྲོན་གསལ་སྤྱོད་པ་བསྡུས་པའི་སྒྲོན་མ་སོགས། ། བསྒྱུར་ཞིང་བཤད་ནས་སྔགས་ལོག་གཞུང་བསལ་ཞིང༌། ། སྔོན་གྱི་མཁས་པ་ཆེན་པོའི་ལུགས་ལ་བཙུད། །
དེ་བཞིན་སྦྱིན་སྲེག་དཀྱིལ་འཁོར་ཆོ་ག་དང༌། ། སྒོམ་སྒྲུབ་ལ་སོགས་བྱེ་བྲག་སྣ་ཚོགས་པའི། ། སྐྱོན་མེད་གཞུང་ལུགས་རྣམས་ལ་འགྲོ་ཀུན་སྦྱར། ། སྐལ་ལྡན་རྣམས་ལ་དབང་སོགས་རིམ་གྱིས་སྩལ། ། དེང་སང་བར་དུ་སྔགས་ཀྱི་གཞུང་དར་བ། ། ལོ་ཙཱ་སྐྱེས་མཆོག་དེ་ཡི་དྲིན་ཡིན་གྲང༌། ། ཞེས་སོ། ། དཀྱིལ་ཆོག་འདི་ཁ་ཆེའི་དཔེ་ལས་བསྒྱུར་བའི་ལོ་རྒྱུས་སོ། ། དུས་ཕྱིས་དགེ་སློང་རིན་ཆེན་རྒྱལ་མཚན་ཞེས་བྱ་བས་བལ་ཡུལ་རཱ་ཛཱ་བི་ཧ་རའི་ལྷ་ཁང་ནས་སྟོད་འགྲེལ། རྡོར་འབྱུང༌།
ཁམས་གསུམ་རྣམ་རྒྱལ། གཙུག་དགུ་ཐམས་ཅད་ཀྱི་རྒྱ་དཔེ་རྙེད་ནས། ཇོ་བོ་ལ་གསང་བ་འདུས་པ་ཞུ་བའི་ཞུ་རྟེན་དུ་ཕུལ་སྐད། ཇོ་བོ་ཤིན་ཏུ་དགྱེས་ནས། སྟོད་འགྲེལ་ལ་དང་པོ་རང་འགྱུར་ཡང་མཛད་དེ། དེའི་དཔེ་མ་འཕེལ། ཕྱིས་པཎྜི་ཏ་བུདྡྷ་ཤྲཱི་ཤཱནྟི་ཞེས་བྱ་བ་བྱོན་ཏེ། ཆོས་དེ་རྣམས་ཀྱང་བསྒྱུར། རྡོ་རྗེ་འབྱུང་བ་སྔར་གྱི་དང་བསྟུན་ཏེ་དཔེ་བག་མི་འདྲ་བར་འདུག་ནས་སོ་སོར་བསྒྱུར། ད་ལྟ་བོད་ན་བལ་པོ་དང༌།
ཁ་ཆེའི་དཔེ་ཀ་གཉིས་འགྲེལ་པ་གཅིག་དང་གསུམ་ཡོད། དེ་ལ་ཁྱད་པར་ནི། ཁ་ཆེའི་དཔེ་ལ་མཆོད་པ་ཉི་ཤུའི་སྐབས་ན་ལས་ཀྱི་རིགས་སུ་ཞུགས་པ་ཐམས་ཅད་དང༌། ཞེས་བྱ་བའི་འོག་ནས་སྙིང་པོ་དང་བྱ་བ་ཡོད། བལ་པོའི་ལ་མེད། ཁ་ཆེའི་ལ། གཞི་ལུས་བསྐྱེད་པའི་སྐབས་ནས་བཛྲ་དྷཱ་ཏུ་ཞེས་ཟློས་ཤིང་ཕྱག་རྒྱའི་གཟུགས་དེ། སེམས་དཔའི་བྱིན་གྱིས་བརླབ་པའི་སྦྱོར་བས་རྡོ་རྗེ་སེམས་དཔར་བསྒོམས་པ་ལ་བྱ་བ་མེད། བལ་པོའི་ལ་ཡོད། སེམས་དཔའ་ལུས་ལ་བསྒྲུབ་པའི་སྐབས་ན།
རང་གི་གནས་ན་གནས་པའི་ཟླ་བའི་དཀྱིལ་འཁོར་གྱི་སྟེང་དུ་ཞེས་བྱ་བ་ཁ་ཆེ་ལ་མེད། བལ་པོའི་ལ་ཡོད། རྣལ་འབྱོར་ཆེན་པོའི་དེ་བཞིན་གཤེགས་པ་ལ་དམ་རྒྱས་འདེབས་པའི་སྐབས་སུ། ཨོཾ་བཛྲ་སཏྭ་ཧཱུྃ་མི་བསྐྱོད་པའི་སྔགས་དང༌། ཞེས་བྱ་བ་ལ་སོགས་པ། ཨོཾ་དང་པོ། ཧཱུྃ་ཐ་མར་བྱས་པ། སྔགས་སུ་ཁ་ཆེའི་ལ་ཡོད། བལ་པོའི་ལ་ཨོཾ་བཛྲ་ས་ཏྭ་ཧཱུྃ། ཞེས་བྱ་བའི་མི་བསྐྱོད་པའི་སྙིང་པོ་དང༌།
ཞེས་བྱ་བ་ལ་སོགས་པ། ཏྲཱཾ་ཧྲཱིཿཨས་མཐར་བརྟེན་པ་སྙིང་པོར་ཡོད། དང་པོ་སྦྱོར་བའི་སྔོན་འགྲོ་རིགས་ལྔའི་དམ་ཚིག་དྲན་པའི་སྐབས་ན། སྔགས་ཀྱི་ཚུལ་ཐམས་ཅད་སྟོན་པ་ཞེས་བྱ་བ་ཁ་ཆེའི་ལ་མེད། བལ་པོའི་ལ་ཡོད། སྦྱོར་རྗེས་བྱིན་གྱིས་བརླབ་པའི་སྐབས་ན་དེ་བཞིན་གཤེགས་པ་ཐམས་ཅད་ཀྱི་དབང་བསྐུར་པའི་ཏིང་ངེ་འཛིན་རྟོག་པ་རིན་པོ་ཆེའི་དབང་བསྐུར་བ་ཐོབ་ཅེས་བྱ་བ་ཁ་ཆེའི་ལ་མེད། བལ་པོའི་ལ་ཡོད། ས་ཆོག་ཕུར་བུས་བསྲུང་བའི་སྐབས་ན་དཔེ་མི་འདྲ་བ་གཉིས་ཡོད་དེ་འདི་ཡིན་མི་གསུང༌། ཚོན་བྱིན་གྱིས་བརླབ་པའི་སྐབས་ན་དམ་ཚིག་གི་ཕྱག་རྒྱ་དང༌། གཡོན་པའི་རྡོ་རྗེ་ཁུ་ཚུར་གྱིས་མཐར་སྦ་པ་བྱ་བ་ཁ་ཆེའི་ལ་མེད།
བལ་པོའི་ལ་ཡོད། བྲི་བའི་སྐབས་ན་རིམ་པ་འདིས་ཅི་བདེར་དགྱེའོ། ། ཁྲུ་དྲུག་གི་ཚོན་གྱི་རི་མོའང་ཆུང་ཚད་ཡིན་ཏེ་ཕན་ཆོད་ནི། ཁྲུ་བསྐྱེད་པར་བྱའོ་ཞེས་པ་ཁ་ཆེའི་ལ་མེད། བལ་པོའི་ལ་ཡོད། ལྷ་དགོད་པའི་སྐབས་ན་རྡོ་རྗེ་སེམས་མ་སྐུ་མདོག་སྔོན་མོ་ཞེས་པ་ཁ་ཆེའི་ལ་ཡོད། བལ་པོའི་ལ་དཀར་མོར་ཡོད་དོ། ། དེ་རྣམས་མིན་པའང་དབུ་ཞབས་ན་མི་མཐུན་པ་འགའ་སྣང་སྟེ་འདི་ཡིན་མི་གསུང༌། བསྒྱུར་བའི་ལོ་རྒྱུས་སོ། ། བཤད་པའི་ལོ་རྒྱུས་ནི།
ཇོ་བོ་ཆེན་པོའི་སྐུ་ཚེའི་སྟོད་ཀྱི་བཤད་པ་ཁ་ཆེ་མཁན་པོ་ལས་བརྒྱུད་པའི་ལུགས་ནི། བསྙེན་པ་ན་མར་སློབ་དཔོན་འཁོར་ལོས་སྒྱུར་བའི་ཆ་ལུགས་སུ་འཇུག སྲུང་འཁོར་ཁྲོ་བོར་བསྒོམ། སྙིང་གའི་བདག་འཇུག་ལ་དབང་རྫས་དངོས་སུ་བྱེད། རྣལ་འབྱོར་ཆེན་པོའི་སེམས་དཔའ་སུམ་སྲེས་བྱེད། ལྷ་གནས་དུས་སུ་བུམ་པ་སོ་བདུན་བསོག རྡོ་རྗེ་རྭ་བ་ནང་སྒོའི་ནང་ནས་བསྐོར། འདོད་ཡོན་དམར། ཕ་གུ་སེར། དྲྭ་ཕྱེད་སྔོ་བར་བྱེད།
སྟོད་འགྲེལ་མ་གྱུར་བས་འགྲེལ་པ་ཀོ་ས་ལ་བྱས་པས། ཀོའི་ཆོས་སྐད་སྙིང་པོའི་རྩ་བའི་དཀྱིལ་འཁོར་ལ་སོགས་པ་འདྲེས། སྒོ་བ་བཞི་རེས་ཁྲོ་བོ། རེས་ཁྲོ་མོར་བྱས། བཞུགས་སྟབས་གཡས་བརྐྱང༌། གཡོན་བརྐྱང༌། ས་ག ཟླུམ་པོར་བྱས། ཡེ་ཤེས་ཞབས་ཀྱི་ཆོས་སྐད་རིགས་པ་ལྔ་ལ་སོགས་པ་འདྲེས། རྒྱལ་བློན་དབྱངས་ལ་དགྱེས་པས་ཇོ་བོ་ཡང་དབྱངས་བག་རེ་མཛད།
ལོ་ཆུང་ལ་ཡང་དེ་ལྟར་གནང༌། རྒྱལ་བློན་སྤྲོས་པ་ལ་དགྱེས་པས་རིན་ཆེན་སྣ་བདུན་དང༌། འདོད་ཡོན་རྣམ་ལྔའི་མཆོད་པ་ཁ་བསྐངས། ལོ་ཆུང་ལ་རྡོ་རྗེ་འབྱུང་བ་ཉམས་ལེན་ཆེས་པས་ཕྱག་རྒྱ་བཞི་གཅིག་གིས་སྒྲུབ་ཐབས་རྩོམ་གསུངས་ནས། ལོ་ཆུང་གིས་རྡོ་རྗེ་ཆོས་ཀྱི་སྒྲུབ་ཐབས་ཆེ་ཆུང་བྱ་བ་བརྩམས་ཏེ། ཕྱིས་བསྟོད་འགྲེལ་འགྱུར་བས་དེ་དང་མ་མཐུན་སྐད་དོ། ། སྐུ་ཚེ་སྨད་རྒྱ་གར་ཤར་ཕྱོགས་པ་ལས་བརྒྱུད་དེ། དེའང་ཤར་ཕྱོགས་ཀྱི་པཎྜི་ཏ་ཅིག་དང་མཇལ་པ་ལས་ཇོ་བོ་རྗེས་སྔ་སྟེ། ཇོ་བོ་ལ་རྡོ་རྗེ་འབྱུང་བ་ཚར་གཅིག་གསན་པས་མ་མཉེས། བདེ་མཆོག་ལ་སོགས་པ་མང་དུ་གསན།
ལཱུ་ཧི་པ་ལ་ཡི་གེ་མཛད་སྐད། རྗེ་ན་རེ་རྣལ་འབྱོར་རྒྱུད་ལ་མཁས་གསུངས་ཏེ། ལོ་ཆེན་ཉིད་ཐུགས་རྒྱལ་སྐྱེས་ནས་མ་གསན་ནོ། ། ཡང་ཕྱིས་ཤར་ཕྱོགས་ཀྱི་པཎྜི་ཏ་ནི་ར་བྷ་ཡ་སྟཾ་བྱ་བ་བྱོན་པ་ལ་གསན་པས། སྔར་གྱི་བས་གདམས་པ་ཆེ་བར་བྱུང་སྐད། ཡང་ཤར་ཕྱོགས་ཀྱི་པཎྜི་ཏ་དྷརྨ་པཱ་ལ་བྱ་བ། བལ་པོའི་རྟེན་ཁྱད་པར་ཅན་བལྟར་བྱོན་པས་ཚད་པས་བསྙུན། དེ་ལ་གངས་རི་ཅན་ཕན་ཟེར་ནས་བོད་དུ་བྱོན་ནས། དེར་རྒྱལ་བློན་ཆོས་ལ་དགྱེས་པས་ལོ་ཙཱ་བ་ཆེན་པོ་བཞུགས་པས་སྟོད་དུ་བྱོན། དེ་ལོ་ཙཱ་ཆེན་པོས་གསན་པས་ཀུན་དགའ་སྙིང་པོའི་གདམས་པ་མ་ནོར་བ་བྱུང་སྟེ་མཉེས་སྐད།
ཇོ་བོ་དེ་ཀུན་སྙིང་གི་བརྒྱུད་པ་བདུན་པ་ཡིན་པར་འདུག་གསུང༌། དེ་ལ་ལོ་ཙཱ་བ་ཆེན་པོས་གསེར་སྙིམ་པས་བཅུས་ནས་ཕུལ་བས་མ་བཞེས། ཡང་ཡང་ཕུལ་བས་ཁྱོད་མི་དགའ་ན་ངས་འདིར་ཁྱེར་གསུངས་ནས་རྡོག་པོ་གཅིག་བསྣམས། ང་ལ་གསེར་གྱིས་དགོས་པ་མེད། གསེར་འདོད་པ་ནི་རང་གི་འཚོ་བ་འདོད་པ་ཡིན། ངས་འཚོ་བ་རྙེད་གསུང༌། ཕྱིས་ཁ་ཆེར་གཤེགས་པ་ལ་དྷརྨ་པཱ་ལ་ཡིན་བྱས་པ་ཙམ་གྱིས་འདོ་ལི་ལ་སྤྱན་དྲངས། ཁ་ཆེ་ནས་རྒྱ་གར་དུ་གཤེགས་ཙམ་ན་ཡང་དེ་བཞིན་དུ་གཤེགས་སྐད་དོ། ། ལོ་ཙཱ་བ་ཆེན་པོས་གཞུང་གི་མདོ་རྒྱས་མ་གཏོགས་ཁ་སྐོང་མི་མཛད། བསྙེན་པ་ཡན་ཆད་སློབ་དཔོན་ཆ་ལུགས་ཇི་བཞིན་པ།
ལས་རིམ་ནས་འཁོར་ལོས་སྒྱུར་བ་ལྟར་མཛད། སྲུང་འཁོར་རྡོ་རྗེ་རྭ་བས། སྙིང་གའི་དཀྱིལ་འཁོར་གྱི་བདག་འཇུག་ལ་དབང་རྫས་མེད། རྣལ་འབྱོར་ཆེན་པོ་འདི་ཉིས་བསྲེས། འགྲེལ་པ་སུམ་བསྲེས་བྱེད། ལྷག་གནས་སུ་རྣམ་རྒྱལ་བུམ་པ་ལས་མེད། རྡོ་རྗེ་རྭ་བ་དཀྱིལ་འཁོར་ནང་མའི་ཕྱི་ནས་བསྐོར། ཕ་གུ་མེད། འདོད་ཡོན་ལ་སོགས་ཕྱོགས་ཚོན་དུ་བྱེད། སྒོ་བ་བཞི་སེམས་དཔའི་སྐྱིལ་ཀྲུང༌།
རྡོ་རྗེ་གནོད་སྦྱིན་མ་གཏོགས་པའི་ཁྲོ་བོ་མེད། ཆུ་ཅོད་པན་ཕྱག་མཚན་མིང་ལ་རིགས་དབང་དུ་མིང་འདོགས། རྡོ་རྗེ་དྲིལ་བུ་ལ་ཆོ་ག་གཅིག་ལས་མེད། གཞུང་ན་མེད་པའི་རིན་པོ་ཆེ་སྣ་བདུན་སོགས་མི་བྱེད། སྤྱིར་ཆོ་ག་ཐམས་ཅད་གཞུང་ན་འདུག་ཚད་ལ་བླ་མས་ངོ་སྤྲད་པ་ལས་མི་མཛད་པས་གཞུང་རྩིས་སུ་མཛད་དོ། ། དེ་ལྟ་བུའི་ཇོ་བོ་ཆེན་པོ་དེ་ལ་སྐུ་ཆེ་བའི་ཡོན་ཏན་ནི། གཞུང་བསྒྱུར་བ་ལ་བལྟས་ན་སྐྱེ་བ་ཡལ་གཞུང་བསྒྱུར་བ་འདྲ། སློབ་མ་ཚར་བ་ལ་བལྟས་ན་སྐྱེ་བ་ཡལ་བཤད་པ་འདྲ། རྒྱལ་པོ་དབང་དུ་འདུས་པ་དང༌། འཕགས་པ་འཇམ་དཔལ་ཞལ་གཟིགས་པ་ལ་བལྟས་ན་སྐྱེ་བ་ཡལ་བསྒྲུབ་པ་འདྲ།
མཁས་པ་ལ་བལྟས་ན་སྐྱེ་བ་ཡལ་བསླབ་པ་འདྲ། མཆོད་རྟེན་བཏབ་པ་དང༌། ཁ་ཏོན་བྱས་པ་དང༌། གླེགས་བམ་བཀླགས་པ་དང༌། བསྐོར་བ་བྱས་བ་ལ་སོགས་པ་རེ་རེ་ལ་བལྟས་ཀྱང་སྐྱེ་བ་ཡལ་ཡལ་བྱས་པ་འདྲ་སྐད། ཐུན་བཞིའི་རྣལ་འབྱོར་མི་ཆགས་པར་མཛད། ཐུན་མཚམས་སུ་བཤད་པ་ལ་སོགས་པ་མཛད། ཐུགས་དམ་འཕགས་པ་འཇམ་དཔལ་ལ་མཛད་པས། དེ་བྱ་རྒྱུད་ལྟར་བསྒྲུབ། དེ་བཞིན་དུ་སྙིང་པོ་དང༌།
ཕྱག་རྒྱ་དང༌། གསང་སྔགས་དང༌། རིག་པ་ལྟར་བསྒྲུབ། ཐུགས་དམ་ལ་བརྩོན་པའི་ཚད་ཐུན་མཚམས་སུ་མཚན་བརྗོད་འདོན་པ་ལ། རྫོགས་སོ་གསུང་བ་དང༌། ཉེ་གནས་ཀྱིས་བཤོས་ཕྱག་ཏུ་མ་དྲངས་ན། ཡང་མགོ་ནས་གསུང་སྒྲོགས་སྐད། ཇོ་བོ་ཆེན་པོ་ལ་སྒོ་གསུམ་ཡོད་སྐད། དང་པོའི་སྒོའི་ཡ་ཕུབ་ལ་ལྕགས་ཀྱིས་ཡི་གེ་བྲིས་ནས། བདག་སྡིག་པའི་ལས་བྱེད་ན།
རྡོ་རྗེ་འཛིན་པས་མགོ་བོ་ཁོས། ཞེས་བྱ་བ་བྲིས། བར་པ་ལ་ཟངས་ཀྱི་ཡི་གེ་མི་དགེ་བ་ལྟ་ཞོག ལུང་དུ་མ་བསྟན་པའི་ལས་བྱེད་ན་རྡོ་རྗེ་འཛིན་པས་མགོ་བོ་ཁོས། བྱ་བ་བྲིས། ནང་མ་ལ་གསེར་གྱི་ཡི་གེ་ལུང་དུ་མ་བསྟན་པ་ལྟ་ཞོག དགེ་བ་ལ་མི་བརྩོན་ན་རྡོ་རྗེ་འཛིན་པས་མགོ་བོ་ཁོས་བྱ་བ་བྲིས་གདའ་སྐད། དང་པོར་ཆོས་གསུང༌། སློབ་མ་དང་མཇལ། བར་བར་ཉེ་གནས་དང་མཇལ།
ཐ་མ་ལ་ཉེ་གནས་ཀྱང་མི་ཚུད་དེ་ཇོ་བོ་གཅིག་པུ་བཞུགས་སྐད། ཇོ་བོ་ལ་རྒྱལ་པོ་ཅིག་གིས་རལ་གྲི་གསེར་སྲང་རི་བ་ཅིག་ཕུལ་བས། འཇམ་དཔལ་གྱི་ལྡེར་སོ་ཅིག་བཞེངས་ནས་དེའི་ཕྱག་མཚན་དུ་ཕུལ་སྐད། ཐོ་ལིང་གི་ལྷ་ཁང་ན་ཇོ་བོས་དབང་བསྐུར་ཞུས་པའི་པཎྜི་ཏ་བུམ་པ་དང་དབང་བསྐུར་བའི་ཚུལ་དུ་བྲིས། དེའི་མདུན་ན་ཇོ་བོ་དབང་ནོད་པའི་ཚུལ་དུ་དབུ་དུད་པ་བྲིས་པ་དང༌། ཡང་ཆོས་ཉན་པའི་པཎྜི་ཏ་ཆོས་བཤད་པའི་ཚུལ་བྲིས། ཇོ་བོ་དེའི་མདུན་ན་ཆོས་གསན་པའི་ཚུལ་དུ་མང་དུ་བྲིས་པ་གདའ་སྐད། དེ་བླ་མ་ལ་གུས་པའི་ཚད་ཡིན། དེ་ལྟ་བུའི་ལོ་ཙཱ་བ་ཆེན་པོ་དེ་ལ་སྤྱིར་སློབ་མ་མང་ན་ཡང༌། སྟོད་མངའ་རིས་ན་སློབ་མའི་མཆོག་ཐུགས་ཀྱི་སྲས་བཞི་ཞེས་བྱ་བ་ཡོད་དེ།
ལོ་ཆུང་ལེགས་པའི་ཤེས་རབ། མང་ཐང་གི་གུ་ཤི་བརྩོན་འགྲུས་རྒྱལ་མཚན། སྐྱི་ནོར་ཛྙཱ་ན། ཀྲ་ཀ་པ་གཞོན་ཤེའོ། ། དང་པོ་དེ་ཁྱད་པར་དུ་ཡེ་ཤེས་ཞབས་ལ་མཁས་སྐད། དྷརྨ་པཱ་བྱོན་ཙམ་ན། ལོ་ཆུང་ཆེན་པོའི་དྲུང་དུ་མི་གཞུག་པས་རྒྱ་གར་བའི་ལུགས་མ་གསན་ཏེ། ཁ་ཆེ་མཁན་པོ་ཁོ་ནའི་གཞུང་འཛིན། གཉིས་པ་དྷརྨ་པཱ་ལ་ཡང་ལོ་ཙཱ་བ་ཆེན་པོ་བར་དུ་བཅུག་ནས་གསན་ཏེ། ཤར་ཕྱོགས་པ་ཁོ་ནའི་གཞུང་འཛིན་བློ་རྣོ་སྐད།
གསུམ་པ་ཤར་ཕྱོགས་པ་ཁོ་ནའི་གཞུང་འཛིན་བློ་དེ་ཙམ་མི་བཟང་སྐད། བཞི་པ་ཁ་ཆེ་དང་ཤར་ཕྱོགས་གཉིས་ཀའི་བཤད་པ་གུང་བཀྲོལ་ནས་གསུང་སྐད་དོ། ། བོད་ན་མར་གྱི་རྣལ་འབྱོར་གྱི་རྒྱུད་ཀྱི་ཤིང་རྟ་ཆེན་པོར་གྲགས་པ་ལ། རྐྱང་པོ་ཆོས་བློས་མངའ་རིས་སུ་ལན་གཉིས་བྱོན་ཏེ། ལོ་ཙཱ་བ་ཆེན་པོ་ཉིད་ལས་གསན་ཏེ། ཁ་ཆེ་མཁན་པོ་ཁོ་ནའོ། ། སྤང་ཁ་འདར་ཆུང་གི་ཡབ་མཁན་པོ་གཞོན་ནུ་རྒྱ་མཚོ་དང༌། མདོག་པ་ཀླེ་སྟོན། བལ་ཤཱཀ་རྡོ་རྗེ། ཐང་སྟོན་ཀོངྐ་བ།
དེ་ཐམས་ཅད་ཀྱིས་ཀྱང་ལོ་ཙཱ་བ་ཆེན་པོ་ཉིད་ལས་གསན་ཏེ། སྐུ་ཚེ་སྟོད་ཀྱི་བཤད་པའོ། ། བལ་གྱི་སློབ་མ་ཞང་ཤེས་རབ་བླ་མ་ཡིན། གཞན་སུམ་པ་ཡེ་འབར། ཤངས་ཀྱི་སྲེག་ཡེ་གཞོན་ཉང་སྨད་ཀྱི་ལྕེ་ཞར་རྣམས་ལོ་ཆུང་གི་སློབ་མ་ཡིན། ཡེ་གཞོན་སྔགས་ལ་ཁྲོམ་བཤད་བྱས་པས་དམ་ཚིག་ཉམས་པས་མགོ་ལ་མདའ་ཕོག་ནས་ཤི་སྐད། ལྕེ་ཞར་གྱི་སློབ་མ་སྤྲུ་འབར་ཏོག སུམ་པ་ལ་རྒྱལ་ལོ་ལ་སོགས་པ་སློབ་མ་མང༌། ཡང་ཟངས་དཀར་གྱིས་ལོ་ཆུང་དང༌། དེའི་སློབ་མ་ཨན་གྲགས་པ་རིན་ཆེན་ལས་གསན།
པུ་རོང་བ་ཟླ་འོད་ཨན་གྱིས་ཆུང་ངུ་ནས་བསླབས་པས། ལོ་ཆུང་ལ་ཡང་གསན་ནས་བློ་རྣོ་བར་གྲགས། བོད་དུ་བྱོན་ནས་སྤང་ཁ་འདར་ཆུང་གི་སྲས་ཀྱིས་སློབ་དཔོན་དུ་སྤྱན་དྲངས། ཁོ་རང་ཇོ་མོ་དང་བཅས་པས་ཀྱང་ཀྱེ་རྡོར་གྱི་དབང་བསྐུར་ཞུས། བཤད་པ་མང་པོ་མཛད་དེ་བོ་དོང་པས་སྟོད་འགྲེལ་མན་ཆད་མཁྱེན་པར་བསླབས་སོ། ། སྤྱིར་དུས་དེ་ཙམ་ན། ལོ་ཙཱ་བ་ཆེན་པོ་ཞང་ཞུང་དུ་བཞུགས། རྟག་ལོ་ཆུང་པུ་རོང་དུ་བཞུགས་པས་བོད་ཀྱི་སློབ་གཉེར་ཐག་ཉེ་བ་དང༌། ལོ་ཆུང་ལོ་ཙཱ་བ་ཆེན་པོའི་འཁོར་དུ་དང་པོ་ཁ་ཆེ་ཚུན་ཆད་དུ་བྱོན་པ་དང༌། དབྱངས་བྱས།
ཆོ་ག་སྤྲོས་པ་ལ་དགྱེས། རྒྱལ་བློན་ཡང་སྤྲོས་པ་ལ་དགྱེས་པས་ལོ་ཆུང་ལ་དམ་པ་མཛད་པས། སྟོད་མངའ་རིས་ནའང་སྒྲ་ཆེ། བོད་ན་མར་ཡང་སྐུའི་སྒྲ་ཆེ། བོད་ཀྱི་སློབ་གཉེར་བ་ལོ་ཆུང་ཅན་དུ་འགྲོ་བས་དེའི་བརྒྱུད་པ་མང་སྟེ། བོད་དུ་ཁ་ཆེ་མཁན་པོའི་གཞུང་དར་རོ། ། བོད་ན་རྒྱ་གར་བའི་གདམས་པ་མེད་པ་ལ་བོད་དུ་དར་བར་མཛད་མཁན་ནི། དགེ་བཤེས་གཉལ་པ་ཡིན་ཏེ། དེ་ཡབ་དཔའ་བརྟན་བྱ་བ་འབྱོར་པ་ཅན་ཞིག་གི་བུ་ཡིན་ཏེ། དེ་དགེ་བསྙེན་གཞོན་ནུ་མ་ཅིག་དགས་པོ་དབང་རྒྱལ་ཅན་ན་མངོན་པ་གསན་གྱིན་བཞུགས་ཙམ་ན།
ཟངས་དཀར་ལོ་ཙཱ་བ་དེར་བྱོན་པས། གཉལ་པ་ལ་དགས་པོ་ན་རེ་ཁྱོད་མངའི་རིས་སྟོད་དུ་སློབ་གཉེར་ལ་བཏང་གིས། ངའི་གན་དུ་གཏོར་མ་ཅིག་ཁྱེར་ལ་ཤོག་གསུངས་ནས་ནུབ་བདུན་དུ་རྨི་ལམ་བརྟག་ཏུ་བཅུག་སྐད། ནུབ་གཅིག་གི་རྨི་ལམ་ན་ཀོ་ས་ལ་བྱ་བའི་རི་ཞིག་ལ་འཛེག་ཀྱིན་པ་ཅིག་རྨིས་བྱས་པས། རྨི་ལམ་བཟང་བྱས་ནས་མངའ་རིས་ན་ལོ་ཙཱ་བ་ཆེན་པོ་སློབ་མ་རྣམས་ལ་ཆོས་ཉོན་ཅིག ཇོ་བོ་ཛྙཱ་ན་ཤྲཱི་ལ་ཆོས་ཉོན་ཅིག ངེད་ནི་ཁུ་སྟོན་གྱིས་ཆོས་ལ་དམ་པར་བྱས་ནས་ཇོ་བོ་རྗེ་ལ་ཆོས་མ་ཉན་པས་འགྱོད་དོ་གསུངས་ནས། གཉལ་པས་རྟ་ཅིག་དང༌། ཤོག་བུ་ཉི་ཁྲི་ཆ་གཅིག་དང་བཅས་པ་ཟངས་དཀར་ལ་ཕུལ་ནས། དགས་པོས་གཉེར་གཏད་བྱས་སྐད།
དང་པོ་གུང་ཐང་དུ་ནག་ཚོ་ལོ་ཙཱ་བ་ཅན་ན། འཇམ་དཔལ་རྩ་རྒྱུད་གསན་ཅིང་ལོ་གཉིས་བཞུགས། དེ་ནས་བལ་པོའི་པཎྜི་ཏ་ཧཾ་ངུ༌། ཕམ་ཐིང་པ། ཕྱག་ན། ཁ་ཆེ་བཛྲ་བོ་དྷི་བཞི་གདན་འཛོམ་པ་ལ་ཆོས་མང་པོ་གསན་ཅིང༌། ལྟ་རྟོག་ཀུན་ནུབ་མོར་བྱས་སྐད། དེ་ནས་གཉལ་བའི་ནུབ་གཅིག་གི་རྨི་ལམ་ན། བལ་པོའི་ཁ་བ་ཁུར་གཅིག་དང༌། མངའ་རིས་ཀྱིན་མར་ཁུར་གཅིག་ཚོང་བྱས་པ་རྨིས།
དེ་ཟངས་དཀར་ལ་སྨྲས་པས་ཅི་ཡིན་ནམ་གསུང༌། གཉལ་པས་བལ་པོའི་མ་རྒྱུད་ཀྱི་གདམས་པ་ཁ་བ་དང༌། མངའ་རིས་ཀྱི་ལོ་ཙཱ་བ་ཆེན་པོའི་འདུས་པ་རྣམ་གཉིས་མར་དང་འདྲ་བ་བྱ་བ་ཡིན་ནམ་ཞུས་པས། ཟངས་དཀར་ན་རེ་དེ་ཀ་ཡིན་གསུངས་ནས། བློ་རྒོད་བྱས་ནས་མངའ་རིས་སུ་བྱོན་སྐད། དེའི་ཚེ་ཟངས་དཀར་ཁྱུང་པོ་ཆོས་བརྩོན་དང༌། དགེ་བློའི་གཉའ་མི་སྙོགས་སུ་དོགས་ནས། ཁ་ཆེར་ཕར་བཞུད་ཚུར་བཞུད་དང་སྒྲ་ཚད་ལ་དཀའ་ལས་མང་པོ་མཛད་སྐད། གཉལ་བས་ཇོ་བོ་ཛྙཱན་ཤྲཱི་དང༌། མང་ཐང་པ་དང༌།
སྐྱི་ནོར་ཛྙཱ་ན་དང༌། རྒྱ་ཡེ་ཚུལ་ཅན་དུ་ལོ་མང་པོ་གསན།། །། ཨོཾ་དཔལ་ལྡན་རྡོ་རྗེ་སེམས་དཔའ་ལ་ཕྱག་འཚལ་ལོ། ། སློབ་དཔོན་ཀུན་དགའ་སྙིང་པོས་མཛད་པའི་རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག་ལ། ཐོག་མར་ཁྱབ་བདག་ཅེས་བྱ་བ་ལ་རྐང་པ་གཉིས་ཀྱིས་མཆོད་པར་བརྗོད་པ་བསྟན་ཏོ། ། རྡོ་རྗེ་ཞེས་བྱ་བ་གཉིས་ཀྱིས་བཤད་པར་དམ་བཅའ་བ་བསྟན་ཏོ། ། མཆོད་པར་བརྗོད་པའི་དོན་ནི་འདི་ལྟར་རྟོགས་པར་བྱ་སྟེ། ཡུལ་གང་ལ་མཆོད་པར་བརྗོད་པ་དང༌། གང་ཟག་གང་གིས་མཆོད་པར་བརྗོད་པ་དང༌། ཚུལ་ལམ་ཐབས་ཇི་ལྟར་མཆོད་པར་བརྗོད་པ་དང༌།
མཆོད་པར་བརྗོད་པའི་དགོས་པ་གང་ཡིན་ཞེས་བྱ་བ་བཞིར་བསྡུས་ཏེ། དགེ་བའི་བཤེས་གཉེན་གོང་མ་རྣམས་གསུང་ངོ༌། ། ཡང་ཁ་ཅིག་གིས་མཆོད་བརྗོད་ཀྱི་ངོ་བོ་ནི་ཡོན་ཏན་ཡོད་པ་ལ་ཡོད་པར་སྟོན་པ་སྔགས་པའི་ཚིགས་སུ་བཅད་པ་སྒྲོ་སྐུར་གྱི་མཐའ་དང་བྲལ་བའོ། ། དེ་ལ་དབྱེ་ན་གསུམ་སྟེ། དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་ནོ། ། དང་པོ་ནི་གལ་ཏེ་མཆོད་བརྗོད་ཀྱི་ངག་གཞུང་འདིའི་ཐོག་མར་བཀོད་པ་ལ་དགོས་པ་ཅི་ཡོད་ཅེ་ན། དགོས་པ་གཉིས་འགྲུབ་པའི་ཕྱིར་ཏེ། རང་གི་དོན་དང༌།
གཞན་གྱི་དོན་ནོ། ། དང་པོ་ནི་སློབ་དཔོན་གྱིས་མཆོད་བརྗོད་བྱས་པས་རྒྱུད་ལ་ཚོགས་བསགས་ཏེ་ཐམས་ཅད་མཁྱེན་པའི་ས་བོན་རྒྱུད་ལ་བཞག་གོ ། ཚོགས་བསགས་པ་དེ་ཉིད་ཀྱིས་བསོད་ནམས་མ་ཡིན་པ་འགྲིབ། དེ་ལ་བར་ཆད་བྱ་བར་མི་ནུས་པས་གཞུང་རྩོམ་པ་མཐར་ཕྱིན་པར་འགྱུར་རོ། ། གཉིས་པ་ནི་དཔལ་རྡོ་རྗེ་སེམས་དཔའ་དོན་དང་ལྡན་པའི་མཚན་ཐོས་པས་ཕུན་སུམ་ཚོགས་པ་ཐམས་ཅད་ཀྱི་རྒྱུ་བསོད་ནམས་ཀྱི་ཚོགས་རྒྱུད་ལ་བཞག་གོ ། གཞན་ཡང་ཕུན་སུམ་ཚོགས་པ་ཐོབ་པར་བྱེད་པའི་ཐབས་གཞུང་འདི་ལ་ཡང་འཇུག་པར་འགྱུར་རོ། ། ཇི་ལྟར་འཇུག་པར་འགྱུར་ཞེ་ན་སློབ་དཔོན་གྱི་ཆེ་བ་རིགས་ནས་དེས་མཛད་པ་ལ་འཇུག་པ་དང༌། བསྟན་བཅོས་བཟང་བར་རྟོགས་པ་ཉིད་ཀྱིས་སོ། ། དང་པོ་ནི་འཇིག་རྟེན་ན་ཡ་རབས་རྣམས་རང་གི་ལྷ་ལ་མཆོད་པར་བརྗོད་ནས་བྱ་བ་བྱེད་ལ། སློབ་དཔོན་རབ་འབྱོར་བསྐྱངས་ལ་སོགས་ཀྱང་ཐོག་མར་མཆོད་བརྗོད་བྱས་ཏེ་བརྩམས་པས།
དེ་དག་དང་མཚུངས་པར་བྱས་པས་ཡ་རབས་ཉིད་དུ་རྟོགས་པ་དང༌། ཡང་ལས་རྒྱུ་འབྲས་ལ་ཡིད་ཆེས་པ་ཤུགས་ལས་བསྟན་པས་འཇིག་རྟེན་པའི་ལྟ་བ་རྟོགས་པ་དང༌། ཁྱབ་བདག་རྡོ་རྗེ་སེམས་དཔའི་ཚིག་དོན་བསྟན་པས་སྟོང་པ་ཉིད་འཇིག་རྟེན་ལས་འདས་པ་ཡང་དག་པའི་ལྟ་བ་རྟོགས་པར་བསྟན་ཏེ། དེས་ན་ལྟ་བ་རྟོགས་པ་དམ་པ་ཡིན་པས་དེས་མཛད་པ་ལ་གཞན་འཇུག་པར་འགྱུར་བ་དང༌། གཞན་ཡང་འཇིག་རྟེན་ན་ཡང་བྱ་བ་མཆོག་ཏུ་གྱུར་པ་ལ་མཆོད་པ་བྱེད་ཀྱིས། བྱ་བ་ངན་པ་ལ་མི་བྱེད་དོ། ། འདིར་མཆོད་པར་བརྗོད་པ་བྱས་བས་བསྟན་བཅོས་འདི་དོན་བཟང་པོར་རྟོགས་པ་ཉིད་ཀྱིས་གཞན་འཇུག་པར་འགྱུར་རོ། ། ཞུགས་པ་དེ་དག་གིས་ཀྱང་མཆོད་བརྗོད་ཀྱི་ཚིག་བརྗོད་པས་བསོད་ནམས་བསགས་པས་ཉན་པ་དང༌། བཤད་པ་དང༌། བསྒྲུབ་པ་ལ་བར་ཆད་མི་འབྱུང་བར་འགྱུར་བས།
ཐོག་མར་བསྟན་ཏོ། ། ཡང་ཁ་ཅིག་ཀླད་ཀྱི་དོན་ནི་གཞུང་མཛེས་པར་བྱེད་པ་ཡིན་ནོ། ། ཞེས་ཀྱང་ཟེར་རོ། ། ཡང་ཁ་གཅིག་བཀྲ་ཤིས་པའི་ཡན་ལག་ཏུ་མཆོད་པར་བརྗོད་པ་དང༌། རྩོམ་པ་མཐར་ཕྱིན་པའི་ཡན་ལག་ཏུ་བཤད་པར་དམ་བཅའ་བ་ཞེས་བྱ་བར་འདོད་དོ། ། གང་ལྟར་ཡང་རུང་སྟེ་མཆོད་པར་བརྗོད་པ་ནི་བསོད་ནམས་ཀྱི་ལས་བཟང་པོ་ཡིན་པས་དགོས་པ་བསམ་གྱིས་མི་ཁྱབ་པ་ཅིག་འགྲུབ་མོད། མདོར་བསྡུས་པ་དེ་ཉིད་དུ་ཟད་དོ། ། བསྡུས་པའི་དོན་ནི་ཡུལ་གང་ལ། གང་ཟག་གང་གིས། ཚུལ་ཇི་ལྟར།
དུས་ནམ་གྱི་ཚེ། ཞེས་བྱ་བའང་ཤུགས་ལས་འགྲུབ་བོ་གསུང་ངོ༌། ། དང་པོ་ནི་ལོངས་སྐུའི་ཐུགས་རྣམ་སྣང་ཆེན་པོའོ། ། དེ་དང་མི་བསྐྱོད་པའི་མདུན་གྱི་རྡོ་རྗེ་སེམས་དཔའ་ཐ་མི་དད་པ་དེ་ལའོ། ། འོ་ན་རྒྱལ་པོ་ལ་སོགས་པའང་ཐ་མི་དད་པས་ཅིའི་ཕྱིར་རྡོ་རྗེ་སེམས་དཔའ་ཁོ་ན་ལ་འཚལ་ཞེ་ན། འདུས་པའི་རྡོ་རྗེ་དབྱིངས་ཀྱི་དུམ་བུ་གསུངས་པའི་སྟོན་པ་ཡིན་པའི་ཕྱིར་ཏེ། ཁམས་གསུམ་རྣམ་རྒྱལ་གྱི་དཀྱིལ་འཁོར་གྱི་ཆོ་གར། ཁྱབ་བདག་གདུལ་དཀའ་འདུལ་བ་པོ། ། རྡོ་རྗེ་ཧཱུྃ་མཛད་ཕྱག་འཚལ་ཏེ། ། ཞེས་དེ་ཉིད་ཀྱིས་སྟོན་པ་ལ་མཆོད་པ་བརྗོད་པ་བཞིན་ནོ། །
གང་ཟག་ནི་སློབ་དཔོན་ཀུན་དགའ་སྙིང་པོ་སྟེ། ཆེ་བའི་ཡོན་ཏན་དགུའམ་བཅུ་དང་ལྡན་པ་དེས་སོ། ། ཚུལ་ནི་ཀུན་ནས་དང་བས་སོ། ། དུས་ནི་པ་ཏི་ཀཱིརྟིའི་ནགས་ཁྲོད་ན་བསོད་སྙོམས་མཛད་པའི་ཚེའོ། ། ཚིག་གི་དོན་ནི། བསྡུས་པའི་དོན་ཉིད་དེ་ཉིད་གསལ་བར་བྱེད་པ་སྟེ། ཁྱབ་བདག་རྡོ་རྗེ་སེམས་དཔའ་ལ། ། ཞེས་བྱ་བ་ནི། ལོངས་སྐུ་རིགས་ལྔའི་ཐུགས། རྣམ་སྣང་ཆེན་པོ་ཆོས་ཀྱི་སྐུ་བྱང་ཆུབ་སེམས་དཔའ་ཀུན་དུ་བཟང་པོ་ཞེས་བྱའོ། །
ཅིའི་ཕྱིར་རྣམ་པར་སྣང་མཛད་ཆེན་པོ་ཞེས་བྱ། ཅིའི་ཕྱིར་རྣམ་སྣང་ཞེས་བྱ་ཞེ་ན། དེ་ཉིད་སྣང་བར་གླེང་གཞིའི་འགྲེལ་པར། འདི་གཉིས་ཀྱི་ཁྱད་པར་ཅི་ཞེ་ན། འོག་མིན་གྱི་གནས་སུ་མངོན་པར་རྫོགས་པར་སངས་རྒྱས་པ། དེ་བཞིན་གཤེགས་པ་ལྔའི་སྐུའི་ངོ་བོ་ཉིད་ནི་རྣམ་པར་སྣང་མཛད་ཡིན་ལ། དེ་ཉིད་ཀྱི་གཉིས་སུ་མེད་པའི་སེམས་དང་སེམས་ལས་བྱུང་བ་རྣམ་པར་སྣང་མཛད་དང༌། རྡོ་རྗེ་སེམས་དཔའ་ལ་སོགས་པ་ཚུལ་བསྐྱེད་པའི་རྒྱུར་གྱུར་པ། ཆོས་ཀྱི་དབྱིངས་ཐོག་མ་དང་ཐ་མ་མེད་པའི་མཚན་ཉིད་ནི་རྣམ་པར་སྣང་མཛད་ཆེན་པོ་ཡིན་ནོ། ། ཞེས་གསུང་ངོ༌། །
དེ་ལ་བརྡའི་ཁྱབ་བདག་རྡོ་རྗེ་སེམས་དཔའ་དང༌། དོན་གྱིའོ། ། དང་པོ་ལ་ལྔ་སྟེ། རང་གི་ངོ་བོ་དང༌། དེས་ཁྱབ་པའི་ཚུལ་དང༌། བདག་པོ་ཇི་ལྟར་ཡིན་པ་དང༌། རྡོ་རྗེའི་དོན་དང༌། སེམས་དཔའི་དོན་ནོ། ། དང་པོ་རྣམ་སྣང་ཆེན་པོ་དེ་ཉིད་རི་རབ་ཀྱི་སྟེང་དུ་སྤྲུལ་པའི་རིགས་ལྔའི་ཐུགས་ལ་གནས་ཏེ། དེ་ཉིད་འདུས་པ་ལས།
བཅོམ་ལྡན་འདས་བྱང་ཆུབ་སེམས་དཔའ་ཆེན་པོའི་ཐུགས། བྱང་ཆུབ་སེམས་དཔའ་ཀུན་དུ་བཟང་པོ་ནི། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཐུགས་ལ་གནས་སོ། ། ཞེས་གསུངས་སོ། ། དེའི་རྣམ་པ་ཇི་ལྟ་བུས་གནས་ཤེ་ན། སློབ་དཔོན་ཤཱཀྱ་བཤེས་གཉེན་རྡོ་རྗེ་སེམས་དཔའི་སྐུས་གནས་པར་འདོད་དོ། ། ཡེ་ཤེས་རྡོ་རྗེ་རྩེ་ལྔ་པའི་ནང་ན་རྡོ་རྗེ་སེམས་དཔའི་སྐུས་གནས་པར་འདོད་དོ། ། ཁ་ཅིག་མཆོད་རྟེན་གྱི་བུམ་པས་གནས་པར་འདོད་དོ། ། ཁ་ཅིག་དཔལ་གྱི་བེའུས་གནས་པར་འདོད་དོ། ། ཛྙཱན་ཤྲཱི་ནང་གི་ཡེ་ཤེས་གཟུགས་མེད་པར་འདོད་དོ། །
སློབ་དཔོན་གྱིས་ནི་རྒྱུད་ཕྱི་མ་ལས། བཅོམ་ལྡན་སེམས་དཔའ་དེ་ཉིད་ནི། ། རྡོ་རྗོའི་ངོ་བོས་ཐུགས་ཀར་གནས། ། ཞེས་གསུངས་པའི་རྗེས་སུ་འབྲངས་ཏེ། ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་རྩེ་ལྔ་པས་གནས་ཏེ། རྣམ་སྣང་ཆེན་པོའི་བརྡའོ། ། གཉིས་པ་དེ་ལྟ་བུའི་རྣམ་པར་སྣང་མཛད་ཆེན་པོའི་བརྡ་ཟླ་བ་རྡོ་རྗེ་དེས་ཇི་ལྟར་ཁྱབ་ཅེ་ན། འཁོར་འདས་ཐམས་ཅད་ལ་ཁྱབ་སྟེ། ཟླ་བ་རྡོ་རྗེ་ལས་སེམས་དཔའི་རིགས་རྣམས་སྤྲུལ་པས། དེ་ལས་བྱུང་བའི་ཚུལ་གྱིས་ཁྱབ་སྟེ།
སེམས་དཔའ་རེ་རེ་སྤྲུལ་པ་ན། ། བྱུང་མ་ཐག་པ་འདི་ཉིད་ནི། ། བཅོམ་ལྡན་འདས་རྡོ་རྗེ་སེམས་དཔའ་དེ་ཉིད་དོ། ། ཞེས་གསུངས་སོ། ། དེ་བཞིན་དུ་གཟུངས་དང༌། ལས་དང་ཆོས་ཀྱི་སྤྲུལ་པ་ཐམས་ཅད་ལ་ཁྱབ་བོ། ། དེ་བཞིན་དུ་སེམས་དཔའི་སྤྲུལ་པ་རྣམས་ཀྱིས་དུམ་བུ་གཉིས་པ་དང༌། གསུམ་པ་དང་བཞི་པ་ཡང་གསུངས་པས་རྡོ་རྗེ་པདྨ་དང་ནོར་བུའི་རིགས་རྣམས་འབྱུང་བས་ཀྱང༌། དེ་ལས་བྱུང་བའི་ཚུལ་གྱིས་ཁྱབ་བོ། ། དེ་ལྟར་སྤྲུལ་པ་ནི་དེ་བཞིན་གཤེགས་པའི་དངོས་གྲུབ་ཀྱི་བར་གྱི་སེམས་ཅན་གྱི་དོན་བྱས་ཞེས་འབྱུང་བས་འཁོར་བའི་སེམས་ཅན་ལ་ཡང་ཁྱབ་བོ། །
གསུམ་པ་བདག་པོ་ཞེས་བྱ་བ་ནི་རིགས་ཀྱི་སྤྲུལ་པ་ཐམས་ཅད་བྱེད་པ་ལ་མངའ་བརྙེས་པའམ་དབང་འབྱོར་པའི་ཕྱིར་རོ། ། དེ་བས་ན་མཚན་བརྒྱ་རྩ་བརྒྱད་པའི་སྐབས་ནས་ཀྱང༌། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རང་གི་རྡོ་རྗེ་སེམས་དཔའ་ཞེས་ཟེར་བ་དང༌། ཁམས་གསུམ་རྣམ་རྒྱལ་ལས་ཀྱང༌། དེ་བཞིན་གཤེགས་པ་ཐམས་ཅད་ཀྱི་ཡབ། དེ་བཞིན་གཤེགས་པ་ཐམས་ཅད་ཀྱི་བདག་པོ་ཞེས་གསུངས་སོ། ། གལ་ཏེ་དེ་ནི་མི་བསྐྱོད་པའི་མདུན་གྱི་རྡོ་རྗེ་སེམས་དཔའ་མ་ཡིན་ནམ་ཞེ་ན་ཡིན་ཏེ། དེ་གཉིས་ལ་ཐ་དད་པ་ཡོད་པ་མ་ཡིན་ནོ། ། དེ་བས་ན་སེམས་དཔའ་དེ་ཉིད་ལ་བདག་པོ་ཞེས་བྱའོ། ། འོ་ན་རྒྱལ་པོ་ལ་སོགས་པའང་དབྱེ་བ་མེད་པས་དེ་རྣམས་ལ་ཅིའི་ཕྱིར་རྡོ་རྗེ་སེམས་དཔའ་ཞེས་མི་བྱ།
བདག་པོ་ཞེས་མི་བྱ་ཞེ་ན། དབྱེ་བ་མེད་པ་བདེན་མོད། རྒྱལ་པོ་ལ་སོགས་པ་བྱེ་བྲག་གི་རྒྱུ་བ་རྒྱུ་བའི་དངོས་པོ་ལ་སོགས་པ་ཡིན་པས་རང་གི་མིང་གིས་བྱས་ཀྱིས། སེམས་དཔའི་རྡོ་རྗེའི་རྒྱུ་ནི་བྱང་ཆུབ་ཀྱི་སེམས་ཁོ་ནའོ། ། དེ་བས་ན་རྡོ་རྗེ་སེམས་དཔའ་ཞེས་བྱའོ། ། རྡོ་རྗེ་ནི་རྩེ་ལྔའོ། ། སེམས་དཔའ་ནི་ཟླ་བའི་གདན་ནོ། ། དེ་ལྟར་ཡང་དེ་ཉིད་སྣང་བའི་རྡོ་རྗེ་སེམས་དཔའ་མ་བསྐྱེད་པའི་སྐབས་ནས་ཟླ་བའི་དཀྱིལ་འཁོར་ནི་སེམས་དཔའོ། ། དེའི་སྟེང་ནི་རྡོ་རྗེ་རྩེ་ལྔ་པ་ནི་སེམས་དཔའི་རྡོ་རྗེ་ཞེས་གསུངས་སོ། ། ཀུན་ནས་དང་བས་ནི།
ལུས་དང་བ་ཡན་ལག་ལྔ་སྨད་ས་ལ་གཏུགས་པ། ངག་དང་བ་ནི་དེའི་ཡོན་ཏན་བརྗོད་པ། སེམས་དང་བ་ནི་དྲན་པ་རྩེ་གཅིག་པས་ཕྱག་འཚལ་ལོ། ། བརྡ་དེ་ལྟ་བུ་དང་ལྡན་པའི་དོན་གྱི་ཁྱབ་བདག་རྡོ་རྗེ་སེམས་དཔའ་ཇི་ལྟ་བུ་ཞེ་ན། ལྔ་སྟེ། རང་གི་ངོ་བོ་དང༌། ཁྱབ་པའི་ཚུལ་དང༌། བདག་པོ་ཇི་ལྟར་ཡིན་པ་དང༌། རྡོ་རྗེ་དང་སེམས་དཔའི་དོན་ཏོ། ། དང་པོ་ནི་ཆོས་ཀྱི་དབྱིངས་དེ་བཞིན་ཉིད་རང་གི་སེམས་ཀྱི་ཆོས་ཉིད་རྟོགས་ལ་མངོན་དུ་གྱུར་པ།
གློ་བུར་གྱི་དྲི་མ་དང་བྲལ་བའོ། ། དེ་ཉིད་ལ་ཡང་དག་པར་རྫོགས་པའི་བྱང་ཆུབ་ཅེས་ཀྱང་བྱ་སྟེ། རྣམ་སྣང་མངོན་བྱང་ལས། གསང་བའི་བདག་པོ་དེ་ལ་བྱང་ཆུབ་གང་ཞེ་ན། རང་གི་སེམས་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་སྟེ། དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ་ཞེས་གསུངས་སོ། ། སློབ་དཔོན་གྱིས་ཀྱང་གླེང་གཞིའི་འགྲེལ་པར་དྲངས་སོ། ། འདའ་ཀ་ཡེ་ཤེས་ལས་ཀྱང༌། སེམས་རྟོགས་ན་སངས་རྒྱས་གཞན་དུ་མི་བཙལ་ཞེས་གསུངས་སོ། ། རྒྱུད་བླ་མ་ལས་ཀྱང༌།
ཤིན་ཏུ་རྣམ་པར་དག་པའི་དེ་བཞིན་ཉིད་ཅེས་གསུངས་སོ། ། མ་དག་པ་དང་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཉིད་དུ་འདོད། ། ཅེས་གསུངས་ཏེ། མདོར་ན་སངས་རྒྱས་ཆོས་ཀྱི་སྐུའོ། ། གཉིས་པ་ནི་དེས་ཇི་ལྟར་ཁྱབ་ཅེ་ན། མྱ་ངན་ལས་འདས་པ་ཐམས་ཅད་དེ་ལས་བྱུང་བའི་ཚུལ་གྱིས་ཁྱབ་སྟེ། ཆོས་སྐུའི་བྱིན་རླབས་ཀྱིས་ས་བཅུ་པ་ལ་ལོངས་སྐུའི་སྣང་བ་འབྱུང༌།
དེའི་བྱིན་གྱི་རླབས་ཀྱིས་གཞན་འཕྲུལ་དབང་བྱེད་དང༌། རི་རབ་དང་འཛམ་བུའི་གླིང་ལ་སོགས་པར། གང་དང་གང་གིས་འདུལ་བ་ལ་དེ་དང་དེའི་རྣམ་པར་སྤྲུལ་པའི་སྐུའི་རྣམ་པ་འབྱུང༌། དེས་ཞལ་ནས་གསུངས་པས་ཆོས་དེ་ཉམས་སུ་ལེན་པའི་རྣལ་འབྱོར་པའང་ཁྱབ་བོ། ། གལ་ཏེ་དེ་ལྟར་སྤྲུལ་པའི་རྣམ་པར་རྟོག་པའང་མངའ་བས། སངས་རྒྱས་ཀྱི་ཐུགས་རྣམ་རྟོག་གི་དྲི་མ་ཅན་དུ་མ་གྱུར་ཏམ། རྣམ་རྟོག་མེད་ན་སེམས་ཅན་གྱི་དོན་འབྱུང་ངམ་སྙམ་ན་འབྱུང་སྟེ། མཉམ་སྦྱོར་ལས། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང༌། ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། །
འགྲོ་བའི་དོན་སྒྲུབ་མཐའ་ཡས་བརྩོན་པ་ལྷུར་མཛད་པ། ། ཐུགས་རྗེ་ཆེན་པོའི་བདག་ཉིད་འགྲོ་ལ་རྣམ་པར་སྣང༌། ། ཞེས་གསུངས་སོ། ། འཁོར་བ་ལ་ཇི་ལྟར་ཁྱབ་སྙམ་ན། བདག་ཉིད་གཅིག་པའི་ཚུལ་གྱིས་ཁྱབ་སྟེ། ཆོས་ཀྱི་དབྱིངས་རང་བཞིན་གྱིས་དག་པ་དེ་ཉིད་སེམས་ཅན་གྱི་དུས་སུ་གློ་བུར་གྱི་དྲི་མ་དང་བཅས་ལ། སངས་རྒྱས་པའི་དུས་ན་གློ་བུར་གྱི་དྲི་མ་དང་བྲལ་བ་ཙམ་ལས་དོན་ངོ་བོ་ལ་འགྱུར་བ་མེད་དོ། ། རྡོ་རྗེ་རྩེ་མོ་ལས་ཀྱང་གསུངས་པ། སེམས་ཅན་གྱི་ནི་ཤེས་པ་དང༌། ། དེ་བཞིན་གཤེགས་པའི་སྙིང་པོ་དང༌། །
ཆོས་དབྱིངས་རྡོ་རྗེ་ཆེན་པོ་སྟེ། ། ཐོག་མ་ཐ་མ་མེད་པར་གསུང༌། ། ཞེས་སོ། ། སློབ་དཔོན་གྱིས་ཀྱང༌། རྣམ་སྣང་ཆེན་པོའི་འགྲེལ་པར། འཁོར་འདས་བདག་ཉིད་གཅིག་པར་བཤད་དོ། ། དཔལ་མཆོག་དང་པོ་ཞི་བ་མདུང་གིས་མཚན་པའི་དཀྱིལ་འཁོར་ལས་ཀྱང༌། བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་ནི་ཐམས་ཅད་ཀྱི་རང་བཞིན་ཡིན་པའི་ཕྱིར། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་གསུངས་པ་དང༌།
དེའི་འགྲེལ་པར་སློབ་དཔོན་གྱིས་ལང་ཀར་གཤེགས་པའི་ལུང་དྲངས་ཏེ། སེམས་ཀྱི་རང་བཞིན་འོད་གསལ་བ། དག་ལ་རྙོག་པ་མེད་པ། སེམས་ཅན་ཐམས་ཅད་ཀྱི་རྒྱུད་ལ་གནས་ཏེ། ཞེས་གསུངས་པས་བདག་གཅིག་པར་ཁྱབ་བོ། ། ཅིའི་ཕྱིར་བདག་པོ་ཡིན་སྙམ་ན། མྱ་ངན་ལས་འདས་པ་ཐམས་ཅད་སྤྲུལ་པ་ལ་མངའ་བརྙེས་པའི་ཕྱིར་དང༌། འཁོར་བ་ཐམས་ཅད་ཀྱི་བདག་པོའམ་གཞི་བྱེད་པ་ཡིན་པས་བདག་པོའོ། ། གལ་ཏེ་མྱ་ངན་ལས་འདས་པ་དེ་འཁོར་བའི་གཞི་བྱེད་པ་མི་འཐད་སྙམ་ན། འཐད་དེ།
གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་ཀླུ་སྒྲུབ་ཀྱིས་གསུངས་སོ། ། མདོ་ལས་ཀྱང༌། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་ལས་འདས་པ་ཐོབ་པ་ཡིན། ། ཞེས་གསུངས་སོ། ། བཞི་པ་རྡོ་རྗེ་ཞེས་བྱ་བ་ནི།
སྤྱིར་རྡོ་རྗེ་གསུམ་སྟེ། འདུས་བྱས་ཀྱི་རྡོ་རྗེ། དོན་གྱི་རྡོ་རྗེ། རྟགས་ཀྱི་རྡོ་རྗེའོ། ། དང་པོ་ནི་རྡོ་རྗེ་ཕ་ལམ་སྟེ། དེ་ནི་ས་དང་ཆུ་དང་མེ་དང་རླུང་སྟེ་འབྱུང་བ་གང་གིས་ཀྱང་ཚུར་མི་ཚུགས་ཤིང་ཕར་ཐམས་ཅད་འཇོམས་པར་བྱེད་པ་ལ་འཇིག་རྟེན་པས་རྡོ་རྗེར་བཏགས་སོ། ། དཔེ་དེ་བཞིན་དུ་དོན་གྱི་རྡོ་རྗེ་ནི། སྔར་བརྗོད་པའི་སྟོང་པ་ཉིད་སེམས་ཀྱི་ཆོས་ཉིད་དེ་ལ་སྐྱེ་རྒ་ན་འཆི་གང་གིས་ཀྱང་མི་ཚུགས་སོ། ། དེ་བས་ན་རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། །
གཅད་ཅིང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པས། ། སྟོང་ཉིད་རྡོ་རྗེ་བརྗོད་པར་བྱ། ། ཞེས་སོ། ། དེ་བས་ན་ཚུར་མི་ཚུགས་སོ། ། ཕར་གཅོད་པ་དང་འདྲ་བར་སྟོང་ཉིད་དེས་ཉོན་མོངས་པ་ཐམས་ཅད་སྤངས་ཏེ། རྩེ་མོ་ལས། འགྲོ་དྲུག་འཁོར་ལོ་སྤོང་བྱེད་ཅིང༌། ། སྒྲིབ་པ་འདྲལ་བར་བྱེད་པའི་མཆོག ། བྱང་ཆུབ་སེམས་གང་དེ་རྡོ་རྗེ། །
ཉོན་མོངས་ཐམས་ཅད་སེལ་བར་བྱེད། ། ཅེས་གསུངས་སོ། ། དེ་ལྟར་མྱ་ངན་ལས་འདས་པའི་རྡོ་རྗེ་ཇི་ལྟ་བ་བཞིན་ཡིན་ལ། འཁོར་བ་ལ་ཡང་དེ་ཡོད་དེ་སྐྱེ་རྒ་ན་འཆིས་རང་གི་ངོ་བོ་ལ་གནོད་མི་ནུས་ཏེ། བྱམས་པས། སེམས་ཀྱི་རང་བཞིན་འོད་གསལ་བས། ། ན་དང་རྒ་བའི་སེམས་མི་ཚུགས། ། ཞེས་གསུངས་སོ། ། དོན་གྱི་ཞར་ལ་འོངས་པ། རྟགས་ཀྱི་རྡོ་རྗེ་ནི་ཕྱག་མཚན་ལ་སོགས་པ་དང༌།
ཐུགས་ཀའི་རྡོ་རྗེ་ལ་སོགས་པ་རིགས་མཚོན་པའི་རྡོ་རྗེར་སློབ་དཔོན་གྱིས་བཤད་དོ། ། སེམས་དཔའ་ཞེས་བྱ་བ་ནི་མྱ་ངན་ལས་འདས་པའི་དབང་དུ་བྱས་ན། རང་བཞིན་གྱིས་འོད་གསལ་བའི་སེམས་ཏེ། ཤེས་རབ་ཀྱིས་ཆོས་ཀྱི་དབྱིངས་ལ་སེམས། སྙིང་རྗེས་སེམས་ཅན་གྱི་དོན་ལ་དམིགས་ཤིང་སེམས་དཔའོ། ། འཁོར་བའི་དབང་དུ་བྱས་ན་སེམས་འོད་གསལ་རྒྱུན་ཆགས་རང་ཡིན་ནོ། ། ཞེས་གསུངས་སོ། ། དེ་ལྟར་ནང་གི་ཡེ་ཤེས་རྣམ་སྣང་ཆེན་པོ་དང༌། ཕྱི་རོལ་གྱི་རྡོ་རྗེ་སེམས་དཔའ་གཟུགས་སྐུ་དབྱེར་མེད་ལ་ཀུན་ནས་དང་བས་ཕྱག་འཚལ་བ་ནི་སྔར་དང་འདྲའོ། ། དེ་ལྟར་ཕྱག་བཙལ་ནས་ཅི་བྱེད་སྙམ་ན།
བཤད་པར་བྱ་ཞེས་བརྩམས་པ་མཐར་ཕྱིན་པའི་དོན་དུ་བཤད་པར་དམ་བཅར་སྦྲེལ་ལོ། ། གང་བཤད་ན་རྡོ་རྗེ་ཀུན་འབྱུང་དགེ་བའམ་དཀྱིལ་འཁོར་ཆོ་གའོ། ། རྡོ་རྗེ་ཀུན་འབྱུང་ནི་རྡོ་རྗེ་དབྱིངས་ཀྱི་དཀྱིལ་འཁོར་རོ། ། ཅིའི་ཕྱིར་རྡོ་རྗེ་ཀུན་འབྱུང་ཞེས་བྱ་ཞེ་ན། རྡོ་རྗེ་ནི་ཟླ་བ་རྡོ་རྗེའོ། ། ཀུན་འབྱུང་ནི་དེ་ལས་སེམས་དཔའི་རིགས་ཐམས་ཅད་འབྱུང་བའི་ཕྱིར་ནའོ། ། དེ་ལྟར་ཡང༌། རྒྱུད་ཕྱི་མའི་ཕྱི་མ་ལས། ཇི་ལྟར་རྡོ་རྗེ་འབྱུང་ཞེ་ན། ། དེ་ཉིད་བཅོམ་ལྡན་འདས་སེམས་དཔའ་སྟེ། །
ཐམས་ཅད་སེམས་ཏེ་ཉིད་བདག་པོ། ། སྐུ་དང་གསུང་ཐུགས་རྡོ་རྗེ་ནི། ། སེམས་དཔའ་བརྟན་པར་རང་བྱུང་གི ། སེམས་ཅན་ཀུན་གྱི་མཆོག་སེམས་དཔའ། ། སྙིང་གར་རྡོ་རྗེ་རབ་བསྒོམས་ན། ། རྡོ་རྗེ་སེམས་དཔའ་ཞེས་གྲགས་ཏེ། ། འདི་ལ་རྡོ་རྗེ་རབ་ཏུ་གནས། ། དེ་ཉིད་སངས་རྒྱས་རྣམས་ཀྱིས་ནི། ། ཡེ་ཤེས་ཚུལ་དེ་མཉམ་མེད་འོད། ། སྙིང་ལ་སྣ་ཚོགས་བྱུང་ནས་ནི། །
སྣ་ཚོགས་པ་ཡི་གཟུགས་འགྱུར་ཏེ། ། ཁམས་གསུམ་ཀུན་གྱི་རྡུལ་སྙེད་དུ། ། དེ་དག་ཉིད་ནི་རྒྱལ་བ་ཡིན། ། རྡོ་རྗེའི་སྐུ་ནི་དེ་རྣམས་ལ། ། རྡོ་རྗེ་སེམས་དཔར་ཡང་དག་འགྱུར། ། སེམས་དཔའ་དང་པོ་དེ་ཉིད་ལས། ། མཚན་མ་ཐམས་ཅད་ཡང་དག་འབྱུང༌། ། མཚན་མ་ལས་ནི་སེམས་དཔའ་ཆེ། ། དེ་ལས་ཚུལ་འདི་ཐམས་ཅད་འབྱུང༌། ། ཞེས་གསུངས་སོ། །
དགེ་བ་ནི་དེ་ཉིད་ཟག་པ་མེད་པ་རྣམ་པར་དཀར་བའི་ལམ་མོ། ། ཀུ་ཤ་ལ་ཞེས་བྱ་བ་དགེ་བ་དང་དཀར་བ་གཉིས་ཀར་འགྲོའོ། ། དཀྱིལ་འཁོར་ཞེས་བྱ་བ་སྟོད་འགྲེལ་ལས། དཀྱིལ་འཁོར་ནི་གཟུགས་ཅན་དང་གཟུགས་ཅན་མ་ཡིན་པ་འདིར་བསྟན་པ་ཞེ་གཉིས་སུ་གསུངས་སོ། ། དེ་ཡང་སྔོན་བྱུང་གི་དབང་དུ་བྱས་ན། འོག་མིན་དུ་ཏ་ཐཱ་ག་ཏ་ཏིལ་གྱི་གང་བུ་བཞིན་གང་བ་ནི་གཟུགས་ཅན་ཡིན་ལ། ལྷ་དང་ཁང་པའི་དེ་ཁོ་ན་ཉིད་ནི་གཟུགས་མེད་དོ། ། རྗེས་འཇུག་གི་དབང་དུ་བྱས་ན་རྡོ་རྗེ་འཁོར་ལོས་དཀྱིལ་འཁོར་སྤྲུལ་པ་དང༌། རྡོ་རྗེ་རྒྱུས་སྙིང་གར་སྤྲུལ་པ་དང༌། རྣལ་འབྱོར་ཆེན་པོའི་ལུས་ཀྱི་དཀྱིལ་འཁོར་དང༌།
ཏིང་ངེ་འཛིན་གསུམ་གྱི་དཀྱིལ་འཁོར་རྒྱས་པ་དང༌། མདོར་ན་བློས་བསྒོམས་པ་རྣམས་གཟུགས་མེད་ཀྱི་དཀྱིལ་འཁོར་རོ། ། གཟུགས་ཅན་ནི་ས་དང་རས་ལ་སོགས་པ་ལ་ཐིག་ཚོན་གྱིས་བྲིས་པ་དང༌། འབུར་དུ་བརྐོས་པ་ལ་སོགས་པ། དབང་པོས་གཟུང་བར་བྱ་བ་སྟེ། དཔལ་མཆོག་གི་འགྲེལ་པར་ཏིང་ངེ་འཛིན་གསུམ་གསུམ་རྫོགས་ནས། ཁ་དོག་དང་དབྱིབས་ཀྱི་བདག་ཉིད་ཅན་གྱི་གཟུགས་ཅན་གྱི་དཀྱིལ་འཁོར་བརྗོད་པར་བྱ་སྟེ། ཟེར་ནས་ས་ཆོག་ནས་བསྟན་ཏོ། ། ཆོ་ག་ཞེས་བྱ་བ་ནི་དཔལ་མཆོག་དང་པོ་ལས། དཀྱིལ་འཁོར་དང༌།
སྔགས་དང༌། ཕྱག་རྒྱ་དང༌། བསྲུང་བ་དང༌། སྤྱན་དྲང་བ་དང༌། སློབ་དཔོན་གྱི་ལས་དང༌། སློབ་མ་འཇུག་པ་དང༌། བསྒོམ་པ་དང༌། བཟླས་པ་དང༌། སྦྱིན་སྲེག་དང༌། ཉེར་བསྡུ་དང༌།
གཤེགས་སུ་གསོལ་བ་སྟེ། བཅུ་གཉིས་སུ་བཤད་དོ། ། དེ་ལ་བཅུ་ནི་རྒྱས་པར་བྱེད་པ་ཡིན་ལ། སློབ་དཔོན་གྱི་ལས་དང༌། སློབ་མ་གཞུག་པ་ནི། དེ་དག་བསྡུས་པའོ། ། ཞེས་བླ་མ་རྣམས་ཀྱིས་གསུངས་སོ། ། ཡང་དཔལ་མཆོག་སྤྱིའི་མཚན་ཉིད་རྡོ་རྗེ་རྩེ་མོ་ལས་གསུངས་ཏེ། དཀྱིལ་འཁོར་ཆོ་ག་ཇི་ལྟ་བུ། ། ཆོ་ག་ཆོས་དང་རྣལ་འབྱོར་ཏེ། །
གསང་བའི་ཐར་པ་ཡང་དག་འབྱུང༌། ། སྐྱེ་བ་འདི་ཉིད་ཁོ་ན་ལ། ། རབ་དགའ་སྒྲུབ་པར་བྱེད་པའི་མཆོག ། ཅེས་གསུངས་ཏེ། ཆོ་ག་ལུས་ངག་ཡིད་གསུམ། ཐོས་བསམ་སྒོམ་གསུམ། རྣལ་འབྱོར་ཐབས་ཤེས་རབ་གཉིས་མེད། གསང་བའི་ཐར་བ་རབ་དགའོ། ། གལ་ཏེ་དེ་ནི་ཕར་ཕྱིན་ལ་ཡང་ཡོད་པས་ཁྱད་པར་ཅི་ཡོད་ཅེ་ན། སྟོད་འགྲེལ་ལས།
ཆོ་ག་མཆོག་ནི་བཤད་པར་གསོལ། ། ཞེས་བྱ་བ་ནི་མདོ་སྡེ་སྤྱོད་པ་པའི་ཆོ་ག་ལ་ལྟོས་ནས། གསང་སྔགས་ཀྱི་ཆོ་ག་ཁྱད་པར་འཕགས་པ་ཡིན་པས་ཆོ་ག་མཆོག་ཅེས་བྱ་སྟེ། གང་གི་ཕྱིར་མདོ་སྡེ་སྤྱོད་པ་རྣམས་བསྐལ་པ་གྲངས་མེད་པ་གསུམ་གྱིས་འཚང་རྒྱ་བ་ཡིན་ལ། གསང་སྔགས་ཀྱི་སྤྱོད་པ་སྤྱད་པའི་བྱང་ཆུབ་སེམས་དཔའ་རྣམས། ཚེ་འདི་ཉིད་ལ་རབ་ཏུ་དགའ་བའི་ས་ཐོབ་ནས། མངོན་པར་རྫོགས་པར་འཚང་རྒྱ་བར་འགྱུར་རོ། ། ཞེས་གསུང་ངོ༌། ། བཤད་པར་བྱ་ཞེས་བྱ་བ་ནི། བརྩམ་པར་ཁས་བླངས་པའོ། །
གལ་ཏེ་རྡོ་རྗེ་དབྱིངས་ཉིད་རྒྱུད་དུ་མ་ནས་གསུངས་ན། གང་གི་ཡིན་ཞེ་ན། དེ་ཉིད་བསྡུས་པའི་འོ། ། དེ་ལྟ་བུའི་ཆོ་ག་དེ་ཡང་དེ་ཉིད་བསྡུས་པ་ནས་གསུངས་པའམ་མ་གསུངས་པ་རྩོམ། གསུངས་ན་རྩོམ་མི་དགོས་ལ། མ་གསུངས་ན་རང་དགར་སོང་ངོ་སྙམ་ན་གསུང་མོད། མ་ཚང་བ་དང་འཁྲུགས་པ་དང༌། མི་གསལ་བ་རྣམས་གསལ་བར་བྱེད་དོ། ། དེ་ལྟར་ན་རང་གི་ཆོ་ག་ཉམས་སོ་སྙམ་ན་རང་གི་ཆོ་ག་ཞེས་བྱ་བ་ནི་ལྷ་དང༌། སྔགས་དང༌།
ཕྱག་རྒྱ་དང༌། ཆོ་གའི་གཞི་ཉམས་ན་ཉམས་པ་ཡིན་གྱི། དེ་མ་ཉམས་ན་ཉམས་པར་མི་འགྲོ་བས། རྡོ་རྗེ་དབྱིངས་ཀྱི་ཆོ་ག་ཞེས་མིང་དུ་གདགས་ཏེ། དཔེར་ན་ག་པུར་གཙོར་བྱས་པའི་སྨན་ལ། ག་པུར་ཉི་ཤུ་རྩ་ལྔ་ཞེས་ཟེར་བ་བཞིན་ནོ། ། དེ་བས་ན་གསང་བ་སྤྱི་རྒྱུད་ལས། གང་དག་ཏུ་ནི་རང་ཉིད་ཀྱི། ། ལས་ཀྱི་ཆོ་ག་རྣམ་མེད་པ། ། དེ་ནི་སྤྱི་ཡི་རྒྱུད་དག་ལས། །
གསུངས་པའི་ཆོ་ག་མཁས་པས་བསྟེན། ། ཞེས་གསུང་ངོ༌། ། གལ་ཏེ་དེ་རང་ཇི་སྙེད་ཅིག་ཁ་བསྐང་བའོ། ། ཇི་སྙེད་ནི་མི་བསྐང་བའོ། ། ཞེས་ངེས་པ་མེད། རང་དགའ་མ་ཡིན་ནམ་སྙམ་ན་མ་ཡིན་ཏེ། དེ་ནི་བླ་མའི་མན་ངག་གི་རྟོགས་ཏེ། ངན་སོང་སྦྱོང་བའི་ཆོ་ག་ལས། བླ་མ་རྡོ་རྗེ་ཅན་དྲིན་གྱིས། ། ཞེས་གསུངས་པའི་ཤུགས་ལས་འདིའང་ཤེས་པར་བྱའོ། །
དེ་ལྟར་ཀླད་ཀྱི་དོན་བསྟན་ནས། ད་ནི་གཞུང་གི་དོན་བསྟན་ནོ། ། དེ་ལ་ཞེས་བྱ་བ་ལ་སོགས་པས། ཐོག་མར་རྟེན་གྱི་གང་ཟག་སྟོན་ཏེ། དེའང་འཕགས་པ་དེ་ཁོ་ན་ཉིད་བསྡུས་པའི་རྒྱུད་ཆེན་པོའི་ཆོ་ག་ཞེས་བྱ་བ་ནི་སྨིན་པར་བྱེད་པའི་ཆོ་ག་གང་གིས་སྨིན་པར་བྱ་བ་སྟོན་ཏོ། ། དེའང་ཅིའི་ཕྱིར་འཕགས་པ་དེ་ཁོ་ན་ཉིད་བསྡུས་པ་ཞེས་བྱ་ཞེ་ན། སྔོན་བྱུང་ལ་སྦྱར་བ་དང༌། རྗེས་འཇུག་ལ་སྦྱར་བའོ། ། དང་པོའང་འོག་མིན་ལ་སྦྱར་བ་དང༌། རི་རབ་ཀྱི་སྤྲུལ་པ་ལ་སྦྱར་བའོ། །
དང་པོ་ནི་འཕགས་པ་ཞེས་ཅིའི་ཕྱིར་བྱ་ཞེ་ན། གཟུང་བ་དང་འཛིན་པ་ལས་རིང་དུ་འཕགས་པའི་ཕྱིར་ཏེ། འོག་མིན་གྱི་ལོངས་སྐུ་ཏིལ་གྱི་གང་བུ་བཞིན་གང་བ་རྣམས་སོ། ། གལ་ཏེ་དེ་རྣམས་ལ་མདོ་ནས་དེ་བཞིན་གཤེགས་པ་ཞེས་གསུངས་སོ་ཞེ་ན། བདེན་ཏེ། འཕགས་པ་ཉིད་དེ་བཞིན་གཤེགས་པ་སྟེ། དེ་ཉིད་སྣང་བ་ལས། དངོས་པོ་ཐམས་ཅད་ཀྱི་དོན་ཇི་ལྟར་གནས་པ་དེ་བཞིན་དུ་ཐུགས་སུ་ཆུད་པ་དང༌། དེ་བཞིན་དུ་གཞན་དག་ལའང་སྟོན་པར་མཛད་པས་ཀྱང༌། སངས་རྒྱས་ནི་དེ་བཞིན་གཤེགས་པ་ཞེས་ཀྱང་བྱའོ། །
ཞེས་པའོ། ། རྡོ་རྗེ་རྩེ་མོ་ལས་ཀྱང་གསུངས་ཏེ། ཆོས་ཀྱི་དེ་ཉིད་ཡང་དག་གནས། ། སླར་ཡང་གཞན་དུ་མི་འགྱུར་ལ། ། དེ་ཉིད་ལམ་ནི་སྟོན་བྱེད་པ། ། དེ་ནི་དེ་བཞིན་གཤེགས་ཞེས་བརྗོད། ། ཅེས་པས་སོ། ། དེ་ཉིད་ལས། ། སངས་རྒྱས་ཀུན་གྱི་དེ་ཉིད་ཆེ། ། ཞེས་བྱ་བས་སངས་རྒྱས་སུ་ཡང་བཤད་དེ།
རྩེ་མོ་ལས། དེ་ཁོ་ན་ཉིད་གང་རྟོགས་ཤིང༌། ། ཆོས་ཀུན་རྟོགས་པ་ཞེས་བྱ་བ། ། དེ་ཉིད་རྟོགས་པ་སངས་རྒྱས་བརྗོད། ། ཅེས་གསུངས་སོ། ། དེ་བས་ན་སངས་རྒྱས་དང་འཕགས་པ་དང༌། དེ་བཞིན་གཤེགས་པ་རྣམས་ངོ་བོ་གཅིག་ལ་ལྟོས་པས་ཕྱེ་བས་ཐ་དད་དེ། འདིར་འཕགས་པར་བཏགས་སོ། ། ཚུལ་འདི་ནི་འོག་མ་རྣམས་ལའང་ཤེས་པར་བྱའོ། ། དེ་ལྟ་བུའི་འཕགས་པའི་དེ་ཁོ་ན་ཉིད་ནི།
རང་གི་སེམས་ཀྱི་ཆོས་ཉིད་ཐོག་མ་དང་ཐ་མ་མེད་པ་སྟེ། བྱང་ཆུབ་སེམས་དཔའ་དོན་གྲུབ་འོག་མིན་ན། མི་གཡོ་བའི་ཏིང་ངེ་འཛིན་ལ་ཞུགས་པ་ལ། ཏ་ཐཱ་ག་ཏ་རྣམས་ཀྱིས་བསྐུལ་བས། དོན་གྲུབ་ཀྱིས་དེ་བཞིན་གཤེགས་པའི་དེ་ཁོ་ན་ཉིད་ཇི་ལྟ་བུ་ལགས། ཇི་ལྟར་བསྒྲུབ་པར་བགྱི། ཞེས་ཞུས་པས། ཏ་ཐཱ་ག་ཏས་རང་གི་སེམས་ལ་རྟོགས་ཤིང༌། རང་བཞིན་གྱིས་གྲུབ་པའི་སྔགས་བཟླ་བ་སྣང་བ་དེའོ། ། བསྡུས་པ་ནི་དོན་གྲུབ་གྱིས་བསྒོམས་ཤིང་བཟླས་པ་བྱས་པས།
ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་རྟོགས་ཏེ། དེ་བཞིན་གཤེགས་པ་ཐམས་ཅད་ཀྱི་ཡོན་ཏན་གྱི་ཆོས་ཀྱི་སྟོབས་མི་འཇིགས་པ་ལ་སོགས་པ་ཐམས་ཅད་མངོན་དུ་གྱུར་ཏེ། རྟོགས་པ་གཅིག་གི་སྤྱོད་ཡུལ་དུ་གྱུར་པའི་ཆོས་སོ། ། རྒྱུད་ནི་འཕགས་པའི་ཡེ་ཤེས་རྒྱུན་ཆགས་པས་ན། རྒྱུད་ཅེས་བྱ་སྟེ། རྩེ་མོ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། ཞེས་སོ། ། ཆེན་པོ་ནི་ཐེག་པ་ཆེན་པོའོ། ། དེ་ལ་འདིར་འདོང་བས་ཐེག་པ།
འབྲས་བུ་གཙོ་ཆེ་བའི་དབང་དུ་བྱས་སོ། ། རི་རབ་ཀྱི་དབང་དུ་བྱས་ན་འཕགས་པ་ནི་ལྷ་སོ་བདུན་པའོ། ། དེ་ཁོ་ན་ཉིད་དེ་རྣམས་ཀྱི་དེ་ཁོ་ན་ཉིད་མི་མཉམ་པ་མེད་པས་གྲུབ་བཞི་པ་ལ་སོགས་པའོ། ། བསྡུས་པའི་དོན་ནི་དེ་ཁོ་ན་ཉིད་ཀྱི་ཡོན་ཏན་ཐམས་ཅད་ལྷ་དང་གཞལ་ཡས་ཁང་དུ་བསྡུས་པའོ། ། རྒྱུད་ནི་སྔ་མ་བཞིན་ནོ། ། ཆེན་པོ་ཡང་སྔར་བཞིན་ནོ། ། དེ་ལྟ་བུའི་སྔོན་བྱུང་གི་རྣམ་ཐར་སྟོན་པའི་གཞུང་གི་ཚོགས་ལ་ཡང༌། འཕགས་པ་དེ་ཁོ་ན་ཉིད་བསྡུས་པའི་རྒྱུད་ཆེན་པོ་ཞེས་བྱའོ། ། རྗེས་འཇུག་གི་དབང་དུ་བྱས་ན། འཕགས་པ་ནི་སྔར་བཞིན་ཏེ་སངས་རྒྱས་ཐམས་ཅད་དོ། །
དེ་ཁོ་ན་ཉིད་ནི་དེ་རྣམས་ཐོབ་པར་བྱེད་པའི་ལམ་སྟེ་དེ་ཁོ་ན་ཉིད་བཅུའོ། ། བསྡུས་པ་ནི་ཐོས་བསམ་གྱི་ཤེས་རབ་ཀྱིས་བསྡུས་པའོ། ། རྒྱུད་ནི་སྟོན་པར་བྱེད་པའི་སྒྲའི་ཚོགས་སོ། ། ཆེན་པོ་ནི་ཐེག་པ་ཆེན་པོ་སྟེ། འདིས་འདོང་བའི་དོན་གྱིས་ན་ཐེག་པ་སྟེ། ལམ་གཙོ་ཆེ་བའི་དབང་དུ་བྱས་པའོ། ། དེ་ལྟར་བཤད་པ་གསུམ་པོ་དེ་ཡང་དང་པོ་ནི་སྦྱོར་བའི་མདོའི་བཤད་པ་ལས་སོ། ། གཉིས་པ་ནི་དཀྱིལ་འཁོར་རྒྱལ་མཆོག་ལས། གསུམ་པ་ནི་བསྡུས་དོན་བར་མ་ལས་སློབ་དཔོན་ཉིད་ཀྱིས་བཤད་དོ། ། དེ་ལྟ་བུའི་ཆོ་གས་སྨིན་པར་བྱས་པ།
གང་ཟག་དངོས་ནི་དམ་ཚིག་ཅེས་བྱ་བ་ལ་སོགས་པ་གསུངས་སོ། ། དམ་ཚིག་ནི་གཉིས་ཏེ། བསྲུང་བ་དང་ཐོབ་པ་ལས་མི་འདའ་བའོ། ། བསྲུང་བྱ་ནི་གཉིས་ཏེ། རིགས་ལྔའི་དམ་ཚིག་དང༌། ཕས་ཕམ་བཅུ་བཞིའོ། ། ཐོབ་པ་ལས་མི་འདའ་བ་ནི་གསུམ་སྟེ། དཀྱིལ་འཁོར་མ་མཐོང་བ་ལ་མི་སྨྲ་བ་དང༌། ཡེ་ཤེས་དབབ་པ་མི་སྨྲ་བ་དང༌། སློབ་དཔོན་ལ་བརྙས་པ་མི་བྱ་བའོ། །
སོགས་པ་ནི་རྡོ་རྗེ་སློབ་དཔོན་གྱི་དབང་བསྐུར་བ་ཐོབ་པའོ། ། རྡོ་རྗེ་སློབ་དཔོན་གྱི་དབང་བསྐུར་སོགས་ཁོང་ན་ཡོད་པར་ཅིས་ཤེས་ཤེ་ན། སྟོད་འགྲེལ་ལས། དེ་ལྟར་རང་གི་སློབ་མ་རྣམས་ལ། རྣལ་འབྱོར་དང་རྗེས་སུ་རྣལ་འབྱོར་བཤད་ནས་སློབ་དཔོན་དུ་དབང་བསྐུར་བ་རྣམས་དཀྱིལ་འཁོར་བསྒྲུབ་པ་དང༌། རང་གི་ལྷ་སྒྲུབ་པ་འདི་རྣལ་འབྱོར་ཆེན་པོར་བརྗོད་པར་བྱ་སྟེ། ཞེས་དཀྱིལ་འཁོར་བསྒྲུབ་པ་དང༌། རྣལ་འབྱོར་ཆེན་པོ་སློབ་མ་བཀག་ལ། ཆོ་ག་འདི་ནས་བྱུང་བར་ཤུགས་ལས་ཤེས་སོ། ། གལ་ཏེ་སློབ་དཔོན་དུ་དབང་བསྐུར་བ་དེ་རང་རྒྱུད་གཞན་གྱི་ཆོ་གའམ་ཞེ་ན།
མ་ཡིན་ཏེ། འཕགས་པ་དེ་ཁོ་ན་ཉིད་བསྡུས་པའི་ཆོ་ག་ལ་ཞེས་སྨོས་སོ། ། གལ་ཏེ་དེའང་རང་རྒྱུད་ཀྱི་ཆེ་བ་སྨོས་པའམ། འདི་བསྒྲུབ་པ་ལ་ཤེས་པ་ཙམ་གཞན་གྱིས་ཀྱང་ཆོག་གོ་སྙམ་ན་མ་ཡིན་ཏེ། དམ་ཚིག་བསྒྲག་པར་སློབ་དཔོན་གྱིས་གསུངས་ལ། ཕྱི་དང་གསང་བའི་ལྟ་བས། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་མཐོང་བ་ལ་དེ་ཉིད་སྨྲ་ཞིང་བཤད་པར་བྱའོ། ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་འདིར་མ་ཞུགས་ཤིང་མ་མཐོང་བ་རྣམས་ལ་རྡོ་རྗེ་དབྱིངས་ཀྱི་དཀྱིལ་འཁོར་འདི་ལྟ་བུ་ཡིན་ནོ་ཞེས་གཏམ་ཙམ་ཡང་མི་བྱའོ། ། གང་གི་ཕྱིར་རྣལ་འབྱོར་དང༌། བྱ་བ་དང༌།
གཉིས་ཀའི་རྒྱུད་རྣམས་ལས་འདི་གཙོ་བོ་ཡིན་ནོ་ཞེས་གསུངས་པ་དང༌། ཐམས་ཅད་གསང་རྒྱུད་ལས་ཀྱང༌། རྡོ་རྗེ་དབྱིངས་ཀྱི་དགའ་ཆེན་པོར། ། མཁས་པ་གང་ཞིག་དབང་བསྐུར་ཞིང༌། ། རྟག་ཏུ་གསང་བའི་ནོར་ལྡན་པས། ། དེ་ལ་མཁས་པས་བསྟན་པར་བྱ། ། ཞེས་པ་དང༌། རྡོ་རྗེ་དམ་ཚིག་མངོན་པར་འབྱུང་བའི་རྒྱུད་ལས་ཀྱང༌། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་ཞུགས་པ་དང༌། དབང་བསྐུར་བ་ནི་གསང་སྔགས་ཀྱི་ཚུལ་ཐམས་ཅད་ཉེ་བར་སྟོན་པ་ཡིན་གྱི།
གཞན་ནི་རང་གི་ཚུལ་སྟོན་པ་ཙམ་ཁོ་ན་ཡིན་ནོ། ། ཞེས་གསུངས་སོ། ། སློབ་དཔོན་དུ་དབང་བསྐུར་བ་ཉིད་ཀྱི་གང་ཟག་ནི་དཀྱིལ་འཁོར་ཆོ་ག་ཉིད་ནས་འཆད་དོ། ། རྣལ་འབྱོར་པ་ཞེས་བྱ་བ་ནི་ཐབས་ལྷ་སྐུ་ལ་སོགས་པ་རྒྱ་ཆེ་བ་ལ། ཤེས་རབ་སྟོང་ཉིད་ཟབ་མོས་རྒྱས་བཏབ་ནས་བསྒོམ་པ་སྟེ། ཤེས་རབ་ཀྱིས་ནི་ངེས་སེམས་པ། ། རྣལ་འབྱོར་རྣལ་འབྱོར་ངེས་སེམས་ཤིང༌། ། སེམས་ཅན་ཀུན་གྱི་དོན་སེམས་པ། ། དེ་ནི་རྣལ་འབྱོར་བ་དོན་བརྗོད། ། ཅེས་རྩེ་མོ་ལས་སོ། །
དེ་ལྟ་བུའི་གང་ཟག་དེས་ཉམས་སུ་བླང་བྱ་ནི། དཀྱིལ་འཁོར་ཆོ་ག་སྟེ་སྔར་བརྗོད་པ་བཞིན་ནོ། ། བསྡུ་བར་བྱ་ཞེས་བྱ་བ་ལ། གང་བསྡུ་བར་བྱ་ན་དཀྱིལ་འཁོར་གྱི་ཆོ་ག་སྟེ། སློབ་དཔོན་གྱི་ལས་དང༌། སློབ་མ་གཞུག་པ་ལ་སོགས་པའོ། ། གང་གིས་བསྡུ་ན་རྡོ་རྗེ་དབྱིངས་ཀྱིའོ། ། གང་གི་ཕྱིར་བསྡུ་ན་རྣལ་འབྱོར་པའི་ཕྱིར་རོ། ། གང་གིས་བསྡུ་ན་སློབ་དཔོན་གྱིས་སོ། ། གང་བསྡུ་ན་སེམས་དཔའ་ཆེ་ཞིང་ཕྱག་རྒྱ་ཆེ་ནས་རྫོགས་པའི་བར་ལའོ། །
ཇི་ལྟར་བསྡུ་ན་བསྙེན་པ་དང༌། ས་ཆོག་དང༌། ཀུན་དུ་སྤྱོད་པའི་དམ་ཚིག་གམ་ལྷའི་རྣལ་འབྱོར་བསྟན་པ་ནི། དཀྱིལ་འཁོར་གྱི་ནི་དབུས་ཉིད་དུ། ། ཅི་རིགས་པས་ནི་མཆིས་ནས་ཀྱང་ཁོངས་སུ་བསྡུ་བའོ། ། སེམས་དཔའ་ཆེ་ཞིང་ཕྱག་རྒྱ་ཆེ། ། ཞེས་བྱ་བ་རྐང་པ་དྲུག་གི་ཁོངས་སུ་ལྷའི་རྣལ་འབྱོར་ལ་བྱིན་གྱིས་བརླབ་པ་གསུམ། བསྲུང་པ་དྲུག ལྷག་གནས་བཞི་བསྡུའོ། ། སར་པ་བཀལ་ནས་ཀྱང༌།
ཞེས་བྱ་བ་ནས། ཟླ་བའི་དཀྱིལ་འཁོར་ལྔས་བརྒྱན་པ། ། ཞེས་བྱ་བའི་བར་དུ་ཐིག་དང༌། བགེགས་བཟློག་པ་དང༌། ཕུར་བུ་དབྱུང་བ། སྒོ་དབྱེ་བ་བསྡུའོ། ། དབུས་ཀྱི་དཀྱིལ་འཁོར་དབུས་སུ་ནི། ། ཞེས་པ་ནས། སེམས་དཔའ་ཆེན་པོ་རྣམས་ཀྱང་བཞག ། ཅེས་པའི་བར་དུ་བྲི་ཞིང་ལྷ་དགོད་པའོ། །
དེ་ནས་རྡོ་རྗེ་སློབ་དཔོན་གྱིས། ། ཞེས་པ་ནས། དེ་ལྟར་བགྱིས་ནས་བདག་མིང་བརྗོད། ། ཅེས་པའི་བར་དུ་སློབ་དཔོན་བདག་འཇུག་སྔོན་འགྲོ་དང་བཅས་པ་བསྡུའོ། ། དེ་ནས་རྡོ་རྗེ་སྒྲུབ་བགྱིད་པ། ། ཞེས་པས་རྡོ་རྗེ་བསྒྲུབ་པར་བྱའོ། ། རྡོ་རྗེ་སློབ་དཔོན་སེམས་དཔའ་ཆེའི། ། ཞེས་པ་བཅིངས་ན་དེའི་དབང་དུ་འགྱུར་གྱི་བར་ཡེ་ཤེས་པ་སྤྱན་དྲངས་ཏེ། སྒྲུབ་པ་ནས་དབང་བསྐུར་གྱི་བར་བསྡུའོ། ། དེ་ནས་བདག་ཉིད་ཆེན་པོ་རྣམས། །
ཞེས་པ་གསུམ་ལ་མཆོད་པ་རྒྱས་པ་ཐམས་ཅད་བསྡུས་ཏེ། དངོས་འབྱོར། རིག་མ། གསོལ་གདབ། གཏོར་མ། སྦྱིན་སྲེག སློབ་མ་གཞུག་པའི་དོན་དུ་གནང་བ། ཉེ་བར་ནོད་པ་ཡང་བསྡུའོ། ། གང་ཟག་བཞི་གཞུག་པར་གསོལ་བ་གདབ་པ་སོང་ནས། དེ་ལ་དང་པོ་ཁོ་ནར་ཞེས་པ་ནས།
དེ་བཞིན་གཤེགས་པ་ཉིད་དུ་འགྲུབ་པར་འགྱུར་རོའི་བར་དུ་སློབ་མ་གཞུག་པའི་ཆོས་བདུན་བསྡུའོ། ། དེ་ནས་དཀྱིལ་འཁོར་ཆེན་པོ་མཐོང་བའི་འོག་ཏུ། ཞེས་པ་ནས། དམ་ཚིག་མཆོག་གི་མུ་ཏྲ་རྣམས་དགྲོལ་བར་བྱའོ། ། ཞེས་པའི་ཁོངས་སུ་སློབ་མ་དབང་བསྐུར་བ་དང༌། དཀྱིལ་འཁོར་གྱི་མཇུག་གི་ཆོ་ག་རྣམས་བསྡུའོ། ། གང་ནས་བསྡུ་ན། ཆོ་ག་གཞན་ནམ། རྟོག་པ་གཞན་ནམ། རྒྱུད་གཞན་ནམ།
མདོ་གཞན་ནས་བསྡུའོ། ། དང་པོའི་དུམ་བུ་དང་པོ་ཉིད་ཀྱིས་གཟུགས་ལ་སོགས་པའོ། ། གཉིས་པ་ནི་ཁམས་གསུམ་རྣམ་རྒྱལ་ལ་སོགས་པའོ། ། གསུམ་པ་ནི་རྡོ་རྗེ་རྩེ་མོ་ལ་སོགས་པའོ། ། བཞི་པ་ནི་གསེར་འོད་དམ་པ་དང༌། བཀྲ་ཤིས་ཀྱི་ཚིགས་སུ་བཅད་པ་དང༌། སྟོང་ཕྲག་ཉི་ཤུ་ལྔ་པ་དང༌། བསྐལ་བ་བཟང་པོ་ལ་སོགས་པ་རྣམས་ནས་བསྡུ་བར་བྱའོ། ། བསྡུ་པར་བྱ་བའི་ཚུལ་གཞུང་དང་ཞིབ་ཏུ་སྦྱར་ན། དང་པོར་བདག་མེད་བསྒོམ་པ་སཾ་པུ་ཊ་ལས་ལྕེ་ལག་བྱིན་གྱིས་བརླབ་པ།
འཇིག་རྟེན་གསུམ་རྒྱལ་ལས་མེ་ལྟར་འབར་བ་བསྐྱེད་པ། དཔལ་མཆོག་དང་པོ་ལས། ཏི་རིནྟི་རིའི་ཕྱག་རྒྱ་བཅིང་སྔགས་ཁམས་གསུམ་རྣམ་རྒྱལ། ཨོཾ་ཏྲུྃ། རྩེ་མོ་དང༌། འཇིག་རྟེན་གསུམ་རྒྱལ། བགེགས་བསྣུན་སྲེག་བཅིངས་གསུམ་རྩེ་མོ་དཔལ་མཆོག འོག་བཅིང་བའི་ཐོ་རྩེ་མོ། སྔགས་དང་ཕྱག་རྒྱ་འཇིག་རྟེན་གསུམ་རྒྱལ། སྟེང་འོག་ཕྱོགས་བཞི་བཅིང་བའི་ཐོ་རྩེ་མོ།
སྔགས་ཕྱག་ཁམས་གསུམ་རྣམ་རྒྱལ་ལས་དང་ཧཱུྃ་མཛད་ཀྱི་རྭ་བའི་ཐོ་རྩེ་མོ། སྔགས་ཕྱག་ཁམས་གསུམ། སྟེང་ཤར་ལན་གཉིས་བཅིང་བ་དང་གོ་རིམ་ངེས་པ་མགོན་པོ་ཀུན་སྣང༌། ཚོགས་རྟེན་སྤྲུལ་པ་ཕན་ཡོན་དང་བཅས་པ་འཇིག་རྟེན་གསུམ་རྒྱལ། དངོས་འབྱོར་པཱུ་ཛ་ཕྱི་མའི་ཕྱི་མ། ཕྱག་རྣམས་རྩེ་མོ། ཕྱི་མའི་ཕྱི་མ། རྡོ་རྗེ་དབྱིངས་རང་སྟེ་གསུམ། རྒྱུན་བཤགས་དང་པཱུ་ཛ་བཅོ་བརྒྱད་སྟོང་ཕྲག་བརྒྱ་པ་ཟེར། གསོལ་གདབ་དང་དགེ་རྩ་བསྔོ་བའང་ཟེར།
ཚིག་གི་བསྔོ་བ་གསེར་འོད་དམ་པ། སྡོམ་བཟུང་རྩེ་མོ། ལྷའི་རྣལ་འབྱོར་གྱི་སྔོན་དུ་སྡིག་པ་དྲལ། ངན་སོང་གི་སྡིག་པ་དྲལ་བ་རྩེ་མོ། དམ་ཚིག་གི་ཁུ་ཚུར་བཅིངས་ཏེ་དགྲོལ་བ་འཇིག་རྟེན་གསུམ་རྒྱལ། ངན་འགྲོ་བཀུག་སྟེ་སྡིག་བྲལ་ཁམས་གསུམ་རྣམ་རྒྱལ། ལྷ་རྣམས་ཀྱི་མུ་ཏྲ་དགྲོལ་བ་རྡོར་དབྱིངས། ཐུགས་ཀར་བསྡུ་བ་རྫོགས་ཀ བདག་མེད་བསྒོམ་པ་རྒྱུད་ཕྱི་མ། ཟླ་བ་ཨཱ་ལི་ཀཱ་ལི་ལས་བསྐྱེད་པ་སཾ་པུ་ཊ།
ཟླ་བ་གཉིས་ཀ་བསྐྱེད་པའི་རྒྱུ་རང་གི་སྙིང་པོ་ཡིན་པ་དང༌། ཟླ་བ་དང་སྙིང་པོ་འཇིག་པ་རྡོ་རྗེ་དབྱིངས་ཀྱི་དཀྱིལ་འཁོར་རྒྱལ། ཞིག་པ་ལས་རྡོ་རྗེ་རྩེ་ལྔ་པར་སོང་བ་རྒྱུད་ཕྱི། རྡོ་རྗེ་ལས་རྒྱལ་པོ་སོགས་རང་རང་གི་ཕྱག་མཚན་འོང་བ། རྡོ་རྗེ་དབྱིངས་ཀྱི་དཀྱིལ་འཁོར་རྒྱལ་དང་རྒྱུད་ཕྱི། དེ་ནས་སྐུ་གསུང་ཐུགས་ཞུགས་པ་སྔོན་བྱུང་བྱང་ཆུབ་པ་བཞི་པ་སྟེ། དེ་ལས་རྡོ་རྗེ་སེམས་དཔའི་སྐུ་ཁོ་ནར་འོང་བ་དཀྱིལ་འཁོར་རྒྱལ། ཕྱི་མའི་ཕྱི་མ། རྩེ་མོ། དེ་ལས་རྒྱལ་པོ་ལ་སོགས་པ་ཕྱི་མ།
བྱིན་གྱིས་བརླབ་པ་གསུམ་རྡོ་རྗེ་དབྱིངས་སྙིང་གའི་དཀྱིལ་འཁོར་སཾ་པུ་ཊ། འཇུག་ཅིང་དབང་བསྐུར་བ་དབྱིངས་རང༌། ཅོད་པན་དབང་གི་སྔགས་དང་མུ་ཏྲ་རྟོག་པ་དང་པོའི་གཟུངས། རྡོ་རྗེའི་ཚད་སྟོང་ཕྲག་བརྒྱ་པ། ལུས་ལ་ལྷ་སྒྲུབ་པ་ཕྱི་སྟོང་ཕྲག་བརྒྱ་པ། ལུས་ལ་ཟླ་དཀྱིལ་ལྷ་གནས་སུ་བསྒོམ་པ་སྔོན་བྱུང་ཤུགས་ལ། ས་མ་ཡ་ཨས་ཟླ་བ། རང་སྐད་ཅིག་བསྐྱེད་པ་རྩེ་མོ། མདུན་དུ་བསྐྱེད་པ་ཡེ་ཤེས་གཞུག་པ་ལ་སོགས་པ་རྩེ་མོ། སེམས་དཔའི་ལུས་སུ་བསྒོམ་པ།
རྒྱབ་ཏུ་ཟླ་བ། དེ་བསྡུས་རང༌། སྒྲུབ་ཆེན་དབྱིངས་རང༌། རྒྱས་གདབ་རྒྱུད་གཞན་ལས། སེམས་མ་བཞིས་བྱིན་གྱིས་བརླབ་པ་རྒྱུད་ཕྱི་མ་འཇིག་གསུམ། ཏ་ཐཱ་ག་ཏའི་ཟློས་པ་པོ་ལ་དབྱིངས་མས་བརླབ་པ་རྒྱུད་ཕྱི། མུ་ཏྲ་བཞི་རྡོར་དབྱིངས་ཉིད། བདག་ཉིད་ཆེན་པོ་གང་གིས་སོགས་རྟོགས་དང་རང་གི་ཕྱག་རྒྱ་བཞི་པ། ཏ་ཐཱ་ག་ཏ་དང་སེམས་དཔའི་དམ་རྒྱ་བཅིང་བ་རྒྱུད་ཕྱི། ཡི་གེ་བརྒྱ་པ་རྩེ་མོ་དང་དབྱིངས་རང༌།
གཞི་ལུས་གཙོར་བྱས་པའི་དབང་བསྐུར་རྒྱུད་ཕྱི། ལྷ་མོ་བརྒྱད་ཀྱི་པཱུ་ཛ་ཡང་རྒྱུད་ཕྱི། གླུ་མཆོད་དཔལ་མཆོག ཨ་ཀཱར་སྟོང་པ་སཾ་ཊ། འབྱུང་བ་རྩེགས་ཐེག་པ་ཆུང་ངུའི་མདོ། གདན་བསྐྱེད་ནས་མི་གཡོ་བའི་ཏིང་ངེ་འཛིན་གྱི་བར་རྩེ་མོ། ཏ་ཐཱ་ག་ཏ་ཐུགས་ཀར་ཞུགས། རྗེས་གནང་བཞིན་བརླབ་པའི་འཇིག་གསུམ། ཏིང་ངེ་འཛིན་གསུམ་གྱི་མིང་རྩེ་མོ། འཁོར་ལོས་སྒྱུར་བའི་དབང་བླང་བ།
དགུག་གཞུག གནས་དང་མཆོད་པ་བྱིན་གྱིས་བརླབ་པ། རྩེ་མོ། ཨ་ཀཱར་སྔགས་རྒྱ་འཇིག་གསུམ། མཆོད་ཡོན་གྱི་སྔགས། ཙཀྲ་སྒྱུར་བར་བྱེད་པ་གསང་ཕྱི། མཆོད་ཡོན་མུ་ཏྲ་དཔལ་མཆོག སྒོ་དབྱེ་ཁམས་གསུམ། བསྡུ་བའི་སྔགས་དང་ཕྱག་རྒྱ་མཉམ་སྦྱོར། བགེགས་བསྐྲད་སྲུང་བ་རྩེ་མོ།
མཆོད་པ་ལྔའི་སྔགས་རྒྱུད་ཕྱི་མ། རིགས་མ་བཅུ་དྲུག་རྟོག་པ་དང་པོའི་ལས་དཀྱིལ་འཁོར། ཕྱག་རྒྱ་བཞི་བྱ་བ་རྒྱུད་ཕྱི་མ། སྔགས་གསུམ་གྱི་དོན་བསྒོམ་པ་འཇིག་རྟེན་གསུམ་རྒྱལ། ཡང་སྒོ་བ་ཕྱོགས་གཅིག་རྟོག་པ་དང་པོའི་ཆོས་དཀྱིལ་འཁོར་ཟེར། སྒོམ་དང་རྡོ་རྗེའི་ཚིག་གི་བཟླས་པ་ཕྱི་མ། སྐྱོན་བསྟོད་པ་དང༌། མཆོད་པ་དང༌། ཕྱག་ཕྱི་མའི་ཕྱི་མ། སྤྲུལ་པ་ལུས་ལ་བསྡུ་བ།
སངས་རྒྱས་ཀྱི་མཛད་པ་དང་ཡི་རང་བ། དཀྱིལ་འཁོར་གྱི་ལས་དང་གླེགས་བམ་བཀླགས་པ་དང༌། ཐུན་བཞི་དང་ཟླ་བ་གཅིག་སོགས་རྩེ་མོ། སྙིང་གའི་དཀྱིལ་འཁོར་བསྒོམ་པའི་བསྙེན་པ་རྟོག་པ་དང་པོའི་ཕྱག་རྒྱ་བཞི་པའི་རང་དབྱིངས་བསྒོམ་པ་ལ་འཛིན། རྣལ་འབྱོར་ཆེན་པོའི་མཚན་ཐོག་ཐག་གི་བསྒོམ་པ་ཕྱི་མའི་ཕྱི་མ། རྡོ་རྗེ་སློང་བའི་སྔགས་ཕྱག་ཁམས་གསུམ་རྣམ་རྒྱལ། མ་གྲུབ་ན་མཚན་ཐོག་ཐག་གི་བརྒྱུད་ཕྱི་མའི་ཕྱི་མ། བསྙེན་པའི་མིང་རྒྱུད་རྩེ་མོ། ཚད་དང་མི་ལྡན་པའི་སྐྱོན་སྦྱངས་དེར་ཤིན་ཏུ་མཉམ་ཞིང་སོགས་རྩེ་མོ། སྦྱིན་སྲེག་གིས་སྦྱང་བ་རྩེ་མོ།
ལས་སུ་བྱ་བས་སྦྱང་བ་སྤྱི་རྒྱུད། ཁང་བཟངས་ཀྱི་ས་བཟུང་བ་ཌཱ་ཀ རྒྱན་དང་རྫོགས་པའི་སངས་རྒྱས་ཀྱི་ས་བཟུང་རྣམ་སྣང་མངོན་བྱང༌། མཆོད་པས་ས་བཟུང་དང་དྲིས་བྱུག་རྩེ་མོ། ས་ལ་ལག་པས་རེག་སྟེ། རྡོ་རྗེ་སེམས་དཔའ་དང་ཡི་གེ་བརྒྱ་པ་བཟླ་བ་རྣམ་སྣང་མངོན་བྱང༌། ལུས་དུད། ཁ་ཟས་ཀུན་སྤྱོད་རྡོ་རྗེ་རྩེ་མོ། ལག་པས་ས་ལ་རེག་པ་རྣམ་སྣང་མངོན་བྱང༌། ལྷའི་རྣལ་འབྱོར་བསྒོམ་པའི་རིམ་པ་ཆོས་དྲུག
ཏིང་ངེ་འཛིན་ལས་ལངས་ནས་ཏ་ཐཱ་ག་ཏ་ལ་ཕྱག་བྱ་བ། རྡོ་རྗེ་འཆང་གི་མཚན་གྱི་རྣམ་གྲངས་ཀྱིས་བྱིན་གྱིས་བརླབ་པ་རྩེ་མོ། མིག་བྱིན་གྱིས་བརླབ་པའི་ཐོ་རྡོ་རྗེ་རྩེ་མོ། བྱིན་གྱིས་བརླབ་པ་རང་རྟོག་པ་དང་པོའི་གཟུངས་དཀྱིལ་འཁོར། སྲུང་བའི་འཁོར་ལོས་སྲུང་བ་རྩེ་མོ། གསང་བའི་དཀྱིལ་འཁོར་དགུག་པ། རྡོ་རྗེ་རྒྱུའི་ལས་རྒྱའི་བྱིན་གྱིས་བརླབ་པ་རྩེ་མོ། ཕུང་པུས་སྲུང་བའི་ཐོ་རྡོ་རྗེ་རྩེ་མོ། སྔགས་ཁམས་གསུམ་རྣམ་རྒྱལ། བསང་ཆུའི་བུམ་པས་སྲུང་བ།
སྔགས་དང་མུ་ཏྲས་སྲུང་བ་རྩེ་མོ། དཀྱིལ་འཁོར་བརྟགས་ཏེ་དྲིས་བྱུགས་པ། དྲིའི་ཐིག་ལེ་བྱས་ཏེ་ལྷ་ལྷག་གནས། བུམ་པ། སྦྱིན་སྲེག་ལྷག་གནས། གཏོར་མ་དང་མཆོད་པ་རྣམ་སྣང་སྒྱུ་དྲྭ། སློབ་མ་ཁྲུས་སོགས་བྱས་ཏེ་གསོལ་བ་གདབ་པ་རྩེ་མོ། རྣ་བ་གཏད་པར་བསྐུལ་བ། སྡིག་བཤགས། ཡི་རང༌།
སྐྱབས་འགྲོ་སེམས་བསྐྱེད་སྟོང་ཕྲག་བརྒྱ་པ། དགེ་རྩ་བསྔོ་བ་སྟོང་ཕྲག་ཉི་ཤུ་ལྔ་པ། སེམས་བསྐྱེད་དེ་བྱིན་གྱིས་བརླབ་པ། མཆོད་པའི་རྗེས་གནང་སྒྱུ་འཕྲུལ་དྲྭ་བ། སོ་ཤིང༌། ཀུ་ཤ། གསང་བ་སྤྱི་རྒྱུད། མངོན་བྱང་ན་ཡང་ཡོད། སྲུང་སྐུད་མངོན་བྱང༌། ཟབ་ཅིང་རྒྱ་ཆེ་བའི་ཆོས་མངོན་བྱང༌།
སྒྱུ་དྲྭ། གཟེངས་བསྟོད་སྲད་བུ་བྱིན་རླབས། དྲིས་བྱུག མེ་ཏོག་གིས་མཛེས་པར་བྱ་བ་སྒྱུ་དྲ། བར་སྣང་ལ་བཞུགས་པའི་རིགས་ཐམས་ཅད་ལ་མཆོད་པ་སྤྱི་རྒྱུད། མིག་བྱིན་གྱིས་བརླབས་ཏེ་དཀྱིལ་འཁོར་བརྟག་པ། སྲད་བུ་སྦྱང་བ། སློབ་དཔོན་གཙོ་བོའི་ང་རྒྱལ་དུ་བྱས་ཏེ། གྲོགས་སྤྲུལ་པ། གདབ་པའི་ཐབས་ཀྱི་གོ་རིམ་མགོན་པོ་ཀུན་སྣང༌།
སྐོར་ཕྱོགས་སུ་འགྲོ་བ་སྤྱི་རྒྱུད། ཆའི་དབྱེ་བ་ཞིབ་མོ་ནང་གི་དཀྱིལ་འཁོར་རྩེ་མོ། ཕུར་བུས་བགེགས་བཟློག་ལོག་ནོན་དང་བཅས་པ་སྒྱུ་དྲྭ། རླུང་དང་ཆུའི་བགེགས་བཟློག་པ་མངོན་བྱང༌། སྒྱུ་དྲྭ་ནའང༌། གཤིན་རྗེ་གཤེད་ཀྱི་བགེགས་བཟློག་ལོག་ནོན་དང་བཅས་པ་འཇམ་དཔལ་ཞལ་བཞི་པའི་རྒྱུད་ལས། ཧཱུྃ་མཛད་ཀྱི་བགེགས་བཟློག་རྣམ་སྣང་མངོན་བྱང་ལས། རྣམ་སྣང་སྦྱོར་བས་མེ་བགེགས་བཟློག་པ་དང༌། མངོན་སྤྱོད་ཀྱི་སྦྱིན་སྲེག་གིས་བཟློག་པ་མངོན་བྱང༌། ཕུར་བུ་དབྱུང་བ་སྒོ་དབྱེ་བ།
ཚོན་བྱིན་རླབས་ཀྱི་སྔགས་ཕྱག བྲི་བའི་སྔགས་ཁམས་གསུམ་རྣམ་རྒྱལ། བྲི་བའི་རིམ་པ་དང་ཕྱོགས་ཚོན་རྡོ་རྗེ་རྩེ་མོ། རྡོ་རྗེ་ཤུགས་ཀྱི་སྔགས་དང་ཕྱག་རྒྱ་ཁམས་གསུམ་རྣམ་རྒྱལ། ཏ་ཐཱ་ག་ཏ་ལྔའི་སྐུ་མདོག་དང༌། བཞུགས་ཚུལ་རྡོ་རྗེ་རྩེ་མོ། བསྐལ་བཟང་བཞིས་སྟོང་དུ་མ་ཚང་བ་རྡོ་རྗེ་རྩེ་མོ། བཅུ་དྲུག་སྒྱུ་དྲྭ། དཀྱིལ་འཁོར་གྱི་རྫས། མཆོད་པའི་རྫས་སྒྲུབ་པ་ཕྱག་ན་རྡོ་རྗེ་དབང་བསྐུར་བ།
སྒྲུབ་པའི་རྫས་མདོ་བཞི་བཀླག་པ། གསང་བ་སྤྱི་རྒྱུད་ན་ཡང་ཡོད། དྲིས་བྱུག མེ་ཏོག་སིལ་མ་དགྲམ་པ། དགོངས་ཀ་འཇུག་པ་གསང་བ་སྤྱི་རྒྱུད། དགོངས་ཀ་འཇུག་པ་རྩེ་མོ་ནའང་ཡོད། ལྷག་ཆད་བསྐང་ཞིང་གནང་བ་ནོད་པ་རྩེ་མོ། སྒོ་དབྱེ་བ་རྣམ་རྒྱལ། བུམ་པ་དབུལ་བའི་འཇུག་པའི་སྒོའི་བུམ་དཀྱིལ་གྱི་ལྷ་ལ་མཆོད་པ་ནས། སྡོམ་པ་བཟུང་པའི་བར་དུ་བྱ་བ།
དགུག་གཞུག་རྗེས་ཀྱི་བགེགས་བསྐྲད་དངོས་སུ་འབྱོར་བའི་མཆོད་པ་རྒྱས་པ་རྩེ་མོ། ཕྱི་རོལ་གྱི་གཏོར་མ་སྦྱིན་པ། གཏོར་མའི་རྒྱུ་གསང་བ་སྤྱི་རྒྱུད། ཕྱོགས་སྐྱོང་ལ་སྔགས་དང་ཕྱག་རྒྱས་བཏང་བ་ལེགས་གྲུབ། ཚིགས་བཅད་དཔུང་བཟང༌། སྦྱིན་སྲེག་གི་ཐོ་དང་གནང་བ་ཉེ་བར་ནོད་པ་རྩེ་མོ། སྡོམ་ལྡན་སློབ་དཔོན་དུ་དབང་བསྐུར་བ་འོས་པར་བྱས་ཏེ་གསོལ་བ་གདབ། ཆས་སུ་བཅུག་སྟེ་སྡིག་པ་བཤགས་པ་ལ་སོགས་པས་རྒྱུད་སྦྱོང་བ་སྡོམ་པ་འཛིན་པ་ལ་བྱ་བའི་ཆོས་རྣམས་རྩེ་མོ། སེམས་བསྐྱེད་པ་དཔལ་མཆོག རྡོ་རྗེ་སེམས་དཔར་བསྐྱེད་དེ་མཆོད་པ།
ཆས་སུ་བཅུག་སྟེ་ཡོན་མཆོག་བླང་བ། ཕྱི་རོལ་ན་གནས་པའི་བུམ་ཆུས་དབང་བསྐུར་བ། སྒོ་བ་བཞིའི་སྔགས་ཀྱིས་སྒོ་བཞི་ནས་འཇུག་པ། སླར་ཡང་ཤར་སྒོ་ནས་འཇུག་པ་རྩེ་མོ། ཡེ་ཤེས་དབབ་ཐབས་དང་པོ་སྒྱུ་དྲྭ། རྣམ་སྣང་མངོན་བྱང་ཡང་ཟེར། དབབ་ཐབས་གསུམ་པ་སྒྱུ་དྲྭ། མངོན་བྱང་ཟེར། བཞི་པ་ཁམས་གསུམ་རྣམ་རྒྱལ། དབབ་པ་བརྟན་པར་བྱ་བ་རྩེ་མོ།
ཐུན་མོང་དུ་རང་ལྷའི་རྟེན་ལ་དབང་བསྐུར་བ་རྡོ་རྗེ་དབྱིངས་ན་མེད་པ་རྣམས། དབང་སྟེགས་ན་བཞག་པ་དང་མཆོད་པ་ནས་བཀྲ་ཤིས་ཀྱི་བར་རྣམ་སྣང་མངོན་བྱང༌། རྡོ་རྗེ་སེམས་དཔའི་སྐུ་གཟུགས་སྤྱི་བོར་བཞག་ནས་སྔགས་བརྗོད་པས་རྡོ་རྗེ་སློབ་དཔོན་དུ་གྱུར་པ་འཇིག་རྟེན་གསུམ་རྒྱལ། དཀྱིལ་འཁོར་གྱི་དེ་ཉིད་རྡོ་རྗེ་རྩེ་མོ་དང་དཔལ་མཆོག ལྷའི་དེ་ཉིད་རྩེ་མོ། དབང་སྟེགས་ཀྱི་དཀྱིལ་འཁོར་བྲིས་ཏེ་མཆོད་པ་མངོན་བྱང༌། བཀྲ་ཤིས་ཀྱི་ཚིགས་བཅད་བཀྲ་ཤིས་ཀྱི་མདོ་ལས་ཕྱུང༌། རིམ་པ་བར་མ་ལས། ཁྱད་པར་སྒེག་མོ་སོགས་བརྒྱད་ཀྱི་མཆོད་པ། མིག་ཐུར་མེ་ལོང་དང་པོ།
རྣམ་སྣང་མངོན་བྱང༌། མིག་ཐུར་སྒྱུ་དྲྭ་ནའང་ཡོད། དྲིལ་བུ་དཔལ་མཆོག མདའ་གཞུ་མེ་ལོང་གཉིས་པ་སྒྱུ་དྲྭ། སྤྱིར་རྗེས་སུ་གནང་བ་མངོན་བྱང༌། བྱེ་བྲག་ཏུ་རྗེས་སུ་གནང་བ་སངས་རྒྱས་ཀྱི་མཛད་པ། རྗེས་སུ་ཡི་རང་བའི་རྟོག་པ། ལུང་བསྟན་གཟེངས་བསྟོད་དཔལ་མཆོག དཔལ་གསང་བའི་ཡེ་ཤེས་རྟོག་པ་དང་པོའི་ཕྱག་རྒྱ་གཅིག་པ། དཀྱིལ་འཁོར་ཕྱགས་པ་དམན་པ་ཆུ་བོར་དོར་བ་གསང་བ་སྤྱི་རྒྱུད།
ཕུར་བུ་དབྱུང་བ་ཁམས་གསུམ་རྣམ་རྒྱལ། སྤྱན་གྱིས་སྔགས་ཀྱིས་ཕུར་བུ་བཀྲུ་བ་སྒྱུ་འཕྲུལ་དྲྭ་བ། སྦྱིན་སྲེག་གིས་བཀྲུ་བ་རྣམ་པར་སྣང་མཛད་མངོན་པར་བྱང་ཆུབ་པ་ནས་བསྡུས་སོ། ། མངོན་རྟོགས་གང་ནས་བསྡུས་པ་བསྟན་ཟིན་ཏོ།། །། གཞུང་གི་དོན་ལ་དང་པོར་སྔོན་དུ་བསྙེན་པ་སྟོན་ཏོ། ། དེ་ལའང་གཉིས་ཏེ། དཀྱིལ་འཁོར་བསྒོམ་པའི་བསྙེན་པ་དང༌། རང་གི་ལྷ་སྒྲུབ་པ་རྣལ་འབྱོར་ཆེན་པོའི་བསྙེན་པའོ། ། དང་པོ་ལའང་གཉིས་ཏེ། རྒྱས་པའི་ཏིང་ངེ་འཛིན་གསུམ་བསྒོམ་པའི་བསྙེན་པ་དང༌།
བསྡུས་པ་སྙིང་གའི་དཀྱིལ་འཁོར་བསྒོམ་པའོ། ། དང་པོ་ལ་གཉིས། བདག་ཉིད་རྫོགས་པར་བྱ་བ་དང༌། ཏིང་ངེ་འཛིན་གྱི་དཀྱིལ་འཁོར་བསྒོམ་པ་དངོས་སོ། ། དང་པོ་ལ་བཞི། སྔོན་དུ་འགྲོ་བ་དང༌། སྡོམ་པ་བཟུང་པ་དང༌། གཟུགས་བརྙན་གྱི་སྦྱོར་བ་དང༌། རྣལ་འབྱོར་ཆེན་པོའོ། ། དང་པོ་ལ་ལྔ་སྟེ།
ནང་གི་ཁྲུས་བྱ་བ་དང༌། ལྕེ་ལག་བྱིན་གྱིས་བརླབ་པ་དང༌། བསྲུང་བ་བསྒོམ་པ་དང༌། ཚོགས་བསག་པ་དང༌། སྡོམ་པ་གཟུང་བའོ། ། དང་པོ་ནི་ཐོ་རངས་ལ་སོགས་པའི་དུས་སུ། དངོས་སུ་འབྱོར་པའི་མཆོད་པ་ཡོད་ན་གཡས་སུ་མཆོད་པ་ལྔ། གཡོན་དུ་ཆུ་གསུམ་བཤམ་མོ། ། དེ་ནས་བདག་མེད་པར་བསྒོམ་པ་ནི་གང་ཟག་དང་ཆོས་ཀྱི་བདག་གིས་སྟོང་པ་སྟེ། དང་པོ་ཐ་མལ་གྱི་ཕུང་པོས་སྟོང་པ་མེ་ཏོག་ཕོག་པའི་ལྷའི་ང་རྒྱལ་བསྒོམ་པར་བྱའོ། །
དེ་གཞུང་འདི་ན་མེད་ཀྱང་བླ་མའི་མན་ངག་གིས་དཔལ་མཆོག་གི་ཁུངས་དྲངས་པ། ཀུན་བཟང་དེ་བཞིན་ཐམས་ཅད་བྱེད། ། སྤྱོད་པ་ཅི་དགའ་འདོད་པར་བྱེད། ། ལངས་པ་དང་ནི་འཆག་པ་དང༌། ། དགོད་དམ་རབ་ཏུ་སྨྲ་ཡང་རུང༌། ། དབང་པོ་གང་དང་གང་ལམ་གྱུར། ། དེ་དང་ཡི་ངོ་བོར་བྱ། ། ཞེས་སོ། ། དེ་ནས་ཨོཾ་སྭ་བྷཱ་ཝ་བི་ཤུདྡྷཿསརྦ་དྷརྨཱཿསྭ་བྷཱ་ཝ་བི་ཤུདྡྷོ྅ཧཾ། ཞེས་བརྗོད་དེ་བདག་མེད་བསྒོམ་མོ་ཞེས་གསུངས་སོ། །
ཕྱིའི་ཆུའི་ཁྲུས་ལ་སློབ་དཔོན་གྱིས་དེ་ཉིད་སྣང་བའི་དོན་གྲུབ་ཀྱི་དཀྱིལ་འཁོར་ཆེན་པོའི་འགྲེལ་པ་ལས་སློབ་དཔོན་རྣམ་པར་རྟོག་པ་ཤས་ཆེ་ན་བྱ་བར་བཤད་ལ། ཆུང་ན་མི་དགོས་པར་བཤད་པས་འདིར་བྱ་མི་དགོས་སོ། ། གཉིས་པ་བྱིན་གྱིས་བརླབ་པ་ལ་རྡོ་རྗེ་ཐིམ་པ་དང༌། དེ་བཞིན་གཤེགས་པའི་གསུང་གི་འོད་ཟེར་དགུག་པ་བྱའོ་ཟེར་བ་ཡོད་དེ་འདིར་མི་དགོས་ཏེ་མ་གསུངས་སོ། ། བསྲུང་བ་བསྒོམ་པ་ལ་གསུམ། བདག་བསྲུང་བ་དང༌། བགེགས་གཞོམ་པ་དང༌། སྲུང་བའི་འཁོར་ལོ་བསྒོམ་པ་དངོས་སོ། ། དང་པོ་ལ་གསུམ། རང་མེ་ལྟར་འབར་བར་བསྐྱེད་པ་དང༌།
དབང་བསྐུར་བ་དང༌། གོ་བགོ་བའོ། ། དང་པོ་ནི་རང་ལྷའི་ང་རྒྱལ་དང་ལྡན་པས་ཧཱུྃ་ཞེས་སེམས་ཀྱི་སྣང་བ་ལ་བརྗོད་པ་ཙམ་གྱིས་མེ་ལྟར་འབར་བར་བསྒོམས་ཏེ། དཔལ་མཆོག་རྩ་བའི་རྒྱུད་ཕྱི་མའི་རྡོ་རྗེ་རིགས་ཀྱི་དཀྱིལ་འཁོར་ནས། དེ་ལ་མེ་ལྟར་འབར་བ་སྐུ་མདོག་སྔོན་པོ་ཞལ་ཁྲོ་བ་དང་བཅས་པས་བཞད་པ། མཆེ་བ་ཅུང་ཟད་གཙིགས་པ། གཡོན་པས་རྡོ་རྗེ་ཁུ་ཚུར་དྲིལ་བུ་དང་བཅས་པ་སྙེམས་པའི་ཚུལ་གྱིས་འཆང་བ། གཡས་པས་ཁྲོ་བོའི་རྡོ་རྗེ་བླངས་ཏེ་དྲེགས་པས་གསོར་བར་བརྩོན་པ། སེམས་དཔའི་སྐྱིལ་ཀྲུང་གིས་བཞུགས་པ། འབར་བའི་ཕྲེང་བ་འཁྲུག་པ་ཅན།
འོད་ཟེར་འབར་བ་ཀུན་ཏུ་འཁྲུག་པ། སངས་རྒྱས་ལྔའི་རྡོ་རྗེའི་ཕྲེང་བའི་ཅོད་པན་གྱིས་དབང་བསྐུར་བ། ཁྲོ་གཉེར་དང་བཅས་ཤིང་ཁྲོ་བོའི་ལྟ་བས་གཟིགས་པའོ། ། ཞེས་གསུངས་པས་དེ་ལྟ་བུ་རང་བསྒོམ་པའོ། ། ཇོ་བོའི་སྐུ་ཚེ་སྟོད་ཀྱི་བཤད་པ་མེ་ལྟར་འབར་བ་དང༌། ཁམས་གསུམ་རྣམ་རྒྱལ་དང༌། ཧཱུྃ་ཀ་ར་དང༌། ཏི་རིནྟི་རི་བཞི་འདྲ་བར་བྱས་ནས། རབ་ཞལ་གསུམ་ཕྱག་དྲུག འབྲིང་བཞི་པ།
ཐ་མ་ཞལ་གཅིག་ཕྱག་གཉིས་པར་བྱེད་ཟེར་ཏེ་མ་ཡིན་ནོ། ། བཞུགས་སྟབས་ནི་བགེགས་བསྐྲད་པའི་དུས་སུ་གཡོན་བརྐྱང་དུ་བསྒོམ་གསུང༌། སྤྱིར་ཁྲོ་བོ་མང་ཡང་སྲུང་འཁོར་ལ་འདི་ཤེས་དགོས་པ་ཡིན་ནོ། ། དེ་ནས་ཨོཾ་གྲྀཧྞ་ཞེས་བྱ་བ་ནི་ཕྱག་རྒྱ་བཅིང་བའི་སྔགས་ཏེ། དེ་བརྗོད་ཅིང་ཕྱག་རྒྱ་བཅིངས་ན་བྱིན་རླབས་ཆེ་སྟེ། དཔེར་ན་མཆོད་རྟེན་འདེབས་པ་དང་འདྲའོ། ། ཁ་གཅིག་སྔགས་འདིས་མེ་ལྟར་འབར་བའི་གནས་བཞིར་བྱིན་གྱིས་རློབ་པའོ་ཟེར་ཏེ་མ་ཡིན་ཏེ། རྡོ་རྗེ་ཕྲེང་བའི་དབང་བསྐུར་བ་ནི་གནས་ལྔ་པོ་དེར་རྡོ་རྗེ་རྩེ་ལྔ་པ་འགྲེང་བུ་རེ་བསྒོམས་ལ། དེ་རྣམས་ཀྱི་སྟེང་དུ་དེ་བཞིན་གཤེགས་པ་ལྔ་སྐུ་མདོག་དང་ཕྱག་རྒྱ་དང་བཅས་པ་བསྒོམ་མོ། ། ཨོཾ་ཏྲུཾ་གིས་གོ་བགོ་བ་ནི།
རྡོ་རྗེ་ཁུ་ཚུར་གཉིས་བཅིངས་ཏེ།

འོག་སྙིང་གའི་དཀྱིལ་འཁོར་ནས་བཤད་པའི་གནས་དགུར་མདུད་ཅིང༌། སེམས་ཀྱིས་དར་དཀར་པོ་ཞེང་དུ་ཁྲུ་གང་ལ། དཀྱུས་སུ་ཁྲུ་ཉི་ཤུ་རྩ་ལྔ་པས་གནས་དགུར་མདུད་པ་བྱས་པའི་རྗེས་ལ་ཅོད་པན་གྱི་རྩ་བ་ནས་ཕར་བཅིངས་ཏེ། རྣ་བ་གཉིས་ཀྱི་སྟེང་ནས་ཡར་སོར་བཞི་ཙམ་ཁྱུང་གཤོག་ལྟ་བུར་བྱུང་ནས་ལྷག་མ་མར་ལུས་དང་མཉམ་པར་བསྒོམ་པའོ། ། རྩེ་མོ་ལས། དོན་ཀུན་རབ་ཏུ་སྒྲུབ་བྱེད་པའི། ། ཡིད་གཉིས་གོ་ཆ་བཟང་པོ་ཡིན། ། ཞེས་པའོ། ། ཁ་ཅིག་ཧཾ་ཀཾ་གིས་སྲུང་བ་ལ་སོགས་པ་བྱེད་དེ། ཆོ་ག་གཞན་གྱིས་འཆུགས་པས་མ་ཡིན་ནོ། ། དེ་ལྟར་བདག་ཉིད་ཕུན་སུམ་ཚོགས་པར་བྱས་ནས།
བགེགས་གཞོམ་པ་ནི་སྔགས་དང་ཕྱག་རྒྱ་ཙམ་གྱིས་བྱ་བར་བཞེད་དོ། ། རྡོ་རྗེ་རྩེ་མོ་ལས། བགེགས་བཅིང་བ་ནི་ཇི་ལྟར་ལགས། ། རྡོ་རྗེ་ཁུ་ཚུར་རབ་འབར་དང༌། ། རྡོ་རྗེ་ཉི་མ་ལྟར་འབར་དང༌། ། རྡོ་རྗེ་སྤྱན་གྱི་ཕྱག་རྒྱ་ཡིས། ། བགེགས་བཅིང་བ་ནི་བརྟན་པར་འགྱུར་ཞེའོ། ། ཁ་ཅིག་བགེགས་གཞོམ་པ་ལ་ཐུགས་ཀ་ནས་ཁྲོ་བོ་སྤྲོའོ། ། ཞེས་གསུངས་ཏེ། པྲ་ཛྙཱ་པ་ལི་ཏའི་གཞུང་འཆུགས་པ་ཡིན་ནོ། །
སྲུང་བའི་འཁོར་ལོའི་སྐབས་སུ་སྔགས་དང་ཕྱག་རྒྱ་གཞུང་ན་གསལ། སེམས་ཀྱི་དམིགས་པ་རྡོ་རྗེའི་རྭ་བ་ཟླུམ་པོར་བསྐོར་བར་བསྒོམས་ཏེ། གཙུག་དགུ་ལས། ཀུན་ནས་ཡོངས་སུ་ཟླུམ་པོར་ནི། ། རྭ་བ་དྲྭ་བ་བྱས་ནས་ཀྱང༌། ། ཞེས་སོ། ། རྡོ་རྗེའི་རྣམ་པར་བསྒོམ་པ་ཡང༌། དཔལ་མཆོག་དུམ་བུ་གཉིས་པ་ལས། བཅིང་བ་དང་བསྲུང་བ་བྱ་བ་ལ། དཀྱིལ་འཁོར་ཐམས་ཅད་བཅིང་བ་ལ་རྭ་བའི་འོག་གི་ཆ་རྡོ་རྗེར་བྱའོ། །
མཚམས་བཅིང་བ་ལ་ནི་མངོན་པར་འདོད་པའི་ཆ། ཀུན་ནས་རྡོ་རྗེ་ཕྲེང་བས། ཀུན་ནས་ཡོངས་སུ་བསྐོར་བའོ། ། ཕྱོགས་བཅིང་བ་ལ་ནི་ལྷའི་ཁང་པའི་ནང་དུ་ཆུད་པར་བྱས་ནས་ཕྱོགས་བཅུར་རྡོ་རྗེའི་མེ་འབར་བར་བསྐྱེད་པ་སྟེ། འདི་དག་གིས་དཀྱིལ་འཁོར་ཐམས་ཅད་དང་ཕྱོགས་མཚམས་བཅིངས་པས་བསྲུང་བ་ནི་དཀྱིལ་འཁོར་གཞན་དུ་ཡང་བྱ་བ་ཡིན་ནོ། ། ཞེས་སློབ་དཔོན་ཉིད་ཀྱིས་བཤད་དོ། ། ཁ་ཅིག་སྔགས་དང་ཕྱག་ཕྱག་རྒྱ་ཙམ་ཡིན་ནོ་ཞེས་སྨྲ་བ་དང༌། ཁྲོ་བོ་ཡིན་ནོ་ཞེས་ཟེར་བ་དང༌། རྣམ་པ་མ་ངེས་ཏེ་ལེབ་ལེབ་པོས་བཀབ་པའོ་ཞེས་འདོད་པ་དེ་རྣམས་ཀྱང་བསལ་བ་གྲུབ་བོ། ། སྤྱིར་བཅིང་བ་ཞེས་བྱ་བ་ནི།
བགེགས་ཀྱི་བར་དུ་གཅོད་པ་བཅོམ་སྟེ། དེ་ཡང་ཕྱོགས་ནི་ཇི་ལྟར་བཅིང་བ་ཡིན། ། མེ་ལྷ་རྒྱལ་ཆེན་ཤར་ཕྱོགས་སུ། ། ལྷོ་ཕྱོགས་སུ་ནི་གཤིན་རྗེ་དང༌། ། ནུབ་ཏུ་རླུང་ལྷ་ཉིད་དང་ནི། ། བྱང་དུ་ཆུ་ལྷ་གཞོམ་པར་འདོད། ། རྣལ་འབྱོར་པ་ཡི་གཟུགས་བཞི་ནི། ། ཕྱོགས་བཞི་དག་ཏུ་ངེས་པར་བཅིང༌། ། ཞེས་སོ། ། དེ་ལྟར་སྟེང་དང་ཤར་དུ་བཞི་རིམ།
ཕྱོགས་མཚམས་གཞན་དུ་སུམ་རིམ། འོག་རྐྱང་པའམ་ཉིས་རིམ་དུ་བསྒོམ་པའོ། ། དེ་ལྟར་སྲུང་བའི་འཁོར་ལོ་བྱས་ནས། ཚོགས་བསགས་པ་བྱ་སྟེ། དེའང་རང་ལྷའི་ང་རྒྱལ་དུ་འཕོས་ཏེ། འོག་ནས་བདག་མིང་འདི་ཞེས་བགྱི་བ། ཞེས་ཟེར་བས་སོ། ། དེ་ལ་དང་པོ་ཚོགས་ཀྱི་རྟེན་སྤྲུལ་པ་གཞུང་ན་ཡོད་ཀྱང༌། དངོས་སུ་འབྱོར་པའི་མཆོད་པ་ཡོད་ན། འདིར་བསང་ཞིང་བྱིན་གྱིས་བརླབ་པར་བྱ་སྟེ།
དཔེར་ན་གཡོས་ཟིན་ནས་མགྲོན་སྤྱན་འདྲེན་པ་དང་འདྲའོ། ། དེ་ནས་སྔགས་དང་ཕྱག་རྒྱ་དང་བཅས་པས་སྲུང་འཁོར་གྱི་ནང་དུ་སྨིན་མཚམས་ཀྱི་ཐད་ཀ་ཙམ་དུ་མངོན་སུམ་ལྟ་བུར་བྱས་ཏེ། ཕྱག་རྒྱ་ཁའི་ཐད་ཀར་བཞག་ལ། ལྷ་རེ་ལ་དམིགས་ལ་སྔགས་རེ་བཟླས། དེ་ལྟ་བུ་ལན་གསུམ་ལ་སྒོ་གསུམ་བོར་བས་བརྒྱ་རྩ་བརྒྱད་དུ་འགྱུར་རོ། ། དཀྱིལ་འཁོར་ཐམས་ཅད་སྒྲུབ་བྱེད་ཡིན་ཞེས་བྱ་བ་ནི། སྔགས་དང་ཕྱག་རྒྱ་འདིས་ཐམས་ཅད་བསྒྲུབ་ནུས་ཞེས་བྱ་བའི་ཐ་ཚིག་གོ ། ཁ་ཅིག་དུམ་བུ་དང་པོའི་དཀྱིལ་འཁོར་སྤྲུལ་ལོ་ཞེས་ཟེར་ཏེ་མ་ཡིན་ནོ། ། ཡང་རྡོ་རྗེ་དབྱིངས་ཉིད་ལ་ཡང་དཀྱིལ་འཁོར་ཐམས་ཅད་ཀྱི་མིང་གདགས་ཏེ། མི་གཡོ་བ་ཡི་དཀྱིལ་འཁོར་དུ། །
རྡོ་རྗེ་འཛིན་སོགས་མཉམ་པར་བཞག ། ཅེས་བྱ་བ་ལ་སོགས་པས་སོ། ། ཞེས་གསུངས་ཏེ་ལེགས་པ་མ་ཡིན་ནོ། ། དཀྱིལ་འཁོར་ཐམས་ཅད་དུ་ཞུགས་པར་འགྱུར་རོ། ། ཞེས་བྱ་བའང་སྔར་ཞུགས་ཟིན་པ་རྣམས་ལ་དེ་ལྟ་བུའི་བྱིན་རླབས་དང་ལྡན་ཞེས་བྱ་བ་ཡིན་ནོ། ། དེ་བས་ན་དཔལ་མཆོག་ནས་རབ་ཏུ་གནས་པར་འགྱུར་བར་བཤད་དོ། ། དཔེར་ན་ཕྱག་ན་རྡོ་རྗེ་དབང་བསྐུར་བ་ལས་མཆོད་རྟེན་གྱི་དྲུང་དུ་སྔགས་སྟོང་བཟླས་ན། རྡོ་རྗེ་སློབ་དཔོན་དུ་དབང་བསྐུར་ཐོབ་པར་འགྱུར་རོ། ། ཞེས་ཆེ་བ་བརྗོད་པ་ཙམ་ཡིན་གྱི། ཇོ་བོ་རྗེ་ན་རེ་སྔགས་ལ་ཡངས་པར་བཀྱེ་ན་འདི་ལྟར་ཞེས་གསུངས་ཏེ་ལེགས་པར་མ་མཐོང་ངོ༌། །
དེ་ལྟར་ཚོགས་ཀྱི་རྟེན་སྤྲུལ་ནས། ཚོགས་བསག་པ་དངོས་ནི་བཞི་སྟེ། མཆོད་པ་དང༌། ལུས་འབུལ་བ་དང༌། གསོལ་བ་གདབ་པ་དང༌། དགེ་བ་བསྔོ་བའོ། ། སྔ་མ་ལ་གཉིས་ཏེ། དངོས་སུ་འབྱོར་བའི་མཆོད་པ་དང༌། སྔགས་དང་ཕྱག་རྒྱའི་མཆོད་པའོ། ། སྔ་མ་ནི་སྔགས་བརྗོད་ཅིང་དངོས་སུ་དབུལ་བ་སྟེ།
དབུལ་བའི་གོ་རིམ་འོག་ནས་འབྱུང་བ་བཞིན་དུ་དབུལ་ལོ། ། སྔགས་དང་ཕྱག་རྒྱའི་མཆོད་པ་ལ། དང་པོར་ཕྱག་གྱི་མཆོད་པའི་སྐབས་སུ་དཀྱིལ་འཁོར་ལྔ་པ་དང་ཞེས་བྱ་བ་ནི། རྡོ་རྗེ་སེམས་དཔའི་སྒྲུབ་ཐབས་ནས། ཡན་ལག་ལྔ་ལ་བཤད་དོ། ། ཨོཾ་ཞེས་བྱ་བ་ནི། མཆོག་དང་ནོར་སྟེར་དཔལ་དང་གཡང༌། ། སྐལ་བཟང་རྣམ་པ་དང་ལྡན་ཞིང༌། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། །
ཞེས་བྱའོ། ། ལུས་ངག་ཡིད་སྤྱིའི་ཕྱག་གི་དོན་ནི། ཐུབ་པ་ཀུན་གྱི་ཉི་མ་ཡི། ། མགོན་པོ་ཆེན་པོར་རབ་བཏུད་ནས། ། ཕྱོགས་རྣམས་ཀུན་དུ་སྔགས་འདི་ཡིས། ། ཕྱག་ནི་རབ་ཏུ་བཙལ་བར་བྱ། ། དེའི་ཕན་ཡོན་ནི། ཇི་སྐད་བཤད་པའི་ཕྱག་བྱ་བ། ། སངས་རྒྱས་ལ་དམིགས་སེམས་ཀྱིས་སུ། ། རབ་ཏུ་གུས་བཅས་ཕྱག་རྒྱ་རྣམས། །
མྱུར་དུ་བསྙེན་པའི་སྒྲུབ་པ་ཡིན། ། ཞེས་སོ། ། ཕྱག་བཞིའི་དང་པོའི་དོན་ནི། ཐབས་དང་ཤེས་རབ་ཀྱི་བྱང་ཆུབ་ཀྱི་སེམས་བསྐྱེད་པ་སྟེ། ཨོཾ་ཞེས་བྱ་བ་ནས། ནིརྻ་ཏ་ཡཱ་མི་ཞེས་བྱ་བའི་བར་གྱི་དོན་དྲན་པར་བྱས་ལ། བཛྲ་སཏྭ་ཞེས་བྱ་བ་ནི། ཀྱེ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་སེམས་དཔའ་ཁྱོད་ཀྱི་བྱིན་གྱིས་རློབས་ཤིག ཅེས་བོས་ནས། སེམས་ཀྱིས་མི་བསྐྱོད་པའི་མདུན་གྱི་སེམས་དཔའ་དེ།
མར་མེ་གཅིག་ལས་གཅིག་ཆད་པའི་ཚུལ་གྱིས་བྱོན་ནས། སྙིང་གའི་ཟླ་བའི་སྟེང་དུ་རྡོ་རྗེ་རྩེ་ལྔ་པའི་རྣམ་པས་གནས་པའི་མོས་པ་བྱའོ། ། གཉིས་པ་ནི་སྔགས་བརྗོད་དེ། དེའི་དོན་དྲན་པར་བྱས་ཏེ། འབོད་ཅིང་གསོལ་བ་གདབ་པས། རྡོ་རྗེ་རིན་ཆེན་སྔར་བཞིན་བྱོན་ཏེ་རྣལ་འབྱོར་པའི་དཔྲལ་བའི་ཟླ་བ་ལ། རྡོ་རྗེ་རིན་པོ་ཆེའི་རྣམ་པས་གནས་པར་བསམ་མོ། ། གསུམ་པ་ལ་ཡང་སྔར་བཞིན་བྱས་པས་རྡོ་ཆོས་ལྐོག་མའི་ཕྱོགས་སུ་པད་ཟླ་ལ་རྡོ་རྗེ་པདྨའི་གཟུགས་ཀྱིས་བཞུགས་པར་བསམ། བཞི་པའང་དེ་བཞིན་དུ་བྱས་པས་རྡོ་རྗེ་ལས་སྤྱི་བོར་ཟླ་བ་ལ་སྣ་ཚོགས་རྡོ་རྗེའི་གཟུགས་ཀྱིས་བཞུགས་པར་བསམ། དེ་དག་གི་ཕྱག་རྒྱ་ལ་སོགས་པའང་རྩེ་མོ་ལས།
མཁས་པས་ཡན་ལག་ཀུན་ཕྱག་བྱ། ། རྡོ་རྗེ་ཐལ་མོ་བརྐྱང་ནས་ནི། ། རྒྱལ་བ་རྣམས་ལ་དབུལ་བར་བྱ། ། མགོ་བོས་དེ་བཞིན་བྱས་ནས་ནི། ། མཁས་པས་དཔྲལ་བར་ཕྱག་བྱའོ། ། མགོ་བོ་ནས་ནི་ཕབ་ནས་ནི། ། དེ་བཞིན་ཁ་ཡིས་ཕྱག་བྱའོ། ། དེ་བཞིན་སྙིང་གར་བཞག་ནས་ནི། ། སྤྱི་བོས་ཀྱང་ནི་ཕྱག་བྱའོ། ། ཞེས་སོ། །
དེ་ལྟར་ན། ཤར་དུ་སེམས་བསྐྱེད། ལྷོར་དབང་བསྐུར། ནུབ་ཏུ་ཆོས་ཀྱི་འཁོར་ལོ་བསྐོར་ནས་ཤེས་རབ་བསྐྱེད། བྱང་དུ་བརྩོན་འགྲུས་བསྐྱེད་ནས་ཕྲིན་ལས་བསྒྲུབ་སྟེ། ཤར་དུ་མཆོད་པའི་ལས་ཡིན་ཏེ། ། ལྷོ་ཕྱོགས་སུ་ནི་དབང་བསྐུར་བས། ། ནུབ་ཕྱོགས་སུ་ནི་ཆོས་ཆེན་པོ། ། བྱང་དུ་ལས་ལ་ངེས་པར་སྦྱོར། ། ཞེས་གསུངས་སོ། །
རྒྱུན་བཤགས་བཞི་ནི་ཞར་ལས་འོངས་བ་ཞེས་གསུང་ངོ༌། ། ཁམས་གསུམ་རྣམ་རྒྱལ་ལས་ཕྱག་བཙལ་བའི་ཕྱག་རྒྱ་བཅས་ལ་ཞེས་གསུངས་པས་ཕྱག་བཞིའི་ཡན་ལག་ཡིན་ནོ། ། ཞེས་རྣམ་པར་རྟོག་པའོ། ། དེ་ནས་མེ་ཏོག་གི་ཕྱག་རྒྱ་བཅིངས་ལ་ཞེས་བྱ་བ་ལ་སོགས་པ་ནི། རང་ལྷའི་ང་རྒྱལ་དང་ལྡན་པས། པུས་མོའི་ལྷ་ང་ས་ལ་བཙུགས་ཏེ། ཕྱག་རྒྱ་བརྙན་པོའི་ཚུལ་དུ་གང་ཤིས་པ་འཆིང་བ་ནི། སྡོམ་པ་གཟུང་བའི་བར་དུ་ཤེས་པར་བྱའོ། ། ཁ་ཅིག་ནི་མེ་ཏོག་ལ་སོགས་པ་འཆིང་བ་ན། ལྷ་ཡང་དེར་བསྒོམ་མོ་ཞེས།
བདག་ཉིད་ཆེན་པོ་གང་གང་གིས། ། ཕྱག་རྒྱ་གང་དང་གང་བཅིང་བ། ། བཟླས་པའི་སྙིང་པོའི་དོན་དུ་ནི། ། དེར་ནི་བདག་ཉིད་བསྒོམ་པར་བྱ། ། ཞེས་གསུངས་སོ་ཞེས་འདོད་དོ། ། དེ་ནི་མ་ཡིན་ཏེ། ལུང་དེ་ཡང་ཕྱག་རྒྱ་ཆེན་པོ་བསྒོམ་པའི་སྐབས་ཡིན་ལ། དེ་རང་དུ་མ་ཁྱབ་སྟེ། ཏི་རིནྟི་རིའི་ཕྱག་རྒྱ་དེ། ཁྲོ་བོ་ཏི་རིནྟི་རིའི་ཕྱག་རྒྱ་ཆེན་པོ་ཡིན་ཀྱང༌།
ལྷ་མེ་ལྟར་འབར་བ་བསྒོམས་ལ། གཞན་ཡང་ལྷ་མེད་པའི་ཕྱག་རྒྱ་བསམ་གྱིས་མི་ཁྱབ་པ་ཅིག་ཡོད་དོ། ། དེ་བས་ན་འདིར་གང་འབྲེལ་ཅིང་ཤེས་པ་འཆིང་སྟེ། སྒེག་མོ་སྦྱིན་པའི་ཕ་རོལ་ཕྱིན། ། ཞེས་སྒེག་མོ་དང་སྦྱིན་པ་འབྲེལ་པར་རྩེ་མོ་ནས་བཤད་པས་མཐུན་པར་བྱས་པའོ། ། ལུས་ལ་སོགས་པ་བཞི་ནི་སྤྱི་བོ་དང་མགྲིན་པ་དང༌། སྙིང་ག་དང་ཡང་སྙིང་གར་རྡོ་རྗེ་ཐལ་མོ་སྦྱར་བ་ཁམས་གསུམ་རྣམ་རྒྱལ་ལས་ཀྱང་བཤད། བླ་མའི་ཕྱག་ལེན་ཡང་ཡིན། ཇོ་བོ་རྗེ་ཡང་གསུང་ངོ༌། ། དེ་ལྟར་མཆོད་པ་ཉི་ཤུས།
ཞེས་བྱ་བ་ལ། མེ་ཏོག་ལ་སོགས་པ་བཅོ་བརྒྱད་ནི་ཐམས་ཅད་མཐུན་ནོ། ། ཁ་ཅིག་ཞལ་ཟས་ཀྱི་མཆོད་པ་དང༌། ཚད་མེད་བཞི་གཞུག་གོ་ཞེས་ཟེར་ཏེ། ཞལ་ཟས་པྲཛྙཱ་པ་ལི་ཏའི་ལུགས་ཡིན། ཚད་མེད་རྡོ་རྗེ་རྩེ་མོ་ན་ཡོད་དེ། འདི་རྩེ་མོ་ལུགས་མིན། འདི་ནའང་གསང་མཆོད་ཡོད། རྩེ་མོ་ལྟར་བྱས་ཀྱང་ཉི་ཤུ་མི་ཚང་ངོ༌། ། ཁ་ཅིག་ན་རེ།
ཉི་ཤུ་ལ་ཉེ་བས་བཅོ་བརྒྱད་པས་ཉི་ཤུ་གྲངས་ཤིས་པས་ཟེར། དཔེར་ན་སེམས་དཔའ་བཅུ་དྲུག་ལ་མིང་བདུན་བདུན་ཡོད་པས་བརྒྱ་རྩ་བཅུ་གཉིས་ལ་མཚན་བརྒྱ་རྩ་བརྒྱད་པ་ཟེར་བ་དང་འདྲའོ་ཟེར་ཏེ། དཔེ་ཡང་མ་གྲུབ་སྟེ། སློབ་དཔོན་སེམས་དཔའ་བཞི་ལ་མིང་དྲུག་ལས་མི་འདོད་ལ། བཅོ་བརྒྱད་པས་ཉི་ཤུ་བ་ཤིས་པའང་མ་གྲུབ་བོ། ། དེ་བས་སློབ་དཔོན་གྲངས་ལ་རྨོངས་པའང་མ་ཡིན་ལ། འདིར་གབ་པའང་མ་ཡིན་ཏེ། དེ་ཉིད་སྣང་བ་དང༌། ཁམས་གསུམ་རྣམ་རྒྱལ་དང༌། སེམས་དཔའ་འབྱུང་ཆེན་དང༌།
དཔལ་མཆོག་དུམ་བུ་དང་པོའོ། ། གཉིས་པ་ཐམས་ཅད་ན་འདི་དང་མཐུན་པ་ལས་མེད་དོ། ། འོ་ན་ཇི་ལྟར་ཡིན་ན། སྤྱིའི་ཕྱག་གཅིག་ཏུ་བགྲང་སྟེ། དཔལ་མཆོག་ནམ་མཁའ་མཛོད་ཀྱི་དཀྱིལ་འཁོར་ནས། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་བཛྲ་བནྡྷཱ་ནཱཾ་ཀ་རོ་མི། ཞེས་བྱ་བ་ནི་མཆོད་པ་གཅིག་གོ ། ཞེས་བཤད་དོ། ། དེ་ནས་ཕྱག་བཞི་གཅིག་ཡིན་ཏེ་དབུལ་རྒྱུ་ལུས་གཅིག་ལས་མེད་པའི་ཕྱིར་རོ། ། མཆོད་པའི་དང་པོ་ཕྱག་ཡིན་པར་ཡང༌།
སློབ་དཔོན་གྱིས་སློབ་དཔོན་པྲཛྙཱ་སིདྡྷིའི་རྡོ་རྗེ་ལྟ་བུའི་སྒྲུབ་ཐབས་ནས་བཤད་དེ། བཛྲ་བནྡྷ། དེ་ནས་ཐོགས་པ་མེད་པར་གྱུར་ནས་མཆོད་པ་བྱ་སྟེ། རྡོ་རྗེ་ཐལ་མོ་སྦྱར་ནས་ལུས་ཐམས་ཅད་ཀྱིས་ཕྱག་བྱའོ་ཞེས་ཕྱག་བཞི་བཤད། དེ་ནས་སྤྱི་ཕྱག་བཤད་དོ། ། ཞེས་གསུང་ངོ༌། ། དང་པོ་དངོས་སུ་འབྱོར་པའི་མཆོད་པ། དེ་ནས་ཕྱག་དང་རྒྱུན་བཤགས་བཀུར་སྟིའི་མཆོད་པར་འགྱུར་སྙམ་པ་རྣམ་པར་རྟོག་པའོ། ། ལུས་དབུལ་དང་གསོལ་གདབ་གོ་སླ། དགེ་རྩ་བསྔོ་བ་དང་པོའི་དོན་རྩེ་མོ་ནས།
འཁོར་བ་མ་སྟོངས་བར་དུ་ནི། ། བདག་འཚང་རྒྱ་བར་མ་གྱུར་ཅིག ། ཅེས་གསུངས་པ་དང་འདྲ་ལ། གཉིས་པ་ནི། བདག་གྲོལ་ནས་གཞན་དགྲོལ་བར་བསྔོ་བའོ། ། ཞེས་བླ་མ་རྣམས་ཀྱི་གསུང་ངོ༌། ། དེ་ནས་སྡོམ་པ་གཟུང་བ་ནི། མ་ཐོབ་པ་ཐོབ་པར་བྱེད་པའི་དུས་སུ་བླ་མ་ལ་དཀྱིལ་འཁོར་གྱི་དྲུང་དུ་ལེན་ན། འདིར་ནི་ཐོབ་པ་མི་ཉམས་པར་བྱེད་པ་ཚོགས་ཀྱི་རྟེན་གྱི་སྤྱན་སྔར་ཐལ་མོ་སྦྱར་ནས་ལེན་ནོ། ། ཕྱི་ནང་གསང་བའི་ཐེག་པ་གསུམ་ཞེས་བྱ་བ་མ་ཡིན་ཏེ།
ཕྱིའི་ཐེག་པ་གསུམ། གསང་བ་བླ་ན་མེད་པའི་ཐེག་པ་གསུམ་ཞེས་གསུངས་སོ། ། རྣལ་འབྱོར་ཆེན་པོ་ལ་གསུམ་སྟེ། གཟུགས་བརྙན་ལ་སོགས་པས་ཕྱག་རྒྱ་འགྲུབ་པའི་རྒྱུ་བསྟན་པ་དང༌། བདག་ལ་བྱིན་གྱིས་བརླབ་པ་ལ་སོགས་པ་དང༌། ལུས་ལ་ལྷ་རྣམས་བསྒྲུབ་པའོ། ། སྔ་མ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གཟུགས་བརྙན་ཞེས་བྱ་བ་ནི།
སྔར་སོར་མོ་རྣམས་རྡོ་རྗེ་རྩེ་གཅིག་པར་བསྒོམས་པའི་གཡས་པའི་སོར་མོ་རྣམས་ལ་རྣམ་སྣང༌། མི་བསྐྱོད། རིན་འབྱུང༌། འོད་དཔག་མེད། དོན་གྲུབ། གཡོན་གྱི་ལ། རྡོ་རྗེ་དབྱིངས་ཀྱི་དབང་ཕྱུག་མ། རྡོ་རྗེ་ཐུགས་མ་རྡོ་རྗེ་དབང་བསྐུར་མ། རྡོ་རྗེ་མཚོན་ཆ་མ། རྡོ་རྗེ་ཀུན་མ་རྣམས་མེ་ལོང་ནང་གི་གཟུགས་བརྙན་ལྟར་ལྷར་བསྒོམས་པས་གཟུགས་བརྙན་གྱི་སྤྱིར་བའོ། །
ཡབ་ཡུམ་ལ་ཕོ་མོའི་ཁྱད་ལས་སྐུ་མདོག་ལ་སོགས་པ་ལ་ཁྱད་པར་མེད་དོ། ། སོགས་པ་ནི་ཡེ་ཤེས་དབབ་པ་ལ་སོགས་པ་ཡིན་གསུངས་ཏེ་སྔགས་བརྗོད་པར་གསལ་ལོ། ། ཆོ་ག་ཐམས་ཅད་ནི་སྡིག་པ་དྲལ་ལ་བ་ལ་སོགས་པའོ། ། རྒྱས་བཤད་ལ་གཟུགས་བརྙན་གྱི་རྒྱས་བཤད་མེད། ལ་སོགས་པའི་སྦྱོར་བ་ནི་ཐལ་མོ་དམ་དུ་ཞེས་བྱ་བ་ལ་སོགས་པ་སྟེ། ཐལ་མོ་སྦྱར་བ་རྡོ་རྗེ་ཐལ་མོ་བསྡམ་པ་གསུམ་གྱི་དུས་སུ། ལྷ་དང་ལྷ་མོ་ཕན་ཚུན་རེག་པ་རྗེས་སུ་ཞུགས་པ་གཉིས་སུ་མེད་པར་རོ་གཅིག་པར་མོས་པའོ། ། དེའི་དུས་སུ་སྔགས་བརྗོད་པ་ནི། རྒྱས་པར་ཨ་ནྱོལ་སོགས་པ་འདིར་བརྗོད་པ་མེད་པས་མི་དགོས་ཐུང་དུ་བརྗོད་པས་ཆོག ལག་པ་ལ་ཨོཾ་ལ་སོགས་པ་དགོད་པ་སྦྱོང་རྒྱུད་ཀྱི་ཆུགས་པ་ཡིན་ནོ། །
དེ་ལྟར་ཕྱག་རྒྱ་བཅིངས་ནས། ཆོ་ག་ཐམས་ཅད་རྗེས་སུ་སྤྱད་པར་བྱ་བ་ལ། སྡིག་པ་དྲལ་བ། ཡེ་ཤེས་དབབ་ཅིང་བརྟན་པར་བྱ་བ། ངན་འགྲོ་དགུག་ཅིང་སྡིག་པ་དྲལ་བ། ལྷ་རྣམས་ཀྱི་ཕྱག་རྒྱ་དགྲོལ་བ། དེ་རྣམས་ཀྱི་ཕན་ཡོན་བསྟན་པའོ། ། དང་པོ་ལ་བཛྲ་ནི་སེམས་རང་བཞིན་གྱིས་འོད་གསལ་བ་འདུས་མ་བྱས་ཀྱི་རྡོ་རྗེའོ། ། བནྡྷ་ནི་གློ་བུར་གྱི་དྲི་མས་བཅིངས་པའོ། ། ཏྲ་ཐ་ནི་གཞིག་ཅིང་གཞོམ་པའོ། །
དེ་ལྟར་བསྒོམ་པ་ལ་ལན་གསུམ་དུ་དྲལ་ཏེ། ཁམས་གསུམ་མམ། ལུས་ངག་ཡིད་གསུམ་ལ་སོགས་པའི་འཆིང་བ་གཞིག་དཀའ་བ་སྤྱོད་པར། དེ་ཉིད་སྣང་བའི་ཕྱག་རྒྱ་སྤྱི་འགྲེལ་ལས་བཤད་དོ། ། བཛྲ་ཨཱ་ཝེ་ཤ་ཞེས་བྱ་བ་ཕྱག་རྒྱ་བཅིང་བའི་སྔགས་ཡིན་ལ། ཨ་ཞེས་བྱ་བ་འབེབས་སྔགས་སོ། ། ངན་འགྲོ་བཀུག་པའི་རྗེས་ལ། འདི་ན་མེད་ཀྱང་འདིའི་ཐད་ཀའི་འགྲོ་འདུལ་འགྲེལ་པ་ནས་བཤད་པས་སྐྱབས་འགྲོ་སྦྱིན་ཏེ། དུས་འདི་ནས་བཟུང་ནས་སྙིང་པོ་བྱང་ཆུབ་ལ་མཆིས་ཀྱི་བར་དུ། སངས་རྒྱས་དང༌།
ཆོས་དང༌། དགེ་འདུན་དང་ཕྱག་རྒྱར་བཅས་པ་ལ་སྐྱབས་སུ་མཆིའོ། ། ཞེས་སྨྲ་བར་བསམ། དེ་ནས་སྡིག་པ་དྲལ་ནས་ངན་སོང་གི་ཤེས་པ་རྣམ་སྣང་གི་ཞབས་དྲུང་དུ་སྐྱེས། ལུས་རྒྱ་མཚོར་བསྐྱུར་བར་བསམ་མོ། ། ལྷ་རྣམས་གྱི་ཕྱག་རྒྱ་དགྲོལ་བའི་གོ་རིམ་དཀྱིལ་འཁོར་རྒྱལ་མཆོག་ཏུ་བསྐྱེད་པ་དང་འདྲ་སྟེ་སྐལ་བཟང་མེད་དོ། ། དེ་ལྟར་བྱས་པས་ཕྱག་རྒྱ་ཐམས་ཅད་དབང་དུ་འགྱུར། ཕྱག་རྒྱ་སྤྲོ་བསྡུ་ལ་དབང་ཟེར་ཏེ་སློབ་དཔོན་གྱིས་མ་བཤད། དེ་ཉིད་སྣང་བར། ཕྱག་རྒྱ་གང་དང་གང་བཅིང་བ་དེའི་ལས་བྱེད་དོ། །
ཞེས་བྱ་བའི་ཐ་ཚིག་བཤད་དོ། ། བསྐལ་པ་གསུམ་གྱིས་ངེས་པར་འབྱུང་པའི་བྱང་ཆུབ་སེམས་དཔའ་ནི་དོན་གྲུབ་བོ། ། ཇི་ལྟར་འདྲ་ན་དོན་གྲུབ་སངས་རྒྱས་བསྒྲུབ་པའི་བྱང་ཆུབ་བསྒོམ་པའི་རྟེན་དུ་རུང་བ་བཞིན་འོག་ནས་འབྱུང་བའི་རྗེས་འཇུག་གི་མངོན་རྟོགས་བསྒོམ་པའི་རྟེན་དུ་རུང་བར་བྱས་སོ། ། དེ་ཡན་ཆད་དེ་བཞིན་གཤེགས་པ་ལྔ། སེམས་མ་བཞི། རྡོ་རྗེ་སེམས་དཔའ་ལ་སོགས་པའི་ཁོངས་སུ་བསྡུས་པས་སེམས་དཔའ་ཉེར་བརྒྱད་ཀྱི་གང་བསྒྲུབ་རུང་སྟེ། སྒྲུབ་པ་པོ་རྣམས་ཀྱི་ཐུན་མོང་ངོ༌། ། དེ་ཡན་ཆད་སྔོན་འགྲོར་འགྲོ་སྟེ། ཚོགས་ཀྱི་རྟེན་སྤྲུལ་པ་འདིར་བསྡུ་བ་ཡོད་པས་སྙམ་པ་རྣམ་པར་རྟོག་པའོ། ། དེ་ལྟར་བྱེད་ན་དང་པོར་ལྕེ་ལག་བྱིན་གྱིས་བརླབས།
བསྲུང༌། རྟེན་སྤྲུལ། ཚོགས་བསག སྡོམ་པ་བཟུང༌། རང་གི་སྡིག་པ་དྲལ་ཏེ་ཕབ། ངན་སོང་གི་དོན་བྱས། ཚོགས་ཀྱི་རྟེན་བསྡུ་བ་སྟེ་དོན་བརྒྱད་དུ་བྱའོ། ། རྣལ་འབྱོར་ཆེན་པོ་ལ་ལྔ་སྟེ། ལྷའི་རྣལ་འབྱོར་དང༌། ཞར་ལས་བྱུང་བ་ཕྱག་རྒྱའི་ལེའུ་དང༌།
བརྟེན་པར་བྱ་བ་དང༌། དབང་བསྐུར་བ་དང༌། མཆོད་པའོ། ། དང་པོ་ལ་གཉིས་ཏེ། སེམས་དཔའི་ཟློས་པའི་དབང་དུ་བྱས་ཏེ། རྒྱས་པར་བཤད་པ་དང༌། དེ་བཞིན་གཤེགས་པའི་ཟློས་པའི་དབང་དུ་བྱས་ཏེ་བསྡུས་ཏེ་བསྟན་པའོ། ། དང་པོ་ལ་གཉིས་ཏེ། བདག་ལ་བྱིན་གྱིས་བརླབས་ཏེ་དབང་བསྐུར་བ་དང༌། ལུས་ལ་ལྷ་རྣམས་བསྒྲུབ་པའོ། །
དང་པོ་ནི་སེམས་མ་བཞི། སེམས་དཔའི་འཁོར་དུ་བསྡུས་ཏེ་མ་ཐོབ་པ་ཐོབ་པར་བྱེད་པའི་དུས་སུ། སེམས་དཔའ་ཉི་ཤུ་རྩ་བརྒྱད་གང་ལ་མེ་ཏོག་ཕོག་པའི་ལྷ་དེ་ཉིད་ཀྱི་རྣལ་འབྱོར་ཏེ། ལྷའི་རྣལ་འབྱོར་ཉི་ཤུ་རྩ་བརྒྱད་སྟོན་ཏོ། ། དེ་ལ་དང་པོ་རྡོ་རྗེ་སེམས་དཔའ་ལ་མེ་ཏོག་ཕོག་པའི་དབང་དུ་བྱས་ན། དེ་ནས་ཞེས་བྱ་བ་ནི་རྡོ་རྗེ་སེམས་དཔའི་སྒྲུབ་པ་པོས་ཕྱག་རྒྱ་དགྲོལ་བའི་བར་དུ་བྱས་པའི་རྗེས་ལའོ། ། རང་ནི་རྡོ་རྗེ་སེམས་དཔའི་ང་རྒྱལ་དང་ལྡན་པའོ། ། རྡོ་རྗེ་ནི་མ་ཐོབ་པ་ཐོབ་པར་བྱེད་པའི་ཐབས་སོ། ། སློབ་དཔོན་གྱིས་རྡོ་རྗེའི་རྣམ་པ་སྙིང་གར་གཞག་པ་དང༌། ཡེ་ཤེས་ཕབ་པར་བྱས།
ཐོབ་པ་མི་ཉམས་པར་བྱེད་པའི་དུས་སུ་ཡང་ཤར་ནས་ཚོགས་ཀྱི་རྟེན་ལ་ཕྱག་བྱས་ཙམ་ན། རྡོ་རྗེའི་རྣམ་པས་སྙིང་གར་ཞུགས། སྡིག་པ་དྲལ་ནས་ཡེ་ཤེས་ཕབ་ཙམ་ནའང་རྡོ་རྗེའི་རྣམ་པར་ཕབ་དེ་གསལ་བར་བྱས་ལ། དེའི་ལྟེ་བར་ལྷའི་སྙིང་པོ་བཛྲ་སཏྭ། དམ་ཚིག་ནི་ལྷ་བསྐྱེད་པའི་རྒྱུའི་ངོ་བོ་ལས་མི་འདའ་བའོ། ། དེ་ཡིད་ཀྱིས་བྲིས་ལ་བདག་མེད་བསྒོམ་མོ། ། དེ་ནས་རང་གི་ཤེས་པ་དེ་ཉིད་བཛྲ་སཏྭ། ཞེས་བྱ་བ་དང༌། ཨ་ལ་སོགས་པ་དབྱངས་བཅུ་དྲུག་ཏུ་སྣང་བའོ། ། དེ་རྣམས་ངག་ཏུའང་བརྗོད་དེ།
དེ་གྱུར་པ་ལས་ཟླ་བའི་དཀྱིལ་འཁོར་ཉ་གང་བའོ། ། དེ་བཞིན་དུ་བཛྲ་སཏྭ་ཀ་ཁ། ཞེས་བྱ་བ་ལ་སོགས་པ་སུམ་ཅུ་རྩ་བཞི་སྐར་མ་ལྟར་དཀར་བ་གསལ་བར་བྱས་ཏེ། ངག་ཏུའང་བརྗོད། དེ་ཡོངས་སུ་གྱུར་པ་ལ་ཟླ་བའི་སྟེང་དུ་ཟླ་བ་གཉིས་པ་བསྐྱེད་དོ། ། དེ་ལས་བྱུང་བ་ནི་ཟླ་བ་གཉིས་པའོ། ། ཡང་དེའི་སྙིང་པོ་ནི་བཛྲ་སཏྭའོ། ། དེ་དང་ཟླ་བ་གཉིས་པ་དང་བཅས་པ་ཡོངས་སུ་གྱུར་པ་ལས་རྡོ་རྗེ་རྩེ་ལྔ་པར་བསྒོམ་པའོ། ། གཞན་དག་ཅེས་པ་རྐང་པ་གཅིག་བཞག་ལ། དེ་ནས་ཞེས་བྱ་བ་བླངས་ཏེ།
རྡོ་རྗེའི་ལྟེ་བ་ལ་བཛྲ་སཏྭ་བཀོད་ལ་ངག་ཏུའང་བརྗོད་དོ། ། དེ་ནས་བཛྲ་ཧཾ། ཞེས་ཕྱག་རྒྱའི་ང་རྒྱལ་བྱ་སྟེ། ངག་ཏུ་བརྗོད་ལ། རྡོ་རྗེ་ང་ཡིན་ཞེས་དྲན་པར་བྱའོ། ། དེ་ནས་ཡང་རང་གི་སྙིང་པོ་བཛྲ་སཏྭ་ཞེས་བཟླས་པས། དེ་བཞིན་གཤེགས་པའི་སྐུ་རྡུལ་ཕྲ་རབ། གསུང་ལྗགས་རྡོ་རྗེས་མཚན་པ། ཐུགས་དང་པོའི་རྡོ་རྗེ་དང་བཅས་པ་རྡོ་རྗེའི་དབྱིངས་ཏེ། ལྷ་བསྐྱེད་པའི་རྒྱུའི་རྡོ་རྗེ་ལ།
བྱེ་མ་ལ་བུམ་ཆུ་ཐིམ་པ་ལྟར་ཞུགས་པར་བསམ་མོ། ། ཁ་ཅིག་ལ་བཛྲ་དྷཱ་ཏུ་བཟླས་པ་ཡོད་དེ་ཕྱག་ལེན་མི་བྱེད་དོ། ། དེ་ནས་ལུས་ཀྱིས་སྙེམས་པ་དང་བཅས་པས་རྡོ་རྗེ་གསོར་ཞིང༌། ངག་ཏུ་བཛྲ་སཏྭ་ཧཾ། ཞེས་བརྗོད་དོ། ། སེམས་ཀྱིས་རྡོ་རྗེ་སེམས་དཔའི་སྐུ་ཟླ་བའི་གདན་ཅན། རབ་ཏུ་དགྱེས་པ་སྤྱན་གདངས་པ། སངས་རྒྱས་ལྔའི་ཅོད་པན་དང་དར་དཔྱངས་ཅན། མགོན་པོ་རྡོ་རྗེ་དང་དྲིལ་བུ་བསྣམས་པར་གསལ་གདབ་བོ། ། བདག་ལྷར་བསྐྱེད་པའོ། །
དེ་ནས་བྱིན་གྱིས་བརླབ་པ་ནི་གསུམ་སྟེ། དང་པོ་ནི་མ་ཧཱ་ས་མ་ཡ་ས་ཏྭཱ་ཧཾ། ཞེས་བརྗོད་ལ་སྔགས་ཀྱི་དོན་དྲན་པར་བྱའོ། ། དོན་ནི་ཐོག་མ་དང་ཐ་མ་མེད་པའི་ཆོས་ཀྱི་དབྱིངས་ཀྱི་ངོ་བོར། རྣམ་པར་སྣང་མཛད་ཆེན་པོ་མོས་ཏེ་ཕྱག་རྒྱ་ཆེན་པོར་འཆིང་ངོ༌། ། དེ་ལ་འགྲེལ་པས་བྱང་ཆུབ་སེམས་ཀྱི་ང་རྒྱལ་དུ་བཤད་དོ། ། གཉིས་པ་ནི་རང་གི་དམ་ཚིག་གི་ཕྱག་རྒྱ་ནི། རྡོ་རྗེ་སེམས་དཔའི་དམ་རྒྱ་བཅིངས་ཏེ། ས་མ་ཡཱ་ཧཾ། ཞེས་བརྗོད་པས་སྔར་གྱིས་ལྷའི་སྐུ་དེ།
སྐུ་གསུང་ཐུགས་རྡོ་རྗེའི་ངོ་བོ་དོན་དམ་པར་ཆོས་ཀྱི་དབྱིངས་རྣམ་སྣང་ཆེན་པོ་དེ། ཀུན་རྫོབ་ཏུ་རྡོ་རྗེ་སེམས་དཔའི་གཟུགས་ཅན་ནོ་སྙམ་དུ་བསམ་མོ། ། དེ་ལ་འགྲེལ་པར་སྐུ་གསུང་ཐུགས་གསང་བའི་ང་རྒྱལ་དུ་བཤད། དེ་ཉིད་རྡོ་རྗེ་སེམས་དཔའི་དམ་རྒྱའོ། ། གསུམ་པ་ནི་གནས་བཞི་པོ་དེར་དམ་རྒྱ་རེ་གཏུག་ཅིང་སྔགས་རེ་བརྗོད་པས། སྙིང་གར་རྡོ་རྗེ། དཔྲལ་བར་རིན་པོ་ཆེ། ལྐོག་མར་པདྨ། སྤྱི་བོར་སྣ་ཚོགས་རྡོ་རྗེ་བསམ་མོ། ། སྔགས་ཀྱི་དོན་ཡང་དྲན་པར་བྱའོ། །
འདི་ལ་འགྲེལ་པས་བདག་ཉིད་ཀྱི་བྱིན་བརླབ་ཏུ་བཤད་དོ། ། རང་གི་ལྷའི་ཕྱག་རྒྱ་ཆེན་པོ་རྡོ་རྗེ་སེམས་དཔའོ། ། སྙིང་པོ་ཞེས་བྱ་བ་ནི་བཛྲ་སཏྭ་ཞེས་ཨོཾ་དང་མཐའ་རྟེན་མེད་པའོ། ། སྔགས་ནི་ཨོཾ་བཛྲ་སཏྭ་ཧཱུྃ། ཞེས་བྱ་བ་ལ་མགོ་ཨོཾ་གྱིས་དྲངས། བར་དུ་རང་གི་མིང༌། ཐ་མར་ཧཱུྃ་ངམ་ཛཿལ་སོགས་པ་བཅུག་པའོ། ། རྡོ་རྗེ་རྒྱལ་པོ་ལ་སྦྱར་ན། དང་པོ་སྙིང་གར་རྡོ་རྗེ་བསམ་པ་འདྲའོ། ། དེའི་ལྟེ་བར་རང་གི་སྙིང་པོ་བཛྲ་རཱ་ཛའོ། །
བདག་མེད་འདྲ། དབྱངས་དང་གསལ་བྱེད་ཀྱི་མགོ་འདྲེན་པའང་བཛྲ་རཱ་ཛའོ། ། ཟླ་བ་གཉིས་པ་བསྐྱེད་པ་སྔར་དང་འདྲ། ཡང་སྙིང་པོ་ནི་བཛྲ་རཱ་ཛའོ། ། དེ་ཟླ་བ་གཉིས་པར་གྱུར་པ་སྔར་དང་འདྲ། དེ་ལས་རྡོ་རྗེ་བསྒོམ་པ་སྔར་དང་འདྲ། སྔར་མེད་པ་གཞན་དག་ནི། རྡོ་རྗེ་ལས་བྱུང་བ་རང་གི་ཕྱག་རྒྱ་ཞེས་བྱ་བ། རྒྱལ་པོའི་སྐབས་སུ་ལྕགས་ཀྱུའོ། ། ཕྱག་རྒྱའི་ང་རྒྱལ་དུ་བསྒོམ་པ་ནི།
རྒྱལ་པོའི་སྐབས་སུ་ཨདྒུ་ཤཱ་ཧཾ། ཞེས་བྱ་བའོ། ། རང་གི་སྙིང་པོ་ནི་བཛྲ་རཱ་ཛའོ། ། སྐུ་གསུམ་ཐུགས་གཞུག་པ་སྔ་མ་བཞིན། དེ་ལས་རྡོ་རྗེ་སེམས་དཔའི་རྒྱལ་པོ་སྐུར་བསྒོམ་པ་སྔ་མ་བཞིན་ནོ། ། དེ་ནས་རང་གི་སྔགས། བཛྲ་རཱ་ཛ་བཟླས་པས་རྡོ་རྗེ་སེམས་དཔའ་དེ། རྒྱལ་པོའི་སྐུ་རབ་ཏུ་དགྱེས་པ་ཟླ་བའི་འོད་ཅན། སྤྱན་གདངས་པ། སངས་རྒྱས་ལྔའི་ཅོད་པན་དང༌།
དར་དཔྱངས་ཅན། མགོན་པོ་ལྕགས་ཀྱུ་བསྣམས་པའོ། ། མ་ཧཱ་ས་མ་ཡ་སྔར་བཞིན་ནོ། ། དམ་ཚིག་ཕྱག་རྒྱ་རྒྱལ་པོའོ། ། ས་མ་ཡཱ་ཧཾ་སྔ་མ་བཞིན། གནས་བཞིར་བྱིན་གྱིས་བརླབ་པ་སྔ་མ་བཞིན། ཕྱག་རྒྱ་ཆེན་པོ། རྒྱལ་པོའི་སྙིང་པོ་ནི། བཛྲ་རཱ་ཛ། སྔགས་ཨོཾ་བཛྲ་རཱ་ཛའོ། །
དེ་ནས་གཞུང་ལ་རྒྱལ་པོ་ནས་འབེབས་པའི་བར་དུ་ཤེས་པར་བྱའོ། ། སློབ་དཔོན་གྱིས་བསྟན་བཅོས་ཟོར་ཡང་དུ་མཛད་ནས་གཞུང་བསྡུས་ལ་དོན་རྒྱས་པར་མཛད་པའོ། ། བྱིན་རླབས་དང་པོ་ནི་དེ་བཞིན་གཤེགས་པ་རྣམས་ལ་དེ་ཉིད་སྣང་བར་བཀག་ལ། གཉིས་པ་ནི་དེ་བཞིན་གཤེགས་པ་ལྔ་ལའང་ཤེས་པར་བྱའོ། ། སེམས་དཔའི་ལྷའི་སྐུ་བསྐྱེད་པ་ལ། རྩ་བའི་རྒྱུད་ནས། ཕྱག་རྒྱ་ཆེན་པོ་ཆོ་ག་བཞིན་བཅིངས་ནས་ཞེས་བྱ་བ་ལས་མེད་པ་ལ། བདག་མེད་པ་སྔོན་དུ་སོང་ནས། ཟླ་བ་དང་པོ། གཉིས་པ་རྡོ་རྗེ།
དེ་བཞིན་གཤེགས་པའི་སྐུ་གསུང་ཐུགས་ཞུགས་པ། དེ་ལ་སེམས་དཔར་སྐུ་གཉིས་བསྐྱེད་པ་དང༌། ཡན་ལག་ལྔ་བྱེད་པ་ནི་རྒྱུད་ཕྱི་མའི་དགོངས་པ་དང་སྦྱར་བ་སྟེ། ཕྱི་མ་ལས། རྡོ་རྗེ་འདོད་པ་དེ་བཞིན་གཤེགས། ། རང་སེམས་རབ་ཏུ་རྟོག་ལ་སོགས། ། སངས་རྒྱས་བྱང་ཆུབ་ཆོ་ག་བཞིན། ། ཞེས་གསུངས་ཏེ། དེ་བཞིན་གཤེགས་པ་བསྐྱེད་པ་དང༌། སེམས་དཔའ་སྐྱེད་པ་ཆོ་ག་ལྔས་བསྐྱེད་པ་ཙམ་དུ་འདྲ་བ་བསྟན།
དེ་བཞིན་དུ་ཤེས་པ་ཆ་འགས་འདྲའི། རྣམ་པ་ཐམས་ཅད་དུ་མི་འདྲ་སྟེ། དེ་བཞིན་གཤེགས་པའི་ཟླ་བ་ཐུགས་ཀར་བསྒོམས་ལ་མི་འཇིག་པ་ལ་སོགས་པའི་ཁྱད་ཡོད་དོ། ། གལ་ཏེ་རྡོ་རྗེ་སེམས་དཔའ་ལྷ་ཡན་ལག་ལྔ་འདྲ་ན། རྒྱལ་པོ་ལ་སོགས་པ་མི་འདྲ་སྟེ་ཆོ་ག་བདུན་ཡོད་དོ་ཞེ་ན། རྡོ་རྗེ་ལས་རང་གི་ཕྱག་མཚན་དུ་གྱུར་པ་ཕྱག་མཚན་དུ་བསྡུས་ལ། རྡོ་རྗེ་སེམས་དཔའི་སྐུ་ལས་རང་གི་སྐུར་གྱུར་པ་སྐུའི་ཁོངས་སུ་བསྡུས་པས་ཆོ་ག་ལྔ་ཡིན་པར་འདྲའོ། ། གལ་ཏེ་རྩ་བའི་རྒྱུད་ཕྱི་མས་བསྐངས་པ་ལ། རྣམ་པར་རྟོག་པ་དགུ་འཇུག་སྟེ། ཟླ་བ་དང་པོ་བསྐྱེད་པའི་རྒྱུ་དབྱངས་ཡིན་པ་ཅི་ལ་དགོངས།
དེ་བཞིན་དུ་གཉིས་པའི་ཀཱ་ལི་ཡིན་པ། དེ་གཉིས་ཀ་རང་གི་སྙིང་པོ་དགོངས་པ། དེ་ཐམས་ཅད་འཇིག་པ། ཞིག་པ་ལས་རྡོ་རྗེ་རྩེ་ལྔ་པར་འོང་བ། དེ་ལས་རང་གི་ཕྱག་མཚན་དུ་གྱུར་པ། དེ་ལ་དེ་བཞིན་གཤེགས་པའི་སྐུ་གསུང་ཐུགས་འཇུག་པ། དེ་ལས་རྡོ་རྗེ་སེམས་དཔའི་སྐུ་ཁོ་ནར་འོང་བ། དེ་ལས་རྒྱལ་པོ་ལ་སོགས་པ་རང་གི་སྐུར་གྱུར་པ་གང་ལས་བཤད་ཅིང་དགོངས་ཞེས་པའོ། ། དེ་ལས་དང་པོ་གཉིས་ནི་སཾ་པུ་ཊ་ལས་བཤད་དོ། ། གལ་ཏེ་དེ་ན་ཨཱ་ལི་ཀཱ་ལིས་མཚན་པ་ཡོད་པས་སྙམ་ན།
དེ་ཞིག་སྟེ་བསྐྱེད་པ་ནི་ངེས་བརྗོད་བླ་མའི་དགོངས་པའོ། ། གསུམ་པ་ནི་སྔོན་བྱུང་རྡོ་རྗེ་སེམས་དཔའི་སྙིང་པོ། བཛྲ་སཏྭ་ལས་ཟླ་བ་བྱུང་བ་དེ་ལ་དགོངས་སོ། ། བཞི་པ་འཇིག་པ་ནི། ཕྱག་མཚན་གྲུབ་ཙམ་ན་སྙིང་པོ་འཇིག་པ་ནི་སྔོན་བྱུང་ལ་དགོངས་སོ། ། ལྔ་པ་རྡོ་རྗེར་འོང་བ་ནི་རྒྱུད་ཕྱི་མ་ལས། ངེས་པ་ལས་ནི་རྡོ་རྗེར་འགྱུར། ། ཞེས་བྱ་བ་དང༌། ཡང་རྡོ་རྗེ་སེམས་དཔའ་ཀུན་འགྲོ་བ། ། ཞེས་བྱ་བ་དང༌།
དེ་བཞིན་རྡོ་རྗེ་མཚན་ལ་སོགས། ། ཞེས་ཕྱག་མཚན་ཐམས་ཅད་ཀྱི་སྔོན་དུ་རྡོ་རྗེ་སེམས་དཔའ་འགྲོ་བར་བཤད་དོ། དྲུག་པ་དེ་ལས་རང་མཚན་འབྱུང་བ་ནི། སྔོན་བྱུང་ཐུགས་ཀའི་རྡོ་རྗེ་ལས་རང་མཚན་འབྱུང་བ་དང༌། རྒྱུད་ཕྱི་མ་ལས། སེམས་དཔའ་དང་པོ་དེ་ཉིད་ལས། ། མཚན་མ་ཐམས་ཅད་ཡང་དག་བྱུང༌། ། ཞེས་གསུངས་སོ། ། བདུན་པ་ལ་དེ་བཞིན་གཤེགས་པ་འཇུག་པ་ནི། སྔོན་བྱུང་བྱང་ཆུབ་པ་བཞི་པའི་དུས་ན་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་དབྱིངས་ཇི་སྙེད་པ་ཐམས་ཅད་ཀྱི་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རླབས་ཀྱིས་སེམས་དཔའི་རྡོ་རྗེ་དེར་ཞུགས་ཞེས་པའོ། །
བརྒྱད་པ་དེ་ལས་རྡོ་རྗེ་སེམས་དཔར་གྱུར་པ་ནི། རྒྱུད་ཕྱི་མ་ལས། རྡོ་རྗེ་སེམས་དཔའ་ཀུན་འགྲོ་བ་ཞེས་པ་དང༌། ཡང༌། སེམས་དཔའ་བྱིན་རླབས་སྦྱོར་བ་ཡིས། ། རྡོ་རྗེ་སེམས་དཔའ་ཉིད་དུ་འགྱུར། ། ཞེས་པ་དང༌། ཕྱི་མའི་ཕྱི་མ་ལས། མཚན་མ་ལས་ནི་སེམས་དཔའ་ཆེ། ། ཞེས་པས་སོ། །
ཡང་རྡོ་རྗེ་སེམས་དཔའ་ནི། བྱང་ཆུབ་ཀྱི་སེམས་ཀྱི་ངོ་བོ་ཡིན་ལ། དེ་ཐམས་ཅད་ཀྱི་སྔོན་དུ་འགྲོ་སྟེ། རྩེ་མོ་ལས། རྫོགས་པའི་བྱང་ཆུབ་ཁྱོད་རག་ལུས། ། ཁྱོད་ལ་བརྟེན་ནས་དེ་བཞིན་གཤེགས། ། ཞེས་གསུངས་སོ། ། བྱང་ཆུབ་ཀྱི་སེམས་ཡིན་པར་ནི་དཀྱིལ་འཁོར་རྒྱལ་མཆོག་ལས་ཀྱང་བཤད་དོ། ། དགུ་པ་དེ་ལས་རྒྱལ་པོ་ལ་སོགས་པར་འགྱུར་བ་ཡང༌། རྒྱུད་ཕྱི་མ་ལས།
དེ་ཉིད་དེ་བཞིན་གཤེགས་པའི་རིགས། ། དེ་ཉིད་རྡོ་རྗེའི་རིགས་ཆེན་པོ། ། ཞེས་བྱ་བ་ལ་སོགས་པ་གསུངས་ནས་རིགས་བཞིའི་སེམས་དཔའ་ཐམས་ཅད་རྡོ་རྗེ་སེམས་དཔའི་སྐུ་ལས་བྱུང་བར་བཤད་པས། དེའི་དགོངས་པ་སྟེ། དེ་ཉིད་སྣང་བ་ལས་ཀྱང༌། རྡོ་རྗེ་སེམས་དཔའ་དང༌། རྡོ་རྗེ་སེམས་དཔའ་ལས་བྱུང་བའི་རིགས་གཉིས་སུ་བཤད་དོ། ། དགུ་པོ་དེའི་ཁོངས་སུ་བདག་མེད་པ་མ་གཏོགས་ཏེ། དེའང་རྒྱུད་ཕྱི་མའི་དགོངས་པ་སྟེ། དེ་ཉིད་ལས།
མཉམ་པར་བཞག་པའི་ཏིང་འཛིན་ཏེ། ། ཞེས་གསུངས་བས་སོ། ། དེ་ལྟར་དགོངས་པ་བཅུ་པོ་དེ་དག་ནི། རྒྱལ་པོ་ལ་སོགས་པ་ཉི་ཤུ་བདུན་པོ་དེ་དག་ལའང་ཤེས་པར་བྱའོ། ། རྡོ་རྗེ་སེམས་དཔའ་ལ་ནི་གཉིས་ཀྱིས་ཉུང་བར་རྟོགས་པར་བྱའོ། ། འཇུག་པ་དང་དབང་བསྐུར་བ་ཡང་སེམས་དཔའི་ཟློས་པ་པོ་དང༌། དེ་བཞིན་གཤེགས་པའི་ཟློས་པ་པོའི་ཐུན་མོང་དུ་ཤེས་པར་བྱའོ། ། དེ་ལ་གཞི་ལུས་གང་གི་ང་རྒྱལ་ཡིན་ཡང་རུང་སྟེ། སྙིང་གར་སྤྲུལ་པའི་སྔགས་དང་ཕྱག་རྒྱ་གཉིས་ལས་མེད་དོ། ། སྔར་གྱི་ཚོགས་རྟེན་སྤྲུལ་པའི་སྔགས་དང༌།
ཕྱག་རྒྱ་ནི་མ་ཡིན་ནོ། ། དེ་ནས་སྙིང་གར་འཇུག་པ་ན་གཞི་ལུས་གང་ཡིན་ཡང་རྡོ་རྗེ་སེམས་དཔའི་ང་རྒྱལ་གྱིས་འཇུག་སྟེ། དེ་ཉིད་སྣང་བ་ལས། རྡོ་རྗེ་སེམས་དཔའ་མེད་པར་དཀྱིལ་འཁོར་དུ་འཇུག་པ་ཡོད་པ་མ་ཡིན་ཏེ། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་འཁོར་ལོས་སྒྱུར་བ་ཉིད་དུ་དབང་བསྐུར་བ་ཡིན་པའི་ཕྱིར་རོ། ། ཞེས་སོ། ། དེ་ནས་རྡོ་རྗེ་སེམས་དཔའི་ང་རྒྱལ་གྱིས། ཤར་སྒོ་ནས་སློབ་མའི་ཆ་བྱད་ཀྱིས་ཞུགས་སོ། ། ལྷ་གང་ཡིན་པ་ལ་ཕོག་པར་བསམ། དངོས་སུ་རང་གི་སྤྱི་བོར་བཞག
དེ་ནས་དཀྱིལ་འཁོར་གྱི་རྡོ་རྗེ་སེམས་དཔའ་སློབ་དཔོན་གྱི་ཆ་བྱད་འཛིན་པས་དེ་བླངས་ཏེ། སློབ་མའི་ཆ་བྱད་འཛིན་ལ་སྤྱི་བོར་བཅིངས་པར་བསམ། དེ་ནས་རྡོ་རྗེ་སེམས་དཔའ་རང་ཡིན་ན་འཕོ་མི་དགོས། གཞན་ཡིན་ན་གང་ཡིན་དུ་འཕོ་སྟེ། མ་ཐོབ་པ་ཐོབ་པར་བྱེད་པའི་དུས་སུ་ཡང༌། ཕྲེང་བས་ལྷ་བཟུང་བས་སེམས་དཔའ་ཆེན་པོ་དེས་བདག་གིར་བྱས་པར་འགྱུར་རོ། ། ཞེས་གསུངས་པས་ལྷ་དེའི་ང་རྒྱལ་ལ་དབང་བསྐུར་བ་ལ་སོགས་པ་བྱའོ། ། དེ་ལ་མི་བསྐྱོད་པའི་མདུན་གྱི་སེམས་དཔའ་སློབ་དཔོན་དུ་བསམ་པར་བྱ་སྟེ། དེ་ཉིད་སྣང་བ་ལ་སོགས་པའི་ཆོ་ག་འདི་དག་ཐམས་ཅད་བཅོམ་ལྡན་འདས་རྡོ་རྗེ་སེམས་དཔའ་སློབ་དཔོན་དུ་གྱུར་པས་མཛད་པར་བསམ་ཞིང༌། རང་ཉིད་རྗེས་སུ་སྤྱད་པར་བྱའོ། །
ཞེས་སོ། ། དབང་བསྐུར་བ་ལ་རིག་པའི་དབང་ལྔའི་མིང་དང་ཆུ་དབང་མི་བསྐྱོད་པ་ལ་སོགས་པ་འདིའི་མིང་མིན་གསུང་ངོ༌། ། ཡང་རྡོ་རྗེ་དྲིལ་བུའི་ཆོ་ག་གཅིག་ཏུ་འདོད་དེ། དུམ་བུ་གཉིས་པའི་དཀྱིལ་འཁོར་ཆེན་པོའི་དོན་འགྲེལ་གྱི་རྣལ་འབྱོར་ཆེན་པོའི་དབང་ནས་སྙིང་པོ་འདིས་དྲིལ་བུ་དང་བཅས་པའི་འབར་བའི་རྡོ་རྗེའི་དབང་བླང་ངོ་ཞེས་གསུངས་ཏེ། སྔགས་འདི་རང་ལས་མེད་དོ། ། རྡོ་རྗེ་དྲིལ་བུ་སོ་སོར་བྱས་ཏེ། དྲིལ་བུ་ལ་བདག་པོ་འདིས་མ་བཤད་ཟེར། འདིས་ཀྱང་བདག་པོའི་དབང་ཞེས་བྱ་བ་ལ་སོགས་པར་བཤད་པའང་ཡོད་དེ། དཔལ་མཆོག་དུམ་བུ་གཉིས་པའི་དོན་འགྲེལ་གྱི་བདག་འཇུག་ན་ཅོད་པན་གྱི་རྗེས་ལ་ཡི་གེ་ཧཱུྃ་ལས་དང་པོའི་རྡོ་རྗེར་བྱིན་གྱིས་བརླབ་ཅིང༌། དང་པོའི་རྡོ་རྗེ་དེ་སྙིང་པོ་འདིས་བླང་བར་བྱའོ། །
ཞེས་རྡོ་རྗེ་བླང་བའི་སྔགས་གསུངས། དེའི་རྗེས་ལ་རྡོ་རྗེའི་དབང་བསྐུར་བ་བླངས་ནས་སྙིང་པོའི་བརྡས་བདག་པོའི་དབང་བསྐུར་བ་བླང་བར་བྱའོ། ། ཞེས་ནས་སྔགས་གཅིག་གསུང་ཡོད། དེ་ནས་མིང༌། དེ་ནས་བརྟུལ་ཞུགས་ཀྱི་ཆོ་ག་འདི་བས་མང་བར་ཡོད་དེ། དཀྱིལ་འཁོར་དེ་རང་གི་ཁྱད་པར་ན་མང་ཐང་པ། བུམ་པ་ལ་སྤྱི་ཐུན་མོང་གི་དབང་བསྐུར། ཕྱག་མཚན་ལ་ཐུགས་ཀྱི། མིང་ལ་སྐུའི་ཞེས་གསུངས་ཏེ་དང་པོ་ལ་སོ་སོར་ཕྱེ་བ་མེད་པས་སོ། ། ཅོད་པན་ལ་འདིར།
དེ་བཞིན་གཤེགས་པ་དང་དེའི་རིགས་སུ་ཕྱེ། རྡོ་རྗེ་ལ་འདིར་སོ་སོར་ཕྱེའང་རྒྱུད་ལྟར་ལྷ་རང་རང་གི་ཕྱག་རྒྱ་ལ་རྡོ་རྗེས་མཚན་པར་གསལ། མིང་སོ་སོའོ། ། བརྟུལ་ཞུགས་ལ་ཐ་མལ་པའི་ལུས་ངག་ཡིད་བརྟུལ་ནས། ལྷ་དང་སྔགས་དང་ཐོག་མཐའ་མེད་པའི་ཆོས་དབྱིངས་རྣམ་སྣང་གི་ངོ་བོར་མོས་པ་བྱེད་པའོ། ། སེམས་དཔའ་ལུས་བསྒྲུབ་པ་ལ་བཞི་སྟེ། སེམས་དཔའ་ཉེར་བརྒྱད་སྒྲུབ་པ་དངོས་དང༌། སྒྲུབ་པ་ཆེན་པོ་དེ་བཞིན་གཤེགས་པའི་ཁམས་གཞུག་པ་དང༌། ཕྱག་རྒྱ་བཞིའི་རྒྱས་གདབ་པ་དང༌། བྱིན་གྱིས་བརླབ་པའོ། །
དང་པོ་ལ་གཞུང་ལ་དཔེ་ཁ་གཉིས་སྣང་སྟེ། སུམ་བསྲེས་སུ་བྱ་བ་དང༌། ཉིས་བསྲེས་སུ་བྱ་བའོ། ། དང་པོ་ནི་རེ་ཞིག་རྡོ་རྗེ་སེམས་དཔའ་ལ་སྦྱར་ན། དེ་ལྟར་བདག་ལ་བྱིན་གྱིས་བརླབས་པའི་རྗེས་ལ་སྙིང་གའི་དཀྱིལ་འཁོར་དེ་ཟླ་བ་ལ་ཐིམ་པར་བསམ་མོ། ། དེ་ནས་རྡོ་རྗེ་སེམས་དཔའ་རང་གི་གནས་སུ་རྡོ་རྗེ་སེམས་དཔའི་ཕྱག་རྒྱ་ཆེན་པོ་བཅིངས་ཏེ། སྐད་ཅིག་གིས་བསྐྱེད། དེ་ནས་མདུན་དུ་ས་མ་ཡ་ཨ་ལས་ཟླ་བའི་དཀྱིལ་འཁོར་བསྐྱེད། དེ་ནས་བཛྲ་སཏྭ་ཨ་ཞེས་བརྗོད་པས་སྙིང་གའི་རྡོ་རྗེ་སེམས་དཔའ་དེའི་སྙིང་ག་ནས་རྡོ་རྗེ་གཅིག་མདུན་གྱི་ཟླ་བའི་སྟེང་དུ་དབབ་བོ། ། བཛྲ་ཧཾ་གིས་ཕྱག་རྒྱའི་ང་རྒྱལ།
རྡོ་རྗེ་དེ་ཉིད་ལས་རྡོ་རྗེ་སེམས་དཔའ་བསྐྱེད་དེ་ང་རྒྱལ་བྱའོ། ། དམ་ཚིག་སེམས་དཔའོ། ། དེ་ལ་སྒོ་བ་བཞིའི་སྔགས་དང་ཕྱག་རྒྱས་དགུག་གཞུག བཅིང༌། དབང་དུ་བྱ་བའོ། ། དེ་ནས་གཞི་ལུས་སྒྲུབ་པ་པོས། དམ་ཚིག་གི་ཕྱག་རྒྱ་བཅིངས་ཏེ། སེམས་ཀྱིས་སྙིང་གའི་སེམས་དཔའ་དེས་མདུན་གྱི་ཆོ་ག་གསུམ་བསྐྱེད་དེ། དེ་ལ་བལྟ་བར་བྱའོ། ། དེ་ལ་སྙིང་གའི་སེམས་དཔའ་དེས།
ཛཿཧཱུྃ་བྃ་ཧོཿས་སྙིང་གའི་ཟླ་བར་ཟེར་ཡང༌། ཟླ་བ་ལ་གནས་པའི་རྡོ་རྗེ་སེམས་དཔའ་དེ་ལ་དགུག་གཞུག་བཅིང་དབང་དུ་བྱའོ། ། དེ་ལྟར་ན་སྙིང་གར་སྐད་ཅིག་གིས་བསྐྱེད་པ། མདུན་དུ་ཆོ་ག་གསུམ་གྱིས་བསྐྱེད་པ། དེ་ལ་ཡེ་ཤེས་སེམས་དཔའ་བཅུག་པ་དང་གསུམ་གཅིག་ཏུ་བྱས་པས་སུམ་བསྲེས་སོ། ། དེ་ནས་སུམ་བསྲེས་དེའི་ང་རྒྱལ་གྱིས་ས་མ་ཡ་སྟྭཾ་ཞེས་བརྗོད་པས་རྒྱབ་ཏུ་ཟླ་བའི་རྒྱབ་ཡོལ། ས་མ་ཡ་སྟྭཾ་ཨ་ཧཾ་ཞེས་བརྗོད་པས་སུམ་བསྲེས་ཀྱི་ལུས་སུ་བསྒོམ་མོ། ། དེ་ནས་སྔགས་དང་སྙིང་པོ་བརྗོད་པས་བརྟན་པར་བྱའོ། ། སྔགས་དང་སྙིང་པོ་འདི་ནི་དམ་རྒྱ་བཅིངས་ནས་བརྗོད་དེ། སེམས་ཀྱིས་སུམ་བསྲེས་ཀྱི་སྙིང་གར་ཧཱུྃ་ལས་རྡོ་རྗེ་རྩེ་ལྔ་པར་བསམས་ལ།
ཆོས་ཐམས་ཅད་སྒྱུ་མ་ཙམ་ནམ་མཁའ་དང་མཚུངས་པར་བསམ་པས་དམ་རྒྱ་དགྲོལ་བའོ། ། སུམ་བསྲེས་ཀྱི་ལུགས་གཞི་ལུས་གང་ཡིན་པ་དེ་ཉིད་ལས་འཕོ་མི་དགོས་སོ། ། རྒྱལ་པོ་ལ་སོགས་པ་དེས་བསྒྲེའོ། ། དཔེ་ཁ་ཅིག་ལ་རང་གི་གནས་ན་གནས་པའི་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་སེམས་དཔའ་ཕྱག་རྒྱ་ཆེན་པོ་བཅིང་ཞེས་མེད་པ་ཡོད་དོ། ། དེ་ལྟར་བྱས་ན་གཉིས་བསྲེས་ཡིན་ཏེ། དེའི་ལུགས་ནི་ལུས་ཀྱི་གནས་སུ་ཟླ་བ་བསྐྱེད་པ་ཡན་ཆད་འདྲ། དེ་ནས་ཕྱག་རྒྱ་ཆེན་པོ་བཅིང་བ་ནི་ལུས་གང་ཡིན་ཡང་རྡོ་རྗེ་སེམས་དཔར་འཕོས་ཏེ། དེའི་ང་རྒྱལ་བྱ། མདུན་དུ་ཟླ་བ་བསྐྱེད་པ་འདྲ། དེར་རྡོ་རྗེ་དབབ་པ་གཞི་ལུས་ཀྱི་ཐུགས་ཀ་ནས་སོ། །
དེ་ལས་ལྷར་བསྐྱེད་པ་དང༌། ཡེ་ཤེས་པ་གཞུག་པ་འདྲ། དམ་རྒྱ་བཅིངས་ཏེ་ལྟ་བ་གཞི་ལུས་ཀྱིས་བྱ། ཛཿཧཱུྃ་བྃ་ཧོཿས་དགུག་གཞུག་བཅིང༌། དབང་དུ་བྱ་ཟེར་ཡང་ཟླ་བའི་དཀྱིལ་འཁོར་སྟོང་པར་དགོད་པ་ཙམ་ལས་མེད། དགུག་གཞུག་སྨོས་པ་སྔགས་ཀྱི་ནུས་པ་ཙམ་བསྟན་པ་ཡིན། དེ་ནས་རྒྱབ་ཏུ་ཟླ་བ་གྲུབ་པ་ལ་སོགས་པ་ཉིས་བསྲེས་ཀྱི་ལྷའི་སྟེ་སྔགས་ཀྱིས་དེ་བརྟན་པར་བྱ་བའི་བར་དུ་སྔར་འདྲའོ། ། དེ་བཞིན་དུ་རྒྱལ་པོ་ལ་སོགས་པ་ཐམས་ཅད་ཀྱང་ཕྱག་རྒྱ་ཆེན་པོ་འཆིང་ཞེས་བྱ་བ་གཞི་ལུས་འཕོས་ནས་བསྒྲུབ་པ་གོ་བར་བྱའོ། ། དེ་ལྟར་དཔེ་ཀ་གཉིས་ལ་བཤད་པ་རྐང་གཉིས་སུ་ཡོད་པ་ལས། འདིར་ཉིས་བསྲེས་ལ་གཙོར་བྱེད་དེ།
བལ་པོའི་དཔེ་ལ་རང་གི་གནས་ན་གནས་པའི་ཟླ་བའི་དཀྱིལ་འཁོར་གྱི་སྟེང་དུ་བྱ་བ་ཡོད་ཀྱང༌། ཁ་ཆེའི་ལ་མེད་པས་སྤྱིར་ཉིས་བསྲེས་སུ་གསལ་བའི་ཚིག་མང་སྟེ། སྙིང་གའི་ཟླ་བར་ཟེར་གྱི། ཟླ་བའི་སྐུ་ལ་མི་ཟེར་བ་དང༌། རྒྱལ་པོ་ལ་སོགས་པ་སྒྲུབ་པའི་སྐབས་ན་ཟླ་བའི་སྟེང་དུ་ཕྱག་རྒྱ་ཆེན་པོ་བཅིངས་ཞེས་བྱ་བ་མེད་པ་དང༌། ལུས་ལ་གཞུག་པའི་སྐབས་སུའང་རང་གི་གནས་ཇི་ལྟ་བ་ཞེས་བྱ་བ་ཙམ་ལས། སྐུ་ལ་མ་སྨོས་པ་འདིའི་ལུགས་ཀྱིས་ཉིས་བསྲེས་ཁོ་ནའོ། ། དེ་བས་ན་སྤྱིར་ཀུན་དགའ་སྙིང་པོས་ལུགས་གཉིས་བཞེད་དེ། དཀྱིལ་འཁོར་མཆོག་གཉིས་རྐང་གཉིས་བསྲེས། འགྲེལ་པ་གསུམ་བསྲེས་ཡིན་ཏེ།
རང་གི་གནས་ན་གནས་བའི་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་སེམས་དཔའི་ཕྱག་རྒྱ་ཆེན་པོ་བཅིངས་ལ་ཡིད་ཀྱིས་འདུག་སྟེ། ལུས་ལ་ཕྱི་རོལ་དུ་བཛྲ་སཏྭ་ཞེས་བྱ་བས་ཟླ་བའི་སྟེང་དུ་རྡོ་རྗེ་སྤྲུལ། བཛྲོ྅ཧཾ་ཞེས་བྱ་བས་ང་རྒྱལ་དུ་བསྒོམས་ཏེ། རྡོ་རྗེ་དེ་ཉིད་བཛྲ་སཏྭ་ཞེས་བྱ་བས་རྡོ་རྗེ་སེམས་དཔར་བདག་ཉིད་བསྒོམ་པར་བྱའོ། ། དེ་བཞིན་དུ་རང་གི་གནས་ན་གནས་པའི་ཟླ་བའི་སྟེང་དུ་འབེབས་པའི་ཕྱག་རྒྱ་ཆེན་པོ་བཅིངས་ལ། ཞེས་བྱ་བ་ནས་འབེབས་པའི་ང་རྒྱལ་དུ་བསྒོམ་པའི་བར་བྱས་ལ། དེ་རྣམས་ལ་ཡེ་ཤེས་པ་གཞུག དམ་རྒྱ་བཅིངས་ཏེ་ལྟ་བ་བྱས་ནས་རང་གི་གནས་ན་གནས་པའི་ཟླ་བའི་སྟེང་དུ་བཞུགས་པའི་སྐུ་ལ་བཅུག་ལ་ཞེས་ཟེར་བས་སོ། ། གལ་ཏེ་འགྲེལ་བ་དང༌། དཀྱིལ་ཆོག་མི་མཐུན་པ་མི་རིགས་ཏེ།
སློབ་དཔོན་གྱིས་བྱས་པས་སྙམ་ན། རིགས་ཏེ་དཀྱིལ་ཆོག་ཉིད་ལའང་དཀྱིལ་འཁོར་སྤྲུལ་ལུགས་མི་འདྲ་བ་བཞི་ཡོད་དེ། ཚོགས་རྟེན་གྱི་དུས་སུ་རྡོ་རྗེ་འཁོར་ལོས་བྱེད་ལ། སྙིང་གར་རྡོ་རྗེ་རྒྱུས་སྤྲུལ། རྣལ་འབྱོར་ཆེན་པོའི་སྙིང་གར་མུ་དྲ་ལྔར་སྤྲུལ། ཏིང་ངེ་འཛིན་གསུམ་གྱི་ཚེ་སེམས་དཔའ་ལ་སོགས་པ་རྐང་ཐོན་དུ་རེ་རེར་སྤྲུལ་ལོ། ། དེ་བས་ན་སློབ་དཔོན་གཅིག་ལ་ལུགས་མི་འདྲ་བ་མང་པོ་ཡོད་དེ། འགྲེལ་པ་དང་དཀྱིལ་ཆོག་ལ་རྣལ་འབྱོར་ཆེན་པོ་ཉིད་ལ་མི་འདྲ་བ་དགུ་ཡོད་དེ། འདིར་སྔོན་ལ་ཟླ་བའི་དཀྱིལ་འཁོར་བསྐྱེད། དེ་ནས་ཕྱག་མཚན་འབེབས་ཏེ།
འགྲེལ་པར་དུས་གཅིག་བྱས། འདིར་ལྷ་ཐམས་ཅད་རྐང་ཐོན་དུ་བསྒྲུབས་ཏེ། འགྲེལ་པར་སེམས་དཔའ་རྣམས་དུས་གཅིག་ལུས་ལ་སྒྲུབ་པར་ཡོད། འདིར་ལུས་ལ་བསྒྲུབས་ནས་སྒྲུབ་པ་ཆེན་པོ་བྱས། འགྲེལ་པར་བསྒྲུབས་ནས་ཆོས་རྒྱ་དམ་རྒྱ་ཕྱག་རྒྱ་ཆེན་པོ་བྱས་ཏེ། དེ་ནས་སྒྲུབ་ཆེན་དང་དེ་བཞིན་གཤེགས་པ་ལྔ་ལ་ཕྱག་རྒྱ་བཞི་བྱས་ཡོད། འདིར་སྒྲུབ་ཆེན་བྱས་ནས་དེ་བཞིན་གཤེགས་པ་ལྔ་ལ་དམ་རྒྱས་བསྒྲུབས། དེ་ནས་དེ་བཞིན་གཤེགས་པ་དང་སེམས་དཔའ་སྟེ་སུམ་ཅུ་གསུམ་ལ་ཆོས་ལས་ཆེན་པོ་བྱས་ཡོད། འདིར་གཞི་ལུས་སེམས་དཔའ་ཡིན་ན་སེམས་མ་བཞིས་བྱིན་གྱིས་རློབ། དེ་བཞིན་གཤེགས་པ་ཡིན་ན་དབྱིངས་མས་བྱིན་བརླབས་བྱས་ཡོད།
འགྲེལ་པར་གང་ཡིན་ཡང་སྤྱིར་སེམས་དཔའ་ཡོད་པས་སེམས་མས་དེ་བཞིན་གཤེགས་པ་བཞུགས་པས་དབྱིངས་མ་སྟེ་གཉིས་ཀ་ཡོད། འདིར་གཞི་ལུས་དེ་བཞིན་གཤེགས་པ་ཡིན་ན་དེ་བཞིན་གཤེགས་པའི་ཅོད་པན་ཕྱག་མཚན་མིང་གསུམ་གྱི་དབང༌། གཞི་ལུས་སེམས་དཔའ་ཡིན་ན་སེམས་དཔའ་གསུམ་གྱི་དབང་བྱ་བར་བཤད། འགྲེལ་པར་གང་ཡིན་ཡང་དེ་བཞིན་གཤེགས་པ་དང༌། སེམས་དཔའ་གཉིས་ཀ་བཞུགས་པས་གཉིས་ཀས་བྱ་བར་བཤད། འདིར་སྙིང་གར་རྡོ་རྗེ་སེམས་དཔའ། ལག་པ་གཡས་པར་རྡོ་རྗེ་ལྕགས་ཀྱུ། གཡོན་པར་ལྕགས་སྒྲོག་ཏུ་ཡོད། འགྲེལ་པར་སྙིང་གའི་མདུན་དུ་རྡོ་རྗེ་སེམས་དཔའ། ལག་པ་གཡས་པར་ལྕགས་ཀྱུ།
གཡོན་པར་ཞགས་པ་ཡོད། འདིར་བྱིན་གྱིས་བརླབས་རྗེས་ལ་ཡི་གེ་བརྒྱ་པ་ཡོད། འགྲེལ་པ་ན་མེད། འདི་ན་ལྷ་མོའི་མཆོད་པའི་རྗེས་ལ་ཕྱག་བཞི་མེད། འགྲེལ་པ་ན་ཡོད། འདི་ན་དེའི་རྗེས་ལ་དེ་ཁོ་ན་གསུམ་དང༌། དམ་ཚིག་གསུམ་གྱི་གླུ་ཡོད། འགྲེལ་པ་ན་མེད་དོ། ། གདན་བསྐྱེད། སེམས་དཔའ་སྒྲུབ་ལུགས་དང༌།
སྒྲུབ་ཆེན་རྒྱས་གདབ། བྱིན་བརླབས་དང་དབང་བསྐུར་དང༌། ལྷ་གནས་བརྟན་བྱེད་དང༌། མཆོད་པ་སྟེ་དགུ་མི་འདྲ། དེ་བས་ན་འདིས་དབང་བྱས་ལ་འགྲེལ་པ་མི་བཅོས། འགྲེལ་པས་དབང་བྱས་ལ་འདི་མི་བཅོས་ཏེ། ཆོ་ག་གསལ་མི་གསལ་ཕན་ཚུན་ལྟོས་པར་བྱ། མི་མཐུན་པ་སོ་སོར་ཉམས་སུ་བླང་བར་བྱའོ། ། དེ་ལྟར་རྡོ་རྗེ་སེམས་དཔའ་སྒྲུབ་པའི་རྩ་བའི་རྒྱུད་ན། མདུན་ཕྱོགས་སུ།
སེམས་དཔའ་ཆེན་པོ་དེ་བསྒོམ་མོ། ། ཡེ་ཤེས་སེམས་དཔའ་དེ་མཐོང་ནས། ། ཞེས་བྱ་བ་ལ་སོགས་པ་ཙམ་ལ་ཆོ་ག་རྒྱས་པར་མང་པོར་བྱེད་པ་ལ་གང་ལ་བརྟེན་ཅིང་དགོངས་སྙམ་པ་ལྔ་སྟེ། ས་མ་ཡ་ཨས་ཟླ་བ་བསྐྱེད་པ་དང༌། རང་སྐད་ཅིག་གིས་བསྐྱེད་པ་དང༌། སེམས་དཔའ་རང་འདྲ་བ་ལ་མདུན་ན་ཆོ་ག་གསུམ་གྱིས་བསྐྱེད་པ་དང༌། དེ་ལ་ཡེ་ཤེས་པ་གཞུག་པ་དང༌། དེའི་ཡེ་ཤེས་པ་སྒོ་བ་བཞིས་དགུག་གཞུག་སོགས་བྱེད་པ་ལ། རང་ལ་དམ་རྒྱ་དང༌། ཛཿཧཱུྃ་བྃ་ཧོཿས་བྱེད་པ་གང་ལ་བརྟེན་ཞེ་ན།
དད་པོ་སྔོན་བྱུང་སྤྲུལ་པ་ཙམ་ན་ལྷ་ཐམས་ཅད་ཟླ་བ་ལ་ཡོད་པར་བཤད་པ་དང༌། ས་མ་ཡས་བསྐྱེད་པ་རྩེ་མོ་ནས། ས་མ་ཡ་ཨ་ཞེས་བརྗོད་ནས་རྣལ་འབྱོར་བ་ཟླ་བ་དང་གདན་སྟེང་དུ་གནས་ཞེས་པ་ལ་དགོངས་སོ། ། གཉིས་པ་ལ་སྐད་ཅིག་གིས་བསྐྱེད་པ་ལའང་རྩེ་མོ་ལས། སྐུ་དང་གསུང་ཐུགས་ཕྱག་རྒྱ་དག ། རྡོ་རྗེ་སེམས་དཔའ་རང་ཉིད་འགྱུར། ། བཛྲ་ས་ཏྭཱ་ཧཾ་ཞེས་བཤད་པས་སོ། ། གསུང་པ་མདུན་གྱི་ཆོ་ག་གསུམ་གྱིས་བསྐྱེད་པ་ནི། རྩེ་མོ་ལས། རང་སྐད་ཅིག་གིས་བསྒོམས་པའི་རྗེས་ལ།
རྡོ་རྗེ་དབབ་པར་གྱུར་ནས། ཞེས་གསུངས་པས་ཕྱག་མཚན་དབབ། བདག་ཉིད་རྡོ་རྗེ་བསྒོམ་ཞེས་ང་རྒྱལ་བྱ། བཛྲ་ས་ཏྭཱ་ཧཾ། རྣམ་པ་ཀུན་གྱི་མཆོག་ལྡན་པའི། ། དཀྱིལ་འཁོར་མ་ལུས་སྟོན་མཛད་པའི། ། ཕྲེང་བའི་རྣམ་པ་འོད་དང་ལྡན། ། རྒྱན་དང་གོས་དང་ཁ་དོག་ལྡན། ། ཌ་བ་དཱ་ནི་བརྗོད་བྱ་ཞིང༌། ། སེམས་དཔའ་ཆེན་པོ་རྗེས་དྲན་བྱ། །
ཞེས་པས་དེ་ལས་སྐུར་གྱུར་པའོ། ། བཞི་པ་ཡེ་ཤེས་གཞུག་པ་ལའང་རྩ་བ་ནས། སེམས་དཔའ་ཆེན་པོ་དེ་མཐོང་ནས། ། ཞེས་པ་ལ། ཤག་མི་ཡེ་ཤེས་ཀྱིས་གཞུག་པ་སྔར་མདུན་དུ་བསྒོམ་པ་རང་ལ་འདོད་པ་དང༌། ཀུན་སྙིང་ན་རེ། དེ་ལྟར་བྱས་ན། ཡེ་ཤེས་སེམས་དཔའ་མ་ཡིན་པ་འགའ་ཡང་མེད་དེ། རང་ཉིད་ཀྱི་རྒྱུད་ལའང་བསྒོམ་པའི་ཡེ་ཤེས་གཞུག་ཏུ་རུང་བས་ཐལ་ཆེས་བས། དེས་ན་མདུན་ན་མོ་ལ་ཡེ་ཤེས་འཇུག་སྟེ།
རྩེ་མོ་ལས། ཡེ་ཤེས་སེམས་དཔའ་གོས་པ་མེད། ། ཅེས་གསུངས་པས་སོ། ། ལྔ་པ་ནི། རྩེ་མོ་ལས། སྡུག་ཅིང་ཆེ་བའི་སྐུ་དེ་ནི། ། རྡོ་རྗེ་ལྕགས་ཀྱུས་ཡང་དག་དགུག ། ཅེས་པས་སོ། ། རང་གི་དམ་རྒྱ་སྒྲུབ་པའི་སྐབས་ཡིན་པ་དང༌། དམ་རྒྱ་སྒྲུབ་པའི་སྙིང་པོ་ཛཿཧཱུྃ་བྃ་ཧོཿཡིན་པས་སོ། །
རྒྱབ་ཏུ་ཟླ་བ་གྲུབ། སེམས་དཔའི་ལུས་སུ་བསྒོམ་པ། སེམས་དཔའི་སྔགས་བཟླས་པ་ནི་འདུས་པ་ཉིད་ནས་བཤད་དོ། ། དེ་ལྟར་རྡོ་རྗེ་སེམས་དཔའ་བསྒྲུབ་པ་ལ་སྙིང་གའི་དཀྱིལ་འཁོར་ཟླ་བ་ལ་ཐིམ་པ། གནས་སུ་ཟླ་བ་བསྐྱེད་པ། ཕྱག་རྒྱ་ཆེན་པོ་བཅིང་བ། མདུན་དུ་ཟླ་བ་བསྐྱེད་པ། ཕྱག་མཆན་དབབ་པ། ང་རྒྱལ་སྐུ་བསྐྱེད་པ། ཡེ་ཤེས་པ་གཞུག་པ།
བལྟ་བ། དམ་རྒྱས་ལུས་ལ་བསྒྲུབ་པ། རྒྱབ་ཏུ་ཟླ་བ། སེམས་དཔའི་ལུས་སུ་བསྒོམ་པ། སྙིང་པོ་དང་སྔགས་བཟླས་པ་སྟེ་བཅུ་གསུམ་ཡོད་དེ། རྒྱལ་པོ་ལ་སོགས་པ་བསྒྲུབ་པ་ལ་དང་པོ་གཉིས་བོར་ཏེ་བཅུ་གཅིག་ཏུ་ཤེས་པར་བྱའོ། ། དེ་ལ་རྒྱལ་པོ་ལ་སོགས་པ་སྒྲུབ་པའི་ཚེ་ཕྱིའི་རྟེན་ཕྱག་རྒྱ་ཆེན་པོ་འཆིང་བས་འཕོ། ནང་གི་རྟེན་ཟླ་བའི་གདན་དང་སྒྲུབ་པའི་ལྷ་མི་འཕོ། དཔེར་ན་དེ་བཞིན་གཤེགས་པའི་མངོན་པར་བྱང་ཆུབ་པ་བསྒོམས་པ་ཙམ་ན། ཕྱིའི་རྟེན་མི་བསྐྱོད་སོགས་འཕོ།
ཡང་ན་ནང་གི་ཟླ་བ། དང་པོ་དང་གཉིས་པ་དང༌། རྡོ་རྗེ་དང་དེ་ལ་སྐུ་གསུང་ཐུགས་གཞུག་པ་རྣམས་མི་འཕོ་བར་བཤད་པ་བཞིན་ནོ། ། དེ་ལྟར་སེམས་དཔའ་ཉེར་བརྒྱད་བསྒྲུབ་པ་ལ། རྡོ་རྗེ་སེམས་དཔའ་འམ་འབེབས་པ་གཞི་ལུས་བྱེད་ན་ལྷའི་རྣལ་འབྱོར་ཉི་ཤུ་བརྒྱད་དུ་འཕོ། གཞན་གང་གིས་བྱས་ཀྱང་ཉེར་དགུ་འཕོ་སྟེ། དང་པོ་རང་གིར་གནས་པ་རྡོ་རྗེ་སེམས་དཔའ་འཕོས་ནས་སེམས་དཔའ་བསྒྲུབ། ཐ་མས་འབེབས་པ་བསྒྲུབས་ནས་ཡང་རང་གི་རྣལ་འབྱོར་དུ་འཕོས་པའི་ཕྱིར་རོ། ། སེམས་དཔའ་སྒྲུབ་པའི་གཞུང༌། སློབ་དཔོན་གྱིས་ཟོར་ཡང་དུ་མཛད་ནས།
ཉེར་བདུན་ཕྱོགས་གཅིག་ཏུ་བསྟན་ཡང་རྐང་ཐོན་དུ་ཤེས་པར་བྱའོ། ། སེམས་མ་ལ་སྐྱེད་ཆོག་ཀྱང་མེད་ལ། ལུས་ལ་སྒྲུབ་པ་ཡང་མེད་དེ་གཟུངས་ཀྱི་ལྷ་བཞིན་ནོ། ། དེ་ནས་སྒྲུབ་པ་ཆེན་པོ་དེ་ནི། དེ་ནས་ཞེས་བྱ་བ་ལ་སོགས་པ་སྟེ། རང་གི་ལུས་གང་ཡིན་གྱི་ང་རྒྱལ་གྱིས་གནས་པ། ལུས་ཀྱི་ཕྱག་རྒྱ་དང༌། ངག་ཏུ་སྔགས་བརྗོད་ཅིང་སེམས་ཀྱིས་དེ་བཞིན་གཤེགས་པ་ལྔ་དཔག་ཏུ་མེད་པ་སྤྱན་དྲངས་ཏེ། སེམས་དཔའ་ཉེར་བརྒྱད་ལུས་དང་རྩ་དགུ་ལ་གཞུག་པར་བསམ་མོ། ། དེ་བཞིན་གཤེགས་པ་དེ་རྣམས་རྟེན་སྐུ་ལ་ཇི་ལྟར་གཞུག་ཅེ་ན།
ཁ་ཅིག་ན་རེ། སྤྱི་གཙུག་དང༌། སྙིང་ག་དང༌། དཔྲལ་བ་དང༌། ལྐོག་མ་དང༌། སྤྱི་བོ་རྣམས་སུ་རྣམ་སྣང་ལ་སོགས་པ་གོ་རིམ་བཞིན་གཞུག་སྟེ། དཔལ་མཆོག་འགྲེལ་པ་ལས། དེ་བཞིན་གཤེགས་པ་ལྔ་ནི་ཕུང་པོ་ལྔའི་ངོ་བོ་ཡིན་པས་ལུས་ལ་ཁྱབ་ཟེར་བ་དང༌། རིགས་ལྔའི་ཕྱག་རྒྱ་དགྲོལ་བའི་སྐབས་ནས་རྣམ་སྣང་ལ་སོགས་པ་སྤྱི་གཙུག་ལ་སོགས་པ་ནས་དགྲོལ་བར་བཤད་པའི་ཕྱིར་རོ་ཞེས་ཟེར་རོ། ། དེ་ནི་མ་ཡིན་ཏེ།
ལུས་ཐམས་ཅད་ལ་ཁྱབ་པའི་ཕྱིར་དང༌། ཕུང་པོ་ལྔ་ལ་གནས་ངེས་པ་མེད་པའི་ཕྱིར་དང༌། ཕྱག་རྒྱ་དགྲོལ་བ་ལ་དེ་ན་ལྷ་གཞུག་པའི་ངེས་པ་མེད་དེ། ཚོགས་རྟེན་གྱི་ཕྱག་རྒྱ་སྙིང་གར་དགྲོལ་བ་བཞིན་ནོ། ། ཡང་ཁ་ཅིག་སྟོད་འགྲེལ་ལས། བྱེ་མ་ལ་བུམ་པའི་ཆུ་ཐིམ་པ་ལྟར་ཞེས་གསུངས་པས་མི་མངོན་པར་འདོད་དེ། དེ་ནི་མ་ཡིན་ཏེ། ཕྱག་རྒྱ་བཞིས་གདབ་ཏུ་མི་འདོད་པའི་ཕྱིར་ཏེ། དམ་རྒྱ་སྙིང་གར་རྡོ་རྗེ་བསྒོམ་པ་དང༌། ཆོས་རྒྱ་ལྗགས་ལ་རྡོ་རྗེ་བསྒོམ་དུ་མི་རུང་བའི་ཕྱིར་རོ། །
ཕྱག་རྒྱ་བཞིས་མ་བཏབ་ན་སྒྲུབ་པའི་ཡན་ལག་མ་ཚང༌། སློབ་དཔོན་གྱི་གཞུང་དང་འགལ་ལོ། ། དེ་བས་ན་དུམ་བུ་དང་པོའི་འགྲེལ་པར་དེ་བཞིན་གཤེགས་པ་རྣམས་ནི་ལུས་ཐམས་ཅད་ལ་ཁྱབ་པར་བཞུགས་སོ་ཞེས་པ་དང༌། དུམ་བུ་གཉིས་པར་དེ་བཞིན་གཤེགས་པ་ཐམས་ཅད་ལ་བཞུགས་ཏེ་ཞེས་པ་དང༌། དུམ་བུ་གསུམ་པར་རྟེན་དང་བརྟེན་པའི་ལུས་ཀྱི་ཡན་ལག་ཐམས་ཅད་ལ་ཏིལ་མར་གྱི་ཚུལ་གྱིས་བཞུགས་སོ་ཞེས་པ་དང༌། དུམ་བུ་བཞི་པར་དེ་བཞིན་གཤེགས་པ་རྣམས་ནི་ཡན་ལག་ཐམས་ཅད་ལ་ཆུ་དང་འོ་མ་འདྲེས་པ་བཞིན་དུ་བཞུགས་སོ་ཞེས་པ་དང༌། དུམ་བུ་གཉིས་པའི་དཀྱིལ་ཆོག་ནས་དེ་བཞིན་གཤེགས་པ་རྣམས་ནི་ཡན་ལག་གི་ཆ་ཐམས་ཅད་དུ་བཞུགས་སོ་ཞེས་གསུངས་པའི་དགོངས་པ་ནི་དེ་བཞིན་གཤེགས་པའི་སྐུ་ལ་བཞུགས་ཙམ་ན་ཚད་མེད་གྲངས་མེད་དུ་བཞུགས་ཀྱང༌། གནས་ཙམ་ན་ཚད་ཅན་གྲངས་ཅན་དུ་གནས་ཏེ། ཉེར་དགུ་པོ་ཉིད་ལས་གཞན་ན་མེད་དོ། ། དེ་ཉིད་རེ་རེ་ལ་རྣམ་སྣང་ལ་སོགས་པའི་སྐུའི་རྣམ་པས་ཁྱབ་ཀྱང་ཁྱབ་ལ་སོ་སོར་མ་འདྲེས་པའང་སྣང་སྟེ།
མེ་ལོང་ལ་གཟུགས་བརྙན་གྱིས་ཀྱང་ཁྱབ་ལ་མེ་ལོང་ཡང་ཡིན་པ་བཞིན་ནོ། ། དེ་བས་ན་ལྷ་དྲུག་དྲུག་གཅིག་ཏུ་གནས་པ་བཞེད་དོ། ། འདི་ལུང་དང་ཡང་མཐུན་ལ་རྒྱས་ཀྱང་གདབ་ཏུ་འདོད་དོ། ། འདི་ལའང་བྱང་ཆུབ་མཆོག་ལ་སོགས་པའི་ཕྱག་རྒྱ་ལ་སོགས་པ་དཀའ་བར་གནས་སམ་གསུང༌། གཞན་དག་ནི་བཞུགས་ཙམ་ན་ཡང་ཚད་མེད་གྲངས་མེད་ཀྱིས་བཞུགས་ལ། གནས་ཙམ་ན་ཡང་ཚད་མེད་གྲངས་མེད་ཀྱི་གནས་ཏེ། རགས་པས་བལྟས་ན་རྡོ་རྗེ་སེམས་དཔའ་ལྟ་བུ་གཅིག་ལས་མེད་པ་ལ། བློ་ཕྲ་བས་བལྟས་ན་ཡན་ལག་རེ་རེ་ལ་བསམ་གྱིས་མི་ཁྱབ་པ་གནས་ཏེ། དཔེར་ན་རྡུལ་ཕྲན་འདུས་པའི་གོང་བུ་བཞིན་ནོ་ཞེས་འདོད་དོ། ། སྒྲུབ་པ་ཆེན་པོ་འདི་ལ་དཔལ་མཆོག་ནས་ཡེ་ཤེས་ཀྱི་ཚོགས་ཕུལ་དུ་བྱུང་བ་ཞེས་བཤད་དོ། །
ཞེས་གསུངས་སོ། ། དེ་ལྟར་སྒྲུབ་པ་ཆེན་པོ་བྱས་ནས་ཕྱག་རྒྱ་བཞིས་རྒྱའི་བཏབ་བོ། ། དེའང་སེམས་དཔའ་རྣམས་ཀྱི་དམ་ཚིག་གི་ཕྱག་རྒྱ་ནི་གོང་དུ་བཏབ་པ་ཉིད་ལས། འདིར་གདབ་པ་མེད་དོ། ། དེ་ལ་དེ་བཞིན་གཤེགས་པ་རྣམས་ཀྱི་དམ་རྒྱས་འདེབས་པ་ནི། གཞི་ལུས་ཀྱི་ང་རྒྱལ་གྱིས་རྣམ་སྣང་གི་དམ་རྒྱ་བཅིང༌། ངག་ཏུ་རྣམ་སྣང་གི་སྔགས་བརྗོད་དུས་སུ་སེམས་ཀྱི་རྒྱས་གདབ། རྒྱུའི་རྣམ་སྣང་དུ་ཡོད་པ་དམིགས་ཡུལ་དུ་བཞག་ལ། ཐུགས་ཀའི་ཧཱུྃ་ལས་རྡོ་རྗེ་རྩེ་ལྔ་པ་བསྐྱེད་ལ། མིག་ཡོར་དང་མཚུངས་པ་དང་ནམ་མཁའ་དང་མཉམ་པར་བསྒོམ་མོ། །
དེས་མི་བསྐྱོད་པ་ལ་སོགས་པ་ལའང་སྦྱར་རོ། ། དམ་རྒྱའི་གདམས་པ་དེའང་རྟོག་པ་དང་པོའི་ཕྱག་རྒྱ་བཞི་པ་ལས། རང་གི་དབང་པོ་བཤིག་ནས་ནི། ། རྡོ་རྗེ་བཅིང་བས་གཟུང་བར་བྱ། ། དེ་ཡི་ཕྱག་རྒྱ་གང་རེག་པ། ། དེ་མ་ཐག་ཏུ་དབང་དུ་འགྱུར། ། ཞེས་གསུངས་པས་ཆོས་ཐམས་ཅད་བདག་མེད་པར་བསྒོམས་པས་ཐ་མལ་གྱི་ཕུང་པོ་དང་ཁམས་དང་སྐྱེ་མཆེད། བདག་ཏུ་བཟུང་བས་བསྡུས་པ་བཤིག་སྟེ་རྒྱས་གདབ་པའི་ལྷ་དམིགས་ཡུལ་དུ་འཛིན་པ་དེ་མིག་ཡོར་དང་མཚུངས། ནམ་མཁའ་དང་མཉམ་པར་དེ་ཁོ་ན་ཉིད་བསྒོམས་པས་དམ་རྒྱ་འགྲུབ་བོ། ། དེས་ཆོས་རྒྱ་མན་ཆད་སེམས་དཔའ་དང་བཅས་པ་ལ་འདེབས་སོ། །
དེ་ཡང་ཆོས་རྒྱ་ལས་རྒྱ་ནི་གཞི་ལུས་ཀྱི་ང་རྒྱལ་གྱིས་འདེབས་ཏེ། ཆོས་རྒྱ་ནི་རྣལ་འབྱོར་པ་རྐང་པ་རྡོ་རྗེ་སྐྱིལ་ཀྲུང་དུ་བཅས་པ། ལག་པ་རྡོ་རྗེ་བསྡམས་པ་བཀན་ཏེ་པང་བར་བཞག མིག་སྣ་རྩེར་གཏད། ཚིགས་པ་བསྲང༌། མགྲིན་པ་བཀུག་ལ་ལྕེ་རྐན་ལ་སྦྱར་ཏེ། རྟེན་དང་བརྟེན་པའི་དེ་བཞིན་གཤེགས་པ་དང༌། སེམས་དཔའ་ཐམས་ཅད་ཀྱི་མགྲིན་པར་ཧྲཱིཿལས་པདྨ་འདབ་བརྒྱད་བསྐྱེད། མདུན་གྱི་འདབ་མ་ལ་ཨ་ལས་ཟླ་བ་ལ་ཧཱུྃ་ལས་རྡོ་རྗེ་རྩེ་ལྔ་པ་དཀར་པོ་བསམས་ལ། ཨོཾ་བཛྲ་ཛི་ཧྭའི་བྱིན་གྱིས་བརླབས་པའི་ལྕེ་ལ་འོག་ནས་འབྱུང་བའི་བཛྲ་ཛྙཱ་ན་ལ་སོགས་པ་ཐམས་ཅད་ལ་ཆོས་ཐམས་ཅད་རང་བཞིན་གྱིས་རྣམ་པར་དག་གོ་ཞེས་བསྒོམ་མོ། །
དེའང༌། རྡོ་རྗེ་ཕྲ་མོའི་ཚུལ་སྦྱར་ལ། ། ཡེ་ཤེས་ཕྱག་རྒྱ་བཅིང་བར་བྱ། ། ཆོ་ག་འདི་ཡི་ཚུལ་གྱིས་ནི། ། ཡེ་ཤེས་ཕྱ་རྒྱ་དབང་དུ་འགྱུར། ། ཞེས་གསུངས་པས་སོ། ། དེ་ནས་ལས་རྒྱས་གདབ་བ་ནི། རྟེན་དང་བརྟེན་པའི་སྐུ་ལ་རྣམ་སྣང་ཇི་སྙེད་བཞུགས་པ་དམིགས་ཡུལ་དུ་བཞག དེའི་ཐུགས་ཀར་ཨ་ལས་སྣ་ཚོགས་རྡོ་རྗེ་བསྐྱེད། ཆོས་ཐམས་ཅད་རང་བཞིན་གྱིས་འོད་གསལ་བའོ་ཞེས་བསྒོམ་ཞིང༌།
ངག་ཏུ་རྡོ་རྗེའི་གླུ་སྔོན་དུ་སོང་བས་རྣམ་སྣང་གི་སྔགས་གླུར་ལེན། གཞི་ལུས་ཀྱི་གར་སྔོན་དུ་སོང་བས་འོག་ནས་བཤད་པའི་ལས་རྒྱ་འཆའ་བའོ། ། དེས་འབེབས་པའི་བར་དུ་བསྒྲེའོ། ། དེ་ཡང༌། གླུ་དང་གར་དང་ཟས་དང་ནོར། ། སྤྱོད་ལམ་ལ་སོགས་བདེ་བ་རྣམས། ། སངས་རྒྱས་རྣམས་ལ་ཕུལ་གྱུར་ན། ། ལས་ཀྱི་ཕྱག་རྒྱ་དབང་དུ་འགྱུར། ། ཞེས་གསུངས་པས་སོ། ། དེ་ནས་ཕྱག་རྒྱ་ཆེན་པོའི་རྒྱས་གདབ་པ་ནི།
རང་རང་གི་ཕྱག་རྒྱ་ཆེན་པོའི་རྒྱས་གདབ་སྟེ། རྣམ་སྣང་ལ་ཆེན་པོས་འདེབས་ཙམ་ན། གཞི་ལུས་གང་ཡིན་ཡང་རྣམ་སྣང་ཇི་སྙེད་ཡོད་པར་འཕོས། ལག་པས་ཀྱང་དེའི་ཕྱག་རྒྱ་ཆེན་པོ་བཅིང༌། ངག་ཏུ་རྣམ་སྣང་གི་སྔགས་བཟླས་ཤིང་སྙིང་གར་སེམས་དཔའི་རྡོ་རྗེ་བསམས་ཏེ་བྱང་ཆུབ་ཀྱི་སེམས་ཆེན་པོའོ་ཞེས་བསྒོམ་མོ། ། དེ་བཞིན་དུ་བྱིན་པ་གཡོན་འབེབས་པའི་བར་དུ་ང་རྒྱལ་འཕོས་ཏེ་འདེབས་པ་རུ་ཤེས་པར་བྱའོ། ། དེ་ཡང༌། བདག་ཉིད་ཆེན་པོ་གང་གང་གིས། ། ཕྱག་རྒྱ་གང་དང་གང་བཅིང་བ། ། བཟླས་པའི་སྙིང་པོའི་དོན་དུ་ནི། །
དེར་ནི་བདག་ཉིད་བསྒོམ་པར་བྱ། ། ཞེས་གསུངས་པས་དམིགས་ཡུལ་དུ་བཞག་པ་མ་ཡིན་པར་རང་ང་རྒྱལ་བསྒོམ་པའོ། ། དེ་ལ་རྩ་རྒྱུད་ནས། ལས་ཆེན་མཆོག་གི་ཕྱག་རྒྱ་ཡིས། ། དམ་ཚིག་རྣམས་ནི་གཞག་པར་བགྱི། ། ཞེས་ལས་རྒྱ་བསྟན། དམ་ཚིག་མཆོག་གི་ཕྱག་རྒྱ་དང༌། ། སེམས་དཔའ་རྡོ་རྗེ་ལ་སོགས་པས། ། དེ་ལྟར་སེམས་དཔའ་ཆེན་པོ་བསྒྲུབ། ། ཅེས་དམ་རྒྱ་བསྟན་པ་ཙམ་ལས་མེད་པ་ལས་ཆོས་དང་ཕྱག་རྒྱ་ཆེན་པོ་བསྣན་ཏེ།
ཕྱག་རྒྱ་བཞིར་གྲངས་ངེས་པ་དང༌། གོ་རིམ་ངེས་པ་ནི། ལས་ཆེན་ཞེས་བྱ་བ་ནི་ཆོས་ལས་ཆོས་གསུམ་གྱིས་ལུས་ངག་ཡིད་གསུམ་གྱི་ལས་སུ་བྱ་བ་ལ་བྱེད་ལ། མཆོག་ཅེས་པ་ཁྱད་པར་དུ་སེམས་ཀྱི་ལས་ཕྱག་རྒྱ་གསུམ་པོ་དེའི་མཚན་མ་བསྒོམ་པ་ལ་བྱ་ལ། དེའང་འཇིག་རྟེན་གསུམ་རྒྱལ་གྱི་དོན་དང༌། རྩེ་མོའི་དོན་དྲངས་ནས་གཞིར་བྱས་གསུངས། ཡང་བཞིར་གྲངས་ངེས་པ་རྣམ་སྣང་སོགས་ལྷ་རེ་རེ་སྒྲུབ་པ་ལ་བཞིའི་རྒྱས་གདབ། མེད་ན་སྒྲུབ་པའི་ཡན་ལག་མི་ཚང་སྟེ། མ་ཚང་བ་དང་ལྷག་ན་མི་འགྲུབ་པས་བཞིར་བྱས་པ་དང༌། དཀྱིལ་འཁོར་འཁོར་ལོ་ལ་ཕྱག་རྒྱ་བཞིའི་རྒྱས་གདབ་དགོས་པས་སོ། །
དེ་ལ་སྒྲུབ་པའི་ཡན་ལག་བཅུ་དྲུག་ནི། ཕྱག་རྒྱ་ཆེན་པོ། དམ་ཚིག ཆོས་ལས། དགུག་པ། གཞུག་པ། བཅིང་བ། དབང་དུ་བྱ་བ། བྱིན་གྱིས་བརླབ་པ། དབང་བསྐུར།
ཏིང་ངེ་འཛིན། མཆོད་པ། སྙིང་པོ། ཕྱག་རྒྱ། གསང་སྔགས། རིག་པའོ། ། དཀྱིལ་འཁོར་ལ་ཕྱག་རྒྱ་བཞིའི་རྒྱས་གདབ་པ་རྒྱུད་གཞན་ནས་གསུངས་པའི་ཕྱིར་རོ། ། ཕྱག་རྒྱའི་གོ་རིམ་ངེས་པ་ནི། དམ་རྒྱ་སྔོན་ལ་སྒྲུབ་པ། དཔལ་མཆོག་དང་དེ་བསྡུས་ཉིད་ཀྱི་ཕྱག་རྒྱའི་ཡེ་ཤེས་དྲངས་ནས་བཤད།
དེ་ནས་ཆོས་ལས་བྱས་ཏེ། མཐར་ཕྱག་རྒྱ་ཆེན་པོས་འདེབས་པ་ནི། ལྷ་ཐམས་ཅད་ཕྱག་རྒྱ་ཆེན་པོས་བཞུགས་པས་ཕྱག་རྒྱ་གཞན་དུ་བསྒྱུར་མི་དགོས་པས་ཆོ་ག་ཉུང༌། ཤག་མི་དང་པོར་ཕྱག་རྒྱ་ཆེན་པོས་བཏབ་པས་ལས་རྒྱའི་རྗེས་ལ་ཡང་ཕྱག་རྒྱ་ཆེན་པོས་འདེབས་དགོས་པས་ཚེགས་ཆེའོ། ། བཞིའི་གྲངས་ངེས་དང༌། གོ་རིམ་ངེས་པ་ཞིབ་པར་འདོད་ན་འགྲེལ་བར་བལྟའོ། ། དེ་ནས་གཞི་ལུས་ཀྱི་ང་རྒྱལ་གྱིས་སེམས་མ་བཞིའི་བྱིན་གྱིས་བརླབ་པ་བྱ་སྟེ། སེམས་དཔའ་དང་དེ་བཞིན་གཤེགས་སྐུ་ཐམས་ཅད་ཀྱི་ཐུགས་ཀ་ལ་དམིགས་ཏེ་སྔགས་དང་པོ་ལ་ལན་ཅིག་བརྗོད་པས་ཐམས་ཅད་ཀྱི་ཐུགས་ཀར་ཟླ་བའི་སྟེང་དུ་རྡོ་རྗེ་རྩེ་ལྔ་པའི་ནང་དུ་ཚུད་པའི་རྡོ་རྗེ་སེམས་མ་བསྒོམ། ཡང་སྔགས་དེས་དེ་ཐམས་ཅད་ཀྱི་སྤྱི་བོ་དང༌། ལྐོག་མ་དང༌།
མཛོད་སྤུར་ལྷ་བསྐྱེད་པ་མེད་དེ། གནས་བྱིན་གྱིས་བརླབ་པ་ཙམ་བྱ། དེ་ནས་སྔགས་འོག་མ་གསུམ་རིམ་གྱིས་བརྗོད་པས་དཔྲལ་བར་རིན་པོ་ཆེ། ལྐོག་མར་པདྨ། སྤྱི་བོར་སྣ་ཚོགས་རྡོ་རྗེའི་ནང་དུ་ཚུད་པའི་སེམས་མ་གསུམ་བསྒོམ་མོ། ། རྒྱུད་ཕྱི་མ་ནས་བྱིན་གྱིས་བརླབས་ལུགས་གཉིས་བཤད་དེ། ཕྱག་རྒྱ་མེད་པ་གཅིག་དང༌། ཡོད་པ་གཅིག་བཤད། ཡོད་པའི་ལུགས་འགྲེལ་བའི་དང་པོ་སྦྱོར་བ་དེ་ཡིན་གསུང༌། ཕྱག་རྒྱ་མེད་ཙམ་ན་ལག་པ་མཉམ་གཞག་ཏུ་བྱའོ། །
དེ་ལྟར་གོག་པ་རེ་རེར་ལྷ་དྲུག་དྲུག་ཡོད་པ་ལ་སེམས་མ་བཞིའི་བྱིན་གྱིས་བརླབས་པས་སུམ་ཅུ་སུམ་ཅུ་ཡོད་དོ། ། སྤྱིར་བརྒྱད་བརྒྱ་བདུན་ཅུ་ཡོད་ཟེར་ཏེ། དོན་གྱིས་སེམས་དཔའ་ལུས་ལ་བསྒྲུབ། སྒྲུབ་ཆེན་དེ་བཞིན་གཤེགས་པ་སེམས་མ་བཞིའི་བྱིན་གྱིས་བརླབས་ཏེ། རྡོ་རྗེ་དབྱིངས་ལྷ་སུམ་ཅུ་སོ་བདུན་ལུས་ལ་བསྒྲུབ་པའོ། ། དེ་བཞིན་གཤེགས་པའི་ཟློས་པའི་དབང་དུ་བྱས་ཏེ་རྣལ་འབྱོར་ཆེན་པོ་བསྡུས་ཏེ་བསྟན་པ་ནི། དེ་བཞིན་གཤེགས་པ་ཞེས་བྱ་བ་ལ་སོགས་པའོ། ། དོན་ནི་དེ་བཞིན་གཤེགས་པ་ལྔ་ལ་མེ་ཏོག་ཕོག་ན་དེའི་སྒྲུབ་པ་སྟོན་ཏོ། ། དེ་ལ་སྤྱིར་ཁྲུས་བྱ་བ་ནས་དཀྱིལ་འཁོར་བསྡུ་བའི་བར་གྱི་སྔོན་འགྲོ་རྣམས་ནི་གང་ལ་མེ་ཏོག་ཕོག་པའི་ང་རྒྱལ་གྱིས་བྱ་བ་ཡིན་པས་ཐུན་མོང་ངོ༌། ། རྣལ་འབྱོར་ཆེན་པོ་ལ་སོ་སོར་བསྟན་ཏོ། །
དེ་ལ་ཆོ་གའི་རྣམ་གྲངས་བརྒྱད་དེ། བདག་ལྷར་བསྐྱེད་པ། བྱིན་གྱིས་བརླབ་པ། དཀྱིལ་འཁོར་དུ་འཇུག་པ། དབང་བསྐུར་བ། སེམས་དཔའ་ལུས་ལ་བསྒྲུབ་པ། སྒྲུབ་པ་ཆེན་པོ། ཕྱག་རྒྱ་བཞིའི་རྒྱས་གདབ་པ། ཡུམ་བཞིའི་བྱིན་གྱིས་བརླབ་པའོ། ། དེ་ལ་དང་པོ་ནི་སེམས་དཔའ་ཟློས་པ་པོས་ཆོས་བདག་མེད་པ་སྔོན་དུ་འགྲོ་བས་ཆོ་ག་ལྔས་སེམས་དཔའི་སྐུར་བསྐྱེད་པའོ། །
དེ་བཞིན་གཤེགས་པའི་ཟློས་པ་པོས་བསྐུལ་བ་དང་ཞུ་བ་སྔོན་དུ་འགྲོ་བས་མངོན་བྱང་ལྔས་དེ་བཞིན་གཤེགས་པའི་སྐུ་བསྐྱེད་དེ། བསྒོམ་རིམ་ནི། རང་རྟེན་དོན་གྲུབ་ཏུ་མོས། གནས་འོག་མིན་དུ་མོས་ཏེ་བསྐུལ་ཞུས་ཏེ་མངོན་བྱང་ལྔས་རྣམ་སྣང་གི་སྐུར་བསྐྱེད་དེ། བྱིན་གྱིས་བརླབ་པ་ལས་མ་ཡ་ཧཾ་གི་བྱིན་གྱིས་བརླབ་པར་མི་བྱ་སྟེ། དེ་ཉིད་སྣང་བ་ལས། དེ་བཞིན་གཤེགས་པའི་རྣལ་འབྱོར་པས་ནི་ཨོཾ་ཙིཏྟི་ཞེས་བྱ་བ་ནས་སྟ་ཏ་ཨ་ཧཾ་ཞེས་བྱ་བའི་བར་འདི་བརྗོད་པར་བྱའི། མ་ཧཱ་ས་མ་ཡ་ཧཾ་ཞེས་བརྗོད་པས་མ་ཡིན་ཏེ། དེ་བཞིན་གཤེགས་པ་དང༌། རྡོ་རྗེ་དང༌།
རིན་པོ་ཆེ་དང༌། པདྨའི་རིགས་ཉིད་ནི་རྣམ་སྣང་ཆེན་པོའི་ངོ་བོ་ཡིན་པའི་ཕྱིར་རོ། ། ཞེས་གསུངས་སོ། ། དེ་ནས་ས་མ་ཡ་ཞེས་བརྗོད་དེ། དོན་དམ་པར་ཆོས་དབྱིངས་རྣམ་སྣང་ཆེན་པོ་དེ། ཀུན་རྫོབ་ཏུ་རྣམ་སྣང་གི་གཟུགས་ཅན་ནོ་ཞེས་བསམ་མོ། ། གལ་ཏེ་རྣམ་སྣང་ལ་ལྷ་དེ་ལྟར་ཡིན་ན་མི་བསྐྱོད་སོགས་ལ་ཇི་ལྟར་བྱ་སྙམ་ན་ཁ་ཅིག་ན་རེ། མངོན་བྱང་གོ་བསྒྱུར་ཏེ་ལྔ་པ་ལ་མི་བསྐྱོད་པ་ལ་སོགས་པའོ་ཟེར་ཏེ་དེ་ནི་མ་ཡིན་ནོ། ། དེས་ན་རྣམ་སྣང་དུ་བསྐྱེད་པའི་རྗེས་ལ་རང་གི་དམ་ཚིག་གི་ཕྱག་རྒྱ་བཅིངས་ཏེ་ས་མ་ཡ་ཧཾ་ཞེས་བརྗོད་པས་གང་ཡིན་གྱི་སྐུར་བསྒོམས་ཏེ། དོན་དམ་པར་རྣམ་སྣང་ཆེན་པོ་ཀུན་རྫོབ་ཏུ་དེ་ལྟ་བུའོ་ཞེས་བསམ་མོ། །
དེ་ནས་རང་རང་གི་དམ་རྒྱས་གནས་བཞི་བྱིན་གྱིས་བརླབ་པ་སྔར་དང་འདྲའོ། ། དེ་ནས་བཛྲ་དྷཱ་ཏུ་ཟློས་ཤིང་རང་གིས་ཕྱག་རྒྱ་ཆེན་པོ་བཅིང་ངོ༌། ། འཇུག་ཅིང་དཀྱིལ་འཁོར་བལྟ་བའི་བར་འདྲ། ། དབང་བསྐུར་ལ་དེ་བཞིན་གཤེགས་པ་ལ་རིན་པོ་ཆེའི་ཅོད་པན་ལས་མེད་དོ། ། གཞན་སེམས་དཔའ་ལུས་ལ་བསྒྲུབ་པ། སྒྲུབ་ཆེན་དང་ཕྱག་རྒྱ་བཞིའི་རྒྱས་གདབ་པ་འདྲ་སྟེ། དེ་རྣམས་ནི་ཆོ་ག་ཐམས་ཅད་རྗེས་སུ་དཔྱད་པར་བྱའོ། ། ཞེས་པ་ལ་བརྟེན་ཏོ། ། དེ་ནས་བྱིན་གྱིས་བརླབ་པ་ནི། སེམས་དཔའ་ལ་སེམས་མ་བཞིའི་སྔགས་ཀྱི་བྱིན་གྱིས་བརླབས་ལ།
དེ་བཞིན་གཤེགས་པ་ལ་དབྱིངས་ཀྱི་དབང་ཕྱུག་མའི་སྔགས་དང་ཕྱག་རྒྱའི་བྱིན་གྱིས་བརླབས་ཏེ། བསྒོམ་པ་ནི་སེམས་དཔའ་དང་འདྲའོ། ། དེ་རྣམས་དེ་བཞིན་གཤེགས་པས་བྱ་བའང༌། དཔལ་མཆོག་དུམ་བུ་གཉིས་པ་ལས་གསུངས་ཏེ། སྡིག་པ་དྲལ་བའི་ཕྱག་རྒྱས་སྡིག་པ་དྲལ་བར་བྱའོ། ། དེ་ནས་རྡོ་རྗེ་སྐྱིལ་ཀྲུང་བཅས་ལ། དེའི་སྟེང་དུ་རྡོ་རྗེ་བསྡམས་པ་བཀན་ཏེ་བཞག་ལ། སྙིང་གའི་སེམས་དཔའི་རྡོ་རྗེ་བཀོད་དེ། འཕགས་པ་དེ་ཉིད་བསྡུས་པ་ལས་གསུངས་པའི་མངོན་པར་བྱང་ཆུབ་པ་ལྔའི་རིམ་པ་བསྒོམ་པར་བྱའོ། ། དེ་ནས་རྣམ་པར་སྣང་མཛད་ཀྱི་ཕྱག་རྒྱ་བཅིངས་ལ་ས་མ་ཡ་ཧཾ་ཞེས་བསྒོམས་ལ་ས་མ་ཡ་ཨ་དྷི་ཏིཥྛ་ས་མ་ཡ་ཞེས་བྱ་བས་དམ་རྒྱ་དེ་སྙིང་ག་དང༌།
ལྐོག་མ་དང༌། དཔྲལ་བ་དང༌། སྤྱི་བོར་བྱིན་གྱིས་བརླབ་པར་བྱའོ། ། དེ་ནས་ནམ་མཁའ་དང་མཉམ་པའི་སྦྱོར་བས་རང་ཉིད་ཀྱི་སྙིང་གར་ཡིད་ཀྱིས་གཞུག་ལ། རྡོ་རྗེ་འཁོར་ལོའི་ཕྱག་རྒྱས་དེ་ཉིད་བཅོམ་ལྡན་འདས་རྣམ་པར་སྣང་མཛད་ཀྱི་ཕྱག་རྒྱ་བཅིངས་ལ། དཀྱིལ་འཁོར་ཆེན་པོ་མངོན་པར་སྤྲུལ་ལ། དངོས་གྲུབ་གྱི་རྡོ་རྗེའི་བརྟུལ་ཞུགས་ཀྱི་བར་གྱིས་བདག་ཉིད་འཇུག་པའི་ཆོ་ག་རྣམས་རྗེས་སུ་སྤྱད་དེ་དཀྱིལ་འཁོར་དེ་རང་གི་སྙིང་གའི་ཟླ་བའི་ནང་དུ་འདྲེས་པར་བསམས་ལ་ཞེས་གསུངས། དེ་ནས་དེ་ཉིད་བསྡུས་པ་ན་མེད་པའི་སེམས་དཔའ་བསྒྲུབ་པ་དང་འདྲ་བའི་རྣམ་སྣང་རང་འདྲ་བ་སྒྲུབ་པ་ཅིག་གསུངས། དེ་ལ་ཕྱག་རྒྱ་བཞིའི་རྒྱས་བཏབ་ནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལས་གསུངས་པའི་རྣལ་འབྱོར་ཆེན་པོ་བྱའོ་ཞེས་གསུངས་སོ། ། དེ་ནས་ཕྱག་རྒྱ་བཞིའི་ལེའུ་འདིར་ཞར་ལས་འོངས་པའོ། །
ཇི་ལྟར་ཞེ་ན་འདིར་མི་འདེབས་པའི་ཕྱིར་རོ། ། གོང་དུ་གདབ་ན་སྔར་གོང་དུ་བསྟན་པ་སྒྲུབ་ཆེན་ཟིན་པའི་སྐབས་དང༌། ཕྱག་རྒྱ་བཞི་ཚང་བར་ཉམས་སུ་ལེན་པ་ནི། ལས་རྒྱལ་མཆོག་དང་བསྡུ་བ་གཉིས་པ། ལྷ་ཚང་བའི་ཕྱག་རྒྱ་བཞིས་གདབ་པ་དགོས། ཚོགས་ཀྱི་རྟེན་བསྡུ་བའི་དུས་སུ་ལྷ་ཚང་བའི་དམ་རྒྱ་དགོས། ལྡང་བའི་ཆོ་ག་ཉེ་བར་བསྡུ་བའི་སྐབས་སུ་དགོས། སྙིང་གའི་དཀྱིལ་འཁོར་བསྒོམ་པའི་བསྙེན་པ་དང༌། རང་གི་ལྷ་བསྒྲུབ་པ་རྣལ་འབྱོར་ཆེན་པོའི་བསྙེན་པ་གཉིས་ལ་ཚོགས་རྟེན་སྦུད་ཙམ་ན་ནི་དམ་རྒྱ་དགོས། རྣལ་འབྱོར་ཆེན་པོ་ལ་སེམས་མ་བཞི་མ་གཏོགས་པའི་ཕྱག་རྒྱ་བཞི་དགོས།
ཉེ་བར་སྡུད་ཙམ་ན་སེམས་མ་མ་གཏོགས་པའི་དམ་རྒྱ་དགོས། ས་ཆོག་དུས་སུ་རྣལ་འབྱོར་ཆེན་པོ་བསྒོམས་ན་རྒྱས་གདབ་ལ་སེམས་མ་བཞི་མ་གཏོགས་པའི་ཕྱག་རྒྱ་བཞི་དགོས། དེ་ལ་སྔོན་འགྲོ་ཚོགས་རྟེན་སྡུད་པའི་དམ་རྒྱ་དགོས། སྔོན་འགྲོ་མི་བྱེད་ན་མི་དགོས་སོ། ། ས་ཆོག་རྫོགས་ནས་རྣལ་འབྱོར་ཆེན་པོའི་ཕྱག་རྒྱ་དགྲོལ་བ་ལ་སེམས་མ་བཞི་མ་གཏོགས་པའི་དམ་རྒྱ་དགོས། ལྷག་པར་གནས་པའི་སྔོན་འགྲོ་ལ་རྒྱས་གདབ་ཚན་གསུམ། ཚོགས་རྟེན་བསྡུ་བ་དང་བཞི་དགོས། རྒྱས་པ་ཏིང་ངེ་འཛིན་གསུམ་བསྒོམ་པའི་བསྙེན་པ་བཞིན་བྲིས་པའི་དཀྱིལ་འཁོར་དུ་ལྷ་ཚང་བའི་ཕྱག་རྒྱ་བཞིའི་རྒྱས་འདེབས་པ་དང༌། བྲིས་པའི་དཀྱིལ་འཁོར་དུ་ཕྱག་རྒྱ་གྲོལ་ཙམ་ན་ལྷ་ཚང་བའི་དམ་རྒྱ་དགོས། རྒྱས་གདབ་པ་མ་གཏོགས་པ་ལྷ་ཚང་བའི་ཕྱག་རྒྱ་ཆེན་པོ་ལྷ་རྣམས་ལས་ལ་སྦྱོར་བ་དང༌།
རྡོ་རྗེ་སྒྲུབ་པའི་དུས་སུ་དགོས། རྒྱས་གདབ་པ་མ་གཏོགས་པ་ལྷ་ཚང་བའི་ཆོས་རྒྱ་རང་ལས་རྒྱ་དགོས་པ་མེད། དམ་རྒྱ་དང་ཆེན་པོ་ལྷ་སོ་སོ་རང་གི་སྐྱེད་ཆོག་ལ་དགོས་པ་མང༌། ཡེ་ཤེས་དབབ་པ་བརྟན་པར་བྱེད་པ་སེམས་དཔའ་བཅུ་དྲུག་གི་ཕྱག་རྒྱ་དགོས་པ་དང༌། ལྷ་མོ་བརྒྱད་ཀྱི་མཆོད་པ་ལ་ལྷ་མོ་བརྒྱད་ཀྱི་ལས་རྒྱ་དགོས་པ་དང༌། སེམས་མ་བཞིའི་དམ་རྒྱ་བྱིན་རླབས་དགོས་པ་ལ་སོགས་པ་གཞུང་བརྟགས་ཤིང་ཤེས་པར་བྱའོ། ། སེམས་མ་བཞིའི་ཆོས་ལས་ཆེན་པོ་གསུམ་དང༌། སྐལ་བཟང་གི་འདིར་མ་སྨོས་ཏེ། འོག་བྲིས་པའི་ལྷ་ལ་རྒྱས་གདབ་སྐབས་ནས་སྟོན། སྐལ་བཟང་ལ་བསྙེན་པའི་དུས་སུ་རྒྱས་གདབ་མི་དགོས།
ལྷག་གནས་དང་བྲིས་པའི་དཀྱིལ་འཁོར་གཉིས་སུ་དགོས་ཏེ། སྐལ་བཟང་ལ་ཕྱག་རྒྱ་དགྲོལ་བ་ནི་མ་བཤད་ལ། གདམས་ངག་ལ་ཡང་མི་གསུང་ངོ༌། ། དམ་ཚིག་གི་ཕྱག་རྒྱ་བཅིང་བའི་སྔགས་ལ། དེ་བཞིན་གཤེགས་པ་ལ་ས་མ་ཡ་སྟྭཾ་གྱིས་འཆིང་ལ། རིགས་ལ་སུ་ར་ཏི་སྟྭཾ་གྱིས་འཆིང་ཞེས་པ་ལ། འོ་ན་སྙིང་གར་འཇུག་ཙམ་ན་སེམས་མ་རྡོ་རྗེའི་ཕྱག་རྒྱས་ས་མ་ཡ་སྟྭཾ་གྱིས་བཅིངས་པ་དེ་དེ་བཞིན་གཤེགས་པའི་རིགས་མ་ཡིན་ནམ་སྙམ་ན། ཡིན་ཏེ་དེ་ནི་དཀྱིལ་འཁོར་དུ་འཇུག་པའི་དུས་སུ་བཅིངས་པ་དེ་རྡོ་རྗེ་དབྱིངས་ཉིད་ནས་གསུངས་པ་ཡིན་ལ། འདི་ནི་རྒྱས་འདེབས་པའི་དུས་སུ་སོ་སོར་བྱེད་པ་རྒྱུད་ཕྱི་མའི་དགོངས་པ་ཡིན་པས་འགལ་བ་མེད་དོ། ། འདིར་དམ་རྒྱ་འཆིང་སྔགས་སོ་སོར་བསྟན་ཡང་གཉལ་པ་ཚོགས་རྟེན་སྡུད་པ་དང༌།
རྣལ་འབྱོར་ཆེན་པོའི་དུས་སུ་སྔགས་འདི་མི་བརྗོད་དོ། ། ཇི་ལྟར་ཞེ་ན་སྔགས་འདིའང་ཕྱག་རྒྱ་འགྲུབ་པའི་རྒྱུ་ཡིན་ལ། གཟུགས་བརྙན་ལ་སོགས་པའང་ཕྱག་རྒྱ་འགྲུབ་པའི་རྒྱུ་ཡིན་པས། གང་རུང་གཅིག་གིས་ཆོག་པ་ལ་གཟུགས་བརྙན་སྔར་སོང་བས་སོ། ། གང་རུང་གཅིག་གིས་ཆོག་པར་ཡང༌། རྩ་རྒྱུད་གྱི། རྡོ་རྗེ་ཁུ་ཚུར་དམ་བཅིངས་ནས། ། ཕྱག་རྒྱ་ཐམས་ཅད་དབང་དུ་འགྱུར། ། ཞེས་པའི་འགྲེལ་པར་བཛྲ་མུཥྚི། ཞེས་པས་རྡོ་རྗེ་ཁུ་ཚུར་གྱིས་དམ་ཚིག་གི་ཕྱག་རྒྱ་བཅིང་བར་བྱ་སྟེ།
དེ་ལྟར་ན་ཕྱག་རྒྱ་ཐམས་ཅད་འགྲུབ་པར་འགྱུར་རོ། ། དེ་ལྟར་མི་བྱེད་ན་ས་མ་ཡ་སྟྭཾ་ཞེས་ཟློས་ཤིང་ཕྱག་རྒྱ་ཆེན་པོ་ལ་སོགས་པ་ཐམས་ཅད་བཅིང་བར་བྱའོ་ཞེས་གསུངས་པས་སོ། ། འོ་ན་འདིར་བསྟན་པ་ལ་དགོས་པ་མེད་དམ་སྙམ་ན། ཡོད་དེ་སྔར་གྱི་གཟུགས་བརྙན་ལ་སོགས་པ་དང་ཉེ་བས་མི་དགོས་ལ། འོག་ཏུ་ལས་རྒྱལ་མཆོག་དང༌། བསྡུ་བ་གཉིས་པ་དང༌། བྲིས་པའི་དཀྱིལ་འཁོར་རྒྱས་འདེབས་ཙམ་ན་གཟུགས་བརྙན་གྱི་སྦྱོར་བ་དང་འགྱངས་པས་དགོས་པ་ཡིན་ནོ་གསུངས་ཏེ། སྤྱིར་ཁ་ཅིག་ཏུ་གང་རུང་རེས་བྱ་བའང་བཤད། ཁ་ཅིག་ཏུ་གཉིས་ཀས་བྱ་བའང་བཤད་དོ། ། ཡི་གེ་བརྒྱ་པས་བརྟན་པར་བྱ་བ་གོ་སླའོ། །
དབང་བསྐུར་ཐམས་ཅད་དང་རྡོ་རྗེའི་བརྟུལ་ཞུགས་ཀྱང་དེ་བཞིན་དུ་བླངས་ལ་ཞེས་བྱ་བ། ཁ་ཅིག་ན་རེ་ཐམས་ཅད་ཅེས་བྱ་བ་སྙིང་གར་འཇུག་པ་ཙམ་ཞིག་བྱེད་ལ། དེ་ཡང་སློབ་དཔོན་འཇུག་པ་ཙམ་བྱེད་ལ། དེའང་སློབ་མ་ལ་དབང་བསྐུར་ཚད་ལེན་ནོ་ཞེས་ཟེར་ཏེ་མ་ཡིན་ནོ། ། ཁ་ཅིག་ན་རེ་རིག་པའི་དབང་ལྔ་སྟེ་ཆུ་ལ་སོགས་པའོ་ཞེས་ཟེར་ཏེ། དེ་ཡང་མ་ཡིན་ནོ། ། དེས་ན་གཞི་ལུས་གང་ཡིན་གྱི་ཅོད་པན། ཕྱག་མཚན། མིང་དང་གསུམ་བླང་ངོ༌། ། དེ་ཡང་དེ་བཞིན་དུ་ཞེས་བྱ་བ་ནི་ལེན་པའི་ཐབས་ཡིན་གྱིས་གྲངས་མ་ཡིན་ནོ། །
བཞི་ལས་མི་བྱེད་པ་ནི་དཔལ་མཆོག་གི་རྗེས་སུ་འབྲངས་ཏེ། དཔལ་མཆོག་གི་འགྲེལ་པའི་དུམ་བུ་གཉིས་པའི་ཕྱི་མའི་དེ་བཞིན་གཤེགས་པའི་དཀྱིལ་འཁོར་ནས་རྣལ་འབྱོར་ཆེན་པོ་བྱས་ལ་རིན་པོ་ཆེའི་དབང་བསྐུར་བའི་ཕྱག་རྒྱས་དབང་བསྐུར་ཏེ། ཡི་གེ་གཉིས་ཀྱི་གོ་ཆས་བདག་ཉིད་གོ་བགོ་བར་བྱའོ། ། དེ་ནས་དེ་བཞིན་གཤེགས་པའི་རྡོ་རྗེ་དང༌། བདག་པོ་དང༌། མིང་གི་དབང་བསྐུར་བ་བླངས་ལ། དངོས་གྲུབ་ཀྱི་རྡོ་རྗེ་བརྟུལ་ཞུགས་གཟུང་བར་བྱའོ་ཞེས་གསུངས། དེ་ནས་མཆོད་པ་ལ་སོགས་གསུངས་ཏེ། མགོ་ཞབས་གང་ནའང་དབང་བཞི་པོ་དེ་ལས་མ་བཤད་དོ། ། དེ་ནས་མཆོད་པ་བྱ་བ་ལ་གསུམ་སྟེ།
ལྷ་མོ་བརྒྱད་ཀྱི་དང༌། དེ་ཁོ་ན་ཉིད་གསུམ་གྱི་དང༌། དམ་ཚིག་གསུམ་གྱི་གླུའི་མཆོད་པའོ། ། དང་པོ་ནི་རང་གི་ལུས་ལ་རྟེན་དང་བརྟེན་པའི་ལྷ་རྣམས་དམིགས་ཡུལ་དུ་བྱས་ཏེ། ལུས་ཀྱིས་རྡོ་རྗེའི་གར་བྱེད། ངག་ཏུ་རྡོ་རྗེའི་གླུ་ལེན་ཅིང༌། སེམས་ཀྱིས་ལྷ་མོ་བརྒྱད་ཀྱི་ང་རྒྱལ་དུ་འཕོ་ཞིང་མཆོད་པ་བྱེད་པའོ། ། དེ་ཁོ་ན་ཉིད་གསུམ་གྱིས་མཆོད་པ་ནི། ཐུགས་ཀྱི་རྣམ་པ་ཕྱག་མཚན་རྡོ་རྗེ་དེ་རྡོ་རྗེ་སེམས་དཔར་བྱས། གསུང་གི་རྣམ་པ་དྲིལ་བུ་དེ་རྣམ་སྣང་ཆེན་པོར་བྱས།
སྐུ་ཕྱག་རྒྱ་ཆེན་པོའི་རྣམ་པ་རྟེན་དང་བརྟེན་པའི་དེ་བཞིན་གཤེགས་པ་དང་པོ་དེ་རྣམས་གཟུགས་བརྙན་དང་མཚུངས་པར་སྣང་བ་ངོ་བོ་ཆོས་ཀྱི་དབྱིངས་སུ་མོས་པ་བྱས་ནས། དེ་དག་སྟོན་པའི་ཚིག་ངག་ཏུ་བརྗོད་པས་མཆོད་པར་འགྱུར་བའོ། ། ལག་པ་གཡོན་པས་རྡོ་རྗེ་དྲིལ་བུ་བླང་ཞེས་བྱ་བ་ནི་རྡོ་རྗེས་མཚན་པའི་དྲིལ་བུའོ། ། ཊཱ་ཀྐི་ནི་འདོད་པའོ། ། ཧཱུྃ་ནི་བྱང་ཆུབ་ཀྱི་སེམས་ཀྱི་ངོ་བོ་རྡོ་རྗེ་སེམས་དཔའི་ས་བོན་ཏེ་གཏོད་པའོ། ། ཛཿཞེས་བྱ་བ་ནི་དེ་རྒྱུད་ལ་དགུག་པའོ། ། ཧོཿཞེས་བྱ་བ་ནི་དེ་རྒྱུད་ལ་བསྐྱེད་པའོ། ། ལྷག་མའི་ཚིག་གི་དོན་ནི་གཞན་དུ་གོ་བར་བྱའོ། ། དམ་ཚིག་གསུམ་གྱི་གླུའི་མཆོད་པ་ནི། རང་གཞི་ལུས་ཀྱི་ང་རྒྱལ་གྱིས་རྟེན་དང་བརྟེན་པའི་ལྷ་ཚོགས་དམིགས་ཡུལ་དུ་བཞག་ནས།
བཅོམ་ལྡན་འདས་དེ་རྣམས་ཀྱི་ཡང་དག་པའི་ཡོན་ཏན་བརྗོད་པར་ངག་ཏུ་གླུ་ལེན་ཅིང༌། བསྒོམ་པ་དེ་ཁོ་ན་ཉིད་ཆོས་དང་དམ་ཚིག་གི་དོན་ལ་སེམས་ལྷག་པར་མོས་པས་མཆོད་པར་འགྱུར་བའོ། ། ཚིག་གི་དོན་གཞན་དུ་གོ་བར་བྱའོ། ། དེ་ལྟར་བདག་ཉིད་རྫོགས་པར་བྱེད་པ་ཞེས་བྱ་བ་ནི་ལྷ་སོ་བདུན་གང་ལ་མེ་ཏོག་ཕོག་པ་དེའི་སྒྲུབ་པ་སྟེ། སེམས་མ་བཞི་སེམས་དཔའི་ཁོངས་སུ་བསྡུས་པས་སྒྲུབ་ཐབས་སུམ་ཅུ་རྩ་གསུམ་སྟོན། དེའང་ལྷ་གཅིག་སྒྲུབ་པར་བྱེད་པའི་དངོས་གཞི་ཡིན་ལ། དེ་ལ་སོ་བདུན་ལུས་ལ་བསྒྲུབ་དགོས་ཏེ། མ་བསྒྲུབས་ན་དེ་ཁོ་ན་སོ་བདུན་མི་ཚང༌། མ་ཚང་ན་སངས་རྒྱས་མི་འགྲུབ་སྟེ། རྣམ་པར་སྣང་མཛད་ཀྱིས་ཀྱང་རྒྱུ་ལམ་གྱི་སྐབས་སུ་མོས་སྤྱོད་ནས་བཅུ་གཅིག་པའི་བར་དེ་ཁོ་ན་སུམ་ཅུ་སོ་བདུན་ཚང་བར་སྤྱད་པས།
རྗེས་འཇུག་གིས་ཀྱང་སྤྱད་དགོས་པར་ཤུགས་ལས་བསྟན་པའོ། ། རང་རྫོགས་པར་བྱའོ། ། ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་གཉིས་ཏེ། བསྒོམ་པ་དངོས་དང༌། དེ་རྫོགས་པར་བྱེད་པའི་ཡན་ལག་གོ ། སྔ་མ་ལ་གསུམ་སྟེ། དང་པོ་ལ་སྦྱོར་བ་དང༌། དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་གོ ། དང་པོ་ལ་གསུམ་སྟེ།
སྔོན་འགྲོ་དང༌། དངོས་གཞི་དང༌། རྗེས་ལ་བྱ་བའོ། ། དང་པོ་ལ་དྲུག་ཏེ། མ་དག་པའི་འཇིག་རྟེན་སྦྱང་བ་དང༌། གནས་བསྐྱེད་པ་དང༌། སྙོམས་འཇུག་གི་ཏིང་ངེ་འཛིན་བསྒོམ་པ་དང༌། སྟོན་པ་དེ་བཞིན་གཤེགས་པ་རྣམས་དམིགས་བ་དང༌། རྗེས་སུ་དྲན་པ་དྲུག་བསྒོམ་པ་དང༌། མི་གཡོ་བའི་ཏིང་ངེ་འཛིན་བསྒོམ་པ་དང༌།
དེ་དག་གི་ཚིག་གི་ནི་གོ་བར་ཟད་དོ། ། དངོས་གཞི་ལ་བཞི་སྟེ། སྤྱོད་ལམ་དང༌། སེམས་ཀྱི་དམིགས་པ་དང༌། དེ་བཞིན་གཤེགས་པ་རྣམས་བྱོན་ཏེ། བྱང་ཆུབ་སེམས་དཔའ་ལ་བསྐུལ་བ་དང༌། བྱང་ཆུབ་སེམས་དཔས་ཕྱག་བྱས་ཏེ་ཞུས་པ་དང༌། རིམ་པ་བཞིན་དུ་མངོན་བྱང་བསྒོམ་པའི་དོན་ཏོ། ། དང་པོ་གསུམ་གོ་སླའོ། ། ཐ་མ་ནི།
དེ་སྐད་ཅེས་གསོལ་པ་དང་ཞེས་བྱ་བ་ལ་སོགས་པ་སྟེ། དེ་ལ་ལྔ། རང་གི་སེམས་སོ་སོར་རྟོག་པ་ལ་བྱང་ཆུབ་པ་དང༌། བྱང་ཆུབ་ཏུ་སེམས་བསྐྱེད་པ་ལ་བྱང་ཆུབ་པ་དང༌། རྡོ་རྗེ་ལ་བྱང་ཆུབ་པ་དང༌། རྡོ་རྗེའི་བདག་ཉིད་ལ་བྱང་ཆུབ་པ་དང༌། སྐུར་གྱུར་པ་ལ་བྱང་ཆུབ་པའོ། ། སྔ་མ་བཞི་ལ། ལུང་འབོགས་པ་དང༌། བསྒོམ་པ་དང༌།
རྟོགས་པ་དབུལ་བ་གསུམ་གསུམ་ཡོད་ལ། ལྔ་པ་ལ་ལུང་འབོགས་པ་དང༌། མཉམ་གཞག་གཉིས་ལས་མེད་དོ། ། དེ་ལ་དང་པོ་ནི། སངས་རྒྱས་རྣམས་ཀྱིས་ལུང་འབོགས་པ་དང༌། རང་མི་བསྐྱོད་པའི་ཕྱག་རྒྱ་ཆེན་པོ་བཅིངས་ཏེ་ལུང་གི་དོན་བསྒོམ་པ་དང༌། ཨཱ་ལི་བཅུ་དྲུག་ལས་སྙིང་གར་ཟླ་བ་ཉ་གང་བ་བསྒོམས་ཏེ་རྟོགས་པ་དབུལ་ལོ། ། རྡོ་རྗེ་རྩེ་མོ་ལས། གང་འདི་ཟླ་བ་རྫོགས་པ་ནི། ། དག་ཅིང་གསལ་ལ་རྙོག་པ་མེད། །
དེ་བཞིན་ཚོགས་ནི་རྫོགས་པའི་ཕྱིར། ། སེམས་ནི་ཟླ་བ་རྒྱས་པ་འདྲ། ། ཞེས་གསུངས་སོ། ། གཉིས་པའང་ལུང་འབོགས་པ་དང༌། རིན་བྱུང་གི་ཕྱག་རྒྱ་ཆེན་པོ་བཅིངས་ཏེ། ལུང་གི་དོན་བསྒོམ་པ་དང༌། ཟླ་བའི་སྟེང་དུ་གསལ་བྱེད་ཀྵ་མེད་པ་ལས་ཟླ་བ་གཉིས་པ་བསྒོམ། རྟོགས་པ་དབུལ་ལོ། ། ཟླ་བ་གཉིས་སུ་འོང་བའང་རྩེ་མོ་ལས་གསུངས་པ། ཟླ་བའི་དབུས་སུ་ཡང་ཟླ་བའི། །
དཀྱིལ་འཁོར་གཉིས་པའང་མཐོང་བ་ཡིན། ། ཞེས་སོ། ། གསུམ་པའང་ལུང་འབོགས་སྣང་མཐའི་ཕྱག་རྒྱ་ཆེན་པོ་བཅིངས་ཏེ་ལུང་གི་དོན་བསྒོམས་པས་ཟླ་བ་གཉིས་པའི་སྟེང་ན་སྟོང་ཉིད་མཚོན་པའི་རྡོ་རྗེ་རྩེ་ལྔ་པ་བསྒོམ། རྟོགས་པ་དབུལ་ལོ། ། དེ་ཡང་རྩེ་མོ་ལས། དཀྱིལ་འཁོར་གཉིས་པའི་དབུས་སུ་ནི། ། རྡོ་རྗེ་ཆེན་པོ་རྣམ་བསམ་པ། ། ཡུད་ཙམ་སོ་སོར་རྟོག་པ་ནི། ། ཐེག་པ་ཆེན་པོ་བསྟན་པ་ཡིན། ། ཞེས་སོ། །
བཞི་པའང་ལུང་ཕོག དོན་གྲུབ་ཀྱི་ཕྱག་རྒྱ་ཆེན་པོ་བཅིངས་ཏེ། ལུང་གི་དོན་བསྒོམས་པས་དེ་བཞིན་གཤེགས་པ་ཐམས་ཅད་ཀྱི་སྐུ་ཕྲ་རབ། གསུང་ལྗགས་ཀྱི་ཕྲ་རབ། ཐུགས་རྡོ་རྗེའི་ཕྲ་རབ་ཞུགས་པར་བསམས་ཏེ། མིང་ཡང་རྣམ་སྣང་གྲུབ་པའི་རྒྱུ་ཡིན་པས་རྡོ་རྗེ་དབྱིངས་ཞེས་བྱ་བར་མིང་དབང་བསྐུར་བར་བསམ། རྗེས་རྟོགས་པ་དབུལ་ལོ། ། རྟོགས་པ་དབུལ་བ་ཐམས་ཅད་བྱང་ཆུབ་སེམས་དཔའ་དོན་གྲུབ་པའི་ང་རྒྱལ་གྱིས་བྱ་གསུང་ངོ༌། ། དེ་ལྟར་བཞི་པོས་སྦྱང་གཞི་ཀུན་གཞི། ཉོན་ཡིད།
ཡིད་ཀྱི་རྣམ་ཤེས། སྒོ་ལྔ་རྣམས། སྦྱོང་བྱེད་བྱང་ཆུབ་ཀྱི་སེམས། སྦྱིན་པ། ཤེས་རབ། བརྩོན་འགྲུས་ཀྱིས་སྦྱངས་པས་གཞན་གྱུར་མེ་ལོང་ལྟ་བུ། མཉམ་པ་ཉིད། སོ་སོར་རྟོག་པ་བྱ་གྲུབ་ཐོབ་སྟེ་རྣམ་པ་མི་བསྐྱོད་པ་རིན་འབྱུང༌། འོད་དཔག་མེད། དོན་གྲུབ་ཀྱི་གཟུགས་སྐུ་དང་གཞི་དང་སྦྱར་རོ། །
ལྔ་པ་ནི་གཉེན་པོ་བཞིས་སྤང་བྱ་བཞི་གནས་གྱུར་པའི་ཡེ་ཤེས་བཞི་སྐུ་བཞི་པོ་ཕྱི་མ་ཕྱེ་བ་སངས་རྒྱས་ཐམས་ཅད་གཅིག་བསྡུས་པ་རྣམ་པར་སྣང་མཛད་དོ། ། དེ་བསྒོམ་པ་དང༌། ལུང་ཕོག རྣམ་སྣང་གི་ཕྱག་རྒྱ་ཆེན་པོ་བཅིང༌། དེའི་དོན་བསྒོམས་པས་ཟླ་བ་ལ་སོགས་པ་ཐམས་ཅད་དང་བཅས་ཏེ་རང་རྣམ་སྣང་དུ་གྱུར་པར་བསམ་མོ། ། རྗེས་ལ་བྱ་བ་ལ་གསུམ་སྟེ། བྱིན་གྱིས་བརླབ་པ་དང༌། དབང་བསྐུར་བ་དང༌། སྤྲུལ་པའི་གནས་སུ་གཤེགས་པའོ། ། དང་པོ་ནི་གསོལ་བ་གདབ་པ་དང༌།
ཐུགས་ཀར་སེམས་དཔའི་རྡོ་རྗེ་བསམས་ཏེ། དེ་ལ་དེ་བཞིན་གཤེགས་པ་ཐམས་ཅད་ཞུགས་པར་བསམ། དེ་ནས་སེམས་མ་བཞིའི་སྔགས་དང་ཕྱག་རྒྱས་བྱིན་གྱིས་བརླབ་བོ། ། འགྲེལ་བ་ན་དབྱིངས་ཀྱི་དབང་ཕྱུག་མའི་བྱིན་གྱིས་བརླབ་པ་དང༌། ཡི་གེ་བརྒྱ་པས་བརྟན་པར་བྱ་བ་ཡོད་དེ་ཆོ་ག་མི་བསྲེ་བར་ཉམས་སུ་བླང་ངོ༌། ། དེ་ལྟར་བྱས་པས་སངས་རྒྱས་པ་བརྟན་པར་བྱས་པའོ། ། དེ་ནས་དབང་བསྐུར་བ་ནི་འགྲེལ་པ་ནས་སྔར་ཐུགས་ཀར་ཞུགས་པ་རྣམས་འཐོན་ཏེ་དབང་བསྐུར་བ་ཡོད་དེ། འདིར་འཐོན་མི་དགོས། སངས་རྒྱས་ལ་འཕེལ་བ་དང་བྲི་བ་མེད་པ་དེ་རྣམས་ཅོད་པན་དང་དར་དཔྱངས་ཀྱིས་དབང་བསྐུར་བར་བྱའོ། ། ཀུན་ཏུ་སྤྱན་རས་གཟིགས་ཀྱི་དབང་པོའི་རྐང་པའི་བར་དུ་འཁོར་ལོ་བྱིན།
ལག་པར་དུང་བྱིན་ཏེ། མདོར་ན་འཇིག་རྟེན་ཁམས་རྣམས་སུ། །

ལ་སོགས་པས་འདོད་ཁམས་སུ་སེམས་ཅན་གྱི་དོན་གྱིས་ཤིག་པར་རྗེས་སུ་གནང་བ་བྱིན་པར་བསམ་མོ། ། དེ་ནས་ཡིད་ཀྱིས་ལུས་དེ་སྔར་སྤྲུལ་པའི་གནས་ཀུན་ཏུ་ཞལ་བསྟན་ཞིང་བཞུགས་པར་བསམ་ཞིང༌། མི་བསྐྱོད་པ་ལ་སོགས་པ་ཕྱོགས་བཞིར་བཞུགས་པར་བསམ་མོ། ། གནས་ཀྱི་ངེས་པའང་རྡོ་རྗེ་རྩེ་མོ་ལས། གདུག་པ་ཅན་གྱི་དབང་ཕྱུག་རྒྱལ། ། ཐུབ་པ་སྐྱེས་བུ་མི་བསྐྱོད་པ། ། སངས་རྒྱས་ཐམས་ཅད་སྲ་མཛད་ནས། ། ཤར་ཕྱོགས་སུ་ནི་ཡང་དག་བཞུགས། ། དབང་བསྐུར་བ་ནི་རྒྱལ་པོ་ཆེ། ། ཐུབ་པ་སྐྱེས་བུ་ནམ་མཁའ་ནི། ། སངས་རྒྱས་ཐམས་ཅད་སྲ་མཛད་པ། །
ལྷོ་ཕྱོགས་སུ་ནི་ཡང་དག་བཞུགས། ། དག་པའི་ཆོས་ནི་འཛིན་པ་རྒྱལ། ། ཁྱབ་བདག་པདྨ་ཆེ་བསྣམས་པ། ། སངས་རྒྱས་ཐམས་ཅད་སྲ་མཛད་པ། ། ནུབ་ཕྱོགས་སུ་ནི་ཡང་དག་བཞུགས། ། སངས་རྒྱས་མཛད་པའི་འཛིན་པ་རྒྱལ། ། དོན་ཡོད་གྲུབ་པ་བླ་ན་མེད། ། སངས་རྒྱས་ཐམས་ཅད་སྲ་མཛད་པ། ། བྱང་ཕྱོགས་སུ་ནི་ཡང་དག་བཞུགས། ། ཆོས་ཀྱི་མཁྲེགས་པ་གང་ཡིན་པ། །
གང་ཡང་གསང་བ་ཤིན་ཏུ་མཁྲེགས། ། དེ་ཉིད་མགོན་པོ་རྣམ་སྣང་མཛད། ། སངས་རྒྱས་ཀུན་བདག་ཡིན་པར་བཤད། ། ཅེས་གསུངས་སོ། ། དང་པོ་སྦྱོར་བའོ། ། དཀྱིལ་འཁོར་རྒྱལ་མཆོག་ལ་གཉིས་ཏེ། བྱིན་གྱིས་བརླབ་པ་དང༌། ལྷ་སྤྲུལ་པའོ། ། དེ་ལ་ལྔ་སྟེ། རྣམ་སྣང་གི་ང་རྒྱལ་གྱིས་སེམས་དཔའ་བཅུ་དྲུག་སྤྲུལ་པ་དང༌།
མི་བསྐྱོད་སོགས་ཀྱིས་སེམས་མ་བཞི་སྤྲུལ་པ་དང༌། ཡང་རྣམ་སྣང་གིས་སྒེག་མོ་ལ་སོགས་པ་བཞི་སྤྲུལ་པ་དང༌། ཡང་མི་བསྐྱོད་སོགས་ཀྱི་ང་རྒྱལ་གྱིས་བདུག་སྤོས་མ་ལ་སོགས་ཞིང་སྤྲུལ་པ་དང༌། རྣམ་སྣང་གི་ང་རྒྱལ་གྱིས་སྒོ་བ་བཞི་སྤྲུལ་པའོ། ། དང་པོ་ལ་གཉིས་ཏེ། རྡོ་རྗེ་སེམས་དཔའ་སྤྲུལ་པ་དང༌། སེམས་དཔའ་གཞན་དེས་བསྒྲེ་བའོ། ། དང་པོ་ལ་དགུ་སྟེ། རྣམ་སྣང་གི་ང་རྒྱལ་གྱིས་སྙིང་པོ་བསྐུལ་བ་དང༌། ཟླ་བའི་གདན་བསྐྱེད་པ་དང༌།
ཡེ་ཤེས་ཀྱི་རྡོ་རྗེ་བསྐྱེད་པ་དང༌། དེ་ལས་སྐུ་སྤྲོས་ཏེ་སེམས་ཅན་གྱི་དོན་བྱ་བ་དང༌། ཀུན་ཏུ་བཟང་པོའི་སྐུར་གྱུར་པ་དང༌། ཐུགས་ཀར་གནས་ཏེ་ཆེད་དུ་བརྗོད་པ་དང༌། ཐུགས་ལས་ཐོན་ཏེ་བཀའ་ནོད་པ་དང༌། དབང་བསྐུར་བ་དང༌། ཆེད་དུ་བརྗོད་པའོ། ། དང་པོ་ནི་རང་རྣམ་སྣང་གི་ང་རྒྱལ་གྱིས་རྡོ་རྗེ་སེམས་དཔའ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ཏེ། གཉིས་པ་རང་གི་ཐུགས་ཀ་ན་གནས་པའི་ཟླ་བའི་རྡོ་རྗེ་ལ་བཛྲ་སཏྭ་བརྗོད་དེ་བསྐུལ་བས་དེ་བཞིན་གཤེགས་པ་ལྔ་ཆར་གྱི་ཐུགས་ཀ་ནས་ཟླ་བ་དཔག་ཏུ་མེད་པར་གྱུར། འཇིག་རྟེན་གྱི་ཁམས་ཐམས་ཅད་དུ་ཁྱབ་པར་སྤྲོས།
སེམས་ཅན་ཐམས་ཅད་བདག་མེད་པ་རྟོགས་པར་བྱས་ནས། ཟླ་བ་རྣམས་སླར་ལོག་ནས་ཕྱི་སྒོ་ནང་སྒོ་ཕྱེ་བས་ལྷ་སུམ་ཅུ་རྩ་དྲུག་བསྐལ་བཟང་དང་བཅས་པའི་གནས་སུ་ཟླ་བའི་གདན་རེ་རེར་གྱུར་པར་བསམ་མོ། ། སྐལ་བཟང་ལ་འདིར་གདན་མི་བསྒོམ་པར་འོག་ཏུ་དུས་གཅིག་ལ་བསྒོམ་པའང་ལུགས་གཅིག་གོ ། གསུམ་པ་ནི་ཟླ་བ་དེ་རྣམས་ལས་ཡེ་ཤེས་ཀྱི་འོད་ཟེར་བྱུང་ནས་རྣམ་སྣང་གི་ཐུགས་ཀའི་རྡོ་རྗེ་དང་གཅིག་ཏུ་འདྲེས་པར་གྱུར་ཏེ་ཇེ་ཆེ་ལ་ནམ་མཁའི་གཏོས་ཐམས་ཅད་ཁྱབ་པའི་རྡོ་རྗེ་རྩེ་ལྔ་པ་ཆེན་པོར་གྱུར། ཡང་ཇེ་ཆུང་ལ་ཚད་གཞལ་དུ་རུང་བ་རྣམ་སྣང་རང་གི་སོར་བཅུ་གཉིས་པ་ཞིག་ཏུ་གྱུར་ཏེ། ཐུགས་ཀ་ལས་འཐོན་ཏེ་བྱང་ཆུབ་མཆོག་གི་ཕྱག་རྒྱའི་སྟེང་དུ་གནས་སོ། ། བཞི་པ་ནི་དེ་ལས་རྡོ་རྗེ་ལྟ་བུའི་འོད་ཟེར་གཟུགས་དང་ཁ་དོག་སྣ་ཚོགས་བྱུང་སྟེ་དེས་ནམ་མཁའ་ཁྱབ་སྟེ། འོད་ཟེར་གྱི་རྩེ་མོ་ལས་རྡོ་རྗེ་སེམས་དཔའི་སྐུ་དཔག་ཏུ་མེད་པ་བྱུང་སྟེ། དེ་རྣམས་ཀྱིས་ཀྱང་སེམས་ཅན་གྱི་ཁམས་ཐམས་ཅད་ལ་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་ཡེ་ཤེས་མངོན་པར་རྫོགས་པར་བྱང་ཆུབ་པ་དང༌། དེ་བཞིན་གཤེགས་པ་ཐམས་ཅད་ཀྱི་སེམས་བསྐྱེད་པ་དང༌།
ཀུན་ཏུ་བཟང་པོའི་སྤྱོད་པ་སྣ་ཚོགས་འགྲུབ་པ་དང༌། དེ་བཞིན་གཤེགས་པ་ཐམས་ཅད་ཀྱི་རིགས་མཉེས་པར་མཛད་པ་དང༌། བྱང་ཆུབ་ཆེན་པོར་གཤེགས་པ་དང༌། བདུད་ཐམས་ཅད་འདུལ་བ་དང༌། དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཆེན་པོར་མངོན་པར་བྱང་ཆུབ་པ་དང༌། དམ་པའི་ཆོས་ཀྱི་འཁོར་ལོ་བསྐོར་བ་ནས་ཇི་སྲིད་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་རྣམས་ཡོངས་སུ་སྐྱོབ་ཅིང་ཐམས་ཅད་ལ་ཕན་པ་དང༌། བདེ་བ་མཛད་པ་དང༌། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་དང༌། མངོན་པར་ཤེས་པ་དམ་པའི་དོན་གྲུབ་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཐུགས་ཀྱི་རྫུ་འཕྲུལ་དང་ཆོ་འཕྲུལ་གྱིས་སེམས་ཅན་གྱི་དོན་བྱས་ཏེ། ལྔ་པ་ནི་རྡོ་རྗེ་སེམས་དཔའི་སྐུ་དེ་རྣམས་གཅིག་ཏུ་གྱུར་ཏེ།
ཕྱག་གི་རྡོ་རྗེ་ལ་ཐིམ་སྟེ་རྡོ་རྗེ་སེམས་དཔའི་སྐུར་བསྒོམ། དྲུག་པ་ནི་རྣམ་སྣང་གི་ཐུགས་ཀའི་རྡོ་རྗེར་ཞུགས་ཏེ་ཆེད་དུ་བརྗོད། བདུན་པ་ནི་དེ་ཐུགས་ཀ་ལས་འཐོན་ཏེ་མི་བསྐྱོད་པའི་མདུན་དུ་གནས་ནས་རྣམ་སྣང་ལས་བཀའ་ནོད་པར་བསམ། བརྒྱད་པ་རྣམ་སྣང་གིས་སངས་རྒྱས་ལྔའི་ཅོད་པན་དང༌། ཕྱག་མཚན་དང༌། མིང་གི་དབང་བསྐུར། དགུ་པའང་རྡོ་རྗེ་སེམས་དཔའ་རྫོགས་པའི་ཆེད་དུ་བརྗོད་པ་བརྗོད་པར་བྱའོ། ། རྒྱལ་པོ་ལ་སོགས་པ་དེས་བསྒྲེས་ཏེ་བསྟན་པ་ལ་གཉིས་ཏེ། བསྒྲེ་བའི་ཆོ་ག་དང༌། ཆེད་དུ་བརྗོད་པའོ། །
དང་པོ་ནི་རྡོ་རྗེ་ཁུ་ཚུར་གྱི་མཐར་ཐུག་པ་ཞེས་བྱ་བ་ལ་སོགས་པ་སྟེ། དེ་ལ་གཞུང་དུམ་བུ་དྲུག་གམ་བདུན་དུ་གནས་ཏེ། དེ་རྣམས་རེ་ཞིག་རྒྱལ་པོ་ལ་སྦྱར་ན་བསྐྱེད་པ་ཞེས་བྱ་བ་ནི་རྣམ་སྣང་གི་ང་རྒྱལ་གྱིས་དེའི་ཕྱག་རྒྱ་ཆེན་པོ་བཅིངས་ཏེ། རྒྱལ་པོ་དེ་བསྐྱེད་དོ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རང་གི་སྙིང་གའི་ཟླ་བ་རྡོ་རྗེ་ལ་དམིགས་ཏེ། བཛྲ་རཱ་ཛ་ཞེས་བརྗོད་པས་བསྐུལ་བའོ། ། སྤྲོ་བ་དང་བསྡུ་བ་དང་གནས་པ་ཞེས་བྱ་བ་ནི་རྡོ་རྗེ་སེམས་དཔའི་སྐབས་སུ་དང་པོའི་ཟླ་བའི་གདན་ལའང་དེ་རྣམས་དགོས་པས་ལན་བཞིར་སྦྱོར་ལ། ལྷག་མ་རྣམས་ལ་དེ་མེད་པས་ལན་གསུམ་དུ་སྦྱར་ཏེ་ལྟར་བསྐུལ་བས་དེ་བཞིན་གཤེགས་པ་ལྔ་ཀའི་ཐུགས་ཀ་ནས་རྡོ་རྗེ་ལྕགས་སྐྱུ་དཔག་ཏུ་མེད་པ་སྤྲོ་བའོ། ། དེ་རྣམས་རྣམ་སྣང་གི་ཐུགས་ཀར་བསྡུ་བའོ། ། དེ་རྣམས་གཅིག་ཏུ་འདྲེས་ཏེ་ལྕགས་ཀྱུའི་རྣམ་པས་ཐུགས་ཀར་གནས་སོ། །
ཡང་ཇེ་ཆེ་ཇེ་ཆེ་ནམ་མཁའ་རབ་འབྱམ་གྱི་ཚད་དུ་གྱུར་པར་སྤྲོ་བའོ། ། ཇེ་ཆུང་ལ་ཚད་གཞལ་དུ་རུང་བར་གྱུར་པར་བསྡུ་བའོ། ། དེ་ཐུགས་ཀ་ནས་བྱུང་ནས་རྣམ་སྣང་གི་ཕྱག་ཏུ་གནས་པའོ། ། ལྕགས་ཀྱུ་དེ་ལས་འོད་ཟེར་སྣ་ཚོགས་པ་ཕྱུང་སྟེ་ནམ་མཁའ་ཐམས་ཅད་ཁྱབ་ནས་འོད་ཟེར་གྱི་རྩེ་མོ་ལས་རྒྱལ་བའི་སྐུ་དཔག་ཏུ་མེད་པ་བྱུང་སྟེ། དེ་རྣམས་ཀྱི་སེམས་ཅན་གྱི་ཁམས་ཐམས་ཅད་ལ་སྔར་རྡོ་རྗེ་སེམས་དཔའི་སྐབས་སུ་བཤད་པ་བཞིན་དོན་བྱས་པས་སྤྲོ་བའོ། ། དེ་ཐམས་ཅད་རྡོ་རྗེ་རྒྱལ་པོའི་སྐུ་གཅིག་ཏུ་བསྡུ་བའོ། ། དེ་རྣམ་སྣང་གི་ཐུགས་ཀར་གནས་ཏེ་ཆེད་དུ་བརྗོད་པ་དང་པོ་བྱ། དེ་ནས་ཐུགས་ཀ་ནས་འཐོན་ཏེ་དཀྱིལ་འཁོར་དུ་གནས་པའོ། ། དེ་ནས་ཅོད་པན། ཕྱག་མཚན།
མིང་གསུམ་གྱི་དབང་བསྐུར། དེ་ནས་རྫོགས་པའི་ཆེད་དུ་བརྗོད་པ་བརྗོད་དོ། ། ཁུ་ཚུར་གྱི་བར་དེས་བསྒྲེས་ཏེ་ཤེས་པར་བྱའོ། ། བཞི་པ་སེམས་མ་བསྐྱེད་པ་ནི། མི་བསྐྱོད་ཅེས་བྱ་བ་ལ་སོགས་པ་སྟེ། མི་བསྐྱོད་པའི་ང་རྒྱལ་གྱིས་དེའི་ཕྱག་རྒྱ་ཆེན་པོ་བཅིངས་ལ། རྡོ་རྗེ་སེམས་མ་བསྐྱེད་དོ་བའི་ཏིང་ངེ་འཛིན་ལ་སྙོམས་པར་ཞུགས་ལ། ཐུགས་ཟླ་བ་རྡོ་རྗེ་སཏྭ་བཛྲི་བརྗོད་དེ་བསྐུལ་བས་དེ་བཞིན་གཤེགས་པ་ལྔའི་ཐུགས་ཀ་ནས་རྡོ་རྗེ་ལྟ་བུའི་འོད་ཟེར་ཚད་མེད་པ་བྱུང་སྟེ། དེའི་རྩེ་མོ་ལ་རྡོ་རྗེ་རྩེ་ལྔ་པའི་ནང་དུ་རྡོ་རྗེ་སེམས་མའི་སྐུ་བཞུགས་པ་གྲངས་མེད་པ་བྱུང༌། དེས་འཇིག་རྟེན་གྱི་ཁམས་ཀྱི་རྣམ་པར་སྣང་མཛད་ལ་སོགས་པའི་ཐུགས་ཀར་རྡོ་རྗེ་རྩེ་ལྔ་པ་བསྐྱེད་ནས།
རྡོ་རྗེ་སེམས་མའི་སྐུ་གྲངས་མེད་པ་གཅིག་ཏུ་བསྡུས་པ་ལས་རྡོ་རྗེ་དབྱིངས་ཆེན་པོ་གཅིག་གི་ནང་ན་རྡོ་རྗེ་སེམས་མའི་སྐུ་ཚུད་པ་ཞིག་ཏུ་གྱུར་ཏེ། ཇེ་ཆེ་ལ་ནམ་མཁའི་ཚད་ཙམ། ཇེ་ཆུང་ལ་ཚད་གཞལ་དུ་རུང་བར་གྱུར་ཏེ་རྣམ་སྣང་གི་མདུན་ན་གནས་ནས་ཆེད་དུ་བརྗོད་དོ། ། གསུམ་པོ་དེས་བསྒྲེའོ། ། ཡང་རྣམ་སྣང་གི་ང་རྒྱལ་གྱིས་སྒེག་མོ་ལ་སོགས་པ་བཞི་བསྐྱེད་པ་ནི་ཕྱག་རྒྱ་ཆེན་པོ་བཅིངས་ཏེ་སྒེག་མོ་བསྐྱེད་དོ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཐུགས་ཀའི་ཟླ་བ་རྡོ་རྗེ་ལ་བཛྲ་ལཱ་སྱ་ཞེས་བསྐུལ་བས་དེ་བཞིན་གཤེགས་པ་ལྔའི་ཐུགས་ཀ་ནས་རྡོ་རྗེ་རྩེ་ལྔ་པ་དཔག་ཏུ་མེད་པ་བྱུང་སྟེ། དེའི་འོད་ཟེར་གྱི་རྩེ་མོ་ལས་སྒེག་མོའི་སྐུ་དཔག་ཏུ་མེད་པ་བྱུང༌། ནམ་མཁའི་ཁམས་ཐམས་ཅད་ཁྱབ་པར་བྱས་ཏེ་སྒེག་མོའི་སྐུ་ཞིག་ཏུ་གྱུར་ནས། རང་གི་གནས་སུ་གནས་ཏེ་ཆེད་དུ་བརྗོད་པ་བྱའི། སེམས་དཔའ་བཅུ་དྲུག་ལྟར་སེམས་ཅན་གྱི་དོན་བྱ་བ་ལ་སོགས་པ་མེད་དོ། །
གསུམ་པོ་དེས་བསྒྲེའོ། ། མི་བསྐྱོད་སོགས་ཀྱིས་བསྐྱེད་པའང་འདྲ་སྟེ། ཁྱད་པར་ནི་བསྡུ་བའི་ཚེ་གཉིས་སུ་བྱས་ལ་ཕྱི་སྒོ་ནང་སྒོར་གནས་པར་བྱའོ། ། བསྐལ་བཟང་ལ་འདིར་བསྐྱེད་པ་མེད་དོ། ། ལྷ་སྤྲུལ་ལ་རྒྱས་པར་འདོད་ན་རྒྱུད་དང་འགྲེལ་པར་བལྟ་བར་བྱས་ན་རྟོགས་པར་ནུས་སོ། ། རྒྱུད་འགྲེལ་ལས་ཕྱག་མཚན་ལས་དེ་བཞིན་གཤེགས་པའི་སྐུ་སྤྲོ་ལ་འདིར་གང་བསྐྱེད་པའི་སྐུ་སྤྲོ་བ་ནི་རྡོ་རྗེ་རྩེ་མོའི་དགོངས་པ་ཡིན་ནོ་གསུང་ངོ༌། ། དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ནི། དེ་ནས་ཞེས་བྱ་བ་ལ་སོགས་པ་ཡིན་ཏེ། དེ་ལ་གཉིས་ཏེ།
བསྡུ་བ་བྱིན་གྱིས་བརླབ་པ་དང༌། འཁོར་ལོས་སྒྱུར་བའི་དབང་བླང་བ་ལ་སོགས་པའོ། ། དང་པོ་ནི། བདག་ཉིད་རྣམ་པར་སྣང་མཛད་དང༌། ། ཞེས་བྱ་བ་སྟེ། འབེབས་པའི་ང་རྒྱལ་གྱིས་ཆེད་དུ་བརྗོད་པའི་རྗེས་ལ་རྣམ་སྣང་གི་ང་རྒྱལ་དུ་འཕོ་བའོ། ། བསྡུ་བར་བྱ་ཞེས་བྱ་བ་ནི་རྡོ་རྗེ་ཁུ་ཚུར་གཉིས་བཅིངས་ལ། མཛུབ་གཉིས་ལྕགས་ཀྱུར་བྱས་ནས་ཀྱང༌། ། ལག་ངར་གཉིས་སུ་བསྣོལ་ནས་སུ། ། རྡོ་རྗེ་སེ་གོལ་གདབ་པར་བྱ། །
བཛྲ་ས་མཱ་ཛཿཞེས་བརྗོད་པས་སྐད་ཅིག་ལ་འཇིག་རྟེན་གྱི་ཁམས་ཀྱི་རྡུལ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམ་སྣང་ནས་བསྐལ་བཟང་གི་སེམས་དཔའི་བར་དཀྱིལ་འཁོར་གྱི་ལྷ་རེ་རེའང་དཔག་ཏུ་མེད་པར་བྱོན་པར་བསམ་མོ། ། དེ་ནས་བྱོན་པ་རྣམས་ཀྱིས་བཞུགས་པ་ལ་ཕྱག་དང་ཆེད་དུ་བརྗོད་པ་བྱེད་པར་བསམ་མོ། ། ཅི་ཡེ་ཤེས་པས་དམ་ཚིག་པ་ལ་ཕྱག་ཇི་ལྟར་བྱེད་སྙམ་ན། བྱོན་པ་རྣམས་སེམས་ཅན་གྱི་དོན་ལ་བྱོན་པས་སྤྲུལ་པའི་དཀྱིལ་འཁོར་སངས་རྒྱས་པར་སེམས་ཅན་གྱི་དོན་བྱེད་པ་ངོ་མཚར་ནས་བྱེད་པའོ། ། ཐུགས་ཀར་ཞུགས་ཏེ་ཞེས་བྱ་བ་ནི་དེ་བཞིན་གཤེགས་པ་རྣམས་རིགས་ལྔར་བསྡུ། སེམས་མ་བཞི་རྣམ་སྣང་གི་ཐུགས་ཀར་བསྡུ། ཤར་ཕྱོགས་ཀྱི་ལྷ་ཐམས་ཅད་མི་བསྐྱོད་པའི་ཐུགས་ཀར་བསྡུ། དེ་བཞིན་དུ་གསུམ་པོའི་ཐུགས་ཀར་ཕྱོགས་ཕྱོགས་ཀྱི་ལྷ་རྣམས་བསྡུ། རིགས་ལྔ་པོའང་སྤྲུལ་པའི་དབུས་ན་བཞུགས་པའི་རྣམ་སྣང་གི་ཐུགས་ཀར་བསྡུ་ཏེ། གཙོ་བོ་བྱིན་གྱིས་བརླབ་པ་ཡིན་གསུང་ངོ༌། །
སླར་བྱུང་ནས་རྡོ་རྗེ་སེམས་མ་ལ་སོགས་པ་དང་ཞེས་བྱ་བ་ལ། ཁ་ཅིག་ན་རེ་རྣམ་སྣང་ཐུགས་ཀའི་རིགས་བཞི་འཐོན་ཏེ་སེམས་མ་བཞི་ལ་ཐིམ། དེ་ནས་བཞི་པོ་ལས་ཕྱོགས་ཕྱོགས་ཀྱི་ལྷ་རྣམས་འབྱིན་ཟེར་ཏེ། དེ་ནི་མ་ཡིན་ཏེ། ལྔ་པོ་ནི་གཙོ་བོ་བྱིན་གྱིས་བརླབ་པ་དང༌། འཁོར་ལོས་སྒྱུར་བའི་དབང་བླང་བ་དང༌། བསྒྲུབ་པར་བྱ་བའི་ཡན་ལག་ཚང་བར་བྱ་བའི་དགུག་གཞུག་ལ་སོགས་པ་བྱེད་པའི་ཕྱིར་མི་འཐོན་ནོ། ། དེས་ན་རྣམ་སྣང་གི་ཐུགས་ཀའི་རིགས་ལྔ་པོའི་རྣམ་སྣང་ལས་སེམས་མ་བཞི་འཐོན་ཏེ་སེམས་མ་བཞི་ལ་ཐིམ། མི་བསྐྱོད་པའི་ཐུགས་ཀ་ནས་མི་བསྐྱོད་པ་ཉིད་ནས་བསྐལ་བཟང་གི་སེམས་དཔའི་བར་འཐོན་ཏེ་མི་བསྐྱོད་པ་ལ་སོགས་པ་ལ་ཐིམ་སྟེ། གཞན་ཡང་དེ་བཞིན་དུ་གོ་བར་བྱའོ། །
དེ་ལྟར་དེ་ཉིད་སྣང་བ་ལས་གསུངས་སོ། ། དེ་བས་ན་གཙོ་བོ་སངས་རྒྱས་ཐམས་ཅད་བསྡུས་པ་ཡིན་པའི་ཕྱིར་དེ་ལྷ་ཐམས་ཅད་བསྡུས་སོ། ། ཡང་ལྷ་ཐམས་ཅད་རྣམ་སྣང་གི་ཡན་ལག་ཡིན་པའི་ཕྱིར་དེའི་ཐུགས་ལས་བྱུང་ངོ༌། ། དེ་ནས་གཙོ་བོ་ནི་ཐུགས་ཀར་གནས་པ་དང་གཉིས་ཡིན། རིགས་བཞི་ནི་རང་དམ་ཚིག་པ་དང༌། ཐིམ་པ་དང༌། ཐུགས་ཀའི་དང་གསུམ་ཡིན། གཞན་སོ་གཉིས་པོ་དམ་ཚིག་དང༌། ཡེ་ཤེས་གཉིས་ཡིན། བསྐལ་བཟང་ལ་དམ་ཚིག་པ་མེད་དེ་བཀོད་པ་ཙམ་རེ་རེའོ། །
དང་པོ་གཉིས་ཏེ་བཞི་ནི་གསུམ། ། སུམ་ཅུ་རྩ་གཉིས་གཉིས་སུ་འགྱུར། ། གཞན་དག་གཅིག་ཉིད་ཁོ་ནའོ། ། ལོག་རྟོག་བཀག་སྟེ་རང་གཞུང་གྲུབ། ། ཊཱི་ཀ་ལས་བསྡུས་པའི་ཚིགས་བཅད་དོ། ། ཡང་ཆེད་དུ་བརྗོད་པ་ནི་སྤྱན་དྲང་བ་དང་སྤྲུལ་པ་རྣམས་ཀྱིས་སོ་གསུངས། ཊཱི་ཀ་ལས་རྣམ་སྣང་ཐུགས་ཀའི་སྤྱན་དྲངས། བསྡུས་པའི་དེ་བཞིན་གཤེགས་པ་ལྔ་པོས་བརྗོད་པར་གསལ་ལོ་གསུངས། འཁོར་ལོས་སྒྱུར་བའི་དབང་བླང་བ་ལ་སོགས་པ་ལ་བཞི་སྟེ། དབང་བླང་བ་དང༌།
དགུག་གཞུག་བྱ་བ་དང༌། རྒྱས་གདབ་པ་དང༌། ལས་ལ་སྦྱར་བའོ། ། དང་པོ་ནི། དེ་ནས་དཔལ་ཞེས་བྱ་བ་ལ་སོགས་པ་སྟེ། དེ་ལ་བཞི་སྟེ། གང་ཟག་གང་གིས་བླང་བ་དང༌། ཡུལ་གང་ལས་བླང་བ་དང༌། དབང་གང་བླང་བ་དང༌། དབང་ཇི་ཙམ་ཞིག་བླང་བའོ། །
དང་པོ་ནི་དཔལ་རྡོ་རྗེ་སེམས་དཔའ་ཞེས་བྱ་སྟེ། མི་བསྐྱོད་པའི་མདུན་གྱི་དེར་ང་རྒྱལ་འཕོས་ནས་བླང་བའོ། ། གཉིས་པ་ནི་རྣམ་སྣང་གི་ཐུགས་ཀ་ན་བཞུགས་པའི་དེ་བཞིན་གཤེགས་པ་ལྔ་ལས་བླང་བའོ། ། ཁ་ཅིག་དེ་བཞིན་གཤེགས་པ་ནི་དཀྱིལ་འཁོར་གྱི་ལྷ་ཚོགས་སྤྱི་ལས་ལེན་ནོ་ཟེར་ཏེ། དེ་ལྟར་ན་ཕྱག་རྒྱ་བཅིང་བ་ལ་སོགས་པ་ལྷ་ཚང་བ་མེད་དོ། ། ཡང་རྣམ་སྣང་དེ་དཀྱིལ་འཁོར་ཐམས་ཅད་ཀྱི་ངོ་བོ་ཡིན་པས་དེ་ལས་ལེན་ནོ་ཞེས་ཟེར་ཏེ། དེ་ལྟར་ན་ཡང་རྣམ་སྣང་གིས་གཙོ་བོ་མ་བྱས་པ་རྣམས་ལ་བླང་དུ་མེད་པ་ལས་སློབ་དཔོན་གྱིས་དེ་བསྡུས་ཀྱི་དཀྱིལ་འཁོར་ཉིས་བརྒྱ་བཅུ་གསུམ་པོ་ཐམས་ཅད་ལ་དབང་འདི་བཤད་པས་ན། དེ་བཞིན་གཤེགས་པ་ལྔ་ནི་དཀྱིལ་འཁོར་དེ་ཐམས་ཅད་ཀྱི་གཙོ་བོའི་ཐུགས་ཀ་ན་གནས་པས་སྔ་མ་ཁོ་ནའོ། ། གསུམ་པ་དབང་གང་བླང་ན་འཁོར་ལོས་སྒྱུར་བའི་དབང་བླང་ངོ༌། ། ཅིའི་ཕྱིར་འཁོར་ལོས་སྒྱུར་བའི་དབང་ཞེས་བྱ་ཞེ་ན།
འཁོར་ལོས་སྒྱུར་བ་ལ་དབང་བསྐུར་བའི་ཕྱིར་དང༌། འཁོར་ལོས་སྒྱུར་བར་དབང་བསྐུར་བའི་ཕྱིར་རོ། ། དང་པོ་ནི་དཔལ་རྡོ་རྗེ་སེམས་དཔའ་ལ་འཁོར་ལོས་སྒྱུར་བ་ཞེས་བྱ་སྟེ། སྔོན་བྱུང་དུ་རྡོ་རྗེ་དབྱིངས་གྱི་དཀྱིལ་འཁོར་སྤྲུལ་པའི་ཚེ་ཡང་དཔལ་རྡོ་རྗེ་སེམས་དཔའ་ལ་དེ་བཞིན་གཤེགས་པ་ཐམས་ཅད་ཀྱིས་རིགས་ཀྱི་འཁོར་ལོས་སྒྱུར་བ་ཉིད་དུ་དབང་བསྐུར་ཞེས་གསུངས་པའི་ཕྱིར་དང༌། རྗེས་འཇུག་གི་ལའང་སྔོན་དུ་བསྙེན་པ་དང༌། དཀྱིལ་འཁོར་གྱི་ལས་རིམ་ལ་མེ་ལྟར་འབར་བ་ལ་སོགས་པ་གནས་སྐབས་ཀྱི་ལྷའི་རྣལ་འབྱོར་བསྒོམ་པའི་ཚེ་གང་གི་རྣལ་འབྱོར་ལ་གནས། གནས་གང་ན་གནས། བསྒོམ་པར་བྱ་བ་ཅི་ཞིག་བསྒོམ་ཞེས་བྱ་བས་ཤེས་པར་བྱ་སྟེ། དེ་ལྟ་བུ་འགའ་ཞིག་མ་གཏོགས་པ་ཕལ་ཆེར་རྡོ་རྗེ་སེམས་དཔའི་ང་རྒྱལ་གྱིས་བྱེད་པས་རྡོ་རྗེ་སེམས་དཔའ་ལ་འཁོར་ལོས་སྒྱུར་བ་ཞེས་བྱའོ། ། དེས་ན་དབང་འདི་ལའང་འཁོར་ལོས་སྒྱུར་བའི་དབང་ཞེས་བྱའོ། །
གཞན་མེ་ལྟར་འབར་བའི་དབང་དང༌། ལྷག་པའི་ལྷ་དང༌། རྣལ་འབྱོར་ཆེན་པོའོ། ། དང་པོ་སྦྱོར་བ་ནི་སེམས་དཔའ་བཅུ་དྲུག་གོ ། དཀྱིལ་འཁོར་གྱི་ལྷ་ཚང་བའི་དབང་ལ་འཁོར་ལོས་སྒྱུར་བའི་དབང་ཞེས་མི་བྱའོ། ། ཡང་གཉིས་པ་འཁོར་ལོས་སྒྱུར་བར་དབང་བསྐུར་བའི་ཕྱིར། འཁོར་ལོས་སྒྱུར་བའི་དབང་ཞེས་བྱ་སྟེ། དཔེར་ན་རྒྱལ་ཚབ་ཏུ་དབང་མ་བསྐུར་ཡན་ཆད་ལས་ལ་ངེས་པ་མེད་ལ་རྒྱལ་ཚབ་ཏུ་དབང་བསྐུར་ནས་ཅི་བྱས་ཐམས་ཅད་རྒྱལ་པོའི་སྤྱོད་པ་བཞིན། དབང་འདི་མ་བསྐུར་ཡན་ཆད་ལས་བྱེད་པའི་རྣལ་འབྱོར་མ་ངེས་པར་བྱེད་ལ། འདིར་དབང་བསྐུར་ནས་ཐུན་མཚམས་ཀྱི་རྣལ་འབྱོར་ཡན་ཆད་ལ་སྒོ་དབྱེ་བ་དང༌།
ཕྱག་རྒྱ་ཆེན་པོའི་རྒྱས་གདབ་པ་དང༌། ལས་ལ་སྦྱར་བ་དང༌། མཆོད་པ་མ་གཏོགས་པ་ཐམས་ཅད་རྡོ་རྗེ་སེམས་དཔའི་ང་རྒྱལ་གྱིས་བྱེད་པའི་ཕྱིར་འཁོར་ལོས་སྒྱུར་བའི་དབང་ཞེས་བྱའོ། ། བཞི་པ་ནི་དབང་ཇི་ཙམ་ཞིག་བླང་ན། ཅོད་པན་ཕྱག་མཚན་མིང་གསུམ་གྱི་དབང་བླང་སྟེ། སྔོན་བྱུང་གི་འཁོར་ལོས་སྒྱུར་བ་རྡོ་རྗེ་སེམས་དཔའ། རིན་ཆེན་ཆོས། ལས་རྣམས་ལའང་དབང་དེ་གསུམ་ལས་མེད་ལ། རྗེས་འཇུག་ལ་སློབ་དཔོན་གྱིས་དུམ་བུ་བཞི་ཀར་དེ་ལས་མ་བཤད་དེ། དཔེར་ན་འཇིག་རྟེན་པའི་ཁ་ལོ་སྒྱུར་བ་བཞིན་ནོ། །
དེ་ལྟར་དབང་བླང་བའི་སེམས་དཔའི་ང་རྒྱལ་གྱིས་དགུག་གཞུག་ལ་སོགས་པ་བྱའོ། ། འདི་ལ་ཁ་ཅིག་ན་རེ། སྤྱིར་དེ་བཞིན་གཤེགས་པ་ཚད་མེད་གྲངས་མེད་པ་བཞུགས་པ་ལས། འདིར་ཚད་ཅན་ཅིག་སྤྱན་དྲངས་ཏེ་དགུག་གཞུག་བྱེད་ཟེར་ཡང་མ་ཡིན་ཏེ་འགྲེལ་པ་ལས། དེ་བཞིན་གཤེགས་པ་དེ་ཐམས་ཅད་ཅེས་གསུངས་པའི་ཕྱིར་གསལ་པ་སྤྱན་མི་འདྲེན་ནོ། ། ཡང་སྤྱན་དྲངས་བ་གཅིག་ཏུ་མ་གྱུར་སྙམ་པའི་རྟོག་པ་བསལ་བའི་ཕྱིར་ཏེ། སངས་རྒྱས་རྣམས་ནི་གཅིག་ཏུ་གྱུར། ། ཞེས་པ་དང་འགལ་ལོ། ། དེས་ན་རྣམ་སྣང་ཐུགས་ཀའི་ལྔ་པོ་དང༌། དཀྱིལ་འཁོར་གྱི་ལྷ་དང་བཅས་པ་ཐམས་ཅད་བྱང་ཆུབ་ཀྱི་སེམས་ལ་དགུག
སྦྱིན་པ་ལ་གཞུག ཤེས་རབ་ལ་བཅིངས། བརྩོན་འགྲུས་སུ་དབང་དུ་བྱ་ཞེས་བྱ་བར་འགྲེལ་བ་ལས་བཤད་པས་གཞན་ནས་དགུག་པ་ལ་སོགས་པ་མ་ཡིན་ནོ། ། དེ་ནས་རྒྱས་གདབ་པ་ནི། ཡང་འཁོར་ལོས་སྒྱུར་བའི་ང་རྒྱལ་གྱིས་རྒྱས་གདབ་པ་སྟེ། ཕྱག་རྒྱ་ཆེན་པོ་ནི་མ་གཏོགས་སོ། ། གོ་རིམ་ནི་དཀྱིལ་འཁོར་སྤྲུལ་པ་ལྟར་སེམས་དཔའ་བཅུ་དྲུག་གི་རྗེས་ལ་སེམས་མ་ལ་འདེབས་སོ། ། བསྐལ་བཟང་ལ་བསྒོམ་པའི་དཀྱིལ་འཁོར་ལ་རྒྱས་མི་འདེབས་སོ། ། དེའི་རྗེས་ལ་འགྲེལ་པ་ན་དབང་བསྐུར་ཡོད་དེ་ཁ་མི་བསྐང་གསུང༌། ལས་ལ་སྦྱར་བ་ནི་སོ་སོའི་ཕྱག་རྒྱ་ཆེན་པོ་བཅིངས་ཏེ།
དེར་བསྒོམས་ལ་སངས་རྒྱས་ཐམས་ཅད་གཅིག་ཏུ་བསྡུ་བ་མཛོད་ཅིག་ཅེས་བྱ་བ་ལ་སོགས་པ་བརྗོད་པའོ། ། འདིར་དེ་བཞིན་གཤེགས་པ་ལྔ་ལ་ལས་གཅིག་ཕྱག་རྒྱ་སོ་སོར་བཅིངས། འགྲེལ་པ་དང་མི་མཐུན། སེམས་མ་བཞིའང་དེ་བཞིན་ཏེ་འགྲེལ་པ་དང་མི་འདྲ། སེམས་དཔའ་ཉེར་བརྒྱད་པོ་ཐམས་ཅད་ལ་རེ་རེ་ཡོད་པ་དེའི་ཕྱག་རྒྱ་ཆེན་པོ་བཅིངས་ལ། དེ་ལྟར་མཛོད་ཅིག་ཅེས་ལས་ལ་སྦྱར་རོ། ། བསྐལ་བཟང་ལ་ལས་གཅིག་ལས་མེད་ཀྱང་ཕྱག་མཚན་དང་སྐུ་བསྒོམ་པ་མི་གཅིག་པས་ལན་བཞི་བྱའོ་གསུང་ངོ༌། ། ཁ་ཅིག་རྡོ་རྗེ་སེམས་དཔའི་ང་རྒྱལ་གྱིས་ལྷ་གང་དང་གང་གི་ཕྱག་རྒྱ་ཆེན་པོ་ལྷའི་མདུན་དུ་དམིགས་ནས་སྦྱོར་ཞེས་ཟེར་རོ། ། ལས་རྒྱལ་མཆོག་གོ ། ཏིང་ངེ་འཛིན་གསུམ་པོ་འདི་ལ་ཁ་ཅིག་ན་རེ།
འོག་མིན་དུ་བྱང་ཆུབ་པ་ལ་དང་པོའི་སྦྱོར་བ། འཁོར་སྤྲུལ་པ་ལ་དཀྱིལ་འཁོར་རྒྱལ་མཆོག ཡེ་ཤེས་པ་སྤྱན་དྲང་བ་ལས་རྒྱལ་མཆོག་ཟེར་ཏེ། དང་པོ་དེ་བཞིན་གཤེགས་པའི་ཟློས་པ་པོ་ལ་ཁྱབ་ཆེས་ལ། གཉིས་པ་ཚོགས་རྟེན་སྤྲུལ་པ་ལ་སོགས་པ་ལ་ཐལ་ལ། བསྡུ་བ་གཉིས་པའང་ལས་རྒྱལ་དུ་འགྱུར་ལ། འོག་མིན་དུ་བྱང་ཆུབ་པ་ལ་སོགས་པ་མེད་པ་ལའང་ཏིང་ངེ་འཛིན་གསུམ་བཏགས་པ་ཡོད་པས་ཏིང་ངེ་འཛིན་གསུམ་གྱི་དང་པོ་དང་སྦྱར་རོ། ། དེ་དང་འབྲེལ་པ་ལས་དཀྱིལ་འཁོར་རྒྱལ་མཆོག་དེ་དང༌། ལས་རྒྱལ་དེ་འབྲེལ་བ་ཅན་གྱི་མིང་ཡིན་གསུངས་ཏེ་ཆ་མེད་དོ། ། ཏིང་ངེ་འཛིན་གསུམ་དུ་སྤྱིར་རྩེ་མོ་ལས་བཤད་དེ།
དང་པོ་སྦྱོར་བའི་ཏིང་འཛིན་མཆོག ། རྣལ་འབྱོར་པས་ནི་སྙོམས་འཇུག་བྱ། ། དེ་ནས་དཀྱིལ་འཁོར་རྒྱལ་པོ་མཆོག ། དེ་ནས་ཡང་ནི་ལས་རྒྱལ་པོ། ། ཞེས་པ་དང༌། དགོས་པ་ཡང༌། ཏིང་འཛིན་སྦྱོར་བ་མེད་པ་ནི། ། དཀྱིལ་འཁོར་བརྟེན་པར་མི་འགྱུར་རོ། ། དཀྱིལ་འཁོར་སྦྱོར་བ་མེད་པར་ནི། ། དངོས་གྲུབ་ཉིད་ནི་འབྱུང་མི་འགྱུར། །
དེ་བས་རྟག་ཏུ་འབད་པ་ཡིས། ། ཏིང་འཛིན་དངོས་གྲུབ་དཀྱིལ་འཁོར་བྱ། ། ཞེས་གསུངས་སོ། ། ཏིང་ངེ་འཛིན་གསུམ་རྫོགས་པར་བྱེད་པའི་ཡན་ལག་ལ་བདུན་ཏེ། མཆོད་པ་བསང་ཞིང་བྱིན་གྱིས་བརླབ་པ་དང༌། ཡེ་ཤེས་པ་སྤྱན་དྲང་ཞིང་བསྒྲུབ་པ་དང༌། མཆོད་པ་རྒྱས་པ་དབུལ་བ་དང༌། ཆེད་དུ་གཏད་པའི་བཟླས་བསྒོམ་དང༌། ཐུན་མཚམས་ཐམས་ཅད་དུ་བྱ་བའི་ཆོ་ག་དང༌། ཐུན་ཐ་མ་ཁོ་ན་ལ་བྱ་བའི་ཆོ་ག་དང༌།
སྤྱོད་ལམ་གྱི་རྣལ་འབྱོར་རོ། ། དང་པོ་ནི་དེ་ནས་རྡོ་རྗེ་གནོད་སྦྱིན་ཞེས་བྱ་བ་ལ་སོགས་པ་སྟེ། རྡོ་རྗེ་སེམས་དཔའི་ང་རྒྱལ་གྱིས་མཆོད་པ་བསང་ཞིང་བྱིན་གྱིས་བརླབ་པ་བྱའོ། ། ཅིའི་ཕྱིར་བསང་ཞེ་ན། དཔེར་ན་མི་གཙང་བའི་དྲི་ལ་སྦྲང་བུ་འདུ་བ་བཞིན་ཟས་སུ་མེ་ཏོག་ཟ་བ་ལ་སོགས་པ་དེ་སྐྲོད་པའོ། ། རྡོ་རྗེ་མེས་ནི་ཕྱིས་མི་ཚུགས་པར་བྱ་བའི་ཕྱིར་གཟི་བྱིན་བསྐྱེད་པའོ། ། བྱིན་གྱིས་བརླབ་པ་ནི་རྒྱ་ཆེ་སྟེ་ནམ་མཁའ་ཁྱབ་པ་ཟབ་སྟེ་དྭངས་ཤིང་ཐོགས་པ་མེད་པར་བསྒོམ་པའོ། ། མེ་ཏོག་གི་ཕྱག་རྒྱ་ནི་རྡོ་རྗེ་བསྡམས་པའམ་རྡོ་རྗེ་ཁུ་ཚུར་གྱིས་སོ། ། ཚིག་གི་དོན་ནི་གོ་བར་ཟད་དོ། ། གཉིས་པ་ནི།
རྡོ་རྗེ་སེམས་དཔའི་སྦྱོར་བ་དག ། ཅེས་བྱ་བ་སྟེ། སྔར་ལས་རྒྱལ་མཆོག་གི་སྐབས་སུ་ནི་བསྡུ་བ་དང་པོ་ཡིན་ལ། འདི་ལ་བསྡུ་པ་གཉིས་པ་ཞེས་མིང་འདོགས་སོ། ། ཁྱད་པར་ནི། སྔ་མ་གཙོ་བོའི་ང་རྒྱལ་གྱིས་བསྡུས་ཏེ་དེ་བཞིན་གཤེགས་པ་ལྔའི་རྣམ་པས་རྣམ་སྣང་ཐུགས་ཀར་བསྡུས་ལ། ། འདིར་སེམས་དཔའི་ང་རྒྱལ་གྱིས་དཀྱིལ་འཁོར་གྱི་ལྷའི་རྣམ་པ་རང་རང་གི་དམ་ཚིག་ང་ལ་གཞུག་པའོ། ། སྔ་མ་ནི་སྒྲུབ་པ་ཆེན་པོའི་ཚུལ་ཡིན་ལ། འདི་བསྒྲུབ་པའི་ཚུལ་ཡིན་ཏེ་བསྒོམ་པའི་སྔགས་དང་ཕྱག་རྒྱས་སོ། ། དང་པོ་ནི་ཡེ་ཤེས་སེམས་དཔའ་དང་བདག་ཐ་མི་དད་པར་དཀྱིལ་འཁོར་བྱིན་གྱིས་བརླབས་ལ་མཆོད་པ་འབུལ་བའི་ཕྱིར་ཡིན་ནོ། །
ཡང་སྔ་མ་སྔོན་བྱུང་གི་ཚུལ་ཡིན་ལ། འདིར་རྗེས་འཇུག་གི་ཚུལ་ཏེ་དེ་གཉིས་ཀྱི་ཏིང་ངེ་འཛིན་གྱི་དཀྱིལ་འཁོར་གྱི་རྒྱུད་ནས་སོ། ། དེ་ལྟར་སྤྱན་དྲངས་ཏེ་མཆོད་པ་ཕུལ་ལ་དམ་རྒྱས་དགུག་གཞུག་བྱས་ལ། སྙིང་པོའི་སྔགས་བཟླས་ཏེ་རྒྱ་གསུམ་པོས་ཀྱང་གདབ་པར་བྱའོ། ། དབང་བསྐུར་བའི་ཕྱག་རྒྱ་རིན་པོ་ཆེ་ཕྱག་རྒྱ་དང༌། དབྱིངས་ཀྱི་དབང་ཕྱུག་མ་ལ་སོགས་པའི་སྔགས་དང་ཕྱག་རྒྱའོ། ། དེ་ཡང་དེ་བཞིན་གཤེགས་པ་རིན་པོ་ཆེས་དབུ་བརྒྱན་ཏེ། མི་སློབ་པའི་སངས་རྒྱས་མཐར་ཐུག་པ་སེམས་ཅན་གྱི་བསམ་པ་རྫོགས་པར་བྱེད་པའི་རྟགས་སོ། ། བསྐལ་བཟང་ལ་ཡང་སྟེ། ལམ་གྱི་ས་བསོད་ནམས་དང་ཡེ་ཤེས་ཀྱིས་སེམས་ཅན་གྱི་བསམ་པ་རྫོགས་པར་བྱེད་པའི་རྟགས་སོ། །
དཀྱིལ་འཁོར་འདི་ན་མེད་ཀྱང་སྤྱིར་འཇིག་རྟེན་པའང་རིན་པོ་ཆེ་སྟེ་མོས་སྤྱོད་ཀྱི་སའི་རཏྣ་དང༌། རྡོ་རྗེ་རིགས་ཀྱིས་འདུལ་བའི་རྟགས་ཕྲེང་བས་དབང་བསྐུར་བའོ། ། དེའང་བསོད་ནམས་དང་ཡེ་ཤེས་ཀྱིས་རང་གི་བསམ་པ་རྫོགས་པར་བྱེད་པའི་ཕྱིར་རོ། ། སེམས་དཔའ་རྣམས་ལ་སངས་རྒྱས་ལྔའི་ཅོད་པན་ཏེ། དེ་བཞིན་གཤེགས་པའི་རིགས་ལས་སྐྱེས་པའི་རྟགས་སོ། ། ཊཱི་ཀ་ལས། མོས་པ་སྤྱོད་པ་རྒྱུ་ཡི་ས། ། བྱང་ཆུབ་སེམས་དཔའ་ལམ་གྱི་ས། ། བདེ་གཤེགས་མི་སློབ་ས་ཡིན་ཏེ། ། ས་གསུམ་རྡོ་རྗེ་རིན་ཆེན་དབང༌། །
རིགས་བཞི་སྐྱེས་ཕྱིར་དབང་བསྐུར་བ། ། བདེ་གཤེགས་རིགས་སོགས་མཚོན་ཕྱིར་རོ། ། ཞེས་སོ། ། གསུམ་པ་མཆོད་པ་རྒྱས་པ་གོ་སླའོ། ། དེ་ལྟར་ཕྱག་བཞི་ཡན་ཆད་ནི་སྔོན་དུ་འགྲོ་བ་ལྷའི་རྣལ་འབྱོར་ཞེས་ཀྱང་བྱའོ། ། བཞི་པ་ཆེད་དུ་གཏད་པའི་བསྒོམ་པ་དང་བཟླས་པ་ནི་མཉམ་གཞག་དངོས་སོ། ། ཡང་ན་སྔོན་འགྲོ་ནི་བསྐྱེད་པ་ཡིན་ལ། མཉམ་པར་གཞག་པ་ནི་རྫོགས་པར་ཡང་འགྲོའོ། ། དེ་བཞིན་དུ་ཐབས་ཤེས་རབ་དང༌། ཞི་གནས་དང་ལྷག་མཐོང་དང་སྣང་སྟོང་དུའང་སྦྱར་དུ་རུང་ངོ༌། །
སྔགས་གསུམ་གྱི་དོན་ནི། དང་པོ་བརྗོད་པས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་དེ་ཐམས་ཅད་སྒྱུ་མ་ལྟ་བུར་སྣང་ལ་རང་བཞིན་མེད་པར་བསྒོམ་སྟེ་སྒྱུ་མ་རྣམ་དག་སྟེ་ཀུན་རྫོབ་བོ། ། གཉིས་པ་བརྗོད་པ་སྒྱུ་མ་དེ་རང་ཡང་མ་གྲུབ་སྟེ་སྟོང་པར་བསྒོམ་པ་རང་བཞིན་རྣམ་དག་དོན་དམ་པའོ། ། གསུམ་པ་བརྗོད་པས་སྣང་བ་དང་སྟོང་པ་དེ་གཉིས་ཀའང་ཡེ་ཤེས་གཅིག་གི་རྒྱུ་མཐུན་པ་དཀྱིལ་འཁོར་གྱི་ལྷའི་རྣམ་པར་སྣང་བ། རང་གི་སེམས་ཀྱི་རང་བཞིན་འོད་གསལ་གྱི་ངོ་བོ་དབྱེར་མེད་དུ་མོས་པ་བྱའོ། ། གསུམ་པོ་འདི་ནི་བསྐྱེད་པ་དང༌། རྫོགས་པ་དང༌། ཟུང་དུ་ཆུད་པའོ། ། ཡང་ཐབས་དང༌། ཤེས་རབ་དང༌།
གཉིས་མེད་དོ། ། སྣང་བ་དང༌། སྟོང་པ་དང༌། ཟུང་དུ་ཆུད་པའོ། ། ཞི་གནས་དང༌། ལྷག་མཐོང་དང༌། ཟུང་དུ་ཆུད་པའོ། ། ཀུན་རྫོབ་དང་དོན་དམ་དང་དབྱེར་མེད་དོ། ། སློབ་དཔོན་འདིས་བསྐྱེད་རིམ་སྣང་བ་ཐབས་རྒྱ་ཆེ་བ་ལ་རྫོགས་རིམ་སྟོང་པ་ཤེས་རབ་ཟབ་མོའི་རྒྱས་བཏབ་སྟེ་སྟན་གཅིག་ལ་བསྒོམ་པའི་ལུགས་སོ། ། དེ་ལྟར་བསྒོམས་ནས་བཟླས་པ་ནི་རྡོ་རྗེ་འཆང་གི་སྙིང་པོ་རིགས་ཐམས་ཅད་ཀྱི་རྩ་བའི་སྔགས་རྡོ་རྗེའི་ཚིག་གིས་བཟླས་ཏེ།
ལྕེ་རྩེ་ཤིན་ཏུ་མི་འགུལ་ཞིང༌། ། སོ་དང་མཆུ་གཉིས་མཉམ་སྦྱར་ལ། ། རྟོག་པ་ཐམས་ཅད་བསྒྲུབ་བྱ་ཞིང༌། ། སྒྲ་བྲལ་རྡོ་རྗེའི་ཚིག་གིས་བཟླས། ། ཞེས་སོ། ། ཐམས་ཅད་ཀྱིས་བཟླས་པར་འགྱུར་རོ། ། ཞེས་བྱ་བ་ནི་ཐམས་ཅད་ཀྱིས་བཟླས་པར་བསྒོམ་པས་སོ། ། སྐྱོ་བར་འགྱུར་བ་ནི་བྱེད་པར་མི་འདོད་ནའོ། ། འདིར་ཡང་ཡི་གེ་བརྒྱ་པ་ལན་གསུམ་བཟླས་ལ། བསྒོམ་བཟླས་ཀྱི་ནུས་པ་བདག་གི་རྒྱུད་ལ་བརྟན་པར་བྱ་ཞེས་རྩ་རྒྱུད་འགྲེལ་པ་གསུམ་ཀ་ནས་བཤད་པས་ཁ་བསྐང་ངོ༌། །
ལྔ་པ་ཐུན་མཚམས་ཀྱི་བྱ་བ་ནི། ཡི་གེ་བརྒྱ་པ་དང༌། བསྟོད་པ་དང༌། དངོས་སུ་འབྱོར་བ་དང༌། སྒེག་སོགས་ཀྱི་མཆོད་པ་དང་ཕྱག་རྒྱ་བཞི་བྱའོ། ། འདི་ནི་ཐུན་བཞི་ཀའི་མཇུག་ཏུ་བྱའོ། ། དེའང་ཐུན་དང་པོ་ནི་སྔོན་འགྲོ། མཉམ་གཞག་མཇུག་མཆོད་པ་ཡན་ཆད་དོ། ། གཉིས་པ་ནི་ཕྱག་རྒྱ་བཞི་ཡན་ཆད་སྔོན་འགྲོ་མི་དགོས། མཉམ་གཞག་དང་མཆོད་པའོ། །
ཐུན་ཐ་མ་ནི་མཉམ་གཞག་དང༌། མཆོད་པ་བྱས་པའི་རྗེས་ལ། ཁྱད་པར་གཤེགས་སུ་གསོལ་བ་དང་བཅས་པའོ། ། འོག་ནས་འབྱུང་བའི་སྤྱོད་ལམ་ནི་ཐུན་བཞི་ཀ་ལ་ཤེས་པར་བྱའོ། ། དྲུག་པ་ཐུན་ཐ་མ་ཁོ་ན་ལ་བྱ་བའི་ཆོ་ག་ནི། ཕྱག་རྒྱ་གང་དང་གང་ཞེས་བྱ་བ་ལ་སོགས་པ་སྟེ། དེ་ལ་དྲུག ཉེ་བར་བསྡུ་བ། དགེ་བ་བསྔོ་བ། བཟོད་པར་གསོལ་བ།
ཡེ་ཤེས་པ་གཤེགས་པ། སྤྲུལ་བ་བསྡུ་བ། བསྲུང་བ་བྱ་བའོ། ། དང་པོ་ལ་ལྔ་སྟེ། ཕྱག་རྒྱ་དགྲོལ་བ་དང༌། ཕྱག་རྒྱ་ལ་དབང་བསྐུར་བ་དང༌། གོ་བགོ་བ་དང༌། མཉེས་པར་བྱ་བ་དང༌། ཡི་གེ་བརྒྱ་པ་བཟླས་པའོ། ། དང་པོ་རྣམ་སྣང་གི་དམ་རྒྱ་ས་མ་ཡ་སྟྭཾ་གྱིས་བཅིངས་ལ།
དེའི་སྤྱི་གཙུག་ཏུ་བཞག་ལ་སྙིང་པོ་ལན་གསུམ་བཟླས་ལ། བཛྲ་མུཿབརྗོད་དེ་ཕྱག་རྒྱ་བཀྲོལ་སེ་གོལ་གཏོགས། སེམས་ཀྱིས་དཀྱིལ་འཁོར་དང་ལུས་ཀྱི་རྣམ་སྣང་ཐམས་ཅད་ཀྱི་ཕྱག་རྒྱ་བཀྲོལ་བར་བསམ། དེ་བཞིན་དུ་འབེབས་པའི་དམ་རྒྱ་སུ་ར་ཏི་སྟྭཾ་གྱིས་བཅིངས་པ་བྱིན་པ་གཡོན་པར་བཞག་སྟེ། དེའི་སྙིང་པོ་ལན་གསུམ་དང་བཛྲ་མུཿབརྗོད་ལ་ཕྱག་རྒྱ་བཀྲོལ་ཏེ། དཀྱིལ་འཁོར་གྱི་བྱང་སྒོ་དང༌། བྱིན་པའི་འབེབས་པ་དང་བཅས་པ་བཀྲོལ་པར་བསམ་མོ། ། སེམས་མ་བཞིའི་གནས་སེམས་དཔའ་བཞི་དང་མཐུན། རིགས་ལྔའི་བཀྲོལ་གནས་འདི་ཡིན་ཡང་བཞུགས་པའི་གནས་མ་ཡིན་ནོ། ། དེ་ལྟར་ན་སྔར་ལུས་དང༌།
ལས་རྒྱལ་མཆོག་དང༌། བསྡུ་བ་གཉིས་པ་ཕྱག་རྒྱ་བཞིས་བཏབ་ཀྱང་འདིར་དམ་ཚིག་གི་ཕྱག་རྒྱ་གཅིག་ཏུ་འགྲོལ་བར་འགྱུར་རོ། ། དེ་ཡང་རྒྱས་བཏབ་ཅེས་བྱ་བ་ནི་ཡེ་ཤེས་པ་དང་དམ་ཚིག་པ། དམ་ཚིག་གི་བཅིང་བས་བཅིངས་ཏེ། གཤེགས་སུ་མི་རུང་བ་དེ་གཤེགས་སུ་རུང་བར་བྱས་ཏེ། དམ་ཚིག་འཆིང་བ་དང་དབྲལ་བ་ནི་དགྲོལ་བའོ། ། ཞེས་སོ། ། ཁ་ཅིག་ན་རེ་འདི་ལུས་ཀྱི་ཕྱག་རྒྱ་དགྲོལ་བ་ཡིན་ལ། དཀྱིལ་འཁོར་གྱི་མ་ཡིན་ཏེ། འབེབས་པ་བྱང་སྒོ་ན་བཞུགས་པས་བྱིན་པར་བཀྲོལ་བས་མི་ཕན་ཏེ།
དེས་ན་འོག་ནས་རྡོ་རྗེ་སེམས་མའི་ཕྱག་རྒྱ་གྱེན་དུ་དགྲོལ་ལོ་ཞེས་ཟེར་བ་དེའོ་ཞེས་སྨྲའོ། ། དེ་ནི་མ་ཡིན་ཏེ། དེ་ལྟར་ན་འབེབས་པ་ལའང་སྒྲུབ་པ་ཆེན་པོ་བྱས་པས་ན། དེའི་སྤྱི་གཙུག་ནའང་རྣམ་སྣང་བཞུགས་པས་བདག་གི་སྤྱི་བོར་བཀྲོལ་བས་མི་ཕན་ནོ། ། གལ་ཏེ་དེའིའང་དགྲོལ་བར་བསམ་པས་ཆོག་གོ་ཞེ་ན། འདིར་ཡང་མཚུངས་སོ། ། གལ་ཏེ་འདིར་ཕྱག་རྒྱ་བཀྲོལ་བ་འདི་གཤེགས་སུ་གསོལ་བ་ཡིན་ནམ་ཞེ་ན་མ་ཡིན་ཏེ། འདི་ནི་དེ་ཁོ་ན་ཉིད་བཅུ་ལས་རྒྱས་བཏབ་པ་བཀྲོལ་བ་ཉེར་བར་བསྡུ་བའི་དེ་ཁོ་ན་ཉིད་ཡིན་ལ། འདིར་ལྷ་ཐམས་ཅད་ཀྱི་ལྷ་བཀྲོལ་དགོས་སོ། ། འོག་ཏུ་རྡོ་རྗེ་སེམས་མ་གཅིག་པུའི་དགྲོལ་བས་ལྷ་ཐམས་ཅད་གཤེགས་པ་ནི་མཆོད་པས་གཤེགས་སུ་གསོལ་བའི་དེ་ཁོ་ན་ཉིད་དེ་ཐ་དད་དོ། །
གཉིས་པ་ཕྱག་རྒྱ་ལ་དབང་བསྐུར་བ་ནི་ལྷ་ཐམས་ཅད་ལ་རཏྣའི་ཅོད་པན་གྱིས་དབང་བསྐུར་བ་སྟེ། ཕྱག་རྒྱ་བཞི་པོ་བསྒོམ་པས་སྒྲུབ་པ་པོའི་བསམ་པ་རྫོགས་པར་བྱ་བའི་རྟགས་སོ། ། གསུམ་པ་གོ་བགོ་བ་ནི་ཕྱག་རྒྱ་བརྟན་པར་བྱ་བའི་ཕྱིར་དང༌། སྐུ་གསུང་ཐུགས་རྡོ་རྗེར་བྱེད་པའིའང་དོན་ཏོ། ། མཉེས་པར་བྱེད་པ་ནི་མཉམ་པའི་ཐལ་མོ་ཕེག་བརྡབ་པས་ཆགས་ཅན་དགའ་བ་བཞིན་དུ་ལྷའི་ཕྱག་རྒྱ་ཐམས་ཅད་དགྱེས་པར་འགྱུར་བའོ། ། ཡི་གེ་བརྒྱ་པས་ནི་སྐུ་གསུང་ཐུགས་རྡོ་རྗེར་བྱེད་པའོ། ། བཞི་པ་བསྔོ་བ་ནི་སྔར་བཞིན་ནོ། ། བཟོད་པར་གསོལ་བ་གོ་སླའོ། ། གཤེགས་སུ་གསོལ་བ་ནི་སྔར་གནས་སྐབས་ཐ་དད་པར་ཡེ་ཤེས་པ་ལན་བཞི་བཅུག་ཀྱང་དུས་གཅིག་ཏུ་གཤེགས་སུ་གསོལ་བའོ། ། དེའང་བདག་ཉིད་རྫོགས་པར་བྱེད་པའི་དུས་སུ་མདུན་དུ་སེམས་དཔའ་ཉེར་བརྒྱད་ལ་སྒོ་བ་བཞིས་བཅུག་པ་དང༌།
དཀྱིལ་འཁོར་གྱི་འཁོར་ལོ་ལ་ལས་རྒྱལ་མཆོག་གི་་ཚུལ་དུ་སྒྲུབ་ཆེན་གྱི་ཚུལ་དུ་བཅུག་པ་དང༌། བསྡུ་བ་གཉིས་པར་བསྒྲུབ་པའི་ཚུལ་དུ་བཅུག་པའོ། ། ལྔ་པ་སྤྲུལ་པ་ལུས་ལ་བསྡུ་བ་ལ་གཉིས། བདག་ཉིད་རྫོགས་པའི་དུས་སུ་སྤྲུལ་པ་རྣམས་གནས་རྣམས་སུ་ཐིམ་པར་བསྡུ། དཀྱིལ་འཁོར་གྱི་སྤྲུལ་པ་ལུས་ལ་བསྡུ་བའོ། ། དྲུག་པ་བསྲུང་བ་ནི། འཁོར་ལོས་སྒྱུར་བའི་ང་རྒྱལ་དང་ལྡན་པས་སེམས་དཔའ་བཞིའི་སྔགས་དང་ཕྱག་རྒྱས་བསྲུང་བ་སྟེ། ཐེག་པ་ཆེན་པོ་ལ་སྤྲོ་བ་རྩོམ་པ། ཡོངས་སུ་སྦྱོང་བ་སོ་སོར་རྟོག་པ། སྒྲུབ་པ་ལྷུར་ལེན་པའི་བརྩོན་འགྲུས་ཀྱིས་བསྒོམ་པ་ཐམས་ཅད་ཉེ་བར་དམིགས་པ་དང༌།
སྐུ་གསུང་ཐུགས་རྡོ་རྗེ་མི་ཕྱེད་པ་བསྒོམ་པའོ། ། རྗེས་སྤྱོད་ནི། ལངས་ཏེ་ཞེས་བྱ་བ་ནི་དཀྱིལ་འཁོར་གྱི་ལས་ནི། འོག་ཏུ་དཀྱིལ་འཁོར་གྱི་ལས་ལ་དགོས་པའི་ཡོ་བྱད་དོ། ། བཀླག་པ་ནི་རྩེ་མོ་ལས། ཡིད་གཞུངས་མཁས་ཤིང་གསལ་བ་དང༌། ། ཐེག་པ་ཆེན་པོའི་དོན་སེམས་པ། ། བྱང་ཆུབ་སེམས་དཔའི་ཚུལ་རྒྱ་ཆེ། ། ཤེས་རབ་ཕ་རོལ་ཕྱིན་ལ་སོགས། ། བཀླག་པ་དང་ནི་བསམ་པ་དང༌། །
ཡང་ནས་ཡང་དུ་གསོལ་བ་གདབ། ། ཅེས་པའི་དོན་ཏོ། ། དེ་ལ་ལོ་ཙཱ་བ་ཆེན་པོའི་ཞལ་གདམས། བྱང་ཆུབ་ཐོབ་པར་བྱེད་པའི་སྔ་ལྟས་རྨི་ལམ་ཡིན་པས་དེ་དང་སྦྱར་ནས་ཀློག་སྟེ། བདུད་ཀྱི་ཆོ་འཕྲུལ་རྨི་ན་ཏོག་བཀླག བུད་མེད་ཀྱི་གདོན་ལ་གཙུག་ཏོར་དཀར་མོ། ཀླུའི་ལ་རྨ་བྱ་ཆེན་མོ། སྒྲིབ་པ་ཤས་ཆེན་ཏོག་ཆེན། ལྷའི་རྣམ་པ་མི་གསལ་ན་མཚན་བརྗོད་སོགས་བསྟོད་པ་དང་སྐུ་བཞེངས། ཚེ་ཐུང་བའི་ལྟས་ལ་ཚེ་དཔག་མེད།
རྫོགས་རིམ་སྐྱེ་བར་འདོད་ན་ཤེར་ཕྱིན། དགེ་མི་དགེའི་ལྟས་གང་ཡང་མེད་ན་མ་གྲུབ་པ་གྲུབ་པར་བྱེད་པ་རྣམ་འཇོམས། གྲུབ་པའི་ལྟས་བྱུང་ན་གྲུབ་པ་ཆུད་མི་ཟ་བར་བྱེད་པ་རྡོ་རྗེ་རྣམ་འཇོམས་བཀླག་གོ ། སོགས་པ་ནི་མཆོད་རྟེན་དང༌། བསྐོར་བ་དང༌། མཆོད་པ་དང༌། གཏོར་མ་ལ་སོགས་པའོ། ། ཟས་ཀྱི་བྱ་བའང༌། བསོད་ནམས་ཚོགས་ནི་བསྐྱེད་པའི་ཕྱིར། ། སངས་རྒྱས་མཆོད་པ་ཡང་དག་བྱེད། །
དེ་ནས་ཟས་ཀྱི་དུས་སུ་ནི། ། རྣམ་པ་ཀུན་ཏུ་ཆང་བུ་སྦྱིན། ། སངས་རྒྱས་རིག་པས་མངོན་བསྲུངས་ལ། ། བཟའ་བ་དག་པ་དབུལ་བར་བྱ། ། སངས་རྒྱས་བདག་ཉིད་བཟའ་བ་དབུལ། ། ལེགས་པར་བགོས་ནས་བཟའ་བ་དབུལ། ། ཞེས་སོ། ། ཡང་རྩེ་མོ་སོ་སོ་བ་ལས། གང་ལ་ཁ་ན་མ་ཐོ་མེད། ། ཐམས་ཅད་བཟའ་ཞིང་བསྟེན་པར་བྱ། །
ཤ་དང་ཆང་དང་སྒོག་པ་སོགས། ། བཟའ་བ་མིན་པ་རྣམ་པ་སྤང༌། ། དྲི་ང་བ་དང་མི་གཙང་ཉིད། ། བཟའ་དང་བཏུང་བ་རྣམ་པར་སྤང༌། ། ཞེས་སོ། ། ཐུན་བཞི་ནི། སྔ་དྲོ། ཕྱི་དྲོ། ཉིན་ཕྱེད། མཚན་ཕྱེད་དོ། །
དེ་ཡང༌། རྟོག་པ་འདི་ནི་ཐུན་བཞི་རུ། ། ཞེས་སོ། ། ཟླ་བ་གཅིག་ཅེས་བྱ་བ་ལ་སོགས་པ་ནི་བསྙེན་པའི་དུས་ཏེ་འདིར་མཚན་མ་ལ་འདོད་དོ། ། ཡང་ན་ཞེས་བྱ་བ་ལ་སོགས་པ་ནི་བསྡུས་པ་སྙིང་གའི་དཀྱིལ་འཁོར་བསྒོམ་པའི་བསྙེན་པའོ། ། དེའི་དོན་ནི་སྔ་མ་བཞིན་དུ་ཞེས་བྱ་བ་ནི་སྔོན་དུ་འགྲོ་བ་དང༌། རྣལ་འབྱོར་ཆེན་པོ་དང༌། མཆོད་པ་བྱ་སྟེ། དམ་ཚིག་གསུམ་གྱི་གླུའི་མཆོད་པ་ནི་མ་སྨོས་སོ། ། དེ་གཞི་ལུས་ཀྱི་ང་རྒྱལ་གྱིས་སྔགས་གསུམ་བརྗོད།
དོན་དྲན་པར་བྱ། སྙིང་གར་དཀྱིལ་འཁོར་སྤྲུལ་ལ་སྔགས་བརྗོད་པས་གསལ་གདབ་བོ། ། ནམ་མཁའ་དང་མཉམ་པའི་སྦྱོར་བས་ཞུགས་པ་ཞེས་བྱ་བ་ནི་རང་རྡོ་རྗེ་སེམས་དཔའི་ང་རྒྱལ་གྱིས་བཞུགས་པའི་སྙིང་གའི་རྡོ་རྗེ་སེམས་དཔའ་དང་གཉིས་སུ་མེད་པར་བསམ་མོ། ། དེའི་ང་རྒྱལ་གྱིས་སྔགས་གསུམ་པོའང་བརྗོད། དེ་ནས་ཨོཾ་བཛྲ་དྷཱ་ཏུ་ར་ཧཾ་སྭ་མཱཾ་ཞེས་བྱ་བ་བརྗོད་པས། རང་གི་སེམས་རང་བཞིན་གྱིས་འོད་གསལ་བ་ཡེ་ཤེས་གཅིག་གི་རྒྱུ་མཐུན་པ། དཀྱིལ་འཁོར་གྱི་ལྷ་ཚོགས་དང་ཐ་མི་དད་པར་བསམས་ལ། སྔགས་གཞུང་བཞིན་བཟླ། ངལ་ཞིང་དུབ་ན་ཞེས་བྱ་བ་ནི་ཐུན་མཚམས་ཀྱི་བྱ་བ་སྟེ། ཡི་གེ་བརྒྱ་པ་ལ་སོགས་པ་སྔར་བཞིན་བྱའོ། །
དེ་ནས་སྙིང་གའི་རྡོ་རྗེ་སེམས་དཔའ་ལས་མར་མེ་གཅིག་ལས་གཉིས་སུ་མཆེད་པ་བཞིན་བྱ་ལ། རྗེས་སྤྱོད་སྔར་བཞིན་བྱ། ཐུན་འོག་མ་རྣམས་ལ་རྡོ་རྗེ་སེམས་དཔའི་ང་རྒྱལ་གྱིས་སྙིང་གར་ཞུགས་ལ་བསྒོམ་བཟླས་མན་ངག་སྔར་བཞིན་བྱ། ཐུན་ཐ་མ་ལ་ཕྱག་རྒྱ་བཀྲོལ་བ་ལ་སོགས་པ་རྒྱས་པ་བཞིན་བྱ། ཁྱད་པར་དུ་སྤྲུལ་པ་བསྡུས་ལ་སྙིང་གའི་དཀྱིལ་འཁོར་ཟླ་བ་ལ་ཐིམ་པར་བྱ། ལུས་ཀྱི་སྔར་བཞིན་བསྲུང་བ་དང་རྗེས་སྤྱོད་ལ་ཁྱད་པར་མེད། བསྙེན་པའི་ཚད་ཀྱང་སྔར་བཞིན་ནོ། ། འཇིག་རྟེན་དང་ཞེས་བྱ་བ་ལ་སོགས་པ་ནི་རང་གི་ལྷ་སྒྲུབ་པ་རྣལ་འབྱོར་ཆེན་པོའི་བསྙེན་པ་སྟེ། ཁྲུས་བྱ་བ་ནས་དམ་ཚིག་གསུམ་གྱི་གླུའི་མཆོད་པའི་བར་དུ་བྱས་ལ། གཞི་ལུས་ཀྱི་ང་རྒྱལ་གྱིས་སྔགས་ཀྱི་དོན་བསྒོམ་པ་ལ་བཟླས་པ་བྱའོ། །
སྐྱོ་ན་ཡི་གེ་བརྒྱ་པ་ལ་སོགས་པ་ཐུན་མཚམས་སྔ་མ་བཞིན་བྱས་ལ། གཞི་ལུས་གཉིས་སུ་ཕྱེ་སྟེ་རྗེས་སྤྱོད་བྱ། ཐུན་འོག་མ་རྣམས་ལ་གཞི་ལུས་གཉིས་སུ་མེད་པར་བསྒོམས་ཏེ་བསྒོམ་བཟླས་བྱ། ཐུན་ཐ་མ་ལ་ཕྱག་རྒྱ་དགྲོལ་བ་ལ་སོགས་པ་སྔར་དང་འདྲ། བསྡུ་བ་སྙིང་གའི་བསྡུ་བ་མེད་པས་ལུས་ཀྱི་ཐིམ་པ་བྱ། སྔགས་འབུམ་འབུམ་བཟླས་པ་ནི་རྐང་ཐོན་དུ་བཟླས་པ་བྱ། ཞེས་བླ་མའི་གསུང་ངོ༌། ། དེ་ནས་བཛྲཽ་ཏིཥྛ་འབུམ་བཟླས་ཏེ་ལྷའི་རྣལ་འབྱོར་སྔ་མ་བཞིན་བྱས་ཏེ། ཐུན་མཚམས་སྔ་མ་བཞིན་ནོ། ། དེ་ནས་རྡོ་རྗེ་སློང་བ་བཅིངས་ཏེ།
སྔགས་མཚན་ཐོག་ཐག་བཟླས་པས་འགྲུབ་པར་འགྱུར་རོ། ། དེ་གྲུབ་ན་སྔགས་འོག་མའི་སྒྲུབ་པ་མི་དགོས་སོ། ། དེས་མ་གྲུབ་ན་ཡང་བཟླས་སྔགས་མ་གཏོགས་པ་རྣལ་འབྱོར་སོགས་ཐམས་ཅད་སྔ་མ་དང་འདྲའོ། ། དེ་ནས་ཞི་བའི་ཐབ་བམ་ལས་ཐམས་ཅད་པའི་ཐབ་ཏུ། ལྷ་རྡོ་རྗེ་འབེབས་པ་ལ། སྔགས་བཛྲ་ཨཱ་བེ་ཤས་རྫས་མར་གྱི་དགང་བླུགས་ཀྱིས་རྡོ་རྗེ་དྲིལ་བུ་ལ་བསྐོར་ཏེ། གྲངས་སྲེག་བླུགས་སྟོང་ཕུལ་ཏེ། དེ་ནས་རྡོ་རྗེ་འབེབས་པའི་དམ་རྒྱས་རྡོ་རྗེ་དྲིལ་བུ་བཟུང་སྟེ། རྣལ་འབྱོར་ཆེན་པོ་བྱས་ཏེ་མཚན་ཐོག་ཐག་བཟླས་ན་འགྲུབ་པར་འགྱུར་རོ། ། ཁ་ཅིག་བཛྲོ་ཏིཥྛ་དང༌།
བཛྲ་ཨཱ་བེ་ཤ་གཉིས་ལ། དཀྱིལ་འཁོར་སློང་བའི་བསྙེན་པ་དང༌། ཡེ་ཤེས་འབེབས་པའི་བསྙེན་པ་ཞེས་བཏགས་ཏེ། བསྙེན་པ་གསུམ་ཀ་ལ་འདི་དགོས་ཏེ་མན་ངག་གོ ། ཞེས་ཟེར་ཏེ། བསྙེན་པ་རྫོགས་པས་ཡེ་ཤེས་འབེབས་པ་ཡིན་པས། དེ་ལ་བསྙེན་པ་ལོགས་པ་མི་དགོས་ཞེས་བཤད་དོ། ། སྤྱིའི་སློབ་དཔོན་གྱིས། གྲངས། དུས།
མཚན་མ། དཀྱིལ་འཁོར་གཅིག་ལ་བསྙེན་པ་གཉིས་སྦྱོར་བ་དང་བཞིར་བཤད་པ་ལས་འདིར་གཞུང་གི་ཚིག་མཚན་མའི་བསྙེན་པ་གཙོ་ཆེའོ། ། དེ་ལ་བཛྲོ་ཏིཥྛ་ལ་སོགས་པ་ནི། རང་གི་ལྷ་བསྒྲུབ་པ་ཁོ་ནའི་མ་གྲུབ་པ་གྲུབ་པར་བྱེད་པའོ་ཞེས་གསུང་ངོ༌། ། རྣམ་པར་རྟོག་པ་ནི་མཚན་མའི་བསྙེན་པ་ཐོབ་པར་འདོད་པས། དུས་དང་གྲངས་ཀྱིས་མ་གྲུབ་ན་སྤོགས་པ་ཡིན་པས་ཐམས་ཅད་ལ་སྦྱར་དུ་རུང་ལ། ཡང་འབུམ་འབུམ་བྱས་ལ། ཞེས་བྱ་བ་ནི་ཁམས་གསུམ་རྣམ་རྒྱལ་ལས། བསྙེན་པ་གསུམ་སོང་ནས་འདི་ལྟར་བུ་མི་ནུས་པས་ནི་རྣལ་འབྱོར་ཆེན་པོ་ཉིན་རེ་ལ་ལན་རེ་བྱས། ལྷ་ཐམས་ཅད་ཀྱི་འབུམ་འབུམ་བཟླས་སོ་ཞེས་གྲངས་བཤད་དོ། །
བསྙེན་པ་དེས་ཡན་ལག་ཏུ་བྱར་རུང་ཞེས་ཀྱང་རྟོག་གོ ། སྒྲུབ་པའི་ཐབས་ཏེ་སྔོན་དུ་བསྙེན་པའི་ཆོ་གའོ། ། དེ་ལྟར་ཞེས་བྱ་བ་ལ་སོགས་པ་ནས་དཀྱིལ་འཁོར་དང་འབྲེལ་བའི་བྱ་བ་སྟོན་ཏོ། ། དེ་ལ་གཉིས་ཏེ། དཀྱིལ་འཁོར་དུ་བྲི་བའི་གནས་པའི་ཆོ་ག་དང༌། དཀྱིལ་འཁོར་གྱི་ལས་རིམ་དངོས་སོ། ། དང་པོ་ལ་ལྔ་སྟེ། ཕྱོགས་ལ་སོགས་པ་བརྟག་པ་དང༌། དཀྱིལ་འཁོར་གྱི་ཚད་དང༌། སྦྱིན་སྲེག་གིས་སྦྱང་བ་དང༌།
ལས་སུ་བྱ་བས་སྦྱང་བ་དང༌། ས་གཟུང་བའོ། ། དང་པོ་ལ་གྲོང་ཁྱེར་གྱི་ཤར་རམ། བྱང་ཤར་ཏེ། ཇི་སྐད་དུ། དཔལ་མཆོག་དང་པོ་ལས། དེའང་དཀྱིལ་འཁོར་ཤར་ཕྱོགས་སུ་བྲིས་ན་རྒྱལ་པོ་དང༌། རྣམ་པར་རྒྱལ་བ་དང༌། ཡུལ་གྱི་སྐྱེ་བོ་རྣམས་ལ་འཚེ་བ་འབྱུང་ངོ༌། ། གྲོང་གང་གི་ལྷོར་བྲིས་ན་དེ་སྟོངས་པར་འགྱུར་རོ། །
གང་ལ་དམིགས་པ་འཆིའོ། ། ནུབ་ཏུ་བྲིས་ན་དཀྱིལ་འཁོར་གྱི་སློབ་དཔོན་འཆིའོ། ། བྱང་དུ་བྲིས་ན་དེར་གང་བཞུགས་པ་འཆིའོ། ། མེར་བྲིས་ན་ཆར་མི་འབབས་པ་དང༌། མེའི་འཇིག་པ་འབྱུང་ངོ༌། ། བདེན་བྲལ་དུ་མུ་གེ་འབྱུང་ངོ༌། ། རླུང་དུ་བྲིས་ན་ཆུ་ཆེན་པོ་འབབ་བོ། ། དེས་ན་གྲོང་ཁྱེར་གྱི་དབང་ལྡན་གྱི་ཕྱོགས་ཀྱི་ཆར་བརྟེན་ནས་བརྟག་པར་བྱའོ། ། མཆོད་རྟེན་དང་ཉེ་བར་མ་ཡིན། ཀླུའི་གནས་སུ་མ་ཡིན།
མཆོད་རྟེན་གྱི་གནས་སུ་འཆིའོ། ། ཤིང་གི་གནས་སུ་འཆིའོ། ། ཀླུའི་གནས་སུའང་འཆི་བ་དང༌། དམུ་རྫིང་དུ་འགྱུར་རོ་ཞེས་སོ། ། དེ་དག་ནི་ཁྲོ་བོའི་དཀྱིལ་འཁོར་གཙོ་ཆེ་བའི་དབང་དུ་བྱས་ལ། ཞི་བའི་དཀྱིལ་འཁོར་ཡང་དེ་དང་ཕྱོགས་མཐུན་པའམ། ཡང་ན་ཡིད་དང་མཐུན་པར་བྱའོ། ། ཞེས་གསུངས་སོ། ། ཁ་ཅིག་ན་རེ། བྱང་ཤར་ནི་དཀྱིལ་འཁོར་གྱི་དབང་ལྡན་མནན་པའོ་ཞེས་འདོད་དོ། །
གཉིས་པ་ཚད་ནི། རྒྱལ་པོས་ནི་ཞེས་བྱ་བ་ལ་སོགས་པ་སྟེ། རྩེ་མོ་ལས། དཔག་ཚད་ལས་ལྷག་མི་བྱ་ཞིང༌། ། ཁྲུ་དྲུག་ལས་ནི་ཆུང་བ་མིན། ། སྒྲུབ་པ་བཅུ་གཉིས་ཞེས་བྱ་སྟེ། ། བཅུ་པ་ལས་ནི་ཉུང་མི་བྱ། ། ཟུར་བཞི་དང་ནི་ཡང་དག་ལྡན། ། རྒྱ་ཆེ་བར་ཡང་མི་བྱའོ། ། ཞེས་བྱ་བ་ལ་སོགས་པ་གསུངས་སོ། །
སྦྱིན་སྲེག་གིས་སྦྱང་བ་ནི། དེ་ལ་ཞེས་བྱ་བ་ལ་སོགས་པ་སྟེ། དྲག་པོའི་སྦྱིན་སྲེག་གིས་བགེགས་བཟློག ཞི་བའི་སྦྱིན་སྲེག་གིས་བདག་དང་སློབ་མའི་མི་མ་ཡིན་པའི་གནོད་པ་ཞི་བར་བྱེད་པ་སྟེ། ཆོ་ག་ནི་རབ་འབྱོར་བསྐྱོངས་ཀྱི་བཞིན་ཤེས་པར་བྱའོ། ། བཞི་པ་ལས་སུ་བྱ་བས་སྦྱང་བ་ནི། བརྐོས་པ་ཞེས་བྱ་བ་སྟེ། དཔལ་མཆོག་ནི་ཇི་སྐད་བཤད་པའི་གནས་སུ། རྡོ་དང༌། རུས་པ་དང༌།
གྱོ་མོ་དང༌། ཕུབ་མ་དང༌། སོལ་བ་ལ་སོགས་པ་བསལ་ཏེ་བྲི་བར་བྱའོ། ། གང་ཕྱིར་རྡོ་དང་བཅས་པར་རླུང་འབྱུང་ངོ༌། ། རུས་པས་གཟེར་འབེབས་སོ། ། གསེག་མས་ལྐུགས་པར་འགྱུར་རོ། ། ཕུབ་མ་དང་སོལ་བའི་གནས་སུ་རིམས་འབྱུང་བར་འགྱུར་རོ། ། ཞེས་གསུངས་སོ། ། ལྐོག་མ་ནུབ་སོགས་བརྐོ་བ་ནི། དང་པོ་སྲིད་པ་ཆགས་པའི་ས་གཤའ་མ་དང་ཕྲད་ཕྲད་དུ་བརྐོ་བ་སྟེ།
དེ་མ་རྙེད་ནའང་ས་བརྙན་པས་དགང་ཞེས་གསུངས་སོ། ། ཤིན་ཏུ་མཉམ་པར་བྱས་ལ་ཡན་ཆད་ས་སྦྱོང་བའོ། ། ས་གཟུང་བ་ལ་ལྔ་སྟེ། ཁང་པས་ས་གཟུང་བ་དང༌། རྒྱན་གྱིས་དང༌། སྐུ་གཟུགས་ཀྱིས་དང༌། མཆོད་པས་དང༌། བསང་ཆུ་དང་ཡི་གེ་བརྒྱ་པས་གཟུང་པའོ། ། དང་པོ་ནི་དཀྱིལ་འཁོར་གྱི་ཁང་པ་དཀྱིལ་འཁོར་གྱི་བཞི་འགྱུར་དུ་བརྩིགས་པ་ཌཱ་ཀི་ལས་བཤད་དོ། ། ཁང་པ་བརྩེགས་མའི་དགོས་པ་ནི།
སྔོན་འབྱུང་རི་རབ་ཏུ་སྤྲུལ་པ་དང་མཚུངས་པར་བྱ་བའི་ཕྱིར་རོ། ། གཉིས་པ་དེ་ལས་རྒྱན་བྱ་བ་ནི། དཔལ་དང་བསོད་ནམས་འཕེལ་བར་བྱ་བའི་དོན་དུའོ། ། གསུམ་པ་དེར་སྐུ་གཟུགས་གཞུག་པ་ནི་བཀྲ་ཤིས་པ་དང་ཡེ་ཤེས་བསྐྱེད་པར་བྱ་བའི་དོན་དུའོ། ། བཞི་པ་མཆོད་པ་བྱ་བ་ནི། སངས་རྒྱས་རྣམས་བྱོན་པའི་དོན་དུ་སྟེ། དཀྱིལ་འཁོར་ཕྱི་རོལ་ངས་དག་གི ། གྲྭ་ནི་བཞི་པོ་ཐམས་ཅད་དུ། ། ཤེས་རབ་ཅན་གྱིས་བདུག་སྤོས་བསྲེག ། གང་ཕྱིར་རྡོ་རྗེ་ཅན་དག་གཤེགས། །
ཞེས་སོ། ། དྲིས་བྱུགས་ཏེ་གསང་བ་ནི་ས་གཞི་རྡོ་རྗེའི་རང་བཞིན་དུ་བྱ་བའི་ཕྱིར་རོ། ། ཡི་གེ་བརྒྱ་པ་བཟླས་པའི་ཚེ་ལག་པ་ས་ལ་བཞག་པ་འགྲེལ་པ་ལས་བཤད་པ་འདིར་ཡང་བྱ་སྟེ། དོན་གཟུང་འཛིན་གྱིས་བྱང་ཆུབ་སེམས་མི་བསྐྱོད་པའི་ཕྱིར་མི་བསྐྱོད་པའི་བདུད་འདུལ་བྱ་བའོ། ། ཡི་གེ་བརྒྱ་པ་བརྗོད་པས་ནང་གིས་སྦྱང་བ་བྱང་སེམས་རྣམ་པར་དག་པ་བསྒོམ་པ་དང༌། མི་ཕྱེད་པའི་ཕྱིར། རྡོ་རྗེ་བསམ་པར་བྱའོ། ། ས་བཟུང་བའོ། ། དཀྱིལ་འཁོར་གྱི་ལས་རིམ་ལ་ལྔ་སྟེ། ཀུན་ཏུ་སྤྱོད་པའི་དམ་ཚིག་དང༌།
ལྷག་པར་གནས་པ་དང༌། དཀྱིལ་འཁོར་བྲི་བ་དང༌། བསྒྲུབ་སྟེ་མཆོད་པ་དང༌། སློབ་མ་གཞུག་པ་དང༌། དབང་བསྐུར་བའོ། ། དང་པོ་ལ་གཉིས་ཏེ། སྔོན་འགྲོ་དང༌། དངོས་གཞིའོ། ། སྔོན་འགྲོ་ལ་བཞི་སྟེ། ལུས་ཀྱི་ཀུན་ཏུ་སྤྱོད་པ་དང༌།
དུས་ཀྱི་དང༌། གནས་ཀྱི་དང༌། ཁ་ཟས་ཀྱི་ཀུན་དུ་སྤྱོད་པའོ། ། དང་པོ་ནི། ཁྲུས་བྱ་ཞིང་ཞེས་བྱ་བ་ལ་སོགས་པ་སྟེ། དེ་ལ་ཁྲུས་བཞིར་བཤད་དེ། ནང་གི་ཁྲུས་དང༌། གསང་བའི་ཁྲུས་དང༌། ཕྱིའི་ཁྲུས་སོ། ། དེའང་རྡོ་རྗེ་རྩེ་མོ་ལས་བཤད་དེ།
མི་དགེ་བཅུ་ནི་སྤངས་ནས་སུ། ། དགེ་བ་བཅུ་ནི་བརྟེན་བྱེད་ཅིང༌། ། འབྱུང་པོ་རྣམས་ལ་ཕན་འདོགས་པས། ། ནང་གི་བདག་ཉིད་ཁྲུས་སུ་འདོད། ། ཅེས་པ་དང༌། སྡོམ་པ་གསུམ་ལ་ཡང་དག་གནས། ། དང་པོ་ཁྲུས་སུ་བརྗོད་པ་ཡིན། ། ཞེས་དེས་ལུས་ངག་ཡིད་གསུམ་གྱི་དྲི་མ་འཁྲུད་པས་ཁྲུས་སོ། ། ཁྲུས་གཉིས་པའང༌། གཉིས་པའི་རྒྱུད་ལས་གསུངས་པ་ཡི། །
བཤགས་དང་གསོལ་བ་འདེབས་པ་སོགས། ། ཞེས་པ་དང༌། འགྲེལ་པ་ལས་བཞིས་སྡིག་པ་མི་དགེ་བའི་དྲི་མ་འཁྲུད་པས་གསང་བའི་ཁྲུས་སོ། ། གསུམ་ནི་ཕྱག་རྒྱ་དགྲོལ་བ་གསུམ་པ་སྟེ། ཞེས་པ་དང༌། ཡང༌། བདག་ཉིད་རབ་ཏུ་དགའ་བའི་ཕྱིར། ། བདག་ཉིད་ཕྱག་རྒྱས་རྒྱས་གདབ་ཅིང༌། ། ཕྱག་རྒྱ་ཐམས་ཅད་ཡང་དག་བཅིངས། ། རྣལ་འབྱོར་པ་ཡི་ཁྲུས་སུ་བརྗོད། །
ཅེས་པ་ལ་དགྲོལ་བར་ཕྱག་རྒྱ་བཀྲོལ་བས་ལྷའི་རྣལ་འབྱོར་གྱིས་དྲི་མ་འཁྲུད་པས་རྣལ་འབྱོར་པའི་ཁྲུས་སོ། ། བཞི་པ་ཆུ་སྟེ་ཐ་མ་ཡིན། ། ཞེས་པ་དང༌། ཆུ་ཡི་ཁྲུས་ནི་བྱ་བ་སྟེ། ། ལས་ནི་རྣམ་པར་རྟོག་པའི་ཁྲུས། ། ཞེས་པ་དང༌། དེ་བཞིན་དུ་ཆོ་གའང༌། དང་པོ་བདག་ཉིད་གོ་བགོ་ཞིང༌། ། ཁྲོ་བོ་ཡང་ནི་དྲན་པར་བྱ། ། ཞེས་བྱ་བ་ལ་སོགས་པའི་དོན།
སློབ་དཔོན་གྱིས་འགྲོ་འདུལ་དང༌། ཁམས་གསུམ་རྣམ་རྒྱལ་ལས་བཤད་པའི་དོན་ནི་འདི་ཡིན་ཏེ། དེ་ལ་རེ་ཞིག་རྣམ་པར་རྟོག་པ་ལ་གནས་པའི་ཁྲུས་ཀྱི་ཆོ་ག་ནི། རང་ཧཱུྃ་ལས་མེ་ལྟར་འབར་བར་བསྐྱེད་ལ་ཁྲོ་བོ་ཏི་རིནྟི་རིའི་ཕྱག་རྒྱ་བཅིངས་པ་སྙིང་གར་བཞག་སྟེ། ཨོཾ་དྷུ་པི་དྷུ་པི་ཀཱ་ཡ་དྷུ་པི་པྲ་ཛྭ་ལཱ་ཡ་སྭཱ་ཧཱ། ཞེས་ཟློས་ཤིང་བདག་ཉིད་འབར་བར་བྱའོ། ། དེ་ནས་ཨོཾ་ཏྲུཾ་ཞེས་བྱ་བ་ལ་སོགས་པས་གོ་བགོས་པས་བཛྲ་ཏུ་ཥྱ་ཧོཿས་མཉེས་པར་བྱའོ། ། དེ་ནས་རྡོ་རྗེ་གནོད་སྦྱིན་གྱི་ཕྱག་རྒྱ་དང་ཧཱུྃ་ཞེས་བརྗོད་པས་ཆུ་ལ་གནས་པའི་བགེགས་ཐམས་ཅད་བཟའ་བར་བྱའོ། ། ཡང་ཕྱག་རྒྱ་དེ་དང་ཨ་ཞེས་བྱ་བས་བདུད་རྩི་ཐབ་སྦྱོར་གྱིས་ཆུ་དང་ཆུའི་བགེགས་བཟའ་བར་བྱའོ། ། ཁ་ཅིག་ན་རེ།
ཆུ་བདུད་རྩིར་བསམས་ཟེར་ཏེ། མ་ཡིན་ཏེ། དེ་ནས་ཨོཾ་བྷུ་རྫ་ལ་སྭཱ་ཧཱ། ཞེས་ཟློས་ཤིང་ཆུ་སྙིམ་པ་གསུམ་གྱིས་སྟེང་བཅིང་བར་བྱ་བའི་ཕྱིར་སྤྱི་བོར་གཏོར་བར་བྱའོ། ། རིག་པ་འདི་ཉིད་བཟླས་ཤིང་ས་གཙང་མ་ཆག་གསུམ་དུ་བྱས་ལ། གཅིག་བླངས་ལ་རྐེད་པ་མན་ཆད་བཀྲུ། གཉིས་པས་ལུས་ཐམས་ཅད་བཀྲུ། གསུམ་པས་ལག་པ་བཀྲུས་ལ་ཉེ་རེག་བྱའོ། ། དེ་ནས་སྟེང་གི་ལྷའི་དམ་ཚིག་གི་ཕྱག་རྒྱ་དང༌། སྔགས་ཀྱི་ཆུ་བླུགས་པར་བྱའོ། །
དེ་ཉིད་ཀྱིས་བདག་རང་བྱིན་གྱིས་བརླབས་ཏེ་ལངས་ལ། རྡོ་རྗེ་རྩེ་མོ་བཟླས་པའི་ཆུས་གོས་ལ་སོགས་པ་བསངས་ཏེ། བཛྲ་སཏྭ་ཞེས་བརྗོད་ཅིང་ཇི་ལྟ་བ་བཞིན་དུ་བགོས་ལ། ཡིད་ཀྱིས་ཆུའི་གནས་ཀྱི་སྲུང་བ་བཀྲོལ་ལ། རང་གི་ལྷའི་ང་རྒྱལ་གྱིས་དེའི་སྔགས་བརྗོད་ཅིང༌། ལྷའི་ཁང་པ་དང་ཉེ་བར་རྐང་པ་བཀྲུས་ཏེ། རུས་པ་འདི་ཉིད་ཀྱིས་ཉེ་རེག་བྱ་བ་དང༌། གཡོན་པའི་ཁྲོ་བོ་ཁུ་ཚུར་དང་ཧཱུྃ་ཕཊ་ཅེས་བྱ་བས་ལྷའི་ཁང་པའི་བགེགས་ཐམས་ཅད་བསྐྲད་པ་དང༌། གཡས་པའི་ཁྲོ་བོ་ཁུ་ཚུར་གྱིས་ལྷའི་ཁང་པ་བསྲུང་བ་བྱས་ཏེ་འཇུག་པར་བྱའོ། ། ཡང་རྡོ་རྗེ་རྩེ་མོ་བཟླས་པའི་དྲི་ཆུ་དང་རྡོ་རྗེ་གནོད་སྦྱིན་བཟླས་པས་སྟན་དང་ལྷའི་ཁང་པ་བསངས་ཏེ།
ས་མ་ཡ་སྟྭཾ་ཞེས་བྱ་བས་འདུག་པར་བྱའོ། ། ཞེས་གསུང་ངོ༌། ། དྲིས་བྱུག་པ་ལ་གཉིས་ཏེ། རང་ཉིད་ཁྲུས་བྱས་ཡན་ལག་བྱུག ། ཅེས་ཙནྡན་ལ་སོགས་ཕྱིའི་བྱུག་པ་དང༌། ཚུལ་ཁྲིམས་བརྟུལ་ཞུགས་ཡང་དག་བྱུག ། ཅེས་ནང་གིའོ། ། གོས་ལ་གཉིས་ཏེ། སྡོམ་པ་ལ་ནི་ལེགས་གནས་པའི། ། གོས་ནི་དང་པོར་བརྗོད་པར་བྱ། །
གཉིས་པ་ཆོ་ག་བསྒྲུབ་པ་དང༌། ། གསུམ་པ་ངོ་ཚ་ཁྲེལ་ཡོད་པ། ། ཞེས་ཏེ་དེ་ནི་ནང་གི་གོས་ཏེ། དང་པོས་ངན་འགྲོ་ལས་སྐྱོབ། འོག་མས་འཆལ་ཚུལ་ལས་སྐྱོབ་པས་སོ། ། ཕྱི་གོས་གཙང་མ་ཞེས་འགྲེལ་པ་ལས་བཤད་དོ། ། རྒྱན་ལ་གཉིས་ཏེ། བྱང་ཆུབ་སེམས་ཀྱིས་ཡང་དག་བརྒྱན། ། ཞེས་ནང་གིའོ། ། དཔུང་རྒྱན་གདུ་བུ་ཉིད་དང་ནི། །
དེ་བཞིན་སོར་གདུབ་དཔུང་རྒྱན་བཅས། ། མུ་ཏིག་ཕྲེང་དང་རྣ་རྒྱན་བཅས། ། གསེར་སྐུད་མུ་ཏིག་དང་ལྡན་པ། ། ལག་པ་རྐང་པ་དེ་ནས་རྐེད། ། ལུས་ཀུན་ལ་ནི་བརྒྱན་གྱུར་པ། ། ཞེས་ཕྱིའི་འོ། ། ལུས་ཀུན་དུ་སྤྱོད་པ་ཕྱིའི་འདི་རྣམས་འཁོར་ལོས་སྒྱུར་བའི་ཆས་སུ་འཇུག་པའོ། ། དེ་ལ་ཁྱིམ་པས་དེ་ལྟར་བྱས་ན། རབ་ཏུ་བྱུང་བས་ཇི་ལྟར་བྱ་སྙམ་ན། ཡང་རྩེ་མོ་ལས།
ཡང་ན་ཆོས་གོས་འཛིན་པ་སྟེ། ། སངས་རྒྱས་རྒྱལ་མཚན་ཕྱག་རྒྱ་བཞིན། ། ཞེའོ། ། ཡང་ན། གལ་ཏེ་སྐྲ་བྲེགས་དགེ་སློང་དེ། ། རིང་ཞིང་འཁྱིལ་ལ་མདོག་སྔོ་བའི། ། སྐྲ་ནི་སྔོན་པོ་བཅིང་བར་བྱ། ། ཡང་ན་རང་གི་མགོ་ལས་སྐྱེས། ། ཞེས་སོ། ། དུས་ཀྱི་ཀུན་ཏུ་སྤྱོད་པའང་རྩེ་མོ་ལས།
བཅོ་ལྔ་ནས་ནི་བརྩམས་ནས་ནི། ། གཉིས་པའི་ཉ་ལ་རྫོགས་པར་བྱ། ། ཡང་ན་ཡར་གྱི་ངོ་ལ་ནི། ། བཅུ་བཞི་པ་ནས་ཡང་དག་བརྩམས། ། བཅོ་ལྔ་ལ་ནི་ཐུག་པར་དུ། ། ལེགས་པ་རུ་ནི་རྫོགས་པར་བྱ། ། ཡང་ན་ཚེས་བརྒྱད་ནས་བརྩམས་ནས། ། ཐ་མ་ཉ་ལ་ཀུན་དུ་བྲི། ། ཡང་ན་བཅུ་བཞི་ནས་བརྩམས་ཏེ། ། ཉིན་ཞག་གཉིས་པར་ཡང་དག་བྲི། །
ཡང་ན་བཅོ་ལྔ་དེ་ཡི་ནི། ། སྔ་དྲིའོ་དུས་སུ་ཡང་དག་བརྩམས། ། ཞེས་པ་དང༌། ཡང༌། བཅོ་ལྔ་ནས་ནི་ཡང་དག་བརྩམས། ། གཉིས་པའམ་ནི་གསུམ་པ་ཡི། ། ཉ་ལ་ངེས་པར་མི་འགྱུར་རོ། ། ཅི་སྟེ་འབྱོར་པ་མེད་ན་ནི། ། ཟ་གཅིག་ཙམ་དུ་རབ་ཏུ་བྱ། ། ཅི་སྟེ་ཟླ་བ་ཕྱེད་ཙམ་དུ། །
བཅོ་ལྔ་ལ་ནི་རབ་ཏུ་སྦྱར། ། ཅི་སྟེ་རིང་ན་ཚེས་བརྒྱད་ནས། ། བཅོ་ལྔ་ལ་ནི་རྫོགས་པར་བྱ། ། ཚེས་དགུ་དང་ནི་བཅུ་དང་ནི། ། བཅུ་གསུམ་པ་དང་བཅུ་བཞི་པ། ། བདུན་པ་ལྔ་པ་ཉིད་ནས་ནི། ། ཉ་ལ་ངེས་པར་མི་འགྱུར་རོ། ། ཅི་སྟེ་ཉིན་ཞག་དེ་བརྩམས་ནས། ། དེ་ཉིད་ལ་ནི་རྫོགས་པར་བྱ། ། ཞེས་སོ། །
དེ་ལྟར་ན་དུས་རིང་བ་དང་ཐུང་བ་ནི། དཀྱིལ་འཁོར་ཆེ་ཆུང་ལ་སོགས་པ་རིམ་གྱིས་བྱ་བ་ཆེ་ཆུང་ལ་བརྩིས་པ་ཡིན་གསུང་ངོ༌། ། གནས་ནི་གཉུག་མར་གནས་པའི་ས་ནི། སྤྱིར་ས་མ་སྦྱངས་པ་དང༌། སྦྱོང་དུ་མི་རུང་བ་གཉིས་བོར་ནས། སྦྱངས་པ་དང་སྦྱང་མི་དགོས་པའི་ས་བསྟན་ཏེ། དྲང་སྲོང་གནས་དང་བ་ལང་ལྷས། ། ཕུག་དང་རི་ཡི་རྩེ་མོ་དང༌། ། ཁང་ཐོག་དང་ནི་རྡོ་ལེབ་དང༌། ། མཆོད་རྟེན་དྲུང་དང་འབབ་ཆུའི་གླིང༌། །
མཚོ་རྣམས་ཀྱི་ནི་འགྲམ་དག་ཏུ། ། ས་གཞི་སྦྱང་དག་བརྟག་བ་དག ། ནན་ཏན་དུ་ནི་བྱ་མི་དགོས། ། མཐོ་དམན་ལ་སོགས་སྐྱོན་རྣམས་ནི། ། དེར་ནི་དོགས་པ་བསྐྱེད་མི་དགོས། ། ཞེས་པ་དང༌། གཙུག་དགུ་ལས། ཡང་ན་སྔར་ནི་བརྟགས་ཟིན་པའི། ། གནས་དེར་སྦྱང་བ་བྱ་མི་དགོས། ། ཞེས་པ་དེ་ལྟ་བུ་བཟུང་ལ།
དེར་སྐྱང་ནུལ་བྱ་སྟེ། དྲི་ཡི་ཆུ་ཡིས་ལེགས་བཀྲུ་བའི། ། དེ་ནས་དཀྱིལ་འཁོར་གནས་དེར་ནི། ། དྲི་དང་ལྡན་པའི་ཆུ་དག་གིས། ། ཕྱོགས་རྣམས་ཀུན་དུ་ཆག་ཆག་གདབ། ། བ་ཡི་ལྕི་བས་ལེགས་སྦྱང་ཏེ། ། དེ་ནས་གུར་གུམ་ལ་སོགས་པའི། ། དྲི་དག་གཙང་མར་སྦྱར་བར་བྱ། ། ཞེས་རྩེ་མོ་ལས་སོ། ། ཁ་ཟས་ཀྱི་ཀུན་ཏུ་སྤྱོད་པ་ནི།
ཉིན་ཞག་དྲུག་གམ་བདུན་བརྒྱད་དུ། ། མར་དང་འོ་མ་འབྲས་ཆན་ཉིད། ། སློབ་དཔོན་ཟས་ནི་དཀར་གསུམ་བཟའ། ། ཡང་ན་ཐུན་མོང་གྱུར་པའི་ཟས། ། དེ་སྟེ་བཟོད་ལྡན་ཉིན་མཚན་དུ། ། མི་བཟའ་བར་ནི་བསྒྲུབ་པར་བྱ། ། གང་ཕྱིར་ཆོས་ཀྱི་རང་བཞིན་ཟས། ། སྟོབས་ལྡན་འགྱུར་བར་ཐེ་ཚོམ་མེད། ། ཅེས་སོ། ། ཡང༌།
གང་གི་ཚེས་ནས་བརྩམས་ནས་ནི། ། ཇི་སྲིད་རྫོགས་པར་མ་གྱུར་བར། ། གལ་ཏེ་ཀུན་ལས་མི་བཟའ་བར། ། བརྩོན་འགྲུས་ཆེན་པོ་བརྩམ་པར་བྱ། ། དྲི་དང་བཅས་ཤིང་ལེགས་པར་བྱ། ། ཡང་ན་དཀར་གསུམ་བཟའ་བར་བྱ། ། གང་ཕྱིར་རྒྱལ་པོ་རྡོ་རྗེ་འཛིན། ། བྱིན་གྱིས་བརླབ་པ་མཛད་པར་འགྱུར། ། དགོས་པ་གང་ཞིག་བསྒྲུབ་པའི་ཕྱིར། ། གང་ཞིག་མཆོད་པ་ཡང་དག་བརྩམ། །
གལ་ཏེ་མི་ནུས་སྐལ་ཆེན་གྱིས། ། བཟའ་བ་དག་ནི་རབ་ཏུ་བྱ། ། དྲི་དང་བཅས་པ་དང་སྦྱར་བའི། ། ཡང་ན་དཀར་གསུམ་བཟའ་བར་བྱ། ། འདི་ལྟར་རྒྱལ་པོ་རྡོ་རྗེ་འཛིན། ། བྱིན་གྱིས་རློབ་པ་མཛད་པར་འགྱུར། ། ཞེས་སོ། ། ཀུན་དུ་སྤྱོད་པའི་དམ་ཚིག་གོ ། དེ་ལྟ་བུའི་ཀུན་དུ་སྤྱོད་པའི་དམ་ཚིག་གི་དཀྱིལ་འཁོར་གྱི་དུས་ཐམས་ཅད་དུ་འབྲེལ་པས་སྤྱིར་བསྟན་པའོ། ། ལྷ་ལྷག་པར་གནས་པ་ལ་གཉིས་ཏེ།
སྔོན་དུ་འགྲོ་བ་དང༌། ལྷག་གནས་དངོས་སོ། ། སྔ་མ་ལ་གསུམ། སློབ་དཔོན་གྱིས་རྣལ་འབྱོར་བྱ་བ་དང༌། དེ་ལ་སློབ་མས་གསོལ་བ་གདབ་པ་དང༌། དཀྱིལ་འཁོར་བྱིན་གྱིས་བརླབ་ཅིང་བསྲུང་བའོ། ། དང་པོ་ལ་གཉིས། བདག་ཉིད་རྫོགས་པར་བྱ་བ་དང༌། ཏིང་ངེ་འཛིན་གྱི་དཀྱིལ་འཁོར་བསྒོམ་སྟེ་བཟླས་པ་བྱ་བའོ། ། དང་པོ་ལ་གཉིས་ཏེ།
སྔོན་དུ་འགྲོ་བ་དང༌། རྣལ་འབྱོར་ཆེན་པོ་སྟེ། དེ་ནི་དེ་ལ་རེ་ཞིག་ཅེས་བྱ་བ་ལ་སོགས་པ་སྟེ་སྔར་བསྟན་པས་གོ་སླའོ། ། ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་གཉིས་ཏེ། སྔོན་དུ་འགྲོ་བ་ཏིང་ངེ་འཛིན་གསུམ་བསྒོམ་པ་དངོས་དང༌། རྫོགས་པར་བྱེད་པའི་ཡན་ལག་གོ ། དང་པོ་ལ་གསུམ་སྟེ། གནས་བསྐྱེད་པ་ནི། ཁང་པ་ཞེས་བྱ་བ་སྟེ་སྔར་དང་འདྲའོ། ། དེར་བདག་ཉིད་བསམ་པ་ནི།
སེམས་དཔའ་ཞེས་བྱ་བ་ལ་སོགས་པ་སྟེ། སྤྲོ་བ་བསྐྱེད་པ་ནི་སྔར་བས་ཁྱད་པར་རོ། ། གསུམ་པ་སྟོན་པ་དེ་བཞིན་གཤེགས་པ་རྣམས་བྱོན་པ་ནི། སྔར་བསམས་པ་ཙམ་ཡིན་ལ། འདིར་ཡན་ལག་ཐམས་ཅད་ཀྱི་ཕྱག་བྱ་བ་ལ་སོགས་པ་ནི་ཁྱད་པར་རོ། ། གཉིས་པ་ཏིང་ངེ་འཛིན་བསྒོམ་པ་ནི། སྔར་དང་འདྲའོ། ། རྫོགས་པར་བྱེད་པའི་ཡན་ལག་ལ། སྔར་བདུན་བྱས་པ་ལས། འདིར་མཆོད་པ་བྱིན་གྱིས་བརླབ་པ།
ཡེ་ཤེས་པ་གཞུག་པ། མཆོད་པ་དབུལ་བ། ཆེད་དུ་གཏད་པའི་བསྒོམ་བཟླས་ཀྱི་བར་དུ་བྱ་བ་སྔར་དང་འདྲའོ། ། དེ་ནི་ཡང་སྒོ་དབྱེ་བ་ཞེས་བྱ་བའི་གཞུང་ངོ༌། ། གཉིས་པ་སློབ་མས་གསོལ་བ་གདབ་པ་གོ་སླའོ། ། གསུམ་པ་བྱིན་གྱིས་བརླབ་ཅིང་བསྲུང་བ་ལ་གཉིས་ཏེ། བྱིན་གྱིས་བརླབ་པ་དང་བསྲུང་བའོ། ། དང་པོ་ལ་གཉིས་ཏེ། སངས་རྒྱས་ལ་ཕྱག་བྱས་ཏེ་ང་རྒྱལ་བསྐྱེད་པ་ནི། དེ་ནས་ཞེས་བྱ་བ་ལ་སོགས་པའོ། །
མིག་དང་རྐང་པ་བྱིན་གྱིས་བརླབ་པ་ནི། བཛྲོ་ཏིཥྛ་ཞེས་བྱ་བ་ལ་སོགས་པའོ། ། དཀྱིལ་འཁོར་བཏེག་སྟེ། རང་བྱིན་གྱིས་བརླབ་པ་ནི། རང་དམ་ཚིག་ཅེས་བྱ་བ་ལ་སོགས་པ་སྟེ་བདག་བྱིན་གྱིས་བརླབ་པའོ། ། དེ་ནས་ས་གཞི་རྡོ་རྗེར་བྱིན་གྱིས་བརླབ་པ་ནི། ཡང་ཕྱག་རྒྱ་ཞེས་བྱ་བ་ལ་སོགས་པ་སྟེ། ཀུན་དུ་བལྟ་བ་ནི་དབང་ལྡན་ནས་བརྩམས་ཏེ་གཡོན་ནས་གཡས་སུ། གཡས་ནས་གཡོན་དུ་འཁོར་བ་བལྟ་བ་སྟེ། གཡས་སྐོར་གྱིས་བགེགས་ཐམས་ཅད་བསྐྲད།
གཡོན་སྐོར་གྱིས་སྲུང་འཁོར་གྱི་སྐབས་བཞིན་རྭ་བ་དྲ་བར་བྱའོ། ། བལྟས་ཕྱོགས་ཐམས་ཅད་དབང་དུ་འགྱུར་ཏེ། རྡོ་རྗེ་ལྟ་བ་ཆགས་པ་ནི། ། དགའ་བས་མིག་ནི་རབ་ཏུ་བགྲད། ། དེ་ཡིས་བུད་མེད་བལྟས་པ་ཡིས། ། རྟག་ཏུ་དབང་དུ་འགྱུར་བ་ཡིན། ། ཞེས་སོ། ། ཡང་བགེགས་གཞོམ་པ་ཞེས་བྱ་བ་ལ་སོགས་པ་སྲུང་བའི་འཁོར་ལོ་བྱིན་གྱིས་བརླབ་པ་སྟེ། ཧཱུྃ་ལས་མེ་ལྟར་འབར་བ་བསྐྱེད་ནས། སྲུང་འཁོར་རྫོགས་པར་བསྒོམ་པ་སྟེ།
ཁམས་གསུམ་རྣམ་རྒྱལ་གྱི་དཀྱིལ་ཆོག་བཞིན་ནོ། ། གསང་བའི་དཀྱིལ་འཁོར་དགུག་པས་བྱིན་གྱིས་བརླབ་པ་ནི། སྔགས་དང་ཕྱག་རྒྱ་ཞེས་བྱ་བ་ལ་སོགས་པ་སྟེ། མཛུབ་མོ་གཉིས་དང་མཐེ་བོང་གཉིས་པོ་སྦྱར་ཏེ་བརྐྱང་བ་ནི། རྡོ་རྗེ་རྩེ་གཅིག་པའི་ཕྱག་རྒྱའོ། ། སྔགས་བརྗོད་དེ། སེམས་ཀྱིས་གཞལ་ཡས་ཁང་གི་ཡེ་ཤེས་སེམས་དཔའི་རྣམ་པ་མིའུ་ཐུང་ཞལ་བཞི་པ་གསུས་ཁྱིམ་ཆེ་བ། རལ་པ་ཅན། ངོ་བོ་དཀྱིལ་འཁོར་གྱི་བདག་པོ། རྣམ་སྣང་ཆེན་པོའི་ཡོན་ཏན་ཀྱི་ཚོགས་དང་ལྡན་པ་དེ་ལྟ་བུ་བཀུག་ལ།
དཀྱིལ་འཁོར་གྱི་ས་དེ་བྱིན་གྱིས་བརླབ་བོ། ། དེ་ནས་རྡོ་རྗེ་འཁོར་ལོའི་ཕྱག་རྒྱ་དང༌། སྔགས་བརྗོད་པས་དཀྱིལ་འཁོར་གྱི་ས་ལ་ཐིམ་སྟེ། ཞལ་བཞི་སྒོ་བཞིར་གྱུར། རལ་པ་དང་རྐང་ལག་རྒྱན་དུ་གྱུར། གསུས་ཁྱིམ་ཆེ་བ་ཕོ་བྲང་དུ་གྱུར་པར་བསམ་སྟེ་བྱིན་གྱིས་བརླབ་བོ། ། དེ་ཡང་རྩེ་མོ་ལས། རྡོ་རྗེ་དཀྱིལ་འཁོར་ཕྱག་རྒྱ་ཡིས། ། དཀྱིལ་འཁོར་ཡང་དག་བྱིན་གྱིས་བརླབ། ། ཅེས་སོ། །
དཀྱིལ་འཁོར་ལ་ཡེ་ཤེས་པ་དེ་ལྟར་གཞུག་པར་མཛད་པའི་དགོས་པ་ཡང༌། དཀྱིལ་འཁོར་དུ་འཇུག་འདོད་པའི་གདུལ་བྱ་རྣམས། དཀྱིལ་འཁོར་གྱི་སྒོ་བཞི་ནས་ཕོ་བྲང་དུ་ཞུགས་པས། རྣམ་སྣང་ཆེན་པོའི་ཞལ་བཞི་ནས་ཞུགས་ཏེ། གསུས་ཁྱིམ་ཆེན་པོ་དེར་ཞུགས་པས་སྡིག་པ་སེལ་ཞིང་ཡོན་ཏན་སྐྱེད་པར་བྱེད་བའོ། ། བྱིན་གྱིས་བརླབ་པའོ། ། བསྲུང་བ་ལ་གསུམ། ཕུར་བུས་བསྲུང་བ་དང༌། བུམ་ཆུས་བསྲུང་བ་དང༌། སྔགས་དང་ཕྱག་རྒྱས་བསྲུང་བའོ། །
དང་པོ་ནི། དེ་ནས་ཞེས་བྱ་བ་ལ་སོགས་པ་སྟེ། རྩེ་མོ་ལས། དབུས་སུ་ཕུར་བུ་གཟུགས་པར་བྱ། ། རྡོ་རྗེ་ཕུར་བུའི་སྔགས་དང་ནི། ། རྡོ་རྗེ་ཕུར་བུའི་ཕྱག་རྒྱ་ཡིས། ། མཆོད་པའི་ས་གཞི་མཛེས་པར་སྦྱང༌། ། ཞེས་པའི་དགོངས་པའོ། ། དེ་ལ་ལུགས་གཉིས་ཏེ། ཕུར་བུ་ལ་སྔགས་བརྒྱ་རྩ་བརྒྱད་བཟླས་ཏེ།
དབུས་དང་གྲྭ་བཞིར་གདབ་པའམ། གཞན་གྱིས་ཁུང་བུ་བཏོད་དེ། དེའི་ཤུལ་དུ་ཕུར་བུ་ལྔ་མཐའ་ཡས་དང༌། རྣམ་པར་རྒྱལ་བ་དང༌། སྤྲིན་སྒྲ་དང༌། གསུས་པོ་ཆེ་དང༌། རྒྱལ་བ་ཞེས་བྱ་བ་ལྔ་སྟོད་ཁྲོ་བོ། ། སྨད་རྡོ་རྗེ་རྩེ་གཅིག་པར་བསྐྱེད་ལ་བཙུགས་ཏེ། གཡོན་རྡོ་རྗེ་བཟུང༌། གཡས་རྡོ་རྗེ་རྩེ་གསུམ་པས་རྡུང་བར་བྱེད་ཅིང་སྔགས་བཟླའོ་གསུངས་ཏེ།
གོང་མ་དངོས་སུ་ལ། འོག་མ་ཏིང་ངེ་འཛིན་གྱིས་བྱ་བར་གསལ་ལོ། ། བསང་ཆུས་བསྲུང་བ་ནི་བུམ་པ་མཚན་ལྡན་ལ་མཆེ་བས་མཚན་ཏེ། མགུལ་རྒྱན་ལ་སོགས་པ་ཆོ་ག་བཞིན་བྱས་ཏེ། རྡོ་རྗེ་གནོད་སྦྱིན་གྱི་ཕྱག་རྒྱས་གཏུགས་ཏེ། དེའི་སྔགས་བརྒྱ་རྩ་བརྒྱད་བཟླས་ལ་སྒྲུབ་པ་པོའི་མདུན་དུ་གཞག་གོ ། དེ་ནས་བྱུག་པའང་བྱ་སྟེ། དཔལ་མཆོག་ལས། རྡོ་རྗེ་གནོད་སྦྱིན་བཟླས་པའི་བུམ་པ་བསང་གཏོར་གྱི་དོན་དུ་བཞག་ལ། རྡོ་རྗེ་སྲུང་བ་བཟླས་པའི་ཆུས་རྡོ་རྗེ་གནོད་སྦྱིན་ཟློས་བཞིན་དུ་དཀྱིལ་འཁོར་གྱི་དབང་ལྡན་ནས་གཡས་སྐོར་དུ་བྱུག་པའམ།
བྱུག་ཏུ་གཞུག་པར་བྱའོ། ། ཞེས་སོ། ། སྔགས་དང་ཕྱག་རྒྱས་བསྲུང་བ་ནི་རྡོ་རྗེ་ཁུ་ཚུར་ཞེས་བྱ་བ་ལ་སོགས་པ་སྟེ། དེའི་སྔགས་དང་ཕྱག་རྒྱས་སྟོང་པའི་རང་བཞིན་དུ་སྦས་ནས་བགེགས་ཀྱིས་མི་མངོན་པར་བྱས་ཏེ། རྡོ་རྗེ་གོ་ཆའི་སྔགས་དང་ཕྱག་རྒྱས་རང་གི་གནས་དགུར་བསྲུང་བར་བྱའོ། ། སྔོན་འགྲོའོ། ། ལྷག་པར་གནས་པ་ལ་བཞི་སྟེ། ལྷ་དང༌། བུམ་པ་དང༌། ལྷག་པར་གནས་པའི་སྦྱིན་སྲེག་དང༌།
སློབ་མའོ། ། དང་པོ་ནི། ཡང་ཞེས་བྱ་བ་ལ་སོགས་པ་སྟེ། དཀྱིལ་འཁོར་བརྟག་ཅེས་བྱ་བ་ནི་ལྷའི་གནས་སུ་འོང་ཞེས་བརྟགས་ཏེ། ས་མི་འཁྲུལ་བར་བྱ་བའི་ཕྱིར་སྐྱ་ཐིག་གདབ་བོ། ། དེའི་ཕོ་བྲང་དྲིས་བྱུགས་ཏེ། སྔགས་བཟླས་ཤིང་དྲིའི་ཐིག་ལེ་བྱས་ཏེ། གོ་རིམ་ནི་དཀྱིལ་འཁོར་རྒྱལ་མཆོག་བཞིན་ནོ། ། གྲངས་བསྐལ་བཟང་བཅུ་དྲུག་ཏུ་བྱས་ན་ལྔ་བཅུ་བདུན་ནོ། ། དེ་ནས་སྔོན་འགྲོ་ལ་བསྒོམས་པའི་དཀྱིལ་འཁོར་ནམ་མཁའ་ལ་བཏེག་སྟེ། །
སྒོ་བ་བཞིའི་སྔགས་དང་ཕྱག་རྒྱས་བསྒོམ་པ་ལ་རི་རབ་སྟེང་གི་གཞལ་ཡས་ཁང༌། ལག་ལེན་ལ་དྲིའི་ཐིག་ལེའི་སྟེང་དུ་བཞུགས་སུ་གསོལ་ལ། རང་རང་གི་སྙིང་པོས་གསལ་བར་བཀོད་ལ། ལྷ་རེ་རེ་ལ་མཆོད་པ་ལྔ་ལྔས་མཆོད་དེ་དྲིའི་ཐིག་ལེ་ཡང་ནུབ་པར་བྱའོ། ། བུམ་པ་ལྷག་པར་གནས་པ་ནི། གཅིག་ཁོ་ན་ལ་བྱ་སྟེ། མགུལ་ཆིངས་ལ་སོགས་ཆོ་ག་བཞིན་བཅས་ལ། སྟེང་དུ་མཆོད་ཡོན་བཞག་སྟེ། རྡོ་རྗེ་སེམས་དཔའི་སྔགས་བརྒྱ་རྩ་བརྒྱད་བཟླས་ལ་བུམ་པ་དབུལ། ཡང་རྡོ་རྗེ་གནོད་སྦྱིན་བརྒྱ་རྩ་བརྒྱད་ཀྱིས་ཀྱང་དབུལ།
ཡང་མེ་ལྟར་འབར་བ་བརྒྱ་རྩ་བརྒྱད་ཀྱིས་ཀྱང་དབུལ་ཏེ་ལན་གསུམ་མོ། ། དེ་ནས་རྡོ་རྗེ་སེམས་མའི་ཕྱག་རྒྱས་བུམ་པའི་ཁ་རྒྱན་གྱི་ལྕུག་མ་ནས་བཟུང་སྟེ་སྔར་གྱི་སྔགས་གསུམ་པོ་བརྒྱ་རྩ་བརྒྱད་བཟླས་ཏེ། དེ་ལྟར་བཟླས་པ་ལན་གཉིས་བྱ་བ་ཙམ་ལས་ལྷ་བསྐྱེད་པ་མེད་དེ། ཆོ་ག་བཞིན་ལྷག་པར་གནས་ཞེས་བྱ་བའི་དོན་ཏོ། ། དེའང་དཔལ་མཆོག་འབྲེལ་པ་ལས། རྣམ་པར་རྒྱལ་བའི་བུམ་པ་ལ་རྡོ་རྗེ་གནོད་སྦྱིན་དང༌། མེ་དང༌། སེམས་མ་ཇི་བཞིན་དུ་བཟླས་ལ། རྡོ་རྗེ་སེམས་དཔའི་སྤྱན་སྔར་བཞག་ལ་བསྙེན་པར་བྱའོ། ། ཞེས་སོ། །
ཉིན་ཞག་གཉིས་པར་ནི། དཀྱིལ་འཁོར་གྱི་ཞག་སྟེ་དཀྱིལ་འཁོར་བྲི་བའི་ཚེའོ། ། བུམ་པ་དབུལ་བའི་དུས་སུའང༌། བུམ་པ་འདི་ཉིད་ལ་བཛྲ་སཏྭ་དང༌། བཛྲོ་ད་ཀ་ཋ་བཟླའོ། ། ལྷག་པར་གནས་པའི་སྦྱིན་སྲེག་ནི། དེ་ནས་ཞེས་བྱ་བ་ལ་སོགས་པ་སྟེ། བུམ་པ་ལ་བཟླས་པ་རྫོགས་པའི་རྗེས་ལ། ཐབ་དང་རྫས་བཤམ་པ་ལ་སོགས་པ་ཇི་ལྟ་བ་བཞིན་བྱས་པའི་དྲུང་དུ། འཁོར་ལོས་སྒྱུར་བའི་ང་རྒྱལ་གྱིས་གནས་ལ།
རྡོ་རྗེ་གཙུག་ཏོར་གྱི་སྔགས་དང་ཕྱག་རྒྱས་བསྲུངས་ཏེ། པདྨའི་འདུག་སྟངས་ཀྱིས་འདུག་ལ། མེ་བསང་བ་ནས་འཇིག་རྟེན་པའི་མེ་མཆོད་པའི་བར་ཇི་ལྟ་བ་བཞིན་བྱས་ལ། ཡང་ཐབ་དང་ཡོ་བྱད་བསངས་ཏེ། རྣམ་སྣང་ལ་སོགས་པའི་སྔགས་ཟློས་ཤིང་ཐབ་ཏུ་མེ་ཏོག་རེ་གཏོར་བས། དྲིའི་ཐིག་ལེ་ལྷ་དང་ཁང་པར་བཅས་པ་ཐབ་ཏུ་བྱོན་པར་བསམས་ལ། མཆོད་ཡོན། གདན། ཞབས་བསིལ་མཆོད་པ་ལྔ། སྒེག་མོ་ལ་སོགས་པ་བརྒྱད།
དེ་ནས་མཆོད་ཡོན། བསང་གཏོར། འཐོར་འཐུང་བྱས་ལ། ལྷའི་ལྕེ་དང༌། དགང་གཟར་དང༌། བླུགས་གཟར་ལ་ཧཱུྃ་བཀོད་ལ། རྣམ་སྣང་གི་སྔགས་ཀྱིས་དགང་བླུགས་གསུམ་མམ་བདུན་དབུལ། དེ་ནས་ཞི་བའི་སྦྱིན་སྲེག་རྫས་རྣམས་ལྷ་ཐམས་ཅད་ལ་རྡོ་རྗེ་གནོད་སྦྱིན་གྱི་སྔགས་ཀྱིས་བརྒྱ་རྩ་བརྒྱད་དུ་དབུལ། དེ་བཞིན་དུ་རྡོ་རྗེ་སེམས་དཔས་ཀྱང་བརྒྱ་རྩ་བརྒྱད། སྤྱན་གྱིས་ཀྱང་བརྒྱ་རྩ་བརྒྱད་ཕུལ་ལ།
རིགས་ཀྱི་སྙིང་པོ་ལན་གསུམ་ལ་སོགས་པའི་མར་གྱི་སྦྱིན་སྲེག་གིས་གཟི་བརྗིད་བསྐྱེད་ལ། རིགས་ཀྱི་བདག་པོ་བཟླས་པའི་དགང་བླུགས་དབུལ་ལོ། ། དེ་ནས་མཆོད་ཡོན། བསང་གཏོར། འཐོར་འཐུང་ལན་གསུམ་ཕུལ་ལ། མཚན་བརྒྱ་རྩ་བརྒྱད་པས་བསྟོད། ལྷ་མོ་བརྒྱད་ཀྱིས་མཆོད། མཆོད་ཡོན་ཕུལ་ཏེ། འདོད་པའི་སིདྡྷིའི་ཕྱིར་གསོལ་བ་བཏབ་སྟེ། བཛྲ་སཏྭ་དང༌།
ཡི་གེ་བརྒྱ་པ་བཟླས། ཡང་རྣམ་སྣང་ལ་སོགས་པ་བཟླས་ཏེ་དཀྱིལ་འཁོར་དུ་མེ་ཏོག་གཏོར་བས། ཐབ་ཀྱི་ལྷ་དང་ཁང་པ་དཀྱིལ་འཁོར་དུ་གཤེགས་སུ་གསོལ་བའོ། ། ཡང་འཇིག་རྟེན་པའི་མེ་ལྷ་མཆོད་པ་ཆོ་ག་བཞིན་བྱའོ། ། ཁ་ཅིག་སྤྱན་ལ་ཞེས་སྨོས་པས་དབུལ་བར་བྱ་བའི་ཡུལ་ཡིན་ནོ་ཟེར་ཏེ། དེ་ལྟར་གཙོ་བོ་ཡིན་པ་ལ་སོགས་པས་རྣམ་སྣང་ལ་སོགས་པ་ལ་ཅིའི་ཕྱིར་མི་དབུལ། དེས་ན་རྒྱུ་མཚན་མེད་དོ། ། དེས་ན་ལ་ཞེས་བྱ་བ་ནི་གྱིས་ཞེས་བྱ་བ་སྟེ། དཔལ་མཆོག་དུམ་བུ་དང་པོ་ལས་ཀྱང༌། རྡོ་རྗེ་སེམས་དཔའ་གནོད་སྦྱིན་དང༌། །
སྤྱན་གྱིས་མར་ལ་སོགས་པ་བསྲེག ། ཅེས་ཟེར་བ་དང༌། དུམ་བུ་གཉིས་པ་ལས་ཀྱང་དེ་བཞིན་བཤད་དོ། ། འོ་ན་འདི་རྣམས་ཁོ་ནས་འབུལ་བ་ཅི་ཞེ་ན། སློབ་དཔོན་གྱིས་རབ་གནས་ཀྱི་ཆོ་ག་ལས་གསུངས་པ། དང་པོ་བགེགས་ཞི་བར་བྱ་བའི་ཕྱིར་རྡོ་རྗེ་མེས་སྦྱིན་སྲེག་བྱའོ། ། ཚིམ་པར་བྱ་བའི་ཕྱིར་རང་རང་གི་སྔགས་ཀྱིས་སོ། ། དགོངས་པར་བྱ་བའི་ཕྱིར་ནི་རིགས་ཀྱི་རིགས་པས་སོ། ། འབྱོང་བར་བྱ་བའི་ཕྱིར་ནི་རིགས་ཀྱི་བདག་པོའི་སྙིང་པོས་སོ། ། སྒྲིབ་པ་ཟད་པར་བྱ་བའི་ཕྱིར།
རྡོ་རྗེ་གནོད་སྦྱིན་གྱི་སྔགས་ཀྱིས་སོ། ། རྡོ་རྗེ་སེམས་དཔས་ལྷ་རྣམས་དགོངས་པར་འགྱུར་རོ། ། སྤྱན་གྱིས་ཕུལ་བས་སྡིག་པ་ཞི་བར་འགྱུར་རོ། ། ཞེས་བཤད་པས་སོ་གསུང་ངོ༌། ། འདིར་ལྷ་གསུམ་ནི་སྒྱུ་འཕྲུལ་དྲྭ་བའི་དགོངས་པ་སྟེ། རྒྱུད་དེ་ནི་རིགས་ཀྱི་བདག་པོ་རྡོ་རྗེ་སེམས་དཔའ་དང༌། ཁྲོ་བོ་བདུད་རྩི་འཁྱིལ་པ། ཡུམ་སངས་རྒྱས་སྤྱན་གྱི་སྔགས་ཀྱིས་སྦྱིན་སྲེག་བྱས། དེའི་དགོངས་པའོ། ། དེ་ལ་བདག་པོ་འདྲ། །
ཁྲོ་བོ་གནོད་སྦྱིན་ལ་བྱས། ཡུམ་སེམས་མ་རྡོ་རྗེ་འོང་ཐང་བ་ལ། སྤྱན་དུ་བྱས་པས་ནི་ཐམས་ཅད་གསང་རྒྱུད་ཀྱི་རྡོར་དབྱིངས་ན་སྤྱན་ཡོད་པས་དེའི་དགོངས་པའོ་གསུང་ངོ༌། ། དེ་ནས་འོག་ཏུ་འབྱུང་བ་བཞིན་ཕྱི་རོལ་ཏུ་གཏོར་མ་སྦྱིན་ནོ། ། ཉེ་རེག་ནི་བདག་ཉིད་ཕྱི་ནས་འོངས་པ་ལ། ནང་གི་སྒྲུབ་པའི་གྲོགས་ཀྱིས་བསང་ཆུའི་བུམ་པས་བྱེད་པའོ། ། གསུང་ངོ༌། ། བསྟོད་པ་ལ་སོགས་པ་ནི་དཀྱིལ་འཁོར་གྱི་ལྷ་ལ་སྟེ་གོ་བར་ཟད་དོ། ། སློབ་མ་ལྷག་གནས་ལ་གཉིས་ཏེ། སྔོན་འགྲོ་དང་དངོས་གཞིའོ། །
དང་པོ་ནི་ཁྲུས་ལ་སོགས་པ་བྱ་བ་སྟེ་གོ་བར་ཟད་དོ། ། དངོས་གཞི་ལ་བརྒྱད་དེ་གསོལ་བ་གདབ་པ་དང༌། སློབ་དཔོན་གྱིས་རྣ་བ་གཏད་པར་བསྐུལ་བ་དང༌། སྡིག་པ་བཤགས་པ་ལ་སོགས་པ་རྒྱུན་བཤགས་བྱ་བ་དང༌། སེམས་བསྐྱེད་དེ་བྱིན་གྱིས་བརླབ་པ་དང༌། མཆོད་པའི་རྗེས་གནང་དང༌། སོ་ཤིང་དང༌། ཀུ་ཤ་དང༌། སྲུང་སྐུད་དང༌། ཆོས་ཟབ་མོ་བཤད་ཅིང་གཟེངས་བསྟོད་པའོ། །
རྒྱུན་བཤགས་བྱ་བའི་རྗེས་ལ། ཁམས་གསུམ་རྣམ་རྒྱལ་ནས་སྡོམ་པ་དོན་དུ་གཉེར་བ་ལ་བསླབ་པའི་གཞི་ལྔ་འཛིན་དུ་གཞུག་གོ ། ཞེས་གསུངས་པས་དེ་བཞིན་བདེའོ། ། ལྷག་མ་ནི་གོ་བར་ཟད་དོ། ། ཆོས་ཟབ་མོ་བཤད་པ་ནི་སྒྱུ་འཕྲུལ་དྲྭ་བ་བཞིན་བྱའོ། ། དཀྱིལ་འཁོར་ཆེན་པོ་ཐར་པ་ཆེན་པོ་སྟེ། སྲིད་པའི་སྡུག་བསྔལ་ལས་ཐར་བའོ། ། དེ་ནས་དཀྱིལ་འཁོར་ཉིད་ཀྱི་མཐའ་ལོགས་སུ་སློབ་དཔོན་དང་སློབ་མ་ཉལ་ཏེ་ནང་པར་རྨི་ལམ་གུད་དུ་བརྟགས་ཏེ། བཟང་ན་སྐྱབས་འགྲོ་སེམས་བསྐྱེད་ཚོགས་བསགས། ངན་ན་སྦྱིན་སྲེག་གིས་ཞི་བར་བྱའོ། །
ཞེས་སློབ་དཔོན་གྱིས་འདིར་མ་བསྟན་ཀྱང༌། དཔལ་མཆོག་དུམ་བུ་གཉིས་པའི་རྡོ་རྗེ་སེམས་དཔའི་དཀྱིལ་འཁོར་དང༌། མེ་ལྟར་འབར་བའི་དཀྱིལ་འཁོར་ནས་བཤད་པས་དེ་བཞིན་དུ་བྱའོ་ཞེས་མན་ངག་གོ ། ལྷག་གནས་སོ། ། དཀྱིལ་འཁོར་བྲི་ཞིང་དགོད་པ་ལ་གསུམ་སྟེ། ཐིག་གིས་བྲི་བ་དང༌། ཚོན་གྱིས་བྲི་བ་དང༌། རྫས་དགོད་པའོ། ། དང་པོ་ལ་གསུམ་སྟེ། ཐིག་གདབ་པ་དངོས་དང༌།
ཞར་ལས་བྱུང་བ་བགེགས་བཟློག་པ་དང༌། ཕུར་བུ་དབྱུང་ཞིང་སྒོ་དབྱེ་བའོ། ། དང་པོ་ལ་གཉིས་ཏེ། ཐིག་གི་ཆོ་ག་མན་ངག་གིས་རྒྱས་པར་བསྟན་པ་དང༌། དེ་ལུང་དང་སྦྱར་བའོ། ། དང་པོ་ལ་ལྔ་སྟེ། གདབ་པའི་དུས་དང༌། དཀྱིལ་འཁོར་སྟེང་དུ་འདེགས་པ་དང༌། སྲད་བུ་བྱིན་གྱིས་བརླབ་པ་དང༌། དཀྱིལ་འཁོར་བྱུགས་ཏེ་བརྟག་པ་དང༌།
གདབ་པའི་ཐབས་དང༌། ཆའི་དབྱེ་བའོ། ། དང་པོ་ནི་ཉི་མ་འཆར་ཀར་ཞེས་བྱ་སྟེ། དུས་ངེས་པ་ཕལ་ཆེ་བ་ལ་དགོངས་པའོ། ། ནམ་མཁའ་ལ་བཞག་པ་ནི། རྡོ་རྗེ་སེམས་དཔའི་དམ་ཚིག་གི་ཕྱག་རྒྱ་དང༌། བཛྲོཏྟིཥྛའོ། ། གཉིས་པ་གོ་བར་ཟད་དོ། ། གསུམ་པ་ནི་དྲིས་བྱུག་པ་དང་མཆོད་པ་གོ་སླའོ། ། བརྟག་པ་ནི།
ཚད་ཤིང་གིས་ཆ་དབྱེ་བ་ཐམས་ཅད་ཀྱང་ངེས་པ་བྱ། སྐྱ་ཐིག་ཀྱང་གདབ་བོ་ཞེས་གསུང་ནའོ། ། ཚད་འཇལ་བ་ནི་སྨྱུག་མའམ། ཀོ་རློན་བརྐྱང་བའམ། སྦ་ལ་སོགས་པས་གཞལ་ཏེ། ཇི་སྐད་དུ། སྲད་བུ་ཐིག་གདབ་བྱ་བ་ནི། ། སྲད་བུས་གཞལ་བར་མི་བྱ་སྟེ། ། འཕེལ་འགྲིབ་གཉིས་ཀྱི་ཉེན་ཡོད་པས། ། སྲ་བས་རབ་ཏུ་གཞལ་བར་བྱ། །
ཞེས་གསུངས་པ་ལྟ་བུའོ། ། བཞི་པ་གདབ་པའི་ཐབས་ལ་དྲུག་ཏེ། སྲད་བུ་སྤང་བ་དང༌། སྒྲུབ་པའི་གྲོགས་སྤྲུལ་པ་དང༌། སྲད་བུ་བརྐྱང་བ་དང༌། སེམས་ཀྱིས་དམིགས་པ་དང༌། གདབ་པའི་གོ་རིམ་དང༌། སྔགས་སོ། ། དང་པོ་ནི། སྲད་བུ་ཚོན་དཀར་པོ་ལ་སྦངས་ཞེས་བྱ་བ་ལ་སོགས་པ་སྟེ་གོ་སླའོ། །
གདབ་པ་སྟེ་གོ་རིམ་ལ། ཁ་ཁྱེར་གྱི་ཐིག་ཅེས་བྱ་བ་ནི་ངོས་ཀྱི་རྩིག་པ་དང༌། འདོད་ཡོན་དང༌། དྲྭ་ཕྱེད་ཀྱང་སྔ་མ་བཞིན་དུ་གདབ་སྟེ། དུམ་བུ་གཉིས་པ་ལས། དེ་ནས་སྒོ་བཞི་དང་རྟ་བབས་ཀྱི་ཐིག་གདབ་བོ་ཞེས་སོ། ། བསྐོར་ཕྱོགས་སུ་འགྲོ་ཞེས་བྱ་བ་ནི། གཡས་སྐོར་དུ་འགྲོ་བ་སྟེ། གསང་བ་སྤྱི་རྒྱུད་ལས། སྲད་བུ་ཆད་ན་བླ་མ་འཆི། །
རིང་ཐུང་ཁྱེར་ན་ནད་ཀྱིས་འདེབས། ། ཕྱོགས་འཁྲུལ་སློབ་མ་མྱོས་པར་འགྱུར། ། ཞེས་པའོ། ། དབང་ལྡན་གྱི་མཚམས་སུ་སློབ་མ་འགྲོ་བ་ལ་ཁ་ཅིག་ན་རེ་གཉན་པའི་ཕྱིར་སློབ་དཔོན་མི་འགྲོའོ་ཞེས་ཟེར་བ་དེ་ནི་མ་ཡིན་ཏེ། དེ་ལྟར་ན་སློབ་མའང་མི་འགྲོ་ལ། སློབ་དཔོན་ཡང་རྒྱུན་དུ་མི་འགྲོ་བར་འགྱུར་བས་མ་ཡིན་ཏེ། དེ་ནི་ཤིས་པའི་གནས་ཡིན་པར་གོང་དུ་བཤད་པས་དེར་སློབ་མ་གཏང་བའོ། ། ཞེས་གསུང་ངོ༌། ། དེས་ན་དཀྱིལ་འཁོར་བྱུག་པ་ལ་སོགས་པ་ཐམས་ཅད་དབང་ལྡན་ནས་བྱའོ། ། ཆའི་དབྱེ་བ་ལ་ནང་གི་དཀྱིལ་འཁོར་དང༌།
ཕྱིའི་རྡོ་རྗེ་ཕྲེང་བ་དབང་ལྡན་ནས་བསྐོར་ཞེས་བྱ་བ་ལ། ཁ་ཅིག་ཕྱི་ནང་གཉིས་ཀ་ལ་རྡོ་རྗེ་བསྐོར། ནང་གི་ནང་ནས་བསྐོར་བ་མ་ཡིན་ཏེ། འགྲེལ་པ་ལས། ནང་གི་དཀྱིལ་འཁོར་གྱི་ཕྱི་རོལ་དུ། ། རྡོ་རྗེ་བསྐོར་ཞེས་འབྱུང་བས་སོ། ། བགེགས་འབྱུང་བ་ནི་བར་ཆད་ཀྱི་ཆོས་ཏེ། སྔར་བརྗོད་པའི་དུས་ལས་འདས་ཀྱང་མ་གཏོགས་སོ། ། ལོགས་ནས་དཀྱིལ་འཁོར་ཞིག་ཀྱང་སྔ་མ་བཞིན་འགྱུར་ཏེ། སློབ་དཔོན་གཅིག་ལ་དཀྱིལ་འཁོར་གྱི་དབུས་ནས་ཆུ་བྱུང་བ་ལས།
སྦྱིན་སྲེག་བྱས་པས་སྔ་མ་ཁོ་བཞིན་གྱུར་ཏོ་ཞེས་གྲག་གོ ། གཤིན་རྗེ་གཤེད་དང༌། རྣམ་སྣང་དང༌། མངོན་སྤྱོད་སྦྱིན་སྲེག་བསྙེན་པ་མ་བཤད་ཀྱང་འོད་གསུང་ངོ༌། ། འོད་ཀྱི་དཀྱིལ་འཁོར་གྱི་ཐིག་ཅེས་བྱ་བ་ནི། རྟ་བབས་ཀྱི་ཕྱི་རོལ་ནས་དཀྱིལ་འཁོར་ཟླུམ་པོར་བསྐོར་ཏེ། དེའི་ཕྱི་ཆ་ཕྱེད་པའི་འཕར་མ་བསྐོར་བ་ནི་འོད་ཀྱི་དཀྱིལ་འཁོར་རོ། ། དེའི་ཕྱིར་ཡང་དེ་ཙམ་བསྐོར་བ་ནི་ཁོར་ཡུག་ཆེན་པོའོ། ། འདི་ནི་ཁམས་གསུམ་རྣམ་རྒྱལ་གྱི་ཆོ་ག་ལས་གསལ་བར་གསུངས་སོ། ། ཕུར་བུ་གདོན་པ་ནི་ཧཱུྃ་བཞི་པ་བརྗོད་པས།
ཁམས་གསུམ་རྣམ་རྒྱལ་གྱི་ཕྱག་རྒྱ་རིམ་པ་བཞིན་བཅས་ལ། ཡང་ཧཱུྃ་བཞི་བརྗོད་ཅིང་ཕུར་བུ་རིམ་པ་བཞིན་དབྱུང་ངོ༌། ། སྒོ་དབྱེ་བ་ལ། ཁ་ཅིག་དབྱེ་ཞེས་སྒོའི་རི་མོ་བསལ་བ་ལ་འདོད་དེ། འདིར་ཡིད་ཀྱིས་དབྱེ་བར་བསྒོམ་པའོ། ། ཚོན་གྱིས་བྲི་བ་ལ་གསུམ་སྟེ། ཚོན་བྱིན་གྱིས་བརླབ་པ་དང༌། བྲི་བའི་ཆོ་ག་དངོས་དང༌། ལྷ་དགོད་པའི་ཚུལ་རྒྱས་པར་བཤད་པའོ། ། དང་པོ་ནི་གོ་སླའོ། །
གཉིས་པ་ལ་ཟླ་བའི་དཀྱིལ་ཁོར་ལྔས་བརྒྱན་པ། ཞེས་བྱ་བ་ལ་སོགས་པ་སྤྱིར། ལེ་ཚེ་བཞི། ཤེལ་ལྟར་སྣང་བ་བླ་ན་མེད་པ་ལ་སོགས་པ་ཡིན་པས། དབུས་ཀྱི་དཀར་པོ་གྲུ་བཞི་ལ། རྡོ་རྗེ་རྭ་བའི་གཞི་སྔོན་པོ་ལ་རྡོ་རྗེ་དཀར་པོར་བྱས་པས་བསྐོར་བས་གྲུ་ཆད་བཞི་འོང༌། དེའི་ནང་ནའང་གཞིའི་ཚོན་དཀར་པོ་ཟླུམ་པོ། ། དེའི་དབུས་སུའང་ཉི་མའི་དཀྱིལ་འཁོར་ཟླུམ་པོ། དེའི་སྟེང་དུ་ཟླ་བའི་དཀྱིལ་འཁོར་ལྔས་བརྒྱན་པའོ། ། ཕྱོགས་བཞིའི་ཁ་དོག་འགྱུར་བ་ལས་དབྱིབས་དེ་དང་འདྲའོ། །
དེ་སྐད་དུའང་འགྲེལ་པར། རིགས་ལྔའི་གནས་སུ་ཉི་མའི་དཀྱིལ་འཁོར་ཟླུམ་པོའི་ཐིག་བཏབ་ལ། རེ་རེ་ཞིང་ཟླ་བའི་དཀྱིལ་འཁོར་ལྔ་ཡོད་པ། རྡོ་རྗེའི་རི་མོས་ཡོངས་སུ་བསྐོར་བར་ཐིག་གདབ། ཅེས་སོ། ། དེ་ལྟར་ཡང་བདེན་མོད། གཞི་ཚོན་ཟླུམ་པོར་གང་ནས་བཤད་ཅེ་ན། དེ་ཁོ་ན་ཉིད་ནས། རྣམ་སྣང་ལ་སོགས་པའི་དཀྱིལ་འཁོར་ནི་ཐབས་རྣམ་པ་ལྔས་བསྟན་པའི་ཕྱིར། ཤེལ་དང༌།
བཻ་ཌཱུརྻ་དང༌། གསེར་དང༌། པདྨ་རཱ་ག་དང༌། མརྒད་ཀྱི་མདོག་ཅན་ཏེ་ཟླུམ་པོའོ། ། ཞེས་སོ། ། དོན་ཟླ་བས་ཉི་མ་མ་ནོན། ཉི་མས་གཞི་ཚོན་མ་ནོན། དེ་ལ་རྡོ་རྗེ་མ་ནོན་ཏེ། དཔེར་ན་མརྒད་ཀྱི་ལྷ་སྐུ་ཤེལ་གྱི་མཆོད་རྟེན་གྱི་ནང་ན་ཡོད་པ་བཞིན་ནོ། ། མཚམས་རྣམས་ཟུར་ཐིག་གིས་བཅད་དེ་ཕྱོགས་ཚོན་ནོ། །
ཀ་གདུང་གི་གཞི་སྔོན་པོ་ལ་རྡོ་རྗེ་དཀར་པོས་མཚན་པའོ། ། ནང་གི་རྡོ་རྗེ་རྭ་བའང་རྡོ་རྗེ་དཀར་པོ་ལ་གཞི་སྔོན་པོའོ། ། རྟ་བབས་ཀྱི་ཀ་བ་འདོད་ཡོན་ལ་གཏད་པའོ། ། འོད་ཀྱི་དཀྱིལ་འཁོར་ནི་གཞི་ཚོན་ལ་ཁ་དོག་ལྔའི་འོད་མདའ་ལྟར་འཕྲོ་བའོ། ། ཁོར་ཡུག་ཆེན་པོའང་ཚོན་དཀར་པོའི་སྟེང་དུ་ཚོན་སྣ་ལྔའམ། ཡང་ན་དམར་པོའི་རི་མོའོ། ། ཚད་ནི་སྒོ་ཚད་ཙམ་སྟེ་ནང་སྒོ་གསུང༌། འགྲེལ་པ་ན་གདན་པདྨ་ཡོད་དེ། དེ་རང་གི་ཁྱད་པར་གསུང་ངོ༌། ། ལྷ་དགོད་པ་ལ་དཔལ་མཆོག་ལ་སོགས་པ་ནས་མཚན་མ་དགོད་པའང་བཤད་དེ།
འདིར་སྐུ་ཡོངས་སུ་རྫོགས་པར་དགོད་དེ། ཚིག་གི་དོན་ལ་རྣམ་སྣང་ལ་སོགས་པ་ནི་རྡོ་རྗེ་སྐྱིལ་ཀྲུང་གིས་བཞུགས་པ་སྟེ། སྒྱུ་འཕྲུལ་དྲྭ་བ་ལས། གཡས་པའི་བྱིན་པ་དང་ནི་བརླ་དབུས་སུ། ། རྐང་པ་གཡོན་པ་རྣམ་པར་བཞག་ནས་ཀྱང༌། ། དེ་ཡི་སྟེང་དུ་གཡས་པ་བཞག་པ་ན། ། དེ་ནི་རྡོ་རྗེ་སྐྱིལ་ཀྲུང་ཡིན་ཞེས་བྱ། ། ཞེའོ། རྡོ་རྗེ་སེམས་དཔའ་ནས་བསྐལ་བཟང་གི་བར་སེམས་དཔའི་སྐྱིལ་ཀྲུང་གིས་བཞུགས་པ་སྟེ། རྐང་པ་གཡོན་པ་བརླ་ཡི་སྟེང་དུ་ནི། །
རྐང་པ་གཡས་པ་ཅུང་ཟད་ཙམ་སྦྱར་ལ། ། གཡོན་དང་དེ་ཡི་སྟེང་དུ་བཞག་པ་ནི། ། སེམས་དཔའི་སྐྱིལ་མོ་ཀྲུང་དུ་རབ་ཏུ་གྲགས། ། ཤེའོ། ། སྒྱུ་དྲྭ་ལས། བསྐལ་བཟང་བཅུ་དྲུག་ཏུ་བྱེད་པའི་སྐུ་མདོག་ཕྱག་མཚན་ཇི་ལྟར་མངོན་པར་དགའ་བ་ཞེས་བྱ་བ་ཡིན་པས། ཤར་ཕྱོགས་པ་རྡོ་རྗེ་སེམས་དཔའ་དང་འདྲ་བ་ཞེས་བྱ་བའམ། ཡང་ན་ངན་སོང་སྦྱོང་བའི་ཆོ་ག་ལྟར་བྱའོ། ། ལྷག་མ་ནི་གོ་བར་ཟད་དོ། ། ཚོན་གྱིས་བྲི་བའོ། །
རྫས་དགོད་པ་ལ་གསུམ་སྟེ། དཀྱིལ་འཁོར་གྱི་རྫས་དང༌། བསྒྲུབ་པའི་རྫས་དང༌། མཆོད་པའི་རྫས་སོ། ། དང་པོ་ནི། རྟ་བབས་མཛེས་པ་སྟེ། འདིར་བཤམ་གྱི་དབུལ་བ་འོག་ནས་འབྱུང་ངོ༌། ། སྒྲུབ་པའི་གླེགས་བམ་བཀླག་པ་སྟེ། ཕྱག་ན་རྡོ་རྗེ་དབང་བསྐུར་བ་ལས། ཡི་གེ་ཀློག་པ་བཞི་ཞིག་ཀྱང༌། །
ཕྱོགས་བཞི་དག་ཏུ་གཞག་པར་བྱ། ། དེ་ལ་ཤར་ཕྱོགས་བཞག་པ་ནི། ། འཕགས་པ་ཤེས་རབ་ཕ་རོལ་ཕྱིན། ། བྱང་ཕྱོགས་སུ་ནི་མདོ་བཞག་པ། ། གསེར་འོད་དམ་པ་དམ་པས་བཞེད། ། ནུབ་ཕྱོགས་སུ་ནི་གཞག་བྱ་བ། ། དེ་བཞིན་གཤེགས་པ་གསང་བ་ཡིན། །

སྡོང་པོ་བཀོད་པའི་ཚུལ་ཆེན་ནི། ། ལྷོ་ཡི་ཕྱོགས་སུ་ཤེས་པར་བྱ། ། དཀྱིལ་འཁོར་ལྷ་རྣམས་ཇི་ལྟ་བར། ། དེ་དག་ལ་ཡང་གུས་པས་མཆོད། ། དམ་པའི་ཆོས་འདིར་བཀླག་པ་འདི། ། སྲུང་བ་རྣམས་ཀྱི་དམ་པ་ཡིན། ། ཞེས་སོ། ། དེའང་རྟག་ཏུ་ངུ་དང༌། རྒྱལ་པོ་སྙིང་སྟོབས་ཆེན་པོ་དང༌། མཽའུ་འགལ་དང༌། ནོར་བཟང་གི་ཕྱོགས་དང༌།
དེ་ཐར་པ་ཐོབ་པའི་ཕྱིར་རོ་ཞེས་གསུང་ངོ༌། ། མཆོད་པའི་རྫས་ནི་སྤོས་ལ་སོགས་པ་སྟེ། མཆོད་པ་ཐམས་ཅད་གྲུ་བཞིར་དགོད་དོ་ཞེས་ཕྱག་ལེན་ནོ། ། མཆོད་པའི་ནང་ཁོངས་སུ་བུམ་པ་དབུལ་བ་འོག་ནས་འབྱུང་བ་དང༌། ཉེ་འཁོར་དྲིས་བྱུག་པ་ཡང་དཀྱིལ་འཁོར་ལེགས་པར་དགོད། དབང་གི་གོང་དུ་ཉམས་སུ་ལེན་པ་ཡིན་ནོ། ། ནང་དུ་བསྡུས་ལ་ལག་ལེན་དུ་བྱའོ། ། དཀྱིལ་འཁོར་བྲི་བའོ། ། དཀྱིལ་འཁོར་སྒྲུབ་ཅིང་མཆོད་པ་ལ་བཞི་སྟེ། སློབ་དཔོན་བདག་འཇུག་པ་དང༌།
རྡོ་རྗེ་བསྒྲུབ་པ་དང༌། ཡེ་ཤེས་སེམས་དཔའ་སྤྱན་དྲང་ཞིང་བསྒྲུབ་པ་དང༌། མཆོད་པ་རྒྱས་པས་མཆོད་པའོ། ། དང་པོ་ལ་གཉིས་ཏེ། སྔོན་དུ་འགྲོ་བ་དང༌། དངོས་གཞིའོ། ། དང་པོ་ལ་ལྔ་སྟེ། དཀྱིལ་འཁོར་བཀོད་དེ་བྱུག་པ་ལ་སོགས་པ་བྱས་ལ། འཇུག་པར་མཚམས་སྦྱར་བ་དང༌། དཀྱིལ་འཁོར་ཁང་པར་འཇུག་པའི་ཚུལ་དང༌།
ལྷག་ཆད་ཁ་བསྐང་ཞིང་གནང་བ་ཉེ་བར་ནོད་པ་དང༌། སྒོ་དབྱེ་བ་དང༌། བུམ་པ་དབུལ་བའོ། ། དང་པོ་ནི་དེ་ལྟར་ཞེས་བྱ་བ་ལ་སོགས་པ་སྟེ་གོ་སླའོ། ། གཉིས་པ་ནི་དགོངས་ཀའི་དུས་སུ་ཞེས་བྱ་བ་ལ་སོགས་པ་སྟེ། རྡོ་རྗེ་སེམས་དཔའ་མ་གཏོགས་པ་དཀྱིལ་འཁོར་དུ་འཇུག་པ་ཡོད་པ་མ་ཡིན་ཏེ། ཞེས་བཤད་པས་གཞི་ལུས་གང་ཡིན་ཡང༌། རྡོ་རྗེ་སེམས་དཔའི་ང་རྒྱལ་གྱིས་དེའི་དམ་ཚིག་གི་ཕྱག་རྒྱ་བཅིངས་ལ་འཇུག་པའོ། ། གསུམ་པ་ནི་ཡང་དཀྱིལ་འཁོར་ཐམས་ཅད་ཀྱི་ལྷག་པ་དང༌། ། ཞེས་བྱ་བ་ལ་སོགས་པ་སྟེ།
ཨོཾ་བཛྲ་སཏྭ་ཧཱུྃ། ཞེས་བྱ་བའམ། ཡི་གེ་བརྒྱ་པ་ཟློས་ཤིང་ལན་བདུན་བསྐོར་ཏེ། ལྷག་པ་བྲི་ཞིང་མ་ཚང་བ་ཁ་བསྐངས་ལ། དཔལ་རྡོ་རྗེ་སེམས་དཔའ་ལ་ཕྲེང་བ་ཕུལ་ལ། དེ་རྡོ་རྗེ་གར་གྱིས་བླངས་ལ། རང་གི་མགོ་ལ་བཅིང་བ་ནི་གནང་བ་ཉེ་བར་ནོད་པ་ཞེས་བྱ། དེ་བཞིན་དུ་རྡོ་རྗེ་སེམས་དཔའི་སྙིང་པོ་ཟློས་པ་ཉིད་ཀྱང་མ་ཚང་བ་ཁ་བསྐང་བ་དང༌། ལྷག་པ་དོར་བའི་ཆོ་གའོ། ། བཞི་པ་སྒོ་དབྱེ་བའི་ཆོ་ག་ནི།
དེའི་རྗེས་ལ་ཞེས་བྱ་བ་ལ་སོགས་པ་སྟེ། ཡི་གེ་ཧཱུྃ་ལས་བདག་ཉིད་ཧཱུྃ་མཛད་ཀྱི་ང་རྒྱལ་གྱིས་དབུས་སུ་འདུག་པ་ནི། རྣམ་པར་སྣང་མཛད་དང་གོ་ས་གཅིག་པར་བསྒོམས་ལ། སྔར་ལྷག་གནས་ཀྱི་དུས་སུ་སྒོ་དབྱེ་བ་བཞིན་འདིར་ཡང་བཅད་པ་ལ་དམིགས་ཏེ་སྒོ་དབྱེ་བར་བྱའོ། ། ལྔ་པ་བུམ་པ་དབུལ་བ་ནི། དེ་ནས་རིན་པོ་ཆེའམ་ཞེས་བྱ་བ་ལ་སོགས་པ་སྟེ། དེའང་སྤྱིར་བུམ་པས་ནི་ས་བཅུ་གཅིག་པ་གཉིས་སུ་མེད་པའི་ཡེ་ཤེས་མཚོན། རྩ་བ་མི་གནག་པས་ནི། ཡེ་ཤེས་དེ་རང་བཞིན་གྱིས་རྣམ་པར་དག་པ་མཚོན། གསུས་པ་ཆེ་བས་ནི་ཡེ་ཤེས་དེ་ཟབ་པ་དང་རྒྱ་ཆེ་བ་མཚོན།
མགྲིན་པ་རིང་བས་ཡེ་ཤེས་དེ་གཏིང་དཔག་དཀའ་བ་མཚོན། རིན་པོ་ཆེ་ལྔ་བཅུག་པས་ནི་ཡེ་ཤེས་དེས་སེམས་ཅན་ཐམས་ཅད་ཀྱི་བསམ་པ་རྫོགས་པར་བྱེད་པའི་རྟགས། སྨན་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་ཉོན་མོངས་པའི་ནད་གསོ་བའི་རྟགས། འབྲུ་ལྔས་ནི་ཡེ་ཤེས་དེས་སེམས་ཅན་གྱི་རྒྱུད་ལ་དགེ་བའི་ལོ་ཏོག་རྒྱས་པར་བྱེད་པའི་རྟགས། ཡང་ན་ནང་གི་བཅུད་དེ་དག་ཐམས་ཅད་ཀྱིས་ཆུའང་བྱིན་གྱིས་བརླབ་པ་ཡིན། རྒྱུ་དགེ་བ་སྤྱད་པས་འབྲས་བུ་ཐར་པ་ཐོབ་པས་ཁ་རྒྱན། འགྲོ་བའི་དོན་ལ་ཕྱོགས་པས་མགུལ་ཆིངས། ཆོས་ཀྱི་དབྱིངས་མཚོན་པས་དྲི་དང་སྤོས་ཆུ་དང་མེ་ཏོག་གིས་བཀང་བ། ཡང་གོང་གི་ལྔ་ཚན་གསུམ་པོ་དེ་དག་གིས་རིགས་ལྔའང་མཚོན་ནོ། ། སྔར་བསྙེན་པ་བྱས་པས་ཞེས་བྱ་བ་ནི།
རྣམ་པར་རྒྱལ་པའི་བུམ་པ་ལྷག་གནས་ཀྱི་དུས་སུ་བཟླས་པ་བྱས་པ་ཉིད་ལ་ཟེར་བ་ཡིན་ནོ། ། འདི་ལ་ཁ་ཅིག་རྣམ་རྒྱལ་བསྙེན་པའི་དུས་ཉིད་ནས་ཡོད་ཟེར་བ་དེ་ནི་མ་ཡིན་ཏེ། དཔལ་མཆོག་ནག་འབྱམ་ནས་དེ་ལྷག་པ་གནས་པས་བུམ་པའི་བསྙེན་པ་བྱས་ནས་ཞེས་གསུང་པས་སོ། ། མཆོད་ཡོན་དབུལ་བ་དང༌། བཟླས་པ་བྱ་བ་ནི། ཉིན་ཞག་གཉིས་པ་ལ་བྱའོ། ། གཉིས་པ་ལ་ཡང་ཞེས་བྱ་བ་རྡོ་རྗེ་སེམས་དཔའི་བུམ་པ་གཉིས་པ་བཅས་ལ་འཇུག་པའི་སྒོའི་ཤར་ཕྱོགས་སུ་དབང་བསྐུར་བར་བྱ་བ། ཞེས་བྱ་བ་སློབ་དཔོན་དང་སློབ་མ་འཇུག་པའི་དུས་སུ། བཛྲ་སཏྭ་ཟློས་ཤིང་འཐོར་བ་ཡིན་ནོ། ། འདི་ལ་ཁ་ཅིག་ལས་ཐམས་ཅད་པའི་བུམ་པ་ཡིན་ཟེར་བ་ནི་མི་འཐད་དེ།
རྣམ་རྒྱལ་གྱི་བུམ་པ་དང་ཁྱད་པར་མེད་པའི་ཕྱིར་རོ། ། དཔལ་རྣམ་པར་སྣང་མཛད་ལ་སོགས་པ་ཞེས་བྱ་བའི་བུམ་པ་ནི་སོ་བདུན་ནོ། ། དེ་རྣམས་ཀྱི་ཕྱི་རོལ་ཏུ་བུམ་པ་གང་བ་ཞེས་བྱ་བའང་སོ་བདུན་ནོ། ། དེའི་སྟེང་དུ་རྣམ་རྒྱལ་གྱི་བུམ་པ་དང༌། ལས་ཐམས་ཅད་པའི་བུམ་པ་གཉིས་བསང་ཆུའི་བུམ་པ་དང་གསུམ་བསྣན་པས་བདུན་ཅུ་རྩ་བདུན་ནོ། ། མ་རྙེད་པར་གྱུར་ན་བཅུ་ལས་ཉུང་བར་མི་བྱའོ། ། ཞེས་བྱ་བ་ནི། མ་རྙེད་ན་དེ་བཞིན་གཤེགས་པའི་བུམ་པ་ལྔ། རྡོ་རྗེ་སེམས་དཔའ་དང་དྲུག གང་བ་ཡང་དབུལ་བར་བྱ་སྟེ་ཞེས་བྱ་བ་དང༌།
གང་བ་བཞི་དབུལ་བར་བྱའོ། ། ཞེས་འབྱུང་བས་དྲུག་སྟེ་བཅུ་གཉིས། རྡོ་རྗེ་སེམས་དཔའ་ལ་སོགས་པ་བཞི་སྟེ་བཅུ་དྲུག བུམ་པ་གང་བ་བཞི་ཞེས་བྱ་བ་དང་ཉི་ཤུ་ཐམ་པ། ཡང་སྔར་གྱི་གསུམ་པོ་བསྣན་པས་ཉི་ཤུ་རྩ་གསུམ་མོ། ། བུམ་པ་འདི་གསུམ་མེད་ན་ཆོ་ག་བཀའ་ཉམས་ནས་འགྲོ་སྟེ། འདིའི་དོན་ནི་སྟོད་འགྲེལ་ལས་ཀྱང་ཤེས་པར་བྱའོ། ། སྦྱོར་བའི་ཆོས་ལྔའོ། ། དངོས་གཞི་ལ་བདུན། དཀྱིལ་འཁོར་གྱི་ལྷ་ལ་མེ་ཏོག་ལ་སོགས་པས་མཆོད་པ་དང༌།
ཕྱག་བཞི་དང་སྡོམ་པ་བཟུང་བའི་བར་དུ་བྱ་བ་དང༌། དཀྱིལ་འཁོར་དུ་གཞུག་པ་དང༌། བདག་ཉིད་དབབ་པ་དང༌། སྔར་གྱི་ཆོ་ག་རྫོགས་པར་བྱ་བ་དང༌། བདག་ལ་བྱིན་གྱིས་བརླབ་པ་ལ་སོགས་པ་བྱ་བ་དང༌། མིང་བརྗོད་པའོ། ། དེ་ལ་དང་པོས་ནི་མཆོད་པ་བསྟན་ནོ། ། གཉིས་པས་ནི་ཕྱག་བཞི་སྔོན་དུ་འགྲོ་བས་སྡིག་པ་བཤགས་པ་ལ་སོགས་པ་བཞི་བྱས་ལ། ཇི་ལྟར་དུས་གསུམ་མགོན་པོ་ཞེས་བྱ་བ་ལ་སོགས་པས་སྡོམ་པ་གཟུང་ངོ༌། ། གསུམ་པ་ནི་ས་མ་ཡ་སྟྭཾ་གྱི་རྡོ་རྗེ་སེམས་མའི་ཕྱག་རྒྱ་བཅིངས་ལ།
ས་མ་ཡ་ཧཱུྃ་གིས་རྡོ་རྗེ་སེམས་དཔའི་ང་རྒྱལ་གྱིས་ཤར་ཕྱོགས་ནས་ཞུགས། ས་མ་ཡ་ཧཱུྃ་གིས་ཡེ་ཤེས་པ་བཅུག་ལ། བཛྲ་ཨཾ་ཀུ་ཤ་ཛཿཞེས་བརྗོད་དོ། ། དེ་བཞིན་དུ་སྒོ་གསུམ་དུའང་འཇུག སླར་ཡང་ཤར་སྒོར་འཇུག དེ་ནས་བཞི་པ་རྡོ་རྗེ་སེམས་དཔས་བྱས་པར་བསྒོམ་ཞིང་མནའ་ཆུ་བཏུང༌། ཡེ་ཤེས་ཕབ་ལ་བརྟན་པར་བྱའོ། ། ལྔ་པ་ནི། དེ་ཉིད་ཀྱིས་ནི་རྡོ་རྗེ་བཟུང༌། ། ཞེས་བྱ་བ་ལ་སོགས་པ་སྟེ།
སྔར་བཤད་པ་བཞིན་མེ་ཏོག་གི་ཕྲེང་བ་དོར། མགོ་ལ་བཅིངས། གདོང་གཡོག་དགྲོལ། དཀྱིལ་འཁོར་བསྟན། དབབ་པ་ཉེར་བསྡུ། ཆུ། ཅོད་པཎ། ཕྱག་མཚན། མིང༌། བརྟུལ་ཞུགས་སྦྱིན།
དེ་ནས་འོག་ནས་འབྱུང་བ་བཞིན། རྗེས་གནང༌། གཟེངས་བསྟོད། ལུང་བསྟན། སྔགས་ཀྱི་ལུང་བླང་བ་རྣམས་སྦྱིན་ནོ། ། དེའང་སྔར་བཤད་པ་ཞེས་བྱ་བ་ནི་སྙིང་གའི་བདག་འཇུག་གི་སྐབས་ལྟར་ཡིན་ལ། འོག་ནས་བཤད་པ་ཞེས་བྱ་བ་ནི་སློབ་མའི་སྐབས་ནས་འབྱུང་བ་ཡིན་ནོ། ། སྔགས་ཀྱི་ལུང་བླང་བ་ནི། རྡོ་རྗེ་སེམས་དཔས་གསུངས་པའི་ལད་མོ་ཟློས་པར་བསམ་སྟེ། དེའང་འགྲེལ་པ་ནས།
དེ་ནས་བཅོམ་ལྡན་འདས་ལ་སྔགས་ཟློས་ལ་ཞེས་ཟེར་བའི་དོན་དང་མཐུན་ནོ། ། གཟེངས་བསྟོད་པ་ལ་སོགས་པ་འགྲེལ་པ་བས་འདི་བག་རྒྱས་པས་ཡོད་དོ། ། དྲུག་པ་བྱིན་གྱིས་བརླབ་པ་ནི། རྡོ་རྗེ་སེམས་དཔའ་ལ་སོགས་པ་བཞི་དང༌། ཅོད་པཎ་དང༌། ཕྱག་མཚན་དང༌། མིང་གི་དབང་བླངས་ལ། བདག་ཉིད་ལ་ལྷ་མོ་བརྒྱད་ཀྱིས་མཆོད་ནས་བསྒོམ་པར་བྱ་བ་སྟེ། འདི་ནི་སྨད་འགྲེལ་གྱི་འགྲོ་བ་འདུལ་བའི་སྐབས་ནས་བཤད་པས་ན། དེས་དཔང་པོར་བྱས་ལ་ཤེས་པར་བྱའོ། །
བདུན་པ་མིང་བརྗོད་པ་ནི། བདག་རྡོ་རྗེ་སེམས་དཔའ་དེ་ལ་ལག་ན་རྡོ་རྗེ་རབ་ཏུ་དགའ་བའི་རྡོ་རྗེ་ཞེས་བྱ་བ་ལ་སོགས་པ་མིང་གདགས་པར་བསམ། སློབ་དཔོན་བདག་འཇུག་གོ ། དེ་ནས་གཉིས་པ་རྡོ་རྗེ་བསྒྲུབ་པ་ནི། རང་ཉིད་རྡོ་རྗེ་སེམས་དཔའི་ང་རྒྱལ་ལས་ཤར་ཕྱོགས་ཀྱི་སྒོ་ཁང་དུ་རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་བཅིངས་ལ། དེའི་ཐུགས་ཀ་ནས་བཛྲ་དྷཱ་ཏུ་ཨ། ཞེས་སྤྲོས་པས་རྡོ་རྗེ་གྱུར་ནས་དབུས་ཀྱི་རྣམ་པར་སྣང་མཛད་ཀྱི་གོ་སར་དབབ། བཛྲ་ཧཾ་ཞེས་བརྗོད་ལ། ཕྱག་མཚན་གྱི་ང་རྒྱལ་བསྒོམ། བཛྲ་དྷཱ་ཏུ་ར་ཧཾ།
ཞེས་བརྗོད་པས་རྣམ་པར་སྣང་མཛད་ཀྱི་ང་རྒྱལ་བྱ། དེ་བཞིན་དུ་རྡོ་རྗེ་འབེབས་པའི་བར་ལའང་དབབ་པ་དང༌། ང་རྒྱལ་བྱ་བ་དང༌། སྐུ་བསྐྱེད་པ་གསུམ་གསུམ་མོ། ། འདི་ལ་ཅིའི་ཕྱིར་རྡོ་རྗེ་སྒྲུབ་པ་ཞེས་བྱ་ཞེ་ན། གཟུངས་ཀྱི་དཀྱིལ་འཁོར་གྱི་མཚན་མའི་ཕྱག་རྒྱ་ཐམས་ཅད་ལ་རྡོ་རྗེའི་དཀྱིལ་འཁོར་དུ་བཤད་པས་ན། འདིར་མཚན་མ་ལས་ལྷ་བསྐྱེད་པའི་ཕྱིར་ཡིན་ནོ། ། གསུམ་པ་ཡེ་ཤེས་སེམས་དཔའ་སྤྱན་དྲང་ཞིང་བསྒྲུབ་པ་ལ་བདུན་ལས། དང་པོ་རྡོ་རྗེ་བསྡུ་བ་ནི། རྡོ་རྗེ་སེམས་དཔའི་ང་རྒྱལ་གྱིས་རྡོ་རྗེ་བསྡུ་བའི་ཕྱག་རྒྱ་དང་སྔགས་ཀྱིས་སྤྱན་དྲང་ངོ༌། །
གཉིས་པ་བསྟོད་པ་ནི། མཚན་བརྒྱ་རྩ་བརྒྱད་པས་སོ། ། གསུམ་པ་དགུག་གཞུག་ནི། ལྕགས་ཀྱུ་ལ་སོགས་པས་སོ། ། བཞི་པ་བགེགས་བསྐྲད་ཅིང་བསྲུང་བ་ནི། རྡོ་རྗེ་གནོད་སྦྱིན་གྱིས་སྔགས་ཀྱིས་རྭ་བ་དང༌། དྲྭ་བ་དང༌། ཨོཾ་ཏྲུཾ་གིས་གནས་དགུར་བཅིངས་ལ། བཛྲ་དུཥྱས་མཉེས་པར་བྱས་ལ། བཛྲ་རཀྵས་བསྲུང་ངོ༌། །
ལྔ་པ་རྒྱས་གདབ་པ་ནི། རྣལ་འབྱོར་ཆེན་པོར་བཤད་པ་དང་ཡང་མཐུན། ཡང་རྒྱུད་དང་མཐུན་པར་བྱས་ནས་དུམ་བུ་གཉིས་པ་ན་ཕྱག་རྒྱ་ཆེན་པོས་རྒྱས་གདབ། དུམ་བུ་གསུམ་པ་དང་བཞི་པ་ན་དམ་ཚིག་གི་ཕྱག་རྒྱའི་རྒྱས་གདབ་པར་བཤད་པས། འདིར་དམ་ཚིག་གིས་ཕྱག་རྒྱའི་རྒྱས་གདབ་ལ། ཡང་ཕྱག་རྒྱ་བཞིས་གདབ་པར་བྱའོ། ། དྲུག་པ་དབང་བསྐུར་བ་ནི། བསྐལ་བཟང་ལ་རྡོ་རྗེ་རིན་ཆེན་གྱི་སྔགས་དང་ཕྱག་རྒྱས། སེམས་དཔའ་རྣམས་ལ་རྡོ་རྗེ་དབྱིངས་ཀྱི་དབང་ཕྱུག་མ་ལ་སོགས་པའི་ཕྱག་རྒྱས་དེ་བཞིན་གཤེགས་པའི་དབུ་རྒྱན་བྱའོ། ། སེམས་མ་བཞི་དང་བསྐལ་བཟང་གི་ཕྱག་རྒྱ་དང༌།
རྣལ་འབྱོར་ཆེན་པོར་མ་བཤད་པ་ནི། ལས་ཀྱི་ཕྱག་རྒྱ་དང༌། ཕྱག་རྒྱ་ཆེན་པོ་བུད་མེད་ཀྱི་གཟུགས་འཛིན་པ། ཞེས་བྱ་བ་ལ་སོགས་པ་ནི། ལས་ཀྱི་ཕྱག་རྒྱའི་དུས་སུ་སྙིང་གར་སྣ་ཚོགས་རྡོ་རྗེ་བསྒོམས་ལ། ཕྱག་རྒྱ་ཆེན་པོའི་དུས་སུ་རྡོ་རྗེ་རྩེ་ལྔ་པ་བསྒོམ་ཞིང་བཟླས་སོ། ། སྤྱི་དོན་བཞི་པ་མཆོད་པ་རྒྱས་པ་ལ་གསུམ། དཀྱིལ་འཁོར་གྱི་ལྷ་ལ་མཆོད་པ་དང༌། ཕྱི་རོལ་པ་ལ་གཏོར་མ་སྦྱིན་པ་དང༌། དཀྱིལ་འཁོར་གྱི་ལྷ་ལ་སྦྱིན་སྲེག་བྱ་བའོ། །
དང་པོ་ལ་གསུམ་ལས། དངོས་སུ་འབྱོར་བའི་མཆོད་པ་ནི། དེ་ནས་མཆོད་ཡོན་ཞེས་བྱ་བ་ལ་སོགས་པ་སྟེ། དེ་ལ་ཨེཾ་ནི་ནམ་མཁའ་མཛོད་ཀྱི་སྙིང་པོ་སྔ་མ་བཞིན་དུ་མངོན་པར་བཟླ་བར་བྱ་ཞེས་པ་ནི། རྡོ་རྗེ་གནོད་སྦྱིན་དང༌། རྡོ་རྗེ་མེ་དང༌། རང་རང་གི་སྔགས་ཀྱི་བྱིན་གྱིས་བརླབས་ལ། རང་རང་གི་སྔགས་དང་སྥ་རཎ་ཁཾ་གིས་དབུལ་བའོ། ། རོལ་མོའི་ཆ་བྱད་སྟོང་ཕྲག་བཅུ། ། ཞེས་བྱ་བ་ནི།
འོག་གི་རོལ་མོའི་ཆ་བྱད་བཅུ་པོ་རེ་རེ་ལའང་སྟོང་སྟོང་དུ་བྱས་པའོ། ། རོལ་མོ་ཐམས་ཅད་ལ་ཨོཾ་ཧཱུྃ་བརྗོད་ཅིང་དབུལ་ལོ། ། ཕྱི་རོལ་དུ་གར་མཁན་ཞེས་བྱ་བ་ནི། འདི་དག་རིགས་ངན་དུ་གྱུར་པས་ཁང་པའི་ཕྱི་རོལ་ཏུ་བཞག་པ་ཡིན་གྱི། ལྷ་ཆེན་པོ་ལ་སོགས་པ་འདྲ་འབག་ཏུ་གཞུག་པས་བྱའོ། ། ཅོད་པཎ་ཞེས་བྱ་བ་ལ་སོགས་པས་ནི་རོལ་མོ་མཁན་གྱི་མ་ཡིན་ཏེ། དཀྱིལ་འཁོར་གྱི་ལྷ་ཉིད་ལ་དབུལ་བར་བྱ་བ་ཡིན་ནོ། ། དར་དཔྱངས་ལ་སོགས་པ་ནི་གཞལ་ཡས་ཁང་གི་རྒྱན་རྣམས་ཡིན་ནོ། ། ཤིན་ཏུ་བརྟགས་པས་བྱ་བ་ནི་མི་དམིགས་པས་ཟིན་པ་ཡིན་ནོ། ། ཞེས་གསུངས་ན་ཚད་མེད་པ་ལ་ཟེར་བར་མངོན་ནོ། །
གཏོར་མའི་ཆོ་ག་ནི་མདོར་བསྟན་པ་དང༌། རྒྱས་པར་བཤད་པ་གཉིས་ཡིན་ཏེ། དེ་ཡང་དེ་ནས་སྒྲུབ་པའི་གྲོགས་མཆོག་ཅེས་བྱ་བ་ནི་ལྟ་བ་དང་སྤྱོད་པ་གཙང་བ་སློབ་དཔོན་དང་ཡོན་ཏན་མཉམ་པའོ། ། སྣུམ་ཁུར་ལ་སོགས་པ་ཞེས་བྱ་བ་ནི་འབྱུང་པོ་ཐམས་ཅད་ལ་གཏོར་མ་སྦྱིན་པ་ཡིན་པས་དཀུ་བག་ཅན་གྱི་རྫས་མ་གཏོགས་པ་བསྡུ་གསུང༌། གཏོར་མ་འདིའི་དོན་ཡང་ཕྱོགས་མཚམས་བརྒྱད། བྱང་ཤར་མཚམས་སུ་ཚངས་པ་དང་སའི་ལྷ་མོ་གཉིས་ཀྱི་མཎྜལ་བྱས་ལ། གཏོར་མ་གྲུབ་ན་རེ་རེ་ལ་གསུམ་གསུམ། མ་གྲུབ་ན་སྤྱི་གཏོར་ནས་གསུམ་གསུམ་བཏང་ངོ༌། ། དེ་ཡང་དང་པོ་བརྒྱ་བྱིན་སྤྱན་དྲངས་ལ། དམ་ཚིག་གི་ཕྱག་རྒྱ་བསྟན།
དེ་ནས་མཆོད་ཡོན་སྔོན་དུ་འགྲོ་བའི་མཆོད་པ་ལྔ་དབུལ། དེ་ནས་རང་མིང་སྔོན་དུ་བཅུག་པས་གཏོར་མ་ཕུལ། དེ་ནས་ཡང་མཆོད་པས་མཆོད། འཐོར་འཐུང་དབུལ། འདོད་པའི་དོན་ལ་གསོལ་བ་བཏབ་ནས། གཤེགས་སུ་གསོལ་བའི་ཕྱག་རྒྱས་གཤེགས་སུ་གསོལ་བ་སྟེ། འདི་བཞིན་དུ་ཐམས་ཅད་ལ་རྐང་ཐོན་དུ་རྫོགས་པར་བྱའོ། ། ཞེས་གསུང༌། མདོར་ན་གཏོར་མ་འདི་རྣམས་ལ་དོན་དགུ་སྟེ། དང་པོ་མཎྜལ་བྱ་བ་དང༌།
སྤྱན་དྲང་བ་དང༌། དམ་ཚིག་ཕྱག་རྒྱ་བསྟན་པ་དང༌། མཆོད་པ་དང་གཏོར་མ་དབུལ་བ་དང༌། ཡང་མཆོད་པ་དང༌། འཐོར་འཐུང་དབུལ་བ་དང༌། འདོད་པའི་དོན་ལ་གསོལ་བ་གདབ་པ་དང༌། གཤེགས་སུ་གསོལ་བའོ། ། ད་ནི་དཔུང་བཟང་གི་གཏོར་མ་ལས། ནམ་མཁའ་ལྡིང་དང་འདབ་བཟང་ཞེས་པ། ནམ་མཁའ་ལྡིང་གཤོག་པ་ཅན་འབའ་ཞིག་ཏུ་བྱ་གསུང༌།
ལུས་སྲུལ་པོ་རོ་ལ་སྲིན་པོའམ་འབྱུང་པོ་ཞུགས་པ་ལ་གསུང༌། གང་དག་ས་ལ་གནས་པ། ། ཞེས་པ་ནི། ལྷ་སྲིན་དེ་དག་ལས་ལ་ལ་ས་དང་པོ་ལ་སོགས་པ་ཐོབ་པ་ལ་གསུང༌། ཡང་ན་ས་གཞི་ཉིད་ལ་རྒྱུ་བ་གསུང༌། ལྷུན་པོ་དུར་ཁྲོད་ཅེས་པ་ནི། ། རི་རབ་རང་ན། ལྷ་དང་ལྷ་མ་ཡིན་ལ་སོགས་པ་འཐབ་པའི་དུས་ལྷ་བསད་པ་ལ་སོགས་པ་བསྐྱུར་བའི་དུར་ཁྲོད་ཡོད་གསུང་ངོ༌། ། གསུམ་པ་སྦྱིན་སྲེག་བཛྲ་སཏྭས་བརྒྱ་རྩ་བརྒྱད་དབུལ་བ་ནི། དཀྱིལ་འཁོར་པའི་ལྷ་སྤྱི་རུའོ། །
ཡང་རང་རང་གི་སྙིང་པོའང་སོ་སོ་ལ་སྲེག་བླུགས་བདུན་བདུན་ཏེ་བསྲེག་རྫས་ཐམས་ཅད་དོ། ། དེ་ཡང་དང་པོར་མེ་ལྷ་ལ་ཇི་ལྟར་དབུལ་བ་དང༌། དེ་ནས་མེ་ལྷ་མེ་ལ་ཐིམ་པའམ། ཤར་ལྷོར་ཇི་ལྟར་བཞུགས་པར་བྱ་བ་དང༌། མེ་ཏོག་ཐབ་ཏུ་བསྐྱུར་བས་དཀྱིལ་འཁོར་གྱི་ལྷ་ཇི་ལྟར་སྤྱན་དྲང་བ་དང༌། མཐར་དཀྱིལ་འཁོར་དུ་གཤེགས་པའམ་རང་བཞིན་གྱི་གནས་སུ་གཤེགས་པར་བྱ་བ་ལ་སོགས་བ་གཞུང་རྒྱས་པ་ལས་ཤེས་པར་བྱའོ། ། འདི་ཡང་སྟོད་འགྲེལ་དང་མི་མཐུན་ཏེ་སྟོད་འགྲེལ་ལས་ནི། སྦྱིན་སྲེག་ཟིན་ནས་ཡང་མཚན་མ་བྱུང་གི་བར་དུ་བཟླས་བསྒོམ་བྱ་བ་ཡིན་ལ་འདིར་ནི་མེད་དོ། ། དེ་ལྟར་ན་དེ་ཡན་ཆད་ཀྱིས་སློབ་དཔོན་གྱི་ལས་ཀྱི་ཆོ་ག་བསྟན་པ་ཡིན་ནོ། ། སློབ་མ་གཞུག་པ་ལ་སོགས་པའི་ཆོ་ག་རྒྱས་པ་ལ་གཉིས་ཏེ།
གཞུག་པའི་ཆོ་ག་རྒྱས་པ་དང༌། སྤོགས་པའི་ཆོ་ག་རྒྱས་པའོ། ། དང་པོ་ལ་གཉིས། གཞུག་པར་གསོལ་བ་གདབ་པ་དང༌། གཞུག་པ་དངོས་སོ། ། དང་པོ་ལ་བཞི། སྤྱིར་གསོལ་བ་གདབ་པ་དང༌། སྣོད་དུ་གྱུར་པ་དང་མ་གྱུར་པ་བརྟག་མི་དགོས་པར་བསྟན་པ་དང༌། དེའི་རྒྱུ་མཚན་དྲི་བ་དང༌། ལན་ནོ། །
དེ་ལ་གསོལ་བ་གདབ་པ་འདི་སྟོད་འགྲེལ་ན་གང་ཟག་བཞིའི་གཞུག་པར་གསོལ་བ་གདབ་པའི་རྗེས་ལ་ཡོད། འདི་ནི་དང་པོར་བྱས་ནས་གནང་བ་ཉེ་བར་ནོད་པའི་མིང་འདོགས་སོ། ། གཉིས་པ་བརྟག་མི་འཚལ་ལོ། ། ཞེས་པ་ཐམས་ཅད་གཞུག་པར་བསྟན་པ་ཡིན་ནོ། ། གསུམ་པ་ཅིའི་ཕྱིར་ཞེས་དྲིས་ནས། བཞི་པ་དེའི་ལན་ལ་བཞི་སྟེ། སྡིག་ཅན་དང༌། ཆགས་ཅན་དང༌། ལམ་ལོག་དང༌། ཆོས་ཅན་གྱི་གང་ཟག་གཞུག་པར་བསྟན་པའོ། །
དེ་ལ་དང་པོའི་སྐབས་ནས་ཞུགས་ཏེ་མཐོང་ན། ཞེས་བྱ་བ་ལ་ཕྱིའི་ཞུགས་པ་ནི། དཀྱིལ་འཁོར་དུ་ས་མ་ཡ་ཧཱུྃ་གིས་འཇུག་པ་ཡིན་ལ། ཕྱིའི་མཐོང་བ་ནི་རྡོ་རྗེ་ལྕགས་ཀྱུ་ནས་བརྩམས་ཏེ་ལྷ་ཐམས་ཅད་ཀྱི་སྐུ་མཐོང་བ་ཡིན་ནོ། ། གསང་བའི་ཞུགས་པ་ནི་ཡེ་ཤེས་ཕབ་པས་དོན་དམ་གྱི་དཀྱིལ་འཁོར་དུ་ཞུགས་ལ་མཐོང་བ་ནི་ཡེ་ཤེས་ཕབ་པས་ཆོས་ཀྱི་དབྱིངས་མཐོང་བ་ཡིན་ནོ། ། ཞེས་དུམ་བུ་དང་པོ་ནས་བཤད་ལ། དུམ་བུ་གཉིས་པ་ནས་ནི་ཕྱག་རྒྱ་བཅིངས་ནས་སྔགས་བརྗོད་ཅིང་དཀྱིལ་འཁོར་དུ་ལུས་ཀྱི་འཇུག་པ་ནི་ཕྱིའི་འཇུག་པ་ཡིན་ལ། རྡོ་རྗེ་རིགས་ཀྱི་ལྷ་ཐམས་ཅད་ཀྱི་སྐུ་གསུང་ཐུགས་རྡོ་རྗེར་མོས་པ་དང༌། དེའི་རང་བཞིན་དུ་མོས་པས་སྤྱོད་པའི་ས་ནས་བཟུང་སྟེ་རྣམ་པར་སྣང་མཛད་ཆེན་པོའི་རང་བཞིན་རྟོགས་པ་ནི་གསང་བའི་འཇུག་པའོ། ། ཞེས་བཤད་དོ། །
ངན་སོང་ཐམས་ཅད་དང་བྲལ་བ་ནི་ངན་སོང་དུ་སྐྱེ་བའི་ལས་ཟད་པར་བྱས་པའོ། ། ཆགས་ཅན་གྱི་སྐབས་ནས་ཇི་ལྟར་འཚལ་བཞིན་དུ་ཞེས་པ་ནི། དཀྱིལ་འཁོར་འདོད་པའི་ཡོན་ཏན་ལ་སོགས་པར་བཀག་པ་མེད་པར་རོ། ། བསམ་པ་རྫོགས་པར་འགྱུར་ཞེས་པ་ནི་བག་ཆགས་བཞག་པས་མ་འོངས་པ་ན་བསམ་པ་རྫོགས་པར་འགྱུར་བའོ། ། སྡིག་ཅན་གྱི་སྐབས་ནས་ངན་སོང་གི་ལམ་ནས་བཟློག་པའི་སླད་དུ་ཞེས་པ་ནི། འདི་ཡང་གླུ་གར་ལ་སོགས་པས་ཁ་དྲངས་ནས་འདིར་བཅུག་པས་མི་དགེ་བའི་ལས་རིམ་གྱིས་ལྡོག་ཏུ་རུང་བས་འཇུག་ཏུ་རུང་བའོ། ། ཡང་ན་ཁ་མ་དྲངས་ན་འདིར་རིམ་གྱིས་ལྡོག་ཏུ་རུང་བ་ལ་དགོངས་ནས་འཇུག་པ་ཙམ་བསྟན་པའོ། ། བཞི་པ་ཆོས་ཅན་གྱི་གང་ཟག་ནི། སོ་སོར་ཐར་པ་རིགས་བདུན་ལས་གང་རུང་ལ་སློབ་པའོ། ། འཇུག་པར་གསོལ་བ་གདབ་པ་ཡིན་ནོ། །
འཇུག་པ་དངོས་ལ་བདུན་ཏེ། སྡོམ་པ་དང་ལྡན་པས་སློབ་དཔོན་དུ་དབང་བསྐུར་བ་འོས་པ། ཕྱག་བྱས་ལ་གསོལ་བ་གདབ་པ་དང༌། སློབ་དཔོན་གྱིས་སློབ་མ་ཆས་སུ་བཅུག་ལ་ཕྱག་ལ་སོགས་པས་རྒྱུད་སྦྱང་བ་དང༌། སྡོམ་པ་འཛིན་པར་ནུས་པ་ལ་བྱ་བའི་ཆོ་ག་དང༌། སྡོམ་པ་མི་འཛིན་པ་ལ་བྱ་བའི་ཆོ་ག་དང༌། སྡོམ་པ་བཟུང་བ་དང་མ་བཟུང་བ་ཐུན་མོང་དུ་བྱ་བའི་ཆོ་ག་དང༌། སྡོམ་པ་བཟུང་བ་ལ་དབབ་པའི་དམ་ཚིག་བསྒྲགས་པ་སྔོན་དུ་སོང་བས་ཡེ་ཤེས་དབབ་ཅིང་བརྟན་པར་བྱ་བ་དང༌། མེ་ཏོག་གི་ཕྲེང་བ་དོར་ཏེ་ཡི་དམ་གྱི་ལྷ་ངོས་གཟུང་བའོ། ། གསུམ་པ་སྡོམ་པ་འཛིན་པ་ལ་བྱ་བའི་ཆོ་གའང་དོན་རྣམ་པ་བདུན་ཏེ།
སློབ་མས་སློབ་དཔོན་ལ་གསོལ་བ་གདབ་པ་དང༌། སློབ་དཔོན་གྱིས་རིགས་ཐམས་ཅད་ལ་གསོལ་བ་གདབ་པ་དང༌། སློབ་མ་ལ་འདོད་པ་དྲི་བ་དང༌། སློབ་མས་ཁས་བླངས་པ་དང༌། སློབ་དཔོན་གྱིས་དམ་ཚིག་བསྒྲག་པ་དང༌། སློབ་མས་སྡོམ་པ་ཁས་བླངས་པ་དང༌། ཁས་ལེན་པ་དེ་ལ་སློབ་དཔོན་གྱིས་སྡོམ་པ་འབོགས་པའོ། ། དེ་ཉིད་ཀྱི་ལྔ་པ་དམ་ཚིག་བསྒྲག་པ་ལ་གཉིས། རིགས་ལྔའི་སྡོམ་པ་དང༌། ཕས་ཕམ་བཅུ་བཞིའོ། །
སྤྱི་དོན་ལྔ་པ་སྡོམ་པ་བཟུང་བ་དང༌། མ་བཟུང་བ་ཐུན་མོང་དུ་བྱ་བའི་ཆོ་ག་ལ་ལྔ། སེམས་བསྐྱེད་པ་དང༌། རྡོ་རྗེ་སེམས་དཔར་བསྐྱེད་དེ་མཆོད་པ་དང༌། ཆས་སུ་བཅུག་སྟེ་ཡོན་བླང་བ་དང༌། ཕྱི་རོལ་ན་གནས་པའི་བུམ་པའི་ཆུས་དབང་བསྐུར་བ་དང༌། རྡོ་རྗེ་སེམས་མ་དང་སྒོ་བ་བཞིའི་སྔགས་དང་ཕྱག་རྒྱས་འཇུག་པའོ། ། དེ་དག་གིས་ནི་འདི་སྐད་བསྟན་པར་འགྱུར་ཏེ། མཚན་ཉིད་དང་མི་ལྡན་པའི་གང་ཟག་ལ་སློབ་མ་ཆས་སུ་བཅུག་སྟེ། ཕྱག་ལ་སོགས་པས་རྒྱུད་སྦྱངས་ནས།
དམ་ལ་མི་བཞག་པར་ཐུན་མོང་དུ་བྱ་བའི་ཆོ་ག་ལྔས་དཀྱིལ་འཁོར་དུ་འཇུག་པ་བྱས་ལ། འོག་ནས་འབྱུང་བའི་མེ་ཏོག་དོར་ནས་མགོ་ལ་བཅིངས་ཏེ། གདོང་གཡོགས་ཕྱེ་ནས་དཀྱིལ་ཁོར་བསྟན་ཏེ། ལྷའི་མིང་དང༌། དེའི་སྔགས་ཙམ་བྱིན་ཏེ། ཡོན་བླངས་ལ་གཞན་དུ་གཏང་བར་བྱ་བ་ཉིད་ཡིན་ནོ། ། ཆོས་ལྡན་གྱི་གང་ཟག་ལ་ནི་ཐམས་ཅད་བྱ་བ་ཡིན་ནོ། ། ཞེས་བྱ་བར་ཤེས་པར་བྱའོ། ། དེ་ནས་སྤྱི་དོན་དྲུག་པ་དབབ་པའི་དམ་ཚིག་བསྒྲགས་པ་སྔོན་དུ་སོང་བས། ཡེ་ཤེས་དབབ་ཅིང་བརྟན་པར་བྱ་བ་ལ་གསུམ།
དམ་ཚིག་བསྒྲག་པ། ཡེ་ཤེས་དབབ་པ། བརྟན་པར་བྱ་བའོ། ། དང་པོ་ལ་གསུམ། དཀྱིལ་འཁོར་མ་མཐོང་བ་ལ་མི་སྨྲ་བ་དང༌། ཡེ་ཤེས་དབབ་པ་མི་སྨྲ་བ་དང༌། སློབ་དཔོན་མི་བརྙས་པའོ། ། ཡེ་ཤེས་དབབ་པ་ལ་བཞི། དང་པོ་ཡི་གེ་ཨ་དང༌། རྡོ་རྗེ་སེམས་པའི་ཏིང་ངེ་འཛིན་གྱིས་དབབ་པ་དང༌།
བདག་གི་སྙིང་གའི་རྡོ་རྗེ་ཨ་ལས་ཨ་འཕྲོས་ཤིང་སློབ་མའི་སྙིང་གར་བཞུགས་ཤིང་ཨ་བཛྲ་ཨཱ་བེ་ཤ་བཟླས་སོ། ། གཉིས་པ་ཁྲོ་བོའི་ཁུ་ཚུར་དང༌། སེམས་མ་རྡོ་རྗེ་དབབ་པ་ནི་གཡས་པ་རྡོ་རྗེ་ཁུ་ཚུར་གྱི་གུང་མོ་བསྒྲེང་ལ་གཡོན་པའི་ཁྲོ་བོའི་ཁུ་ཚུར་གྱི་གུང་མོ་བྲད་ཅིང་བཟླས་སོ། ། གསུམ་པ་རྡོ་རྗེ་འབེབས་པའི་དམ་ཚིག་གི་ཕྱག་རྒྱས་དེ་བཞིན་གཤེགས་པ་ལྔའི་ཏིང་ངེ་འཛིན་གྱིས་དབབ་པ་ནི། རྡོ་རྗེ་འབེབས་པའི་དམ་ཚིག་གི་ཕྱག་རྒྱས་རྡོ་རྗེ་དྲིལ་བུ་བཅངས་ལ། ནམ་མཁར་དེ་བཞིན་གཤེགས་པ་རིགས་ལྔ་རང་རང་གི་གནས་ན་བཞུགས་པའི། རང་རང་གི་ཐུགས་ཀའི་ས་བོན་ལས་འོད་ཟེར་བྱུང་བས་སློབ་མའི་ལུས་ལ་ཞུགས་པར་བསམ་ཞིང་ངོ༌། ། བཞི་པ་སྦྱིན་སྲེག་གིས་དབབ་པ་ནི། སྡིག་པ་ཆེས་པས་དེ་དག་གིས་ཕེབས་པར་མ་གྱུར་ན། སྡིག་པ་དྲལ་བའི་ཕྱག་རྒྱས་སྡིག་པ་དྲལ་ལ།
ཞི་བའི་སྦྱིན་སྲེག་བྱ་བ་ནི་གཞུང་རྒྱས་པ་བཞིན་དུ་བྱས་ལ། རྒྱས་པ་རྫོགས་པའི་རྗེས་སམ། ཡང་ན་རྒྱས་པ་མ་གྲུབ་ཀྱང་རུང་སྟེ། ཏིལ་ལ་སྡིག་པའི་གཟུགས་བྱས་ལ་ཐབ་ཏུ་བསྲེག་པར་བྱའོ། ། དེའི་ཚེ་ཐབས་ལས་འོད་ཟེར་བྱུང་ནས་འོད་ཟེར་དེ་རྣམས་ཁ་དོག་དམར་པོའི་ཚུལ་གྱིས་སློབ་མའི་ལུས་ལ་འཇུག་པར་བསམ་མོ། ། གལ་ཏེ་ཡེ་ཤེས་མ་བབས་ན་དེའི་ཚེ་དབང་བསྐུར་མི་བྱ་ལ། སློབ་མ་སྡིག་པ་སྦྱོང་དུ་བཅུག་སྟེ། སློབ་དཔོན་གྱིས་བསྙེན་པ་ནས་བརྩམས་ནས་སླར་ཡང་དབང་བསྐུར་ལྡབས་ལ་རྫོགས་པར་བྱའོ། ། ཞེས་འགྲེལ་པ་ནས་འབྱུང་བ་ཡིན་ནོ། ། དེ་ནས་བརྟན་པར་བྱ་བ་ནི།
ཐུགས་བབས་ན་མངོན་པར་ཤེས་པ་ལ་སོགས་པ་འཆར་བར་འགྱུར་ལ། སྐུ་བབས་ན་ནི། ནིར་ཏྱ་བཛྲ། ཞེས་བྱ་བ་ནི། རྡོ་རྗེ་གར་གྱིས་ཤིག་ཅེས་བྱ་བ་སྟེ། བབས་ཚབས་ཆེ་ན་རང་བཞིན་གྱིས་གར་བྱེད་པར་འགྱུར་ལ། བབས་ཚབས་ཆུང་ན་བརྟན་པར་བྱ་ཞེས། གར་དང་གར་གྱི་ལན་བྱ་སྟེ། སློབ་དཔོན་གྱིས་ཀྱེ་རྡོ་རྗེ་སེམས་དཔའ་ཞེས་བརྗོད་པ་ན། སློབ་མས་ཤེས་སམ།
མི་ཤེས་ནའང་སློབ་མས་རྡོ་རྗེ་སེམས་དཔའི་ཕྱག་རྒྱ་བཅིངས་བའི་ལན་དུ། སློབ་དཔོན་གྱིས་རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་བཅིང་བར་བྱའོ། ། དེ་བཞིན་སློབ་མས་ཤར་དང༌། ལྷོའི་བཞི་བཅིངས་པ་ན། སློབ་དཔོན་གྱིས་བྱང་དང་ནུབ་ཀྱི་རྡོ་རྗེ་ཆོས་ཀྱི་བར་དུ་མས་ལོགས་སུ་བཅིང་བར་བྱའོ། ། དེའི་ཚེ་དེ་བཞིན་གཤེགས་པ་ཐམས་ཅད་ཀྱིས་དགོངས་པར་འགྱུར་པས། གསུང་བབས་ན་ཧཱུྃ་ཧྲཱིཿབཛྲ་ཞེས་བྱ་བ་བརྗོད་ལ་གང་འདོད་པའི་དོན་དྲི་བར་བྱའོ། ། དོན་བདུན་པ་མེ་ཏོག་ཕྲེང་བ་དོར་བས་ཡིད་དམ་གྱི་ལྷ་གཟུང་བ་ལ་གསུམ། དང་པོ་ཕྲེང་བ་དོར་ཞིང་མགོ་ལ་བཅིང་བ་ནི། དཀྱིལ་འཁོར་གྱི་དྲུང་དུ་བསྙེན་ལ།
ནམ་མཁའི་ཁ་དོག་དྲི་སྟེ། དེས་གལ་ཏེ་དཀར་པོ་མཐོང་ན་ནི། དེའི་ཚེ་དངོས་གྲུབ་དམ་པའི་ཡེ་ཤེས་ལ་བསླབ་པའོ། ། སེར་པོ་མཐོང་ན་ནི་སྒྲུབ་པའི་ཡེ་ཤེས་ལ་བསླབ་པའོ། ། དམར་པོ་མཐོང་ན་ནི་རྗེས་སུ་དགའ་བར་འགྱུར་བའི་ཡེ་ཤེས་ལ་བསླབ་པའོ། ། ནག་པོ་མཐོང་ན་ནི་མངོན་སྤྱོད་ཀྱི་ཡེ་ཤེས་ལ་བསླབ་པའོ། ། སྣ་ཚོགས་སུ་མཐོང་ན་ནི་དངོས་གྲུབ་ཐམས་ཅད་ཀྱི་ཡེ་ཤེས་ལ་བསླབ་པར་བྱའོ། ། དེ་ནས་ཇི་ལྟ་བ་བཞིན་དུ་གདོང་གཡོགས་བཀྲོལ་ལ། སྣོད་ཇི་ལྟ་བ་བཞིན་དུ་ཡེ་ཤེས་བསྐྱེད་དེ་ཕྱག་རྒྱའི་ཡེ་ཤེས་ལ་བསླབ་པར་བྱའོ། ། དེ་ལྟར་རྡོ་རྗེ་དབྱིངས་ལ་སོགས་པའི་དཀྱིལ་འཁོར་ཐམས་ཅད་དུ་ཕྱག་རྒྱའི་ཡེ་ཤེས་ལ་བསླང་བ་ནི།
འདི་བཞིན་དུ་བརྟག་པར་བྱའོ། ། དུམ་བུ་གསུམ་པའི་གཟུངས་ཀྱི་དཀྱིལ་འཁོར་གྱི་སྐབས་ནས་འབྱུང་བས་ན་དེས་དབང་པོ་བྱའོ། ། དེ་ནས་གཉིས་པ་གདོང་གཡོགས་ཕྱི་ལ་དཀྱིལ་འཁོར་བསྟན་པ་ནི་རྡོ་རྗེ་ལྕགས་ཀྱུ་ནས་རྣམ་པར་སྣང་མཛད་ཀྱི་བར་དུ་བསྟན་ནོ། ། དེའི་ཚེ་དཀྱིལ་འཁོར་མཐོང་བའི་སྟོབས་ཀྱིས་སེམས་ཕུལ་དུ་ཕྱུང་བར་གྱུར་ཏེ། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་པའི་མཐུས་ཕུལ་དུ་བྱུང་བའི་ཡེ་ཤེས་སློབ་མའི་རྒྱུད་ལ་སྐྱེས་པས། ཡེ་ཤེས་ཕབ་ན་ཏིཥྛ་བཛྲ་ཞེས་འབྱུང་བ་ནི། ཡེ་ཤེས་དེ་བརྟན་པར་བྱས་ལ་དབབ་པའི་ཕྱག་རྒྱ་སློབ་མའི་སྙིང་གར་འགྲོལ་དུ་གཞུག ཅེས་བྱ་བ་ནི། སེམས་མ་རྡོ་རྗེའི་ཕྱག་རྒྱ་དང༌། དེ་ཉིད་ཁྲོ་བོའི་ཁུ་ཚུར་གྱིས་བྲད་པ་དང་གཉིས་བཅིངས་པ་བཀྲོལ་ཏེ་སེ་གོལ་གདབ་པར་བྱ་བ་ཡིན་ནོ། །
དེ་ལ་ནི་དབབ་པ་ཉེ་བར་བསྡུ་བ་ཞེས་མིང་འདོགས་སོ། ། སློབ་མ་འཇུག་པའི་ཆོ་གའོ། ། སྤོགས་པའི་ཆོ་ག་ལ་བཞི། དབང་བསྐུར་བའི་ཆོ་ག་དང༌། དཀྱིལ་འཁོར་གྱི་མཇུག་གི་ཆོ་ག་རྣམས་དང༌། ཕུར་བུ་དབྱུང་བ་དང༌། སློབ་དཔོན་གྱིས་སློབ་མ་ལ་བསྲུང་བའི་ཆོ་གའོ། ། དབང་བསྐུར་བ་ལ་གསུམ། སྡོམ་པ་བཟུང་བ་དང༌། མ་བཟུང་བ་ཐུན་མོང་དུ་རང་གི་ལྷ་འི་རྟེན་ལ་དབང་བསྐུར་བ་དང༌།
སློབ་དཔོན་དུ་དབང་བསྐུར་བ་དང༌། སློབ་དཔོན་སློབ་མ་ཐུན་མོང་དུ་ཕྱག་རྒྱའི་ཡེ་ཤེས་ལ་བསླབ་པའོ། ། དང་པོ་ནི། དེ་ནས་ཕྱི་རོལ་གྱི་དཀྱིལ་འཁོར་གྱི་ནང་ངམ་ཞེས་བྱ་བ་ལ་སོགས་པ་སྟེ། དེ་ལ་ཟླ་བའི་དཀྱིལ་འཁོར་བྲིས་ལ་ཞེས་བྱ་བ་ནས། སློབ་མ་དཔལ་རྡོ་རྗེ་སེམས་དཔའ་ལ་སོགས་པའི་གཟུགས་སུ་བསམ། ཞེས་སྦྲེལ་ཏེ་གསུངས་ཏེ་གང་ལ་མེ་ཏོག་བབ་པར་བསམ་མོ། ། དེ་ནས་གཟོད་རྡོ་རྗེ་སེམས་མ་ཞེས་བྱ་བ་ལ་སོགས་པ་སེམས་མ་བཞིའི་དམ་ཚིག་གི་ཕྱག་རྒྱས་གནས་བཞིར་བྱིན་གྱིས་བརླབ་པའོ། ། རང་གི་ཞེས་པ་གང་ལ་མེ་ཏོག་ཕོག་པའི་དམ་ཚིག་གི་ཕྱག་རྒྱས་གནས་བཞིར་བྱིན་གྱིས་བརླབ་གསུང༌། དེས་ནི་དམ་ཚིག་གི་ཕྱག་རྒྱས་ལྷ་དེར་བསྐྱེད་གསུང༌།
དབང་བསྐུར་ནས་ཡོན་མཆོག་བསྟབས་ནས་ཞེས་པ་ནི། ད་དུང་དབང་མ་བསྐུར་ཏེ་དབང་བསྐུར་བྱ་རྒྱུའོ། ། ཆུའི་དབང་ཞེས་པ་ནི་བུམ་པ་ཐམས་ཅད་དམ། ཡང་ན་རྣམ་རྒྱལ་ལམ། ཡང་ན་མེ་ཏོག་ཕོག་པའི་བུམ་པས་གསུངས། ཕྱག་རྒྱའི་དབང་བསྐུར་ཞེས་པ་ནི། དེ་བཞིན་གཤེགས་པ་ལ་མེ་ཏོག་ཕོག་ན། རྡོ་རྗེ་རིན་ཆེན་གྱི་སྔགས་དང་ཕྱག་རྒྱ་བྱ་བའམ། སེམས་དཔའ་ལ་ཕོག་ན་རྡོ་རྗེ་དབྱིངས་ཀྱི་དབང་ཕྱུག་མ་ལ་སོགས་པས་བྱའོ། ། ཅོད་པཎ་དང་དར་དཔྱངས་ཞེས་པ་དངོས་སུ་ཅོད་པཎ་དང་དར་དཔྱངས་བསྐོན་པའོ། །
མེ་ཏོག་ལ་སོགས་པའི་དབང་བསྐུར་བ་བླང་བར་བྱའོ། ། ཞེས་པ་ནི་སྡིག་པ་ཅན་ལ་སོགས་པ་གསུམ་པོ་ཡིན་ན་ཡང་ཕྱིས་ཉམས་སུ་ལེན་པ་ཙམ་བྱེད་ལ། ཆོས་ཅན་གྱི་གང་ཟག་ཡིན་ན་སྒྲུབ་པར་བྱེད་པ་ལ་མེ་ཏོག་ལ་སོགས་པའི་དབང་བསྐུར་བ་བླང་གསུང༌། འདི་ནི་སྔར་གྱི་རྣམས་སམ་རང་གི་མཇུག་སྡུད་དུ་ཁ་ཅིག་ཟེར་སྐད། དེ་ལེགས་པར་སེམས་སོ། ། མེ་ཏོག་ལ་སོགས་པའི་དབང་དེ་ཡང་ལག་ལེན་ལ་ནི་དཀྱིལ་འཁོར་གྱི་ལྷ་ལ་མེ་ཏོག་དབུལ་བ་ཙམ་ལས་མེད་དོ། ། སྔར་གྱི་དབང་བསྐུར་བ་དེ་ཉིད་དང་ལྡན་པར་བྱེད། མི་འབྲལ་བར་བྱེད་པ་ཙམ་གྱི་དོན་ཡིན་ནོ་ཞེས་གསུང་ངོ༌། ། གཉིས་པ་སློབ་དཔོན་དུ་དབང་བསྐུར་བ་ནི། འདི་ནས་བཤད་པའི་རྒྱས་བསྡུས་གསུམ་དང༌།
སྟོད་འགྲེལ་ནས་བཤད་པའི་ཤིན་དུ་རྒྱས་པ་རྣམས་ལ་བྱིན་རླབས་ཆེ་ཆུང་ནི་ཡོད་ལ། དབང་གི་ངོ་བོ་ལ་ནི་ཁྱད་པར་མེད་དོ་གསུང་ངོ༌། ། འོ་ན་འདིར་མདོར་བསྡུས་ལྟ་བུ་ཐོབ་པས་ཤིན་དུ་རྒྱས་པར་དབང་བསྐུར་དུ་རུང་ངམ། མི་རུང་སྙམ་ན་བསྐུར་དུ་རུང་སྟེ། བར་མ་ལ་སོགས་པ་གང་ཐོབ་ཀྱང་ཤིན་དུ་རྒྱས་པ་དེ་ཡང་བསྐུར་དུ་རུང་ངོ༌། ། ཞེས་གསུང་པ་ན། ཁོ་བོས་ལུང་རྒྱས་པར་ནི་མ་མཐོང་ངོ༌། ། དབང་འདི་གསུམ་ནི་གང་ཡང་རུང་བ་གཅིག་གིས་ཆོག་པ་ཡིན་ཏེ། གསུམ་ཀའང་སློབ་མའི་དབང་གི་སྟེང་དུ་འདི་རྣམས་གང་རུང་ཞིག་བསྐུར་བ་ཡིན་ནོ། ། དེ་ལ་གསུམ།
མདོར་བསྟན་པ་དང༌། བར་མ་དང༌། རྒྱས་པའོ། ། དང་པོ་ནི་སྔར་བསྟན་པའི་ཟླ་བའི་དཀྱིལ་འཁོར་གྱི་སྟེང་དུ་བཞག་ལ། ལྷ་གང་ལ་མེ་ཏོག་ཕོག་ཀྱང་རྡོ་རྗེ་སེམས་དཔར་བསྐྱེད་ལ། དེ་བཞིན་གཤེགས་པ་ལྔའང་སྙིང་པོ་ཆིག་ཙམ་དང༌། དམ་ཚིག་གི་ཕྱག་རྒྱས་དགྲོལ་བའི་གནས་ལྔར་གཏུགས་པས་ལུས་ཐམས་ཅད་ལ་ཁྱབ་པར་བསམ། དེ་ནས་རྡོ་རྗེ་སེམས་དཔའ་ནས་རྡོ་རྗེ་འབེབས་པའི་བར་གྱི་ཕྱག་རྒྱ་དང༌། རང་རང་གི་སྔགས་ཀྱིས་སྙིང་ག་ནས་བྱིན་པ་གཡོན་བའི་བར་དུ་སེམས་དཔའ་ཉེར་བརྒྱད་བསྐྱེད། དེའི་རྗེས་སུ་དུམ་བུ་གསུམ་པ་དང་བཞི་པ་ནས་ཡུམ་གྱི་བྱིན་གྱིས་བརླབ་པ་ཡང་གསུངས་ནས་ཡོད་པས།
མདོར་ན་སེམས་དཔའ་ཉེར་བརྒྱད་ལུས་ལ་བཀོད་པ་རྣལ་འབྱོར་ཆེན་པོ་བཞིན་དུ་བྱས་ལ། སྒྲུབ་པ་ཆེན་པོ་དེ་བཞིན་གཤེགས་པའི་ཁམས་གཞུག་པར་བྱའོ། ། འདི་ནི་རྣལ་འབྱོར་ཆེན་པོའི་རྟེན་ལ་རྡོ་རྗེ་སློབ་དཔོན་དུ་དབང་བསྐུར་བར་བྱ་བ་སྟེ། རྣལ་འབྱོར་ཆེན་པོ་ཡོད་པ་ལ་སྙིང་གའི་དཀྱིལ་འཁོར་མེད་པའང་འདི་ཡིན་ནོ། ། རྟེན་དེ་ལ་རྡོ་རྗེ་སློབ་དཔོན་དུ་དབང་བསྐུར་བའི་དངོས་གཞི་ནི་རྡོ་རྗེ་སེམས་དཔའི་སྐུ་སྤྱི་བོར་བཞག་ལ། ཨོཾ་མ་ཧཱ་སུ་ཁ་ལ་སོགས་པ་བརྒྱ་རྩ་བརྒྱད་བཟླས་ཤིང༌། བུམ་པ་ཐམས་ཅད་ཀྱི་དབང་བསྐུར་བ་ཡིན་ནོ། ། དེ་ནས་ཆོ་ག་ཐམས་ཅད་རྗེས་སུ་སྤྱད་ཅེས་པ་ནི་དབང་གསུམ་པོ་སློབ་མའི་སྐབས་དང་མཐུན་པ་ལས། འོན་ཀྱང་དེར་ནི་ལྷ་གང་ལ་མེ་ཏོག་ཕོག་པའམ་ཅོད་པཎ་ལ་སོགས་པ་ཡིན་ལ། འདིར་ནི་ལྷ་གང་ལ་མེ་ཏོག་ཕོག་ཀྱང༌།
རྡོ་རྗེ་སེམས་དཔའི་ཅོད་པཎ་ཕྱག་མཚན་དང་མིང་གི་དབང་བསྐུར་བ་ཡིན་ནོ། ། རྗེས་གནང་དང་གཟེངས་བསྟོད་དང་ལུང་བསྟན་གསུམ་ནི་རིམ་པ་རྒྱས་པ་ལྟར་འདིར་ཡང་བྱའོ། ། དེ་ནས་གསང་བའི་དབང་བསྐུར་བར་བྱ་སྟེ། ས་མ་ཡ་ཧཱུྃ་གིས་སྒོ་བཞི་ནས་བཅུག་ལ། སླར་ཡང་ཤར་སྒོ་ནས་གཞུག ཅེས་གསུངས་ན། སྐབས་འདིར་གཞུག་པ་ནི་གཞུང་གཞན་ན་མི་སྣང་བས་དང་པོ་བཅུག་པ་ཉིད་ལ་དགོངས་པ་ཡིན་ནོ་སྙམ་དུ་ཡང་སེམས་སོ། ། དེ་ལ་གསང་བའི་དབང་གི་དངོས་གཞི་ནི། དཀྱིལ་འཁོར་གྱི་དེ་ཁོ་ན་ཉིད་དང༌། ལྷའི་དེ་ཁོ་ན་ཉིད་དང༌།
རྡོ་རྗེ་སློབ་དཔོན་གྱི་ལས་ཞེས་བྱ་བ་ཡང་ཁྲུས་དང་བྱིན་གྱིས་བརླབས་པ་ནས། ཐ་མ་གནང་བ་ཉེ་བར་ནོད་པའི་བར་དུ་བསླབ་པ་སྟེ། གསུམ་པོ་འདི་ནི་སྟོད་འགྲེལ་ལས་ཞིབ་ཏུ་ཤེས་པར་བྱའོ། ། མདོར་བསྡུས་པའི་རིམ་པའོ། ། བར་མ་ལ་བདུན་ཏེ། དབང་སྟེགས་ཀྱི་དཀྱིལ་འཁོར་བྲིས་ཏེ་མཆོད་པ་དང༌། ཡོ་བྱད་ཀྱིས་གནས་བརྒྱན་པ་དང༌། སློབ་མ་རྡོ་རྗེ་སེམས་དཔར་བྱིན་གྱིས་བརླབས་ཏེ་དབང་སྟེགས་ལ་གཞག་པ་དང༌། མཆོད་པ་བྱས་ཏེ་ཡོན་མཆོག་བླང་བ་དང༌། རྡོ་རྗེ་སེམས་དཔའི་སྐུ་གཟུགས་སྤྱི་བོར་བཞག་སྟེ་སྔགས་འདོན་པ་དང༌།
མཚན་བརྒྱ་རྩ་བརྒྱད་པས་བསྟོད་དེ་ཆུས་དབང་བསྐུར་བ་དང༌། ཆོ་ག་ལྷག་མ་གོང་མ་ལ་ཁ་འཕངས་པའོ། ། དེ་ལ་རིམ་པ་བར་མ་འདི་ཡང་སློབ་མའི་དབང་གི་སྟེང་དུ་འདི་དག་བསྐུར་བ་སྟེ། དེའང་དབང་སྟེགས་བརྩིགས་པ་ནས་མཚན་བརྒྱ་རྩ་བརྒྱད་པས་བསྟོད་པའི་བར་ནི། རིམ་པ་མདོར་བསྡུས་པ་ལ་མེད་པའི་ཁྱད་པར་གྱི་ཆོས་ཡིན་གསུང༌། ཟླ་བའི་དཀྱིལ་འཁོར་དང་ཞེས་པ་བྲི་བའོ། ། སློབ་མ་སྔ་མ་བཞིན་དུ་ཞེས་པ་ནི་རྣལ་འབྱོར་ཆེན་པོ་སྔ་མ་བཞིན་བྱ་བ་སྟེ་འདི་འདྲའོ་གསུང༌། ཡོན་གྱི་མཆོག་བླངས་ལ་ཞེས་པས་བར་མ་འདི་ལ་ནི་ཡོན་གསུམ་མོ། ། སློབ་མའི་དབང་དང༌། རིམ་པ་མདོར་བསྡུས་པ་གཉིས་ཀ་ལ་འཇུག་པའི་སྒོའི་བུམ་པས་དབང་བསྐུར་བའི་རྗེས་ཀྱི་ཡོན་དང༌།
དབང་བསྐུར་ཟིན་པའམ་རྗེས་ཀྱི་ཡོན་གཉིས་ལས་མེད་གསུང༌། ད་ནི་ཆུ་དང་མན་ཆད་འདྲ་སྟེ། བུམ་པ་གང་བ་སོ་གཅིག་པ་ནི། དང་པོར་ཤར་ཕྱོགས་པའི་བུམ་པ་གང་བ་བརྒྱད་ཀྱིས་བྱ་སྟེ། ལྕགས་ཀྱུ་ནས་མ་ལ་སོགས་པ་བྱའོ། ། དེའི་བུམ་པས་སོ་ཞེས་པ་ནི་ཡང་ལྕགས་ཀྱུ་ལ་སོགས་པའི་བུམ་པ་བརྒྱད་ཀྱིས་སོ། ། བུམ་པ་ལྷག་མ་རྣམས་ཀྱིས་ཞེས་པ་ནི། མཐར་དེ་བཞིན་གཤེགས་པའི་བུམ་པ་གང་བ་དང༌། ལྷའི་བུམ་པས་བྱ། ཡང་རྣམ་རྒྱལ་གྱིས་ཀྱང་བྱ་སྟེ།
རྣམ་རྒྱལ་གྱིས་ལན་ལྔ་བྱའོ། ། སྔ་མ་བཞིན་བཟླས་ཞེས་པ་ནི། ལན་བརྒྱ་རྩ་བརྒྱད་བཟླས་ལ་ཡང་ཆུས་དབང་བསྐུར་བའོ། ། སྔ་མ་དང་འདྲ་ཞེས་པ་ནི། རྡོ་རྗེ་སེམས་དཔའི་ཅོད་པཎ་ནས་མིང་གི་བར་དང༌། བསྟོད་པ་དང་ལུང་བསྟན་པའི་བར་དུ་བྱའོ། ། རིམ་པ་རྒྱས་པ་ལ་དོན་བཅུ་སྟེ། ཆོ་ག་སྔ་མ་ལ་ཁ་འཕངས་པ་དང༌། མཆོད་པ་བྱ་བ་དང༌། ཐུར་མའི་དང༌།
མེ་ལོང་གི་དང༌། དྲིལ་བུའི་དང༌། མདའ་གཞུའི་དང༌། མེ་ལོང་གཉིས་པའི་དང༌། རྗེས་གནང་དང༌། ལུང་བསྟན་ཕན་ཡོན་དང་བཅས་པ་དང༌། དབུགས་དབྱུང་ལྷག་མ་དཔལ་མཆོག་དང་པོར་ཁ་འཕངས་པའོ། ། དེའང་དབང་སྟེགས་བརྩིགས་པ་ནས་གསང་བའི་དབང་གསུམ་བསྐུར་བའི་བར་དུ་ནི་རིམ་པ་བར་མ་བཞིན་རྫོགས་པར་བྱས་ལ། སྒེག་མོ་ལ་སོགས་པའི་མཆོད་པ་བྱ་བ་ནི་འདིའི་ཁྱད་པར་དུ་བྱ་བའི་ཆོས་སོ། ། དེ་ནས་ཐམས་ཅད་ཀྱི་ཐུན་མོང་རྗེས་གནང་ལ་སོགས་པ་ནི།
ཐུར་མ་བྱིན་པས་ནི་ཆོས་ཐམས་ཅད་གཟུགས་བརྙན་ལྟར་རྟོགས་པའི་ཤེས་རབ་ཀྱི་མིག་བསྐྱེད་པར་བྱ་བའི་ཆེད་དུའོ། ། དྲིལ་བུ་ནི་ཆོས་ཐམས་ཅད་སྟོང་པ་ཉིད་དུ་སྟོན་པའི་སྒྲའོ། ། མདའ་གཞུ་ནི་ཆོས་ཐམས་ཅད་གཟུགས་བརྙན་ལྟར་སྟོན་པ་ལ་དགྱེས་པ་བསྐྱེད་ནས་སེམས་ཅན་ལ་ཕོག་པས་ནི་ཉོན་མོངས་པ་གཅོད་ལ། སངས་རྒྱས་ལ་ཕོག་པས་ནི་གཉིས་སུ་མེད་པའི་ཡེ་ཤེས་བསྐྱེད་པའི་དགོས་པའོ། ། མེ་ལོང་གཉིས་པ་བྱིན་པས་ནི་གཟུགས་བརྙན་ལྟར་རྟོགས་པ་དེའང་རང་གི་བྱང་ཆུབ་ཀྱི་སེམས་ཉིད་ཡིན་པར་སྟོན། དེ་ནས་རྗེས་གནང་ལས་འཕགས་པའི་ལམ་ཡན་ལག་བརྒྱད་དག་པའི་འཁོར་ལོ་རྩིབས་བརྒྱད་པ་རྐང་པའི་བར་དུ་བྱིན་པ་ནི། སེམས་ཅན་གྱི་དོན་དུ་སྤྲུལ་པ་དང་བཤད་པའི་ཆོས་ཀྱི་འཁོར་ལོ་བསྐོར་བའི་བརྡ་ཡིན་ནོ། ། བཛྲ་བྷ་ཥ་རཾ་གྱིས་ལག་པ་གཡས་པར་དུང་སྦྱིན་པ་ནི། དོན་དམ་པར་བརྗོད་དུ་མེད་ཀྱང་ཀུན་རྫོབ་ཏུ་ཆོས་ཀྱི་སྒྲ་འབྱུང་བའི་བརྡ་ཡིན་ནོ། ། ཡང་རྡོ་རྗེ་སྨྲ་བའི་ཆོས་ཀྱི་ཡི་གེ་དང་བཅས་པ་སྦྱིན་ཞེས་འབྱུང་བས་ན་ཡང་བཛྲ་བྷ་ཥ་རཾ་གྱིས་པུ་སྟི་དང་དྲིལ་བུ་སྦྱིན་པ་ནི།
དོན་དམ་པར་བརྗོད་དུ་མེད་ཀྱང་ཀུན་རྫོབ་ཏུ་ཆོས་ཀྱི་སྒྲ་འབྱུང་བའི་བརྡ་ཡིན་ནོ། ། དེ་ནས་འཁོར་ལོས་སྒྱུར་བ་ལྔའི་ང་རྒྱལ་གྱིས་ཚིགས་སུ་བཅད་པ་ལྔས་རྗེས་སུ་གནང་བ་སྦྱིན་ནོ། ། དེ་ནས་དབུགས་དབྱུང་བ་དང༌། ལུང་བསྟན་པ་དང༌། གཟེངས་བསྟོད་པ་གསུམ་ནི་ངོ་བོ་གཅིག་ལ་ལྡོག་པ་ཐ་དད་པར་བྱས་པ་ཡིན་ཏེ། གཟེངས་བསྟོད་པ་ནི་དེའི་དུས་སུ་དགའ་བར་བྱེད་ལ། དབུགས་དབྱུང་བ་ནི་སྲིད་པའི་སྡུག་བསྔལ་དང་བྲལ་བའི་ཕྱོགས་ནས་བཞག་ལ། ལུང་བསྟན་པ་ནི་མ་འོངས་པའི་དུས་སུ་འབྱུང་བར་འགྱུར་བ་ལ་དགོངས་པ་སྟེ། དེའང་དཔལ་མཆོག་ཤེས་རབ་ཀྱི་ཕ་རོལ་ཏུ་ཕྱིན་པའི་དུམ་བུ་དང་པོ་ལས། དབུགས་དབྱུང་བ་དང་ལུང་བསྟན་པ་དང་གཟེངས་བསྟོད་པ་གསུམ་ཆོ་ག་གཅིག་ལ་ལྡོག་པ་ཐ་དད་པར་བྱ་བ་ཡིན་ཏེ།
དབུགས་དབྱུང་བ་ནི་འདས་པའི་ཡོན་ཏན་ཡིན་ལ། གཟེངས་བསྟོད་པ་ནི་ད་ལྟར་གྱི་ཡོན་ཏན་ཡིན་ཞིང༌། ལུང་བསྟན་པ་ནི་མ་འོངས་པའི་ཡོན་ཏན་ཡིན་ནོ། ། ཞེས་འབྱུང་བ་ཡིན་ནོ། ། དེ་ལྟར་ལུང་བསྟན་པ་དེ་སློབ་དཔོན་གྱིས་བརྫུན་མ་ཡིན་ནམ་ཞེ་ན། རྡོ་རྗེ་སེམས་དཔའ་ཞེས་བྱ་བ་ལ་སོགས་པ་སྟེ། ཐམས་ཅད་ཀྱི་ལུང་བསྟན་པ་ཡིན་ནོ། ། ཞེས་བྱ་བར་ཤེས་པར་བྱའོ། ། རྗེས་གནང་དང་གཟེངས་བསྟོད་གཉིས་འདིར་བསྟན་ཀྱང༌། མདོར་བསྟན་པའི་གཤམ་ན་ཡོད་པས་ན་གསང་བའི་སློབ་དཔོན་དུ་དབང་བསྐུར་བའི་ཆོ་ག་རྣམས་བསྟན་ཏོ། །
སློབ་དཔོན་དང་སློབ་མ་ཐུན་མོང་དུ་གསང་བ་དང་ཕྱག་རྒྱའི་ཡེ་ཤེས་ལ་བསླབ་པ་ལ་གསུམ། དཀྱིལ་འཁོར་གྱི་གསང་བ་ཡེ་ཤེས་དེ་བླ་ན་མེད་པ་ཡང་དག་པར་རྫོགས་པའི་སེམས་དང༌། ཉན་ཐོས་དང་རང་སངས་རྒྱས་ཀྱི་འདོད་པ་དང་བྲལ་བས་མ་ཧཱ་ས་མ་ཡ་ཧ་ན་ཕཊ། སློབ་དཔོན་དང་སློབ་མ་གཉིས་ཀས་དར་ཅིག་ཟློས་པ་ཡིན་ནོ། ། དེ་ནས་གཉིས་པ་རང་གི་ལྷའི་སྙིང་པོ་བྱིན་ནས་ཕྱག་རྒྱའི་ཡེ་ཤེས་ལ་བསླབ་པ་ནི། ལྷ་ཐམས་ཅད་ཀྱི་སྙིང་པོ་དང་ཕྱག་རྒྱ་བཞི་བསླབ་པའམ། རང་གི་མེ་ཏོག་ཕོག་པའི་ལྷའི་སྙིང་པོ་དང་ཕྱག་རྒྱ་བསླབ་པ་ཡིན་ནོ། ། གསུམ་པ་ཕྱག་རྒྱ་གཞན་ལ་བསྟན་པའི་ཉེས་དམིགས་ནི། དབང་མ་ཐོབ་པའམ་ཐོབ་ཀྱང་མི་ཤེས་པ་རྣམས་ལ་མི་བསྟན་པ་ཡིན་ནོ། ། དབང་གིས་བྱ་བ་རྣམས་སོ། །
དཀྱིལ་འཁོར་གྱི་མཇུག་གི་ཆོ་ག་ལ་གསུམ་ལས། དང་པོ་དཀྱིལ་འཁོར་གྱི་ལྷ་ལ་མཆོད་པ་ནི། དཀྱིལ་འཁོར་ལ་བདག་གིས་མཆོད་པ་དང༌། སློབ་མ་རྣམས་ལ་མཆོད་པར་བསྒོ་བ་དང༌། བདག་གིས་ཇི་ལྟར་འདོད་པའི་དངོས་གྲུབ་བླང་ཞིང་མཆོད་པ་བྱ་བ་དང༌། མཆོད་པ་དམན་པ་རྣམས་ཡོན་བདག་དང༌། སློབ་མ་ལ་ཟར་གཞུག་པ་སྟེ། དེའང་རབ་གནས་དང་དབང་བསྐུར་གྱི་མཆོད་པ་དམན་པ་རྣམས་ཟོས་ན་བཀྲ་ཤིས་ཤིང་བྱིན་རླབས་འབྱུང་ལ། དཀྱིལ་འཁོར་གཞན་གྱི་དམན་པ་རྣམས་ཟོས་ན་མི་རུང་ངོ་ཟེར་རོ། ། གཉིས་པ་ལ་བརྟུལ་ཞུགས་སྦྱིན་པ་ནི།
ཐ་མལ་པའི་ལུས་ངག་ཡིད་གསུམ་དང་བྲལ་ནས་ལྷའི་སྐུ་གསུང་ཐུགས་ལ་ཞུགས་ཏེ། འདི་དེ་སངས་རྒྱས་ཐམས་ཅད་དེ། ། ཞེས་བྱ་བ་ལ་སོགས་པའི་ཚིགས་སུ་བཅད་པས་རྡོ་རྗེ་སྦྱིན་པར་བྱ་བ་ཡིན་ནོ། ། གསུམ་པ་གཤེགས་སུ་གསོལ་བ་ལ་སོགས་པའི་ཆོ་ག་ལའང་གསུམ། སློབ་མ་མནའ་བསྒགས་ཏེ་བཏང་བ་དང༌། གཤེགས་སུ་གསོལ་བ་དང༌། དཀྱིལ་འཁོར་ལ་ཕྱག་བྱ་བའོ། ། དང་པོ་ནི་དཀྱིལ་འཁོར་གྱི་བྱ་བ་རྣམས་སུ་ལ་ཡང་མ་སྨྲ་ཤིག ཅེས་བསྒོ་ལ་བཛྲ་ཨུ་ད་ཀ་ཋ། ཞེས་བརྗོད་དེ།
སྔར་དཀྱིལ་འཁོར་དུ་མ་ཞུགས་པ་རྣམས་ནི་སླར་བཏང་ལ། སྔར་དཀྱིལ་འཁོར་དུ་ཞུགས་པ་རྣམས་ནི་དེར་བཞག་ཅིང་གྲོགས་བཅོལ་ཡང་ཉེས་པ་མེད་དོ། ། གཉིས་པ་ནི་མཚན་བརྒྱ་རྩ་བརྒྱད་པས་བསྟོད་དེ། སྒེག་མོ་ལ་སོགས་པས་མཆོད་ལ། ཕྱག་བྱས་ནས་མཆོད་ཡོན་ཕུལ་ཏེ། རྣལ་འབྱོར་ཆེན་པོའི་མཇུག་ཏུ་བསྟན་པ་ལྟར་དགེ་བའི་རྩ་བ་བསྔོས་ལ། གནས་སུམ་ཅུ་སོ་བདུན་དུ་ཕྱག་རྒྱ་བཀྲོལ་ལ་དབང་བསྐུར་ཏེ་ཆོ་ག་བཅིངས་ནས་མཉེས་པར་བྱས་ལ། སེམས་མ་རྡོ་རྗེའི་ཕྱག་རྒྱ་བཅས་པའམ། བཛྲ་སཏྭ་ཟློས་ཤིང་བསྐོར་བ་ལན་གསུམ་མམ་བདུན་བྱས་ནས། བཟོད་པར་གསོལ་ཏེ།
ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་པ་ལ་སོགས་པ་བསྙེན་པའི་སྐབས་ནས་འབྱུང་བ་བཞིན་གཤེགས་སུ་གསོལ་བར་བྱའོ། ། དཀྱིལ་འཁོར་ཕྱགས་པ་ནི་གསང་སྔགས་ཟློས་ཤིང་ཕྱགས་ལ་ཆུ་བོ་ལ་སོགས་པར་དོར་བར་བྱའོ། ། སྤྱི་དོན་གསུམ་པ་ཕུར་བུ་དབྱུང་བ་ནི། གསང་སྔགས་ཟློས་ཤིང་ཕྱུང་ལ། འོ་མ་དང་སྨན་བསྲེས་པས་བཀྲུ་བར་བྱའོ། ། བཞི་པ་བསྲུང་བ་ལ་གསུམ། ཐུན་མོང་དུ་ཞི་བའི་སྦྱིན་སྲེག་བྱ་བ་དང༌། སློབ་དཔོན་དུ་དབང་བསྐུར་བ་ཐོབ་པ་ལ་སྦྱིན་སྲེག་ལ་སོགས་པས་བསྲུང་བ་དང༌། སློབ་མའི་དབང་ཐོབ་པ་ལ་སྦྱིན་སྲེག་ལ་སོགས་པས་བསྲུང་བའོ། །
བར་པ་ལ་ནི་སློབ་མའི་གཙོ་བོ་གཡོན་ལོགས་སུ་བཞག ཅེས་འབྱུང་བ་ནི། རྣམ་པར་སྣང་མཛད་མངོན་པར་བྱང་ཆུབ་པ་ལས། དེ་ནས་སྔགས་པའི་གཡས་ལོགས་སུ། ། སྦྱིན་སྲེག་གི་ནི་ཡོ་བྱད་གཞག གཡོན་གྱི་ལོགས་སུ་སློབ་མ་རྣམས། ། ཙོག་ཙོག་པོར་ནི་འཁོད་དུ་གཞུག སྡོམ་བརྩོན་བདག་ཉིད་ས་སྟེང་དུ། ། ཀུ་ཤ་ཡི་ནི་སྟན་ལ་འདུག ཅེས་པས་སོ། །
ལྷག་མ་ནི་གོ་སླའོ། ། སློབ་མའི་དབང་ཐོབ་པ་ལ་སྦྱིན་སྲེག་གིས་བསྲུང་བ་ནི། གཞན་དག་ལ་ཇི་སྐད་བཤད་པའི་སྦྱིན་སྲེག་ལན་བདུན་བདུན་དུ་བྱའོ། ། ཞེས་འབྱུང་བས། རྡོ་རྗེ་སེམས་དཔའ་འམ་སངས་རྒྱས་སྤྱན་གྱི་མར་དང༌། ཞོ་དང་ཏིལ་གྱི་སྦྱིན་སྲེག་བདུན་ནམ་ཉི་ཤུ་རྩ་གཅིག་བྱ་བ་སྟེ། དེ་ཡང་རྣམ་སྣང་མངོན་བྱང་ལས། དེ་ནས་སློབ་མ་རེ་རེ་ནས། ། མཁས་པའི་ལག་པ་གཡོན་པ་ཡིས། ། གཡོན་པའི་མཐེ་བོང་བཟུང་ནས་སུ། །
མཉམ་པར་གཞག་པས་སྦྱིན་སྲེག་བྱ། ། ཡིད་ནི་མཉམ་པར་བཞག་ནས་སུ། ། སྲེག་བླུགས་རེ་རེ་ལས་ཀྱི་ནི། ། གསང་སྔགས་ཆོ་ག་བཞིན་ཟློས་ཤིང༌། ། ཉི་ཤུ་རྩ་གཅིག་སྦྱིན་སྲེག་བྱ། ། ཞེས་འབྱུང་བ་ཡིན་ནོ། ། གཞུང་དོན་བསྟན་ཟིན་ཏོ། ། མཇུག་གི་དོན་འདི་ཡིན་ཏེ། རྡོ་རྗེ་སེམས་དཔའ་ལ་སོགས་པ་ཐམས་ཅད་ཀྱི་དངོས་གྲུབ་འབྱུང་བའི་ཐབས་ཡིན་པས་ན་རྡོ་རྗེ་འབྱུང་བ་ཞེས་བྱ་བ་ཡིན་ལ། དེ་བྱས་པ་ལས་བྱུང་བའི་དགེ་བའི་རྩ་བས་འཇིག་རྟེན་པ་ཐམས་ཅད་དང༌།
ཀུན་དགའ་སྙིང་པོ་བདག་རིག་པ་ཐམས་ཅད་ཀྱི་མཆོག་ཏུ་གྱུར་པ་སེམས་ཅན་ཐམས་ཅད་ཀྱི་གཉེན་དུ་གྱུར་པ་གང་ཡིན་པ་དེ་ནི་རྡོ་རྗེ་འཆང་ཆེན་པོ་སྟེ་དེ་ཐོབ་པར་གྱུར་ཅིག ཅེས་བྱ་བའི་དོན་ཏོ། ། རྡོ་རྗེ་ཐམས་ཅད་འབྱུང་བ་ཞེས་བྱ་བའི། ། རྣམ་འགྲེལ་དཔལ་ལྡན་བླ་མས་མ་རྫོགས་པ། ། ཁོ་བོས་འབད་དེ་རྫོགས་པར་བགྱིས་པ་ཡི། ། དགེ་བ་འདིས་ནི་འགྲོ་ཀུན་སངས་རྒྱས་ཤོག ། དཔལ་ལྡན་བླ་མ་བསོད་ནམས་ཀྱི་ཞལ་སྔ་ནས་མཛད་པའི་གཞུང་དོན་འདི་མ་རྫོགས་པ། དཀྱིལ་འཁོར་སྒྲུབ་པ་མན་ཆད་ཀྱི་ཡི་གེ་འདི། དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བའོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
