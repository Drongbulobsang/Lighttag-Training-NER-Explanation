ས་སྐྱ་བཀའ་འབུམ།
པོད ༢༥
སྦྱིན་སྲེག་གི་ཊཱིཀ།
༼ཁ༽ ༄༅། །སྦྱིན་སྲེག་གི་ཊཱིཀ་བཞུགས།། ༄༅། །ཤྲཱི་ཝན་གུ་རུ་བྷ་དྲྭ་ཡ་ན་མཿ དངོས་གྲུབ་མ་གྲུབ་པ་གྲུབ་པར་བྱེད་པ་ནི་བསྙེན་པ་ཡིན་ལ། གྲུབ་པ་འབྲས་བུ་མྱུར་དུ་འབྱིན་པར་བྱེད་པ་ནི་སྦྱིན་སྲེག་གོ ། དེའི་ཕྱིར་སློབ་དཔོན་གྱི་སྦྱིན་སྲེག་གི་ཆོ་ག་གསུངས་སོ། ། དེ་ཡང་ཀླད་ཀྱི་དོན་ཤིས་པར་བརྗོད་ཅིང་བཤད་པར་དམ་བཅའ་བའི་དགོས་དོན་དང༌། བསྡུས་དོན་ནི་སྤྱི་དང་འདྲའོ། ། ཡན་ལག་གི་དོན་ནི་ཚིག་དོན་ཏེ། དེའང་བསྟོད་པའམ་ཤིས་པ་བརྗོད་པ་ནི།
བཅོམ་ལྡན་འདས་ལ་ཆེ་བའི་ཡོན་ཏན་གྱི་སྒོ་ནས་བསྟོད་པ་ཡིན་ལ། དེ་ནི་ལྐུགས་པ་ལུས་ཀྱི་བརྡ་བྱེད་པ་དང་འདྲ་བར། བཅོམ་ལྡན་འདས་ལ་ཞལ་བཞི་ལ་སོགས་པའི་བརྡས་ཆེ་བའི་ཡོན་ཏན་བརྗོད་པ་སྟེ། དེས་བསྟོད་ཅིང༌། དེའི་བྱིན་རླབས་ཀྱིས་སྒྲུབ་པ་པོ་ལ་ཤིས་པར་མཛོད་ཅིག་པའོ། ། དེའང་ཞལ་བཞིའི་དག་པ་ནི་ཐ་མལ་པའི་དུས་ན་འབྱུང་བ་བཞི་དག་པའོ། ། ཀུན་རྫོབ་ཀྱི་དག་པ་ཚད་མེད་པ་བཞི་དང༌། ཕྲིན་ལས་བཞི་དག་པའོ། ། དོན་དམ་པའི་དག་པ་རྣམ་པར་ཐར་པའི་སྒོ་བཞིའོ། ། སྤྱན་གསུམ་ནི་དུས་གསུམ་གྱི་དངོས་པོ་མཁྱེན་པའོ། །
དབང་ཆེན་ཞེས་བྱ་བ་ལ་སོགས་པས་ཀྱང་ཐ་མལ་གྱི་དག་པ་བསྟན་ཏོ། ། ཕྱག་གཉིས་བགེགས་ཀྱི་པགས་པ་འཛིན་ཞེས་བྱ་བ་ནི། སྔོན་བཅོམ་ལྡན་འདས་ཀྱིས་བགེགས་ཀྱི་རྒྱལ་པོ་བི་ནཱ་ཡ་ཀ་ཞེས་བྱ་བ། ཕ་སྲིན་པོ་མ་ཀླུ་ཡིན་པས་གདུག་པ་ཆེ་བས་སེམས་ཅན་ལ་ཤིན་ཏུ་གནོད་པ་ལ། སངས་རྒྱས་ཀྱིས་མི་གཡོ་བར་སྤྲུལ་ཏེ་མགོ་བཅད་པས། མས་ས་འོག་རིམ་པ་བདུན་དུ་ཁྲིད་དེ་ཞང་པོ་ཀླུ་ལས་མགོ་བླངས་པས། ཀླུ་གླང་པོའི་མགོ་ཅན་ཤི་བ་དང་ཕྲད་དེ། དེའི་མགོ་བོ་འབྱར་རྩིས་བཏགས་པས་ཡང་མི་འགུལ་བར་གྱུར་ཏོ། ། ཡང་དེ་གདུལ་བའི་ཕྱིར་ལྷ་མོ་འོད་ཟེར་ཅན། འཁོར་བཅུ་གསུམ་དང་བཅས་པས་ཁབ་སྐུད་ཐོགས་པ་སྤྲུལ་ཏེ།
ཁ་དང་མིག་བཙེམས་སོ། ། དེ་ལྟར་གནོད་པའི་བགེགས་བཅོམ་པའི་རྟགས་སུ། ཕྱག་གཉིས་ཀྱིས་གླང་པོ་ཆེའི་པགས་པ་འཛིན་པའོ། ། ནང་དུ་གླང་པོ་ཆེའི་པགས་པས་རྨོངས་པའི་གླང་པོ་དྲལ་བར་མཚོན་པའོ། ། ཕྱག་མཚན་གཞན་བརྒྱད་ནི་ལོ་ཧི་པ་དང་མཐུན། བསྲུང་ཞེས་པ་ནི། ཕྱིའི་བར་ཆད་བགེགས་བདག་བི་ནཱ་ཡ་ཀ་ལ་སོགས་པ་དང༌། ནང་གི་འབྱུང་བ་དང༌། གསང་བའི་བགེགས་རྟོགས་པ་ངང་ལས་སྲུངས་ཤིག་པའོ་གསུང༌། དེ་ཡང་བདེ་མཆོག་གི་བསྲུང་ཞེས་པ་དང་སྦྱར་ཏེ།
དེའི་ཁྱད་པར་གྱི་ཆོས་ནི་སྔོ་དང་ཞེས་པ་ལ་སོགས་པའོ། ། བཤད་པར་དམ་བཅའ་བ་ནི་བཤད་ཅེས་སྦྱར། གང་གིས་ན་ནག་པོ་པ་བདག་གིས། གང་བཤད་ན་སྦྱིན་སྲེག་གི་རིམ་པ། གང་གི་ཕྱིར་ན་སེམས་ཅན་ལ་ཕན་ཕྱིར། གང་ལ་བརྟེན་ནས་བཤད་ན། ཐོག་མར་བདེ་མཆོག་ཅེས་སོ། ། གཞུང་གི་དོན་ལ་གསུམ་སྟེ། སྦྱིན་སྲེག་གི་དུས་དང༌། དགོས་པ་འཐད་པ་དང་བཅས་པ་བསྟན་པ་དང༌།
སྦྱིན་སྲེག་གི་ལུས་རྣམ་པར་གཞག་པའི་ཚུལ་གྱིས་གཞན་གཞུང་ལ་ཟུར་ཟ་བར་བསྟན་པ། ཡན་ལག་རྒྱས་པར་བཤད་པའོ། ། དེ་ལ་དུས་ནི་གཞན་དོན་དུ་བྱེད་ན་དབང་དང་རབ་གནས་ལ་སོགས་པའི་དུས་སུ་དཀྱིལ་འཁོར་གྱི་ལྷ་མཉེས་པའི་ཕྱིར་དང༌། རང་དོན་དུ་དངོས་གྲུབ་སྒྲུབ་པའི་དོན་དུ་བྱེད་པ་སྟེ། འབྲས་བུ་མྱུར་དུ་འབྱིན་པའི་ཐབས་སོ། ། གཉིས་པ་ནི་བླ་མེད་ནང་ཕྱིའི་སྟེ་ཞེས་པ་ལ་སོགས་པ་སྟེ། བླ་ན་མེད་པའི། ནང་གི ཕྱིའི་སྦྱིན་སྲེག་སྟེ། སློབ་དཔོན་ནི་རྣམ་པར་དབྱེ་ན་གསུམ་དུ་འདོད་ལ།
གཞན་ནི་ཞི་བའི་སྦྱིན་སྲེག་ལ་སོགས་པ་བཞི་རུ་འདོད་དེ། ནང་དང་བླ་མེད་མ་གཏགས་པའོ། ། དེ་ལ་བླ་མེད་ཅེས་པ་ལ་སོགས་པས་ཡན་ལག་རྒྱས་པར་དབྱེ་བ་སྟོན་པ་ལས། དང་པོར་བླ་ན་མེད་པའི་སྦྱིན་སྲེག་སྟོན་ཏེ། དེ་ཡང་རབ་གྲགས་ཡིན། ཞེས་བྱ་བའི་བར་གྱིས་ནི་བླ་ན་མེད་པའི་སྦྱིན་སྲེག་དངོས་སྟོན་ཏེ། རང་བཞིན་གྱིས་རྣམ་པར་དག་པའི་སེམས་ལ་གློ་བུར་གྱི་དྲི་མ་རྣམས་ཐིམ་ཞིང༌། དྭངས་པའམ་ཟད་པར་གྱུར་པ་སྟེ། སེམས་གཉུག་མའི་ཡེ་ཤེས་རྟོགས་པའོ། ། པདྨ་ཞེས་བྱ་བ་ལ་སོགས་པ་ནི་དེ་དག་དང་རྗེས་སུ་མཐུན་པའི་མཚོན་བྱེད་ལ་ཡང་བླ་ན་མེད་པའི་སྦྱིན་སྲེག་ཏུ་བསྟན་ཏེ།
དེ་ལ་གསུམ། རང་ལུས་ཐབས་ལྡན་ལྟར་བཤད་པ་དང༌། ཡེ་ཤེས་ཀྱི་ཕྱག་རྒྱ་ལྟར་བཤད་པ་དང༌། ཐ་མལ་ལས་ཀྱི་ཕྱག་རྒྱ་ལྟར་བཤད་པའོ། ། དང་པོ་ནི། དབང་པོ་རབ་ཀྱིས་རང་ལུས་ཐབས་ལྡན་བསྒོམ་པའི་དབང་དུ་བྱས་ནས། པདྨ་ཞེས་པ་སྤྲུལ་པའི་འཁོར་ལོ། རྡོ་རྗེ་ཞེས་པ་དེར་གཏུམ་མོའི་མེ་སྦར་བ་ལས། སྤྱི་བོའི་ཧྃ་ལས་བྱང་སེམས་གཤེར་བ་དང༌། དྲོ་བའི་རང་བཞིན་མགྲིན་པར་ཕབ།
དེ་ནས་ཀྱང་སྙིང་གའི་ཆུ་ཤིང་གི་མེ་ཏོག་ལྟ་བུར་ཕབ་པ་ནི་རྡོ་རྗེ་ཞེས་སོ། ། ས་བོན་བསྲེགས་པས་དེ་ལས་ཀྱང་ལྟེ་བར་ཨྃ་དུ་ཕབ་པའོ། ། བླ་མེད་གནས་ཞེས་པ་ཚོར་བ་བདེ་བ་སྐྱེ་བ། དེས་ཕུང་པོ་སོགས་ཀྱི་རྟོག་པ་འཇོམས་པའོ། ། ཡེ་ཤེས་མེ་ནི་སྐྱེས་གྱུར་པས། ། ཞེས་པ་སེམས་རང་བཞིན་གྱིས་རྣམ་པར་དག་པ་རྟོགས་པ་སྐྱེ་བས་བླ་ན་མེད་པའི་སྦྱིན་སྲེག་དངོས་སྐྱེའོ། ། འདིའི་བཤད་པ་འོག་མ་གཉིས་ལའང་འདྲ་བར་ཤེས་པར་བྱའོ། ། གཉིས་པ་དབང་པོ་འབྲིང་གིས་ཡེ་ཤེས་ཀྱི་ཕྱག་རྒྱ་བསྒོམ་པའི་དབང་དུ་བྱས་ན། པདྨ་ཞེས་པ་ཡེ་ཤེས་ཀྱི་ཕྱག་རྒྱ་ཕག་མོར་བསམས་པའི་པདྨ་ཨ་ལས་པདྨ་འདབ་མ་བརྒྱད་པར་བསྐྱེད་དེ། ཟེ་འབྲུ་ལ་ཨྃ་དགོད་པའོ། །
རྡོ་རྗེ་ཞེས་པས་ཡབ་ཧེ་རུ་ཀར་བསམས་པའི་གསང་གནས་ཧཱུྃ་ལས་རྡོ་རྗེར་བསྐྱེད་པའོ། ། དེ་ནས་རླུང་ཕྱིར་འགྲོ་བ་ཐ་མལ་པར་བཏང་ལ། ནང་དུ་འཇུག་ན་སྙིང་གའི་ཧཱུྃ་མར་ཕུལ་ཏེ། རྡོ་རྗེའི་རྩེ་མོར་བསམ། དེ་ནས་ཡུམ་གྱི་པདྨའི་ཨྃ་གི་ཐིག་ལེ་དམར་པོ་དང༌། ཡབ་ཀྱི་ཧཱུྃ་གི་ཐིག་ལེ་དཀར་པོ་ཕྲད་པར་བསམས་ལ། རྡོ་རྗེ་དང་པདྨ་བསྲུབས་པར་བསམ་མོ། ། དེས་བདེ་བ་སྐྱེས་ཏེ་བོགས་དབྱུང་དགོས་པའི་བདེ་བ་ཁོལ་བུར་སྐྱེ་བའམ་རྩོལ་བ་མི་དགོས་པར་ལུས་མཐའ་དག་ལ་སྐྱེ་བ་སྟེ། བོགས་དབྱུང་དགོས་ན་ཡང་འཇམ་རླུང་དང༌། རྩུབ་རླུང་གཉིས་ཡོད་གསུང་ངོ༌། །
དེ་ལྟར་བྱས་པས་དང་པོར་ཚོར་བ་བདེ་བ་སྐྱེ། དེ་ནས་མི་རྟོག་པའི་བདེ་བ་སྐྱེ་གསུང༌། དེ་ནི་བླ་མེད་གནས་ཐོབ་ཅེས་པའོ། ། ལྷག་མའི་ཚིག་དོན་སྔ་མ་དང་འདྲའོ། ། གསུམ་པ་ལྟར་ན། པདྨ་ཞེས་པ་ལ་སོགས་པས་ལས་ཀྱི་ཕྱག་རྒྱ་ཕག་མོ་ལ་སོགས་པར་བསྐྱེད་པའི་པདྨ་བྱིན་གྱིས་བརླབ་པའོ། ། རྡོ་རྗེ་ལ་སོགས་པ་ནི་ཡབ་ཀྱི་རྡོ་རྗེ་བྱིན་གྱིས་བརླབ་པའོ། ། ས་བོན་བསྲེག་པ་ནི། ས་བོན་ཕབ་ལ་བཟློག་པ་སྟེ། དེ་ཡང་ཞག་གསུམ་ཕྲག་ལྔ་སྟེ་བཅོ་ལྔར་རླུང་སྦྱངས་ན།
ཐིག་ལེ་དབབ་བཟློག་ཅི་དགར་འབྱུང༌། དེས་ཡང་ཚོར་བ་བདེ་བ་དང༌། མི་རྟོག་པའི་བདེ་བ་འབྱུང་སྟེ། དེ་ནི་བླ་མེད་གནས་ཐོབ་ཅེས་པའོ། ། བླ་ན་མེད་པའི་སྦྱིན་སྲེག་ནི། ཕུང་པོ་ཞེས་པ་རྐང་པ་གཉིས་དང༌། ཡེ་ཤེས་ཞེས་པ་འོག་གི་རྐང་པ་གཉིས་ཏེ། ཤླཽ་ཀ་གཅིག་གིས་བསྟན་ཏོ། ། དེ་ནས་ཡང་ཞེས་པ་ལ་སོགས་པས་ནང་གི་སྦྱིན་སྲེག་རང་གི་འདོད་པ་དང༌། སློབ་དཔོན་གཞན་གྱི་བཞེད་པ་མཐུན་པར་ཐུན་མོང་དུ་བསྟན་པ་ལས།
དེ་ཡང༌། རང་གི་ལྷ་ཞེས་པ་རྐང་པ་གཉིས་སྦྱར་ཏེ། ཁ་ཟས་སྦྱང་བ་བདུད་རྩི་མྱང་བ་ལྟར་བྱས་ལ། དེ་ནས་རང་ཉིད་ཕྱིའི་ཧེ་རུ་ཀ་ཡབ་ཡུམ་དུ་བསམས་ཏེ། ལྟེ་བའི་ཨྃ་ལས་སྦར་བའི་མེ་སྙིང་ག་ན་ཡང་འབར་བའི་ཁྲོད་དུ་དཀྱིལ་འཁོར་གྱི་ལྷ་རྣམས་གསལ་བར་བསམས་ལ། ལག་པ་གཉིས་བླུགས་གཟར་དང་དགང་གཟར་དུ་བྱས་ཏེ་སྙིང་གའི་དཀྱིལ་འཁོར་མཆོད་པའོ། ། དེ་ལ་དགོས་པ་ཅི་ཡོད་ཅེ་ན། ཚིག་གོང་མ་དང་སྦྱར་ཏེ། ཉོན་མོངས་པའི་གདུང་བ་བཞི་དང༌། འོག་གི་སྐྱེ་བའི་ལས་ཞེས་པ་ལས་ལས་ཀྱང་གྲོལ་བའི་དགོས་པ་ཡོད་གསུང་སྟེ།
རེས་ནི་སྔོན་ལ་ལས་བླངས་ནས་དེ་གང་ལས་བྱུང་ན། ཉོན་མོངས་པ་ལས་བྱུང་བས་ཞེས། ཉོན་མོངས་པ་ཕྱིས་སྦྱང་བ་ལ་ཡང་མཛད་དོ། ། དེར་མ་ཟད་ཏིང་ངེ་འཛིན་རྒྱས་ཞེས་པ་དང༌། ཚེ་འཕེལ་ཞེས་སྦྱར་ནས། ཏིང་ངེ་འཛིན་སྐྱེ་བ་དང༌། ཡོན་ཏན་གོང་ནས་གོང་དུ་རྒྱས་པར་འགྱུར་བའོ། ། དེ་བས་ན་ནང་གི་སྦྱིན་སྲེག་བྱ་ཞེས་པའོ། ། དེ་ལྟར་ན་དོན་གསུམ་གྱིས་ནང་གི་སྦྱིན་སྲེག་བསྟན་ཏོ། ། ཇི་ལྟར་ཞེས་བྱ་བ་ལ་སོགས་པས་ནི་ཕྱི་ནང་གི་སྦྱིན་སྲེག་ཐམས་ཅད་ཀྱི་དུས་དང༌།
ངེས་པའི་ཚིག་ཐུན་མོང་དུ་མཚམས་སྦྱར་བའི་སྒོ་ནས་བསྟན་གསུང༌། ནང་གཅིག་པུར་གསལ་བ་འདྲའོ། ། ད་ནི་ཕྱིའི་སྦྱིན་སྲེག་ལ། རིགས་ལྔ་ཞེས་པ་ཐ་མལ་པའི་བྲམ་ཟེ་ལ་སོགས་པའི་རིགས་ལྔའམ། རྡོ་རྗེའི་རིགས་ལ་སོགས་པའི་དབང་དུ་བྱས་ནས་ཐབ་ལྔའོ། ། ཁྲུ་གང་ཞེས་པ་ལ་སོགས་པ་ནི་ལས་བཞི་ཀ་ལ་མཐུན་གསུངས་པའོ། ། སོར་བཞིའི་ཁ་ཁྱེར་ནི། ཐབ་ཁྲུ་གང་བ་ལ་ཡིན་ཏེ། དེ་བཞིན་དུ་ཐབ་ཀུན་ལ་རང་གི་ལྔ་ཆས་ཅུང་ཟད་དམན་པ་རེ་གོ་བར་བྱའོ། ། རང་གི་ཁ་ཁྱེར་ཞེས་པ་ཐབ་ཁྲུ་གང་ལ་མུ་རན་གྱི་ནང་དུ།
སོར་བཞི་དོར་བ་སྟེ། ལས་ཀྱི་བྱེ་བྲག་གིས་ཟླུམ་པོ་དང་གྲུ་གསུམ་ལ་སོགས་པ་ལ་རང་གི་དབྱིབས་བཞིན་ནོ། ། མདོར་ན་ལས་གང་གིས་ཐབ་ཡིན་ཀྱང༌། དབུས་སུ་པདྨ་འདབ་བརྒྱད་ལྟེ་བ་དང་བཅས་པའི་ལྟེ་བ་ལ་བཅོམ་ལྡན་འདས་ཡབ་ཡུམ་གྱི་མཚན་མ་རྡོ་རྗེ་དང་གྲི་གུག་བྲི། ཕྱོགས་བཞིའི་འདབ་མ་ལ་འཁོར་ལོ་དང༌། རིན་ཆེན་དང༌། པདྨ་དང༌། སྣ་ཚོགས་རྡོ་རྗེས་མཚན་པའི་ཁ་ཊྭཱཾ་ག་བཞི་ཤར་ནས་གཡས་སྐོར་དུ་བྲི། མཚམས་གྱི་འདབ་མ་བཞི་ལ་བུམ་པའི་སྟེང་དུ་ཐོད་པ་བདུད་རྩིས་གང་བ་བཞི་བྲི་བར་དོན་གྱི་ཤེས་སམ་གསུང༌། ཕར་འགྱེད་པའི་ཁ་ཁྱེར་ལ་པདྨའི་འདབ་མ།
ཕར་སོར་བཞི་རྩིག་པའི་མུ་རན་ལ་གྲི་གུག་གི་རྭ་བ་བྲི། དེའི་ནང་ལོགས་ལ་ཡང་པདྨའི་ཕྲེང་བ་བྲི་བར་བྱ་སྟེ། བདེ་ཆེན་གྱི་འཁོར་ལོའོ། ། དེའི་ཕྱི་རོལ་དུ་ལས་དང་མཐུན་པའི་ཁ་ཁྱེར་རྒྱར་སོར་བཞི་པ་དཔངས་སུ་སོར་གཉིས་པའོ། ། འདི་ནས་ལས་སོ་སོའི་ཁ་དོག་དང་མཚན་མ་དབྱེ་སྟེ། ཁ་དོག་ནི་ཞི་བ་ལ་དཀར་པོ་ལ་སོགས་པའོ། ། མཚན་མ་ནི་ཞི་བ་ལ་རྡོ་རྗེ་ཁ་ཟུམ་པ། རྒྱས་པ་ལ་རིན་པོ་ཆེ། དབང་ལ་པདྨ། དྲག་པོ་ལ་རྡོ་རྗེ་གདེངས་པའི་ཕྲེང་བའོ། །
དེའི་ཕྱི་རོལ་དུ་འཁོར་ལོ་གསུམ་ལ་ལྷའི་མཚན་མ་ཁ་ཊྭཱཾ་ག་དང་གྲི་གུག་རེའམ། རྡོ་རྗེ་པདྨ་འཁོར་ལོ་གྲི་གུག་གང་རུང་བ་བྲིའོ། ། སྒོ་མ་བཞི་ལ་ལྕགས་ཀྱུ་སོགས། མཚམས་མ་བཞི་ལ་གྲི་གུག་རེ་རེ་བྲི། དེ་ནས་སྒོ་ཚོགས་རྟ་བབས་དང་བཅས་པའི་ཕྱི་རོལ་དུ་དུར་ཁྲོད་དང༌། ཁོར་ཡུག་ལ་ཚངས་པ་ལ་སོགས་པའི་པདྨ་ལ་སོགས་པའི་ཕྱག་རྒྱ་ཉི་ཤུ་དགོད་དོ། ། དེའི་མཐར་རྡོ་རྗེའི་རྭ་བ་མེ་འབར་བ་དང་བཅས་པའི་མཚམས་བཞིར་ཟླ་བ་ཚེས་པ་ལ་གནས་པའི་རྡོ་རྗེ་ཕྱེད་པ་བྲིའོ། ། དེ་ཡང་ཐབ་དང་ཁ་ཁྱེར་དང༌། མུ་རན་དང༌། ལས་ཀྱི་ཁ་ཁྱེར་རྣམས་ཀྱི་ལས་དང་མཐུན་པའི་མདོག་ཡིན་ལ།
དཀྱིལ་འཁོར་དང་ལྷའི་མཚན་མ་རྣམས་ནི་དཀྱིལ་འཁོར་གྱི་ཆོ་གའི་བྲི་བའི་ཚུལ་ལྟར་ཡིན་ཞིང༌། འབྱུང་པོའི་ཁོར་ཡུག་ནི་ཕྱོགས་ཀྱི་མདོག་གམ་ཇི་ལྟར་མཛེས་པའང་བྱ་གསུང་ངོ༌། ། ཐབ་ཀྱི་དབང་དུ་བྱས་པའོ། ། ཡམ་ཤིང་ཞེས་པ་ལ་སོགས་པས། ཡམ་ཤིང་དང༌། བུད་ཤིང་དང༌། བསྲེག་རྫས་རྣམས་རྒྱས་པར་འདིར་མི་བརྗོད་པར་བསྟན། མན་ངག་རིམ་པ་དག་ཅེས་པ་ལ་སོགས་པའི་དོན་གྱིས། ཐབ་འདུས་བྱས་པའི་རྗེས་ལ་རྫས་རྣམས་བསོགས་ཏེ་དགྲམ་པར་ཤེས་པར་བྱའོ། ། དེ་ནས་སློབ་དཔོན་ཞེས་པ་ལ་སོགས་པས་སྒྲུབ་པ་པོ་བདག་ཉིད་ཆས་སུ་འཇུག་པ་ལ་སོགས་པ་བསྟན་ནོ། །
དེ་ནས་རང་གྱི་ལྷ་ཞེས་བྱ་བ་ལ་སོགས་པ་ནས་བདག་ཉིད་དབུ་རྒྱན་གྱི་ལྷ་དྲན་པའི་བར་དུ་བྱ་ཞིང༌། མཐར་ལྷ་བསྡུས་ཏེ་དཔའ་བོ་གཅིག་པའི་ང་རྒྱལ་གྱིས། སྲུང་འཁོར་བྱ་བ་ལ་སོགས་པ་དཀྱིལ་འཁོར་ཆོ་ག་དང་འདྲ་གསུང་ངོ༌། ། དེ་ནས་བར་འདིར་མཆོད་རྫས་དང༌། བསྲེག་རྫས་རྣམས་བསང་བ་དང༌། སྔགས་ཀྱི་བྱིན་གྱིས་བརླབས་ཏེ་སོ་སོར་དགོད་པ་ལ་སོགས་པ་འབྱུང༌། ཤིང་བརྩེགས་ཏེ་མེ་སྦར་བ་ལ་སོགས་པའང་འབྱུང་སྟེ། དེ་གཞུང་གིས་ནི། འོག་ནས་མཆོད་ཡོན་ཞེས་པ་ལ་སོགས་པས་སྟོན་ཏེ། འོག་མའི་དོན་ཡར་ལེན།
ཚིག་བླང་མི་གསུང༌། ཡི་གེ་ཧཱུྃ་ཞེས་པ་ལ་སོགས་པས་དེ་ནས་ཐབ་བསྐྱེད་པ་དང༌། མེ་ལྷའི་དམ་ཚིག་སེམས་དཔའ་བསྐྱེད་པ་ལ་སོགས་པ་བསྟན་ཏེ། དེ་དག་གི་ལག་ཏུ་བླང་བའི་མངོན་རྟོགས་ནི་བླ་མའི་ཞལ་ལས་ཤེས་ལ། ཚིག་དོན་ནི་ཉིད་དུ་གསལ་ལོ། ། དེ་ནས་མཆོད་ཡོན་ཞེས་པ་ལ་སོགས་པས་སྲུང་བའི་འཁོར་ལོའི་རྗེས་ལ་འབྲངས་ཏེ་སྔར་བརྗོད་ཟིན་ཏོ། ། དེའི་དབུས་ཞེས་བྱ་བས་སྔར་གྱི་དམ་ཚིག་པའི་མེ་ལྷ་བསྐྱེད་པའི་རྗེས་ལ་ཡེ་ཤེས་པ་དགུག་གཞུག་བྱ་བར་འབྲེལ་ཏོ། ། དེ་ནས་མཆོད་ཡོན་གྱི་སྣོད་བླང་ཞེས་སྤྱན་དྲངས་ཏེ་བཞུགས་པ་ལ་མཆོད་པ་བྱ་བར་འབྲེལ་ཏོ། ། ཡང་དགུག་གཞུག་བྱས་ཏེ་མཆོད་པ་དབུལ་གསུང༌། དེ་ནས་འཁོར་ལོ་ཞེས་བྱ་བ་ལ་སོགས་པས་མེ་ལྷ་ལ་སྐུ་གསུང་ཐུགས་བྱིན་གྱིས་བརླབ་པ་དང༌།
གོ་ཆ་དགོད་པ་བསྟན། དེ་ནས་མཁའ་འགྲོ་མ་ལ་སོགས་པས་དབང་བསྐུར་ཏེ། ལས་དང་རྗེས་སུ་མཐུན་པ་ཅོད་པན་བསམ་པ་བསྟན། དེ་ལྟར་འབར་བར་ཤེས་ཞེས་པ་ལ་སོགས་པས་དགང་བླུགས་ཕུལ་ཏེ། མེ་པྲ་བལྟས་ནས་བགེགས་ཡོད་ན་མདའ་ལ་སོགས་པས་བསྲུང་བ་བསྟན། དེ་ནས་མེ་ལས་ཞེས་པ་ལ་སོགས་པས་མཆོད་པ་སྔོན་དུ་བྱས་ཏེ་བསྲེག་རྫས་དབུལ་བའི་རིམ་པ་ལ་སོགས་པ་བསྟན་ནོ། ། མཐར་འཐོར་འཐུང་དང་མཆོད་ཡོན་བྱས་ལ། མེ་ལྷ་འབར་བར་བསྟིམ་པ་བྱས་ཏེ། དེ་ཡན་ཆད་ནི་འཇིག་རྟེན་པའི་མེ་ལྷ་མཆོད་པའི་ཆོ་གའོ། ། དེ་ན་ཞེས་བྱ་བ་ལ་སོགས་པས་འཇིག་རྟེན་ལས་འདས་པའི་མེ་ལྷ་སྟེ་བཅོམ་ལྡན་འདས་མཆོད་པའི་ཆོ་ག་སྟོན་པའམ།
དང་པོར་ཐབ་ཏུ་དམ་ཚིག་པ་མངོན་པར་བྱང་ཆུབ་པ་ལྔ་སོགས་ཀྱིས་བསྐྱེད་པ་ལ། དེ་ནས་ཡེ་ཤེས་པ་སྤྱན་དྲངས་ལ་མཆོད་ཡོན་དང་ཞབས་བསིལ་སྔོན་དུ་འགྲོ་བས་མཆོད་དེ་དགུག་གཞུག་བྱ་བ་བསྟན་ཏོ། ། དེ་ནས་སྐུ་གསུང་ཐུགས་དང་གནས་ལྔ་བྱིན་གྱིས་བརླབ་པ་དང༌། གོ་ཆ་དགོད་པ་བླ་མའི་མན་ངག་གིས་ཤེས་པར་བྱའོ། ། དེ་ལྟར་སྔ་མ་བཞིན་ཞེས་བྱ་བ་ལ་སོགས་པས་དབང་བསྐུར་བ་བསྟན། ཡེ་ཤེས་སེམས་དཔའ་ཞེས་པ་ལ་སོགས་པས། སེམས་དཔའ་སུམ་བརྩེགས་སུ་བསམ་པ་བསྟན་ཏོ། ། ཡེ་ཤེས་པ་མཆོད་པའི་གོ་རིམ་དང༌། མཐར་གཤེགས་པའི་རིམ་པ་དང༌། ཡང་མེ་ལྷ་མཆོད་པའི་རིམ་པ་ནི།
བླ་མའི་གདམས་པ་ལས་ཤེས་པར་འགྱུར་བས་འདིར་མ་སྤྲོས་སོ། ། ཚིག་གི་དོན་རྣམས་ནི་གཞུང་ཉིད་ན་གསལ་ལོ། ། སྦྱིན་སྲེག་ས་མཱཔྟ། ཨི་ཐི།། །། ༄༅། །སྦྱིན་སྲེག་ལག་ལེན་བཞུགས།། ༄༅། །ཀྲྀཥྞ་ཨཱ་ཙརྻས་མཛད་པའི་སྦྱིན་སྲེག་གི་ཆོ་ག་ལ་འདི་ལྟར་གོ་བར་བྱ་སྟེ། གང་ཟག་གི་བློའི་བྱེ་བྲག་གིས་ཆོ་ག་རྒྱས་འབྲིང་བསྡུས་པ་གསུམ་དུ་ཤེས་པར་བྱ། རྒྱས་པ་ལ་ཡང་ལས་བཞིའི་བྱེ་བྲག་གིས་ཐབ་ཁུང་བཞི་ཡིན་ཡང་ཞི་བ་ལྟ་བུ་གཅིག་གི་དབང་དུ་བྱས་ནས། འདི་ལྟར་ཤེས་པར་བྱ་སྟེ། དེ་ཡང་ཐབ་ཁྲུ་གང་ལ་ཟབས་སུ་ཁྲུ་ཕྱེད་བརྐོ།
ཁ་ཁྱེར་སོར་བཞི་དོར་བའི་ཕྱི་རོལ་ཏུ་རྒྱ་དང་དཔངས་སུ་སོར་བཞི་པའི་མུ་རན་བརྩིག དེའི་ཕྱི་རུ་ལས་དང་མཐུན་པའི་ཁ་ཁྱེར་རྒྱར་སོར་བཞི་དང༌། དཔངས་སུ་སོར་གཉིས་པ་བྱ། དེའི་ཕྱི་རོལ་དུ་འཁོར་ལོ་གསུམ་སྒོ་ཚོགས་དུར་ཁྲོད་ཁོར་ཡུག་ཟླ་ཚེས་རྡོ་རྗེ་དང་བཅས་པ་བྲི་སྟེ་གཞན་དུ་རྒྱས་པར་བསྟན་ཡོད་པས་འདིར་མི་སྤྲོའོ། ། རྒྱས་པ་ནི་ཐབ་ལ་བཞི་སྒོ་བཞི་རྟ་བབས་མེད་པ་གསུང་སྟེ། རྟ་བབས་དང་བཅས་པའི་ཐིག་གདབ། ཕྱོགས་དང་ཚོན་གྱི་གོ་རིམ་ནི་དཀྱིལ་འཁོར་གྱི་ཆོ་ག་བཞིན་ནོ། ། བུད་ཤིང་ཡང་ལས་དང་རྗེས་སུ་མཐུན་པར་ཞི་བ་ལ་འོ་མ་ཅན་ལ་སོགས་པ་དང༌། ཡམ་ཤིང་ཡང་ཞི་བ་ལ་སོར་བཅུ་གཉིས་པ་ལ་སོགས་པའི་ཚད་དང་ལྡན་པར་བཤམ་མོ། ། ལྷའི་རྣལ་འབྱོར་སྔོན་དུ་འགྲོ་བས་ཐབ་ཁུང་བྱིན་གྱིས་བརླབ་ཅིང༌།
འཇིག་རྟེན་པའི་མེ་ལྷ་ཆོ་ག་གསུམ་གྱིས་བསྐྱེད་ལ་དེའི་སྙིང་གར་པདྨ་འདབ་མ་བརྒྱད་པ་བསམ། དེའི་ལྟེ་བར་རྃ་ལས་མེ་གྲུ་གསུམ་གྱིས་མདུན་མར་ཧཱུྃ་ལས་རྡོ་རྗེ། གཡས་སུ་ཨོཾ་ལས་འཁོར་ལོ། གཡོན་དུ་ཨཱཿལས་པདྨ། དབུས་སུ་བྃ་ལས་ཆུའི་དཀྱིལ་འཁོར་གྱི་སྟེང་དུ་ཕྱི་རོལ་གྱི་མེ་ལྷ་ཅི་འདྲ་བ་ཅིག་བསྐྱེད་ལ། དེ་ལ་ཡེ་ཤེས་པ་བཀུག་སྟེ་སེམས་དཔའ་སུམ་བརྩེགས་སུ་བྱས་ལ་དགང་བླུགས་ལ་སོགས་པ་ཕུལ་ཏེ་མཆོད་པའི་བར་བྱས་ལ། མེ་འབར་བའི་རྣམ་པར་བལྟས་ལ་འདས་པའི་མེ་ལྷ་ཡང་སེམས་དཔའ་སུམ་བརྩེགས་སུ་བསྐྱེད་ལ་ཡེ་ཤེས་པ་བསྲེས་ཏེ། དབང་བསྐུར་ཞིང་རྒྱས་བཏབ་ལ། ཐུགས་ཀར་ཆོས་ཀྱི་ཡི་གེ་ལས་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་བསྒོམ་སྟེ། དེ་ལ་བསྲེག་རྫས་དབུལ་བ་ལ།
ཆོ་ག་རྒྱས་པ་རང་ལ་ཡང་གསུམ་སྟེ། རྒྱས་པའི་རྒྱས་པ། རྒྱས་པའི་འབྲིང༌། རྒྱས་པའི་བསྡུས་པའོ། ། དེ་ལ་དང་པོ་རྒྱས་པའི་རྒྱས་པས་ལྟར་བསྲེག་རྫས་དབུལ་བ་ནི། དང་པོར་གཙོ་བོ་ཡབ་ཡུམ་ལ་དམིགས་ཏེ། ཡམ་ཤིང་ལྟ་བུ་གཅིག་ལ་ཡང༌། དང་པོར་ལྷའི་སྔགས་དབྱངས་སྐྱོང་ངམ། ཡི་གེ་བདུན་པའམ། ཕག་མོའི་ཉེ་སྙིང་གང་ཡང་རུང་བ་གཅིག་དང༌།
རྫས་ཀྱི་སྔགས། ཨོཾ་བཛྲ་ཛྭཱ་ལཱ་ཡ་སྭཱ་ཧཱ། ཞེས་པ་དང༌། ལས་བསྒྲུབ་པའི་སྔགས། ཆེ་གེ་མོའི་སྡིག་སྒྲིབ་དང༌། ནད་གདོན་ལ་སོགས་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་བརྗོད་པ་སུམ་སྤེལ་མ་ཞེས་བྱ་བས་དབུལ། ཡང་མཆོད་པ་དང་བསྟོད་པ་དང༌། ཡི་གེ་བརྒྱ་པས་ལྷག་ཆད་ཁ་བསྐང་བ་དང༌། འདོད་པའི་དོན་ལ་གསོལ་བ་གདབ་པའི་བར་དུ་ཚང་བར་བྱ།
ཡང་གཙོ་བོ་ཡབ་ཡུམ་ལ་དམིགས་ལ་མར་གྱི་གདང་བླུགས་ལ། ལྷ་སྔགས། རྫས་སྔགས། ལས་སྔགས་གསུམ་ཚང་བས་ཕུལ་ལ། ཡང་མཆོད་པ་དང་བསྟོད་པ་དང་ཡི་གེ་བརྒྱ་པས་ལྷག་ཆད་སྦྱང་བ། རང་འདོད་པའི་དོན་ལ་གསོལ་བ་གདབ་པའི་བར་དུ་སྔར་བཞིན་བྱའོ། ། དེ་བཞིན་དུ་ཏིལ་ལ་སོགས་པའི་རྫས་ཐམས་ཅད་ལ། སྔགས་སུམ་སྤེལ་དུ་བྱ་བ་དང༌། རྫས་རེ་རེ་ཞིང་ཕུལ་ཟིན་པ་ན། མཆོད་པ་དང་བསྟོད་པ་དང་ལྷག་ཆད་སྦྱང་བ་དང༌།
འདོད་པའི་དོན་ལ་གསོལ་བ་གདབ་པ་རྣམས་བྱ་སྟེ། གཙོ་བོ་ཡབ་ཡུམ་ལ་རྫས་ཐམས་ཅད་ཚང་བ་གཅིག་དབུལ་ལོ། ། དེ་བཞིན་དུ་མཁའ་འགྲོ་མ་ནས་གཤིན་རྗེ་འཇོམས་མའི་བར་ལ། ལྷ་རེ་རེ་ཞིང་རྫས་དུ་ཡོད་པ་ལ་ལྷ་སྔགས། རྫས་སྔགས། ལས་སྔགས་གསུམ་ཚང་བར་བྱ་བ་དང༌། རྫས་རེ་རེ་ཞིང་རྫོགས་པ་ན། མཆོད་པ་དང༌། བསྟོད་པ་དང༌། ལྷག་ཆད་སྦྱང་བ་དང༌།
འདོད་པའི་དོན་ལ་གསོལ་བ་གདབ་པའི་བར་དུ་ཚང་བར་ཉམས་སུ་བླང་བ་ནི། རྒྱས་པའི་རྒྱས་པ་བསྲེག་རྫས་འབུལ་བའི་ལུགས་སོ། ། རྒྱས་པའི་འབྲིང་ལྟར་ན། ལྷ་རེ་རེ་ལ། ལྷ་སྔགས་རྫས་སྔགས་ལས་སྔགས་གསུམ་སྤེལ་ལ་རྫས་རྣམས་རྫོགས་པར་དབུལ། དེ་ནས་མཆོད་པ་དང་བསྟོད་པ་དང༌། ཡི་གེ་བརྒྱ་པས་ལྷག་ཆད་སྦྱང་བ་དང༌། འདོད་པའི་དོན་ལ་གསོལ་བ་གདབ་པ་ལ་སོགས་པ་ཐམས་ཅད་ཚང་བར་བྱ། མཁའ་འགྲོ་མ་ནས་གཤིན་རྗེ་འཇོམས་མའི་བར་དུ་དེ་བཞིན་དུ་བྱ་སྟེ་རྒྱས་པའི་འབྲིང་དུ་བསྲེག་རྫས་འབུལ་བའི་ལུགས་སོ། ། རྒྱས་པའི་བསྡུས་པ་ལྟར་ན།
བཅོམ་ལྡན་འདས་ཀྱི་ཐུགས་ཀའི་ཧཱུྃ་ལ་དམིགས་ཏེ། བསྲེག་རྫས་དུ་ཡོད་པ་རྣམས་སོ་སོར་དབུལ། དེའི་འབུལ་ལུགས་ནི། དང་པོར་ལྷའི་སྔགས། བར་དུ་རྫས་ཀྱི་སྔགས། ཐ་མར་ལས་སྒྲུབ་པའི་སྔགས་དང་བཅས་པས་རྫས་རྣམས་ལྷ་ཐམས་ཅད་ལ་རྫོགས་པ་རེ་དབུལ། རྫས་རེ་རེ་རྫོགས་པ་དང་སྤྱི་རུ་མཆོད་པ་དང་བསྟོད་པ་དང་ལྷག་ཆད་སྦྱང་བ་དང༌། འདོད་པའི་དོན་ལ་གསོལ་བ་གདབ་པ་རེ་རེ་བྱའོ། ། མཐར་བཀྲ་ཤིས་དང༌། བསྔོ་བ་དང༌།
སྨོན་ལམ་གདབ་པ་ནི་ཐམས་ཅད་རྫོགས་ན་གསུམ་ཀ་ལ་བྱའོ། ། རྒྱས་པའི་བསྡུས་པར་བསྲེག་རྫས་འབུལ་བའི་ལུགས་སོ། ། ཡང་འབྲིང་གི་ཐབ་ཁུང་ནི། ལས་དང་རྗེས་སུ་མཐུན་པའི་ཐབ་ཁུང་བྲི་བའམ། རྩིག་པ་ལ་སོགས་པ་གང་ཡང་རུང་བ་བྱ་སྟེ། དེ་ཡང་རེ་ཁས་བཅད་པ་ཙམ་ལས་ཞིབ་ཏུ་བྲི་བ་ནི་མེད་དོ། ། བསྲེག་རྫས་འབུལ་བ་ཡང་ལུགས་གསུམ་དུ་འགྱུར་ཏེ། འབྲིང་གི་རྒྱས་པ་དང༌། འབྲིང་གི་བསྡུས་པའོ། ། དང་པོ་ནི་བསྲེག་རྫས་འབུལ་བ་ན་ལྷ་རྣམས་ཚན་པ་ལྔར་བྱས་ཏེ།
དང་པོར་བདེ་ཆེན་གྱི་འཁོར་ལོ་ལ་དམིགས་ཏེ། ལྷའི་སྔགས་དང༌། རྫས་ཀྱི་སྔགས་དང༌། ལས་སྒྲུབ་པའི་སྔགས་གསུམ་སྤེལ་ལ་ཡམ་ཤིང་ལྟ་བུའི་རྫས་གཅིག་དབུལ། རྫས་རེ་རྫོགས་པ་དང༌། མཆོད་པ་དང་བསྟོད་པ་དང༌། ལྷག་ཆད་བསྐང་བ་དང༌། གསོལ་བ་གདབ་པའི་བར་དུ་བྱའོ། ། དེ་ནས་ཐུགས་ཀྱི་འཁོར་ལོ་ལ། དེ་ནས་གསུང་གི་འཁོར་ལོ་ལ།
དེ་ནས་སྐུའི་འཁོར་ལོ་ལ། དེ་ནས་དམ་ཚིག་གི་འཁོར་ལོ་ལ་འབུལ་ཏེ། དེ་ཡང་ལྷ་ཚན་པ་ལྔར་བཅད་པའི་དབང་དུ་བྱས་ནས་འབྲིང་ཡིན་ལ། རྫས་རེ་རེའི་གཤམ་དུ་མཆོད་པ་དང་བསྟོད་པ་རེ་བྱེད་པ་ལ་དགོངས་ནས་རྒྱས་པའོ་གསུང༌། གཉིས་པ་འབྲིང་གི་འབྲིང་གི་དབང་དུ་བྱས་ནས་བསྲེག་རྫས་འབུལ་ན། འཁོར་ལོ་ལྔའི་ལྷ་རྣམས་ལ་འཁོར་ལོ་རེ་རེ་ལ་དམིགས་ནས་ལྷ་དང༌། རྫས་དང༌། ལས་ཀྱིས་སྔགས་གསུམ་སྤེལ་ལ་དབུལ་རྫས་ཐམས་ཅད་རྫོགས་པ་དང༌། མཆོད་པ་དང༌། བསྟོད་པ་དང༌།
ལྷག་ཆད་སྦྱང་བ་དང༌། གསོལ་བ་གདབ་པའི་བར་དུ་རེ་རེ་བྱའོ། ། འབྲིང་གི་བསྡུས་པ་ནི། ཐུགས་ཀའི་ཡི་གེ་ཧཱུྃ་ལ་དམིགས་ལ་ལྷ་དང་རྫས་དང་ལས་ཀྱི་སྔགས་གསུམ་སྤེལ་ལ་དབུལ། དེ་ནས་མཆོད་བསྟོད་ལ་སོགས་པ་བྱའོ། ། ཡང་བསྡུས་པ་ནི། འཁོར་ལོ་ལྔའི་ལྷ་ཐམས་ཅད་ལ་བསྲེག་རྫས་དུས་གཅིག་ཏུ་འབུལ་བ་ཡིན་ཏེ། དེ་ལ་ཡང་གསུམ། ཏིལ་ལྟ་བུའི་བསྲེག་རྫས་གཅིག་ལ་དང་པོ་ལྷ་སྔགས། བར་དུ་རྫས་སྔགས།
མཇུག་ཏུ་ལས་སྔགས་སྤེལ་ནས་ཕུལ་ལ་རྫས་རེ་རེ་རྫོགས་པ་དང་མཆོད་པ་དང་བསྟོད་པ་དང་ལྷག་ཆད་སྦྱང་བ་དང༌། འདོད་པའི་དོན་ལ་གསོལ་བ་གདབ་པའི་བར་དུ་བྱ་བ་ནི་བསྡུས་པའི་རྒྱས་པའོ། ། བསྲེག་རྫས་ཐམས་ཅད་སོ་སོར་རྫོགས་པར་ཕུལ་ལ། མཆོད་པ་དང་བསྟོད་པ་དང་ལྷག་ཆད་སྦྱང་བ་དང༌། གསོལ་བ་གདབ་པའི་བར་དུ་བྱ་བ་ནི་བསྡུས་པའི་འབྲིང་ངོ༌། ། བསྡུས་པའི་བསྡུས་པ་ནི། བཅོམ་ལྡན་འདས་ཀྱི་ཐུགས་ཀའི་རང་གི་ཆོས་ཀྱི་ཡི་གེ་ལ་ལྷ་རྣམས་ཚང་བར་དམིགས་ལ། སྔགས་ཀྱང་ཡི་གེ་བདུན་པ་ལ། སོ་སོའི་སྔགས་ཤམ་བུར་བཏགས་ལ་རྫས་ཐམས་ཅད་ཀྱང་བསྲེས་ཏེ་བརྒྱ་རྩ་བརྒྱད་ལ་སོགས་པར་དབུལ་བར་བྱའོ། ། མཆོད་པ་དང་བསྟོད་པ་དང་ལྷག་ཆད་སྦྱང་བ་དང༌།
འདོད་པའི་དོན་ལ་གསོལ་བ་གདབ་པ་ནི་ལན་ཅིག་ཉིད་དེ་ཤིན་ཏུ་བསྡུས་པའོ། ། འདི་ནི་ལམ་ཀ་ལ་སོགས་པའི་སྤྱོད་ཡུལ་ཡིན་གསུང་ངོ༌། ། ཨི་ཐི།། །། ༄༅། །རོ་སྲེག་བཞུགས།། ༄༅། །བཅོམ་ལྡན་འདས་བདེ་མཆོག་ལ་ཕྱག་འཚལ་ལོ། ། སློབ་དཔོན་ནག་པོ་པའི་སྦྱིན་སྲེག་གི་ཆོ་ག དེ་ལས་ཀྱང་ཞི་བའི་སྦྱིན་སྲེག་ལ་བརྟེན་ནས། བླ་མ་ནས་བཟུང་སྟེ་སེམས་ཅན་ཐ་མལ་པའི་བར་དུ་ཤི་བ་རྣམས་ཀྱི་རོ་སྦྱོང་བའི་ཆོ་ག ཉམས་སུ་བླང་བའི་རིམ་པ་མཛད་པའི་གོ་རིམ་ནི། སྔོན་དུ་བསྙེན་པ་ཇི་ཙམ་གྲུབ་པ་ཅིག་བྱ།
དེ་ནས་དང་པོར་རྟེན་དེའི་དྲུང་དུ་སོང་སྟེ་དྲི་ཞིམ་པོའི་ཆུས་ལེགས་པར་ཁྲུས་བྱ་ཞིང༌། ཞལ་བཞི་པའི་སྔགས་བཟླས། དེ་ནས་གུ་གུལ་གྱི་དུད་པས་བདུག་ཅིང་ཡང་ཞལ་བཞི་པའི་སྔགས་བཟླས། དེ་ནས་རྟེན་དེ་མི་དམིགས་ཏེ་སྟོང་པ་ལས་མངོན་པར་བྱང་ཆུབ་པ་ལྔ་ལས་ཕྱག་བཅུ་གཉིས་པར་བསྐྱེད་ལ། དེ་ལ་ཡེ་ཤེས་པ་གཞུག་གོ་ཆ་བཅིང༌། གོ་ཆ་ཆེན་པོ་ལུས་ཀྱི་དཀྱིལ་འཁོར་ཀྱང་དགོད། དབང་བསྐུར་བའི་བར་དུ་བྱ། དེ་ནས་གནོད་མཛེས་ཀྱི་སྔགས་ཅུང་ཞིག་ཙམ་བཟླས་ཏེ། དེ་ལེགས་པར་དྲིལ་ལ་གནས་དབེན་པར་བཞག་གོ ། དེ་ནས་བསྲེག་ཁང་བྱེད་པའི་ས་ཕྱོགས་གང་ཡིན་པར་སོང་སྟེ།
ས་དེ་དག་ན་གནས་པའི་སའི་བདག་པོ་ལ་དཀར་གཏོར་རྒྱས་པར་བྱིན་ཏེ། དེ་ཡང་སྔགས་ནི་ན་མཿསརྦ་ཏ་ཐཱ་ག་ཏ་ལ་སོགས་པའམ། ཨ་ཀཱ་རོས་སྦྱིན་ནོ། ། དེ་ནས་བདག་གནོད་མཛེས་ཀྱི་ང་རྒྱལ་བསྟན་པོ་དང་ལྡན་པས། རང་གི་མིང་ཕྱུང་སྟེ། བདག་རྡོ་རྗེ་སློབ་དཔོན་ཆེ་གེ་མོ་ཞེས་བྱ་བས་སའི་ཕྱོགས་འདིར་ཞི་བའི་སྦྱིན་སྲེག་གི་ལས་བརྩམ་གྱིས། གང་སའི་བདག་པོ་ཁྱོད་ཀྱིས་གནང་བའི་སྐབས་ལེགས་པར་བྱིན་ཅིག་ཅེས་པ་གསུམ་བརྗོད་དོ། ། ས་ཕྱོགས་དེ་ཤིན་ཏུ་གཉན་པ་ཅིག་ཡིན་ན། ཡང་གཏོར་མ་ཅིག་བྱིན་ལ་དཀྱིལ་འཁོར་ཆོ་ག་ནས་འབྱུང་བ་བཞིན་དྲག་པོས་བསླང་བ་ཡང་བྱའོ། ། དེ་ནས་གནོད་མཛེས་ཀྱི་གསང་སྔགས་བཟླས་པའི་བུམ་ཆོས་ས་ཕྱོགས་དེ་བསངས་ལ་བསྲེག་ཁང་བརྩིག་ཏུ་གཞུག་གོ །
དེ་ནས་བདག་ཉིད་བསམ་གཏན་གྱི་ཁང་པ་དབེན་པར་སྒྲུབ་པའི་གྲོགས་མཆོག་ཐམས་ཅད་དང་བཅས་པ་ཞུགས་ཏེ། མཆོད་པ་རྣམས་དང་གཏོར་མ་དང་ཚོགས་བཤམ་པ་ལ་སོགས་པ་རྣམས་ཀྱང་ཇི་ལྟ་བ་བཞིན་བྱ། ཞི་བའི་སྦྱིན་སྲེག་གི་ཡོ་བྱད་རྣམས་ཀྱང་མར་ནས་བཟུང་ནས་ཀུ་ཤའི་བར་དུ་སྟ་གོན་ལེགས་པར་བྱས་ལ། དེ་ནས་བདག་ཉིད་སངས་རྒྱས་སུ་བསྐྱེད། མཆོད་པ་རྒྱས་པས་མཆོད། དམ་ཚིག་ཅན་ལ་གཏོར་མ་སྦྱིན། ལས་ཐམས་ཅད་པའི་བུམ་པ་ལ་སྔགས་བཟླས། ཚོགས་ལ་ལོངས་སྤྱད། དེ་ནས་བདག་ཉིད་བྲིས་སྐུའམ་ལུས་དཀྱིལ་ལ་བརྟེན་ཏེ། མཆོད་པ་སྔ་མ་ལ་ལྟོས་མི་དགོས་པའི་དབང་དུ་བྱས་ཏེ།
སློབ་དཔོན་བདག་ཉིད་འཇུག་པར་བྱའོ། ། དེ་ནས་ཡང་རྟེན་དེ་སྔ་མ་བཞིན་བྱིན་གྱིས་བརླབས་ལ་བསྲེག་ཁང་དུ་གཞུག་གོ ། དེ་ནས་མེ་ཚང་དུ་གཞུག་པ་ལ་སོགས་པ་གཞན་ཐམས་ཅད་ནི་ཞི་བའི་སྦྱིན་སྲེག་གི་ཆོ་ག་རྒྱས་པའམ། འབྲིང་ངམ། བསྡུས་པ་གང་བྱེད་ཀྱང་རུང་སྟེ་ཚུལ་ཇི་བཞིན་དུ་བྱའོ། ། དེ་དག་གི་སྐབས་སྐབས་སུ་མེའི་ལྟས་དང་བསྟུན་ནས་བུམ་པའི་ཆུས་བསང་བ་དང༌། སུམྦྷ་ནིའི་སྔགས་ཟློས་པ་གལ་ཆེའོ། ། དེ་བཞིན་དུ་བདག་ལ་གོ་ཆ་གསུམ་གྱིས་བསྲུང་བ་ཡང་གལ་ཆེའོ། ། མཐར་མེ་ལྷའི་བྱ་བ་ཚུན་ཆད་རྫོགས་པར་འབྱོར་པ་དང་སྦྱར་བ་ཚོགས་ལ་ལོངས་སྤྱད་དོ། ། གསོན་པོ་རྣམས་ཀྱི་དོན་དུ་ཡི་གེ་བརྒྱ་པ་གདོན།
བཀྲ་ཤིས་ཀྱི་ཚིགས་སུ་བཅད་པ་བརྗོད། མགོ་ལ་མེ་ཏོག་གི་ཕྲེང་བ་ཡང་སྦྱིན་ནོ། ། ཆོ་ག་རྫོགས་པ་དང་ཡང་ཚོམ་ངམ་སྔགས་ཀྱི་བསྲུང་བ་དང་གོ་ཆ་རྣམ་གསུམ་བཅིང་ངོ༌། ། འདི་ནི་རོ་ལྷག་པའི་ལྷར་བསྐྱེད་དེ་མཆོད་གནས་སུ་བྱ་བའི་ལུགས་ཡིན་ནོ། ། གཞན་དག་གི་ནི་བསྲེག་རྫས་དང་ཡོན་བདག་ཏུ་བྱ་བའི་ལུགས་ཀྱང་བཞེད་དེ། བརྒྱུད་པ་འདིས་མི་བཞེད་དོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
