ས་སྐྱ་བཀའ་འབུམ།
པོད ༣༠༥
འཇམ་དཔལ་གྱི་བསྟོད་པའི་རྣམ་བཤད།
༼ན༽ ༄༅། །འཇམ་དཔལ་གྱི་བསྟོད་པའི་རྣམ་བཤད་བཞུགས།། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། བློ་གྲོས་གཙུག་ན་ཡོན་ཏན་ནོར་བུའི་འོད་གསལ་ཞིང༌། ། བདེན་གཉིས་རོ་འཛིན་སྟོང་ཉིད་ཕུད་སྒྲའི་སྒྲ་སྒྲོགས་ལ། ། མཁྱེན་བརྩེའི་ལྟ་ཟེར་ཕས་རྒོལ་སྐྱེ་བོས་མི་བཟོད་པ། ། བློ་གསལ་རྒྱ་མཚོའི་རྒྱན་གྱུར་དཔལ་ལྡན་ཀླུ་དབང་རྒྱལ། ། གང་གིས་རྒྱལ་བའི་ཡེ་ཤེས་ཆུ། ། གཏིང་དཔག་དཀའ་བའི་རྒྱ་མཚོ་ལ། ། དེ་ལྟ་དེ་མཁྱེན་དེ་ལྟ་ནའང༌། །
དད་པས་དེ་དོན་དེ་ཡིས་དཔགས། ། འདི་དོན་རྒྱས་པར་བློ་ཞན་པ། ། བདག་གིས་དབྱེ་བར་མི་ནུས་ཀྱང༌། ། དམ་པའི་གྲོགས་ཀྱིས་བསྐུལ་བའི་ངོར། ། ཅུང་ཟད་སྤེལ་བའི་རྣམ་བཤད་བྱ། ། འདིར་བྱང་ཆུབ་སེམས་དཔའ་སེམས་དཔའ་ཆེན་པོ་འདི་སྒོ་གསུམ་གྱི་ཡོན་ཏན་གང་ཅིའང་རུང་བའི་ཆ་ཤས་ཙམ་ཡང་བདེ་བར་གཤེགས་པ་རྒྱ་མཚོ་དག་གིས་བསྔགས་པར་མཛད་ཀྱང་བས་པར་འགྱུར་བ་མི་མངའ་མོད། དེ་ལྟར་ནའང་ཀུན་རྫོབ་ཀྱི་ཆ་རྣམ་པར་བཟུང་སྟེ། ཡོན་ཏན་གྱི་རིགས་མདོ་ཙམ་ཞིག་བསྡུ་བར་བཞེད་ནས་བསྟོད་པ་འདི་མཛད་དོ། ། འདིའི་རྣམ་པར་བཤད་པ་ཡང༌། སྒྲའི་བཤད་པ་དང་རྗེས་སུ་བསྟུན་ནས་སྒྲ་ཇི་བཞིན་པ་དང་ཇི་བཞིན་མ་ཡིན་པ་ལ་སོགས་པ་དང་སྦྱར་ཏེ་བཤད་ན་རྡོ་རྗེ་ཐེག་པ་དང་ཕ་རོལ་ཏུ་ཕྱིན་པ་ལས་གྲགས་པའི་ཡོན་ཏན་མཐའ་དག་གཞུང་འདི་ཉིད་དུ་འདུ་བར་རྩོམ་པ་པོ་ཉིད་ཀྱིས་དགོངས་ཀྱང༌།
དེ་ཙམ་ཞིག་བཤད་ན་ཡི་གེ་མངས་པར་འགྱུར་བ་དང༌། རྡོ་རྗེ་ཐེག་པ་ལས་གྲགས་པ་འགའ་ཞིག་ཐུན་མོང་དུ་བཤད་དུ་མི་རུང་བས། འདིར་སྒྲ་ཇི་བཞིན་པའི་བཤད་པ་གཞུང་ན་ཇི་ལྟར་སྣང་བ་དེ་ལས་ཅུང་ཟད་ཅིག་ལྷག་པ་དང་བཅས་པ་བཤད་པར་བྱའོ། ། དེ་ལ་ཐོག་མར་མཚུངས་མེད་བླ་མའི་ཞབས་ལ་ཕྱག་འཚལ་ནས། ཞེས་བྱ་བ་ལ་སོགས་པ་སྟེ། འདི་ལ་ཡང་དགོས་པ་དང༌། བསྡུས་པ་དང༌། ཚིག་གི་དོན་གསུམ་ལས། དང་པོ་ནི་བཅོམ་ལྡན་འདས་ཀྱིས་མདོ་ལས། དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་ཀྱི་མཚན་བསྐལ་པའམ་བསྐལ་པ་ལས་ལྷག་པར་བརྗོད་པ་བས།
སྐྱེས་བུ་གང་ཞིག་གིས་འཇམ་དཔལ་ཞེས་བརྗོད་ན། དེ་ཉིད་དེའི་བསོད་ནམས་ཆེན་པོར་འགྱུར་རོ་ཞེས་གསུངས་པས་ན། འཇམ་དཔལ་ཞེས་པའི་མིང་ཙམ་ལ་ཡང་བསོད་ནམས་དེ་སྲིད་ཡོད་ན། གང་གིས་དེའི་ཡོན་ཏན་ཡིད་ལ་བསམས་ཏེ་བསྟོད་པ་ངག་ཏུ་བརྗོད་ན་ལྟ་སྨོས་ཀྱང་ཅི་དགོས་སྙམ་དུ་དགོངས་ནས་རྩེ་གཅིག་པའི་ཐུགས་ཀྱིས་བསྟོད་པ་འདི་མཛད་དོ། ། བསྡུས་པའི་དོན་ལ། ཀླད་དང༌། གཞུང་དང༌། མཇུག་གི་དོན་གསུམ་ལས། བར་པ་ལ་སྐུ་བསྐྱེད་པའི་རིམ་པ་དང༌། གསུང་གསང་སྔགས་ཀྱི་བཟླས་པ་དང༌།
ཐུགས་མཐར་ཐུག་གི་ཡོན་ཏན་ལ་བསྟོད་པའོ། ། ནང་གསེས་ཀྱི་དབྱེ་བ་གཞུང་ཉིད་དུ་གསལ་ལོ། ། ཚིག་གི་དོན་ལ་མཚུངས་མེད་ཅེས་པ་ནི་གང་གིས་རྩོམ་པ་པོ་ཉིད་ལ་འཇམ་པའི་དབྱངས་ཀྱི་གདམས་ངག་རྗེས་སུ་བསྟན་པ་དེ་ཉིད་མཚུངས་པ་མེད་པའི་བླ་མ་ཡིན་པས་དེ་ལ་ཕྱག་འཚལ་ནས་བསྟོད་པ་འདི་བརྗོད་ཅེས་སྦྲེལ་ལོ། ། གང་ལ་བསྟོད་ན་སྐུ་གསུང་ཐུགས་ཀྱི་ཡོན་ཏན་རིམ་པ་བཞིན་སྨོས་པ། འཇམ་དཔལ་འཇམ་དབྱངས་འཇམ་པའི་རྡོ་རྗེ་སྟེ། དེ་ཉིད་དུས་གསུམ་གྱི་རྒྱལ་བ་ཐམས་ཅད་བསྐྱེད་པའི་ཡབ་སྟེ། དངོས་སུ་ན་དེ་དག་གི་སེམས་བསྐྱེད་པའི་སློབ་དཔོན་ཡིན་ལ། དོན་གྱིས་ན་བཅོམ་ལྡན་འདས་ཀྱིས་འཇམ་དཔལ་ནི་སྟོང་པ་ཉིད་ཀྱི་ཚིག་བླ་དགས་སོ། ། སྤྱན་རས་གཟིགས་ནི་སྙིང་རྗེ་ཆེན་པོའི་ཚིག་བླ་དགས་ཏེ། སྟོང་པ་ཉིད་དང་སྙིང་རྗེ་ལས་དེ་བཞིན་གཤེགས་པ་འབྱུང་བར་འགྱུར་རོ་ཞེས་གསུངས་པ་བཞིན་ནོ། །
དེ་ལྟ་བུའི་ཡུལ་དེ་ལ་བདག་ཁོ་ནར་མ་ཟད། མུ་སྟེགས་བྱེད་ཀྱི་སྟོན་པས་ཀྱང་མཆོད་དོ་ཞེས་འཆད་པ་ནི། དྲག་པོ་ཞེས་བྱ་བ་ལ་སོགས་པ་སྟེ། འདི་དངོས་སུ་དྲག་པོ་ནི་དབང་ཕྱུག འཕྲོག་བྱེད་ནི་ཁྱབ་འཇུག དབྱིག་གི་སྙིང་པོ་ཚངས་པ། སྲེག་བྱེད་མེ་ལྷ། མིག་སྟོང་བརྒྱ་བྱིན་ཏེ་དེ་དག་གིས་ཕྱག་བྱས་པ་ཡིན་ལ། དོན་དུ་ན་དྲག་པོ་ལ་སོགས་པ་རིམ་པ་ལྟར་འདོད་ཆགས་དང༌། ཞེ་སྡང་དང༌།
གཏི་མུག་དང༌། ཕྲག་དོག་དང༌། ང་རྒྱལ་ཡིན་ལ། གཙུག་གི་ནོར་བུ་ནི་ལྷ་ཆེན་པོ་དག་ལ་ཡོད་པ་ལྟར་ཉོན་མོངས་པ་དག་ལ་ཡོད་པའི་ཆོས་ཏེ། དེ་ཡང་ལེགས་པར་སྦྱར་བ་ལ་ཙཱུ་ཏཱ་མ་ཎི་ཞེས་བྱ་ལ། དེ་ཡང་ཙཱུ་ཏ་ནི་འཆི་འཕོ། དུཿཁ་མ་ན་ནི་ཡིད་མི་བདེ་བ་སྟེ། དེ་ལྟར་ན་འཁོར་བའི་རྒྱུ་ཉོན་མོངས་དང་འབྲས་བུ་སྡུག་བསྔལ་དག་སྟོང་པ་ཉིད་བསྒོམས་ན་ཞི་བར་འགྱུར་རོ་ཞེས་བྱ་བའི་དོན་ཏོ། ། གཞན་ཡང་དེ་དག་ཏུ་མ་ཟད། འཇིག་རྟེན་ལས་འདས་པས་ཀྱང་མཆོད་པ་ནི།
སངས་རྒྱས་ཞེས་པ་ཤླཽ་ཀ་གཉིས་ཏེ། དེ་ཡང་མདོ་ལས་ངེད་སངས་རྒྱས་ཐམས་ཅད་བསྐྱེད་པའི་ཡབ་ཅེས་པ་དང༌། བྱམས་པས་སྨྲས་པ། ང་ལྟ་བུའི་ས་བཅུ་པས་འཇིག་རྟེན་གྱི་ཁམས་བཀང་སྟེ་རྩེ་གཅིག་ཏུ་བལྟས་ཀྱང༌། བྱང་ཆུབ་སེམས་དཔའ་འཇམ་དཔལ་གྱི་གོམ་པར་འདོར་འཇོག་ཀྱང་མི་ཤེས་སོ་ཞེས་པ་དང༌། ཤཱ་རིའི་བུ་ལ་སོགས་པ་དགྲ་བཅོམ་པ་ལྔ་བརྒྱ་ཙམ་འཇམ་དཔལ་གྱི་གསུང་མཉན་པའི་ཕྱིར་ལྷགས་སོ་ཞེས་པ་དང༌། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཁྱོད་ཀྱིས་འགྱོད་པ་ནི་ཕྱོགས་བཅུའི་སངས་རྒྱས་རྣམས་ལ་བསྐལ་པར་བཤགས་ཀྱང་མི་འདག་གི འོན་ཀྱང་འཇམ་དཔལ་གཞོན་ནུར་གྱུར་པ་ལ་སྐྱབས་སུ་སོང་ཤིག་དང་དེས་སྟོན་པར་འགྱུར་རོ་ཞེས་གསུངས་པ་བཞིན་ནོ། ། དེས་ན་བདག་ཀྱང་སྙན་ངག་མེ་ཏོག་སྙིམ་པས་མཆོད་ཅེས་སྦྲེལ་ཏེ།
སྙིམ་པའི་མེ་ཏོག་ལ་དབྱིབས་ལེགས་པ་དྲི་ཞིམ་པ་ཉེ་བར་མཁོ་བའི་ཆོས་གསུམ་ཡོད་པ་ལྟར། བསྟོད་པ་འདིའང་བསྡེབས་ལེགས་པས་རྣར་སྙན་པ། དོན་དང་ལྡན་པས་ཡིད་དུ་འོང་བ། སྐབས་སུ་བབ་པས་ཉེ་བར་མཁོ་བའི་ཆོས་གསུམ་དང་ལྡན་པས་བསྟོད་དོ་ཞེས་པའོ། ། ད་ནི་བསྐྱེད་པའི་རིམ་པ་སྐུའི་ཡོན་ཏན་ལས་དཔགས་ཏེ་བསྟོད་པ་ལ། ཐོག་མར་ཨ་ར་པ་ཙ་ན་ཞེས་གང་གྲགས་པ་དེའི་ཡོན་ཏན་ནི་བཙོ་མའི་གསེར་དང་ཞེས་བྱ་བ་ལ་སོགས་པ་སྟེ། འདིའི་དོན་ཡང་མདོ་ལས། དུ་བ་ལས་ནི་མེར་ཤེས་ཤིང༌། ། ཆུ་སྐྱར་ལས་ནི་ཆུར་ཤེས་ལྟར། ། བྱང་ཆུབ་སེམས་དཔའ་བློ་ལྡན་གྱི། །
རིགས་ནི་མཚན་མ་དག་ལས་ཤེས། ། ཞེས་གསུངས་པ་ལྟར་ཁ་དོག་དང་ཕྱག་མཚན་ལ་སོགས་པའི་ཁྱད་པར་ལས་ཡོན་ཏན་གྱི་བྱེ་བྲག་གོ་བར་ནུས་པ་སྟེ། བླ་མས་སྟོན་པར་འགྱུར་བ་དང་ཡི་གེ་མངས་པས་འཇིགས་པས་དེའི་རིགས་ཅན་མཐའ་དག་འདིར་མི་བྲིའོ། ། འཇམ་དཔལ་གྱི་བྱེ་བྲག་གཞན་ལ་བསྟོད་པ། རབ་དཀར་ཨནྡ་རྙིལ་དང་ཞེས་པ་སྟེ། འཇམ་དཔལ་དཔའ་བོ་གྲུབ་པ་ལ་སོགས་པ་འགའ་ཞིག་གངས་རི་ལྟར་དཀར་བ་དང༌། དེ་བཞིན་དུ་ལ་ལ་ཨནྡ་རྙིལ་ལྟར་སྔོ་བ་དང༌། མརྒད་ལྟར་ལྗང་བ་དང༌། ལི་ཁྲི་ལྟར་དམར་བ་དང༌། གཞི་ཐ་དད་ཀྱི་ཤེལ་ལྟར་ཕྱེད་གཟུགས་དང༌།
ཕུག་རོན་གྱི་མགྲིན་པ་ལྟར་དུ་མའི་མདངས་དང་ལྡན་པ་ཡིན་ལ། ཆོས་ཐམས་ཅད་ངོ་བོ་ཉིད་མེད་པར་ཐུགས་སུ་ཆུད་པས་ནམ་མཁའི་ཁམས་ཀུན་གོམ་པ་གཅིག་གིས་གནོན་པར་ནུས་ལ། ཡོན་ཏན་གྱི་ཁྱད་པར་དུ་མ་བརྙེས་པས་ཕྱག་མཚན་དུ་མས་སྒེག་པའོ། ། མཚན་གྱི་དོན་ལ་བསྟོད་པར་བཞེད་ནས་སངས་རྒྱས་ཐམས་ཅད་ཅེས་པ་སྟེ། འདིའི་དོན་ཡང༌། དུས་གསུམ་དུས་མེད་རྟོགས་པ་པོ། ། ཞེས་གསུངས་པ་ལྟར་དུས་གསུམ་དུས་མེད་རྟོགས་པའི་བརྡར་སངས་རྒྱས་ཐམས་ཅད་བསྐྱོད་པའི་ཡབ་ཏུ་གྱུར་ཀྱང་བྱིས་པ་ལོ་བརྒྱད་དམ་བཅུ་དྲུག་ལོན་པ་ལྟར་སྣང་བས་བྱིས་པའི་གཟུགས་སུ་འཛིན་ལ། ཚངས་པར་སྤྱོད་པ་གཞོན་ནུའི་ས་པ་ཡིན་པས་འཇམ་དཔལ་གཞོན་ནུ་ཞེས་སྨོས་ཀྱང་བྱང་ཆུབ་སེམས་དཔའི་རྒན་རབས་སུ་གྲགས་པ་སྤྱན་རས་གཟིགས་དང༌། ཕྱག་ན་རྡོ་རྗེ་དང༌། ཀུན་གྱི་སྒྲས་བྱང་ཆུབ་སེམས་དཔའ་གཞན་རྣམས་ཀྱི་ཡང་བླ་མ་སྟེ་བཙུན་པ་ཟླ་བས་ཇི་སྐད་བཤད་པ་བཞིན་ནོ། །
གཞན་ཡང་འཇམ་དཔལ་ཁྲོ་བོའི་ཆ་ལུགས་ལ་བསྟོད་པ་འཇམ་པའི་མཚན་ལྡན་ཞེས་པ་ཤླཽ་ཀ་གཉིས་ཏེ། འདིའི་དོན་ཡང་བཅོམ་ལྡན་འདས་ཀྱིས། གདུག་ཅིང་གཏུམ་པའི་སེམས་ལྡན་ལ། ། ཞི་བ་ཉེ་བར་མི་སྦྱོར་ཏེ། ། འདི་མཁྱེན་རྡོ་རྗེ་འཆང་བ་ཡིས། ། ཁྲོ་བོ་དེ་བཞིན་གཤེགས་སྐུར་གྱུར། ། ཞེས་གསུངས་པ་ལྟར་རོ། ། གདུལ་བྱ་འགའ་ཞིག་ལ་གཤིན་རྗེ་གཤེད་ཅེས་བྱ་བར་གྱུར་ཏེ། ཇི་སྐད་དུ། བཅོམ་ལྡན་འཇམ་པའི་དབྱངས་འདི་ནི། །
ཁྲོ་བོར་གྱུར་ན་གཤིན་རྗེ་གཤེད། ། དེ་མཐོང་ནས་ནི་ཁྲོ་བོ་གཞན། ། ཐམས་ཅད་ཀུན་གྱིས་ལག་ཆ་ཤོར། ། ཞེས་གསུངས་པ་བཞིན་ནོ། ། གཞན་ཡང་རྣམ་པར་འཕྲུལ་པ་བསམ་གྱིས་མི་ཁྱབ་པ་ཉིད་དུ་དགོངས་ནས་བསྟོད་པ། ལ་ལར་དཀྱིལ་འཁོར་གཙོ་བོ་ཞེས་བྱ་བ་ལ་སོགས་པ་ཤླཽ་ཀ་གཉིས་ཏེ། འདིའི་དོན་ཡང་བཅོམ་ལྡན་འདས་ཀྱིས། གང་དང་གང་གིས་རྣམ་པ་ཡིས། ། སྐྱེས་པ་རྣམས་ཀྱི་ཡིད་སྦྱོར་བ། ། དེས་ན་དེ་ཡི་བདག་ཉིད་འགྱུར། །
སྣ་ཚོགས་གཟུགས་ནོར་དེ་བཞིན་ནོ། ། ཞེས་གསུངས་པ་ལྟར། གདུལ་བྱའི་བྱེ་བྲག་གིས་འཇམ་པའི་དབྱངས་ཉིད། གསང་བ་འདུས་པའི་དཀྱིལ་འཁོར་གྱི་གཙོ་བོར་གྱུར་ལ། དེ་ཉིད་འདུས་པའི་འཁོར་དུ་གྱུར་ཅིང༌། འཇིག་རྟེན་གྱི་ཁམས་གཞན་ན་སངས་རྒྱས་ནས་ཆོས་ཀྱི་འཁོར་ལོ་བསྐོར་ལ། གདུལ་བྱ་འགའ་ཞིག་ལ་བྱང་ཆུབ་སེམས་དཔར་བསྟན་ནས། སྤྲུལ་པ་སངས་རྒྱས་འགྱེད་པ་དང༌། དེ་བཞིན་དུ་ལ་ལར་ཉན་ཐོས་དང་རང་སངས་རྒྱས་དང་བརྟུལ་ཞུགས་བཟང་པོ་སྟེ། དགེ་སློང་དང༌།
དགེ་བསྙེན་དང༌། ལ་ལར་འཇིག་རྟེན་པའི་ཆེན་པོར་སྤྲུལ་པ་དང༌། སོགས་ཀྱི་སྒྲས། རི་བོང་དང༌། སྟག་དང༌། ས་དང༌། ཆུ་ལ་སོགས་པས་དོན་མཛད་པ་སྟེ། ཇི་སྐད་དུ། རི་བོང་སྟག་དང་སེང་གེ་དང༌། ། གླང་པོ་རྣམས་ཀྱི་གཟུགས་སུ་ཡང༌། །
སྙིང་རྗེས་ཕན་པའི་སེམས་ཀྱིས་ནི། ། ཕྱག་རྒྱ་གྲུབ་པ་སྐྱེ་བར་འགྱུར། ། ཞེས་པ་བཞིན་ནོ། ། ད་ནི་གསང་སྔགས་ཀྱི་བཟླས་པ་ལ་བསྟོད་པར་བཞེད་ན། འཇམ་པའི་གསུང་ལྡན་རིག་བྱེད་འདྲེན་པའི་དབྱངས། ། ཞེས་བྱ་བ་ལ་སོགས་པ་གསུངས་ཏེ། འདིའི་དོན་བཅོམ་ལྡན་འདས་ཀྱིས་གསུང་གི་རིག་སྔགས་ཀྱི་རྣམ་འཕྲུལ་དུ་མས་སེམས་ཅན་གྱི་མ་རིག་པའི་མུན་པ་སེལ་བར་མཛད་པ་སྟེ། དེ་ཡང་འཇམ་པའི་གསུང་ཞེས་པའི་སྒྲ་ལེགས་པར་སྦྱར་བ་ལས་མཉྫུ་ཝཱ་གི་ཞེས་འབྱུང་བའི་སྒྲ་ལས་དྲངས་ན། ན་མོ་མཉྫུ་ཤྲཱི་ཀུ་མཱ་རཱ་ཡ། ཞེས་པ་ལ་སོགས་པ་དང༌།
ཨོཾ་ཝཱ་གཱི་ཤྭ་རི་མུཾ་ཞེས་བྱ་བ་ལ་སོགས་པ་དུ་མ་ཞིག་ཡོད་དོ་ཞེས་སློབ་དཔོན་གྱིས་དགོངས་སོ། ། གཞན་ཡང་རིག་བྱེད་འདྲེན་པ་ཞེས་པ་ནི་བྲམ་ཟེ་རྣམས་ཀྱི་རིག་བྱེད་འདོན་པའི་ཐོག་མར། ཨོཾ་ཞེས་པ་ནས་འདྲེན་པས་ན། ཨོཾ་གྱི་དོན་དེ་གསང་སྔགས་ཐམས་ཅད་ཀྱིའང་ཐོག་མར་སྦྱར་རོ། ། ཡི་གེ་ལྔ་ནི་ཆོས་རྣམས་ཀུན་གྱི་སྒོ་ཞེས་པ་ནི། ཨ་ར་པ་ཙ་ན་ཞེས་བྱ་བའི་དོན་ཏེ། འདི་ལ་སྒྲའི་བཤད་པ་མདོ་རྒྱུད་དག་ལས་བསམ་གྱིས་མི་ཁྱབ་པ་ཅིག་གསུངས་ལ། སྒྲ་པ་དག་གིས་བཤད་ན་ཤེས་བྱ་ཇི་ལྟ་བ་དང་ཇི་སྙེད་པ་མཐའ་དག་ལ་འཇུག་པའི་ཆོས་ཀྱི་སྒོར་འགྱུར་རོ་ཞེས་གསུང་ཡང༌། འདིར་འབུམ་དང་ཉི་ཁྲི་ལ་སོགས་པ་ནས་འབྱུང་བ་ལྟར་བཤད་ན། ཨ།
ཨ་ནུཏྤན་ནི་མ་སྐྱེས་པ། ར། བི་ར་ཛ་ནི་རྡུལ་དང་བྲལ་བ། པ། པ་ར་མ་ཨརྠ་ནི་དོན་དམ་པ། ཙ། ཨ་ཙཱུ་ཏ་ནི་འཆི་འཕོ་མེད་པ། ན། ནཱ་མ་ཙི་ག་ཏ་ནི་མིང་མེད་ཅིང་མིང་དང་བྲལ་བ་སྟེ། ཨ་ཞེས་བྱ་བ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། །
གཞན་ཡང་རྒྱུད་དག་ལས། ཨ། ཨ་ནཱཏྨ་ནི་བདག་མེད་པ། ར། རཱ་ག་ནི་འདོད་ཆགས་དང་བྲལ་བ་ཞེས་བྱ་བ་ལ་སོགས་པ་གསུངས་ལ། གཞན་ལས་ཀྱང་བཤད་ཚུལ་དུ་མ་ཞིག་འབྱུང་མོད་ཀྱི་མ་བྲིས་སོ། ། བློ་མཆོག་ཡི་གེ་གཅིག་པ་ནི་ལེགས་པར་སྦྱར་བ་ལས་བློ་ལ་དྷཱིཿཞེས་ཟེར་བས་སོ། ། དེས་ན་དེ་དག་གིས་ནི་འདི་སྐད་སྟོན་ཏེ། རིག་བྱེད་ཀྱི་ཨོཾ་དང་ཡི་གེ་ལྔས་ཨ་ར་པ་ཙ་ན་དང༌། བློ་མཆོག་གིས་དྷཱིཿསྟེ།
བཅོམ་ལྡན་འདས་ཀྱིས་གསང་སྔགས་ཉིད་བསྡུས་པ་ཡིན་ནོ། ། ཨོཾ་གྱི་ང་རོ་ཞེས་བྱ་བ་ལ་སོགས་པ་ནི་ཁྲོ་བོའི་གསང་སྔགས་ཏེ། དེ་ཡང་ཡི་གེ་སུམ་ཅུ་གཉིས་པ་དང་བདུན་པ་ལ་སོགས་པ་དུ་མ་ཞིག་གྲགས་ཏེ། འདིའི་དོན་གཏིང་དཔག་དཀའ་བས་རབ་ཟབ་ཅེས་སྨོས་ཏེ། འོན་ཀྱང་རྒྱུད་ཀྱི་སྐབས་སུ་འཆད་པར་འགྱུར་བས་འདིར་མི་བྲིའོ། ། གཞན་ཡང་མཚན་གྱི་སྒྲས་སྐུ་བཞི་ལ་བསྟོད་པ་ཆོས་སྐུ་ཞེས་བྱ་བ་ལ་སོགས་པ་སྟེ། འདིའི་དོན་ཡང་མཉྫུ་ཞེས་བྱ་བ་འཇམ་པའི་སྒྲས་རྟེན་སྤྲོས་བྲལ་ཆོས་ཀྱི་སྐུ་སྤྱིར་བསྟན་པ་དང༌། རྡོ་རྗེའི་སྒྲས་ཟག་པ་མེད་པའི་བདེ་བ་དང་ལྡན་པ་ལོངས་སྤྱོད་རྫོགས་པ་དང༌། དཔལ་གྱི་སྒྲས་གཞན་དོན་ཕུན་སུམ་ཚོགས་པ་སྤྲུལ་པའི་སྐུ་དང༌། དབྱངས་ཀྱི་སྒྲས་ཡེ་ཤེས་ཀྱིས་བསྡུས་པའི་ངོ་བོ་ཉིད་ཀྱི་སྐུ་སྟེ།
དེ་དག་གིས་ཆོས་སྐུ་དང་ལོངས་སྐུ་ནི་གཞུང་ཉིད་ལས་འཇམ་པའི་དང་ཞེས་པ་དང༌། རྡོ་རྗེའི་སྐུ་ཞེས་པས་དངོས་སུ་བསྟན་ལ། ཕྱི་མ་གཉིས་ནི་ཤུགས་ཀྱིས་བསྟན་ཏེ། ཟུང་འཇུག་ཅེས་པ་ནི་བསོད་ནམས་དང་ཡེ་ཤེས་ཀྱི་ཚོགས་གཉིས་དབྱེར་མེད་པ་སྟེ། དེ་ཉིད་ཤྲཱི་ཞེས་པ་དཔལ་ལ་ཡོད་པའི་དོན་ཡིན་ནོ། ། ཡེ་ཤེས་ལྔ་ནི་ཐུགས་ཀྱི་ཡོན་ཏན་ཡིན་ལ་དེ་གཞན་ལ་སྟོན་པ་ནི་ཨ་ར་པ་ཙ་ན་ཞེས་པའི་ང་རོ་ལྔ་འབྱུང་ལ། དེ་ཉིད་གྷོ་ཥ་ཞེས་པ་དབྱངས་ཀྱི་དོན་ཡིན་ནོ། ། དེ་ལྟ་བུའི་མཚན་གྱི་དོན་གྱིས་ཡོན་ཏན་གྱི་ཁྱད་པར་སྟོན་པ་ཡང༌། འཇམ་དཔལ་འཇམ་དབྱངས་འཇམ་པའི་རྡོ་རྗེ་ལ། ། དད་པས་བསྟོད་པ་འདིས་ནི་བརྗོད་པར་བགྱི། །
ཞེས་སྔར་སྨོས་པའི་དོན་ཉིད་དོ། ། དེ་ལྟ་བུའི་ཡུལ་དེ་ལ་བསྟོད་པའི་དགོངས་པ་ཡང༌། སངས་རྒྱས་གངྒཱའི་ཞེས་གསུངས་ཏེ། དེའི་དོན་ཡང་མདོ་ལས། དེ་བཞིན་གཤེགས་པ་གངྒཱའི་ཀླུང་གི་མཚན་བསྐལ་པ་ལས་ལྷག་པར་བརྗོད་པ་བས། གང་གིས་འཇམ་དཔལ་ཞེས་བརྗོད་ན་དེ་ཉིད་དེའི་བསོད་ནམས་ཆེན་པོར་འགྱུར་རོ། ། ཞེས་གསུངས་པ་བཞིན་ནོ། ། དེ་ཡང་ངེས་པའི་དོན་གྱི་མདོ་སྡེ་ལས་གསུངས་སོ་ཞེས་སྟོན་པ་ནི། བདེན་པར་གསུངས་ཀྱིས་ཞེས་བྱ་བ་སྦྲེལ་ལོ། ། གཞན་ཡང་ཡོན་ཏན་ཟད་མི་ཤེས་པ་ཉིད་དུ་བསྟན་པ་ནི།
སྐོམ་པས་ཉེན་པ་ཞེས་བྱ་བ་ལ་སོགས་པ་ཤླཽ་ཀ་གཉིས་ཏེ་རྟོགས་པར་སླའོ། ། ད་ནི་འདི་སྙམ་དུ་དེ་ལྟ་བུའི་ཡོན་ཏན་དཔག་ཏུ་མེད་པ་དེས་སེམས་ཅན་རྣམས་ལ་ཕན་བདེའི་བྱེད་པ་ཇི་ལྟ་བུ་ཞིག་ཏུ་འགྱུར་སྙམ་ན། དེའི་རྟོགས་པ་བསལ་བའི་ཕྱིར་སྲིད་པར་འདོད་པ་ཞེས་བྱ་བ་ལ་སོགས་པ་སྨོས་ཏེ། འདིའི་དོན་ཐེག་པ་འདིར་མ་ཞུགས་པའི་མུ་སྟེགས་བྱེད་སྲིད་པ་ལ་བདེ་བར་འདོད་པ་དེ་དག་ཀྱང་སྡུག་བསྔལ་གྱིས་གདུངས་པ་ཐུགས་རྗེའི་བསིལ་ཟེར་གྱིས་ཞི་བར་མཛད་ལ། ཆོས་འདི་པར་གཏོགས་པ་དག་ཀྱང་རེ་ཞིག་རང་དགའ་བའི་འབྲས་བུ་གསུམ་ལ་བཀོད་ནས། མཐར་ཐམས་ཅད་ཀྱང་ཤེས་བྱ་མ་ལུས་པར་ཐུགས་སུ་ཆུད་པའི་བླ་ན་མེད་པ་ཉིད་ཀྱི་ས་ལ་འགོད་ལ། དེ་ཉིད་ཀྱིས་ན་སྐུ་གསུང་ཐུགས་ཀྱི་ཕྲིན་ལས་གང་ལ་ཅིས་འདུལ་དེ་ལ་དེའི་རྣམ་པར་སེམས་ཅན་གྱི་བསམ་པ་འགེངས་པས་ན་མཐའ་ཡས་སོ་ཞེས་བྱ་བའི་དོན་ཏོ། ། ད་ནི་དེ་ལྟར་དངོས་དང་ཤུགས་སུ་ཐོབ་བྱའི་ཡོན་ཏན་དང༌། ཐོབ་བྱེད་ཀྱི་ཐབས་བསྟན་པར་སྐབས་སུ་བབ་པའི་བསྟོད་པ་ཉིད་རྫོགས་ནས། མཐར་ཕྱིན་པའི་བྱ་བ་ཡོངས་སུ་བསྔོ་བ་ནི།
འབྲས་བུ་འཇམ་དཔལ་ཡང་ཉི་མ་ལྟར་ཐམས་ཅད་དུ་འཆར་བར་གྱུར་ཅིག་ཅེས་བྱ་བ་དང༌། ལམ་ཟུང་འཇུག་ཀྱང་སྒྲོན་མ་བཞིན་མ་རིག་པ་སེལ་བར་གྱུར་ཅིག་ཅེས་བྱ་བ་དང༌། གང་ཟག་བདག་ཀྱང་འཇམ་དཔལ་ལྟར་སེམས་ཅན་གྱི་མགོན་དུ་གྱུར་ཅིག་ཅེས་བྱ་བ་གསུམ། དེ་ལྟར་དང༌། སྐྱེ་བ་དང༌། བྱང་ཆུབ་ཅེས་བྱ་བས་རིམ་པ་ལྟར་སྟོན་ཏོ། ། དེ་ལྟར་དེ་དག་གིས་དངོས་སུ་སྟོན་པ་གཞུང་ཡི་གེའི་དོན་བཤད་ནས། ཤུགས་ལ་སྟོན་པ་ངག་མངོན་པར་རྟོགས་པའི་དོན་ནི་འདི་ཡིན་ཏེ། མཚུངས་མེད་བླ་མའི་ཞབས་ལ་ཞེས་བྱ་བ་ལ་སོགས་པས་བསྐྱེད་པའི་རིམ་པ་སྔོན་དུ་འགྲོ་བ་ཚོགས་གཉིས་བསགས་པ་དང༌། བཙོ་མ་གསེར་དང་ཞེས་བྱ་བ་ལ་སོགས་པས་དངོས་གཞི་ལམ་བསྐྱེད་པའི་རིམ་པ་ཨ་ར་པ་ཙ་ན་དང་དཔའ་བོ་གྲུབ་པ་ལ་སོགས་པ་ཞི་བ་མཐའ་དག་དང༌།
འཇམ་པའི་མཚན་ལྡན་ཞེས་པ་ལ་སོགས་པས་རྡོ་རྗེ་འཇིགས་བྱེད་དང་གཤིན་རྗེ་གཤེད་ལ་སོགས་པ་ཁྲོ་བོའི་མངོན་རྟོགས་མཐའ་དག་དང༌། དེ་ལྟར་ལམ་བསྒོམས་ནས་གསང་སྔགས་ཟློས་པ་ན། འཇམ་པའི་གསུང་ལྡན་ཞེས་བྱ་བ་ལ་སོགས་པས་ཞི་བའི་སྔགས་དང༌། ཨོཾ་གྱི་ང་རོ་ཞེས་བྱ་བ་ལ་སོགས་པ་ཁྲོ་བོའི་སྔགས་སྟོན་ལ། ལམ་རྫོགས་པའི་རིམ་པ་ནི། གཞུང་དེ་དག་ལ་མན་ངག་གི་བཤད་པས་གོ་བས་འདིར་མི་སྤྲོའོ། ། དེ་ལྟར་ལམ་རིམ་པ་གཉིས་བླ་མའི་མན་ངག་དང་ལྡན་པས་བསྒོམས་ན་འབྲས་བུ་སྐུ་བཞི་ཡེ་ཤེས་ལྔ་ལྡན་ཐོབ་བོ་ཞེས་སྟོན་པ་ནི། ཆོས་སྐུ་རབ་ཏུ་ཞི་བ་ཞེས་བྱ་བ་ལ་སོགས་པས་འཆད་པར་འགྱུར་རོ། ། དེ་ལྟར་ན་མཚན་གྱི་དོན་རྒྱུད་གསུམ་གྱི་འཁོར་ལོ་ཞེས་བྱ་བའི་དོན་ཡང་དེ་ཉིད་ཡིན་ཏེ། རྒྱུ་དང༌།
ལམ་དང༌། འབྲས་བུ་གསུམ་བར་མ་ཆད་པར་འཁོར་ལོ་ལྟར་འཇུག་པའི་ཚུལ་གྱིས་འཇམ་པའི་དབྱངས་ལ་བསྟོད་པ་ཡིན་ནོ། ། འདིའི་དོན་ཁོ་བོས་ཕྱོགས་ཙམ་ཞིག་བསྙད་པར་ཟད་ཀྱི། རྒྱས་པར་ཡི་གེ་མངས་པས་འཇིགས་པ་དང༌། འགའ་ཞིག་ཐུན་མོང་དུ་བཤད་དུ་མི་རུང་པས་འདིར་མ་སྤྲོས་སོ། ། དེ་ལྟར་ན་བདག་ཉིད་ཆེན་པོ་འདི་ནི་སྡེབ་སྦྱོར་ཁོ་ན་ལ་མཁས་པར་མ་ཟད་ཀྱི། དོན་གྱི་ཆ་དག་ལ་ཡང་སྔར་འདས་པའི་མཁས་པ་ཆེན་པོ་རྣམས་ཀྱིས་ཀྱང་དྲན་པའི་ཡུལ་དུ་བྱེད་མ་མྱོང་བ་དག་ལ་ཡང་མཁྱེན་པ་རྒྱས་པས་ན་ངེས་པར་འདི་ནི་གང་ལ་བསྟོད་པའི་ཡུལ་ཉིད་ལས་འདི་ལྟར་བྱུང་བའི་སྤོབས་པ་བརྙེས་པ་ཡིན་ནོ། ། དེ་ལྟར་རྣམ་བཤད་ངག་གི་ཟླ་ཟེར་གང༌། ། བསྟོད་དབྱངས་རྒྱ་མཚོའི་ངོགས་སུ་ལེགས་སྤྲོས་པས། ། ཚིག་གི་ཀུ་མུད་རྣམ་པར་ཕྱེ་བ་ལས། །
བྱུང་བའི་དོན་འདི་སྦྲང་རྩིའི་དམ་པ་ཡིན། ། གང་ཞིག་མཐོང་བས་ཡང་དག་ཉིད་རྟོགས་ལ། ། དེ་ལ་གནས་པས་ཆོས་ཚུལ་རྒྱ་མཚོའི་དོན། ། ཉེར་རྟོགས་ཚིག་གི་སྤོབས་པ་མི་ཟད་པ། ། འཇམ་དབྱངས་དཔལ་ལྡན་ས་གསུམ་བླ་མར་གྱུར། ། དྲན་པས་སྤྲོ་བའི་ཆུ་ཀླུང་འཕེལ་འགྱུར་ཞིང༌། ། བསམས་པས་ཤེས་བྱའི་གནས་ལ་མི་འཇིགས་ལ། ། བསྒོམས་པས་ཡང་སྲིད་རྣམ་པར་གྲོལ་འགྱུར་བ། ། བློ་མཆོག་ཁྱེད་ལ་སུ་ཞིག་བསྟེན་མི་བགྱིད། ། བདག་བློའི་འདམ་རྫབ་ཤིན་ཏུ་མི་གཙང་ཡང༌། །
བླ་མའི་གསུང་རབ་ས་བོན་དྲི་མེད་པས། ། ཚིག་འབྲེལ་མེ་ཏོག་དྲི་ངད་ལྡན་པ་འདི། ། བློ་གསལ་བུང་བས་བསྟེན་ན་དགེ་བར་འགྱུར། ། དཔལ་ལྡན་ཡོན་ཏན་དཔག་ཡས་དྲི་མེད་ནོར་བུའི་ཕྲེང་བས་མངོན་སྤྲས་རྒྱལ་ཡུམ་གྱི། ། རྣམ་ཐར་ཟབ་ཡངས་ངོ་མཚར་རྨད་བྱུང་སྤྱོད་པའི་དམ་པ་ཕྱོགས་ཙམ་རྣམ་བཤད་པ། ། ལེགས་པར་ཕྱེ་ལས་བདག་གི་རྒྱུད་ལ་བསོད་ནམས་རྣམ་དག་མཁའ་ལྟར་མུ་མེད་གང༌། ། ཐོབ་པ་དེ་ཡིས་འགྲོ་བས་ཀུན་དགའ་བ་ཡི་རྒྱལ་མཚན་མཚུངས་པ་མེད་འཛིན་ཤོག ། བདག་ཉིད་ཆེན་པོ་གྲགས་པ་རྒྱལ་མཚན་གྱིས་མཛད་པའི་འཇམ་པའི་དཔལ་གྱི་བསྟོད་པའི་རྣམ་པར་བཤད་པ་ཡི་གེ་ཉུང་ངུ་ཞེས་བྱ་བ། མཛད་པ་པོ་དེ་ཉིད་ཀྱི་ཞབས་ཀྱི་ཟེའུ་འབྲུ་དམ་པ་སྤྱི་བོས་གུས་པར་ལེན་པ། ཤཱཀྱའི་དགེ་བསྙེན་བརྡའ་སྤྲོད་པའི་གཙུག་ལག་ལ་མ་རྨོངས་པ་དེས་མངོན་པར་སྦྱར་བའོ།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
