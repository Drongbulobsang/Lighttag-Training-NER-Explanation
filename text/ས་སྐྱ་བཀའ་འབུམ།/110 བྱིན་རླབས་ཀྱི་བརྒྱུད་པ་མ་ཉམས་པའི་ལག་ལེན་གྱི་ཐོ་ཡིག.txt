ས་སྐྱ་བཀའ་འབུམ།
པོད ༡༡༠
བྱིན་རླབས་ཀྱི་བརྒྱུད་པ་མ་ཉམས་པའི་ལག་ལེན་གྱི་ཐོ་ཡིག
༼ཇ༽ ༄༅། །བྱིན་རླབས་ཀྱི་བརྒྱུད་པ་མ་ཉམས་པའི་ལག་ལེན་གྱི་ཐོ་ཡིག་བཞུགས་སོ།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། བྱིན་རླབས་ཀྱི་བརྒྱུད་པ་མ་ཉམས་པའི་ལག་ལེན་གྱི་ཐོ་ཡིག དབང་གི་ཆུ་བོ་མ་ཉམས་པར་ཐོབ་པའི་སློབ་མ་རྣམས་ཀྱི་དོན་དུ་སྔོན་དུ་བསྙེན་པ་ཅི་རིགས་པ་བྱས་ལ། ཁྱད་པར་དུ་གྱུར་པའི་དུས་སུ་སའི་ཕྱོགས་དབེན་ཞིང་གཙང་བར་བྱས་ལ། ཆང་དང་བདུད་རྩི་དང་སྤོས་ཀྱིས་བྱུག སྐུ་ཚོམ་བུའི་དཀྱིལ་འཁོར་མེ་ཏོག་གི་ཚོམ་བུ་བཅོ་ལྔ་ལྷའི་གནས་བཞིན་དུ་དགོད། གཙོ་མོའི་ཚོམ་བུའི་ནུབ་ཏུ་ཐོད་པའི་ནང་དུ་ཆང་ལ་བདུད་རྩི་སྦྱར་བ་བླུགས་ལ་བྱིན་གྱིས་བརླབས་ཏེ། འབྱུང་བ་རིམ་བརྩེགས་རི་རབ་དང་གཞལ་ཡས་ཁང་དུ་མོས་པ་བྱས་ལ་བཞག
དེའི་སྟེང་དུ་མེ་ལོང་ལ་སིནྡྷུ་རའམ་རམས་དང་ཤ་ཆེན་སྦྱངས་པའི་ཕྱེ་མ་དར་ལ་བཙགས་ཏེ་དེ་ལ་ཕྱི་རོལ་ཆོས་འབྱུང༌། ནང་གཞལ་ཡས་ཁང་པ་གྲུ་བཞི་པ་པདྨ་འདབ་མ་བཞི་པ་ལྟེ་བ་དང་བཅས་པ་ལ། གསུང་ཡིག་འབྲུའི་དཀྱིལ་འཁོར་ལྷ་མོ་རྣམས་ཀྱི་གནས་བཞིན་དུ་ས་བོན་བཅོ་ལྔ་དགོད། ཡང་ལྟེ་བར་ཐུགས་ཕྱག་མཚན་གྱི་དཀྱིལ་འཁོར་ཞེས་བྱ་བ་གྲི་གུག་དང་ཐོད་པ་བྲི་བར་བྱའོ། ། དེ་རས་དམར་པོས་ཁ་བཅད་དམ་ཡོལ་བ་ལ་སོགས་པ་བྱས་ལ་གཞལ་ཡས་ཁང་གི་ཚུལ་དུ་གཡོགས་སོ། ། དེའི་སྔོན་དུ་ཆུ་བཞི་སྔོན་དུ་འགྲོ་བའི་མཆོད་པ་གཏོར་མ་དང་བཅས་པ་ཕྱི་རོལ་དུ་ཅི་འབྱོར་བའི་ཚུལ་དུ་བཤམ་མོ། ། དེ་ནས་རྣལ་འབྱོར་པ་རྣམས་འཚོགས་པ་དང༌། ལྷའི་རྣལ་འབྱོར་ལ་གནས་པའི་དོན་དུ་གསོལ་བ་གདབ་བོ། ། ཡིག་གེ་བརྒྱ་པ་བཟླས་ལ་རྒྱུད་སྦྱང༌། ཏིང་ངེ་འཛིན་གྱི་དཀྱིལ་འཁོར་ལྷ་མོ་བཅོ་ལྔ་བསྒོམ།
ཡེ་ཤེས་ཀྱི་དཀྱིལ་འཁོར་དགུག་གཞུག་བྱས་པས་རྐྱེན་བྱས་ནས་ལུས་ཀྱི་དཀྱིལ་འཁོར་ལྷ་མོ་བཅོ་ལྔ་དང༌། ལྷ་བརྒྱ་ལྔ་བཅུ་རྩ་བདུན་བསྒོམ། མཆོད་བསྟོད་བདུད་རྩི་མྱང་བ་དང༌། ཁ་དོག་གི་སྒོ་ནས་ཞེན་པ་སྤང་བའི་ཕྱིར་རྒྱལ་བ་དྲུག་གི་བདག་ཉིད་ཡན་ལག་དྲུག་བསྒོམ་པའི་བར་རྫོགས་པར་བྱའོ། ། དེ་ནས་དཀྱིལ་འཁོར་གྱི་འཁོར་ལོ་བསྡུས་ལ་བཟླས་པ་ཅུང་ཟད་ཅིག་བྱའོ། ། མདུན་གྱི་ཚོམ་བུའི་དཀྱིལ་འཁོར་ནི་བརྡའམ་གདན་ཙམ་ཡིན་པས་བསྐྱེད་མི་དགོས། མེ་ལོང་གི་དཀྱིལ་འཁོར་གཞལ་ཡས་ཁང་བསྐྱེད་པ་དང༌། མངོན་བྱང་ལྔ་ལས་ལྷ་མོ་བཅོ་ལྔ་བསྐྱེད་པ་དང༌། ཡན་ལག་བཞི་རྫོགས་སུ་བྱ་བ་བདག་གི་རྣལ་འབྱོར་བཞིན་བྱ། ཆུ་བཞི་སྔོན་དུ་འགྲོ་བའི་མཆོད་པ་བྱིན་གྱིས་བརླབ་པ་ནས་བཟུང་སྟེ་རྒྱས་པར་མཆོད། །
ནང་བདུད་རྩིའི་མཆོད་པ་དང༌། ལྷ་མོ་བརྒྱད་ཀྱིས་མཆོད་པ་དང༌། བསྟོད་པའི་མཆོད་པས་མཆོད་དོ། ། སློབ་མ་ལ་དབང་ཇི་ཙམ་བསྐུར་བ་བཞིན་དུ་བདག་འཇུག་རྒྱས་པར་བྱའོ། ། འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཏང༌། ཚོགས་བཏེག་ལ་བྱིན་གྱིས་བརླབ་པར་བྱ། ཕུད་སྤྲོས་ལ་དབུལ། ཚོགས་ལ་ལོངས་སྤྱད་དོ། ། ལྷག་མ་ནས་སྨོན་ལམ་གྱི་བར་དུ་ཚོགས་ཀྱི་མཇུག་གི་བྱ་བ་དང་ཆོ་ག་རྫོགས་པར་བྱ། སློབ་མ་ཉི་ཤུ་རྩ་ལྔ་ལས་མང་བ་ལ་མི་མཛད།
དེའི་བར་གྱི་སློབ་མའི་གྲངས་ཀྱི་ཁ་ཡར་བ་དང་འཆམ་པ་ལ་ཉེས་པ་མེད་དེ་ཁྲུས་བྱེད་དུ་གཞུག གྲལ་གྱི་རིམ་པས་མཆོད་པའི་མཎྜལ་ཕུལ་ལ་གསོལ་བ་གདབ། བྱང་ཆུབ་མཆོག་ཏུ་སེམས་བསྐྱེད། རིགས་ལྔའི་སྡོམ་པ་གཟུང༌། དེ་ནས་གདོང་བཅིང༌། མི་རེ་རེ་ལ་སྒོས་ཀྱི་ཚར་བར་མི་མཛད་དེ། ཐུན་མོང་དུ་དམ་ལ་བཞག་པ་བཞིན་དུ་ལན་རེ་བ་བཞིས་དམ་ལ་བཞག ཡེ་ཤེས་དབབ་པའི་དོན་དུ་གསོལ་བ་གདབ། གུ་གུལ་གྱི་དུད་པས་བདུག དབང་གི་ཆུ་བོ་ལྟ་བུའི་ཏིང་ངེ་འཛིན་བསྟན།
ཨཱ་ལི་བཅོ་ལྔ་དབྱངས་སུ་བཟླ་ཞིང་དྲིལ་བུའམ། ཌཱ་མ་རུའི་སྒྲ་བྱ། སྐུའི་བྱིན་རླབས་ཞེས་བྱ་བ་ཡིན་ནོ། ། དེ་ལ་ཏིང་ངེ་འཛིན་སྐྱེས་རུང་མ་སྐྱེས་རུང་སྟེ། སློབ་མ་རྡོ་རྗེ་བདག་མེད་མར་བྱས་པའི་མགྲིན་པར་སངས་རྒྱས་དང༌། བྱང་ཆུབ་སེམས་དཔའ་རྣམས་ཨཱ་ལི་ཀཱ་ལིའི་རྣམ་པས་བཞུགས་པར་བསམ་ཞིང༌། སྔ་མ་བཞིན་དུ་བདུག་པ་དང༌། རོལ་མོའི་སྒྲ་དང་ཨཱ་ལིའི་དབྱངས་བྱ། གསུང་གི་བྱིན་རླབས་ཡིན་ནོ། ། ཡང་དེ་ལ་ཏིང་ངེ་འཛིན་སྐྱེས་རུང་མ་སྐྱེས་རུང་སྟེ།
སློབ་མ་དེ་བདག་མེད་མའི་རྣམ་པ་གསལ་བ་དང༌། སྙིང་གར་ཐོད་པ་དང་གྲི་གུག་དམར་པོ་ཨྃ་གིས་མཚན་པ་ལས་འོད་ཟེར་དམར་པོ་བྱུང་སྟེ་ལུས་ཐམས་ཅད་དམར་ལམ་གྱིས་ཁེངས་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཐུགས་ཀར་འཇུག་པར་བསྒོམ་ཞིང་ཡང་སྔ་མ་བཞིན་བདུག་པ་དང་རོལ་མོ་དང་ཨཱ་ལིའི་སྒྲ་དབྱངས་བྱའོ། ། དེ་ནས་སྤྱི་བོར་རྡོ་རྗེ་རྒྱ་གྲམ་གཞག་ཅིང་བརྟན་པར་བྱའོ། ། དེ་ནས་འདི་ཡན་ཆད་ལ་དབང་རྫས་དངོས་སུ་མེད་ཀྱང་བླ་མའི་མན་ངག་ཏུ་བརྗོད་པའི་ཚུལ་གྱིས་བླ་མ་དང་སློབ་མས་བསྒོམ་ཞིང་བྱ་བ་ཐམས་ཅད་བྱ་སྟེ། ངག་ཏུ་བརྗོད་པ་ཐམས་ཅད་ནི་དབང་གི་ཆུ་བོ་བཞིན་དུ་རྫོགས་པར་བརྗོད་དོ། ། དེ་ལའང་མེ་ཏོག་གཏོར་བ་ནི་སྔར་བདག་མེད་མའི་དཀྱིལ་འཁོར་དུ་དབང་གི་ཆུ་བོ་ཐོབ་ན་རང་གི་མེ་ཏོག་གང་ལ་ཕོག་པའི་ལྷ་མོ་དེ་ཉིད་ལ་ཕུལ་བར་བསམ་མོ། ། རྗེ་བརྩུན་ཡབ་ཀྱི་དཀྱིལ་འཁོར་དུ་དབང་གི་ཆུ་བོ་ཐོབ་པ་ཡིན་ན། ནང་གི་རྣལ་འབྱོར་མ་ལྔ་དང༌། སྟེང་འོག་གཉིས་པོ་བདུན་གྱི་ཡབ་ཀྱི་ཁོངས་སུ་འདུ་བ་ཡིན་པས་བདག་མེད་མ་ལ་འབུལ།
ཕྱིའི་རྣལ་འབྱོར་མ་བརྒྱད་ལ་མེ་ཏོག་ཕོག་པ་ཡིན་ན་རང་རང་ལ་འབུལ་ལོ། ། དེ་ལྟར་མེ་ཏོག་གི་ཕྲེང་བ་དོར་བ་དང༌། མགོ་ལ་བཅིང་བ་དང༌། གདོང་གཡོགས་དབྱེ་བ་དང༌། དམ་ཚིག་བསྟན་པར་བྱའོ། ། དེ་ལ་ཕྱིའི་དཀྱིལ་འཁོར་བསྟན་པ་ནི། ཕྱི་རོལ་སྐུ་ཚོམ་བུའི་དཀྱིལ་འཁོར་སིནྡྷུ་རའི་དཀྱིལ་འཁོར་བསྟན། སྤྱི་ཁྱབ་ཏུ་ལྷ་མོ་བཅོ་ལྔའི་ཏིང་ངེ་འཛིན་གྱི་རྒྱས་གདབ་པ་བསྟན་ཏེ། ཕྱི་བརྡའི་དཀྱིལ་འཁོར་གསུམ་མོ། ། དེ་ནས་ལུས་ཀྱི་དཀྱིལ་འཁོར་བསྟན་ཏེ།
དེ་ནི་སྙིང་གའི་དབུས་ན་རྩ་གསུམ་མམ་ལྔ་བསྟེན་ཏེ་བདག་མེད་མ་བཞུགས། སྤྱི་བོ་དང་སྤྱི་གཙུག་ན་རྡོ་རྗེ་མ། རྣ་བ་གཡས་པ་དང་ལྟག་པར་གསང་བའི་དཀར་མོ། རྣ་བ་གཡོན་པ་དང་སྨིན་མཚམས་སུ་ཆུའི་རྣལ་འབྱོར་མ། མིག་གཉིས་དང་དཔུང་པ་གཉིས་སུ་རྡོ་རྗེ་མཁའ་འགྲོ་མ། མཆན་ཁུང་གཉིས་དང་ནུ་མ་གཉིས་སུ་པུཀྐ་སཱི། ལྟེ་བ་དང་སྣ་རྩེར་ཤ་བ་རཱི། ཁ་དང་མགྲིན་པར་ཙཎྜཱ་ལཱི། སྙིང་དང་འདོམ་དུ་ཌོམྦི་ནཱི། རྟགས་རྩེ་དང་བཤང་ལམ་དུ་གཽ་རཱི།
བརླ་གཉིས་དང་བྱིན་པ་གཉིས་སུ་ཙཽ་རཱི། སོར་མོ་རྣམས་དང་བོལ་གོང་གཉིས་སུ་བེ་ཏཱ་ལཱི། མཐེ་བོང་བཞི་དང་པུས་མོ་གཉིས་སུ་གྷསྨ་རཱི། སྙིང་གའི་རྩ་བརྒྱད་ཀྱི་ཕྱི་མ་མདུན་གྱི་མཚམས་སུ་མཁའ་སྤྱོད་མ། རྒྱབ་ཀྱི་མཚམས་གཉིས་ན་ས་སྤྱོད་མ། ཕྱོགས་ཀྱི་བཞི་ནི་གཙོ་མོའི་ངོ་བོར་འདུག་གོ ། དེ་རྣམས་ཀྱི་ཁ་དོག་དང་ཕྱག་མཚན་སྤྱི་དང་མཐུན་པར་བསྟན་ཏེ། དེ་ནི་རྩ་ལུས་ཀྱི་དཀྱིལ་འཁོར་རོ། ། དེ་ནས་བྷ་གའི་དཀྱིལ་འཁོར་སྙིང་གི་ནང་དུ་ཧཱུྃ་གི་ཨྃ་གིས་དབང་བྱས་པའི་རྩ་དགུ། སྤྱི་བོ་ནས་པུས་མོའི་བར་དུ།
པུ་ཛཱ་ཨཽ་ཨ་གོ་རཱ་དེ་མ། ཀཱ་ཨོ་ཏྲི་ཀོ་ཀ་ལ་ཀཱ་ཧི། པྲ་གྲི་སཽ་སུ་ན་སི་མ་ཀུ་ཧཱུྃ་བཞི་དང་བཞིར་བཅས་པ་རྣམས་ཀྱིས་བྷ་གའི་དཀྱིལ་འཁོར་བསྟན། དེ་ཐམས་ཅད་བདུད་རྩིས་གང་བར་བསྟན་པས་བདུད་རྩིའི་དཀྱིལ་འཁོར་དང༌། དེ་ཐམས་ཅད་ལ་སྤྱི་ཁྱབ་ཏུ་སྙིང་པོ་ཡེ་ཤེས་རླུང་གི་དཀྱིལ་འཁོར། ཏིང་ངེ་འཛིན་གྱིས་ལྷར་བྱིན་གྱིས་བརླབ་པ་དང་བཅས་པ་རྣམས་བསྟན་པར་བྱའོ། ། དེ་ནས་མཎྜལ་ཕུལ་ཏེ་དབང་གི་དོན་དུ་གསོལ་བ་གདབ་བོ། ། ཆུ། ཅོད་པན། རྡོ་རྗེ།
དྲིལ་བུ། མིང༌། རྡོ་རྗེའི་བརྟུལ་ཞུགས་ཏེ་ཐུན་མོང་གི་དབང་དྲུག་བསྐུར་རོ། ། དེ་ནས་ཐུན་མོང་མ་ཡིན་པའི་དབང་བསྐུར་བ་ལ་མཎྜལ་ཕུལ་ཞིང་གསོལ་བ་གདབ་ལ། རྡོ་རྗེ་སློབ་དཔོན་གྱི་དབང་བསྐུར། དེ་བཞིན་དུ་གསང་དབང་ལ་སོགས་པའང་རིམ་པ་བཞིན་མཎྜལ་དང་གསོལ་བ་གདབ་པ་དང་དབང་དངོས་བསྐུར། གདོང་གཡོགས་དབྱེ་བ་དང༌། བཤད་པ་བྱ་བའི་ཚུལ་གྱིས་གསང་བ། ཤེས་རབ་ཡེ་ཤེས་དང་བཞི་པའི་བར་དུ་རྒྱུ་དུས་སུ་བསྐུར་བ་བཞིན་ཏེ། དེ་རྣམས་ཀྱི་བཤད་པ་ཡང་དབང་དང་དཀྱིལ་འཁོར་གང་ཡིན་པ་དང༌།
དབང་དང་ལམ་དང༌། དམ་ཚིག་དང་ལྟ་བ་དང་འདའ་ཀ་མ་དང༌། བརྡ་དང༌། དཔེ་དང༌། གྲུབ་མཐའ་དང༌། འབྲས་བུའི་བར་དུ་རྒྱས་པར་བཤད་པར་བྱའོ། ། དེའི་རྗེས་གནང་ལྷག་མ་རྣམས་ནི་གང་ཡང་མི་མཛད་དོ། ། དེ་ནས་བུམ་དབང་བརྟན་པར་བྱ་བའི་དོན་དུ་མེ་ལོང་གི་རྡུལ་ཚོན་ཕྱིའི་གཞལ་ཡས་ཁང་ནས་བླངས་ལ་དཔྲལ་བར་བསྐུས་པས་སྐུའི་བྱིན་རླབས་ཞུགས་ཤིང་དབང་གི་གནས་སུ་བུམ་དབང་བརྟན་པར་བསམ། དེ་ནས་ཡིག་འབྲུ་རྣམས་ལས་རྡུལ་ཚོན་བླངས་ལ་མགྲིན་པར་བསྐུས་པས་གསུང་གི་བྱིན་རླབས་ཞུགས་པས་གསང་དབང་བརྟན་པར་བསམ། ཐུགས་ཕྱག་མཚན་ནས་བླངས་ཏེ་སྙིང་གར་བསྐུས་པས་ཐུགས་ཀྱི་བྱིན་རླབས་ཞུགས་ཤིང་ཤེས་རབ་ཡེ་ཤེས་ཀྱི་དབང་ཐོབ་ནས་བརྟན་པར་བྱས་པར་བསམ་མོ། །
དེ་ནས་དཀྱིལ་འཁོར་དེའི་འོག་གི་ཆང་བྱིན་རླབས་བྱས་ཏེ། དབང་བཞི་པ་སྦས་པའི་བརྡར་གཡོན་པའི་སྲིན་ལག་གིས་ལུས་ཐམས་ཅད་ལ་གཏོར་ཞིང་འཐུང་དུ་གཞུག སྐུ་གསུང་ཐུགས་ཀྱི་བྱིན་རླབས་ཞུགས་ཤིང་དབང་བཞི་པ་བརྟན་པར་བྱས་པ་ཡིན་ནོ། ། ཞེས་རྟོགས་པ་བསྐྱེད་དེ་བླ་མའི་ཞབས་ལ་ཕྱག་བྱ། ལུས་ལོངས་སྤྱོད་དང་བཅས་པ་ཐམས་ཅད་དབུལ། སྡོམ་པ་ཐམས་ཅད་བསྡུས་ཏེ་ཁས་བླང་བར་བྱའོ། ། རྡུལ་ཚོན་གྱི་ལྷ་རྣམས་མཆོད་དོ། ། བདུད་རྩི་མྱང་བ་བྱ་བ་དང༌། ། འདོད་པའི་དོན་གསོལ་བ་གདབ་པ་དང༌། དངོས་གྲུབ་བླང་བ་དང༌།
ཡི་གེ་བརྒྱ་པ་ལན་གྲངས་མང་དུ་བརྗོད། བཟོད་པར་གསོལ་ལ་ཡི་གེ་བརྒྱ་པའི་མཐར་རྡུལ་ཚོན་དོན་དུ་གཉེར་བ་ལ་ཅུང་ཟད་སྦྱིན། རྡུལ་ཚོན་ལྷག་མ་རྣམས་ཟ་མ་ཏོག་ལ་སོགས་པར་བླུགས་ལ་མཆོད་པའི་རྟེན་ལ་སོགས་པར་བཞུགས་སུ་གསོལ། ལས་ཀྱི་རྗེས་མི་མངོན་པར་བྱའོ། ། བདག་ཉིད་ལ་ཡི་གེ་གསུམ་གྱིས་བསྲུངས་ལ་ཅི་བདེར་སྤྱད་དོ། ། སྙན་ནས་སྙན་དུ་བརྒྱུད་པའི་གདམས་ངག་ཡི་གེར་བྲིས་པའི་འོས་མ་ཡིན་པ་རྗེ་བླ་མ་རྣམས་དང༌། དཔའ་བོ་དང༌། རྣལ་འབྱོར་མ་རྣམས་མི་བསྐྱོད་པར་བྱིན་གྱིས་བརླབ་ཏུ་གསོལ། དགེ་བ་དེས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱིས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་གྱུར་ཅིག ལམ་གྱི་བར་ཆད་ཐམས་ཅད་ཞི་བར་གྱུར་ཅིག
བྱིན་རླབས་ཀྱི་བརྒྱུད་པ་མ་ཉམས་པར་བསྐུར་བའི་ལག་ལེན་གྱི་ཐོ་ཡིག་རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བ་འདི་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
