ས་སྐྱ་བཀའ་འབུམ།
པོད ༣༩༧
ཀྱེ་རྡོ་རྗེ་ལུས་དཀྱིལ་གྱི་སྒྲུབ་ཐབས།
༼པ༽ ༄༅། །ཀྱེ་རྡོ་རྗེ་ལུས་དཀྱིལ་གྱི་སྒྲུབ་ཐབས་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། འགྲོ་བའི་ལུས་སེམས་གདོད་མ་ནས། ། དཀྱིལ་འཁོར་གཉིས་སུ་ལྷུན་གྲུབ་པར། ། བཏུད་ནས་དེ་མངོན་བྱ་བའི་ཕྱིར། ། ལུས་ཀྱི་དཀྱིལ་འཁོར་བསྒོམ་པར་བཤད། ། དཔལ་ཀྱེའི་རྡོ་རྗེའི་ལུས་ཀྱི་དཀྱིལ་འཁོར་བསྒོམ་པར་འདོད་པས། རང་དམ་ཚིག་སེམས་དཔར་བསྒོམས་པ་ལ། ཡེ་ཤེས་ཀྱི་དཀྱིལ་འཁོར་བསྟིམ་པའི་མཐུས།
རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་དུ་ཅིག་ཅར་དུ་གྱུར་པར་དམིགས་ནས། རིམ་གྱིས་གསལ་གདབ་པར་བྱ་སྟེ། སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་ལོགས་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སྐྲ་སེན་ཡེ་ཤེས་ཀྱི་མེ་རབ་ཏུ་འབར་བ་སྟེ་སྲུང་བའི་འཁོར་ལོའོ། ། རྐང་མཐིལ་རླུང༌། སུམ་མདོ་མེ།
ལྟོ་བ་ཆུ། སྙིང་ག་ས། སྒལ་ཚིགས་རིའི་རྒྱལ་པོ་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་འདོམ་གང་གྲུ་བཞི་གཞལ་ཡས་ཁང་པ་གྲུ་བཞི་པ། སྙིང་ག་ཆོས་ཀྱི་འཁོར་ལོ་ནས་འབྱུང་བ་བཞིའི་རླུང་རྒྱུ་བས་སྒོ་བཞི། མིག་པཉྩ་རེ་ཁའི་རྩིག་པ། སྣ་རིན་ཆེན་ཕ་གུ། སོ་དྲྭ་བ་དྲྭ་ཕྱེད། ལྕེ་དང་མཆུ་འདོད་ཡོན་གྱི་སྣམ་བུ།
རྣ་བ་རྟ་བབས། རྐང་བརྒྱད་ཀ་བ་བརྒྱད་དེ། གཞལ་ཡས་ཁང་པའོ། ། སྙིང་ག་ཆོས་ཀྱི་འཁོར་ལོ་འདབ་མ་བརྒྱད་པའི་ལྟེ་བའི་ཧཱུྃ་ལས་རྣམ་པར་ཤེས་པའི་ཕུང་པོ་དག་པ་མི་བསྐྱོད་པར་གྱུར་པ་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པའི་ཕྱག་གིས་ཡུམ་ཆུ་དག་པ་མཱ་མ་ཀཱི་སྐུ་མདོག་སྔོན་མོ་གྲི་གུག་དང་ཐོད་པ་འཛིན་པ་ལ་འཁྱུད་པ། ཡུམ་དང་འདྲ་བའི་ལྷ་མོ་བརྒྱད་ཀྱིས་བསྐོར་བ། ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོའོ། ། ལྟེ་བ་སྤྲུལ་པའི་འཁོར་ལོ་འདབ་མ་དྲུག་ཅུ་རྩ་བཞི་པའི་ལྟེ་བར་ཨཱྃ་ལས་ཚོར་བ་དག་པ་རིན་ཆེན་འབྱུང་ལྡན་དུ་གྱུར་པ་སྐུ་མདོག་སེར་པོ་རིན་པོ་ཆེ་དང་དྲིལ་བུ་འཛིན་པའི་ཕྱག་གིས་ཡུམ་ས་དག་པ་རིན་ཆེན་སྒྲོལ་མ་སེར་མོ་གྲི་གུག་དང་ཐོད་པ་འཛིན་པ་ལ་འཁྱུད་པ། ཡུམ་དང་དྲྭ་བའི་ལྷ་མོ་དྲུག་ཅུ་རྩ་བཞིས་བསྐོར་བ། མཉམ་པ་ཉིད་ཀྱི་ཡེ་ཤེས་ཀྱི་ངོ་བོའོ། ། སྤྱི་བོ་བདེ་བ་ཆེན་པོའི་འཁོར་ལོ་འདབ་མ་སུམ་ཅུ་རྩ་གཉིས་པའི་ལྟེ་བར།
ཧྃ་ལས་གཟུགས་དག་པ་རྣམ་པར་སྣང་མཛད་གྱུར་པ་སྐུ་མདོག་དཀར་པོ་འཁོར་ལོ་དང་དྲིལ་བུ་འཛིན་པའི་ཕྱག་གིས་ཡུམ་ནམ་མཁའ་དག་པ་ནམ་མཁའ་དབྱིངས་ཀྱི་དབང་ཕྱུག་མ་དཀར་མོ་གྲི་གུག་དང་ཐོད་པ་འཛིན་པ་ལ་འཁྱུད་པ། ཡུམ་དང་འདྲ་བའི་ལྷ་མོ་སུམ་ཅུ་རྩ་གཉིས་ཀྱིས་བསྐོར་བ། མེ་ལོང་ལྟ་བུའི་ཡེ་ཤེས་ཀྱི་ངོ་བོའོ། ། མགྲིན་པ་ལོངས་སྤྱོད་ཀྱི་འཁོར་ལོ་འདབ་མ་བཅུ་དྲུག་པའི་ལྟེ་བར། ཨོཾ་ལས་འདུ་ཤེས་དག་པ་འོད་དཔག་མེད་དུ་གྱུར་པ་སྐུ་མདོག་དམར་པོ་པདྨ་དང་དྲིལ་བུ་འཛིན་པའི་ཕྱག་གིས་ཡུམ་མེ་དག་པ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་ལ་འཁྱུད་པ། ཡུམ་དང་འདྲ་བའི་ལྷ་མོ་བཅུ་དྲུག་གིས་བསྐོར་བ། སོ་སོར་རྟོག་པའི་ཡེ་ཤེས་ཀྱི་ངོ་བོའོ། ། གསང་གནས་བདེ་ཆེན་གྱི་འཁོར་ལོ་འདབ་མ་སུམ་ཅུ་རྩ་གཉིས་པའི་ལྟེ་བར་ཧཱ་ལས་འདུ་བྱེད་དག་པ་དོན་ཡོད་གྲུབ་པར་གྱུར་པ། སྐུ་མདོག་ལྗང་གུ་རལ་གྲི་དང་དྲིལ་བུ་འཛིན་པའི་ཕྱག་གིས་ཡུམ་རླུང་དག་པ་དམ་ཚིག་སྒྲོལ་མ་ལྗང་གུ་གྲི་གུག་དང་ཐོད་པ་འཛིན་པ་ལ་འཁྱུད་པ། ཡུམ་དང་འདྲ་བའི་ལྷ་མོ་སུམ་ཅུ་རྩ་གཉིས་ཀྱིས་བསྐོར་བ།
བྱ་བ་གྲུབ་པའི་ཡེ་ཤེས་ཀྱི་ངོ་བོའོ། ། གཙོ་བོ་ལྔ་པོ་ནི་དབུའི་གཙུག་ཏོར་བལྟར་མི་མཐོང་བ་ལ་སོགས་པ། མཚན་བཟང་པོ་སུམ་ཅུ་རྩ་གཉིས་དང༌། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བཟང་པོ་བརྒྱད་ཅུ་དང་ལྡན་པའོ། ། དེ་དག་ནི་ཕོ་བྲང་ལྔས་བསྡུས་པའི་ལྷ་བརྒྱ་ལྔ་བཅུ་རྩ་བདུན་གྱི་རྩ་བའི་དཀྱིལ་འཁོར་རོ། ། གཞན་ཡང་མིག་གཏི་མུག་རྡོ་རྗེ་ནས་ཡིད་བདག་མེད་མའི་བར་ནང་གི་སྐྱེ་མཆེད་དག་པ་དང༌། ལུས་ངག་ཡིད་གསུམ་ལ་རྡོ་རྗེ་མ་གསུམ་དང༌། མིག་ལ་སོགས་པའི་ཕྱིའི་ཆ་ལ་བརྟེན་པའི་མིག་ཏུ་གཟུགས། གཟུགས་རྡོ་རྗེ་མ་དཀར་མོ་མེ་ལོང་འཛིན་པ། རྣ་བར་སྒྲ།
སྒྲའི་རྡོ་རྗེ་མ་སྔོན་མོ་པི་ཝང་འཛིན་པ། སྣར་དྲི། དྲིའི་རྡོ་རྗེ་མ་སེར་མོ་དྲིའི་དུང་ཆོས་འཛིན་པ། ལྕེར་རོ། ། རོའི་རྡོ་རྗེ་མ་དམར་མོ་ཞལ་ཟས་ཀྱིས་གང་བའི་སྣོད་འཛིན་པ། དཔྲལ་བར་རེག རེག་བྱ་རྡོ་རྗེ་མ་ལྗང་གུ་ན་བཟའ་འཛིན་པ། སྙིང་གར་ཆོས་ཀྱི་ཁམས། ཆོས་ཀྱི་དབྱིངས་ཕྱུག་མ་སྔོན་མོ་ཆོས་ཀྱི་འབྱུང་གནས་འཛིན་པ་བསྒོམ་མོ། ། གཞན་ཡང་ལག་པ་གཡས་པ་གཤིན་རྗེ་གཤེད།
གཡོན་པ་ཤེས་རབ་མཐར་བྱེད། ཁ་པདྨ་མཐར་བྱེད། གསང་གནས་བགེགས་མཐར་བྱེད། དཔུང་པ་གཡས་པ་མི་གཡོ་བ། གཡོན་པ་འདོད་པའི་རྒྱལ་པོ། རྗེ་ངར་གཡས་པ་དབྱུག་སྔོན་ཅན། གཡོན་པ་སྟོབས་པོ་ཆེ། སྤྱི་གཙུག་འཁོར་ལོས་སྒྱུར་བ། རྐང་མཐིལ་གནོད་མཛེས་རྒྱལ་པོའོ། ། ལྷའི་སྐུ་དེ་དག་ཐམས་ཅད་ཀྱང་སྐུ་དབྱིབས།
རྣམ་པ་བདེ་བ། རང་བཞིན་གསལ་སྟོང༌། ངོ་བོ་ཟུང་འཇུག་ཏུ་བསྒོམ་པར་བྱའོ། ། གཞན་ཡང་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུར་བསྒོམས་ཏེ། ཅུང་ཟད་མཉམ་པར་གཞག་གོ ། དེ་ནས་དབང་གི་ལྷ་སྤྱན་དྲངས་ནས་དབང་བསྐུར་བའི་ཚེ། ལུས་ཀྱི་དཀྱིལ་འཁོར་གྱི་ལྷ་རྣམས་ལའང༌།
ཕྱིའི་དཀྱིལ་འཁོར་དང་ཐབས་ཅིག་ཏུ་དབང་བསྐུར་བར་བསྒོམ་ཞིང༌། རིགས་ཀྱི་བདག་པོ་གཙོ་བོ་ལྔ་པོ་ལ་རྡོ་རྗེ་སེམས་དཔའ་དང༌། ཕོ་བྲང་ལྔའི་འཁོར་རྣམས་ལ་རང་རང་གི་གཙོ་བོ་དང་སྐྱེ་མཆེད་རྣམས་ལ་རང་རང་གི་ཁ་དོག་དང་མཐུན་པའི་རིགས་བདག་དང༌། ཁྲོ་བོ་བཅུ་ལ་སྲུང་འཁོར་གྱི་སྐབས་ནས་འབྱུང་བ་བཞིན་རིགས་ཀྱི་བདག་པོས་དབུར་བརྒྱན་པར་བསམ་མོ། ། འདི་ནི་ཕྱིའི་མངོན་པར་རྟོགས་པ་རྒྱས་པ་དང་འབྲེལ་བའི་དབང་དུ་བྱས་པ་ཡིན་ལ། བདག་བསྐྱེད་དཔའ་བོ་གཅིག་པ་ཙམ་ཞིག་བསྒོམས་ནས་ལུས་ཀྱི་དཀྱིལ་འཁོར་རྒྱས་པ་བསྒོམས་ཀྱང་འགལ་བ་མེད་དོ། ། ཞེས་གསུང་ངོ༌། ། དེ་ནས་ཕྱི་ནང་གི་ལྷ་ལ་དམིགས་ཏེ། སྣང་སྟོང་གི་ཏིང་ངེ་འཛིན་བསྐྱང་བའམ་བཟླས་པའི་རྣལ་འབྱོར་བྱ་བ་ལ་སོགས་པའི་ཚུལ་ནི། ཕྱིའི་དཀྱིལ་འཁོར་བསྒོམ་པའི་སྐབས་སུ་བཤད་པ་ཉིད་དོ། །
ནང་ལ་མཆོག་ཏུ་གཞོལ་བའི་ཕྱིར། ། ནང་གི་ཚུལ་དང་རྗེས་མཐུན་པར། ། ནང་གི་དཀྱིལ་འཁོར་བསྒོམ་པའི་ཚུལ། ། ནང་གི་དེ་ཉིད་གཟིགས་པས་གསུངས། ། ཚུལ་འདི་བརྒྱུད་པའི་མན་ངག་ལས། ། རྙེད་ནས་བསྡེབས་ཏེ་ཇིམ་གྱིན་ལ། ། འབུལ་གྱིས་ཉམས་སུ་བཞེས་སུ་གསོལ། ། དགེ་དེས་བྱང་ཆུབ་ཐོབ་པར་ཤོག ། དཔལ་ཀྱེའི་རྡོ་རྗེའི་ལུས་ཀྱི་དཀྱིལ་འཁོར་སྒོམ་པའི་ཐབས། ནང་གི་དེ་ཉིད་གསལ་བ་ཞེས་བྱ་བ་ལྕགས་ཕོ་རྟའི་ལོ་གསར་པ་ཤར་བའི་ཚེ།
འཕགས་པས་སྦྱར་ནས་ཇིམ་གྱིན་ལ་ཕུལ་བའོ། ། ཡི་གེ་པ་ནི་ཨ་ཙ་རའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
