ས་སྐྱ་བཀའ་འབུམ།
པོད ༡༠༩
བདག་མེད་ལྷ་མོ་བཅོ་ལྔའི་མངོན་རྟོགས།a
༼ཇ༽ ༄༅། །བདག་མེད་ལྷ་མོ་བཅོ་ལྔའི་མངོན་རྟོགས་བཞུགས།། ༄༅། །བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། རྗེ་བཙུན་རྡོ་རྗེ་བདག་མེད་མ་བསྒྲུབ་པར་འདོད་པའི་གང་ཟག་ནི་དབང་ཐོབ་ཅིང་དམ་ཚིག་ལ་གནས་པའོ། ། དེས་དུར་ཁྲོད་ལ་སོགས་པ་ཡིད་དང་མཐུན་པའི་གནས་སུ། མཆོད་པ་ལ་སོགས་པའི་མཐུན་རྐྱེན་རྣམས་ཚང་བར་བྱས་ནས། ཐོ་རངས་ཀྱི་དུས་སུ་ཆུ་ལས་ཉ་ལྡང་བའི་ཚུལ་དུ་བདག་མེད་མའི་ང་རྒྱལ་གྱིས་ལངས་ཏེ། ཡི་གེ་གསུམ་གྱིས་གནས་གསུམ་བསྲུངས་ལ། བསམ་གཏན་གྱི་གྲོགས་སུ་འགྲོ་ན་དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བར་བསམ་ཞིང་ཁྲུས་བྱས་ལ། དབང་ཐོབ་པ་ལས་ལུས་ངག་ཡིད་གསུམ་གྱི་དྲི་མ་དག་ནས་ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསམ་མོ། །
དེ་ནས་སྒྲུབ་པའི་ཁང་པ་དེ་ཉིད་དམ་གཞན་དུ་ཕྱིན་ལ་གྲུབ་ན་སྒྲུབ་པའི་མཎྜལ་ཚོམ་བུ་དགུ་པའམ་བཅོ་ལྔ་པ་བྱ། མ་གྲུབ་ནའང་འགལ་བ་མེད། ཆུ་བཞི་སྔོན་དུ་འགྲོ་བའི་མཆོད་པ་ལྔ་དང༌། གཏོར་མ། བདུད་རྩི་དང༌། རྡོ་རྗེ་དྲིལ་བུ་དང༌། ནང་ནུབ་ཀྱི་བྱ་བ་གཞན་ནས་འབྱུང་བ་བཞིན་བྱའོ། ། དེ་ནས་སྟན་བདེ་བ་ལ་བསྡད་ལ། ཡོད་ན་བདུད་རྩིའི་རི་ལུའམ། དེ་མེད་ན་ཆང་བདུད་རྩིར་བྱིན་གྱིས་བརླབས་ནས།
འབྲུ་གསུམ་གྱིས་ལྕེ་ལ་བཞག་ལ་སེམས་ཅན་ཐམས་ཅད་ཀྱི་དོན་དུ་རྡོ་རྗེ་བདག་མེད་མ་བསྒོམ་པར་བྱའོ་ཞེས་བྱང་ཆུབ་ཀྱི་སེམས་བརྟན་པར་བྱ་སྟེ། རང་གི་སྙིང་གར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཨྃ་སྔོན་པོ་དམིགས་ཏེ། དེ་ལས་འོད་ཟེར་ཁ་དོག་ལྔ་པ་ལྕགས་ཀྱུའི་དབྱིབས་ཅན་ནམ་མཁའི་ཕྱོགས་སུ་སྤྲོས་ཏེ་ལྷ་མོ་བཅོ་ལྔའི་བདག་ཉིད་དང་བླ་མ་མི་བསྐྱོད་པའི་ཆ་ལུགས་ཅན་སྟེང་གི་ཆ་ལ་བཞུགས་པ། སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པའི་འཁོར་དང་བཅས་པ་ནམ་མཁའི་ཕྱོགས་སུ་སྤྱན་དྲང་ངོ༌། ། དེ་དག་གི་ཞབས་ལ་ཡིད་ཀྱིས་གུས་པས་ཕྱག་འཚལ་ཏེ། ཐུགས་ཀའི་ཨཾ་ལས་ལྷ་མོ་བརྒྱད་སྤྲོས་ལ་དེ་དག་གིས་མཆོད་པར་བྱའོ། ། དེ་ལ་གཽ་རཱི་བྱང་སེམས་ཀྱིས་གང་བའི་ཐོད་པ་འཛིན་པ་དང༌། ཙཽ་རཱི་རཀྟས་གང་བའི་ཐོད་པ་འཛིན་པ་དང༌། བཻ་ཏཱ་ལཱི་རྡོ་རྗེ་ཆུས་གང་བའི་ལྷུང་བཟེད་འཛིན་པ། གྷསྨ་རཱི་གསང་བའི་སྨན་འཛིན་པ།
པུཀྐ་སཱི་ཤ་སྣ་ཚོགས་ལས་གཙོར་མིའི་ཤས་གང་བའི་ཐོད་པ་འཛིན་པ་སྟེ། དེ་ལྔ་ནི་ནང་གི་མཆོད་པའོ། ། ཤ་བ་རཱི་བཅུད་ཀྱིས་ལེན་གྱི་རོ་འཛིན་པ་དང༌། ཙཎྜཱ་ལཱི་སྒྲ་སྣ་ཚོགས་འབྱུང་བའི་ཅང་ཏེའུ་བརྡུང་བ་དང༌། དེ་གཉིས་ནི་ཕྱིའི་མཆོད་པའོ། ། གཡུང་མོས་ལྷ་ཐམས་ཅད་ལ་འཁྱུད་པས་ལྷན་ཅིག་སྐྱེས་པ་ཟག་པ་མེད་པའི་བདེ་བས་མཉེས་པར་བསྒོམ་པ་ནི་དེ་ཁོ་ན་ཉིད་ཀྱི་མཆོད་པའོ། ། དེ་ནས་སྡིག་བཤགས་བྱ་སྟེ། ཚོགས་ཀྱི་ཞིང་རྟེན་གྱི་སྟོབས་ཀྱི་སྤྱན་སྔར་ཚེ་ཐོག་མ་མེད་པ་ནས་བསགས་པའི་སྡིག་པ་བཤགས་པར་འདོད་པ་རྣམ་པར་སུན་འབྱིན་པའི་སྟོབས་དང༌། ཕྱིས་སྲོག་གི་ཕྱིར་ཡང་མི་བྱེད་པར་དམ་འཆའ་བ་གཉེན་པོ་ཀུན་ཏུ་སྤྱོད་པའི་སྟོབས་དང་ལྡན་པས་འདི་སྐད་ཅེས་བརྗོད་པར་བྱ་སྟེ། གང་ཞིག་ཐོག་མ་མེད་པའི་འཁོར་བ་ནས།
ངན་པའི་རྣམ་པར་རྟོག་པ་ལས་སྐྱེས་པའི་སྡིག་པའི་ལས་བགྱིས་པ་དང་བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་དེ་ཐམས་ཅད་བླ་མ་དང་བཅོམ་ལྡན་འདས་མའི་སྤྱན་སྔར་མཐོལ་ཞིང་བཤགས་སོ། ། སླན་ཆད་ཀྱང་བསྡམ་པར་བགྱིད་ལགས་སོ། ། ཞེས་བརྗོད་དོ། ། དེ་ནས་སྡིག་པ་དག་པར་བསྒོམ་པ་ནི་སོར་ཆུད་པའི་སྟོབས་སོ། ། དེ་ནས་བསོད་ནམས་ལ་ཡི་རང་བར་བྱ་སྟེ། སོ་སོ་སྐྱེ་བོས་སྦྱིན་པ་སྣ་རེ་ཙམ་གཏོང་བ་ལ་སོགས་པའི་དགེ་བའི་རྩ་བ་དང༌། འཕགས་པ་ཉན་ཐོས་རང་དོན་དུ་བདེན་པ་བཞི་ཐུགས་སུ་ཆུད་པའི་དགེ་བའི་རྩ་བ་དང༌། རང་སངས་རྒྱས་རང་དོན་དུ་རྟེན་འབྲེལ་བཅུ་གཉིས་ཐུགས་སུ་ཆུད་པའི་དགེ་བའི་རྩ་བ་དང༌། བྱང་ཆུབ་སེམས་དཔའ་རྣམས་ལུས་དང་སྲོག་ལ་མི་ལྟ་བར་སེམས་ཅན་གྱི་དོན་མཛད་པ་དང༌།
ཡང་དག་པར་རྫོགས་པའི་སངས་རྒྱས་ཇི་སྲིད་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་མཛད་པ་འདི་རྣམས་རེ་ལེགས་པ་ཡིན་སྙམ་དུ་ཐམས་ཅད་ལ་ཕྲག་དོག་མེད་པའི་རྗེས་སུ་ཡི་རང་བ་བསྒོམས་ཤིང་ངག་ཏུ་ཡང་འདི་སྐད་ཅེས་བརྗོད་པར་བྱ་སྟེ། སོ་སོ་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་རྣམས་ཀུན་ལ་རྒྱ་ཆེར་རྗེས་སུ་ཡི་རང་པར་བགྱིའོ། ། དེ་ལྟ་བུའི་དགེ་བའི་རྩ་བ་དེ་རྣམས་བསྔོ་བར་བྱ་སྟེ། དེ་ལྟར་བགྱིས་པའི་དགེ་བའི་རྩ་བ་དེ་རྣམས་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་རྒྱུར་གྱུར་ཅིག་ཅེས་བརྗོད་དོ། ། དེ་ནས་སྐྱབས་སུ་འགྲོ་བར་བྱ་སྟེ། བླ་མ་དང་གཙོ་བོ་ནི་སངས་རྒྱས་ཀྱི་ངོ་བོ།
གསང་སྔགས་ཟབ་མོ་ནི་ཆོས། འཁོར་གྱི་ལྷ་མོ་ནི་དགེ་འདུན། དེ་ལྟ་བུའི་ཞིང་ནི་གཞན་པས་མཆོག་ཏུ་གྱུར་པའི་དཀོན་མཆོག་གསུམ་དུ་བསམས་ལ། འདི་སྐད་དུ་བདག་མིང་འདི་ཞེས་བགྱི་བས་དུས་ད་ནས་བཟུང་སྟེ། ཇི་སྲིད་རྡོ་རྗེ་བདག་མེད་མའི་གོ་འཕང་མ་ཐོབ་ཀྱི་བར་དུ་སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་འདུན་ལ་སྐྱབས་སུ་མཆིའོ་ཞེས་བརྗོད་པར་བྱའོ། ། དེ་ནས་དོན་དམ་བྱང་ཆུབ་ཀྱི་སེམས་ནི་ཚོགས་ཀྱི་ཞིང་དང་བདག་ཉིད་དང༌། ཚོགས་ལ་སོགས་པའི་དངོས་པོ་ཐམས་ཅད་དོན་དམ་པར་རང་བཞིན་མེད་པར་བསྒོམ་པར་བྱའོ། ། ཀུན་རྫོབ་བྱང་ཆུབ་ཀྱི་སེམས་སྨོན་པའི་བདག་ཉིད་ཅན་ནི་སེམས་ཅན་ཐམས་ཅད་ཀྱི་དོན་དུ་སངས་རྒྱས་འདོད་པའི་བསམ་པས་སེམས་ཅན་ཐམས་ཅད་ཀྱི་དོན་དུ་བདག་གིས་སངས་རྒྱས་ཐོབ་པར་བྱའོ་ཞེས་བརྗོད་པའོ། །
འཇུག་པའི་བདག་ཉིད་ཅན་ནི་བྱང་ཆུབ་སེམས་དཔའི་སྤྱོད་པ་ཐམས་ཅད་སྤྱད་པར་བྱའོ་སྙམ་པའི་བསམ་པས་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ཀྱིས་བསླབ་པར་བྱ་བ་དང༌། སྤྱོད་པ་ཐམས་ཅད་བདག་གིས་སྤྱད་པར་བྱའོ། ། ཞེས་བརྗོད་པར་བྱའོ། ། དེ་ལྟར་ཕྱག་དང་མཆོད་པ་སྔོན་དུ་འགྲོ་བའི་ཡན་ལག་བདུན་ཏེ། སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། བསྔོ་བ་བླ་ན་མེད་པ་དང༌། སྐྱབས་སུ་འགྲོ་བ་དང༌། དོན་དམ་བྱང་ཆུབ་སེམས་དང༌།
སྨོན་པའི་བདག་ཉིད་ཅན་དང༌། འཇུག་པའི་བདག་ཉིད་ཅན་ནོ། ། དེ་ནས་ཚད་མེད་པ་བཞི་བསྒོམ་པར་བྱ་སྟེ། ཁམས་གསུམ་གྱི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་པ་ནི་བྱམས་པའོ། ། སྡུག་བསྔལ་དང་དེའི་རྒྱུ་དང་བྲལ་བར་འདོད་པ་ནི་སྙིང་རྗེའོ། ། ལམ་ཁྱད་པར་ཅན་དང་འཕྲད་པར་འདོད་པ་ནི་དགའ་བའོ། ། ཉེ་རིང་མེད་པ་ནི་བཏང་སྙོམས་ཏེ་དེ་ལྟར་ཚད་མེད་པ་བཞིའོ། ། དེ་དག་ནི་བསོད་ནམས་ཀྱི་ཚོགས་སོ། ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅་ཧཾ། ཞེས་བརྗོད་པས་ཆོས་ཐམས་ཅད་རྨི་ལམ་སྒྱུ་མ་ལྟ་བུར་རང་བཞིན་མེད་པར་རྟོགས་ལ།
བདག་དང་ཁམས་གསུམ་སྣང་ཡང་རང་བཞིན་མེད་པར་སྟོང་པར་བསྒོམས་པ་ནི་ཡེ་ཤེས་ཀྱི་ཚོགས་བསགས་པའོ། ། དེ་ནས་སྔར་གྱི་བྱང་ཆུབ་ཀྱི་སེམས་ཀྱི་རྒྱུན་དྲན་པས་གཟུགས་སྐུར་ལངས་ལ་སེམས་ཅན་གྱི་དོན་བྱའོ་སྙམ་པས་ནམ་མཁའ་སྟོང་པར་རང་གི་སེམས་ཉིད་པྃ་ལས་པདྨ། དེའི་སྟེང་དུ་རྃ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། དེའི་ལྟེ་བའི་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་རྡོ་རྗེའི་རྭ་བ་དང་དྲྭ་བ། སྟེང་དུ་འཕྲོས་པས་གུར་དང་བླ་རེ། འོག་ཏུ་འཕྲོས་པས་རྡོ་རྗེའི་ས་གཞི་རྣམས་རབ་ཏུ་བརྟན་པར་བསྒོམ་མོ། ། དེར་སྤྲོས་པ་ལ་དགའ་བ་ན་ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཅེས་པས་ཀྱང་བརྟན་པར་བྱ་སྟེ་ཐུན་མོང་གི་སྲུང་བའི་འཁོར་ལོའོ། ། དེའི་ནང་དུ་ཐུན་མོང་མ་ཡིན་པའི་སྲུང་བའི་འཁོར་ལོའང་བསྒོམ་པར་བྱའོ། ། མི་ཤེས་ན་འགལ་བ་མེད་དོ། །
སྲུང་འཁོར་གཉིས་ཀྱི་བར་རམ་ཐམས་ཅད་ཀྱི་ཕྱི་རོལ་དུའང་རུང་སྟེ། དུར་ཁྲོད་ཆེན་པོ་བརྒྱད་སྐད་ཅིག་གིས་བསམ་པར་བྱའོ། ། དེ་ནས་སྲུང་འཁོར་གྱི་ནང་དུ་གཞིའི་ཡན་ལག་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ་ཞབས་ཞུམ་པ་གདེངས་ཁ་གྱེན་དུ་ཕྱོགས་པར་བསམ་མོ། ། དེའི་ནང་དུ་རྒྱུའི་ཡན་ལག་འབྱུང་བ་རིམ་བརྩེགས་ནི་ལྃ་ལས་འབྱུང་བ་སའི་དཀྱིལ་འཁོར་གྲུ་བཞི་པ་ལྗང་གུ་ལྃ་གྱིས་མཚན་པ་དང༌། དེའི་སྟེང་དུ་བྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བྃ་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་དམར་པོ་རྃ་གྱིས་མཚན་པ་དང༌། དེའི་སྟེང་དུ་ཡྃ་ལས་རླུང་གི་དཀྱིལ་འཁོར་གཞུའི་དབྱིབས་ལྟ་བུ་གཡོ་བའི་བ་དན་གྱིས་མཚན་པའོ། ། དེའི་སྟེང་དུ་བྷྲཱུྃ་ལས་འཁོར་ལོ་སེར་པོ་རྩིབས་བཅུ་པ་བྷྲཱུྃ་གྱིས་མཚན་པའོ། ། ལུགས་ལས་བཟློག་པའམ་ཡང་ན་ལུགས་འབྱུང་སྟེ་ཡྃ་ལས་རླུང་གི་དཀྱིལ་འཁོར་གཞུ་ལྟ་བུ་གཡོ་བའི་བ་དན་གྱིས་མཚན་པ། དེའི་སྟེང་དུ་མེའི་དཀྱིལ་འཁོར་འབར་བས་མཚན་པ།
དེའི་སྟེང་དུ་ཆུའི་དཀྱིལ་འཁོར་བུམ་པས་མཚན་པ། དེའི་སྟེང་དུ་སའི་དཀྱིལ་འཁོར་རྡོ་རྗེ་རྩེ་གསུམ་པས་མཚན་པ་སྟེ། ས་བོན་དང་དབྱིབས་དང་ཁ་དོག་དང་འཁོར་ལོ་རྣམས་ནི་སྔ་མ་དང་འདྲ་ལ་རྒྱུའི་ཡན་ལག་གོ ། དེ་ནས་འདི་རྣམས་ཐམས་ཅད་རང་གི་སེམས་ཀྱི་སྣང་བ་ཙམ་ཡིན་སྙམ་དུ་བསམ་པ་ཙམ་མམ། ཡང་ན་ཨོཾ་ཨཱཿཧཱུྃ་ཧོ་དམར་པོ་གཉིས་ཀྱི་མཐའ་བརྟེན་པ་ལ་བར་དོའི་ཤེས་པ་འབྱུང་བ་ལ་ཞུགས་པར་བསམ་པ་ནི་རྐྱེན་གྱི་ཡན་ལག་གོ ། དེས་རྐྱེན་བྱས་ནས་གཞལ་ཡས་ཁང་གདན་དང་བཅས་པ་བསྒོམ་པར་བྱ་སྟེ། རྩིག་པ་ལྔའི་རང་བཞིན་དང་ལྡན་པ་གྲུ་བཞི་སྒོ་བཞི་པ། ནང་ནས་རྣལ་འབྱོར་མ་ལྔ་ལ་རྡོ་རྗེ་རྭ་བ་དང་མེ་རི་སྟེ་འཕར་མ་གཉིས་པ་ཕ་གུ་དང་མདའ་ཡབ་དང་དྲྭ་བ་དང་དྲྭ་བ་ཕྱེད་པ་དང་ཟླ་བ་རླུང་གིས་བསྐྱོད་པ་དང་རྔ་ཡབ་རྣམས་དང༌། མེ་ལོང་དང་མེ་ཏོག་གི་ཕྲེང་བས་མཛེས་པར་བྱས་པ། སྒོ་རྣམས་སུ་རྟ་བབས་དང་སྒོ་ཁང་དུ་བླ་རེ་མུན་པ་བསལ་བར་བྱ་བའི་ཕྱིར་རྡོ་རྗེ་རིན་པོ་ཆེ་རྣམས་ཀྱིས་བརྒྱན་པ།
འདོད་ཡོན་གྱི་སྣམ་བུ་ལ་འདོད་ཡོན་གྱི་ལྷ་མོ་མཆོད་རྫས་དུ་མ་ཐོགས་པས་མཆོད་པ་བྱེད་པ། ནང་ན་ཀ་བ་བརྒྱད་པའི་སྟེང་རྡོ་རྗེའི་གདུང་གིས་མིག་མངས་རིས་སུ་བྲེས་ཤིང་སྟེང་གཙང་ཁང་ཕྱུར་བུ་ལ་རྡོ་རྗེ་རིན་པོ་ཆེས་མཛེས་པར་བྱས་པ། གདུགས་དང་རྒྱལ་མཚན་དང་བ་དན་ལ་སོགས་པས་ཕྱོགས་མཚམས་ཐམས་ཅད་བརྒྱན་ནས་ལྷ་མོ་ཐམས་ཅད་ཀྱི་གནས་སུ་གདན་རོ་བཅོ་ལྔ་བསྐྱེད་པར་བྱ་སྟེ་རྟེན་བསྐྱེད་པའོ། ། དེ་ནས་བརྟེན་པ་ལྷ་བསྐྱེད་པ་ནི། བསྙེན་སྒྲུབ་བཞི་ལས་དང་པོ་གདན་བཅོ་ལྔའི་སྟེང་དུ་ཨཱ་ལི་བཅུ་དྲུག་ཕྲག་གཉིས་སྐར་མའི་རྣམ་པ་ལྟ་བུ་ལ་འདི་ཉིད་སངས་རྒྱས་ཀྱི་རྒྱུད་ལ་མངའ་བའི་མཚན་བཟང་པོ་སུམ་ཅུ་རྩ་གཉིས་ཡིན་སྙམ་དུ་བསམ། དེ་ཡོངས་སུ་གྱུར་པ་ལས་ཟླ་བ་བཅོ་ལྔ་མེ་ལོང་ལྟ་བུའི་ཡེ་ཤེས་སུ་མོས་པ་བྱ། དེའི་སྟེང་དུ་ཀཱ་ལི་སུམ་ཅུ་རྩ་བཞི་ལས་ཡ་ར་ལ་ཝ་ཌ་ཌྷ་དྲུག་བསྣན་པས་བཞི་བཅུ་ཕྲག་གཉིས་དཔེ་བྱད་བཟང་པོ་བརྒྱད་ཅུར་མོས་པ་བྱ། དེ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་བཅོ་ལྔ་མཉམ་པ་ཉིད་ཀྱི་ཡེ་ཤེས་སུ་མོས་པ་བྱ། དེ་ནས་དེ་དག་གི་དབུས་སུ་ས་བོན་བཅོ་ལྔ་བསམ་པར་བྱ་སྟེ། དབུས་སུ་ཨྃ།
ཤར་དུ་ཨཱྃ། ལྷོར་ཨིཾ། ནུབ་ཏུ་ཨཱིཾ། བྱང་དུ་ཨུྃ། ཕྱི་རོལ་གྱི་དབང་ལྡན་དུ་ཨཱུྃ། མེར་རྀྃ། སྲིན་པོར་རིྃ། རླུང་དུ་ལྀྃ། ཤར་སྒོར་ལཱྀྃ། ལྷོར་ཨེྃ།
ནུབ་ཏུ་ཨཻྃ། བྱང་དུ་ཨོཾ། འོག་ཏུ་ཨཽཾ། སྟེང་དུ་ཨྃ། དེ་རྣམས་ནི་ཁ་དོག་ནག་པོར་བསམ་པར་བྱའོ། ། དེ་དག་ཡོངས་སུ་གྱུར་པ་ལས་གྲི་གུག་བཅོ་ལྔ་རང་རང་གི་ས་བོན་གྱིས་མཚན་པ་སོ་སོར་ཀུན་ཏུ་རྟོག་པའི་ཡེ་ཤེས་སོ། ། དེ་རྣམས་ཐམས་ཅད་རང་རང་གི་གནས་སུ་ཞུ་ཞིང་འདྲེས་པར་གྱུར་པ་ནི་བྱ་བ་ནན་ཏན་གྱི་ཡེ་ཤེས་སོ། ། དེ་ལས་ལྷ་མོ་བཅོ་ལྔའི་སྐུ་ཡོངས་སུ་རྫོགས་པ་ནི་སངས་རྒྱས་ཀྱི་རྒྱུད་ལ་མངའ་བའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་འདི་ཉིད་ཡིན་སྙམ་དུ་བསམ་པར་བྱའོ། ། དེ་ལ་དབུས་སུ་ནི་རྡོ་རྗེ་བདག་མེད་མའོ། ། ཤར་དུ་རྡོ་རྗེམའོ། །
ལྷོར་གསང་བའི་དཀར་མོའོ། ། ནུབ་ཏུ་ཆུའི་རྣལ་འབྱོར་མའོ། ། བྱང་དུ་རྡོ་རྗེ་མཁའ་འགྲོ་མའོ། ། ནང་གི་འཕར་མའོ། ། དབང་ལྡན་དུ་པུཀྐ་སཱིའོ། ། མེར་རི་ཁྲོད་མའོ། ། བདེན་བྲལ་དུ་ཙཎྜཱ་ལཱིའོ། ། རླུང་དུ་གཡུང་མོའོ། ། ཤར་སྒོར་དཀར་མོའོ། ། ལྷོར་ཆོམ་རྐུན་མའོ། །
ནུབ་ཏུ་རོ་ལངས་མའོ། ། བྱང་དུ་གྷསྨ་རཱིའོ། ། འོག་ཏུ་ས་སྤྱོད་མ་སྟེ་ཞལ་སྟེང་དུ་གཟིགས་པའོ། ། དེ་ནས་སྟེང་དུ་མཁའ་སྤྱོད་མ་སྟེ་ཞལ་འོག་ཏུ་གཟིགས་པའོ། ། དེ་ནས་སྐུ་མདོག་དང་ཕྱག་མཚན་གསལ་གདབ་པར་བྱ་སྟེ། དེ་ཡང་ལྷ་མོ་ཐམས་ཅད་སྐུ་མདོག་ནག་མོ་ཞལ་གཅིག་ཕྱག་གཉིས་མ། མཁྲང་ཞིང་མཐོ་བའི་ནུ་མ་འབུར་བའི་བརྗིད་དང་ལྡན་པ། རབ་ཏུ་གཞོན་ཤིང་ཤ་རྒྱས་པ། དབུ་སྐྲ་དམར་སེར་གྱེན་དུ་ལངས་པ། དམར་ཞིང་ཟླུམ་པའི་སྤྱན་གསུམ་པ།
སྨིན་མ་དཔྲལ་བར་བསྡུས་པའི་ཁྲོ་གཉེར་དང་ལྡན་པ། ཅུང་ཟད་འཛུམ་པའི་མཆེ་བ་གཙིགས་པའི་ཞལ་ཅན། མི་མགོ་སྐམ་པོ་ལྔས་དབུ་ལ་བརྒྱན་ཅིང་སྐམ་པོ་ལྔ་བཅུའི་དོ་ཤལ་ཅན། ཕྱག་གཡས་པས་རྡོ་རྗེ་གྲི་གུག་འཕྱར་ཏེ་འཛིན་པ། གཡོན་པས་རབ་ཏུ་དཀར་བའི་ཐོད་པ་བདུད་བཞིའི་ཁྲག་གིས་བཀང་བ་ཐུགས་ཀར་བཟུང་བ་ལ་གཡོན་དུ་འགྱིང་བའི་སྤྱན་གྱིས་ཅུང་ཟད་གཟིགས་པ། གཡོན་གྱི་གྲུ་མོར་རྡོ་རྗེ་ཁ་ཊྭཱཾ་ག་དྲིལ་བུ་དང་བ་དན་གྱིས་བརྒྱན་པ་འཛིན་པ། རུས་པའི་རྒྱན་ཆ་ལྔས་བརྒྱན་ཅིང་སྟག་གི་པགས་པས་སྣམ་དཀྲིས་བྱས་པ། ཞབས་གཡོན་པའི་མཐིལ་གྱིས་རོའི་སྙིང་ག་ནས་མནན་ཅིང་སྐྱིལ་ཀྲུང་ཕྱེད་པའི་གར་གྱིས་བཞུགས་པ། མེ་རི་འབར་བའི་དབུས་ན་བདེ་བ་ཆེན་པོ་དང་ཟག་པ་མེད་པའི་ཐུགས་རྗེ་ཆེན་པོས་སེམས་ཅན་གྱི་དོན་མཛད་ཅིང་བཞུགས་པ་བསྒོམ་པར་བྱའོ། ། བསྙེན་པའི་ཡན་ལག་སྟེ་དང་པོའོ།། །།
དེ་ནས་ཡན་ལག་གཉིས་པ་ནི། སྐྱེ་མཆེད་དང་སྐུ་གསུང་ཐུགས་ཀྱི་གནས་སུ་སྟོང་པའི་ངང་ལས་པདྨ་དང༌། ཉི་མ་དང༌། རོའི་སྟེང་དུ་ས་བོན་རྣམས་ལས་ལྷ་མོའི་སྐུར་བསྐྱེད་པར་བྱ་སྟེ། མིག་ཏུ་མྃ་ལས་གཏི་མུག་རྡོ་རྗེ་མ་དཀར་མོ། རྣ་བར་དྃ་ལས་ཞེ་སྡང་རྡོ་རྗེ་མ་སྔོན་མོ། སྣ་བུག་གི་འདོམ་པོར་པྃ་ལས་སེར་སྣ་རྡོ་རྗེ་མ་སེར་མོ། ལྕེའི་རྩ་བར་རྃ་ལས་འདོད་ཆགས་རྡོ་རྗེ་མ་དམར་མོ། དཔྲལ་བར་ཨོཾ་ལས་ཕྲག་དོག་རྡོ་རྗེ་མ་ལྗང་གུ། སྙིང་གི་ནང་དུ་ནྃ་ལས་བདག་མེད་རྣལ་འབྱོར་མ་ནག་མོ།
མཚོག་མའི་སྟེང་དུ་ཨོཾ་ལས་སྐུ་རྡོ་རྗེ་མ་དཀར་མོ། མགྲིན་པར་ཨཱཿལས་གསུང་རྡོ་རྗེ་མ་དམར་མོ། སྙིང་གར་ཧཱུྃ་ལས་ཐུགས་རྡོ་རྗེ་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ། ཕྱག་གཡས་པ་གྲི་གུག གཡོན་པ་ན་ཐོད་པ། གྲུ་མོ་ན་ཁ་ཊྭཱཾ་ག་འཛིན་པ། སྤྱན་གསུམ་པ། རུས་པའི་རྒྱན་ཆ་ལྔ་དང་ལྡན་པ། མེ་རི་འབར་བའི་དབུས་ན་སྐྱིལ་ཀྲུང་ཕྱེད་པའི་གར་གྱིས་བཞུགས་པའོ། །
ཐུགས་ཀར་པདྨ་དང་ཉི་མའི་སྟེང་དུ་ཨྃ་ལས་གྲི་གུག་སྔོ་ནག་ཨྃ་གིས་མཚན་པ་ཙམ་བསམ་པའམ། ཡང་ན་རྗེ་བཙུན་མའི་སྐུ་ཚོན་གང་བ་ཅིག་གི་ཐུགས་ཀར་ཕྱག་མཚན་ས་བོན་གྱིས་མཚན་པ་བསྒོམས་ལ་སེམས་དཔའ་སུམ་བརྩེགས་སུ་བསྒོམ་པ་སྟེ་དེ་གཉིས་གང་ཡང་རུང་བ་ཅིག་བྱའོ། ། ཉེ་བར་སྒྲུབ་པ་སྟེ་ཡན་ལག་གཉིས་པའོ།། །། དེ་ནས་ཡན་ལག་གསུམ་པ་ནི། ཐུགས་ཀའི་ཨྃ་ལས་འོད་ཟེར་ལྕགས་ཀྱུ་ལྟ་བུ་སྤྲོས་ཏེ་རྗེ་བཙུན་མ་ལྷ་མོ་བཅོ་ལྔའི་དཀྱིལ་འཁོར་གྱི་ཡེ་ཤེས་པ་མདུན་གྱི་ནམ་མཁའ་ལ་སྤྱན་དྲངས་ལ། དེ་ལ་ཐུགས་ཀ་ནས་སྤྲུལ་པའི་ལྷ་མོ་བརྒྱད་ཀྱིས་མཆོད་དེ། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿཞེས་བྱ་བ་དང༌། གཽ་རཱི་ནག་མོ་ལྕགས་ཀྱུ་ཐོགས་པས་དེ་དག་གི་ཐུགས་ཀར་རེག་པས་སྲུང་བའི་འཁོར་ལོའི་ནང་དུ་སྤྱན་དྲང་ངོ༌། ། ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ་ཞེས་བྱ་བ་དང༌། ཙཽ་རཱི་དམར་མོ་ཞགས་པ་ཐོགས་པ་སྤྲོས་པས་དེ་དག་གི་མགྲིན་པར་རེག་པས་རྟེན་དང་བརྟེན་པ་སོ་སོ་ལ་ཐིམ་པར་བསམ།
ཨོཾ་བཛྲ་བཻ་ཏཱ་ལཱི་བནྡྷ་བྃ་ཞེས་བྱ་བ་དང༌། བཻ་ཏཱ་ལཱི་སེར་མོ་ལྕགས་སྒྲོག་ཐོགས་པ་སྤྲོས་ཏེ་དེ་དག་གི་ཞབས་ལ་རེག་པས་དམ་ཚིག་པ་དང་ཡེ་ཤེས་པ་ཆུ་ལ་ཆུ་བཞག་པ་བཞིན་འདྲེས་པར་བསམ། ཨོཾ་བཛྲ་གྷསྨ་རཱི་བ་ཤངྐུ་རུ་ཧོཿཞེས་བྱ་བ་དང༌། ཐུགས་ཀའི་ཨྃ་ལས་གྷསྨ་རཱི་དྲིལ་བུ་ཐོགས་པས་ཕྱི་ནང་ཐམས་ཅད་དྲིལ་བུའི་སྒྲ་ཕྱུང་བས་དམ་ཚིག་པ་ཡེ་ཤེས་པའི་ངོ་བོར་གྱུར་པར་བསམ། གསུམ་པ་སྒྲུབ་པའོ།། །། ཡན་ལག་བར་པ་འདི་གཉིས་སློབ་དཔོན་ཌོཾ་བི་བ་ནི་གང་ཟག་མཆོག་ལ་མི་བཞེད་པར་མངོན་ནོ། ། ཞེས་ཀྱང་གསུང་མོད་ཀྱིས་འདིར་ཉམས་སུ་བླང་བར་བྱའོ།། །། དེ་ནས་ཡན་ལག་བཞི་པ་ཐུགས་ཀའི་ཨྃ་ལས་འོད་འཕྲོས་པས་མདུན་གྱི་ནམ་མཁའི་ཕྱོགས་སུ་དབང་བསྐུར་གྱི་ལྷ་བླ་མ་དང་རྡོ་རྗེ་འཆང་ཐ་མི་དད་པའི་ཚུལ་གྱིས་དེ་བཞིན་གཤེགས་པ་རིགས་དྲུག རིག་མ་བཞི། བྱང་ཆུབ་སེམས་དཔའ་བརྒྱད།
ལྷ་མོ་དྲུག ཁྲོ་བོ་བཅུ་སྟེ་དེ་རྣམས་ནི་གཙོ་བོ་ཡིན་ལ། རང་རང་གི་རིགས་ཀྱི་འཁོར་བསམ་གྱིས་མི་ཁྱབ་པ་ནམ་མཁའ་གང་བ་སྤྱན་དྲངས་ལ། ཐུགས་ཀའི་ཨྃ་ལས་འོད་འཕྲོས་ཏེ། ལྷ་མོ་བརྒྱད་ཀྱིས་དེ་རྣམས་མཆོད་ལ་གསོལ་བ་གདབ་པར་བྱ་སྟེ། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་བདག་ཉིད་ཅན་རྣམས་ཀྱིས། ། བདག་ལ་དབང་ནི་བསྐུར་དུ་གསོལ། ། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་བརྗོད་པས་དེ་བཞིན་གཤེགས་པ་དེ་རྣམས་ཧེ་རུ་ཀའི་གཟུགས་ཅན་དུ་གྱུར་ཏེ་ཕྱག་ན་རིན་པོ་ཆེ་སྣ་ཚོགས་ཀྱི་རྒྱུ་ལས་བྱས་པའི་བུམ་པ་ཡེ་ཤེས་ཀྱི་བདུད་རྩིས་གང་བས་བཅོམ་ལྡན་འདས་མ་རྗེ་བཙུན་མ་འཁོར་དང་བཅས་པ་སྤྱི་བོའི་གཙུག་ཚངས་པའི་བུ་ག་ནས་དབང་བསྐུར་ཞིང༌།
སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་མཱཾ་ཞེས་གསུང་པར་བསམ་མོ། ། དེའི་དུས་སུ་སྤྱན་མ་ལ་སོགས་པའི་རིག་མ་རྣམས་ནི་རྡོ་རྗེའི་གླུ་ལེན། ཀུན་ཏུ་བཟང་པོ་ལ་སོགས་པའི་བྱང་ཆུབ་སེམས་དཔའ་རྣམས་ནི་བཀྲ་ཤིས་ཀྱི་ཚིགས་སུ་བཅད་པ་བརྗོད་གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་ནི་མེ་ཏོག་ལ་སོགས་པ་བསམ་གྱིས་མི་ཁྱབ་པས་བདག་ལ་མཆོད་པ་བྱེད། གཤིན་རྗེ་གཤེད་ལ་སོགས་པའི་ཁྲོ་བོ་རྣམས་ཀྱིས་བགེགས་སྐྲོད་པས་ནམ་མཁའ་གང་བར་བསམ་མོ། ། དེ་བཞིན་གཤེགས་པ་དེ་རྣམས་ཀྱིས་དབང་བསྐུར་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་སྨིན་མཚམས་ཡན་ཆད་གང་བས་རྡོ་རྗེ་སློབ་དཔོན་གྱི་དབང་ཐོབ་ལུས་ཀྱི་དྲི་མ་དག་པར་བསམ། མགྲིན་པ་ཡན་ཆད་གང་བས་གསང་བའི་དབང་ཐོབ་ངག་གི་དྲི་མ་དག་པར་བསམ།
སྙིང་ག་ཡན་ཆད་གང་བས་ཤེས་རབ་ཡེ་ཤེས་ཀྱི་དབང་ཐོབ་སེམས་ཀྱི་དྲི་མ་དག རྐང་པའི་མཐིལ་གྱི་བར་དུ་གང་བས་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་དག་པ་བརྟན་པར་བྱས་པར་བསམས་ལ། ཆུའི་ལྷག་མ་ཡར་ལུད་པ་ལས་སྤྱི་བོར་རིགས་ཀྱི་བདག་པོས་དབུར་བརྒྱན་པར་བསམ་པར་བྱ་སྟེ། བདག་མེད་མའི་དབུ་ལ་མི་བསྐྱོད་པའི་རྒྱས་གདབ། དེ་བཞིན་དུ་རྡོ་རྗེ་མ་ལ་རྣམ་སྣང༌། གསང་བའི་དཀར་མོ་ལ་རིན་ཆེན་འབྱུང་ལྡན། ཆུའི་རྣལ་འབྱོར་མ་ལ་འོད་དཔག་མེད། རྡོ་རྗེ་མཁའ་འགྲོ་མ་ལ་དོན་ཡོད་གྲུབ་པ། ས་སྤྱོད་མ་ལ་རྣམ་པར་སྣང་མཛད།
མཁའ་སྤྱོད་མ་ལ་འོད་དཔག་མེད་དེ། དེ་ལྟར་བདུན་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། ཕྱིའི་འཕར་མ་ནི་གཽ་རཱི་དང་པུཀྐ་སཱི་ལ་མི་བསྐྱོད་པ་སྟེ་ལུས་ལ་སེམས་ཀྱི་ཕྱག་རྒྱའོ། ། ཙཽ་རཱི་དང་ཤ་ཝ་རཱི་ལ་རྣམ་པར་སྣང་མཛད་དེ་སེམས་ལ་ལུས་ཀྱི་ཕྱག་རྒྱའོ། ། བཻ་ཏཱ་ལཱི་དང་ཙཎྜཱ་ལཱི་ལ་རིན་ཆེན་འབྱུང་ལྡན་ཏེ་རྒྱུ་ལ་འབྲས་བུའི་ཕྱག་རྒྱའོ། ། གྷསྨ་རཱི་དང་གཡུང་མོ་ལ་འོད་དཔག་ཏུ་མེད་པ་སྟེ་འབྲས་བུ་ལ་རྒྱུའི་ཕྱག་རྒྱའོ། ། དེ་ནས་སྤྲོས་པ་ལ་དགའ་ན་མཆོད་བསྟོད་བདུད་རྩི་མྱང་བ་བྱས་ལ་ཁ་དོག་གི་སྒོ་ནས་ཞེན་པ་སྤང་བ་ཡན་ཆད་བསྒོམ། སྤྲོས་པ་ལ་མི་དགའ་ན་མཆོད་བསྟོད་བདུད་རྩི་མྱང་བ་མ་བྱས་ཀྱང་བཏུབ་བོ། ། དེ་ཡང་གུར་གྱི་དགོངས་པ་ལྟར་ན་ཡན་ལག་དྲུག་སྟེ། གཞལ་ཡས་ཁང་བསྐྱེད་པའི་རྗེས་ལ།
ཨོཾ་སརྦ་ཏ་ཐཱ་ག་ཏཱ་ནི་ལཱ་ཡ་བཛྲ་སྭ་བྷཱ་བ་ཨཱཏྨ་ཀོ྅་ཧཾ། ཞེས་པས་བྱིན་གྱིས་བརླབས་ཏེ་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་གོ ། ཡེ་ཤེས་པ་དགུག་གཞུག་བྱས་པའི་རྗེས་ལ་ལྷ་མོ་རྣམས་ཀྱི་རྒྱུད་ཟག་པ་མེད་པའི་བདེ་བས་གང་བར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་བ་ཨཱཏྨ་ཀོ྅་ཧཾ། ཞེས་བྱིན་གྱིས་བརླབས་ཏེ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་གོ ། རིགས་ཀྱི་བདག་པོའི་རྒྱས་གདབ་པའི་རྗེས་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་བ་ཨཱཏྨ་ཀོ྅་ཧཾ། ཞེས་བྱ་བས་བྱིན་གྱིས་བརླབས་ཏེ་དབང་བསྐུར་བ་མི་བསྐྱོད་པའི་ཡན་ལག་གོ ། དེ་ནས་མདུན་དུ་བདུད་རྩི་བྱིན་གྱིས་བརླབས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་བ་ཨཱཏྨ་ཀོ྅་ཧཾ་ཞེས་པས་བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་གོ །
དེ་ནས་ཐུགས་ཀ་ནས་ལྷ་མོ་བརྒྱད་སྤྲུལ་ཏེ། བདག་དང་གསང་བའི་དཀྱིལ་འཁོར་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཆོད་དེ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་བ་ཨཱཏྨ་ཀོ྅་ཧཾ་ཞེས་བྱ་བས་བྱིན་གྱིས་བརླབས་ཏེ་མཆོད་པ་དོན་ཡོད་གྲུབ་པའི་ཡན་ལག་གོ ། དེ་ནས་དཀྱིལ་འཁོར་དང་ནམ་མཁའ་ཐམས་ཅད་ལས་ཀྱང་བསྟོད་པའི་སྒྲ་བྱུང་སྟེ་འདི་སྐད་དུ། འགྲོ་བ་བུད་མེད་འདུལ་གཟིགས་ནས། ། བདག་མེད་རྣལ་འབྱོར་མར་གྱུར་གང༌། ། ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱ་ཕྱག་འཚལ་བསྟོད། ། ཨོཾ་སརྦ་ཏ་ཐཱ་ག་ཏ་སྟུ་སྟི་བཛྲ་སྭ་བྷཱ་བ་ཨཱཏྨ་ཀོ྅་ཧཾ་ཞེས་བྱ་བས་བྱིན་གྱིས་བརླབས་ཏེ་བསྟོད་པ་རིན་ཆེན་འབྱུང་ལྡན་གྱི་ཡན་ལག་གོ ། དེ་ལྟར་རྒྱས་འབྲིང་གང་ཡང་རུང་སྟེ་བསྐྱེད་པའི་རིམ་པ་ཡོངས་སུ་རྫོགས་ནས།
ད་ནི་ཁ་དོག་གི་སྒོ་ནས་ཞེན་པ་སྤང་བ་དང༌། དག་པ་རྗེས་སུ་དྲན་པར་བྱས་པ་ལས། དང་པོ་ནི་ལྷའི་ཁ་དོག་དང་རིགས་ལ་མངོན་པར་ཞེན་པ་སྤང་བའི་ཕྱིར་ལྷ་མོ་ཐམས་ཅད་རྡོ་རྗེ་འཆང་གི་རིགས་ཡིན་ཞིང་དྲག་པོའི་ལས་བསྒྲུབ་པའི་ཕྱིར། དང་པོར་ནག་པོ་རབ་ཏུ་བསྒོམ། འོད་དཔག་མེད་ཀྱི་རང་བཞིན་ཡིན་ཞིང་འདོད་ཆགས་སྤང་བ་དང་དབང་གི་ལས་ཐམས་ཅད་བསྒྲུབ་པར་བྱ་བའི་ཕྱིར། གཉིས་པ་དམར་པོའི་རྣམ་པར་བསྒོམ། རིན་འབྱུང་གི་ངོ་བོ་ཡིན་ཞིང་སེར་སྣ་སྤང་བ་དང་རྒྱས་པའི་ལས་བསྒྲུབ་པའི་ཕྱིར། གསུམ་པ་ལ་ནི་སེར་པོར་བསྒོམ། དོན་ཡོད་གྲུབ་པའི་ངོ་བོ་ཡིན་ཞིང་ཕྲག་དོག་སྤང་བ་དང་བདེ་བའི་ལས་སམ་ཕྲིན་ལས་སྣ་ཚོགས་བསྒྲུབ་པའི་ཕྱིར། བཞི་པ་ལྗང་གུ་དེ་བཞིན་ནོ། །
མི་བསྐྱོད་པའི་ངོ་བོ་ཡིན་ཞིང་ཞེ་སྡང་སྤང་བར་བྱ་བ་དང་བསྐྲད་པར་བྱ་བའི་ལས་བསྒྲུབ་པའི་ཕྱིར། ལྔ་པར་ཁ་དོག་སྔོན་པོ་ཡིན། རྣམ་པར་སྣང་མཛད་ཀྱི་ངོ་བོ་ཡིན་ཞིང་གཏི་མུག་སྤང་བ་དང་ཞི་བའི་ལས་བསྒྲུབ་པའི་ཕྱིར། དྲུག་པར་དཀར་པོའི་ལུས་ཅན་ནོ། ། དེ་དག་གིས་ནི་ཞེན་པ་སྤང་བར་མ་གྱུར་ན་ལྷ་མོ་རེ་རེའི་སྐུ་ཕྱེད་དཀར་ཞིང་ཕྱེད་གནག་པ་ལྟ་བུའམ་ལུས་རེ་རེ་ལའང་ཁ་དོག་དྲུག་དྲུག་དང་ལྡན་པ་ལྟ་བུར་བསྒོམས་ལ། རིགས་དང་ཁ་དོག་ཏུ་འཛིན་པ་ཐམས་ཅད་དང་བྲལ་ཏེ་ལྷན་ཅིག་སྐྱེས་པའི་ཡེ་ཤེས་དང་འདྲ་བ་བདག་མེད་པའི་བསམ་གཏན་ཅི་རིགས་པར་བསྒོམས་ཏེ། ཡན་ལག་དྲུག་བསྒོམ་རྣལ་འབྱོར་པ། ། དགའ་བྲལ་མཐར་ཡང་དེ་བཞིན་ནོ། ། དེ་ལ་འཛིན་པ་མེད་པ་ལྷན་ཅིག་སྐྱེས་པའི་ཡེ་ཤེས་ཡིན་པའང་རྒྱུད་རྒྱས་པ་ལས། ཇི་སྲིད་བློ་ནི་འཕེལ་འགྱུར་བ། །
དེ་སྲིད་བསྒོམ་པར་འགྱུར་བ་སྟེ། ། གང་ཡང་བློ་ཡི་ཡུལ་མེད་པ། ། ལྷན་ཅིག་སྐྱེས་དེ་ཇི་ལྟར་བསྒོམ། ། ཞེས་གསུངས་སོ། ། དེ་ནས་དཀྱིལ་འཁོར་གྱི་དེ་ཁོ་ན་ཉིད་བསྒོམ་པ་བྱ་སྟེ། དེ་ལ་དཀྱིལ་འཁོར་གྱི་དེ་ཁོ་ན་ཉིད་ལས། ཕྱི་རོལ་དཀྱིལ་འཁོར་གྱི་འཁོར་ལོ་ནི་རང་གི་སེམས་ཉིད་དོ། ། དེའི་ཡོན་ཏན་ཆོས་ཐམས་ཅད་མཉམ་པ་ཉིད་ལས་གྲུ་བཞི་པའོ། ། རྣམ་ཐར་སྒོ་བཞི་ལྡན་པས་ན་སྒོ་བཞིའོ། ། དྲན་པ་ཉེ་བར་གཞག་པ་བཞི་ནི་ཁྱམས་བཞིའོ། །
རྟ་བབས་བཞི་ནི་ཡང་དག་པར་སྤོང་བ་བཞིའོ། ། སྒོ་ཁྱུད་ནི་རྫུ་འཕྲུལ་གྱི་རྐང་པ་བཞིའོ། ། རྩིག་པ་ལྔ་ནི་དབང་པོ་ལྔ་དང་སྟོབས་ལྔའོ། ། དར་དང་རྔ་ཡབ་དང་མེ་ལོང་དང་མེ་ཏོག་གི་ཕྲེང་བ་ལ་སོགས་པ་དཀྱིལ་འཁོར་གྱི་རྒྱན་རྣམས་ནི་བྱང་ཆུབ་ཀྱི་ཡན་ལག་བདུན་ནོ། ། ཀ་བ་བརྒྱད་ནི་འཕགས་པའི་ལམ་ཡན་ལག་བརྒྱད་དོ། ། དྲྭ་བ་ནི་ཉོན་མོངས་པ་འཇོམས་པའོ། ། དྲྭ་བ་ཕྱེད་པ་ནི་ཉེ་བའི་ཉོན་མོངས་པ་འཇོམས་པའོ། ། རྡོ་རྗེའི་གདུང་དང་ཐིག་ནི་ཆོས་ཀྱི་སྦྱོར་བ་རྗེས་སུ་དྲན་པའོ། ། ཕྱི་དང་ནང་གི་རྡོ་རྗེའི་རྭ་བ་ཟླུམ་པོ་ནི་ཕྱོགས་ཐམས་ཅད་དུ་དུས་གསུམ་གྱི་སངས་རྒྱས་ཐམས་ཅད་ཀྱིས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བའོ། ། དུར་ཁྲོད་བརྒྱད་ནི་རྣམ་པར་ཤེས་པའི་ཚོགས་བརྒྱད་དང་བུ་ག་དགུ་དག་པའོ། །
ཞེས་བྱ་བ་ལ་སོགས་པ་རྒྱས་པར་དྲན་པར་བྱའོ། ། དེ་ནས་ལྷའི་དག་པ་དྲན་པར་བྱ་སྟེ། དེ་ལ་མ་དག་པའི་གཟུགས་ཀྱི་ཕུང་པོ་ནི་གཟུགས་ཕུང་མ་ཡིན་ཏེ། ཡང་དག་པ་ནི་ལྷ་མོ་རྡོ་རྗེ་མ་ཡིན་ནོ་སྙམ་དུ་མོས་པར་བྱའོ། ། དེ་བཞིན་དུ་ཚོར་བ་དག་པ་དཀར་མོར་བཤད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་རང་བཞིན་གྱིས། ། བདག་མེད་རྣལ་འབྱོར་མར་གནས་སོ། ། དཀྱིལ་འཁོར་བདག་མོ་འཇིགས་གཟུགས་མ། །
འཇིགས་པ་ཡང་ནི་འཇིགས་པར་མཛད། ། ས་ནི་པུཀྐ་སཱི་རུ་བཤད། ། དེ་བཞིན་ཆུ་ནི་རི་ཁྲོད་མ། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། གཟུགས་ལ་དཀར་མོར་རབ་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རཱི་རུ་བརྗོད། ། རིག་ལ་ས་སྤྱོད་མར་བཤད་དེ། །
ཆོས་ཀྱི་དབྱིངས་ལ་མཁའ་སྤྱོད་མ། ། རྟག་ཏུ་ཡང་དག་རྣམ་དག་པས། ། དེ་ཉིད་རྣལ་འབྱོར་མ་ཡིས་འགྲུབ། ། ཡང་སྐྱེ་མཆེད་ཀྱི་དག་པ་དྲན་པ་ནི། མ་དག་པའི་མིག་ནི་མིག་མ་ཡིན་ཏེ། གཏི་མུག་རྡོ་རྗེ་མའོ་སྙམ་དུ་མོས་པར་བྱ་སྟེ། དེ་ནི་ཤར་ཕྱོགས་ཀྱི་རྡོ་རྗེ་མའོ། ། དེ་བཞིན་དུ་རྣ་བ་ནི་ཞེ་སྡང་རྡོ་རྗེ་མ་སྟེ་རྡོ་རྗེ་བདག་མེད་མའོ། ། སྣ་ལ་སེར་སྣ་རྡོ་རྗེ་མའོ། ། དེ་བཞིན་དུ་རྣ་བ་ནི་ཞེ་སྡང་རྡོ་རྗེ་མ་སྟེ་གསང་བའི་དཀར་མོའོ། །
ཁ་ལ་འདོད་ཆགས་རྡོ་རྗེ་མ་ནི་ཆུའི་རྣལ་འབྱོར་མའོ། ། ལུས་ལ་ཕྲག་དོག་རྡོ་རྗེ་མ་ནི་རྡོ་རྗེ་མཁའ་འགྲོ་མའོ། ། ཡིད་ལ་བདག་མེད་རྣལ་འབྱོར་མར་མོས་པར་བྱའོ། ། ཡང་ཉོན་མོངས་པའི་དག་པ་ནི། ཞེ་སྡང་ཞེས་བཤད་རྡོ་རྗེ་མ་ནི་བདག་མེད་མའོ། ། གཏི་མུག་རྣམ་པར་དག་པ་ནི་རྡོ་རྗེ་མའོ། ། སེར་སྣ་རྣམ་པར་དག་པ་ནི་གསང་བའི་དཀར་མོའོ། ། འདོད་ཆགས་རྣམ་པར་དག་པ་ནི་ཆུའི་རྣལ་འབྱོར་མའོ། ། ཕྲག་དོག་རྣམ་པར་དག་པ་ནི་རྡོ་རྗེ་མཁའ་འགྲོ་མའོ། ། ཡང་ལྷ་མོ་རྣམས་ཀྱི་སྐུ་མདོག་དང་ཕྱག་མཚན་དང་རྒྱན་གྱི་རྣམ་པར་དག་པ་ནི་ཆོས་ཀྱི་དབྱིངས་ཀྱི་ངོ་བོ་ལས་མི་འགྱུར་བས་ནག་མོའོ། །
སེམས་ཅན་གྱི་དོན་ལ་རྗེས་སུ་ཆགས་པས་ན་སྤྱན་གསུམ་དམར་བའོ། ། ལོག་པར་ལྟ་བ་སྤང་བའི་ཕྱིར་ཁྲོ་གཉེར་ནི་སྨིན་མ་ཡོན་པོའོ། ། སངས་རྒྱས་ཀྱི་ཆེ་བའི་ཡོན་ཏན་གོང་ནས་གོང་དུ་རྒྱས་པས་ན་དབུ་སྐྲ་སེར་པོ་གྱེན་དུ་བརྫེས་པའོ། ། བྱམས་པས་བྱང་ཆུབ་ཀྱི་སེམས་ཀྱི་ངོ་བོ་ཉིད་ཀྱིས་ན་མཆེ་བ་དཀར་པོ་གཙིགས་པའོ། ། དེ་བཞིན་ཉིད་དུ་རོ་གཅིག་པས་ན་ཞལ་གཅིག་པའོ། ། བདེན་པ་གཉིས་དང་ལྡན་པས་ཕྱག་གཉིས་པ། བདག་མེད་པས་ཆོས་ཐམས་ཅད་མི་འཛིན་ཏེ་གཏོང་བའི་བརྡར་ཞབས་གཡས་བསྐུམ་པ། སྙིང་རྗེ་ཆེན་པོས་སེམས་ཅན་མི་གཏོང་བའི་བརྡར་གཡོན་བརྐྱང་བ། ཆོས་བདག་མེད་པས་སེམས་ཅན་གྱི་དོན་བྱེད་པའི་བརྡར་ཞབས་ཀྱིས་རོའི་སྙིང་ག་ནས་མནན་པ། ང་རྒྱལ་ལ་སོགས་པའི་རྩ་བའི་ཉོན་མོངས་པ་དྲུག་གཅོད་པའི་བརྡར་ཕྱག་གཡས་ན་གྲི་གུག
དངོས་པོ་དང་དངོས་པོ་མེད་པའི་རྣམ་པར་རྟོག་པའི་མགོ་གཅད་པའི་ཕྱིར་ཐོད་པ་བདུད་བཞིའི་ཁྲག་གིས་བཀང་ནས་དེ་འཇོམས་ཤིང་བདེ་བ་ཆེན་པོའི་དངོས་གྲུབ་ཐོབ་པའི་བརྡར་གསོལ་བ། ། སྟོང་པ་ཉིད་དང་བདེ་བ་ཆེན་པོའི་རང་བཞིན་གྱིས་ཁ་ཊྭཱཾ་ག གཟུང་འཛིན་གྱི་རྣམ་པར་རྟོག་པ་སྤང་བའི་བརྡར་སྟག་གི་པགས་པས་སྣམ་དཀྲིས་པའོ། ། ཡང་བདུད་བཞི་འཇོམས་པ་སྟེ་མི་མགོ་སྐམ་པོ་ལྔས་དབུར་བརྒྱན་པ་ནི་ཉོན་མོངས་པའི་བདུད་འཇོམས་པའོ། ། གྲི་གུག་འཕྱར་བ་ནི་ལྷའི་བུའི་བདུད་འཇོམས་པའོ། ། སྐྱེས་པའི་མགོ་བོ་ལྔ་བཅུའི་དོ་ཤལ་ནི་ཨཱ་ལི་ཀཱ་ལི་དག་ཅིང་འཆི་བདག་གི་བདུད་འཇོམས་པའོ། ། ཁ་ཊྭཱཾ་ག་ནི་ཕུང་པོའི་བདུད་འཇོམས་པའོ། ། རྒྱན་དྲུག་གི་དག་པ་ནི། སྤྱི་བོ་རུས་པའི་འཁོར་ལོ་ནི་འཁོར་ལོ་མ་ཡིན་ཏེ་མི་བསྐྱོད་པའི་ངོ་བོར་མོས་པར་བྱའོ། ། དེ་བཞིན་དུ།
རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག ། ལག་གདུབ་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། འདི་རྣམས་དག་པས་ཕྱག་རྒྱ་ལྔ། ། སྐྱོན་ནི་ཡོངས་འཇོམས་འཛིན་པ་སྟེ། ། རྣལ་འབྱོར་མ་ནི་རྟག་ཏུ་གཟུང༌། ། ཞེས་དྲན་པར་བྱའོ། ། ཡང་རྒྱན་དྲུག་གི་དགོས་པ་དྲན་པར་བྱའོ། ། བླ་མ་དང་ལྷ་ལ་ཕྱག་འཚལ་བ་མི་བརྗེད་པར་བྱ་བའི་ཕྱིར་སྤྱི་བོའི་འཁོར་ལོ་སྟེ།
བླ་མ་སློབ་དཔོན་འདོད་ལྷ་ལ། ། ཕྱག་འཚལ་དོན་དུ་འཁོར་ལོ་འཛིན། ། དེ་བཞིན་དུ། བླ་མ་རྡོ་རྗེ་འཛིན་པ་ལ། ། སྨོད་ཚིག་མི་ཉན་པ་ཡི་ཕྱིར། ། རྣ་བ་དག་ལ་རྣ་ཆ་འཛིན། ། སྔགས་བཟླས་ཕྱིར་ནི་མགུལ་རྒྱན་ཉིད། ། ལག་གདུབ་སྲོག་ཆགས་གསོད་པ་སྤོང༌། ། ཕྱག་རྒྱ་བརྟན་པ་སྐ་རགས་ཉིད། ། སངས་རྒྱས་ལྔ་ཡི་ཕྱག་རྒྱ་ནི། །
རྟག་ཏུ་ལུས་ལ་ཕྱག་རྒྱས་གདབ། ། ཅེས་དྲན་པར་བྱའོ། ། དེ་ལྟར་དེ་དག་ནི་ཐབས་ཤེས་རབ་གཉིས་སུ་མེད་པའི་རྣལ་འབྱོར་གྱི་ཡོན་ཏན་ཏེ། ཕྱི་རོལ་གྱི་ཐབས་དང་ཤེས་རབ་གཉིས་སུ་མེད་ཀྱང་ནང་གི་ལ་བརྩི་བ་ནི། ཤེས་རབ་ཀྱི་ངོ་བོ་ཉིད་མོ་གཟུགས་འཇིག་རྟེན་དབང་དུ་བྱེད། ཐབས་ཀྱི་ངོ་བོ་ཉིད་ཁྲོ་མོའི་གཟུགས་ཀྱིས་སྐྲག་པར་བྱེད་པ་དང༌། ལུས་ལ་གནས་པའི་ཨཱ་ལི་ཀཱ་ལི་ཐབས་ཤེས་རབ་ཀྱི་ངོ་བོ་ཉིད་ཡིན་ནོ། ། ནང་གི་རྣལ་འབྱོར་དྲན་པར་བྱའོ། ། བསྐྱེད་པའི་རིམ་པ་བརྗོད་ཟིན་ཏོ།། །། དེ་ནས་རྫོགས་པའི་རིམ་པ་འཁོར་ལོ་བཞིའི་རྣལ་འབྱོར་དྲན་པར་བྱ་སྟེ།
གཞན་དུ་བརྗོད་པ་དང་མཐུན་ནོ། ། དེ་ལ་ནང་གི་རྣལ་འབྱོར་གཙོར་བྱེད་པ་ནི། བསྐྱེད་པའི་རིམ་པ་ལ་སེམས་གཟུང་བའམ། གཏུམ་མོའི་རྣལ་འབྱོར་བསྒོམ་པར་བྱའོ། ། བཟླས་པའི་རྣལ་འབྱོར་ནི་ཐུན་གཞུག་ཏུ་མ་ཆགས་པ་ཙམ་རེ་བྱའོ། ། བསྙེན་པ་བྱེད་པའི་བསྐྱེད་པའི་རིམ་པ་དག་པ་དང་བཅས་པས་ལེགས་པར་བསྒོམས་ལ་འཁོར་ལོ་བཞིའི་རྣལ་འབྱོར་དྲན་པ་ཙམ་རེ་བྱ་སྟེ། བཟླས་པའི་རྣལ་འབྱོར་གཙོར་བྱའོ། ། གང་ལྟར་ཡང་རུང་སྟེ་བཟླས་པའི་རྣལ་འབྱོར་ནི། ཐུགས་ཀའི་ཨྃ་ལས་སྔགས་ཀྱི་ཕྲེང་བ་བྱུང་སྟེ་ལྟེ་བ་ནས་འཐོན་ནས་ཞལ་དུ་ཞུགས་ཏེ། ཐུགས་ཀའི་ཨྃ་ལ་ཐིམ་པའི་ཚུལ་གྱིས་ཚུར་འཁོར་གྱི་རྣམ་པའམ།
ཞལ་ནས་བྱུང་སྟེ་ལྟེ་བར་ཞུགས་ནས་ཨྃ་ལ་མས་ཡར་ཐིམ་པའི་ཚུལ་ཕར་འཁོར་གྱིས་བཟླས་པ་གང་ཡང་རུང་ངོ༌། ། དེ་ལ་བསྙེན་པ་དང་ཞི་བའི་ལས་བསྒྲུབ་ན་སྔགས་རྣམས་ཁ་དོག་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནི་ནག་པོའོ། ། དེ་ལ་སྔགས་ནི། ཨོཾ་ཨཱཿ ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཧཱུྃ་ཕཊ་སྭཱ་ཧཱ། ཞེས་བྱ་བས་བཟླས་པར་བྱ། དེ་ལ་ལྷ་རྣམས་མི་བསྡུ་ན་ལྷ་མོ་བཅོ་ལྔ་པོ་ཐམས་ཅད་ཀྱིས་ཟློས་པར་བསམ། དཀྱིལ་འཁོར་ལ་བསྡུ་ན་གཙོ་བོ་འབའ་ཞིག་གིས་ཟློས་པར་བསམས་ཏེ་བཟླས་པའི་རྣལ་འབྱོར་རོ།། །། བསམ་གཏན་ལས་ལངས་ནས་སྤྱོད་ལམ་གྱི་རྣལ་འབྱོར་ནི། གོང་གི་བཟླས་པའི་དུས་སུ་དཀྱིལ་འཁོར་མ་བསྡུས་ན་འདིར་ཁམས་གསུམ་ནས་འཁོར་གྱི་ལྷ་མོའི་བར་དུ་བསྡུས་ལ་གཙོ་མོ་ཙམ་གྱི་ང་རྒྱལ་གྱིས་སྤྱོད་ལམ་བྱ་སྟེ།
དེ་ལ་རྒྱས་བསྡུས་གཉིས་ཏེ། རྒྱས་པར་བྱེད་ན་མིག་གཏི་མུག་རྡོ་རྗེ་མར་བྱིན་གྱིས་བརླབ། ཡུལ་གཟུགས་གཽ་རཱིར་བྱིན་གྱིས་བརླབས་ལ་མིག་གིས་གཟུགས་མཐོང་བའི་དུས་སུ་གཽ་རཱིས་གཏི་མུག་རྡོ་རྗེ་ལ་མཆོད་པ་བྱེད་པར་མོས་པ་ལ་སོགས་པའི་ཚུལ་དུ་སྐྱེ་མཆེད་རྣམས་བྱིན་གྱིས་བརླབས་ལ་ལོངས་སྤྱད་པར་བྱའོ། ། བསྡུས་པ་ལྟར་ན་བདག་རྗེ་བཙུན་མའི་ང་རྒྱལ་བརྟན་པས་གཟུགས་མཐོང་བ་ཐམས་ཅད་ལྷ་མོའི་རྣམ་པ་སྒྲ་གྲག་པ་ཐམས་ཅད་སྔགས་ཀྱི་རྣམ་པར་གྲགས་པར་བསམ་ལ་ལོངས་སྤྱོད་པར་བྱའོ།། །། ཁ་ཟས་ཀྱི་རྣལ་འབྱོར་ནི། ཁ་ཟས་ལ་ལག་པ་གཡོན་པའི་མཐེབ་སྲིན་གྱིས་རེག་སྟེ་ཨོཾ་ཨཱཿཧཱུྃ་ཞེས་བརྗོད་པས་ཁ་ཟས་བདུད་རྩིར་བྱིན་གྱིས་བརླབ་སྟེ། སྙིང་གར་ལྷ་མོ་བཅོ་ལྔའི་དཀྱིལ་འཁོར་རམ། རྗེ་བཙུན་མ་དཔའ་མོ་གཅིག་པ་ཉིད་དམ། ཡི་གེ་ཨྃ་ཙམ་ཡང་ལྷ་ཐམས་ཅད་ཀྱི་ངོ་བོར་བསམས་ལ་ལྟེ་བ་ནས་མེ་མགྲིན་པའི་བར་དུ་འབར་བའི་དབུས་ན་བཞུགས་པ་ལ་ཁ་ནི་ཐབ་ཁུང༌། ལག་པ་ནི་གཟར་བུར་བསམས་ལ་ནང་གི་སྦྱིན་སྲེག་གིས་མཆོད་པའི་ཚུལ་གྱིས་ཁ་ཟས་ལ་ལོངས་སྤྱད་པར་བྱའོ།། །།
གཏོར་མ་དང་མཆོད་པའི་རྣལ་འབྱོར་རྒྱས་པར་ནི་རྗེ་བཙུན་ཡབ་ཀྱི་ཕྱོགས་དང་འདྲ། གཏོར་མ་བསྡུས་པ་ནི་འདི་ཡིན་ཏེ། ཇི་ལྟར་འབྱོར་བའི་ཡོ་བྱད་མདུན་དུ་བཤམས་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་ཅེས་པས་བསངས། ཨོཾ་སྭ་བྷཱ་བ་ཤུདྡྷཿསརྦ་དྷརྨཱ་སྭཱ་བྷཱ་བ་ཤུདྡྷོ྅ཧྃ་ཞེས་བརྗོད་པས་སྟོང་པར་བསྒོམས་ལ། ཨོཾ་ཞེས་བརྗོད་པས་ཐོད་པའི་སྣོད་ཤིན་ཏུ་རྒྱ་ཆེ་བ་ཤ་ལྔ་བདུད་རྩི་ལྔས་གང་བ་དཔྲལ་བ་རང་ལ་བསྟན་པ་ཅིག་བསམ། ཨཱཿཞེས་བརྗོད་པས་ནང་གི་རྫས་རྣམས་ཞུ་བར་བསམ། ཧཱུྃ་ཞེས་བརྗོད་པས་ཡེ་ཤེས་ཀྱི་བདུད་རྩིས་གང༌། ཁ་དོག་དྲི་རོ་དང་ནུས་པའི་མཐུ་ཕུན་སུམ་ཚོགས་པས་གང་བར་བསམ། དེ་ནས་སྐད་ཅིག་གིས་འཇིག་རྟེན་པ་དང་འདས་པའི་མགྲོན་སྤྱན་དྲངས་ནས་ཕྱོགས་བཅུ་གང་བར་བཞུགས་པ་ལས་ཐུགས་ཀའི་ཨྃ་ལས་འོད་འཕྲོས་ཏེ།
དེ་རྣམས་ལ་ཕོག་པས་ཐམས་ཅད་ཀྱང་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་གྱི་ཕྱོགས་བཅུ་ཐམས་ཅད་གང་སྟེ། ལྗགས་རྡོ་རྗེའི་སྤུ་གུས་གཏོར་མ་གསོལ་བར་བསམ་ཞིང༌། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱ་ཨཱ་དྱ་ནུཏྤནྣ་ཏྭཱ་ད་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་བྱ་བ་ལན་གསུམ་མམ་བདུན་ནམ་ཉེར་གཅིག་གིས་མཉེས་པར་བསམ། ཡང་ཐུགས་ཀའི་ཨྃ་ལས་འོད་འཕྲོས་པས་མགྲོན་རྣམས་ལ་ཕོག་པས་མགྲོན་རྣམས་ཐམས་ཅད་ཐིག་ལེ་ཕྲ་མོ་གཅིག་ཏུ་གྱུར་ཏེ་དེའང་ཇེ་ཕྲ་ཇེ་ཕྲ་ལ་སྟོང་པ་ཉིད་དུ་གྱུར་ནས་མགྲོན་ཐམས་ཅད་ཆོས་ཀྱི་དབྱིངས་སུ་གཤེགས་པར་བསམ། བདག་གིས་བདག་མེད་པའི་བསམ་གཏན་ཅུང་ཞིག་དྲན་པས་སྨོན་ལམ་བཏབ་ལ་གཏོར་མ་ས་གཙང་སར་བསྐྱལ་བར་བྱའོ། ། ཉལ་བའི་རྣལ་འབྱོར་ནི། ཐུན་གོང་མ་གསུམ་ལ་གཙོ་མོ་མ་བསྡུས་པའི་ང་རྒྱལ་གྱིས་སྤྱོད་ལམ་བྱ་ཞིང༌། སྲོད་ཀྱི་ཐུན་ལ་ཁམས་གསུམ་འཁོར་གྱི་ལྷ་མོ་ལ་བསྡུ་བའི་བར་ནི་གོང་དང་འདྲ་ལ། གཙོ་མོ་ཡང་ཐུགས་ཀའི་ཨྃ་ལ་བསྡུ་ཞིང་ཨྃ་ཡང་ཐིག་ལེར་བསྡུ།
ཐིག་ལེ་ཡང་ཇེ་ཕྲ་ཇེ་ཕྲ་ལ་མི་དམིགས་པར་བྱས་ལ་བདག་མེད་མའི་ང་རྒྱལ་གྱིས་གཉིད་ལོག་པར་བྱའོ། ། དེ་ཡང་ལྷ་མོ་བདག་མེད་མའི་ང་རྒྱལ་གྱིས་ལངས་ལ་ཐོ་རངས་ཀྱི་ཐུན་ལ་འཇུག་པར་བྱའོ། ། ཞེས་བྱ་བ་འདི་ནི་གོང་མ་དང་མཚམས་སྦྱར་བར་བྱའོ། ། རྗེ་བཙུན་རྡོ་རྗེ་བདག་མེད་མའི་རིམ་པ་གཉིས་འཁོར་ལོ་དང་བཅས་པའི་མངོན་པར་རྟོགས་པ་རྗེ་བཙུན་བླ་མའི་གསུང་བཞིན་དུ་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ལེགས་པར་སྦྱར་བའོ། ། རྫོགས་སོ།། །། ༈ གུ་རུས་དཔར་རྩ་སྤེལ་བའོ།། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
