ས་སྐྱ་བཀའ་འབུམ།
པོད ༥༤༤
ཕྱག་མཚན་རི་མོའི་བསྟོད་ཚིག་སྤེལ་བ།
༼བ༽ ༄༅། །ཕྱག་མཚན་རི་མོའི་བསྟོད་ཚིག་སྤེལ་བ་བཞུགས།། ༄༅། །ཨོཾ་སྭ་སྟི་སིདྡྷཾ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། བདེ་གཤེགས་ཐུབ་པས་ས་གསུམ་སྙན་པར་བསྒྲགས། ། འགྲོ་བའི་སྒྲོན་མ་དཀོན་མཆོག་རིན་ཆེན་གཏེར། ། མཁས་པ་འདུས་པའི་ཚོགས་སུ་གསལ་མཛད་པ། ། འཇམ་མགོན་བླ་མའི་ཞབས་ལ་མགོས་ཕྱག་འཚལ། ། མི་ཤེས་རབ་རིབ་ཚོགས་པའི་བློ་མིག་ཅན། ། ལོག་ལྟའི་དྲྭ་བ་སྟོང་གིས་དཀྲིགས་པའི་ས། །
ཀླ་ཀློ་འདུས་པ་གངས་རིའི་ཁྲོད་འདིར་སྔོན། ། རིང་ཞིག་ལོན་ནས་ཐུབ་པའི་བསྟན་པ་གསལ། ། རྒྱལ་བའི་སྲས་པོ་ཐུགས་རྗེའི་བློ་གྲོས་ཅན། ། སྤྱོད་པ་དག་པ་སྨོན་ལམ་ལེགས་སྦྱངས་པ། ། ཕྲིན་ལས་གྲུབ་པ་བརྩོན་པའི་བརྟུལ་ཞུགས་ཅན། ། ལྷ་དབང་ཚོགས་ཀྱི་དཔག་བསམ་ཤིང་འདྲ་བ། ། གང་ལ་འཇམ་པའི་དབྱངས་ཀྱིས་རྗེས་བཟུང་བའི། ། ཆོས་ཀྱི་རྒྱལ་པོ་ས་ཆེན་སྐྱོང་བ་པོ། ། རྣམ་དཔྱོད་བློ་ཅན་དེས་པས་འགྲོ་བ་འདུལ། ། ཁྱོད་ཀྱི་ཕྲིན་ལས་བསམ་ཡས་ལྷུན་གྱིས་གྲུབ། །
མི་ཡི་བདག་པོ་ཆོས་བཞིན་ས་སྐྱོང་བ། ། དགོངས་པ་དག་པ་དགེ་བའི་ངང་ཚུལ་ཅན། ། དཔའ་མཛངས་བློན་པོའི་ཚོགས་ཀྱིས་ཡོངས་བསྐོར་ཏེ། ། སྐྱེ་དགུ་འདི་དག་བུ་བཞིན་ལེགས་པར་བསྐྱངས། ། སྡོམ་བརྩོན་དམ་པ་དཔལ་ལྡན་ཞི་བ་འཚོ། ། བརྟུལ་ཞུགས་གྲུབ་པ་པདྨ་འབྱུང་གནས་དཔལ། ། བློ་གསལ་དབང་པོ་པདྨའི་ངང་ཚུལ་སོགས། ། སྙིགས་མའི་དུས་ཀྱི་རྒྱལ་བ་གཉིས་པ་ཡིན། ། བདེ་བར་གཤེགས་པའི་རིང་ལུགས་བླ་ན་མེད། ། ཞུ་ཆེན་སྒྱུར་བྱེད་མཆན་བུའི་གནས་འདུག་པའི། །
སྐད་གཉིས་སྨྲ་བ་འགྲོ་བའི་མིག་གྱུར་པས། ། དོན་སྒྲ་ཇི་བཞིན་ལེགས་པར་བསྒྱུར་བ་ཡི། ། བཤད་པས་ཐུབ་པའི་བསྟན་པ་གསལ་བར་མཛད། ། དེ་ལྟའི་རྣམ་ཐར་མཆོག་ཏུ་རྨད་བྱུང་བ། ། ས་སྟེང་རྒྱས་པར་ཀུན་ཏུ་རབ་གྲགས་པའི། ། སྒོ་གསུམ་གཡོ་བ་མེད་པའི་ཕྲིན་ལས་ཅན། ། མ་སྨད་ཆེ་བའི་བདག་ཅན་དེ་དག་ལ། ། ཀུནྡའི་ཕྲེང་འདྲ་སོ་ཡི་ཟེ་འབྲུ་ཅན། ། པད་ལྟར་ཡངས་པའི་མིག་གི་འདབ་རྒྱས་པ། ། སྙན་དངགས་སྦྲང་རྩིའི་དྲི་ངད་ཕྱོགས་བཅུར་ཁྱབ། །
དཔལ་ལྡན་མེ་ཏོག་རྒྱས་པའི་ཚིག་མཁན་གྱི། ། ཚིག་བཟང་མེ་ཏོག་སིལ་མ་རབ་བཀོད་པ། ། སྡེབ་སྦྱོར་མདུད་པས་ཚོམ་བུར་ལེགས་བསྡོམས་ཏེ། ། ཡི་གེའི་རྒྱན་གྱི་ཐོར་ཅོག་ཡིད་འཕྲོག་པ། ། སྙན་དངགས་དབྱིབས་མཛེས་ཆུན་པོར་རབ་སྤེལ་ནས། ། འདི་འདྲའི་བསྟོད་བཟང་མེ་ཏོག་ཕྲེང་རྒྱུན་གྱིས། ། འགྲོ་བའི་སྒྲོན་མ་ཤིན་ཏུ་བརྒྱན་བྱའི་ཕྱིར། ། རྒྱུན་མཁན་ངལ་བ་འབྲས་བུ་དང་བཅས་པ། ། འདི་ལ་སྤྱན་རས་གཟིགས་པ་དཔལ་ཡོན་ཅན། ། ཕུན་སུམ་ཚོགས་འཛིན་བདེན་པའི་སྤྲིན་ལྡན་འགྲོ་མགོན་མཆོག་ཏུ་ཞི་བ་བསམ་ཡས་ཕྲིན་ལས་ཅན། །
གང་ཞིག་ལྷ་དང་ལྷ་མིན་ཀླུ་དབང་དྲི་ཟའི་གཙོ་བོས་ཀུན་ནས་དགའ་བས་ལེགས་མཆོད་པ། ། ཐུབ་པ་སེར་སྐྱ་གྲོག་མཁར་བ་དང་རྐང་མིག་གིས་སྦྱར་བློ་ཡི་རབ་རིབ་ཀུན་སེལ་བའི། ། བདེ་བར་གཤེགས་པའི་སྒྲོན་མ་ས་གསུམ་གསལ་མཛད་སྔོན་མེད་ཉི་མ་དེ་ལ་བདག་དད་དོ། ། བདག་ཀྱང་སྔོན་སྦྱངས་ལས་ཀྱི་འཕེན་པ་ཡིས། ། སྙིགས་མའི་དུས་སུ་གངས་རིའི་ཁྲོད་འདིར་སྐྱེས། ། འོན་ཀྱང་ཚེ་རབས་སྔ་མའི་བསོད་ནམས་མཐུས། ། ཤེས་བྱ་ཕལ་ཆེར་འབད་པ་ཆུང་ངུས་ཤེས། ། རྩོད་དུས་འདི་ན་མཁས་པར་ཁས་འཆེ་ཞིང༌། ། ལན་བརྒྱར་འཆད་དང་ཉན་པར་མངོན་བརྩོན་པ། ། དེ་དག་གིས་ཀྱང་ཤེས་བྱའི་གནས་རྣམས་ལ། །
རྣམ་པར་དཔྱད་ན་ཕྱོགས་རེའི་མིག་ཅན་ཡིན། ། འཕགས་པ་འཇམ་དཔལ་གྱི་ཕྱག་མཚན་གྱི་རི་མོ་འདི། གཙུག་ལག་ཁང་འདི་ལ་ཕན་པའི་རྟེན་འབྲེལ་ཞིག་ཡོད་པས་དཔལ་ལྡན་ས་སྐྱ་པས་བྲིས་པ་ཡིན། ཅུང་ཟད་རི་མོ་མ་མཛེས་ཀྱང་མཚན་མོར་བྲིས་པ་དང༌། པིར་ལ་སོགས་པ་མ་འཛོམ་པས་ལན་པ་ལགས། འོན་ཀྱང་བཀྲ་ཤིས་པའི་རྟེན་འབྲེལ་ཞིག་ཡོད་པས། སུས་ཀྱང་མི་བསུབ་པར་ཞུ། སྒྲ་དང་ཚད་མའི་མིག་གཉིས་དང་ལྡན་པས། ། ཤེས་བྱའི་དཀྱིལ་འཁོར་ལྟ་བའི་བློ་གྲོས་ཅན། ། མང་དུ་ཐོས་ཤིང་ལེགས་པར་སྦྱོང་བ་པོ། །
སྐད་གཉིས་སྨྲ་བ་དཔལ་ལྡན་པས་སྐྱ་པས། ། ནམ་མཁའི་མཐའ་དང་མཉམ་པའི་སེམས་ཅན་རྣམས། ། ཀུན་མཁྱེན་རྒྱལ་པོའི་གོ་འཕང་ཐོབ་ཕྱིར་དང༌། ། འགྲོ་བའི་བླ་མ་དེ་དག་མཉེས་བྱའི་ཕྱིར། ། དམ་ཆོས་དཀོན་མཆོག་སྒྲོན་མ་གསལ་བར་བཤད།། །། འགྲོ་བའི་བླ་མ་ཡོན་ཏན་རིན་ཆེན་གཏེར། ། ཕྱོགས་རྣམས་ཀུན་ཏུ་སྙན་པའི་དྲིས་ཁྱབ་པའི། ། བསྟན་པ་འཇིག་རྟེན་ཁམས་འདིར་གསལ་བྱའི་ཕྱིར། ། སྡེ་སྣོད་འཛིན་པ་དཔལ་ལྡན་ས་སྐྱ་པས། ། བསམ་ཡས་ལྷུན་གྱིས་གྲུབ་པའི་གནས་ཆེན་འདིར། །
ཟབ་ཅིང་རྒྱ་ཆེའི་ཆོས་རྣམས་བཤད་པ་ལས། ། བྱུང་བའི་དགེ་བའི་རྩ་བ་གང་ཡོད་དེས། ། འགྲོ་བ་སྲིད་པའི་མཚོ་ལས་སྒྲོལ་བར་ཤོག ། རི་བོང་འཛིན་པ་བསིལ་བའི་འོད་ཟེར་ཅན། ། མཚན་མོ་ས་དང་ནམ་མཁའི་གསལ་བྱེད་དང༌། ། ལོག་བློའི་རྒྱུ་སྐར་ཚོགས་རྣམས་ཟིལ་མནན་ནས། ། མེ་ཏོག་ཀུནྡའི་ཚོགས་རྣམས་ཁ་འབྱེད་བྱེད། ། ཚིགས་སུ་བཅད་པ་འདི་རྣམས་བླ་མ་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོས། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར། མཁས་པ་རྣམས་ཀྱི་གཙུག་གི་ནོར་བུ་སློབ་དཔོན་བདག་ཉིད་ཆེན་པོ་ཀ་མ་ལ་ཤཱི་ལའི་ཆོས་ཀྱི་གདན་སེང་གེའི་ཁྲི་བཤམས་པ་ག་ལ་བ་དེར་བཞུགས་ནས།
ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་འཁོར་ལོ་བསྐོར་ཞིང༌། བསྟན་པ་རིན་པོ་ཆེའི་བྱི་དོར་དང་སྐྱེ་དགུའི་ཚོགས་རབ་ཏུ་མང་པོའི་དོན་མཛད་པས། ཉིད་ཀྱི་ཐུགས་ཅུང་ཟད་རངས་པར་ཡང་གྱུར་ཅིང༌། སྔོན་གྱི་དམ་པ་དེ་དག་གི་རྣམ་པར་ཐར་པ་དང༌། རྨད་དུ་བྱུང་བའི་ཕྲིན་ལས་རྗེས་སུ་དགོངས་ཤིང༌། མངོན་སུམ་དུ་གཟིགས་ལ་དུས་ཀྱི་འགྱུར་བས་སྐྱེ་དགུའི་ཚོགས་མ་རུངས་པར་གྱུར་པ་མཁྱེན་པའི་དབང་གིས་ཐུགས་ཅུང་ཟད་གདུང་བར་ཡང་གྱུར་ནས། སླད་ནས་འཇིག་རྟེན་ཆོས་ཀྱིས་བདེ་ལེགས་སུ་གྱུར་ཅིག་སྙམ་དུ་དགོངས་ཏེ། གཙུག་ལག་ཁང་གི་འཁོར་སའི་ངོས་ཇི་ལྟར་རིགས་པའི་གཞི་དག་ལ་ཉིད་ཀྱི་ཕྱག་གཡས་པའི་རིན་པོ་ཆེ་མངོན་པར་བརྐྱང་ནས་ཡི་གེའི་འདུ་བྱ་བ་མངོན་པར་འདུ་མཛད་པ་ལས། ཕྱག་རྒྱའི་དབྱིབས་ལས་རི་མོའི་གཟུགས་བརྙན་གྱི་ཚུལ་གྱིས་བརྒྱུད་དེ། བདག་གི་སུག་ཏུ་བབས་པ་རྣམས་ཕྱོགས་གཅིག་ཏུ་ཉེ་བར་བསྒྲིགས་པ་འདི་གང་གིས་མཐོང་བ་དང༌།
ཁ་ཏོན་དུ་བྱེད་པ་དེའི་རྒྱུད་ལ་མཛད་པ་པོའི་ཡེ་ཤེས་གཟིགས་པའི་དམ་པ་འཇུག་པར་གྱུར་ཅིག་ཅེས་དགེ་སློང་འཕགས་པས་སྨྲས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
