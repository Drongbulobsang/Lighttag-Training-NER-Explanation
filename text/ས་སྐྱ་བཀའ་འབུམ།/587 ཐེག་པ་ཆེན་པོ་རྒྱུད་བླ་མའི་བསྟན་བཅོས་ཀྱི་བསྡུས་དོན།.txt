ས་སྐྱ་བཀའ་འབུམ།
པོད ༥༨༧
ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་བསྡུས་དོན།
༼བ༽ ༄༅། །ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་བསྡུས་དོན་བཞུགས།། ༄༅། །ཨོཾ་སྭ་སྟི་སིདྡྷཾ། སངས་རྒྱས་ཆོས་ཚོགས་ཁམས་དང་བྱང་ཆུབ་དང༌། ། ཡོན་ཏན་ཕྲིན་ལས་གང་གིས་གསལ་མཛད་པའི། ། མགོན་པོ་དེ་ལ་གུས་པས་ཕྱག་འཚལ་ནས། ། དེ་ཡི་གསུང་གི་བསྡུས་དོན་བྲི་བར་བྱ། ། དེ་ལ་ཐེག་པ་ཆེན་པོའི་རྒྱུད་བླ་མའི་བསྟན་བཅོས་འདི་ལ་དོན་གཉིས། བརྩམ་པར་བྱ་བ་གཞུང་གི་དོན་དང༌། མཐར་ཕྱིན་པ་མཇུག་གི་དོན་ནོ། །
དང་པོ་ལ་གསུམ། བསྟན་བཅོས་ལུས་ཀྱི་བརྗོད་བྱ་བསྡུས། གོ་རིམ་མདོ་དང་མཐུན་པ། དེའི་འབྲེལ་རྣམ་པར་གཞག་པ་གསུམ་གྱིས། ལུས་རྣམ་པར་གཞག་པ་དང༌། ཡན་ལག་རྒྱས་པར་དབྱེ་བའོ། ། དེ་ལ་གཉིས། འབྲས་བུ་དཀོན་མཆོག་གི་རྣམ་པར་གཞག་པ་དང༌། རྒྱུ་དཀོན་མཆོག་གི་རིགས་རྣམ་པར་གཞག་པའོ། ། དང་པོ་ལ་གཉིས།
སྐྱབས་དཀོན་མཆོག་གསུམ་སོ་སོའི་རྣམ་པར་གཞག་པ་དང༌། ཐུན་མོང་གི་རྣམ་གཞག་གོ ། དང་པོ་ལ་གསུམ། སངས་རྒྱས་ཀྱི་རང་བཞིན་རྣམ་པར་གཞག་པ། དེ་ཉིད་ཀྱི་དོན་བསྡུ་བ། རྒྱས་པར་བཤད་པ་གསུམ་གྱིས་སངས་རྒྱས་དཀོན་མཆོག ཆོས་ཀྱི་རང་བཞིན་རྣམ་པར་གཞག་པ། དེ་ཉིད་ཀྱི་དོན་བསྡུ་བ། རྒྱས་པར་བཤད་པ་གསུམ་གྱིས་ཆོས་དཀོན་མཆོག ཕྱིར་མི་ལྡོག་པའི་དགེ་འདུན་གྱི་རང་བཞིན་རྣམ་པར་གཞག་པ།
དེ་ཉིད་ཀྱི་དོན་བསྡུ་བ། རྒྱས་པར་བཤད་པ་གསུམ་གྱིས་དགེ་འདུན་དཀོན་མཆོག ཐུན་མོང་གི་རྣམ་པར་གཞག་པ་ལ་གསུམ། སྐྱབས་གསུམ་དུ་འཇོག་པའི་རྒྱུ་མཚན། ཆོས་དང་དགེ་འདུན་ཀུན་རྫོབ་ཀྱི་སྐྱབས་སུ་བསྟན་པ་དང༌། སངས་རྒྱས་དོན་དམ་པའི་སྐྱབས་སུ་བསྟན་པ་གཉིས་ཀྱིས་སྐྱབས་ཀྱི་ཁྱད་པར་གཞག་པ། དཀོན་མཆོག་རིན་པོ་ཆེ་དང་འདྲ་བར་བསྟན་པས་མིང་གི་དོན་ངེས་པར་བྱ་བའོ། ། དོན་གཉིས་པ་རྒྱུ་དཀོན་མཆོག་གི་རིགས་རྣམ་པར་གཞག་པ་ལ་གཉིས། རྣམ་གཞག་དངོས་དང༌། དེ་ལ་མོས་པའི་ཕན་ཡོན་ནོ། །
དང་པོ་ལ་གཉིས། རིགས་ཀྱི་དོན་མདོར་བསྟན་པ། དེ་ཉིད་བསམ་གྱིས་མི་ཁྱབ་པས་སངས་རྒྱས་ཀྱི་ཡུལ་དུ་བསྟན་པ། བསམ་གྱིས་མི་ཁྱབ་པའི་དོན་རྒྱས་པར་བཤད་པ། དེ་རྣམས་རྒྱུ་དང་རྐྱེན་དུ་གཞག་པ་བཞིས་དཀོན་མཆོག་གི་རིགས་སྤྱིའི་རྣམ་གཞག་དང༌། སོ་སོའི་རྣམ་གཞག་གོ ། དེ་ལ་བཞི། ཁམས་རང་བཞིན་གྱི་དག་པ། དྲི་མ་མེད་པའི་བྱང་ཆུབ། དབྱེར་མེད་པའི་ཡོན་ཏན།
མཛད་པ་ཕྲིན་ལས་སོ། ། དང་པོ་ལ་གཉིས། དྲང་དོན་གྱི་དབང་དུ་བྱས་ཏེ་ཁམས་རྣམ་དག་ཡོད་པར་གཏན་ལ་དབབ་པ་དང༌། ངེས་དོན་གྱི་དབང་དུ་བྱས་ཏེ། དེ་ཉིད་དགོངས་པ་ཅན་དུ་བཤད་པའོ། ། དང་པོ་ལ་གསུམ། ཁམས་ཡོད་པའི་སྒྲུབ་བྱེད་དགོད་པ། ཁམས་དེའི་རྣམ་གཞག་རྒྱས་པར་བཤད་པ། ཡོད་ཀྱང་མི་མཐོང་བར་བསྟན་པའོ། ། གཉིས་པ་ལ་གཉིས།
སྡོམ་གྱི་མདོར་བསྟན་པ་དང༌། དོན་དབྱེ་བས་རྒྱས་པར་བཤད་པའོ། ། དེ་ལ་བདུན། ངོ་བོ་དང་རྒྱུའི་དོན། འབྲས་བུ་དང་ལས་ཀྱི་དོན། ལྡན་པའི་གྲོགས། དབྱེ་བའི་དོན། མདོར་བསྟན་རྒྱས་བཤད་གཉིས་ཀྱིས་ཀུན་ཏུ་འགྲོ་བ། འགྱུར་བ་མེད་པ། དབྱེར་མེད་པའི་དོན་ནོ། །
དང་པོ་ལ་གཉིས། མདོར་བསྟན་དང་རྒྱས་བཤད་དོ། ། དེ་ལ་གཉིས། ངོ་བོ་རྒྱས་པར་བཤད་པའོ། ། སྒྲིབ་པ་བཞིའི་གཉེན་པོར་རྒྱུ་བཞི་བསྟན་པ་དང༌། རྒྱུ་བཞི་དང་ལྡན་པས་ཐུབ་པའི་སྲས་སུ་བསྟན་པ་གཉིས་ཀྱིས་རྒྱུའི་དོན་རྒྱས་པར་བཤད་པའོ། ། འབྲས་བུ་དང་ལས་ཀྱི་དོན་ལ་གཉིས། མདོར་བསྟན་དང་རྒྱས་བཤད་དོ། ། འབྲས་བུ་རྒྱས་པར་བཤད་པ་ལ་གཉིས། གཉེན་པོས་ཕྱེ་བའི་འབྲས་བུ་བཞི་བསྟན་པ་དང༌།
ཡོན་ཏན་བཞི་པོ་གཏན་ལ་དབབ་པ་གཉིས་ཀྱིས་ཆོས་ཀྱི་སྐུ་ཡོན་ཏན་གྱི་ཕ་རོལ་ཏུ་ཕྱིན་པ་བཞིར་བསྟན་པ་དང༌། ཤེས་རབ་སྙིང་རྗེ་མཐར་ཕྱིན་པས་མི་གནས་པའི་མྱ་ངན་ལས་འདས་པ་བསྟན་པའོ། ། སྐྱེ་བ་དང་འདུན་པའི་ལས་དང་ལྡན་པ་དང༌། ལས་དང་རིགས་ཀྱི་སྒྲུབ་བྱེད་དུ་བསྟན་པ་གཉིས་ཀྱི་ལས་རྒྱས་པར་བཤད་པའོ། ། ལྡན་པའི་གྲོགས་ལ་གཉིས། མདོར་བསྟན་པ། རྒྱུའི་ལྡན་པ་དང་འབྲས་བུའི་ལྡན་པ་གཉིས་ཀྱིས་རྒྱས་པར་བཤད་པའོ། ། དབྱེ་བའི་དོན་ལ་གཉིས། མདོར་བསྟན་རྒྱས་བཤད་གཉིས་ཀྱིས་འཇུག་པ་དབྱེ་བ་དང༌། མདོར་བསྟན་རྒྱས་བཤད་གཉིས་ཀྱིས་གནས་སྐབས་ཀྱི་དབྱེ་བའོ། །
འགྱུར་བ་མེད་པའི་དོན་ལ་གཉིས། མདོར་བསྟན་དང་རྒྱས་བཤད་དོ། ། དེ་ལ་གསུམ། མ་དག་པའི་གནས་སྐབས། དག་པ་དང་མ་དག་པའི་གནས་སྐབས། ཤིན་ཏུ་རྣམ་པར་དག་པའི་གནས་སྐབས་སུ་འགྱུར་བ་མེད་པའོ། ། དང་པོ་ལ་གཉིས། འགྱུར་བ་མེད་པ་ནམ་མཁའི་དཔེས་བསྟན་པ། རྐྱེན་གྱི་སྐྱེ་འཇིག་ཏུ་མི་འགྱུར་བ་དང༌། འཇིག་རྐྱེན་གསུམ་གྱིས་མི་འཇིག་པར་བརྟན་པ་གཉིས་ཀྱི་སྐྱེ་འཇིག་མེད་པ་བྱེ་བྲག་ཏུ་བཤད་པའོ། །
དང་པོ་ལ་གཉིས། རྒྱས་པར་བསྟན་པ་དང༌། དོན་བསྡུ་བའོ། ། དང་པོ་ལ་ལྔ། རང་དྲི་མས་མ་གོས་པ། གཞན་སྐྱེ་འཇིག་གི་གཞི་ཡིན་པ། རྐྱེན་གྱིས་འཇིག་པར་མི་འགྱུར་བ། དཔེ་དང་དོན་དང་ཕན་ཚུན་སྦྱར་བ་གསུམ་གྱི་རྟེན་ནས་མེད་པ། རྒྱུ་རྐྱེན་གྱིས་སྐྱེ་འཇིག་མེད་པའོ། ། དག་པ་དང་མ་དག་པའི་གནས་སྐབས་སུ་འགྱུར་བ་མེད་པ་ལ་གསུམ།
མདོར་བསྟན་པ་དང་དག་པ་དང་མ་དག་པའི་དོན་བཤད་པ་གཉིས་ཀྱིས་རྒྱས་བཤད། ཤིན་ཏུ་རྒྱས་པར་བཤད་པའོ། ། དེ་ལ་བཞི། མདོ་རྒྱས་གཉིས་ཀྱི་སེམས་དང་པོ་བསྐྱེད་པའི་བྱང་ཆུབ་སེམས་དཔའི་སྐབས་དཔེ་དོན་གཉིས་ཀྱི་སྤྱོད་པ་ལ་ཞུགས་པའི་སྐབས། ཕྱིར་མི་ལྡོག་པའི་སྐབས། སྐྱེ་བ་གཅིག་གིས་ཐོགས་པའི་སྐབས་སོ། ། དེ་ལ་གཉིས། དག་པ་དང་མ་དག་པ་གཉིས་ཀྱིས་རང་བཞིན་གྱི་དོན་བསྒྲུབ་པ་དང༌། མཉམ་པ་དང་མི་མཉམ་པའི་ཁྱད་པར་རོ། ། ཤིན་ཏུ་རྣམ་པར་དག་པའི་སྐབས་སུ་འགྱུར་བ་མེད་པ་ལ་གསུམ།
འགྱུར་མེད་ཀྱི་དོན་བཞི་མདོར་བསྟན་པ། དེ་ཉིད་ཀྱི་ཕྱིར་སྐྱེ་འཆི་ན་རྒ་ལས་གྲོལ་བ་དང༌། དེ་དག་གི་དོན་བསྡུ་བ་གཉིས་ཀྱིས་རྒྱས་བཤད། ཤིན་ཏུ་རྒྱས་བཤད་དོ། ། དབྱེ་བ་མེད་པའི་དོན་ལ་གཉིས། མདོར་བསྟན་པ་དང༌། རྒྱས་བཤད་དོ། ། དེ་ལ་གཉིས། མིང་གི་རྣམ་གྲངས་བཞིར་བསྟན་པ། དེར་འཇོག་པའི་དོན་བསྟན་པ་གཉིས་ཀྱིས་གང་དང་དབྱེར་མེད་པ་ཟག་མེད་ཀྱི་དབྱིངས་དང༌།
གང་དབྱེར་མེད་པའི་སངས་རྒྱས་སོ། ། དེ་ལ་གསུམ། སངས་རྒྱས་དང་མྱ་ངན་ལས་འདས་པ་དབྱེར་མེད་པ། དེ་ཉིད་ཉི་མ་དང་མཚུངས་པར་བསྟན་པ། དེས་ན་སངས་རྒྱས་ལས་གཞན་དུ་མྱ་ངན་ལས་འདས་པ་མེད་པར་བསྟན་པའོ། ། དང་པོ་ལ་གཉིས། མདོར་བསྟན་དང༌། རྒྱས་བཤད་དོ། ། དེ་ལ་གཉིས། ཡོན་ཏན་བཞི་ལྡན་གྱི་སངས་རྒྱས་ཉིད་ཐར་པ་བསྟན་པ།
རི་མོ་མཁན་གྱི་དཔེ་དང༌། དོན་ལ་སྦྱར་བ་གཉིས་ཀྱིས་ཡོན་ཏན་ཐམས་ཅད་བྱེ་བྲག་ཏུ་བཤད་པའོ། ། དོན་གཉིས་པ་ཡོད་ཀྱང་མི་མཐོང་བ་བསྟན་པ་ལ་གསུམ། རྐྱེན་གང་གིས་མི་མཐོང་བ་དཔེས་བསྟན་པ། གང་ཟག་གང་གིས་མི་མཐོང་བ་དེ་འཇུག་ཚུལ་དང་བཅས་པ། གསལ་བཞག་དང་བྲལ་བ། སྒྲོ་སྐུར་དང་བྲལ་བ་གཉིས་ཀྱིས། གང་མི་མཐོང་བའི་དོན་བསྟན་པའོ། ། དང་པོ་ལ་གཉིས། མཚམས་སྦྱར་གྱི་ཚུལ་གྱི་དཔེས་རྟོགས་བྱར་བསྟན་པ་དང༌།
དཔེ་དོན་རྒྱས་པར་བཤད་པའོ། ། དེ་ལ་གཉིས། སྒྲིབ་བྱེད་དང༌། བསྒྲིབ་བྱ་དཔེ་དོན་སྦྱར་ཏེ་བསྟན་པ་དང༌། སྒྲིབ་བྱེད་དང་བསྒྲིབ་བྱ་སོ་སོར་གཏན་ལ་དབབ་པའོ། ། དང་པོ་ལ་གསུམ། དཔེ་དོན་སོ་སོར་བསྟན་པས་མདོར་བསྟན། ཕན་ཚུན་སྦྱར་བས་རྒྱས་བཤད། དེ་དག་གི་དོན་བསྡུ་བའོ། ། དང་པོ་ལ་གཉིས།
དཔེ་དགུ་དང༌། དོན་བསྟན་པ་གཉིས་ཀྱིས་དཔེ་དོན་རྣམ་པར་གཞག་པ་དང༌། དེ་ཉིད་ཀྱི་དོན་བསྡུ་བའོ། ། གཉིས་པ་ཕན་ཚུན་སྦྱར་བ་ལ་དགུ། པདྨས་རྒྱལ་བའི་སྐུ་སྒྲིབ་པ་དང་འདྲ་བ། སྦྲང་བུས་སྦྲང་རྩི། སྤུན་པས་འབྲུ། མི་གཙང་བས་གསེར། སས་གཏེར། ས་བོན་གྱིས་མྱུ་གུ།
གོས་ཧྲུལ་གྱིས་རྒྱལ་བའི་སྐུ། མངལ་གྱིས་མི་བདག འདམ་པས་གསེར་གྱི་སྐུ་བསྒྲིབས་པ་དང་འདྲ་བར་བསྟན་པའོ། ། དེ་དག་རེ་རེ་ལའང་དཔེ་བསྟན་པ། དོན་བསྟན་པ། དཔེ་དོན་སྦྱར་བ་གསུམ་གསུམ་གྱིས་རིགས་པར་བྱའོ། ། དེ་དག་གི་དོན་བསྡུ་བ་ལ་གཉིས། སྒྲིབ་བྱེད་ཀྱི་དཔེ་དང༌། བསྒྲིབ་བྱའི་དཔེ་གཉིས་ཀྱིས་དཔེ་བསྡུ་བ་དང༌། དོན་བསྡུ་བའོ། །
གཉིས་པ་སྒྲིབ་བྱེད་དང༌། བསྒྲིབ་བྱ་སོ་སོར་བསྟན་པ་ལ་གཉིས། སྒྲིབ་བྱེད་དྲི་མ་རྣམ་གཞག བསྒྲིབ་བྱ་དོན་གྱི་རྣམ་གཞག་གོ ། དང་པོ་ལ་གསུམ། སྒྲིབ་བྱེད་ཀྱི་དོན་འདོད་ཆགས་ལ་སོགས་པ་དགུར་བསྟན་པ་དང༌། པདྨ་ལ་སོགས་པའི་དཔེ་དང་མཚུངས་པར་བཞག་པ་གཉིས་ཀྱིས་གང་གིས་བསྒྲིབ་པའི་དྲི་མ། གང་ལ་བསྒྲིབ་པའི་གང་ཟག སྒྲིབ་བྱེད་ཀྱི་དཔེ་དོན་ཆོས་མཐུན་བསྟན་པའོ། ། དེ་ལ་གཉིས།
བག་ལ་ཉལ་གྱི་འདོད་ཆགས་དང་པདྨ་མཚུངས་པ། ཞེ་སྡང་དང་སྦྲང་བུ། གཏི་མུག་དང་སྤུན་པ། ཉོན་མོངས་པ་ཀུན་ལྡང་དང་མི་གཙང་བ། བག་ཆགས་དང་ས། མཐོང་སྤང་དང་ས་བོན། བསྒོམ་སྤང་དང་གོས་ཧྲུལ། མ་དག་པ་ལ་བརྟེན་པའི་དྲི་མ་དང་མངལ། དག་པ་ལ་བརྟེན་པའི་དྲི་མ་དང༌། འདམ་པ་མཚུངས་པར་བསྟན་པ་དགུས་དཔེ་དོན་ཆོས་མཐུན་རྒྱས་བར་བཤད་པ།
དེ་ཉིད་ཀྱི་དོན་བསྡུ་བའོ། ། བསྒྲིབ་བྱ་དོན་གྱི་རྣམ་གཞག་ལ་གསུམ། མདོར་བསྟན་པ། རྒྱས་པར་བཤད་པ། ཤིན་ཏུ་རྒྱས་པར་བཤད་པའོ། ། དེ་ལ་གསུམ། ཆོས་ཀྱི་སྐུ་གསུམ་དུ་དབྱེ་བ་དང༌། དཔེ་གསུམ་དང་མཚུངས་པར་བསྟན་པ་གཉིས་ཀྱིས་ཆོས་ཀྱི་སྐུ། དེ་བཞིན་ཉིད་གསེར་དང་མཚུངས་པ། རང་བཞིན་དང༌།
རྒྱས་པའི་རིགས་གཏེར་དང་ལྗོན་ཤིང་དང་མཚུངས་པ་དང༌། དེ་ལས་གྲུབ་པའི་སྐུ་གསུམ་དཔེ་ལྷག་མ་གསུམ་དང་མཚུངས་པ་གཉིས་ཀྱི་རིགས་དཔེ་ལྔ་དང་མཚུངས་པའོ། ། དོན་གཉིས་པ་ངེས་དོན་གྱི་དབང་དུ་བྱས་ཏེ། དེ་ཉིད་དགོངས་པ་ཅན་དུ་བཤད་པ་ལ་གཉིས། མདོར་བསྟན་དང་རྒྱས་བཤད་དོ། ། དེ་ལ་གཉིས། ཆོས་ཐམས་ཅད་སྟོང་པར་བསྟན་པས་དངོས་ལ་གནོད་བྱེད་དགོངས་ཏེ་གསུངས་པའི་དགོངས་པའོ། ། དེ་ལ་གཉིས། ཉེས་པ་ལྔ་སྤངས་པའི་དགོས་པ་མདོར་བསྟན་པ་དང༌། དེ་ཉིད་རྒྱས་པར་བཤད་པའོ། །
དེ་ལ་གསུམ། སེམས་ཞུམ་པ། སེམས་ཅན་དམན་པ་ལ་བརྙས་པ། ཡང་དག་མི་འཛིན་པ། ཡང་དག་པ་ལ་སྐུར་བ། བདག་ལ་ཆགས་པ་སྟེ་ལྔས་བསལ་བྱའི་སྐྱོན། སེལ་བྱེད་ཀྱི་རྐྱེན། བསལ་བྱའི་ཕན་ཡོན། དོན་ལ་གཉིས། དྲི་མ་མེད་པའི་བྱང་ཆུབ་པ་ལ་གཉིས།
སྡོམ་གྱི་མདོར་བསྟན་པ་དང༌། རྒྱས་པར་བཤད་པའོ། ། དེ་ལ་ལྔ། ངོ་བོ་དང་རྒྱུའི་དོན། འབྲས་བུའི་དོན། ལས་ཀྱི་དོན། ལྡན་པའི་གྲོགས། འཇུག་པའི་དོན་ནོ། ། དང་པོ་ལ་གཉིས། མདོར་བསྟན་པ་དང༌།
རྒྱས་པར་བཤད་པའོ། ། དེ་ལ་གཉིས། ངོ་བོ་རྒྱས་བཤད་དང༌། ། རྒྱུ་རྒྱས་པར་བཤད་པའོ། ། དང་པོ་ལ་གཉིས། དཔེའི་སྒོ་ནས་མདོར་བསྟན་པ་རང་བཞིན་རྣམ་པར་དག་པ་དང༌། དྲི་མ་མེད་པའི་རྣམ་པར་དག་པ་གཉིས་རྒྱས་པར་བཤད་པའོ། ། འབྲས་བུ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །
དེ་ལ་གཉིས། མཉམ་གཞག་དང་རྗེས་ཐོབ་གཉིས་ཀྱི་འབྲས་བུ་སྤངས་རྟོགས་མདོར་བསྟན་པ། དཔེ་གསུམ་གྱིས་ཉོན་མོངས་པའི་སྒྲིབ་པ་སྤངས་བ་དང༌། དཔེ་དགུས་རྟོགས་པ་སྐུ་གསུམ་གྱི་ཡོན་ཏན་བསྟན་པ་གཉིས་ཀྱིས་དེ་ཉིད་དཔེ་དང་སྦྱར་ཏེ་རྒྱས་པར་བཤད་པའོ། ། ལས་ཀྱི་དོན་ལ་གཉིས། མདོར་བསྟན་དང་རྒྱས་བཤད་དོ། ། དེ་ལ་གཉིས། སྐུ་གཉིས་དང༌། དེ་ཉིད་ལས་གསུམ་དུ་དབྱེ་བ་གཉིས་ཀྱི་ལས་ཀྱི་གཞི་གང་ཡིན་པ། དེ་ལ་བརྟེན་པའི་ལས་སོ། །
དེ་ལ་གཉིས། རང་དོན་གྱི་ལས་དང༌། གཞན་དོན་གྱི་ལས་སོ། ། དང་པོ་ལ་གཉིས། ཆོས་བཞི་མདོར་བསྟན་པ་དང༌། དེ་ཉིད་རྒྱས་པར་བཤད་པའོ། ། དེ་ལ་བཞི། ཟག་པ་མེད་པ། ཁྱབ་པ། བརྟན་པ།
ཞི་བ། རྟག་པ། འཕོ་བ་མེད་པ་བཞིས་འདུས་མ་བྱས། དཀར་པོའི་ཆོས་ཀྱི་གནས་སུ་བསྟན་པའོ། ། ལྡན་པའི་གྲོགས་ལ་གསུམ། ཟག་མེད་ཀྱི་ཆོས་བཅོ་ལྔ་མདོར་བསྟན་པ། སྐུ་གཉིས་ཀྱི་རྟེན་དུ་བརྟན་པ། ཆོས་བཅོ་ལྔ་པོའི་སོ་སོའི་དོན་རྒྱས་པར་བཤད་པའོ། ། འཇུག་པའི་དོན་ལ་གསུམ། འཇུག་པའི་ངོ་བོ་སྐུ་གསུམ་གྱི་རྣམ་གཞག
འཇུག་པའི་དུས་བརྟག་པ། འཇུག་པའི་ཁྱད་པར་བསམ་གྱིས་མི་ཁྱབ་པའོ། ། དང་པོ་ལ་གསུམ། མདོར་བསྟན། རྒྱས་བཤད། མཇུག་བསྡུ་བའོ། ། གཉིས་པ་ལ་གཉིས། སངས་རྒྱས་སྐུ་གསུམ་གྱི་འཇུག་པ་སྤྱིར་བསྟན་པ། དེ་ཉིད་ཀྱི་ཁྱད་པར་རྒྱས་པར་བཤད་པའོ། ། དེ་ལ་གསུམ།
ཆོས་ཀྱི་སྐུ། ལོངས་སྐུ། སྤྲུལ་པའི་སྐུའོ། ། དང་པོ་ལ་གཉིས། མཚན་ཉིད་ལྔ། ངོ་བོ་དང་སྒྲུབ་བྱེད་ཀྱི་གཏན་ཚིགས་གཉིས་ཀྱིས་ཡོན་ཏན་ལྔ་བསྟན་པའོ། ། ལོངས་སྐུ་ལ་གཉིས། ཡོན་ཏན་ལྔ་རྣམ་པར་གཞག་པ་དང༌། དོན་བསྡུ་བ་གཉིས་ཀྱིས་མདོར་བསྟན་པ་དང༌། རྒྱས་བཤད་དོ། །
སྤྲུལ་པའི་སྐུ་ལ་གསུམ། ཇི་ལྟར་སྤྲུལ་པའི་ཚུལ། གང་ལ་སྤྲུལ་པའི་དོན། བསྟན་པའི་ཆོས་གསུམ་གྱིས་ལམ་ལ་མ་ཞུགས་པ་འཇུག་པ། ཞུགས་པ་སྨིན་པར་མཛད་པ། སྨིན་པ་ལུང་སྟོན་པའོ། ། འཇུག་པའི་དུས་བརྟག་པ་ལ་གཉིས། ཆོས་བཅུ་མདོར་བསྟན་པ་སོ་སོའི་དོན་གཏན་ལ་དབབ་པ་དང༌། དེ་དག་སྐུ་གཉིས་སོ་སོ་ལ་སྦྱར་བ་གཉིས་ཀྱིས་རྒྱས་པར་བཤད་པའོ། ། འཇུག་པའི་ཁྱད་པར་བསམ་གྱིས་མི་ཁྱབ་པ་ལ་གཉིས།
མདོར་བསྟན་པ། རྒྱུ་གང་གིས་བསམ་གྱིས་མི་ཁྱབ་པའི་ཆོས་དྲུག་དང༌། གང་བསམ་གྱིས་མི་ཁྱབ་པའི་སྐུ་གཉིས་དང༌། སུས་བསམ་གྱིས་མི་ཁྱབ་པའི་གང་ཟག་གསུམ་གྱིས་རྒྱས་པར་བཤད་པའོ། ། དོན་གསུམ་པ། དབྱེར་མེད་པའི་ཡོན་ཏན་ལ་གཉིས། མདོར་བསྟན། རྒྱས་བཤད་གཉིས་ཀྱིས་རྟེན་དང་བརྟེན་པའི་རྣམ་གཞག་སྤྱིར་བསྟན་པ། རྟེན་ཡོད་པ་བྱེ་བྲག་ཏུ་བཤད་པའོ། ། དེ་ལ་གསུམ།
དཔེའི་སྒོ་ནས་མདོར་བསྟན་པ། དོན་རྒྱས་པར་བཤད་པ། དཔེ་དོན་སྦྱར་བས་མཇུག་བསྡུ་བའོ། ། གཉིས་པ་ལ་གཉིས། ཡོན་ཏན་ཉིད་རྒྱས་པར་བཤད་པ། དེ་ཉིད་རྒྱས་པར་གང་དུ་རྟོགས་པར་བྱ་བའི་མདོ་སྨོས་པའོ། ། དང་པོ་ལ་གཉིས། བྲལ་བའི་ཡོན་ཏན། མཚན་སུམ་ཅུ་རྩ་གཉིས་ཀྱིས་ངོ་བོ་དང༌། ཆུ་ཟླ་དང་ཆོས་མཚུངས་སྦྱར་བ་གཉིས་ཀྱིས་རྣམ་པར་སྨིན་པའི་ཡོན་ཏན་ནོ། །
བྲལ་བའི་ཡོན་ཏན་ལ་གསུམ། སྟོབས་བཅུའི་ངོ་བོ་དང༌། རྡོ་རྗེ་དང་ཆོས་མཚུངས་སྦྱར་བ་གཉིས་ཀྱིས་སྟོབས་བཅུ། མདོ་རྒྱས་གཉིས་ཀྱིས་མི་འཇིགས་པ་བཞིའི་ངོ་བོ་དང༌། སེང་གེ་དང་ཆོས་མཚུངས་སྦྱར་བ་གཉིས་ཀྱིས་མི་འཇིགས་པ་བཞི། མདོ་རྒྱས་གཉིས་ཀྱིས་མ་འདྲེས་པའི་ཆོས་རྣམས་ཀྱི་ངོ་བོ་དང༌། ནམ་མཁའ་དང་ཆོས་མཚུངས་སྦྱར་བ་གཉིས་ཀྱིས་མ་འདྲེས་པའི་ཆོས་བཅོ་བརྒྱད་དོ། ། དཔེ་དོན་སྦྱར་བས་མཇུག་བསྡུ་བ་ལ་གཉིས། དཔེ་དང་ཆོས་མཐུན་མདོར་བསྟན་པ། དེ་ཉིད་རྒྱས་པར་བཤད་པའོ། །
དང་པོ་ལ་གཉིས། བྲལ་བའི་ཡོན་ཏན་དཔེ་དང་སྦྱར་བ། རྟེན་གཟུགས་སྐུ་གཉིས་སུ་བསྟན་པ་དང༌། སྐུ་གཉིས་ནམ་མཁའི་ཟླ་བ་དང༌། ཆུ་ནང་གི་ཟླ་བ་དང་མཚུངས་པར་བསྟན་པ་གཉིས་ཀྱིས་རྣམ་སྨིན་གྱི་ཡོན་ཏན་དཔེ་དང་སྦྱར་བའོ། ། བྲལ་བའི་ཡོན་ཏན་དཔེ་དང་སྦྱར་བ་ལ་གཉིས། དཔེ་གསུམ་དང་ཆོས་མཐུན་སྦྱར་བ་དང༌། ཡོན་ཏན་དེ་རྣམས་ཆོས་སྐུ་དང་དབྱེར་མེད་དུ་བསྟན་པའོ། ། དང་པོ་ལ་གསུམ་གྱིས་བྱེད་ལས་འདྲ་བ་དང༌། ཆོས་གསུམ་གྱི་ངོ་བོ་འདྲ་བ་གཉིས་ཀྱིས་སྟོབས་རྡོ་རྗེ་དང་ཆོས་མཐུན་པ།
དཔེའི་ཆོས་བཞིས་མདོར་བསྟན་པ་དང༌། ཆོས་བཞི་དོན་ལ་སྦྱར་ཏེ་རྒྱས་པར་བཤད་པ་གཉིས་ཀྱིས་མི་འཇིགས་པ་སེང་གེ་དང་ཆོས་མཐུན་པ། དོན་ལྔ་མཚོན་པའི་དཔེ་ལྔར་བཞག་པ་དང༌། མི་མཚུངས་པའི་ཁྱད་པར་གཞག་པ་གཉིས་ཀྱིས་མ་འདྲེས་པ་ནམ་མཁའ་དང་ཆོས་མཐུན་པའོ། ། བཞི་པ་མཛད་པའི་ཕྲིན་ལས་ལ་གཉིས། མདོར་བསྟན་དང་རྒྱས་བཤད་དོ། ། དེ་ལ་གསུམ། ལྷུན་གྱིས་གྲུབ་པ། རྒྱུན་མི་འཆད་པ། དཔེ་དགུས་ལྷུན་གྲུབ་ཀྱི་དོན་ངེས་པར་བྱ་བའོ། །
དང་པོ་ལ་གཉིས། མདོ་རྒྱས་གཉིས་ཀྱིས་མཛད་པ་ལྷུན་གྱིས་གྲུབ་པ། མཛད་པ་པོ་ལྷུན་གྱིས་གྲུབ་པའོ། ། དེ་ལ་གསུམ། མདོ་རྒྱས་གཉིས་ཀྱིས་དོན་བསྟན་པ། དཔེ་བསྟན་པ། དཔེ་དོན་སྦྱར་བའོ། ། དཔེ་དགུས་ལྷུན་གྲུབ་ཀྱི་དོན་ངེས་པར་བྱ་བ་ལ་བཞི། དཔེ་དགུས་དོན་དང་སྦྱར་ཏེ་སོ་སོར་བཤད་པ། དཔེ་བསྟན་པའི་དགོས་པ་དང༌།
གང་ལ་བཤད་པའི་མདོ་དང༌། དེ་ཐོས་པའི་ཕན་ཡོན་དང༌། གང་བཟུང་པ་དཔེས་མཚོན་པའི་དོན་བཞིས་ཐུན་མོང་དུ་གཏན་ལ་དབབ་པ། ལྷུན་གྱིས་གྲུབ་པའི་དོན་དགུ་དང༌། དེ་ཉིད་ཞི་བ་དང་རང་གི་ངོ་བོ་སྐྱེ་འཇིག་དང་བྲལ་བ་དང༌། གཞན་ལ་སྐྱེ་འཇིག་སྣང་བའི་རྒྱུ་མཚན་བཞིས་དོན་གཏན་ལ་དབབ་པ། དཔེ་དོན་མཚུངས་པ་དང་མི་མཚུངས་པའི་ཁྱད་པར་གྱིས་དོན་བསྡུ་བའོ། ། དཔེ་དགུ་དོན་དང་སྦྱར་ཏེ་སོ་སོར་བཤད་པ་ལ་དགུ། དཔེ་བསྟན་པ། དོན་བསྟན་པ།
དཔེ་དོན་སྦྱར་བ། མཇུག་བསྡུ་བ་བཞིས་སྐུ་སྣང་བ་བརྒྱད་བྱིན་གྱི་གཟུགས་བརྙན་གྱི་དཔེས་བསྟན་པ། གསུང་ལྷའི་རྔ་བོ་ཆེའི་དཔེས་བསྟན་པ། ཆོས་སྤྲིན་གྱི་དཔེས་བསྟན་པ། སྤྲུལ་པ་ཚངས་པ་ཆེན་པོའི་དཔེས་བསྟན་པ། ཡེ་ཤེས་འཕྲོ་བ་ཉི་མའི་དཔེས་བསྟན་པ། དཔེ་བསྟན་པ། དོན་བསྟན་པ། དཔེ་དོན་སྦྱར་བ། རྙེད་པར་དཀའ་བ་བཞིས་རྟོག་པ་མེད་པར།
རེ་བ་བསྐངས་བ་ནོར་བུའི་དཔེས་བསྟན་པ། དཔེ་དང་དོན་བསྟན་པ་གཉིས་ཀྱིས་གསུང་བརྗོད་འདོད་མེད་པ་སྒྲ་བརྙན་གྱི་དཔེས་བསྟན་པ། དེ་དཔེ་དང་དོན་བསྟན་པ་གཉིས་ཀྱིས། ཐུགས་དམིགས་སུ་མེད་པ་ནམ་མཁའི་དཔེས་བསྟན་པ། དཔེ་དང་དོན་བསྟན་པ་གཉིས་ཀྱིས་གཞན་གྱི་དགེ་བའི་གཞི་བྱེད་པ་སའི་དཔེས་བསྟན་པའོ། ། གསུང་ལྷའི་རྔ་བོ་ཆེའི་དཔེས་བསྟན་པ་ལ་གཉིས། དཔེ་བསྟན་པ། དཔེ་དོན་བསྟན་པ། དཔེ་དོན་སྦྱར་བ། མཇུག་བསྡུ་བ་བཞིས་རྔ་དང་མཚུངས་པ།
མདོར་བསྟན་རྒྱས་བཤད་གཉིས་ཀྱིས་ལྷའི་སིལ་སྙན་གྱི་དཔེར་མི་རུང་བས་ཁྱད་པར་དུ་འཕགས་པ། གསུང་ཁྱབ་ཀྱང་མ་ཐོས་པ་རང་གི་ཉེས་པར་བསྟན་པའོ། ། སྤྲིན་གྱི་དཔེས་བསྟན་པ་ལ་གཉིས། དཔེ་བསྟན་པ། དོན་བསྟན་པ། དཔེ་དོན་སྦྱར་བ། མཇུག་བསྡུ་བ་བཞིས་སྤྲིན་དང་མཚུངས་པ་སྤྱིར་བསྟན་པ། སྣོད་ཀྱི་དབང་གིས་དུ་མར་འགྱུར་བ། ལྟོས་པ་མེད་པར་འཇུག་པ། སྡུག་བསྔལ་གྱིས་མི་འཇིལ་བར་བྱེད་པ་གསུམ་གྱིས་ཆོས་དང་མཚུངས་པ་རྒྱས་པར་བཤད་པའོ། །
སྤྲུལ་པ་ཚངས་ཆེན་གྱི་དཔེས་བསྟན་པ་ལ་གཉིས། དཔེ་བསྟན་པ། དོན་བསྟན་པ། དཔེ་དོན་སྦྱར་བ། མཇུག་བསྡུ་བ་བཞིས་སྤྲུལ་པ་སྣང་བ་ཚངས་པ་དང་འདྲ་བ། ཐུབ་པའི་སྤྲུལ་པ་མྱ་ངན་ལས་འདས་པ་ཚངས་པ་མི་སྣང་བ་དང་འདྲའོ། ། ཡེ་ཤེས་འཕྲོ་བ་ཉི་མའི་དཔེས་བསྟན་པ་ལ་གསུམ། ཆོས་མཚུངས་སྦྱར་བ། ཁྱད་པར་དུ་འཕགས་པའི་དོན། འཇིག་རྟེན་དུ་ཕན་བདེའི་ལས་མཛད་པའོ། །
དང་པོ་ལ་བཞི། མདོ་རྒྱས་གཉིས་ཀྱིས་དོན་མཛད་པ་ལ་རྟོག་པ་མེད་པར་མཚུངས་པ། ཡུལ་དང་ངོ་བོ་དང་ལས་ལ་མཚུངས་པ། སྣོད་དག་པར་འཆར་བ་མཚུངས་པ། མདོ་རྒྱས་གཉིས་ཀྱི་རིམ་གྱིས་འབེབས་པར་མཚུངས་པའོ། ། སྤྱི་དོན་གཉིས་པ་དེ་ལ་མོས་པའི་ཕན་ཡོན་ལ་གཉིས། མདོར་བསྟན། རྒྱས་བཤད་དོ། ། དང་པོ་ལ་གཉིས། གང་ལ་མོས་པའི་ཡུལ།
དེ་ལ་མོས་པའི་ཕན་ཡོན་དངོས་སོ། ། དེ་ལ་གཉིས། དགེ་བ་གཞན་ཟིལ་གྱིས་གནོན་པ་སྤྱིར་བསྟན་པ། སྦྱིན་པ་ལས་བྱུང་བ། ཚུལ་ཁྲིམས་ལས་བྱུང་བ། བསྒོམས་པ་ལས་བྱུང་བའི་དགེ་བ་ཟིལ་གྱིས་གནོན་པ་གསུམ་གྱིས་རྒྱས་པར་བཤད་པའོ། ། རྒྱས་པར་བཤད་པ་ལ་གཉིས། གང་ལ་མོས་པའི་ཡུལ། མོས་པའི་ཕན་ཡོན་དང་བཅས་པའོ། ། དེ་ལ་གཉིས།
མདོར་བསྟན། རྒྱས་བཤད་དོ། ། དེ་ལ་གཉིས། མོས་ཚུལ་རྒྱས་བཤད་དང༌། ཕན་ཡོན་རྒྱས་བཤད་དོ། ། དེ་ལ་གསུམ། ཡོན་ཏན་གྱི་སྣོད་དུ་འགྱུར་བ། ཕྱིར་མི་ལྡོག་པའི་རྒྱས་སྲས་སུ་འགྱུར་བ། བསོད་ནམས་གཞན་རྫོགས་ཤིང་དག་པར་བྱེད་པས་མཆོག་ཏུ་བསྟན་པའོ། ། དེ་ལ་གསུམ།
མདོར་བསྟན་རྒྱས་བཤད། གང་རྫོགས་ཤིང་དག་པར་བྱ་བའི་བསོད་ནམས་གསུམ་དུ་བསྡུ་བ། རྫོགས་པར་བྱེད་པའི་གེགས་དང་དག་པར་བྱ་བའི་སྒྲིབ་པ་ངོས་གཟུང་བ། གང་གི་རྫོགས་ཤིང་དག་པར་བྱེད་པ་གཞི་དང་བཅས་པ་གསུམ་གྱིས་ཤིན་ཏུ་རྒྱས་པར་བཤད་པའོ། ། སྤྱི་དོན་གཉིས་པ་མཐར་ཕྱིན་པ་མཇུག་གི་དོན་ལ་གཉིས། བསྟན་བཅོས་ཇི་ལྟར་མཛད་པའི་ཚུལ། དེ་ལྟར་མཛད་པའི་དགེ་བ་བསྔོ་བའོ། ། དང་པོ་ལ་བཞི། གང་ལ་བརྟེན་ནས་མཛད་པ། སྤྱིར་བསྟན་པ།
དགོས་པ་གང་གི་དོན་དུ་མཛད་པ། ལུང་ལ་བརྟེན་པའི་ཚུལ་བྱེ་བྲག་ཏུ་བཤད་པ། ལུང་དང་འགལ་བར་བྱེད་པ་དགག་པའོ། ། གསུམ་པ་ལ་གཉིས། ཐུབ་པའི་བཀའ་ལ་བརྟེན་པ་དང༌། བཀའི་མཚན་ཉིད་བཤད་པ་གཉིས་ཀྱིས་གང་ལ་བརྟེན་པའི་ཚུལ། ཇི་ལྟར་བརྟེན་ནས་མཛད་ཚུལ་གྱིས་བསྟན་བཅོས་ཡང་དག་པའི་མཚན་ཉིད་བསྟན་པའོ། ། ལུང་དང་འགལ་བར་བྱེད་པ་དགག་པ་ལ་གཉིས། ཇི་སྐད་གསུངས་པའི་མདོ་སྡེ་མི་དཀྲུགས་པ་དང༌། ཉེས་པ་གང་ལས་འབྱུང་བའི་རྒྱུ་ཞན་ལྟ་སྤང་བ་གཉིས་ཀྱིས་ཆོས་ལོག་པར་འཆད་པ་དགག་པ།
ཆོས་སྤང་བ་དགག་པའོ། ། དེ་ལ་གཉིས། གང་གིས་ཆོས་སྤང་བའི་རྒྱུ། སྤངས་པའི་ཉེས་དམིགས་སོ། ། དེ་ལ་གཉིས། ཆོས་སྤངས་པས་མནར་མེད་དུ་འགྱུར་བ་དང༌། ཆོས་ལ་སྡང་བ་ལ་ཐར་པའི་སྐབས་མེད་པར་བསྟན་པའི་ཞར་ལས་སྤངས་པའི་ཕན་ཡོན་བཤད་པའོ། ། ཐུགས་རྗེའི་ཆུ་འཛིན་ལེགས་པར་ཆར་འབེབས་པ། ། མི་ཕམ་ཀླུ་དབང་གསུང་རབ་རིན་ཆེན་གཏེར། ། གསལ་བྱེད་བསྡུས་དོན་བློ་གྲོས་རྒྱལ་མཚན་དཔལ། །
བཟང་པོ་ཞེས་བྱས་ལེགས་པར་སྦྱར་བ་ཡིན། ། གཞུང་འདི་ཤིང་ཡོས་དབྱར་ཟླ་ར་བ་ཡི། ། ཉིན་གཅིག་ཉིད་ལ་རྫོགས་པར་ཐོས་ནས་སུ། ། ས་ལུག་དཔྱིད་འབྲིང་ཚར་གཅིག་བཤད་པའི་ཚེ། ། བདག་དང་གཞན་ལ་ཕན་པའི་ཡིད་ཀྱིས་བསྡེབས། ། སྔ་མས་སྦྱར་བའི་རྣམ་བཤད་བསྡུས་དོན་ཡང༌། ། མ་མཐོང་བཤད་པའི་ངག་ལའང་མ་བརྟེན་པས། ། ནོངས་པར་གྱུར་གང་བདག་གི་ཁོ་ནར་ཟད། ། དེ་སླད་བློ་མཆོག་རྣམས་ལ་བཟོད་པར་གསོལ། ། དགེ་བ་དེ་ཡིས་སྲིད་པ་ཐམས་ཅད་དུ། །
སྲས་བཅས་རྒྱལ་བའི་གསུང་རབ་རིན་ཆེན་གཏེར། ། རྣམ་པར་བཟུང་ནས་འགྲོ་ལ་ཡིད་བཞིན་དུ། ། ཆོས་ཀྱི་སྦྱིན་པ་ལྷུག་པར་གཏོང་གྱུར་ཅིག ། དེ་ལྟར་ཟབ་མོའི་དོན་ལ་རྣམ་དཔྱོད་པའི། ། བློ་གྲོས་རབ་གསལ་གང་གི་གསུང་གི་ཟེར། ། རབ་འཕྲོ་ལས་བྱུང་དེ་འདྲའི་འོད་འགྱེད་པ། ། སྐྱེ་དགུའི་སྒྲོན་མ་དེ་ལ་ཕྱག་འཚལ་ལོ། ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ཡི་བསྡུས་པའི་དོན་འདི་ནི། ཆོས་ཀྱི་རྗེ་མཁྱེན་རབ་ཀྱི་དབང་ཕྱུག་ས་སྐྱ་པཎྜི་ཏ་ཆེན་པོའི་ཞབས་ཀྱི་པདྨོ་རྙོག་པ་མེད་པ་ལ་སྤྱི་བོས་གུས་པར་གཏུགས་ཤིང༌། གསུང་གི་བདུད་རྩིས་བློ་གྲོས་ཀྱི་ལུས་རྣམ་པར་བསྐྱེད་པ།
འཕགས་པའི་མིང་དང་ལྡན་པས། རྒྱའི་ཡུལ་རྒྱལ་བུ་བྱང་ཆུབ་སེམས་དཔའ་གོ་པེ་ལའི་ཕོ་བྲང་ཆེན་པོར་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
