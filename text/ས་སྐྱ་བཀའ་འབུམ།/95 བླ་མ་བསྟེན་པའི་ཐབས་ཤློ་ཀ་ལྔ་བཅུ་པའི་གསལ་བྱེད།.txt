ས་སྐྱ་བཀའ་འབུམ།
པོད ༩༥
བླ་མ་བསྟེན་པའི་ཐབས་ཤློ་ཀ་ལྔ་བཅུ་པའི་གསལ་བྱེད།
༼ཆ༽ ༄༅། །བླ་མ་བསྟེན་པའི་ཐབས་ཤློ་ཀ་ལྔ་བཅུ་པའི་གསལ་བྱེད་བཞུགས་སོ།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། རྗེ་བཙུན་བླ་མའི་ཚོགས་ལ་གུས་པ་ཡིས། ། ཐལ་མོ་སྤྱི་བོར་སྦྱར་ནས་ཞབས་པད་ལ། ། གུས་པས་ཕྱག་བྱས་ནས་ནི་བླ་མ་ཉིད། ། མཉེས་བྱའི་གཞུང་འདི་བདག་གིས་གསལ་བར་བགྱི། ། དེ་ལ་སྤྱིར་ཆོས་གསུམ་སྟེ། བདེན་པ་བཞིའི་ཆོས་ཀྱི་ཚུལ་དང༌། ཕ་རོལ་ཏུ་ཕྱིན་པའི་ཚུལ་དང༌།
གསང་སྔགས་ཀྱི་ཚུལ་ལོ། ། དེ་ལ་དང་པོ་ནི་ཉན་ཐོས་དང་རང་སངས་རྒྱས་ཀྱི་བདེན་པ་བཞི་དང༌། རྟེན་འབྲེལ་བཅུ་གཉིས་ལ་ལམ་དུ་བྱེད་པའོ། ། གཉིས་པ་ནི་འཁོར་བ་ལས་སྐྱོ་བ་བསྐྱེད་པས་དེ་ལ་སྐྱབས་འགྲོ་སྐྱེ། ཡང་བླ་ན་མེད་པའི་བྱང་ཆུབ་ལ་འདོད་པ་སྐྱེས་པས་སེམས་བསྐྱེད་པ་སྐྱེ། དེ་སྔོན་དུ་སོང་བས་ཕ་རོལ་ཏུ་ཕྱིན་པ་བཅུ་ཉམས་སུ་ལེན་པ་ནི་ཕ་རོལ་ཏུ་ཕྱིན་པའི་ཆོས་ཀྱི་ཚུལ་ལོ། ། གསུམ་པ་ནི་ཚུལ་ཆེན་པོ་སྟེ་རིག་པ་འཛིན་པའི་སྡེ་སྣོད་ནི་རྣམ་སྣང་སྒྱུ་འཕྲུལ་དྲྭ་བ་ལས་ཀྱང༌། ཁྱོད་ནི་ཚུལ་ཆེན་སྣོད་ཡིན་ཏེ། ། ཞེས་གསུངས་ཏེ་དེས་སོ། ། ཡང་དཔལ་ནཱ་རོ་པས་གཉིས་སུ་གསུངས་ཏེ།
ཕ་རོལ་ཏུ་ཕྱིན་པའི་སྡེ་སྣོད་དང༌། རིག་པ་འཛིན་པའི་སྡེ་སྣོད་དོ། ། དེ་ལ་ཕ་རོལ་ཏུ་ཕྱིན་པའི་སྡེ་སྣོད་ནི་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས་ཕ་རོལ་ཏུ་ཕྱིན་པ་དྲུག་དང་བཅུ་ཉམས་སུ་ལེན་པའོ། ། རིག་པ་འཛིན་པའི་སྡེ་སྣོད་ནི་དཀྱིལ་འཁོར་དུ་ཞུགས་ཏེ་མེ་ཏོག་དོར་བ་ལྷ་གང་ལ་ཕོག་པ་དེའི་རིག་པ་བྱིན་པ་རིག་པ་ཡིན་ལ་དེ་ཕྱིས་ཀྱང་ཉམས་སུ་ལེན་པས་འཛིན་པ་དེ་ལྟ་བུ་སྟོན་པའི་གཞུང་རྣམས་ཀྱང་རིག་པ་འཛིན་པའི་སྡེ་སྣོད་དོ། ། དེ་ལྟ་བུ་དེ་ལ་གཞུང་གསུམ་དུ་གནས་ཏེ། འབྲས་བུ་སྟོན་པའི་གཞུང༌། མངོན་པར་རྟོགས་པ་སྟོན་པའི་གཞུང༌། བསྲུང་བྱ་སྟོན་པའི་གཞུང་ངོ༌། ། དེ་ལ་གཉིས། ཁྱད་པར་གྱི་བསྲུང་བྱ་བླ་མ་ལྔ་བཅུ་པ།
སྤྱིའི་བསྲུང་བྱ་སྟོན་པ་རྩ་ལྟུང་བཅུ་བཞི་པའོ། ། མདོར་ན་བསྲུང་བྱ་དེ་རང་གིས་ཅི་བྱེད་སྙམ་པ་ལ། དངོས་གྲུབ་ཀྱི་རྒྱུ་རྐྱེན་བྱེད་དེ། དེ་ཡང་རྒྱུ་རྐྱེན་མ་ཚོགས་པར་ནི་དངོས་གྲུབ་མི་འབྱུང་བའི་ཕྱིར་རོ། ། དེ་ཡང་རྒྱུ་རྐྱེན་གསུམ་དང་ལྡན་དགོས་ཏེ། དཔེར་ན་སྟོད་ན་གཅོང་རོང་མེད་པ་སྨད་ན་ཚ་སྒོ་མེད་པའི་ཞིང་དེ་ལ་རྒྱུ་ས་བོན་ལྟ་བུ་དང༌། རྐྱེན་ཆུ་ལུད་ལྟ་བུ་འཛོམ་ན་མྱུ་གུ་འབྱུང་བའོ། ། ཡང་ཐབས་དང་ཤེས་རབ་གཏན་ལ་དབབ་པ་གྲུབ་པ་ལས། མེ་ཤེལ་གས་ཆག་ལ་སོགས་པའི་སྐྱོན་མེད་པ། བར་སྣང་སྒྲིབ་གཡོགས་དང་བྲལ་བ།
ཉི་མ་གཟས་མ་ཟིན་པ་གསུམ་འཛོམ་ན་མེ་འབྱུང་ངོ༌། ། ཡང་ཆུ་ཤེལ་སྐྱོན་མེད་པ། བར་སྣང་སྒྲིབ་གཡོགས་མེད་པ། ཟླ་བ་གཟས་མ་ཟིན་པ་གསུམ་འཛོམ་ན་ཆུ་འབྱུང་སྟེ། དེ་དང་འདྲ་བར་བདག་གི་རྐྱེན་དམ་ཚིག་དང་སྡོམ་པ་དང་ལྡན་པ། ཐབས་རྒྱུད་ཀྱི་རྐྱེན་སངས་རྒྱས་ཀྱིས་གསུངས་པའི་རྒྱུད་ལས་འབྱུང་བ། བླ་མའི་རྐྱེན་གདམས་ངག་དང་ལྡན་པ་གསུམ་འཛོམ་ན་དངོས་གྲུབ་ངེས་པར་འབྱུང་བར་འགྱུར་རོ། ། དེ་ལ་བླ་མ་ལྔ་བཅུ་པ་དང་རྩ་བའི་ལྟུང་བ་ནི་བདག་གི་རྐྱེན་ཏེ་དམ་ཚིག་མི་ཉམས་ཤིང་དམ་ཚིག་དང་ལྡན་པར་བྱེད་པ་སྟེ། འདི་བཤད་པའི་དགོས་པ་ཡང་དེའོ། ། མཚན་ནི་བླ་མ་ལྔ་བཅུ་པ་ཞེས་བྱ་བ་གཞུང་འདིས་བླ་མ་མཉེས་པར་བྱེད་པའི་ཐབས་ཤློ་ཀ་ལྔ་བཅུ་ཡོད་པས་སོ། །
དེ་ལ་བླ་མ་ལྔ་བཅུ་པ་འདི་ལ་སྤྱི་དོན་ལྔས་བསྟན་ཏེ། གཞུང་རྩོམ་པའི་གང་ཟག་གང་གིས་བརྩམས་པ་དང༌། རྒྱུད་གང་ལ་བརྟེན་ཏེ་བརྩམས་པ། དགོས་པ་གང་གི་དོན་དུ་བརྩམས་པ། འདི་བཤད་པའི་དུས་ནམ་ཡིན་པ། བསྡུས་པའི་དོན་དུ་བསྟན་པའོ། ། དེ་ལ་རྩོམ་པའི་སློབ་དཔོན་ནི། བྷ་ཝི་ལྷ་ཞེས་གྲགས་པ་ཡིན་ཏེ། དེའི་རིགས་ནི་རྒྱལ་པོ་ཟླ་བའི་རིགས་ཡིན་ཏེ་རྒྱལ་སྲིད་སྤངས་ནས་དཔལ་ནཱ་ལེནྡྲའི་གཙུག་ལག་ཁང་ན་རབ་ཏུ་བྱུང་སྟེ། བླ་མ་ཛེ་ཏཱ་རི་དང་ནོར་བཟང་ཞེས་བྱ་བ་ཡིན་ཏེ།
པཎྜི་ཏ་ཆེན་པོར་གྱུར་ཀྱང་པ་ཏྲ་མ་ཐོབ་པས་གཙུག་ལག་ཁང་ན་པཎྜི་ཏ་རྣམས་ལ་རྩོད་པ་མཛད་ཅིང་ཤར་ཕྱོགས་བྷཾ་ག་ལར་གཤེགས་སོ། ། ཁ་ཅིག་ནི་དང་པོ་ཕྱི་རོལ་པའི་པཎྜི་ཏ་མཁས་པ་ཡིན་ཞེས་ཀྱང་གྲགས་སོ། ། བྷཾ་ག་ལ་དེ་དང་ཉེ་བ་ན་ཙནྡྲ་གོ་མིས་བཞེངས་པའི་གླིང་གི་སྒྲོལ་མ་ཞེས་བྱ་བ་བྱེ་མ་ལས་བྱས་པ་དེ་ལ་མཆོད་པ་ལ་བྱོན་པས། འཛམ་བུའི་གླིང་དང་ཉེ་བ་ན་ཙུ་ཏའི་གླིང་ཞེས་བྱ་བ་དབང་ཕྱུག་ནགས་ཚལ་གྱི་དུར་ཁྲོད་ཅེས་ཀྱང་བྱ་ཟེར་བ་དེའི་མི་རྐང་པ་གཅིག་ལས་མེད་དེ། མི་གཉིས་གཉིས་གཤིབས་ནས་འཁྲུལ་འཁོར་གྱིས་འགྲོ་བ་དེའི་མིས་གཟིངས་བཏང་ནས་བྱུང་བས་སློབ་དཔོན་འཛམ་བུའི་གླིང་གི་མི་རྐང་པ་གཉིས་པ་ངོ་མཚར་ཆེ་བས་ཁྱེར་རོ། ། དེ་ནས་སློབ་དཔོན་ཉིད་སྒྲུབ་པ་མཛད་ཀྱིན་བཞུགས་མོད་ཀྱང༌། གླིང་དེ་ན་ཆོས་མེད་པས་རང་གི་ཡུལ་དུ་ཕྱིན་ལ་འགྲོ་བ་ལ་ཕན་གདགས་པ་ཡིན་པ་ལ་ང་ལ་འགྲོ་བའི་ཐབས་མེད་སྙམ་ནས་སྒྲོལ་མ་ལ་བསྟོད་པ་བྱེད་ཅིང་གསོལ་བ་བཏབ་པས། ནུབ་ཅིག་རྨི་ལམ་ན་ཡུལ་ཡིད་ལ་གྱིས་ལ་འགྲོ་འདོད་པའི་བསམ་པས་ཡུལ་དུ་མགོ་སྟོན་ལ་གཉིད་ལོག་ཅིག་གསུངས་ནས་དེ་ལྟར་མཛད་པས་གཉིད་སད་ཙ་ན་རྒྱ་མཚོའི་ཕར་འགྲམ་ན་བསྐྱལ་ནས་འདུག་སྟེ། སློབ་དཔོན་གྱིས་ནཱ་ལེནྡྲར་བྱོན་ཙ་ན་པཎྜི་ཏ་རྒན་པོ་རྣམས་ནི་འདས། སྔར་ཀློག་སློབ་པ་རྣམས་ནི་ཡོངས་སུ་རྫོགས་པའི་པཎྜི་ཏར་གྱུར་ཏེ་ངས་གཞན་དོན་བྱ་བའི་དུས་འདས་སྙམ་སྟེ།
ཐུགས་ཁྲོས་ཏེ་བདེ་མཆོག་ལེའུ་བཞི་བཅུ་བདུན་པའི་ཡི་གེ་བདུན་པའི་སྔགས་ཀྱིས་ས་གཡོ་བའི་འཁྲུལ་འཁོར་བཅས་ཏེ་སྒྱོགས་སུ་འཕངས་ནས་ས་གཡོར་བཅུག་པས་སློབ་དཔོན་ཉིད་ཀྱི་བྲང་ཁང་ཡང་ཞིག ཁང་པ་གཞན་ཡང་ཞིག ཙུ་ཏའི་གླིང་གི་དུད་འགྲོ་དང་མི་ཐམས་ཅད་ཤིར་བཅུག་བརླག་པར་བྱས་པས། ཡང་སྒྲོལ་མས་རྨི་ལམ་དུ་ལུང་བསྟན་ཏེ། ཐེག་པ་ཆེན་པོ་པ་བྱ་བ་སེམས་ཅན་ལ་ཕན་འདོགས་པ་ཡིན་པ་ལ་ཁྱོད་ཀྱིས་སེམས་ཅན་མང་པོ་བསད་པས་ཁྱོད་ཀྱི་རྒྱུད་ལ་སེམས་ཅན་ལ་བྱམས་པ་སྤོང་པའི་སྡིག་པ་ཡོད་པས་ཁྱོད་བཤགས་པ་གྱིས་ཞེས་གསུངས་པས་སློབ་དཔོན་གྱི་ཐུགས་དགོངས་ལ། རྒྱ་ནག་རི་བོ་རྩེ་ལྔར་འཕགས་པ་འཇམ་དཔལ་བཞུགས་པའི་སྤྱན་སྔར་ཕྱིན་ལ་སྡིག་པ་བཤགས་དགོས་སྙམ་ནས་ཡོད་ཙ་ན། ཡང་སྒྲོལ་མས་དེས་ཁྱོད་ཀྱི་སྡིག་པ་མི་འདག་པས་རྡོ་རྗེ་ཐེག་པ་ལ་འཇུག་པའི་ལས་དང་པོ་པའི་དོན་དུ་རྩ་ལྟུང་དང་བླ་མ་ལྔ་བཅུ་པ་རྩོམས། རྒྱུད་སྡེ་མང་པོ་ལ་འགྲེལ་པ་རྩོམས་ཞེས་ལུང་བསྟན་ཏོ། ། དེ་ནས་སློབ་དཔོན་གྱིས་བླ་མ་ལ་བརྙས་པ་སྤང་ཞིང་གུས་པར་བྱ་བའི་ཕྱིར་བླ་མ་ལྔ་བཅུ་པ། རིགས་ལྔའི་དམ་ཚིག་མི་ཉམས་པར་བྱ་བའི་དོན་དུ་རྩ་ལྟུང་བརྩམས་སོ། །
ཕྱག་ན་རྡོ་རྗེ་དབང་བསྐུར་བ་དང༌། ལེགས་པར་གྲུབ་པ་དང༌། རྣམ་སྣང་མངོན་པར་བྱང་ཆུབ་པ་དང༌། སངས་རྒྱས་མཉམ་སྦྱོར་དང༌། གདན་བཞི་དང༌། རྡོ་རྗེ་མཁའ་འགྲོ་དང༌། དགེས་པ་རྡོ་རྗེ་དང༌། བདེ་མཆོག་འཁོར་ལོ་རྣམས་ལ་འགྲེལ་པ་མཛད་དོ། ། དེ་ལྟ་བུའི་སློབ་དཔོན་དེ་ལ་ལྷ་གསུམ་པར་ཡང་གྲགས་ཏེ། ཕྱག་རྒྱ་ཆེན་པོ་སྒྲུབ་པའི་ལྷ་བདེ་མཆོག
ཕྱིའི་བར་ཆད་སེལ་བ་སྒྲོལ་མ། ནང་གི་བར་ཆད་སེལ་བ་མི་གཡོ་བའོ། ། ཡང་འདི་དང་འཇམ་དཔལ་གྲགས་པ་གཉིས་ལ་མང་དུ་ཐོས་པ་ཅན་ཞེས་ཀྱང་གྲགས་སོ། ། དེ་ནི་རྩོམ་པ་པོའི་གང་ཟག་གོ ། གཉིས་པ་རྒྱུད་གང་ལ་བརྟེན་ཏེ་དེ་བརྩམས་ན། རྣམ་སྣང་སྒྱུ་འཕྲུལ་དྲྭ་བ་དང༌། རྡོ་རྗེ་གཙུག་ཏོར་དང༌། གཤིན་རྗེ་གཤེད་དགྲ་ནག་པོའི་རྒྱུད་དང༌། དཔལ་མཆོག་དང་པོ་དང༌། རྣལ་འབྱོར་བླ་ན་མེད་པ་གསང་བ་འདུས་པ་དང༌།
རྡོ་རྗེ་གུར་རྣམས་ལ་བརྟེན་ཏེ་བརྩམས་སོ། ། གསུམ་པ་དགོས་པ་གང་གི་དོན་དུ་བརྩམས་པ་ནི། རྗེ་མྱུ་གུ་ལུང་པས་དངོས་གྲུབ་ཐམས་ཅད་ཀྱི་རྩ་བ་བླ་མ་ཡིན་པས་དེ་ལ་བརྙས་པ་སྤོང་ཞིང་མཉེས་པར་བྱ་བའི་དོན་དུ་བརྩམ་པར་བཞེད་དོ། ། སློབ་དཔོན་ཡན་ལག་མེད་པའི་རྡོ་རྗེ་ནི་བདག་ཉིད་ཀྱི་ཆ་རྐྱེན་མ་ཚང་བ་མེད་པར་བྱ་བའི་དོན་དུ་བརྩམ་པར་འདོད་དོ། ། གུང་ཐང་པའི་བཞེད་པས་ནཱ་རོ་པ་ནི་སློབ་དཔོན་དང་སློབ་མ་གཉིས་འབྲེལ་པ་བརྟག་པའི་ཆེད་དུ་བརྩམས་པ་ཡིན་ཏེ། དེའང་འདི་ཉིད་ལས། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། ། དཔའ་བོས་དང་པོར་སློབ་དཔོན་དང༌། ། སློབ་མའི་འབྲེལ་པ་བརྟག་པར་བྱ། །
ཞེས་གསུངས་པས་ཤེས་སོ། ། བཞི་པ་བཤད་པའི་དུས་ནི། རྗེ་འབྲོག་མིའི་བཞེད་པས་སྟ་གོན་གྱི་ནུབ་མོ་སློབ་མ་སྐྱབས་འགྲོ་དང་སེམས་བསྐྱེད་བྱས་ནས། སློབ་མ་ལྷག་གནས་རྫོགས་པའི་ནང་པར་འཆད་པ་ཡིན་ཏེ། དེའང་འདི་ཉིད་ལས། བསམ་པ་དག་པའི་སློབ་མ་ནི། ། དཀོན་མཆོག་གསུམ་ལ་སྐྱབས་སོང་ནས། ། བླ་མའི་རྗེས་སུ་འཇུག་པ་ནི། ། ཁ་ཏོན་བྱ་བར་སྦྱིན་པར་བྱ། ། ཞེས་གསུངས་པས་སོ། །
ནཱ་རོ་པའི་དགོངས་པ་དང་གུང་ཐང་པའི་བཞེད་པས་སློབ་དཔོན་དང་སློབ་མ་འབྲེལ་པ་བྱེད་པའི་ཐོག་མ་ཁོ་ནར་འདི་འཆད་པ་ཡིན་ཏེ། དེའང་སློབ་དཔོན་ལ་དབང་བསྐུར་བ་དང་ཆོས་ཞུ་བའི་དུས་སུ་ཁྱོད་ཀྱིས་སོ་སོར་ཐར་པ་དང་བྱང་ཆུབ་སེམས་དཔའི་སྡོམ་པ་ལ་སྔར་བསྙེན་ཅིང་སླར་ཡང་བསྙེན་པར་སྤྲོའམ་ཞེས་དྲི་སྟེ། དེས་སྔར་བསྙེན་པ་སླར་ཡང་བསྙེན་པར་སྤྲོ་ཞེས་ཟེར་ན་བླ་མ་ལྔ་བཅུ་པ་བཤད་ལ་ཕན་ཚུན་དུ་འབྲེལ་པ་བརྟག སྔར་མ་བསྙེན་སླར་བསྙེན་པར་སྤྲོ་ཟེར་ན་ཕྱིས་སྐྱབས་འགྲོ་སེམས་བསྐྱེད་བྱས་ལ་འདི་བཤད། དེ་ལ་ཕན་ཚུན་དུ་བརྟག་པ་ཡིན་ཏེ། དེའང་འདི་ཉིད་ལས། བསམ་པ་དག་པའི་སློབ་མ་ཞེས་པ་ལ་སོགས་པས་ཤེས་པར་ནུས་སོ།། །། ད་ནི་ལྔ་པ་དེ་ལྟ་བུའི་ཆོས་དེའི་བསྡུས་པའི་དོན་བརྗོད་པར་བྱ་སྟེ། དེ་ལ་སྤྱི་དོན་གསུམ་དུ་གནས་ཏེ། ཀླད་ཀྱི་དོན་ཕྱག་འཚལ་ཞིང་བཤད་པར་དམ་བཅའ་བ་དང༌།
གཞུང་གི་དོན་དང༌། མཇུག་དགེ་བའི་རྩ་བ་བསྔོ་བའོ། ། དང་པོ་ལ་གཉིས། ཕྱག་འཚལ་བ་དང༌། བཤད་པར་དམ་བཅའ་བའོ། ། གཞུང་གི་དོན་ལ་བརྒྱད། སྤྱིར་འགྲོ་སངས་རྒྱས་ཀྱིས་ཀྱང་བླ་མ་བཀུར་བ་དང༌། ཆོས་ཞུ་བའི་སྔོན་དུ་བསྙེན་བཀུར་བའི་ཐབས་བསྟན་པ་དང༌། བསྙེན་བཀུར་བ་ཡུལ་དང་ཡུལ་ཅན་བརྟགས་པས་འཐད་པ་དང་བཅས་པ་དང༌། བླ་མ་བསྟེན་པའི་ཚད་འཐད་པ་དང་བཅས་པ་དང༌།
གནས་སྐབས་ཀྱི་བྱེ་བྲག་གིས་བྱ་བ་དང་བྱ་བ་མ་ཡིན་པ་བརྟགས་ཏེ་དོར་བ་དང༌། གཞན་སྤྱོད་པ་ལ་གནས་པ་བཟློག་པ་དང༌། དེ་ལྟ་བུའི་བྱ་བ་རྣམས་ལ་ཉེས་པ་མེད་པའི་གནས་སྐབས་དང༌། དེ་དག་གི་དོན་བསྡུས་ཏེ་བསྟན་པའོ། ། གཉིས་པ་ལ་གཉིས། བསྙེན་བཀུར་བའི་ཐབས་མདོར་བསྟན་པ་དང༌། ཐབས་ཀྱི་བྱེ་བྲག་གཞན་ནོ། ། གསུམ་པ་ལ་གཉིས། མཚན་ཉིད་བརྟག་པའི་འཐད་པ་དང༌། མཚན་ཉིད་དངོས་སོ། །
དེ་ལ་གཉིས། ཐུན་མོང་གི་མཚན་ཉིད་དང༌། ཁྱད་པར་གྱི་མཚན་ཉིད་དོ། ། དང་པོ་ལ་གཉིས། དགག་པའི་སྒོ་ནས་བསྟན་པ་དང༌། སྒྲུབ་པའི་སྒོ་ནས་བསྟན་པའོ། ། ཁྱད་པར་གྱི་མཚན་ཉིད་ལ་གསུམ། མཚན་ཉིད་དངོས་དང༌། མཚན་ཉིད་དང་ལྡན་པའི་བླ་མ་ལ་བརྙས་པའི་ཉེས་དམིགས་དང༌། གུས་པའི་ཕན་ཡོན་ནོ། །
དེའི་བར་པ་ལ་གཉིས། ཉེས་དམིགས་དངོས་དང༌། ཉེས་པ་ཡོད་པའི་ཕྱིར་ན་མི་བརྙས་པར་བསྟན་པའོ། ། དེའི་དང་པོ་ལ་གཉིས། མཐོང་བའི་ཉེས་པ་དང༌། མ་མཐོང་བའི་ཉེས་པའོ། ། བླ་མ་བསྟན་པའི་ཚད་འཐད་པ་དང་བཅས་པ་ལ་གསུམ། བླ་མ་བསྟེན་པའི་ཚད་དངོས་འཐད་པ་དང་བཅས་པ་དང༌། བྱ་བའི་རྣམ་གྲངས་གཞན་ཕན་ཡོན་དང་བཅས་ཏེ་བསྟན་པ་དང༌། དེ་དག་གི་དོན་བསྡུས་ཏེ་བསྟན་པའི་སྒོ་ནས་ལྷ་དང་བླ་མ་ཐ་མི་དད་དུ་འདུ་ཤེས་བསྒྱུར་བར་བསྟན་པའོ། །
དེའི་དང་པོ་ལ་གཉིས། དངོས་དང༌། འཐད་པའོ། ། བྱ་བའི་རྣམ་གྲངས་གཞན་བསྟན་པ་ཕན་ཡོན་དང་བཅས་པ་ལ་གཉིས། རྣམ་གྲངས་དང༌། ཕན་ཡོན་ནོ། ། སྤྱི་དོན་ལྔ་པ་གནས་སྐབས་ཀྱི་བྱེ་བྲག་གིས་བྱ་བ་དང༌། བྱ་བ་མ་ཡིན་པ་བརྟགས་ཏེ་མདོར་བསྟན་པ་ལ་གསུམ། བསྒོམ་པར་མི་བྱ་བའི་དམ་ཚིག་དང༌། འདའ་བར་མི་བྱ་བའི་དམ་ཚིག་དང༌།
བྱ་བ་མ་ཡིན་པ་བརྟགས་ཏེ་དོར་བར་བསྟན་པ་དངོས་སོ། ། དེ་ལ་གཉིས། དངོས་དང༌། བཀའ་བཞིན་དུ་བྱེད་པ་བསྟན་པའོ། ། དང་པོ་ལ་གཉིས། བླ་མའི་འཁོར་དང་ལོངས་སྤྱོད་ལ་ཕོངས་པར་འཛིན་པའི་སྒོ་ནས་བླ་མ་མཉེས་པར་བྱ་བ་དང༌། སྤྱོད་ལམ་གྱིས་མཉེས་པར་བྱ་བའོ། ། མཇུག་གི་དོན་ལ་གཉིས། ཆོས་བསྟན་པའི་གོ་རིམ་དང༌། དགེ་རྩ་བསྔོ་བའོ། །
བསྡུས་པའི་དོན་བསྟན་ཟིན་ཏོ།། །། དེ་ལ་འདིའི་བརྗོད་བྱ་དང༌། རྗོད་བྱེད་དང༌། དགོས་པ་དང༌། དགོས་པའི་དགོས་པ་གང་ཡིན་སྙམ་ན། བླ་མ་བསྟེན་པའི་ཐབས་ནི་བརྗོད་བྱའོ། ། དེ་སྟོན་པའི་གཞུང་རྗོད་བྱེད་དོ། ། བརྗོད་བྱ་རྗོད་བྱེད་ལ་རག་ལས་པ་ནི་འབྲེལ་པའོ། ། བླ་མ་བསྟེན་པའི་ཐབས་ཤེས་ནས་དམ་ཚིག་དང་ལྡན་པར་བྱེད་པ་དགོས་པ་ཡིན་ལ། དེ་བསྟེན་པ་ལས་སངས་རྒྱས་འགྲུབ་པ་ནི་དགོས་པའི་དགོས་པ་ཡིན་ནོ།། །།
ད་ནི་དཀྱུས་མ་ཉིད་ལ་འཇུག་པར་བྱ་སྟེ། དང་པོ་ཀླད་ཀྱི་དོན་བཤད་པར་བྱ་སྟེ། དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་ནོ། ། དང་པོ་ལ་གཉིས། གཞུང་རྩོམ་པ་མཐར་ཕྱིན་པར་འགྱུར་བ་དང༌། གཞན་འཇུག་པར་འགྱུར་བའི་དགོས་པའོ། ། དེ་ལ་དང་པོ་ནི་བླ་མ་ལ་ཕྱག་འཚལ་བས་རྩོམ་པ་པོ་དང༌། འཆད་པ་པོ་དང༌།
ཉན་པ་པོ་ལ་བསོད་ནམས་སྐྱེ་ལ། དེས་བསོད་ནམས་མ་ཡིན་པ་ལས་ལྡོག་སྟེ་ལོག་པས་བར་ཆད་བཞི། དེས་རྩོམ་པ་འཆད་པ་ཉན་པ་མཐར་ཕྱིན་པར་འགྱུར་རོ། ། གཉིས་པ་ནི་ཕྱག་འཚལ་བས་སློབ་དཔོན་བདག་ཉིད་གང་ཟག་དམ་པར་རྟོགས། དེ་ལ་བརྟེན་ནས་གཞན་འདི་ལ་འཇུག་པར་འགྱུར་བའོ། ། དེ་ལ་གང་ཟག་དམ་པ་བྱ་བ་ལྟ་བ་རྟོགས་པ་ལ་བྱ་ལ། ལྟ་བ་ནི་གཉིས་ཏེ། ལོ་ཀ་པའི་ཡང་དག་པའི་ལྟ་བ་དང༌། འཇིག་རྟེན་ལས་འདས་པའི་ཡང་དག་པའི་ལྟ་བའོ། ། དེ་ལ་དང་པོ་ནི་ལས་རྒྱུ་འབྲས་ལ་ཡིད་ཆེས་པ་སྟེ།
ཉེས་པ་རྡུལ་ཕྲ་རབ་ཙམ་ལ་ཡང་འཛེམ་མོ། ། རྒྱང་འཕེན་པ་ལ་སོགས་པ་ནི་ལས་རྒྱུ་འབྲས་ལ་སྐུར་བ་འདེབས་པ་ཡིན་ལ། དེས་ཕྱག་འཚལ་བ་ལ་སོགས་པ་མི་འདོད་དོ། ། སློབ་དཔོན་འདི་ལོ་ཀ་པའི་ཡང་དག་པའི་ལྟ་བ་ལ་རྒྱུ་འབྲས་ལ་ཡིད་ཆེས་པ་ཅིས་ཤེས་ཤེ་ན། མཆོད་བརྗོད་བྱས་པས་ཤེས་པ་ཡིན་ཏེ། འདིར་བླ་མའི་ཞབས་ཀྱི་པདྨ་ལ་ཕྱག་བཙལ་བས་རྒྱུ་ཁྱད་པར་ཅན་ཡོད་པས་ན་འབྲས་བུ་ཁྱད་པར་ཅན་ཡོད་པར་བསྟན་པ་ལས་རྒྱུ་འབྲས་ལ་ཡིད་ཆེས་པས་འཇིག་རྟེན་པའི་ཡང་དག་པའི་ལྟ་བ་རྟོགས་པར་བསྟན་པའོ། ། ལོ་ཀ་ལས་འདས་པའི་ཡང་དག་པའི་ལྟ་བ་ནི་སྟོང་པ་དང་སྙིང་རྗེ་གཉིས་སུ་མེད་པའི་ཡེ་ཤེས་ཏེ། དེའང་དཔལ་ལྡན་ཞེས་པའི་ཚིག་དོན་གཏན་ལ་ཕབ་པས་ཤེས་སོ། ། དེའི་ཕྱིར་སློབ་དཔོན་འདི་ཡང་དག་པའི་ལྟ་བ་གཉིས་རྟོགས་པས་གཞན་རྣམས་ཀྱིས་དམ་པའི་སྤྱོད་པ་དང་ལྡན་པར་རྟོགས་ནས་འདི་ལ་འཇུག་པར་འགྱུར་བའོ། ། བཤད་པར་དམ་བཅའ་བའི་དགོས་པའི་དོན་ནི།
བཤད་པར་དམ་བཅའ་བ་བྱས་པས་དམ་བཅའ་ཡལ་བར་མི་འདོར་བས་འདི་བརྩམས་པ་མྱུར་དུ་མཐར་ཕྱིན་པར་འགྱུར་བའོ། ། བསྡུས་པའི་དོན་ནི་ཕྱག་འཚལ་བ་དང་བཤད་པར་དམ་བཅའ་བ་གཉིས་སུ་གནས་མོད་ཀྱང་དང་པོར་མཉན་པར་གྱིས་ཤེའོ། ། དེའང་ཚུལ་ཇི་ལྟར་མཉན་ཞེ་ན། གུས་པས་ཞེས་པའོ། ། གང་མཉན་ཞེ་ན། མདོར་བསྡུས་པ་འདིའོ། ། དེའང་གང་ལས་གསུངས་ཤེ་ན། དྲི་མེད་རྒྱུད་མང་ལས་སོ། ། དེ་ཁྱོད་ཀྱིས་ཅང་ཤེས་སམ་ཞེ་ན། དེ་བསྟེན་པས་སོ། །
དེ་ཡང་སྔོན་དུ་བྱ་བ་ཅི་བྱས་ནས་འཆད་ཅེ་ན། ཇི་བཞིན་བཏུད་བྱས་ཏེའོ། ། གང་ལ་བཏུད་ན་ཞབས་ཀྱི་པདྨ་ལའོ། ། གང་གི་ཞབས་ཀྱི་པདྨ་ལ་བཏུད་ན་བླ་མའིའོ། ། དེ་རང་ལ་བཏུད་པ་ལ་དགོས་པ་ཅི་ཡོད་ཅེ་ན། དཔལ་ལྡན་རྡོ་རྗེ་སེམས་དཔའི་གནས་ཐོབ་པའི་རྒྱུར་གྱུར་པ་ཡིན་པས་སོ། ། ཡང་བཤད་པ་དེ་ཁྱོད་རང་གིས་རང་བཟོ་མ་ཡིན་ནམ་ཞེ་ན། ཡང་དྲི་མེད་རྒྱུད་མང་ལས་གསུངས་ཞེས་སྦྱར་རོ། ། འོ་ན་རྒྱུད་དུ་གསུངས་པས་ཆོག་མོད་ཟློས་སྐྱོན་ཡོད་དོ་ཞེ་ན། མདོར་བསྡུས་ཞེས་པས་ཟློས་སྐྱོན་སྤངས་པ་བསྟན་ཏོ། །
ཚིག་དོན་ལ་དཔལ་ལྡན་ཞེས་པ་ནི་ཚིག་གཉིས་སམ། གཉིས་སུ་མེད་པའི་ཡེ་ཤེས་དང་ལྡན་པས་དཔལ་ལྡན་ནོ། ། དེ་ཉིད་གང་ཡིན་ཞེ་ན། རྡོ་རྗེ་སེམས་དཔའ་སྟེ་རྡོ་རྗེ་ནི་སྟོང་པ་ཉིད་ཡིན་ལ། སེམས་དཔའ་ནི་དམིགས་པ་མེད་པའི་སྙིང་རྗེ་ཆེན་པོ་སྟེ། དེ་ནི་སྟོང་པ་དང་སྙིང་རྗེ་གཉིས་སུ་མེད་པའི་ཡེ་ཤེས་རྡོ་རྗེ་ལྟ་བུའི་ཏིང་ངེ་འཛིན་ཡིན་ལ། གནས་དེ་ལྟ་བུའི་གོ་འཕང་ལ་བྱའོ། ། དེ་ཐོབ་པའི་རྒྱུར་གྱུར་པ་ནི་བླ་མ་དམ་པའི་གདམས་ངག་ཡིན་ལ་དེ་གང་ལ་རག་ལས་ན། བླ་མ་ལ་རག་ལས་པས་བླ་མའི་ཞབས་ཀྱི་པདྨ་ལའོ། ། ཇི་བཞིན་བཏུད་བྱས་ནི་ཡུལ་བླ་མ་ལ་གང་ཟག་བྷ་ཝི་ལྷ་ལྟ་བུས།
ཚུལ་ལམ་ཐབས་ལུས་ངག་ཡིད་གསུམ་གུས་པའི་སྒོ་ནས་སོ། ། དེ་བསྟེན་པ་ཡིས་ཞེས་པ་ནི་བསྟེན་པས་ངས་ཤེས་ཞེས་པའོ། ། ཡང་ན་དེ་བསྟེན་པའི་ཟེར་ན་བླ་མ་དེ་བསྟེན་པའི་ཐབས་རྒྱུད་མང་པོ་ལས་འབྱུང་ཞེས་པའི་དོན་ཏོ། ། དེ་ཉིད་གང་ལས་བྱུང་ན་དྲི་མ་མེད་པ་སྟེ། ཕྱི་རོལ་པར་འདོད་པའི་བསྟན་བཅོས་ལ་སོགས་པ་སྟོན་པ་དང༌། གང་ཟག་གིས་བྱས་པ་མ་ཡིན་ཏེ། ཡང་དག་པར་རྫོགས་པའི་སངས་རྒྱས་ཀྱིས་གསུངས་པར་སྒྲོ་བཏགས་དང་སྐུར་པ་བཏབ་པ་མ་ཡིན་པས་དྲི་མ་མེད་པའོ། ། མང་ལས་གསུངས་པ་ནི་ཐམས་ཅད་ལས་གསུངས་ཀྱང་གཙོར་སྔར་བསྟན་པའི་རྒྱུད་ལྔ་པོ་ལས་སོ། ། འོ་ན་རྒྱུད་འདི་ཉིད་ན་བཤད་ནས་འདུག་པས་ཁྱོད་ཀྱིས་བཤད་པ་ཟློས་སྐྱོན་ཡོད་དོ་ཞེས་ན་མ་ཡིན་ཏེ། རྒྱུད་དེ་དག་ནས་འཐོར་བ་བསྡུས་པ་དང་འཁྲུགས་པ་བསྡེབས་ཏེ་ཤློ་ཀ་ལྔ་བཅུར་བསྡུས་པས་མདོར་བསྡུས་ཏེ་ཟློས་སྐྱོན་སྤངས་པའོ། །
དེས་ནི་དོན་དང་པོ་མཆོད་པར་བརྗོད་ཅིང་བཤད་པར་དམ་བཅའ་བ་བསྟན་ཟིན་ཏོ།། །། ད་ནི་གཞུང་གི་དོན་ལ་བརྒྱད་དུ་གནས་པའི་དང་པོ་བསྙེན་བཀུར་བའི་ཐབས་འཐད་པ་དང་བཅས་ཏེ་སྟོན་པ་ལས། དེ་ཡང༌། དབང་བསྐུར་མཆོག་ཐོབ་རྡོ་རྗེ་ཡི། ། ཞེས་པ་ནས། དམ་པ་མིན་ལས་སྤང་ཞེས་པའི་བར་གྱིས་བསྟན་ཏེ། དེ་ཡང་གཉིས་སུ་གནས་པ་ལས། དང་པོར་འཐད་པ་བསྟན་པ་ནི། བླ་མ་རྣམས་མཆོག་ཏུ་བཀུར་བ་བསྟེན་ཏེ། སོ་སོའི་སྐྱེ་བོ་ལྟ་ཅི་སྨོས་ཀྱི།
སོ་སོ་སྐྱེ་བོ་སློབ་དཔོན་ལ་དེ་བཞིན་གཤེགས་པས་ཀྱང་མཆོད་ཅེས་འཐད་པ་བསྟན་པའི་ཕྱིར། དབང་བསྐུར་མཆོག་ཐོབ་རྡོ་རྗེ་ཡི། ། ཞེས་པ་ལ་སོགས་པ་ཤློ་ཀ་གཅིག་སྨོས་ཏེ། དེ་ལ་རྒྱུད་བཞིའི་དགོངས་པ་འདིར་གསུང་བར་བཞེད་དོ། ། དེ་ལ་དང་པོ་བྱ་བའི་རྒྱུད་རྡོ་རྗེ་གཙུག་ཏོར་གྱི་དབང་དུ་བྱས་ན། དབང་བསྐུར་མཆོག་ཐོབ་རྡོ་རྗེ་སློབ་དཔོན་ནི་སངས་རྒྱས་མར་མེ་མཛད་ཡིན་ལ། དབང་བསྐུར་མཆོག་ནི་རྡོ་རྗེ་ལྟ་བུའི་ཏིང་ངེ་འཛིན་ཡིན་ལ། དེ་མཉེས་པས་ན་དབང་བསྐུར་མཆོག་ཐོབ་ནི་མར་མེ་མཛད་དོ། ། རྡོ་རྗེ་སློབ་དཔོན་མར་མེ་མཛད་དེ་བསྐལ་པ་བཟང་པོ་འདི་ལ་སངས་རྒྱས་རྣམས་ཀྱི་སློབ་དཔོན་ཡིན་ཏེ། དེ་ཡང་ཤཱཀྱ་ཐུབ་པ་གྲོང་ཁྱེར་ཡོན་ཏན་ལྡན་པར་རྒྱལ་པོ་དཔས་བྱིན་དུ་གྱུར་པའི་ཚེ།
དེ་བཞིན་གཤེགས་པ་མར་མེ་མཛད་བྱང་ཆུབ་སེམས་དཔའ་ཟླ་མཛེས་སུ་གྱུར་པ་ལ་ཤཱཀ་ཐུབ་ཀྱིས་སེམས་བསྐྱེད་བྱས་པའི་སེམས་བསྐྱེད་པའིའང་སློབ་དཔོན་ཡིན་ལ། ཕྱིས་མར་མེ་མཛད་སངས་རྒྱས་པའི་ཚེ་ཡང་ཤཱཀ་ཐུབ་ལ་སོགས་པ་རྣམས་ཀྱི་སྟོན་པར་གྱུར་པའོ། ། མར་མེ་མཛད་དེ་ལ་བསྐལ་པ་བཟང་པོ་འདི་ལ་སངས་རྒྱས་པའི་དེ་བཞིན་གཤེགས་པ་ཤཱཀ་ཐུབ་ལ་སོགས་པའི་གནས་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པ་རྣམས་ཀྱིས་སློབ་དཔོན་མར་མེ་མཛད་ལ་དྲིན་ལན་བསབ་པའི་ཕྱིར་དུས་གསུམ་དུ་ཕྱག་འཚལ་བའོ། ། དེ་བཞིན་དུ་མ་འོངས་པའི་སོ་སོ་སྐྱེ་བོ་ཐ་མལ་པའི་སློབ་མས་སློབ་དཔོན་ལ་ཕྱག་འཚལ་བ་སྨོས་ཅི་དགོས་ཞེས་པའི་དོན་ཏོ། ། གཉིས་པ་སྒྱུ་མ་བདེ་མཆོག་གི་དགོངས་པའི་དབང་དུ་བྱས་ན་དབང་བསྐུར་མཆོག་ནི་རྡོ་རྗེ་སློབ་དཔོན་གྱི་དབང་བསྐུར་རྫོགས་པ་ཡིན་ལ། དེ་ཐོབ་པ་ནི་སོ་སོ་སྐྱེ་བོ་ལས་དང་པོ་པའི་སློབ་དཔོན་གཅིག་ལ་སློབ་མ་ཐ་མལ་པ་གཅིག་གིས་ཐོབ་པ་སྟེ། སློབ་དཔོན་གྱིས་རྗེས་སུ་གནང་བ་ལ་སོགས་པ་བྱིན་ཏེ་སློབ་མ་དེས་ཀྱང་དེ་ཁོ་ན་ཉིད་བཅུ་ལ་སོགས་པ་ཤེས་པས་ཆོས་བཤད་པ་ལ་སོགས་པའི་སྒོ་ནས་སེམས་ཅན་གྱི་དོན་བྱེད་པའི་ནུས་པ་དང་ལྡན་པར་གྱུར་པས་ན་རྡོ་རྗེ་སློབ་དཔོན་ནོ། ། དེ་བཞིན་གཤེགས་པས་ཕྱག་འཚལ་བ་ནི་བྱང་ཆུབ་སེམས་དཔའ་རྣམས་ཀྱིས་ཕྱག་འཚལ་བའོ། ། བྱང་ཆུབ་སེམས་དཔས་ཕྱག་བྱས་པས་དེ་བཞིན་གཤེགས་པས་ཕྱག་བྱས་པར་ཅིར་འགྲོ་ཞེ་ན། བྱང་ཆུབ་སེམས་དཔའ་རྣམས་ཀྱི་དབུ་ལ་དེ་བཞིན་གཤེགས་པ་ལྔ་བཞུགས་པས་བྱང་ཆུབ་སེམས་དཔའ་རྣམས་ཀྱིས་ཕྱག་བྱས་པའི་དུས་སུ་དེ་རྣམས་ཀྱིས་ཀྱང་བྱས་པར་འགྲོ་བའོ། །
དེ་བས་ན་བྱང་ཆུབ་སེམས་དཔའ་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་བྱང་ཆུབ་སེམས་དཔའ་རིགས་ལྔས་དབུར་བརྒྱན་པ་རྣམས་ཀྱིས་སོ་སོ་སྐྱེ་བོ་ཐ་མལ་པ་དེ་ཉིད་བཅུ་ཤེས་པ་སློབ་དཔོན་དུ་གྱུར་པ་དེ་ལ་དུས་གསུམ་དུ་དངོས་སུ་ཕྱག་འཚལ་ཏེ། དེའང་སྐྱེས་བུ་ཆེན་པོ་ལེགས་སོ་ལེགས་སོ། ། བདག་ཅག་བྱང་ཆུབ་སེམས་དཔའ་རྣམས་ཀྱི་བྱ་བ་ཁྱོད་ཀྱིས་བྱས་སོ་ཞེས་པ་ལ་སོགས་པ་བརྗོད་ཅིང་ཕྱག་འཚལ་བའོ། ། འོ་ན་ས་བཅུའི་བྱང་ཆུབ་སེམས་དཔའ་རྣམས་ཀྱིས་སོ་སོ་སྐྱེ་བོའི་སློབ་དཔོན་ལ་ཕྱག་འཚལ་བ་རང་ཅི་སྟེ་སྙམ་པ་ལ། བྱང་ཆུབ་སེམས་དཔའ་རྣམས་ནི་སེམས་ཅན་གྱི་དོན་དུ་སེམས་བསྐྱེད་པ་ཡིན་ལ། སེམས་བསྐྱེད་པས་སེམས་ཅན་གྱི་དོན་བྱ་དགོས་པ་དེ་སློབ་དཔོན་དེས་སྨིན་ལམ་དུ་དབང་བསྐུར་བ་དང་རབ་གནས་དང་ཆོས་བཤད་པའི་སྒོ་ནས་སེམས་ཅན་གྱི་དོན་བྱེད་པས་བྱང་ཆུབ་སེམས་དཔའ་རྣམས་ཀྱིས་སེམས་ཅན་གྱི་དོན་བྱེད་པའི་ཁུར་ཕྲི་སྟེ། བྱང་ཆུབ་སེམས་དཔའི་བྱ་བ་བྱེད་པའི་གྲོགས་སུ་འགྱུར་བས་ཕྱག་འཚལ་བ་སྟེ། དཔེར་ན་མི་གཅིག་ལ་བུ་མང་པོ་ཡོད་པ་ལ་ཁོའི་ཉེ་དུ་རྣམས་ཀྱིས་བུ་རེ་རེ་གསོས་ཏེ། ཕྱིས་ཆེར་ཚར་ཙ་ན་ཕ་མ་དེ་ལ་གཏད་པས་ཕ་མས་མི་རྣམས་ལ་གཏང་རག་ཁྱེད་ཀྱིས་ངེད་ཀྱི་བུ་གསོ་བའི་གྲོགས་བྱས་ཏེ་ཁུར་ཕྲིའོ་ཞེས་གཏང་རག་གཏོང་བ་ལྟ་བུའོ། ། དེའི་ཕྱིར་ན་སློབ་དཔོན་ཐ་མལ་པ་ལ་ས་བཅུ་པའི་བྱང་ཆུབ་སེམས་དཔས་ཀྱང་ཕྱག་འཚལ་བ་ཡིན་པའི་ཕྱིར་རོ། །
སློབ་མ་ཐ་མལ་པས་སློབ་དཔོན་ལ་ཕྱག་འཚལ་བ་ལྟ་སྨོས་ཀྱང་ཅི་དགོས་ཞེས་པའི་དོན་ཏོ། ། གསུམ་པ་གསང་བ་འདུས་པ་དང་གུར་གྱི་དགོངས་པའི་དབང་དུ་བྱས་ན་དབང་བསྐུར་མཆོག་ནི་དབང་བཞི་ཡོངས་སུ་རྫོགས་པའོ། ། རྡོ་རྗེ་སློབ་དཔོན་ནི་སོ་སོ་སྐྱེ་བོ་ལེ་ལོ་ཆེ་བའི་དབང་དུ་བྱས་ཏེ་འདིར་རིགས་ཀྱི་སྤྱི་ཉེ་བར་བཟུང་ནས་དུས་གསུམ་གྱི་སློབ་དཔོན་རྣམས་ལ་ཕྱག་འཚལ་བའི་དབང་དུ་བྱས་པའོ། ། ཕྱོགས་བཅུའི་ལོ་ཀའི་ཁམས་ན་བཞུགས་པ་ཞེས་བྱ་བ་ནི་དུས་གསུམ་གྱི་དེ་བཞིན་གཤེགས་པ་རྣམས་ལ་བྱས་ཏེ། དེ་རྣམས་ཀྱིས་དང་པོ་རང་གི་སློབ་དཔོན་ལ་དབང་ཐོབ་ནས་བརྩོན་འགྲུས་དྲག་པོས་བསྒྲུབ་པ་བྱས་པས་སློབ་མ་སྔོན་དུ་སངས་རྒྱས། བརྩོན་འགྲུས་ཆུང་བས་བླ་མ་སངས་རྒྱས་མ་ཐོབ་པ་ལ་དྲིན་ལན་བསབ་པའི་ཕྱིར་དུས་གསུམ་དུ་དངོས་སུ་ཕྱག་འཚལ་ཏེ། འདས་པའི་སློབ་དཔོན་རྣམས་ལ་འདས་པའི་དེ་བཞིན་གཤེགས་པ་རྣམས་ཀྱིས་ཕྱག་འཚལ་བ་ལ། མ་འོངས་པ་དང་ད་ལྟར་བའང་དེ་དང་འདྲ་བའོ། ། དེའང་འདུས་པའི་ལེའུ་བཅུ་བདུན་པ་ལས། བདག་ཅག་དེ་བཞིན་གཤེགས་པ་རྣམས་ཀྱི་ཕའོ་ཞེས་བྱ་བ་ལ་སོགས་པ་དག་གིས་ཕྱག་བྱ་བ་གསུངས་ལ།
གུར་གྱི་ལེའུ་བཅུ་གཉིས་པ་ལས་ལུས་ཀྱིས་ཕྱག་འཚལ་བ་གསུངས་སོ། ། དེ་དག་ཀྱང་སྔར་གྱི་དྲིན་ལན་བསབ་པའི་ཕྱིར་ཕྱག་འཚལ་བ་ཡིན་གྱི། ཕྱིས་རག་ལས་པ་ནི་མ་ཡིན་ནོ། ། དེའི་ཕྱིར་རྒྱུད་དེ་དག་གི་དགོངས་པ་དང་སྦྱར་ནས། དེ་བཞིན་གཤེགས་པ་དེ་དག་ཀྱང་སོ་སོ་སྐྱེ་བོའི་སློབ་དཔོན་ལ་ཕྱག་འཚལ་ན་ཐ་མལ་པའི་སློབ་མས་སློབ་དཔོན་ལ་ཕྱག་འཚལ་བ་དང་བསྙེན་བཀུར་བྱེད་པ་ལྟ་ཅི་སྨོས་ཞེས་པའོ། ། དེ་དག་གིས་ནི་རྒྱུད་བཞི་དང་སྦྱར་ཏེ་དོན་དང་པོ་སྤྱིར་འགྲོ་བླ་མ་བསྙེན་བཀུར་བའི་ཐབས་འཐད་པ་དང་བཅས་པ་བསྟན་ཟིན་ཏོ།། །། སྤྱི་དོན་གཉིས་པ་ཆོས་ཞུ་བའི་སྔོན་དུ་བསྙེན་བཀུར་བའི་ཐབས་བསྟན་པ་ནི་འདི་ཡིན་ནོ། ། དེ་ལ་སྔར་སློབ་དཔོན་དང་སློབ་མའི་འབྲེལ་མ་བྱས་པ་ཅིག་བྱེད་པའི་ཚེ་སློབ་དཔོན་ལ་བསྙེན་བཀུར་བ་འདི་ལྟར་བྱ་ཞེས་པ་དང༌། ཡང་ན་སྐྱབས་སུ་འགྲོ་བ་ཐུན་མོང་མ་ཡིན་པ་ཙམ་བྱས་པས་འདི་ལྟར་བྱས་པའི་ཚིག་གི་དོན་ནི། མཆོག་ཏུ་དད་པས་ཞེས་པ་ནི་བླ་མར་འོས་པ་ལས་གདམས་ངག་ལ་སོགས་པ་ཐོབ་པའི་དོན་དུ་བཅོས་མ་མ་ཡིན་ཏེ་ཞེ་ཐག་པའི་སྒོ་ནས་བདག་གི་བླ་མ་བྱ་བ་འདི་ལ་བསྙེན་བཀུར་བྱས་པའི་སྒོ་ནས་བླ་མ་ལ་གདམས་ངག་ནོད་ལ་དེ་ཉམས་སུ་བླངས་ལ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པའི་བསམ་པ་བཟང་པོ་ནི་མཆོག་ཏུ་དད་པས་ཉིན་གཅིག་ལ་དུས་གསུམ་དུ་མཎྜལ་མེ་ཏོག་དང་བཅས་པ་ཐལ་མོས་བདག་གི་རྒྱུད་ལ་ཡོན་ཏན་སྟོན་པ་བདག་པས་ཁྱད་པར་དུ་འཕགས་པའམ་དབང་དང་གདམས་ངག་གནང་བས་བླ་མ་དེ་ལ་ལོངས་སྤྱོད་ལ་སོགས་པས་བསྙེན་བཀུར་ཞིང་ཞབས་ལ་སྤྱི་བོས་ཕྱག་བྱའོ། །
རྒོལ་བ་ནི། ཁྱིམ་པའམ་ནི་གསར་བུ་ལ། ། ཞེས་པ་སྟེ་སློབ་དཔོན་དུ་འོས་པའམ་མཐུན་མོང་མ་ཡིན་པའི་སྐྱབས་འགྲོ་ཙམ་བྱས་པའི་བླ་མ་ཁྱིམ་པའམ། དགེ་ཚུལ་ལམ། དགེ་བསྙེན་ལྟ་བུ་ཡིན་ལ། སློབ་མར་འོས་པ་རབ་ཏུ་བྱུང་བའམ། དགེ་སློང་ལྟ་བུ་ཡིན་པ་དེས་དངོས་སུ་ཕྱག་བྱ་དགོས་སམ་ཞེ་ན། དངོས་སུ་བྱ་མི་དགོས་པའི་སྐབས་ཀྱང་ཡོད་དེ། གོང་དུ་བསྟན་པ་བཞིན་གྱི་སློབ་དཔོན་དེ་ལ་བརྟུལ་ཞུགས་འཛིན་པ་ཞེས་པས་དགེ་སློང་ཆོས་ཀྱི་འབྲེལ་པ་མ་བྱས་པ་དེས་བློས་ཕྱག་བྱ་ཞེས་པ་སྟེ་བརྟུལ་ཞུགས་འཛིན་པ་ནི་དགེ་སློང་ལ་སོགས་པ་དེས་བློས་བྱ་ཞེས་པའོ། ། འོ་ན་དངོས་སུ་གང་ལ་བྱ་ཞེ་ན།
དམ་ཆོས་ལ་སོགས་མདུན་བདར་ཏེ། ། ཞེས་པ་ནི་པུསྟིའམ་སྐུ་གཟུགས་ལ་སོགས་པ་ལ་དངོས་སུ་བྱས་ལ་ཡིད་ཀྱིས་བླ་མ་ལ་བྱ་ཞེས་པའི་དོན་ཏོ། ། འོ་ན་དངོས་སུ་མི་བྱ་བ་རང་ཅི་སྟེ་ཞེ་ན། སྐབས་ཀྱི་སྟོབས་ཡིན་ཏེ། ལོ་ཀ་སྨོད་པ་སྤང་བའི་ཕྱིར། ། ཞེས་སྨོས་ཏེ། དེའང་སློབ་མར་འོས་པ་རབ་བྱུང་ངམ་དགེ་སློང་ཡིན་ལ། བླ་མར་འོས་པ་དེ་དག་དགེ་བསྙེན་ནམ་དགེ་ཚུལ་ཡིན་པ་ལ་ཕྱག་བྱས་ན་ཉན་ཐོས་པའི་རབ་ཏུ་བྱུང་བ་རྣམས་ཀྱིས་སྡིག་པ་ཚན་ཆེ་བ་བསགས་སུ་དོགས་པ་སྟེ། ལོ་ཀ་བ་རྣམས་སྨོད་པར་འགྱུར་ན་དངོས་སུ་མི་བྱ། ཡིད་ཀྱིས་བྱས་ལ་དེ་ལྟ་བུ་མེད་ན་སློབ་དཔོན་དུ་འོས་པའམ་ཁྱད་པར་གྱི་སྐྱབས་འགྲོ་ཙམ་བྱས་པ་ལ་དངོས་སུ་ཕྱག་བྱས་པ་ཁོ་ན་ཡིན་ནོ། །
འོ་ན་བསྙེན་བཀུར་བ་གཞན་ཡང་དངོས་སུ་མི་བྱའམ་ཞེ་ན་བྱ་སྟེ། གདན་བསྟབས་ཞེས་པ་ལ་སོགས་པ་སྨོས་སོ། ། ཕྱག་དང་དམ་པ་མིན་ལས་སྤང༌། ། ཞེས་པ་ལ་སོགས་པ་ནི་ཕྱག་དང་ཞེས་པ་ནི་སྔར་བཀག་པ་ཡིན་ལ། གཞན་ཡང་བླ་མའི་བཤང་གཅི་ཆེ་ཆུང་འཕྱགས་པ་ལ་སོགས་པ་ལོ་ཀ་པའི་མངོན་དུ་མི་བྱའོ། ། གཞན་དུ་དེ་ལྟར་མ་ཡིན་ནོ། ། ཕྱག་བྱ་དམ་པ་མིན་ལ་སྤང༌། ། ཞེས་པའི་འགྱུར་ཡང་ཡོད་དེ་དེ་ལ་མི་མཛད་དོ། ། དེ་ལ་ཕྱག་ནི་བྱ་ལ་དམ་པ་མ་ཡིན་པའི་ལས་སྤང་ཞེས་ཏེ། དེ་ནི་མ་ཡིན་ཏེ།
དེ་ཡང་སྔར་ཕྱག་བཀག་པའི་ཕྱིར་རོ། ། དེ་དག་གིས་ནི་འདི་སྐད་བསྟན་པར་འགྱུར་ཏེ། ཡོན་ཏན་དང་ལྡན་པའི་བླ་མར་འོས་པ་དེ་ལ་སངས་རྒྱས་ཐོབ་པར་འདོད་པའི་བསམ་པས་མན་ངག་ནོད་པའི་དོན་དུ་མཎྜལ་སྔོན་དུ་འགྲོ་བའི་ཕྱག་མེ་ཏོག་སྙིམ་པ་དང་བཅས་པས་ཤིན་ཏུ་དང་བའི་དད་པས་གསོལ་བ་གདབ་པར་བྱའོ། ། དེ་ལ་བླ་མར་འོས་པ་ཁྱིམ་པའམ་གསར་བུ་ཡིན་ཞིང་སློབ་མར་འོས་པ་རབ་བྱུང་ངམ་རྒན་པ་ཡིན་ནས། དམན་པའི་འགྲོ་བ་ཉན་ཐོས་གནས་པའི་སར་དུས་མཚུངས་ན་ཆོས་ཞུ་བའི་དོན་དུ་གསོལ་བ་འདེབས་ན་ཕྱག་ནི་ཡིད་ཀྱིས་བྱ་ཞིང་དངོས་སུ་དེ་བཞིན་གཤེགས་པའི་རྟེན་ལ་བྱས་ལ་གདན་བསྟབས་པ་དང་སྔོན་དུ་ལྡང་བ་དང་མཎྜལ་ལ་སོགས་པ་སྔོན་དུ་འགྲོ་བས་གསོལ་བ་གདབ་པར་བྱའོ་ཞེས་བྱ་བའི་དོན་ཏོ། ། འདི་ལ་བཤད་པའི་མན་ངག་དང༌། མི་ལྡན་པ་དག་ཆོས་ཀྱི་འབྲེལ་པ་བྱས་པའི་བླ་མ་ཁྱིམ་པའམ་གསར་བུ་ཡིན་ལ། སློབ་མ་དགེ་སློང་ངམ་རབ་ཏུ་བྱུང་བས་ལོ་ཀ་བས་འཕྱ་བ་སྤང་བའི་ཕྱིར་ཡིད་ཀྱིས་ཕྱག་བྱེད་པ་ཡིན་ནོ་ཞེས་འཆད་པ་ཡོད་དེ། དེ་དག་ནི་དེ་ལྟར་མ་ཡིན་ཏེ། འདི་ལ་སྐྱོན་གསུམ་ཡོད་དེ་གང་ཡིན་སྙམ་ན་ཐེག་པ་ཆེན་པོའི་བཀའ་དང་བསྟན་བཅོས་ཀྱི་ལུང་དང་འགལ།
ཉན་ཐོས་ཀྱི་བརྒལ་བ་དང་ལན་དང་ཡང་འགལ། སློབ་དཔོན་འདི་ཉིད་ཀྱི་གཞུང་དང་ཡང་འགལ་བར་འགྱུར་རོ། ། དང་པོ་ནི་འཕགས་པ་ལྷག་པའི་བསམ་པ་བསྐུལ་བའི་མདོ་ལས་བྱང་ཆུབ་སེམས་དཔའི་ཐེག་པའི་གང་ཟག་ཐམས་ཅད་ལ་ཕྱག་བྱའི་ཞེས་གསུངས་པ་དང༌། བུ་མོ་འོད་བཟང་གིས་ཞུས་པའི་ཐེག་པ་ཆེན་པོའི་མདོ་ལས་ཀྱང༌། བཙུན་པ་མཽ་དགལ་གྱི་བུ་ཆེན་པོས་གསོལ་པ། བཅོམ་ལྡན་འདས་བདག་སེམས་དང་པོ་བསྐྱེད་པའི་བྱང་ཆུབ་སེམས་དཔའ་ལས་བརྩམས་ཏེ་བྱང་ཆུབ་སེམས་དཔའ་འདི་ཐམས་ཅད་ལ་ཕྱག་བགྱིའོ་ཞེས་གསུངས་སོ། ། སྡོང་པོ་བཀོད་པ་ལས་དྲ་བྱི་ལའི་སྤྲིན་བྱང་ཆུབ་སེམས་དཔའ་ཆེན་པོ་ཡིན་ཡང༌། འཕགས་པ་ནོར་བཟང་གསར་བུ་ལ་ལུས་ཐམས་ཅད་བབ་པའི་ཕྱག་བྱས་པ་ལྟ་བུ་སྟེ། སེམས་བསྐྱེད་པ་དག་ལའང་བྱང་ཆུབ་སེམས་དཔའ་རྒན་པོས་ཕྱག་འཚལ་བ་ཡིན་ན་བླ་མ་ལ་ཅིའི་ཕྱིར་ཕྱག་མི་འཚལ་ཏེ་ཕྱག་བཙལ་བ་ཉིད་ཡིན་པ་དང༌། སློབ་དཔོན་འཕགས་པ་ཀླུ་སྒྲུབ་ཀྱིས་ཀྱང་རིམ་པ་ལྔ་པ་ལས།
ཚོགས་ན་བླ་མ་མཐོང་ན་རྒྱབ་ཀྱིས་ཕྱོགས་པར་བྱེད། ། དེ་ནས་དེ་ནི་དབེན་པར་སོང་ནས་ཕྱག་བྱེད་འགྱུར། ། དེ་ལྟར་རང་བཞིན་ངན་འགྱུར་དམན་པའི་སློབ་མ་ནི། ། རང་བུ་ཡིན་ཡང་གཞན་བཞིན་ཡོངས་སུ་སྤང༌། ། རྒྱལ་རིགས་རྗེའུ་རིགས་མཆོག་ལས་སྐྱེས་གྱུར་ཀྱང༌། ། བརྟན་པས་ནམ་ཡང་དེ་ནི་དྲུང་དུ་གཞག་མི་བྱ། ། ཞེས་གསུངས་སོ། ། སློབ་དཔོན་ཌོམྦི་པས་ལྷན་ཅིག་སྐྱེས་གྲུབ་ལས། སློབ་མ་གང་ཞིག་གྲུབ་བརྙེས་ནའང༌། ། ཁེངས་པས་བླ་མར་ཕྱག་མི་བྱེད། །
བླ་མའི་བཀའ་ལས་འདས་པ་ཡིས། ། སྐད་ཅིག་གིས་ནི་མནར་མེད་འཇུག ། ཅེས་གསུངས་སོ། ། དོན་གཉིས་པ་ཉན་ཐོས་ཀྱི་རྒོལ་བ་དང་ལན་འགལ་བ་ནི། ཉན་ཐོས་རྣམས་ན་རེ་འདི་སྐད་དུ་ཐེག་པ་ཆེན་པོ་པ་རྣམས་ཁྱིམ་པའི་གཟུགས་ལ་ཕྱག་འཚལ་བའི་ཕྱིར་སངས་རྒྱས་ཀྱི་བཀའ་མ་ཡིན་ཏེ། སངས་རྒྱས་ཀྱིས་ཕྱག་བྱ་བའི་ཡུལ་ནི་གཉིས་ཏེ། སངས་རྒྱས་དང༌། དགེ་སློང་རྒན་པོའོ་ཞེས་གསུངས་པ་ཡིན་ནོ་ཞེས་རྒོལ་བ་ཡང་ཡིད་ཀྱིས་ཕྱག་བྱེད་ན་འདིའི་རྒོལ་བ་མི་འབྱུང་བ་ལས་དེ་སྐད་རྒོལ་བས་ཀྱང་དངོས་སུ་ཕྱག་བྱེད་པར་མངོན་ལ། དེའི་ལན་དུ་ཐེག་པ་ཆེན་པོའི་ལུགས་ཀྱིས་ཁོང་པ་ལ་མི་ཕན་པས་ཉན་ཐོས་ཉིད་ཀྱི་ལུང་ནི་ཉན་ཐོས་ཀྱི་སྡེ་སྣོད་ལ། དེའི་ཕྱིར་བཅོམ་ལྡན་འདས་བྱང་ཆུབ་སེམས་དཔའ་བསྙེན་པར་མ་རྫོགས་པ་དང་ཁྱིམ་པའི་ཆ་ལུགས་འཛིན་པ་ལ་ཡང་སྟོན་པར་འདུ་ཤེས་པས་དགེ་སློང་དགྲ་བཅོམ་པ་རྣམས་ཀྱིས་ཕྱག་བྱའོ་ཞེས་ཐུབ་པ་དགོངས་པའི་རྒྱན་ལས་གསུངས་སོ། །
སློབ་དཔོན་ལེགས་ལྡན་བྱེད་ཀྱིས་ཀྱང་རྟོག་གེ་འབར་བ་ལས། ཉན་ཐོས་ཀྱི་རྩོད་པ་བཟློག་པའི་ཕྱིར་དེ་དག་ཉིད་ཀྱི་ལུང་གསུངས་པ། བྱང་ཆུབ་སེམས་བསྐྱེད་ནས་བརྩམས་ནས། ། དྲང་སྲོང་ཆེ་ལ་བདག་ཕྱག་འཚལ། ། བྱང་ཆུབ་ཀྱི་སེམས་བསྐྱེད་པར་མཛད་མ་ཐག་དེ་ལ་ཡང་བདག་ཕྱག་འཚལ་ལོ། ། མངོན་པར་རྫོགས་པར་སངས་རྒྱས་པ་དེ་ལ་ཡང་བདག་ཕྱག་འཚལ་ལོ། ། ཆོས་ཀྱི་འཁོར་ལོ་བསྐོར་བ་ལ་ཡང་བདག་ཕྱག་བགྱིད་དོ། ། བསིལ་བར་གྱུར་པ་ལ་ཡང་བདག་ཕྱག་འཚལ་ལོ་ཞེས་བཏགས་པར་སྨྲ་བའི་ནང་དུ་ཐོས་པ་རྣམས་ཀྱི་ཆོ་འཕྲུལ་ཆེན་པོའི་མདོ་ལས་འདོན་ཏོ། ། དེ་ལ་སོགས་པ་སྡེ་པ་ཐ་དད་པ་བཅོ་བརྒྱད་པོ་ཐམས་ཅད་ཀྱི་ལུང་གསུངས་ནས་དོན་འདི་གསལ་བར་བྱ་བའི་ཕྱིར་སློབ་དཔོན་ཉིད་ཀྱིས་ཀྱང༌། ཅི་བྱང་ཆུབ་ཏུ་སེམས་བསྐྱེད་པ་ཙམ་གྱི་ཁྱིམ་པ་ཀུན་ལ་ཡང་རབ་ཏུ་བྱུང་བས་ཕྱག་བྱས་པ་ཡིན་ནམ་ཞེ་ན།
ཡིན་པར་བརྗོད་པར་བྱ་སྟེ། གང་དག་ས་ལ་བཞུགས་པ་དང༌། ལུང་བསྟན་པ་ཡིན་པར་ཐོས་པ་དེ་དག་ནི་གང་དག་རི་བོང་དང་ངང་པའི་རྒྱལ་པོ་ལ་སོགས་དུད་འགྲོར་གྱུར་པ་ལ་ཡང་ཕྱག་བྱ་བ་ཡིན་ན་མི་ལ་སོགས་པ་རྣམས་ལ་ལྟ་སྨོས་ཀྱང་ཅི་དགོས་ཞེས་གསུངས་སོ། ། གསུམ་པ་སློབ་དཔོན་བྷ་ཝི་ལྷ་ཉིད་ཀྱི་གཞུང་དང་ཡང་འགལ་བར་འགྱུར་ཏེ། སྔར་དབང་བསྐུར་བ་མཆོག་ཐོབ་ཅེས་པའི་སྐབས་སུ་སངས་རྒྱས་རྣམས་ཀྱང་སློབ་དཔོན་ལ་ཕྱག་འཚལ་ན་སོ་སོ་སྐྱེ་བོ་རྣམས་ལྟ་ཅི་སྨོས་ཞེས་བྱ་བའི་དོན་གསུངས་ལ། ཡང༌། ཕྱག་དང་དམ་པ་མིན་ལས་སྤང༌། ། ཞེས་བླ་མ་ལ་ཆོས་ཞུ་བའི་སྔོན་གྱི་བྱ་བ་བསྟན་ཟིན་ནས་གདོད་སློབ་དཔོན་དང་སློབ་མའི་འབྲེལ་བརྟག་པ་གསུངས་སོ། ། གཞན་དུ་ན་ཁྱིམ་པའམ་ཞེས་བྱ་བ་ལ་སོགས་པའི་དོན་འདི་བསྙེན་བཀུར་བ་རྣམས་ཀྱི་ཞབས་སུ་རྩོད་པ་སྤོང་བ་དང་བཅས་ནས་གསུངས་པར་རིགས་སོ། ། གཞུང་འདི་ཉིད་ཀྱང་ཐུན་མོང་མ་ཡིན་པའི་སྐྱབས་འགྲོ་ཙམ་བྱས་ནས་འདི་རྒྱས་པར་འོག་ནས་བཤད་པས་དེས་ཀྱང་སྔོན་ལ་འདི་ནི་ཆོས་འབྲེལ་མ་བྱས་པའི་སྔོན་དུ་བྱ་བ་ཡིན་པར་མངོན་ནོ། །
རྣམ་པར་སྤྲོས་པས་ཆོག་གོ ། དེ་དག་གིས་ནི་ཆོས་ཞུ་བའི་སྔོན་དུ་བྱ་བའི་བསྙེན་བཀུར་བའི་ཐབས་བསྟན་ཟིན་ཏོ།། །། ད་ནི་དེ་ལྟར་ཞུས་ནས་སློབ་དཔོན་བྱེད་པའི་སྔོན་དུ་ཕན་ཚུན་འབྲེལ་བརྟག་དགོས་པས་ན་སྤྱི་དོན་གསུམ་པ་བསྙེན་བཀུར་བའི་ཡུལ་དང་ཡུལ་ཅན་བརྟག་པའི་འཐད་པ་དང་བཅས་པ་སྟོན་པ་ལ་གཉིས་ལས། མཚན་ཉིད་བརྟག་པའི་འཐད་པ་དང༌། མཚན་ཉིད་དངོས་སོ། ། དང་པོ་ནི་ཅི་འོན་ཏེ་དེ་ལྟར་བསྙེན་བཀུར་བར་བྱ་བ་དང༌། ཁྱད་པར་ཅན་ཞིག་གམ་དེ་ལྟ་བུ་དང་མི་ལྡན་ཡང་རུང་སྙམ་པ་ལ། དེ་ནི་ཁྱད་པར་ཅན་ཞིག་དགོས་ཏེ། དེའང་ཐོག་མར་ཁྱད་པར་ཅན་གྱི་ཡོན་ཏན་དང་ལྡན་པ་དང་མི་ལྡན་པར་བརྟག་པར་བྱའོ། ། འོན་ཏེ་བརྟག་པ་མ་བྱས་པར་འབྲེལ་བ་བྱས་ན་ཉེས་པ་ཅིར་འགྱུར་སྙམ་པ་ལ།
དམ་ཚིག་ཉམས་པའི་ཉེས་པར་འགྱུར་བས་བརྟག་པའི་འཐད་པ་ཚིགས་སུ་བཅད་པ་གཅིག་གིས་སྟོན་ཏེ། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། ། དཔའ་བོས་དང་པོ་སློབ་དཔོན་དང༌། ། སློབ་མའི་འབྲེལ་བ་བརྟག་པར་བྱ། ། དེ་ལྟར་བརྟག་པར་བྱ་བ་ནི་མཚན་ཉིད་ཚིགས་སུ་བཅད་པ་གཉིས་ལས་དང་པོར་དགག་པའི་སྒོ་ནས་ཀྱི་མཚན་ཉིད་ཚིགས་སུ་བཅད་པ་གཅིག་སྟེ། བློ་ལྡན་བླ་མས་སློབ་མར་ནི། ། སྙིང་རྗེ་མེད་ཅིང་ཁྲོ་ལ་གདུག ། ཁེངས་ཤིང་ཆགས་ལ་མ་བསྡམས་དང༌། ། སྦྱོམས་དང་བཅས་པར་མི་བྱའོ། །
མཚན་ཉིད་བསྒྲུབ་པའི་སྒོ་ནས་ཚིགས་སུ་བཅད་པ་གཉིས་ཏེ། བརྟན་ཞིང་དུལ་ལ་བློས་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། ཅེས་བྱ་བ་ཡན་ཆད་སློབ་མའི་མཚན་ཉིད་སྔོན་ལ་སྦྱར་ལ། སློབ་མའི་མཚན་ཉིད་བརྟགས་ལ། དེ་ནས་བླ་མ་ལ་སྦྱར་བར་བྱ་སྟེ། བློ་ལྡན་སློབ་མས་བླ་མར་ནི། ། སྙིང་རྗེ་མེད་ཅིང་ཁྲོ་ལ་གདུག ། ཅེས་བྱ་བ་ལ་སོགས་པ་སྔ་མ་བཞིན་སྦྱར་བར་བྱའོ། ། དེ་ལ་དེ་དག་གི་ཚིག་གི་དོན་ནི་འདི་ཡིན་ཏེ།
སྙིང་རྗེ་མེད་པ་ནི་སེམས་ཅན་ལ་ཀུན་ནས་མནར་སེམས་པའོ། ། ཁྲོ་བ་ནི་འཕྲལ་དུ་སེམས་མནར་སེམས་པའོ། ། གདུག་པ་ནི་ཁྲོས་པའི་འོག་ཏུ་སེམས་མི་འདུད་པར་ཁོན་དུ་འཛིན་པའོ། ། ཁེངས་པ་ནི་ང་རྒྱལ་བདུན་གྱིས་སོ། ། ཆགས་པ་ནི་རྒྱགས་པ་སྟེ་རང་གི་ཕུན་སུམ་ཚོགས་པ་ལ་ཆགས་པའི་དགའ་བས་སེམས་འཛིན་པའོ། ། མ་བསྡམས་པ་ནི་བག་མེད་པ་སྟེ་ཉོན་མོངས་པ་ལས་སེམས་མི་བསྲུང་བར་ལུས་ཀྱི་སྤྱོད་པ་མ་བསྡམས་པའོ། ། སྦྱོམས་དང་བཅས་པ་ནི་ཨཱདྨ་མ་ནེ་ཏེ་བདག་གཙོ་བོར་བྱེད་པ་སྟེ་བྱ་བ་ཐམས་ཅད་བདག་གི་དོན་དུ་བྱེད་པའོ། ། དེ་དག་ནི་དགག་པའི་ངོས་ནས་བསྟན་པའོ། ། བསྒྲུབ་པའི་ངོས་ནས་བསྟན་པ་ནི་ལུས་ངག་སེམས་རྣམས་མ་འཚུབས་པའོ། ། དུལ་བ་ནི་སེམས་ཀྱི་བསླབ་པ་དང་ལྡན་པས་སེམས་དུལ་བའོ། །
བློ་གྲོས་ནི་ཆོས་རབ་ཏུ་རྣམ་པར་འབྱེད་པ་སྟེ་རིག་པ་དང་དེ་མ་ཡིན་པས་བསྐྱེད་པའི་དབང་པོ་གསལ་བའོ། ། བཟོད་ལྡན་ནི་བླ་མ་དང་སློབ་མའི་བྱ་བ་ལ་བཟོད་པ་སྟེ་ཁྲོ་བ་ལས་བཟློག་པའོ། ། དྲང་བ་ནི་བསྒྲུབ་པའི་ངོས་ནས་བསྟན་ལ། གཡོ་སྒྱུ་ནི་དགག་པའི་སྟེ་དེའང་གཡོ་ནི་བདག་གི་ཉེས་པ་བཅབ་པའི་ཐབས་སུ་སེམས་གྱ་གྱུའོ། ། སྒྱུ་ནི་གཞན་སླུ་བའི་བསམ་པས་ཡང་དག་པ་མ་ཡིན་པའི་དོན་སྟོན་པའོ། ། དེ་གཉིས་ལས་དྲང་བ་སྟེ་དེ་དག་ནི་ཐུན་མོང་གི་མཚན་ཉིད་དོ། ། ཁྱད་པར་གྱི་མཚན་ཉིད་ནི། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་བརྩེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། །
དཀྱིལ་འཁོར་འདྲི་བའི་ལས་ལ་མཁས། ། སྔར་བཤད་པ་ཡི་སྤྱོད་པ་ཤེས། ། རབ་ཏུ་དྲང་ཞིང་དབང་པོ་དུལ། ། ཞེས་བླ་མའི་ཁྱད་པར་གྱི་མཚན་ཉིད་ཡིན་ཏེ། དེའང་སྔགས་ནི་ཕྲིན་ལས་བཞི་ལ་སོགས་པའི་སྔགས་ཀྱི་སྦྱོར་བ་དང༌། རྒྱུད་ནི་མཐའ་དྲུག་གམ་གདམས་ངག་དྲུག་དང་ཡན་ལག་ལྔ་ལ་སོགས་པའི་རྒྱུད་ཀྱི་སྦྱོར་བ་དང༌། སྙིང་རྗེ་དང་ལྡན་ཞིང་ཕ་རོལ་ཏུ་ཕྱིན་པའི་བཀའ་དང་བསྟན་བཅོས་རྣམས་ཀྱང་ཅི་རིགས་པ་ཤེས་པ་དང༌། དེ་ཉིད་བཅུ་ནི་དེ་ཁོ་ན་ཉིད་བཅུ་པ་ཚན་པ་གསུམ་སྟེ། དང་པོ་རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་དང༌། ཆོ་གའི་དེ་ཉིད་བཅུ་དང༌།
དེ་ཁོ་ན་ཉིད་ཀྱི་དེ་ཉིད་བཅུའོ། ། དང་པོ་ལ་རབ་གནས་ཀྱི་རྒྱུད་ལས་འབྱུང་བ། དཀྱིལ་འཁོར་ཏིང་འཛིན་ཕྱག་རྒྱ་དང༌། ། སྟང་སྟབས་སྔགས་དང་འདུག་སྟངས་དང༌། ། བཟླས་བརྗོད་སྦྱིན་སྲེག་གཏོར་མ་དང༌། ། ལས་ལ་སྦྱར་དང་སླར་བསྡུ་བའོ། ། ཞེས་རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཁོ་ན་ཉིད་བཅུ་དང༌། ཆོ་གའི་དེ་ཉིད་བཅུ་གུར་གྱི་དགོངས་པ་ཌོམྦི་བའི་དེ་ཉིད་བཅུ་པ་ལས་འབྱུང་བ། བསྲུང་བ་དབང་བསྐུར་གཏོར་མ་བཟླས་བསྒོམ་དང༌། ། ཕྱིར་བཟློག་པ་དང་དཀྱིལ་འཁོར་སྒྲུབ་པ་དང༌། །
སྡིག་སྦྱོང་བ་དང་གཤེགས་སུ་གསོལ་བ་དང༌། ། དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། ། ཞེས་འབྱུང་བ་དང༌། དེ་ཁོ་ན་ཉིད་ཀྱི་དེ་ཉིད་བཅུ་རྒྱུད་འབུམ་ལྔའི་དགོངས་པ་རིན་ཆེན་འབར་བ་ལས་འབྱུང་བ། རྡོ་རྗེ་དྲིལ་བུ་ཡེ་ཤེས་དང༌། ། ལྷ་དང་དཀྱིལ་འཁོར་སྦྱིན་སྲེག་དང༌། ། སྔགས་དང་རྡུལ་ཚོན་གཏོར་མ་དང༌། ། དབང་བསྐུར་དེ་ཉིད་བཅུ་རིག་པས། ། ཞེས་གསུངས་ཏེ། དེ་ལྟར་དེ་ཁོ་ན་ཉིད་སུམ་ཅུ་ཐམ་པའོ། །
དཀྱིལ་འཁོར་བྲི་བའི་ལས་ལ་མཁས་པ་ནི་སྔོན་དུ་བསྙེན་པ་ནས་གཟེངས་བསྟོད་པའི་དབང་གི་བར་དཀྱིལ་འཁོར་བྲི་བའི་ལས་ལ་མཁས་པ་དང༌། སྔགས་བཤད་པའི་སྤྱོད་པ་ཤེས་པ་ནི་དབང་པོ་རབ་དང༌། འབྲིང་དང༌། ཐ་མ་རྣམས་ལ་དེ་དང་རྗེས་སུ་མཐུན་པའི་སྔགས་བཤད་པའི་སྤྱོད་པ་ཤེས་པ་སྟེ། དེ་ལྟར་དེ་ཉིད་བཅུ་གཅིག་ཏུ་བསྔོས་པས་ཐུན་མོང་གི་མཚན་ཉིད་དྲུག་དང༌། ཁྱད་པར་གྱི་དགུ་སྟེ་བཅོ་ལྔ་ལས་ཡོན་ཏན་ཤས་ཆེ་བ་དང༌། མཉམ་པ་དང༌། སྐྱོན་མེད་པ་གསུམ་བླ་མར་བཟུང་ལ་སྐྱོན་ཤས་ཆེ་བ་ནི་སྤང་བར་བྱའོ། ། དེ་ལྟ་བུའི་སློབ་དཔོན་ལ་འབྲེལ་པ་བཅས་ནས་བརྙས་པ་བྱས་ན་ཉེས་དམིགས་ནི། དེ་འདྲ་བ་ཡི་མགོན་ལ་ཞེས་པ་ཚིགས་སུ་བཅད་པ་གཅིག་གིས་འཐད་པ་དང་བཅས་པའི་སྒོ་ནས་ཉེས་དམིགས་མདོར་བསྟན་ལ།
སློབ་དཔོན་ལ་ནི་ཞེས་པ་ཚིགས་སུ་བཅད་པ་བཞིས་ཉེས་པ་དངོས་རྒྱས་པར་བཤད་ལ། དེ་བས་ཞེས་པ་ཚིགས་སུ་བཅད་པ་གཅིག་གིས་ཉེས་པ་ཡོད་པའི་ཕྱིར་མི་བརྙས་པར་གདམས་པའོ། ། དེ་ལྟར་བརྙས་པ་མ་བྱས་པར་གུས་པ་བྱས་ན་ཕན་ཡོན་ཅིར་འགྱུར་སྙམ་ན། ཕན་ཡོན་ནི། བླ་མ་ལ་ནི་ཞེས་པ་ཚིགས་སུ་བཅད་པ་གཅིག་གིས་བསྟན་ཏོ།། །། ད་ནི་བཞི་པ་བླ་མ་བསྟེན་པའི་ཚད་འཐད་པ་དང་བཅས་པ་བསྟན་པ་ལ་གསུམ་ལས་འཐད་པ་དངོས་ནི། རང་གི་དམ་ཚིག་ཅེས་པ་ཚིགས་སུ་བཅད་པ་གཅིག་གིས་བསྙེན་བཀུར་བའི་ཚད་བསྟན་ནས། གང་ཕྱིར་ཞེས་པ་ཚིགས་བཅད་གཅིག་གིས་འཐད་པ་བསྟན་ཏོ། ། བྱ་བའི་རྣམ་གྲངས་གཞན་ཕན་ཡོན་དང་བཅས་པ་ནི་རྟག་ཏུ་ཞེས་པ་ཚིགས་སུ་བཅད་པ་གཉིས་ཀྱིས་བྱ་བའི་རྣམ་གྲངས་བསྟན་ལ། དེ་བྱིན་ཞེས་པ་ཚིགས་བཅད་གཅིག་གིས་ཕན་ཡོན་བསྟན་ཏོ། །
དེ་དག་གི་དོན་བསྡུས་ཏེ་བསྟན་པའི་སྒོ་ནས་ལྷ་དང་བླ་མ་ཐ་མི་དད་པར་བསྟན་པ་ནི། དེ་བས་ཞེས་པ་ཚིགས་སུ་བཅད་པ་གཅིག་གིས་བསྟན་ཏོ།། །། ད་ནི་ལྔ་པ་གནས་སྐབས་ཀྱི་བྱེ་བྲག་གིས་བྱ་བ་དང་བྱ་བ་མ་ཡིན་པའི་ཆ་བརྟགས་ཏེ་དོར་བར་བསྟན་པ་ལ་གསུམ་ལས་བསྒོམ་པར་མི་བྱ་བའི་དམ་ཚིག་འཐད་པ་དང་བཅས་པ་ནི། མཆོད་རྟེན་བཤིག་འདྲའི་ཞེས་པ་ཚིགས་བཅད་གཅིག་གིས་བསྟན་ཏོ། ། འདའ་བར་མི་བྱ་བའི་དམ་ཚིག་འཐད་པ་དང་བཅས་པ་ནི། བློ་གྲོས་ཆེན་པོ་ཞེས་པ་ཚིགས་སུ་བཅད་པ་གཅིག་གིས་བླ་མའི་བཀའ་ཉན་ཅིང་མི་ནུས་ན་ཚིག་གིས་སྦྱར་བར་བསྟན་ཏོ། ། ཅི་དེ་ལྟར་བཀའ་ལས་མི་འདའ་བར་བྱ་བ་དེ་ཅི་ཡིན་སྙམ་ན། བླ་མ་ལས་ནི་ཞེས་པ་ཚིགས་སུ་བཅད་པ་གཅིག་གིས་འཐད་པ་བསྟན་ཏོ། ། བྱ་བ་དང་བྱ་བ་མ་ཡིན་པའི་ཆ་བརྟགས་ཏེ་བསྟེན་པ་དང་དོར་བའི་སྒོ་ནས་བླ་མ་མཉེས་པར་བྱ་བ་ལ་གསུམ་ལས་བླ་མའི་འཁོར་དང་ལོངས་སྤྱོད་ལ་ཕོངས་པར་འཛིན་པའི་སྒོ་ནས་བླ་མ་མཉེས་པར་བྱ་བར་བསྟན་པ་ནི། བླ་མའི་རྗེས་ནི་ཞེས་པ་ལ་སོགས་པ་ཚིགས་སུ་བཅད་པ་གཅིག་གིས་བསྟན་ཏོ། །
སྤྱོད་ལམ་གྱི་སྒོ་ནས་མཉེས་པར་བྱ་བ་ནི། མལ་སྟན་ཞེས་པ་ནས་བླ་མ་ཞེས་པ་དང༌། མཆིལ་མ་ཞེས་པ་ལ་སོགས་པ་ཚིགས་སུ་བཅད་པ་བཅུ་གསུམ་གྱིས་བསྟན་ཏོ། ། བཀའ་བཞིན་དུ་བྱ་བའི་སྒོ་ནས་བླ་མ་མཉེས་པར་བྱ་བ་ནི། རབ་གནས་ཞེས་བྱ་བ་ལ་སོགས་པ་ཚིགས་སུ་བཅད་པ་བཞིས་བསྟན་ཏོ།། །། སྤྱི་དོན་དྲུག་པ་གཞན་སྤྱོད་པ་ལ་གནས་པ་བཟློག་པར་བསྟན་པ་ནི། དྲན་པ་བརྗེད་མེད་ལ་སོགས་པའི་ཚིགས་བཅད་གཅིག་གིས་བསྟན་ཏོ།། །། བདུན་པ་དེ་ལྟ་བུའི་བྱ་བ་རྣམས་ལ་ཉེས་པ་མེད་པའི་གནས་སྐབས་ནི། ན་དང་ཞེས་སོགས་པ་ཚིགས་བཅད་གཅིག་གིས་བསྟན་ཏོ།། །། སྤྱི་དོན་བརྒྱད་པ་དེ་དག་གི་དོན་བསྡུས་ཏེ་བསྟན་པ་ནི།
འདིར་མང་ཞེས་བྱ་བ་ལ་སོགས་པ་ཚིགས་བཅད་གཉིས་ཀྱིས་བསྟན་ཏེ། གོང་དུ་བསྟན་པ་ཐམས་ཅད་ཀྱི་དོན་འདིར་འདུས་སོ་ཞེས་བྱ་བའི་ཐ་ཚིག་གོ། །། སྤྱི་དོན་བཞི་པ་བླ་མ་བསྟེན་པའི་ཚད་འཐད་པ་དང་བཅས་པ་མན་ཆད་ཀྱི་གཞུང་གི་འབྲུ་རྣམས་ནི་གཞུང་ཉིད་ཀྱི་སྟེང་དུ་ཞིབ་ཏུ་རྟོགས་པར་བྱའོ། ། འདིར་ཞིབ་ཏུ་མ་བྲིས་སོ། ། མཇུག་གི་དོན་ལ་གཉིས་ལས་ཆོས་བསྟན་པའི་གོ་རིམ་ནི། བསམ་པ་དག་པའི་ཞེས་སོགས་ཚིགས་བཅད་གཉིས་ཀྱིས་བསྟན་ཏེ། དེའི་དོན་ནི་འདི་ཡིན་ཏེ། སློབ་མ་བླ་མས་ཁྲིད་པ་ལ་ཐོག་མར་གཞུང་ལས་སྐྱབས་འགྲོའི་རྗེས་སུ་བཤད་པ་ཡོད་ཀྱང་སེམས་བསྐྱེད་པའི་རྗེས་ལ་ཁ་ཏོན་དུ་སྦྱིན་ནོ་གསུང་ངོ༌། ། མཚན་ཉིད་དང་ལྡན་ནས་དབང་བསྐུར་བའི་རྗེས་ལ་རྩ་བ་དང་ཡན་ལག་གི་དམ་ཚིག་རྣམས་བསྟན་པར་བྱའོ་ཞེས་བྱ་བའི་དོན་ཏོ། ། གཉིས་པ་དགེ་བའི་རྩ་བ་བསྔོ་བ་ནི་སེམས་ཅན་ཐམས་ཅད་སངས་རྒྱས་སུ་གྱུར་ཅིག་ཅེས་བྱ་བ་སྟེ།
བསྟན་བཅོས་ཡོངས་སུ་རྫོགས་པའི་ཐ་ཚིག་གོ ། བླ་མ་བསྟེན་པར་བྱེད་པའི་ཐབས་ཤློ་ཀ་ལྔ་བཅུ་པ་ཞེས་བྱ་བ་སྟེ། བྷ་བི་ལྷ་ཞེས་བྱ་བ་ནི་ལྷ་གསུམ་པའོ། ། འབྲོག་དང་མལ་གྱོ་དག་ལས་རིམ་འོངས་ཤིང༌། ། གྲགས་པས་ཀུན་ཁྱབ་རྗེ་བཙུན་ས་སྐྱ་པའི། ། སྲས་མཆོག་བསོད་ནམས་ཞལ་སྔས་ཅུང་ཟད་བསྡེབས། ། རྒྱས་པར་བདག་གིས་བགྱིས་པས་སངས་རྒྱས་ཤོག ། བླ་མ་བསྟེན་པའི་ཐབས་ཤློ་ཀ་ལྔ་བཅུ་པའི་གསལ་བྱེད་བླ་མས་ཅུང་ཟད་ཅིག་མཛད་པ་དེ་གསལ་བར་བགྱི་བའི་ཕྱིར་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་སྦྱར་བའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
