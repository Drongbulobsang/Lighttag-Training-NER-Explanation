ས་སྐྱ་བཀའ་འབུམ།
པོད ༡༧༦
གསང་སྔགས་ནང་གི་ལྷུང་བཟེད་བརྟག་པ།
༼ཉ༽ ༄༅། །གསང་སྔགས་ནང་གི་ལྷུང་བཟེད་བརྟག་པ་བཞུགས།། ༄༅། །དཔལ་ཧེ་རུ་ཀ་ལ་ཕྱག་འཚལ་ལོ། ། རིན་པོ་ཆེའི་གཞལ་ཡས་ཁང་བརྟག་པ་ལ་སྤྱི་དོན་རྣམ་པ་བརྒྱད་དེ། བཅང་བའི་ཐབས་དང༌། མཚན་ཉིད་བསྟན་པ་དང༌། དབྱིབས་བསྟན་པ་དང༌། ཁ་དོག་དང༌། དུམ་བུའི་གྲངས་དང༌། རང་ས་དང༌།
དགྲ་སའི་མཚམས་བཅད་པ་དང༌། རང་གཞན་གཉིས་ཀའི་ཚོགས་ཀྱི་མཚམས་རྣམ་པར་གཞག་པ་དང༌། བཟང་ངན་སོ་སོར་བརྟག་པའོ། ། དང་པོ་ནི་ཐོད་པ་བཅད་ནས་བྱི་དོར་ལེགས་པར་བྱས་པ་ལ། ཆང་གི་ནང་དུ་ལེགས་པར་བཀྲུས་ལ། སྲང་ལ་བཅལ་ཏེ། དྲི་བཟང་གིས་བྱུགས་ལ། ཟས་སྣ་དང༌། འབྲུ་སྣ། རིན་པོ་ཆེ་སྣ་ལྔ།
དྲི་བཟང་ལ་སོགས་པས་བཀང་སྟེ། ན་བཟའ་མང་པོ་གསོལ་ལ། རིན་པོ་ཆེའི་བུམ་པ་མགུལ་ཆིངས་དཀར་པོ་ཅན་ལ་གང་ཡང་རུང་བའི་གཟུངས་བཟླས་ལ། དེའི་སྟེང་དུ་ཐོད་པ་བཞག་ནས་མཚམས་བཅད་དེ། བུམ་པའི་གཟུངས་ཐག་ནས་བཟུང་ལ། སྔགས་འབུམ་ཚོ་དགུ་གྲངས་ཀྱི་བསྙེན་པའོ། ། སྔགས་ནི། ཨོཾ་ཀ་པཱ་ལ་བོ་དྷི་ཙིཏྟ་ཨོཾ་ཨཱཿཧཱུྃ། ཞེས་པའི་སྔགས་ཉིན་རེ་ལ་ལན་གསུམ་མམ་དགུ་བཟླ་ཞིང༌། ནམ་མཁའ་ལ་ལན་དགུ་སྤར་ཏེ།
སངས་རྒྱས་ཐོད་ལ་ཕྱག་འཚལ་ལོ། ། རིན་ཆེན་ཐོད་ལ་ཕྱག་འཚལ་ལོ། ། གཞལ་ཡས་ཐོད་ལ་ཕྱག་འཚལ་ལོ། ། ནོར་བུ་ཐོད་ལ་ཕྱག་འཚལ་ལོ། ། ཞེས་བསྟོད་པ་དུས་གསུམ་དུ་བྱས་ནས་དངོས་གྲུབ་ཞུ་བར་བསམ། དེ་ནས་བསྙེན་པ་སྐྱོལ་བ་དང༌། ཐོད་པ་སྲང་ལ་བཅལ་བ་དང་སྔར་བས་ལྕི་བར་སོང་ན། རིན་པོ་ཆེའི་གཞལ་ཡས་ཁང་ཞེས་ཀྱང་བྱ། ནོར་བུ་རིན་པོ་ཆེ་ཞེས་ཀྱང་བྱ་སྟེ། གཞན་ལ་མི་བསྟན་ནོ། །
དེ་ཡང་དུས་དང་ཚེས་གྲངས་བཟང་པོ་ལ། དྲི་བཟང་གིས་བྱུགས་ལ་ན་བཟའ་གསོལ་ཞིང༌། གོང་བཞིན་སྔགས་བཟླས་ནམ་མཁའ་ལ་སྤར་ཞིང་བསྟོད་དོ། ། གཉིས་པ་མཚན་ཉིད་བསྟན་པ་ནི། ལག་ཏུ་བླང་བའི་དུས་སུ། དགའ་ཡལ་བ། ཡིད་ཕྱིན་པ། ལྗིད་ཐོན་པ། དེ་གསུམ་བྱུང་ན་ནོར་བུ་རིན་པོ་ཆེའི་མཚན་ཉིད་ཚང་བའོ། ། གསུམ་པ་དབྱིབས་ནི།
གཞལ་ཡས་ཁང་དེ་ལ་དབྱིབས་ཟླུམ་པོ་ནི་ཞི་བའོ། ། གྲུ་བཞི་ནི་རྒྱས་པའོ། ། གྲུ་གསུམ་ནི་དྲག་པོའོ། ། ཟླ་གམ་ནི་དབང་ངོ༌། ། དབྱིབས་ལ་ངེས་པ་མེད་པས་སྐྱོན་ཡོན་གང་ཡང་མེད་དོ། ། ཡོན་པོ་ནི་སྤང་བའོ། ། བཞི་པ་ཁ་དོག་ནི་སེར་ཏེ་གསེར་འདྲ་བས་ས་ལེ་སྦྲམ་དང༌། ར་གན་དུ་ནོར་བའོ། ། སྨུག་སྟེ་མཆོང་འདྲ་བས་ནོར་བུ་དང༌། བྱི་རུར་ནོར་བའོ། །
དཀར་ཏེ་དུང་འདྲ་བས་ལྕོག་རྒྱབ་དང༌། ཐལ་མདོག་དང༌། དུང་དུ་ནོར་བའོ། ། གཞན་ཡང་རིགས་ལྔའི་ཁ་དོག་ཏུ་ཡང་འོང་སྟེ། དེ་རྣམས་ལ་སྔོ་སྐྱ། བ་མོ་ཁ་ལ་སོགས་པ་སྐྱོན་མང་པོ་ཡང་སྲིད་པའོ། ། རྒྱང་ན་བཀྱེད་པའི་དུས་སུ་བཀྲག་ཅིང་རྩུབ་པ་ངར་ཆེ་བ་དང༌། བཏུད་པའི་དུས་སུ་འཇམ་ལ་མ་ཁྲེགས་པ་དང༌། མར་དཀར་ལ་ཡུངས་ཀར་བཏབ་པ་ལྟ་བུ་ཕྲ་མེར་བར་འདུག་པ་ནི་བཟང་པོའི་རྟགས་སོ། ། རྒྱང་ན་བཀྱེད་པའི་དུས་སུ་འཇམ་ལ་འོད་ཆེ་བ།
བཏུད་པའི་དུས་སུ་རྩུབ་པ་དང༌། རྩོམ་པ་དང༌། མདངས་མེད་པ་དང༌། ཁ་དོག་གང་ཡང་རུང་བའི་ཐིག་ལེ་བྱུང་ན་ངན་པའོ། ། གཞན་ཡང་འབར་འབུར་ཐམས་ཅད་ཕྱི་ན་ཡོད་ཅིང༌། ཀང་ཀུང་ཐམས་ཅད་ནང་ན་ཡོད་པ་དང༌། ཕྱི་སོ་གླང་པོའི་རྒྱབ་ཏུ་ཡོད་ན་བཟང་བའོ། ། གླང་པོའི་རྒྱབ་ནི་གྲི་སྒང་བཞིན་དུ་ཡོད་ན་བསོད་ནམས་མི་བརྟན་པ་སྟེ། སོག་སྣ་སྲབ་པ་དང་མཚུངས་སོ། ། གཞན་ཡང་དེ་ལས་བཟློག་པ་ནི།
ཀང་ཀུང་ཐམས་ཅད་ཕྱི་ན་ཡོད་པ། འབར་འབུར་ཐམས་ཅད་ནང་ན་ཡོད་པ་དེ་ནི་ངན་པའི་མཚན་ཉིད་དོ། ། ཕྱི་སོའི་འབར་འབུར་རང་ས་ན་ཡོད་པ། ནང་གི་ཀང་ཀུང་རང་ས་ན་ཡོད་པ་ནི་བཟང་བའོ། ། དེ་ལས་བཟློག་པ་ནི་ངན་པའོ། ། གླང་པོ་མཆེ་བ་ནི་མར་བཙིར་སའི་ཟ་ར་ཚགས་འདྲ་ན་བསོད་ནམས་རྐང་ཚུགས་པའི་རྟགས་སོ། ། རང་སའི་ཕྱོགས་སུ་གྱེད་ན་བསོད་ནམས་རྒྱ་ཆེ་སྟེ་རང་གི་རྒྱུད་ལ་བྱང་ཆུབ་ཀྱི་སེམས་སྐྱེ་བའོ། ། ནང་དུ་རུབ་ན་བསོད་ནམས་སྐྱེ་བུལ་བ་སྟེ་གཞན་དོན་མི་འགྲུབ་བོ། ། ཐམས་ཅད་སོ་སོ་ན་ཡོད་ན་བསོད་ནམས་འབྲིང་སྟེ་བརྟན་པའོ། ། གཞན་ཡང་རང་སའི་ཁ་ཁྱེར་ཐམས་ཅད་ཕྱི་སོར་གྱེད་ཅིང་མཐུག་པ་དང༌།
དགྲ་ས་ཐམས་ཅད་སྲབ་ཅིང་ནང་དུ་རུབ་པ་ནི་བཟང་ངོ༌། ། དེ་ལས་བཟློག་པ་ནི་ངན་པའོ། ། གླང་པོ་ཆེའི་རྒྱབ་བཀལ་རྗེས་བྱུང་ན་གཞན་གྱིས་ཐུབ་ཚོད་བྱེད། དེ་ཡང་བར་ཆོད་ན་ཚུགས་པར་མི་འགྱུར་རོ། ། གཞན་ཡང་དབྱིབས་ལེགས་པ་ལ་སོགས་པ་བྱུང་ན། ཡོན་ཏན་གཞན་མ་ཚང་ནའང་སྐྱོན་དུ་མི་འགྱུར་བར་བརྩིའོ། ། ཕྱི་སོའི་རྣ་ལྟག་ཏུ་ལྷན་པ་བྱུང་ན་མི་གཞན་གྱིས་མགོ་འདོགས་པའོ། ། དེ་ཡང་རང་སར་ཡོད་ན་རང་འདོགས་པའོ། ། དགྲ་སར་ཡོད་ན་དགྲ་འདོགས། མཚམས་ན་ཡོད་ན་གཉིས་ཀ་ལ་འདོགས་སོ། །
རང་སའི་ཁ་ཁྱེར་ལ་ལྟ་བ་ངན་ན་འཁོར་གྱི་ནང་ནས་དགྲ་ལྡང་ཞིང་བོར་སྟོར་འོང༌། བུ་ཚ་དང༌། ནག་ཆགས་ཀྱི་ས་དང༌། མཆོད་གནས་ཀྱི་ས་ན་བྱུང་ནའང་དེ་ལྟར་ཤེས་པར་བྱའོ། ། རང་ལ་ཇི་བཞིན་དགྲ་ལ་དེ་བཞིན་ནོ། ། ཁ་ཁྱེར་ལ་རི་མོ་གཞུ་བདུངས་བ་འདྲ་བ་བྱུང་ན་རླུང་འདུ་བའོ། ། སྲིན་ཁུང་བྱུང་ན་ནད་མང་བའོ། ། ཕྱི་སོའི་རང་སར་རྩ་རྗེས་ཤིང་རྗེས་མདུང་ཤིང་འདྲ་བ་བྱུང་ན་ཚེ་ཐུང་བའོ། ། དགྲ་སར་བྱུང་ན་དགྲ་ཚེ་ཐུང་བའོ། ། ཕྱི་སོའི་རང་སར་རྩ་རྗེས་དར་སྐུད་ཀྱིས་དྲུབས་པ་འདྲ་བ་བྱུང་ན་ཚེ་རིང་བའི་རྟགས་སོ། །
དགྲ་སར་བྱུང་ན་དེ་བཞིན་ནོ། ། དེ་རྣམས་ཕྱིའི་རྟགས་ཏེ་བཞི་པ་མདོག་གི་དུས་སུ་ཤེས་པར་བྱའོ། ། ལྔ་པ་དུམ་བུའི་བརྟག་པ་ནི། དུམ་བུ་གཅིག་པ་རྒྱལ་རིགས་ཏེ། ། གླིང་དང་ས་ལ་དབང་བ་དང༌། ། ཐམས་ཅད་དབང་དུ་འགྱུར་བའོ། ། མཆོག་ཏུ་དཀོན་པའི་ནོར་བུ་རིན་པོ་ཆེ་དུམ་བུ་གཅིག་པའོ། ། དུམ་བུ་གཉིས་པ་རྗེའུ་རིགས་ཏེ། རྒྱལ་པོའི་བྱ་བ་བྱེད་པས་ཁ་ཟས་འདུ་བར་བཤད་པ་ཡིན། དུམ་བུ་གསུམ་པ་བྲམ་ཟེའི་རིགས་ཏེ།
རིག་སྔགས་འཆང་བའི་ཐོད་པ་ཡིན། ། སྔགས་རྣམས་འགྲུབ་པར་འགྱུར་བ་ཡིན། ། དུམ་བུ་བཞི་པ་དམངས་རིགས་ཏེ། ། མི་རིགས་མང་པོའི་ཐོད་པས་ནི། ། འཁོར་རྣམས་འདུ་བར་འགྱུར་བ་ཡིན། ། དུམ་བུ་ལྔ་པ་གདོལ་བ་ཅན། ། ཁྲོ་གཏུམ་ཅན་གྱི་ཐོད་པ་ནི། ། རྩོད་པ་རྒྱལ་བར་འགྱུར་བ་ཡིན། ། དྲུག་པ་ལ་སོགས་ནད་རྣམས་འབྱུང༌། ། ངན་པར་བཤད་པས་མཁས་པས་སྤང༌། །
དྲག་སྔགས་ལ་སོགས་སེར་བ་དང༌། ། དགྲ་བགེགས་བྱུར་སྲི་གནོན་པ་དང༌། ། དུམ་བུ་དྲུག་པ་བདུན་དང་བརྒྱད། ། དགུ་པ་མཚན་ངན་ཐོད་པ་ནི། ། དམ་རྫས་ཡིན་པས་བཅང་བར་བྱ། ། རིན་པོ་ཆེའི་མུ་ཏིག་ཚེམ་གྱིས་བཅད་པ་ནི། གླིང་སོ་སོར་བཅད་པ་ཡིན། གླིང་གཅིག་པ་དང་གསུམ་ལ་སོགས། ནས་གང་འབྲེལ་ན་གཅིག་ཏུ་འགྱུར། བཞི་དང་ལྔ་སོགས་ཀྱང་དེ་བཞིན་དུ་ཤེས་པར་བྱའོ། །
མུ་ཏིག་ཚེམ་ནི་ཤིན་ཏུ་ཞིབ་པར་བཅད་ན་བཟང་བའོ། ། མུ་ཏིག་ཚེམ་རྩིང་བ་དང༌། མཐའ་མ་ནས་སོར་རེའི་བར་དུ་ཡོད་ཅིང་དཀྱིལ་དུ་མུ་ཏིག་ཚེམ་མེད་པར་སྲུབས་ཀྱིས་བཅད་པ་ནི་འབྲིང་ངོ༌། ། མཐའ་དཀྱིལ་མེད་པར་མུ་ཏིག་ཚེམ་མེད་པར་སྲུབས་གཅིག་གིས་བཅད་པ་ནི་མཐའ་མ་སྟེ་སྐྱོན་དུ་མི་བལྟའོ། ། དེ་ཡང་རང་ས་ན་མུ་ཏིག་ཚེམ་ཡོད་ཅིང༌། དགྲ་ས་ན་སྲུབས་ཀྱིས་བཅད་པ་ནི་བཟང་བའོ། ། དེ་ལས་བཟློག་པ་ནི་ངན་པའོ། ། ང་ཡོན་ཏན་བརྒྱ་སྐྱོན་གཅིག་གི་འོག་ཏུ་སོང་བ་ནི། བྱུར་ཐོད་ཟླུམ་པོ་ཞེས་བྱ་བ་སྟེ། ཚངས་བུག་མེད་པའོ། །
དེ་ནི་སྤང་བར་བྱའོ། ། གཞན་ཡང་སྐྱོན་བརྒྱ་ཡོན་ཏན་གཅིག་གི་འོག་ཏུ་སོང་བ་ནི། སོག་པོ་སྣ་བཟང་བ་ཡིན། དེ་ལ་མཐུག་པ་ནི་བསོད་ནམས་མཐུག་པའོ། ། རྣོ་བ་ནི་རིག་པ་གང་ལ་ཡང་ཐོགས་རྡུགས་མེད་པའོ། ། རྒྱུན་རིང་བ་ནི་བསོད་ནམས་རྒྱུན་རིང་བའོ། ། དྲུག་པ་རང་ས་དང་དགྲ་སའི་མཚམས་བཅད་པ་ནི། མདུན་རྒྱབ་ཕྱེད་ཕྱེད་དུ་མུ་ཏིག་ཚེམ་གྱིས་འཕྲེད་དུ་བཅད་པའོ། ། ཕྱི་སོར་གཞུང་གི་མུ་ཏིག་ཚེམ་གྱིས་བཅད་པ་ལ་བརྩི། ནང་དུ་རྣ་བའི་ཐད་སོར་བརྩི།
ཡང་ཁ་ཅིག་ན་རེ། ནང་དུ་མཐའ་མར་རྣ་བའི་ཐད་དུ་བརྩི་ལ། དཀྱིལ་དུ་ཤིང་ལོ་ཙམ་དུ་བརྩི་ཟེར་ཏེ། རིགས་པས་དཔྱད་དོ། ། བདུན་པ་རང་གཞན་གཉིས་ཀའི་སོ་སོའི་མཚམས་རྣམ་པར་གཞག་པ་ནི། མཐོ་གང་ལས་ཆེ་བའི་ཐོད་པ་མཚན་ཉིད་དང་ལྡན་པ་ཅིག་བྱུང་ན། ཚད་ལས་འདས་པ་སྟེ་ཤིན་ཏུ་དཀོན་ནོ། ། མཐོ་གང་ནི་རབ་ཀྱི་ཚད་དོ། ། མཛུབ་གང་ནི་འབྲིང༌། མཁྱིད་གང་ནི་ཐ་མ་སྟེ།
དེ་རྣམས་གང་ཡང་རུང་ན་མཚན་ཉིད་དང་ལྡན་ན་དངོས་གྲུབ་སྟེར་ནུས་སོ། ། དེ་པས་ཆུང་ན་མཚན་ཉིད་དང་ལྡན་ཡང་དངོས་གྲུབ་རྟུལ་ལོ། ། མཚན་ཉིད་དེ་རྣམས་དང་ལྡན་པའི་ཐོད་པ་ལ། རང་གཞན་གཉིས་ཀའི་ཆུར་སོར་བཅུ་བཞིའོ། ། ཞེང་དུ་སོར་བདུན་ནོ། ། དེ་ཡང་རང་གཞན་གཉིས་ཀའི་གཞུང་འཕྲེད་དུ་སོར་གང་བཅལ་བ་ཕ་མའི་ས། རང་གི་ཕ་མའི་ས་ནི་མདུན་རྒྱབ་ཏུ་སོར་བཞི། དེ་ལས་སོག་སྣ་ནས་སོར་དོ་བཅལ་བ་ཕའི་ས། དེ་ཡང་ཆ་གསུམ་དུ་བཏང་བ་ལ། ཆ་དང་པོ་སོག་སྣའི་རྩ་དབང་ཐང་གི་ས།
གཉིས་པ་ནོར་གྱི་ས། གསུམ་པ་དུར་གྱི་ས། མའི་ས་སོར་དོ་ཆ་གསུམ་དུ་བཏང་པ་ལ་ཕའི་ས་བཞིན་དུ་ཤེས་པར་བྱའོ། ། རང་སའི་སོག་སྣ་ནས་ལག་པ་གཡས་པའི་མཐེབ་ཆེན་གྱིས་སོག་རྣ་ནས་བཟུང་བའོ། ། ནང་སྐོར་ནི་རང་ས་ཡིན་ལ་ཕྱི་སོ་ནི་བུ་ཚའི་ས་ཡིན། རང་སའི་འཕྲེད་དུ་སོར་གསུམ་གྱེན་ཐུར་དུ་སོར་བདུན་ཡོད་པ་དེ། དེ་ཡང་འཕྲེད་དུ་ཆ་ཆེན་གསུམ་དུ་བཅད་པའི་ཆ་ཆེན་དང་པོ་སོག་སྣའི་ཕུག་དེ་ལ་ཡང་གྱེན་ཐུར་དུ་སོར་རེ་རེ་ཆ་འབྲིང་གསུམ་དུ་བཅད་པ་ཡིན། ཆ་དང་པོ་སོག་སྣ་ཕྱོགས་དེ་ཡང་འཕྲེད་དུ་ཆ་ཆུང་གཉིས་སུ་བཅད་པའི་ཆ་ཆུང་དང་པོ་སོག་སྣའི་ཕུག་དེ་རང་གི་སྲོག་གི་ས་ཡིན། ཆུ་ཆུང་གཉིས་པ་དེའི་འོག་མ་རང་གི་ལོངས་སྤྱོད་ཀྱི་ས་ཡིན། གྱེན་ཐུར་དུ་བཅད་པའི་ཆ་འབྲིང་བར་པ་སོར་གང་བ་དེ་ཡང་འཕྲེད་དུ་ཆ་ཆུང་གསུམ་དུ་བཏང་ལ།
ཆ་ཆུང་དང་པོ་ཕུག་མ་དེ་རང་གི་ངོས་ཀྱི་ས། ཆ་ཆུང་བར་པ་འཁོར་གྱི་ནང་ནས་དབུལ་བ་འོང་བའི་ས། ཆ་ཆུང་ཐ་མ་འཁོར་གྱི་ནང་ནས་གནད་པའི་ས། ཆ་འབྲིང་ཐ་མ་ཁ་ཁྱེར་གྱི་སའི་མདུན་རྒྱབ་ཏུ་སོར་གང་བཅལ་བའི་ས་དེ། འཕྲེད་དུ་ཆ་ཆུང་གཉིས་སུ་བཏང་བའི་ཆུང་དང་པོ་མཐུའི་ས། ཆ་ཆུང་ཐ་མ་སེར་བའི་ས། ཆ་ཆེན་གསུམ་དུ་བཏང་བའི་ཆ་ཆེན་བར་པ་ཞེང་དུ་སོར་གསུམ་ཡོད་པ་དེ་ཡང༌། ཞེང་དུ་ཆ་འབྲིང་གསུམ་དུ་བཏང་ལ། ཆ་འབྲིང་དང་པོ་རང་གི་ཕའི་ཕྱོགས་ཏེ་ནོར་ཕྱུགས་ཀྱི་ས། ཆ་འབྲིང་བར་པ་སྐམ་ཟོག་གི་ས།
ཆ་འབྲིང་ཐ་མ་ཞིང་གི་ས། ཆ་ཆེན་གསུམ་དུ་བཏང་བའི་ཆ་ཆེན་ཐ་མ་འཕྲེད་དུ་སོར་གསུམ་ཡོད་པ་དེ་ཡང་ཆ་འབྲིང་གཉིས་སུ་བཏང་ལ། ཆ་འབྲིང་དང་པོ་རང་གི་མའི་ཕྱོགས་དེ་རང་གནས་པའི་ཁང་པའི་ས། ཆ་འབྲིང་གཉིས་པ་ཁ་ཁྱེར་གྱི་ཕྱོགས་དེ་ཕ་མེས་ཀྱི་ས། དེ་རྣམས་རང་ས་ཡིན་པས་དཔྲལ་བ་མདུན་དུ་བལྟས་ལ་བརྟག སོག་པོའི་སྣ་ནས་ལག་པ་གཡོན་གྱིས་བཟུང་བའི་མཐེ་བོང་ནང་སྐོར་ནི། རང་གི་བུ་ཚའི་ས་ཡིན་པས་འཕྲེད་དུ་བརྟག དེ་ཡང་མདུན་རྒྱབ་ཏུ་སོར་བདུན་ཡོད། འཕྲེད་དུ་སོར་གསུམ་ཡོད་པ་དེ། མདུན་རྒྱབ་ཏུ་ཆ་ཆེན་གསུམ་དུ་བཅད་ལ།
ཆ་ཆེན་དང་པོ་སོག་སྣའི་ཕྱོགས་དེ་ཡང་འཕྲེད་དུ་ཆ་འབྲེང་གསུམ་དུ་བཅད་པ་དེ། ཆ་འབྲིང་དང་པོ་སོག་སྣའི་ཕུག་དེ་ཡང༌། འཕྲེད་དུ་ཆ་ཆུང་དང་པོ་མཆོད་གནས་བཀུར་བར་འོས་པ་ཡོན་ཏན་གྱི་ས། ཆ་ཆུང་གཉིས་པ་ཡོན་ཏན་མེད་པའི་ས། བཀུར་བར་མི་འོས་པའི་ས། ཆ་འབྲིང་གཉིས་རང་གི་ཕའི་ཕྱོགས་ཀྱི་ས། དེའང་འཕྲེད་དུ་ཆ་ཆུང་གཉིས་སུ་བཅད་ལ། ཆ་ཆུང་དང་པོ་དེ་ཡང་གཉིས་སུ་བཅད་པ་དེའི་དང་པོ་ཡོན་བདག་མོས་པའི་ས། དེའི་གཉིས་པ་ཡོན་བདག་མི་མོས་ཏེ་གནོད་པའི་ས། ཆ་ཆུང་གཉིས་པ་དེ་ཡང་གཉིས་སུ་བཅད་དེ།
དེའི་དང་པོ་ཡོན་བདག་གི་བུ་ཚ་མོས་པའི་ས། དེའི་གཉིས་པ་ཡོན་ཏན་བདག་གི་བུ་ཚ་མི་མོས་པ་སྟེ་གནོད་པའི་ས། ཆ་འབྲིང་གསུམ་པ་རང་གི་བུ་སློབ་ཀྱི་ས། དེ་ཡང་ཆ་ཆུང་གཉིས་སུ་བྱ་སྟེ། ཆ་ཆུང་དང་པོ་བུ་སློབ་སྟེར་བའི་ས། ཆ་ཆུང་གཉིས་པ་བུ་སློབ་གནོད་པའི་ས། མདུན་རྒྱབ་ཏུ་ཆ་ཆེན་གསུམ་དུ་བཏང་པའི་ཆ་ཆེན་བར་མ་དེའང་འཕྲེད་དུ་ཆ་འབྲིང་གསུམ་དུ་བཏང་ལ། ཆ་འབྲིང་དང་པོ་བུད་མེད་རང་གི་ས། ཆ་འབྲིང་གཉིས་པ་བུད་མེད་ནོར་གྱི་ས། ཆ་འབྲིང་གསུམ་པ་དུར་ས།
མདུན་རྒྱབ་ཏུ་ཆ་ཆེན་གསུམ་དུ་བཏང་བའི་ཆ་ཆེན་ཐ་མ་ཁ་ཁྱེར་གྱི་ཕྱོགས་དེ་ཡང་འཕྲེད་དུ་ཆ་འབྲིང་གསུམ་དུ་བཏང་ལ། ཆ་འབྲིང་དང་པོ་དེ་ཡང་འཕྲེད་དུ་ཆ་གསུམ་དུ་བཏང་བའི་ཆ་ཆུང་དང་པོ་བུ་ཚ་རང་གི་དབང་ཐང་གི་ས། ཆ་ཆུང་གཉིས་པ་བུ་ཚའི་དུར་ས། ཆ་འབྲིང་གཉིས་པ་བུ་ཚ་རང་གི་འཁོར་གྱི་ས་དེ་ཡང་ཆ་ཆུང་གཉིས་སུ་བཅད་ལ། དེའི་དང་པོ་བུ་ཚའི་འཁོར་གྱི་ནང་ནས་ཕན་པའི་ས། གཉིས་པ་བུ་ཚའི་འཁོར་གྱི་ནང་ནས་གནོད་པའི་ས། ཆ་འབྲིང་གསུམ་པ་བུ་ཚ་རང་གི་ནོར་ས། དགྲ་ས་ཕྱོགས་ཀྱི་ས་ལ་ཡང༌། དགྲ་རང་གི་སའི་ཆ་ཆེན་པོ་ལ། དགྲ་རང་གི་སྲོག་གི་ས་དང༌།
དགྲ་རང་གི་ལོངས་སྤྱོད་པའི་ས་ལས་མི་བརྩི། དགྲའི་བུ་ཚའི་ནོར་གྱི་ས་དང༌། དགྲའི་བུ་ཚའི་འཁོར་གྱི་ས་གཉིས་རང་ཕྱོགས་ཀྱི་དེ་དང་བཟློག་ལ་བརྩི། དགྲ་སའི་ལྟག་པ་ནས་ལག་པ་གཡས་ཀྱི་མཐེ་བོང་ནས་བཟུང་ནས་དགྲ་རང་གི་ཟུར་ལ་བརྩི་བ་དང༌། ལག་པ་གཡོན་གྱི་མཐེ་བོང་ནས་དགྲའི་བུ་ཚའི་ཕྱོགས་འཕྲེད་དུ་བལྟ་ཞིང་བརྩི་བ་དང༌། དགྲའི་ཕ་མའི་ཕྱོགས་ལ་སོགས་པ་རྣམས་རང་གི་ཕྱོགས་དང་ཁྱད་པར་མེད་པར་གནས་པ་དང༌། བལྟ་ཕྱོགས་དང་བཟང་ངན་ལ་སོགས་པ་རང་གི་ཕྱོགས་དང་ཁྱད་མེད་དུ་ཤེས་པར་བྱའོ། ། བརྒྱད་པ་སོ་སོའི་བཟང་ངན་བརྟག་པ་ལ། རང་སྲོག་གི་ས་ནས་བྲུབ་ཁུང་དང་ཐུན་རྫས་ཡོད་ན་ནི་དགྲའི་མཐུ་འཇུག ཙག་རོ་ཡོད་ན་ན་ཚ་མང༌།
སྲིན་ཁུང་ཡོད་ན་ཚེ་ཐུང༌། གྲོག་ཚང་རྗེས་ཡོད་ན་ལོངས་སྤྱོད་འཕེལ། རང་གི་ལོངས་སྤྱོད་ཀྱི་ས་ན་ཙག་རོ་ཡོད་ན་ནོར་སོགས་ལ་གང་སྟོངས་ཆེ། སྲིན་ཁུང་ཡོད་ན་རྐུན་མ་མང༌། རྩ་རྗེས་ཞགས་པ་འདྲ་བ་ཡོད་ན་རྟ་ལ་ཇག་པ་འོང༌། རྩ་རྗེས་མདུང་རྩེ་རྣོན་པོ་འདྲ་བ་བྱུང་ན་འཁོན་མང་བར་འོང༌། གཡུང་དྲུང་རིས་འདྲ་བ་བྱུང་ན་དངོས་གྲུབ་འགྲུབ། ནེའུ་ལེའི་རྐྱལ་པ་འདྲ་བ་བྱུང་ན་ཟོག་འཕེལ། གདུགས་འདྲ་བ་བྱུང་ན་འཁོར་དུ། ཁྲི་འདྲ་བ་བྱུང་ན་གཞན་གྱིས་བཀུར།
རྒྱལ་མཚན་འདྲ་བ་བྱུང་ན་སྙན་གྲགས་ཐོབ། གྲོག་རྗེས་འདྲ་བ་བྱུང་ན་ཟོག་བརྟན་པར་འོང༌། རང་གི་ཆོས་ཀྱི་ས་ན་སྲིན་ཁུང་བྱུང་ན་ཆོས་ལ་བར་ཆད་མང༌། ཙག་རོ་བྱུང་ན་འཁོར་གྱི་སློབ་མ་ཆོས་འགོ་མི་ཐོན། རྩ་རིས་ཅན་ཏེ་སྒོམ་བྱེད་པ་འདྲ་བ་བྱུང་ན་གྲུབ་པ་ཐོབ། པུསྟིའི་གཟུགས་འདྲ་བ་བྱུང་ན་ཉན་བཤད་འཕེལ། འཁོར་གྱི་ནང་ན་སྟེར་བའི་ས་ལ་རྩ་རིས་ཞགས་པ་བསྡོགས་པ་འདྲ་བ་བྱུང་ན་རྟ་སྟེར་བའོ། ། ཟངས་ནང་དུ་ཐུམ་བུ་བཅུག་པ་འདྲ་བ་བྱུང་ན་བཟའ་བཏུང་སྟེར། རྒྱ་མས་སྲང་ལ་བཅལ་བ་འདྲ་བ་བྱུང་ན་གསེར་དངུལ་སྟེར། བྲེ་འདྲ་བ་བྱུང་ན་འབྲུ་སྟེར།
བཟང་ངན་གྱི་རྟགས་གཞན་བྱུང་ཡང་སྐྱོན་མེད་དོ། ། འཁོར་གྱི་ནང་ནས་གནོད་པའི་ས་ནི། རྩ་རིས་ཞགས་པ་བསྡོགས་པ་འདྲ་བ་བྱུང་ན་རྟ་རྣམས་རྐུ། ཟངས་ནང་དུ་ཐུམ་བུ་བཅུག་པ་འདྲ་བ་བྱུང་ན་ཧུབ་འཐུང་གིན་དྲིན་མེད་ཟེར་བ་འོང༌། རྒྱ་མས་སྲང་ལ་བཅལ་བ་འདྲ་བ་བྱུང་བ་དང༌། བྲེ་བཟུང་བ་འདྲ་བ་བྱུང་ན་གསེར་དངུལ་འབྲུ་ལ་རྟག་ཏུ་རྐུན་མ་འོང༌། རང་གི་མཐུའི་ས་ན་ཙག་རོ་དང༌། བྲུབ་ཁུང་དང༌། སྲིན་ཁུང་རྩེ་གསུམ་ལ་སོགས་པ་ངན་པའི་རྟགས་ཚང་ན། རང་གི་མཐུ་མྱུར་དུ་འགྲུབ་སྟེ།
དགྲ་བོ་ཐམས་ཅད་འཆི་བས། དགྲ་ས་ན་ངན་རྟགས་ཚང་བ་རང་ལ་བཟང་ལ། དགྲ་ལ་ངན་པ་ཡིན། དེ་ལས་བཟློག་པ་གཡུང་དྲུང༌། རྒྱལ་མཚན། གྲོག་རྗེས་ལ་སོགས་བཟང་རྟགས་གང་ཡང་རུང་བ་བྱུང་ན། རང་ལ་དགྲའི་མཐུས་མི་ཚུགས། ཁྱད་པར་དུ་འཁོར་ལོའི་གཟུགས་བྱུང་ན་རང་ལ་དགྲའི་མཐུས་མི་ཚུགས་པས། མཐུ་བྱས་ཚད་ཁོ་རང་ལ་ལྡོག་པ་ཡིན་པས། འདི་བརྟག་པ་ནི་གཞན་མེད་དོ། །
སེར་བའི་ས་ན་ཙ་རིས་ཞིང་གི་གཟུགས་འདྲ་བ་བྱུང་བ་དང༌། ཟོར་བའི་གཟུགས་འདྲ་བ་བྱུང་ན་སེར་བ་བསྲུང་མི་དགོས་པར་རང་ཆས་སུ་འོང༌། གཞན་ཡང་ཐུན་རྗེས་དང༌། ཙག་རོ་དང༌། བྲུབ་ཁུང་ཕུར་པ་ལ་སོགས་ངན་རྟགས་ཐམས་ཅད་བྱུང་ན་སེར་བ་མྱུར་དུ་འགྲུབ། བཟང་རྟགས་ཐམས་ཅད་བྱུང་ན་སེར་བ་འགྲུབ་དཀའ་འོ། ། རང་གི་ནོར་ཕྱུགས་ཀྱི་ས་ན་རྩ་རིས་གྲི་འདྲ་བ་དང༌། ཞགས་པ་བསྡོགས་པ་འདྲ་བ་དང༌། མདའ་གཞུའི་གཟུགས་འདྲ་བ་དང༌། ཁོག་པོ་ཟླུམ་པོ་འདྲ་བ་དང༌།
གཡང་གཞི་བཏིང་བ་འདྲ་བ་བྱུང་ན་ནོར་ཕྱུགས་མི་འཕེལ་ཞིང་གོད་ཁར་འགྲོ། ངན་རྟགས་གཞན་གང་བྱུང་ཡང་སྐྱོན་མེད། རྩ་རིས་གྲོག་འདྲ་བ་དང༌། ཁོག་པ་ཟླུམ་པོ་འདྲ་བ་དང༌། ཞོ་ཟེའུ་འདྲ་བ་དང༌། རྐྱལ་པ་ཕུས་བཀང་བ་འདྲ་བ་དང༌། གདང་བྲེས་པ་འདྲ་བ་དང་རྭ་བ་བསྐོར་བ་འདྲ་བ་དང༌། དེ་འདྲ་བྱུང་ན་ནོར་ཕྱུགས་འཕེལ་ཞིང་ཕན་ཐོགས། བཟང་རྟགས་གཞན་ཚང་ཡང་ཡོན་ཏན་མི་འབྱུང༌། ཟོག་གི་ས་ན་རྩ་རིས་བང་བའི་གཟུགས་འདྲ་བ་དང༌།
འབྲས་སྤུངས་པ་འདྲ་བ་དང༌། གཡུང་དྲུང་འཁྱིལ་པ་འདྲ་བ་དང༌། མུ་ཏིག་གི་ཕྲེང་བ་འདྲ་བ་བྱུང་ན་ཟོག་ཐམས་ཅད་འཕེལ་བར་འགྱུར་རོ། ། འདིའི་སྐབས་སུ་ངན་རྟགས་ལ་རྩ་རིས་གཤིན་རྗེའི་མདུང་ཤིང་འདྲ་བ་བྱུང་ན་ཟོག་ལ་ངན། གཞན་ངན་རྟགས་བྱུང་ཡང་སྐྱོན་མེད། རང་གི་ཞིང་གི་ས་ན་རྩ་རིས་བྲུབ་ཁུང་འདྲ་བའི་ནང་ན་རྒྱལ་པོ་རྐང་ཐང་རྨོག་གྱོན་པ་འདྲ་བ་བྱུང་ན་དགྲས་བསྒྲུབ་མི་ནུས་པར་རང་གི་ཞིང་ལ་སེར་བ་འོང༌། རྩ་རིས་ཚེག་འདྲ་བ་བྱུང་ན་ས་བོན་མཐའ་ནས་སྐེམ། གཤིན་རྗེའི་མདུང་ཤིང་འདྲ་བ་བྱུང་ན་ཤྭ་འབྲུག་གིས་ཁྱེར། ཚེག་རོ་བྱུང་ན་སད་ཀྱི་ཁྱེར། སྲིན་ཁུང་བྱུང་ན་སྲིན་གྱིས་ཁྱེར།
ཟོར་བ་བྱུང་ན་མྱུར་དུ་མི་ལ་འཆོར། གཞན་ངན་རྟགས་གང་ཡང་སྐྱོན་མེད། བཟང་བའི་རྟགས་ལ་རུས་པ་འབྲང་ཆུང་ལ་བྲག་བཙུགས་པ་འདྲ་བ་དང༌། ཡུར་དུ་ཆུ་དྲངས་ནས་ཞིང་ལ་སླེབ་པ་འདྲ་བ་དང༌། སྙེ་མའི་གཟུགས་འདྲ་བ་བྱུང་ན་བཟང་ངོ༌། ། བཟང་རྟགས་གཞན་གང་བྱུང་ཡང་ཡོན་ཏན་མེད་དོ། ། རང་གནས་པའི་ཁང་པའི་ས་ན་ཚེག་རོ་དང་སྲིན་ཁུང་བྱུང་ན། ཚེ་ཐུང་ཞིང་ཁང་པ་སྟོང༌། གཞན་ངན་པའི་རྟགས་ནི། གཅན་གཟན་གྱིས་བྲད་པའི་རྗེས་འདྲ་བ་དང༌།
གཤིན་རྗེའི་མདུང་ཤིང་འདྲ་བ་དང༌། བྱ་རོག་གི་རྗེས་འདྲ་བ་དང་བྲུབ་ཁུང་འདྲ་བ་དང༌། ཡུགས་ས་མོའི་མགོ་འདྲ་བ་ལ་སོགས་པ་ཀུན་ཏུ་བྱུང་ན། ཕྱོགས་ཀུན་ཏུ་ངན་ནོ། ། གཞན་ཡང་བཟང་བའི་རྟགས་ནི། རྩ་རིས་གླང་པོ་ཆེའི་མཁལ་ཁུང་འདྲ་བ་དང༌། གཞོང་པ་མར་ཁུས་བཀང་པ་འདྲ་བ་དང༌། ནམ་མཁའ་ལ་དར་ཕྱར་བ་འདྲ་བ་དང༌། མཁར་ལ་བ་གམ་ཐོགས་པ་འདྲ་བ་དང༌། འབྲས་ཕུང་ལ་བྲེ་བཙུགས་པ་འདྲ་བ་དང༌།
དེ་འདྲ་བྱུང་ན་བཟང་བའི་རྟགས་ཡིན། ཕ་མེས་ཀྱི་དུར་ས་ནས་ཤིང་སྐམ་ཡལ་ག་ཆག་པ་འདྲ་བ་བྱུང་ན་དུར་ས་མ་བདེ། མཆོད་རྟེན་གྱི་གདུགས་བོག་པ་འདྲ་བ་བྱུང་ན་ཕ་མེས་ཀྱི་དུར་ས་མ་བདེ། ངན་རྟགས་དེ་གཉིས་ཡོད་ཀྱང་ཤིང་ལོའི་རྩ་བ་དུར་ས་ན་ཟུག་ན་དེས་ཐུབ། ངན་རྟགས་གཞན་ཡོད་ཀྱང་སྐྱོན་མེད། བཟང་རྟགས་ཤིང་ལོས་ས་སྟོང་རྩའི་ཡལ་ག་དུར་ས་བསྐོར་ན་ཕ་མེས་ཀྱི་དུར་ས་བདེ། རི་མོ་འབྲང་རྒྱས་དང་ལྷ་བཤོས་གྱི་གཟུགས་འདྲ་བ་བྱུང་ན། ཕ་མེས་དུར་ས་བདེ་བས་བུ་ཚ་འཕེལ་ཞིང་ཟས་ཟོག་ལ་དགའ། རི་མོའི་མདའ་ལ་དར་བཏགས་པ་འདྲ་བ་དང༌། རྒྱལ་མཚན་འདྲ་བ་དང༌།
དེ་འདྲ་ཡོད་ན་ཕ་མེས་ཀྱི་སྲུང་སྐྱོབ་བྱེད་པས་ཤིན་ཏུ་བཟང་ངོ༌། ། སྔར་རྟགས་རང་གིས་དང༌། ད་རྟགས་ཕ་མའི་ས་དང༌། བུ་ཚའི་ས་དང༌། དགྲའི་ས་དང༌། དེ་རྣམས་ཐམས་ཅད་ལ་བཟང་ངན་མཉམ་པོར་བྱུང་ན་མཉམ་པོར་བརྩི། ངན་པ་མང་ན་ངན་པར་བརྩི། བཟང་རྟགས་མང་ན་བཟང་བར་བརྩིའོ། ། བཟང་ངན་གང་ཡང་མེད་ན་སྐྱོན་ཡོན་གང་ཡང་མེད། རང་གི་བུ་ཚའི་ཕྱོགས་དེ་ལ་ཡང་མདུན་རྒྱབ་ཏུ་སོར་བདུན།
ཞེང་དུ་སོར་གསུམ་ཡོད་པ་དེ་ཡང༌། མདུན་རྒྱབ་ཏུ་ཆ་ཆེན་གསུམ་དུ་བཏང་ལ། ཆ་ཆེན་དང་པོ་སོག་སྣའི་ཕྱོགས་ཀྱིས་མཆོད་གནས་ཡོན་ཏན་ཡོད་པ་བཀུར་བར་འོས་པའི་ས་ན་བཟང་ངན་བསྟན་པ་ནི། རང་ས་ཕྱོགས་ཀྱི་ས་དང་མཚུངས། ཡོན་ཏན་མེད་པ་བཀུར་བར་མི་འོས། རི་མོ་རྩེ་གསུམ་འདྲ་བ་བྱུང་ན། རྩ་རིས་རོ་གཏུམས་པ་འདྲ་བ་བྱུང་ན། ཙག་རོ་དང་སྲིན་ཁུང་ཡོད་ན་འཁོར་རང་ཚེ་ཐུང་བས་བཀུར་བར་མི་འོས། རི་མོ་རྩེ་གསུམ་འདྲ་བ་བྱུང་ན་རང་གི་སྲོག་ལ་གཟན་པས་བཀུར་བར་མི་འོས། རི་མོ་བྲུབ་ཁུང་འདྲ་བ་བྱུང་ན་མཆོད་གནས་ཀྱིས་དགྲ་ལ་མཐུ་བྱས་ཀྱང་ཁོ་རང་ལ་ཚུར་ལ་ལྡོགས་པས་བཀུར་བར་མི་འོས།
ངན་རྟགས་གཞན་རྣམས་ཡོད་ཀྱང་སྐྱོན་མེད། བཟང་རྟགས་རྣམས་ཚང་ཡང་དངོས་གྲུབ་མི་འབྱུང་ངོ༌། ། ཡོན་བདག་མོས་པའི་ས་དང༌། ཡོན་བདག་བུ་ཚ་མོས་པའི་ས་གཉིས་ནི། རང་གི་འཁོར་གྱི་ནང་ནས་སྟེར་པའི་ས་དང་མཚུངས། ཡོན་བདག་གི་དང་ཡོན་བདག་གི་བུ་ཚ་མི་མོས་ཏེ་གནོད་པའི་ས་ན། རང་སའི་འཁོར་གྱི་ནང་ནས་གནོད་པ་རྣམས་དང་མཚུངས། བུ་སློབ་ཀྱིས་ཕན་འདོགས་པའི་ས་ནི། རང་སའི་འཁོར་གྱི་ནང་ནས་སྟེར་བ་དང་མཚུངས། བུ་སློབ་ཀྱི་སའི་གནོད་པ་ནི་རང་སའི་འཁོར་གྱི་ནང་ནས་གནོད་པའི་ས་དང་མཚུངས་སོ། །
ནག་ཆགས་རང་གི་སའི་བཟང་ངན་ནི། རང་སའི་འབྲོག་གི་ས་དང༌། ལོངས་སྤྱོད་ཀྱི་ས་དང་མཚུངས་ནོར་གྱི་ས་ནི་རང་སའི་ནོར་ཕྱུགས་ཀྱི་ས་དང༌། ཟོག་གི་ས་དང༌། ཞིང་གི་ས་དང་མཚུངས་སོ། ། དུར་སའི་བཟང་ངན་ནི་རང་གནས་པའི་ཁང་པའི་ས་དང༌། ཕ་མེས་ཀྱི་དུར་ས་དང་མཚུངས་སོ། ། བུ་ཚ་རང་གི་དབང་ཐང་གི་ས་ནི། རང་སའི་སྲོག་གི་ས་དང༌། ལོངས་སྤྱོད་ཀྱི་ས་དང་མཚུངས་སོ། །
བུ་ཚའི་དུར་ས་ནི་རང་སའི་ཁང་པ་དང༌། ཕ་མེས་ཀྱི་དུར་ས་གཉིས་མཚུངས་སོ། ། བུ་ཚ་རང་གི་འཁོར་གྱི་ནང་ཕན་པའི་ས་ནི་རང་སའི་འཁོར་གྱི་ནང་ནས་སྟེར་བའི་ས་དང་མཚུངས། བུ་ཚའི་འཁོར་གྱི་ནང་ནས་གནོད་པའི་ས་ནི་རང་སའི་འཁོར་གྱི་ནང་ནས་གནོད་པའི་ས་དང་མཚུངས་སོ། ། བུ་ཚའི་ནོར་ས་ནི་རང་སའི་ནོར་ཕྱུགས་ཀྱི་ས་དང༌། ཟོག་གི་ས་དང༌། ཞིང་གི་ས་དང་གསུམ་དུ་མཚུངས། རང་གི་ཕའི་དབང་ཐང་གི་ས་ནི། རང་སའི་སྲོག་གི་ས་དང༌། ལོངས་སྤྱོད་ཀྱི་ས་དང་མཚུངས།
ནོར་ས་ནི་རང་སའི་ནོར་ས་གསུམ་དང་མཚུངས། དུར་ས་ནི་རང་སའི་ཁང་ས་དང༌། ཕ་མེས་ཀྱི་དུར་ས་དང་མཚུངས། མའི་ས་ལའང་ཕའི་ས་དང་མཚུངས། རང་སའི་བཟང་ངན་ཇི་ལྟ་བར་དགྲ་སར་ཡང་དེ་བཞིན་དུ་ཤེས་པར་བྱའོ། ། འདོད་འཇོ་དང༌། རིན་པོ་ཆེ་དང༌། མཚོ་མོ་དང༌། གཞོང་བུ་དང་དེ་ལ་སོགས་པ་རྣམས་ནི། རང་སར་མང་ན་བཟང་རབ།
གཞན་གཉིས་ཀྱང་ཕྱེད་མར་ཡོད་ན་བཟང་འབྲིང༌། དགྲ་སར་མང་ན་བཟང་ཐ། དེ་ཡང་རང་ས་ནས་འདོད་འཇོ་ལ་སོགས་པ་རང་སའི་ཤིང་ལོའི་ཡལ་གས་རང་ཕྱོགས་བསྐོར་ན་བཟང་འབྲིང༌། དགྲ་སའི་ཤིང་ལོ་རང་སའི་གྲོག་ཤུལ་དང༌། འབྲས་ཕུང་དང༌། འདོད་འཇོ་ལ་སོགས་པས་རང་སའི་ཤིང་ལོའི་ཡལ་གས་རང་ཕྱོགས་བསྐོར་ན་བཟང་འབྲིང༌། དགྲ་སའི་ཤིང་ལོ་རང་སའི་གྲོག་ཤུལ་དང༌། འབྲས་ཕུང་དང༌། འདོད་འཇོ་ལ་སོགས་པས་བསྐོར་ན་བཟང་ཐ། དགྲ་སའི་འདོད་འཇོ་ལ་སོགས་པ།
རང་སའི་ཤིང་ལོས་བསྐོར་ན་དེ་ཡང་བཟང་འབྲིང༌། དགྲ་སའི་འདོད་འཇོ་ལ་སོགས་པ་དགྲ་སའི་ཤིང་ལོས་བསྐོར་ན་བཟང་ཐ། རུས་པའི་འབུར་ཡོད་ན་འབྲས་ཕུང་ཞེས་བྱ་སྟེ། རང་ས་དང་དགྲ་ས་གཉིས་ཀ་མང་ཉུང་གང་ན་ཡོད་དང༌། ཤིང་ལོ་གང་ཕྱོགས་སུ་བསྐོར་བ་ལ་སོགས་པ་རྣམས་ནི། འདོད་འཇོ་དང་གྲོག་ཤུལ་ལ་སོགས་པ། ཤིང་ལོས་གང་ཕྱོགས་བསྐོར་བ་རྣམས་ནི་བཟང་འབྲིང༌། དེ་རྣམས་དང་མཐུན་པར་ཤེས་པར་བྱའོ། ། གཞན་ཡང་ཤིང་ལོ་རྣམས་ནི་དགྲ་སའི་ཤིང་ལོ་རྣམས་ནི་དགྲ་ས་རང་དུ་ཟུག་ན་བཟང་རབ། རང་སར་ཟུག་ཀྱང་རྩེ་མོ་དགྲ་སར་ཟུག་ན་བཟང་འབྲིང༌།
དགྲ་སའི་ཤིང་ལོ་རང་སར་ཟུག་ན་བཟང་ཐ། རང་སའི་ཤིང་ལོ་དགྲ་སར་ཟུག་ན་བཟང་རབ། དགྲ་སར་ཟུག་ཀྱང་རང་སར་རྩེ་མོ་གུག་ཀྱང་བཟང་འབྲིང༌། དགྲ་སར་ཕར་ལ་ཟུག་པ་བཟང་ཐ། གཞན་ཡང་ཤིང་ལོ་ཞེས་བྱ་བ་ནི་རིང་པོར་སྐྱེས་ན། མཐོན་པོར་སྐྱེས་པའི་རྩེ་མོ་ཞེས་བྱ་སྟེ། གོང་དུ་མ་ཤོར་ཡལ་ག་མང་པོར་གྱེས་ན། མང་པོར་སྐྱེས་པའི་ཡལ་ག་ཞེས་བྱ་སྟེ། མི་མང་པོར་འོང༌། སྡོང་པོའི་རྩ་བ་སྦོམ་ན་སྦོམ་པོར་སྐྱེས་པའི་རྩ་བ་ཞེས་བྱ་སྟེ།
མི་ཆེ་བ་གདོང་དྲག་པར་འོང༌། རང་ས་བྱ་རོག་རྗེས་དང་རྩེ་གསུམ་གཉིས་ནི། ཤིང་ལོའི་གསེབ་ན་ཡོད་ན་མི་སྐྱོན། སྡོང་པོའི་ཡལ་ག་མེད་ཅིང་སྐམ་པོ་འདྲ་ན། བནྡེ་ཡིན་ན་འཁོར་མི་འཕེལ། མི་ཆོས་པ་ཡིན་ན་རབས་ཆད། རང་སའི་ཤིང་ལོ་དགྲ་སར་ཟུག་པ་དང༌། དགྲ་སའི་ཤིང་ལོ་རང་སར་ཟུག་པ་དང་གཉིས་མགོ་འཛིངས་ན་དགྲ་དང་རང་གཉིས་རྒྱུན་པར་འཐབ་རྩོད་དང༌། སྦོད་གཏོང་མི་མཐུན་པ་མང་པོ་འོང༌། དགྲ་སའི་ཤིང་ལོ་སྲབ་ཅིང་རང་སའི་ཤིང་ལོ་མཐུག་ན་བཟང༌།
རང་ས་དང་དགྲ་སའི་མཚམས་སུ་རྩ་རིས་དྲིལ་བ་དང༌། གཡུང་དྲུང་རིས་འདྲ་བ་དང༌། མཐོ་རིས་རྩེ་ལྔ་འདྲ་བ་བྱུང་ན། ཕན་ཚུན་དུ་དབྱེན་མི་ཚུད་ཅིང་དགྲ་དང་འདུམ་པར་འདོད། ལར་ངན་རྟགས་ཐམས་ཅད་མེད་ན་བཟང༌། ཡོད་ཀྱང་དགྲ་སར་བྱུང་ན་བཟང༌། དེ་རྣམས་ལ་ལྷག་པ་སོ་སོའི་བཟང་ངན་བརྟག་ཐབས་འདི་ན་བཤད་པ་ལས་མ་འདུས་པ་མེད། ཕྱོགས་བརྟག་པ་ལ་རོ་ཁ་བྱང་ཤར་དུ་བལྟས་ན་གླིང་ལ་དབང་བ་རྒྱལ་རིགས་ཏེ། དུམ་བུ་གཅིག་པ་དབང་དུ་འདུ་བ་འོང༌། ཁ་ཤར་དང་ལྷོ་མཚམས་སུ་བལྟས་ན་རྗེའུ་རིགས་ཏེ།
དུམ་བུ་གཉིས་པ་ཁ་ཟས་འདུ་བ་ཅིག་འོང༌། ལྷོ་དང་ནུབ་ཏུ་བལྟས་ན་རིགས་སྔགས་འཆང་བ་བྲམ་ཟེའི་རིགས་ཏེ། དུམ་བུ་གསུམ་པ་སྔགས་རྣམས་འགྲུང་པ་གཅིག་འོང༌། ནུབ་ཕྱོགས་དང་ནུབ་བྱང་དུ་བལྟས་ན་དམངས་རིགས་ཏེ་དུམ་བུ་བཞི་པ། འཁོར་འདུ་བ་ཅིག་འོང༌། བྱང་ཕྱོགས་སུ་བལྟས་ན་གདོལ་པ་ཅན་ཏེ་དུམ་བུ་ལྔ་པ་རྩོད་པ་ལས་རྒྱལ་བ་ཅིག་འོང༌། གན་རྐྱལ་དུ་ཁ་གནམ་དུ་བལྟས་ནས་ཁ་གདངས་པ་ཅིག་བྱུང་ན། དུམ་བུ་དྲུག་པ་མཚན་ངན་ཐོད་པ་སྟེ། སྦ་བའི་མནན་པ་བྱེད་པའི་ཐོད་པ་ཅིག་འོང༌། ཁ་སྦུབ་ཏུ་ཁ་ས་ལ་བལྟས་པ་ཅིག་བྱུང་ན།
དུམ་བུ་བདུན་པ་མཚན་ངན་ཐོད་པ་གཏད་བྱ་བ་ཅིག་འོང༌། ཁ་ཕྱོགས་གར་བལྟས་ཀྱང་སྤྱི་གཙུག་ཏུ་བྱུང་ན་དུམ་བུ་བརྒྱད་པ་དང་དགུ་པ་ལ་སོགས་པ་མཚན་ངན་ཐོད་པ་དྲག་ལས་བྱ་བའི་ཐོད་པ་ཅིག་འོང༌། དེ་རྣམས་ནི་མནན་པ་སྦ་བ་དང༌། སེར་གཏད་དུ་བྱ་བ་དང༌། དྲག་ལས་རྩུབ་པོ་ལ་སོགས་པར་བཟང༌། བཅང་བའི་ཐོད་པར་ངན་པས་མཆོད་རྟེན་ལ་སོགས་པར་བཅོལ་ལོ། ། ནོར་བུ་རིན་པོ་ཆེའི་གཞལ་ཡས་ཁང་གི་དམར་ཁྲིད་འདི་དཔལ་ལྡན་ས་སྐྱའི་དགོན་པར་ཤཱཀྱའི་དགེ་བསྙེན་རྣལ་འབྱོར་པ་གྲགས་པ་རྒྱལ་མཚན་ལ་ཞུས་པ་འདི་ཡོངས་སུ་རྫོགས་སོ། ། ཨི་ཐི།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
