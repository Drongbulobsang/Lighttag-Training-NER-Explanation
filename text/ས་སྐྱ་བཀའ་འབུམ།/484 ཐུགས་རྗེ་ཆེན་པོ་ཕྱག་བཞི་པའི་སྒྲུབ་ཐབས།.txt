ས་སྐྱ་བཀའ་འབུམ།
པོད ༤༨༤
ཐུགས་རྗེ་ཆེན་པོ་ཕྱག་བཞི་པའི་སྒྲུབ་ཐབས།
༼ཕ༽ ༄༅། །ཐུགས་རྗེ་ཆེན་པོ་ཕྱག་བཞི་པའི་སྒྲུབ་ཐབས་བཞུགས།། ༄༅། །བླ་མ་དང་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། ། བཅོམ་ལྡན་འདས་ཐུགས་རྗེ་ཆེན་པོ་བསྒོམ་པར་འདོད་པས། སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་ཐུགས་རྗེ་ཆེན་པོ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་རང་གི་སྙིང་གི་ནང་དུ། ཟླ་བའི་དཀྱིལ་འཁོར་གྱི་སྟེང་དུ།
ཧྲཱིཿདཀར་པོ་ལས་འོད་ཟེར་དཔག་ཏུ་མེད་པ་འཕྲོས་པས། སྤྱི་གཙུག་ནས་རྐང་པའི་མཐིལ་གྱི་བར་གྱི་ལུས་ཐམས་ཅད་ཡོངས་སུ་གང༌། སྡིག་པ་དང༌། སྒྲིབ་པ་དང༌། ནད་དང༌། སྡུག་བསྔལ་ཐམས་ཅད་སྦྱངས། ཕར་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཚུར་འདུས་ནས་རང་ལ་ཐིམ་པས། རང་ཉིད་ཐུགས་རྗེ་ཆེན་པོར་གྱུར་བ་ནི། པདྨ་དང་ཟླ་བའི་དཀྱིལ་འཁོར་གྱི་གདན་ལ།
རྡོ་རྗེ་སྐྱིལ་ཀྲུང་གིས་བཞུགས་པ། སྐུ་མདོག་དཀར་པོ་ཞལ་གཅིག་ཕྱག་བཞི་པ། ཕྱག་དང་པོ་གཉིས་སངས་རྒྱས་ཐམས་ཅད་ལ་ཐལ་མོ་སྦྱར་ནས། སེམས་ཅན་གྱི་དོན་ལ་བསྐུལ་བ། གཡས་ཀྱི་གཉིས་པས་ཕྲེང་བ་དཀར་པོ་དང༌། གཡོན་གྱི་གཉིས་པས་རིན་པོ་ཆེ་དང་བཅས་པའི་པདྨ་དཀར་པོ་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཞིང༌། དར་སྣ་ཚོགས་པའི་ན་བཟས་ཀླུབས་པ། རབ་ཏུ་ཞི་ཞིང་གཟི་བརྗིད་མཐའ་ཡས་པ། སྤྱི་བོར་འོད་དཔག་ཏུ་མེད་པའི་དབུ་རྒྱན་ཅན།
སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟ་བུར་བསྒོམས་པ་ལ་ཡིད་གཏད་དེ་མཉམ་པར་གཞག་གོ ། དེ་ནས་སྔགས་ཟློ་བར་འདོད་ན། སྙིང་གི་ནང་དུ་ཟླ་བའི་དཀྱིལ་འཁོར་གྱི་སྟེང་དུ། ཡི་གེ་ཧྲཱིཿབསྒོམས་པའི་མཐའ་མར་སྔགས་ཀྱི་ཕྲེང་བས་བསྐོར་བའི་འོད་ཀྱིས། བདག་གི་སྡིག་པ་དང༌། སྒྲིབ་པ་དང༌། ནད་དང༌། སྡུག་བསྔལ་ཐམས་ཅད་སྦྱངས། ཕྱིར་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཚུར་འདུས་པས་སངས་རྒྱས་ཐམས་ཅད་ཀྱི་ཐུགས་རྗེ་རང་ལ་འཇུག་པར་བསམ་ཞིང༌།
ཨོཾ་མ་ཎི་པདྨེ་ཧཱུྃ། ཞེས་ཇི་སྲིད་མི་སྐྱོའི་བར་དུ་བཟླ་བར་བྱའོ། ། ཕྲེང་བའི་མདོ་འཛིན་ནས། མདོ་འཛིན་ལ་མ་སླེབས་ཀྱི་བར་དུ་ཚིག་གཞན་གྱིས་བར་མ་ཆོད་པར་བཟླ། གྲངས་ཀྱི་བསྙེན་པའི་ཚད་ནི་འབུམ་ཕྲག་དྲུག་ཅུ་སྟེ། དེས་ལས་ཀྱི་ཚོགས་ཇི་སྐད་བཤད་པ་རྣམས་འགྲུབ་ལ། བྱང་ཆུབ་བསྒྲུབ་པ་ལ་ནི་ཚད་མེད་དོ། ། དེ་ནས་བཟླས་པ་ཚར་བ་དང༌། དགེ་བའི་རྩ་བ་སངས་རྒྱས་སུ་བསྔོས་ནས། སྤྱོད་ལམ་ཐམས་ཅད་ལྷའི་ང་རྒྱལ་གྱིས་བྱའོ། །
རང་དང་གཞན་གྱི་ནད་ཀྱི་ཟུག་རྔུ་སེལ་བར་འདོད་པས། གང་ན་བའི་སར། ཟླ་བ་ལ་གནས་པའི་ཧྲཱིཿའི་ཡི་གེ་ལས། བདུད་རྩིའི་རྒྱུན་བབ་པས། ཟུག་རྔུ་ཐམས་ཅད་བསལ་ཞིང༌། བདེ་བས་གང་བའི་ཏིང་ངེ་འཛིན་དང་ལྡན་པས། ཡི་གེ་དྲུག་པའི་སྔགས་ཀྱིས་མངོན་པར་བསྔགས་པར་བྱའོ། ། སྔགས་ཀྱི་ཆུས་བདག་དང་གཞན་ལ་ཕན་གདགས་པར་འདོད་ན། ཆུ་གཙང་མའི་ནང་དུ། པདྨ་འདབ་མ་དྲུག་པའི་ལྟེ་བར་ཧྲཱིཿ
འདབ་མ་རྣམས་ལ་རིམ་པ་བཞིན་ཡི་གེ་དྲུག་པ་བཀོད་ནས། དེ་རྣམས་ལས་བདུད་རྩིའི་རྒྱུན་བབས་པས། སྣོད་ཡོངས་སུ་གང་བར་བསམ་ཞིང༌། ཡི་གེ་དྲུག་པས་མངོན་པར་བསྔགས་པའི་ཆུ་འཐུངས་པ་དང༌། བཀྲུས་པས་ནད་དང༌། ཟུག་རྔུ་སེལ་བར་བྱ་བའོ། ། ཉལ་བའི་ཚེ་སྟོང་པ་ཉིད་ཀྱི་ངང་ལ་ཉལ་ཞིང༌། ལྡང་བའི་ཚེ་ལྷའི་ང་རྒྱལ་གྱིས་ལྡང་བར་བྱའོ། ། འདིའི་རྣལ་འབྱོར་གྱིས་རྟག་ཏུ་གནས་ན། གནས་སྐབས་སུ་ནད་དང་སྡུག་བསྔལ་ཞི་ཞིང༌།
སྡིག་པ་དང་སྒྲིབ་པ་སྦྱངས་ནས་མཐར་བྱང་ཆུབ་འགྲུབ་པ་ཉིད་དོ། ། བཅོམ་ལྡན་འདས་ཐུགས་རྗེ་ཆེན་པོའི་སྒྲུབ་པའི་ཐབས། ཆོས་རྗེ་ས་སྐྱ་པའི་གསུང་བཞིན། འཕགས་པས་རྒྱའི་ཡུལ་དུ་ཡི་གེར་བཀོད་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
