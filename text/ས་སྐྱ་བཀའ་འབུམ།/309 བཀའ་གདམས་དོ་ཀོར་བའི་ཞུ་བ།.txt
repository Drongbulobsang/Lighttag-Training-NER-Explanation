ས་སྐྱ་བཀའ་འབུམ།
པོད ༣༠༩
བཀའ་གདམས་དོ་ཀོར་བའི་ཞུ་བ།
༼ན༽ ༄༅། །བཀའ་གདམས་དོ་ཀོར་བའི་ཞུ་བ་བཞུགས།། ༄༅། །ཨོཾ་སྭ་སྟི་སིདྡྷཾ། སངས་རྒྱས་བསྟན་པའི་གསུང་རབ་ལ། ། རང་དབང་ཐོབ་པའི་སྐྱེས་ཆེན་ཁྱོད། ། སྙན་པའི་གྲགས་པས་འཛམ་གླིང་ཁྱབ། ། མི་ཡི་སེང་གེ་རྒྱལ་གྱུར་ཅིག ། བསྟན་པའི་རྒྱལ་མཚན་ཁྱོད་དྲུང་དུ། ། དགེ་སློང་རྡོ་རྗེ་སེང་གེ་ཡིས། ། དྲི་བ་ཅུང་ཟད་ཞུ་བ་ལ། །
སྔགས་ཀྱི་དབང་བསྐུར་མ་ཐོབ་པར། ། བྱང་ཆུབ་མཆོག་ཏུ་སེམས་བསྐྱེད་ནས། ། བླ་མས་གནང་བ་བྱིན་པ་དེས། ། གསང་སྔགས་ཉམས་སུ་བླང་རུང་ངམ། ། གང་ཟག་སྡོམ་པ་སུམ་ལྡན་ཅིག ། སྤང་བླང་ཕན་ཚུན་ནང་འགལ་ཚེ། ། སྡོམ་གསུམ་གང་གི་དབང་དུ་བགྱི། ། སྐྱབས་འགྲོ་སྨོན་འཇུག་གཉིས་དང་ནི། ། དམ་ཚིག་རྣམས་ཀྱི་ཐུན་ཚོད་གང༌། ། གསང་སྔགས་ཕ་རྒྱུད་མ་རྒྱུད་དང༌། །
ཕྱི་ནང་གཉིས་དང་རྒྱུད་སྡེ་བཞི། ། ཁྱད་པར་མདོ་རྒྱུད་བསྡུས་པ་ཞུ། ། རིག་འཛིན་སྡོམ་པའི་ངོ་བོ་གང༌། ། སྔགས་དང་ཕ་རོལ་ཕྱིན་པ་གཉིས། ། དོན་ལ་འགལ་བ་ཅང་མཆིས་སམ། ། དབུ་ཚད་གཉིས་ཀྱི་ཁྱད་པར་དང༌། ། བདེན་གཉིས་དབྱེ་བ་ཇི་ལྟར་བཞེད། ། དོན་དམ་ཤེས་བྱ་ཡིན་ནམ་མིན། ། ཀུན་རྫོབ་ལེགས་པར་རྟོགས་ཙམ་ན། ། དོན་དམ་ལོགས་སུ་ཅང་ལུས་སམ། །
ས་ལ་གནས་པའི་བྱང་སེམས་ལ། ། མཉམ་རྗེས་གཉིས་ལ་ཁྱད་ཅི་ཡོད། ། ཐུབ་པའི་ཡེ་ཤེས་ཇི་ལྟ་བུ། ། རྟེན་ལ་རབ་གནས་བྱེད་པའི་ཚེ། ། ཆོས་སྐུར་བྱིན་གྱིས་བརླབ་པ་དང༌། ། ཡེ་ཤེས་སེམས་དཔའ་དགུག་པ་གཉིས། ། བྱིན་རླབས་ཁྱད་པར་ཡོད་ལགས་སམ། ། སངས་རྒྱས་པ་ཡི་ཆོས་རྣམས་ཀུན། ། བསྡུ་ན་ཉམས་ལེན་ཅི་ལྟར་བྱེད། ། དེ་ཉིད་བཅུ་དེ་གང་ལ་བཞེད། །
གང་ཟག་དབང་པོ་རབ་དེ་ལ། ། ས་ལམ་ངེས་པར་ཡོད་དམ་ཅི། ། ལྷ་སྐུའི་ངོ་བོ་གཅིག་ཤེས་པས། ། གཅིག་འགྲུབ་ཐམས་ཅད་འགྲུབ་མི་འགྲུབ། ། གཞན་ཡང་རིགས་ལྔ་སེར་འབྱམ་དང༌། ། གསོན་པོའི་བུམ་པ་བྱེད་པ་ལ། ། མི་མཉེས་ཟེར་བ་གཡར་གྱིས་ཁུམས། ། འདི་ཡི་རྒྱུ་མཚན་ཐུགས་ལ་ཐོགས། ། བསྟན་པ་རིན་ཆེན་སྒོར་ཞུགས་ཏེ། ། ཐོས་བསམ་ཅུང་ཟད་གཞིར་བྱས་ནས། །
ཉམས་ལེན་ཆོས་དང་བསྟུན་པ་ན། ། བློ་ལ་ཐེ་ཚོམ་སྐྱེས་པ་རྣམས། ། བཤེས་གཉེན་དམ་པས་བསལ་བར་ཞུ། ། སྤྱན་སྔར་མཇལ་བར་སེམས་སྤྲོ་ཡང༌། ། རྐྱེན་དང་མ་ལྡན་རྔོ་མ་ཐོགས། ། ཚུལ་དང་མི་མཐུན་ཉེས་པ་ཡི། ། སྐྱོན་དུ་གྱུར་པ་བཟོད་པར་གསོལ། ། འགྲོ་དོན་ཤར་དུ་མཛད་ནས་ཀྱང༌། ། དབུས་གཙང་ཐུགས་ཀྱིས་མི་གཏང་བར། ། སླར་ཡང་མི་ཡི་སེང་གེ་ཁྱོད། །
བསྟན་པ་ཡུན་དུ་འཛིན་པར་ཞུ། ། བཀའ་གདམས་དོ་ཀོར་བའི་ཞུ་བ་དགེའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
