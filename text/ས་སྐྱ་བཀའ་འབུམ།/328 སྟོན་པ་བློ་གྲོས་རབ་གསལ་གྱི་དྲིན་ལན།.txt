ས་སྐྱ་བཀའ་འབུམ།
པོད ༣༢༨
སྟོན་པ་བློ་གྲོས་རབ་གསལ་གྱི་དྲིན་ལན།
༼ན༽ ༄༅། །སྟོན་པ་བློ་གྲོས་རབ་གསལ་གྱི་དྲིན་ལན་བཞུགས།། ༄༅། །སྟོན་པ་བློ་གྲོས་རབ་གསལ་གྱི། ། དྲི་བ་འབྲིང་དང་རྟེན་བཅས་པ། ། བདག་གི་སུག་པར་འཕྲོད་གྱུར་པས། ། དེ་ལ་དགའ་བ་རབ་ཏུ་འཕེལ། ། ཁྱེད་ཀྱི་དྲི་བ་དང་པོ་རིག་གཏེར་ལས། ། གང་ཡོད་དེ་འཇིག་བུམ་པ་བཞིན། ། སྒྲ་ཡང་ཡོད་ཅེས་རང་བཞིན་བཏགས། ། ཞེས་གསུངས་པ་དང༌།
སྡོམ་གསུམ་རབ་དབྱེ་ལས། ཆོས་དབྱིངས་ཡོད་པའང་མ་ཡིན་ཏེ། ། ཡོད་ཙམ་མི་རྟག་གིས་ཁྱབ་པར། ། ཆོས་ཀྱི་གྲགས་པས་གསལ་བར་གསུངས། ། ཞེས་གསུངས་པའི་དོན་སྒྲ་ཇི་བཞིན་པ་ལགས་སམ་ཞེས་པ་ནི། དཔལ་ཆོས་ཀྱི་གྲགས་པས་རྟོག་གེ་བའི་སྐབས་སུ། དོན་དམ་དོན་བྱེད་ནུས་པ་གང༌། ། དེ་འདིར་དོན་དམ་ཡོད་པ་སྟེ། ། གཞན་ནི་ཀུན་རྫོབ་ཡོད་པ་ཡིན། ། དེ་དག་རང་སྤྱིའི་མཚན་ཉིད་བཤད། །
ཅེས་དོན་བྱེད་ནུས་པ་ལ་དོན་དམ་དུ་ཡོད་པ་དང༌། དོན་བྱེད་མི་ནུས་པ་ཀུན་རྫོབ་ཏུ་ཡོད་པའི་རྣམ་གཞག་མཛད། ཡང༌། འཇིག་ལ་འབྲས་དང་ཡོད་ཉིད་བཞིན། ། ཞེས་སྒྲ་འཇིག་པར་བསྒྲུབ་པ་ལ། འབྲས་བུ་རྟགས་སུ་བཀོད་པ་དང༌། དོན་གྱི་ཡོད་པ་ཉིད་རྟགས་ས་འགོད་པར་མཛད། དེ་ཕྱིར་དངོས་པོ་མེད་རྟེན་ཅན། ། ཕྱི་རོལ་རྟེན་ནི་སྒྲ་དོན་ལ། ། རྟེན་ནས་འདིར་ནི་བསྒྲུབ་པ་དང༌། །
དགག་པ་ཐམས་ཅད་འདོད་པ་ཡིན། ། དེ་ཡང་སྒྲ་འཇུག་པ་ཉིད་ལས། ། ཡོད་ཅེས་ཐ་སྙད་བསྟན་པར་འདོད། ། ཅེས་དང༌། དེ་ཉིད་མེད་པ་མ་ཡིན་སྒྲ་དོན་ཕྱིར། ། ཞེས་སྒྲ་དོན་ལ་ཡོད་པའི་ཐ་སྙད་མཛད་པ་དང༌། ཡང༌། ངེད་ལ་དམིགས་རུང་རྣམས་ཀྱིས་ནི། ། ཡོད་པ་དམིགས་པ་ལས་གཞན་མིན། ། ཞེས་ཚད་མས་དམིགས་པ་ཡོད་པའི་མཚན་ཉིད་དུ་གསུངས།
དེ་དག་གི་དོན་ཡང་འདི་ཡིན་ཏེ། ། འདིར་ནི་ཡོད་པ་རྣམས་གཉིས་ཏེ། ། དོན་དང་ཐ་སྙད་དག་གིས་སོ། ། དོན་གྱི་ཡོད་པས་བྱ་བ་བྱེད། ། ཐ་སྙད་ཡོད་པས་དགག་བསྒྲུབ་རྟེན། ། ཞེས་པའོ། ། དྲི་བ་གཉིས་པ་ཆོས་ཀྱི་དབྱིངས་ཤེས་བྱ་མ་ཡིན་ལགས་སམ། ཞེས་པའི་ལན་ནི། རྡོ་རྗེ་གཅོད་པ་ལས། སངས་རྒྱས་རྣམས་ནི་ཆོས་ཀྱི་སྐུ། །
འདྲེན་པ་རྣམས་ནི་ཆོས་ཉིད་ལྟ། ། ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་གསུངས་པ་དང༌། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་གསུངས་པའི་དོན་ཆོས་དབྱིངས་རང་ངོས་ནས་ཤེས་བརྗོད་ཀྱི་ཡུལ་ལས་འདས་མོད། གཞན་སེལ་གྱི་སྒོ་ནས་ཤེས་བྱར་ཐ་སྙད་མཛད་དེ། རྒྱུད་བླ་མ་ལས།
གལ་ཏེ་སངས་རྒྱས་ཁམས་མེད་ན། ། སྡུག་ལ་སྐྱོ་བར་མི་འགྱུར་ཞིང༌། ། མྱ་ངན་འདས་པར་འདོད་པ་དང༌། ། དོན་གཉེར་སྨོན་པའང་མེད་པར་འགྱུར། ། ཞེས་དང༌། དབུས་མཐའ་ལས། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང༌། ། ཆོས་ཀྱི་དབྱིངས་ནི་རྣམ་གྲངས་སོ། ། གཞན་མིན་མིན་ཅི་ལོག་མ་ཡིན།
དེ་འགག་འཕགས་པའི་སྤྱོད་ཡུལ་དང༌། ། འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་དེ་གོ་རིམ་བཞིན། ། ཞེས་གསུངས་པ་དང༌། ཆོས་མངོན་པའི་མཛོད་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ནི་འགྲོ་ཀུན་གྱིས། ། མྱ་ངན་འདས་པའང་ཐོབ་པར་འགྱུར། ། ཞེས་གསུངས་སོ། །
དེ་དག་གི་དོན་ཡང་འདི་ཡིན་ཏེ། དོན་དམ་མཐའ་བཞི་སྤྲོས་པ་བྲལ། ། ཀུན་རྫོབ་ཡོད་མེད་ལ་སོགས་པའི། ། གཞན་སེལ་ཕན་ཚུན་དངོས་འགལ་གཅོད། ། ཡོད་པ་མིན་ལ་མེད་པར་གསུངས། ། ཞེས་པའོ། ། དེའང་རྣམ་འགྲེལ་ལས། བསྒྲུབ་དང་དགག་པ་མ་གཏོགས་པ། ། སྒྲ་ལས་བྱུང་བའི་ཐ་སྙད་གཞན། ། ཡོད་མིན་དེ་ཕྱིར་མེད་པ་ལ། །
མེད་ཕྱིར་འདིར་ནི་མི་སྨྲ་ཐོབ། ། ཅེས་གསུངས་སོ། ། དྲི་བ་གསུམ་པ་འགོག་བདེན་མ་བྱས་པའི་དགེ་བ་ལགས་སམ་ཞེས་པ་ནི། འགོག་བདེན་མ་བྱས་པ་ཡིན་མོད། དགེ་བ་མཚན་ཉིད་པར་མི་བཞེད་དེ། འཕགས་པ་ཀླུ་སྒྲུབ་ཀྱི་རྩ་ཤེས་ལས། ཅི་སྟེ་ལས་རྣམས་མ་བྱས་ན། ། མ་བྱས་པ་དང་འཕྲད་འཇིག་འགྱུར། ། ཚངས་སྤྱོད་གནས་པ་མ་ཡིན་པ། ། དེ་ལ་སྐྱོན་དུ་ཐལ་བར་འགྱུར། །
ཐ་སྙད་ཐམས་ཅད་ཉིད་དང་ཡང༌། ། འགལ་བར་འགྱུར་ན་ཐེ་ཙོམ་མེད། ། བསོད་ནམས་དང་ནི་སྡིག་བྱེད་པའི། ། རྣམ་པར་དབྱེ་བའང་འཐད་མི་འགྱུར། ། གལ་ཏེ་དེ་ནི་རྣམ་སྨིན་ན། ། ཡང་དང་ཡང་དུ་རྣམ་སྨིན་འགྱུར། ། ཞེས་མ་བྱས་པའི་དགེ་སྡིག་མཚན་ཉིད་པ་ཡོད་པ་བཀག་པར་ཤེས་པར་བྱའོ། ། བློ་གྲོས་ལྡན་པའི་བློ་གྲོས་ཀྱི། ། ཚུལ་བཞིན་དྲིས་པའི་དྲི་བ་ཀུན། ། ཀུན་དགའི་མིང་གི་ཀུན་མཁྱེན་ལྟར། །
ལེགས་པར་ཕྱེ་ལ་ལེགས་པར་གཟིགས། ། མདོ་སྨད་ཀྱི་སྟོན་པ་བློ་གྲོས་རབ་གསལ་གྱི་དྲིས་ལན་བི་ཇི་རིན་ཆེན་གྲགས་ཀྱིས་གླིང་ཁར་བྲིས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
