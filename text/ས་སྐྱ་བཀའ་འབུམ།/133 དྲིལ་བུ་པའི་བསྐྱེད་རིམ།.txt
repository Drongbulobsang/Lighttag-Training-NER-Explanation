ས་སྐྱ་བཀའ་འབུམ།
པོད ༡༣༣
དྲིལ་བུ་པའི་བསྐྱེད་རིམ།
༼ཇ༽ ༄༅། །དྲིལ་བུ་པའི་བསྐྱེད་རིམ་བཞུགས།། ༄༅། །བླ་མ་རྣམས་ལ་ཕྱག་འཚལ་ལོ། ། ཉིན་བྱེད་འཇིགས་བྱེད་དུས་མཚན་རབ་ཏུ་བརྫིས། ། སྲིད་གསུམ་སྒྲོལ་བའི་གར་གྱིས་ཤིན་ཏུ་དགེས། ། ཇི་བཞིན་ཇི་སྙེད་ཐུགས་སུ་ཆུད་གྱུར་པའི། ། ཧེ་རུ་ཀ་དཔལ་མགོན་ལ་བདག་ཕྱག་འཚལ། ། བདེ་མཆོག་འཁོར་ལོ་རྒྱུད་ཀུན་སྙིང་པོའི་དོན། ། རྡོ་རྗེ་དྲིལ་བུ་ཐུགས་སུ་ཆུད་གྱུར་པའི། ། བྱེ་བྲག་བསྐྱེད་པའི་རིམ་པ་གཞུང་གི་དོན། །
ཤིན་ཏུ་གསལ་བར་གཞན་གྱི་དོན་ཕྱིར་བྲི། ། འདི་ན་ལས་དང་པོ་པའི་རྟེན་གྱི་གང་ཟག་ཉན་རང་ལས་ཁྱད་པར་དུ་ཐེག་པ་ཆེན་པོ་ལ་ཞུགས་ཤིང༌། གསང་སྔགས་ཀྱི་རྒྱུད་སྒོ་དྲུག་ལས་ཀྱང་བྱེ་བྲག་ཏུ་འཁོར་ལོ་སྡོམ་པའི་དཀྱིལ་འཁོར་དུ་དབང་དང་དམ་ཚིག་ཐོབ་ཅིང༌། རྒྱུད་དང་བསྟན་བཅོས་ཕལ་ཆེ་བ་ལ་བློ་བྱང་ཡང་དངོས་པོ་ལ་མངོན་པར་ཞེན་པའི་གདོན་གྱིས་ཀུན་ནས་ཉེན་པའི་དབང་གིས་ཕྱི་རོལ་གྱི་རས་རིས་དང་ལུགས་མ་ལ་སོགས་པ་ཞལ་ཕྱག་གི་རྣམ་པ་ཅན་གྱི་བཅོས་མ་དང༌། ཐིག་དང་རྡུལ་ཚོན་ལ་སོགས་པས་བྲིས་པའི་བཅོས་མ་ལ་བློ་ཀུན་ཏུ་ཞེན་པའི་སྟོབས་ཀྱིས་དེ་དག་དཀྱིལ་འཁོར་དུ་འཇུག་པར་སྤྲོ་ཞིང་ལམ་གྱི་གནས་སྐབས་སུ་ཡང་བཅོས་མ་གཉིས་པོ་དེ་མཆོད་ཅིང་གསོལ་བ་འདེབས་པ་ལ་བརྩོན་པ། ཧ་ཅང་བཅོས་མ་མ་ཡིན་པ་ཡང་རང་བཞིན་གྱི་དཀྱིལ་འཁོར་མ་ཡིན་པའི་ཏིང་ངེ་འཛིན་གྱི་དཀྱིལ་འཁོར་བསྒོམ་པ་དང་མཆོད་པ་ལ་བརྩོན་པའི་འགྲོ་བ་དེ་དག་རྗེས་སུ་གཟུང་བའི་ཕྱིར། སློབ་དཔོན་རྡོ་རྗེ་དྲིལ་བུ་པས་རྒྱུད་རྣམས་ཀྱི་དགོངས་པ་ཕྱིན་ཅི་མ་ལོག་པར་རང་བཞིན་གྱིས་གྲུབ་པའི་ལུས་ཀྱི་དཀྱིལ་འཁོར་དུ་དབང་བསྐུར་ནས་ལམ་རིམ་པ་གཉིས་སྒོམ་པར་བྱེད་པའི་གཞུང་ལུགས་བསྟན་པ་ཡིན་ནོ། ། དེ་ལ་འདིར་བསྐྱེད་པའི་རིམ་པ་རྫོགས་རིམ་ཅུང་ཟད་དང་བཅས་པའི་མངོན་པར་རྟོགས་པ་གསལ་བར་བརྗོད་དོ། ། དེའང་སྒྲུབ་ཐབས་ཀྱི་གཞུང་ནས་རྟེན་གྱི་གང་ཟག་ལམ་དང་འབྲས་བུ་གསུམ་དུ་བཤད་པ་ལས། དང་པོ་རྟེན་གྱི་གང་ཟག་གི་མཚན་ཉིད་ནི།
སེམས་ཅན་ཐམས་ཅད་ལ་བུ་གཅིག་པ་ལྟར་སྡུག་པའི་སེམས་ཀྱིས་བྱམས་པ་དང༌། སྡུག་བསྔལ་བ་རྣམས་ལ་རྗེས་སུ་བརྩེ་བའི་མཚན་ཉིད་ཅན་གྱི་སྙིང་རྗེ་དང༌། སེམས་ཅན་ཐམས་ཅད་སངས་རྒྱས་ཀྱི་ས་ལ་གཞག་པར་འདོད་པའི་བྱང་ཆུབ་ཀྱི་སེམས་ཏེ་ཐུན་མོང་གི་བསམ་པ་གསུམ་དང་ལྡན་པ། སྔོན་དུ་བཅོས་མའི་དཀྱིལ་འཁོར་དུ་ཞུགས་ཤིང་ལུས་ཀྱི་དཀྱིལ་འཁོར་དུ་དབང་དང་དམ་ཚིག་ཐོབ་པ། འཁོར་ལོ་སྡོམ་པའི་རྒྱུད་དང་གསང་སྔགས་དང་རྣལ་འབྱོར་རྣམས་ཤེས་པ། ཕྱི་རོལ་གྱི་རྣམ་རྟོག་རྣམས་སྤངས་པ། རྩ་བ་དང་ཡན་ལག་གི་དམ་ཚིག་གི་ཚོགས་རྣམས་མི་ཉམས་པར་བསྲུང་བ་དང་ལྡན་པའི་སྒྲུབ་པ་པོས་ལམ་བསྒོམ་པར་བྱའོ། ། ལམ་ལ་བཞི། མཉམ་པར་གཞག་པའི་རྣལ་འབྱོར་དང༌། སྤྱོད་ལམ་གྱི་རྣལ་འབྱོར་དང༌།
ཁ་ཟས་ཀྱི་རྣལ་འབྱོར་དང༌། གཏོར་མའི་རྣལ་འབྱོར་རོ། ། དེ་ལ་ཉལ་བ་དང་ལྡང་བ་དང་ཁྲུས་ཀྱི་རྣལ་འབྱོར་གསུམ་ནི་མཉམ་གཞག་གི་སྔོན་དུ་འགྲོ་བ་ཡིན་པས་དེའི་ཁོངས་སུ་བསྡུ་བར་བྱའོ། ། མཉམ་པར་གཞག་པ་ལ་ཡང་གཉིས་ཏེ། བསྐྱེད་པའི་རིམ་པ་དང༌། རྫོགས་པའི་རིམ་པའོ། ། བསྐྱེད་པའི་རིམ་པ་ལ་ཡང་གཉིས། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་དང༌། བཟླས་པའི་རྣལ་འབྱོར་རོ། ། དང་པོ་ལ་གཉིས།
སངས་རྒྱས་སུ་བསྐྱེད་པ་དང༌། དེ་ལ་མཆོད་པའོ། ། དོན་བསྡུས་ཏེ་བསྟན་པ་ཙམ་ཡིན་ནོ། ། ད་ནི་མངོན་པར་རྟོགས་པ་བསྒོམ་པའི་རིམ་པ་བཞིན་དུ་ཞིབ་ཏུ་བརྗོད་ན། མདང་ནུབ་མོར་ཉལ་བའི་རྣལ་འབྱོར་ཆོས་ཐམས་ཅད་བསམ་གྱིས་མི་ཁྱབ་པའི་སྟོང་པ་ཉིད་ཀྱི་ངང་ལ་ཉལ་ལ། ནང་པར་ལྡང་བའི་དུས་སུ་ཌཱ་མ་རུའི་སྒྲ་ཡི་གེ་བདུན་པའི་སྔགས་ལན་མང་དུ་བཟླས་པའི་རྣམ་པར་གྲགས་པའི་རྣམ་པས་གཉིད་བསྐུལ་ནས་ལངས་ཏེ། སྐད་ཅིག་གིས་ཧེ་རུ་ཀའི་ང་རྒྱལ་དུ་དྲན་པར་བྱས་ལ། བསམ་གཏན་གྱི་གྲོགས་སུ་འགྲོ་ན་རྡོ་རྗེའི་ཆུའམ་ཐ་མལ་པའི་ཆུས་ཀྱང་རུང་སྟེ། འོག་གི་དབང་བསྐུར་བའི་སྐབས་དང་མཐུན་པའི་ཁྲུས་བྱ། བསམ་གཏན་གྱི་གྲོགས་སུ་མི་འགྲོ་ཞིང་མི་སྤྲོ་ན་མ་བྱས་ཀྱང་ཉེས་པ་ཅུང་ཟད་ཀྱང་མེད་དོ། །
དེ་ནས་རྣལ་འབྱོར་དང་རྗེས་སུ་མཐུན་པའི་གནས་སུ་སྟན་བདེ་བ་ལ་འདུག་ལ། ཡོད་ན་བདུད་རྩི་རི་ལུ་ཁར་གཞུག མེད་ན་ཆང་བདུད་རྩིར་བྱིན་གྱིས་བརླབས་པ་ལྕེ་ལ་གཞག དེ་ཡང་མེད་ན་བདུད་རྩི་ལྕེ་ལ་བཞག་པར་མོས་པ་བྱས་ལ། སྐད་ཅིག་གིས་རང་ཕྱིའི་ཧེ་རུ་ཀར་དྲན་པར་བྱས་ཏེ་ལུས་ལྷར་བྱིན་གྱིས་བརླབ་པ་སྐུའི་དགའ་བའོ། ། ངག་ཏུ་ཤྲཱི་ཧེ་རུ་ཀ་ཨ་ཧཾ་ཞེས་དཔལ་ཧེ་རུ་ཀ་ནི་ང་ཡིན་ནོ་ཞེས་བརྗོད་དེ། དེའི་དོན་དྲན་པར་བྱ་བ་ནི། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། །
ཀ་ནི་གང་དུའང་མི་གནས་པའོ། ། ཞེས་བརྟག་གཉིས་ལས་གསུངས་སོ། ། དེའི་དོན་ཡང་ཤྲཱི་གཉིས་སུ་མེད་པའི་ཡེ་ཤེས་ཡིན་ལ། དེ་ཉིད་ཐོག་མར་སྐྱེ་བའི་རྒྱུས་སྟོང༌། བར་དུ་རང་གི་ངོ་བོས་གནས་པ་སྟོང༌། ། ཐ་མར་འགགས་པའི་འབྲས་བུས་སྟོང་སྟེ། དེ་ལྟ་བུ་དེ་ཉིད་ང་ཡིན་ནོ་སྙམ་དུ་དྲན་པར་བྱ་བ་ནི་གསུང་གི་དགའ་བ། ངག་སྔགས་སུ་བྱིན་གྱིས་བརླབ་པའོ། ། དེ་ནས་སྙིང་གར་ཨཱཿདཀར་པོ་བསྒོམ་པ་ནི་རྣམ་པར་མི་རྟོག་པའི་ཡེ་ཤེས། དེ་ལས་བྱུང་བའི་ཟླ་བའི་དཀྱིལ་འཁོར་ནི་དག་པ་འཇིག་རྟེན་པའི་ཡེ་ཤེས།
དེའི་སྟེང་དུ་ཡི་གེ་ཧཱུྃ་སྔོན་པོ་བསམ་པ་ནི་གཟུང་འཛིན་གཉིས་དང་བྲལ་བའི་ཡིད་ཡེ་ཤེས་ལྔའི་རང་བཞིན་ཅན་ཏེ། དེ་ཡང་ཞབས་ཀྱུའི་ཨཱུ་ནི་བྱ་བ་གྲུབ་པའི་ཡེ་ཤེས། ཁོག་པའི་ཧ་ནི་སོ་སོར་ཀུན་ཏུ་རྟོག་པའི་ཡེ་ཤེས། མགོ་བོའི་ཨ་ནི་མཉམ་པ་ཉིད་ཀྱི་ཡེ་ཤེས། ཟླ་ཚེས་ནི་ཟླ་བ་ཉིད་དེ་མེ་ལོང་ལྟ་བུའི་ཡེ་ཤེས། ཐིག་ལེ་ནི་བྱང་ཆུབ་ཀྱི་སེམས་ཀྱི་རང་བཞིན་ཆོས་ཀྱི་དབྱིངས་ཀྱི་ཡེ་ཤེས་སོ། ། ཟླ་ཚེས་དང་ཐིག་ལེ་གཉིས་ནི་ཡི་གེའི་དབང་དུ་བྱས་ན་ཨྃ་ཡིན་ཏེ་ཐུགས་ཀྱི་དགའ་བ་སེམས་ཡེ་ཤེས་སུ་བྱིན་གྱིས་བརླབ་པའོ། ། ཧཱུྃ་དེ་ལས་འོད་ཟེར་འཕྲོས་ཏེ་བདག་གི་སྤྱི་གཙུག་ནས་རྐང་པའི་མཐིལ་གྱི་བར་དུ་མེར་གྱིས་ཁེངས་པས་ཚེ་ཐོག་མ་མེད་པ་ནས་བསགས་པའི་ལུས་ངག་ཡིད་གསུམ་གྱི་སྒྲིབ་པ་ཐམས་ཅད་སྦྱངས་ཏེ་ལུས་ཤེལ་སྒོང་དག་པ་ལྟ་བུར་གྱུར་ནས། འོད་ཟེར་དེ་བ་སྤུའི་བུ་ག་ནས་ནམ་མཁའི་ཕྱོགས་སུ་སྤྲོས་པས་བླ་མ་དབུའི་ཆ་ལ་བཞུགས་པའི་བཅོམ་ལྡན་འདས་འཁོར་ལོ་བདེ་མཆོག་ལུས་ལ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཚང་བར་སྤྱན་དྲངས་ཏེ། དེ་ལ་ན་མོ་གུ་རུ་བྷྱཿཞེས་པས་བླ་མའི་ཞབས་ལ་ཕྱག་བྱ།
ན་མ་ཤྲཱི་ཙཀྲ་སཾ་བ་ར་མཎྜ་ལེ་བྷྱཿ ཞེས་པས་དཀྱིལ་འཁོར་གྱི་ཞབས་ལ་ཕྱག་བྱ། འོག་ནས་འབྱུང་བའི་ཕྱི་མཆོད་དང༌། ཡིད་མཆོད་གཉིས་ཀའམ་གང་རུང་གཅིག་གིས་མཆོད་ལ། མོས་གུས་དྲག་པོ་ཅིག་བྱས་ཏེ་བདག་གི་ལུས་ལ་སྤྱན་དྲངས་པས་བླ་མ་སྤྱི་བོར་མི་བསྐྱོད་པའི་རྣམ་པར་དབུ་རྒྱན་དུ་བཞུགས་པར་བསམ། བཅོམ་ལྡན་འདས་བདག་གི་སྨིན་མཚམས་ནས་ཞུགས་ནས་ལུས་ལ་ཐིམ་པས། བདག་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་དུས་གཅིག་ཏུ་ཝལ་གྱིས་བསྐྱེད་ལ་རིམ་གྱིས་གསལ་གདབ་པར་བྱ་བ་ནི། ཐོག་མར་རྟེན་རྣམས་གསལ་གདབ་པར་བྱས་ཏེ། རྐང་པ་གཉིས་བགྲད་པ་ནི་རླུང་གི་དཀྱིལ་འཁོར་དུ་མོས་པ་བྱ། དེ་བཞིན་དུ་སུམ་མདོ་མེ།
ལྟོ་བ་ཆུ། སྙིང་ག་ས། སྒལ་ཚིགས་རིའི་རྒྱལ་པོ་རི་རབ། མགོ་བོ་རི་རབ་ཀྱི་སྟོད་ཀྱི་ཆ། རི་རབ་ཀྱི་སྟེང་གི་གཞལ་ཡས་ཁང་པ་ནི་ལུས་འདོམ་གང་གྲུ་བཞིར་མཉམ་པའི་གྲུ་བཞི། སྙིང་ག་ནས་འབྱུང་བ་བཞིའི་རླུང་རྒྱུ་བ་ནི་སྒོ་བཞི། རྐང་པ་བརྒྱད་ནི་ཀ་བ་བརྒྱད། མིག་དང༌། རྣ་བ་དང༌། སྣ་དང༌།
ལྕེ་དང་མཆུ་རྣམས་ནི་གཞལ་ཡས་ཁང་གི་རྒྱན་རྟ་བབས་དང༌། དྲྭ་བ་དྲྭ་ཕྱེད་དང༌། མེ་ཏོག་ཕྲེང་བ་ལ་སོགས་པ་ཡིན་པར་དྲན་པར་བྱའོ། ། དེ་ནས་ཕྱིའི་ཧེ་རུ་ཀ་གསལ་གདབ་པར་བྱ་སྟེ། ཆོས་ཀྱི་དབྱིངས་ལས་མི་འགྱུར་བའི་བརྡར་སྐུ་མདོག་སྔོན་པོ། འབྱུང་བ་བཞི་རྣམ་པར་དག་པ་དང་ཚད་མེད་པ་བཞི་ཐུགས་སུ་ཆུད་ཅིང་ཕྲིན་ལས་བཞིས་སེམས་ཅན་གྱི་དོན་མཛད་པའི་ཕྱིར་ཞལ་བཞི་པ། སྐུ་གསུང་ཐུགས་རྡོ་རྗེ་དང་ལྡན་པས་ཁམས་གསུམ་ལ་གཟིགས་ཤིང་དུས་གསུམ་གྱི་དངོས་པོ་མཁྱེན་པས་ཞལ་རེ་རེ་ལ་སྤྱན་གསུམ་གསུམ། རྩ་བའི་ཞལ་དང་སྐུ་མདོག་སྔོན་པོ། ཕྲིན་ལས་སྣ་ཚོགས་མཛད་པས་གཡོན་ལྗང་བ། སེམས་ཅན་གྱི་དོན་ལ་རྗེས་སུ་ཆགས་པས་རྒྱབ་དམར་བ།
སངས་རྒྱས་ཀྱི་ཡོན་ཏན་རྣམས་ཡོངས་སུ་རྫོགས་པས་གཡས་སེར་བ། བདུད་བཞི་སྐྲག་པར་མཛད་པའི་ཕྱིར་ཞལ་ཐམས་ཅད་མཆེ་བ་གཙིགས་ཤིང་ཁྲོ་གཉེར་དང་བཅས་པ། ཚོགས་ཐམས་ཅད་ཡོངས་སུ་རྫོགས་པའི་རྟགས་སུ་རལ་པའི་ཐོར་ཚུགས་སྤྱི་བོར་བཅིངས་པ། བྱང་ཆུབ་ཀྱི་སེམས་གོང་ནས་གོང་དུ་འཕེལ་བའི་བརྡར་ཚེས་གཅིག་གི་ཟླ་བས་དབུའི་སྟེང་དུ་བརྒྱན་པ། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པའི་ཕྱིར་སྣ་ཚོགས་རྡོ་རྗེས་སྤྱི་བོར་མཚན་པ། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ལུགས་ལས་འབྱུང་བ་དང༌། ལུགས་ལས་བཟློག་པ་ཐུགས་སུ་ཆུད་པའི་བརྡར་ཕྱག་བཅུ་གཉིས་པ། ཕྱག་དང་པོ་གཉིས་ཀྱིས་བྱང་ཆུབ་ཀྱི་སེམས་དང་སྟོང་པ་ཉིད་མཚོན་པས་རྡོ་རྗེ་དང་དྲིལ་བུ་འཛིན་པ། རྨོངས་པའི་གླང་པོ་དྲིལ་བུ་ནི་ཕྱག་འོག་མ་གཉིས་ཀྱིས་གླང་པོ་ཆེའི་པགས་པ་འཛིན་པ། མཆོག་ཏུ་དགའ་བའི་སྒྲ་སེམས་ཅན་ལ་སྒྲོགས་པ་ནི་གཡས་ཀྱི་གསུམ་པ་ན་ཌཱ་མ་རུ།
ཉོན་མོངས་པའི་ཤིང་གཅོད་པ་ནི་བཞི་པ་ན་དགྲ་སྟྭ། ང་རྒྱལ་ལ་སོགས་པའི་སྐྱོན་དྲུག་གཅོད་པ་ནི་ལྔ་པ་ན་གྲི་གུག ལུས་ངག་ཡིད་གསུམ་གྱི་ཉེས་པ་གཅོད་པ་ནི་དྲུག་པ་ན་མདུང་རྩེ་གསུམ་པ། བྱང་ཆུབ་ཀྱི་སེམས་བདེ་བ་ཆེན་པོ་དང་ལྡན་པ་ནི་གཡོན་གྱི་གསུམ་པ་ན་ཁ་ཊྭཱཾ་ག་རྡོ་རྗེས་མཚན་པ། རྣམ་པར་རྟོག་པ་གཅོད་པ་ནི་བཞི་པ་ན་ཐོད་པ་བདུད་ཀྱི་ཁྲག་གིས་བཀང་བ། ཡང་དག་པའི་ཡེ་ཤེས་སེམས་ཅན་གྱི་རྒྱུད་ལ་འཆིང་བ་ནི་ལྔ་པ་ན་རྡོ་རྗེ་ཞགས་པ། གཏི་མུག་སྤངས་པ་ནི་དྲུག་པ་ན་ཚངས་པའི་མགོ་བོ་གདོང་བཞི་པ་བསྣམས་པའོ། ། ཐུགས་རྗེ་ཆེན་པོས་སེམས་ཅན་ལ་ཁྱབ་པ་ནི་ཞབས་གཡས་ཐབས་ཀྱི་ངོ་བོ་བརྐྱང་བས་ཆགས་པ་ཆེན་པོས་མྱ་ངན་ལས་འདས་པའི་མཐའ་མནན་པ་ནི་དུས་མཚན་མ་དམར་མོ་ཤིན་ཏུ་རིད་པ་གྲི་གུག་དང་ཐོད་པ་འཛིན་པ། སྐྲ་དམར་སེར་ཅན་གྱི་ཆགས་པའི་གནས་ལྟོ་བ་དང་སྐྱེ་གནས་མནན་པའོ། ། ཤེས་རབ་ཀྱི་ཆོས་ཐམས་ཅད་མི་འཛིན་པར་གཏོང་བ་ནི་ཞབས་གཡོན་པ་ཤེས་རབ་ཀྱི་རང་བཞིན་བསྐུམ་པས་རྟོག་པ་དང་ཞེ་སྡང་འཁོར་བའི་མཐའ་མཚོན་པ་འཇིགས་བྱེད་ནག་པོ་ལག་པ་བཞི་པ་གཡས་པ་ཌཱ་མ་རུ་དང་གྲི་གུག
གཡོན་པ་ཁ་ཊྭཱཾ་ག་དང་ཐོད་པ་འཛིན་པ། ཁ་ཕུབ་ཏུ་འགྱེལ་བའི་ཞེ་སྡང་གི་གནས་མགོ་བོ་སྙིང་གའི་ཐད་ཀའི་རྒྱབ་ཏུ་བལྟབས་པའི་གདོང་བ་བརྫིས་པ། གདན་གཉིས་ཀ་ཡང་རུས་པའི་རྒྱན་ལྔ་དང༌། མི་མགོ་སྐམ་པོ་དང་རློན་པའི་དོ་ཤལ་དང༌། སྟག་གི་པགས་པའི་ཤམ་ཐབས་གྲོལ་བ་ཅན་ནོ། ། གཟུང་འཛིན་སྤངས་བའི་བརྡར་བཅོམ་ལྡན་འདས་ཀྱང་སྟག་གི་པགས་པའི་ཤམ་ཐབས་གྲོལ་བ་ཅན་ནོ། ། ཡི་གེ་ཨཱ་ལི་ཀཱ་ལི་ལྔ་བཅུ་དག་པའི་བརྡར་མི་མགོ་ལྔ་བཅུའི་དོ་ཤལ་ཅན། སྒེག་ཅིང་དཔའ་བྱད་མི་སྡུག་པ། ། དགོད་དང་དྲག་ཤུལ་འཇིགས་སུ་རུང༌། ། སྙིང་རྗེ་རྔམ་དང་ཞི་བ་སྟེ། །
གར་དགུའི་རོ་དང་ལྡན་པ་ཉིད། ། ཅེས་གར་དགུའི་རོ་དང་ལྡན་པའོ། ། ཕ་རོལ་ཏུ་ཕྱིན་པ་དྲུག་རྣམ་པར་དག་པའི་བརྡར་རུས་པའི་རྒྱན་དྲུག་དང་ལྡན་པའོ། ། པང་དུ་བཅོམ་ལྡན་འདས་མ་ཡུམ་རྡོ་རྗེ་ཕག་མོ་ནི་ཆོས་ཐམས་ཅད་དེ་བཞིན་ཉིད་དུ་རོ་གཅིག་པ་ནི་ཞལ་གཅིག་མ། ཁམས་གསུམ་ལ་གཟིགས་ཤིང་དུས་གསུམ་གྱི་དངོས་པོ་རྣམས་མཁྱེན་པ་ནི་སྤྱན་གསུམ་པ། ཐུགས་རྗེ་ཆེན་པོས་སེམས་ཅན་གྱི་དོན་ལ་རྗེས་སུ་ཆགས་པ་ནི་སྐུ་མདོག་དམར་ཞིང་སྐྲ་གྲོལ་བ། ཐབས་དང་མི་འབྲལ་བའི་བརྡར་བྱིན་པ་གཉིས་ཀྱིས་ལེགས་པར་འཁྱུད་པ། གཏི་མུག་གཅད་པའི་བརྡར་ཐོད་པར་འདོད་ཆགས་དང་ཞེ་སྡང་གི་རང་བཞིན་གྱི་ལྷ་དང་ལྷ་མ་ཡིན་གྱི་ཁྲག་གིས་བཀང་བ་ཕྱག་གཡོན་པས་འཛིན་པས་ཡབ་ལ་འཁྱུད་པ། ཉོན་མོངས་པ་དང་བདུད་རྣམས་ལ་བསྡིགས་ཤིང་རྣམ་པར་རྟོག་པ་གཅོད་པས་ཕྱག་གཡས་པ་སྡིགས་མཛུབ་དང་བཅས་པས་གྲི་གུག་བསྣམས་ཤིང་ཕྱོགས་ཐམས་ཅད་དུ་བསྡིགས་པའོ། ། དེ་ལྟར་ན་སྣང་བ་དང༌།
ཐབས་དང༌། ལྷག་མཐོང་དང༌། ཐུགས་རྗེ་ཆེན་པོ་ནི་བཅོམ་ལྡན་འདས་ཡབ་ཡིན་ལ། སྟོང་པ་དང༌། ཤེས་རབ་དང༌། ཞི་གནས་དང༌། བདེ་བ་ཆེན་པོའི་རང་བཞིན་ནི་ཡུམ་ཡིན་ལ། ཞལ་སྦྱོར་གྱི་རྣམ་པར་བཞུགས་པ་ནི་དེ་དག་ཟུང་དུ་འཇུག་པའི་རང་བཞིན་ནོ། ། ཕྱི་དང་ནང་གི་བདུད་ཐམས་ཅད་སྐྲག་པར་བྱེད་པའི་བརྡར་གཉིས་ཀ་ཡང་མེ་རི་འབར་བའི་ནང་ན་བཞུགས་པ་ཡིན་ནོ། ། དེ་ལྟར་ཕྱིའི་ཧེ་རུ་ཀ་གསལ་བཏབ་ལ།
དེ་ནས་ནང་གི་ལྷ་ཚོགས་རྣམས་གསལ་བཏབ་སྟེ། སྙིང་ག་ཆོས་ཀྱི་འཁོར་ལོ་འདབ་བརྒྱད་ཉིས་བརྩེགས་སུ་ཡོད་པའི་དབུས་ན་རྩ་ཨ་བ་དྷཱུ་ཏཱིའི་རང་བཞིན་ཡི་གེ་ཧཱུྃ་གི་ངོ་བོ་ཉིད་ཀྱིས་གནས་པ་ནི། གཙོ་བོ་བཅོམ་ལྡན་འདས་ཞལ་བཞི་ཕྱག་བཅུ་གཉིས་པ་ཡབ་ཡུམ་ཕྱིའི་ཧེ་རུ་ཀ་དང་མཐུན་པར་གསལ་གདབ་པར་བྱའོ། ། དེ་ནས་ཕྱོགས་ཀྱི་འདབ་མ་བཞི་ལ་རང་བཞིན་གྱིས་གནས་པའི་རྩ་ཡི་གེ་བཞི་ཤར་ནས་གཡོན་སྐོར་གྱིས་ལྃ་མྃ་པྃ་ཏཱྃ་བཞི་གནས་པ་ནི་སྙིང་པོའི་རྣལ་འབྱོར་མ་བཞིར་མོས་པ་བྱ་སྟེ། ཤར་དུ་མཁའ་འགྲོ་མ་ནག་མོ། བྱང་དུ་ལཱ་མཱ་ལྗང་གུ། ནུབ་ཏུ་ཁཎྜ་རོ་ཧཱ་དམར་མོ། ལྷོར་གཟུགས་ཅན་མ་སེར་མོ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་པ། གཡས་གྲི་གུག་གཡོན་ཐོད་པ་གྲུ་མོ་ན་ཁ་ཊྭཱྃ་ག་པདྨའི་སྟེང་ན་གཡས་བརྐྱང་པས་བཞུགས་པ་ཡིན་ནོ། །
མཚམས་ན་བདུད་རྩི་ལྔ་འབབ་པའི་རྩ་བཞི་གནས་པའི་བུམ་པའི་སྟེང་ན་ཐོད་པ་བདུད་རྩིས་བཀང་བ་བཞིར་མོས་པ་བྱའོ། ། དེ་ནས་སྤྱི་བོ་ནས་པུས་མོའི་བར་དུ་ཡུལ་ཉི་ཤུ་རྩ་བཞིར་པུ་ལ་སོགས་པའི་དབྱིབས་སུ་གནས་པའི་རྩ་རྣམས་ནི་མཁའ་འགྲོ་མའི་རང་བཞིན་ཡིན་ལ། དེ་དག་གི་ནང་ན་གནས་པའི་ཁམས་རྣམས་ནི་དཔའ་བོའི་རང་བཞིན་ཡིན་ཏེ། དེ་དག་ཀྱང་ལྷའི་རྣམ་པར་མོས་པ་བྱེད་ན། ཡི་གེ་དེ་རྣམས་ཀྱི་སྒྲས་དྲངས་པ་ནི་ཕྱི་དང་ནང་ན་གནས་པའི་ཡུལ་རྣམས་ཡིན་པས་ཡུལ་དེ་དང་དེར་མོས་པ་བྱས་པ་ལས་སྤྱིལ་བུའམ། ཕུག་ལྟ་བུའི་རྣམ་པར་བསྒོམ་པ་ནི་མ་ཡིན་ནོ། ། དེ་དག་ནི་དཔའ་བོ་དང་རྣལ་འབྱོར་མ་རྣམས་མེ་ལོང་ལ་བཞིན་གྱི་དཀྱིལ་འཁོར་སྣང་བ་བཞིན་དུ་སྣང་ལ་རང་བཞིན་མེད་པར་བསམ་པར་བྱའོ། ། དེ་ལྟར་ལྷ་དྲུག་ཅུ་པོ་ཐམས་ཅད་ནི་ཐུགས་ཀའི་གཙོ་བོ་ལ་ཞལ་ཕྱོགས་པའི་ཚུལ་དུ་ཡིན་ཏེ། སྟེང་གི་ལྷ་རྣམས་ནི་འོག་ཏུ་གཟིགས་པ། འོག་གི་ལྷ་རྣམས་ནི་སྟེང་དུ་གཟིགས་པ།
ཐད་ཀ་རྣམས་ནི་ཐད་ཀར་གཟིགས་པ་ཡིན་ནོ། ། དེ་ཡང་སྤྱིར་ཕྱི་དང་ནང་གི་དཀྱིལ་འཁོར་གྱི་ལྷ་ཐམས་ཅད་གཙོ་བོ་ལ་ཞལ་གཟིགས་པ་ནི་གཙོ་བོ་ཐུགས་ཀྱི་རང་བཞིན་ཆོས་ཀྱི་དབྱིངས་ཀྱི་ཡེ་ཤེས་ཡིན་ལ། ཡེ་ཤེས་ཐམས་ཅད་དེར་འདུས་པར་མཚོན་པའི་ཚུལ་གྱི་བརྡ་ཡིན་ནོ། ། དེ་ལ་ཡི་གེ་རྣམས་ནི་གང་ཞེ་ན། པུ་ཛཱ་ཨཽ་ཨ་གོ་རཱ་དེ་མཱ། ཀཱ་ཨོ་ཏྲི་ཀོ་ཀ་ལ་ཀ་ཧི། པྲེ་གྲྀ་སཽ་སུ་ན་སི་མ་ཀུ། ཞེས་བྱའོ། ། དེ་དག་ཀྱང་རིམ་པ་བཞིན་དུ་རྒྱས་པར་བརྗོད་ན། གོ་རིམ་ཇི་ལྟ་བར་སྤྱི་བོར་པུལླཱི་ར་མཱ་ལ་ཡར་ཁཎྜ་ཀ་པཱ་ལི་དང་རབ་ཏུ་གཏུམ་མོའོ། །
སྤྱི་གཙུག་ཛཱ་ལནྡྷ་ར་མ་ཧཱ་ཀངྐ་ལ་དང་གཏུམ་པའི་མིག་ཅན་མའོ། ། རྣ་བ་གཡས་པ་ཨཽ་ཌྱ་ནར་ཀཾ་ཀ་ལ་དང་འོད་ལྡན་མའོ། ། ལྟག་པ་ཨརྦུ་དཱར་མཆེ་བ་རྣམ་པར་གཙིགས་པ་དང་སྣ་ཆེན་མ་སྟེ་གནས་སོ། ། རྣ་བ་གཡོན་པ་གོ་དཱ་ཝ་རཱིར་སུ་ར་བེ་རི་དང་བརྟན་པའི་བློ་ཅན་མའོ། ། སྨིན་མཚམས་རཱ་མེ་ཤྭ་རཱིར་ཨ་མཱི་ཏ་བྷ་དང་མིའུ་ཐུང་མའོ། ། མིག་གཉིས་དེ་བཱི་ཀོ་ཊར་རྡོ་རྗེའི་འོད་དང་ལངྐའི་དབང་ཕྱུག་མའོ། ། ཕྲག་པ་གཉིས་མཱ་ལ་ཝར་རྡོ་རྗེའི་སྐུ་དང་ཤིང་གྲིབ་མ་ནི་ཉེ་བའི་གནས་ཏེ་ཐུགས་ཀྱི་འཁོར་ལོ་ནམ་མཁའ་ལ་སྤྱོད་པ་ཐམས་ཅད་ཀྱང་མདོག་སྔོན་པོའོ། ། མཆན་ཁུང་ཀཱ་མ་རཱུ་པར་མྱུ་གུ་ཅན་དང་ས་སྲུང་མའོ། ། ནུ་མ་གཉིས་ཨོ་ཊེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ་སྟེ་ཞིང་ངོ༌། ། ལྟེ་བ་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མའོ། །
སྣ་རྩེ་ཀོ་ས་ལར་བཛྲ་ཧཱུྃ་ཀ་ར་དང་ཆང་འཐུང་མ་སྟེ་ཉེ་བའི་ཞིང་ངོ༌། ། ཁ་ཀ་ལིཾ་གར་རབ་ཏུ་བཟང་མོ་དང་ཤྱཱ་མ་དེ་བཱིའོ། ། མགྲིན་པ་ལམྦཱ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ་སྟེ་ཚནྡོ་ཧའོ། ། སྙིང་ཀཱཉྩིར་འཇིགས་བྱེད་ཆེན་པོ་དང་རྟ་རྣ་མའོ། ། འདོམ་པར་ཧི་མཱ་ལ་ཡར་མིག་མི་བཟང་དང་བྱ་གདོང་མ་སྟེ་ཉེ་བའི་ཚནྡོ་ཧ་སྟེ་གསུང་གི་འཁོར་ལོ་ས་ལ་སྤྱོད་པ་སྟེ་ཐམས་ཅད་ཀྱང་མདོག་དམར་པོའོ། ། མཚན་མ་པྲེ་ཏ་པུ་རིར་སྟོབས་པོ་ཆེ་དང་ཙཀྲ་བེ་གེའོ། ། བཤང་ལམ་གྲྀ་ཧ་དེ་ཝར་རིན་ཆེན་རྡོ་རྗེ་དང་ཁཎྜ་རོ་ཧཱ་སྟེ་འདུ་བའོ། ། བརླ་གཉིས་སཽ་རཱཥྚར་རྟ་མགྲིན་དང་ཤཽཎྜི་ནཱིའོ། ། བྱིན་པ་གཉིས་སུ་ཝརྞ་དྭཱི་པར་ནམ་མཁའི་སྙིང་པོ་དང་ཙཀྲ་ཝརྨི་ནཱི་སྟེ་ཉེ་བའི་འདུ་བ་ཅན་ནོ། ། སོར་མོ་བཅུ་དྲུག་ན་ག་རར་ཤྲཱི་ཧེ་རུ་ཀ་དང་ཤིན་ཏུ་དཔའ་མོའོ། །
བོལ་གོང་གཉིས་སིནྡྷུར་པདྨ་གར་གྱི་དབང་ཕྱུག་དང་སྟོབས་ཆེན་མ་སྟེ་དུར་ཁྲོད་དོ། ། མཐེ་བོང་གཉིས་མ་རོར་རྣམ་པར་སྣང་མཛད་དང་ཙཀྲ་ཝརྟི་ནཱིའོ། ། པུས་མོ་གཉིས་ཀུ་ལུ་ཏཱར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་ཉེ་བའི་དུར་ཁྲོད་དེ་སྐུའི་འཁོར་ལོ་ས་འོག་ན་སྤྱོད་པ་སྟེ་ཐམས་ཅད་ཀྱང་ཁ་དོག་དཀར་པོའོ། ། ཁཎྜ་ཀ་པཱ་ལི་ལ་སོགས་པའི་དཔའ་བོ་རྣམས་ནི་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ་སྟེ། རྒྱན་དང་ཆ་ལུགས་རྣམས་ནི་བཅོམ་ལྡན་འདས་གཙོ་བོ་བཞིན་ནོ། ། རབ་ཏུ་གཏུམ་མོ་ལ་སོགས་པ་དཔའ་མོ་རྣམས་ནི་ཞལ་གཅིག་ཕྱག་གཉིས་པ་གྲི་གུག་དང་ཐོད་པ་བསྣམས་པ་སྟེ་རྒྱན་དང་ཆ་ལུགས་རྣམས་ནི་རྡོ་རྗེ་ཕག་མོ་ཇི་ལྟ་བ་བཞིན་ནོ། ། ཐམས་ཅད་ཀྱང་ས་བཅུ་ཡོངས་སུ་རྫོགས་པའི་རང་བཞིན་ནོ། ། སྙིང་གའི་ཕྱི་སྐོར་འདབ་མ་བརྒྱད་ལ་རང་བཞིན་གྱིས་གནས་པའི་ཧཱུྃ་རིང་པོ་བརྒྱད་ནི་སྒོ་མཚམས་མ་བརྒྱད་དེ། ཤར་དུ་ཁྭ་གདོང་མ་ནག་མོ། བྱང་དུ་འུག་གདོང་མ་ལྗང་གུ།
ནུབ་ཏུ་ཁྱི་གདོང་མ་དམར་མོ། ལྷོར་ཕག་གདོང་མ་སེར་མོ། ཤར་ལྷོར་གཤིན་རྗེ་བརྟན་མ་གཡས་སྔོ་གཡོན་སེར་བ། ལྷོ་ནུབ་ཏུ་གཤིན་རྗེ་ཕོ་ཉ་མ་གཡས་སེར་གཡོན་དམར་བ། ནུབ་བྱང་དུ་གཤིན་རྗེ་མཆེ་བ་མ་གཡས་དམར་གཡོན་ལྗང་བ། བྱང་ཤར་དུ་གཤིན་རྗེ་འཇོམ་མ་གཡས་ལྗང་གཡོན་སྔོ་བའོ། ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་པ། གཡས་གྲི་གུག་གཡོན་ཐོད་པ་གྲུ་མོ་ན་ཁ་ཊྭཱཾ་ག གདན་རོའི་སྟེང་ན་ཞབས་གཡོན་བརྐྱང་པས་བཞུགས་པ། གཅེར་བུ་སྐྲ་གྲོལ་བ།
རུས་པའི་རྒྱན་ལྔས་བརྒྱན་པའོ། ། དེ་ལྟར་ལྷའི་རྣམ་པའི་དམིགས་པ་སྒོམ་པ་བློས་མི་ནུས་པ་རྣམས་དང་ཡང་གང་ཟག་མཆོག་ལྷའི་རྣམ་པ་ལ་དམིགས་པ་བརྟན་པ་ཡི་གེ་ལ་བློ་སྦྱང་བར་འདོད་པ་གཉིས་ཀྱིས་ནི་ལྷའི་གནས་རྣམས་སུ་སོ་སོའི་ཡི་གེ་རྣམས་བསྒོམ་ཞིང་གསལ་གདབ་པར་བྱ་སྟེ། ཧཱུྃ་ལྃ་མྃ་པྃ་ཏཱྃ་པུ་ཛཱ་ཞེས་བྱ་བ་ལ་སོགས་པ་ནས་ཧཱུྃ་རིང་པོ་བརྒྱད་ཀྱི་བར་དུ་བསྒོམ་པར་བྱའོ། ། ཡང་ན་བློ་དམན་པས་ཡི་གེ་ཙམ་ཡང་བསྒོམ་པར་མི་ནུས་པ་དང༌། གང་ཟག་དབང་པོ་མཆོག་ཡི་གེ་ལ་བློ་སྦྱང་ནས་ཡི་གེའི་རྟེན་རྩ་ཙམ་ལ་བློ་སྦྱང་བར་འདོད་པ་གཉིས་ཀྱིས་ནི་ཡི་གེའི་རྟེན་ལུས་ཀྱི་ཆ་ཤས་ཀྱི་གནས་ཀྱི་རྩ་ཙམ་ལ་བློ་སྦྱང་ཞིང་བསྒོམ་པར་བྱ་སྟེ། དེ་ལྟར་རྩའམ་ཡི་གེའམ་ལྷ་སུམ་ཅུ་སོ་བདུན་མེ་ལོང་གི་གཟུགས་བརྙན་བཞིན་གསལ་བར་བསྐྱེད་ནས། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་དག་པ་དྲན་པར་བྱ་སྟེ། བདག་གི་ལུས་ཀྱི་གནས་ཀྱི་སྒོ་ནས་ཕྱེ་བའི་ལྷ་སུམ་ཅུ་སོ་བདུན་པོ་འདི་དག་ཀྱང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡིན་ཞིང༌། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་ལྷའི་ངོ་བོ་རྣམ་པར་དག་པ་ཡིན་ནོ་ཞེས་དྲན་པར་བྱའོ། ། འདི་ལ་སོ་སོ་ནས་དག་པ་རྒྱས་པར་དྲན་པ་ནི་མི་དགོས་སོ། །
དེ་ནས་གཞུང་འདི་ན་མེད་ཀྱང་ཀུན་ཏུ་སྤྱོད་པའི་གཞུང་ནས་འབྱུང་བའི་སྔགས་ཀྱི་བྱིན་གྱིས་བརླབ་པར་བྱ་སྟེ། ངག་ཏུ་ཨོཾ་ཨཱཿཧཱུྃ་སརྦ་བཱི་ར་ཡོ་གི་ནཱི་ཀཱ་ལ་ཝཱཀ་ཙིཏྟ་བཛྲ་སྭ་བྷཱ་པ་ཨཱཏྨ་ཀོ྅་ཧཾ། ཞེས་བརྗོད་དེ་དེའི་དོན་དྲན་པར་བྱ་བ་ནི་ཨོཾ་ཞེས་བརྗོད་པའི་ཚེ་ལུས་ཀྱི་དཀྱིལ་འཁོར་གྱི་སྐུའི་འཁོར་ལོ་དང་འཛམ་བུའི་གླིང་ན་བཞུགས་པའི་སྐུའི་འཁོར་ལོ་དང་འོག་མིན་ན་ལོངས་སྤྱོད་རྫོགས་པའི་སྐུའི་འཁོར་ལོ་དེ་གསུམ་དྲན་པར་བྱ། དེ་བཞིན་དུ་ཨཱཿཞེས་བརྗོད་པས་གསུང་གི་འཁོར་ལོ་གསུམ་དྲན་པར་བྱ། ཧཱུྃ་ཞེས་བརྗོད་པས་ཐུགས་ཀྱི་འཁོར་ལོ་གསུམ་དྲན་པར་བྱ། སརྦ་བཱི་ར་ཡོ་གི་ནཱི་ཞེས་པ་ནི་དཔའ་བོ་དང་རྣལ་འབྱོར་མ་ཐམས་ཅད་ཅེས་བྱ་བ་ཡིན་ཏེ། རྟེན་དང་བརྟེན་པར་བཅས་པའི་ལྷ་དྲུག་ཅུ་རྩ་གཉིས་པོ་ཐམས་ཅད་དྲན་པར་བྱ། ཀཱ་ཡ་ཞེས་བརྗོད་པས་སྐུ་གསུམ་དབྱེར་མི་ཕྱེད་སྙམ་དུ་བསམ། ཝཱཀ་ཅེས་བརྗོད་པས་གསུང་གསུམ་དབྱེར་མི་ཕྱེད་སྙམ་དུ་བསམ། ཙིཏྟ་ཞེས་བརྗོད་པས་ཐུགས་ཀྱི་འཁོར་ལོ་གསུམ་དབྱེར་མི་ཕྱེད་སྙམ་དུ་བསམ།
བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བརྗོད་པས་གཉིས་སུ་མེད་པ་དབྱེར་མི་ཕྱེད་པ་རྡོ་རྗེའི་རང་བཞིན་དེ་ཉིད་ང་ཡིན་ནོ་སྙམ་དུ་བསམས་ལ། ཨོཾ་བཛྲ་ཤུདྡྷ་སྶརྦ་དྷརྨཱ་བཛྲ་ཤུདྷོ྅ཧཾ་ཞེས་བརྗོད་པས་དངོས་པོ་ཐམས་ཅད་ཀྱང་ལྷའི་རང་བཞིན་ཡིན་ལ། དེ་དག་ཀྱང་བདག་གི་ལུས་དང་ཐ་མི་དད་ཅིང་དེ་དག་ཀྱང་སངས་རྒྱས་ཀྱི་སྐུ་གསུང་ཐུགས་ཀྱི་རྡོ་རྗེའི་རང་བཞིན་དུ་དག་གོ་ཞེས་དྲན་པར་བྱའོ། ། དེ་ལྟར་སྔགས་བརྗོད་པ་ལན་གསུམ་དང་དྲན་པར་བྱ་བ་ལན་གསུམ་གྱིས་ནི་ལུས་ཀྱི་དཀྱིལ་འཁོར་དེ་ཉིད་སྔགས་ཀྱི་བྱིན་གྱིས་བརླབས་ཏེ་བརྟན་པར་བྱ་བའོ། ། དེ་ནས་གོ་ཆ་བཅིང་བ་བརྗོད་པར་བྱ་སྟེ། གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་སྔགས་རྣམས་བསྒོམས་ལ་ལྷ་དེ་དང་དེར་མོས་པ་བྱ་ཞིང་ངག་ཏུ་ཡང་བརྗོད་པར་བྱའོ། ། དེ་དག་ཀྱང་གང་ཞེ་ན། བཅོམ་ལྡན་འདས་ཀྱི་ཐུགས་ཀར་ཨོཾ་ཧ་དཀར་པོ་རྡོ་རྗེ་སེམས་དཔར་མོས་པ་བྱ། དེ་བཞིན་དུ། མཚོག་མར་ན་མ་ཧི་སེར་པོ་རྣམ་སྣང༌།
སྤྱི་གཙུག་ཏུ་སྭཱ་ཧཱ་ཧུ་དམར་པོ་པདྨ་གར་གྱི་དབང་ཕྱུག ཕྲག་པ་གཉིས་སུ་བཽ་ཥ་ཊ་ཧེ་ནག་པོ་དཔལ་ཧེ་རུ་ཀ མིག་གཉིས་སུ་ཧཱུྃ་ཧཱུྃ་ཧོ་སེར་པོ་རྡོ་རྗེ་ཉི་མ། ཚིགས་ཆེན་བརྒྱད་ལ་ཕཊ་ཧྃ་ལྗང་གུ་བཅོམ་ལྡན་འདས་རྟ་མཆོག་ཏུ་མོས་པ་བྱ། ཡབ་ཀྱི་བཞིན་དུ་ཡུམ་ལ་ཡང་བསམ་ཞིང་ལྷ་ཐམས་ཅད་ལ་ཡང་ཡོད་པར་མོས་པ་ཙམ་བྱའོ། ། ཡང་ཡུམ་གྱི་ལྟེ་བའི་དཀྱིལ་འཁོར་དུ་ཨོཾ་བྃ་དམར་མོ་ནི་རྡོ་རྗེ་ཕག་མོར་མོས་པ་བྱའོ། ། དེ་བཞིན་དུ་སྙིང་གར་ཧྃ་ཡོཾ་སྔོན་མོ་ནི་གཤིན་རྗེ་མ། ཁར་ཧྲིཾ་མྃ་དཀར་མོ་ནི་རྨོངས་བྱེད་མ། མགོ་བོར་ཧྲེཾ་ཧྲིཾ་སེར་མོ་ནི་སྦྱིན་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་ནི་སྐྲག་བྱེད་མ།
ཚིགས་ཆེན་བརྒྱད་ལ་ཕཊ་ཕཊ་དུད་ཁ་ནི་ཙཎྜི་ཀར་མོས་པ་བྱ་སྟེ། དེ་ལྟར་ཡབ་ཀྱི་བཞིན་དུ་ཡུམ་ལ་ཡང་བསྒོམ་ཞིང༌། ལྷ་ཐམས་ཅད་ལ་ཡང་གནས་པར་མོས་པ་ཙམ་བྱའོ། ། དེ་དག་ཀྱང་རིམ་པ་བཞིན་དུ་རྡོ་རྗེ་སེམས་དཔའ་དང་རྡོ་རྗེ་ཕག་མོ་ནས་རྟ་མཆོག་དང་ཙཎྜི་ཀཱའི་བར་དུ་ཡབ་ཡུམ་གཉིས་སུ་མེད་པ་ཡིན་པས་ན། ཡབ་ཀྱི་ཡི་གེ་རྣམས་ཀྱི་གནས་སུ་ཡང་ཡུམ་གྱི་ཡི་གེ་རྣམས་གཉིས་སུ་མེད་པར་བཞུགས་པར་མོས་ཤིང་ཡུམ་གྱི་ཡི་གེ་རྣམས་ཀྱི་གནས་སུ་ཡང་ཡབ་ཀྱི་ཡི་གེ་རྣམས་བཞུགས་པར་མོས་པ་བྱའོ། ། གོ་ཆ་བཅིང་བ་བསྟན་ཟིན་ཏོ།། །། དེ་ནས་ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བ་ནི་ལུས་ཀྱིས་ལག་པའི་མཛུབ་མོ་གཉིས་མདུད་གུང་མོ་གཉིས་སྦྱར། མཐེ་བོང་གཉིས་ཀྱང་སྦྱར། སོར་མོ་ལྷག་མ་རྣམས་འབར་བའི་ཚུལ་དུ་བྱས་པའི་ཕྱག་རྒྱ་དཔྲལ་བའི་གནས་སུ་བཞག་པ་གཡོན་སྐོར་དུ་བསྒྱུར། མིག་གྱེན་དུ་ལྟ་བ་དང་བཅས་པ་གདོང་བསྒྱུར།
རྐང་པ་གཡས་པས་གཡོན་པ་མནན་ལ། ངག་ཏུ་ཕཻཾ་ཞེས་བརྗོད་ཅིང་སེམས་ཀྱིས་སྙིང་གའི་ཧཱུྃ་ལས་འོད་ཟེར་ལྕགས་ཀྱུ་ལྟ་བུ་སྤྲོས་ཏེ་ཐུགས་བསྐུལ་ནས་མདུན་གྱི་ནམ་མཁའི་གནས་སུ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་འཁོར་ལོ་སྤྱན་དྲངས་ལ། ཕྱི་མཆོད་དང་ཡིད་མཆོད་ཀྱིས་མཆོད་དེ། ཛཿཞེས་བརྗོད་པས་ཉེ་བར་བྱོན། ཧཱུྃ་ཞེས་བརྗོད་པས་རྟེན་དང་བརྟེན་པ་སོ་སོ་ལ་ཐིམ། བྃ་ཞེས་བརྗོད་པས་ཡེ་ཤེས་པ་དང་དམ་ཚིག་པ་ཆུ་ལ་ཆུ་བཞག་པ་བཞིན་དུ་འདྲེས། ཧོཿཞེས་བརྗོད་པས་བདག་དམ་ཚིག་སེམས་དཔའ་ཡེ་ཤེས་སེམས་དཔའི་ངོ་བོར་གྱུར་ནས་བདག་ཉིད་སངས་རྒྱས་ཐམས་ཅད་ཀྱི་རང་བཞིན་ཡིན་ནོ་སྙམ་དུ་ང་རྒྱལ་བྱའོ། ། དེ་ནས་ཡང་ངག་ཏུ་ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ་ཞེས་བརྗོད་ཅིང་སེམས་ཀྱིས་སྔགས་དེའི་དོན་ཡེ་ཤེས་ཀྱི་རྣལ་འབྱོར་གྱི་ངོ་བོར་ཆོས་ཐམས་ཅད་དག་ལ་བདག་ཀྱང་དེའི་ངོ་བོར་དག་གོ་ཞེས་བསམ་ཞིང༌། ལུས་ཀྱིས་སྙིང་གར་རྣམ་ལྔ་འདོད་པའི་བསྐོར་བ་བྱས་ནས་མཐར་འཁྱུད་པའི་ཚུལ་དུ་བྱའོ། ། ཡེ་ཤེས་ཀྱི་དཀྱིལ་འཁོར་དགུག་གཞུག་བྱའོ།། །།
དེ་ནས་དབང་བསྐུར་བ་བརྗོད་པར་བྱ་སྟེ། གོང་གི་ཡེ་ཤེས་ཀྱི་འཁོར་ལོ་སྤྱན་དྲངས་པའི་སྐབས་ཀྱི་ལུས་ཀྱི་ཕྱག་རྒྱ་དང༌། སྔགས་དང་ཏིང་ངེ་འཛིན་གྱིས་དབང་བསྐུར་གྱི་ལྷ་དྲུག་ཅུ་རྩ་གཉིས་ཀྱིས་དཀྱིལ་འཁོར་མདུན་གྱི་ནམ་མཁར་སྤྱན་དྲངས། ཕྱི་མཆོད་དང་ཡིད་མཆོད་ཀྱིས་མཆོད། ཁྱེད་རྣམས་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། དེ་བཞིན་གཤེགས་པ་དེ་རྣམས་ཀྱི་ཕྱག་ན་ཡེ་ཤེས་ཀྱི་བདུད་རྩིས་གང་བའི་བུམ་པས་སྤྱི་བོ་ན་མར་དབང་བསྐུར་ཞིང༌། ངག་ཏུ། ཇི་ལྟར་བལྟམས་པ་ཙམ་གྱིས་ཀྱང༌། ། དེ་བཞིན་གཤེགས་ཀུན་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་ཁྲུས་བྱའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ་ཞེས་བརྗོད་ཅིང་དབང་བསྐུར་བས། ལུས་ཐམས་ཅད་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་གང་སྟེ་ལུས་ངག་ཡིད་གསུམ་གྱི་དྲི་མ་སྦྱངས་ནས་ཆུ་ལྷག་མ་ཡར་ལུད་པ་ལས་རིགས་ཀྱི་བདག་པོས་དབུར་བརྒྱན་པར་བསམས་ཏེ། དེ་ཡང་བཅོམ་ལྡན་འདས་གཙོ་བོ་ལ་གཙོ་བོ་ཉིད་ཀྱིས་དབུར་བརྒྱན་པར་བསམ། སྙིང་པོའི་རྣལ་འབྱོར་མ་བཞི་ལ་རིན་འབྱུང་གིས། ཐུགས་ཀྱི་འཁོར་ལོའི་ལྷ་རྣམས་ལ་མི་བསྐྱོད་པ། གསུང་གི་རྣམས་ལ་འོད་དཔག་མེད། སྐུའི་རྣམས་ལ་རྣམ་སྣང༌། སྒོ་མཚམས་མ་བརྒྱད་ལ་དོན་ཡོད་གྲུབ་པས་དབུར་བརྒྱན་པར་བསམ་པར་བྱའོ། ། དབང་བསྐུར་བ་དེ་དག་གི་དུས་སུ་དཀྱིལ་འཁོར་གྱི་འཁོར་ལོ་དེ་དག་གི་ཐུགས་ཀ་ནས་སྒོ་མཚམས་མ་བརྒྱད་དཔག་ཏུ་མེད་པ་སྤྲོས་ཏེ།
བདག་གི་དཀྱིལ་འཁོར་ལ་མཆོད་པ་དང༌། བཀྲ་ཤིས་ཀྱི་གླུ་དང༌། བགེགས་བསྐྲད་པས་ནམ་མཁའི་ཁམས་ཐམས་ཅད་གང་བར་བསམ་པར་བྱའོ། ། རིགས་ཀྱི་བདག་པོའི་རྒྱས་བཏབ་པའི་རྗེས་ལ། དབང་བསྐུར་གྱི་ལྷ་དེ་དག་གཤེགས་སུ་གསོལ་བའམ་མི་དམིགས་པར་བྱ་བའམ། བདག་གི་ལུས་ལ་བསྡུ་བ་དང་གསུམ་ནི་རང་གི་བློ་ལ་ཇི་ལྟར་བདེ་བར་བྱའོ། ། དེ་དག་ནི་བདག་ཉིད་སངས་རྒྱས་སུ་བསྐྱེད་པའོ།། །། དེ་ནས་དེ་ལ་མཆོད་པ་བྱ་བ་ནི་རྣམ་པ་དྲུག་སྟེ། སྔགས་ཀྱི་མཆོད་པ་དང༌། ཕྱིའི་མཆོད་པ་དང༌།
བདུད་རྩིའི་མཆོད་པ་དང༌། མཉེས་པའི་མཆོད་པ་དང༌། ཡིད་ལས་བྱུང་བའི་དང༌། བསྟོད་པའི་མཆོད་པའོ། ། དང་པོ་ནི་རྒྱས་པར་བྱེད་པར་སྤྲོ་ན། གསང་སྔགས་ཐམས་ཅད་རྫོགས་པའི་མཆོད་པ་བྱེད་པ་ཡིན་ཏེ། དེ་ནི་ལོགས་སུ་རྟོགས་པར་བྱའོ། ། འདིར་དེ་ཙམ་མི་ནུས་ན་འདི་ལྟར་བྱ་སྟེ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནཱི་ཛཱ་ལ་སཾ་བ་ར་སྭཱ་ཧཱ།
ཨོཾ་བཛྲ་བཻ་རོ་ཙ་ནཱི་ཡཻ་ཧཱུྃ་ཧཱུྃ་ཕཊ། ཨོཾ་ཧྲཱི་ཧ་ཧ་ཧཱུྃ་ཧཱུྃ་ཕཊ། ཨོཾ་སརྦ་བུདྡྷ་ཌཱ་ཀི་ནཱི་ཡཻ་བཛྲ་ཝརྞ་ནཱི་ཡཻ་ཧཱུྃ་ཧཱུྃ་ཕཊ། ཧཱུྃ་ལྃ་མྃ་པྃ་ཏཱྃ་ཞེས་པ་ཡན་ཆད་ཀྱིས་བདེ་ཆེན་འཁོར་ལོའི་ལྷ་ལྔ་གསལ་གདབ་པའི་ཚུལ་གྱིས་མཆོད་དོ། ། དེ་ནས་པུ་ཛཱ་ཨཽ་ཨ་གོརླཱ་དེ་མཱ། ཀཱ་ཨོ་ཏྲི་ཀོ་ཀ་ལ་ཀཱ་ཧི། པྲཻ་གྲྀ་སཽ་སུ་ན་སི་མ་ཀུ། ཞེས་བྱ་བས་ཙཀྲ་གསུམ་གྱི་ལྷ་རྣམས་གསལ་གདབ་པའི་ཚུལ་གྱིས་མཆོད། ཧཱུྃ་རིང་པོ་བརྒྱད་ལན་བརྗོད་པས་དམ་ཚིག་གི་འཁོར་ལོ་གསལ་གདབ་པའི་ཚུལ་གྱིས་མཆོད། སླར་ཡང་ལྷ་ཐམས་ཅད་གསལ་གདབ་པ་བརྟན་པར་བྱ་ཞིང༌།
གོ་ཆ་དང་བཅས་པས་མཆོད་པའི་དོན་དུ། ཨོཾ་ཧ། ན་མ་ཧི། སྭཱ་ཧཱ་ཧུ། བཽ་ཥ་ཊ་ཧེ། ཧཱུྃ་ཧཱུྃ་ཧོ། ཕཊ་ཧྃ། ཨྃ་བྃ་ཧྃ་ཡོཾ། ཧྲིཾ་མྃ། ཧྲེཾ་ཧྲིཾ།
ཧཱུྃ་ཧཱུྃ། ཕཊ་ཕཊ། ཅེས་བཟླས་པས་མཆོད་ཅིང་བརྟན་པར་བྱ་སྟེ། སྔགས་ཀྱི་མཆོད་པའོ། ། དེ་ནས་ཕྱིའི་མཆོད་པ་ནི། དངོས་སུ་བཤམས་པ་ཡོད་ན་ལེགས། མེད་ན་ཡིད་ཀྱིས་སྤྲུལ་པ་ལ་ཡང་ཕྱིའི་མཆོད་པར་མིང་འདོགས་པ་སྟེ། མདུན་དུ་བཤམས་པའམ། ཡིད་ཀྱིས་བསམས་པ་དེ་ཞལ་བཞི་པའི་སྔགས་ཀྱིས་བསངས། སྭ་བྷཱ་ཝའི་སྔགས་ཀྱིས་སྟོང་པར་བསྒོམ།
ཨཱཿབདུན་ལས་ཐོད་པ་བདུན། དེའི་ནང་དུ་ཧཱུྃ་བདུན་ལས་མཆོད་ཡོན་ལ་སོགས་པ་དྭངས་ཤིང་ཐོགས་པ་མེད་པ་ཡེ་ཤེས་ཀྱི་བདུད་རྩིའི་རང་བཞིན་གྱིས་གང་བར་བསམ། བཛྲ་ཨརྒྷཾ་ཞེས་བྱ་བ་ལ་སོགས་པ་རང་རང་གི་སྔགས་ཀྱི་བྱིན་གྱིས་བརླབས། དེ་ནས་སྤྲོས་པ་ལ་དགའ་ན་པདྨའི་བསྐོར་བ་དང༌། རང་རང་གི་ཕྱག་རྒྱ་དང་སྔགས་གསུམ་གསུམ་བརྗོད་ཅིང་དབུལ། ཡང་ན་སྔགས་ཙམ་གྱིས་ཕུལ་ཡང་བཏུབ། དེ་ལ་སྔགས་ནི། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སཾ་བ་ར་མཎྜལ་ཙཀྲ་སརྦ་བཱི་ར་ཡོ་གི་ནཱི་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་བྱ་བས་མཆོད་ཡོན་ཕྱག་ཏུ་དབུལ། དེ་ལ་སྔགས་ཀྱི་དབུར་ཨོཾ་ཞེས་བྱ་བ་ནས་སརྦ་བཱི་ར་ཡོ་གི་ནཱི་ཞེས་པ་ཡན་ཆད་ཐམས་ཅད་ཀྱི་མགོར་འོང་བ་འདྲ་བ་ཡིན་ལ།
པཱ་དྱཾ་པྲ་ཏཱིཙྪ་སྭཱ་ཧཱ་ཞེས་པས་ཞབས་བསིལ་གྱིས་ཞབས་བཀྲུ། དེ་བཞིན་དུ་བཛྲ་པུཥྤེ་ཨཱཿཧཱུྃ་ཞེས་པས་མེ་ཏོག་དབུ་ལ་དབུལ། ཨོཾ་བཛྲ་དྷཱུ་པེ་ཨཱཿཧཱུྃ་ཞེས་པས་བདུག་སྤོས་ཤངས་ལ་དབུལ། ཨོཾ་བཛྲ་དཱི་པེ་ཨཱཿཧཱུྃ་ཞེས་པས་མར་མེ་སྤྱན་ལ་དབུལ། ཨོཾ་བཛྲ་གནྡྷེ་ཨཱཿཧཱུྃ་ཞེས་པས་དྲི་ཐུགས་ཀར་དབུལ། ཨོཾ་བཛྲ་ནཻ་བི་དྱེ་ཨཱཿཧཱུྃ་ཞེས་པས་ཞལ་ཟས་ཞལ་དུ་དབུལ། དེ་ནས་རྡོ་རྗེ་དྲིལ་བུ་གསིལ་ཞིང་ཨོཾ་གྷཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏེ།
པྲ་ཛྙཱ་པཱ་ར་མི་ཏཱ་ནཱ་ད་སཾ་བྷ་བེ་ཏ། བཛྲ་དྷརྨ་ཧྲྀ་ད་ཡ་སནྟྭ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཨ་ཁཾ་སྭཱ་ཧཱ་ཞེས་པའི་སྔགས་ཀྱིས་རོལ་མོ་སྙན་ལམ་དུ་དབུལ། དེ་ནས་ནང་བདུད་རྩིའི་མཆོད་པ་བྱ་སྟེ། བདུད་རྩི་དངོས་སུ་འབྱོར་རམ་བསམས་ཀྱང་རུང་སྟེ། འོག་ནས་འབྱུང་བའི་གཏོར་མ་བཞིན་བྱིན་གྱིས་བརླབས་ལ། ལག་པ་གཡོན་པའི་མཐེ་བོང་དང་སྲིན་ལག་གི་ཐོར་བས་ཐོག་མར་བདག་གི་རྩ་བའི་བླ་མ་གང་ཡིན་པའི་མཚན་ནས་བརྗོད་པ་སྔོན་དུ་འགྲོ་བས་ཨོཾ་ཨཱཿཧཱུྃ་ཞེས་བརྗོད་ཅིང་དབུལ། དེ་ནས་བླ་མ་བརྒྱུད་པ་རྣམས་ཀྱི་མཚན་བརྗོད་པ་སྔོན་དུ་འགྲོ་བས་མཆོད་དེ། ཧེ་རུ་ཀ་དཔལ་དཀྱིལ་འཁོར་དང༌། ། རྡོ་རྗེ་ཕག་མོ་གྷཎྜ་པ། ། རུས་སྦལ་ཞབས་ཅན་འབར་བ་འཛིན། །
ཀརྞ་པ་དང་གུ་ཧྱ་པ། ། རྣམ་རྒྱལ་ཞབས་དང་ཏི་ལོ་པ། ། ནཱ་རོ་པ་དང་ཕམ་ཐིང་པ། ། བློ་གྲོས་གྲགས་པ་རྗེ་བཙུན་མཆོད། ། ཨོཾ་ཨཱཿཧཱུྃ་ཞེས་བརྗོད་ཅིང་མཆོད། དེ་ནས་དཀྱིལ་འཁོར་གྱི་ལྷ་རྣམས་ལ་སྔགས་མཆོད་ཀྱི་སྔགས་ཐམས་ཅད་རྫོགས་པའམ། འདི་ཉིད་ཀྱི་གོང་དུ་བསྟན་པའི་སྔགས་དང་མཐུན་པས་མཆོད་པར་བྱའོ། ། ཡི་གེ་གསུམ་བརྗོད་པས་ཆོས་སྐྱོང་བའི་སྲུང་མ་རྣམས་ལ་ཡང་མཆོད་དེ། ནང་བདུད་རྩིའི་མཆོད་པའོ། ། དེ་ནས་བདག་གི་ལྕེ་ལ་བདུད་རྩི་མྱང་བ་བྱས་པས་ལུས་ཀྱི་ལྷ་ཐམས་ཅད་དགེས་པར་གྱུར་ནས།
ཨོཾ་ཧྲཱི་ཧ་ཧ་ཧཱུྃ་ཧཱུྃ་ཕཊ་ཅེས་པས་ལྷ་ཐམས་ཅད་ཀྱི་ཞལ་ནས་གསུང་བར་བསམས་ལ། བདག་གིས་ཀྱང་བརྗོད་ཅིང་ལག་པ་གཉིས་སྙིང་གར་རྣམ་ལྔ་འདོད་པའི་བསྐོར་བ་བྱ་སྟེ། མཐར་འཁྱུད་པའི་སྟངས་ཀ་བྱས་ལ་བདེ་བ་ཆེན་པོས་མཉེས་པའི་མཆོད་པ་བྱའོ།། །། དེ་ནས་ཡིད་ལས་བྱུང་བའི་མཆོད་པ་ནི་སྤྱི་བོར་ནམ་མཁའ་མཛོད་ཀྱི་ཕྱག་རྒྱ་ཞེས་བྱ་བ་ཐལ་མོ་ཁོང་སྟོང་དུ་སྦྱར་བ་བཅིངས་ལ། མཆོད་པའི་སྤྲིན་བྱང་ཆུབ་སེམས་དཔའི་རྣམ་པར་ཐར་པ་ལས་བྱུང་བ་ལྟ་བུས་ནམ་མཁའི་ཁམས་གང་བས་ལུས་ཀྱི་དཀྱིལ་འཁོར་མཆོད་པར་བསམ་སྟེ། ངག་ཏུ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། གསང་སྔགས་དང་ཕྱག་རྒྱའི་མཐུ་དང༌། བདག་གི་མོས་པ་དང༌།
ཏིང་ངེ་འཛིན་དང༌། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང༌། དཀྱིལ་འཁོར་གྱི་འཁོར་ལོའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག་ཅེས་བརྗོད་ལ། ཕྱག་རྒྱ་བཤིག་ལ། ལག་པ་གཉིས་ཀྱིས་སེ་གོལ་གཏོགས། ཡང་ཕྱག་རྒྱ་སྤྱི་བོར་བཅིངས་ལ། ཨོཾ་སརྦ་བིཏ་པུ་ར་པུ་ར། སུ་ར་སུ་ར། ཨཱ་བརྟ་ཨཱ་བརྟ་ཧོ།
ན་མཿས་མནྟ་བུདྡྷ་ནཱཾ། ཨ་བྷི་སྨ་ར་ཡེ་སྥ་ར་ཎ་ཨི་མཾ་ག་ག་ན་ཁཾ། དྷརྨ་དྷཱ་ཏུ་ཨཱ་ཀཱ་ཤ ས་མནྟ་མཾ། སརྦ་ཏ་ཐཱ་ག་ཏ་ཨ་པ་རི་ཤོ་དྷ་ཡེ། མཎྜ་ལེ་མ་མ་པྲ་ཎི་དྷི། པུ་ཎྱ་ཛྙཱ་ན་བ་ལེ་ན། སརྦ་ཏ་ཐཱ་ག་ཏ་བ་ལེ་ན། བནྡྷ་སྭསྠཱ་ན། བ་ལེ་ན་ཙསྭཱ་ཧཱ།
ཞེས་བརྗོད་ལ་ཕྱག་རྒྱ་བཀྲོལ་ལ་ལག་པ་གཉིས་ཀྱིས་སེ་གོལ་བརྡབ། ཡང་ཕྱག་རྒྱ་ལན་ཅིག་བཅས་ལ་བཀྲོལ་ཏེ་ལག་པ་གཉིས་ཀས་སེ་གོལ་བརྡབ་པར་བྱའོ། ། ཡིད་མཆོད་དོ། ། དེ་ནས་རྡོ་རྗེ་དྲིལ་བུ་འཛིན་པས་བསྟོད་པ་བྱ་སྟེ། ཨོཾ་ན་མོ་བྷ་ག་ཝ་ཏེ། ཝཱི་རེ་ཤཱ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་ཀལྤཱགྣི་སཾ་ནི་བྷཱ་ཡ་ཧཱུྃ་ཧཱུྃ་ཕཊ། ཨོཾ་ཛ་ཊཱ་མ་ཀུ་ཊོཊྐ་ཊཱ་ཡ་ཧཱུྃ་ཧཱུྃ་ཕཊ། ཨོཾ་དཾཥྚྲཱ་ཀ་རཱ་ལོ་གྲ་བྷཱི་ཥ་ཎ་མུ་ཁཱ་ཡ་ཧཱུྃ་ཧཱུྃ་ཕཊ། ཨོཾ་ས་ཧ་སྲ་བྷུ་ཛ་བྷཱ་སུ་རཱ་ཡ་ཧཱུྃ་ཧཱུྃ་ཕཊ།
ཨོཾ་པ་ར་ཤུ་པཱ་ཤོ་དྱ་ཏ་ཤཱུ་ལ་ཁ་ཊྭཱཾ་ག་དྷཱ་རྀ་ཎེ་ཧཱུྃ་ཧཱུྃ་ཕཊ། ཨོཾ་བྱཱ་གྷྲ་ཛི་ནཱམྦ་ར་དྷ་རཱ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་དྷཱུམ་བྲཱནྡྷ་ཀཱ་ར་ཝ་པུ་ཥཱ་ཡ་ཧཱུྃ་ཧཱུྃ་ཕཊ། ཅེས་ཡབ་ཀྱི་རྐང་པ་བརྒྱད་པ་དང༌། ཨོཾ་ན་མོ་བྷ་ག་ཝ་ཏི་བཛྲ་བཱ་ར་ཧཱི་བཾ་ཧཱུྃ་ཧཱུྃ་ཕཊ། ཨོཾ་ན་མཿཨཱརྻཱ་བ་རཱ་ཛི་ཏེ་ཏྲཻ་ལོ་ཀྱ་མཱ་ཏེ་མ་ཧཱ་བིཛྱེ་ཤྭ་རི་ཧཱུྃ་ཧཱུྃ་ཕཊ། ཨོཾ་ན་མཿསརྦ་བྷཱུ་ཏ་བྷ་ཡ་བ་ཧེ་མ་ཧཱ་བཛྲེ་ཧཱུྃ་ཧཱུྃ་ཕཊ། ཨོཾ་ན་མོ་བཛྲཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་བ་ཤྱ་ཀ་རི་ན་ཏྲ་བྷྲ་མ་ཎི་ཧཱུྃ་ཧཱུྃ་ཕཊ། ཨོཾ་ན་མ་ཤྴོ་ཥ་ཎི་རོ་ཥ་ཎི་ཀྲོ་དྷེ་ཀ་རཱ་ལི་ནི་ཧཱུྃ་ཧཱུྃ་ཕཊ། ཨོཾ་ན་མསྟྲཱ་ས་ནི་མཱ་ར་ཎི་པྲ་བྷེ་ད་ནི་པ་རཱ་ཛ་ཡེ་ཧཱུྃ་ཧཱུྃ་ཕཊ།
ཨོཾ་ན་མོ་བི་ཛ་ཡེ་ཛམྦྷ་ནི་སྟམྦྷ་ནི་མོ་ཧ་ནི་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་བྷ་ར་ཧཱི་མ་ཧཱ་ཡོ་གཱི་ནི་ཀཱ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ། ཅེས་བྱ་བ་ཡུམ་གྱི་རྐང་པ་བརྒྱད་ཀྱིས་བསྟོད་པ་བྱའོ། ། སྤྲོས་པ་ལ་དགའ་ན། ཆོས་དབྱིངས་རྣམ་དག་དབྱིངས་ལས་མ་གཡོས་ཤིང༌། ། ཞེས་པ་ལ་སོགས་པ་དང༌། རྒྱལ་བ་སྤྲུལ་པ་དུས་མཐའི་མེ་ལྟར་རབ་ཏུ་འཇིགས་མཛད་ཅིང༌། ། ཞེས་པ་ལ་སོགས་པ་རྣམས་ཀྱིས་བསྟོད་པ་བྱའོ། ། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་བྱ་བ་བསྟན་ཟིན་ཏོ།། །། དེ་ནས་ཚེས་བཅུའི་མཆོད་པ་ལ་སོགས་པའི་དུས་སུ་ནི་མཆོད་པའི་རྗེས་ཁོ་ན་ལ་གཏོར་མ་ལ་འཇུག་པ་ཡིན་ལ།
མངོན་པར་རྟོགས་པ་ནར་མའི་སྐབས་སུ་མཆོད་པའི་རྗེས་ཁོ་ན་ལ་བཟླས་པ་བྱེད་པ་ཡིན་པས་དེ་བརྗོད་པར་བྱ། གསང་སྔགས་གང་བཟླས་པ་ཡབ་ཀྱི་ཐུགས་ཀའི་ཧཱུྃ་ལས་བྱུང༌། ཞལ་ནས་འཐོན་པས་ཡུམ་གྱི་ཞལ་དུ་ཞུགས་སྐུའི་དབྱིབས་བརྒྱུད། ཡུམ་གྱི་པདྨ་ནས་ཡབ་ཀྱི་གསང་བའི་རྡོ་རྗེའི་བུ་གར་ཞུགས་སྐུའི་དབྱིབས་བརྒྱུད་དེ་ཐུགས་ཀའི་ཧཱུྃ་ལ་ཐིམ་པའི་ཚུལ་གྱིས་ཏེ། དེ་ཡང་ཞི་བ་ལ་ཁ་དོག་དཀར་པོ། སྔགས་གཅིག་ལ་གཅིག་འབྲེལ་བ་མདའི་ཤུགས་ཀྱིས་རབ་ཏུ་འགྲོ་བ་ཞེས་བྱ་བ་དང༌། རྒྱས་པ་ལ་ཁ་དོག་སེར་པོ་སྔགས་རྣམས་བུངས་བསྐྱེད་ནས་སྒྲོའི་ཆུན་པོ་ལྟ་བུའི་ཚུལ་གྱིས་འགྲོ་བ་ཞེས་བྱ་བ་དང༌། དབང་ལ་ཁ་དོག་དམར་པོ་སྔགས་གཅིག་གི་མཇུག་ལ་གཅིག་གི་མགོས་འཁྱུད་ནས་འགྲོ་བ་སྟེ་ལྕགས་སྒྲོག་ལྟ་བུ་ཞེས་བྱ་བ་དང༌། དྲག་པོ་ལ་ཁ་དོག་ནག་པོ་ཡབ་ཡུམ་གྱི་སྔགས་སྲད་བུ་བསྒྲིལ་བ་ལྟ་བུ་ཞེས་བྱ་བའི་ཚུལ་གྱིས་བཟླས་ཏེ། དེ་ཡང་མཆོག་བསྒྲུབ་པ་ལ་ནི་རིན་ཆེན་བཞི་ཞེས་བྱ་བ།
རྩ་སྔགས་གཉིས་དང༌། སྙིང་པོ་གཉིས་དང༌། ཉེ་སྙིང་གཉིས་དང༌། གོ་ཆ་གཉིས་ཏེ་བཞི་པོ་དེ་གང་མོས་པ་གཉིས་སུ་མེད་པར་ཟློ་བ་ཡིན་ཏེ། རྩ་སྔགས་མ་ཡིན་པ་ནི་གཞུང་འདི་ཉིད་ནས་འབྱུང་བ་ཡིན་ནོ། ། ཡང་རིན་ཆེན་བཞི་གཉིས་སུ་མེད་པ་མ་ཡིན་པར་ཡབ་ཡུམ་གྱི་སྔགས་ཁ་ཕྲལ་ལ་ཟློ་བ་སྤྲོ་བའི་རིགས་དང༌། ཡང་གསང་སྔགས་བཞི་པོ་ལ་བརྟེན་ནས་ཕྲིན་ལས་བསྒྲུབ་པར་འདོད་པའི་སྒྲུབ་པ་པོས་ནི་ཁ་ཕྲལ་བ་སོ་སོར་བཟླས་ཀྱང་མི་འགལ་ལོ། ། བཟླས་པའི་ཕྲེང་བ་ནི་གཙོར་མི་རུས་ཀྱི་ཕྲེང་བ་མཆོག་ཡིན་ནོ། ། གཞུང་འདིར་བཟླས་བརྗོད་ཀྱི་རྣལ་འབྱོར་པས་ལྷའི་རྣམ་པ་བསྒོམ་པ་ལ་གཙོར་བྱེད་པ་ཡིན་ནོ། ། བསྐྱེད་པའི་རིམ་པ་བསྟན་ཟིན་ཏོ།། །།
དེ་ནས་ཐོ་རངས་ཀྱི་ཐུན་དང་ཉིན་མོའི་སྐབས་གཉིས་སུ་ནི་འདི་ལྟར་སྔོན་ལ་རྫོགས་པའི་རིམ་པ་བསྒོམ་པ་ཡིན་པས། རིམ་པ་ལྔའི་དང་པོར་བདག་བྱིན་གྱིས་བརླབ་པའི་རིམ་པ་བརྗོད་ན། སྙིང་གའི་ཧེ་རུ་ཀའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཐིག་ལེ་ཁ་དོག་དཀར་པོ་ངོ་བོ་བདེ་སྟོང་ཡུངས་འབྲུ་ཙམ་ཞིག་མེ་ལོང་གི་གཟུགས་བརྙན་བཞིན་བསམས་པ། དེ་ལ་སེམས་བསྡུས་ཏེ་བསྒོམ། སྤྲོ་ན་རླུང་ཁ་སྦྱར་བསྒོམས་ཀྱང་འགལ་བ་མེད་དོ། ། ཐུན་ཐ་མ་བཞིན་འདི་ལ་བསྡུ་བ་ནི་མི་དགོས་ཏེ། གཏོང་བར་འདོད་པའི་ཚེ་ཕྱི་རོལ་གྱི་ཧེ་རུ་ཀའི་རྣམ་པ་དྲན་པ་ཙམ་གྱིས་ལྡང་བར་བྱའོ། ། རྫོགས་པའི་རིམ་པ་སྟེ་མཉམ་པར་གཞག་པའི་རྣལ་འབྱོར་ཐམས་ཅད་བསྟན་ཟིན་ཏོ།། །། དེ་ནས་སྤྱོད་ལམ་གྱི་རྣལ་འབྱོར་བྱེད་པར་འདོད་ན། གོང་དུ་བསྟན་པ་བཞིན་བདག་གི་ལུས་ལ་དཔའ་བོའི་གོ་ཆ་དང༌།
དཔའ་མོའི་གོ་ཆ་དང༌། གོ་ཆ་ཆེན་པོ་ཞེས་པ་གོང་དུ་སྨོས་པའི་ཡུལ་ཉི་ཤུ་རྩ་བཞིའི་གསང་སྔགས་པུ་ཛཱ་ཞེས་བྱ་བ་ལ་སོགས་པ་རྣམས་ངག་ཏུ་བརྗོད་པའི་སྟོབས་ཀྱིས་ཡུལ་ཉི་ཤུ་རྩ་བཞིའི་ལྷ་རྣམས་རང་རང་གི་གནས་སུ་ཐིམ་པར་བསྒོམ་པའོ། ། དེ་ནས་བྱེད་པར་སྤྲོ་ན། ཞལ་བཞི་པའི་སྔགས་ཀྱིས་བསྲུང་བར་བྱ་སྟེ། ཨོཾ་སུམྦྷ་ནི་སུམྦྷ་ཧུཾ་ཧཱུྃ་ཕཊ། ཨོཾ་གྲིཧྣ་གྲིཧྣ་ཧུཾ་ཧཱུྃ་ཕཊ། ཨོཾ་གྲིཧྣཱ་པ་ཡ་གྲིཧྣཱ་པ་ཡ་ཧུཾ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱཾ་བཛྲ་རཱ་ཛ་ཧུཾ་ཧཱུྃ་ཕཊ། ཅེས་བརྗོད་ཅིང་ལག་པ་གཡོན་པའི་སྡིགས་མཛུབ་བསྐོར་ཞིང་སེ་གོལ་བརྡབ་པར་བྱ་སྟེ། ཕྱོགས་རྣམས་ནི་ཤར་ནས་བརྩམས་ཏེ་གཡོན་སྐོར་གྱིས།
མཚམས་རྣམས་ནི་མེ་ནས་བཟུང་སྟེ་གཡས་སྐོར་གྱིས་བགེགས་རྣམས་ཚར་བཅད་ཅིང་བསྲུང་བར་བྱའོ། ། དེ་ལྟར་བསྲུངས་ནས་རང་ཡང་ལྷག་པའི་ལྷར་བསམ་ཞིང་སྣང་བའི་དངོས་པོ་སྣོད་བཅུད་ཐམས་ཅད་ལྷར་བསྒོམ་པ་ནི་སྐུའི་དགའ་བའོ། ། ངག་ཏུ་བཅོམ་ལྡན་འདས་ཀྱི་རྐང་པ་བརྒྱད་པའི་རྗེས་ལ་ཡི་གེ་བདུན་པ་ཟློས་ཤིང་སྒྲ་ཅི་གྲག་པ་གསང་སྔགས་སུ་དྲན་པར་བསྒོམ་པ་ནི་གསུང་གི་དགའ་བའོ། ། སེམས་གཉིས་སུ་མེད་པའི་ཡེ་ཤེས་སྣང་བ་དང་སྟོང་པ་དབྱེར་མེད་ཟུང་འཇུག་གི་ངོ་བོར་ཤེས་པར་བྱ་བ་ནི་ཐུགས་ཀྱི་དགའ་བའོ། ། དེ་ལྟར་ཤེས་པའི་ཚུལ་གྱིས་ཡུལ་རྣམས་ཉེ་བར་ལོངས་སྤྱད་པར་བྱའོ། ། སྤྱོད་ལམ་གྱི་རྣལ་འབྱོར་བསྟན་ཟིན་ཏོ།། །། དེ་ནས་གནས་སྐབས་དང༌། འབྲེལ་ན་ཁ་ཟས་ཀྱི་རྣལ་འབྱོར་ནི། ཁ་ཟས་གཏོར་མ་ལྟར་བྱིན་གྱིས་བརླབ་པའམ། ལག་པ་གཡོན་པའི་མཐེབ་སྲིན་གྱིས་རེག་ལ་ཨོཾ་ཨཱཿཧཱུྃ་ཞེས་བརྗོད་ལ་ཁ་ཟས་བདུད་རྩིའི་རང་བཞིན་དུ་བྱིན་གྱིས་བརླབ།
དེ་ནས་སྐབས་འདིར་ལག་པའི་མཆོད་པ་བྱེད་པར་སྤྲོ་ན། ཚུལ་ཇི་ལྟ་བ་བཞིན་བྱ་སྟེ། ལག་པ་གཡོན་པའི་འབྱུང་བ་ལྔའི་ངོ་བོ་ནི་སྙིང་པོའི་རྣལ་འབྱོར་མ་བཞི་རྡོ་རྗེ་ཕག་མོ་དང་ལྔ་ཡིན་ནོ་སྙམ་དུ་བསམ། སེན་མོ་ལྔའི་སྟེང་དུ་ཟླ་བའི་དཀྱིལ་འཁོར་གཉིས་གཉིས། ལག་པའི་མཐིལ་དུ་པདྨ་འདབ་མ་བཞི་པ་བསམ། དེ་ནས་ཟླ་བའི་དཀྱིལ་འཁོར་གོང་མ་རྣམས་ཀྱི་སྟེང་དང༌། མཐེ་བོང་ལ་ཨོཾ་ཧ་དཀར་པོ། རྡོ་རྗེ་སེམས་དཔའ་ཡིན་ནོ་སྙམ་དུ་མོས་པ་བྱ། དེ་བཞིན་དུ་སྡིགས་མཛུབ་ལ་ན་མ་ཧི་སེར་པོ་རྣམ་པར་སྣང་མཛད། གུང་མོ་ལ་སྭཱཧཱ་ཧུ་དམར་པོ་ནི་པདྨ་གར་གྱི་དབང་ཕྱུག
སྲིན་ལག་ལ་བཽ་ཥ་ཊ་ཧེ་ནག་པོ་ནི་མི་བསྐྱོད་པ། མཐེའུ་ཆུང་ལ་ཧཱུྃ་ཧཱུྃ་ཧོ་སེར་པོ་ནི་རྡོ་རྗེ་ཉི་མ། སེན་མོ་ལྔ་ཀའི་ཟླ་བའི་དཀྱིལ་འཁོར་འོག་མ་རྣམས་ཀྱི་སྟེང་དུ་ཕཊ་ཧྃ་ལྗང་གུ་རྟ་མཆོག་ཏུ་མོས་པ་བྱའོ། ། མཐིལ་གྱི་འདབ་མ་བཞི་པའི་ལྟེ་བ་ལ་ཨོཾ་བྃ་དམར་མོ་ནི་རྡོ་རྗེ་ཕག་མོར་མོས་པ་བྱ། དེ་བཞིན་དུ་མདུན་ངོས་ཀྱི་འདབ་མ་ལ་ཧྃ་ཡོཾ་སྔོན་མོ་གཤིན་རྗེ་མ། གཡོན་སྐོར་གྱི་ཚུལ་གྱིས་བྱང་གི་འདབ་མ་ལ་ཧྲིཾ་མྃ་དཀར་མོ་རྨོངས་བྱེད་མ། ནུབ་ཏུ་ཧྲེྃ་ཧྲིྃ་སེར་མོ་སྦྱིན་བྱེད་མ། ལྷོ་རུ་ཧཱུྃ་ཧཱུྃ་ལྗང་གུ་སྐྲག་བྱེད་མ། གོང་མའི་ཡི་གེ་རྣམས་ཀྱི་རྒྱབ་ཏུ་ཕཊ་ཕཊ་དུད་ཁ་ནི་ཙཎྜི་ཀཱར་མོས་པ་བྱའོ། ། དེ་ནས་ལག་པའི་སོར་མོ་ལྔ་ལག་མཐིལ་གྱི་ཁོང་དུ་ཅུང་ཟད་བསྡུས་ལ།
ཐོག་མར་ཞུ་བའི་རྫས་ཆང་ཡོད་ན་གཡས་པའི་མཐེབ་སྲིན་གྱིས་ཐུན་མོང་དུ་གཏོར་བར་བྱའོ། ། དེ་ནས་གོང་བུའི་རྫས་ཤ་དང་ཟན་ལ་སོགས་པ་རྣམས་ཡི་གེ་བརྒྱད་པོ་སོ་སོའི་སྟེང་དུ་དུམ་བུ་རེ་རེ་ཞིང་དབུལ་བར་བྱའོ། ། དེ་ནས་ཞོ་ལ་སོགས་པ་ཞུ་བའི་རྫས་གཞན་ཡོད་ན་ཡང་གཡས་པའི་མཐེབ་སྲིན་གྱིས་གཏོར་ཞིང་དབུལ་ལོ། ། དེ་ནས་ཡང་ཆང་གིས་གཏོར་ཞིང་མཆོད་པར་བྱའོ། ། མཆོད་པ་དེ་དག་གི་དུས་སུ་གོ་ཆའི་ལྷ་ཡབ་ཡུམ་གྱི་སྔགས་མང་དུ་བཟླས་ཤིང་དབུལ་བ་ཡིན་ནོ། ། དེ་ལྟར་ཕུལ་བའི་རྫས་དེ་རྣམས་ཕྱེད་ནི་རང་ཟ་བའི་ཁ་ཟས་ལ་བསྲེས་ལ་ལོངས་སྤྱད་དོ། ། ཕྱེད་ནི་ཐོད་པ་ལ་སོགས་པའི་སྣོད་དུ་བླུགས་ཏེ་གནས་དབེན་པར་བཞག་པ་ནི་ལོངས་སྤྱོད་འགྲུབ་པའི་རྟེན་འབྲེལ་ཡིན་ནོ། ། ལག་པ་ལ་གོས་པའི་རྫས་རྣམས་ཕན་ཚུན་མཉེས་ལ་ལུས་ལ་བྱུགས་པས་ཡི་གེ་རྣམས་ལག་པ་དང་ལུས་ལ་ཐིམ་པར་བསྒོམ་པ་ནི་བར་ཆད་བསྲུང་བའི་རྟེན་འབྲེལ་ཡིན་ནོ། ། དེ་ལྟར་ལག་པའི་མཆོད་པ་སྔོན་ལ་བྱེད་པ་ནི་དཔེར་ན་རྒྱལ་པོའི་ཕྱག་ཚང་བ་སྔོན་ལ་ཚིམ་པར་བྱས་ནས། གདོད་རྒྱལ་པོའི་སྟོན་མོ་བྱེད་པ་བཞིན་སྔོན་ལ་ལག་པ་མཆོད་ནས་དེ་ནས་གདོད་ལག་པས་གཞན་ལ་མཆོད་པ་བྱེད་པ་ཡིན་ནོ། །
དེ་ནས་ཁ་ཟས་ཀྱི་ཕུད་བླ་མ་དང་དཀོན་མཆོག་ལ་དབུལ། དེ་ནས་འབྱུང་པོའི་གཏོར་མ་དང༌། འཕྲོག་མའི་ཆང་བུ་ལ་སོགས་པ་གཞུང་གཞན་ནས་འབྱུང་བ་བཞིན་བྱས་ལ། ལྟེ་བ་ནས་སྙིང་གའི་བར་དུ་མེ་འབར་བས་སྙིང་ག་མེའི་དབུས་ན་བཅོམ་ལྡན་འདས་ལྷ་བཅུ་གསུམ་བཞུགས་པར་གསལ་བར་བལྟ། ལུས་ཀྱི་གནས་ཉི་ཤུ་རྩ་བཞི་ན་དཔའ་བོ་དང་རྣལ་འབྱོར་མ་ཉི་ཤུ་རྩ་བཞི་བཞུགས་པ་དྲན་པར་བྱས་ལ། ཁ་སྦྱིན་སྲེག་གི་ཐབ་ཁུང༌། ལག་པ་གཟར་བུ། ཁ་ཟས་བསྲེག་རྫས་སུ་བསམས་ལ། ལྷ་མཆོད་པའི་བསམ་པས་ལག་པ་གཡོན་པས་ལོངས་སྤྱད་དོ། ། གཡོན་པས་རྟག་ཏུ་མི་བྱེད་ན་ཡང་ཁམ་དང་པོ་ལག་པ་གཡོན་པས་ལོངས་སྤྱད་པར་བྱ་སྟེ།
གཡོན་གྱི་ཀུན་ཏུ་སྤྱོད་པ་ཡིན་པའི་ཕྱིར་རོ། ། དེ་ལྟར་ཁ་ཟས་ཟ་བའི་ཚེའང་ཞི་བའི་བཏུང་བ་བཞིན་མྱང་བ་ཞེས་བྱ་བ་ལྷ་མཆོད་པའི་བསམ་པ་དང༌། དལ་བ་དང༌། རོ་ཕྱིན་པ་དང༌། ཚིམ་པར་ལོངས་སྤྱད་པར་བྱའོ། ། ཁ་ཟས་ཀྱི་རྗེས་ལ་ལྷག་མའི་གཏོར་མས་འབྱུང་པོ་རྣམས་ཚིམ་པར་བྱ་བ་དང༌། ཆོས་བདག་མེད་པ་དྲན་པར་བྱས་ལ་ཅུང་ཟད་ཅིག་ངལ་གསོ་བར་བྱའོ། ། ཁ་ཟས་ཀྱི་རྣལ་འབྱོར་བསྟན་ཟིན་ཏོ།། །། དེ་ལྟར་ཐུན་དང་པོའི་རྗེས་ལ། སྔ་དྲོའི་ཐུན་དང་ཕྱི་དྲོའི་ཐུན་ལ་ཡང་དེ་བཞིན་དུ་ཀུན་ཏུ་སྤྱད་པར་བྱའོ། །
སྲོད་ཀྱི་ཐུན་ལ་བདག་ཉིད་སངས་རྒྱས་སུ་བསྐྱེད་པ་ལ་མཆོད་ནས་བཟླས་བརྗོད་དང་བསམ་གཏན་གྱིས་ནམ་ཕྱེད་ཚུན་ཆད་ཀྱི་དུས་འདའ་བར་བྱས་ནས་མཚན་ཕྱེད་ཀྱི་དུས་སུ་གཏོར་མ་སྦྱིན་པར་བྱ། གཞུང་འདི་ཉིད་ནས། དམ་ཚིག་སྡོམ་སོགས་ལེགས་གནས་པས། ། མཚན་བྱེད་གྱུར་ནས་གཏོར་མ་སྦྱིན། ། ཞེས་པ་དང༌། ཨ་བྷི་དྷ་ན་ལས་ཀྱང༌། ཇི་ལྟར་བདེ་བས་དཀྱིལ་འཁོར་དུ། ། ཆོ་ག་བཞིན་དུ་གཏོར་མ་ནི། ། ལྷོ་ཕྱོགས་ཁ་བལྟས་འདུག་པ་ཡིས། ། མཚན་ཕྱེད་དུས་སུ་སྦྱིན་པར་བྱ། །
ཞེས་འབྱུང་བ་ཡིན་ནོ། ། ཤིན་ཏུ་སྤྲོས་པ་དང་ལྡན་པས་ཐུན་བཞིར་སྦྱིན་པའང་མི་འགལ་ཏེ། དེ་ཉིད་ཀྱི་ལེའུ་དགུ་པ་ལས། ཆོ་ག་འདི་ཡི་རིམ་པ་ཡིས། ། ཐུན་མཚམས་བཞི་རུ་སྦྱིན་པར་བྱ། ། ཞེས་གསུངས་སོ། ། དེ་ལ་གཏོར་མའི་ཆོ་ག་ནི་འཇིག་རྟེན་པའི་དང༌། འཇིག་རྟེན་ལས་འདས་པའི་གཏོར་མ་གཉིས་སམ། མ་འབྱོར་ན་གཅིག་གིས་ཀྱང་རུང་སྟེ་མདུན་དུ་བཤམས་ལ་ཆང་ལ་སོགས་པས་སྦྱངས་ལ། སུམྦྷ་ནི་ལ་སོགས་པ་ཞལ་བཞི་པའི་སྔགས་བརྗོད་ཅིང་བདུད་རྩིས་གཏོར་བས་བགེགས་བསངས།
ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ཞེས་བརྗོད་པས་སྟོང་པ་ཉིད་དུ་སྦྱངས། དེའི་ངང་ལས་ཡི་གེ་ཡྃ་ཡོངས་སུ་གྱུར་པ་ལས་རླུང་གི་དཀྱིལ་འཁོར་ཟླ་བ་ཕྱེད་པ་ལྟ་བུ་ཁ་དོག་སྔོན་པོ་ཡྃ་གིས་མཚན་པ་བ་དན་གྱིས་བརྒྱན་པའོ། ། དེའི་སྟེང་དུ་རྃ་ལས་བྱུང་བའི་མེའི་དཀྱིལ་འཁོར་རྃ་གྱིས་མཚན་པའོ། ། དེའི་སྟེང་དུ་ཨཱཿལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ་ཤིན་ཏུ་རྒྱ་ཆེ་བ་ཨཱཿས་མཚན་པའོ། ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཤ་ལྔ་དང༌། བདུད་རྩི་ལྔ་དང་ཡེ་ཤེས་ལྔ་བསམ་པར་བྱ་སྟེ། དེ་ལ་ཇོ་བོ་ནཱ་རོ་པའི་གསུང་གིས་མན་ངག་གི་དབུས་སུ་གོ་ལས་གོ་རུ་བ་ལང་གི་ཤ ཤར་དུ་ཀུ་ལས་ཀུཀྐུ་ར་ཁྱིའི་ཤ བྱང་དུ་ད་ལས་དནྟ་གླང་པོ་ཆེའི་ཤ
ནུབ་ཏུ་ཧ་ལས་ཧཱ་ཡ་འགྲོ་མགྱོགས་རྟའི་ཤ ལྷོར་ན་ལས་ན་ར་མིའི་ཤ ཤ་རེའི་སྟེང་དུ་བདུད་རྩི་རེ་བསམ་པར་བྱ་སྟེ། དབུས་སུ་བི་ལས་བི་ཏྲ་དྲི་ཆེན། ཤར་དུ་མུ་ལས་མུ་ཏྲ་དྲི་ཆུ། བྱང་དུ་ཤུ་ལས་ཤུ་ཏྲ་བྱང་ཆུབ་ཀྱི་སེམས། ནུབ་ཏུ་མ་ལས་མཾ་ས་ཤ་ཆེན་པོ། ལྷོར་ར་ལས་རཀྟ་ཆེན་པོ། འདི་ནི་ཅུང་ཟད་འཁྲུགས་པར་སྣང་ཡང་ཇོ་བོ་ནཱ་རོ་ཏ་པ་ཉིད་ཀྱི་གསུང་ཡིན་པས། བླ་མ་གོང་མ་རྣམས་ཀྱི་ཕྱག་ལེན་ཡང་འདི་ཉིད་དོ། །
རྒྱུད་གཞན་ནས་འབྱུང་བ་དང༌། བླ་མ་གཞན་རྣམས་ཀྱི་མན་ངག་དང་བསྟུན་ནས། ཤ་ཆེན་པོ་དང་དྲི་ཆུ་ནི་མི་བསྐྱོད་པའི་རང་བཞིན་དབུས་སུ་འབྱུང༌། བ་ལང་གི་ཤ་དང་དྲི་ཆེན་ནི་རྣམ་པར་སྣང་མཛད་ཀྱི་རང་བཞིན་ཤར་དུ། ཁྱིའི་ཤ་དང་རཀྟ་ནི་རིན་ཆེན་འབྱུང་ལྡན་གྱི་རང་བཞིན་ཏེ་ལྷོར། རྟའི་ཤ་དང་བྱང་ཆུབ་ཀྱི་སེམས་ནི་འོད་དཔག་མེད་ཀྱི་སྟེ་ནུབ་ཏུ། གླང་པོ་ཆེའི་ཤ་དང་ཤ་ཆེན་པོ་ནི་དོན་ཡོད་གྲུབ་པའི་རང་བཞིན་ཏེ་བྱང་དུ་འོང་བར་གསུང་ངོ༌། ། དེའི་ལུགས་ལ་མོས་ན་དེ་བཞིན་དུ་བྱས་ཀྱང་མི་འགལ་ཏེ་ལེགས། དེ་ནས་ཡང་ཡེ་ཤེས་ཀྱི་ངོ་བོར་བྱིན་གྱིས་བརླབ་པའི་ཕྱིར་དབུས་སུ་ཧཱུྃ་ནི་ཆོས་ཀྱི་དབྱིངས་ཀྱི་ཡེ་ཤེས། ཤར་དུ་བྷྲཱུྃ་ནི་མེ་ལོང་ལྟ་བུའི་ཡེ་ཤེས།
བྱང་དུ་ཁྃ་ནི་བྱ་བ་གྲུབ་པའི་ཡེ་ཤེས། ནུབ་ཏུ་ཛྲཱིཾ་ནི་སོ་སོར་ཀུན་ཏུ་རྟོག་པའི་ཡེ་ཤེས། ལྷོར་ཨཱྃ་ནི་མཉམ་པ་ཉིད་ཀྱི་ཡེ་ཤེས་སུ་མོས་པ་བྱ། དེ་དག་གི་སྟེང་མཐོ་གང་ཙམ་གྱི་ནམ་མཁའ་ལ། ཨོཾ་དཀར་པོ་མགོ་ཐུར་ལ་བལྟ་བར་བསམ། དེའི་སྟེང་དུ་ཨ་ལས་བྱུང་བའི་ཟླ་བའི་དཀྱིལ་འཁོར་ཨས་མཚན་པའོ། ། དེའི་སྟེང་དུ་ཡི་གེ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པའོ། ། ཧཱུྃ་དེ་ལས་འོད་ཟེར་འོག་ཏུ་འཕྲོས་པས་རླུང་གི་བ་དན་ལ་ཕོག་པས་རླུང་གཡོས། དེས་མེ་སྦར་ཏེ་ཐོད་པ་བསྲོས་པ་ལས་ཤ་ལྔ་བདུད་རྩི་ལྔ་དང་ཡེ་ཤེས་ལྔ་འོད་དུ་ཞུ་ཞིང་བསྐོལ་བར་བསམ་པར་བྱའོ། ། དེའི་རླངས་པ་སྟེང་དུ་འཕྲོས་པས་ཨོཾ་མགོ་ཐུར་དུ་བལྟས་པ་དང༌།
ཟླ་བ་དང༌། སྣ་ཚོགས་རྡོ་རྗེ་ཡང་བསྐུལ་ཏེ་དེ་དག་ལས་ཀྱང་བདུད་རྩིའི་རྒྱུན་འཛག་པར་བསམ། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་འོད་ཟེར་སྟེང་དུ་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་རང་བཞིན་ཐོད་པ་བདུད་རྩིས་བཀང་བ་དུ་མ་སྤྱན་དྲངས་ལ་མདུན་གྱི་ཐོད་པ་ལ་ཐོད་པ་ཐིམ། བདུད་རྩི་ལ་བདུད་རྩི་ཐིམ་སྟེ། ཡེ་ཤེས་ཀྱི་བདུད་རྩི་དང་གཉིས་སུ་མེད་པར་བསམ། སྣ་ཚོགས་རྡོ་རྗེ་དང་ཟླ་བ་དང་ཨོཾ་ཡང་ལྷུང་སྟེ་ཞུ་ནས་གཉིས་སུ་མེད་པར་གྱུར་ནས་ཁ་དོག་དྲི་རོ་ནུས་མཐུ་ཕུན་སུམ་ཚོགས་པར་བསམ་ཞིང༌། ཨོཾ་ཨཱཿཧཱུྃ་ཧ་ཧོཿཧྲཱིཿཞེས་ལན་གསུམ་བཟླས་པས་བྱིན་གྱིས་བརླབ་པར་བྱ་སྟེ། རྫས་སྦྱང་བའི་ཏིང་ངེ་འཛིན་ཏོ།། །། དེ་ནས་མགྲོན་བསྐྱེད་པ་ནི། ཕྱིའི་དཀྱིལ་འཁོར་རྟེན་དང་བརྟེན་པ་དུར་ཁྲོད་ཆེན་པོ་དང་བཅས་པ་སྐད་ཅིག་གིས་བསྐྱེད་དེ་གསལ་བར་བྱས་ལ།
བདག་གི་སྙིང་གའི་ཧཱུྃ་ལས་འོད་ཟེར་འཕྲོས་ཏེ་དུར་ཁྲོད་བརྒྱད་ལ་ཕོག་པས་དཀྱིལ་འཁོར་གྱི་འཁོར་ལོ་ཆ་བརྒྱད་དུ་གྱུར་པར་བསམ། དེ་ནས་ལག་པ་འབར་བའི་ཕྱག་རྒྱ་དཔྲལ་བའི་གནས་སུ་གཡོན་དུ་བསྐོར་ཞིང་རྐང་པ་གཡས་པས་གཡོན་པ་མནན་ལ་ངག་ཏུ་ཕཻཾ་ཞེས་བརྗོད་ཅིང་སྙིང་གའི་ཧཱུྃ་གི་འོད་ཀྱིས་ཡེ་ཤེས་ཀྱི་དཀྱིལ་འཁོར་གྱི་འཁོར་ལོ་ཆ་དགུ་སྤྱན་དྲངས་ལ། ཛཿཧཱུྃ་བྃ་ཧོཿཞེས་བརྗོད་པས་བདག་གི་དཀྱིལ་འཁོར་དང་དུར་ཁྲོད་བརྒྱད་ཀྱི་དཀྱིལ་འཁོར་བརྒྱད་དེ། དགུ་པོ་ལ་དགུག་པ་དང་གཞུག་པ་དང་བཅིང་བ་དང་དབང་དུ་བྱས་ལ། ཨོཾ་ཡོ་ག་ཤུདྡྷཿསརྦ་དྷརྨ་ཡོ་ག་ཤུདྡྷོ྅ཧྃ་ཞེས་བརྗོད་པས་རྣམ་ལྔ་འདོད་པའི་བསྐོར་བ་བྱས་ཏེ་བརྟན་པར་བྱའོ། ། དེ་ནས་ཐམས་ཅད་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་དཀར་པོ་སྦུ་གུ་ཅན་ཧཱུྃ་གིས་མཚན་པ་རྣམས་ཀྱི་བྱིན་གྱིས་བརླབས་པའི་གཏོར་མ་རྣམས་ལས་ཐོད་པ་བདུད་རྩིས་བཀང་བ་དུ་མ་ཆད་ཅིང༌། ཐམས་ཅད་ཀྱི་ཕྱག་ཏུ་རེ་རེ་བཞག་པས་གསོལ་བར་བསམ་ཞིང༌། ལག་པ་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ངག་ཏུ་ཨོཾ་བཛྲ་ཨཱ་རལླི་ཧོ། ཛཿཧཱུྃ་བྃ་ཧོཿབཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ
ཨོཾ་ཨཱཿཧཱུྃ་ཞེས་བརྗོད་པས་དང་པོས་བདེ་བ་ཆེན་པོའི་འཁོར་ལོ་ཚན་པ་དགུ་མཉེས་ཤིང་ཚིམ་པར་བསམ། དེ་བཞིན་དུ་སྔགས་གཉིས་པས་ཐུགས་ཀྱི་འཁོར་ལོ། གསུམ་པས་གསུང་གི་འཁོར་ལོ། བཞི་པ་སྐུའི་འཁོར་ལོ། ལྔ་པས་དམ་ཚིག་གི་འཁོར་ལོ་ཚན་པ་དགུ་མཉེས་ཤིང་ཚིམ་པར་བསམ་སྟེ། སྔགས་ལན་ལྔའི་བར་དུ་བརྗོད་ལ། དེ་ནས་གྲུབ་ན་ཀ་ར་ཀ་ར་ཞེས་བྱ་བ་ལ་སོགས་པ་ཕྲེང་བའི་སྔགས་བཟླས་པས་ཀྱང་མཉེས་པར་བྱ། རྐང་པ་བརྒྱད་པས་བསྟོད་པ་བྱས་ལ། ཡིད་ལ་ཇི་ལྟར་འདོད་པའི་དངོས་གྲུབ་བླང་ཞིང་གསོལ་བ་གདབ་པར་བྱའོ། ། འཇིག་རྟེན་ལས་འདས་པའི་གཏོར་མའོ།། །།
དེ་ནས་ལོ་ཀ་པའི་གཏོར་མ་ནི། གཏོར་མ་གཅིག་ལས་མ་བཤམས་ན་དེ་ཉིད་ཀྱི་ལྷག་མས་མཆོད་པར་བྱ། སྣོད་གཉིས་སུ་བཤམས་ནའང་བྱིན་རླབས་ནི་སྔར་དུས་གཅིག་ཏུ་བྱས་ཏེ་སྐབས་འདིར་བྱིན་རླབས་མི་དགོས་སོ། ། དེ་ནས་དཔལ་མགོན་པོ་ནག་པོ་ལ་སོགས་པ་ཆོས་སྐྱོང་ཁྱད་པར་བ་ལའང་གཏོར་མ་གཏོང་ན་འཇིག་རྟེན་པའི་གཏོར་མ་འདི་ཉིད་ཀྱི་ཕུད་ལས་བཏང་ལ་དེ་ནས་ལོ་ཀ་བ་སྤྱི་སྤྱན་དྲང་བར་བྱའོ། ། དེ་ལ་སོགས་པའི་མགྲོན་སྤྱན་དྲང་བ་ནི་ལུས་ཀྱིས་འབར་བའི་ཕྱག་རྒྱ་ལ་སོགས་པ་སྔ་མ་བཞིན་བཅིངས་ལ། ངག་ཏུ་ཨོཾ་བཛྲ་ཨཱ་རལླི་ཧོ། ཛཿཧཱུྃ་བྃ་ཧོཿབཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿཞེས་བརྗོད་ཅིང་སྙིང་གའི་ས་བོན་གྱི་འོད་ཀྱིས་འཛམ་བུའི་གླིང་ན་གདོད་ནས་གྲུབ་པའི་དུར་ཁྲོད་བརྒྱད་གནས་པ་སྤྱན་དྲངས་ལ། བདག་གིས་བསྐྱེད་པའི་དུར་ཁྲོད་བརྒྱད་ལ་གཉིས་སུ་མེད་པར་བསྟིམ་པར་བྱའོ། ། དེ་ནས་སྔ་མ་ལྟ་བུའི་ཏིང་ངེ་འཛིན་དང་ལྡན་པས་དབུལ་བར་བྱ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་ལ།
ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཱཀྵ་ས་བྷཱུ་ཏ་པྲེ་ཏ་པི་ཤཱ་ཙ་ཨུནྨཱ་ད་ཨ་པ་སྨཱ་ར་ཌཱ་ཀ་ཌཱ་ཀི་ནྱཱ་ད་ཡཿཨི་མཾ་བ་ལིཾ་གྲིཧྣནྟུ་ས་མ་ཡ་རཀྵནྟུ། མ་མ་སརྦ་སིདྡྷིམྤྲ་ཡཙྪནྟུ། ཡ་ཐཻ་བཾ། ཡ་ཐེཥྚཾ་བྷུཉྫ་ཐ། ཛི་གྷ་ཐ། པི་ཝ་ཐ། མཱ་ཏི་ཀྲ་མ་ཐ། མ་མ་སརྦ་ཀཱརྟ་ཡ། སཏྶུ་ཁཾ་བི་ཤུདྡྷ་ས་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཞེས་ལན་གསུམ་བརྗོད་པས་དུར་ཁྲོད་ཀྱི་བདག་པོ་རྣམས་མཉེས་པར་བསམ་པར་བྱའོ། ། དེ་ནས་རྡོ་རྗེ་དང་དྲིལ་བུ་གསོར་ཞིང་དཀྲོལ་བས་དུར་ཁྲོད་ཀྱི་བདག་པོ་རྣམས་ལ་ཕྲིན་ལས་བཅོལ་བར་བྱ་སྟེ། ལྷ་ཡི་ཚོགས་རྣམས་མ་ལུས་དང༌། ། ཀླུ་ཡི་ཚོགས་རྣམས་མ་ལུས་དང༌། ། གནོད་སྦྱིན་ཚོགས་རྣམས་མ་ལུས་དང༌། ། སྲིན་པོའི་ཚོགས་རྣམས་མ་ལུས་དང༌། ། འབྱུང་པོའི་ཚོགས་རྣམས་མ་ལུས་དང༌། ། ཡི་དྭགས་ཚོགས་རྣམས་མ་ལུས་དང༌། ། ཤ་ཟའི་ཚོགས་རྣམས་མ་ལུས་དང༌། ། སྨྱོ་བྱེད་ཚོགས་རྣམས་མ་ལུས་དང༌། །
བརྗོད་བྱེད་ཚོགས་རྣམས་མ་ལུས་དང༌། ། མཁའ་འགྲོའི་ཚོགས་རྣམས་མ་ལུས་དང༌། ། མ་མོའི་ཚོགས་རྣམས་མ་ལུས་དང༌། ། མ་ལུས་འཁོར་དང་བཅས་པ་རྣམས། ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཤིང་ཞལ་གྱིས་འཆེས་པ་རྣམས། ། དཔལ་ཆེན་བཀའ་སྡོད་ཡིན་ལྟར་མགྱོགས་པ་ཡི། ། འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུག་པ་འདུལ་མཛད་ནག་པོའི་ཕྱོགས་རྣམས་འཇོམས། །
རྣལ་འབྱོར་ལས་ལ་འབྲས་བུ་སྟེར་མཛད་ཅིང༌། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་པས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་རིང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། །
ལས་ཀྱི་དངོས་གྲུབ་བདག་ལ་སྩོལ། ། སྲུང་མས་རྟག་ཏུ་གྲོགས་མཛོད་ཅིག ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་བཞི་བ་དང༌། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་རྒྱས་ཤིང་ཆོས་འཕེལ་ཞིང༌། ། བདེ་ལེགས་ཐམས་ཅད་འགྲུབ་པ་དང༌། ། ཡིད་ལ་འདོད་པ་ཀུན་འགྲུབ་ཤོག །
ཅེས་བརྗོད་པར་བྱའོ། ། དེ་ནས་ཡི་གེ་བརྒྱ་པས་བཟོད་པར་གསོལ་ཏེ། འཇིག་རྟེན་དང་འཇིག་རྟེན་ལས་འདས་པའི་མགྲོན་རྣམས་རང་བཞིན་གྱི་གནས་སུ་གཤེགས་སུ་གསོལ། མདུན་དུ་སྤྲུལ་པ་རྣམས་བདག་གི་ལུས་ལ་བསྡུ་བར་བྱའོ། ། གཅེར་བུར་གྱུར་པས་གཏོར་མ་ནི། ། ལྷོ་ཡི་ཕྱོགས་སུ་གཏང་བར་བྱ། ། ཡང་ན་གཏོར་མ་ཕྱི་རོལ་དུ་གཏོང་བའི་ཚེ་གོང་གི་ཕྲིན་ལས་གཞོལ་བའི་ཚིགས་བཅད་རྣམས་འདིར་བརྗོད་ལ། འོག་གི་བཟོད་པར་གསོལ་བ་དང༌། གཤེགས་སུ་གསོལ་བ་དང༌། སྤྲུལ་པ་བདག་གི་ལུས་ལ་བསྡུ་བར་བྱ་སྟེ།
དེ་ལྟར་ན་ཡང་འགལ་བ་ནི་མེད་དོ། ། གཏོར་མའི་རྣལ་འབྱོར་བསྟན་ཟིན་ཏོ།། །། དེ་ནས་རྫོགས་པའི་རིམ་པ་བདག་བྱིན་གྱིས་བརླབ་པའི་རིམ་པ་ཐིག་ལེའི་རྣལ་འབྱོར་བསྒོམས་ལ། ཇི་སྲིད་དུ་སེམས་གནས་པ་དེ་སྲིད་དུ་བློ་གཞག དེ་ནས་ཉལ་བར་འདོད་པའི་ཚེ་ཐིག་ལེ་ལས་འོད་ཟེར་སྤྲོས་ཏེ། ཁམས་གསུམ་སྣོད་བཅུད་བདག་གི་ལུས་ལ་བསྡུ། བདག་ཕྱིའི་ཧེ་རུ་ཀ་ཡབ་ཡུམ་སྙིང་གའི་ལྷ་བཅུ་གསུམ་ལ་བསྡུ། དེ་དག་ཀྱང་དམ་ཚིག་གི་འཁོར་ལོ་བདེ་བ་ཆེན་པོའི་འཁོར་ལོ་ལ་བསྡུ། བདེ་བ་ཆེན་པོའི་འཁོར་ལོ་ཡང་བཅོམ་ལྡན་འདས་ཡབ་ཡུམ་ལ་བསྡུ། ཡུམ་ཡབ་ལ།
ཡབ་ཉིད་ཀྱང་རང་བཞིན་གྱིས་སྙིང་ག་ན་གནས་པའི་ཧཱུྃ་ལ་བསྡུ། ཧཱུྃ་ཡང་ཞབས་ཀྱུ་ནས་ཐིག་ལེའི་བར་དུ་བསྡུས་ལ། ཐིག་ལེ་ཡང་ཇེ་ཕྲ་ཇེ་ཕྲ་ལ་མཐར་མི་དམིགས་པའི་ངང་ལ་བློ་བཞག་ལ་དེའི་ངང་ལ་གཉིད་ལོག་པར་བྱའོ། ། ནང་པར་ལྡང་བའི་རྣལ་འབྱོར་གྱིས་ལངས་ལ། ཆོ་ག་ཐམས་ཅད་སྔ་མ་བཞིན་དུ་སྤྱད་པར་བྱའོ། ། ལམ་མངོན་པར་རྟོགས་པ་ཐམས་ཅད་བསྟན་ཟིན་ཏོ། ། དེ་ལྟར་ལམ་གྱི་རིམ་པ་གཉིས་ལ་བརྟེན་ནས་ཏིང་ངེ་འཛིན་གྱི་དྲོད་རྟགས་ཅི་རིགས་པར་སྐྱེས་པ་དེ་བརྟན་པའི་ཡན་ལག་ཏུ་སྤྱོད་པའི་བྱ་བ་ལ་གཉིས་ཏེ། རང་དོན་གྱི་སྤྱོད་པ་དང༌། གཞན་དོན་ཕྱོགས་ལས་རྣམ་པར་རྒྱལ་བའོ། ། དང་པོ་ལ་གསུམ་སྟེ།
བསྐྱེད་རིམ་བསྟན་པར་བྱེད་པར་སྤྲོས་བཅས་ཀྱི་སྤྱོད་པ་དང༌། རྫོགས་རིམ་བརྟན་པར་བྱེད་པར་སྤྲོས་མེད་ཀྱི་སྤྱོད་པ་དང༌། གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པའོ། ། དང་པོ་ནི་ལྷའི་ང་རྒྱལ་བརྟན་པར་བྱེད་པ་སྟེ། ཉིན་མོ་དང༌། མཚན་མོར་དབེན་པའི་གནས་སུ་རྒྱན་དྲུག་ལ་སོགས་པ་འཛིན་པས། ཉིན་མོའི་སྣང་བ་དང་ཐབས་ནི་ཧེ་རུ་ཀའི་རང་བཞིན་ཡིན་ལ། མཚན་མོའི་མུན་པ་དང་ཕྱག་རྒྱ་ཤེས་རབ་ནི་རྡོ་རྗེ་ཕག་མོ་ཡིན་ཞིང༌། ཌཱ་མ་རུ་ནི་སྟོང་པ་ཉིད་ཀྱི་སྒྲ་སྒྲོགས་པ་ཡིན་ལ། ཁ་ཊྭཱཾ་ག་ནི་ལྷའི་སྐུ་བདེ་བ་ཆེན་པོ་ཡིན་ནོ་སྙམ་དུ་བསམ་ཞིང༌།
བསྐྱེད་པའི་རིམ་པ་ལ་བློ་བརྟན་པར་བྱའོ། ། དེ་ནས་བཟའ་བྱ་དང༌། བཟའ་བྱ་མ་ཡིན་པ་གཉིས་སུ་མེད་པ་དང༌། འཇིག་རྟེན་གྱི་ཆོས་བརྒྱད་མགོ་སྙོམས་པའི་རྣམ་པར་རྟོག་པ་བརྟན་ནམ་མི་བརྟན་བརྟག་པར་བྱ་བའི་དོན་དུ་མཚན་མོར་སྤྱོད་པར་བྱེད་ཅིང༌། ཉིན་མོར་རང་གི་རིགས་དང་མཐུན་པའི་སྤྱོད་པས་གནས་པར་བྱེད་པ་ནི་སྤྲོས་མེད་ཀྱི་སྤྱོད་པ་བྱ་བ་ཡིན་ལ། དེ་ཉིད་ཡུལ་གཞན་དུ་རང་གི་རིགས་དང་ཆོ་འབྲང་ལ་སོགས་པ་གསུངས་ནས། སྨྱོན་པའི་ཚུལ་དུ་བརྫུས་ཏེ་གཉིས་སུ་མེད་པའི་སྤྱོད་པ་བྱེད་པ་ནི་ཤིན་ཏུ་སྤྲོས་མེད་ཀྱི་སྤྱོད་པའོ། ། དེ་ནས་དྲོད་ཆེན་པོ་ཐོབ་ནས་སེམས་ཅན་གྱི་དོན་དུ་སློབ་དཔོན་བིརྺ་པའམ། སློབ་དཔོན་རྡོ་རྗེ་དྲིལ་བུ་པ་ལྟར་སྤྱོད་པ་ནི། གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པའོ། །
རིམ་པ་གཉིས་སྤྱོད་པ་དང་བཅས་པ་བསྟན་ཟིན་ཏོ།། །། ཐབས་ཉམས་སུ་བླང་བ་ལས་བྱུང་བའི་འབྲས་བུ་ནི། དམན་པ་ཞི་བ་ལ་སོགས་པའི་ལས་བཞི་ཡན་ལག་དང་བཅས་པ་དང༌། འབྲིང་གྲུབ་པ་ཆེན་པོ་བརྒྱད་མཁའ་སྤྱོད་དང་བཅས་པ་དང༌། རབ་ཕྱག་རྒྱ་ཆེན་པོ་མཆོག་གི་དངོས་གྲུབ་མི་གནས་པའི་མྱ་ངན་ལས་འདས་པ་རྡོ་རྗེ་འཆང་ཆེན་པོ་ཉིད་གྲུབ་པ་ཡིན་ནོ། ། འབྲས་བུ་བསྟན་ཟིན་ཏོ། ། རྡོ་རྗེ་འཆང་དབང་ཐུགས་ཀྱི་ཉིང་ཁུ་མཆོག ། བཅོས་མིན་རྣལ་འབྱོར་ཆེན་པོ་མཆོག་གི་ལམ། ། ཐུགས་རྗེས་སྨིན་གྲོལ་ལམ་གྱི་བསྟན་བཅོས་མཆོག ། གང་གིས་མཛད་པ་དེ་ལ་ཕྱག་འཚལ་ལོ། །
རྡོ་རྗེ་དྲིལ་བུས་མཛད་པའི་བསྐྱེད་རིམ་གྱི། ། གསལ་བྱེད་འདི་ནི་དཔལ་ལྡན་ས་སྐྱ་རུ། ། དགེ་བསྙེན་གྲགས་པ་རྒྱལ་མཚན་བདག་གིས་བགྱིས། ། དགེ་དེས་འགྲོ་ཀུན་སངས་རྒྱས་སར་འགྲོ་ཤོག ། སློབ་དཔོན་རྡོ་རྗེ་དྲིལ་བུ་པས་མཛད་པའི་བསྐྱེད་པའི་རིམ་པའི་གཞུང་གསལ་བར་བྱེད་པ་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
