ས་སྐྱ་བཀའ་འབུམ།
པོད ༣༠༤
ལྷ་སའི་བདེ་བར་གཤེགས་པ་རྣམས་ལ་བསྟོད་པ།
༼ན༽ ༄༅། །ལྷ་སའི་བདེ་བར་གཤེགས་པ་རྣམས་ལ་བསྟོད་པ་བཞུགས།། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། ཟླ་བ་ཁ་བ་ཀུནྡ་གངས་རིའི་མདོག ། དྲི་མེད་མུ་ཏིག་རྡོ་ཐལ་དུང་འདྲའི་སྐུ། ། འཇིག་རྟེན་དབང་ཕྱུག་དྲི་མས་མ་གོས་པ། ། ཐུགས་རྗེ་མངའ་བ་ཁྱོད་ལ་བདག་སྐྱབས་མཆི། ། འདིར་སྨྲས་པ། བྱང་ཕྱོགས་ཀྱི་རྒྱུད། ཁ་བ་ཅན་གྱི་ལྗོངས།
སྟོན་ཀའི་ནམ་མཁར་རི་བོང་འཛིན་པའི་བསིལ་བའི་འོད་ཟེར་ཤར་བ་ལྟར། ཆེས་ཆེར་དཀར་བའི་གངས་རི་དཔལ་དང་ལྡན་པའི་ཚོགས་ཀྱིས་ཀུན་ནས་བསྐོར་བ། རིའི་སྨན་ལྗོངས་ཁ་བའི་དུམ་བུ་འཁྲིགས་པའི་རྡུལ་གྱིས་གཏམས་པའི་ས་གཞིའི་ངོགས་ལ། པདྨའི་རྩ་ལག་སྐྱེ་དགུའི་སྒྲོན་མ། དཔལ་ཀུན་དུ་འབར་བའི་ཚ་ཟེར་ཕོག་པས་རབ་ཏུ་བཞུ་བའི་ཆུ་ཀླུང༌། བསིལ་ཞིང་དྭངས་ལ་ཡིད་དུ་འོང་བའི་ཅ་ཅོའི་སྒྲ་སྙན་པ་སྒྲོགས་པ་དུ་མ་འབབ་པ། རིམས་ནད་རབ་ཏུ་འཕྲོགས་པའི་སྨན་རྣམ་པ་སྣ་ཚོགས་པའི་རྩ་བ་དང༌། སྡོང་བུ་དང༌། ཤུན་ལྤགས་དང༌། ལོ་འདབ་དང༌།
མེ་ཏོག་དང༌། འབྲས་བུ་དུ་མའི་སྐྱེ་གནས། རྡོ་རྗེ་དང༌། ནོར་བུ་དང༌། སྤུག་དང༌། རྒྱལ་པོ་འཁྱིལ་པ་དང༌། ཨནྡ་རྙིལ་དང༌། དངུལ་དང༌། ས་ལེ་སྦྲམ་ལ་སོགས་པ་རིན་པོ་ཆེའི་རིགས་དུ་མའི་འབྱུང་ཁུངས། བདེ་བར་གཤེགས་པ་ཉིད་ཀྱིས་དམ་པའི་ཆོས་བྱང་ཕྱོགས་དང་བྱང་ཕྱོགས་ཀྱི་ཆར་རྒྱས་པར་འགྱུར་རོ། །
ཞེས་ལུང་བསྟན་པའི་བོད་ཀྱི་སའི་ཆ་འདིར། སྨོན་ལམ་གྲུབ་པ་བྱང་ཆུབ་སེམས་དཔའི་སྤྱོད་པ་ལ་གཅིག་ཏུ་གཞོལ་ཞིང་བསྙེན་བསྲིང་བ་དང་བྲལ་བའི་ཐུགས་རྗེ་ཅན། གཏིང་མཐའ་མེད་པའི་འཁོར་བའི་རྒྱ་མཚོ་ལས་འཕགས་པའི་གང་ཟག་རིན་པོ་ཆེའི་གླིང་དུ་ཕྱིན་པར་བྱེད་པའི་དེད་དཔོན། ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྐྱབས་དང་སྐྱོབ་པ་བླ་ན་མེད་པ་སྤྱན་རས་ཀྱིས་གཟིགས་པ་ཙམ་གྱིས་མངོན་པར་མཐོ་བ་དང་ངེས་པར་ལེགས་པའི་རྒྱུར་འགྱུར་བ། རྒྱལ་བ་ཐམས་ཅད་ཀྱི་སྲས་ཀྱི་ཐུ་བོ། བྱང་ཆུབ་སེམས་དཔའ་ཆེན་པོ་འཕགས་པ་འཇིག་རྟེན་དབང་ཕྱུག་ཐུགས་རྗེ་ཆེན་པོའི་ཞབས་ལ་ཕྱག་འཚལ་ཞིང་དུས་ཐམས་ཅད་དུ་གསོལ་བ་འདེབས་སོ། ། ཐུབ་པའི་གསུང་རབ་ཆར་སྤྲིན་ལས་སྐྱེས་ཤིང༌། ། མཁས་པ་ཚོགས་པ་གངས་རིའི་ཁྲོད་ནས་བྱུང༌། ། བློ་གསལ་དྭངས་པའི་ཆུ་གཙང་སྟོང་འདྲེས་པའི། ། དཔལ་ལྡན་ཀུན་དགའི་གངྒཱ་རྒྱུན་ཕྱོགས་འབབ། །
བདེ་གཤེགས་ཡོན་ཏན་རྒྱ་མཚོར་འཇུག་པ་དེ། ། བཅོམ་ལྡན་ལྷ་སའི་སྐྱེད་ཚལ་འཆུ་འདོད་ཀྱང༌། ། སྐྱེ་བོའི་ཚོགས་ཀྱི་གཅོང་རོང་ནང་ཞུགས་ཤིང༌། ། སློབ་མ་འདུས་པའི་ཆུ་ལོན་དམ་པས་ན། ། སྡེ་བཞིའི་ཡུར་བར་རེ་ཞིག་ཆུད་པར་དཀའ། ། ཕྱི་ནས་གོ་སྐབས་རྩིག་པ་ལེགས་བསྒྲུབས་ཏེ། ། སྣ་ཚོགས་ཐབས་ཀྱི་ཟོ་ཆུན་འཁྲུལ་འཁོར་ལ། ། བྱེད་པ་དམ་པའི་སྐྱེས་བུས་མྱུར་བསྐུལ་ནས། ། བྱ་བ་བསྒྲུབ་པའི་ཆུ་རྒྱུན་རབ་ཕབ་སྟེ། ། དགོས་པ་མཆོག་གི་ལྡུམ་རར་ལེགས་བཅུས་ནས། །
ཕྲིན་ལས་མེ་ཏོག་འབྲས་བུ་མྱུར་སྨིན་པར། ། རྒྱལ་དང་རྒྱལ་བའི་སྲས་ལ་བདག་གསོལ་འདེབས། ། སྒྲ་པ་ང་ཡིན་རྟོག་གེ་པ་ང་སྨྲ་བ་ངན་འཇོམས་ང་འདྲ་མེད། ། སྡེབ་སྦྱོར་ངས་ཤེས་སྙན་ངག་ང་ཉིད་མངོན་བརྗོད་འཆད་ལ་འགྲན་མེད་ང༌། ། དུས་སྦྱོར་ང་མཁས་ཕྱི་ནང་ཀུན་རིག་རྣམ་དཔྱོད་བློ་གྲོས་མཚུངས་མེད་ང༌། ། དེ་འདྲ་གང་ཡིན་ས་སྐྱ་པ་སྟེ་མཁས་པ་གཞན་དག་གཟུགས་བརྙན་ཡིན། ། ལྷ་སའི་བདེ་བར་གཤེགས་པ་ཐམས་ཅད་ལ། ། རབ་ཏུ་བསྔགས་པའི་ཚིག་འགའ་གྱིས་ཤིག་ཅེས། ། བློ་གྲོས་གསལ་ལྡན་བླ་མ་ལ་གུས་ཡིད། ། ཆོས་སྨྲ་ཆོས་ཀྱི་དཔལ་གྱིས་བསྐུལ་ནས་བྲིས།། །།
༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
