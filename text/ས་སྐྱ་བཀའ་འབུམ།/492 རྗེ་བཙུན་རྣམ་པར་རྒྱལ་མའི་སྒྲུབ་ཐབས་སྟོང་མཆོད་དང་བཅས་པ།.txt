ས་སྐྱ་བཀའ་འབུམ།
པོད ༤༩༢
རྗེ་བཙུན་རྣམ་པར་རྒྱལ་མའི་སྒྲུབ་ཐབས་སྟོང་མཆོད་དང་བཅས་པ།
༼ཕ༽ ༄༅། །རྗེ་བཙུན་རྣམ་པར་རྒྱལ་མའི་སྒྲུབ་ཐབས་སྟོང་མཆོད་དང་བཅས་པ་བཞུགས།། ༄༅། །རྗེ་བཙུན་མ་རྣམ་པར་རྒྱལ་མའི་སྒྲུབ་ཐབས། བཅོམ་ལྡན་འདས་མ་རྣམ་པར་རྒྱལ་མ་ལ་ཕྱག་འཚལ་ལོ། ། འགྲོ་ཀུན་དགའ་མཛད་ཡོན་ཏན་རྒྱལ་མཚན་འཛིན། ། ཆོས་ཀྱི་དཔལ་གྱིས་སྲིད་པ་གསུམ་ན་གསལ། ། རྨད་དུ་བྱུང་བའི་ཕྲིན་ལས་བཟང་པོ་ཅན། ། མཚུངས་མེད་ཆོས་ཀྱི་རྗེ་ལ་ཕྱག་འཚལ་ནས། ། དེ་ཡི་གསུང་ལས་ལེགས་པར་རྟོགས་གྱུར་ནས། ། བློ་དམན་གཞན་ལ་ཕན་པར་བྱ་བའི་ཕྱིར། །
རྣམ་པར་རྒྱལ་མ་སྒྲུབ་པར་བྱེད་པའི་ཐབས། ། བདག་གིས་འདིར་ནི་གསལ་བར་བཤད་པར་བྱ། ། དེའང་སྟན་བདེ་བ་ལ་སྐྱིལ་མོ་ཀྲུང་གིས་འདུག་ལ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་རྣམ་པར་རྒྱལ་མ་བསྒོམ་སྙམ་དུ་བྱང་ཆུབ་ཀྱི་སེམས་ཡུན་རིང་དུ་བསྒོམ། རྒྱས་པར་བྱེད་པར་འདོད་ན་ཚོགས་ཀྱི་ཞིང་སྤྱན་དྲང་བ་དང༌། ཡན་ལག་བདུན་པ་བྱ། ཚད་མེད་པ་བཞི་བསྒོམ། དེ་ནས།
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་སྣང་བ་ཐམས་ཅད་སྟོང་པར་བསམ་མོ། ། དེ་ལྟར་སྟོང་པའི་ངང་ལས་པདྨ་དང་ཟླ་བའི་སྟེང་དུ་བྷྲཱུྃ་ལས་འོད་ཟེར་འཕྲོས་པས། སེམས་ཅན་ཐམས་ཅད་ཀྱི་དོན་བྱས་ཚུར་འདུས་ནས་བྷྲཱུྃ་ལ་ཐིམ་པས། རིན་པོ་ཆེ་ལས་གྲུབ་པའི་མཆོད་རྟེན་རིན་པོ་ཆེའི་ཁྲིའི་སྟེང་དུ་པདྨ། དེའི་སྟེང་ན་ཁྲི་ཟླུམ་པོ་བང་རིམ་གསུམ་པ། དེའི་སྟེང་ན་ཟླ་བའི་དཀྱིལ་འཁོར། དེའི་སྟེང་དུ་བུམ་རྟེན་དང་བཅས་པའི་བུམ་པ་ཟླུམ་པོ་ཡངས་ཤིང་རྒྱ་ཆེ་བ་སྒོ་དང་བཅས་པ། དེའི་སྟེང་དུ་བྲེ། དེའི་སྟེང་དུ་གདུགས་རིམ་པ་བཅུ་གསུམ།
དེའི་སྟེང་དུ་ཆར་ཁེབས་ཏོག་དང་བཅས་པ་མེ་ཏོག་གི་ཕྲེང་བ་དང༌། དར་གྱི་ལྡ་ལྡིས་མཛེས་པར་བྱས་པར་བསམ་མོ། ། དེའི་ནང་དུ་པདྨ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ། བྷྲཱུྃ་ལས་སྣ་ཚོགས་རྡོ་རྗེ་བྷྲཱུྃ་གྱིས་མཚན་པ། དེ་ལས་འོད་ཟེར་ཕར་འཕྲོས། སེམས་ཅན་ཐམས་ཅད་ཀྱི་དོན་བྱས་ཚུར་འདུས་ནས་བྷྲཱུྃ་ལ་ཐིམ་པས། རང་ཉིད་སྐད་ཅིག་གིས་རྣམ་པར་རྒྱལ་མ། སྐུ་མདོག་དཀར་མོ་ཞལ་གསུམ་ཕྱག་བརྒྱད་མ། རྩ་བའི་ཞལ་དཀར་བ། གཡས་སེར་བ།
གཡོན་སྔོ་ཞིང་ཅུང་ཟད་ཁྲོས་པའི་ཚུལ་ཅན། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོས་སྣ་ཚོགས་རྡོ་རྗེ་ཐུགས་ཀར་འཛིན་ཅིང༌། གཉིས་པས་པདྨའི་སྟེང་ན་འོད་དཔག་ཏུ་མེད་པ་བཞུགས་པ་འཛིན་པ། གསུམ་པས་མདའ་དང༌། བཞི་པ་མཆོག་སྦྱིན་གྱི་ཕྱག་རྒྱ་མཛད་པ། གཡོན་གྱི་དང་པོས་རྡོ་རྗེ་ཞགས་པ་དང་བཅས་པའི་སྡིགས་མཛུབ། གཉིས་པས་གཞུ། གསུམ་པ་སྐྱབས་སྦྱིན་གྱི་ཕྱག་རྒྱ་མཛད་པ། བཞི་པས་མཉམ་གཞག་གི་སྟེང་ན་བུམ་པ་འཛིན་པ།
སྐྱིལ་མོ་ཀྲུང་གིས་བཞུགས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན་དུ་རང་བསྐྱེད་དོ། ། དེའི་གཡས་སུ་སྤྱན་རས་གཟིགས་དཀར་པོ། ཕྱག་གཡས་པས་རྔ་ཡབ། གཡོན་པས་པདྨ་འཛིན་པ། གཡོན་དུ་ཕྱག་ན་རྡོ་རྗེ། སྔོན་པོ་ཕྱག་གཡས་པས་རྔ་ཡབ། གཡོན་པས་རྡོ་རྗེ་འཛིན་པ། གཉིས་ཀའང་ཞི་བའི་ཆ་ལུགས་ཅན།
རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ཤམ་ཐབས་ཅན་དུ་བསམ། དེ་ནས་ཤར་ཕྱོགས་སུ་མི་གཡོ་བ་སྔོན་པོ། ཕྱག་གཡས་པས་རལ་གྲི་འཛིན་པ། ལྷོ་ཕྱོགས་སུ་འདོད་པའི་རྒྱལ་པོ་གཡས་པས་ལྕགས་ཀྱུ་འཛིན་པ། ནུབ་ཕྱོགས་སུ་དབྱུག་པ་སྔོན་པོ་ཅན། གཡས་པས་དབྱུག་པ་འཛིན་པ། བྱང་ཕྱོགས་སུ་སྟོབས་པོ་ཆེ། གཡས་པས་རྡོ་རྗེ་རྩེ་གསུམ་པ་འཛིན་པ། ཐམས་ཅད་ཀྱང་མདོག་སྔོན་པོ་རབ་ཏུ་ཁྲོས་པས།
གཡོན་པ་སྙིང་གར་སྡིགས་མཛུབ་བྱས་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། གཙོ་མོའི་སྟེང་གི་ཕྱོགས་གཉིས་ནས་གནས་གཙང་མའི་རིས་ཀྱི་ལྷའི་བུ་གཉིས་ཀྱིས་རིན་པོ་ཆེའི་བུམ་པ་བདུད་རྩིའི་ཆུས་གང་བས། བཅོམ་ལྡན་འདས་མ་ལ་སྐུ་ཁྲུས་གསོལ་བར་བསམ་མོ། ། དེ་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ། དཔྲལ་བར་ཏྲཱྃ་སེར་པོ། ལྟེ་བར་ཧྲཱིཿདམར་པོ། བརླ་གཉིས་ལ་ཨཾ་ཨཿཞེས་པ་ལྗང་གུ་གཉིས་བསྒོམ་མོ། །
དེ་ནས་རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་མ་འཁོར་དང་བཅས་པ་སྤྱན་དྲངས་ལ། ཨརྒྷཾ་པཱ་དྱཾ་བཛྲ་པུཥྤེ་ལ་སོགས་པའི་མཆོད་པས་མཆོད། ཨོཾ་སརྦ་ཏ་ཐཱ་ག་ཏ་ཨུཥྜཱི་ཥ་བི་ཛཱ་ཡཻ་ས་པ་རི་ཝཱ་ར། བཛྲ་ས་མཱ་ཛཿ ཛཿཧཱུྃ་བྃ་ཧོཿ ཞེས་བརྗོད་པས་བདག་གིས་བསྒོམས་པའི་ལྷའི་ཚོགས་དང་གཉིས་སུ་མེད་པར་བསྟིམ་མོ། ། ཡང་འོད་ཟེར་འཕྲོས་པས་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས། མཆོད་པས་མཆོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས།
བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ངག་ཡིད་གསུམ་གྱི་དྲི་མ་དག ཆུ་ལྷག་མ་ཡར་ལུད་པས་གཙོ་མོ་ལ་རྣམ་པར་སྣང་མཛད། སྤྱན་རས་གཟིགས་ལ་འོད་དཔག་མེད། ཕྱག་ན་རྡོ་རྗེ་དང༌། ཁྲོ་བོ་བཞི་ལ་མི་བསྐྱོད་པ། ལྷའི་བུ་གཉིས་ལ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་མོ། ། དེ་ནས་རང་གི་སྙིང་གར་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང༌།
ལྟེ་བ་སྔོན་པོའི་ནང་དུ་བྷྲཱུྃ་གྱི་སྟེང་དུ་བླ་མ། མདུན་དང་གཡས་གཡོན་རྒྱབ་རྣམས་སུ་གང་བསྲུང་བར་བྱ་བ་རྣམས་བསྒོམས་ལ། དེ་རྣམས་ཀྱི་མཐའ་མར་སྔགས་ཀྱི་ཕྲེང་བས་བསྐོར་བ་ལ་དམིགས་ལ། གཟུངས་རིང་དང༌། སྙིང་པོ། ཉེ་སྙིང་རྣམས་བཟླའོ། ། དེའི་རྗེས་སུ། ཨོཾ་ཨཱཿཧཱུྃ་ཏྲཱྃ་ཧྲཱིཿ ཨྃ་ཨཿཆེ་གེ་མོ་ལ་རཀྵ་རཀྵ་ཀུ་རུ་སྭཱ་ཧཱ། ཞེས་བཟླས་པར་བྱའོ། །
བཟླས་པ་ཚར་ནས། ཡེ་ཤེས་པ་ལ་བཟོད་པར་གསོལ་ལ་གཤེགས་སུ་གསོལ། དེ་དག་གིས་ནི་བདག་ཉིད་ཀྱིས་བསྒོམས་པའི་མངོན་པར་རྟོགས་པ་བསྟན་ཟིན་ཏོ། ། གལ་ཏེ་རང་ངམ་གཞན་གྱི་དོན་དུ། ཚེས་བརྒྱད་ལ་སོགས་པ་ལ་སྟོང་མཆོད་བྱེད་པར་འདོད་པས། མཎྜལ་གྲུ་བཞི་པའི་སྟེང་དུ། ཚོན་རྩི་དཀར་པོས་པདྨ་འདབ་མ་བརྒྱད་པ་བྲིས་ལ། དེའི་དབུས་སུ་བུམ་པ་མགུལ་ཆིངས་དང༌། ཁ་རྒྱན་དང་བཅས་པ་ཆུ་དང་བཅུད་རྣམས་ཀྱིས་ཡོངས་སུ་གང་བ་བཞག་ནས། དེའི་སྟེང་དུ་མཆོད་རྟེན་ཚད་དང་ལྡན་པ་བཞུགས་ལ།
དེའི་མཐའ་མར། མཆོད་ཡོན། མེ་ཏོག སྤོས། མར་མེ། ལྷ་བཤོས། གདུགས། བ་དན་རྣམས། སྟོང་ཕྲག་རེ་རེ་དང༌། གཞན་ཡང་མཆོད་པའི་ཡོ་བྱད་ཅི་འབྱོར་པ་བཤམ་མོ། །
གཏོར་མ་སྟོང་གི་ཆས་ཀྱང་བྱས་ནས། སྒྲུབ་པ་པོ་གྲོགས་དང་བཅས་པས་ཁྲུས་བྱའོ། ། དཀོན་མཆོག་གི་སྤྱན་སྔར་གསོ་སྦྱོང་རང་གིས་བླང་བའི་ཆོ་ག་བྱས་ནས། རྣལ་འབྱོར་དང་རྣལ་འབྱོར་ཆེན་པོའི་ལུགས་ལྟར་ན། བདག་བསྐྱེད་རྫོགས་པར་བསྒོམ། བྱ་བའི་རྒྱུད་ལ་བདག་བསྐྱེད་མི་དགོས། སྤྱོད་པའི་རྒྱུད་ལ་བསྒོམས་ནས་གཤེགས་སུ་གསོལ། དེ་ནས་བུམ་པ་དང་མཆོད་པར་བཅས་པ། ཨོཾ་ཨ་མྲྀ་ཏེ་ཧཱུྃ་ཕཊ། ཅེས་པས་བསངས།
ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་ལ་སྟོང་པར་བསམ། སྟོང་པའི་ངང་ལས་མཆོད་པ་རྣམས་ལྷ་རྫས་ལས་གྲུབ་པའི་མཆོད་པའི་ཡོ་བྱད་དྭངས་ཤིང་ཐོགས་པ་མེད་པ་བསམ་གྱིས་མི་ཁྱབ་པར་བྱིན་གྱིས་བརླབ། བུམ་པ་སྟོང་པའི་ངང་ལས་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བར་བསམ། དེའི་སྟེང་དུ་མཆོད་རྟེན་གྱི་ནང་དུ་རང་གིས་ཇི་ལྟར་བསྒོམས་པ་ལྟ་བུའི་ལྷ་དགུ་བསྐྱེད། གནས་བདུན་དུ་ཡིག་འབྲུ་བདུན་གྱི་བྱིན་གྱིས་བརླབས་ནས། བདག་དང་དེའི་ཐུགས་ཀའི་བྷྲཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བཅོམ་ལྡན་འདས་མ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲང་བར་བསམ་ཞིང༌། འདི་སྐད་ཅེས། མ་ལུས་སེམས་ཅན་ཀུན་གྱི་མགོན་གྱུར་ཅིང༌། །
བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པ། ། བཅོམ་ལྡན་རྣམ་རྒྱལ་འཁོར་བཅས་གཤེགས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛཱ་ཡཻ་ས་པ་རི་ཝཱ་ར་ས་མཱ་ཛཿ ཛཿཧཱུྃ་བྃ་ཧོཿ ཞེས་ལན་གསུམ་བརྗོད་པས་མདུན་གྱི་ནམ་མཁའི་གནས་སུ་བྱོན་པར་བསམས་ནས། མཆོད་པ་ལྔས་མཆོད་ལ། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛ་ཡཻ། ས་པ་རི་ཝཱ་ར་ས་མཱ་ཛཿ ཛཿཧཱུྃ་བྃ་ཧོཿ
ཞེས་བརྗོད་པས། མདུན་བསྐྱེད་དང་གཉིས་སུ་མེད་པར་བསྟིམ་མོ། ། དེའི་ཐུགས་ཀར་པདྨ་དང་ཟླ་བའི་སྟེང་དུ། བྷྲཱུྃ་ལས་སྣ་ཚོགས་རྡོ་རྗེའི་ལྟེ་བ་སྟོང་པའི་ནང་དུ་བྷྲཱུྃ་གྱི་སྟེང་དང་ཕྱོགས་ཀུན་ཏུ་བསྲུང་བྱ་རྣམས་དམིགས་ནས། ཨོཾ་ཨཱཿཧཱུྃ་ཏྲཱྃ་ཧྲཱིཿཨཾ་ཨཿཆེ་གེ་མོ་ལ་རཀྵ་རཀྵ་ཀུ་རུ་སྭཱ་ཧཱ། ཞེས་ལན་གསུམ་མམ་བདུན་བརྗོད་དོ། ། དེ་ནས་མཆོད་པ་རྣམས་ཀྱིས་མཆོད་པར་བྱ་སྟེ། སོ་སོའི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛཱ་ཡཻ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་བྱ་བས་མཆོད་ཡོན་དང༌།
དེ་བཞིན་དུ་ཨརྒྷཾ་གྱི་གནས་སུ་པཱ་དྱཾ་གིས་ཞབས་བསིལ་དང༌། པུཥྤཾ་གྱིས་མེ་ཏོག དྷཱུ་པཾ་གྱིས་བདུག་སྤོས། དཱི་པཾ་གྱིས་མར་མེ། གནྡྷཾ་གྱིས་དྲི། ནཻ་ཝི་དྱེས་ཞལ་ཟས། ཤཔྟས་རོལ་མོ། ཚ་ཏྲཾ་གིས་གདུགས། པ་ཏཾ་ཀས་ལྡ་ལྡི་རྣམས་ཀྱིས་མཆོད་ནས་གཟུངས་ཀྱི་བཟླས་པ་བྱ་སྟེ། རང་གི་སྙིང་ག་ནས་འོད་འཕྲོས་པས་བཅོམ་ལྡན་འདས་མ་འཁོར་དང་བཅས་པའི་རྒྱུད་བསྐུལ་བས་བསྒྲུབ་བྱ་རྣམས་བྱིན་གྱིས་རློབ་ཅིང༌།
བ་སྤུའི་བུ་ག་ནས་བདུད་རྩིའི་རྒྱུན་ཟགས་པས། བུམ་པའི་ནང་ཡོངས་སུ་གང་བར་བསམས་ལ། ལེགས་སོ་སྦྱིན་པའི་ཕྱག་རྒྱ་བཅས་ནས་གཟུངས་ལན་ཅིག་བརྗོད་དོ། ། དེ་ནས་ཕྱག་རྒྱ་མི་བྱེད་པར་སྟོང་རྫོགས་པར་བྱའོ། ། དེ་ཡང་ན་མོ་ཞེས་ལན་རེ་བརྗོད་པའི་ཚེ། མགོ་འདུད་པའི་ཕྱག་རེ་བྱའོ། ། བསྐོར་བ་སྟོང་ཡང་གྲུབ་པར་བྱའོ། ། དེ་ཉིད་དང་རྗེས་སུ་འབྲེལ་པར་གཏོར་མ་སྟོང་ཡང་བྱ་སྟེ། ཨ་ཀཱ་རོའི་སྔགས་ཀྱིས་འཁོར་བ་དང་མྱ་ངན་ལས་འདས་པ་ཐམས་ཅད་ལ་གཏང་ངོ༌། ། གཟུངས་རྫོགས་པའི་མཐར།
ཕྱོགས་སྐྱོང་དང་འབྱུང་པོ་ལ་དཔུང་པ་བཟང་པོ་ལས་འབྱུང་བའི་གཏོར་མའི་ཆོ་གས་གཏོར་མ་སྦྱིན་ནོ། ། དེ་ནས་སླར་ཡང་བཅོམ་ལྡན་འདས་མ་ལ་མཆོད་ནས། བསྟོད་པ་རྒྱས་པ་ནི་གཞན་ལྟར་བྱའོ། ། བསྡུས་པ་ནི། དཔལ་ལྡན་ལྷ་མོ་སྟོན་ཀའི་ཟླ་བའི་མདོག ། ཞལ་གསུམ་ཕྱག་བརྒྱད་རབ་མཛེས་ཞི་བའི་སྐུ། ། ཡེ་ཤེས་དཔག་ཡས་ཚེ་ཡི་མཆོག་སྩོལ་མ། ། རྣམ་པར་རྒྱལ་མའི་ཞབས་ལ་ཕྱག་འཚལ་ལོ། ། ཞེས་བསྟོད་ནས། དངོས་གྲུབ་བླང༌།
མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་པས་བཟོད་པར་གསོལ་ནས། དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོའོ། ། ཡོན་བདག་གིས་འབུལ་བ་དང་བསྙེན་བཀུར་བྱའོ། ། མཆོད་རྫས་རྣམས་ཕོངས་པ་ལ་སྦྱིན་ནོ། ། དེ་ལྟར་བྱས་ན། བློ་རྣོ་བ་དང༌།
ཚེ་རིང་བ་དང༌། ནད་མེད་པ་ལ་སོགས་པ་མཐོང་ཆོས་ཀྱི་ཕན་ཡོན་དང༌། འཆི་བའི་དུས་བྱས་པ་དེའི་ཚེ། བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེ་བ་ལ་སོགས་པ་རྣམ་པར་སྨིན་པའི་ཡོན་ཏན་དཔག་ཏུ་མེད་པ་འབྱུང་ངོ༌། ། བུམ་པའི་ཆུས་ཁྲུས་བྱས་པ་ཙམ་གྱིས་ཀྱང༌། ནད་མེད་པ་དང་སྡིག་པ་སེལ་བ་ལ་སོགས་པའི་ཕན་ཡོན་མང་དུ་འབྱུང་ངོ༌། ། རྟོག་པ་གཉིས་ཀྱི་རྗེས་འབྲངས་ནས། ། བླ་མའི་མན་ངག་གིས་བརྒྱན་པའི། ། སྒྲུབ་ཐབས་འདི་ནི་འཕགས་པས་བསྡེབས། ། དགེ་དེས་ཀུན་མཁྱེན་ཐོབ་པར་ཤོག །
རྣམ་པར་རྒྱལ་མའི་སྒྲུབ་ཐབས་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
