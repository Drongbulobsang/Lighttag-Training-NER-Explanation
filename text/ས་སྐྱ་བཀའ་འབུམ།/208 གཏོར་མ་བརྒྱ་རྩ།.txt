ས་སྐྱ་བཀའ་འབུམ།
པོད ༢༠༨
གཏོར་མ་བརྒྱ་རྩ།
༼ཏ༽ ༄༅། །གཏོར་མ་བརྒྱ་རྩ་བཞུགས།། ༄༅། །ཨོཾ་སྭ་སྟི། དུས་གསུམ་སངས་རྒྱས་ཐམས་ཅད་སྐྱེད་པའི་ཡབ། ། ཁམས་གསུམ་སེམས་ཅན་བུ་བཞིན་སྐྱོང་བའི་མ། ། སྲིད་གསུམ་ཡིད་ཀྱི་མུན་པ་སེལ་མཛད་པའི། ། མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། བླ་སོགས་མཁའ་སོགས་དགེ་སྦྱོང་སོགས། ། ལྷན་སོགས་གཞི་སོགས་འབྲོག་གནས་སོགས། ། བགེགས་སོགས་རིགས་དྲུག་ཡི་དྭགས་སོགས། །
གནོད་བྱེད་མ་ཐོབ་རྣམས་ལ་སྦྱིན། ། ལས་དང་པོ་པ་རྣམས་ལ་ཕན་པར་བྱ་བའི་ཕྱིར། གཏོར་མ་བརྒྱ་རྩ་གཏོང་བའི་ཚུལ་བརྗོད་པར་བྱའོ། ། དེ་ལའང་གཏོར་ཟན་གཙང་མ་ལ། དཀར་གསུམ་དང༌། མངར་གསུམ་ལ་སོགས་པ་ཡོད་ན་སྦག ཆུ་གཙང་མ་དང༌། གཏོར་སྣོད་བཅུའམ་ལྔ། བུམ་པ་སོགས་སྣོད་དང་བཅས་པ་སྟ་གོན་བྱས་ལ། ཟན་གསུམ་ཚན་གསུམ་དང༌།
གཉིས་ཚན་གཅིག་གིས་བརྒྱ་རྩ་བརྒྱད་དུ་བྱ་སྟེ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་མཆོད་སྦྱིན་གྱི་གཏོར་མ་རྒྱ་ཆེན་པོ་ཕུལ་ལ། འཕགས་པ་རྣམས་མཉེས་ཤིང་རིགས་དྲུག་རྣམས་ཆོས་དང་ཟང་ཟིང་གི་སྦྱིན་པས་ཚིམ་པར་བྱ་སྙམ་དུ་སེམས་བསྐྱེད་ལ། དང་པོ་ཟན་བཅུ་ཆུས་སྦྱངས་ལ། ཨོཾ་ཨཱཿཧཱྃ། ཞེས་ལན་གསུམ་བརྗོད་པས་བདུད་རྩིར་བསམ་ཞིང༌། བཅུ་ཚན་དང་པོ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ།
ཨོཾ་སཾ་བྷ་ར་སཾ་བྷ་ར་ཧཱུྃ། ཞེས་ཉེར་གཅིག་གིས་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་ཡིད་དམ་དཀྱིལ་འཁོར་གྱི་ལྷ་ཚོགས། སངས་རྒྱས་དཀོན་མཆོག ཆོས་དཀོན་མཆོག དགེ་འདུན་དཀོན་མཆོག དུས་གསུམ་གྱི་རྒྱལ་བ་སྲས་དང་བཅས་པ་རྣམས་ལ་འབུལ་ལོ། ། བདག་ཅག་དཔོན་སློབ་ཡོན་མཆོད་རྒྱུ་སྦྱོར་བས་གཙོ་བྱས་པའི་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། གཉིས་པ། སངས་རྒྱས་མཁའ་འགྲོ། རྡོ་རྗེ་མཁའ་འགྲོ།
རིན་ཆེན་མཁའ་འགྲོ། པདྨ་མཁའ་འགྲོ། སྣ་ཚོགས་མཁའ་འགྲོ་ལ་སོགས་པ་མཁའ་འགྲོའི་ཚོགས་རྣམས་དང༌། རྡོ་རྗེ་ནག་པོ་ཆེན་པོ་ལྕམ་དྲལ་འཁོར་དང་བཅས་པ་རྣམས་དང༌། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། ཕྱོགས་སྐྱོང་བ་བཅུ། རྒྱལ་པོ་ཆེ་པོ་སྡེ་བཞི། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད།
འཇིགས་བྱེད་ཆེན་པོ་དགུ་ལ་སོགས་པ། དཔལ་གཙང་རིགས་ཀྱི་མགོན་པོ་བདུན་ཅུ་རྩ་ལྔ་འཁོར་དང་བཅས་པ་རྣམས་དང༌། བླ་མ་དམ་པ་རྣམས་ཀྱིས་བཀའ་དང་དམ་ལ་བཏགས་ཤིང༌། སངས་རྒྱས་ཀྱི་བསྟན་པ་རིན་པོ་ཆེ་སྐྱོང་བ། དཔལ་རྡོ་རྗེ་གདན་གྱིས་གཙོ་བྱས་རྒྱ་གར་དང༌། བོད་ཀྱི་གཙུག་ལག་ཁང་དང༌། གདན་ས་ཁྱད་པར་ཅན་རྣམས་སྐྱོང་ཞིང༌། བསྟན་པ་ལ་མངོན་པར་དགའ་བའི་ལྷ་ཀླུ་འབྱུང་པོའི་ཚོགས་རྣམས་ལ་འབུལ་ལོ། ། སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པ། བསྟན་པའི་རྩ་ལག་བླ་མ་ཡང་དག་པའི་དགེ་བའི་བཤེས་གཉེན་རྣམས་དང༌།
རྣལ་འབྱོར་པ་བདག་ཅག་ཆོས་སྒྲུབ་པ་འཁོར་བཅས་ཀྱི། སྔོན་གྱི་ལས་ལས་གྱུར་པ་དང༌། འཕྲལ་གྱི་རྐྱེན་ལས་བྱུང་བ་མི་དང་མི་མ་ཡིན་པའི་གནོད་པ་དང༌། རྐྱེན་ཕྱི་དང་ནང་གི་བར་ཆད་ཐམས་ཅད་ཉེ་བར་ཞི་བར་མཛད་དུ་གསོལ། གསུམ་པ། རིག་པ་འཛིན་པའི་ས་ལ་གནས་པ་རྣམས་དང༌། དགེ་སྦྱོང་དང༌། བྲམ་ཟེ་དང༌། ལྷའི་དྲང་སྲོང་མངོན་པར་ཤེས་པ་ལྔ་དང་ལྡན་པ། ཚིག་ཙམ་གྱིས་ཕན་འདོགས་ནུས་པ།
སྨོན་ལམ་གྱི་ས་ལ་དབང་བ། དམོད་པ་འདོར་ནུས་པ་རྣམས་ལ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང༌། སེམས་ཅན་རྣམས་བདེ་ཞིང་སྐྱིད་པ་དང༌། བདག་ཅག་དཔོན་སློབ་ཡོན་མཆོད་རྒྱུ་སྦྱོར་བ་འཁོར་བཅས་ཀྱི་ཆོས་སྒྲུབ་པའི་འགལ་རྐྱེན་བར་ཆད་ཐམས་ཅད་ཞི་ཞིང་མཐུན་རྐྱེན་ཆོས་བཞིན་འགྲུབ་པའི་སྨོན་ལམ་བཟང་པོ་གདབ་ཏུ་གསོལ། བཞི་པ་ཡན་ཆོད་ལ་སྔགས་ཉེར་གཅིག་རེ་དང༌། མན་ཆོད་ལ་བདུན་བདུན་བརྗོད་དོ། ། བཞི་པ་བདག་ཅག་འགྲོ་བ་རྣམས་ཀྱི་ལྷན་ཅིག་སྐྱེས་པའི་ལྷ་དང༌། རྣམ་ཐོས་སྲས་དང༌། ཛམྦྷ་ལ་དང༌།
ནོར་རྒྱུན་མ་དང༌། ཚོགས་ཀྱི་བདག་པོ་ལ་སོགས་པ་ནོར་ལྷའི་ཚོགས་རྣམས་དང༌། བདག་ཅག་འཁོར་དང་བཅས་པ་ལ་སྲུང་སྐྱོབ་མཛད་པའི་ལྷ་ཚོགས་རྣམས་ལ་འབུལ་ལོ། ། ནད་དང༌། དབུལ་བ་དང༌། ཕོངས་པ་དང༌། འཇིགས་པ་མེད་པ་དང༌། ཚེ་དང་དཔལ་འབྱོར་རྒྱས་པར་མཛད་དུ་གསོལ། ལྔ་པ། རྡོ་རྗེ་གདན་གྱིས་གཙོ་བྱས་པའི་འཛམ་བུ་གླིང་གི་གཞིའི་བདག་པོ་རྣམས་དང༌།
ཁྱད་པར་དུ་བོད་ཁམས་སྐྱོང་བའི་བརྟན་མ་བཅུ་གཉིས་དང༌། སྒོས་དབུས་གཙང་རུ་བཞི། བྱེ་བྲག་ཏུ་ཡུལ་ཕྱོགས་དང༌། ས་ཆ་འདི་ཉིད་ན་གནས་པའི་ལྷ་དང༌། ཀླུ་དང༌། བཙན་དང༌། བདུད་དང༌། ས་བདག གཉན་མཐུ་བོ་ཆེ། གཞི་བདག་གནས་བདག་རྣམས་ལ་འབུལ་ལོ། །
འཇིག་རྟེན་གྱི་ཁམས་སུ་ཆར་ཆུ་དུས་སུ་ཕེབས་པ་དང༌། ལོ་ཕྱོགས་རྟག་ཏུ་ལེགས་པ་དང༌། མི་ནད་དང༌། ཕྱུགས་ནད་དང༌། མུ་གེ་དང༌། འཁྲུག་པ་ཞི་ཞིང་མི་འབྱུང་བའི་ཕྲིན་ལས་མཛད་དུ་གསོལ། དྲུག་པ། གནོད་སྦྱིན་གྱི་སྡེ་དཔོན་ཆེན་པོ་གང་བ་བཟང་པོ་དང༌། ནོར་བུ་བཟང་པོ་ལ་སོགས་པ་འབྲོག་གནས་མཆེད་ལྔ་འཁོར་དང་བཅས་པ་དང༌། གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་དང༌།
རྒྱལ་བ་ཁྱུ་མཆོག་ལ་སོགས་པ་ཕྱོགས་མཚམས་སྲུང་བར་བྱེད་པའི་གནོད་སྦྱིན་ཉི་ཤུ་རྩ་བརྒྱད་དང༌། གནོད་སྦྱིན་མཐུ་བོ་ཆེ་སུམ་ཅུ་རྩ་གཉིས་འཁོར་དང་བཅས་པ་དང༌། འཕྲོག་མ་བུ་ལྔ་བརྒྱ་འཁོར་དང་བཅས་པ་དང༌། འབྲོག་གནས་མཆེད་ཀྱི་ཚོགས་རྣམས་ལ་འབུལ་ལོ། ། སེམས་ཅན་གྱི་སྲོག་དང༌། གཟི་བརྗིད་དང༌། མདངས་འཕྲོག་པ་ལ་སོགས་པ་གནོད་འཚེའི་བསམ་པ་ཞི་ཞིང༌། ཁྱད་པར་དུའང་བདག་ཅག་ཆོས་སྒྲུབ་པའི་མི་མཐུན་པའི་ཕྱོགས་མཐའ་དག་ཞི་ནས། ཆོས་དང་མཐུན་པའི་དོན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། བདུན་པ།
བགེགས་རིགས་སྟོང་ཕྲག་བརྒྱད་ཅུ། བྱིས་པའི་གདོན་ཆེན་བཅོ་ལྔ། ནད་བདག རིམས་བདག ཡམས་ཀྱི་བདག་མོ། གདུག་པ་ཅན་གནོད་བྱེད་ཀྱི་ཚོགས། ས་དང་བར་སྣང་ལ་གནས་ནས་འདོད་པའི་གེགས་བྱེད་ཅིང་མི་འདོད་པ་སྐྱེད་པར་བྱེད་པ་རྣམས་ལ་སྦྱིན་ནོ། ། དེང་ཕྱིན་ཆད་བསམ་ངན་དང་གདུག་རྩུབ་དང་གནོད་འཚེ་ཐམས་ཅད་ཞི་ཞིང་གཞན་ཕན་བྱང་ཆུབ་ཀྱི་སེམས་རྒྱུད་ལ་སྐྱེ་བར་གྱུར་ཅིག བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལའང་གནོད་པའི་བསམ་པ་བསལ་ནས་ཕན་སེམས་དང་ལྡན་པར་གྱུར་ཅིག བརྒྱད་པ།
འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ལ་སྦྱིན་ནོ། ། རིགས་དྲུག་སོ་སོའི་ལན་ཆགས་བུ་ལོན་བྱང་ཞིང༌། སྡུག་བསྔལ་མཐའ་དག་དང་བྲལ་ཏེ། ཕ་རོལ་ཏུ་ཕྱིན་པ་དྲུག་རིམ་གྱིས་རྫོགས་ནས་བླ་ན་མེད་པའི་བྱང་ཆུབ་རིན་པོ་ཆེ་མྱུར་དུ་ཐོབ་པར་གྱུར་ཅིག དགུ་པ། ཡི་དྭགས་ཀྱི་རྒྱལ་མོ་ཁ་ལ་མེ་འབར་མ་ལ་སོགས་པ་ཕྱིའི་སྒྲིབ་པ་ཅན་དང་ནང་གི་སྒྲིབ་པ་ཅན་དང་མེ་ལྕེའི་འཁོར་ལོ་ཅན་དང༌། ཟས་སྐོམ་གྱི་སྒྲིབ་པ་ཅན་དང་མཁའ་ལ་རྒྱུ་བ་དང་ཀླུངས་ན་གནས་པ་དང་བྱིངས་ན་གནས་པ་དང་ཁ་འཐོར་གྱི་ཚོགས་བཀྲེས་སྐོམ་དང་དབུལ་ཕོངས་ཀྱིས་བསྡུས་པ་མཐའ་དག་ལ་སྦྱིན་ནོ། ། སོ་སོའི་མདུན་དུ་ཟས་སྐོམ་བདུད་རྩིའི་ཆར་ཆེན་པོ་ཕབ་ནས།
ལུས་དང་སེམས་ལ་ཕན་པ་དང༌། བདེ་བར་ལོངས་སྤྱོད་ཅིང་ཚིམ་པར་གྱུར་ཅིག སེར་སྣའི་སྡིག་སྒྲིབ་བྱང་ཞིང༌། ཡི་དྭགས་ཀྱི་སྡུག་བསྔལ་དང་བྲལ་ནས། སྦྱིན་པའི་ཕ་རོལ་ཏུ་ཕྱིན་པ་མྱུར་དུ་རྫོགས་པའི་སྐལ་བ་དང་ལྡན་པར་གྱུར་ཅིག བཅུ་པ། བདག་ཅག་དཔོན་སློབ་ཡོན་མཆོད་རྒྱུ་སྦྱོར་བ་འཁོར་དང་བཅས་པ་རྣམས་ལ་ཚེ་རབས་ཐོག་མ་མེད་པ་ནས་ལན་ཆགས་ཀྱི་མགྲོན་བུ་ལོན་མ་ཁྱེར་བ་དང༌། ཚེ་འདིར་ཡང་ཐུགས་ཟུར་དང་སྤྱན་ཟུར་ལ་ཕོག་པ་རྣམས་དང༌། གནོད་བྱེད་ཀྱི་ཚོགས་ངོས་མ་ཟིན་པ་རྣམས་ལ་སྦྱིན་ནོ། ། ལན་ཆགས་ཐམས་ཅད་བྱང༌།
བུ་ལོན་ཐམས་ཅད་ཁྱེར་བ་དང༌། ཕྲག་དོག་ཏུ་གྱུར་པ་དང༌། གནོད་བྱེད་ཀྱི་ཚོགས་རྣམས་གཏོར་མ་འདིས་མཉེས་ཤིང་རེ་བ་ཐམས་ཅད་སྐོང་བར་གྱུར་ཅིག བཅུ་གཅིག་པ། མ་ཐོབ་པ། མ་སླེབ་པ། ཁ་ཞན་ཅིང་དབང་ཆུང་བ། གཏོར་མ་ལ་རེ་བ། གློ་བུར་དུ་ལྷགས་པའི་འབྱུང་པོ་རྣམས་དང༌། སྐལ་བ་ཆད་པ།
ཁ་ཞན་པ། དབང་ཆུང་བ། ལྷག་མ་ལ་དབང་བ་རྣམས་ལ་སྦྱིན་ནོ། ། སོ་སོར་ཟས་སྐོམ་གྱིས་ཚིམ་ནས། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཅེས་བརྗོད་དོ། ། བདུན་པ་མན་ཆད་ལ་སྔགས་བདུན་བདུན་བརྗོད་པའི་རྗེས་ལ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། དེ་བཞིན་གཤེགས་པ་གཟུགས་དམ་པ་ལ་ཕྱག་འཚལ་ལོ། ། དེ་བཞིན་གཤེགས་པ་སྐུ་འབྱམ་ཀླས་ལ་ཕྱག་འཚལ་ལོ། །
དེ་བཞིན་གཤེགས་པ་འཇིགས་པ་ཐམས་ཅད་དང་བྲལ་བ་ལ་ཕྱག་འཚལ་ལོ། ། ཞེས་བརྗོད་པར་བྱའོ། ། མཇུག་ཏུ་ཁ་ཟས་མ་ཐོབ་པའི་ཡི་དྭགས་རྣམས་ལ་ཆུ་སྦྱིན་པར་བྱ་སྟེ། རང་སྐད་ཅིག་གིས་འཕགས་པ་སྤྱན་རས་གཟིགས་དབང་ཕྱུག་ཞལ་གཅིག་ཕྱག་གཉིས་པ་གཡས་པས་མཆོག་སྦྱིན་མཛད་པར་བསྒོམས་ལ། ཆུ་དང་སྣོད་ཟས་ཀྱིས་མ་གོས་པར་བྱས་ལ། ཨོཾ་ཨཱཿཧཱུྃ་གི་བྱིན་གྱིས་བརླབ། ལག་པ་གཡས་པའི་མཐིལ་དུ་བཞག་ལ། ཕྱག་གཡས་ནས་བྱུང་བའི་བདུད་རྩིའི་ཆུ་རྒྱུན་གྱིས་ཁ་འབར་མ་དང་འཇུར་འགེགས་ཅན་ལ་སོགས་པའི་ཡི་དྭགས་ཀྱི་ཚོགས་ཐམས་ཅད་ཚིམ་པར་བསམ་ཞིང༌། ཨོཾ་ཨཱཿཧྲཱིཿཧཱུྃ། ཞེས་པ་དང༌།
ཨོཾ་ཛྭ་ལ་མི་དཾ་སརྦ་པྲེ་ཏེ་བྷྱཿསྭཱ་ཧཱ། ཞེས་པས་བསྔོས་ལ། འཕགས་པ་སྤྱན་རས་གཟིགས་དབང་གི ། ཕྱག་ནས་འབབ་པའི་འོ་རྒྱུན་གྱིས། ། ཡི་དྭགས་རྣམས་ནི་ཚིམ་བྱས་ནས། ། ཁྲུས་བྱས་རྟག་ཏུ་བསིལ་བར་ཤོག ། ཅེས་པས་ཆུ་སྦྱིན་བྱའོ། ། འཇིག་རྟེན་པའི་མགྲོན་རྣམས་ལ་ཐུན་མོང་དུ་ཡེ་དྷརྨཱ་དང༌། སྡིག་པ་ཅི་ཡང་མི་བྱ་སྟེ། ། ཞེས་པ་དང༌།
ཆོས་རྣམས་གཟུགས་བརྙན་ལྟ་བུ་སྟེ། ། ཞེས་པས་ཆོས་ཀྱི་སྦྱིན་པ་བྱིན་ནས་འདོད་པའི་དོན་ཐམས་ཅད་བསྒོ་བར་བྱའོ། ། སེ་གོལ་བརྡབས་ནས། སརྦ་བྷཱུ་ཏ་གཙྪ། ཞེས་པས་མགྲོན་རྣམས་རང་རང་གི་གནས་སུ་སོང་བར་བསམ། དགེ་བའི་རྩ་བ་བླ་ན་མེད་པའི་བྱང་ཆུབ་ཏུ་བསྔོ་བར་བྱའོ། ། གནས་སྐབས་སུ་བར་ཆད་ཞི་ཞིང༌། མཐར་ཐུག་སངས་རྒྱས་ཐོབ་པའི་ཐབས་ཀྱི་མཆོག་གཏོར་མ་ཡིན་ནོ། ། ཁྱད་པར་དུ་ཡང་ཚེ་འདི་ནས་བཟུང་ནས་སྐྱེ་བ་ནས་སྐྱེ་བར་ལོངས་སྤྱོད་ཆེན་པོ་དང་ལྡན་པར་འགྱུར་ཏེ། ནོར་སྒྲུབ་ཀྱི་མཆོག་སྦྱིན་པ་ཡིན་ཞིང་གཏོར་མ་ལ་སྦྱིན་པ་རྣམ་པ་བཞི་ཚང་བའི་ཕྱིར་རོ། །
ལས་དང་པོ་པ་རྣམས་ལ་ཕན་པར་བྱ་བའི་ཕྱིར་དགེ་བསྙེན་གྲགས་པ་རྒྱལ་མཚན་གྱིས་དཔལ་ས་སྐྱའི་གནས་སུ་བྲིས་པའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
