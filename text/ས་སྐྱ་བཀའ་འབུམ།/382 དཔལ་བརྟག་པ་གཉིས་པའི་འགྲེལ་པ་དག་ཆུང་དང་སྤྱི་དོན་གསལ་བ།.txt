ས་སྐྱ་བཀའ་འབུམ།
པོད ༣༨༢
དཔལ་བརྟག་པ་གཉིས་པའི་འགྲེལ་པ་དག་ཆུང་དང་སྤྱི་དོན་གསལ་བ།
༼པ༽ ༄༅། །དཔལ་བརྟག་པ་གཉིས་པའི་འགྲེལ་པ་དག་ཆུང་དང་སྤྱི་དོན་གསལ་བ་བཞུགས་སོ།། ༄༅། །དཔལ་ཀྱེའི་རྡོ་རྗེའི་རྒྱུད་འདི་འཆད་པར་བྱེད་པ་ལ། གང་གིས་གཏན་ལ་འབེབས་པར་བྱེད་པ་སྤྱིའི་དོན་དང༌། གང་གཏན་ལ་དབབ་པར་བྱ་བའི་གཞུང་གི་དོན་གཉིས་བདོག སྤྱིའི་དོན་ལ་བཞི་ཡོད། གང་བཤད་པ་དང་མཉན་བྱའི་ཆོས་ཕྱོགས་གང་དུ་གཏོགས་ངོས་གཟུང་བ། ངོས་ཟིན་པ་དེའི་མཚན་གྱི་དོན། མཚན་དེ་ལྡན་གྱི་རྒྱུད་བཤད་ཐབས་ཀྱི་མན་ངག དེ་ལྟར་བཤད་པ་དེ་གང་ཟག་གི་རྒྱུད་ལ་སྐྱེ་བ་མངོན་པར་རྟོགས་པའི་རིམ་པ་སྟེ་བཞི་ལགས།
དེ་ལ་སྤྱིར་ཕྱོགས་གང་དུ་གཏོགས་ན། སྤྱིར་གང་ཟག་ལ་གྲུབ་མཐས་བློ་བསྒྱུར་བ་དང༌། མ་བསྒྱུར་བ་གཉིས་ཡོད་པ་ལ། འདི་བློ་བསྒྱུར་བའི་ཕྱོགས་ཀྱི་ཚུལ་ལགས། དེ་ལའང་ཕྱི་རོལ་པ་དང༌། ནང་པ་སངས་རྒྱས་པ་གཉིས་ཡོད་པ་ལས། འདི་ནང་པ་སངས་རྒྱས་པའི་ཕྱོགས་ལགས། དེ་ལའང༌། ཐེག་པ་ཆུང་ངུ་དང་ཆེན་པོ་གཉིས་ཡོད་པ་ལས། འདི་ཐེག་པ་ཆེན་པོ་ལགས།
ཐེག་ཆེན་ལའང༌། ཕ་རོལ་ཏུ་ཕྱིན་པའི་ཐེག་པ་དང༌། གསང་སྔགས་ཀྱི་ཐེག་པ་གཉིས་ཡོད་པ་ལས། འདི་གསང་སྔགས་སུ་གཏོགས་པ་ཡིན། གསང་སྔགས་ལའང་བྱ་བ་དང༌། སྤྱོད་པ། རྣལ་འབྱོར། རྣལ་འབྱོར་ཆེན་པོ་དང་བཞི་ཡོད་པ་ལས། འདི་རྣལ་འབྱོར་ཆེན་པོ་ཡིན། རྣལ་འབྱོར་ཆེན་པོ་ལ་ཡང༌།
ཐབས་ཀྱི་རྒྱུད། ཤེས་རབ་ཀྱི་རྒྱུད། གཉིས་སུ་མེད་པའི་རྒྱུད་དང་གསུམ་ཡོད་པ་ལས། འདི་གཉིས་སུ་མེད་པའི་རྒྱུད་ཀྱི་མཆོག་ཀྱེའི་རྡོ་རྗེ་ཞེས་བགྱི་བ་ལགས། དེ་ལ་རྩ་བའི་རྒྱུད་དང་བཤད་པའི་རྒྱུད་གཉིས་ཡོད་པ་ལས། འདི་རྩ་བའི་རྒྱུད་ལགས། དང་པོ་རྩ་བའི་རྒྱུད་ལའང་གདུལ་བྱ་ཚེ་རིང་ཞིང་ཤེས་རབ་ཆེ་བའི་དོན་དུ་གསུངས་པ། རྒྱུད་རྒྱས་པ་དང༌། མ་འོངས་པའི་དུས་ཀྱི་གདུལ་བྱ་ཚེ་ཐུང་ཞིང་བློ་དམན་པའི་དོན་དུ་གསུངས་པའི་རྒྱུད་བསྡུས་པ་དང་གཉིས་ཡོད་པ་ལས། འདི་བསྡུས་པའི་རྒྱུད་དུ་གདའ།
དེའི་གཞུང་གི་ཚད་ཀྱི་དབང་དུ་བགྱིས་ན། ཐབས་ཤེས་རབ་ཟུང་འཇུག་མཚོན་པའི་ཕྱིར་བརྟག་པ་གཉིས། ལེའུ་ཉི་ཤུ་རྩ་གསུམ། ཤློ་ཀ་བདུན་བརྒྱ་ལྔ་བཅུ་ཐམ་པ་བདོག བཞུགས་པའི་ཚུལ་ཚོང་བ་ཚོང་གི་ཁེ་མཐོང་ནས་ཚོང་ལ་འཇུག་པ་ལྟར། འབྲས་བུ་སྔོན་དུ་བསྟན་པས། དེ་ལ་བྲོད་པ་སྐྱེས་ནས་ལམ་ལ་འཇུག་ཅིང་ནན་ཏན་བྱེད་པར་འགྱུར་བས། གང་ཟག་གཞུག་པའི་དོན་དུ་འབྲས་བུ་ཐོག་མ་བསྟན་པའི་ཚུལ་དུ་བཞུགས། མདོ་རྒྱས་ཀྱི་རིམ་པ་མཚན་གྱིས་མདོར་བསྟན། གླེང་གཞིས་ཅུང་ཟད་རྒྱས་པར་བཤད།
བརྟག་པ་དང་པོས་རྒྱས་པར་བཤད། ཕྱི་མས་ཤིན་ཏུ་རྒྱས་པར་བཤད་པ་སྟེ་བཞི་བདོག དེ་རྣམས་ཀྱིས་བཤད་བྱའི་ཆོས་ཕྱོགས་གང་དུ་གཏོགས་ངོས་གཟུང་བ་བསྟན་པ་ལགས། དེ་ངོས་ཟིན་པ་དེའི་མཚན་དོན་གྱི་དབང་དུ་བགྱིས་ན། མཚན་བཏགས་པའི་དགོས་དོན། བསྡུས་དོན། ཚིག་དོན་གསུམ་བདོག་པ་ལས། དགོས་པ་རྒྱུད་ཀྱི་ཀླད་དུ་མཚན་སྨོས་པས། གང་ཟག་དབང་པོ་རབ་ཀྱིས་རྒྱུད་ཀྱི་དོན་ཐམས་ཅད་ཁོང་དུ་ཆུད། འབྲིང་གིས་བརྗོད་བྱ་ངོས་ཟིན།
ཐ་མས་ཀྱང་མཚན་དོན་འབྲེལ་བར་རྟོགས་པ་ལགས་པར་གདའ། བསྡུས་དོན་ལའང་གསུམ་ཡོད་པ་ལས། མཚན་གདགས་པའི་ཡུལ་རྒྱུད་སྡེ་རིན་པོ་ཆེ་ཚིག་གི་ཕྲེང་བ་ཚོགས་པ་འདི་ཉིད་ལས། བཏགས་པའི་མཚན་དཔལ་ཀྱེའི་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ་ཞེས་པ་ཉིད་ཡིན་པར་གདའ། འདོགས་པའི་ཚུལ་དོན་དེ་ལ་མིང་འདོགས་པའི་རྒྱུ་མཚན་ཡོད་པས། རྗེས་སྒྲུབ་ཅན་གྱི་མིང་ཞེས་བྱ་བ་ལགས་སྐད། ཚིག་གི་དོན་ལ་རྒྱུད་འདི་བཟུང་ཞིང༌། ཉམས་སུ་བླངས་པ་སྒྲུབ་པ་པོའི་དཔལ་དུ་གྱུར་པས་ན་དཔལ། ཀྱེ་ནི་འབོད་ཅིང་བསྐུལ་བ་སྟེ། སེམས་ཅན་གྱི་དོན་ལ་བསྐུལ་བས་སྙིང་རྗེ་ཡིན་ལ།
དེ་སྟོན་པས་ན་ཀྱེ། རྡོ་རྗེ་ནི་རྡོ་རྗེ་ལྟར་མི་ཕྱེད་པས་སྟོང་པ་ཉིད་ཡིན་ལ། དེ་རྟོགས་པའི་ཡེ་ཤེས་སྟོན་པས་རྡོ་རྗེ། རྒྱུད་ནི་རྗོད་བྱེད་རྒྱུན་ཆགས་པས་རྒྱུད། རྒྱལ་པོ་ནི་གསང་སྔགས་གཞན་ལས་ཁྱད་པར་འཕགས་ཤིང་དོན་གསལ་བར་སྟོན་པས་རྒྱལ་པོ་ཞེས་བགྱི་བ་ལགས། དེ་ལྟར་ན། དགོས་དོན། བསྡུས་དོན། ཚིག་དོན་གསུམ་གྱིས་མཚན་གྱི་དོན་བསྟན་པ་ལགས། དེ་ལྟར་ངོས་ཟིན་པ་དེའི་བཤད་ཐབས་ཀྱི་མན་ངག་ལ།
སྤྱིར་རྒྱུད་ཐ་དད་ཀྱི་རྗེས་སུ་འབྲངས་ནས། སློབ་དཔོན་སོ་སོའི་དགོངས་པས་བཤད་ཚུལ་མང་དུ་ཡོད་ཀྱང༌། དཔལ་ནམ་མཁའ་དང་མཉམ་པའི་རྒྱུད་ཀྱི་རྗེས་སུ་འབྲངས་ནས་སློབ་དཔོན་བིརྺ་པས་མན་ངག་དྲུག་གིས་འཆད་པར་གདའ། དེའང་ནམ་མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང༌། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པ། ། མན་ངག་རྣམ་པ་དྲུག་གིས་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པས།
མདོ་སྡེ་དང་རྒྱུད་སྡེ་གང་འཆད་ཀྱང༌། བརྗོད་བྱའི་དོན་དུ། རྗོད་བྱེད་ཀྱི་སྒྲ་གཉིས་ཀྱིས་གཏན་ལ་འབེབས་པར་གདའ། དེ་ལ་རྒྱུད་འདིས་བརྗོད་བྱའི་དོན་གང་སྟོན་ན། སྤྱི་དང༌། སྦས་པ་དང༌། མཐར་ཐུག་གསུམ་སྟོན། དེ་ཡང་ཆོས་སོ་སོའི་ཐུན་མོང་དུ་གྱུར་པ་ལ་སྤྱི་ཟེར། དེ་ལ་དབྱེ་ན། ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་དུ་གྱུར་པའི་བྱང་ཆུབ་ཀྱི་སེམས་ལ་སོགས་པ་དང༌།
འཇིག་རྟེན་གྱི་དངོས་གྲུབ་སྒྲུབ་པ་དང་ཐུན་མོང་དུ་གྱུར་པ་བསྐྱེད་པའི་རིམ་པ་སྟེ་གཉིས་ཡིན་སྐད། སྦས་པ་ནི་སྣོད་མ་ཡིན་པ་ལ་གབ་ཅིང་གསང་བའི་དོན་གྱིས་ན་སྦས་པ་ཞེས་བྱ་བ་ཡིན་ལ། དེ་བུམ་དབང་ཐོབ་པ་མན་ཆད་ལ་སྦས་ཤིང་གསང་བས་ན། དབང་གོང་མའི་ལམ་ལ་ཟེར་བ་ཡིན་པར་གདའ། དེ་ལ་དབྱེ་ན་རང་བྱིན་བརླབ་དང༌། དཀྱིལ་འཁོར་འཁོར་ལོ་གཉིས་ལགས། མཐར་ཐུག་དེ་བས་གོང་ན་བོགས་དབྱུང་རྒྱུ་མེད་པས་མཐར་ཐུག་ཟེར་བ་ལགས། དབྱེ་ན་གཉིས། ཕ་རོལ་ཏུ་ཕྱིན་པའི་ལམ་གྱི་མཐར་ཐུག་བཅུ་གཅིག་པའི་སངས་རྒྱས་དང༌། གསང་སྔགས་པའི་མཐར་ཐུག་བཅུ་གསུམ་རྡོ་རྗེ་འཛིན་པའི་ས་ཡིན་པར་གདའ།
དེ་དག་སྟོན་པར་བྱེད་པའི་རྗོད་བྱེད་ཀྱི་སྒྲ་ལ། ཡན་ལག ཡི་གེ བསྡུས་དོན་གསུམ་ཡོད། དེ་ཡང་གཞུང་ཡན་ལག་སོ་སོར་ཕྱེ་ནས་སྟོན་པ་ལ་ཡན་ལག་གི་དོན་ཞེས་ཟེར། གཞུང་གི་ཡི་གེ་ལས་སྒྲ་དྲངས་ཏེ་བཤད་པ་དང༌། དབྱིབས་མཐུན་པས་དོན་སྟོན་པ་དང༌། ཡི་གེ་ཁ་ཕྲལ་ནས་བཤད་པ་རྣམས་ལ། ཡི་གེའི་དོན་གྱི་བཤད་པ་ཟེར། ཤ་ལ་བ་ལ་དང༌།
ཆང་ལ་མ་ད་ན་ལ་སོགས་པའི་སྒྲ་འཇུག་པའི་རྒྱུ་མཚན་ཡང་མེད། ཡི་གེ་ལས་ཀྱང་བཤད་དུ་མི་རུང་ལ། སངས་རྒྱས་ཀྱིས་ཇི་བཞིན་མ་ཡིན་པའི་སྒྲས་གསུངས་པ་ལ། བསྡུས་པའི་དོན་གྱིས་བཤད་པ་ཟེར་བར་གདའ། དེ་ལྟར་བཤད་ཚུལ། གཞུང་སོ་སོ་ལ་སྦྱར་ནས་བཤད་པ་དང༌། རེ་རེ་ལའང་བཤད་ཚུལ་གཉིས་དང་གསུམ་ཅི་རིགས་པར་སྦྱར་ནས་བཤད་པ་དེ་འཆད་པའི་ཚུལ་ལགས་ཏེ། དེ་རྣམས་ཀྱི་བཤད་ཐབས་ཀྱི་ཚུལ་བསྟན་པ་ལགས། དེ་ལྟར་བཤད་པའི་དོན་དེ་གང་ཟག་གི་རྒྱུད་ལ་ཇི་ལྟར་སྐྱེ་བའི་རིམ་པ་ནི། གསང་བ་འདུས་པའི་རྒྱུད་ལས།
རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུན་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང༌། ། མི་འཕྲོགས་པ་ཡིས་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། ། གཞི་ནི་ཐབས་ཞེས་བྱ་བར་བརྗོད། ། དེ་བཞིན་མི་འཕྲོགས་འབྲས་བུ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་པས། སྤྱིར་གང་ཟག་གི་ཤེས་རྒྱུད་བར་མ་ཆད་ཅིང་རྒྱུན་ཆགས་པ་ལ་རྒྱུད་ཟེར།
དེ་ལ་དབྱེ་ན་རྒྱུད་གསུམ་དུ་འགྱུར་ཏེ། ཇི་ལྟ་བུ་ཅིག་ཡིན་ན། རྒྱུ་རྒྱུད་ཀྱི་མཚན་ཉིད་ཆོས་གང་ཞིག་རྐྱེན་དང་ཕྲད་ན་འབྲས་བུ་སངས་རྒྱས་འབྱུང་དུ་རུང་བ་ཐོག་མ་མེད་པ་ནས་རྒྱུན་ཆགས་པ་ཅན་ཞེས་བྱ་བ་ཡིན་པས་ཐ་མལ་པ་ལམ་ལ་མ་ཞུགས་པའི་གནས་སྐབས་ལ་ཟེར་བར་གདའ། ཐབས་རྒྱུད་ཀྱི་མཚན་ཉིད་ཆོས་གང་ཞིག་རྒྱུ་ལས་འབྲས་བུ་འབྱིན་པའི་རྐྱེན་དུ་འགྱུར་བ་རྒྱུན་ཆགས་པ་ཅན་ཞེས་བྱ་བ་ཡིན་པས། ལམ་ལ་ཞུགས་ནས་འབྲས་བུ་མ་ཐོབ་ཀྱི་བར་ལ་ཟེར། དེ་ལ་འཇུག་ཚུལ་གཉིས། གསང་སྔགས་ལ་མི་མོས་པའི་སྐལ་པ་དམན་པ་ལ། དང་པོར་གསོ་སྦྱོང་སྦྱིན་པར་བྱ། ། ལ་སོགས་པ་རིམ་གྱིས་སློབ་པ་སྐལ་བ་དམན་པ་ལ་རིམ་གྱིས་སློབ་པ་ཞེས་བྱ་བ་ལགས། དང་པོ་ནས་སྔགས་ལ་མོས་ན་གཞན་ལ་སློབ་མི་དགོས་པར་དེ་མ་ཐག་དབང་བསྐུར་ནས་ལམ་ལ་སློབ་པ་དེ་སྐལ་བ་དང་ལྡན་པ་ཅིག་ཅར་དུ་འཇུག་པར་གདའ།
དེ་གཉིས་ཀས་བསླབ་པར་བྱ་བའི་ཐབས་རྒྱུད་ལ་སྨིན་པར་བྱེད་པ་དབང་དང༌། གྲོལ་བར་བྱེད་པ་ལམ་གཉིས་བདོག ལམ་ལ་གཙོ་བོར་མཆོག་གི་དངོས་གྲུབ་སྒྲུབ་པའི་མངོན་པར་རྟོགས་པ་གཙོ་བོར་ཐུན་མོང་གི་དངོས་གྲུབ་སྒྲུབ་པའི་མངོན་པར་རྟོགས་པ། གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་སྟེ་གསུམ་ཡོད། མཆོག་སྒྲུབ་པ་ལ་ལྔ། དེ་ཁོ་ན་ཉིད་རྟོགས་པའི་ལྟ་བ། རྫོགས་པའི་རིམ་པའི་རྟེན་བསྐྱེད་པའི་རིམ་པ། ལྷ་ཡེ་ཤེས་སུ་རྟོགས་པའི་ཐབས་རྫོགས་པའི་རིམ་པ། རིམ་པ་གཉིས་ལ་གནས་པ་དེས་དྲོད་ཐོབ་ནས། རང་གི་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པ།
སྤྱོད་པ་མཐར་ཕྱིན་པས་འབྲས་བུ་ལ་མཚམས་སྦྱོར་བ་ཉེ་བའི་རྒྱུ་རྣམས་ཡིན། གཙོ་བོར་ཐུན་མོང་གི་དངོས་གྲུབ་སྒྲུབ་པ་ལ་དེ་བཞིན་གཤེགས་པའི་ཐུགས་སྙིང་པོ་ནས་བསྐུལ་བའི་དོན་དུ་སྔགས་ཀྱི་བཟླས་པ། བར་ཆད་ཞི་བར་བྱེད་པའི་ཐབས་གཏོར་མ། སྐུ་གཟུགས་བྱིན་གྱི་བརླབས་ཀྱིས་འགྲུབ་པའི་ཕྱིར་རབ་གནས། དངོས་གྲུབ་མྱུར་དུ་འགྲུབ་པར་བྱེད་པའི་ཐབས་སྦྱིན་སྲེག སེམས་ཅན་དམན་པ་ལ་མོས་པ་རྗེས་སུ་འཛིན་པ་ལ་ལས་ཀྱི་ཚོགས་རབ་འབྱམ་སྟེ་ལྔ་བདོག གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་ལ་བཞི་བདོག བསྲུང་བའི་དམ་ཚིག བཟའ་བའི་དམ་ཚིག མི་འབྲལ་བའི་དམ་ཚིག
སྒྲུབ་པའི་དམ་ཚིག་རྣམས་ལགས། དེ་རྣམས་ཀྱིས་ཐབས་ཀྱི་རྒྱུད་བསྟན་ནས། ལམ་མཐར་ཕྱིན་པ་འབྲས་བུའི་རྒྱུད་ཀྱི་མཚན་ཉིད། ཆོས་གང་ཞིག་རྒྱུ་དང་རྐྱེན་གྱི་ནུས་པ་མཐར་ཕྱིན་པས། གོང་དུ་བགྲོད་རྒྱུ་མེད་པ་རྒྱུན་ཆགས་པ་ཅན་ཞེས་བྱ་བ་ཡིན་ནོ། ། དེ་ལ་དབྱེ་ན་གནས་སྐབས་ཀྱི་འབྲས་བུ་བྱང་ཆུབ་སེམས་དཔའི་ས་བཅུ་གཉིས་དང༌། མཐར་ཐུག་པའི་འབྲས་བུ་སངས་རྒྱས་ཀྱིས་གཉིས་ལགས་ཏེ། དེ་རྣམས་ཀྱིས་མངོན་པར་རྟོགས་པ་བསྟན་པས་སྤྱིའི་དོན་བཤད་ནས། དེ་གང་གཏན་ལ་དབབ་པར་བྱ་བ་གཞུང་གི་དོན་སྟོན་པར་བྱེད་དེ། དེ་ལ་གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ་དང༌།
གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བ་གཉིས་བདོག དེ་ཡང་གླེང་གཞི་ལ་འཁོར་དང་སྟོན་པ་ཐ་དད་ཀྱི་དབང་དུ་བྱས་ནས་ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་དུ་རྒྱུད་ཀྱི་གླེང་གཞི་ཕུན་སུམ་ཚོགས་པ་ལྟར་བཤད་པ་དང༌། འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ཏེ། གསང་སྔགས་རྡོ་རྗེ་ཐེག་པའི་ལུགས་ལྟར། རྒྱུད་ཀྱི་ལུས་རྣམ་པར་གཞག་པ་གཉིས་བདོག དེ་ལ་ཐོག་མར་གླེང་གཞི་ལྟར་བཤད་པ་ལ། འདི་སྐད་ལ་སོགས་པའི་ཚིག་ལ་ཅིའི་ཕྱིར་གླེང་གཞི་ཞེས་བརྗོད་སྙམ་ན། གླེང་གཞི་ལ། རྒྱ་གར་སྐད་དུ། ནི་དཱ་ན་ཟེར།
ནི་ལས་དྲངས་ན་ནིཤྩི་ཏ་ངེས་པ་ལ་འཇུག ད་ལས་དྲངས་ན་ཨུད་ཡ་བྱ་བ་འབྱུང་བ་ལ་ཟེར། དེ་ལྟར་ན་ངེས་པར་འབྱུང་བ་ཞེས་བྱ་བ། དོན་གྱི་གླེང་གཞི་ལྔ་པོ་དེ་སྔོན་ཆོས་འབྱུང་བའི་རྒྱུར་ངེས་པས་སྔོན་བྱུང་བའི་དོན་ལ་ཟེར་བར་གདའ། ཡང་ནིཤྩི་ཏ་ངེས་པ་ལ་ཟེར། དཱ་ན་ཞེས་བྱ་བ་སྟེར་བ་ལ་འཇུག་པས། སྔོན་ཇི་ལྟར་བྱུང་བའི་རྟོགས་པ་མ་འོངས་པའི་གང་ཟག་ལ་སྟེར་བས་ཚིག་གི་གླེང་གཞི་ཟེར་བ་ལགས། དེས་སྒྲའི་དོན་ནམ་ངེས་པའི་ཚིག་བསྟན་པ་ལགས། འོ་ན་དེ་ལྟ་བུའི་གླེང་གཞིའི་ཚིག་འདི་རྣམས་སྟོན་པའི་བཀའ་ཡིན་ན་ཐོས་པ་ཞེས་གསུངས་པས་སློབ་དཔོན་དང་བཅས་པ་ཉན་ཐོས་དང་འདྲ་བར་འགྱུར་ལ། སྡུད་པ་པོའི་ངག་ཡིན་ན།
སངས་རྒྱས་ཀྱི་གསུང་གི་ཐོག་མར་གཞན་གྱི་ཚིག་འཇུག་པ་མི་འཐད་སྙམ་ན། ཞལ་ནས་གསུངས་པའི་བཀའ་མ་ཡིན་པས་ཉན་ཐོས་དང་འདྲ་བའི་སྐྱོན་མེད་ཅིང༌། སངས་རྒྱས་ཉིད་ཀྱིས་ལྷའི་དབང་པོས་ཞུས་པའི་མདོ་ལས། མ་འོངས་པའི་དུས་ན། ང་ཡི་ཆོས་རྣམས་སྡུད་པར་བྱེད་པའི་ཚེ། ཐོག་མར་འདི་སྐད་བདག་གིས་ཐོས་པ་ལ་སོགས་པས་གླེང་སློངས། བར་དུ་མཚམས་སྦྱོར་གྱི་ཚིག་རྣམས་ཆུག མཇུག་ཏུ་བཅོམ་ལྡན་འདས་ཀྱིས་གསུང་པ་ལ་མངོན་པར་བསྟོད་དོ། ། ཞེས་བྱ་བ་ཆུག་ཅེས་གསུངས་པས། རྗེས་སུ་གནང་བའི་བཀའ་ཡིན་པས།
གཞན་གྱིས་རང་དགའི་ཚིག་བསྣན་པའི་ཉེས་པ་མི་འབྱུང་བ་ལགས། དེ་ལྟ་བུའི་གླེང་གཞི་སྟོན་པ་ལ་སྤྱི་དོན་ཚིག་དོན་གཉིས་བདོག སྤྱི་དོན་ལ་འདིའི་བརྗོད་བྱ་ཕ་རོལ་ཏུ་ཕྱིན་པ་དང་ཐུན་མོང་གི་སྤྱི་ལགས། བརྗོད་བྱ་ཕལ་ཆེ་བ་ཡན་ལག་གི་དོན་བཅོམ་ལྡན་འདས་ཀྱི་སྐབས་སུ་ཡི་གེའི་དོན་ཅུང་ཟད་འཇུག་པ་ལགས། མངོན་པར་རྟོགས་པ་ཐབས་ཀྱི་རྒྱུད་ཐུན་མོང་གི་ཐེག་པ་ལ་རིམ་གྱིས་སློབ་པ་དང་འབྲེལ། བཤད་པའི་རྒྱུད་སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་དང་པོས་སྟོན་ཏེ། དེ་རྣམས་ཀྱིས་སྤྱི་དོན་བསྟན་ནས། ཚིག་དོན་ལ་ཐོས་པ་ཞེས་བྱ་བའི་ཚིག་དེ་བཤད་པའི་གཞིར་བཞག་ནས། ཁྱད་པར་གྱི་ཆོས་རྣམ་པ་ལྔ་དྲི་བའི་ཚུལ་དུ་སྦྱར་ནས། གང་ཐོས།
གང་གིས་ཐོས། གང་གི་ཚེ་ཐོས། གང་ལས་ཐོས། གང་དུ་ཐོས་ཞེས་རྣམ་པ་ལྔར་འགྱུར་བ་ལགས། དེ་ལ་གང་ཐོས་ན་འདི་སྐད་ཐོས་ཏེ། ངས་སྡུད་པར་འགྱུར་བ་འདི་ཁོ་ན་སྐད་བཅོམ་ལྡན་འདས་ལས་ཐོས་ཏེ། བཅོམ་ལྡན་འདས་ཀྱིས་གསུངས་པ་ལས་མང་སྟེ་སྒྲོ་བཏགས་པའམ། ཉུང་སྟེ་སྐུར་བ་བཏབ་པ་ཡང་མེད་པས། ཆོས་ཕུན་སུམ་ཚོགས་པ་འདི་ཁོ་ན་སྐད་ཐོས་ཞེས་སྟོན་པ་ལ། དེའང་སཾ་པུ་ཊ་ལས།
འདི་སྐད་ཅེས་བྱ་བའི་ཚིག་གི་ཕྲད་ནི། དེ་སྐད་གསུངས་ནས། ཞེས་བྱ་བའི་མཐར་ཐུག་པའི་རྒྱུད་ཀྱི་ངེས་ཚིག་ལ་སྙེགས་སོ། ། ཞེས་འབྱུང་བ་ལགས། གང་གིས་ཐོས་ན། བདག་གིས་ཐོས་ཏེ་སྟོན་པ་ཉིད་ལས། རྡོ་རྗེ་སྙིང་པོ་བདག་ཉིད་ཀྱིས་དངོས་སུ་ཐོས་ཞེས་བྱ་བས་གཞན་ལས་མ་བརྒྱུད་པར་བསྟན། དེའང་སཾ་པུ་ཊ་ལས། བདག་གིས་ཞེས་བྱ་བ་ནི། བདག་ཉིད་ཀྱིས་སོ་ཞེས་གསུངས།
གང་གི་ཚེ་ཐོས་ན་དུས་གཅིག་གི་ཚེ་ཐོས་ཏེ། སྤྱིར་སངས་རྒྱས་ཀྱི་དུས་ལ། སྟོན་པ་སྤྱོད་ལམ་གྱི་དུས། ཆོས་འཆད་ཅིང་བཞུགས་པའི་དུས། ནང་དུ་ཡང་དག་འཇོག་པའི་དུས། ཏིང་ངེ་འཛིན་ལ་སྙོམས་པར་འཇུག་པའི་དུས་དང་བཞི་ཡོད་པ་ལས། ཆོས་འཆད་ཅིང་བཞུགས་པའི་དུས་སུ་ཐོས་པས་དུས་ཞེས་གསུངས། གཅིག་ན་ཞེས་བྱ་བས་ཤིན་ཏུ་མྱུར་བ་མཚོན་པས་སྐད་ཅིག་མ་གཅིག་ལ་ཐོས་ཞེས་བྱ་བར་འགྱུར་བ་ལགས། དེས་ཆེ་བ་གསུམ་བསྟན། དེའང་སྟོན་པས་གློག་དང་འདྲ་བའི་ལྗགས་བསྐྱོད་ནས་སྐད་ཅིག་ལ་གསུངས་པས་འཆད་བྱེད་སྟོན་པའི་ཆེ་བ།
སྟོན་པས་སྐད་ཅིག་ལ་གསུངས་པ་དེ་སྐད་ཅིག་ལ་འཛིན་ནུས་པས་ཤེས་རབ་ཆེ་བ་དང༌། སྐད་ཅིག་གཅིག་ལའང་འདི་ཙམ་ཞིག་ཐོས་ན། དུས་གཞན་དུ་གཞན་ཡང་ཐོས་པས་ཐོས་པ་མང་བ་བསྟན་པས་ཉན་པ་པོ་འཁོར་གྱི་ཆེ་བ་དང༌། ཆོས་ཟབ་མོ་འདི་སྐད་ཅིག་ལས་ལན་ཅིག་གསུངས་ཀྱི་ཡང་ཡང་མ་གསུངས་པས་དཀོན་ཞིང་མཆོག་ཏུ་གྱུར་པས་བཤད་བྱ་ཆོས་ཀྱི་ཆེ་བ་བསྟན། དེའང་སཾ་པུ་ཊ་ལས། གཅིག་ན་ཞེས་བྱ་བ་ནི་སྐད་ཅིག་ལའོ་ཞེས་གསུངས། གང་ལས་ཐོས་ན་བཅོམ་ལྡན་འདས་ལས་ཐོས་ཏེ། དེའང་བཅོམ་ལྡན་འདས་ལ་རྒྱ་གར་སྐད་དུ་བྷ་ག་ཝཱན་ཟེར་ལ། བྷ་ག་ཝཱཉྫ་ན་ཞེས་དྲངས་ན་བཅོམ་པ་ལ་འཇུག དེའང་སངས་རྒྱས་ཀྱི་ལམ་གྱི་ཡེ་ཤེས་ཀྱིས་ནང་དུ་ཉོན་མོངས་པ་སྤངས་པས་ཉོན་མོངས་པའི་བདུད་བཅོམ།
ཉོན་མོངས་པ་མེད་ན་གཞན་གྱིས་བར་ཆད་བྱ་མི་ནུས་པས་ལྷའི་བུའི་བདུད་བཅོམ། བར་ཆད་མེད་ཙམ་ན་འཆི་བ་མེད་པས་འཆི་བདག་གི་བདུད་བཅོམ། འཆི་བ་མེད་ཙ་ན་ཕུང་པོའི་ཉིང་མཚམས་སྦྱོར་བ་མེད་པས་ཕུང་པོའི་བདུད་བཅོམ་པ་ཡིན། དེའང་རྡོ་རྗེ་རྩེ་མོ་ལས། ཉོན་མོངས་ལས་དང་དེ་བཞིན་སྐྱེ། ། ཉོན་མོངས་ཤེས་བྱའི་སྒྲིབ་དེ་བཞིན། ། མི་མཐུན་ཕྱོགས་ཀྱི་ཆོས་རྣམས་གང༌། ། དེ་བཅོམ་པས་ན་བཅོམ་ཞེས་བརྗོད། ། ཅེས་གསུངས་པས་བདུད་བཞི་བཅོམ་པ་ལགས། ཡང་བྷ་ག་ཨཾས་ཞེས་དྲངས་ན་སྐལ་བ་དང་ལྡན་པ་ལ་འཇུག་པ་ལགས།
དེའང་སྟོན་པ་འདིས་ལམ་གྱི་དུས་སུ་ཕ་རོལ་ཏུ་ཕྱིན་པ་དྲུག་རྫོགས་པས་འབྲས་བུའི་དུས་སུ། དབང་ཕྱུག་དང་ནི་གཟུགས་བཟང་དང༌། ། དཔལ་དང་གྲགས་དང་ཡེ་ཤེས་དང༌། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་དེ་ལ་སྐལ་ཞེས་བྱ། ། ཞེས་འབྱུང་བའི་སྐལ་བ་དྲུག་དང་ལྡན་པས་ལྡན་ཞེས་བྱ་བ་ལགས། འདས་ཞེས་བྱ་བ་དེ་འཇིག་རྟེན་ལས་འདས་པ་དང༌། ཡི་གེ་ཁ་བསྐང་བའི་དོན་དུ་བོད་ཀྱི་ལོ་ཙཱ་བས་བསྣན་པར་གདའ། བཅོམ་ལྡན་འདས་དེ་ཉིད་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང༌། གཟུགས་ཀྱི་སྐུ་དེ་བཞིན་ཉིད་ལ་གཤེགས་པས་དེ་བཞིན་གཤེགས་པ་ལགས་ཏེ།
དཔལ་ལྡན་དེ་བཞིན་ཉིད་གཤེགས་ཤིང༌། ། དེ་བཞིན་སླར་ཡང་གཤེགས་པ་ཉིད། ། འདིས་ནི་ཤེས་རབ་རིགས་པ་ཡིས། ། དེ་བཞིན་གཤེགས་ཞེས་བརྗོད་པར་བྱ། ། ཞེས་གསུངས་པ་ལྟར་ཡིན། ཐམས་ཅད་ནི་དེ་ལྟ་བུའི་སངས་རྒྱས་ཕྱོགས་བཅུར་བཞུགས་པ་ཐམས་ཅད་ཀྱི་ཞེས་བྱ་བ་ནི། སངས་རྒྱས་རྣམས་སྐུ་གསུང་ཐུགས་འདྲ་ཞིང༌། མཉམ་པས་འདྲ་བའི་སངས་རྒྱས་དེ་རྣམས་ཀྱི་བྱ་བའི་དོན་ཡིན། སྐུ་གསུང་ཐུགས་ཞེས་བྱ་བ། སྐུའི་གསང་བ་དབུའི་གཙུག་ཏོར་བལྟར་མི་མཐོང་བ།
གསུང་གི་གསང་བ་གསུང་གི་མཐའ་མི་རྟོགས་པ། ཐུགས་ཀྱི་གསང་བ་ཐུགས་ཀྱི་ཚུལ་སུས་ཀྱང་མཐའ་མི་རྟོགས་པ་དཔག་པར་མི་ནུས་པའི་གསང་བ་གསུམ་མམ། ཡང་ན་སྐུ་མཚན་དང་དཔེ་བྱད་འབར་བ། གསུང་དབྱངས་ཀྱི་ཡན་ལག་དྲུག་ཅུ། ཐུགས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པ་ལ་ཟེར། སྙིང་པོ་ཞེས་བྱ་བ་དེ་རྣམ་པ་དབྱེར་མི་ཕྱེད་ཅིང་འདྲེས་པའི་རང་བཞིན་ཡིན་ལ། དེ་ཉིད་སྙིང་པོ་ཀྱེའི་རྡོ་རྗེ་སངས་རྒྱས་ཐམས་ཅད་གཅིག་ཏུ་བསྡུས་པ་ཟུང་དུ་འཇུག་པ་བདེ་བ་ཆེན་པོའི་སྐུ་ཕྱག་བཅུ་དྲུག་པ་ཡུམ་དང་ཞལ་སྦྱོར་གྱི་རྣམ་པ་དེ་ཉིད་སྟོན་པ་ཕུན་སུམ་ཚོགས་པ་ལགས་སོ། ། དེ་གང་ན་བཞུགས་ན་རྡོ་རྗེ་བཙུན་མོའི་བྷ་ག་ལ་བཞུགས་ཏེ། རྡོ་རྗེ་ནི་སྟོང་པ་ཉིད་ཟག་པ་མེད་པའི་དབྱིངས་ཏེ་རྣམ་པར་ཐར་པའི་སྒོ་གསུམ་མཚོན་པས་གྲུ་གསུམ་པ། བཙུན་མོའི་བྷ་ག་ནི་སངས་རྒྱས་རྣམས་ཀྱིས་བསྟེན་པར་བྱ་བའི་གནས་བདེ་བའི་སྤྱོད་ཡུལ་ཡིན་ཏེ།
སཾ་པུ་ཊ་ལས། གང་ལ་གཙོ་བོ་སྤྱོད་གྱུར་པའི། ། ཁྱིམ་ནི་བྷ་ག་ཞེས་སུ་བཤད། ། ཅེས་གསུངས་པ་ལགས། དེ་ལྟ་བུའི་ཁོང་དུ་ཆུད་པའི་རིན་པོ་ཆེའི་གཞལ་ཡས་ཁང་པ་གྲུ་བཞི་སྒོ་བཞི་པའི་ནང་ན་བཞུགས། དེའང་ཕྱི་མའི་ལེའུ་ལྔ་པ་ལས། འཁོར་ལོ་ཇི་ལྟར་སྔར་གསུངས་ནས། ། དེ་ཡི་དབུས་སུ་ང་ཡོད་དེ། ། ཞེས་པའི་བར་གྱིས་ཤེས་པར་ནུས་ལ། གཞན་ཡང་རྒྱལ་པོ་ཆེན་པོ་གྲོང་ཁྱེར་ན་བཞུགས་ཟེར་ཡང༌།
སྲང་བར་དང༌། ཚོང་ཁང་ན་མི་བཞུགས་པར་ཁང་བཟངས་མཆོག་ན་བཞུགས་པར་ཤེས་སོ། ། དེ་བཞིན་དུ་བཅོམ་ལྡན་འདས་རྡོ་རྗེ་བཙུན་མོའི་བྷ་ག་ལ་བཞུགས་ཟེར་ཡང༌། དེའི་ཁོང་དུ་ཆུད་པའི་གཞལ་ཡས་ཁང་ན་བཞུགས་པར་ཤུགས་ལས་ཤེས་པ་ལགས། འོ་ན་གཞལ་ཡས་ཁང་མི་སྨོས་པར་རྡོ་རྗེ་བཙུན་མོའི་བྷ་ག་སྨོས་པའི་རྒྱུ་མཚན་ཅི་ཡིན་སྙམ་ན། གདུལ་བྱ་འདོད་ཆགས་ཅན་གཞུག་པ་དང༌། ཆོས་ཐམས་ཅད་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་འབྱུང་བ་ལ་སོགས་པའི་དགོས་པ་དཔག་ཏུ་མེད་པ་ཡོད། དེ་ལ་དགོངས་ནས་གཉིས་སུ་མེད་པ་རྣམ་པར་རྒྱལ་བའི་རྒྱུད་ལས། བྷ་ག་བཅོམ་ལྡན་ཤེས་རབ་སྟེ། ། དེས་ན་འདོད་ཆགས་སུན་མི་དབྱུང༌། །
གང་ཞིག་དམ་ཚིག་གསུམ་པོ་རྣམས། ། དེ་ཉིད་ཀྱི་ནི་ནང་དུ་འདུས། ། ཞེས་གསུངས་པ་ལགས། འདི་བསྡུས་པའི་རྒྱུད་ཡིན་པས། འཁོར་རྒྱས་པར་མ་གསུངས་ཀྱང༌། སཾ་པུ་ཊ་དང༌། རྡོ་རྗེ་སྙིང་པོའི་འགྲེལ་པ་དང༌། དེ་ཉིད་ཀྱི་རྒྱུད་ཕྱི་མས་ཁ་བསྐངས་ནས། དེ་བཞིན་གཤེགས་པའི་འཁོར་ཏིལ་གྱི་གང་བུ་ཏིལ་གྱིས་གང་བ་དང་མཉམ་པ། དཔའ་བོའི་འཁོར་བྱེ་བ་ཕྲག་བརྒྱད་ཅུ་རྣལ་འབྱོར་མའི་འཁོར་རི་རབ་ཀྱི་རྡུལ་དང་མཉམ་པ།
འགྲོ་བ་རྒྱུད་ཡོངས་སུ་དག་པ་ལྷ་དང༌། མིའི་འཁོར་ཕུན་སུམ་ཚོགས་པས་བསྐོར་བ་བསྟན་ནས་བཞུགས་སོ། ། ཞེས་བྱ་བས་ཕུན་སུམ་ཚོགས་པ་ལྔའི་དོན་བསྡུས་ཏེ་བསྟན་པ་ལགས། དེའང་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་གའི་ཁོང་དུ་ཆུད་པའི་གཞལ་ཡས་ཁང་གྲུ་བཞི་པར། སྟོན་པ་ཕུན་སུམ་ཚོགས་པ་བཅོམ་ལྡན་འདས་སྙིང་པོ་ཀྱེའི་རྡོ་རྗེ་ཕྱག་བཅུ་དྲུག་པ་དེ་ལ། འཁོར་ཕུན་སུམ་ཚོགས་པ་རྡོ་རྗེ་སྙིང་པོ་ལ་སོགས་པ་སྔར་སྨོས་པ་རྣམས་ཀྱིས་བསྐོར་ནས། དུས་ཕུན་སུམ་ཚོགས་པ་ཆོས་གསུང་ཞིང་བཞུགས་པའི་སྐད་ཅིག་ལ། ཆོས་ཕུན་སུམ་ཚོགས་པ་རྒྱུད་ཀྱི་རྒྱལ་པོ་འདི་གསུང་ཞིང་བསྟན་པ་ལགས། དེས་ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་ལྟར་གླེང་གཞི་ཕུན་སུམ་ཚོགས་པའི་ཚུལ་དུ་བཤད་པ་བསྟན་ཟིན་པ་ལགས།། །། ད་འཁོར་དང་སྟོན་པ་ཐ་མི་དད་ཀྱི་དབང་དུ་བྱས་ནས།
རྡོ་རྗེ་ཐེག་པ་ལྟར་རྒྱུད་ཀྱི་ལུས་རྣམ་པར་གཞག་པ་ལྟར་བཤད་པ་སྟོན་པར་བྱེད། དེའང་འཁོར་གྱི་གཙོ་བོ་སྡུད་པ་པོ་སྟོན་པ་ལས་ཐ་དད་ཀྱི་ཚུལ་དུ་བསྟན་པ་ཡང་སངས་རྒྱས་ཀྱི་རྣམ་པར་འཕྲུལ་པ་ཡིན་པས། ངོ་བོ་ཐ་མི་དད་ལ། འདི་སྐད་ལ་སོགས་པའི་གླེང་གཞིའི་ཚིག་ཀྱང་བཅོམ་ལྡན་འདས་ཀྱང་གསུང་ཡིན། དེའང་སློབ་དཔོན་ཀ་མ་ལ་ཀུ་ལི་ཤྭའི་ཞལ་ནས། འདི་སྐད་ཐོས་པའི་ཚིག་གང་དང༌། ། བཞུགས་ཞེས་བྱ་བའི་ཚིག་གནས་པ། ། ཐུགས་ཀྱི་རྡོ་རྗེའི་བདག་ཉིད་ཀྱིས། ། སངས་རྒྱས་ཀུན་ལ་བསྟན་པ་ཡིན། ། ཞེས་གསུངས་པ་ལགས།
འོ་ན་བདག་གིས་ཐོས་ཞེས་སྨོས་པས། སློབ་དཔོན་གཞན་ལས་ཐོས་ནས་སྟོན་པ་ཉན་ཐོས་ལྟར་མི་འགྱུར་རམ་སྙམ་ན། དེ་འདྲར་མི་འགྱུར་ཏེ། ཐོས་པ་ནི་ལྷག་པར་སོན་པ་ཞེས་གསུངས་པས། ཐོས་པའི་དོན་རྟོགས་པ་ལ་ཟེར་བས་ཉིད་ཀྱིས་རྟོགས་ཤིང་བྱང་ཆུབ་པ་སྟོན་པ་ལགས། འོ་ན་དེ་ལྟར་གླེང་གཞིའི་ཚིག་གསུངས་པ་ལ་དགོས་པ་ཅི་ཡོད་ན། འོག་ནས་སྟོན་པའི་ཆོས་ཐམས་ཅད་ཀྱི་དོན་བསྡུས་ཏེ་བསྟན་པས་དབང་པོ་རྣོན་པོས་དེ་ཙམ་ཉིད་ཀྱི་དོན་ཐམས་ཅད་རྟོགས་པར་འགྱུར་བ་དང༌། རྟུལ་པོས་ཀྱང་མདོ་རྒྱས་ཀྱི་ཚུལ་གྱིས་བདེ་བླག་ཏུ་འགྱུར་བའི་དགོས་པ་ཡོད་པས་དེ་སྐད་ཅེས་གསུངས་པ་ལ། དེའི་བཤད་ཚུལ་ལ་སྤྱི་དང་སྦས་པ་དང་མཐར་ཐུག་ལ་སྦྱར་བ་གསུམ་བདོག དེ་ལ་ཐོག་མར་བསྐྱེད་པའི་རིམ་པ་སྤྱི་ལ་སྦྱར་ན།
སྤྱི་དོན་དང༌། ཚིག་དོན་གཉིས་སུ་ཡོད་པ་ལས། ཐོག་མར་སྤྱིའི་དོན་ལ་བརྗོད་བྱ་འཇིག་རྟེན་པའི་དངོས་གྲུབ་སྒྲུབ་པ་དང་ཐུན་མོང་གི་སྤྱིའི་དོན། རྗོད་བྱེད་ཡན་ལག་གི་དོན་གྱིས་བཤད། མངོན་པར་རྟོགས་པ་ཐབས་རྒྱུད་ཀྱི་ནང་ནས་རྫོགས་པའི་རིམ་པའི་རྟེན་བསྐྱེད་པའི་རིམ་པ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་དང་པོ་དང༌། སཾ་པུ་ཊའི་བརྟག་པ་གཉིས་པ་དང༌། གསུམ་པའི་ཆ་ཤས་ཀྱིས་ཀྱང་གསལ་བར་བྱེད་པ་ལགས། ཚིག་གི་དོན་ལ། ཚིག་འདིས་བསྟན་པའི་ཉམས་ལེན་ཅི་འདྲ་ཞིག་སྟོན་ན།
ཐོག་མར་རྒྱས་འབྲིང་གང་རུང་གི་སྒོ་ནས་བསོད་ནམས་ཀྱི་ཚོགས་བསགས་ཏེ། དེ་ནས་དུས་སྐད་ཅིག་ལ་བདག་གཞན་ཐམས་ཅད་མི་དམིགས་པའི་སྟོང་པར་བསྒོམས་པས་ཡེ་ཤེས་ཀྱི་ཚོགས་བསགས། སྟོང་པའི་ངང་ལས་རྡོ་རྗེའི་རང་བཞིན་གྱི་སྲུང་བའི་འཁོར་ལོའི་ཆོས་ཀྱི་འབྱུང་གནས་ཀྱི་ཁོང་དུ་གཞལ་ཡས་ཁང་དང་གདན་བསྐྱེད་ནས། ཧེ་རུ་ཀ་བཞི་བདག་མེད་མ་དང་བཅས་པ་ལྔ་གང་རུང་གི་ལྷ་རྣམས་ལྷག་པར་མོས་ནས། སྐུ་གསུང་ཐུགས་ཡི་གེ་གསུམ་གྱི་བྱིན་གྱིས་བརླབ། ཡེ་ཤེས་པ་བསྟིམ། དབང་བསྐུར་རིགས་ཀྱི་བདག་པོས་དབུར་བརྒྱན། སྔགས་ཀྱི་བཟླས་པ་དང༌། ཉལ་བ་དང༌། ལྡང་བ་ལ་སོགས་པ་ཡན་ལག་གི་རྣལ་འབྱོར་རྣམས་ཉམས་སུ་ལེན་པ་བསྟན་པ་ལགས།། །།
ད་ཚིག་གང་གིས་སྟོན་ན། འདི་སྐད་ཅེས་བྱ་བའི་བསྐྱེད་པའི་རིམ་པའི་དངོས་གཞི་བསྙེན་སྒྲུབ་བཞི་དང༌། དེའི་ཡན་ལག་མ་ལུས་པ་སྟོན། ཐོས་པ་ནི་ལྷག་པར་སོན་པ་སྟེ། ཐོབ་པ་ལ་འཇུག་པས་སྒྲུབ་པ་པོའི་རྒྱུད་ལ་ཐོབ་པའི་བསོད་ནམས་ཀྱི་ཚོགས་ལ་ཟེར། དུས་གཅིག་ན་ཞེས་བྱ་བ་སྐད་ཅིག་མ་གཅིག་ལ་སྟོང་པ་ཉིད་དུ་བསྒོམ་པ་ཡེ་ཤེས་ཀྱི་ཚོགས་བསག་པ་ལ་ཟེར། འོག་གི་ཚིག་ཡར་བླངས་ནས་རྡོ་རྗེ་བཙུན་མོའི་བྷ་ག་ལ་ཞེས་བྱ་བའི། རྡོ་རྗེ་ནི་རྡོ་རྗེའི་རང་བཞིན་ལས་གྲུབ་པའི་ས་གཞི་དང༌། རྭ་བ་དྲྭ་བ་ལ་སོགས་པའི་སྲུང་བའི་འཁོར་ལོ་ལ་ཟེར། བཙུན་མོའི་བྷ་ག་ཆོས་ཀྱི་འབྱུང་གནས་ཡིན་ཏེ།
དེས་མཚོན་ནས་དེའི་ཁོང་དུ་ཆུད་པ་སྐུ་རྡོ་རྗེ་ལ་པདྨ་རྐྱང་པ་དང༌། གདན་དང༌། གཞན་རྣམས་ལ་གཞལ་ཡས་ཁང་གདན་དང་བཅས་པ་བསྟན། དེར་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་ཕྱག་གཉིས་པ། གསུང་ཕྱག་བཞི་པ། ཐུགས་ཕྱག་དྲུག་པ། སྙིང་པོ་ཀྱེའི་རྡོ་རྗེ་ཕྱག་བཅུ་དྲུག་པ་གཙོ་བོར་བསྟན། བདག་གིས་ཞེས་བྱ་བ་འཁོར་བསྟན་ཏེ། དེས་མཚོན་ནས་གཽ་རཱི་ལ་སོགས་པ་ལྷ་མོ་རྣམས་བསྟན་པ་ལགས། བཞུགས་སོ་ཞེས་བྱ་བས་མཇུག་བསྡུ་བ་བསྟན་པ་ལགས་ཏེ།
གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་ཆོས་འབྱུང་གི་ནང་གཞལ་ཡས་ཁང་གི་གདན་ལ། སྟོན་པ་ཕུན་སུམ་ཚོགས་པ་ཧེ་རུ་ཀ་བཞི། བདག་མེད་མ། འཁོར་ཕུན་སུམ་ཚོགས་པ་གཽ་རཱི་ལ་སོགས་པས་བསྐོར་ནས། དུས་ཕུན་སུམ་ཚོགས་པ་ཡེ་ཤེས་ཀྱི་ཚོགས་སྐད་ཅིག་མའི་རྗེས་ལ། ཆོས་ཕུན་སུམ་ཚོགས་པ་བསྐྱེད་པའི་རིམ་པ་ཡན་ལག་དང་བཅས་པ་དང༌། སྣང་སྟོང་ཟུང་འཇུག་གི་ཏིང་ངེ་འཛིན་འབྱུང་ཞེས་བསྟན་པས་འོག་ནས་འབྱུང་བ་བསྐྱེད་པའི་རིམ་པ་མཐའ་དག་གིས་ལུས་རྣམ་པར་གཞག་པར་འགྱུར་བ་ལགས། དེས་བསྐྱེད་པའི་རིམ་པ་ལ་སྦྱར་བ་བཤད་ཟིན། ད་སྦས་པ་ལ་སྦྱར་བ་ལ་གཉིས། རང་བྱིན་བརླབ་ལ་སྦྱར་བ་དང༌།
དཀྱིལ་འཁོར་འཁོར་ལོ་ལ་སྦྱར་བ་གཉིས་བདོག དེ་ལ་ཐོག་མར་རང་བྱིན་བརླབ་ལ་སྦྱོར་བའི་བཤད་ཚུལ་གཉིས་སུ་བདོག་པའི་སྤྱི་དོན་ལ། བརྗོད་བྱ་གསང་དབང་མ་ཐོབ་པ་ལ་གསང་བས་སྦས་པ་རྗོད་བྱེད་ཡན་ལག་དང་ཡི་གེའི་དོན་གཉིས་ཀྱིས་བཤད། མངོན་པར་རྟོགས་པ་ཐབས་ཀྱི་རྒྱུད་ཀྱི་ནང་ནས། རྫོགས་རིམ་རང་བྱིན་བརླབ་དང་འབྲེལ། བཤད་པའི་རྒྱུད་སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་པས་གསལ་བར་འཆད་པ་ལགས། གཞུང་གི་དོན་ལ། གཞུང་འདིས་བསྟན་པའི་ཉམས་སུ་བླང་བའི་རིམ་པ་ཅི་འདྲ་བ་ཅིག་སྟོན་ན། རང་ལྷའི་སྐུར་བསྒོམས་ཤིང་ལུས་ཀྱི་འཁྲུལ་འཁོར་དང་ལྡན་པས་རྩ་གསུམ་དང་འཁོར་ལོ་བཞི་གསལ་བཏབ་ནས། ལྟེ་བར་གཏུམ་མོའི་མེ་སྦར་བས་གཡས་རོ་མའི་མེའི་ནུས་པ་དང་འགྲོགས་ཏེ་གྱེན་དུ་འབར་བས་འཁོར་ལོ་གོང་མ་རྣམས་བསྲེགས།
དེ་བཞིན་གཤེགས་པའི་རྒྱུད་ལ་འགྲོ་འོང་བྱས། སངས་རྒྱས་ཐམས་ཅད་ཀྱི་བྱང་ཆུབ་ཀྱི་སེམས་སྤྱན་དྲངས་པས་རང་གི་སྤྱི་བོ་ནས་བཞུགས། གཡོན་རྐྱང་མའི་ཐིག་ལེ་དང་བསྡོངས་ཏེ་བབས་པས། འཁོར་ལོ་རྣམས་རིམ་པ་བཞིན་གསལ་བཏབ། ཐིགས་པ་གཅིག་ལྟེ་བའི་གཏུམ་མོའི་མེ་ལ་རེག་པས། མེའི་ཟེར་མ་དབུ་མ་ནས་ཡར་སོང་བས་སྙིང་གའི་ཧཱུྃ་དང༌། མགྲིན་པའི་ཨོཾ་བཅོམ། སྤྱི་བོའི་ཧཾ་ལས་ཐིག་ལེའི་རྒྱུན་དབུ་མ་ནས་བབས། གཏུམ་མོའི་མེ་ཤིན་ཏུ་ཕྲ་བ་ཡར་སོང་བས་དབུ་མའི་ནང་དུ་རོ་གཅིག་ཏུ་འདྲེས་པ་ལ་ཡིད་གཏད་ནས་རླུང་ཁ་སྦྱར་བསྒོམས་པ་ལས། སྟོང་གསལ་གྱི་ཏིང་ངེ་འཛིན་སྐྱེ་བར་འགྱུར་བ་ཡིན།
ཉམས་སུ་བླང་བྱ་དེ་འདྲ་ཞིག་སྟོན་པ་ལགས། ཚིག་གང་གིས་ཇི་ལྟར་སྟོན་ན། འདི་སྐད་བདག་གིས་ཐོས་པ་ལ། སཾ་སྐྲྀ་ཏའི་སྐད་ཀྱིས། ཨེ་ཝཾ་མ་ཡ་ཟེར་ཞིང༌། དེས་འཁོར་ལོ་བཞིའི་གསལ་འདེབས་བསྟན་པ་ལགས། དེའང་སཾ་པུ་ཊ་ལས། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། སྙིང་རྗེ་ཆེན་པོ་ཐབས་ཆེན་པོ། །
རང་བཞིན་སྣ་ཚོགས་སྤྱོད་ཡུལ་དེ། ། ལྟེ་བར་སྣ་ཚོགས་འདམ་སྐྱེས་ལ། ། སྤྲུལ་པའི་འཁོར་ལོ་རྣམ་པར་གནས། ། ཝཾ་ནི་ཆུ་རུ་ཤེས་པར་བྱ། ། ཆོས་ཀྱི་ཕྱག་རྒྱ་མཱ་མ་ཀཱི། ། བྱམས་པ་དང་ནི་སྨོན་ལམ་ཚུལ། ། ལྷ་མོ་རྡོ་རྗེའི་རིགས་གཙོ་མ། ། སྙིང་གར་ཆུ་སྐྱེས་འདབ་བརྒྱད་ལ། ། ཆོས་ཀྱི་འཁོར་ལོ་ཡང་དག་གནས། ། མ་ནི་མེ་རུ་བརྗོད་པར་བྱ། །
ཕྱག་རྒྱ་ཆེན་མོ་གོས་དཀར་མོ། ། དགའ་དང་སྟོབས་ཀྱི་རྣལ་འབྱོར་གྱིས། ། ལྷ་མོ་པདྨའི་རིགས་བྱུང་མ། ། ལྐོག་མར་ཆུ་སྐྱེས་འདབ་བརྒྱད་གཉིས། ། ལོངས་སྤྱོད་འཁོར་ལོ་རྣམ་པར་གནས། ། ཡ་ནི་རླུང་གི་རང་བཞིན་ཏེ། ། ཉོན་མོངས་ཐམས་ཅད་རབ་འཇོམས་བྱེད། ། དམ་ཚིག་ཕྱག་རྒྱ་ཆེན་མོར་ངེས། ། ལྷ་མོ་ལས་ཀྱི་རིགས་གཙོ་མ། ། བཏང་སྙོམས་ཡེ་ཤེས་རྣལ་འབྱོར་གྱིས། །
སྒྲོལ་མ་འཁོར་བ་སྒྲོལ་བ་མོ། ། འདམ་སྐྱེས་འདབ་མ་སུམ་ཅུ་གཉིས། ། བདེ་ཆེན་འཁོར་ལོ་ཆེན་པོར་གནས། ། ཞེས་གསུངས་པས། ཨེས་ལྟེ་བ་སྤྲུལ་པའི་འཁོར་ལོ། ཝཾ་གྱིས་སྙིང་ག་ཆོས་ཀྱི་འཁོར་ལོ། མས་མགྲིན་པ་ལོངས་སྤྱོད་ཀྱི་འཁོར་ལོ། ཡས་སྤྱི་བོ་བདེ་བ་ཆེན་པོ་རྣམས་བསྟན། དེས་མཚོན་ནས་རྩ་གསུམ་ཀྱང་གསལ་གདབ། ཐོས་པ་ལ་ཤྲུ་ཏཾ་ཟེར་ལ།
ཤྲུ་ལས་དྲངས་ན་ཤྲ་བ་ཞེས་བྱ་བ། འཛག་པ་ལ་ཟེར་ཏེ། གཏུམ་མོའི་མེ་འབར་བས། སྤྱི་བོ་ནས་ཁམས་བྱང་ཆུབ་ཀྱི་སེམས་གཡོན་ནས་འཛག་པ་བསྟན། ཏ་ལས་དྲངས་ན་བིསྟཱར་ཞེས་བྱ་བ་རྒྱས་པའམ་འཕེལ་བ་ལ་འཇུག དེ་ཡང་འབར་འཛག་དབུ་མར་ཐིམ་པས་ཁམས་དང་དྲོད་རྒྱས་ཤིང་བདེ་བ་འཕེལ་བ་བསྟན། དེའང་སཾ་པུ་ཊ་ལས། ཤྲུ་ཞེས་བྱ་བ་ནི་འཛག་པའོ། ། ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོའོ། ། ཞེས་གསུངས་པ་ལགས།
དུས་གཅིག་ན་ཞེས་བྱ་བའི་དུས་ཞེས་བྱ་བ་འདིས་དུས་གསུམ་བསྟན་ཏེ། གཡས་ནས་མེ་འབར་བ་སྡུག་བསྔལ་གྱི་དུས། གཡོན་ནས་ཁམས་འབབ་པ་བདེ་བའི་དུས། འབར་འཛག་དབུ་མར་ཐིམ་པས་བསམ་གྱིས་མི་ཁྱབ་པའི་དུས་གསུམ་ལགས། གཅིག་ན་ཞེས་བྱ་བ་བསམ་གྱིས་མི་ཁྱབ་པའི་དུས་དེའི་ཚེ་ན་རྣམ་པར་རྟོག་པའི་ཟླ་མེད་པས་གཅིག་ན་ཞེས་བྱ། དེའང་སཾ་པུ་ཊ་ལས། ས་མ་ཡས་ནི་དུས་གསུངས་ཏེ། ། དུས་ནི་རྣམ་པ་གསུམ་དུ་བརྗོད། ། བདེ་བའི་དུས་དང་སྡུག་བསྔལ་དུས། ། བསམ་གྱིས་མི་ཁྱབ་དུས་ཉིད་དོ། །
འོ་མའི་རྒྱུན་ལྟར་སྣ་བུག་ཏུ། ། འོང་བ་བདེ་བའི་དུས་སུ་བརྗོད། ། མེ་ཡི་གཟུགས་ཀྱིས་འགྲོ་བ་ནི། ། སྡུག་བསྔལ་དུས་སུ་དེ་གཅིག་གྲགས། ། དུས་ནི་བསམ་གྱིས་མི་ཁྱབ་དུས། ། གཅིག་ནི་ལྷན་ཅིག་སྐྱེས་པ་ཡིན། ། ཞེས་གསུངས་པ་ལགས། དེའི་ཚེ་མངོན་དུ་བྱས་པའི་ཡེ་ཤེས་དེས་མཚན་མ་དང་རྣམ་པར་རྟོག་པ་བཅོམ་ཞིང༌། ཡེ་ཤེས་ཆེན་པོའི་སྐལ་བ་དང་ལྡན་པས་བཅོམ་ལྡན་འདས། གཏུམ་མོའི་མེས་རོ་མའི་མེ་དེ་བཞིན་དུ་ཡར་གཤེགས་ཤིང་ཐིག་ལེ་རྐྱང་མའི་བྱང་སེམས་དེ་བཞིན་དུ་མར་གཤེགས་པས་དེ་བཞིན་གཤེགས་པ་ཐམས་ཅད་ནི་བདུད་རྩིའི་དྭངས་མ་དང་དབང་པོ་དང་འབྱུང་བའི་དྭངས་མ་ཐམས་ཅད་ལ་ཟེར།
དེ་རྣམས་ཀྱི་སྐུ་ཞུ་བ། གསུང་བདེ་བ། ཐུགས་མི་རྟོག་པ། སྙིང་པོ་རང་རིག་པ་གསལ་བ་སྟེ། ཆོས་བཞི་ལྡན་བསྟན། རྡོ་རྗེ་ནི་རྡོ་རྗེའི་ལུས། བཙུན་མོའི་བྷ་ག་ནི་བདེ་བ་དང༌། ཡེ་ཤེས་སྐྱེ་བའི་གནས། འཁོར་ལོ་བཞི་དང་ཁྱད་པར་དུ་ལྟེ་བ་སྤྲུལ་པའི་འཁོར་ལོ་བྷ་གའི་རྣམ་པ་ཅན་ལགས། བཞུགས་སོ་ཞེས་བྱ་བས་དོན་དུས་ནས་བསྟན་ཏེ།
གནས་ཕུན་སུམ་ཚོགས་པ་རྩ་དང་འཁོར་ལོ་རྣམས་ལ་ཁྱད་པར་དུ་ལྟེ་བར། སྟོན་པ་ཕུན་སུམ་ཚོགས་པ་རང་བྱུང་གི་ཡེ་ཤེས་ཆོས་བཞི་ལྡན་དེ། འཁོར་ཕུན་སུམ་ཚོགས་པ་བདུད་རྩི་དང༌། དབང་པོ་དང་འབྱུང་བའི་དངས་མས་བསྐོར་ནས། དུས་ཕུན་སུམ་ཚོགས་པ་བསམ་གྱིས་མི་ཁྱབ་པའི་དུས་སུ། ཆོས་ཕུན་སུམ་ཚོགས་པ་གསལ་སྟོང་གི་ཏིང་ངེ་འཛིན་མཆོག་འདི་འབྱུང་ཞེས་བསྟན་ཏེ། དེས་འོག་ནས་འབྱུང་བ་བདག་བྱིན་གྱིས་བརླབ་པ་ཡན་ལག་དང་བཅས་པ་ཐམས་ཅད་ཀྱི་ལུས་རྣམ་པར་གཞག་པ་བསྟན་པ་ལགས། དེས་རང་བྱིན་བརླབ་ལ་སྦྱར་བ་བསྟན་ནས། ད་སྦས་པ་དཀྱིལ་འཁོར་འཁོར་ལོ་ལ་སྦྱར་ནས་བཤད་ནའང༌། སྤྱི་དོན་དང༌།
གཞུང་དོན་གཉིས་བདོག སྤྱི་དོན་ལ་བརྗོད་བྱ་དབང་གསུམ་པ་མ་ཐོབ་པ་ལ་གསང་བས་ན་སྦས་པ། རྗོད་བྱེད་ཡན་ལག་དང་ཡི་གེའི་དོན་གཉིས་ཀྱིས་འཆད། མངོན་པར་རྟོགས་པ་ཐབས་རྒྱུད་ཀྱི་ནང་ན་དཀྱིལ་འཁོར་འཁོར་ལོ་དང་འབྲེལ། བཤད་པའི་རྒྱུད་སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་པས་གསལ་བར་འཆད་པ་ལགས། ད་གཞུང་གི་དོན་ལ་གཉིས་བདོག་པའི་ཐོག་མར་གཞུང་འདིས་བསྟན་པ་ཉམས་སུ་བླང་བའི་ཚུལ་ཅི་འདྲ་ཞིག་སྟོན་ན། ཐོག་མར་བདག་དང་ཕྱག་རྒྱ་ལྷར་བསྐྱེད་པ་ལྷའི་འདུ་ཤེས། མཁའ་དང་གསང་བ་བྱིན་གྱིས་བརླབ་པ་སྔགས་ཀྱི་འདུ་ཤེས། ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་སྙམ་པ། ཆོས་ཀྱི་འདུ་ཤེས་དང་ལྡན་པས།
སྙོམས་པར་ཞུགས་པས་ཐ་མལ་པའི་འདོད་ཆགས་ཞི་བར་བྱེད་པ་འདོད་ཆགས་ཆེན་པོས་ཁམས་བྱང་ཆུབ་ཀྱི་སེམས་རྣམས་དབང་གི་གནས་སུ་ཕབ་པས་བདེ་བ་རྒྱས་པར་བྱས་ནས་ལྷན་ཅིག་སྐྱེས་པའི་ཡེ་ཤེས་སྐྱེད་ཅིང༌། ཁམས་རྣམས་ལུས་ལ་ཁྱབ་པར་བྱས་ནས་བདེ་སྟོང་ཟུང་འཇུག་གི་ཏིང་ངེ་འཛིན་རྒྱུན་དུ་བསྐྱངས་པས། འབྲས་བུ་རྣམ་གྲོལ་གྱི་ཡེ་ཤེས་མངོན་དུ་བྱེད་པ་ལགས། ད་གཞུང་གང་གིས་སྟོན་ན། འདི་སྐད་ལ་སོགས་པའི་གླེང་གཞིའི་ཚིག་རྣམས་ཀྱིས་སྟོན་པ་ལགས། དེའང་འདི་སྐད་ལ་སཾ་སྐྲྀ་ཏའི་སྐད་དུ་ཨེ་ཝཾ་ཟེར། ཨེས་ཤེས་རབ་བདག་མེད་མ་དང༌། དེའི་བྷ་ག་པདྨར་བསྐྱེད་པ་བསྟན། ཝཾ་གྱིས་ཐབས་ཀྱེའི་རྡོ་རྗེ་དང༌། དེའི་གསང་གནས་རྡོ་རྗེར་བསྐྱེད་པ་བསྟན།
ཡང་ཨེས་ཐབས་ཀྱི་གསང་གནས་ཀྱི་འཁོར་ལོའི་ཕྱི་སྐོར་འདོམ་གྲུ་གསུམ་པ་དང༌། ཝཾ་གྱིས་ཤེས་རབ་ཀྱི་རྩ་མཛེས་པའི་སྤྱི་བོ་བསྟན། ཨེ་ཝཾ་གཉིས་ཀས་ཐབས་ཤེས་རབ་སྟེང་འོག་ཏུ་སྙོམས་པར་འཇུག་པ་བསྟན། དེ་རྣམས་སཾ་པུ་ཊ་ལས། ཨེ་ནི་ཤེས་རབ་བརྗོད་པར་བྱ། ། ཝཾ་གྱིས་ཐབས་དང་ལྡན་པ་ཉིད། ། ཝཾ་གྱིས་རྣམ་པར་བརྒྱན་པ་ཉིད། ། ཨེས་ནི་ངེས་པར་མཛེས་པར་འགྱུར། ། ཐབས་དང་ཤེས་རབ་རང་བཞིན་གྱིས། ། སྟེང་དང་འོག་ཏུ་སྙོམས་པར་འཇུག །
ཨེ་ཉིད་དང་ནི་ཝཾ་ཉིད་ནི། ། གཉིས་གཉིས་སུ་ནི་བརྗོད་པ་ཉིད། ། ཅེས་གསུངས་པ་བསྟན་པ་ལགས། མ་ཡ་ལས་དྲངས་ན། མ་ཧཱ་རཱ་ག་ཞེས་བྱ་བ་འདོད་ཆགས་ཆེན་པོ་ལ་འཇུག་སྟེ། སྙོམས་པར་ཞུགས་པའི་འདོད་ཆགས་ཆེན་པོའི་མེས་བསྐུལ་ནས་བྱང་ཆུབ་ཀྱི་སེམས་དབང་གི་གནས་སུ་འདུ་ལ། ཡ་ལས་དྲངས་ན། བ་ཡུ་རླུང་ལ་འཇུག་སྟེ། དལ་བར་རྒྱུ་བའི་རླུང་གིས་ལུས་ཐམས་ཅད་ལ་ཁྱབ་པ་བྱེད་པ་ཡིན་པར་གདའ། ཁམས་དབང་གི་གནས་སུ་འཛག་པ་ཤྲུས་བསྟན།
ཁམས་དེ་ལུས་ལ་རྒྱས་པར་བྱེད་པ་ཏས་བསྟན། དེའང་སཾ་པུ་ཊ་ལས། མ་ཡ་ཞེས་བྱ་བ་ནི་འདོད་ཆགས་ཆེན་པོ་སྟེ་འདི་ལ་རྟག་ཏུ་གནས་པའོ། ། ཤྲུ་ཞེས་བྱ་བ་ནི་འཛག་པའོ། ། ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོ་ཞེས་གསུངས་པ་ལགས། དུས་ཞེས་བྱ་བ་ནི་མཚན་ཉིད་དང་བྲལ་བའི་དུས་ལ་ཟེར། གཅིག་ན་ཞེས་བྱ་བ་དེའི་དུས་ན་རྣམ་པར་རྟོག་པའི་ཟླ་མེད་པས་ན་གཅིག་ན་ཞེས་བྱ་བ་ཡིན། དེའང་སཾ་པུ་ཊ་ལས། དུས་ནི་བསམ་གྱིས་མི་ཁྱབ་དུས། ། གཅིག་ནི་ལྷན་ཅིག་མེད་པ་ཡིན། །
འདོད་ཆགས་མེད་ཅིང་ཆགས་བྲལ་མེད། ། དབུ་མར་དམིགས་པར་མི་འགྱུར་རོ། ། ཞེས་གསུངས། དེའི་ཚེ་མངོན་དུ་བྱས་པའི་ཡེ་ཤེས་དེས་མཚན་མ་དང་རྣམ་པར་རྟོག་པ་བཅོམ་ཞིང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་བཅོམ་ལྡན་འདས། ཡས་འབབ་ཀྱི་དགའ་བ་བཞི་དབང་གི་གནས་སུ་གཤེགས་ཤིང༌། མས་བརྟན་གྱི་དགའ་བ་བཞིས་སྤྱི་བོར་གཤེགས་པས་དེ་བཞིན་གཤེགས་པ། ཐམས་ཅད་ནི་བདུད་རྩིའི་དྭངས་མ་ཐམས་ཅད། དེ་རྣམས་ཀྱི་སྐུ་དགའ་བ། གསུང་མཆོག་དགའ། ཐུགས་དགའ་བྲལ་གྱི་དགའ་བ།
སྙིང་པོ་ལྷན་ཅིག་སྐྱེས་པའི་ཡེ་ཤེས། རྡོ་རྗེ་རིགས་ལྔ། བཙུན་མོ་དེས་བཟུང་པའི་རིག་མ། བྷ་ག་དེའི་ཉེར་གནས་ལ་ཟེར། བཞུགས་སོ་ཞེས་བྱ་བས་དོན་བསྡུས་ནས་བསྟན་ཏེ། གནས་ཕུན་སུམ་ཚོགས་པ་དབང་གི་གནས་སུ། སྟོན་པ་ཕུན་སུམ་ཚོགས་པ་ཞུ་བདེ་ལྷན་ཅིག་སྐྱེས་པའི་ཡེ་ཤེས་ཆོས་བཞི་ལྡན་དེ་ལ། འཁོར་ཕུན་སུམ་ཚོགས་པ་བདུད་རྩིའི་དྭངས་མས་བསྐོར་ནས། དུས་ཕུན་སུམ་ཚོགས་པ་མཚན་ཉིད་དང་བྲལ་བའི་སྐད་ཅིག་མ་ལ། ཆོས་ཕུན་སུམ་ཚོགས་པ་བདེ་སྟོང་གི་ཏིང་ངེ་འཛིན་འབྱུང་ངོ་ཞེས་བསྟན་པས།
འོག་ནས་འབྱུང་བའི་དཀྱིལ་འཁོར་གྱི་འཁོར་ལོའི་ལམ་ཡན་ལག་དང་བཅས་པ་ཐམས་ཅད་ཀྱི་ལུས་རྣམ་པར་གཞག་པར་འགྱུར་བ་ལགས། དེས་དཀྱིལ་འཁོར་འཁོར་ལོ་ལ་སྦྱར་བ་བསྟན་པ་ཡིན་ཏེ། དེ་རྣམས་ཀྱི་སྦས་པ་ལ་སྦྱར་བ་གཉིས་བསྟན་པ་ལགས། དམ་ཚིག་དེ་དག་ཉིད་མཐར་ཐུག་ལ་སྦྱར་བ་བསྟན་ན། སྤྱི་དོན་དང་གཞུང་དོན་གཉིས་སུ་བདག་པའི་སྤྱི་དོན་ལ། འདིའི་བརྗོད་བྱ་མཐར་ཐུག་འབྲས་བུ་སྟོན། རྗོད་བྱེད་ཡན་ལག་དང་ཡི་གེའི་དོན་གྱིས་འཆད། མངོན་པར་རྟོགས་པ་མཐར་ཐུག་གི་འབྲས་བུ་དང་འབྲེལ། བཤད་པའི་རྒྱུད་སཾ་པུ་ཊའི་ལེའུ་དང་པོས་གསལ་བར་འཆད་པ་ལགས། གཞུང་གི་དོན་ལ།
ཚིག་འདིས་དོན་ཇི་ལྟ་བུ་ཞིག་སྟོན་ན། མཐར་ཐུག་སངས་རྒྱས་ཀྱི་ཆོས་ཀྱི་སྐུའི་ངང་དུ་འཁོར་བ་དང་མྱ་ངན་ལས་འདས་པ་ཐམས་ཅད་རོ་གཅིག་ཅིང་དབྱེར་མི་ཕྱེད་ན་སངས་རྒྱས་ཀྱི་སྐུ་དང་མཛད་པ་ཐམས་ཅད་སྨོས་མི་དགོས་ཤིང༌། དེ་དང་རྗེས་སུ་མཐུན་པར་བུམ་དབང༌། གསང་དབང༌། ཤེས་རབ་ཡེ་ཤེས་ཀྱི་དབང་གིས་བསྡུས་པའི་དམིགས་པ་དང་བཅས་པ་དང༌། ཐབས་ཀྱི་ཡན་ལག་དང༌། ཏིང་ངེ་འཛིན་ཐམས་ཅད་ཀྱང་དབང་བཞི་པའི་རྣམ་པར་མི་རྟོག་པའི་ཏིང་ངེ་འཛིན་དུ་དབྱེར་མི་ཕྱེད་པ་སྟོན། དེ་ཚིག་གང་གིས་ཇི་ལྟར་སྟོན་ན། ཐོག་མར་ཐོས་པ་ཞེས་བྱ་བ་ཡར་བླངས་ནས། ཐོས་པའི་དོན་ཐོབ་པ་ལ་འཇུག
དེའང་སངས་རྒྱས་ཀྱི་ལམ་བསོད་ནམས་དང༌། ཡེ་ཤེས་ཀྱི་ཚོགས་ཡོངས་སུ་རྫོགས་པས་མཐར་ཐུག་འབྲས་བུའི་གོ་འཕང་ཐོབ་པའི་ཚེ། དབྱིངས་དང་ཡེ་ཤེས་རོ་གཅིག་པའི་བརྙེས་ནས་དེའི་ངང་ལས་མ་གཡོས་བཞིན་དུ། གདུལ་བྱ་དག་པའི་སྣང་བ་ལ། འདི་སྐད་ལ་སོགས་པའི་ཆོས་ཀྱི་རྣམ་གྲངས་དུ་མ་དང༌། བདག་གིས་ཞེས་བྱ་བ་འཁོར་གྱི་དཀྱིལ་འཁོར་དུ་མ་དང༌། དུས་གཅིག་ན་ཞེས་དུས་ཀྱི་སྣང་བ་དང༌། བཅོམ་ལྡན་འདས་ལ་སོགས་པ་སྟོན་པའི་སྣང་བ་དང༌། རྡོ་རྗེ་བཙུན་མོའི་བྷ་གས་གནས་ཕུན་སུམ་ཚོགས་པ་རྣམས་སུ་སྣང་བ་བསྟན་ཡང༌། དེ་དང་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་སྣང་བ་དང༌།
རྟེན་ཟག་པ་མེད་པའི་དབྱིངས་སུ་རོ་གཅིག་པ་ལགས་པར་གདའ། དེའང་སཾ་པུ་ཊ་ལས་ཐོས་པ་ཞེས་བྱ་བ་ནི་ལྷག་པར་སོན་པ་སྟེ། འདིས་ནི་རྣམ་པར་ཐར་པ་བསམ་གྱིས་མི་ཁྱབ་པ་ལྷག་པར་མོས་པའི་ཏིང་ངེ་འཛིན་རྙེད་དོ། ། ཞེས་བྱ་བར་སྙེགས་སོ། ། ཞེས་གསུངས། ཡང་སྟོན་པ་དང་སྡུད་པ་པོའང་ཐ་མི་དད་པ་སཾ་པུ་ཊ་ལས། འཆད་པ་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པ་ང༌། ། དེ་དག་ཐ་དད་ཀྱི་སྣང་བ་ལ་ཇི་ལྟར་འཚལ་བར་བགྱི་གང་དུ་བདེ་བ་ཆེན་པོའི་མགོན་པོ་གར་མཛད་པ་ན་གཅིག་ཉིད་དུ་མའི་རོ་ཞེས་བྱ་བའི་ཚིག་གིས་རོལ་པར་མཛད་དོ། ། ཞེས་གསུངས་ཤིང༌།
སློབ་དཔོན་ཀ་མ་ལ་ཀུ་ལི་ཤའི་ཞལ་ནས་ཀྱང༌། འདི་ལ་སྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབབ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། གསུང་བ་པོ་དེ་སྡུད་པའང་དེ། ། ཞེས་གསུངས་པ་ལགས། བཞུགས་སོ་ཞེས་བྱ་བ་སྐུ་གསུམ་གྱི་བཞུགས་ཚུལ་བསྟན་ཏེ། དེ་ལ་བཞུགས་པ་པོ་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བ་དེ། བཞུགས་པའི་གནས་འཁོར་འདས་ཐམས་ཅད་ལ།
བཞུགས་པའི་ཚུལ་འཁོར་འདས་དབྱེར་མེད་རོ་གཅིག་པའི་ཚུལ་གྱིས་བཞུགས། ལོངས་སྐུ་ལ་སྦྱར་ན། བཞུགས་པ་པོ་ལོངས་སྤྱོད་རྫོགས་པའི་སྐུ་ཟུང་དུ་འཇུག་པ་བདེ་བ་ཆེན་པོ་དེ་ཉིད་བཞུགས་པའི་གནས་འོག་མིན་ཆོས་ཀྱི་འབྱུང་གནས་ཀྱི་ནང་གཞལ་ཡས་ཁང་དུ། བཞུགས་པའི་ཚུལ་ལྷན་ཅིག་སྤྱོད་པའི་བཙུན་མོ་དང་ཞལ་སྦྱོར་ཞིང༌། གཟུགས་རྡོ་རྗེ་མ་ལ་སོགས་པའི་རྗེས་སུ་འབྲང་མའི་འཁོར་གྱིས་བསྐོར་ནས། ཟག་པ་མེད་པའི་བདེ་བ་ལ་ལོངས་སྤྱོད། བྱང་ཆུབ་སེམས་དཔའ་རྣམས་ལ་ཐེག་པ་ཆེན་པོའི་ཆོས་གསུང་ཞིང་བཞུགས། དེའང་སཾ་པུ་ཊ་ལས། རང་གི་ཡེ་ཤེས་ལ་རང་གི་ཡེ་ཤེས་ཀྱིས་ལོངས་སྤྱོད་པ་ནི་སངས་རྒྱས་རྣམས་ཀྱང་སྤོང་བ་མི་མཛད། ཅེས་བྱ་བ་དང༌།
ཨེ་མའོ་སངས་རྒྱས་ཐམས་ཅད་ཀྱི། ། ཀུན་མཁྱེན་ཡེ་ཤེས་བླ་ན་མེད། ། དེ་བཞིན་གཤེགས་པ་བདེ་དོན་གང༌། ། བཙུན་མོ་ཉེ་བར་མཛད་པ་པོ། ། ཞེས་གསུངས་པ་ལགས། བཞུགས་པ་པོ་སྤྲུལ་པའི་སྐུ་ཐུགས་རྗེ་ཆེན་པོ་དང་ལྡན་ཞིང༌། རྣམ་འཕྲུལ་བསམ་གྱིས་མི་ཁྱབ་པ་དང་ལྡན་པ་དེ། བཞུགས་པའི་གནས་གདུལ་བྱ་རྣམས་ཀྱི་རྒྱུད་ལ། བཞུགས་པའི་ཚུལ་གང་ལ་ཅིས་འདུལ་དེ་ལ་དེའི་རྣམ་པས་བསྟན་ནས། གདུལ་བྱའི་སྐྱེ་བོའི་ཡིད་འཕྲོག་ཅིང་བཞུགས།
དེའང་བཞུགས་པ་ལ་བི་ཛ་ཧཱ་ར་ཟེར། བི་བི་ཙི་ཏྲ་སྣ་ཚོགས་ལ་འཇུག ཛ་ཛནྨ་གདུལ་བྱའི་སྐྱེ་བོ་ལ་འཇུག ཧ་ཧར་ཡིད་འཕྲོག་པ་ལ་ཟེར། དེའང་སཾ་པུ་ཊ་ལས། ཀྱེ་བཅོམ་ལྡན་འདས་བཞུགས་སོ་ཞེས་བྱ་བས་ཅི་བསྟན་པ་ལགས། བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ་ཐབས་སྣ་ཚོགས་ཀྱིས། གདུལ་བྱའི་སྐྱེ་བོའི་ཡིད་འཕྲོག་པ་དང་ལྡན་ཞེས་བྱ་བའི་དོན་ཏོ། ། ཞེས་གསུངས་པ་ལགས།
དེ་མཐར་ཐུག་པ་ལ་སྦྱར་བ་བསྟན་ཏེ། འོག་ནས་འབྱུང་བའི་མཐར་ཐུག་འབྲས་བུ་དང་དབང་བཞི་པ་དང༌། དེ་དང་འབྲེལ་ཐམས་ཅད་ཀྱི་ལུས་རྣམ་པར་གཞག་པར་འགྱུར་བ་ལགས། དེ་རྣམས་ཀྱིས་གླེང་གཞི་ཕུན་སུམ་ཚོགས་པ་བཤད་ཟིན་པ་ལགས། ད་གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་ཡན་ལག་རྒྱས་པར་བཤད་པ་སྟོན། དེ་ལ་གཉིས། མངོན་པར་རྟོགས་པའི་རིམ་པའི་དབང་དུ་བྱ་སྟེ། བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བཤད་པ་དང༌། དེ་མི་གསལ་བ་དང༌། མ་ཚང་བ་ཁ་སྐོང་བ་རྒྱུད་ཕྱི་མ་སྟོན་པ་ལགས།
དེའང་ཐོག་མར་བརྟག་པ་དང་པོ་ལ། བརྟག་པ་དངོས་དང༌། མཚན་སྨོས་པ་གཉིས་བདོག བརྟག་པ་དངོས་ལ་གང་ལ་དམིགས་ཏེ་གྲུབ་པ་འབྲས་བུའི་རྒྱུད་དང༌། དེ་ཐོབ་པར་བྱེད་པ་ཐབས་ཀྱི་རྒྱུད་གཉིས་ཡོད། འབྲས་བུའི་རྒྱུད་སྟོན་པའི་གཞུང་དུམ་བུ་འདིའི་སྤྱི་དོན་ལ། བརྗོད་བྱའི་དོན་མཐར་ཐུག་འབྲས་བུ་སྟོན། རྗོད་བྱེད་ཀྱི་སྒྲ་ཡན་ལག་གི་དོན་གྱིས་འཆད། མངོན་པར་རྟོགས་པ་འབྲས་བུའི་རྒྱུད་དང་འབྲེལ་བས། འབྲས་བུ་སངས་རྒྱས་ཀྱི་རྡོ་རྗེ་ཐེག་པ་ཐུན་མོང་མ་ཡིན་པ་ལ་གྲགས་པ་སྐུ་བཞི་ཡན་ལག་ལྔ་དང་ལྡན་པ་དེ་སྟོན་པ་ཡིན་པར་གདའ།
བཤད་པའི་རྒྱུད་རྡོ་རྗེ་གུར་གྱི་ལེའུ་བཞི་པ་དང༌། བརྒྱད་པ་དང༌། བཅུ་བཞི་པ་དང༌། སཾ་པུ་ཊའི་བརྟག་པ་བཅུ་པའི་རབ་ཏུ་བྱེད་པ་གཉིས་པ། གསུམ་པ། བཞི་པས་གསལ་བར་སྟོན། གཞུང་གི་དོན་ལ། འབྲས་བུ་སྐུ་བཞིའི་དངོས་གྲུབ་ལ་ཞུས་ཤིང་མཉན་པར་གདམས་པ་དང༌། སོ་སོའི་མཚན་གྱི་ངེས་ཚིག་ལ་ཞུས་པ་དང་ལན་གཉིས་བདོག དེ་ལ་འདི་བསྡུས་པའི་རྒྱུད་ཡིན་པས་ཞུ་བ་བསྡུས་པ་ལས་མ་སྨོས་པས།
རྒྱུད་རྒྱས་པ་ལས་འབྱུང་བ་རྡོ་རྗེ་སྙིང་པོའི་འགྲེལ་པར་དྲངས་པས་འདིར་ཁ་བསྐངས་ནས། དེ་ནས་བཅོམ་ལྡན་འདས་ཀྱིས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས། རྡོ་རྗེ་སྙིང་པོ་ལ་གཟིགས་ཏེ་འཛུམ་པ་མཛད་དོ། ། འཛུམ་པ་མཛད་མ་ཐག་ཏུ་དེའི་ཚེ་རྡོ་རྗེ་སྙིང་པོ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེར་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཡེ་ཤེས་ཀྱི་དབང་པོ་ཞེས་བྱ་བ་རྣམས་ཁ་བསྐངས་ནས། དེ་བཞིན་གཤེགས་པ་ཐམས་ཅད་ཀྱི་སྐུ་དང༌།
གསུང་དང༌། ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བའང་ཉན་པར་འཚལ་ནས། ཞེས་བྱ་བ་འདི་ཉིད་ལས་འབྱུང་ལ། ཡང་དེ་བཞིན་གཤེགས་པ་ཐམས་ཅད་ཀྱི་སྐུ་ནི་གང༌། གསུང་ནི་གང༌། ཐུགས་ནི་གང༌། སྙིང་པོ་རྗེ་བཙུན་གསང་བ་ལས་ཀྱང་ཆེས་ཤིན་ཏུ་གསང་བ་གང་ལགས་བཤད་དུ་གསོལ་ཞེས་ཁ་བསྐངས་ནས་ཞུས་སོ། ། དེའི་དོན་ནི་གསང་སྔགས་ཀྱི་མཐར་ཐུགས་འབྲས་བུ་དེ་བཞིན་གཤེགས་པའི་སྐུ་གསུང་ཐུགས་སྙིང་པོའི་ཚུལ་ཇི་ལྟར་ལགས་ཞུས་པ་ལ། དེའི་ལན་དུ། བཅོམ་ལྡན་འདས་ཀྱིས་ཨེ་མ་ཧོ་ངོ་མཚར་གྱི་ཚིག་དང་བྱང་ཆུབ་སེམས་དཔའ་ཆེན་པོ་ཞེས་སྤྱིའི་མིང་དང༌།
རྡོ་རྗེ་སྙིང་པོ་ཞེས་བྱེ་བྲག་ཏུ་ཞུ་བ་པོའི་མིང་དང༌། སྙིང་རྗེ་ཆེན་པོ་ཞེས་ཡོན་ཏན་གྱི་མིང་ནས་བོས་ནས། ཁྱོད་སེམས་ཅན་ཐམས་ཅད་ལ་ཕན་པའི་ཕྱིར་འབྲས་བུའི་རྒྱུད་ཞུ་བ་ལེགས་སོ་ལེགས་སོ་ཞེས་གཏང་རག་གནང་བ་ལགས། ལེགས་སོ་ཞེས་ལན་གཉིས་གསུངས་པ་དེའང་དགེས་ཤིང་ངོ་མཚར་བའི་བརྡ་ཡིན་ཏེ། འཇིག་རྟེན་པའི་བསྟན་བཅོས་ཆེན་པོ་དག་ལས། ངོ་མཚར་དང་ནི་རྩོད་པ་དང༌། ། ཁྲོ་དང་ཞུམ་དང་ངེས་གཟུང་དང༌། ། དད་དང་དགའ་བ་དག་ལ་ནི། ། ཚིག་གཅིག་ལན་གཉིས་འབྱུང་བ་ཡིན། ། ཞེས་བཤད་པ་ཡིན་པར་གདའ།
རྡོ་རྗེ་སེམས་དཔའ་ལ་སོགས་པ་ཁྱོད་ཀྱིས་ཞུས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གསུམ་པོ་རིམ་པ་བཞིན། རྡོ་རྗེ་སེམས་དཔའ་དང༌། སེམས་དཔའ་ཆེན་པོ་དང༌། དམ་ཚིག་སེམས་དཔའ་ཞེས་བྱ་བར་ཉོན་ཅིག ཅེས་གསུངས་པ་ལགས། སོ་སོའི་མཚན་གྱི་ངེས་ཚིགས་ལ་ཞུས་ནས། ལན་ལ། རྡོ་རྗེ་ནི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་ཡིན། དེ་རྣམ་པར་རྟོག་པས་དབྱེ་མི་ནུས་པས། མི་ཕྱེད་པ་ཞེས་བྱ་བར་བརྗོད་ལ།
སེམས་དཔའ་ཞེས་བྱ་བ་སངས་རྒྱས་ཐམས་ཅད་ཀྱི་ལམ་གྱི་གནས་སྐབས་ཀྱི་སེམས་ཀྱི་རྒྱུད་ལ་སྲིད་པ་གསུམ་གྱི་སེམས་དང༌། སེམས་ལས་བྱུང་བ་སྣ་ཚོགས་པ་ཡོད་པ་དེ། ཉེ་བའི་རྒྱུས་སྦྱངས་པས། རང་བཞིན་དབྱིངས་ཀྱི་ངང་དུ་རོ་གཅིག་པར་གྱུར་པའི་ཤེས་རབ་དང་རིགས་པ་འདིས་རྡོ་རྗེ་སེམས་དཔའ་ཞེས་བརྗོད་ལ། དེ་ཉིད་དག་པ་གཉིས་ལྡན་གྱི་ཆོས་ཀྱི་སྐུ་ཡིན་ཞིང༌། དེས་སངས་རྒྱས་ཐམས་ཅད་ཀྱི་ཡོན་ཏན་གྱི་གཞི་བྱེད་པས་སྐུ་ཞེས་ཀྱང་བརྗོད་པ་ལགས། དེ་ལྟར་དག་པ་གཉིས་དང་ལྡན་པ་དེ་ཉིད་མེ་ལོང་ལྟ་བུ་ལ་སོགས་པ་ཡེ་ཤེས་ཆེན་པོ་ལྔ་བདེ་བའི་རོ་དང་འདྲེས་པས་ཡོངས་སུ་གང་བས། རང་ཉིད་ཟག་མེད་ཀྱི་བདེ་བ་ལ་ལོངས་སྤྱོད་ཅིང༌། ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་པའི་གཞི་མཛད་པས། སེམས་དཔའ་ཆེན་པོ་ཞེས་བརྗོད་ལ།
དེ་ཉིད་ལོངས་སྤྱོད་རྫོགས་པའི་སྐུ་ཡིན་ཞིང༌། དེའི་གསུང་གིས་ས་བཅུའི་བྱང་ཆུབ་སེམས་དཔའ་རྣམས་ཀྱི་དོན་མཛད་པས་གསུང་ཞེས་ཀྱང་བརྗོད་པ་ལགས་པར་གདའ། ལམ་གྱི་དུས་སུ་རྟག་ཏུ་གསང་སྔགས་ཀྱི་དམ་ཚིག་ལས་མི་འདའ་བར་སྤྱད་པའི་ཕྱིར། འབྲས་བུའི་དུས་སུ་ཟག་པ་མེད་པའི་དབྱིངས་ལས་མ་གཡོས་བཞིན་དུ་རྣམ་པར་འཕྲུལ་པ་སྣ་ཚོགས་པས། སེམས་ཅན་རྣམས་ཀྱི་དོན་མཛད་པ་ལས་མི་འདའ་བས་དམ་ཚིག་སེམས་དཔའ་ཞེས་བརྗོད་ལ། དེ་ཉིད་སྤྲུལ་པའི་སྐུ་ཡིན་ཞིང༌། དེས་དམ་ཚིག་རྣམས་ཐུགས་ཀྱིས་བསྐྱངས་པས་ཐུགས་ཞེས་ཀྱང་བརྗོད་པ་ལགས་པར་གདའ། སྐུ་གསུམ་པོ་དེ་ཕ་རོལ་ཏུ་ཕྱིན་པ་ལའང་གྲགས་པས། ཐུན་མོང་གི་ཧེ་རུ་ཀ་གསུམ་ཞེས་གསུངས་པ་ལགས། དེས་ཐུན་མོང་གི་ཧེ་རུ་ཀ་གསུམ་གྱི་ངེས་ཚིག་ལ་ཞུས་པ་དང་ལན་གྱི་དོན་བཤད་པ་ལགས།
ད་ཐུན་མོང་མ་ཡིན་པའི་ཧེ་རུ་ཀ་བཞི་པའི་ངེས་ཚིག་ལ་ཞུས་ནས་ལན་ལ། གོང་དུ་བསྟན་པའི་སྐུ་གསུམ་པོའི་ངོ་བོའམ་རྩ་བ་གང་ཡིན་ན། རྡོ་རྗེ་ཡིན་ཏེ། རྒྱ་གར་སྐད། ཧེ་དང༌། བོད་སྐད་ཀྱེ་ཞེས་བྱ་བ་ནི་འབོད་ཅིང་བསྐུལ་བ་ཡིན་པས། དམིགས་པ་མེད་པའི་སྙིང་རྗེ་ཆེན་པོས་རང་ཉིད་སེམས་ཅན་གྱི་དོན་ལ་བསྐུལ་ཞིང་སེམས་ཅན་ཐམས་ཅད་ཀྱང་ལམ་ལ་བསྐུལ་བ་སྟོན། བཛྲ་རྡོ་རྗེ་ཡིན་ལ། དེ་རྣམ་པར་རྟོག་པས་མི་ཕྱེད་པ་སྟོང་པ་ཉིད་སྤྲོས་པ་དང་བྲལ་བའི་དོན་ལགས། དེའང་རྡོ་རྗེ་རྩེ་མོ་ལས།
སྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པས། ། སྟོང་པ་ཉིད་ནི་རྡོ་རྗེར་བཤད། ། ཅེས་གསུངས་པ་ལགས། དེ་གཉིས་དེ་བཞིན་གཤེགས་པའི་ཐུགས་རྒྱུད་ལ་ཟུང་འཇུག་ཏུ་གྱུར་པས་གདུལ་བྱ་ལ་སྐུ་གསུམ་དང༌། སྐུ་གསུང་ཐུགས་ཀྱི་སྣང་བ་འབྱུང་ཞིང༌། དེ་སངས་རྒྱས་ཀྱི་ངོ་བོ་ཡིན་པས། ངོ་བོ་ཉིད་ཀྱི་སྐུ། སྙིང་པོ་ཀྱེའི་རྡོ་རྗེ་ཞེས་བྱ་བ་ལགས།
དེ་ཉིད་ས་བཅུའི་བྱང་ཆུབ་སེམས་དཔའ་མན་ཆད་ཀྱི་སྤྱོད་ཡུལ་ལས་འདས་ཤིང༌། ཕ་རོལ་ཏུ་ཕྱིན་པ་ལ་མ་གྲགས་པས་ཐུན་མོང་མ་ཡིན་པའི་ཧེ་རུ་ཀ་ཞེས་བརྗོད་ལ། འབྲས་བུ་ཀྱེའི་རྡོ་རྗེ་ཡིན་པས་དེ་སྒྲུབ་བྱེད་ཀྱི་ལམ་ཡང་ཀྱེའི་རྡོ་རྗེ། སྒྲུབ་པ་པོའི་ཤེས་རྒྱུད་ཀྱང་ཀྱེའི་རྡོ་རྗེ་ཡིན་པས། རྒྱུད་གསུམ་པོ་དེ་འདིའི་བརྗོད་བྱ་ལགས། དེ་ལྟར་ཤེས་པ་དགོས་པ། དེ་ཉམས་སུ་བླངས་པས་འབྲས་བུ་ཀྱེའི་རྡོ་རྗེ་འགྲུབ་པ། དགོས་པའི་དགོས་པ། དེ་རྣམས་སྔ་མ་སྔ་མ་ལ་རག་ལས་པས་འབྲེལ་པ་ལགས་ཏེ། དེས་དགོས་འབྲེལ་བཞི་ཤུགས་ལས་བསྟན་པ་ཡིན།
དེ་རྣམས་ཀྱིས་འབྲས་བུའི་རྒྱུད་བཤད་ཟིན་པ་ལགས། དེ་ཐོབ་པར་བྱེད་པའི་རྒྱུད་ལ་གཉིས་ཡོད་པའི་བཤད་པར་དམ་བཅའ་བ་ལ། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཞེས་པའི་དོན། རྒྱུད་གསུམ་པོ་ཐམས་ཅད་ཐབས་དང་ཤེས་རབ་གཉིས་སུ་མེད་པའི་བདག་ཉིད་ཡིན་ཏེ། རྒྱུའི་རྒྱུད་ཀྱི་དབང་དུ་བྱས་ནས། རྒྱུ་སེམས་ཅན་གྱི་རིག་པ་སྣ་ཚོགས་སུ་སྣང་བ་ཐབས། སེམས་ཀྱི་རང་བཞིན་སྤྲོས་པ་དང་བྲལ་བ་ཤེས་རབ། རིག་སྟོང་ཟུང་དུ་འཇུག་པ་བདག་ཉིད།
ཐབས་ཀྱི་རྒྱུད་ལ། དབང་ལས་བུམ་པའི་དབང༌། ལམ་ལས་བསྐྱེད་པའི་རིམ་པ། སྤྲོས་བཅས་ཀྱི་སྤྱོད་པ། ཉེ་རྒྱུའི་སྒྲུབ་པ་པོ་རྣམས་ཐབས། དབང་གོང་མ་གསུམ་རྫོགས་པའི་རིམ་པ། སྤྲོས་མེད་ཀྱི་སྤྱོད་པ། ཉེ་རྒྱུའི་རིག་མ་རྣམས་ཤེས་རབ། གང་ཟག་གཅིག་གིས་ཟུང་འཇུག་ཏུ་ཉམས་སུ་ལེན་པས་ན་བདག་ཉིད། འབྲས་བུ་སངས་རྒྱས་གཟུགས་ཀྱི་སྐུ་ཐབས།
ཆོས་ཀྱི་སྐུ་ཤེས་རབ། ཟུང་འཇུག་གི་ངོ་བོར་གནས་པས་ན་བདག་ཉིད། ཐམས་ཅད་ཀྱང་འབྲེལ་ཅིང་རྒྱུན་མ་ཆད་པས་ན་རྒྱུད། དེ་ལྟར་བརྗོད་བྱ་རྒྱུད་གསུམ་པོ་ཐམས་ཅད་ཐབས་དང་ཤེས་རབ་ཀྱི་བདག་ཉིད་ཀྱི་རྒྱུད་ཡིན་པས། དེ་སྟོན་པའི་རྗོད་བྱེད་ཀྱང༌། ཐབས་དང་ཤེས་རབ་ཀྱི་བདག་ཉིད་ཡིན་ཏེ། དེ་སྟོན་པ་རྡོ་རྗེ་འཆང་ངས་བཤད་ཀྱིས། རྡོ་རྗེ་སྙིང་པོ་ཉོན་ཅིག ཅེས་བྱ་བས་བཤད་པར་དམ་བཅའ་བ་བཤད་ནས། དོན་དངོས་ལ་ལུས་རྣམ་གཞག་དང༌།
ཡན་ལག་རྒྱས་བཤད་གཉིས། ཡན་ལག་རྒྱས་བཤད་ལ་གསུམ་གྱི། དེས་མི་འཆིང་ཞིང་གྲོལ་བའི་རྒྱུར་བསྟན་པ་ལ། བཤད་ཚུལ་གཉིས་བདོག་པའི་ཐོག་མར་བསྐྱེད་རིམ་ལ་སྦྱར་ན། རྡོ་རྗེ་སྙིང་པོ་ཞེས་མིང་དང༌། སྙིང་རྗེ་ཆེན་པོ་ཞེས་ཡོན་ཏན་གྱི་སྒོ་ནས་བོས་ནས། དངོས་པོ་ཉིད་ཀྱིས་རྣམ་གྲོལ་ཞིང་ཞེས་བྱ་བ་ནི། ཕྱི་ནང་གི་ཇི་ལྟར་སྣང་བའི་དངོས་པོ་འདི་དག་ཉིད་ཀྱིས་གྲོལ་བར་འགྱུར་བའི་རྐྱེན་ཡང་བྱེད་ཅེས་པ་ལ་དགོངས། དངོས་པོའི་འཆིང་བས་འཆིང་བར་འགྱུར་ཞེས་བྱ་བས་དངོས་པོ་དེ་དག་ལ་ཞེན་ཅིང་ཆགས་ན་འཆིང་བར་འགྱུར་བ་ཡིན་ཞེས་གསུངས། འོ་ན་ཇི་ལྟར་གྲོལ་ན།
དེ་ཡོངས་ཤེས་པས་གྲོལ་བར་འགྱུར། ། ཞེས་གསུངས་ཏེ། དངོས་པོ་རྣམས་ཀྱི་རང་བཞིན་སྤྲོས་པ་དང་བྲལ་ཞིང༌། རྣམ་པ་ལྷ་སོ་སོར་ཡོངས་སུ་ཤེས་ཤིང་བསྒོམས་ནས་གྲོལ་བར་འགྱུར་བ་ཡིན་ཞེས་གསུངས། འོ་ན་གཟུགས་ལྟ་བུའི་དངོས་པོ་དག་རྣམ་པར་སྣང་མཛད་ལྟ་བུའི་ལྷ་བསྒོམ་ན། དངོས་པོ་མེད་ན་ཇི་ལྟར་བསྒོམ་ཞེ་ན། དངོས་པོ་མེད་པ་ཡོངས་ཤེས་པས། ། ཞེས་གསུངས་པའི་དོན། དངོས་མེད་ནམ་མཁའ་ལྟ་བུ་ཡང༌། ཆོས་ཀྱི་དབང་ཕྱུག་མ་ལྟ་བུར་ཡོངས་སུ་ཤེས་པས་མེད་པར་ཞེན་པ་སེལ་བར་བྱེད་ལ།
དངོས་པོ་བསྒོམ་འགྱུར་ཞེས་བྱ་བའི་དོན་དེ་ལྟར་ན། དངོས་པོ་དང༌། དངོས་པོ་མེད་པ་ཐམས་ཅད། ལྷའི་དངོས་པོར་བསྒོམ་པར་འགྱུར་རོ། ། ཤེས་རབ་ཅན་ཞེས་རྡོ་རྗེ་སྙིང་པོ་ལ་བོས་པ་ལགས། དེ་ལྟར་ཧེ་རུ་ཀ་བསྒོམ་བྱ། ། ཞེས་བྱ་བ་དེ་ལྟར་བསྐྱེད་པའི་རིམ་པ། ཧེ་རུ་ཀ་ལ་སོགས་པའི་ལྷ་བསྒོམ་པར་བྱ། ཞེས་གསུངས་པ་ལགས། དེས་བསྐྱེད་པའི་རིམ་པ་ལ་སྦྱར་བ་བསྟན་ནས།
ད་རྫོགས་པའི་རིམ་པ་ལ་སྦྱར་ན། དངོས་པོ་ཉིད་ཀྱིས་རྣམ་གྲོལ་ཞིང་བྱ་བ། ཕྱི་ནང་གི་དངོས་པོ་ཐམས་ཅད་ལྷའི་དངོས་པོར་བསྒོམས་པས་གྲོལ་ཞེས་བསྟན། དངོས་པོའི་འཆིང་བས་འཆིང་བར་འགྱུར། ། ཞེས་བྱ་བས་ལྷའི་དངོས་པོ་ཉིད་ལ་མཚན་མར་ཞེན་ན་འཆིང་བར་འགྱུར་ཞེས་བསྟན། དེ་ཡོངས་ཤེས་པས་གྲོལ་བར་འགྱུར་ཏེ། ལྷ་དངོས་པོར་བསྒོམ་པ་དེ་ཉིད་རྫོགས་པའི་རིམ་པས་སྤྲོས་བྲལ་དུ་ཤེས་ན་གྲོལ་བར་འགྱུར་བ་ལགས། དངོས་པོ་མེད་པའང་ཡོངས་ཤེས་པས། ཞེས་བྱ་བ། ཁ་དོག་དང་དབྱིབས་ཀྱི་དངོས་པོ་མེད་པ།
རྫོགས་པའི་རིམ་པའི་ཡེ་ཤེས། རང་ཡང་རང་བཞིན་མེད་པར་ཤེས་པས་ཞེས་བྱ་བར་འགྱུར། དངོས་པོ་བསྒོམ་འགྱུར་ཞེས་བྱ་བ་ལམ་གྱི་དངོས་པོ་བསྒོམ་པར་འགྱུར་རོ། ། ཤེས་རབ་ཅན་ཞེས་བོས་པ་ལགས། དེ་ལྟར་ཧེ་རུ་ཀ་བསྒོམ་བྱ། ། ཞེས་བྱ་བ། ཚུལ་དེ་ལྟར་རྫོགས་རིམ་གྱི་ཡེ་ཤེས། ཧེ་ནི་རྒྱུ་སོགས་སྟོང་པ་ལ་སོགས་པ་ཡི་གེ་བཞིའི་དོན་བསྒོམ་པར་བྱ། ཞེས་གསུངས་ཏེ། རིམ་པ་གཉིས་ལ་སྦྱར་བས།
དེས་མི་འཆིང་ཞིང་གྲོལ་བའི་རྒྱུར་བསྟན་པ་ལགས། རྒྱས་པར་བཤད་པ་དངོས་ཀྱི་སྐབས་སུ། ཇི་ལྟར་མོས་པར་བྱ་བ་ལྷན་ཅིག་སྐྱེས་པའི་ཡེ་ཤེས་རྟོགས་པའི་ལྟ་བའི་ལེའུ་དང་པོས་སྟོན། དེའི་སྤྱི་དོན་ལ། བརྗོད་བྱ་སྤྱི་དང༌། སྦས་པ་གཉིས་སྟོན། རྗོད་བྱེད་ཡན་ལག་དང༌། དབྱིབས་མཐུན་གྱི་ཡི་གེའི་དོན་ཅུང་ཟད་ཀྱིས་འཆད། མངོན་པར་རྟོགས་པ་ལྟ་བ་དང༌། རྫོགས་རིམ་དང་འབྲེལ།
བཤད་པའི་རྒྱུད་རྡོ་རྗེ་གུར་གྱི་ལེའུ་དྲུག་པ་དང༌། བརྒྱད་པ། བཅུ་བཞི་པ། སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་པ། གཉིས་པའི་གཉིས་པ། ལྔ་པའི་གཉིས་པ། དྲུག་པའི་རབ་བྱེད་བཞི་ཀར་གྱིས་གསལ་བར་འཆད། ལུས་རྣམ་པ་གཞག་པ་ཡེ་ཤེས་ཀྱི་རྒྱས་པར་བཤད་པ་ལགས། དེ་རྣམས་ཀྱིས་སྤྱི་དོན་བཤད་ནས། གཞུང་གི་དོན་ལ་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད།
ལུས་ལ་ཡེ་ཤེས་ཆེན་པོ་གནས་ལ་སོགས་པ་ཚིག་བཞི་པ་གཅིག་གསུངས། འདི་ལ་བཤད་ཚུལ་གཉིས་བདོག་པའི་རང་བཞིན་ལྷན་སྐྱེས་ལ་སྦྱར་ན་ཆོས་ལྔ་བདོག་པའི་ལུས་ལ་ཞེས་བྱ་བས་རྟེན་བསྟན་ཏེ། འཁོར་འདས་ཀྱི་ཆོས་དངོས་པོ་ཐམས་ཅད་ལ་ཞེས་བསྟན། ཡེ་ཤེས་ཆེན་པོ་གནས་ཞེས་བྱ་བས་ངོ་བོ་བསྟན་ཏེ། ཡེ་ཤེས་ཆེན་པོ་སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་ཀྱི་ཡུལ་ཆོས་ཉིད་བསྟན། རྟོག་པ་ཐམས་ཅད་ཡང་དག་སྤངས། ། ཞེས་བྱ་བ། རང་བཞིན་གྱིས་གྲུབ་པའི་རྟོག་པ་དང་བྲལ་བ་ལ་དགོངས། དངོས་པོ་ཀུན་ལ་ཁྱབ་པ་པོ། ། ཞེས་བྱ་བ།
རང་བཞིན་སྤྲོས་བྲལ་དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་པ་དོན་ཡིན། ལུས་གནས་ལུས་ལས་མ་སྐྱེས་པའོ། ། ཞེས་བྱ་བ། ཆོས་ཐམས་ཅད་ལ་ཁྱབ་ཀྱང༌། ཆོས་ཅན་ལས་ཆོས་ཉིད་སྐྱེས་པ་མ་ཡིན་པར་མེའི་རང་བཞིན་ཚ་བའམ། བྱས་པའི་རང་བཞིན་མི་རྟག་པ་ལྟར། ཆོས་ཉིད་ངོ་བོ་དབྱེར་མེད་དུ་གྱུར་པ་ཡིན། དེས་རང་བཞིན་ལྷན་སྐྱེས་ལ་སྦྱར་བ་བསྟན། ཞུ་བདེ་ལྷན་སྐྱེས་ལ་སྦྱར་ན། རྟེན་སྒྲུབ་པ་པོའི་རྡོ་རྗེའི་ལུས་ལ་བརྟེན་པ་ཤེས་རབ་ཡེ་ཤེས་དང༌།
དཀྱིལ་འཁོར་འཁོར་ལོའི་ཐབས་ལས་བྱུང་བ་ཞུ་བདེ་ལྷན་ཅིག་སྐྱེས་པའི་ཡེ་ཤེས་སངས་རྒྱས་ཀྱི་ཡེ་ཤེས་དང་འདྲ་བ་གནས་པས་ཡེ་ཤེས་ཆེན་པོ་གནས་སོ། ། དེའི་མཚན་ཉིད་གློ་བུར་གྱི་རྟོག་པ་དང་བྲལ་བས་རྟོག་པ་ཐམས་ཅད་ཡང་དག་པར་སྤངས་པ་ཡིན་ལ། ཡེ་ཤེས་དེ་ཞུ་བ་ལ་བརྟེན་ནས་འབྱུང་ཞིང༌། ཞུ་བ་དང༌། དེའི་རྟེན་རྩས་ལུས་ཐམས་ཅད་ལ་ཁྱབ་པས། དངོས་པོ་ཀུན་ལ་ཁྱབ་པ་པོ། ། ཞེས་གསུངས། དེ་ལྟར་རྟེན་དང་བརྟེན་པའི་ཚུལ་གྱིས་ཁྱབ་ཀྱང༌། ལུས་ལས་སྐྱེས་པ་མ་ཡིན་པས། ། ལུས་གནས་ལུས་ལས་མ་སྐྱེས་པའོ། །
ཞེས་གསུངས་ཏེ། ལུས་བེམས་པོ་ལས་སེམས་རིག་པ་མི་སྐྱེ་བ་ཡིན་པས་བསྐྱེད་བྱ་སྐྱེད་བྱེད་མ་ཡིན་པར་བསྟན། དེས་ཞུ་བདེ་ལྷན་སྐྱེས་ལ་སྦྱར་བ་བསྟན་པ་ལགས་ཏེ། དེ་གཉིས་ཀྱིས་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བཤད་པ་ལགས། ཆོས་གསུམ་པ་དེ་མངོན་དུ་བྱེད་པའི་ཐབས། ལྟེ་བར་གཏུམ་མོ་འབར་བ་ཡིས། ། ལ་སོགས་པ་གསུངས། འདི་ལ་བཤད་ཚུལ་གཉིས་བདོག་པ་ལས། ཐོག་མར་རང་བྱིན་བརླབ་པར་སྦྱར་ན་གོང་དུ་བསྟན་པ་ལྟར། འཁོར་ལོ་བཞི་གསལ་བཏབ་ནས།
འོག་གི་རླུང་གིས་ལྟེ་བའི་གཏུམ་མོའི་མེ་བསྐུལ་བས་ཆེར་འབར་བ་ནི། ལྟེ་བར་གཏུམ་མོ་འབར་བ་ཡིས། ། ཞེས་པའི་དོན་ལགས། མེའི་ནུས་པ་དེ་གཡས་རོ་མའི་མེ་དང་བསྡོངས་ནས། གྱེན་དུ་མཆེད་ཅིང་འབར་བས་དེ་བཞིན་གཤེགས་པ་ལྔའི་ངོ་བོ། བྷྲཱུྃ་ཨཱཾ་ཛྲཱིཾ་ཁཾ་ཧཱུྃ། གི་གནས་སྙིང་ག་ཆོས་ཀྱི་འཁོར་ལོ་བསྲེགས་པ་ནི་དེ་བཞིན་གཤེགས་པ་ལྔ་བསྲེགས་ཤིང་ཞེས་པས་བསྟན། ཡང་ཡར་འབར་བས་ལྷ་མོ་བཞིའི་ངོ་བོ། ཡ་ར་ལ་ཝ་གནས་པ་མགྲིན་པ་ལོངས་སྤྱོད་ཀྱི་འཁོར་ལོ་བསྲེགས་པ་ནི། སྤྱན་ལ་སོགས་པ་ཡང་བསྲེགས་ཏེ་བསྟན།
སླར་ཡང་གྱེན་དུ་འབར་བས། སྤྱི་བོ་བདེ་ཆེན་གྱི་ཧཾ་ལ་བསྣུན་པས། ཟླ་བ་ལྟར་དཀར་བའི་ཐིག་ལེའི་རྒྱུན་གཡོན་རྐྱང་མའི་ཐིག་ལེ་དང་བསྡོངས་ནས་བབས་པས། འཁོར་ལོ་རྣམས་གསལ་བཏབ་ནས། མཐར་རྩ་དབུ་མའི་ནང་དུ་འབར་བ་དང༌། འཛག་པ་ཟུང་དུ་ཆུད་པས་དྲོད་དང་བདེ་བ་དང༌། མི་རྟོག་པའི་ཡེ་ཤེས་བསྐྱེད་པ་ནི། བསྲེགས་པས་རི་བོང་ཅན་ཧཾ་འཛག ། ཅེས་པས་བསྟན། དེ་ཉིད་དཀྱིལ་འཁོར་འཁོར་ལོ་ལ་སྦྱར་ན།
ལྟེ་བ་ཐབས་ཀྱི་རིགས་བདག་གི་ཁ་དང༌། ཤེས་རབ་ཀྱི་རྩ་མཛེས་པའི་སྤྱི་བོ་ལ་ཟེར། གཏུམ་མོ་འབར་བ་བསྲུབ་པ་དང་སྲུབ་པའི་སྦྱོར་བས་བདེ་བའི་དྲོད་བསྐྱེད་པ་ལ་དགོངས། དེ་བཞིན་གཤེགས་པ་ལྔ་བདུད་རྩི་ལྔ་སྤྱན་ལ་སོགས་པ་འབྱུང་བ་བཞིའི་དྭངས་མ་བཞུ་ཞིང་བསྐྱོད་ནས། དབང་གི་གནས་སུ་མངོན་དུ་བྱས་པའི་དོན་ལགས། བསྲེགས་པས་རི་བོང་ཅན་ཧཾ་འཛག ། ཅེས་པ་དེའི་ཚེ། སྤྱི་བོའི་ཧཾ་ལས་ཐིག་ལེའི་རྒྱུན་བབས་པས། ཡས་འབབ་ཀྱི་དགའ་བ་བཞི་མངོན་དུ་བྱས་པ་བསྟན། མས་བརྟན་གྱི་དགའ་བ་བཞི་ཤུགས་ཀྱིས་བསྟན་པ་ལགས།
དེས་ཐབས་བཤད་དེ། དེ་དག་གིས་དོན་དངོས་བསྟན་ནས། དོན་གཉིས་པ་ལེའུའི་མིང་ནི། རྡོ་རྗེ་ལྷན་ཅིག་སྐྱེས་པའི་ཡེ་ཤེས། རིགས་ཏེ་སྐྱེ་བའི་རྟེན་ལུས་དང་མངོན་དུ་བྱེད་པའི་ཐབས་ལ་ཟེར། དེ་དག་སྟོན་པའི་དུམ་བུ་དངོས་ཡིན་པས། རྡོ་རྗེ་རིགས་ཀྱི་ལེའུ་སྟེ་དང་པོའོ། ། ཞེས་གསུངས་པ་ལགས།། །། གཙོ་བོར་ཐུན་མོང་གི་དངོས་གྲུབ་སྒྲུབ་པའི་ལེའུ་གཉིས་པའི་སྤྱི་དོན་ལ། བརྗོད་བྱ་བསྐྱེད་པའི་རིམ་པ་སྤྱི་ཤས་ཆེ་ཞིང་སྦས་པ་ཡང་ཅུང་ཟད་སྟོན།
རྗོད་བྱེད་ཕལ་ཆེར་ཡན་ལག་ཡི་གེ་བསྡུས་དོན་གསུམ་ཀར་གྱིས་འཆད། མངོན་པར་རྟོགས་པ་ཐུན་མོང་གི་དངོས་གྲུབ་སྒྲུབ་པ་ལྔ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་གཉིས་པ། གསུམ་པ། བཞི་པ། དྲུག་པ། བདུན་པ། བརྒྱད་པ། དགུ་པ། བཅུ་པ།
བཅུ་གཅིག་པ། བཅུ་བཞི་པ། བཅོ་ལྔ་པ་སྟེ། ལེའུ་བཅུ་གཅིག་དང༌། སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་པ་དང༌། བརྒྱད་པའི་དང་པོ་དང༌། གཉིས་པ་དང༌། བཞི་པ་རྣམས་ཀྱིས་འཆད། ལུས་རྣམ་པར་གཞག་པ། དགུག་པ་དང་དོན་བྱེད་རྣམ་མང་དང༌།
རེངས་པར་བྱེད་དང་སྐྲོད་པ་དང༌། སྡེ་རེངས་བྱེད་དང༌། མངོན་སྤྱོད་རྣམས་ཀྱི་ཡན་ལག་རྒྱས་པར་བཤད་པ་ལགས།། །། ལེའུ་གསུམ་པ་དང་བཞི་པའི་སྤྱི་དོན་ལ། བརྗོད་བྱ་བསྐྱེད་པའི་རིམ་པ་སྤྱི། རྗོད་བྱེད་ཡན་ལག་དང༌། ཡི་གེའི་དོན་གཉིས་ཀྱིས་འཆད། མངོན་པར་རྟོགས་པ་ཐབས་ཀྱི་རྒྱུད་ལས། གཙོ་བོར་མཆོག་གི་དངོས་གྲུབ་སྒྲུབ་པའི་མངོན་པར་རྟོགས་པ་རྫོགས་པའི་རིམ་པའི་རྟེན་བསྐྱེད་པའི་རིམ་པ་སྟོན། བཤད་པའི་རྒྱུད་རྡོ་རྗེ་གུར་ལེའུ་བཅོ་ལྔ་པ་ནས།
འདི་ཉིད་ནས་སྟོན་པའི་ཧེ་རུ་ཀ་གསུམ་གྱི་མངོན་པར་རྟོགས་པ་འབྱུང་ལ་ཆ་མཐུན་པ་ལེའུ་བཅོ་ལྔ་པ་ཕལ་ཆེར་བས་སྟོན། སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་གསུམ་པ་དང༌། རྒྱུད་ཕྱི་མ་ནས་ཧེ་རུ་ཀ་གསུམ་གྱི་མངོན་པར་རྟོགས་པ་འབྱུང་ངོ༌། ། ཉིས་པའི་བཞི་པ་དང༌། གསུམ་པའི་རབ་ཏུ་བྱེད་པ་བཞི་སྟེ། དྲུག་གིས་བསྐྱེད་པའི་རིམ་པའི་སྤྱིའི་དོན། ལུས་རྣམ་པར་གཞག་པ་ལྷ་རྣམས་ཇི་ལྟར་འབྱུང་བའི་རྒྱས་བཤད་ལགས།། །། ལེའུ་ལྔ་པའི་སྤྱི་དོན་ལ། བརྗོད་བྱ་ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད་ཕ་རོལ་ཏུ་ཕྱིན་པ་དང་ཡང་སྤྱི་ཡིན་ལ། གཞན་རྣམས་སྦས་པ་ལགས།
རྗོད་བྱེད་ཡན་ལག་ཡི་གེ་བསྡུས་དོན་གསུམ་གྱིས་འཆད། མངོན་པར་རྟོགས་པ་ལྟ་བ་དང༌། རྫོགས་རིམ་དཀྱིལ་འཁོར་འཁོར་ལོ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་གཉིས་པ་དང༌། བཞི་པ་དང༌། དྲུག་པ། བདུན་པ། བརྒྱད་པ། བཅུ་བཞི་པ་སྟེ་དྲུག་དང༌། སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་ཀ་དང༌།
གཉིས་པའི་གཉིས་པ་དང༌། ལྔ་པའི་གཉིས་པ་རྣམས་ཀྱིས་སྟོན། ལུས་རྣམ་པར་གཞག་པ་ཡེ་ཤེས་ཀྱི་རྒྱས་བཤད་ལགས།། །། ལེའུ་དྲུག་པའི་སྤྱི་དོན་ལ། བརྗོད་བྱ་སྦས་པ་རང་བྱིན་བརླབ་སྟོན་པར་བྱེད་པས་སྦས་པ་དང་འབྲེལ། མངོན་པར་རྟོགས་པ་དྲོད་ཀྱི་ཆོས་དྲུག་དང༌། དྲོད་ཐོབ་ནས་རང་གི་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པའི་ཆོས་དྲུག་སྟོན། བཤད་པའི་རྒྱུད་རྡོ་རྗེ་གུར་གྱི་ལེའུ་བཅུ་པ་དང་སཾ་པུ་ཊའི་བརྟག་པ་ལྔ་པས་གསལ་བར་འཆད། ལུས་རྣམ་པར་གཞག་པ་དོན་བྱེད་ཀྱི་རྒྱས་པར་བཤད་པ་ལགས།། །། ལེའུ་བདུན་པའི་སྤྱི་དོན་ལ།
བརྗོད་བྱ་ཚོགས་ཀྱི་འཁོར་ལོ་བསྐྱེད་པའི་རིམ་པའི་སྤྱི། སྤྱོད་པ་སྦས་པ། བྱང་ཆུབ་སེམས་དཔའི་གནས་སྐབས་ཀྱི་འབྲས་བུ་རྣམས་སྟོན། རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད། མངོན་པར་རྟོགས་པ་བསྐྱེད་རིམ་གྱི་ཡན་ལག བཟའ་བའི་དམ་ཚིག་ཚོགས་ཀྱི་འཁོར་ལོ་དང༌། རྫོགས་རིམ་བརྟན་པར་བྱེད་པ་སྤྱོད་པ་དང༌། གནས་སྐབས་ཀྱི་འབྲས་བུ་བྱང་ཆུབ་སེམས་དཔའི་ས་བཅུ་གཉིས་རྣམས་སྟོན། བཤད་པའི་རྒྱུད། རྡོ་རྗེ་གུར་གྱི་ལེའུ་གཉིས་པ།
བརྒྱད་པ། བཅུ་པ། བཅུ་བཞི་པ། སཾ་པུ་ཊའི་བརྟག་པ་དགུ་པ། ལྔ་པའི་ཆ་ཤས་རྣམས་ཀྱིས་འཆད། ལུས་རྣམ་པར་གཞག་པ་བརྡ་ཆེན་དང༌། དོན་བྱེད་ཀྱི་ཡན་ལག་རྒྱས་བཤད་ལགས།། །། ལེའུ་བརྒྱད་པས་སྤྱོད་པ་མཐར་ཕྱིན་ནས། འབྲས་བུ་ལ་མཚམས་སྦྱོར་བའི་ཉེ་རྒྱུ་བསྟན་པའི་དབང་དུ་བྱས་ན་བརྗོད་བྱ་སྦས་པ། རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད།
མངོན་པར་རྟོགས་པ་ཉེ་རྒྱུ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་བཅོ་ལྔ་པ་དང༌། སཾ་པུ་ཊའི་དགུ་པའི་དང་པོ་དང༌། བཅུ་པའི་དང་པོས་འཆད། ལུས་རྣམ་གཞག ཇི་ལྟར་རིགས་པར་རྣལ་འབྱོར་མའི། བསྐྱེད་དང་གནས་དང་བྱེད་རྒྱུ་དང་གིས་ཡན་ལག་རྒྱས་བཤད་ལགས། གཞུང་ཡི་གེ་ཇི་ལྟ་བ་བཞིན་བཤད་པའི་དབང་དུ་བྱས་ནས། དུམ་བུ་གསུམ་དུ་གནས་པ་ལས། བསྐྱེད་རིམ་སྟོན་པའི་དུམ་བུ་བརྗོད་བྱ་བསྐྱེད་པའི་རིམ་པ་སྤྱི།
རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད། མངོན་པར་རྟོགས་པ་རྫོགས་རིམ་གྱི་རྟེན་བསྐྱེད་པའི་རིམ་པ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་ཕལ་ཆེ་བ་དང༌། སཾ་པུ་ཊའི་བརྟག་པ་གསུམ་པའི་རབ་བྱེད་གསུམ་པས་བསྟན། ལུས་རྣམ་པར་གཞག་པ་ལྷ་རྣམས་ཇི་ལྟར་འབྱུང་བའི་ཡན་ལག་རྒྱས་བཤད་ལགས། རིམ་གཉིས་སྤྱིའི་དོན་ལ། བུམ་བུ་གཉིས་པའི་དབང་དུ་བྱས་ནས། བརྗོད་བྱ་སྤྱི་དང་སྦས་པ། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་ཐབས་ཀྱི་རྒྱུད་ལས་གཙོ་བོར་མཆོག་སྒྲུབ་པའི་མངོན་པར་རྟོགས་པ་དེ་ལས་ཀྱང་རིམ་པ་གཉིས་སྤྱིའི་རྣམ་པར་གཞག་པ་སྟོན།
དེ་ལ་རིམ་པ་གཉིས། དབྱེ་བའི་གཞི། དབྱེ་བའི་དོན། གྲངས་ངེས་པ། མིང་གི་དོན། བསྒོམ་པའི་གོ་རིམ། གྲོལ་བའི་རྒྱུ་མཚན་ཏེ་དྲུག་བདོག དེ་ལ་དབྱེ་བའི་གཞི། དབང་བཞིས་སྨིན་པར་བྱས་པའི་གང་ཟག་གིས་ཉམས་སུ་བླང་བར་བྱ་བ་ཟུང་དུ་འཇུག་པའི་ལམ་ཙམ་ཞིག་ལགས། དབྱེ་བའི་དོན་བུམ་དབང་ཐོབ་པས་བསླབ་པར་བྱ་བ།
བསྐྱེད་པའི་རིམ་པ་དང༌། མཆོག་གི་དབང་གསུམ་ཐོབ་པས་བསླབ་པར་བྱ་བ་རྫོགས་པའི་རིམ་པ་སྟེ་རིམ་པ་གཉིས་ལགས། དེའང་གསང་བ་འདུས་པ་ལས། སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་པ་དང༌། ། དེ་བཞིན་རྫོགས་པའི་རིམ་པའོ། ། ཞེས་གསུངས་པ་ལགས། གྲངས་ངེས་པ་ལ་གཉིས། སྦྱང་གཞི་ཐ་མལ་པའི་རྣམ་པར་རྟོག་པ་དང༌།
གྱ་ནོམ་པ་ལྷར་ཞེན་པའི་རྟོག་པ་གཉིས་སུ་ངེས་པས་ཀྱང༌། རིམ་པ་གཉིས་སུ་གྲངས་ངེས་ཏེ། རྡོ་རྗེ་གུར་ལས། ཕལ་པའི་རྣམ་རྟོག་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། རང་བཞིན་རྣམ་རྟོག་གཞོམ་པའི་ཕྱིར། ། བསྒོམ་པ་ཉིད་ཀྱང་བསྒོམ་པ་མིན། ། ཞེས་གསུངས་པ་ལགས། ལམ་རང་གི་ངོ་བོ་རྟེན་བསྐྱེད་པའི་རིམ་པ་མེད་ན། བརྟེན་པ་རྫོགས་པའི་རིམ་པ་མི་འབྱུང་བས།
རྟེན་དང་བརྟེན་པ་གཉིས་སུ་གྲངས་ངེས་ཏེ། བརྟག་པ་གཉིས་པ་ལས། ལུས་ཀྱི་དངོས་མེད་གང་ལས་བདེ། ། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། ། བདེ་བས་འགྲོ་བ་ཁྱབ་པ་ཉིད། ། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་པར། ། བདེ་བ་ཉིད་ཀྱང་དམིགས་མི་འགྱུར། །
ཞེས་གསུངས་པ་ལགས། འབྲས་བུ་སངས་རྒྱས་ཀྱི་གཟུགས་ཀྱི་སྐུ་དང༌། ཆོས་ཀྱི་སྐུ་གཉིས་སུ་གྲངས་ངེས་པས། རིམ་པ་གཉིས་སུ་གྲངས་ངེས་ཏེ། རྡོ་རྗེ་གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་ངེས་པར་འགྲུབ། ། ཅེས་པ་དང༌། སཾ་པུ་ཊ་ལས། རང་བྱུང་ངོ་བོ་འདི་ཉིད་ནི། །
ཆོས་ཀྱི་སྐུར་ནི་རབ་ཏུ་གྲགས། ། ཞེས་གསུངས་སོ། ། མིང་གི་དོན་ནི་སྦྱང་གཞི་སྐྱེ་བ་སྦྱོང་བ་དང༌། རང་གི་ངོ་བོ་བློས་བསྐྱེད་ཅིང་རིམ་གྱིས་གསལ་འདེབས་པ་དང༌། འབྲས་བུ་ནི་ཐུན་མོང་གི་དངོས་གྲུབ་ཀྱིས་མཆོག་གི་དངོས་གྲུབ་ལ་བྲོད་པ་བསྐྱེད་པས་ན་བསྐྱེད་པའི་རིམ་པ་ཞེས་བྱ་ཞིང༌། སྦྱང་གཞི་འཆི་བ་རྫོགས་པའི་གནས་སྐབས་སྦྱོང་བ་རང་གི་ངོ་བོ་ལུས་ལ་རྫོགས་ཟིན་པ་རྩ་ཡིག་དང་ཁམས་རྣམས་དང༌། ཆོས་ཐམས་ཅད་ཀྱི་རང་བཞིན་རྫོགས་ཟིན་པ་རིམ་གྱིས་གསལ་འདེབས་པ་དང༌། འབྲས་བུ་མཆོག་གི་དངོས་གྲུབ་ཡོངས་སུ་རྫོགས་པ་རིམ་གྱིས་བསྒྲུབས་པས་རྫོགས་པའི་རིམ་པ་ཞེས་བྱ་བ་ལགས་པར་གདའ། བསྒོམ་པའི་གོ་རིམ་ནི། ལས་དང་པོ་པས་བསྐྱེད་པའི་རིམ་པ་གཙོ་བོར་བསྒོམས་ནས།
རྫོགས་པའི་རིམ་པ་ཅི་ནུས་ཀྱིས་བསྒོམ། སེམས་བརྟན་པ་ཐོབ་པས་རིམ་པ་གཉིས་ཆ་མཉམ་པར་བསྒོམ། བརྟན་པ་ཆེར་ཐོབ་པས་བསྐྱེད་རིམ་ལམ་གྱི་རྟེན་ཙམ་དུ་བསྒོམས་ནས། དངོས་གཞི་རྫོགས་པའི་རིམ་པ་བསྒོམ་པ་ཡིན། གང་ལྟར་ཡང་བསྐྱེད་རིམ་སྔོན་དུ་འགྲོ་བའི་རིམ་པ་གཉིས་ཟུང་འཇུག་ཏུ་བསྒོམ་པ་ཡིན་ཏེ། འདི་ཉིད་ལས། རིམ་གཉིས་མཉམ་པར་གནས་ནས་ནི། ། ཞེས་པ་དང༌། སློབ་དཔོན་ཀླུ་སྒྲུབ་ཀྱིས། བསྐྱེད་པའི་རིམ་ལ་ལེགས་གནས་ནས། །
རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། ། ཞེས་གསུངས་པ་ལྟ་བུ་ལགས། གྲོལ་བའི་རྒྱུ་མཚན་ལ་གསུམ་དུ་བདོག་པ་ལས། ཐོག་མར་དག་པ་གསུམ་གྱི་རང་བཞིན་ཡིན་པའི་ཕྱིར་གྲོལ་བར་འཐད་པ་ནི། རྒྱུ་སེམས་ཅན་གྱི་ཁམས་རང་བཞིན་གྱིས་དག་པ། དེ་བཞིན་ཉིད་ཀྱི་དག་པ། ལུས་ལྷའི་ཞལ་ཕྱག་གི་རྣམ་པར་གྲུབ་པས་ལྷ་སོ་སོའི་དག་པ། སེམས་རིག་པ་དང་སྟོང་པ་ཟུང་དུ་འཇུག་པ་རང་རིག་པའི་དག་པ་སྟེ།
རྒྱུའི་རྒྱུད་ཀྱི་དག་པ་གསུམ་ལགས། ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བ་ལ་དེ་ལྟར་ཤེས་པ་ལྟ་བ་དེ་བཞིན་ཉིད་ཀྱི་དག་པ། རྟེན་དང་བརྟེན་པར་བཅས་པའི་བསྐྱེད་པའི་རིམ་པ་བསྒོམ་པ་ལྷ་སོ་སོའི་དག་པ། རྫོགས་པའི་རིམ་པ་ཟུང་འཇུག་གི་ཡེ་ཤེས་མངོན་དུ་བྱེད་པ་རང་རིག་པའི་དག་པ་སྟེ། ཐབས་ཀྱི་རྒྱུད་ཀྱི་དག་པ་གསུམ། དག་པ་གཉིས་དང་ལྡན་པའི་ཆོས་ཀྱི་སྐུ་མངོན་དུ་བྱས་པ་དེ་བཞིན་ཉིད་ཀྱི་དག་པ། སྤྲུལ་པའི་སྐུ་སྣ་ཚོགས་ཀྱིས་སེམས་ཅན་གྱི་དོན་བྱེད་པ་ལྷ་སོ་སོའི་དག་པ། ལོངས་སྤྱོད་རྫོགས་པའི་སྐུ་ཟུང་འཇུག་གི་བདེ་བ་ཆེན་པོ་བརྙེས་པ་རང་རིག་པའི་དག་པ་སྟེ། འབྲས་བུའི་རྒྱུད་ཀྱི་དག་པ་གསུམ་ལགས་ཏེ། ངེས་པར་དངོས་པོ་ཐམས་ཅད་ཀྱི། །
དག་པ་དེ་བཞིན་ཉིད་བརྗོད་ནས། ། འདི་ལྟར་འགྲོ་བ་སངས་རྒྱས་འགྱུར། ། ཞེས་གསུངས་པ་ལགས། དེ་ལྟར་རྒྱུ་དང༌། ལམ་དང་འབྲས་བུ་དག་པ་གསུམ་གྱི་རང་བཞིན་ཡིན་པས་ཀྱང་གྲོལ་བར་འཐད་པ་ལགས་སྐད། རིགས་དང་རིགས་ཀྱི་བདག་པོ་ཡིན་པའི་ཕྱིར། གྲོལ་བར་འཐད་པ་ནི། སྤྱིར་མ་དག་པ་འཁོར་བའི་སེམས་ཅན། དག་པ་སངས་རྒྱས་ཀྱི་རྒྱུའམ་རིགས་ཡིན་ཞིང༌། སངས་རྒྱས་དེ་འབྲས་བུའམ་རིགས་བདག་ཡིན་ལ།
ཁྱད་པ་དུ་སེམས་ཅན་གྱི་ལུས་ངག་ཡིད་ལས་སངས་རྒྱས་ཀྱི་སྐུ་གསུང་ཐུགས་དང༌། ཕུང་པོ་ལྔ་ལས་རིགས་ལྔ་དང༌། ཉོན་མོངས་པ་ལྔ་ལས་ཡེ་ཤེས་ལྔ་འབྱུང་སྟེ། རིགས་དང་འབྱུང་བ་ལྔ་རྣམས་དང༌། ། ཕུང་པོ་ལྔ་པའི་རང་བཞིན་གྱིས། ། རིགས་དང་བགྲང་བྱ་འདི་ཡིས་ནི། ། རིགས་ཞེས་མངོན་པར་བརྗོད་པར་བྱ། ། ཞེས་གསུངས་པས་སེམས་ཅན་དང༌། སངས་རྒྱས་དང༌། རྒྱུ་དང༌།
འབྲས་བུ་དང༌། རིགས་དང༌། རིགས་ཀྱི་བདག་པོ་ཡིན་པའི་ཕྱིར་གྱིས་ཀྱང་གྲོལ་བར་འཐད་པ་ལགས་པར་གདའ། ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ་ནི། དུག་གི་དུམ་བུ་གང་ཉིད་ཀྱིས། ། ཞེས་པ་ནས། དུག་གིས་དུག་ནི་འབིགས་པར་བྱེད། ། ཅེས་པའི་བར་གྱིས་གསུངས། དཔེར་ན་ཁྱི་སྨྱོན་གྱི་མཆེ་བ་ལ་སོགས་པ་གཡོ་བའི་དུག་གི་གཉེན་པོར། བཙན་དུག་ལ་སོགས་པ་བརྟན་པའི་དུག་འགྲོ་བ་ལྟར།
ཐ་མལ་པའི་རྣམ་པར་རྟོག་པའི་གཉེན་པོར་ལམ་གྱི་རྣམ་པར་རྟོག་པ་བསྒོམ་པ་རིགས་འདྲ་གཉེན་པོར་ཆེ་བ་དང༌། ཇི་ལྟར་རླུང་གིས་ཟིན་པ་ལ། ། ཞེས་པ་ནས། རླུང་ལ་རླུང་གིས་སྣུན་པར་བྱེད། ། ཅེས་པའི་བར་གྱིས་སྣོད་དང་བཅུད་ཀྱི་སྲིད་པའི་གཉེན་པོར་གཞལ་ཡས་ཁང་དང༌། ལྷ་བསྒོམ་པ་བཟློག་པ་གཉེན་པོར་ཆེ་བ་དང༌། ཇི་ལྟར་རྣ་བར་ཆུ་ཞུགས་པ། ། ཞེས་པ་ནས། རྣམ་པར་ངེས་པར་སྦྱང་བར་བྱ་བའི་བར་གྱིས་མགོ་བོ་གཅིག་ཏུ་ཞེན་པའི་རྣམ་པར་རྟོག་པ་སྦྱང་བའི་དོན་དུ། ཞལ་བརྒྱད་བསྒོམ་པ་ལ་སོགས་པ་བསྣན་པ་གཉེན་པོར་ཆེ་བ་དང༌།
ཇི་ལྟར་འཚེད་པས་ཚིག་པ་ལ། ། ཞེས་པ་ནས། འདོད་ཆགས་མེ་ཡིས་གདུང་བར་བྱའི་བར་གྱིས། ཐ་མལ་གྱི་འདོད་ཆགས་ཀྱི་གཉེན་པོར། དཀྱིལ་འཁོར་འཁོར་ལོའི་འདོད་ཆགས་བསྒོམ་པ་སྦམས་པ་གཉེན་པོར་ཆེ་བ་སྟེ། ཐབས་ཁྱད་པར་ཅན་བཞི་པོ་དེ་དག་དང་ལྡན་པས་ཀྱང་གྲོལ་བར་འཐད་པ་ལགས། དེས་གྲོལ་བའི་རྒྱུ་མཚན་བསྟན་ཏེ། དེ་ལྟར་དྲུག་གིས་སྤྱིའི་དོན་མངོན་པར་རྟོགས་པ་གང་འབྲེལ་བ་བསྟན་པ་ལགས། བཤད་པའི་རྒྱུད་རྡོ་རྗེ་གུར་གྱི་ལེའུ་བརྒྱད་པ་དང༌། བཅུ་བཞི་པ།
སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་པ་རྣམས་ཀྱིས་འཆད། ལུས་རྣམ་པར་གཞག་པ་ལྷ་རྣམས་ཇི་ལྟར་འབྱུང་བ་དང༌། ཡེ་ཤེས་ཀྱི་ཡན་ལག་རྒྱས་པར་བཤད་པ་ལགས། དེ་རྣམས་ཀྱིས་སྤྱིའི་དོན་བཤད་ནས། ཚིག་གི་དོན་ལ་འཆད་བྱེད་སྟོན་པ་ལ་སྦྱར་བ་དང༌། སྒྲུབ་བྱེད་གང་ཟག་ལ་སྦྱར་བ་གཉིས་བདོག དེ་ལ་ཐོག་མར་འཆད་བྱེད་སྟོན་པ་ལ་སྦྱར་ན། འོག་ན་ཡོད་པའི་འཆད་དོ་ཞེས་བྱ་བ་དེ་བཤད་པའི་གཞིར་བཞག་ནས། གང་བཤད། གང་གིས་བཤད།
ཇི་ལྟར་བཤད་ཅེས་པ་དྲི་བ་གསུམ་སྦྱར་ནས། གང་འཆད་ན། རྣལ་འབྱོར་བླ་ན་མེད་པ་གསང་སྔགས་ཀྱི་ཆོས་འཆད་དོ། ། གང་གིས་འཆད་ན། སྐུ་གསུང་ཐུགས་རྡོ་རྗེའི་དངོས་གྲུབ་དང་ལྡན་པའི་རྡོ་རྗེ་ཅན་གྱིས་འཆད་དོ། །

ཇི་ལྟར་འཆད་ན་རྟེན། བསྐྱེད་པའི་རིམ་པ་ཉིད་དང་ནི། ། བརྟེན་པ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་པའི་ཚུལ་གྱིས་འཆད་དེ། གསང་བ་འདུས་པ་ལས། སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་པ་དང༌། ། དེ་བཞིན་རྫོགས་པའི་རིམ་པའོ། ། ཞེས་གསུངས་པ་ལྟར་ལགས།
ད་སྒྲུབ་བྱེད་གང་ཟག་ལ་སྦྱར་ན། མཉམ་པར་གནས་ནས་ནི་ཞེས་པ་བཤད་པའི་གཞིར་བཞག་ནས། གང་གནས། གང་ལ་གནས། གནས་ནས་ཇི་ལྟར་བྱེད། ཅེས་དྲི་བ་གསུམ་སྦྱར་ནས། གང་གནས་ན་སྐུ་གསུང་ཐུགས་རྡོ་རྗེའི་དམ་ཚིག་དང་ལྡན་པའི་རྡོ་རྗེ་ཅན་སྒྲུབ་པ་པོ་གནས། གང་ལ་གནས་ན། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། །
རིམ་གཉིས་མཉམ་པ་ཉིད་ཀྱི་རྣལ་འབྱོར་ལ་གནས་པ་ལགས། གནས་ནས་ཅི་བྱེད་ན། ཆོས་འཆད་པ་དང༌། ཉན་པ་དང༌། སྤྱོད་ལམ་དང༌། བཟླས་པ་ལ་སོགས་པ་བྱེད་ཅིང༌། ཀུན་ཏུ་སྤྱོད་པ་ཐམས་ཅད་ཀྱང་རིམ་པ་གཉིས་ཟུང་དུ་འཇུག་པའི་ངང་ནས་བྱེད་ཅེས་པའི་དོན་ལགས། དེས་རིམ་པ་གཉིས་ཀྱི་སྤྱིའི་དོན་བཤད་པ་ལགས། རྫོགས་པའི་རིམ་པ་སྟོན་པ་དུམ་བུ་གསུམ་པ་འདིའི་བརྗོད་བྱ་སྦས་པ། རྗོད་བྱེད་ཡན་ལག་གི་དོན་གྱིས་འཆད།
མངོན་པར་རྟོགས་པ་ཐབས་ཀྱི་རྒྱུད་ལས། གཙོ་བོར་མཆོག་བསྒྲུབ་པའི་མངོན་པར་རྟོགས་པ། རང་བྱིན་གྱིས་བརླབ་པ་དང༌། དཀྱིལ་འཁོར་འཁོར་ལོ་གཉིས་ཀས་སྟོན། བཤད་པའི་རྒྱུད་རྡོ་རྗེ་གུར་གྱི་ལེའུ་གཉིས་པ་ལ་སོགས་པའི་ལེའུ་བཞི་དང༌། སཾ་པུ་ཊའི་བརྟག་པ་དང་པོའི་རབ་ཏུ་བྱེད་པ་བཞི་པ་དང༌། གཉིས་པའི་རབ་ཏུ་བྱེད་པ་གཉིས་ཀྱིས་འཆད། ལུས་རྣམ་པར་གཞག་པ་ཡེ་ཤེས་ཀྱི་རྒྱས་བཤད་ལགས།། །། ལེའུ་དགུ་པའི་བརྗོད་བྱ་སྤྱི་དང་སྦས་པ། རྗོད་བྱེད་ཡན་ལག་གི་དོན་གྱིས་འཆད།
མངོན་པར་རྟོགས་པ་ཐབས་ཀྱི་རྒྱུད་ལས། ལྟ་བ་དང༌། བསྐྱེད་རིམ་དང༌། རྫོགས་རིམ་གསུམ་སྟོན། བཤད་པའི་རྒྱུད་རྡོ་རྗེ་གུར་གྱི་ལེའུ་དྲུག་པ་དང༌། བཅུ་བཞི་པ་དང༌། སཾ་པུ་ཊའི་བརྟག་པ་དང་པོའི་རབ་བྱེད་དང་པོ་དང༌། གཉིས་པའི་གཉིས་པ་དང༌། ལྔ་པའི་གཉིས་པ་རྣམས་ཀྱིས་འཆད། ལུས་རྣམ་པར་གཞག་པ་ཡེ་ཤེས་དང༌།
ལྷ་རྣམས་ཇི་ལྟར་འབྱུང་བའི་རྒྱས་བཤད་ལགས།། །། ལེའུ་བཅུ་པའི་བརྗོད་བྱ་སྤྱི་དང་སྦས་པ་གཉིས་སྟོན། རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད། མངོན་པར་རྟོགས་པ་ཐབས་ཀྱི་རྒྱུད་ལས། སྨིན་པར་བྱེད་པ་དབང་བསྐུར་སྟོན། ། བཤད་པའི་རྒྱུད་རྡོ་རྗེ་གུར་གྱི་གཞུང་ཕལ་ཆེ་བ་དང༌། སཾ་པུ་ཊའི་བརྟག་པ་གཉིས་པའི་རབ་བྱེད་དང་པོ་དང༌། གསུམ་པའི་བཞི་པ་དང༌། རྒྱུད་ཕྱི་མ་རྣམས་ཀྱིས་འཆད། ལུས་རྣམ་པར་གཞག་པ་དོན་བྱེད་ཀྱི་ཡན་ལག་རྒྱས་པར་བཤད་པ་ལགས།། །།
ལེའུ་བཅུ་གཅིག་པའི་བརྗོད་བྱ་སྤྱི་དང་སྦས་པ། རྗོད་བྱེད་ཡན་ལག་དང་ཡི་གེའི་དོན་གྱིས་འཆད། མངོན་པར་རྟོགས་པ་ཐབས་ཀྱི་རྒྱུད་ལས་སྤྱོད་པའི་སྐབས་སུ་བྱ་བ་ལྟ་སྟངས་དང༌། སེམས་ཅན་དམན་པ་རྗེས་སུ་འཛིན་པའི་ཆ་ནས་ལས་ཀྱི་ཚོགས་དང༌། བཟའ་བའི་དམ་ཚིག་ཀྱང་སྟོན། ལུས་རྣམ་པར་གཞག་པ་ལྟ་སྟངས་ཀྱི་རྒྱས་བཤད་ལགས། ལྟ་སྟངས་ལ་སྤྱི་དོན་དང༌། གཞུང་དོན་གཉིས་བདོག་པའི་སྤྱི་དོན་གྱི་དབང་དུ་བགྱིས་ན། ལྟ་སྟངས་གང་གིས་བྱེད་པའི་གང་ཟག ཇི་ལྟར་བྱ་བའི་ལྟ་སྟངས།
དེ་ལྟར་བྱས་པའི་དགོས་པ་དང་གསུམ་བདོག དེ་ལ་ཐོག་མ་གང་ཟག་བསྐྱེད་པའི་རིམ་པ་མཐར་ཕྱིན་པ་ཅིག་གིས་བྱེད་པ་ཡིན། ལམ་མཐར་ཕྱིན་པའང་གསུམ་དུ་ཡོད་པ་ལས། འབྲས་བུ་མཐར་ཕྱིན་པ་སངས་རྒྱས་ཀྱི་གཟུགས་ཀྱི་སྐུ། གྲུབ་པ་མཐར་ཕྱིན་པ་ས་དྲུག་པ། དམིགས་པ་མཐར་ཕྱིན་པ་རྡུལ་ཕྲན་གཅིག་གི་ནང་དུ་འཇིག་རྟེན་གྱི་ཁམས་དང་མཉམ་པའི་དཀྱིལ་འཁོར་བསྒོམ་པ་དང༌། དཀྱིལ་འཁོར་ཆུང་ངུ་གཅིག་གིས་ཀྱང་འཇིག་རྟེན་གྱི་ཁམས་རྒྱས་པར་འགེངས་པ་ལ་སོགས་པ་ཇི་ལྟར་འདོད་པའི་དམིགས་པ་གསལ་ཞིང༌། མཉམ་པར་འཇོག་པ་དང༌། མཉམ་པར་བཞག་པ་ལས་ལྡང་བ་ལ་སོགས་པ་རང་དབང་ཐོབ་པ་ལ་ཟེར་ཏེ། དེ་ལྟར་གསུམ་ལས་འདི་དམིགས་པ་མཐར་ཕྱིན་པས་བྱེད་པ་ལགས་པར་གདའ།
ཇི་ལྟར་བྱ་བའི་ལྟ་སྟངས་དངོས་ནི་སྤྱོད་པ་བྱེད་པའི་ཚེ་རང་གི་ཏིང་ངེ་འཛིན་གྱི་རྩལ་སྦྱང་བ་དང༌། གཞན་རྗེས་སུ་གཟུང་བའི་ཕྱིར་ལྷའི་ང་རྒྱལ་དང་ལྡན་པས། བསྒྲུབ་བྱའི་གཟུགས་མིག་འབྲས་གཉིས་ལ་ཤར་བར་བྱས་ནས་དབང་དུ་བྱ་བ་ལ་སོགས་པ་འདོད་པའི་བསམ་པས། མིག་གིས་ལྟ་བའི་ལྟ་སྟངས་སོ་སོར་བྱས་པས་ལས་སོ་སོར་འགྲུབ་པར་འགྱུར་ཏེ། དེའང་འདི་ཉིད་ནས་གསུངས་པའི་རྩ་བའི་ལྟ་སྟངས། ལྟུང་བ་དང༌། དབང་དུ་བྱ་བ་དང༌། རེངས་པ་དང༌། དགུག་པ་བཞི་དང༌། སཾ་པུ་ཊ་ལས་གསུངས་པ།
ནམ་མཁའ་ལ་འགྲོ་བ་དང༌། བདུད་ཀྱི་དཔུང་འཇོམས་པ་ལ་སོགས་པ་ཡན་ལག་གི་ལྟ་སྟངས་བཞི་དང༌། ཕྲན་ཚེགས་དཔག་ཏུ་མེད་པ་རྣམས་སྒྲུབ་པ་ལགས་པར་གདའ། དེ་ལྟར་བྱས་པའི་འབྲས་བུ་གདུལ་བྱ་མོས་པར་བྱས་ནས་ལམ་ལ་འཇུག་པ་ཡིན་ཏེ། ལྟ་སྟངས་བཞི་པོ་བསྒྲུབས་ནས་ནི། ། མཁས་པས་སེམས་ཅན་གཞུག་པར་བྱ། ། ཞེས་གསུངས་པ་ལགས། བཤད་པའི་རྒྱུད་རྡོ་རྗེ་གུར་གྱི་ལེའུ་བདུན་པ་དང༌། བཅུ་པ། སཾ་པུ་ཊའི་བརྟག་པ་གཉིས་པའི་རབ་བྱེད་བཞི་པ་དང་བདུན་པའི་རབ་ཏུ་བྱེད་པ་དང་པོས་གསལ་བར་འཆད།
ལུས་རྣམ་གཞག་ལྟ་སྟངས་ཀྱི་ཡན་ལག་རྒྱས་པར་བཤད་པ་ལགས། དེ་རྣམས་ཀྱིས་བརྟག་པ་དང་པོའི་དོན་དངོས་བཤད་ནས། མཚན་གྱི་དོན་ནི། ཀྱེའི་རྡོ་རྗེ་སྟོང་པ་དང་སྙིང་རྗེ་གཉིས་སུ་མེད་པའི་དོན། ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བའི་ནམ་མཁའ་ལ་གཟུགས་ཀྱི་སྐུ་གཉིས་འགྲོ་ཞིང་སེམས་ཅན་གྱི་དོན་མཛད་པའི་སྐུ་གསུམ་དང་ལྡན་པ་མཁའ་འགྲོ་མ། སྐུ་གསུམ་པོ་དེ་འབྲེལ་ཞིང་སེམས་ཅན་གྱི་ཁམས་ཐམས་ཅད་ལ་ཁྱབ་པས་དྲྭ་བ། བདེ་བ་བརྙེས་པ་དང༌། མི་མཐུན་པའི་ཕྱོགས་བསྡམས་ཤིང༌། ཡོན་ཏན་གྱི་ཚོགས་རྫོགས་པས་སྡོམ་པ་སྟེ། སངས་རྒྱས་མཉམ་སྦྱོར་ལས།
སངས་རྒྱས་ཀུན་གྱི་བདེ་ཆེན་ཡིན། ། སཾ་ཞེས་བྱ་བ་བདེ་བར་བཤད། ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བ་བདེ་བའི་མཆོག ། ཅེས་གསུངས། ཞུ་བ་པོ་རྡོ་རྗེ་སྙིང་པོས་ཞུས་པའི་དོན་དུ་གསུངས་པས། རྡོ་རྗེ་སྙིང་པོ་མངོན་པར་བྱང་ཆུབ་པ་སྟེ། དེའང་རྡོ་རྗེ་རྩེ་མོ་ལས། གདུལ་བྱ་འཕགས་པའི་སྐྱེས་མཆོག་ཉིད། ། དེ་འདིར་རྡོ་རྗེ་སྙིང་པོར་བརྗོད། །
ཅེས་གསུངས་པ་ལགས། ཡང་ན་རྡོ་རྗེ་སྟོང་པ་ཉིད། ། སྙིང་པོ་དེ་མངོན་དུ་གྱུར་པ། སངས་རྒྱས་ཉིད་རྡོ་རྗེ་སྙིང་པོ་ཉིད་དེ་མངོན་དུ་གྱུར་པའི་ཐབས་བསྟན་པས་མངོན་པར་བྱང་ཆུབ་པ་ཡིན་ལ། དེ་སྟོན་པའི་གཞུང་འདི་ཡང༌། རྡོ་རྗེ་སྙིང་པོ་མངོན་པར་བྱང་ཆུབ་པ་ཞེས་བཏགས་པ་ལགས། ཡང་དག་པར་ན་ཆོས་ཐམས་ཅད་བདག་མེད་པས། མིང་དུ་བཏགས་པ་དང༌། བསྟན་པར་བྱ་བའི་ཆོས་མ་གྲུབ་ཀྱང༌། སངས་རྒྱས་ཀྱི་ཐབས་ལ་མཁས་པས་མིང་དང་ཐ་སྙད་དུ་བཏགས་ཤིང༌།
བཏགས་ནས་བསྟན་པས་བརྟག་པ་ལགས། ། དེའང་རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང༌། ། གཟུགས་སུ་ཡང་ནི་འདི་རུ་བརྟགས། ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བརྟགས། ། དེས་ན་ངོ་མཚར་ཆོས་འདི་ལ། ། རྟོག་པས་བརྟགས་པ་ཡིན་པར་བཤད། ། ཅེས་གསུངས་པ་ལགས། གཞུང་གི་དུམ་བུ་སྔ་མ་ཚར་བས་ན་བརྟག་པ་དང་པོ་རྫོགས་སོ། །
ཞེས་གསུངས་པ་ལགས། བརྟག་པ་དང་པོའི་སྤྱི་དོན་ཉེ་བར་མཁོ་བ་རྣམས་རྫོགས་སོ།། །། ༄༅། །དེ་ལྟར་བརྟག་པ་དང་པོ་གཙོ་བོར་སྐྱེས་པའི་དོན་དུ་གསུངས་ཤིང༌། ཐབས་ཀྱི་ཆ་གཙོ་བོར་སྟོན་པ། བརྟག་པ་དང་པོ་རྩ་རྒྱུད་ཀྱི་ཚུལ་དུ་བཤད་ཟིན་པ་ལགས། ད་བརྟག་པ་ཕྱི་མ་གཙོ་བོར་བུད་མེད་ཀྱི་དོན་དུ་གསུངས་ཤིང༌། ཤེས་རབ་ཀྱི་ཆ་གཙོ་བོར་སྟོན་པ། བརྟག་པ་ཕྱི་མ་བཤད་རྒྱུད་ཀྱི་ཚུལ་དུ་སྟོན་པ་ལགས། དེ་ཡང་རྡོ་རྗེ་གུར་ལས། ཀྱེ་ཡི་རྡོ་རྗེ་རྣལ་འབྱོར་རྒྱུད། །
དང་པོ་རྒྱལ་བ་རྣམས་ཀྱིས་བསྟན། ། ཕྱི་མ་རྣལ་འབྱོར་མ་རྒྱུད་ནི། ། དེ་ནི་བུད་མེད་གཟུང་ཕྱིར་རོ། ། ཞེས་གསུངས་པ་ལགས། དེ་ལ་བརྟག་པ་དང་པོའི་མི་གསལ་བ་གསལ་བར་བྱེད་པ་དང༌། མ་ཚང་བ་ཁ་སྐོང་བར་བྱེད་པའི་བརྟག་པ་ཕྱི་མ་ལེའུ་བཅུ་གཉིས་སུ་བཞུགས་པ་རྣམས་མངོན་པར་རྟོགས་པ་དང༌། དོན་ལོགས་པ་མི་སྟོན་པས་སྤྱིའི་ཆིངས་ཀྱིས་མི་འཆིང་བར་ལེའུ་རེ་རེ་བཞིན་འཆད་པར་གདའ། དེ་ལ་ལེའུ་དང་པོའི་བརྗོད་བྱ་བསྐྱེད་པའི་རིམ་པ་སྤྱི་བསྟན། རྗོད་བྱེད་ཡན་ལག་དང་ཡི་གེས་འཆད། མངོན་པར་རྟོགས་པ་གཙོ་བོར་ཐུན་མོང་གི་དངོས་གྲུབ་སྒྲུབ་པ་ལས།
རབ་ཏུ་གནས་པ་དང༌། སྦྱིན་སྲེག་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་བརྒྱད་པ་དང༌། དགུ་པ་དང༌། བཅུ་བཞི་པ་དང༌། སཾ་པུ་ཊའི་བརྟག་པ་བདུན་པའི་རབ་ཏུ་བྱེད་པ་དང་པོ་དང༌། བཞི་པས་གསལ་བར་འཆད། བརྟག་པ་དང་པོའི་ལེའུ་གཉིས་པར་ཁ་སྐོང་བ་ལགས། ལེའུ་གཉིས་པའི་བརྗོད་བྱ་སྤྱི་དང་སྦས་པ་མཐར་ཐུག་གསུམ་ཀ་སྟོན། རྗོད་བྱེད་ཡན་ལག་ཡི་གེ
བསྡུས་དོན་གསུམ་ཀས་འཆད། མངོན་པར་རྟོགས་པ་ཐབས་ཀྱི་རྒྱུད་ལས་གཙོ་བོར་མཆོག་གི་དངོས་གྲུབ་སྒྲུབ་པ་ཕལ་ཆེ་བ་དང་འབྲེལ། བཤད་པའི་རྒྱུད་རྡོ་རྗེ་གུར་ཕལ་ཆེ་བ་དང༌། སཾ་པུ་ཊའི་བརྟག་པ་གཉིས་པ་དང༌། ལྔ་པ་དང༌། བཅུ་པ་དང༌། དགུ་པ་རྣམས་ཀྱིས་གསལ་བར་འཆད། བརྟག་པ་དང་པོའི་ལེའུ་དང་པོར་མི་འཆིང་ཞིང་གྲོལ་བའི་རྒྱུའི་སྐབས་སུ་བསྐྱེད་པའི་རིམ་པ་དང༌། ལེའུ་དྲུག་པར་སྤྱོད་པ་དང༌། ལེའུ་བརྒྱད་པར་ཉེ་རྒྱུ་དང༌།
རིམ་པ་གཉིས་སྤྱིའི་དོན་རྣམས་ཁ་བསྐང་ཞིང་གསལ་བར་འཆད་པ་ལགས།། །། ལེའུ་གསུམ་པའི་བརྗོད་བྱ་སྤྱི་དང་སྦས་པ་གཉིས་ཀྱིས་སྟོན། རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད། མངོན་པར་རྟོགས་པ་ཐབས་རྒྱུད་ལས་སྨིན་པར་བྱེད་པ་དབང་སྔོན་དུ་འགྲོ་བ་དང༌། གཙོ་བོར་མཆོག་སྒྲུབ་པའི་རིམ་པའི་མངོན་པར་རྟོགས་པ་ལྔ་དང་འབྲེལ། བཤད་པའི་རྒྱུད་རྡོ་རྗེ་གུར་ཕལ་ཆེ་བ་དང༌། སཾ་པུ་ཊའི་རབ་ཏུ་བྱེད་པ་དང་པོ། གཉིས་པ། བཞི་པ། ལྔ་པ།
བདུན་པ་རྣམས་ཀྱིས་གསལ་བར་འཆད། བརྟག་པ་དང་པོའི་ལེའུ་དང་པོ་དང༌། བཅུ་པ་དང༌། དྲུག་པ་དང༌། དགུ་པ་དང༌། བདུན་པ་རྣམས་ཀྱིས་ཁ་སྐོང་བ་དང༌། གསལ་བར་བྱེད་པ་ལགས།། །། ལེའུ་བཞི་པའི་བརྗོད་བྱ་སྤྱི་དང་སྦས་པ་གཉིས་ཀྱིས་སྟོན། རྗོད་བྱེད་ཡན་ལག ཡེ་གེ
བསྡུས་དོན་གསུམ་ཀས་འཆད། མངོན་པར་རྟོགས་པའི་རྒྱུའི་རྒྱུད་དང༌། ཐབས་ཀྱི་རྒྱུད་ལས། ཉེ་རྒྱུ་མ་གཏོགས་པའི་གཙོ་བོ་མཆོག་སྒྲུབ་པའི་མངོན་པར་རྟོགས་པ་རྣམས་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་གཉིས་པ་དང༌། བཅུ་བཞི་པ་ལ་སོགས་པ་ཕལ་ཆེ་བ་དང༌། སཾ་པུ་ཊའི་བརྟག་པ་དང་པོ། བཞི་པ། དྲུག་པ། དགུ་པ་རྣམས་ཀྱིས་གསལ་བར་འཆད།
བརྟག་པ་དང་པོའི་ལེའུ་དྲུག་པ། བཞི་པ་རྣམས་སུ་ཁ་སྐོང་ཞིང་གསལ་བར་འཆད།། །། ལེའུ་ལྔ་པ་བརྗོད་བྱ་སྤྱི་དང་སྦས་པས་སྟོན། རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀས་འཆད། མངོན་པར་རྟོགས་པ་དབང་དང༌། བསྐྱེད་རིམ་དང༌། བཟླས་པ་རྣམས་དང་འབྲེལ། བཤད་པའི་རྒྱུད་རྡོ་རྗེ་གུར་ཕལ་ཆེ་བ་དང༌། སཾ་པུ་ཊའི་བརྟག་པ་གསུམ་པ་དང༌། བརྒྱད་པ་དང༌།
གཉིས་པ་དང༌། རྒྱུད་ཕྱི་མ་རྣམས་ཀྱིས་གསལ་བར་འཆད། བརྟག་པ་དང་པོའི་ལེའུ་གསུམ་པ་དང༌། གཉིས་པ་དང༌། བརྒྱད་པ་དང༌། བཅུ་པ་རྣམས་སུ་ཁ་སྐོང་ཞིང༌། ཕན་འདོགས་པར་བྱེད་པ་ལགས།། །། ལེའུ་དྲུག་པའི་བརྗོད་བྱ་སྤྱི་དང་སྦས་པས་སྟོན། རྗོད་བྱེད་ཡན་ལག་ཡི་གེ་བསྡུས་པའི་དོན་གསུམ་ཀས་འཆད། མངོན་པར་རྟོགས་པ་ཐབས་ཀྱི་རྒྱུད་ཀྱི་གཉིས་ཀ་ལ་དགོས་པའི་གྲོགས་དམ་ཚིག་དང༌།
སྡོམ་པ་ལས་མི་འབྲལ་བ་དང༌། བཟའ་བའི་དམ་ཚིག་དང་འབྲེལ། བཤད་པའི་རྒྱུད་སཾ་པུ་ཊའི་བརྟག་པ་དགུ་པའི་རབ་ཏུ་བྱེད་པ་གསུམ་པ་དང༌། བཞི་པས་འཆད། བརྟག་པ་དང་པོའི་ལེའུ་དྲུག་པ་དང༌། གསུམ་པ་དང༌། བརྒྱད་པར་ཕན་འདོགས་པ་ལགས།། །། ལེའུ་བདུན་པའི་བརྗོད་བྱ་སྤྱི། རྗོད་བྱེད་ཡན་ལག་དང༌། བསྡུས་པའི་དོན་གཉིས་ཀྱིས་འཆད།
མངོན་པར་རྟོགས་པ་ཐབས་རྒྱུད་ལས་དམ་ཚིག་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་གཉིས་པ་དང༌། བཅུ་བཞི་པ་དང༌། སཾ་པུ་ཊའི་བརྟག་པ་དགུ་པས་གསལ་བར་འཆད། བརྟག་པ་དང་པོའི་ལེའུ་གཉིས་པ་དང༌། གསུམ་པ་དང༌། བརྒྱད་པ་རྣམས་སུ་ཕན་འདོགས་པ་ལགས།། །། ལེའུ་བརྒྱད་པའི་བརྗོད་བྱའི་སྤྱི་དང་སྦས་པ་གཉིས་ཀྱིས་སྟོན། རྗོད་བྱེད་ཡན་ལག་དང༌། བསྡུས་དོན་གཉིས་ཀྱིས་འཆད།
མངོན་པར་རྟོགས་པ་རྫོགས་པའི་རིམ་པ་དང་འབྲེལ། བཤད་པའི་རྒྱུད་སཾ་པུ་ཊའི་བརྟག་པ་གཉིས་པའི་རབ་བྱེད་གཉིས་པ་དང༌། དགུ་པའི་གཉིས་པས་གསལ་བར་འཆད། བརྟག་པ་དང་པོའི་ལེའུ་ལྔ་པ་དང༌། བདུན་པ་དང༌། བཅུ་པར་ཕན་འདོགས་པ་ལགས།། །། ལེའུ་དགུ་པ་དང༌། བཅུ་པའི་བརྗོད་བྱ་སྤྱི་སྟོན། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པར་བསྐྱེད་རིམ་དང༌།
ཐུན་མོང་གི་དངོས་གྲུབ་སྒྲུབ་པ་ལྔ་ཀ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་དྲུག་པ་དང༌། སཾ་པུ་ཊའི་བརྟག་པ་ལྔ་པའི་རབ་བྱེད་གཉིས་པ་དང༌། བརྟག་པ་བདུན་པས་གསལ་བར་འཆད། བརྟག་པ་དང་པོའི་ལེའུ་བདུན་པ་དང༌། དགུ་པ་དང༌། གཉིས་པ་རྣམས་སུ་ཕན་འདོགས་པ་ལགས།། །། ལེའུ་བཅུ་གཅིག་པའི་བརྗོད་བྱ་སྤྱི་དང་སྦས་པ་སྟོན། རྗོད་བྱེད་ཡན་ལག་དང༌། བསྡུས་དོན་གཉིས་ཀྱིས་འཆད།
མངོན་པར་རྟོགས་པ་རྒྱུའི་རྒྱུད་དང༌། ཐབས་ཀྱི་རྒྱུད་ཀྱི་དམ་ཚིག་དང༌། དཀྱིལ་འཁོར་གཉིས་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་གཉིས་པ་དང༌། བདུན་པ་དང༌། བཅུ་བཞི་པ་དང༌། སཾ་པུ་ཊའི་བརྟག་པ་བཅུ་པ་དང༌། བརྟག་པ་གཉིས་པའི་རབ་ཏུ་བྱེད་པ་གཉིས་པས་འཆད། བརྟག་པ་དང་པོ་ལེའུ་ལྔ་པ་དང༌། བཅུ་པར་ཕན་འདོགས་པ་ལགས།། །།
ལེའུ་བཅུ་གཉིས་པའི་བརྗོད་བྱ་སྤྱི་དང་སྦས་པ་གཉིས་སྟོན། རྗོད་བྱེད་ཡན་ལག་དང༌། ཡི་གེ་གཉིས་ཀྱིས་འཆད། མངོན་པར་རྟོགས་པ་སྨིན་པར་བྱེད་པ་དབང་དང༌། བསྐྱེད་རིམ་རྫོགས་རིམ་གཉིས་ཀ་དང་འབྲེལ། བཤད་པའི་རྒྱུད་རྡོ་རྗེ་གུར་གྱི་ལེའུ་བཞི་པ་དང༌། བདུན་པ་དང༌། བཅུ་བཞི་པ་དང༌། བཅོ་ལྔ་པ་རྣམས་དང༌། སཾ་པུ་ཊའི་བརྟག་པ་གཉིས་པའི་རབ་ཏུ་བྱེད་པ་དང་པོ་དང༌།
རྒྱུ་ཕྱི་མས་གསལ་བར་འཆད། བརྟག་པ་དང་པོའི་ལེའུ་བཅུ་པ་དང༌། ལྔ་པ་དང༌། གཉིས་པར་ཕན་འདོགས་ཤིང༌། གསལ་བར་བྱེད་པ་ལགས། དེ་རྣམས་ཀྱིས་རྒྱུད་ཕྱི་མ་བཤད་རྒྱུད་ཀྱི་ཚུལ་དུ་བཤད་པའི་དོན་དངོས་བསྟན་ནས། མཚན་སྨོས་པའི་དོན། བརྗོད་བྱ་རྒྱུད་གསུམ་རྒྱུན་མ་ཆད་ཅིང༌། རྗོད་བྱེད་ཀྱི་ཚིག་རྒྱུན་ཆགས་པས་ན་རྒྱུད། བརྗོད་བྱ་སེམས་ཅན་གྱི་རྒྱུད་རང་བཞིན་གྱིས་གསལ་ཞིང་རྗོད་བྱེད་གསལ་བར་སྟོན་པའམ།
ཆོས་གཞན་ལས་ཁྱད་པར་འཕགས་པས་རྒྱལ་པོའོ། ། བུད་མེད་སྒྱུ་མས་ཞུས་ཤིང༌། དེ་གདུལ་བའི་དོན་དུ་གསུངས་པས་ན་སྒྱུ་མ་ཞེས་བརྗོད་དེ། སངས་རྒྱས་མཉམ་སྦྱོར་ལས། བུད་མེད་ཀུན་གྱི་སྒྱུ་མའི་རྒྱ། ། འདི་ནི་གཉིས་སུ་མེད་པར་བརྗོད། ། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་གསུངས་པ་ལགས། ཡང་དག་པར་ན་ཆོས་ཐམས་ཅད།
རང་བཞིན་མེད་པ་མིང་དུ་གདགས་པ་དང༌། བསྟན་པའི་བྱ་བའི་ཆོས་མ་གྲུབ་ཀྱང༌། སངས་རྒྱས་ཀྱི་ཐབས་མཁས་པས་མིང་དང་ཐ་སྙད་དུ་བཏགས་ནས་བསྟན་པས་བརྟག་པ་ལགས། དེའང་རྡོ་རྗེ་རྩེ་མོ་ལས། ཆོས་ཀུན་ཞེས་པ་ལ་སོགས་པ་གསུངས་པའི་གོང་གི་དང་འདྲའོ་ཞེས་གསུངས་པ་ལ། རྒྱུད་རྒྱས་པའི་དོན་བསྡུས་པ་བརྟག་པ་ཕྱི་མ་གཉིས་ཕྱུང་བས་ན། བརྟག་པ་སུམ་ཅུ་རྩ་གཉིས་པ་ལས་ཕྱུང་བ། རང་གི་ངོ་བོ་བརྟག་པ་གོང་འོག་གཉིས་སུ་བཞུགས་པས་ན། བརྟག་པ་གཉིས་ཀྱི་བདག་ཉིད། བརྟག་པ་གཉིས་ཀ་བསྡམ་པའི་མཚན།
ཀྱེའི་རྡོ་རྗེ་མཁའ་འགྲོ་མ་དྲྭ་བའི་སྡོམ་པ་ཞེས་བྱ་བ་དེའི་དོན་གོང་དུ་བཤད་པ་དང་མཐུན། རྫོགས་སོ་ཞེས་བྱ་བ་བཅོམ་ལྡན་འདས་ཀྱིས་ཇི་ལྟར་གསུངས་པ་ལྟར། སྡུད་པ་པོས་བསྡུས་པ་ཡོངས་སུ་རྫོགས་པར་བསྟན་ཞེས་བྱ་བའི་དོན་ལགས། བརྟག་པ་ཕྱི་མའི་སྐབས་སུ་བབ་པ་སྤྱི་དོན་བཤད་པ་རྫོགས་སོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
