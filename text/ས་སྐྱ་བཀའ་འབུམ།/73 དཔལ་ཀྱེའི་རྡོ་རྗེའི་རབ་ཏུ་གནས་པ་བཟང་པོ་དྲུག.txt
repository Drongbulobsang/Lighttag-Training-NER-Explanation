ས་སྐྱ་བཀའ་འབུམ།
པོད ༧༣
དཔལ་ཀྱེའི་རྡོ་རྗེའི་རབ་ཏུ་གནས་པ་བཟང་པོ་དྲུག
༼ཅ༽ ༄༅། །དཔལ་ཀྱེའི་རྡོ་རྗེའི་རབ་ཏུ་གནས་པ་བཟང་པོ་དྲུག་ཅེས་བྱ་བ་བཞུགས་སོ།། ༄༅། །དཔལ་ཀྱེའི་རྡོ་རྗེ་ལ་ཕྱག་འཚལ་ལོ། ། དཔལ་ཀྱེའི་རྡོ་རྗེའི་རབ་ཏུ་གནས་པ་བྱེད་ན་བཟང་པོ་དྲུག་ཏུ་ཤེས་པར་བྱ་སྟེ། རྟེན་བཟང་པོ་དང་སློབ་དཔོན་བཟང༌། ། གནས་བཟང་པོ་དང་དུས་བཟང་དང༌། ། ཡོ་བྱད་ཆོ་ག་བཟང་པོའོ། ། དེ་ལ་རྟེན་བཟང་པོ་ནི་རྟེན་གྱི་བྱ་བ་མ་ལུས་པར་ཡོངས་སུ་རྫོགས་པ་སྟེ། རྟེན་གང་ཡིན་ཡང་བཟོའི་བྱ་བ་རྫོགས་ནས་རྟེན་གྱི་དངོས་གཞི་ལ་ཕྱིས་བཟོ་བོས་བཟོ་བྱ་མི་དགོས་པའོ། ། མཆོད་རྟེན་ལ་སོགས་པར་གཟུངས་བཞུགས་པ་ལ་སོགས་ནི་རྣལ་འབྱོར་དབང་ཕྱུག་ཉིད་དང༌།
སློབ་དཔོན་ཀུན་དགའ་སྙིང་པོའི་དགོངས་པ་ཕྱོགས་གཅིག་ཏུ་བྱས་པ་རྣལ་འབྱོར་གྱི་རྒྱུད་དང་མཐུན་པ་ཁོ་བོས་ལོགས་ཤིག་ཏུ་བྱས་པ་དེར་བལྟ་བར་བྱའོ། ། སློབ་དཔོན་བཟང་པོ་ནི་རྡོ་རྗེ་སློབ་དཔོན་དུ་དབང་ཐོབ་པ་དང༌། ། དེ་ཁོ་ན་ཉིད་བཅུ་ཤེས་པ་དང༌། སྔོན་ཆད་ལས་ཀྱི་ཆོ་ག་མཐོང་བ་དང༌། ལྷའི་རྣལ་འབྱོར་ལ་གནས་ཤིང་བསྙེན་པ་ཡོངས་སུ་རྫོགས་པའོ། ། གནས་བཟང་པོ་ནི་བཀྲ་ཤིས་ཤིང་ཉམས་དགའ་བའི་ས་ཕྱོགས་ཡིན་ལ། རྒྱས་པར་དཀྱིལ་འཁོར་གྱི་ཆོ་ག་ལྟར་ཡིན་ནོ། ། དུས་བཟང་པོ་ནི་གཟའ་དང་སྐར་མ་བཀྲ་ཤིས་པའི་དུས་ཏེ། ཟླ་བ་དྲུག་དང་གཟའ་བཞི་དང༌། རྒྱུ་སྐར་བཅུ་བཞི་ཞེས་བྱ་བ་ལ་སོགས་པ་བཟང་པོ་ཡོངས་སུ་བཟུང་བ་ལས་བཤད་པ་བཞིན་ཡིན་ལ།
སྤྱིར་ཡར་གྱི་ངོ་དང་ཁྱད་པར་དུ་སྔ་དྲོའི་དུས་སུ་རབ་གནས་ཀྱི་དངོས་གཞི་རྫོགས་པར་བྱའོ། ། ཡོ་བྱད་བཟང་པོ་ནི་དཀྱིལ་འཁོར་དང་སྦྱིན་སྲེག་ལ་མ་ལྟོས་པའི་རབ་ཏུ་གནས་པ་ནི་ཆོ་ག་ཡོངས་སུ་རྫོགས་པ་མ་ཡིན་པས། སྦྱིན་སྲེག་གི་ཡོ་བྱད་དང༌། དཀྱིལ་འཁོར་གྱི་ཡོ་བྱད་དང༌། རབ་གནས་ཀྱི་ཁྱད་པར་གྱི་ཡོ་བྱད་དོ། ། དང་པོ་གཉིས་ནི་སྔར་བསྟན་ཟིན་ཏོ། ། རབ་གནས་ཀྱི་ཁྱད་པར་གྱི་ཡོ་བྱད་ནི། བའི་རྣམ་ལྔ་དང་དྲི་ལྔ་ལ་སོགས་པ་ཁྲུས་ཀྱི་ཡོ་བྱད་དང༌། ཡུངས་ཀར་དང་བདུག་པ་ལ་སོགས་པ་ཤིས་པའི་ཡོ་བྱད་དང༌། མེ་ཏོག་དང་སྤོས་ལ་སོགས་པ་ཐུན་མོང་གི་མཆོད་པའི་ཡོ་བྱད་དང༌།
གླེགས་ཐག་དང་རྡོ་རིངས་ལ་སོགས་པ་ཁྱད་པར་གྱི་མཆོད་པ་མངའ་དབུལ་བའི་ཡོ་བྱད་དང༌། ཡོན་བདག་བཀྲ་ཤིས་པར་བྱ་བའི་ཡོ་བྱད་དོ། ། ཆོ་ག་ཡོངས་སུ་དག་པ་ནི་སྤྱིར་སློབ་དཔོན་བསྙེན་པ་ཡོངས་སུ་རྫོགས་པས་ལས་སུ་བྱ་བ་ནི་གསུམ་སྟེ། སྟ་གོན་དང༌། དངོས་གཞི་དང༌། མཇུག་གོ ། དེ་ལ་ཡང་སྤྱིར་ཆོ་གའི་དབྱེ་བ་རྒྱས་པ་དང་བསྡུས་པ་རང་གི་བློས་ཕྱེ་ལ་ཤེས་པར་བྱ་སྟེ། དེའང་དཀྱིལ་འཁོར་དང་སྦྱིན་སྲེག་དང་མ་འབྲེལ་བའི་རབ་གནས་ནི་ཡོངས་སུ་རྫོགས་པ་མ་ཡིན་ལ། གལ་ཏེ་ཆོ་ག་བྱེད་ནའང་བསྡུས་ཏེ་བསྟན་པའི་ཆོ་ག་དེ་ཉིད་ཀྱིས་ཅི་རིགས་པར་སྦྱར་ཏེ་ཤེས་པར་བྱའོ། ། འདིར་དཀྱིལ་འཁོར་དང་སྦྱིན་སྲེག་དང་འབྲེལ་པའི་ཆོ་ག་རྒྱས་པར་བརྗོད་དེ།
དང་པོར་སློབ་དཔོན་ལ་གསོལ་བ་གདབ་པ་དང༌། བསྙེན་པ་དང༌། ས་ཆོག་དང༌། སྟ་གོན་དང༌། དཀྱིལ་འཁོར་བྲི་བ་དང༌། དཀྱིལ་འཁོར་སྒྲུབ་མཆོད་ཡན་ཆད་ཀྱི་ཆོ་ག་སྔར་དབང་གི་སྐབས་སུ་བསྟན་པ་ལྟར་ཁྱད་པར་མེད་པར་བྱའོ། ། འོན་ཀྱང་སློབ་མ་དབང་བསྐུར་མི་བྱེད་པར་རབ་གནས་ཁོ་ན་བྱེད་ན་སློབ་མ་སྟ་གོན་མི་དགོས་སོ། ། གཞན་ཁྱད་པར་མེད་དོ། ། དེ་ལ་དབང་བསྐུར་བ་དང་རབ་གནས་ཐུན་མོང་དུ་བྱེད་ཅིང་ཞག་གསུམ་དུ་བྱེད་ན། སྒྲུབ་མཆོད་རྫོགས་པ་དང་རབ་གནས་ཀྱི་སྟ་གོན་བྱ་སྟེ།
ཕྱིད་ཉིན་རབ་གནས་ཀྱི་དངོས་གཞི་བྱེད་ལ། དེའི་ནུབ་མོ་སློབ་དཔོན་དང་སློབ་མ་འཇུག་ཅིང་དབང་བསྐུར་བར་བྱའོ། ། ནུབ་གཉིས་པའི་དབང་དུ་བྱས་ན་སྒྲུབ་མཆོད་ཟིན་པ་དང་རབ་གནས་ཀྱི་སྟ་གོན་བྱས་ནས། དེ་ནས་སློབ་དཔོན་དང་སློབ་མ་འཇུག་ཅིང་དབང་བསྐུར་བ་བྱས་ལ་དེའི་ཐོ་རངས་རབ་གནས་ཀྱི་དངོས་གཞི་བྱ་སྟེ། དེ་རྫོགས་ནས་དཀྱིལ་འཁོར་གཤེགས་སུ་གསོལ་བར་བྱའོ། ། ཡང་ན་ནུབ་གཉིས་པ་འདི་ཆོ་ག་བསྡུས་པ་ཡིན་པས་རབ་གནས་ཀྱི་སྟ་གོན་མ་བྱས་ཀྱང་ཉེས་པ་མེད་དེ། སྒྲུབ་མཆོད་ཀྱི་རྗེས་ལ་འཇུག་ཅིང་དབང་བསྐུར་བ་བྱས་ནས་ཐོ་རངས་རབ་གནས་ཀྱི་དངོས་གཞི་བྱས་ལ། དཀྱིལ་འཁོར་གཤེགས་སུ་གསོལ་བ་ལ་སོགས་པ་མཇུག་གི་ཆོ་ག་རྣམས་བྱའོ། ། དེ་ལ་རབ་གནས་ཀྱི་སྟ་གོན་བྱེད་ན་དོན་བདུན་ཏེ། ཁྲུས་བྱས་པས་སྦྱང་ཞིང་ཤིས་པའི་ཆོ་ག་དང༌།
སྟོང་པར་སྦྱང་བ་དང༌། ཡན་ལག་བཞིས་བསྐྱེད་པ་དང༌། མཆོད་བསྟོད་བྱ་བ་དང༌། སྙན་གསན་དབབ་པ་དང༌། གཤེགས་སུ་གསོལ་བ་དང༌། རྟེན་དགབ་ཅིང་བསྲུང་བ་བྱ་བའོ། ། དེ་ལ་དང་པོ་གཏོར་མ་ཆོ་ག་གང་ཡང་རུང་བ་ཅིག་གིས་བཏང་སྟེ་བར་ཆད་ཞི་བར་བྱས་ལ། དེ་ལ་ཁྲུས་བྱ་བ་ནི་འདི་ཡིན་ཏེ། རྟེན་བཀྲུར་རུང་བ་རྣམས་ལ་དངོས་སུ་བྱ། མི་རུང་བ་རྣམས་ལ་མེ་ལོང་ལ་བྱ་སྟེ།
དང་པོར་བའི་རྣམ་ལྔས་བྱུག་ཅིང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཞེས་བརྗོད་ཅིང་དཱུར་བའི་ཆུན་པོའི་པིར་རམ་ཕག་ཟེས་མཉེས་ལ། སྔགས་དེ་ཉིད་བཟླ་ཞིང་ཆུ་གཙང་མས་བཤལ་བར་བྱའོ། ། དེ་ནས་མར་ནག་གམ་དྲི་ཞིམ་པོས་བྱུག་ཅིང༌། ཨོཾ་ཧཱུྃ་ཏྲཱྃ་ཧྲཱིཿཨཿཞེས་བརྗོད་པ་དང༌། ལུགས་སྐུ་དྲི་མས་ཞེན་ན་ཉི་མ་ལ་ཡང་གདུང་བར་བྱའོ། ། མར་ཁུ་བསལ་བའི་དོན་དུ་ཨུ་དུམྦཱ་ར་དང༌། ཤི་རི་ཤ་དང༌། ཨཿཤྭཏྠ་དང༌།
པརྐ་ཏི་དང༌། ནྱཱ་གྲོ་དྷ་སྟེ། ཤུན་ལྤགས་ལྔ་ལེགས་པར་བཏགས་ལ་སྔགས་དེ་ཉིད་ཀྱིས་བྱུག ཤུན་ལྤགས་མེད་ན་སྲན་མའི་ཕྱེ་མས་བྱུག་པར་བྱའོ། ། དེའི་དྲི་མ་བཀྲུ་བའི་ཕྱིར་སུག་པའི་ཆུ་དང༌། ཆུ་གཙང་མས་ཀྱང་སྔགས་དེ་ཉིད་ཀྱིས་བཀྲུ་ཞིང༌། སྔགས་དེ་བཟླས་ལ་སྔར་བསྟན་པའི་དྲི་ལྔས་ཀྱང་བྱུག་པར་བྱའོ། ། དེ་ནས་སྔར་སྟ་གོན་གྱི་དུས་སུ་ལྷག་པར་གནས་པ་བྱས་པའི་བུམ་པ་རྣམས་ཀྱིས་ཁྲུས་གསོལ་ཏེ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བྱའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། སྤྲོས་པ་ལ་དགའ་ན། ཁྱོད་ནི་སྦྱིན་པའི་རང་བཞིན་ཆུས། ། སེར་སྣའི་དྲི་མ་སྦྱོང་མཛད་ཅིང༌། ། གཏོང་བ་དྲི་ཡིས་ལེགས་བསྒོས་པ། ། ཁྲུས་ལེགས་མཛད་ལ་ཕྱག་འཚལ་འདུད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཁྱོད་ནི་ཚུལ་ཁྲིམས་རང་བཞིན་ཆུས། །
ཁྲིམས་འཆལ་དྲི་མ་སྦྱོང་མཛད་ཅིང༌། ། ཚུལ་ཁྲིམས་དྲི་ཡིས་ལེགས་བསྒོས་པ། ། ཁྲུས་ལེགས་མཛད་ལ་ཕྱག་འཚལ་འདུད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཁྱོད་ནི་བཟོད་པའི་རང་བཞིན་ཆུས། ། ཁོང་ཁྲོའི་དྲི་མ་སྦྱོང་མཛད་ཅིང༌། ། བཟོད་པའི་དྲི་ཡིས་ལེགས་བསྒོས་པ། ། ཁྲུས་ལེགས་མཛད་ལ་ཕྱག་འཚལ་འདུད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཁྱོད་ནི་བརྩོན་འགྲུས་རང་བཞིན་ཆུས། །
ལེ་ལོའི་དྲི་མ་སྦྱོང་མཛད་ཅིང༌། ། བརྩོན་འགྲུས་དྲི་ཡིས་ལེགས་བསྒོས་པ། ། ཁྲུས་ལེགས་མཛད་ལ་ཕྱག་འཚལ་འདུད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཁྱོད་ནི་བསམ་གཏན་རང་བཞིན་ཆུས། ། རྣམ་གཡེངས་དྲི་མ་སྦྱོང་མཛད་ཅིང༌། ། ཏིང་འཛིན་དྲི་ཡིས་ལེགས་བསྒོས་པ། ། ཁྲུས་ལེགས་མཛད་ལ་ཕྱག་འཚལ་འདུད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཁྱོད་ནི་ཤེས་རབ་རང་བཞིན་ཆུས། །
ཤེས་འཆལ་དྲི་མ་སྦྱོང་མཛད་ཅིང༌། ། ཤེས་རབ་དྲི་ཡིས་ལེགས་བསྒོས་པ། ། ཁྲུས་ལེགས་མཛད་ལ་ཕྱག་འཚལ་འདུད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཆུ་བོ་དྲུག་གིས་ཁྲུས་མཛད་ཅིང༌། ། དྲི་མ་རྣམ་དྲུག་སྦྱོང་མཛད་པ། ། རྒྱ་ཆེན་ཡོན་ཏན་དྲུག་དང་ལྡན། ། ཁྲུས་ལེགས་མཛད་ལ་ཕྱག་འཚལ་འདུད། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། གང་ལ་ཉེས་པ་མི་མངའ་ཞིང༌། །
ཡོན་ཏན་ཐམས་ཅད་དང་ལྡན་པའི། ། སངས་རྒྱས་ཐམས་ཅད་མཆོད་དོན་དུ། ། དད་པས་བདག་ནི་ཁྲུས་གསོལ་ལོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། དེ་བཞིན་དུ་བཀྲ་ཤིས་ཀྱི་ཚིགས་སུ་བཅད་པ་དུ་མ་བརྗོད་ཅིང་ཁྲུས་བྱའོ། ། ཁྲུས་ཀྱི་བདག་ཆལ་ལ་སོགས་པ་མ་གྲུབ་ན་དྲི་ཞིམ་པོ་འབའ་ཞིག་གིས་ཁྲུས་བྱའོ། ། དེ་ནས་སྦྱང་ཞིང་ཤིས་པའི་ཆོ་ག་ནི། སྔར་སློབ་མ་དབང་བསྐུར་བའི་དོན་དུ་སློབ་མ་ཤེས་པའི་སྐབས་སུ་བཤད་པ་དང་འདྲ་བར་ཤེས་པར་བྱའོ། ། དེ་ནས་གཉིས་པ་སྟོང་པར་སྦྱང་བ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ།
ཞེས་བྱ་བའི་སྔགས་ཀྱིས་རབ་ཏུ་གནས་པ་བྱ་བའི་རྟེན་ཐམས་ཅད་མི་དམིགས་པར་བྱའོ། ། དེ་ནས་གསུམ་པ་ཡན་ལག་བཞིས་བསྐྱེད་པ་ལ་བཞི། དམ་ཚིག་པ་བསྐྱེད་པ། ཡེ་ཤེས་པ་དགུག་པ། བྱིན་གྱིས་བརླབ་པ། དབང་བསྐུར་བའོ། ། དང་པོ་དམ་ཚིག་པ་བསྐྱེད་པ་ནི་མངོན་པར་བྱང་ཆུབ་པ་རྣམ་པ་ལྔའམ་རྡོ་རྗེ་ཆོ་ག་ཡན་ལག་གསུམ་ལས་བསྐྱེད་དེ། དེ་ཡང་མཆོད་རྟེན་དང་ལྷ་ཁང་ནི་རྣམ་སྣང་དུ་བསྐྱེད། གླེགས་བམ་ནི་འོད་དཔག་ཏུ་མེད་པ། ཕྱག་མཚན་རྣམས་ནི་མི་བསྐྱོད་པ།
སྐུ་གཟུགས་ངོ་ཤེས་པ་རྣམས་ནི་ལྷ་གང་ཡིན་པ། ངོ་མི་ཤེས་པ་རྣམས་ནི་རྡོ་རྗེ་འཆང་ཆེན་པོར་བསྐྱེད་དོ། ། དེ་ནས་གཉིས་པ་ཡེ་ཤེས་པ་སྤྱན་དྲང་བ་ནི། རྡོ་རྗེ་བཟུང་ལ་དྲིལ་བུ་དཀྲོལ་ཞིང༌། ཇི་ལྟར་རྫོགས་པའི་སངས་རྒྱས་རྣམས། ། དགའ་ལྡན་དུ་ན་གནས་ནས་ཀྱང༌། ། ལྷ་མོ་སྒྱུ་འཕྲུལ་ལྷུམས་ཞུགས་ལྟར། ། དེ་བཞིན་འདིར་ནི་གཤེགས་སུ་གསོལ། ། ཞེས་བརྗོད་ལ། རང་གི་སྙིང་གའི་ས་བོན་གྱི་འོད་ཀྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲང་བར་བྱའོ། །
སྤྱན་དྲངས་ལ་སྔར་བཤད་པ་བཞིན་ཞབས་བཀྲུ་བ་དང༌། ཞལ་བཀྲུ་བ་དང༌། བསང་གཏོར་དང༌། མཆོད་ཡོན་བྱས་ལ། ཨོཾ་བཛྲ་པདྨ་ཀ་མ་ལཱ་ཡ་སྟྭཾ། ཞེས་བྱ་བས་མེ་ཏོག་གི་གདན་ཕུལ་ལ། ཅི་འབྱོར་པའི་མཆོད་པ་དང་བསྟོད་པ་བྱའོ། ། དེ་ནས་སྐུ་གཟུགས་དམ་ཚིག་པའི་གནས་གསུམ་དུ་ཡི་གེ་འབྲུ་གསུམ་བཀོད་ལ་སྔགས་བཟླས་ཏེ། ཡེ་ཤེས་པའི་ཕྱི་ནས་འབྲངས་པའི་བགེགས་བསྲུངས་ལ། ཡེ་ཤེས་པ་སྤྱན་དྲང་བའི་ཕྱིར།
ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿཞེས་བྱ་བ་ལ་སོགས་པའི་སྔགས་དང་ལྕགས་ཀྱུ་ལ་སོགས་པའི་ཕྱག་རྒྱ་དང༌། ལྷ་མོ་བཞིའི་ཏིང་ངེ་འཛིན་གྱིས་དགུག གཞུག བཅིངས། དབང་དུ་བྱ་བའོ། ། དེ་ནས་གསུམ་པ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པའང་སྒྲུབ་ཐབས་བཞིན་བྱའོ། ། དེ་ནས་བཞི་པ་དབང་བསྐུར་ཏེ་དབུ་རྒྱན་གྱི་བར་དུ་ཡན་ལག་བཞི་ཡོངས་སུ་རྫོགས་པར་བྱའོ། ། དེ་ནས་སྤྱི་དོན་བཞི་པ་མཆོད་བསྟོད་ནི། ཕྱི་མེ་ཏོག་ལ་སོགས་པའི་མཆོད་པ་དང༌། སྔགས་དང༌།
ཕྱག་རྒྱ་དང༌། ཏིང་ངེ་འཛིན་གྱི་མཆོད་པ་རྣམས་པ་ཉི་ཤུ་ལ་སོགས་པ་དང༌། བདུད་རྩིའི་མཆོད་པ་དང༌། ལྷ་མོ་བརྒྱད་ཀྱི་མཆོད་པ་དང༌། བསྟོད་པའི་མཆོད་པའི་བར་དུ་ཇི་ལྟར་ནུས་པས་མཆོད་པར་བྱའོ། ། དེ་ནས་ལྔ་པ་སྙན་གསན་ཕབ་ལ། ཆོ་ག་ལྷག་ཆད་ཁ་བསྐང་ཞིང་ཡི་གེ་བརྒྱ་པ་བརྗོད་པས་བཟོད་པར་གསོལ་ཏེ། རྡོ་རྗེ་དྲིལ་བུ་འཛིན་པས་འདི་སྐད་དུ། ཧེ་ཞེས་བྱ་བའི་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་བསྟོད། །
ཅེས་བྱ་བ་ལ་སོགས་པ་སྔར་སྟ་གོན་གྱི་སྐབས་སུ་བཤད་པ་དང་འདྲ་བ་ལས། ནང་པར་དཀྱིལ་འཁོར་བྲི། ཞེས་བྱ་བའི་སྐབས་སུ། ནང་པར་རབ་གནས་བགྱིད། ཅེས་བྱ་བ་གཞུག་སྟེ་གཞན་ནི་འདྲ། ། དེ་ལན་གསུམ་བརྗོད་ལ་སླར་ཡང་འདི་སྐད་དུ། བདག་རྡོ་རྗེ་སློབ་དཔོན་ཆེ་གེ་མོ་ཞེས་བྱ་བ་ལ། སློབ་མ་ཆེ་གེ་མོ་ཞེས་བྱ་བས་གསོལ་བ་བཏབ་སྟེ། ཁམས་གསུམ་གྱི་སེམས་ཅན་ཐམས་ཅད་ཀྱི་དོན་གྱི་ཕྱིར་སང་ནང་པར་རྟེན་ཆེ་གེ་མོ་ཞེས་བྱ་བ་ལ་རབ་གནས་བགྱིད་པས་བཅོམ་ལྡན་འདས་ཐུགས་རྗེ་ཆེན་པོ་ཉིད་ཀྱི་བྱིན་གྱིས་བརླབ་པར་མཛད་དུ་གསོལ། ཞེས་བྱ་བས་གསོལ་བ་གདབ་བོ། །
དེ་ནས་དྲུག་པ་གཤེགས་སུ་གསོལ་བ་ནི། ཡི་གེ་བརྒྱ་པའི་མཐར་ཨོཾ་བཛྲ་མུཿ ཞེས་པས་གཤེགས་སུ་གསོལ་ལོ། ། བདུན་པ་དགབ་པ་ནི་དམ་ཚིག་པ་བདག་ལ་བསྡུས་ཏེ། ད་དུང་མཆོད་པ་ལ་མི་དབང་བ་མཚོན་པའི་ཕྱིར་རྟེན་ཞལ་བསྒྱུར་བའམ་ན་བཟའ་སེར་པོས་གཡོགས་ལ་གཞག་གོ ། དེའང་རྟེན་ལ་གནས་གསུམ་བསྲུང་བ་བྱས་ཏེ་བར་ཆད་མི་འཇུག་པར་བྱའོ། ། རབ་ཏུ་གནས་པའི་སྟ་གོན་གྱི་ཆོ་གའོ། ། དེ་ནས་ཕྱི་དེ་ཉིན་པར་རབ་གནས་ཀྱི་དངོས་གཞིའི་ཆོ་ག་ནི། འབྱོར་པ་ཡོད་ན་མཆོད་པའི་ཡོ་བྱད་རྒྱ་ཆེར་གསར་བ་བཤམ། རྒྱ་ཆེར་མ་འབྱོར་ནའང་ཇི་ལྟར་འབྱོར་པ་བཤམས་ལ་བསང་བ་ལ་སོགས་པ་སྔར་བཞིན་བྱས་པས་ཆོ་ག་གསུང༌།
གཏོར་མ་རྒྱ་ཆེར་བྱའོ། ། དེ་ནས་དངོས་གཞི་ལའང་བདུན་ཏེ། རང་ལྷའི་རྣལ་འབྱོར་གསལ་བཏབ་ལ་གཏོར་མ་བཏང་སྟེ་ཁྲུས་བྱས་ལ་རྟེན་སྦྱང་ཞིང་ཤིས་པར་བྱ་བ་དང༌། སྟོང་པར་སྦྱང་བ་དང༌། ཡན་ལག་བཞིས་བསྐྱེད་པ་དང༌། མཆོད་པའི་ཆོ་ག་དང༌། སྤྱན་དབྱེ་བ་དང༌། སྙིང་པོ་བཟླས་ཏེ་བརྟན་པར་བཞུགས་པ་དང༌། མངའ་དབུལ་བའོ། ། དེ་ལ་དང་པོ་གཏོར་མ་བཏང་བ་དང་ཁྲུས་བྱས་ནས་དམ་ཚིག་པ་བསྐྱེད་པའི་བར་ནི་སྟ་གོན་དང་འདྲ་བར་བྱས་ལ།
དེ་ནས་ཡེ་ཤེས་པ་སྤྱན་དྲངས་པའི་སྐབས་སུ། འདི་ཞེས་བྱ་བའི་བཅོམ་ལྡན་འདས། ། ཞེས་བྱ་བ་ལ་སོགས་པས་སྙན་གསན་དབབ་སྟེ། ནང་པར་རབ་གནས་བགྱིད་པར་འཚལ་ཞེས་བའི་སྐབས་སུ། ད་ནི་རབ་གནས་བགྱིད་པར་འཚལ་ཞེས་པ་གཞུག་གོ ། གཞན་ཡང་སྤྱན་དྲང་བའི་ཚིགས་བཅད་འདིའང་སྤྲོས་པ་ལ་དགའ་ན་བརྗོད་དེ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང༌། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། །
ཞི་ཞིང་ཐུགས་རྗེ་ཆེར་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་ཟད་ནུས་པ་ལྡན། ། ཚུར་སྤྱོན་ཚུར་སྤྱོན་ཞི་བདག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པའི་གནས་འདིར་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འཁོར་བ་སྲིད་དུ་བཞུགས་ནས་ཀྱང༌། །
ནད་མེད་ཚེ་དང་དབང་ཕྱུག་རྣམས། ། སྦྱིན་པ་ལེགས་པར་མཛད་དུ་གསོལ། ། ཞེས་པ་དང༌། ཡང༌། དམིགས་མེད་མཁའ་ལྟར་དག་པས་ཁྱབ་པའི་སྐུ། ། ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང༌། ། ཐབས་དང་ཤེས་རབ་གཟུགས་བརྙན་སྐུར་སྟོན་པ། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། མ་ལུས་སེམས་ཅན་ཀུན་གྱི་དོན་སླད་དུ། ། བདུད་སྡེ་དཔུང་བཅས་མ་ལུས་འཇོམས་མཛད་ཅིང༌། །
དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཨོཾ་ཨེ་ཧྱེ་ཧི་བྷ་ག་ཝ་ཏེ། བྷ་ག་བཱཾ་ས་མ་ཡ། ཨརྩ་མན་ཨརྒྷཾ་པཱ་དྱཾ་པྲ་ཏཱིཙྪེ་དཾ་པཱུ་ཛཱ་ན་ཙརྻ་པྲ་སིདྡྷི་མེ། ཞེས་བྱ་བས་སྤྱན་དྲངས་ལ། མཆོད་ཡོན་ཕུལ་ཏེ་ཅི་འབྱོར་གྱིས་མཆོད་དོ། ། དེ་ནས་བསྲུང་བ་ནི་སྐུ་གཟུགས་དམ་ཚིག་པའི་གནས་གསུམ་དུ་ཡི་གེ་བཀོད་ལ། རྩ་བའི་སྔགས་ལ་སོགས་པ་ཁྲོ་བོའི་སྔགས་བཟླ་ཞིང་ཡེ་ཤེས་པའི་ཕྱི་ནས་འབྲངས་པའི་བགེགས་བསལ་བར་བྱའོ། ། དེ་ནས་དགུག་གཞུག་བྱ་བ་ནི།
ཇི་ལྟར་སངས་རྒྱས་ཐམས་ཅད་དག ། དགའ་ལྡན་དུ་ནི་གནས་གྱུར་ཀྱང༌། ། ལྷ་མོ་སྒྱུ་འཕྲུལ་ལྷུམས་ཞུགས་ལྟར། ། དེ་བཞིན་འདིར་ནི་གཤེགས་སུ་གསོལ། ། ཞེས་བྱ་བ་དང༌། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་བྱ་བ་ལ་སོགས་པ་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་དགུག་གཞུག་བརྟན་པར་བྱའོ། ། འདིར་ནི་རྟག་ཏུ་བཞུགས་ནས་ཀྱང༌། ། བརྩེ་བས་རྗེས་སུ་གཟུང་བ་དང༌། ། བྱང་ཆུབ་སེམས་ནི་རབ་འཕེལ་གྱིས། །
བརྟན་པར་འདིར་ནི་བཞུགས་སུ་གསོལ། ། ཨོཾ་བཛྲ་དྷ་ར་དྷ་ར་དྷཱ་ར་ཡ་དྷཱ་ར་ཡ། མརྡྷ་མརྡྷ་བཛྲ་དྷྲྀཀ་ཨ་དྷི་ཏིཥྛ། ཨོཾ་ཤ་ཤྭ་ཏ་པ་ར་མ། ཤ་ཤྭ་ཏ། ཨེ་ཧྱེ་ཧི་ཛི་ན་ཛིཀ་ཨ་དྷི་ཏིཥྛ། ཨོཾ་བཛྲ་སུརྻ་ཏ་མོ་བྷི་དྷ་མ་ན་ས་མ་ཡ་སྟྭཾ་ཧཾ་རཏྣ་དྷྲྀཀ་ཨ་དྷི་ཏིཥྛ། ཨོཾ་བཛྲ་དྷརྨ་ས་མ་ཡ་སྟྭཾ་ཧུ་ལུ་ཧུ་ལུ་ཨ་རོ་ལིཀ་ཨ་དྷི་ཏིཥྛ། ཨོཾ་ཕུཿཕུཿཕུཿཧི་ཧི་ཧི་པྲཛྙཱ་དྷྲྀཀ་ཨ་དྷི་ཏིཥྛ། ཨོཾ་མོ་ཧ་ར་ཏི་ཨ་དྷི་ཏིཥྛ།
ཨོཾ་དྭེ་ཥ་ར་ཏི་ཨ་བྷི་ཏིཥྛ། ཨོཾ་རཱ་ག་ར་ཏེ་ཨ་དྷི་ཏིཥྛ། ཨོཾ་བཛྲ་ར་ཏི་ཨ་དྷི་ཏིཥྛ། ཞེས་བྱ་བས་སྤྱན་དྲངས་པ་བརྟན་པར་བཞུགས་སུ་གསོལ། དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་སྒྲུབ་ཐབས་བཞིན་བྱ། དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པའང་སྒྲུབ་ཐབས་བཞིན་བྱ། དེ་ནས་ཅི་འབྱོར་གྱིས་མཆོད་ཅིང་བསྟོད་དོ། ། དེ་ནས་ལྔ་པ་སྤྱན་དབྱེ་བ་ནི། གསེར་གྱི་ཐུར་མའམ་མེད་ན་རྡོ་རྗེས་ཀྱང་རུང་སྟེ། དཀྱིལ་འཁོར་གྱི་རྡུལ་ཚོན་ལས་ཅུང་ཟད་བླངས་ལ་རྟེན་གྱི་སྤྱན་གྱི་ཐད་ཀར་བྱུག་ཅིང༌།
ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། ། གུས་པས་འཕགས་པའི་སྤྱན་ནི་དབྱེ་བགྱི་བས། ། ནམ་མཁའི་མཐས་གཏུགས་གྱུར་པའི་སེམས་ཅན་གྱིས། ། སངས་རྒྱས་ཡེ་ཤེས་སྤྱན་ནི་ཐོབ་པར་ཤོག ། ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནི་སྭཱ་ཧཱ། ཞེས་བྱ་བས་སེམས་ཅན་གྱི་དོན་ལ་ནུས་པ་མཐུ་དང་ལྡན་པར་བྱའོ། ། དེ་ནས་དྲུག་པ་བརྟན་པར་བཞུགས་པ་ནི་མེ་ཏོག་ལ་གོང་གི་རིགས་ལྔ་ཡུམ་དང་བཅས་པའི་སྔགས་དང༌། ཡི་དམ་ལྷའི་སྔགས་མང་དུ་བཟླས་ལ་མེ་ཏོག་གཏོར་ཞིང་རྡོ་རྗེས་རེག་ལ་བརྟན་པར་བཞུགས་པར་བྱ་བའི་ཕྱིར། ཨོཾ་ཏིཥྛ་བཛྲ་ཞེས་བརྗོད་དེ། ཇི་སྲིད་དུ་འབྱུང་བས་མ་ཉེན་གྱི་བར་དུ་སེམས་ཅན་གྱི་དོན་ལ་བརྟན་པར་བཞུགས་སུ་གསོལ་བར་བྱའོ། །
དེ་ནས་བདུན་པ་མངའ་དབུལ་བ་རྒྱས་པ་ནི། རྟེན་དེ་དག་ཞུ་བ་ལས་བྱུང་བའི་ལྷ་ཁང་དང༌། མཆོད་རྟེན་ལ་སོགས་པ་སྔར་གྱི་དེར་གྱུར་པར་བསམས་ལ། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཨོཾ་ཧཱུྃ་ཧྲཱིཿབྷུ་ཁཾ་བཛྲཱི་བྷ་ཝ་དྲྀ་ཌྷོ་ཏིཥྛ་བྷུ་ཁྃ། ཞེས་ཚོགས་པ་ཐམས་ཅད་ཀྱིས་བརྗོད་ཅིང་མེ་ཏོག་གཏོར་ཞིང་མངའ་དབུལ། ཡང་མཆོད་པ་རྒྱས་པས་ཀྱང་མངའ་དབུལ་ཏེ། མེ་ཏོག་ལ་སོགས་པ་དང་བདུད་རྩི་དང་ཡིད་ལས་བྱུང་བ་དང་རས་ཟུང་དང་བསྟོད་པ་དང༌། གཞན་ཡང་མངའ་དབུལ་བ་ཐམས་ཅད་བྱ་སྟེ། སྐུ་གཟུགས་རྣམས་ལ་དབུ་རྒྱན་ལ་སོགས་པ་དང༌།
མཆོད་རྟེན་ལ་དྲིལ་བུ་ལ་སོགས་པ་དང༌། པུ་སྟི་རྣམས་ལ་གླེགས་ཤིང་སྐ་རགས་ལ་སོགས་པ་དང༌། ཐུན་མོང་དུ་གྱུར་པ་ན་བཟའ་དང་གདུགས་ལ་སོགས་པ། ཅི་འབྱོར་པའི་ཡོ་བྱད་རྣམས་ཀྱིས་མངའ་དབུལ་ཞིང་མཆོད་པར་བྱའོ། ། མཇུག་ལའང་བདུན། རྟེན་བཞུགས་པར་སྤྱན་དྲང་དུ་བཏུབ་པ་རྣམས་སྤྱན་དྲངས་པ་དང༌། ཆོས་སྐྱོང་བསྒོ་བ་དང༌། ཡོན་བདག་ལ་གཏད་དེ་མཆོད་པར་བསྒོ་བ་དང༌། བཀྲ་ཤིས་པའི་ཆོ་གས་ཐམས་ཅད་བཀྲ་ཤིས་པར་བྱ་ཞིང༌། ཆོ་ག་ལྷག་ཆད་བསྐང་བ་དང༌།
སྨོན་ལམ་རྒྱས་པར་བྱ་བ་དང༌། ཡོན་བླང་བ་དང༌། རྗེས་བསྡུ་ཞིང་དགའ་སྟོན་བྱ་བའོ། ། དང་པོ་ནི་རྟོགས་སླའོ། ། གཉིས་པ་ནི་གཏོར་མ་རྒྱ་ཆེན་པོ་བཤམས་ལ་ཆོས་སྐྱོང་རྣམས་ལ་བྱིན་ཏེ། དཔལ་མགོན་པོ་ལ་སོགས་པ་ལ་སྲུང་མར་བསྒོ་ལ་བཞག་སྟེ། ཁྱོད་ཀྱིས་རྟེན་འདི་ལ་མི་དང་མི་མ་ཡིན་པའི་གནོད་པ་སྲུངས་ལ། མཆོད་པ་དང༌། བཀྲ་ཤིས་པ་ལ་སོགས་པ་རྒྱས་པར་བྱ་བའི་ཕྱིར། རྟེན་འདིའི་ཆོས་སྐྱོང་བའི་སྲུང་མ་གྱིས་ཤིག
ཅེས་བྱ་བ་ལ་སོགས་པས་ཆོས་སྐྱོང་བར་བསྒོ་བར་བྱའོ། ། གསུམ་པ་ནི་བླ་མས་ཡོན་བདག་ལ། ངས་བྱ་བ་གང་ཡིན་པའི་རབ་ཏུ་གནས་པ་རྫོགས་ཀྱིས། ཁྱོད་ཀྱིས་འཇིག་རྟེན་དང་འཇིག་རྟེན་ལས་འདས་པའི་འདོད་པ་ཐམས་ཅད་བསྒྲུབས་ཟིན་གྱིས། ཁྱོད་ཀྱིས་རྟེན་འདི་ལ་ཞག་བདུན་ལ་སོགས་པར་ཇི་ལྟར་འབྱོར་པའི་མཆོད་པ་རྒྱ་ཆེན་པོ་གྱིས་ཤིག དེ་ནས་ཀྱང་ཅི་འབྱོར་པའི་མཆོད་པ་བར་མ་ཆད་པར་གྱིས་ཤིག ཅེས་བསྒོ་བར་བྱའོ། ། བཞི་པ་ནི་ཅི་འབྱོར་པ་རྣམས་ཀྱིས་བཀྲ་ཤིས་པར་བྱ་བའི་ཕྱིར། བཀྲ་ཤིས་སྣ་ཚོགས་དབྱངས་དང་བཅས་པས་བྱའོ། ། ཡང་རྒྱས་པའི་སྦྱིན་སྲེག་དང༌།
བདག་དང་ཡོན་བདག་གི་སྡིག་པ་ཞི་བར་བྱ་བའི་ཕྱིར། ཞི་བའི་སྦྱིན་སྲེག་བྱའོ། ། ལྔ་པ་ནི་བླ་མ་དང་ཡོན་བདག་འཁོར་དང་བཅས་པས་སྨོན་ལམ་རྒྱས་པར་གདབ་པར་བྱའོ། ། དྲུག་པ་བར་ཆད་བསྲུངས་ལ་ཡོན་བླང་བར་བྱ་སྟེ། བླ་མ་ཡོངས་སུ་མཉེས་པ་ཡིས། ། ལས་ཀྱི་དངོས་གྲུབ་འགྲུབ་པར་འགྱུར། ། ཐ་ན་བསྙེན་བཀུར་ཙམ་གྱིས་ཀྱང༌། ། བླ་མ་ཡོངས་སུ་མཉེས་པར་བྱ། ། ཞེས་པས་ཡོན་བླང་ངོ༌། ། དེ་ནས་བདུན་པ་ནི།
ཡང་དཀྱིལ་འཁོར་ལ་མཆོད་ཅིང་དངོས་གྲུབ་བླངས་ལ། ཆོ་ག་ལྷག་ཆད་ཐམས་ཅད་བཟོད་པར་གསོལ་ལ། བདག་ཉིད་བསྲུངས་ལ་དཀྱིལ་འཁོར་གྱི་རྗེས་ཀྱི་བྱ་བ་རྣམས་ནི་དབང་གི་ཆུ་བོ་བཞིན་རྒྱས་པར་བྱའོ། ། སྦྱིན་བདག་གིས་ཀྱང་དགའ་སྟོན་ཆེན་པོ་བྱ་བ་ལ་སོགས་པ་མཇུག་རྒྱས་པར་བྱའོ། ། དེ་ལྟར་རྒྱས་པར་མི་ནུས་པ་རྣམས་ཀྱིས་ཀྱང་སྟ་གོན་དང་སྦྱིན་སྲེག་སྤངས་པ་ཙམ་ཉམས་སུ་བླང་བར་བྱའོ། ། རབ་ཏུ་གནས་པའི་ལག་ཏུ་བླང་བའི་རིམ་པ། བླ་མ་བརྒྱུད་པའི་ཕྱག་ལེན་ཇི་ལྟར་མཛད་པ་བཞིན་དུ་དགེ་བསྙེན་བསོད་ནམས་རྩེ་མོས་སྦྱར་བ་ལས། དུས་ཕྱིས་རྣལ་འབྱོར་པ་གྲགས་པ་རྒྱལ་མཚན་གྱིས་ཞུས་དག་བགྱིས་ཏེ་ལེགས་པར་བསྡེབས་པའོ། ། རབ་ཏུ་གནས་པའི་ཆོ་ག་རྫོགས་སོ།། །། ༄༅། །ཞི་བའི་སྦྱིན་སྲེག་བཞུགས།།
༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། དཔལ་ཀྱེའི་རྡོ་རྗེའི་རྣལ་འབྱོར་པས་བསྙེན་པ་རྫོགས་ནས་སྔགས་ཀྱི་ནུས་པ་དབྱུང་བའི་ཕྱིར་རམ་ཡང་སྐབས་འགའ་ཞིག་ཏུ་རང་གི་སྡིག་པ་དང་བར་དུ་གཅོད་པ་ཞི་བར་བྱ་བའི་ཕྱིར། ཞི་བའི་སྦྱིན་སྲེག་བྱེད་པར་འདོད་པས། དུས་ཀྱི་ཁྱད་པར་ཕྱེ་མ་རེད་ཀྱི་དུས་སུ་སྦྱོར་བ་ལ། ཆོས་དྲུག་གི་དང་པོ་ཐབ་ཀྱི་དབང་དུ་བྱས་ན་ཕྱོགས་ཉམས་དགའ་བར་ཐབ་ཁུང་བྱ་སྟེ། དེ་ཡང་ཁུང་བུར་བརྐོ་ན་རྒྱར་ཁྲུ་གང༌། ཟབས་སུ་ཁྲུ་ཕྱེད་བརྐོ། དེ་ནས་སོར་བཞི་བསྐྱེད་ལ། ཡང་རྒྱ་དང་དཔངས་སུ་སོར་བཞི་ཡོད་པའི་ཁ་ཁྱེར་གྱིས་བསྐོར་ཏེ་ལེགས་པར་བྱས་པ་དཀར་ཞལ་གྱིས་བྱུག
ཐབ་ཀྱི་ནང་དུ་པདྨ་འདབ་མ་བརྒྱད་པ་བྱ། དེ་ལ་ལྷ་དགུའི་མཚན་མ་དགོད། ཁ་ཁྱེར་ལ་རྡོ་རྗེའི་ཕྲེང་བས་བསྐོར་བར་བྱའོ། ། དེའི་ཕྱི་རོལ་དུ་སྟེགས་བུ་གྲུ་བཞི་པ་བྱ་སྟེ། དེའི་གྲྭ་བཞིར་ཟླ་ཕྱེད་རྡོ་རྗེ་བྱའོ། ། ཡང་ན་ཐབ་ཁུང་བུར་མི་བརྐོ་ན་ཚད་སྔ་མ་དང་འདྲ་སྟེ། རི་མོ་ཟླུམ་པོར་བསྐོར། སོར་བཞི་བསྐྱེད་པའི་ཟླུམ་པོ་དང༌། སོར་བཞི་དཔངས་སུ་བྱས་པའི་དོད་ཀྱི་ཟླུམ་པོ་སྟེ་གསུམ་གྱིས་བསྐོར། ནང་དུ་པདྨ་འདབ་མ་བརྒྱད་པ་དང༌།
རྡོ་རྗེའི་ཕྲེང་བ་ལ་སོགས་པ་སྔ་མ་དང་འདྲའོ། ། ཐབ་ཁུང་ངོ༌། ། གཉིས་པ་བུད་ཤིང་ནི་གདུག་པ་ཅན་མ་ཡིན་པའི་ཤིང་མ་རུལ་བའམ། དེ་མེད་ན་བ་ལང་གི་ལྕི་བ་ལ་སོགས་པ་སྲོག་ཆགས་མེད་པ་ཐབ་ཁུང་བས་ཅུང་ཟད་དམའ་བར་བརྩིག་པའོ། ། བུད་ཤིང་ངོ༌། ། གསུམ་པ་སྦར་བའི་མེ་ནི་རྒྱུན་ཞག་གམ་འོ་མ་ཅན་གཙུབས་པ་ལས་བྱུང་བའོ། ། བཞི་པ་མཆོད་རྫས་དང༌། ལྔ་པ་བཤམ་ཐབས་ནི། ཕྱོགས་དེ་ལེགས་པར་ཕྱག་དར་བྱས་ལ། བའི་རྣམ་ལྔས་ལེགས་པར་བྱུགས་ཏེ།
རང་ཁ་ཤར་དུ་བལྟས་པའི་གཡོན་ཕྱོགས་སུ་མཆོད་ཡོན་གྱི་སྣོད་བཞི་བཀོད་ལ། ཞབས་བསིལ། ཞལ་བསིལ། བསང་ཆུ། མཆོད་ཡོན། དེ་བཞིན་དུ་མེ་ཏོག སྤོས། མར་མེ། དྲི་ཆབ། ལྷ་བཤོས།
གཏོར་མ་རྣམས་བཤམ་མོ། ། རང་གི་གཡས་ཕྱོགས་སུ་བསྲེག་རྫས་བཞག་སྟེ། དང་པོ་ཡམ་ཤིང་ཞེས་བྱ་བ་ཁྲུ་ཕྱེད་པའི་ཤིང་སྦོམ་ཕྲ་མཐེ་བོང་ཙམ་མམ། མཐེའུ་ཆུང་ཙམ་རྩེ་མོ་གཉིས་མར་དང་སྦྲང་རྩི་ལ་སྦགས་ལ། སྦྲང་མེད་ན་མར་ལ་སྦགས་པ་བརྒྱ་རྩ་བརྒྱད་ཡན་ཆད་ཅི་འབྱོར་པ་གཞག དེའི་རྗེས་ལ་མར། དེ་བཞིན་དུ་འབྲུ་མར་དང༌། ཏིལ་ནག་པོའམ། ཡུངས་ཀར། འབྲས།
ཞོ་དང་ཕྱེ་མར་སྦྱར་བ་སྟེ། ཟས་མཆོག སོ་བ། ནས། སྲན་མ། གྲོ། དཱུར་བའི་མྱུ་གུ་དང༌། ཀུ་ཤ་ལ་སོགས་པ་ཅི་འབྱོར་པ་གཞག རང་གི་མདུན་དུ་རྡོ་རྗེ་དང་དྲིལ་བུའི་བར་དུ་དགང་གཟར་དང༌། བླུགས་གཟར་ཁ་སྦྱར་ལ་གཞག
ཡང་གནས་ཇི་ལྟར་འཚམ་པར་ཀུ་ཤ་ཡང་གཞག ནང་གི་མཆོད་པ་ཡང་བཤམས་ལ་གཞག་གོ ། རྫས་དེ་དག་ཐམས་ཅད་ལ་བདུད་རྩི་ལྔ་བསྲེས་ཏེ་གཞག་པར་བྱའོ། ། དྲུག་པ་སྒྲུབ་པ་པོ་ནི་རང་ཉིད་ཁྲུས་བྱས་ཏེ། གོས་དང་རྒྱན་ལ་སོགས་པ་དཀར་པོས་མཛེས་པར་བྱས་ལ། ཞི་བའི་སེམས་དང་ལྡན་པས་སྟན་ནང་ཚངས་ཅན་ལ་སོགས་པ་ལ་ཁ་ཤར་དུ་བལྟས་ཏེ། སྐྱིལ་ཀྲུང་གིས་འདུག་གོ ། དེ་དག་ནི་སྦྱོར་བའི་ཆོ་གའོ། ། དེ་ནས་དངོས་གཞི་ལ་དྲུག་གི་དང་པོ་བདག་གི་རྣལ་འབྱོར་ནི། རང་ཉིད་ལྷའི་རྣལ་འབྱོར་རྫོགས་པར་བྱ།
བཟླས་པ་ཡང་ཅུང་ཟད་བྱ། མཆོད་པ་ཡང་ཅུང་ཟད་བྱས་ལ་རང་གི་དཀྱིལ་འཁོར་བསྡུའོ། ། གཉིས་པ་མེ་སྦར་བ་ནི་ཡམ་ཤིང་རྩེ་མོ་མར་ལ་སྤགས་པ་དེ་མར་མེ་ལ་བསྲེགས་ཏེ། རྩྭ་སྐམ་པོ་གཞན་དང་ཡང་བཅས་ཏེ་ཐབ་ལ་ཟླུམ་པོར་གཡས་ནས་བསྐོར་ཞིང༌། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་བརྗོད་ཅིང་བསྐོར་རོ། ། ཨོཾ་བཛྲ་ཛྭཱ་ལ་ཛྭཱ་ལ་རཾ། ཞེས་བརྗོད་དེ། ཐབ་ཁུང་གི་ཤིང་གསེབ་ཏུ་བཅུག་སྟེ་རླུང་ཡབ་ཀྱིས་ཅུང་ཟད་སྦར་ལ། ཨོཾ་བཛྲ་ཛྭཱ་ལ་ཛྭཱ་ལའི་སྔགས་ཟློས་ཤིང༌།
བླུགས་གཟར་གྱིས་ཀྱང་ལན་གསུམ་གྱི་བར་དུ་བླུགས་ལ་མེ་གསོའོ། ། དེ་ནས་ཨོཾ་བཛྲ་སཏྭ་ཨ། ཞེས་བརྗོད་ལ་ཐབ་ཀྱི་ཉེ་འཁོར་ཀུན་ཏུ་ཀུ་ཤ་རློན་པའམ་མེད་ན་སྐམ་པོས་ཀྱང་རུང་སྟེ་རྩེ་མོ་ཤར་རམ་གཡས་སྐོར་དུ་བསྟན་པས་གཡོགས་ལ་བསང་ཆུས་ཐམས་ཅད་དུ་བསང་ངོ༌། ། ཀུ་ཤ་འབུལ་བ་འདི་ནི་མེ་ལྷ་ལ་བྱོན་ཟན་མ་ཕུལ་བའི་གོང་དུ་འབུལ་བར་བཤད་པ་དེ་ལྟར་བྱའོ། ། གསུམ་པ་ཐབ་དང་ཡོ་བྱད་བསང་བ་ནི་ཕྱག་གཉིས་པའི་ང་རྒྱལ་གྱིས་ལངས་ལ། ཀུ་ཤའི་ཆུན་པོ་དང་རྡོ་རྗེས་བསང་ཆུ་ནས་བླངས་ལ་བདུད་རྩི་འཁྱིལ་པའི་སྔགས་བརྗོད་པའམ། ཡང་ན་ཧཱུྃ་རིང་པོ་འབའ་ཞིག་བརྗོད་ཅིང་ཐབ་དང་ཡོ་བྱད་ཐམས་ཅད་བསང་ཞིང་བགེགས་བསལ་བར་བྱའོ། ། གཞན་ཡང་ཨོཾ་ཤྲཱིཾ་སྭཱ་ཧཱ། མར་གྱིའོ། ། ཨོཾ་ཛྲཱིཾ་སྭཱ་ཧཱ།
འབྲུའི་འོ། ། ཨོཾ་སྭ་སྭཱ་ཧཱ། རྫས་བཀྲུ་བའོ། ། ཨོཾ་ཀུ་རུ་ཀུ་རུ་སྭཱ་ཧཱ། ཐམས་ཅད་སྦྱང་བའོ། ། བཞི་པ་ཐབ་ཁུང་མངོན་པར་འདུ་བྱ་བ་ནི། སྭ་བྷཱ་ཝའམ་ཧཱུྃ་ཞེས་བརྗོད་པས་ཐབ་ཁུང་མི་དམིགས་པར་བསམས་ལ། སྟོང་པའི་ངང་ལས་པྃ་ལས་པདྨ། རྃ་ལས་ཉི་མའི་སྟེང་དུ་ཧཱུྃ་ལས་ཐབ་ཁུང་དཀར་པོ་ཟླུམ་པོ་དྭངས་ཤིང་ཐོགས་པ་མེད་པ། ཤིན་ཏུ་ཡངས་པ་བྲིས་པ་དང་གཉིས་སུ་མེད་པར་བསྐྱེད་པར་བྱའོ། །
དེ་བཞིན་དུ་མཆོད་པ་རྣམས་ཀྱང་བསང་ཞིང་སྦྱངས་ལ་བྱིན་གྱིས་བརླབ་བོ། ། ལྔ་པ་འཇིག་རྟེན་པའི་མེ་ལྷ་མཆོད་པ་ནི་མེའི་གསེབ་ཏུ། པྃ་ལས་པདྨ་རྃ་ལས་ཉི་མའི་སྟེང་དུ། རྃ་ལས་བགྲང་ཕྲེང་རྃ་གྱིས་མཚན་པ། དེ་ལས་འོད་འཕྲོས་འདུས་གཅིག་ཏུ་གྱུར་པ་ལས། མེ་ལྷ་ར་སྐྱེས་ལ་ཞོན་པ་ཞལ་གཅིག་ཕྱག་གཉིས། གཡས་ཕྲེང་བ་དང༌། གཡོན་སྤྱི་བླུགས་འཛིན་པའམ། ཡང་ན་ཕྱག་བཞི་པ་གཡས་པས་མཆོག་སྦྱིན་དང་ཕྲེང་བ། གཡོན་དབྱུག་པ་དང་རིལ་བ་སྤྱི་བླུགས་འཛིན་པའོ། །
ལུས་པོ་མེའི་རང་བཞིན་དམར་པོ། ཞལ་གྱི་ཁ་དོག་ལས་སོ་སོར་དང་མཐུན་པར་བསྐྱེད། ཁ་དོག་དཀར་པོའམ་དམར་པོ་གསུས་ཁྱིམ་ཆེ་བ། རལ་པའི་ཐོར་ཚུགས་ཅན། ཨག་ཚོམ་འཕྲེང་བ་དྲང་སོང་གི་ཚོགས་ཀྱིས་བསྐོར་བ་བསྐྱེད་ལ། རང་གི་སྙིང་གའི་ཧཱུྃ་གི་འོད་ཀྱིས་ཤར་ལྷོ་ནས་ཡེ་ཤེས་པ་ཅིག་སྤྱན་དྲངས་ཏེ། གཡས་པའི་མཐེ་བོང་གུང་མོའི་རྩར་སྦྱར། མཛུབ་མོས་གུང་མོའི་རྒྱབ་ནས་བཀབ་ལ། གཡོན་པའང་ཚུལ་དེ་བཞིན་དུ་བྱ་བ་ནི་དབྱུག་གུའི་ཕྱག་རྒྱ་སྟེ། དེས་རྣ་བའི་དྲུང་ནས་གཡབ་ཅིང༌།
ཚུར་སྤྱོན་ཚུར་སྤྱོན་འབྱུང་པོ་ཆེ། ། མེ་ལྷ་དྲང་སྲོང་འབྱུང་པོ་ཆེ། ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྷ་ཡེ། མ་ཧཱ་ཏེ་ཛ།
སརྦ་ཀརྨ། པྲ་སཱ་ད་ཀ མ་ཧཱ་བྷཱུ་ཏ་དེ་བ་རྀ་ཥི། དྭི་ཛ་ས་ཏ་མ། གྲྀ་ཧཱི་ཏྭཱ་ཨཱ་ཧུ་ཏིཾ་ཨ་ཧཱ་ར། ཨསྨིན་སནྣི། ཧི་ཏོ་བྷ་ཝ། ཞེས་བརྗོད་པས་སྤྱན་དྲངས་ལ་ཐབ་ཀྱི་ཤར་སྒོར་བཞུགས་པར་བསམ། དེ་ལ་པདྨ་ཀ་མ་ལཱ་ཡ་སྟྭཾ། ཞེས་བརྗོད་ལ་མེ་ཏོག་དབུལ།
དེ་པདྨའི་གདན་ལ་བཞུགས་པར་བསམ། དེ་ལ་ཨོཾ་ནི་རི་ཧཱུྃ་ཁཾ། ཞེས་ཞབས་བསིལ་དབུལ། ཨོཾ་སརྦ་སཾ་ཤོ་དྷ་ནི་ཧཱུྃ་གིས་ཞབས་བསིལ་དང་སྐུ་ཐམས་ཅད་ལ་བསང་གཏོར་བྱ། ཛཿཧཱུྃ་བྃ་ཧོཿཁཾ་རཾ་ཞེས་པས་མཆོད་ཡོན་ཕྱག་ཏུ་དབུལ། དམ་ཚིག་བརྟན་པར་བྱ་སྟེ། ལག་པ་རྡོ་རྗེ་རྩེ་གསུམ་པའི་ཕྱག་རྒྱའམ། ཡང་ན་རྡོ་རྗེ་དང་བཅས་པས་སྤོས་བཟུང་སྟེ། ཨོཾ་བཛྲ་ཨཱ་ན་ལ་མ་ཧཱ་བྷུ་ཏ་ཛྭཱ་ལ་བྷསྨ་ཀུ་རུ། སརྦ་དུཥྚཱ་ན་ཧཱུྃ་ཕཊ།
དྲྀ་ཤྱ་ཛཿཧཱུྃ་བྃ་ཧོཿ ས་མ་ཡ་སྟྭཾ་ཞེས་བརྗོད་ལ། གཽ་རཱི་ལ་སོགས་པའི་རྣལ་འབྱོར་མ་བཞིས་ཀྱང་དགུག་གཞུག་བཅིང་དབང་དུ་བྱ་བའོ། ། ཡང་ན་བཞི་པོ་དེའི་ཕྱག་རྒྱ་དང་སྔགས་སོ་སོར་བྱས་ཀྱང་འགལ་བ་མེད་དོ། ། དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་སྒྲུབ་ཐབས་བཞིན་བྱ། རང་གི་ས་བོན་གྱི་འོད་ཀྱིས་དབང་བསྐུར་གྱི་ལྷ་སྤྱན་དྲངས་ཏེ། དབང་བསྐུར་བར་གསོལ་བ་གདབ། དབང་བསྐུར་ནས་ཆུའི་ལྷག་མ་ཡར་ལུད་པ་ལས། རྣམ་སྣང་གིས་དབུར་བརྒྱན་པར་བསམ། ཡང་དེ་ལ་མཆོད་ཅིང་བསྟོད་དེ་བསྲེག་རྫས་དབུལ་བར་བྱའོ། །
ཞལ་ལས་འོངས་པ་ཅུང་ཟད་བརྗོད་ན། བློ་ཁོབས་ཆུང་བས་སྔར་མེ་སྦར་བའི་སྐབས་སུ་ཏིང་ངེ་འཛིན་གྱིས་སྦར་ལ། མཆོད་བསྟོད་ཡན་ཆད་ཚར་ནས་དངོས་སུ་མེ་སྦར་ལ་བྱོན་ཟན་དབུལ་བ་ནས་བརྩམས་ཏེ་ཆོ་གས་ཐམས་ཅད་དབུལ་བར་བྱའོ། ། དེ་ནས་མེ་ལྷའི་ཞལ་ཅུང་ཟད་གདངས་པར་བསམས་ལ། དེའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྃ། དགང་བླུགས་ཀྱི་གཟར་བུའི་ཁ་ལ་ཡང་རྃ་བསམ་སྟེ། གཟར་བུ་དང་གཉིས་སླར་བླངས་ལ། རིག་བྱེད་འདོན་པ་ལྟར་ཙོག་པུར་འདུག་སྟེ། པུས་མོ་གཉིས་ཀྱི་བར་དུ་གྲུ་མོ་ཚུད་པར་བྱས་ལ། ཨོཾ་ཨགྣ་ཡེ་སྭཱ་ཧཱ།
ཞེས་བརྗོད་ཅིང་བླུགས་གཟར་ལྔའམ་བདུན་གྱིས་དགང་གཟར་བཀང་ལ། ཨོཾ་ཨགྣ་ཡེ་ཨཱ་དི་པྱཱ་དེ་པྱ་མ་ཧཱ་ཤྲི་ཡེ་ཧ་བྱ་ཀ་བྱ་བཱ་ཧ་ནཱ་ཡ་སྭཱ་ཧཱ། ཞེས་བརྗོད་དེ་དགང་བླུགས་གཉིས་ཁ་སྦྱར་ལ་མེ་ལྷའི་ཞལ་དུ་ཕུལ་བར་བསམ། དེ་ལྟ་བུའི་དགང་བླུགས་ལན་གསུམ་དབུལ་ལོ། ། དེ་ནས་བར་དེར་མེ་ལྟས་བརྟག་སྟེ། རྒྱས་པར་ནི་སཾ་པུ་ཊ་ལས་འབྱུང་བ་བཞིན། རྟོགས་སླ་བའི་ཕྱིར་ཚིགས་སུ་བཅད་དེ་བརྗོད་ན། གདུགས་དང་རྒྱལ་མཚན་རྡོ་རྗེ་དང༌། ། བུམ་པ་པདྨ་ལྕགས་ཀྱུ་དང༌། ། སྐུ་གསུམ་པ་དང་གཡས་སུ་འཁྱིལ། །
རྩེ་གསུམ་པ་སྟེ་དབྱིབས་མཆོག་ཡིན། ། རྩེ་གཉིས་རྩེ་གཅིག་འབྲིང་དང་ཐ། ། སྣུམ་དང་གཙང་དང་དབང་པོའི་གཞུ། ། སྔོན་དམར་དང་ནི་སེར་དང་དཀར། ། བཻ་ཌཱུརྻ་རྣམས་མདོག་བཟང་ཡིན། ། ངང་པའི་སྒྲ་དང་བུང་བའི་སྒྲ། ། ཟབ་ཅིང་སྙན་པའི་སྒྲ་ནི་བཟང༌། ། མདོར་ན་ཡིད་དུ་འོང་བའི་སྒྲ། ། དབྱིབས་མདོག་དྲི་དང་སྒྲ་རྣམས་བཟང༌། ། མེ་སྟག་འཕྲོ་དང་དུ་བ་ཆེ། །
རིམ་གྱིས་འབར་ཞིང་མེ་ལྕེ་ཆད། ། མྱུར་དུ་འབར་ཞིང་གཟི་བརྗེད་ཆུང༌། ། ཚ་ཞིང་དམར་ནག་དྲག་ཏུ་འབར། ། རྩེ་གསུམ་ཞིབ་མ་འདྲ་བ་དང༌། ། བ་ལང་མདོག་འདྲ་དྲི་མི་ཞིམ། ། མདོར་ན་ཡིད་དུ་མི་འོང་བ། ། མཚན་ངན་རྣམས་ཀྱང་བརྟག་པར་བྱ། ། ཞི་ལ་དཀར་དང་རྒྱས་ལ་སེར། ། དབང་ལ་དམར་པོ་དྲག་ལ་ནག འདི་དག་རང་རང་རྟགས་སུ་བཟུང༌། །
འཇམ་པོ་གསུམ་ལ་འཇམ་པའོ། ། རྟགས་རྣམས་ཤིས་པར་བཤད་པ་སྟེ། ། ཐ་མའི་ལས་ལ་ངན་པར་བསྔགས། ། རང་རང་རྟགས་དང་མི་མཐུན་ན། ། བགེགས་དང་བཅས་པར་ཤེས་བྱ་སྟེ། ། བདུད་རྩི་འཁྱིལ་པ་ལ་སོགས་པའི། ། ཁྲོ་བོས་བགེགས་རྣམས་ཞི་བར་བྱ། ། དེ་དག་མདོར་བསྡུ་ན། ཁ་དོག་དཀར་ཞིང་སྣུམ་པ་དང༌། སྒྲ་ཅུང་ཟད་དང་བཅས་པ།
དུ་བ་ཆུང་བ་ན་ཞི་བའི་ལས་ལ་དགེའོ། ། དུ་བ་ཆ་བ་དང་མེ་སྟག་རབ་ཏུ་འཕྲོ་བ་ནི་བགེགས་དང་བཅས་པ་ཡིན་པས་ཧཱུྃ་ཞེས་བརྗོད་དེ། བསང་ཆུས་ཕྱོགས་ཀུན་ཏུ་གཏོར་ཏེ་བགེགས་ཞི་བར་བྱའོ། ། དེ་ནས་མེ་ཏོག་ལ་སོགས་པས་མཆོད་པ་བྱས་ལ་བསྲེག་རྫས་རྣམས་དབུལ་བར་བྱ་སྟེ། དང་པོ་ཡམ་ཤིང༌། དེ་ནས་མར། ཏིལ། འབྲས། ཟས་མཆོག སོ་བ།
སྲན་མ། གྲོ། དཱུར་བ། ཀུ་ཤ གཞན་ཡང་ཡམ་ཤིང༌། ཨུ་དུམྦཱ་ར་ལ་སོགས་པ་དང༌། གཞུང་གཞན་ནས་བཤད་པའི་སེམས་ཅན་མེད་པ། ཤུག་པའམ། ལྕང་མའི་རྩ་བ་ལ་སོགས་པ་བྱང་ཆུབ་ཀྱི་ཤིང་དུ་མོས་པ་བྱ་སྟེ། ཨོཾ་བོ་དྷི་བྲྀཀྵ་ཡ་སྭཱ་ཧཱ།
ཞེས་བརྗོད་ཅིང་དབུལ་ལོ། ། མར་གྱི་སྔགས་ནི་སྔར་བསྟན་པ་ཉིད་དོ། ། ཏིལ་གྱི་སྔགས་རྡོ་རྗེ་མཁའ་འགྲོ་ལས་འབྱུང་བ་ནི། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ། རྡོ་རྗེ་གུར་ལས། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་བཛྲ་སཏྭ་སྱ་སརྦ་པཱ་པཾ་ད་ཧ་ན་བཛྲ་སྭཱ་ཧཱ། ཞེས་པས་ཏིལ་གྱིའོ། ། ཨོཾ་བཛྲ་པུཥྚཱ་ཡ་སྭཱ་ཧཱ། ཞེས་པ་འབྲས་མ་ཆག་པའི་འོ། ། ཨོཾ་སརྦ་སཾ་པ་དེ་སྭཱ་ཧཱ།
ཞོ་དང་ཟས་མཆོག་གིའོ། ། ཨོཾ་བཛྲ་བི་ཛཱ་ཡ་སྭཱ་ཧཱ། འབྲས་སོ་བའི་འོ། ། ཨོཾ་མ་ཧཱ་བེ་གཱ་ཡ་སྭཱ་ཧཱ། ནས་ཀྱིའོ། ། ཨོཾ་མ་ཧཱ་བ་ལཱ་ཡ་སྭཱ་ཧཱ། མོན་སྲན་གྲེའུའི་འོ། ། ཨོཾ་བཛྲ་གྷསྨ་རཱ་ཡ་སྭཱ་ཧཱ། གྲོའི་འོ། ། ཨོཾ་བཛྲ་ཨཱ་ཡུ་ཥེ་སྭཱ་ཧཱ།
དཱུར་བའི་འོ། ། ཨོཾ་ཨ་པྲ་ཏི་ཧ་ཏ་བཛྲཱ་ཡ་སྭཱ་ཧཱ། ཀུ་ཤའི་འོ། ། དེ་ལྟར་ཞུ་བའི་རྫས་རྣམས་ནི་གཟར་བུས་བླངས་ཏེ་ཞལ་དུ་ཕུལ་བར་བསམ་མོ། ། ཁྱད་པར་དུ་ཞོ་འབུལ་ན་གཟར་བུས་བླངས་ཏེ་དགང་གཟར་གྱི་སྟེང་དུ་བཞག་ལ་འབུལ། གོང་བུའི་རྫས་རྣམས་ནི་ལག་པ་གཡོན་པས་བཟུང་ལ་གཡས་པས་བླངས་ཏེ་ཕྱག་ཏུ་ཕུལ་བར་བསམ། བསྲེག་རྫས་དེ་རེ་རེ་ལ་བདུན་ནམ་ཉི་ཤུ་རྩ་གཅིག་གིས་འབུལ་བ་ཡིན་ཏེ། དེ་རེ་རེ་ལ་རྫོགས་པ་དང༌། ཆེ་གེ་མོའམ། གང་གི་དོན་དུ་བྱ་བའི་སྡིག་པ་དང་སྒྲིབ་པ་ལ་སོགས་པའི་མིང་ནས་ཕྱུང་སྟེ།
ཤཱནྟིཾ་ཀུ་རུ་སྭཱ་ཧཱ། ཞེས་བྱ་བ་བཏགས་ཏེ། དཔེར་ན་ནས་འབུལ་བའི་དུས་སུ་ཨོཾ་མ་ཧཱ་བེ་གཱ་ཡ་སྭཱ་ཧཱ། ཞེས་བདུན་གྱིས་ཕུལ་ལ། ཨོཾ་མ་ཧཱ་བེ་གཱ་ཡ་ཆེ་གེ་མོའི་ལས་ཀྱི་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེས་འགྲེའོ། ། དེ་ལྟར་མེ་ལྷ་ལ་བསྲེག་རྫས་བདུན་ནམ། ཉི་ཤུ་རྩ་རེས་ཕུལ་ལ། ཨོཾ་ཨགྣ་ཡེ་བཛྲ་པུཥྤེ་ཨཱཿཧཱུྃ། ཞེས་པས་མེ་ཏོག་དབུལ་ལོ། །
དེ་བཞིན་དུ་རོལ་མོའི་བར་དུ་ཕུལ་ལ། ནང་བདུད་རྩི་དང་ལྷ་མོ་བརྒྱད་ཀྱིས་མཆོད་ལ། བསྟོད་པ་བྱ་སྟེ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད་ལ་བསང་གཏོར་དང་ཞབས་བསིལ་ཕུལ་ཏེ། ཨོཾ་བཛྲ་ཛྭཱ་ལ་རཾ། ཞེས་པས་མེ་ལྷ་འབར་བའི་རྣམ་པར་གྱུར་པར་བསམ།
ཡང་ན་མེ་ལྷའི་ལྟོ་བ་ཤིན་ཏུ་ཡངས་པ་དངས་ཤིང་ཐོགས་པ་མེད་པར་བསམས་ཏེ། འཇིག་རྟེན་པའི་མེ་ལྷ་མཆོད་པའི་ཆོ་གའོ། ། དྲུག་པ་འདས་པའི་མེ་ལྷ་མཆོད་པ་ནི་ཐབ་ཀྱི་དབུས་སམ། མེ་ལྷའི་ཐུགས་ཀར་པྃ་ལས་པདྨ་རྃ་ལས་ཉི་མའི་སྟེང་དུ་ཧཱུྃ་ལས་སྲུང་བའི་འཁོར་ལོ་ཇི་ལྟ་བ་བཞིན་བསྐྱེད། གཞལ་ཡས་ཁང་བསྐྱེད་པའམ། ཡང་ན་གཞལ་ཡས་ཁང་མ་བསྐྱེད་ཀྱང་ཆོག་གསུང༌། དེའི་ནང་དུ་ལྷ་རྣམས་མངོན་པར་བྱང་ཆུབ་པ་ལྔ་ལས་བསྐྱེད་པའམ། རྡོ་རྗེ་ཆོ་ག་ཡན་ལག་གསུམ་མམ། ཡང་ན་སྒྲུབ་པའི་མཎྜལ་གྱི་སྐབས་བཞིན་སྙིང་པོ་ཚིག་ཙམ་གྱིས་ལྷ་དགུ་བསྐྱེད་དེ། དེ་ལ་ཡེ་ཤེས་པ་དགུག་པ་ནི།
དམིགས་མེད་མཁའ་ལྟར་དག་ཅིང་ཁྱབ་པའི་སྐུ། ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། ཐབས་དང་ཤེས་རབ་གཟུགས་བརྙན་སྐུར་སྟོན་པ། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། མ་ལུས་སེམས་ཅན་ཀུན་གྱི་དོན་སླད་དུ། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པ། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཨོཾ་ཨེ་ཧྱེ་ཧི་བྷ་ག་ཝཱན་ས་མ་ཡ་ཨཱརྩ་མ་ན། ཨརྒྷཾ་པཱ་དྱཾ་པྲ་ཏཱིཙྪ་པཱུ་ཛ་ནོ་ཏ་པ་ཙརྻ་པྲ་སིདྡྷི་མེ།
ཞེས་བྱ་བས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང༌། དབང་བསྐུར་ཏེ་རྒྱས་གདབ་པའི་བར་དུ། སྔར་སྒྲུབ་ཐབས་ཀྱི་སྐབས་ལྟར་བྱའོ། ། དབང་བསྐུར་གྱི་དཀྱིལ་འཁོར་ཡོད་པའམ། རབ་གནས་ཀྱི་དཀྱིལ་འཁོར་ལྟ་བུ་ལ་སྦྱིན་སྲེག་འབུལ་ན་སྐྱེད་པའི་ཆོ་ག་མི་དགོས་ཏེ། ཐབ་ཀྱི་དབུས་སུ་མེ་ཏོག་དགུ་ཕུལ་ཏེ་ལྷར་བསམ་པས་ཆོག་གོ ། དེ་ནས་ཐབ་དང་ཡོ་བྱད་ལ་ཧཱུྃ་བཟླས་ཤིང་དྲི་ཞིམ་པོའི་ཆུས་གཏོར་ཏེ་བསངས་ལ། མི་གཙང་བ་དང་ཉེས་པ་ཐམས་ཅད་དག་པར་བསམ་ཞིང་བགེགས་ཐམས་ཅད་བྲལ་བར་བསམ་མོ། ། དེ་ནས་ལྷ་རྣམས་ཀྱི་ཞལ་ཅུང་ཟད་གདངས་པར་བསམས་ཏེ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཞེས་པ་མར་ལ་བསྔགས་ཏེ། ཨོཾ་ཨགྣ་ཡེ་སྭཱ་ཧཱ། ཞེས་པ་ལན་བདུན་གྱིས་བླུགས་གཟར་གྱིས་མར་བཅུས་ནས། དགང་གཟར་བཀང་ལ། ཨོཾ་ཨགྣ་ཡེ་ཨཱ་དི་པྱཱ་ཨཱ་དི་པྱ་བི་ཤུདྡྷེ་མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧ་ནཱ་ཡ། ཆེ་གེ་མོ་ཞེས་བྱ་བའི་སྡིག་པ་སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་སྭཱ་ཧཱ། ཞེས་བརྗོད་དེ། གཟར་བུ་ཁ་སྦྱར་ལ་དབུས་སུ་འབུལ་ཏེ། ལྷ་ཐམས་ཅད་ཀྱི་ཞལ་དུ་ཕུལ་བར་བསམས་ཏེ། དེ་ལྟ་བུའི་དགང་བླུགས་གསུམ་མམ་བདུན་ཕུལ་ལ་ཕྱི་ནང་གི་མཆོད་པ་དང༌།
བསྟོད་པའི་མཆོད་པའི་བར་དུ་ཐུན་མཚམས་ཀྱི་བྱ་བ་ལྟར་དབུལ་ལོ། ། དེ་ནས་ཡམ་ཤིང་ནས་བརྩམས་ཏེ་བསྲེག་རྫས་རྣམས་བརྒྱ་རྩ་བརྒྱད་དམ། སྟོང་རྩ་བརྒྱད་ལ་སོགས་པ་དབུལ་སྒྲུབ་གཡོག་པ་གཅིག་གིས་གྲངས་གཅིག་ཅེས་པ་ལ་སོགས་པས་འཛིན་དུ་བཅུག་ལ། སྔར་བཤད་པའི་སྔགས་ཀྱིས་དབུལ་ཏེ། དེ་ཡང་གྲངས་བདུན་བདུན་གྱི་མཇུག་ཏུ་ཨོཾ་སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་སྭཱ་ཧཱ། ཞེས་མཐའ་རྟེན་སྤེལ་ཞིང་དབུལ། དེ་ལ་ཡམ་ཤིང་ནི་འོད་འབར་བ་ལ་དབུལ། ཞུ་བའི་རྫས་རྣམས་ནི་ལྷ་རྣམས་ཀྱི་ཞལ་དུ་སིབ་སིབ་གསོལ་བར་བསམ་ཞིང་དབུལ། གོང་བུའི་རྫས་རྣམས་ནི་ཕྱག་ཏུའོ། ། ཞུ་བའི་རྫས་རྣམས་གཟར་བུས་དབུལ།
གོང་བུའི་རྫས་རྣམས་རང་གི་ལག་པ་གཡོན་པས་བཟུང་སྟེ། གཡས་པའི་མཐེ་བོང་དང་སྲིན་ལག་གིས་བླངས་ཏེ་འོག་ནས་བསྐོར་ཞིང་དབུལ། ཡང་སྐབས་སུ་མར་གྱི་དགང་བླུགས་གསུམ་གསུམ་ཙམ་དབུལ། དགང་བླུགས་ཀྱིས་མི་དབུལ་བའི་དུས་སུ་དགང་བླུགས་རྡོ་རྗེ་དང་དྲིལ་བུའི་བར་དུ་ཁ་སྦྱར་ལ་གཞག་གོ ། སོ་སོར་བཞག་ན་བར་ཆད་ཀྱི་རྒྱུ་ཡིན་གསུང་ངོ༌། ། བསྲེག་རྫས་རྫོགས་པ་དང༌། ཡང་མར་གྱི་དགང་བླུགས་གསུམ་དབུལ། ཕྱི་ནང་གི་མཆོད་པ་རྒྱས་པས་མཆོད་ལ་བསྟོད་པ་བྱ། གཏོར་མ་བཏང་ལ་འདོད་པའི་དོན་ལ་གསོལ་བ་གདབ། མ་འབྱོར་པ་དང་ཉམས་པ་དང༌། །
གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་གང༌། ། དེ་དག་མགོན་པོས་བཟོད་པར་མཛོད། ། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་སེམས་ཀྱི་སྒྲིབ་པ་དང་ལྡན་པའི་དབང་གིས། ཏིང་ངེ་འཛིན་མི་གསལ་བ་དང༌། བྱིང་བ་དང་རྒོད་པའི་དབང་དུ་གྱུར་པ་ཐམས་ཅད་བཟོད་པར་མཛད་དུ་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། །
ཞེས་པའི་རྗེས་སུ་ཡི་གེ་བརྒྱ་པ་ཅི་ནུས་བཟླས་ལ། ཨོཾ་ཨཱཿཧཱུྃ་བཛྲ་མུཿ ཞེས་པས་གཤེགས་སུ་གསོལ། དམ་ཚིག་པ་བདག་ལ་བསྡུའོ། ། དེ་དག་ནི་དངོས་གཞིའི་ཆོ་གའོ། ། དེ་ནས་མཇུག་གི་ཆོ་ག་ནི། བྱ་བ་དྲུག་གི་དང་པོ་འཇིག་རྟེན་པའི་མེ་ལྷ་མཆོད་པ་ནི། ཐབ་ཁུང་དུ་མེ་ལྷ་གསལ་བཏབ་ལ། བསྲེག་རྫས་ཀྱི་ལྷག་མ་བདུན་ནམ་ཉེར་གཅིག་ལ་སོགས་པ་ཅི་ཙམ་འབྱོར་པ་གོང་གི་མེ་ལྷ་མཆོད་པ་ལྟར་འབུལ་ལོ། ། མཐར་མར་གྱི་དགང་བླུགས་ལན་གསུམ་དུ་བཀང་བའི་སྦྱིན་སྲེག་ཏུ་དབུལ།
དེ་ཡང་ཡོན་བདག་ལ་སོགས་པ་གཞན་གྱི་དོན་དུ་བྱེད་ན། དེའི་ལག་པ་གཡས་པའི་མཐེ་བོང༌། བདག་གི་གཡོན་པས་དགང་བླུགས་དང་བཅས་པས་བཟུང་ལ། ཡོན་བདག་ཆེ་གེ་མོ་ཞེས་བྱ་བའི་ནད་དང༌། གདོན་དང༌། བཀྲ་མི་ཤིས་པ་དང༌། བྱུར་དང་སྐལ་བ་ངན་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་བརྗོད་དེ་གང་བའི་སྦྱིན་སྲེག་གསུམ་དབུལ་ལོ། ། རང་གི་དོན་དུ་བྱེད་ནའང་སྤེལ་ཚིག་དེ་བཞིན་དུ་བརྗོད་དེ་དབུལ་བར་བྱའོ། ། གཉིས་པ་མེ་ལྷ་འཁོར་དང་བཅས་པ་ལ།
དཀར་གཏོར་གཅིག་ཨ་ཀཱ་རོས་བྱིན་ཏེ། མེ་ལྷ་ཇི་ལྟར་འབྱོར་པས་མཆོད་ལ་བསྟོད་པ་བྱ་སྟེ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཚངས་དབང་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གིས་སྐུར་སྤྲུལ་པ། །
རིག་སྔགས་གྲུབ་པའི་དྲང་སྲོང་ཚུལ། ། ཉོན་མོངས་སྲེག་པའི་ཤེས་རབ་ཅན། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་བཅིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གུནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། །
ཞི་བ་བརྙེས་ཀྱང་ཐུགས་རྗེ་ཆེ། ། དེ་ལ་བསྟོད་དེ་ཕྱག་ཀྱང་འཚལ། ། ཞེས་པས་བསྟོད་དེ། གསུམ་པ་ཇི་ལྟར་འདོད་པའི་དོན་ལ་གསོལ་བ་གདབ། བཞི་པ་གཤེགས་སུ་གསོལ་བ་ནི། དེ་ལ་བསང་གཏོར་དང་འཐོར་འཐུང་ཕུལ་ལ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་བསྒྲུབ་ཀྱིས་གཤེགས། ། དེ་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། །
ཞེས་པ་དང༌། ཨོཾ་ཨགྣ་ཡེ་གཙྪ། ཞེས་བརྗོད་དེ། སྤྱན་དྲངས་པའི་ཕྱག་རྒྱ་ལས་མཛུབ་མོ་དང་ལག་པ་ཕྱིར་བསྐྱེད་དེ། མེ་ལྷ་སྤྱན་དྲངས་པ་གཤེགས་སུ་གསོལ་ལོ། ། དམ་ཚིག་པ་བདག་ལ་བསྡུའོ། ། ལྔ་པ་ཆོ་ག་ལྷག་ཆད་ཁ་བསྐང་བའི་ཕྱིར་ཡི་གེ་བརྒྱ་པ་ཅི་ནུས་པ་བཟླའོ། ། དྲུག་པ་ལས་ཀྱི་རྗེས་ནི་དངོས་གྲུབ་འདོད་པ་ཡིན་ན་ཐལ་བ་དེ་མེ་མ་ཤིའི་བར་དུ་མི་བསྒུལ། མེ་ཤི་ཡང་གཞན་ལ་རེག་ཏུ་མི་གཞུག་པར་རང་གིས་ཕྱགས་ཏེ་དབེན་པར་བསྐྱལ་ལོ། ། དངོས་གྲུབ་མི་བསྒྲུབ་ན་འཕྲལ་ལ་ཕྱགས་ལ་གནས་དབེན་པར་གཞག
ཐབ་དང་ཉེ་འཁོར་ཐམས་ཅད་བའི་ལྕི་བ་དང་དྲི་བཟང་པོའི་ཆུས་བྱུག་པར་བྱའོ། ། རྗེས་ཀྱི་བྱ་བའོ། ། ཆོ་ག་འདི་ནི་དཔལ་ཀྱེའི་རྡོ་རྗེའི་བརྟག་པ་ཕྱི་མའི་རབ་གནས་ཀྱི་རྗེས་ལ་སྦྱིན་སྲེག་གསུངས་པའི་དོན། ཞི་བའི་སྦྱིན་སྲེག་གི་ལག་ལེན་ཙམ་བྲིས་པ་ཡིན་གྱི། རྒྱས་པ་ལ་སོགས་པ་གཞན་ནི་འོག་ཏུ་མདོར་བསྡུས་ཏེ་རྒྱས་པར་བཤད་པ་ལས་ཤེས་པར་བྱའོ། ། ཆོ་ག་འདི་ནི་སྔགས་ཀྱི་ལྷག་ཆད་ཁ་བསྐང་བ་དང༌། སྔར་མ་གྲུབ་པ་འགྲུབ་པར་བྱེད་པ་དང༌། གྲུབ་པའི་འབྲས་བུ་མྱུར་དུ་འབྱིན་པར་བྱེད་པ་ཡིན་པས་རྣལ་འབྱོར་པས་དུས་དང་གནས་སྐབས་ཐམས་ཅད་དུ་ཡང་བརྩོན་པར་བྱའོ། ། ཞི་བའི་སྦྱིན་སྲེག་གི་ཁ་ལྟ་ཕྱོགས་ཀྱིས་ལས་ཐམས་ཅད་འགྲུབ་སྟེ། རང་འདོད་ལྷ་ཡི་རྣལ་འབྱོར་གྱིས། །
ལས་བསྒྲུབ་པ་ཡི་སྦྱིན་སྲེག་སྟེ། ། ཚད་དང་དབྱིབས་དང་ཁ་དོག་དང༌། ། ཞི་བ་དང་མཐུན་ཤར་དུ་བལྟ། ། ཞེས་གསུངས་སོ། ། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་པར་གྱུར་ནས་དངོས་གྲུབ་སྟེར། ། གསང་སྔགས་ལྷག་ཆད་གང་ཡོད་པ། ། ཐམས་ཅད་སྦྱིན་སྲེག་དག་གིས་བསྐང༌། ། དེ་ཕྱིར་རྡོ་རྗེ་མཁའ་འགྲོ་ཡིས། ། སྦྱིན་སྲེག་རབ་ཏུ་བསྔགས་པར་མཛད། །
ཅེས་གསུངས་སོ། ། ཞི་བ་འབའ་ཞིག་གི་ཆོ་ག་ཞིབ་ཏུ་བསྟན་ཅིང་རྣམ་གཞག་མདོར་བསྡུས་པ། རྡོ་རྗེ་འཛིན་པ་བསོད་ནམས་རྩེ་མོས་སྦྱར་བ་འདི་ཡོངས་སུ་རྫོགས་སོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། ༄༅། །ལས་བཞིའི་སྦྱིན་སྲེག་བཞུགས།། ༄༅། །དཔལ་ཀྱེའི་རྡོ་རྗེ་ལ་ཕྱག་འཚལ་ལོ། ། དཔལ་ཀྱེའི་རྡོ་རྗེའི་བསྙེན་པ་ཡོངས་སུ་རྫོགས་པའི་རྣལ་འབྱོར་པས། གསང་སྔགས་ཀྱི་འབྲས་བུ་དབྱུང་བར་བྱ་བའི་ཕྱིར་རམ། དཀྱིལ་འཁོར་དང་རབ་གནས་ལ་སོགས་པའི་དོན་གྱི་ཕྱིར་རམ། ཕྲིན་ལས་བསྒྲུབ་པར་བྱ་བའི་ཕྱིར་སྦྱིན་སྲེག་གི་ཆོ་ག་བརྗོད་པར་བྱའོ། །
དེ་ལ་རབ་གནས་ལ་སོགས་རྗེས་ལ་ནི་ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཀྱིས་གཞུང་སྔ་མ་དང་མཚམས་སྦྱར་བ་སྟེ། དགོས་པ་དང༌། སྦྱིན་སྲེག་དབྱེ་བ་དང་བཅས་ཏེ་བཤད་པར་དམ་བཅའ་བའོ། ། སྔགས་དང་ཞེས་བྱ་བ་ལ་སོགས་པས་ཆོ་ག་སྟོན་ཏོ། ། དེའང་ཆོ་གའི་དབྱེ་བ་བསམ་གྱིས་མི་ཁྱབ་པ་ཅིག་གནས་ཀྱང༌། མདོར་བསྡུ་ན་སྦྱོར་བ་དང༌། དངོས་གཞི་དང༌། མཇུག་ཏུ་བྱ་བའི་ཆོ་གར་འདུས་པ་ཡིན་ནོ། ། དང་པོ་ལ་བདུན་ཏེ། ཐབ་དང༌།
ཕྱོགས་དང༌། དུས་དང༌། བུད་ཤིང་དང༌། མེ་དང༌། བསྲེག་རྫས་དང༌། མཆོད་རྫས་ཀྱི་བཤམ་ཐབས་དང༌། སྒྲུབ་པ་པོའོ། ། ཐབ་ལའང་དྲུག་སྟེ། སའི་ཆོ་ག་དང༌། དབྱིབས་དང༌།
ཚད་དང༌། མཚན་མ་དང༌། མུ་རན་དང༌། ཁ་དོག་གོ ། དེ་ལ་སའི་ཆོ་ག་ནི། སྔར་དཀྱིལ་འཁོར་དང་རྗེས་སུ་འབྲེལ་པར་སའི་ཆོ་ག་བྱས་པ་ཡིན་ན་འདིར་ལོགས་སུ་བྱ་མི་དགོས་ལ། སྔར་མ་བྱས་པ་ཡིན་ན་འདིར་མདོར་བསྡུས་པ་ཙམ་གྱི་ཆོ་ག་ནི། སྔགས་དང་ཕྱག་རྒྱར་ཞེས་བྱ་བ་ལ་སོགས་པ་སྟེ། རང་ལྷའི་ང་རྒྱལ་དང་ལྡན་པས་ལག་པ་གཡས་པ་རྡོ་རྗེ་རྩེ་གསུམ་པར་བསྒོམས་ལ་ས་ལ་བཞག་ལ་སའི་སྐྱོན་ཐམས་ཅད་དག་པར་བསྒོམས་ལ། གཞུང་ནས་བྱུང་བའི་སྔགས་བརྗོད་དོ། །
དེ་ལྟར་སྦྱངས་པའི་སར་ཐབ་ཀྱི་དབྱིབས་དང་ཚད་ལ་སོགས་པ་དང་ལྡན་པས་ཐབ་བྱ་སྟེ། དེ་ལ་གཉིས་ཏེ། ལས་ཐམས་ཅད་པའི་ཐབ་དང༌། ལས་སོ་སོ་བའི་ཐབ་བོ། ། དང་པོ་ནི། ཐབ་ཁུང་རྒྱ་རུ་ཞེས་བྱ་བ་ལ་སོགས་པ་སྟེ། ཞི་བའི་ཐབ་ཁུང་གི་དབྱིབས་དང་ཚད་དང་མཐུན་པར་བྱ་བ་སྟེ། དེའི་ཁ་དོག་དང་མཚན་མ་ལ་སོགས་པ་ལ་ཁྱད་པར་ཡོད་དེ། ཐབ་ཁུང་ཁྲུ་ཕྱེད་བརྐོས་པའི་ནང་དཀར་པོར་བྱས་ལ། དེའི་ཕྱིར་སོར་བཞི་བསྐྱེད་པ་ནི་གཞི་ཞེས་བྱ་སྟེ།
དེ་ལ་པདྨའི་གེ་སར་སེར་པོར་བྱའོ། ། དེ་ནས་དཔངས་སུ་སོར་བཞི་བསྟོད་པ་ནི་ཁ་ཁྱེར་ཏེ། དེ་ལ་པདྨ་དམར་པོ་བྱའོ། ། དེའི་སྟེང་ཡང་སོར་བཞི་པ་སྟེ་དེ་ལ་རྡོ་རྗེའི་ཕྲེང་བ་སྔོན་པོ་བྱ་སྟེ། ཕྱི་རོལ་དུ་རྡོ་རྗེ་ཕྲེང་བ་ཞེས་བྱ་བའོ། ། དེའི་ནང་དུ་པདྨ་འདབ་མ་བརྒྱད་པ་ལ་དབུས་སུ་རྡོ་རྗེ་ཞིང་དུ་སོར་གཅིག་པ་ཆུར་སོར་བརྒྱད་པ་ཁ་དོག་སྔོན་པོ་བྱ། དེའི་ཕྱོགས་བཞིར་འཁོར་ལོ་ལ་སོགས་པ་བཞི་པོ་སོ་སོའི་ཁ་དོག་དང་མཐུན་པ་བྱ། རྡོ་རྗེ་ཕྲེང་བའི་ཕྱི་རོལ་གྲུ་བཞི་དཀར་པོར་བྱས་ལ་དེའི་གྲ་བཞིར་རྡོ་རྗེ་ཕྱེད་པ་བྱ་བ་ནི་མན་ངག་གོ ། ཐབ་འདིར་ལས་ཐམས་ཅད་བསྒྲུབ་ཏུ་རུང་བས་ན་ལས་ཐམས་ཅད་པའི་ཐབ་ཅེས་བྱའོ། ། ལས་སོ་སོ་བའི་ཐབ་ལ་ནི།
ཞི་བ་རྡུལ་ཚོན་དཀར་པོ་སྟེ། ། ཞེས་བྱ་བ་ལ་སོགས་པ་སྟེ་འདི་ནི་སྤྱི་དང་མཐུན་པས་ན་རྒྱས་པར་མ་སྤྲོས་སོ། ཕྱོགས་ནི་སྔགས་པས་བྱང་དུ་མངོན་པར་བལྟས་ལ་ཞེས་བྱ་བ་ལ་སོགས་པ་སྟེ། དཀྱིལ་འཁོར་ཆེན་པོ་དང་འབྲེལ་བའི་དབང་དུ་བྱས་ན། ཞི་བ་ལ་ཤར། རྒྱས་པ་ལ་ལྷོ། དབང་ལ་ནུབ། དྲག་པོ་ལ་བྱང་དུ་ཐབ་བྱ་སྟེ། དཀྱིལ་འཁོར་ལ་མངོན་པར་ཕྱོགས་པར་བྱས་པ་ན་དེ་དང་དེའི་ཕྱོགས་སུ་ཁ་བལྟ་བ་སྟེ། དྲག་པོ་ལ་ལྷོར་བལྟ་བ་ཞེས་བྱ་བ་ནི་དཀྱིལ་འཁོར་ལ་རྒྱབ་ཀྱིས་མི་ཕྱོགས་པར་བྱ་བའི་ཕྱིར་རོ། །
སྤྱིར་ནི་ལས་འཇམ་པོ་གསུམ་ལ་བལྟ་ཕྱོགས་ལ་ངེས་པ་མེད་ལ། དྲག་པོ་ལ་ལྷོར་བལྟ་བ་ཞེས་བྱ་བ་ནི་ངེས་པའོ། ། དཀྱིལ་འཁོར་དང་མ་འབྲེལ་བ་རྣམས་ལ་ནི་ཁ་ལྟ་ཕྱོགས་ཉིད་ཕྱོགས་ཡིན་ནོ། ། ཞི་བ་ལ་དགོངས་མོ་ཞེས་བྱ་བ་ལ་སོགས་པ་ནི་དུས་ཡིན་ཏེ་གོ་སླའོ། ། བུད་ཤིང་ནི་ཞི་བ་ལ་འོ་མ་ཅན་གྱི་ཤིང་དང་ནགས་ཀྱི་བ་ལང་གི་ལྕི་བ་ཞེས་བྱ་བ་ལ་སོགས་པ་དཔལ་སཾ་པུ་ཊ་དང་རྡོ་རྗེ་མཁའ་འགྲོ་ལ་སོགས་པ་དང་མཐུན་པར་ཤེས་པར་བྱའོ། ། མེའི་ཁྱད་པར་ཡང་དེ་བཞིན་དུ་གོ་སླ་བར་བྱའོ། ། བསྲེག་རྫས་དང་མཆོད་རྫས་ཀྱི་བཤམ་ཐབས་ནི། དེ་ལྟར་ཐབ་ཡོངས་སུ་རྫོགས་པ་དང༌། འོག་ཏུ་སྦྱར་ལ། སྦྱིན་སྲེག་ཡན་ལག་ལས་བྱུང་ཞིང༌། །
ཐབ་བས་དམའ་བ་བརྩིགས། ཞེས་འབྱུང་བས་བུད་ཤིང་ལེགས་པར་བརྩིགས་ལ། སའི་ཕྱོགས་ཐམས་ཅད་སྐྱང་ནུལ་བྱ། དྲི་ཞིམ་པོའི་ཆུས་གཏོར། མེ་ཏོག་སིལ་མ་དགྲམ་མོ། ། དེ་ནས་མཆོད་སྦྱིན་ཤིང་གི་ལྕུག་མ་ནི། རྩེ་མོ་ཞེས་བྱ་བ་ལ་སོགས་པ་ཇི་སྐད་བཤད་པའི་ཡམ་ཤིང་རྩེ་མོ་མར་དང་སྦྲང་རྩི་ལ་སྦགས་པའང་འཚོག་ཆས་བྱ། དེ་ལས་གཞན་པའི་བསྲེག་རྫས་རྣམས་ཀྱང་བསག་པར་བྱའོ། ། དེ་ནས་འབྲུ་དང་ཡམ་ཤིང་ཉིད། ། ཅེས་བྱ་བ་ལ་སོགས་པར་སྦྱར་ཏེ།
བསྲེག་རྫས་རྣམས་ལ་དྲི་ཞིམ་པོའི་ཆུ། ཀུ་ཤའི་ཆུན་པོས་གཏོར་ཞིང༌། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཅེས་བྱ་བས་བགེགས་ཐམས་ཅད་བསལ། དེ་ནས་གཡས་ཕྱོགས་ནས་ཡམ་ཤིང་དང༌། མར་དང༌། ཏིལ་དང༌། འབྲས་མ་ཆག་པ་དང༌། ཞོ་ལ་སོགས་པ་འོག་ནས་འབྱུང་བའི་སྔགས་ཀྱིས་གོ་རིམ་ལྟར་བཞག་ལ་མཐར་ཡང་མར་བཞག་ལ། དེ་ནས་རྡོ་རྗེ་ཁུ་ཚུར་གཉིས་བཅིངས་ལ་གུང་མོ་གཉིས་གཤིབས་པ་བརྐྱང་སྟེ།
ཕྱག་རྒྱའི་ནང་དུ་ཨ་ལས་ཟླ་བའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསམ། དེའི་འོད་བྱུང་བས་རྫས་ཐམས་ཅད་ཀྱི་བགེགས་བསལ། སྐྱོན་སྦྱང་དྭངས་ཤིང་ཐོགས་པ་མེད་པ་ནམ་མཁའི་མཐས་ཀླས་པར་བསྒོམ་ཞིང༌། གཞུང་ནས་འབྱུང་བའི་སྔགས་རྣམས་བཟླས་སོ། ། དེ་བཞིན་དུ་གཡོན་དུ་མཆོད་ཡོན་བཞི་དང༌། སྦྱར་བ་དང་ཉེ་རེག་གི་ཡོ་བྱད་ཐམས་ཅད་ཀྱང་སྔགས་ཀྱི་བྱིན་གྱིས་བརླབས་ཏེ་གཞག མེ་ཏོག་ལ་སོགས་པའང་བྱིན་གྱིས་བརླབས་ཏེ་གཡས་སུ་གཞག མདུན་དུ་བཟེད་ཞལ་གཉིས་ཀྱང་གཞག རྡོ་རྗེ་དྲིལ་བུ་གཉིས་ཀྱི་བར་དུ་གཟར་བུ་གཉིས་ཀྱང་གཞག་པར་བྱའོ། ། ཇི་ལྟར་འབྱོར་པའི་གཏོར་མའང་བཤམས་ཏེ་གཡོན་གྱི་ཟུར་ཕྱོགས་སུ་བྱའོ། །
མཆོད་ཡོན་ལ་སོགས་པའི་ཆོ་ག་ནི་འཇིག་རྟེན་དང་རྗེས་སུ་མཐུན་པར་ཁྱད་པར་དུའང་སྦྱིན་སྲེག་ལ་བསྔགས་པ་ཡིན་ནོ། ། དེ་ནས་སྒྲུབ་པ་པོ་ནི། བསམ་པ་དང༌། རྒྱན་ཆ་དང་ཁ་ལྟ་ཕྱོགས་དང༌། འདུག་སྟངས་ཞེས་བྱ་བ་སྟེ། འདི་དག་ཀྱང་དཔལ་སཾ་པུ་ཊ་ལས་ཇི་ལྟར་འབྱུང་བ་བཞིན་དུ་ཤེས་པར་བྱའོ། ། སྦྱོར་བའི་ཆོ་གའོ། ། དེ་ནས་དངོས་གཞི་ལ་བཅུ་གཉིས་ཏེ། བདག་གི་རྣལ་འབྱོར་བྱ་བ་དང༌། ཐབ་དང་ཡོ་བྱད་བསང་ཞིང་སྦྱང་བ་དང༌།
ཐབ་ཁུང་མངོན་པར་འདུ་བྱ་བ་དང༌། མེ་ལྷ་དམ་ཚིག་པ་བསྐྱེད་པ་དང༌། ཀུ་ཤ་དགྲམ་པ་དང༌། མེ་བཙལ་ཞིང་བསྒྲུབ་པ་དང༌། ཡེ་ཤེས་ཀྱི་མེ་ལྷ་དགུག་གཞུག་བྱ་བ་དང༌། ཡན་ལག་དྲུག་རྫོགས་པར་བྱ་བ་དང༌། འཇིག་རྟེན་པའི་མེ་ལྷ་མཆོད་པའི་ཆོ་ག་དང༌། འདས་པའི་མེ་ལྷ་མཆོད་པའི་ཆོ་ག་དང༌། སླར་ཡང་འཇིག་རྟེན་པ་འཁོར་དང་བཅས་པ་མཆོད་པའི་ཆོ་ག་དང༌། གཤེགས་སུ་གསོལ་བའི་བྱ་བའོ། །
དང་པོ་ནི་ཏིང་ངེ་འཛིན་ཞེས་བྱ་བ་སྟེ། བདག་རང་ཁྲུས་བྱས་ལ་སྟན་བདེ་བ་ལ་ཇི་ལྟར་འདུག་པས་འདུག་ལ། ཡན་ལག་དྲུག་ཡོངས་སུ་རྫོགས་པར་བྱ། བཟླས་པ་ཅུང་ཟད་ཀྱང་བྱ། དཀྱིལ་འཁོར་བསྡུས་ལ་རང་ཕྱག་གཉིས་པའི་ང་རྒྱལ་གྱིས་འདུག་པའོ། ། དེ་ནས་གཉིས་པ་ནི་བསང་ཆུ་ལས་ཀུ་ཤའི་ཆུན་པོས་བླངས་ལ་བདུད་རྩི་འཁྱིལ་བའི་སྔགས་བཟླས་ཤིང་ཐབ་དང་ཡོ་བྱད་ཐམས་ཅད་བསངས་ལ་བགེགས་བསལ་བར་བྱའོ། ། དེ་ནས་རང་གི་མདུན་དུ་མེ་བཞག་ལ། ཡུངས་ཀར་ཁུ་ཚུར་གྱིས་བཟུང་ལ་སྡིག་པ་དང་བགེགས་ཐམས་ཅད་སྦྱང་བར་བསྒོམ་ཞིང༌། ཨོཾ་སརྦ་པཱ་པཾ་གྱི་སྔགས་བཟླ་ཞིང་ཡུངས་ཀར་མེ་ལ་བསྲེག་པ་ཅི་ནུས་བྱ། དེ་ནས་ཡང་མཐེ་བོང་གཉིས་ནང་དུ་བཀུག་པའི་སྙིམ་པའི་ཆུས་བསྐོར་ཞིང༌།
ཨོཾ་ཧཱུྃ་ཌ་ཌི་ཏ་ཕཊ་ཀྱི་བཟླས་པ་བྱ་ཞིང་མེར་བླུགས་ལ་ལག་པ་གཉིས་མཉས་ཏེ་དྲི་ཞིམ་པོས་བྱུག་པར་བྱ་སྟེ་ཉེ་རེག་གི་ཆོ་གའོ། ། དེ་ནས་ཡོ་བྱད་ཐམས་ཅད་དྭངས་ཤིང་ཐོགས་པ་མེད་པ་ཙམ་དུ་མོས་པ་བྱ། བྱིན་རླབས་རྒྱས་པ་ནི་སྔར་བྱས་ཟིན་ཏོ། ། གསུམ་པ་ཐབ་ཁུང་མངོན་པར་འདུ་བྱ་བ་ནི། ཧཱུྃ་ལས་ཐབ་ཁུང་དྭངས་ཤིང་ཐོགས་པ་མེད་པ་ནམ་མཁའ་དང་མཉམ་པར་བསྐྱེད་དེ། དེའི་ནང་དུ་མེ་འབར་ཞིང་རབ་ཏུ་འབར་བའི་རྣམ་པ་ཅན་བསྐྱེད་པ་ནི། མེ་སྦར་ལ་ཞེས་བྱ་བའོ། ། བཞི་པ་ནི་མེའི་དབུས་སུ་རྃ་ལས་བགྲང་ཕྲེང་རྃ་གྱིས་མཚན་པ་དེ་ལས་འོད་འཕྲོས་བསྡུས་གཅིག་ཏུ་གྱུར་པ་ལས། སྤྱན་གསུམ་ཞལ་བཞི་ཕྱག་བཞི་ལྷ། ། ཞེས་བྱ་བ་ལ་སོགས་པའི་མཚན་ཉིད་ཅན་ལས་དང་རྗེས་སུ་མཐུན་པའི་ཁ་དོག་ཅན་བསྐྱེད་ལ།
དེ་ལ་ཡིད་ཀྱིས་མར་གྱི་བསྲེག་བླུགས་གསུམ་དབུལ་བར་བྱའོ། ། དེ་ནས་ཞབས་བསིལ་ལ་སོགས་པ་རྣམས་ཀྱང་ཆོ་ག་ཇི་ལྟ་བ་བཞིན་དུ་རྫོགས་པར་དབུལ་བར་བྱ་སྟེ། འདི་ནི་མུ་སྟེགས་བྱེད་རྣམས་ཀྱི་དག་བྱེད་དུ་བརྟགས་པའི་ཕྱིར་ངེས་པར་སྤྱད་པར་བྱའོ། ། ལྔ་པ་ནི་ཧ་ཅང་རིང་མིན་ཞེས་བྱ་བ་ལ་སོགས་པས་རྩེ་མོ་རྣམས་ཤར་དུ་བསྟན་ལ་ཀུ་ཤ་དགྲམ་པར་བྱའོ། ། དྲུག་པ་ནི་ཙནྡན་ཨ་ཀ་རུ་ཤིང་ཞེས་བྱ་བ་ལ་སོགས་པས་མེ་སྦོར་བ་སྟེ། ལས་དང་རྗེས་སུ་མཐུན་པའི་མེའམ། མེད་ན་མར་མེ་ལས་ཀྱང་རུང་སྟེ། ཡམ་ཤིང་ལས་མེ་སྦར་ཏེ་དེ་ཐབ་ལ་ལན་གསུམ་བསྐོར་ལ་ཨོཾ་ཨགྣ་ཡེ་ཛྭཱ་ལ་ཛྭཱ་ལ་རྃ་ཞེས་བརྗོད་དེ་ཐབ་ཏུ་བཅུག་ལ་རླུང་ཡབ་ཀྱིས་ཀྱང་ཅུང་ཟད་བུས་ཏེ། གཟར་བུ་ཆུང་བས་མར་བླུགས་ལ་མེ་གསོ་བར་བྱའོ། ། སློབ་དཔོན་ཁ་ཅིག་སྐབས་འདིར་མེ་པྲ་བརྟག་པར་ཡང་བཞེད་དོ། །
དེ་ནས་ཡང་ཧཱུྃ་ཞེས་བྱ་བ་དང་བསང་ཆུས་སླར་ཡང་བསང་བར་བྱའོ། ། བདུན་པ་ནི་དེ་ནས་མེའི་དབུས་སུ་ཞེས་བྱ་བ་ལ་སོགས་པས་དམ་ཚིག་པའི་མེ་ལྷ་གསལ་པོར་བལྟས་ཏེ། རྡོ་རྗེ་དང་དྲིལ་བུ་བླངས་ལ། ཚུར་སྤྱོན་ཚུར་སྤྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། །
འདི་ཉིད་དུ་ནི་བཞུགས་སུ་གསོལ། ། ཞེས་བྱ་བ་དང་ལག་པ་གཡོན་པས་སྤོས་བཟུང༌། གཡས་པས་སྐྱབས་སྦྱིན་ལས་མཐེ་བོང་སྲིན་ལག་གི་རྩར་བཞག་ལ། གཡབ་པའི་ཚུལ་བྱ་ཞིང༌། ཨོཾ་ཨེ་ཧྱེ་ཧི་ཞེས་བྱ་བ་ལ་སོགས་པའི་སྔགས་དང༌། སྙིང་གའི་ཧཱུྃ་གི་འོད་ཟེར་གྱིས་མེ་ལྷ་སྤྱན་དྲང་བར་བྱའོ། ། དེ་ནས་ཡེ་ཤེས་སེམས་དཔའ་དེ་ལ་མཆོད་ཡོན་ལ་སོགས་པ་ཇི་ལྟ་བ་བཞིན་དུ་ཕུལ་བས་ཡོངས་སུ་དག་པར་བྱའོ། ། དེ་ནས་རྡོ་རྗེ་བསྡམས་པ་ལས་གུང་མོ་གཉིས་རྩེ་སྦྱར་བ་བརྐྱང་སྟེ། མཐེ་བོང་དང་མཐེ་ཆུང་སོ་སོར་བརྐྱང་བ་འདི་ནི་རྡོ་རྗེའི་ཕྱག་རྒྱ་སྟེ། ཨོཾ་བཛྲ་ཨཱ་ན་ལ་ཞེས་བྱ་བ་ལ་སོགས་པ་བརྗོད་དེ།
དེ་ཡང་ཨོཾ་ནས་ཧཱུྃ་ཕཊ་ཀྱི་མཐར་ནི་ཕྲིན་ལས་བཅོལ་བའོ། ། དྲྀ་ཤྱ་ཞེས་བྱ་བས་ཡེ་ཤེས་པ་དེ་ལ་བལྟ་བར་བྱའོ། ། ཛཿཧཱུྃ་བྃ་ཧོཿཞེས་བྱ་བས་དགུག་པ་དང་གཞུག་པ་དང་བཅིང་བ་དང་དབང་དུ་བྱ་བ་བྱས་ལ། ས་མ་ཡ་སྟྭཾ་ས་མ་ཡ་ཧོ། ཞེས་བྱ་བས་ཁྱོད་དམ་ཚིག་ལས་མ་འདའ་བར་གྱིས་ཤིག་ཅེས་དམ་ཚིག་སྦྱིན་ནོ། ། དེ་ནས་བརྒྱད་པ་ཡན་ལག་རྫོགས་པར་བྱ་བ་ནི། འོག་ཏུ་སྦྱར་ལ་སྐུ་གསུམ་བྱིན་གྱིས་བརླབ་པ་བྱས་ལ། རང་རིགས་ལྷའི་ཅོད་པཎ་ཅན་ཞེས་འབྱུང་བས། དེ་ལྟར་དམ་ཚིག་བསྐྱེད་པ་ནི་བསྙེན་པ། ཡེ་ཤེས་པ་དགུག་གཞུག་བྱ་བ་ནི་ཉེར་སྒྲུབ་བྱ་བ་དང༌།
མེ་ལྷའི་སྙིང་གར་པདྨ་དང་ཉི་མ་ལ་རྡོ་རྗེ་ལ་ཧཱུྃ་སྔོན་པོ་དཔྲལ་བར་པད་ཟླ་ལ་འཁོར་ལོ་ལ་ཨོཾ་དཀར་པོ་བསམ། མགྲིན་པར་པད་ཟླ་ལ་པད་མ་ལ། ཨཱཿདམར་པོ་བསྒོམ་པ་ནི་སྒྲུབ་པའོ། ། དེ་ནས་དབང་བསྐུར་བའི་ལྷ་སྤྱན་དྲངས་ཏེ་མཆོད་པ་དང་གསོལ་བ་བཏབ་ལ་ཚུལ་བཞིན་དུ་དབང་བསྐུར་ཏེ་མཐར་དབུ་རྒྱན་བསྒོམ་པར་བྱའོ། ། དེ་ལ་ཞི་བ་ལ་རྣམ་སྣང་གི་དབུ་རྒྱན། རྒྱས་པ་ལ་རིན་འབྱུང༌། དབང་ལ་སྣང་བ་མཐའ་ཡས། དྲག་པོ་ལ་དོན་ཡོད་གྲུབ་པའམ། མི་བསྐྱོད་པས་དབུར་བརྒྱན་པ་སྟེ། སྒྲུབ་པ་ཆེན་པོའོ། །
དེ་ནས་དགུ་པ་མཆོད་པ་ནི་དྲུག་སྟེ། དང་པོ་དགང་བླུགས་དབུལ་བ་དང༌། མི་པྲ་བརྟག་པ་དང༌། བསྲེག་རྫས་རྒྱས་པར་དབུལ་བ་དང༌། མཆོད་པ་དང༌། བསྟོད་པ་དང༌། འབར་བའི་རྣམ་པར་བསྟིམ་པའོ། ། དང་པོ་ནི་དེ་ནས་མེ་ལྷའི་ལྕེ་ལ་ཧཱུྃ་ལས་རྡོ་རྗེ་རྩེ་གསུམ་པ་ཧཱུྃ་གིས་མཚན་པ་བསམ། དགང་གཟར་བླུགས་གཟར་ལའང་དེ་བཞིན་དུ་བསྒོམས་ལ། ལག་པ་གཡས་པས་བླུགས་གཟར་གཡོན་པས་དགང་གཟར་བཟུང་ལ།
པུས་མོའི་བར་དུ་བཅུག་སྟེ་ཆེ་བ་ཁེངས་པར་དགང་ཞིང་སྔགས་ཨོཾ་ཨགྣ་ཡེ་སྭཱ་ཧཱ། ཞེས་བརྗོད། ཁེངས་པ་དང༌། ཨོཾ་ཨགྣ་ཡེ་ཨཱ་དི་པྱཱ་དི་པྱ་མ་ཧཱ་ཤྲི་ཡེ་ཧ་བྱ་ཀ་བྱ་བཱ་ཧ་ནཱ་ཡ་སྭཱ་ཧཱ། ཞེས་བརྗོད་ལ་ཁ་སྦྱར་ཏེ་མེར་དབུལ་ལོ། ། དེ་དག་ནི་དགང་གཟར་དང་བླུགས་གཟར་བཟང་པོའི་ཞེས་བྱ་བ་དང༌། འོག་ནས་བླུགས་གཟར་མགོ་ནས་ཞེས་བྱ་བ་ལ་སོགས་པས་བསྟན་ཏོ། ། དེ་ལྟར་ལན་གསུམ་གྱི་བར་དུ་དབུལ་བར་བྱའོ། ། དེ་ནས་གཉིས་པ་མེའི་པྲ་བརྟགས་ཏེ་འོག་ཏུ་སྦྱར་ལ་ཁ་དོག་དྲི་དང་ཞེས་བྱ་བ་ལ་སོགས་པ་སྟེ། དཔལ་སཾ་པུ་ཊ་ལས་འབྱུང་བ་ལྟར་རྒྱས་པར་ཤེས་པར་བྱས་ལ།
གལ་ཏེ་མི་དགེ་བའི་ལྟས་མཐོང་ན་བགེགས་མཐར་བྱེད་ཀྱི་སྔགས་བཟླ་ཞིང་དྲིའི་ཆུས་གཏོར་བས་ཞི་བར་བྱའོ། ། གསུམ་པ་བསྲེག་རྫས་རྒྱས་པར་དབུལ་བ་ནི། འབར་བའི་མེ་ལ་ཡམ་ཤིང་སྟེ། ། དེ་ནས་མར་དང་དེ་འོག་ཏིལ། ། འབྲས་རྒྱལ་ཟས་མཆོག་ས་བོན་ནས། ། སྲན་མ་གྲོ་དང་དཱུར་བ་སོགས། ། ཞེས་བྱ་བའི་རིམ་པས་དབུལ་ཏེ། ཡམ་ཤིང་ནི་འདིར་འབར་བའི་དཀྱིལ་འཁོར་དུའོ། ། མར་དང་ཏིལ་དང་ཞོ་ཟན་ནི་ཞལ་དུའོ། ། གྲོ་དང་ནས་ལ་སོགས་པ་ནི་ཕྱག་ཏུ་དབུལ་ལོ། །
དཱུར་བ་དང་ཀུ་ཤ་ནི་གཙུག་ཏོར་ལ་དབུལ་ལོ། ། མེ་ཏོག་ནི་དབུ་ལའོ། ། སྤོས་ནི་ཤངས་ལའོ། ། མར་མེ་ནི་སྤྱན་ལམ་དུའོ། ། དྲི་ནི་ཐུགས་ཀར་རོ། ། ཞལ་ཟས་ནི་ཞལ་དུའོ། ། རོལ་མོ་ནི་སྙན་དང་སྤྱན་ལམ་དུ་དབུལ་ལོ། ། མཆོད་ཡོན་རྣམས་ལ། ཞབས་བསིལ་ནི་ཞབས་ལའོ། ། འཐོར་འཐུང་ཕྱག་དང་ཞལ་དུའོ། །
བསང་གཏོར་སྐུ་ཐམས་ཅད་ལའོ། ། མཆོད་ཡོན་དངོས་ནི་ཕྱག་ཏུ་དབུལ་བར་བྱའོ། ། དེ་ལ་ཞུ་བའི་རྫས་རྣམས་ནི་དགང་གཟར་དང་བླུགས་གཟར་གྱིས་དབུལ། གཞན་རྣམས་ནི་ལག་པ་གཡོན་པས་སྙིང་གར་བཟུང་སྟེ། གཡས་པས་བླངས་ལ་འོག་ནས་བསྐོར་ཏེ། སྟེང་ནས་འབུལ་བའི་ཚུལ་གྱིས་སྔགས་བརྗོད་ཅིང་དབུལ་བར་བྱའོ། ། ཞི་བ་ལ་ཐུན་མོང་སྟེ་ཞེས་བྱ་བ་ལ་སོགས་པ་ལས་སོ་སོ་སྒྲུབ་པའི་བསྲེག་རྫས་རྣམས་ནི་གཞུང་ཉིད་དུ་གསལ་བར་སྟོན་ཏོ། ། དེ་ནས་མཆོད་པ་ཅི་འབྱོར་པས་མཆོད་ལ། རྡོ་རྗེ་དྲིལ་བུ་གསིལ་ཞིང༌། འཇིག་རྟེན་དབང་ཕྱུག་ཚངས་དབང་མཆོག་གི་སྲས། །
མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་བྱ་བས་བསྡུས་པའམ། གཞན་ཡང༌། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གིས་སྐུ་སྤྲུལ་པ། ། རིག་སྔགས་གྲུབ་པའི་དྲང་སྲོང་ཚུལ། །
ཉོན་མོངས་སྲེག་པའི་ཤེས་རབ་མཆོག ། བསྐལ་པའི་མེ་བཞིན་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱིས་སྤྲུལ་པའི་ཐེག་པ་བཅིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གུནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། །
དེ་ལ་བསྟོད་དེ་ཕྱག་ཀྱང་འཚལ། ། ཞེས་བསྟོད་པར་བྱའོ། ། དེ་ནས་བསང་གཏོར་དང་འཐོར་འཐུང་ཕུལ་ལ་འབར་བའི་རྣམ་པས་ཐིམ་པར་བསམ་པར་བྱ་སྟེ། དཔལ་རྡོ་རྗེ་མཁའ་འགྲོ་ལས། མེ་ལྷ་ཀུན་ཏུ་མཆོད་ནས་ནི། ། འབར་བའི་གཟུགས་སུ་ཡོངས་སུ་གྱུར། ། ཞེས་གསུངས་པའི་ཕྱིར་རོ། ། དེ་ནས་བཅུ་པ་འདས་པའི་མེ་ལྷ་མཆོད་པར་བྱ་སྟེ། མེའི་དབུས་སུ་མངོན་པར་བྱང་ཆུབ་པ་ལྔ་ལས། དཀྱིལ་འཁོར་གྱི་འཁོར་ལོ་རྫོགས་པར་བསྐྱེད།
དེ་ནས་ལག་པ་གཡས་པ་རྡོ་རྗེ་དང་བཅས་པས་སྤོས་བཟུང༌། གཡོན་པས་དྲིལ་བུ་གསིལ་ཞིང་སྤྱན་དྲང་བར་བྱ་སྟེ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མ་ལུས་འཇོམས་མཛད་པའི། ། དངོས་རྣམས་མ་ལུས་ཇི་བཞིན་མཁྱེན་གྱུར་པ། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཞེས་བྱ་བ་དང༌། སྤྲོས་པ་ལ་དགའ་ན། དམིགས་མེད་མཁའ་ལྟར་དག་པ་ཁྱབ་པའི་སྐུ། ། ཞེས་བྱ་བ་ལ་སོགས་པས་ཀྱང་སྤྱན་དྲང་བར་བྱའོ། །
སྤྱིར་ནི་གསང་སྔགས་ཀྱི་ནུས་པ་འབྱིན་པ་ཞེས་བྱ་བའི་སྦྱིན་སྲེག་བསྡུས་པ་ནི་མདོར་བསྡུས་པ་ཞེས་བྱའི། གཞན་རྒྱས་པར་དབྱེ་ན་སྦྱིན་སྲེག་གི་ཆོ་ག་འདི་ནི་སྤྲོས་པ་དང་བཅས་པའི་ལུགས་ཡིན་པས་ཇི་སྲིད་སྤྲོས་པའི་ཆོ་ག་རྣམས་ཀྱང་དཀྱིལ་འཁོར་ན་བྱ་བ་ལ་འགལ་བ་མེད་དོ་ཞེས་གསུང་ངོ༌། ། དེ་ལྟར་སྤྱན་དྲངས་པ་དང་མཆོད་ཡོན་རྣམས་དབུལ། ཕྱིའི་མཆོད་པ་དང༌། ནང་དང་ལྷ་མོ་བརྒྱད་ཀྱི་མཆོད་པའང་ཕུལ་ལ། ཨོཾ་ཨེ་ཧྱེ་ཧི་བྷ་ག་ཝཱ་ན་མ་ཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿཞེས་བྱ་བ་ལ་སོགས་པ་ལྷ་མོ་བཞིས་དགུག་པ་དང་བཅིང་བ་དང་དབང་དུ་བྱ་བའང་བྱ། སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པ་བྱ། དབང་བསྐུར་ཞིང་རྒྱས་གདབ་སྟེ། ཡན་ལག་བཞི་ཡོངས་སུ་རྫོགས་པར་བྱའོ། ། དེ་ནས་མཆོད་པ་བྱ་སྟེ།
མཆོད་ཡོན་གྱི་ཆོ་ག་རྣམས་ཡོངས་སུ་རྫོགས་པར་བྱ། དེ་ནས། མེ་ཏོག་ལ་སོགས་པ་ཕྱིའི་མཆོད་པ་དང༌། སྒེག་མོ་ལ་སོགས་པའི་མཆོད་པ་བརྒྱད་དང༌། བདུད་རྩི་དང་ལྷ་མོ་བརྒྱད་དང་བསྟོད་པས་ཀྱང་མཆོད་ལ། དེ་ནས་གདང་བླུགས་གསུམ་དབུལ། དེ་ནས་ཡམ་ཤིང་ལ་སོགས་པའི་བསྲེག་རྫས་རྣམས་སྔར་བསྟན་པ་ལྟར་ལན་ཉི་ཤུ་རྩ་གཅིག་གམ་བརྒྱ་རྩ་བརྒྱད་ལ་སོགས་པ་དབུལ་ཏེ། ཞི་བ་ལ་ཤཱནྟིཾ་ཀུ་རུ་དང༌། རྒྱས་པ་ལ་པུཥྚིཾ་ཀུ་རུ། དབང་ལ་བ་ཤཾ་ཀུ་རུ།
དྲག་པོ་ལ་མཱ་ར་ཡ་ཕཊ། ཅེས་བྱ་བའི་སྔགས་ཀྱི་མཐའ་རྟེན་ནི་བསྲེག་རྫས་རེ་རྫོགས་པ་དང་སྦྱར་བར་བྱའི། རེ་རེ་ལ་རེ་རེ་སྦྱར་མི་དགོས་སོ། ། བསྲེག་རྫས་སོ་སོ་ལ་འབྱོར་པའི་བྱེ་བྲག་གིས་མང་ཉུང་དུ་སོང་ཡང་འགལ་བ་མེད་གསུང་ངོ༌། ། དེ་ལྟར་བསྲེག་རྫས་རྫོགས་པ་དང་སླར་ཡང༌། མེ་ཏོག་འདི་རྣམས་བཟང་ཞིང་ལེགས། ། ཞེས་བྱ་བ་ལ་སོགས་པ་དངོས་ཀྱི་མཆོད་པ་ལྔ་དང༌། གུར་ལས་འབྱུང་བ། མེ་ཏོག་བསྐྱུར་བའི་ཚུལ་གྱིས་དང༌། ། དྲི་ནི་འཐོར་བའི་ཚུལ་གྱིས་དང༌། །
སྡོང་བུས་མར་མེའི་མཆོད་པ་དང༌། ། བྱུག་པའི་ལུས་ཀྱི་རྗེས་སུ་དྲིས། ། ལཱ་སྱེའི་ལག་པས་ལཱ་སྱེ་དང༌། ། ཕྲེང་བས་ཕྲེང་བའི་མཁའ་འགྲོ་མ། ། གླུ་ནི་ཧཱུྃ་གི་དམ་ཚིག་གླུས། ། བརླ་བསྐུམ་པས་ནི་གར་ཉིད་དོ། ། ཞེས་བྱ་བ་སྟེ། སྔགས་དང་ཕྱག་རྒྱ་དང་ཏིང་ངེ་འཛིན་གྱིས་མཆོད་པར་བྱའོ། ། ཡང་གླུ་དང༌། གར་དང༌།
རོལ་མོ་དང༌། རིན་པོ་ཆེ་བདུན་ལ་སོགས་པའི་མཆོད་པའི་ཁྱད་པར་རྣམས་ཀྱིས་མཆོད་པར་བྱའོ། ། དེ་ནས་བསྟོད་པ་རྒྱས་པ་དང་བསྡུས་པ་གང་ཡང་རུང་བས་བསྟོད་པར་བྱའོ། ། དེ་ནས་གཏོར་མའང་ཕུལ་ལ། བཅོམ་ལྡན་འདས་ཐུགས་རྗེ་ཆེན་པོ་ཅན། བདག་ལ་དངོས་གྲུབ་ཐམས་ཅད་སྩལ་དུ་གསོལ། ཁྱད་པར་དུ་ལས་འདི་ཞེས་བྱ་བའི་དངོས་གྲུབ་སྩལ་དུ་གསོལ་ཞེས་བྱ་བས་དངོས་གྲུབ་བླང༌། རྡོ་རྗེའི་གླུ་བླང༌། རིགས་སུ་སྐྱེ་དང་ཞེས་བྱ་བ་ལ་སོགས་པས་ཇི་ལྟར་འདོད་པའི་སྨོན་ལམ་རྒྱ་ཆེན་པོ་བཏབ་ལ། ཡི་གེ་བརྒྱ་པའང་བྱ་སྟེ།
མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་གང༌། ། དེ་ཀུན་མགོན་པོས་བཟོད་པར་མཛོད། ། བདག་ལས་དང་པོ་པའི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བས་བྱིང་བ་དང༌། རྒོད་པའི་དབང་དུ་གྱུར་པ་དང༌། མཆོད་པའི་ཡོ་བྱད་མ་འབྱོར་པ་དང་ཉམས་པ་དང༌། ཆོ་ག་ལྷག་པ་དང༌། མ་ཚང་བར་གྱུར་པ་དེ་དག་ཐམས་ཅད་ཐུགས་རྗེ་ཆེན་པོ་དང་ལྡན་པའི་མགོན་པོ་ཁྱེད་ཀྱིས་བཟོད་པར་མཛད་དུ་གསོལ་ལོ། ། དེ་ནས།
ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་ལས་ཀྱི་དངོས་གྲུབ་སྩོལ། ། ཨོཾ་བཛྲ་མུཿཞེས་བརྗོད་དེ། ཡེ་ཤེས་ལྷའི་འཁོར་ལོ་གཤེགས་སུ་གསོལ་ལ། དམ་ཚིག་པ་ཨོཾ་ཨཱཿཧཱུྃ་ཞེས་བྱ་བས་བདག་ལ་བསྡུའོ། ། དེ་དག་ནི་ལྷག་པའི་ལྷ་ལ་མཆོད་པའོ། ། དེ་དག་ནི། ། འདིས་ནི་ཡེ་ཤེས་མེ་དགྱེས་ཏེ། །
རྡོ་རྗེ་འཆང་བ་རབ་ཏུ་དགྱེས། ། ཞེས་བྱ་བ་ལ་སོགས་པས་སྟོན་ཏོ། ། རྡོ་རྗེ་གུར་ལས་ཀྱང༌། ཤ་ལྔ་བདུད་རྩི་ལྔ་ཉིད་དང༌། ། དཀྱིལ་འཁོར་ལྔ་ཡི་བསྒོམ་པས་ནི། ། ཞེས་གསུངས་པ་འདིས་བསྡུས་པའི་དཀྱིལ་འཁོར་མཆོད་པའང་ཤེས་པར་ནུས་སོ། ། བཅུ་གཅིག་པ་སླར་ཡང་འཇིག་རྟེན་པའི་མེ་ལྷ་མཆོད་པ་ནི། དེ་ནས་འཇིག་རྟེན་པའི་མེ་ལྷ་འཁོར་དང་བཅས་པ་སྐད་ཅིག་གིས་བསྐྱེད་ལ། དེ་ལ་བསང་གཏོར་དང་འཐོར་འཐུང་གཉིས་ཕུལ་ལ་འཁོར་དང་བཅས་པར་ལེགས་པར་མཆོད་དེ། བསྲེག་རྫས་ལྷག་མ་ཇི་ལྟར་འབྱོར་པ་ཕུལ་ཏེ།
མཐར་དགང་བླུགས་གསུམ་ཕུལ་ནས་མཆོད་པ་དང་བསྟོད་པ་བྱས་ལ། གཏོར་མ་གཅིག་ཀྱང་འཁོར་དང་བཅས་པ་ལ་ཕུལ་ལ། ཡང་བསང་གཏོར་དང་འཐོར་འཐུང་བྱས་ཏེ། ཆོ་ག་མ་ཚང་བ་ལ་སོགས་པ་བཟོད་པར་གསོལ་ཏེ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་བསྒྲུབས་ཀྱིས་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཞེས་བྱ་བ་དང༌། ཨོཾ་ཨགྣ་ཡེ་ཡ་ཧི་བྱ་བའི་སྔགས་དང་སྤྱན་དྲང་བའི་ཕྱག་རྒྱ་ལས་མཛུབ་མོ་ཕྱིར་བསྐྱེད་པ་ནི་གཤེགས་སུ་གསོལ་བའི་ཕྱག་རྒྱ་སྟེ།
ཡེ་ཤེས་པ་གཤེགས། དམ་ཚིག་པ་དེ་རང་ལ་བསྡུའོ། ། དེ་དག་ནི། ཚངས་པ་བརྒྱ་བྱིན་དབང་ཕྱུག་ཆེ། ། ཞེས་བྱ་བ་ལ་སོགས་པ་དང༌། བྱིན་སྲེག་མཐའ་རུ་བསྡུ་བ་ལ། ། ཞེས་བྱ་བ་ལ་སོགས་པས་བསྟན་པ་ཡིན་ནོ། ། དངོས་གཞིའི་ཆོ་གའོ།། །། མཇུག་ཏུ་བྱ་བ་ལ་གསུམ་སྟེ། མེ་ཞི་བར་བྱ་བ་དང༌།
ལས་ཀྱི་རྗེས་མི་མངོན་པར་བྱ་བ་དང༌། མི་དམིགས་པའི་རྒྱས་གདབ་པའོ། ། དང་པོ་ལ་ནི། ཞི་བ་ལ་ནི་འོ་མས་གསད། ། ཅེས་བྱ་བ་ལ་སོགས་པ་སྟེ་གོ་སླའོ། ། གཉིས་པ་ནི་མཆོད་པ་དམན་མ་གཏོར་མ་ལ་སོགས་པ་ཐམས་ཅད་ཆུ་བོ་ལ་སོགས་པར་གཤེགས། ཐལ་བ་ཆུར་དོར་བའམ་དབེན་པར་བཞག ཐབ་དང་ས་ཕྱོགས་ལ་སོགས་པ་ཐམས་ཅད་བའི་ལྕི་བ་ལ་སོགས་པས་ཐམས་ཅད་བྱུག་པར་བྱའོ། ། དེ་ནས་རང་གི་ལྷའི་བཟླས་བསྒོམ་ལ་སོགས་པ་ལ་གནས་པ་ཆོས་ཐམས་ཅད་བདག་མེད་པར་མོས་པར་བྱའོ། ། མཇུག་གི་ཆོ་གའོ།། །།
འདིར་སྦྱིན་སྲེག་གི་སྐབས་སུ་ཉེ་བར་དགོས་པའི་དབང་དུ་བྱས་ན་གོང་དུ་སའི་ཆོ་གའི་སྐབས་སུ་དགང་གཟར་དང་བླུགས་གཟར་བཤད་པ་དེ་ནི། ཐབ་ལ་སོགས་པ་ཤིན་ཏུ་རྒྱས་པའི་དབང་དུ་བྱས་པ་ཡིན་གྱི། མདོར་བསྡུ་ན་སྔར་བཤད་པ་རྣམས་ཀྱི་ཕྱེད་ཕྱེད་དབྲི་བ་ཞེས་བྱ་བ་འདིར་ཤེས་པར་བྱའོ།། །། འདི་ན་སྦྱིན་སྲེག་གི་ཆོ་ག་ནི་ཇི་ལྟར་མུ་སྟེགས་བྱེད་རྣམས་དང་རྗེས་སུ་མཐུན་པ་ཡིན་པ་དེའི་ཕྱིར་ཀུན་ཏུ་སྤྱོད་པ་གཙང་བ་དང་སྤྲོས་པ་རབ་ཏུ་རྒྱས་པ་ཞེས་བྱ་བར་ཤེས་པར་བྱའོ། ། སྤྱིར་ན་གསང་སྔགས་པ་རྣམས་ཀྱི་ལུགས་ཀྱིས་ནི། འདོད་པའི་ཡོན་ཏན་ལྔ་ལ་ལོངས་སྤྱོད་པ་དེའི་ཕྱིར་ཀུན་ཏུ་སྤྱོད་པ་གཙང་ཞིང་མཛེས་པའང་ཡིན་ལ། རྣལ་འབྱོར་བླ་ན་མེད་པའི་ལུགས་ཀྱིས་རྣམ་པར་རྟོག་པ་སྤོང་བས་ཤ་ལྔ་བདུད་རྩི་ལྔ་ལ་སོགས་པ་བསྟེན་པའི་ཕྱིར་མི་གཙང་བར་རྐྱང་འདུག་པས་ན་འགལ་བ་ལྟར་སྣང་ཡང་འགལ་བ་མེད་པར་ཤེས་པར་བྱའོ།། །། རྟོག་པ་སྤོང་ཕྱིར་སྤྲོས་བྲལ་ཕྱིར། ། བདེ་བར་གཤེགས་ཀུན་དགྱེས་བྱེད་ཡིན། ། འཇིག་རྟེན་མཐུན་ཕྱིར་འཇིག་རྟེན་དགྱེས། །
དེ་ཕྱིར་མཆོད་སྦྱིན་གཙོ་བོ་ཡིན། ། གསང་སྔགས་བསྙེན་པ་ཡོངས་རྫོགས་ལ། ། འབྲས་བུ་འབྱིན་བྱེད་འདི་ཡིན་ལ། ། སྡིག་པ་སྤོང་ཕྱིར་ཚོགས་འཕེལ་ཕྱིར། ། དེ་བས་འདི་ཉིད་བསྟེན་པའི་ཕྱིར། ། སྡིག་པ་སྤོང་འདོད་ཤིས་འདོད་ཚོགས་འཕེལ་འདོད། ། དངོས་གྲུབ་ཐོབ་འདོད་རྣམས་ཀྱི་དོན་གྱི་ཕྱིར། ། སྦྱིན་སྲེག་ཆོ་ག་སྤྲོས་བསྡུས་ཕྱོགས་གཅིག་བྲིས། ། ཉེས་གྱུར་ཡོད་ན་བཟོད་པ་མཛད་པར་རིགས། ། ནང་དང་གསང་བ་བླ་མའི་གསུང་བཞིན་གྱི། །
འདིར་ནི་ཕྱི་ཡི་སྦྱིན་སྲེག་ཙམ་ཞིག་བྲིས། ། དེ་ལས་དགེ་ཐོབ་གང་ཡིན་དེས་འགྲོ་ཀུན། ། མི་གཉིས་རྡོ་རྗེ་འཆང་གི་སར་བགྲོད་ཤོག ། གང་ཞིག་དཔག་མེད་ཚོགས་གཉིས་ལས་བསྒྲུབས་ཐུགས་ནི་རྡོ་རྗེ་འཆང༌། ། ཐུགས་རྗེས་གཟུང་ཕྱིར་དགེ་བ་ཆེན་པོ་མི་ཡི་ལུས། ། ཚུལ་གཉིས་མི་འགལ་གདུལ་བྱའི་ཀུ་མུ་ཏ་ཁ་འབྱེད་པའི་གསུང༌། ། དཔལ་ལྡན་སྙིང་པོའི་མཐའ་ཅན་དེ་ལ་བདག་ནི་ཕྱག་འཚལ་ལོ། ། དཔལ་དགྱེས་པའི་རྡོ་རྗེའི་ལུགས་ཀྱི་སྦྱིན་སྲེག་གི་ཆོ་གའོ། ། རྣལ་འབྱོར་པ་བསོད་ནམས་རྩེ་མོས་བླ་མའི་ཕྱག་ལེན་མཛད་པ་དང་གཞུང་གི་ཆ་མི་འགལ་བར་བྲིས་པའོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག།
༄༅། །བདག་མེད་མའི་དབང་གི་ཐོ་ཡིག་བཞུགས།། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། རྗེ་བཙུན་ལྷ་མོ་བཅོ་ལྔའི་རིམ་གཉིས་བསྒོམ། ། དེ་ལས་བྱུང་བའི་ཡེ་ཤེས་ཅུང་ཟད་བསྐྱང༌། ། དེ་ནས་དག་པ་རྗེས་དྲན་བྱ། ། དེར་དཀྱིལ་འཁོར་གྱི་འཁོར་ལོ་བསྡུས། ། དེའི་རྗེས་ལ་སྐད་ཅིག་གིས་ཧཱུྃ་ཧཱུྃ་བརྗོད་ལ། རྗེ་བཙུན་མའི་ང་རྒྱལ་དེ་ཧེ་རུ་ཀ་ཕྱག་གཉིས་པར་བསྒྱུར། ཧི་ཧི་ཞེས་བརྗོད་པས་བགེགས་བསྐྲད་ལ། དེ་ནས་ཧེ་རུ་ཀ་ཕྱག་གཉིས་པའི་ང་རྒྱལ་དུ་གནས་པས།
སའི་ལྷ་མོ་སྟ་གོན་དུ་བྱ་བ་མཐུན། ལྷ་སྟ་གོན་གྱི་མེ་ཏོག་ཚོམ་བུ་ལྷ་མོ་བཅོ་ལྔར་བྱ། སྟེང་གི་ཚོམ་བུ་བེ་ཏཱ་ལཱིའི་གཡོན་དུ་བྱ། འོག་གི་ཚོལ་བུ་གཽ་རཱིའི་གཡས་སུ་གཞག གཞན་མཆོད་པ་ལ་སོགས་པ་འདྲ། སྙན་གསན་འབེབས་པའི་དུས་སུ། ཧེ་རུ་ཀ་དཔལ་དཔའ་བོ་ཆེ། ། རིག་པའི་རྒྱལ་པོར་ཕྱག་འཚལ་བསྟོད། ། ཅེས་པའི་དོད་དུ། བཅོམ་ལྡན་རྡོ་རྗེ་བདག་མེད་མ། །
རིག་སྔགས་རྒྱལ་ལ་ཕྱག་འཚལ་བསྟོད། ། ཅེས་བྱ། གཞན་ཐམས་ཅད་འདྲ། བུམ་པ་སྟ་གོན་ཡང་ལྷ་དགུའི་དོད་དུ་ལྷ་མོ་བཅོ་ལྔ་བསྒོམས་ལ་ཨཱ་ལིའི་ཕྲེང་སྔགས་བཟླས། ནང་པར་དཀྱིལ་འཁོར་གྱི་བྱ་བའང་ཡུམ་གྱི་ང་རྒྱལ་གྱིས་མི་བྱེད་པར་ཧེ་རུ་ཀ་ཕྱག་གཉིས་པའི་ང་རྒྱལ་གྱིས་བྱ། དཀྱིལ་འཁོར་བསྒྲུབ་པའི་དུས་སུ་ཡུམ་གྱི་ང་རྒྱལ་བསྡུས་ནས་ཧེ་རུ་ཀ་ཕྱག་གཉིས་པའི་ང་རྒྱལ་གྱིས་ལས་ལ་འཇུག དེའང་བརྟག་པའི་ཡུམ་གྱི་སྐབས་ལེའུ་བཅུ་པ་ལས། རྡོ་རྗེ་སེམས་དཔའི་བསྙེམས་བྱས་ནས། ། རྐང་པ་གཡས་པ་བརྐྱང་བྱ་སྟེ། ། ཕྱག་གཉིས་ཀྱེ་རྡོ་རྗེ་སྦྱོར་བས། །
སློན་དཔོན་དཀྱིལ་འཁོར་འཇུག་པ་ཉིད། ། ཅེས་གསུངས། བླ་མའི་མན་ངག་ཀྱང་དེའི་རྗེས་སུ་འབྲངས་ནས། ཡུམ་གྱི་དཀྱིལ་འཁོར་ཡིན་ཡང་དཀྱིལ་འཁོར་གྱི་བྱ་བ་དེ་ཡབ་ཀྱི་ང་རྒྱལ་གྱིས་མཛད། སྒྲུབ་མཆོད་གྱི་འབྱིན་པའི་དཀྱིལ་འཁོར་ཡང་ཧེ་རུ་ཀ་ཕྱག་གཉིས་པའི་ཐུགས་ཀ་ནས་འོད་ཟེར་སྤྲོས་ནས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཐུགས་ཀར་བཀུག་ནས། ཐུགས་ཀ་ནས་དཀྱིལ་འཁོར་གྱི་འཁོར་ལོ་རྫོགས་པར་སྤྲུལ་ཏེ། དེ་རྐང་ཐོན་ནམ་བྱུང་རྫོགས་སུ་སྤྲོ། འདི་བཤད་པའི་རྒྱུད་ལས་ཀྱང་འདི་ལྟར་བཤད། བླ་མའི་མན་ང་གི་ཕྱག་ལེན་ཡང་འདི་ལྟར་ལགས།
དབང་གི་དངོས་གཞི་ལ་མི་བསྐྱོད་པ་དགྱེས་པ་རྡོ་རྗེ་ལ་སོགས་པ་རིག་པའི་དབང་ལྔ་པོ་ཐམས་ཅད། ཡབ་ཀྱི་ལ་ཞལ་བརྒྱད་ཕྱག་བཅུ་དྲུག་པར་བསྒོམ། ཡུམ་གྱི་ལ་ཞལ་གཅིག་ཕྱག་གཉིས་པར་བསྒོམ། གཞན་ཐམས་ཅད་འདྲ། མཆོག་དབང་གསུམ་ལ་ཁྱད་པར་མེད། སྤྱིར་ཁྱེད་ལྟ་བུའི་གང་ཟག་དམ་པས་དབང་བསྐུར་མཛད་དགོས། རྡོ་རྗེ་ཐེག་པའི་བསྟན་པ་ལ་ཡང་དེས་ཕན། ཉན་ཐོས་ལ་སྡོམ་པ་མ་ཐོབ་པར་དགེ་སློང་ཡིན་ནམ་དགེ་ཚུལ་ཡིན་བྱ་བ་ཁས་ལེན་མི་ནུས་པར་འདུག

ཁས་བླངས་ཀྱང་གཞན་ཐམས་ཅད་ཀྱིས་སྲད་མ་ཅན་དུ་བྱེད། དེས་ན་ཉན་ཐོས་ཀྱི་ཐེག་པ་འདི་ལ་བསྟན་པའི་གཟུགས་བརྙན་བག་ཙམ་གདའ། རྡོ་རྗེ་ཐེག་པ་འདི་ལ་གཟུགས་བརྙན་རང་ཡང་མེད་པར་སོང་གདའ། དབང་བསྐུར་ཡང་མ་ཐོབ། དབང་བསྐུར་གྱི་དུས་ཀྱི་སྡོམ་པ་ཐོབ་མ་ཐོབ་ཀྱང་སུ་ལ་ཆ་མེད། འོན་ཀྱང་རང་སྔགས་པ་ཡིན་པར་བསྒོམ། གཞན་ཐམས་ཅད་ཀྱིས་ཀྱང་སྔགས་པར་བྱེད་པའི་དུས་སུ་སོང་གདའ། ད་ཁྱེད་ཀྱིས་ཅི་ནས་ཀྱང་ཆོས་རྗེ་རིན་པོ་ཆེའི་ཡང་བཀར་འདུག བསྟན་པ་ལའང་འདིས་ཕན་པར་འདུག་པས། སློབ་མ་ཐམས་ཅད་གསང་སྔགས་ཀྱི་སྡོམ་པ་རེ་དང་ལྡན་པར་མཛད་པར་ཞུ། དེ་ལ་དབང་བསྐུར་དགོས་པར་གདའ།
ཅིས་ཀྱང་དབང་བསྐུར་མཛད་པར་ཞུ། སླད་མ་ལྟ་བའི་ཆོས་དེ་ལ་བླ་མ་དང་དཀོན་མཆོག་ལ་གསོལ་བ་ཐོབ་ལ། ཅི་ལྟར་དགོངས་པ་བཞིན་མཛད་པར་ཞུ། ཡི་གེའི་རྟེན་རས་ཡུག་ཟུང་དུ་སྦྱར་བ་ཅིག་འབུལ་བས་ཆོས་གོས་ཤིག་མཛད་པར་ཞུ། སློབ་དཔོན་རིན་པོ་ཆེས་ནེ་ཙོ་སྦལ་སྟོན་ལ་སྤྲིང་བའི་ཡི་གེ་བདག་མེད་མའི་དབང་གི་ཐོ་ཡིག་དགེའོ།། །། ༈ གུ་རུས་དཔར་རྩ་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
